碑传选集 清 钱仪吉 辑

　　●碑传选集目录
　　多尔衮和硕睿忠亲王多尔衮传郑虎文（一）
　　多铎和硕豫通亲王多铎传冯培（九）
　　豪格和硕肃武亲王豪格传郑虎文（一二）
　　图赖议政大臣昭勳公图赖传冯培（一七）
　　佟图赖勤襄公佟图赖传李绂（一九）
　　张朝璘浙闽总督张朝璘传（「八旗通志」）（二一）
　　张存仁兵部尚书兼都察院右副都御史总督直隶山东河南諡忠勤张公存仁传李绂（二九）
　　黄宗羲黄宗羲传钱宝甫（三五）
　　陆彦龙陆征君彦龙传柴绍炳（三九）
　　李世熊寒支先生传蓝鼎元（四一）
　　黄晋良黄晋良墓志铭郑梁（四三）
　　顾炎武顾宁人小传李光地（四五）
　　王夫之王先生夫之传余廷灿（四六）
　　恽日初恽先生日初传（子格附）汤修业（五三）
　　魏祥先伯兄魏祥墓志铭魏禧（五九）
　　魏禧魏禧传邵长蘅（六二）
　　彭士望彭先生士望传陆麟书（六四）
　　吴伟业吴先生伟业行状顾湄（六六）
　　济尔哈朗和硕郑献亲王济尔哈朗传郑虎文（七○）
　　佟养甲佟养甲传（「盛京通志」）（七七）
　　刘武元刘武元传（「宛平县志」）（七八）
　　耿仲明怀顺王晋封靖南王耿公仲明墓表朱彝尊（八○）
　　孔有德定南武壮王孔有德传（「八旗通志」）（八二）
　　李栖凤李少保栖凤传潘挹奎（九二）
　　陆振芬陆振芬传王昶（九五）
　　鄂穆图诰授光禄大夫内秘书院学士张佳公鄂穆图墓志张玉书（九六）
　　魏裔介光禄大夫太子太傅礼部尚书保和殿大学士加一级柏乡魏公裔介墓志铭徐干学（九八）
　　太子大傅保和殿大学士兼吏部尚书魏公传任启运（一○六）
　　王士祯资政大夫刑部尚书王公士祯暨配张宜人墓志铭宋荦（一○七）
　　刑部尚书王公传孙星衍（一一一）
　　王命岳王命岳传陈寿祺（一一五）
　　成性成性传章学诚（一二九）
　　周亮工名宦户部侍郎周公亮工传林佶（一四三）
　　吴六奇少傅左都督顺恪吴公六奇传（启爵附）（「广东通志」）（一四六）
　　郑之文台州守备郑公之文传刘大櫆（一四八）
　　郎廷佐郎廷佐传（盛京通志」）（一五○）
　　梁化凤梁敏壮公化凤崇祀名臣祠碑李因笃（一五二）
　　梁敏壮功绩记略张英（一五六）
　　李率泰忠襄公李率泰传冯培（一五九）
　　王之鼎光禄大夫提督四川左都督世袭伯赠太子少保谥忠毅王公之鼎墓志铭黎士宏（一六二）
　　柯尔崑诰授光禄大夫护军统领兼佐领世袭拖沙喇哈番柯尔崑公神道碑张玉书（一六六）
　　李国英总督川陕军务勤襄李公国英传（「四川通志」）（一七二）
　　赵廷臣浙闽总督赵廷臣传（节录）（「八旗通志」）（一七四）
　　金世德直隶巡抚兵部尚书兼副都御史金公世德墓志铭顾汧（一七七）
　　杰书康良亲王杰书传郑虎文（一八○）
　　福喇塔惠献贝子福喇塔传何石云（一八二）
　　宁海将军惠献贝子功德碑王恕（一八六）
　　李之芳相国李文襄公之芳传赵士麟（一九○）
　　李相国文襄公传杜臻（二○二）
　　诰授光禄大夫吏部尚书文华殿大学士拖沙喇哈番谥文襄李公墓志铭张玉书（二○八）
　　李文襄公传沈德潜（二一三）
　　范承谟范忠贞传戴震（二一七）
　　戴玑广东参议戴公玑传汤斌（二一九）
　　尚可喜平南敬亲王尚可喜传（「盛京通志」）（二二一）
　　黄芳度海澄公赠王爵忠勇黄公芳度传朱珪（二二四）
　　耿昭忠额驸将军勤僖耿公昭忠墓志铭徐干学（二二六）
　　李光地光禄大夫文渊阁大学士兼吏部尚书谥文贞李公光地墓碣杨名时（二二八）
　　故光禄大夫文渊阁大学士李文贞公事状彭绍升（二三二）
　　姚启圣姚少保启圣传王源（二四○）
　　吴兴祚两广总督吴公兴祚传（节录）鲁曾煜（二四六）
　　陈昂广东副都统陈公昂墓志铭方苞（二四八）
　　黄性震黄太常性震传蓝鼎元（二四九）
　　黄太常传沈德潜（二五四）
　　杨捷诰授光禄大夫少傅兼太子太傅昭武将军提督江南总兵官三等阿达哈哈番谥敏壮杨公捷墓志铭张玉书（二五六）
　　施琅光禄大夫太子少保内大臣靖海将军靖海侯赠太子少傅施公琅墓志铭王熙（二六○）
　　靖海侯施琅传陶元藻（二六三）
　　施将军逸事李光地（二六六）
　　朱天贵荣禄大夫浙江平阳镇总兵官左都督赠太子少保朱忠壮公天贵墓志铭彭启丰（二六八）
　　吴英威远将军福建水师提督吴公英墓志铭（代李安溪）李绂（二七○）
　　蓝理福建提督蓝公理家传蓝鼎元（二七四）
　　杜臻杜尚书臻传伊汤安（二八二）
　　赵士麟吏部左侍郎赵先生士麟行状徐文驹（二八三）
　　殷化行殷公化行武略记潘耒（二九七）
　　朱宏祚光禄大夫总督福建浙江等处地方军务兼理粮饷兵部左侍郎兼都察院右副都御史加四级朱公宏祚行状张贞（三一一）
　　郭世隆郭世隆传（「八旗通志」）（三一八）
　　王万祥太子少保敏壮王公传史贻直（三三二）
　　卫台揆郡守卫公台揆德政碑记陈璸（三三五）
　　张伯行诰授光禄大夫礼部尚书加二级赠太子太保谥清恪敬庵张先生行状费元衡（三三六）
　　张尚书传杭世骏（三六五）
　　劳之辨都察院左副都御史诰授中宪大夫劳公之辨墓志铭杨瑄（三八○）
　　冯协一中宪大夫福建台湾府知府冯君协一墓志铭赵执信（三八六）
　　陈璸追授礼部尚书署闽浙总督福建巡抚清端陈公璸传吴兰修（三九○）
　　陈清端公传贺代伯（三九二）
　　福建台湾府台湾县邑侯陈公功德碑记张雄（三九二）
　　陞授偏沅巡抚都察院台厦道陈公去思碑（三九四）
　　陈汝咸大理寺少卿陈公汝咸墓志铭蔡世远（三九六）
　　大理悔庐陈公神道碑铭全祖望（四○○）
　　俞兆岳吏部左侍郎俞公兆岳传李文藻（四○六）
　　阮蔡文阮骠骑蔡文传蓝鼎元（四一○）
　　刘献廷刘处士献廷墓表王源（四一四）
　　刘继庄传全祖望（四一六）
　　邵廷采族祖邵先生廷采行状邵晋涵（四二○）
　　邵先生墓表朱筠（四二七）
　　沈近思资政大夫都察院左都御史赠太子少傅礼部尚书沈端恪公近思墓志铭彭启丰（四三二）
　　都察院左都御史端恪沈公神道碑杭世骏（四三五）
　　蔡世远礼部侍郎蔡公世远墓志铭方苞（四三八）
　　觉罗满保兵部尚书总督浙闽觉罗公满保墓表蔡新（四四一）
　　汪太君贞节汪太君传蓝鼎元（四四四）
　　费俊荣禄大夫福宁总兵官加赠左都督费公俊神道碑铭杭世骏（四四六）
　　蓝鼎元蓝鼎元传（陈梦林附见）陈寿祺（四四八）
　　蓝廷珍福建水师提督蓝襄毅公廷珍家传蓝鼎元（四五二）
　　林亮林元戎亮传蓝鼎元（四五七）
　　游崇功游游戎崇功传（蔡章琦附）蓝鼎元（四六○）
　　李茂吉李弁茂吉传蓝鼎元（四六二）
　　汪继燝奉直大夫巡视台湾吏科给事中汪君继燝墓志铭方楘如（四六五）
　　吴廷华朝议大夫吴先生廷华行状沈廷芳（四六九）
　　史贻直太保文渊阁大学士溧阳史文靖公贻直墓表汤右曾（四七三）
　　沈起元故中大夫光禄寺卿前直隶布政使沈公起元事状彭绍升（四七六）
　　李元直巡视台湾监察御史李公元直墓志铭袁枚（四八○）
　　王恕太原王先生恕传略沈大成（四八二）
　　陆广霖故广西恭城县知县署百色同知陆君广霖墓志铭赵怀玉（四八五）
　　恭城县知县陆君祠版文张惠言（四八九）
　　陈大受陈太保大受碑（为海宁相国作）胡天游（四九二）
　　协办大学士两广总督文肃陈公传朱珪（四九五）
　　罗君（失名）陕西西安城守参将罗君墓志铭齐召南（四九八）
　　金溶浙江督粮道金公溶家传卢文弨（五○○）
　　陈宏谋光禄大夫经筵讲官太子太傅东阁大学士兼工部尚书陈文恭公宏谋墓志铭彭启丰（五一○）
　　东阁大学士陈文恭公传袁枚（五一七）
　　吴士功吴中丞士功传董邦达（五二○）
　　巡抚福建兵部侍郎都察院右副都御史吴公墓志铭郑虎文（五二二）
　　杨景素直隶总督杨公景素别传焦循（五二六）
　　杨愚朝议大夫广西柳州府知府杨君愚墓志铭赵佑（五二九）
　　于从濂宁夏分巡水利兵备道于公从濂墓志铭林有席（五三二）
　　曹绳柱通奉大夫福建布政使曹公绳柱墓志铭沈廷芳（五三四）
　　周大本寿张令周君大本赞张洲（五三六）
　　李师敏朝议大夫福建台湾府知府武定李君师敏墓志铭蔡新（五三八）
　　孙永清兵部侍郎广西巡抚孙君永清墓志铭王昶（五四一）
　　蓝元枚台湾统兵参赞大臣福建陆路提督世袭轻车都尉又一云骑尉蓝公元枚墓志铭蔡新（五四五）
　　汤大奎福建凤山县知县世袭云骑尉汤君大奎墓表赵怀玉（五四八）
　　史谦敕授登仕佐郎凤山县典史恤赠云骑尉从祖叔父史府君谦家传史兆兰（五五○）
　　周太纶周县丞大纶传（子琦、陈德、叶友伯附）焦循（五五二）
　　寿同春书寿同春、李乔基死事张士元（五五五）
　　李乔基李乔基传（子端柏附）吴修兰（五五五）
　　刘满姑烈女刘满姑传贺代伯（五五七）
　　书刘烈女事张士元（五五八）
　　赵翼贵西兵备道赵先生翼家传姚鼐（五五九）
　　陈寿祺隐屏山人陈编修传阮元（五六一）
　　梁上国诰授通议大夫太常寺卿广西提督学政梁公上国墓系铭陈寿祺（五六六）
　　谢金銮敕授文林郎安溪县学教谕谢君金銮墓志铭陈寿祺（五六九）
　　郑兼才台湾县学教谕推陞泉州府学教授郑君兼才墓志铭陈寿祺（五七一）
　　李长庚建威将军浙江提督总兵官追封三等壮烈伯忠毅李公长庚神道碑文陈寿祺（五七四）
　　浙江提督李公墓阙铭恽敬（五七九）
　　壮烈伯李忠毅公传阮元（五八三）
　　浙江提督总统闽浙水师追封三等壮烈伯谥忠毅李公行状王芑孙（五九二）
　　孙尔准赠太子太师谥文靖太子少保兵部尚书闽浙总督金匮孙公尔准墓志铭陈寿祺（五九八）
　　●碑传选集（一）
　　多尔衮　和硕睿忠亲王多尔衮传
　　多铎 和硕豫通亲王多铎传
　　豪格 和硕肃武亲王豪格传
　　图赖 议政大臣昭勳公图赖传
　　佟图赖 勤襄公佟图赖传
　　张朝璘 浙闽总督张朝璘传（「八旗通志」）
　　张存仁 兵部尚书兼都察院右副都御史总督直隶山东河南谥忠勤张公存仁传
　　黄宗羲 黄宗羲传
　　陆彦龙　陆征君彦龙传
　　李世熊 寒支先生传
　　黄晋良 黄晋良墓志铭
　　顾炎武　顾宁人小传
　　王夫之
　　恽日初 恽先生日初传（子格附）
　　魏祥 先伯兄魏祥墓志铭
　　魏禧 魏禧传
　　彭士望 彭先生士望传
　　吴伟业 吴先生伟业行状
　　济尔哈朗 和硕郑献亲王济尔哈朗传
　　佟养甲 佟养甲传（「盛京通志」）
　　耿仲明 怀顺王晋封靖南王耿公仲明墓表
　　孔有德 定南武壮王孔有德传（「八旗通志」）
　　李楼凤 李少保栖凤传
　　陆振芬 陆振芬传
　　鄂穆图 诰授光禄大夫内秘书院学士张佳公鄂穆图墓志
　　魏裔介
　　王士祯
　　王命岳 王命岳传
　　·多尔衮
　　和硕睿忠亲王多尔衮传郑虎文
　　睿亲王多尔衮，太祖高皇帝第十四子也。生而聪慧多智，谋略绝人。
　　天聪二年三月，与弟多铎从太宗征察哈尔，大捷；振旅还渖阳，于途中大宴群臣，以多尔衮初出征即有功，喜甚，特赐号墨尔根岱青贝勒。三年九月，从伐明；逼燕京，击败明袁崇焕、祖大寿援兵二万。五年八月，随太宗攻克大淩河。是年初设六部，命掌吏部事。六年五月，略明归化城黄河一带，降其民。七年六月，多尔衮陈伐明之策曰：『宜乘春时整士卒，待我耕种既毕，彼榖将熟，入边直逼燕京；截其援兵，残毁屯堡，因粮于敌为久驻计，可坐而待其毙也』。八年五月，从太宗伐明；分道入边，略朔州至五台山而还。九年六月，献伐所获山西俘并所收察哈尔全部。崇德元年四月，以功封和硕睿亲王。八月伐明，率右翼兵由锦州入。十二月，从征朝鲜；别从容甸路取昌州，败敌众，克江华岛。三年二月，监筑辽阳都尔弼城。七月，更定各衙门官制。十月，授奉命大将军，与岳托分道伐明。分兵入边长驱，北京迤西千里将卒皆溃，略地至山西界；复东趋临清，破济南，克城四十余。十七战皆捷，赐马五匹、银二万两。六年六月，代济尔哈朗；围锦州，败其援兵。八月，明经略洪承畴以兵十三万来援，军容甚盛；太宗闻之，亲统大军渡辽河，疾驰六日至七家堡。多尔衮请进军驻松、杏之间，太宗从之。明松山诸将见黄幄羽葆军逼山而营，大惧；谋夜遁。多尔衮率兵趋塔山大路，横击之；溃兵沿山至海，死者相枕藉，明总兵吴三桂等单骑奔入杏山，乃率兵还。七年三月，复与济尔哈朗围锦州；明总兵祖大寿力竭，以城降。四月，又破塔山、杏山，关门以东尽入版图。
　　八年八月，世祖章皇帝即位，代善等集诸贝勒、大臣议，以多尔衮与济尔哈朗同辅政。先是，阿达礼等谋立多尔衮；多尔衮与代善发其谋，诛之。顺治元年四月，将大举南征；世祖御笃恭殿，赐多尔衮大将军敕印，加殊礼，赐以御用纛盖。时流寇李自成已破燕京，明山海关总兵吴三桂遣其将郭云龙等致书请兵；多尔衮以书报之曰：『我国向欲与明修好，屡为致书；明之君臣不计国家丧乱，军民涂炭，曾无一言相答。是以整师三入，盖示意于明，欲其君臣势屈而通好也。若今日，则不复出此，惟有底定中原与民休息而已。今闻崇祯帝灭于流贼，不胜发指！用率仁义之师，沈舟破釜，誓不返旌，期必灭贼，出民水火。伯遣使致书，深为喜悦！夫伯思报主恩，与流贼不共戴天，诚忠臣之义也。伯虽向守辽东，与我为敌；今勿因前故，尚复怀疑！昔管仲射桓公中钩，桓公用为仲父，以成霸业。伯若率众来归，必封以故土，晋为藩王；国雠可报，身家可保，世世子孙长享富贵，当如河山之永也』。师次连山，三桂复请速进兵。多尔衮得书，率兵夜驰；逾宁远、次沙河，距山海关十里。三桂报贼已出边，立寨栅；多尔衮随命诸王等率精兵迎击之，败贼将唐通于一片石。师至山海关，三桂开关，亲出迎；多尔衮谓三桂曰：『尔归营，令尔兵系白布为识；恐与贼混，致误杀也』！使之先驱，遂入关。时李自成所率贼二十余万，皆久历战阵，殊剽悍；恃其众，阵于关内，自北山亘海。我兵少，对贼布阵，不能横及海岸；多尔衮集诸王、贝勒、大臣谓曰：『流寇横行久，犷且众，不可轻击也。吾观其阵大，相去远，首尾不能顾。可鳞次集我兵，对贼阵尾；伺其气衰，突击之必胜。努力破此，则大业成矣。勿越伍躁进，违节制』！阵既列，令三桂居右翼之末，先悉其众抟战；贼力斗，围开复合。战良久，我兵从三桂阵右突出，冲贼中坚，万马腾跃，飞矢雨堕；天大风，沙石飞走，击贼如雹。自成方登高冈观战，知为我兵，胆俱落，急策马下冈走。我兵无不一当百，追奔四十里；贼众大溃，自相践踏，僵尸遍野，沟水尽赤，自成奔还京师。乃以马步兵一万隶三桂追贼，向北京。多尔衮与诸将誓曰：『此行志在灭贼救民，以安天下；勿杀无辜、掠财物、焚庐舍，不如约者罪』！五月，整兵入燕京，以帝礼葬崇祯帝，发丧。三日，遣武英郡王阿济格等分道追自成，连破之；自成走西安。燕京附近各城俱纳款，畿辅肃清，山东、山西以次悉定；乃定议迎世祖都燕京。
　　时明南京诸臣拥立福王朱由崧称帝号，其大学士史可法督师扬州；多尔衮欲招之使降，令南来副将韩拱薇等賫书致可法曰：『予向在渖阳，即知燕京物望，咸推司马。后入关破贼，得与都人士相接，识介弟于清班，曾托其手勒平安，拳致衷绪；未审以何时得达！比闻道路纷纷，多闻金陵有自立者。夫君父之雠，不共戴天。「春秋」之义：「有贼未讨，则故君不得书「葬」、新君不得书「即位」」；所以防乱臣贼子，法至严也。闯贼李自成称兵犯阙、手毒君亲，中国臣民，不闻加遗一矢。平西王吴三桂介在东陲，独效包胥之哭；朝廷感其忠义，念累世之夙好，弃近日之小嫌，爰整貔貅，驱除狗鼠。入京之日，首崇怀宗帝后谥号；卜葬山陵，悉如典礼。亲郡王、将军以下，一仍故封，不加改削；勳戚、文武诸臣，咸在朝列，恩礼有加。耕市不惊，秋毫无扰。方拟秋高气爽，遣将西征、传檄江南、连兵河朔，陈师鞠旅，戮力同心；报乃君国之仇，彰我朝廷之德。岂意南州诸君子苟安旦夕，弗审事机，聊慕虚名，顿忘实害；予甚惑之！国家之抚定燕都，乃得之于闯贼，非取之于明朝也。贼毁明朝之庙主，辱及先人；我国家不惮征缮之劳，悉索敝赋，代为雪耻。孝子仁人，当如何感恩图报！兹乃乘逆寇稽诛、王师暂息，遂欲雄据江南，坐享渔人之利。揆诸情理，岂可谓平！将以为天堑不能飞渡、投鞭不足断流耶？夫闯贼但为明朝祟耳，未尝得罪于我国家也；徒以薄海同仇，特伸大义。今若拥号称尊，便是天有二日，俨为勍敌。予将简西行之锐，转旆东征；且拟释彼重诛，命为前导。夫以中华全力，受制潢池；而欲以江左一隅兼支大国，胜负之数，无待蓍龟矣！予闻「君子之爱人也以德，细人则以姑息」。诸君子果识时知命，笃念故主、厚爱贤王，宜劝令削号归藩，永绥福禄；朝廷当待以虞宾，统承礼物，带砺山河，位在诸侯王上，庶不负朝廷伸义讨贼、兴灭继绝之初心。至南州群彦翩然来仪，则尔公尔侯，列爵分土，有平西之典例在；惟执事实图利之！挽近士大夫好高树名义，而不顾国家之急；每有大事，辄同筑舍。昔宋人议论未定，兵已渡河；可为殷监！先生领袖名流，主持至计；必能深惟终始，宁忍随俗浮沈！取舍从违，应早审定。兵行在即，可西可东；南国安危，在此一举。愿诸君子同以讨贼为心，毋贪一身瞬息之荣而重故国无穷之祸，为乱臣贼子所笑；予实有厚望焉！记有之：「惟善人能受尽言」；敬布腹心，伫闻明教。江天在望，延企为劳；书不宣意』。可法遣人报书曰：『南中向接好音，法随遣使问讯吴大将军，未敢遽通左右；非委隆谊于草莽也，诚以大夫无私交，「春秋」之义。今倥偬之际，忽捧琬琰之章，真不啻从天而降也。循读再三，殷殷致意，若以逆贼尚稽天讨，烦贵国忧；法且感且泣，敬为贵国一详陈之。我大行皇帝敬天法祖，勤政爱民，真尧舜之主也；以庸臣误国，致有三月十九日之事。法待罪南枢，救援无及。师次淮上，凶闻遂来；地坼天崩，山枯海泣。嗟乎！人孰无君；虽肆法于市朝以为泄泄者之戒，亦奚足谢先皇帝于地下哉！尔时南中臣民，哀恸如丧考妣；无不抚膺切齿，欲悉东南之甲，立翦凶仇。而二三老臣，谓国破君亡，宗社为重；相与迎立今上，以系中外之心。今上非他，神宗之孙、光宗之犹子，而大行皇帝之兄也；名正言顺，天与人归。五月朔日驾临南都，万姓夹道欢呼，声闻数里；群臣劝进，今上悲不自胜，让再让三，仅允监国。迨民臣伏阙屡请，始以十五日正位南都。从前凤集、河清，瑞应非一。即告庙之日，紫云如盖，祝文升霄，万目共瞻，欣传盛事；大江涌出楠梓数十万章，助修宫殿：岂非天意也哉！越数日，遂命法视师江北，刻日西征；忽传我大将军吴三桂借兵贵国，破走逆成，为我先皇帝后发丧成礼，扫清宫阙，抚辑群黎；且罢薙发之令，示不忘本朝。此等举动，振古铄今。凡为大明臣子，无不长跽北向，顶礼加额；岂但如明谕所云「感恩图报」已乎！谨于八月薄治筐篚，遣使犒师，兼欲请命鸿裁，连兵西讨；是以王师既发，复次江、淮。乃辱明诲，引「春秋」大义来相诘责；善哉乎！推言之，然此文为列国君薨，世子应立，有贼未讨，不忍死其君者立说耳。若夫天下共主身殉社稷、青宫皇子惨变非常，而拘牵「不即位」之文、坐昧「大一统」之义，中原鼎沸，仓卒出师，将何以维系人心、号召忠义？紫阳「纲目」，踵事「春秋」。其间特书，如莽移汉鼎，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆于国雠未剪之日，亟正位号。「纲目」未尝斥为自立，率以正统与之。甚至如元宗幸蜀，太子即位灵武，议者訾之；亦未尝不许以行权，幸其光复旧物也。本朝传世十六，正统相承；自治冠带之族，继绝存亡，仁恩遐被。贵国昔在先朝，夙膺封号；载在盟府，宁不闻乎？今痛本朝之难，驱除乱逆，可谓大义复着于「春秋」矣！昔契丹和宋，止岁输以金缯；回纥助唐，原不利其土地。况贵国笃念世好，兵以义动；万代瞻仰，在此一举。若乃乘我蒙难，弃好崇雠，规此幅员，为德不卒；是以义始而以利终，为贼人所窃笑也，贵国岂其然！往先帝轸念潢池，不忍尽戮；剿抚并用，贻误至今。今上天纵英明，刻刻以复仇为念；庙堂之上和衷体国，介胄之士饮泣枕戈，忠义民兵愿为国死。窃以为天亡逆闯，当不越于斯时矣！语曰：「树德务滋，除恶务尽」。今逆贼未服天诛，谍知卷土西秦，方图报复；此不独本朝「不共戴天」之憾，抑亦贵国「除恶未尽」之忧。伏乞坚同仇之谊、全始终之德，合师进讨，问罪秦中，共枭逆贼之头，以泄敷天之愤；则贵国义问炤燿千秋，本朝图报惟力是视。从此两国世通盟好，传之无穷，不亦休乎！至于牛耳之盟，则本朝使臣久已在道，不日抵燕，奉盘盂从事矣。法北望陵庙，无涕可挥；身陷大戮，罪应万死。所以不即从先帝于地下者，实为社稷之故。传曰：「谒股肱之力，继之以忠贞」；法处今日，鞠躬致命，克尽臣节，所以报也。惟殿下实昭监之』！多尔衮接书，知可法不能屈；遂定议下江南。九月，世祖车驾至京师，加封多尔衮为叔父摄政王。是年冬，遣豫亲王多铎南征江南、英亲王阿济格西征逆闯。十二月，河南皆尽。
　　五年十二月，大同总兵姜镶叛；六年二月，多尔衮征之。会有言喀尔喀将犯边者；乃遣别将讨镶，自出张家口击喀尔喀。七年十二月师还，至喀喇城，薨；世祖率王、贝勒、大臣等迎其丧于东直门外。
　　八年二月，苏克萨哈等首告多尔衮薨时，其侍女乌尔库尼将殉，呼近侍罗什、博尔惠等，告以多尔衮曾制八团龙补黄袍等衣，属令潜置棺内，罗什等如言以殓；又多尔衮欲于永平圈房，率众移驻，与和洛会等密议已定，特以出猎稽迟，未行。事闻，经王、大臣等定议：追削王爵，并黜宗室。乾隆四十三年正月，上谕廷臣曰：『睿亲王首先统众入关，定国开基，厥功最懋。顾以诬告谋逆，经诸王定罪除封；其时我世祖章皇帝尚在冲龄，未尝亲政也。朕每览「实录」，见王之立心行事，实能笃忠荩、感厚恩，深明君臣大义，为史册所罕觏；乃令王之身后久抱不白之冤于泉壤，心甚悯焉！假令当时王之逆迹稍有左验，削除之罪果出我世祖圣裁，朕亦宁敢复翻成案；乃实由宵小奸谋，构成冤狱，而王之政绩载在「实录」，皆有大功而无叛迹，又岂可不为昭雪！着加恩复还睿亲王封号，追谥曰「忠」；补入玉牒！补继袭封。照亲王园寝制度，修其茔墓。仍令太常寺春秋致祭，并配享太庙』。——见「碑传集」卷一「宗室」（上）。
　　·多铎
　　和硕豫通亲王多铎传冯培
　　豫亲王多铎，太祖高皇帝第十五子也；初授贝勒。天聪二年三月，与多尔衮从太宗往征察哈尔多罗特部，大捷；太宗喜语诸贝勒曰：『两幼弟初领偏师，辄有功，宜赐美名』；于是号多铎为额尔克楚瑚尔。
　　五年九月，太宗亲率军击明锦州，多铎从；以二百人败锦州兵七千于城下，又败明兵于大淩河。七年六月，诏问群臣：『伐明与朝鲜、察哈尔宜何先』？多铎言：『宜伐明，直入长城，图久长之计。先其大者，则其余自灭，且随我所求而自至矣』。八年七月，太宗亲伐明，多铎从。同贝勒阿济格等率兵入龙门，会大军于宣府，遂入边击败明兵，略保安州克之，戮其守将；往会太宗于应州城，献俘。八月，同多尔衮等略朔州；随攻大同，败明兵于城南。太宗以明国必调宁远、锦州兵往山西救援，命多铎为帅，率精兵入明广宁，以迟其救援。先遣石廷柱、阿山等趋锦州，会锦州总兵祖大寿遣副将刘应选等率兵来拒，遇大淩河西；阿山等以兵寡驰告，多铎疾驰，败刘应选所部兵，俘获无算，凯旋献俘。太宗迎劳五里外，以多铎初专阃外，能出奇兵取胜，嘉奖之；赐良马五甲。至崇德元年四月，晋封和硕豫亲王，兼理礼部事。十二月，从太宗征朝鲜，累战皆有功；遂降朝鲜。四年八月，兼理兵部事。十一月，同贝勒豪格略锦州、宁远，斩总兵金国凤等。五年三月，奉命为左翼总统；与济尔哈朗往修义州城，驻防屯田。六年三月，代多尔衮；围锦州、松山，绕锦州城立营浚濠，为久驻计。城中惶恐，守门蒙古诺木齐、武巴什缒书约降。祖大寿知有异志，欲以计擒之；诺木齐等即执兵拒外城，蒙古亦执兵助。既接战，声闻关外，多铎与济尔哈朗至城下援之。关内蒙古缒援兵入，与明兵战于城上；明兵败，大军遂入关，徙其民义州。捷奏至，太宗大悦。四月，复败明杏山、松山援兵。八月，明经略洪承畴以八总兵、十三万众来援锦州，太宗亲统大军往征之；疾驰六日，环松山而营。明兵宵遁，遣贝子博洛等追击之；并简精兵付多铎，令设伏。遂夹击吴三桂等兵，败之。寻又奉命围松山，城内夜出兵来犯，击败之，斩首千余级。十二月，承畴自松山率兵夜出来犯，多铎令沿濠射之，悉败去；城中益困。七月二日，松山副将夏承德密遣约降为内应，以其子舒出质；夜半诸将士举梯登城，城遂克，生擒承畴及巡抚邱民仰等。七月，叙功，加封多罗豫郡王。
　　八年四日，疏言：『当今之势，宜暂息兵，以农务为急；衣食丰足，举国庆豫，再有举行未晚也』。顺治元年四月，从多尔衮入关，破流贼，定燕京。十月，晋和硕德豫亲王。时明福王朱由崧自立于南京、称大号，遣兵扼淮、徐为割据计；而李自成尚据陕右。多铎奉命为定国大将军，率师南征。二年，由河南进兵克陕西、趋潼关，凡三败李自成之众，斩获无算；贼守将皆望风降附。复战于潼关，大军奋勇冲击，呼声动天地，纵横掩杀，漫山弥野；自成精锐略尽，遁至西安，不复能成军拒守。多铎师渡潼关濠口，斩伪将马世尧。师至西安，自成奔商州，南走湖广；追之不及。二月，捷闻，世祖以流寇既窜，西安平定，关中抚绥事宜付英亲王阿济格等；命多铎率大军由河南趋淮、扬，讨江南之称号自立者。四月，渡淮趋扬州，招谕守扬阁部史可法等降，不从；攻克其城，获可法等斩之。五月，师至南京，文武官数百员、马步兵二十三万有奇皆迎降；南京平，追擒福王于芜湖。捷闻，世祖嘉悦，遣侍臣赴军中慰劳焉。多铎复遣兵败马士英之众，降潞王朱常淓，江、浙悉定。七月，诏以贝勒勒克德浑为平南大将军，代多铎还。十月凯旋，世祖御殿，以多铎统军以来功最大，晋封和硕德豫亲王；赐黑狐帽、貂朝衣及玲珑鞍马、金五千两、银五万两。
　　三年五月，苏尼特部腾吉思等叛奔喀尔喀，诏以多铎为扬威大将军往征。七月，多铎等至，营噶尔察克山；闻腾吉思在衮噶鲁台，星夜疾进，三日追及于额克特山，获其妻子及牲畜。喀尔喀土谢图汗以兵二万邀大军于札济布喇克之地，多铎击败之，追逐三十余里；次日，硕雷汗复率兵三万至，又击败之，追逐二十余里。十月，凯旋，世祖出安定门迎劳；四年七月，御太和殿，册封为辅政叔德豫亲王，赐金千两、银万两、鞍马二。册文称：『定鼎中原以来，所建功勳，卓越等伦』云。
　　六年三月，薨。七年三月，命立碑纪功。九年三月，郑亲王济尔哈朗等会议：『多铎系多尔衮同母弟，应削王爵』；世祖念其勳劳，止追降郡王。康熙十年五月，追谥曰「通」。乾隆四十三年上谕廷臣曰：『豫亲王从睿亲王入关，肃清京辇，即率师西平流寇、南定江浙，实为开国诸王战功之最。乃以睿亲王诬狱株连，降其亲王之爵，后又改封信郡王。以王之勋绩超迈伦等，自应世胙原封，以章殊眷。着仍追复亲王，还号为「豫」；一体配享太庙』。
　　多铎子多尼征故明桂王朱由榔于云南，败李定国、白文选之众，所向克捷；袭封郡王。顺治十八年薨；谥「宣和」。
　　——见「碑传集」卷一「宗室」（上）。
　　·豪格
　　和硕肃武亲王豪格传郑虎文
　　豪格，太宗文皇帝第一子也。生而英毅，多智略。
　　初，尝从征蒙古董夔、察哈尔、鄂尔多斯诸部；功最，授贝勒。天命十一年，随大贝勒代善征蒙古五部，有功。天聪元年，太宗伐明室，至广宁旧边；豪格同诸贝勒往卫塔山粮运，前军猝与明兵遇，时明兵二万，我军以八十人击败之。二年五月，同贝勒济尔哈朗讨顾特塔布囊，诛之；尽收其部以归。三年十月，从太宗伐明。十一月，大兵进逼北京，大贝勒莽古尔泰率诸贝勒迎击明宁远巡抚袁崇焕、锦州总兵祖大寿援兵于广渠门外，敌以重兵设伏于右，莽古尔泰令诸贝勒击其右，违者罪与避敌同；豪格如命冲敌右，败其伏；余贝勒由中路乘之，敌遂溃。又同贝勒岳托、萨哈璘率兵围永平府，别攻香河县，克之。四年正月，与岳托还守渖阳。五年七月，太宗西征，命与贝勒杜度、萨哈璘居守。六年五月，太宗征察哈尔，遂伐明；豪格从济尔哈朗略归化城处，有功。六月，晋封和硕贝勒。
　　七年六月，诏问群臣用兵明与朝鲜、察哈尔宜何先？豪格奏云：『锦州、宁远，攻之无益；何也？我国攻城之法，彼尽知之；况我兵曾攻之而未得，若复令攻之，必有畏难之意。虽得锦州，此外七城尚须烦攻取；若徒得一城，其余皆坚壁不下，弥旬旷日，恐老我师。今宜尽率我众及边外新、旧蒙古从旧道而入，为书颁示各屯寨，告以我愿和而彼不肯和之意，仍传谕各城；则彼处人民虽被创痍，将自怨其主，无尤于我。如此，则我兵勇气自倍，而边外蒙古愈加勉励矣。若马匹疲毙，即以所获之资买马，其余并以制衣；则嗣后进兵，人人奋勇，靡有退志。再用更番之法，俟秣马肥壮，益以汉兵携巨炮，分兵两路，一从宁远入、一从旧路入，夹攻山海关。得之则已；不得，即屯兵彼地。遣人往招流贼，谕以来归，抚辑其众；不然，进攻通州。得与不得，姑久驻其地，往侦流贼情形。彼方分师扞御，我伺其懈怠，乘夜袭之，事可图也。总宜乘时急进；若失此机，必将后悔！至于朝鲜，且暂行抚慰；俟我与敌国胜负既定，再为区处。察哈尔近，则相机而行；若离兴安岭二、三日程，虽追无及。谨抒鄙见上陈』。八月，与阿巴泰等略明山海关，有功。八年七月伐明，分兵四路入。太宗亲率大军，由宣府趋朔州。豪格率杨古利毁边墙，大兵遂由上方堡分道进；旋同贝勒多尔衮略朔州及五台山而还。复从大同击明援兵，走之。九年，与多尔衮、岳托、萨哈璘为元帅，统兵一万往收察哈尔林丹汗子额尔克孔果尔额哲。师至西喇朱尔格，遇察哈尔汗妃及台吉琑诺木等，以千五百户降；遂抵托里图（托里图者，额哲所驻地也）。会天大雾，乘其无备，遣额哲母苏泰太后之弟南楮等先往见额哲母，谕以奉命招抚意。额哲母令额哲率众宰桑迎诸贝勒入，遂定盟；次日，率所部降。时鄂尔多斯济农来招额哲，已盟且行矣；追还济农，令毁盟，且还额哲所遗物；济农听命。是役也，额哲以古玉玺献，文曰「制命之宝」；元顺帝奔应昌时所失，林丹汗得之于元后裔博什克图汗者也。师还抵归化城，岳托以疾留；豪格同诸贝勒略明山西边郡，连败明兵。遂由平鲁卫直抵长城，毁宁武关，入略代州、忻州；忻州兵出拒，败之。又败明兵于忻口，追至崞县，乃整师出；复败明兵于平鲁卫，遂会岳托于归化城，班师。
　　崇德元年四月，晋封和硕肃亲王，兼摄户部。寻坐党岳托，且漏上言，有怨上心；降贝勒，解部任。九月，随多尔衮攻明锦州；旋仍摄户部。十二月，太宗亲征朝鲜，与多尔衮分统满洲、蒙古及外藩蒙古各左翼兵，别从宽甸入。二年正月，入长山口；昌平民皆奔山立寨自固，攻克之。败安州、黄州兵于宁边城下；宁边帅率兵往援其王，遇麾下别将，击败擒之。师次宣屯村，村民言安州帅闻其王被围，往援，行三日矣；即疾驰一昼夜，及之于陶山，破之。九月，以固山额真俄莫克图欲胁取外藩蒙古台吉博洛女媚事，豪格夺爵，罢部任。三年，同多尔衮略明边，毁边墙入，败明兵于丰润县，降高唐州；遂略地至曹州。明兵阻水毁桥以拒，我师因列阵诱敌，潜师渡河，遶敌后败之；遂下东光县，又败郭太监兵于滹沱河，破献县；所至克捷，俘获无算。四年四月师还，赐马二匹、银万两，仍摄户部；寻复原封。十一月，同贝勒多铎伐明，宁远兵出北山冈拒战，败之，阵斩总兵金国凤及其二子。五年六月，同多尔衮、杜度、阿巴泰筑城屯田于义州。七月刈锦州禾，败其兵，克台十有一。自是，屡有斩获。至九月，代还。
　　六年三月，同多尔衮轻违谕旨，豪格亦坐罪，降郡王。旋同多尔衮代济尔哈朗督师，围锦州。五月，击斩松山援兵二百余级；六月，复败山海关援兵，获马五百余匹。时明经略洪承畴率各路总兵统马步卒十二万援锦州，兵势甚盛；我军初遇，败其三营。八月，承畴兵犯我右翼，复击败之。太宗闻承畴兵来，亲率大军自盛京疾驰；六日，将抵松山，遣大学士刚林谕二王先驻高桥，俟大军至，合围松、杏。二王驰奏：『奉旨屯高桥，倘贼兵为我所迫，锦州、松山兵内外夹攻、协力死战，而欲自高桥来援，势难速至；不如请大军暂驻松、杏之间』。太宗可其奏。寻同多尔衮还守盛京。十月，复命从围松山。七年二月，松山副将夏承德密遣人请降，太宗许之，用为内应；时豪格同王、贝勒率两翼兵梯城南先登，遂克松山，擒承畴及巡抚邱民仰、总兵王廷臣、曹变蛟、祖大寿等。四月，同济尔哈朗攻塔山，克之。七月，叙功，复原封。顺治元年，以语侵多尔衮，为固山额真何洛会所讦告；坐言词悖妄，夺爵。十月，世祖既定鼎燕京，大封诸王；念豪格从定中原有功，仍复原封。是冬，山东土寇窃发，奉命往征；遂定济宁，抚辑降将许定国官兵万余人；破满家洞贼巢十余处，复用土石埋塞二百五十一洞，土寇略平。二年，命阿巴泰代豪格，还。
　　三年正月，为靖远大将军，率衍禧郡王罗洛浑、贝勒尼堪等西征。时陕西流贼，邠州则有宋大杰、贺洪器、齐勳、张国栋，庆阳则有石二，延安则有刘文炳、康千总、郭天星、张破脸，汉中则有贺珍，兴安则有二只虎、孙守发，徽州、阶州则有武大定、高如励、蒋登雷、石国玺、王可成、周克德等，所在蜂起；豪格至，则斩石二、康千总，降齐勳、张国栋、石国玺、蒋登雷、王可成、周克德，余悉溃散，尽复所陷州县，陕西平。十一月，整兵入蜀。至南部，侦知贼首张献忠据西充县，令护军统领鳌拜领兵先发，随统大兵继进；抵西充，献忠悉兵来拒，麾兵奋击，斩献忠于阵。复分兵搜剿余贼，凡擒伪王以下文武官二千三百有奇。四年，剿定遵义、夔茂、荣昌、隆昌、富顺、内江、资阳诸州县，破贼营一百三十余处，蜀寇悉平。五年凯旋，世祖御太和殿宴劳之。
　　寻为多尔衮所构陷，下狱；卒。七年，世祖亲政；念其枉，复封和硕肃亲王，立碑表之。子富绶袭。十三年，追谥「武」；十四年，再立碑以纪其功。
　　——见「碑传集」卷一「宗室」（上）。
　　·图赖
　　议政大臣昭勳公图赖传冯培
　　图赖姓瓜尔佳，信勇公费英东第七子也。初隶镶黄旗，后改隶正黄旗。
　　天聪二年，从征明，薄燕京；以功，授骑都尉世职。四年，大贝勒阿敏留守永平，明兵备参政张春合马世龙诸镇兵围都统图尔格等于滦州，图赖驰救之；比至，图尔格等已突围出，遂击却其追骑。从大贝勒撤师出边，以十六人殿；返击明兵之蹑我后者，歼之。寻授三等轻车都尉；略大同，攻拔灵邱及小石城。从围大淩河城，军两黄旗间以卫樵采。六年，大军破走察哈尔，移师征明，次布里渡；图赖徇沙河堡，降之。七年；从取旅顺口。九年，任护军统领。从入广宁，偕都统阿山趋锦州，明总兵祖大寿遣将合松山兵拒战；兵甫接，敌不能支，辄溃走，俘获无算。叙功，得恩赉。
　　崇德二年，授议政大臣。明年，从贝勒岳托征明，先驱踰墙子岭，攻克十一台；进兵山东，屡败明兵。还军，败明阁部刘宇亮于通州；晋爵三等男。六年，从围锦州，击败杏山援兵；战东关，援降人诺木齐以归。复破松山骑兵，拔塔山、杏山城；加一等男。八年，攻拔中后所及前屯卫；晋三等子。
　　顺治元年，从征流贼李自成，破贼将唐通于一片石。既入关，破自成兵，追败之望都；超授三等公。从豫亲王多铎帅师下河南，先自孟津济，抚定濒河十五堡；睢州总兵许定国等皆望风降。进薄潼关，贼将刘宗敏沿山列阵以拒；图赖以骑兵百四十人进战，尽殪之。连败贼将刘方亮等，遂破潼关，平陕西。移兵下江南，攻克扬州，执明阁部史可法斩之；追福王朱由崧于芜湖，击败其将黄得功兵，得功中流矢死。师旋，进爵一等公。
　　三年，任都统；从贝勒博洛征浙、闽，进兵杭州。时明鲁王朱以海据绍兴，其总兵方国安等营钱塘江东岸；江广十余里，图赖率将士从上流策马渡，纵击。国安军尽溃，拥鲁王遁走台州。图赖进拔金华、衢州诸城，击败明阁部黄鸣骏于仙霞关。攻克浦城，追明唐王朱聿键于汀州，斩聿键，尽降其众；闽海悉平。
　　回军次金华，病卒；年四十七。子辉塞袭。
　　图赖勇而善谋，能以寡覆众；屡立奇功，未尝挫衄。世祖亲政，追念其功，谥「昭勳」，配享太庙，赐文勒石。雍正九年，加封号曰「雄勇」。
　　———见「碑传集」卷三「渖阳功臣」。
　　·佟图赖
　　勤襄公佟图赖传李绂
　　佟图赖，一名盛年；赠太师佟养正季子也。初，袭父游击世职。天聪五年，从太宗文皇帝征大淩河，击明兵备道张春援兵，首先陷陈。以功，加世职为二等参将。崇德三年，授兵部右参政。五年，从睿王多尔衮征明围锦州，率四旗红衣炮取白官儿屯台。六年，从郑亲王济尔哈朗围锦州，取金塔口三台。七年，围锦州，有松山骑兵来夺我红衣炮，率本旗兵击败之；又败山口步兵，攻克塔山、杏山附近诸台，并克二城。论功，加授一等甲喇章京世职，陞任本部承政兼固山额真。八年，同大兵取前屯卫、中后所二城；加世职半个前程。
　　顺治元年六月，同固山额真巴哈纳、石廷柱招降山东四府、七州、三十二县。时有故明三河令据德州，自称济王，铸印起兵，不纳我朝新置州牧；图赖以兵擒之，送至京师。七月，攻太原府，方周视形势，城中步兵突出，击败之；指挥红衣炮进攻，遂下太原，招降九府、二十七州、一百四十一县。二年，从定国大将军豫亲王多铎南征，同墨尔根侍卫李国翰毁流贼栅于黄河岸上，并败其后营，获船十五只；平定河南。五月，至江南；故明高太监舟师由扬子江顺流而下，图赖同固山额真吴守真等击之，获船三十二只；又以红衣炮攻扬州府、嘉兴府等城，皆克之。加世职为二等阿思哈尼哈番。五年，授定南将军，率左翼兵驻防宝庆。时宝庆已为贼陷；冬十月，进兵恢复之。捷闻，下所司议叙。六年，郑亲王济尔哈朗为定远大将军，征湖广；图赖分兵趋衡州，距城三十里，遇贼兵千人屯桥上，击败之。又破伪总兵陶养用于石桥门，斩养用；伪伯胡一清列七营于城南山，率兵进击，破之。又击伪副将于望公岭、山峪口，连破之。一清复率众万人，距广西全州三十里立六营；又击破之，遂下全州。十二月，还驻衡州；贼攻常宁县，遣牛彔章京陈天谟等破之于石鼓洞，斩伪总兵、副将二人。
　　图赖生长行间，熟谙兵法，与士卒同甘苦，故所向克敌；身经百战，体遍创痕。七年、九年，叠奉恩诏累加世职至三等精奇尼哈番，世袭罔替。十三年，以疾乞休；世祖章皇帝念其劳绩素着，命加太子太保解任。十五年，卒；年五十三岁。予祭葬，谥「勤襄」。康熙元年，圣祖仁皇帝即位，覃恩赠少保兼太子太保。十六年，以图赖系孝康皇太后之父，特封一等公，世爵罔替。雍正元年，诰赠太师。二年七月，敕建专祠，春秋祭祀，御书祠额曰「功宗元祠」，又书联句悬于堂柱；以其子国纲、国维祔食。
　　———见「碑传集」卷五「国初功臣」（上）
　　·张朝璘
　　浙闽总督张朝璘传（「八旗通志」）
　　张朝璘，汉军正蓝旗人。父士彦，仕明为广宁巡抚中军官。天命七年，太祖高皇帝兵临广宁，明巡抚王化贞等遁去；将士争随入关，独士彦留城中。大兵至，即来归。天聪八年，授三等甲喇章京。是年，乞休，以朝璘承袭。
　　崇德八年，随奉命大将军饶余贝勒阿巴泰征明；至山东，次胶州城，遇杨都司兵，朝璘与吴纳机击败之。九月，随郑亲王济尔哈朗等攻明中后所及前屯卫二城，以本甲喇红衣炮克之。顺治元年，叙功，加世职为二等甲喇章京；旋补户部理事官。二年，随定国大将军豫亲王多铎等平河南、江南，与吉山击败伪总兵高蜚等；自苏州府回兵，与努山遇贼众，败之。黄蜚等率贼兵夺苏州府河桥，复与努山击却之。蜚等寻以舟师来犯，朝璘与梭尔敏击败之，获其舟三艘。从围扬州府及江阴县，皆以本甲喇红衣炮攻克其城。四年，随平南大将军恭顺王孔有德等平湖南。时伪桂王据武冈州，朝璘与固山大乌赫等率兵夜进，遇伪曹总兵梗路，败之；贼兵奔入木城，朝璘督兵掷火药焚其城。伪国公刘承廕以贼兵万八千至夕阳桥，朝璘随孔有德等奋击，承廕败走，伪桂王遁去；遂克武冈州。伪张献弼据沅州府，其部下伪总兵据黔阳县，分立五营；朝璘与梅勒章京蓝拜等败之。复败之于沅州，克其城。六年，随睿王多尔衮讨叛镇姜镶于大同，复浑源州左卫及朔、汾、太、谷等州县，皆督放红衣炮有功。是年，以考满称职，陛一等阿达哈哈番。七年，遇恩诏，加一拖沙喇哈番。八年，叙江南、湖南、山西功，加世职为三等阿思哈尼哈番。九年，两遇恩诏，加至一等阿思哈尼哈番。
　　十年六月，授左副都御史。十三年四月，陞户部侍郎。闰五月，授江西巡抚。时江西当金声桓叛乱之后，田地荒芜，陞科多属虚额，而南、瑞二府尤甚；经巡按御史笪重光题请豁免，事下督、抚查议。朝璘疏言：『南昌为省会首郡，正当日金逆盘踞之处，而瑞州亦密迩省会；二郡之民，受祸最惨。故二郡之田，抛荒独多；若循序劝垦，使熟者常熟，荒者不致久荒，此自然之理。自入官之议兴，前抚臣蔡士英恐小民顿失恒产，是以有十二年「编派起科」之请。蚩蚩赤子，有无知而自认垦者；煌煌功令，有县官而代认垦者。始焉包荒于熟，渐至熟亦仍荒。皮穿骨立之众，视死如归；有司呕血椎心，敲扑何忍！前按臣笪重光痛哭上陈，随准部文「恐有以熟作荒情弊」，令臣等确查再奏。若非加意密察，何敢草率具闻。于是严檄司道履亩勘明，复经劝谕小民尽力垦种。今据册报：南、瑞二府十四年分劝谕百姓垦过入官荒田及前按臣笪重光题报未垦荒塞田地二项，共见垦四千一百八十七顷有零外，尚有未垦荒塞田地、山塘共二千八百七十四顷二十五亩零，取有花户文册前来；臣具有「财用出于田赋」一疏，已汇册报部：此按亩稽察之实数也。反覆驳勘，委无情弊。但此项荒粮，劝之民，而民之血肉已尽；责之官，而官之捐输无计。惟望圣恩之大沛耳。若仍责以包荒取盈于原额，则官民交困，夫复何言！臣知国用浩繁，曷敢再议请蠲！然民命所系，早夜寒心；与其责纸上之空逋，不如沛朝廷之德意。倘邀圣恩浩荡，将已垦者三年起科，未垦者概允蠲豁；由此鼓劝开荒，则残民渐保生聚，而国赋岁有常征矣』。寻奉旨豁免。十八年，陞江西总督。康熙元年，江西右布政使王庭入觐，奏称：『南昌属宁州一州、南昌、新建、丰城、进贤、奉新、靖安等六县计浮粮折银一十九万五千一百二十二两、浮米一十四万九千一百三十一石零，与袁、瑞二府同请旨一体豁免』；部臣覆言：『既系浮粮，先日何以不与袁、瑞二府一同汇题？何得至今始行具奏！且臣部无「志书」可稽，难以悬议。请令该督，抚备查元季、明季编科缘由，果否与袁、瑞二府同事同情？有无确据备查？明白具奏，以凭覆请定夺』。五月十一日奉旨：『依议』。部咨到江西，朝璘即移巡抚并檄行布政司会同守、巡南昌二道确查得实，即据布政司左布政使俞应魁及南昌府南昌、新建、丰城、进贤、奉新、靖安等六县、宁州一州详文，又详查「旧志」，十一月具疏题覆；言『江西一省地瘠民贫，所属十三府田粮起科，原不相远。其南昌与瑞州、袁州三府粮额特重者，缘昔年伪汉陈友谅窃据时，地少兵多，重敛倍征；明初因之而未改也。士民历控请汰，未免因循为成额所拘；惟官以六分考成、民以六分报完，寓实蠲于虚额之中。究之终明之世，官无报最、民鲜报完。我朝定鼎，顺治四年间前巡按御史吴赞元俯察舆议，洞瞩荼苦，首以三府浮粮上闻；部覆「俟赋役告成，另为颁示」，奉有俞旨在部。五年，省镇金声桓叛变，一郡人民经贼屠戮，存者皆远逃异乡。九年，右布政使庄应会入觐时，瑞、袁以兵燹未甚、故牍多存，遂具备呈揭，因陈言入告；南昌以人民未尽归集、志牍无稽，未得并陈。前巡抚蔡士英止据陈言所及以瑞、袁二府题覆，即邀浩荡圣恩；迨后屡布「除荒豁欠」之旨日下，曲尽抚绥。故南昌士民乐归有土，志牍复出；南、瑞、袁同一壤土，俱为伪汉所据，浮粮本同一体，有志书可考、有前巡按御史题疏奉旨之案可凭。恭遇上谕询察「明朝雠怨地方钱粮科重」情由，是以右布政使王庭目击民隐，据实奏明；实有所不忍见闻，不得不哀鸣者也。今奉俞旨行查「元季、明季编科缘由果否与袁、瑞二府同事同情？有无确据」？随经司、道、府、州、县查报，觅有「府志」；细查宋时赋役，备载南昌县税苗米三万八千七百八十四石四斗六升，至明额共米一十二万六千八百二石二斗二升八合九勺，内比宋额浮米八万八千一十七石七斗六升八合九勺。按明额每米一石，捆算银五钱七分三厘四毫五丝九忽六微四纤，共该编折色粮差地亩等银七万二千七百一十五两九钱六分八毫；照以明额银数科算，内实比宋额多浮银五万四百七十四两六钱三分八厘二毫。按明额每米一石，捆算本色米四斗六升三合五抄九撮三圭九粟二粒，共该本色米五万八千七百一十六石九斗六升三合；照以明额米数科算，内实比宋额多浮本色米四万七百五十七石四斗五升四合五勺。新建县宋额税苗米二万二千五百五十二石四斗七升五合，内职田米一千三百五十九石二斗五合；至明额共米六万三千六百七十石七斗二升一合，内比宋额浮米四万一千一百一十八石二十四升六合。按明额每米一石，捆算银六钱一分八厘八毫四丝八忽八微，共该编折色粮差地亩等银三万九千四百二两五钱五分四厘四毫；照以明额银数科算，内实比宋额浮银二万五千四百四十五两九钱八分二厘一毫。按明额每米一石，捆算本色米三斗九升三合六勺四抄七撮八圭九粟四粒，共该编本色米二万五千六十三石八斗四升八合；照以明额米数科算，内实比宋额多浮本色米一万六千一百八十六石一斗一升三合九勺。丰城县宋额税苗米三万五千三十石七斗一升，至明额共米一十二万二千七百一石二斗三升八合四勺，内比宋额浮米八万七千六百七十石五斗二升八合四勺。按明额每米一石，捆算银六钱六分二厘七亳一丝二忽五微九纤，共该编折色粮差地亩等银八万一千三百一十五两六钱五分五厘三毫；照以明额银数科算，内实比宋额多浮银五万八千一百两三钱六分二厘六毫。按明额每米一石，捆算本色米五斗三勺三抄九撮四圭二粟，共该编本色米六万一千三百九十二石二斗六升六合五勺八抄；照以明额米数科算，内实比宋额多浮本色米四万三千八百六十五石二升一合二勺。进贤县宋额税苗米一万七千六百九十四石九斗七升，至明额共米四万八千三百五十石六斗六升七合五勺，内比宋额多浮米三万六百五十五石六斗九升七合五勺。按明额每米一石，捆算银七钱七分四厘三毫六丝四忽二微一纤，共该编折色粮差地亩等银三万七千四百四十一两二分七厘一亳；照以明额银数科算，内实比宋额多浮银二万三千七百三十八两六钱七分五厘六亳。按明额每米一石，捆算本色米六斗八勺七抄七撮四圭三粟五粒，共该编本色米二万九千五十二石八斗二升五合四勺九抄；照以明额米数科算，内实比宋额多浮米一万八千四百二十石三斗一升七合三勺。奉新县宋额税苗米二万二千五百五十二石四斗七升五合，内职田米一千三百五十九石二斗五合；至明额共米五万三千七十石三斗一升九合九勺，内比宋额多浮米三万五百一十七石八斗四升四合九勺。按明额每米一石，捆算银六钱一分三厘二毫一丝五忽六微八纤，共该编折色粮差地亩等银三万二千五百四十三两五钱五分二厘四毫；照以明额银数科算，内实比宋额多浮银一万八千七百二十四两二分一厘一亳。按明额每米一石，捆算本色米四斗九升九合七勺二抄二撮五圭七粟六粒，共该编本色米二万六千五百二十石四斗三升七合一抄；照以明额米数科算，内比宋额多浮米一万五千二百五十石四斗五升六合一勺。靖安县宋额税苗米七千五十石四斗六升二合，至明额共米一万四千二百八十五石二斗二升七合六勺，内比宋额浮米七千二百三十四石七斗六升五合六勺。按明额每米一石，捆算银八钱一分七厘三毫二忽九微九纤五渺，共该编折色粮差地亩等银一万一千六百七十五两三钱五分九厘一毫；照以明额银数科算，内实比宋额多浮银五千九百一十二两九钱九分五厘六毫。按明额每米一石，捆算本色米五斗八升七合二勺四抄一撮，共该编本色米八千三百八十八石八斗七升一合五勺三抄；照以明额米数科算，内实比宋额多浮本色米四千二百四十八石五斗五升一合一勺。分宁县（即今之宁州）宋额税苗米一万五千五百四十九石七斗六勺二抄，至明额共米三万一千三百八十九石二斗一升六合，内实比宋额多浮米一万五千八百三十九石五斗一升五合三勺八抄。按明额每米一石，捆算银八钱四厘八丝四忽六微八纤，共该编折色粮差地亩等银二万五千二百三十九两五钱八分七厘五毫；照以明额银数科算，内实比宋额多浮银一万二千七百三十六两三钱一分一厘五毫。按明额每米一石，捆算本色米六斗五升六合七勺八抄一撮，共该编本色米二万六百一十五石八斗四升一合四勺五抄；照以明额米数科算，内实比宋额多浮米一万四百三石九升三合一勺。以上该府属除武宁外，六县、一州宋额税苗米一十五万九千二百一十五石二斗五升二合六勺二抄，内职田米二千七百一十八石四斗一升；明额官民扣改并夏税新陞牛租等米共四十六万二百六十九石六斗一升九合三勺，实比宋额浮米三十万一千五十四石三斗六升六合六勺八抄。见沿明额编折色粮差地亩等银三十万三百三十三两六钱九分六厘六毫，照粮算浮折色银一十九万五千一百二十二两九钱八分六厘七毫；除浮外，该征折色银一十万五千二百一十两七钱九厘九毫。见共编本色漕南米二十二万九千七百五十一石五升三合六抄，照粮算浮本色米一十四万九千一百三十一石七合；除浮外，该征本色米八万六百二十石四升六合六抄。惟武宁县系友谅生身之地，科粮依然宋额；则七州、县之倍加重敛，不问可知。况顺治四年前巡按题疏、今所获志书，确为凭据；与瑞、袁二府同事同情，又不问可知矣。再查现在「赋役全书」：武宁上田一亩科米五升四合零，南昌上田一亩科至一斗五升四合零；此又彰明较著者。此六县、一州前明「六分考成」之时尚不能完，敲扑徒毙；今例十分全征，且每奉拨饷有司惟遵功令严比，更不能顾惜民命。在有司无敢缓征，在百姓无敢缓纳；浮粮之苦，目击心伤，不忍隐忍而不告者也。幸遇圣恩如天，又奉上谕查询「明朝仇怨地方钱粮科重」缘由；此诚洞见万里，视民如伤。臣今备查「志书」，南昌一府除武宁县系友谅生身之地原无浮粮外，其余一州，六县共浮粮折银一十九万五千一百二十二两零，共浮本色米一十四万九千一百三十一石零。伏乞圣恩轸念一方民困已极，将此项浮粮与瑞、袁二府一视同仁，则万民咸沐圣恩，世世无疆矣！除将「志书」送部查考外，臣谨会同江西抚臣董卫国合词具题，伏乞睿监，敕部议覆施行』。十二月十九日奉旨：『该部知道』。二十六日，户部议覆，言『备查「志书」内载南昌府属南昌、新建、丰城、进贤、奉新、靖安、宁州等六县一州明季征米折银与宋额磨对，浮米折银一十九万五千一百二十二两九钱八分零、浮本色米一十四万九千一百三十一石零。案查瑞、袁二府浮粮，先经前抚蔡士英覆查题奏，臣部具覆奉旨「减免」，钦遵在案。今南昌府属浮粮查与瑞、袁二府事同一体，其所浮银、米似应请减。但历年旧额相沿已久，事关钱粮，臣等未敢擅便；伏乞睿裁，恭候命下臣部遵奉施行』等因。二十八日，即奉恩旨：『袁、瑞二府浮粮既经减免，这南昌府浮粮也着照二府例行』。三百余年重困，一旦恩免；部行知照江西榜示晓谕，士庶欢呼仰戴圣恩，若出汤火焉。朝璘在江西十余年，士民爱戴。寻以裁江西总督缺，回京候补。
　　康熙五年，补任浙闽总督，加太子少保、兵部尚书。七年，乞休。子圣铎，袭其世职。
　　———见「碑传集」卷六十二「国初督抚」（下）。
　　·张存仁
　　兵部尚书兼都察院右副都御史总督直隶山东河南谥忠勤张公存仁传
　　李绂
　　张存仁，汉军镶蓝旗人。原系明朝宁远副将；天聪五年十月，同明总兵祖大寿从大淩河投诚，即授一等副将世职。六年三月，太宗文皇帝赐缎疋、银两、器皿等物。七年十二月，赐镶貂朝衣一袭。八年二月，赐男妇四十口、牛十二头。崇德元年，以大淩河归附各官为部院承政，擢存仁为都察院承政。六月，赐存仁世袭敕书，授一等副将世职，准袭八次。三年七月，更定部院官制，改存仁为都察院右参政。
　　五年四月，疏陈攻取锦州之策，言『臣睹围困锦州之计，实出万全。但虑出掠之利，马到即收；围困之功积日始建。官军不见目前之计，必生苦难懈怠之心。愿圣主振作军心，坚持困守之策，截彼侦探、禁我逃亡，远不过一岁、近不过一月，自有可乘之机。兵法：「全城为上」；盖贵得人得地、不贵得空城之意也。昔元太祖翦灭人国，劳数十余年之力及取中原，又欲屠近河人民，隙地牧马；赖耶律楚材画财赋之策，而太祖勉从。太祖身在之日虽大业未成，而世祖一统之基，实赖耶律楚材一语留之。由是以观，欲成大业者，非人、地兼得，未易为也！人、地兼得之术，莫过攻心。今我兵大势压境，彼必议弃锦归宁；再急，必议弃宁归关。祖帅跋扈畏罪，岂肯轻离巢穴！事若缓，则虑持久；事若急，则虑身家。祖帅背恩失信，人多以为无颜再降。臣确知彼心惟便是图，本无定见；一当危急，诸所不顾。况伊素所恃者，蒙古耳。数年以来，蒙古多慕圣化来归，彼必疑而防之；防之严则思离，离则思变。伏愿以屯种为本，时率精锐直抵锦城，布散文书于蒙古，以为摇撼之计。再多擒土人、兵卒，广施招抚，言之透彻，心自变更；心一动，则未有不降者：此攻心之策，得人、得地之术也。大淩河之降、松山之抗，非往事之明效大验耶？古帝王传檄而定天下，莫不洞悉于此』。十二月，再言『兵家之事，有时、有形、有势；三者变化无定，婉转而用之者在于人心。我兵始困义州、又困锦州，至即当避犹奋螳臂而当车辙，乃思虑之所不及也。虽然，非彼之能抗我，乃我兵围困不严，所以偷运粮料；然亦笼中之物也。臣思圣主智勇兼全，新春大兵必吞锦州，或挖壕、或炮击，不克不止。臣料城之得也，必其内蒙古有变，中自溃乱；倘无此事，则城之得也亦无定期。若欲久困，必绕城以筑台，兵围数匝，或者始能得之。松山、杏山、塔山，乃锦州之羽翼、宁远之咽喉；此三城不破，宁远之肝胆不丧。三城之中，惟塔山可取；其城在西山之下，若从山上以炮击之，其室屋自坏，不多费力而城可得。城一得，则锦州之羽翼折而宁远之咽喉塞。兵法云：「困坚城者，必留其隙」。今锦州虽不甚坚固，亦当留山海关以为之隙；况城内辽兵少而西兵多，一人带箭入城，满城惊惶，各起遁走之心，必不恋战。善用兵者巧于留隙，则山海可得；若据守山海，则关外诸城自然离散。故务取山海者，实入内之要策。困之不必多用蒙古兵；其兵虽多，法度不严，万一不如意，一动不如一静。臣先言修广宁而守之者，因与白土厂相近，实为国家辟土地、立城池，渐次前进之计。今大兵住义州，超出寻常，已为望外之事；故冒昧上陈。臣闻乌真超哈先行兵时，各带子弟甚多，今换班之际，自身不去，令家人代去，临阵不力，久住必逃。此换班之大弊，故并奏之』。得旨，命察兵丁本身不去、家人替代者。六年，大破明援兵于锦。十月，存仁疏请宜相机度势，速行攻取；章入，太宗是之。
　　七年，既克锦州；四月，复进疏言：『今松、锦既破，明国重托之督臣洪承畴、宁锦倚赖之镇臣祖大寿已为我圣主擒矣。窃思洪承畴欣欣自得，欢然幸生；是能审天时、达世务，仰慕圣上为有福真主。祖总兵悔盟背约，仍腼面来归；是势穷力竭，见松山已下，援兵尽殁，意欲蹈大淩河之漏网，未可知也。洪承畴既幸得生，必思见用我国；则不宜久加拘禁，令其薙头居官。祖大寿系我国寇雠，待以不杀足矣。在前途尚有可攻之地、可克之城，不可坚明人后来抗守之意；况吴总兵观望于前，焉知其不蹈前辙乎！宜颁御劄于宁远城中镇将等官，说明松、锦生杀之理，投顺者必生、抗逆者必杀；一一详示，定功陈害，吴总兵有不摇动心者乎』？太宗旋颁御劄，谕吴三桂及镇守宁远诸明将；存仁亦遵太宗命遗三桂书，劝令速降。六月，编乌真超哈四旗为八旗，擢存仁为镶蓝旗梅勒章京。八年，随郑亲王济尔哈朗攻取前屯卫、中后所二城，督放本旗红衣炮，克之。顺治元年二月，叙功，加半个前程世职。是年，同固山额真叶臣招抚山西六府、二十四州、一百三十一县；攻太原府省城，指挥本旗红衣炮，拔其城。又随豫亲王多铎平定江南、河南等处，俱督放本旗红衣炮有功。
　　二年，随贝勒博洛等往征浙江，遂暂管浙江总督。先是，江镇兵窜，民苦剽掠，城中逃避几空；存仁集谕绅衿，开导抚绥，民心帖然。七月，奏言：『近有借薙头反顺为逆者；若俟反形既露，必处处劳大兵剿捕。窃思不劳兵之法，莫若速遣提学开科取士，则读书者有出仕之望，而从反之念自息；行蠲免、薄税敛，则力农者少钱粮之苦，而随逆之心自消』。奉世祖章皇帝旨：『开科以取士、薄敛以劝农，诚安民急务。归顺各省，准照恩诏事例，一体遵行』。是月，引年乞休；不允。九月，伪国公方国安等从富阳渡江来犯杭城，存仁遣副将张杰、王定国督兵往剿，斩首四千余级。余贼复盘踞富阳，又遣定国往余杭防剿；至关头，遇贼对垒，我师奋勇掩击，追至小岭二十余里，斩获无算，阵擒国安子士衍斩之。十月，伪大学士马士英等兵渡钱塘，至杭城十里立五营，平南大将军贝勒勒克德浑遣兵进剿；未至，贼闻风渡江遁去，存仁同总兵田雄追斩五百余级。十一月，陞兵部右侍郎兼都察院右副都御史，总督浙江、福建军务兼理粮饷。是月，马士英、方国安渡钱塘窥杭城，存仁同防守梅勒章京季什哈、总兵官田雄等率兵击败之，溺江死者无算。十二月，遣官齎疏报捷，言『逆贼马士英、方国安啸聚江东赭山、杭州朱桥、范村等处，所在肆掠；梅勒章京朱玛喇、总兵官田雄、副将张杰等分兵进剿，方逆水师数万一鼓尽歼。其余诸寇，被官兵擒斩者甚众』。三年二月，昌化县贼首姚志卓啸聚亡命，攻陷县城，与江东叛寇方国安相结；存仁遣张杰等领兵追剿，志卓遁去，昌邑复平。四月，疏报擒获逆贼陈万良等。五月，叙破流贼及平定河南、江南等处军功，加世职为三等昂邦章京。六月，遣副将张国勳等剿灭太湖逆贼，擒获伪大学土马士英等，斩之。八月，再疏求罢；不允。十一月，存仁疏请钱塘一带紧要地方，议设水师五千以防海寇；下所司知之。四年五月，海寇周寉芝据福州镇东卫并海口民城，存仁遣副将满进忠等分兵攻击，两城俱下；又贼党岑本高犯浦城，遣副将李绣败之。十一月，复引疾请代；世祖慰留之。十二月，遣副将马成龙等往剿处州，大败贼众，恢复景宁、云和、龙泉三县。寻以疾，致仕。五年正月，因新陞总督未至，仍以原衔遣官奏捷；疏言：『伪宜春王朱议衍率众从江西入据汀州山寨，总兵官于永绂破其寨，议衍就擒』。奏入，世祖命诛之。二月，分遣官兵恢复连城、顺昌、将乐三县，先后擒斩伪侍郎赵士冕、伪总兵黄钟灵等。
　　六年八月，仍起用存仁为兵部尚书兼都察院右副都御史，总督直隶、山东、河南。时榆园巨寇为害大名，存仁知归德侯方域有才名，致书往咨其策；方域条列以复，遂用其计平贼。七年，世祖诏令督、抚、按臣考校守令文艺，有不谙者调用。存仁躬莅各郡，命题考试，等第公明：居官廉干者，有一、二语通晓，即注「上等」；否则，文虽佳，亦乙之。监司请其故，存仁曰：『我武臣也，朝廷命我校文，我第考实文；有伪，实难欺也。况守令多从龙彦，未尝教之；遽试短长，恐灰能吏心』。众服其识大体。是年及九年三遇恩诏，加世职至一等精奇尼哈番兼一拖沙喇哈番，世袭罔替。
　　未几，卒于官。赠太子太保，廕子一人入监读书；予祭葬，谥「忠勤」，崇祀直隶、山东、河南、浙江、福建五省名宦。康熙二十二年，谕曰：『国家自祖宗定鼎以来，委任汉军官员，与满洲一体；其中颇有宣猷效力如孟乔芳、张存仁辈，朝廷亦得其用』。盖圣心眷注，始终不替云。
　　瑞午，张存仁弟存义之子。顺治十二年，以恩廕，授河南磁州知州。十六年，陞江南池州府知府；坐事，调山东沂州知州。寻丁忧，解任；服阕，补直隶易州知州。康熙九年，陞浙江杭州府知府。十一年，迁福建邵武府知府；轻徭恤狱、礼士爱民，郡人赖焉。十三年，逆藩耿精忠反，分遣逆檄徇下各郡县；瑞午誓死不从，贼将执之。瑞午骂贼不屈，死。子■〈王已〉、瑛、珍、珖、玳、瑜，媳妇王氏、李氏，俱随任；同日遇难。贼平，督、抚上其事，赠太仆寺卿，予祭葬，廕子一人入监读书。
　　璲，张存仁孙；初，袭佐领。康熙十七年，随征福建；六月，伪将军刘国轩等率逆贼万余来犯海澄县，璲力战阵亡。寻议恤，赠拖沙喇哈番。
　　———见「碑传集」卷五「国初功臣」（上）。
　　·黄宗羲
　　黄宗羲传钱宝甫
　　黄宗羲，字太冲；余姚人（「浙江通志」）。父尊素，明御史。尊素与杨涟、左光斗昕夕过从，宗羲得尽知朝局清浊之分。年十四，补诸生。尊素死于狱，宗羲养其祖，以孝闻。夜读书毕，呜呜然哭。
　　明庄烈帝即位，宗羲年十九，草疏入京讼冤。至则逆奄已诛，与奄党曹钦程等对簿；袖铁椎，椎许显纯流血。复偕同难子弟哭祭于诏狱中门；拔崔应元之须，归祭其父。戊寅，宜兴陈贞慧等作「南都防乱揭」；天启被难诸家子弟，推宗羲为首。
　　甲申，江南奄党纠刘宗周并及宗羲，大清兵至，得免；宗周死节。宗羲随孙嘉绩、熊汝霖诸军于江上，授职方；寻以荐，改监察御史。江上溃，入四明山，复入剡中。己丑，赴海上，明鲁王以为左佥都御史；从亡有年。
　　及海氛澌灭，乃奉母返里门，毕力于着述（「鲒埼亭集」）；縕被土鑪，帷镫丙夜（「今世说」）。康熙戊午，诏征博学鸿儒，掌翰林院学士叶方蔼欲荐宗羲；宗羲辞。庚申，都御史徐元文监修「明史」，荐宗羲；复以母老、己病辞。乃诏取所著书关史事者，宣付史馆（「通志」、「鲒埼亭集」、赵夔扬「闻见录」）。宗羲虽病，史局大案必咨之。庚午，上访及遗献，刑部尚书徐干学复举宗羲；上曰：『可召之来，朕不授以事；如欲归，当遣官送』。干学对以笃老，恐无来意。上因叹「得人之难如此」（「通志」、「鲒埼亭集」）。绍兴府知府李铎以乡饮大宾请（「鲒埼亭集」）；宗羲遗书曰：『宗羲蒙圣天子特旨、诏入史馆。庶人之义，召之役，则往役。笔墨之事，亦役也；宗羲时以老病，坚辞不行，圣天子怜而许之。今之乡饮酒，亦奉诏以行者也。若召之役，则避劳而不往；召为宾，则贪养而饮食衎衎，是为不忠』。卒辞之（「南雷文定」）。
　　宗羲之学，出于蕺山（「鲒埼亭集」）；闻「诚意」、「慎独」之说（「通志」），缜密平实（汤斌文集」）。尝谓：『明人讲学袭「语录」之糟粕，不以「六经」为根柢，束书而从事于游谈。故问学者，必先穷经；经术所以经世，不为迂儒，必兼读史。读史不多，无以证理之变化；多而不求于心，则为俗学』（「鲒埼亭集」）。故上下古今，穿穴群言，自天官、地志、九流百家之教，无不精研（「通志」）。所着：「易学象数论」六卷。宗羲谓：『圣人以象数示人者七，有八卦之象、六爻之象、象形之象、爻位之象、反对之象、方位之象、互体之象；后儒之为伪象者四，纳甲也、动爻也、卦变也、先天也』。乃崇七象而斥四象。又谓：『遁甲、太乙、六壬，世谓三式；皆主九宫以参人事』。乃以郑康成「太乙行九宫法」证太乙，以「吴越春秋」占法、「国语」伶州鸠之对证六壬，以订数学。其持论皆有依据（「四库提要」）。「授书随笔」一卷，因阎若璩问「尚书」而告之者。「春秋日食法」一卷，辨卫璞所言之谬。「律吕新义」二卷，尝取竹管肉好停匀者断之为十二律与四清声试之，自广其说者也。「孟子师说」二卷，以其师刘宗周于「论语」、「大学」、「中庸」皆有成书，独阙「孟子」；乃述其所闻，阐发「良知」之旨，推究事理，不为空疏无用之谈，亦不尽主姚江之说。文集，则有「南雷文案」、「吾悔」、「撰杖」、「蜀山」诸集及诗集，后又分为「南雷文定」，晚年为「文约」（「鲒埼亭集」）；今共存「南雷文定」十一卷、「文约」四卷。又着「明儒学案」六十二卷，叙述明代讲学诸儒流派分合、得失颇详明；「文海」四百八十二卷，阅明人文集二千余家，典章人物，一代渊薮。又「深衣考」一卷、「今水经」一卷、「四明山志」九卷、「历代甲子考」一卷、「二程学案」二卷（「四库提要」）。史学，则欲辑「宋史」未就，仅存「丛目补遗」三卷；辑「明史案」二百四十四卷（「鲒埼亭集」）。其「明史」有三例：一、国史取详年月；二、野史取当是非；三、家史备官爵、世系。「明史稿」出于万斯同，斯同之学出于宗羲也（许宗彦说。「续经籍志」）。见又有「宏光纪年」、「绍武事纪」、「四明山寨记」、「海外痛哭记」、「日本乞师记」、「舟山兴废记」、「定州纪乱」、「赐姓本末」、「汰存录」各一卷（「鲒埼亭集」），又「明夷待访录」一卷：皆经世大政，顾炎武序行之（今刊本存）。天文，则有「大统法辨」四卷、「时宪书法解新推交食法」一卷、「圜解」一卷、「割圜八线解」一卷、「授时法假如」一卷、「西洋法假如」一卷、「回回法假如」一卷（「通志」）。其后梅文鼎本「周髀」言天文，世惊为不传之秘；而不知宗羲实开之。晚年，又辑「蕺宋儒学案」、「元儒学案」，合之「明儒学案」以志七百年儒苑门户。宗羲受业蕺山时，颇为气节一流人，所得尚浅。患难之余，始多深造；于是胸中窒碍为之尽释，而追恨为过时之学：盖不以小年之功自足云。
　　乙亥，年八十六，卒；遗命不为棺椁（「鲒埼亭集」）。
　　———见「碑传集」卷一百三十一「经学」（上之中）。
　　·陆彦龙
　　陆征君彦龙传柴绍炳
　　陆子骧武者，名彦龙；同郡仁和人也。祖振音，治「易」，举孝廉；学者号「庸成先生」。父允同，字汝锡，邑茂才；有长者行。母钟，始娠身临月，夜梦有龙蜿蜒五色，自空下，绕庭户。翼日，产骧武，头角崭然。家人辈环视，意有非常，绝爱之，爰命曰梦龙；已又更今名云。
　　骧武儿时早惠，不好弄，出口成章。少长，倜傥有大度。既弱冠，益务博学，工文词。补邑诸生，累试辄高等。意气爽迈，饶姿致，修长白晢，举止轩轩，被服娴雅甚都。■〈辶〈山上主下〉〉酒闲谈次，远近毕集。骧武寻至高冠广褎，顾盼烨如；音吐络绎，亡虑倾其座人矣。华亭陈给事，有当世名；尝一过湖上。骧武偕数辈过问，值卧时不起，即叱门者覆刺，贻诗风之。给事接览，欢然追谒修谢；为延誉当涂，弥相契重：谈者两贤之。居平负其高才狎使，侪俗或指目为狂生。载一被放，益跌宕，好酒及色里中，抑郁不自得。岁中强半，襆被走四方，所至见迟诸公；闲为治橐中装，累数千金，辄散去。坐是，家徒四壁立。亡有日，晼晚不能举火，有蹙额相告者；意豁然也。骧武苦贫，处负郭穷巷；然声称大起，又游遍海内。乃独与其同郡陆圻、培、阶兄弟及朱革新、徐继恩、吴百朋、陈廷会、孙治诸子者最相友善；文义劘切，颇有「澄清天下」之志。
　　会两都告变，北兵且渡江，一日十数警，望风夺气；度此乡无可为者。于是搤捥流涕，启其家大人，挟策如新安郡。适故御史金声特起监军，骧武乃从口画便宜；缘与用事者抵牾，大计不就。当是时，唐邸称制；乃间道去闽。士大夫咸重骧武名，交章荐之；诏特征，令所在有司身为之劝驾。刻日诣行在所，骧武上「勘乱六策」，其语皆切时弊可用；既报闻，令解褐，授职禁苑。骧武以己本儒生，宿负才望；耻用口舌得官，乃自陈愿就制科。未几，省试报罢，闽事亦偾，乘舆不可问，郡、县悉鸟兽窜；骧武遯迹入武夷山中，为人穷索，屡阽于危。
　　又比岁兵燹道梗，闽、浙息耗断绝，其父汝锡公坐「无妄」被收，发愤病卒；而骧武初不获讣，逾岁始闻。闻之日，惊号暴仆；已仰天椎心，呕血盈斗。仓卒立就道，见星而奔，重趼还里。比抵舍，望见灵筵，以颡搏地曰：『龙不孝，违离膝下；不自意大人之坐累至此极也』！因号恸。扶服叩头母夫人前，握手二弟，于邑劳苦，俱相乡失声；左右者莫能仰视。顷之，力疾营葬事，毁瘁万状，血膈寖剧，未由进勺饮。盖闻讣踰月而还里治丧，治丧又踰月而疾革以死。死而亡子，有一女；春秋三十有六耳。先与骧武友善者，陆培以殉难歾；至是，则陆圻孙治佐、乃弟云龙为经纪其后事。乃六七君子刊定遗着，如「燹余稿」暨「征君集」凡若干卷行世。
　　论曰：始，骧武年少高才，意不可当世。乃竟厄于一第，虽抱书叩阙、见雠人主，而时会龃龉，卒用纳履，何其舛也！既以遭乱留滞，一哀绝命；枯鱼衔索，自古痛之！若征君之至性发中，未遑以生养，不可谓非「死孝」者矣！语称：「不得中行，必也狂獧」。在昔你正平、阮嗣宗之流，负俗未易；要其节趣较然，岂与鄙儒小拘同类而道哉！悲夫！今仆于陆生亦云。
　　———见「碑传集」卷一百二十三「逸民」（上之上）。
　　·李世熊
　　寒支先生传蓝鼎元
　　先生李姓，胜国诸生也，宁化泉上里人；名世熊，字元仲，自号曰寒支子。少豪宕不羁，视天下人读书无足当意者。自经、史、子、集以及秦、汉、唐、宋、近代百家，靡所不览；独好韩非、屈原、韩愈之书。故其为文沈深峭刻、雄伟凄丽、奥博离奇，如悲如愤，如哭如笑，如寒泉烈日、如暴风雷雨；虽非盛世和平之音，盖自称其所遇也。时当天启、崇祯间，金瓯未缺，若预知有甲申以后事者。每论古今兴亡、儒生出处及江南北利害、备兵、屯田、水利诸大要，未尝不慷慨欷歔，惓惓有所属望。奈数奇，困顿诸生；九试冠同列，典闽闱者莫不欲一物色李生为重，竟不可得。大清定鼎，闽中尚拥唐王，未归命。故大学士黄道周、何楷并荐寒支尚志博学，征拜翰林博士，辞不赴；反复上书，与道周悲愤时事。及道周死义，走福州，请褒恤；时问其孤嫠存没、庐舍完毁，辄呜咽不置。丁亥，王师入闽，序应岁贡；辞。自是杜门，绝迹城市。有齮齕于郡帅者，帅遣某生移书，逼入郡；寒支复之曰：『天下人无官者，十九岂尽高士！来书谓「不出山，虑有不测之祸」；夫死生有命，宁遂悬于要津！且余年四十八矣，诸葛瘁躬之日，仅少一年；文山尽节之辰，已多一岁。何能抑情违性，重取羞辱哉』！时蜚语腾沸，势汹汹不测；寒支矢死不为动，疑谤亦释。
　　寒支既以文章、气节着一时，名声大震。辛卯、壬辰间，建昌溃贼黄希孕剽掠；过泉上里，有卒摘寒支园中二橘。希孕立鞭之；驻马园侧，视卒尽过，乃行。粤寇至，燔民屋，火及寒支园；其魁刘大胜遣卒扑救，曰：『奈何坏李公居室』！是时天下人虽盗贼，亦知有寒支矣。寒支积有垒块于胸中，每放浪山水以写其牢骚不平之慨。当诣西江、泛彭蠡、登庐山绝顶，追维闯、献横行事，痛悼欲绝；泪下如泉涌，不能禁也。乙卯，耿精忠反，遣伪使敦聘，络绎踵门，寒支严拒之；自春徂冬，坚卧不起，乃得免。寒支自甲申以后，山居四十余年，乡人宗之；有为不善者，曰：『无使李公知也』！晚号愧媿庵颜其斋曰「但月」。所着「寒支集」、「宁化县志」、「钱神志」、「史感」、「物感」、「本行录」、「经正录」各若干卷。年八十五，以疾卒于家。 
　　论曰：余闻先生少时，尝单车走泉州、出安海，潜观郑芝龙；其意念深矣。及唐王据闽，明数已终，日月出矣，爝火不容于不息，宜先生之不应聘也。使先生早年得志癸未、甲申间，必有可观者。一腔热血，付之清泠之乡，悲夫！文章如韩、心事如屈，志节之清高与管幼安伯仲矣。
　　———见「碑传集」卷一百二十五「逸民」（下之上）。
　　·黄晋良
　　黄晋良墓志铭郑梁
　　君姓黄氏，讳晋良，字朗伯；处安，其别号也。闽人，世居石鼓之莲村。生而颖敏；读书穷理，务为有用之学。方其补博士弟子也，年十九；与其伯父某师友家庭，文誉远出。三试秋闱，不售。逆知明室将乱，讲求经济，人望归之。
　　闯贼之陷京城，闽抚张公肯堂使将勤王之师，君以亲在，让其伯父；而自留乡里，以备不虞。唐邸建国，遂授中书舍人；寻升工部营缮司主事。屡出督饷，一时指斥条陈，悉中肯綮。
　　本朝一统，失职。家贫，以亲老，不得巳，走东、西粤，就故人之招，受其束修以供菽水；然某某之难、某某之狱，人所不能白其冤者，君皆力解之。其客金陵张大将军也，海上入寇之师方遁，所过州县，缙绅多为怨家所持，动辄罹网；大将军亦不免修睚眦之却。君直词正色，晓以大义，所全甚多。盖君虽不遇于时，不苟且以就功名；而才气过人，所至必有以及物类如此。
　　君既抱用世之志，郁不得施，则以其精神寄之于着述，而又旁及于艺事。生平手不释卷，精研儒、释之辨。晚年，尤爱石斋先生「易」学诸书。尝作「唐诗剩义」四十卷，吟稿多至等身。老居石井，作「井上述古诗」八十二则；起自周宣王、终元世祖，论其得失之大者以明己志。书法得二王精蕴；时写「孝经」易米，以养二亲。画竹石，亦别有生趣。素娴骑射，当为弟子员时，督学集诸生较射，君独连矢破的，有「文武出群」之目。慨自解推风息、游道凌迟，士之挟艺者四顾无可投足；闽处南徼，其声气尤与中原阻隔。而君独交游遍海内，居则守令造门，出则公卿倒屣。甲寅之乱，侨寓虎邱，耆旧过从、名流馈饷，觞游歌哭，传诵四方。虽诸公高谊，远绍前辈风流；要之，君实有所长，非无故而致此也。生明万历乙卯十一月某日，卒今康熙己巳四月某日，春秋七十有五。九世祖某，洪武时知澄迈有声；曾祖某，教授益府；祖某，知建水州事。父某、母陈氏，以君贵，封承德郎、安人；君事之，养志尽礼。先娶林氏，茶陵守某之孙女，有妇德，封安人，前君没四十有三年；生子三：农觉、天植、南平，廪生；继娶林氏，生子一：兴祖。女二：长适郑善述，次适刘之观。孙男八：宗仪、宗表、宗宪，俱庠生；宗香、宗望、宗有、宗振、宗颖。孙女六。曾孙男四：道辅、道岸、道平、道焞。曾孙女六。
　　当君寓虎邱时，同郡少司寇郑公方宰靖江，见其诗而爱之，迎之入署，为刻其庚、辛、壬三年所作；相别十数年，尺素往来，君谆谆以所作诗文六十卷相托。公报书，谓赋归之日，将卜筑石鼓幔亭，同为方外之游；而君竟卒矣。某年月日，将葬于某原；其孤不远数千里，函状乞铭于公，公以属之门下士郑梁。
　　铭曰：身将隐矣焉用文，遗书六十卷合焚，寄语故人胡获获！丈夫生不获建勳，退而着述意所勤，不甘泯没何独君！吾言鑱石表诸坟，后有作者或得闻，庶免散轶随烟云。
　　———见「碑传集」卷一百三十八「文学」（上之下）。
　　·顾炎武
　　顾宁人小传李光地
　　顾炎武，字宁人；吴之长洲人。自幼博涉强识，好为蒐讨辨论之学；「十三经」、诸史旁及子集稗野、列代名人着述、微文碎义，无不考究。骑驴走天下，所至荒山、旧址，有古碑版遗蹟，必披蓁菅、拭斑藓读之，手录其要以归；十余岁至七十而老，勤如一日。于「六书」音义，尤独得。余始官庶吉士，曾相遇为半日话；时余于音学无晓也，宁人举大指示之曰：『古者同文，声与形应；凡字旁从某，音必从某。后世不悟音讹，反谓古书为叶；皆非也。唐韵承江左末流，部居悉舛；分合之间，纷不可治。今当以「诗」、「易」、周、秦之文为正，质验字旁，分者并之、合者离之，使古书无二音，然后得复其旧』。予闻言，犹未省了。家居数载，追寻言绪，未达者自以意为之说。又七年，复来京师，则宁人殁矣！闻其书已成，亟求观之；所意者，幸不谬然。宁人之学，于是始窥其备。盖平、上、去三声虽有差互，犹得类从；入声，则杂乱尤甚。如人经荒凉者，不第乡贯不可复追，姓氏、族系皆不自别矣。有顾氏之书，然后三代之文可读，雅、颂之音各得其所。语声形者，自汉、晋以来未之有也。书既刻，厚自宝秘曰：『五十年后，乃有知我者耳』！尚有「日知录」数十卷，识大小、覆同异、辨是非，亦有补于学者；其徒潘耒刻自闽中。卫先生尔锡言其地理书用心尤多，然未见也。孤僻负气，讥诃古今；人必刺切，径情伤物：以是吴人訾之。然近代博雅淹洽，未见其比。
　　———见「碑传集」卷一百三十「经学」（上之上）。
　　·王夫之
　　王先生夫之传余廷灿
　　先生姓王氏，名夫之，字而农，号姜斋。先世本扬州高邮人；明永乐初，有官衡州卫者，遂为衡州衡阳人。家世以军功显。父字武夷，始以文学知名，中天启辛酉副榜；先生，即其季子也。明既亡，隐于湘西之石船山，学者称「船山先生」。
　　先生少负隽才；读书十行俱下，一字不遗。年二十四，与其兄介之同举崇祯壬午乡试；以道梗，不赴会试。明年，张献忠陷衡州，设伪官，招降士绅；其不屈者，缚而投诸湘江。先生走匿南岳双髻峰下，贼执其父以为质；先生引刀自刺其肢体，舁往易父。贼见其遍创也，免之；父子俱得脱。
　　甲申，李自成陷北京，怀宗徇社稷；先生涕泣不食者数日，作「悲愤」诗。乙酉，我师下金陵；当是时，我朝既得两京，天下云集响应，而明之藩封蔗孽奔窜于湖湘、滇、黔、粤、闽间者往往始称监国、继假位号，以恢复为名。先生少遭丧乱，未见柄用；及是，顾念累朝养士深恩、痛悯宗社颠覆，诚知时势万不可为，犹且奋不顾身，慨然一出而图之。明藩有称隆武年号者，使其督师何腾蛟屯湖南、制相堵允锡屯湖北。两湖兵燹塞野，又岁大旱；时李自成死于九宫山，余党降者号为「忠贞营」，尚复蹂躏潜汉间，汹汹有反侧之势。堵、何两人本措置无术，又相持不相能；先生忧其必败也，亟上书于司马章旷，请调和南北两军以防溃变。司马不听，先生默而退。卒之贼党猖獗，司马以忧愤死；堵、何二人遭闵凶，而势不可支矣。丁亥，我师下湖南，先生南走桂林；大学士瞿式耜用疏特荐，先生以丁父忧，请终制。既服阕，即就起行人司行人。是时，桂藩驻肇庆；国命所系，则瞿式耜与其少傅严起恒。然纪网已大坏，独给谏金堡、丁时魁、刘湘客、袁彭年、蒙正发五人者志在振刷；而内阁王化澄、悍帅陈邦傅、内竖夏国祥等为奸邪巨魁，深嫉此五人，目为宫庭「五虎」，逮系狱中，将置之死。先生约中舍管嗣裘走告严起恒曰：『诸君弃坟墓、捐妻子，壹意从王于刀剑中；而党人杀之，则志士解体。虽欲效赵氏明白慷慨以亡国，谁与共亡者』！恒起感其言，力请于廷。化澄党参起恒，先生亦三上疏参化澄；化澄恚甚，必欲杀先生。会有降帅高必正者救之，得不死。返桂林，复依瞿式耜。闻母病，间道归衡；至则母已殁。其后瞿式耜殉节于桂林、严起恒受害于南宁，先生知势愈不可为，遂决计老牗下矣。
　　壬寅，闻缅甸亦覆没，明之藩封庶孽称监国、假位号者至是珍尽，先生遂浪游于浯溪、郴州、耒阳、晋宁、涟、邵间，所至人士慕从者辄益众，先生辄辞去。最后归衡阳之石船山，筑土室名曰「观生居」，晨夕杜门，萧然自得；乃着「四书读大全说」、「周易内传」、「外传」、「大象解」、「诗广传」、「尚书引义」、「春秋世论」、「家说」、「左氏传续博议」、「礼记章句」并诸经「裨疏」各若干卷，作「通监论」三十卷、「宋论」十五卷、「庄子解」、「庄子通」、「楚词通释」、「搔首问」、「俟解」、「噩梦」各种，又注释「老子」、「吕览」、「淮南」，平选古今诗各若干卷。自明统绝祀，先生著书凡四十年。其学深博无涯涘，而原本渊源，尤神契「正蒙」一书；于清虚一大之旨、阴阳法象之状、往来原反之故，靡不有以显微抉幽，晰其奥窔。其自序曰：『谓之「正蒙」者，养蒙以圣功之正也。圣功久矣、大矣，而正之惟其始。蒙者，知之始也』。或疑之曰：『古之大学造之以「诗」、「书」、「礼」、「乐」，迪之以三德、六行，皆日用易知简能之理。而「正蒙」推极夫穷神知化，达天德之蕴，则疑与「大学」异；则请释之』！曰：『「大学」之教，先王所以广教天下而纳之轨物，使贤者即以之上达而中人以之寡过。先王不能望天下以皆圣，故德其成人、造其小子，不强之以圣功而俟其自得；非有吝也。抑古之为士者，秀而未离乎其朴。下之无记诵词章以取爵禄之科，次之无权谋、功利、苟且以就功名之术。其尤正者，无狂思陋测，荡天理、灭彝伦而自矜独悟如老聃浮屠之邪说以诱聪明果毅之士，而生其逸获神圣之心；则但习于人伦、物理之当然，而性命之正自不言而喻。至于东周，而邪慝作矣。故夫子作「易」而阐「形而上」之道，以显诸仁而藏诸用；而孟子推「生物一本」之理，以极恻隐、羞恶、辞让、是非之所繇生。故夫子曰：「吾十有五，而志于学」。所志者，知命、耳顺、不踰之矩也。知其然者，志不及之；则虽圣人，未有得之于志外者也。故孟子曰：「大匠不为拙工改废绳墨，羿不为拙射变其彀率；宜若登天，而不可使逸获于企及也」。特在孟子之世，杨、墨虽盈天下，而儒者犹不屑曲吾道以证其邪；故可引而不发，以需其自得。而自汉、魏以降，儒者无所不淫；苟不抉其跃如之藏，则志之摇摇者差之黍米，而已背之霄壤矣。此「正蒙」之所繇不得不异也。宋自周子出，而始发明圣道之所繇，一出于太极阴阳、人道生化之终始；二程子引而伸之，而实之以「静一诚敬」之功。然游、谢之徒且歧出，以趋于浮屠之蹊径；故朱子以「格物」、「穷理」为始教，而檠括学者于显道之中。乃其一再传而后，流为双峰、勿轩诸儒逐迹蹑影，沈溺于「训诂」，故白沙起而厌弃之。然而，遂启姚江王氏阳儒、阴释诬圣之邪说；其究也，为形戮之民、为阉贼之党皆争附焉。而以充其无善、无恶圆融事理之狂妄流害以相激而相成，则中道不立；矫枉过正，有以启之也。人之生也，君子而极乎圣、小人而极乎禽兽；苟不知所以生、不知所以死，则为善、为恶皆非性分之所固有、职分之所当为。下焉者何弗荡弃彝伦，以遂其苟且私利之欲；其稍有耻之心而厌焉者，则见为寄生两间、去来无准，恶为赘疣、善亦弁髦，生无所从而名义皆属沤瀑，以求异于逐而不返之顽鄙。乃其究也不可以终日，则又必佚出猖狂为无缚、无碍之邪说，终归于无忌惮，自非究吾之所始与其所终、神之所化、鬼之所归，效天地之正而不容不惧以终始，恶能释其惑而使信于学！故「正蒙」特揭阴阳之固有屈伸之必然以立中道，而至当百顺之大经，皆率此以成。故曰：「率性之谓道」。天之外无道、气之外无神、神之外无化，死不足忧而生不可罔，一瞬一息、一宵一昼、一言一动，赫然在出王游衍之中，善吾伸者以善吾屈，然后知圣人之存神、尽性、反经精义，皆性所必有之良能，而为职分之所当修；非可以见闻所及而限为有、不见不闻而疑其无，偷用其蕞然之聪明或穷大而失居、或卑近而自蔽之可以希觊圣功也。呜呼！张子之学，上承孔、孟之志，下救来兹之失；如皎日丽天，无幽不烛。圣人复起，未有能易焉者也。惟其门人未有殆庶者，而当时钜公、耆儒如富文、可马诸公，张子皆以素位隐居而末繇相为羽翼；是以其道之行，曾不得与邵康节之数学相与颉颃。而世之信从者寡、道之诚然者不着，是以不百年而陆子静之异说兴，又二百年而王伯安之邪说熺，其以朱子「格物」、「道问学」之教争贞胜者犹水胜火，一盈一虚而莫适有定；使张子之学晓然大明，以正童蒙之志于始，则浮屠生死之狂惑不折而自摧。陆子静、王伯安之蕞然者，亦恶能傲君子以所独知而为浮屠作「率兽食人」之伥乎？「周易」者，天道之显也、性之藏也、圣功之牗也；阴阳动静、幽明屈伸诚有之而神行焉，礼乐之精微存焉，鬼神之化裁出焉，仁义之大用兴焉，治乱、吉凶、生死之数准焉。故夫子曰：「弥纶天下之道，以崇德而广业者也」。张子言无非「易」立天、立地、立人、反经研几、精义存神，以纲维三才贞生而安死；则往圣之传，非张子其孰与归！是故「正蒙」者，匠者之绳墨也、射者之彀率也。虽力之未逮、养之未熟，见为登天之难，不可企及；而志于是则可至焉，不志于是未有能至者也。养蒙以是为圣功之所自定，而邪说之淫蛊不足以乱之矣！故曰「正蒙」也』。
　　戊午春，吴逆僭号于衡，伪僚有以「劝进表」相属者；先生曰：『某本亡国遗臣，所欠一死耳；今汝亦安用此不祥之人哉』！遂逃入深山，作「祓禊赋」。吴逆既平，湖南中丞郑公端闻而嘉之，属郡守某馈粟帛请见；先生以病辞，受其粟、反其帛。
　　未几，卒于石船山；葬大乐山之高节里，自题其墓曰「明遗臣王夫之之墓」。自铭曰：『抱刘越石之孤衷，而命无从致；希张横渠之正学，而力不能企。幸全归于兹邱，因衔恤以永世』。子二人：攽、敔；敔字虎止，能绍其家学者。先生家故贫，著书笔札多取给于故友及门人家。书成，因以授之，不自收拾；藏于家者，盖无几焉。
　　赞曰：先生可谓笃信好学、蒙难而能正其志者。方明之亡，先生非不知事不可为；然且穷老尽气奔窜于荒岩绝徼间，发谠论、攻憸邪，终摈不用而始隐伏著书，其志可哀也矣！若横渠以「礼」为堂、以「易」为室，所称四先生之学柱立不祧者；而着「正蒙」一书，尤穷天地之奥、达性命之原，反经精义，存神达化。朱子亦谓其广大精深，未易窥测。先生究察于天人之故、通乎昼夜幽明之原，即是书畅演精绎，与自着「思问录」内、外二篇，皆本隐之显、原始要终，朗然如揭日月；至其扶树道教、剖析数千年学术源流分合同异，自序中罗罗指掌，尤可想见先生素业。虽其逃名用晦，遯迹知稀，从游盖寡；而视真西山、魏了翁以降姚、许、欧、吴诸名儒仅仅拾雒、闽之糟粕以称理学，其立志存心、浅深本末，相距何如也！学使宜兴潘太史宗洛称先生为前明之遗臣、我朝之贞士，是固然已；而其立文苑、儒林之极，阐微言、绝学之传，则又有待于后之推阐先生者矣！
　　———见「碑传集」卷一百三十「经学」（上之上）。
　　·恽日初
　　恽先生日初传（子格附）汤修业
　　先生姓恽氏，讳日初，字仲升，号逊庵，又号黍庵；世为武进人。邑诸生，中崇祯癸酉副榜。祖绍芳，嘉靖丁未进士，历官福建参议；以文学著名。子弟濡染家学，多风流儒雅；至先生，进而益上。幼孤，淬厉益甚。游庠后，与苏州杨廷枢、钱禧等共结文社。文法秦、汉，制艺亦力追王、唐，不逐时好。尤喜读宋儒书，时商所学于同里张清惠公玮；清惠系前辈，为孙文介高弟，以「畏友」目先生，不敢以达尊自处：人两贤之。客游京师，适清惠为副宪，而总宪则山阴刘念台也；清惠促其执贽，先生从之。念台告以「慎独」，由是体验一切。先生自命有经世才，虽困顿诸生，尝以天下为己任。会边事孔亟，应诏上「守御十策」，不报；遂浩然而归。以家事属长子桢，携书三千卷，竟出避地天台山中；桓、格二子随侍。
　　两京继陷，鲁王监国绍兴，吏部侍郎姜垓荐其『忠孝夙成，尤娴韬略。急宜破格擢用，以图恢复』。鲁王遣使敦聘，固辞不出。寻避地福州；福州破，旋走广州。广州复破，乃遁为僧，法名明昙，遂流寓福之建阳；聊以托足，非其初志也。既而金坛王祁聚众复建宁，诸义兵多响应；耆老数百人登门固请曰：『先生不出，赤子皆鱼烂矣』！先生不得已，出山。时长予桢适来省亲；桢最勇，令其执兵王祁。咸来问计；曰：『建宁，乃入闽门户。建宁守，则诸郡安如磐石；否则，通省皆不能保。然不得仙霞岭，建宁终不可守也。欲取仙霞岭，宜先取浦城』。众曰：『善』。桢遂与副将谢云南先至浦城；师出失利，两人皆死。同里高才生徐云以战功，授御史；连复数郡，气甚锐。先生遣云夜袭浦城，亲督后军从之；忽雷雨大作，人马陷泥淖中，鞭策不进。至城下，已黎明，军饥甚；先生谓：『天色如此，兵家所忌；不如暂退』！云不从，全军覆没；先生以后劲获免。未几，大清总督陈锦及戴罪旧督张存仁、侍郎李率泰统兵六万自仙霞岭围建宁，永明王遣督师兵部尚书揭重熙来援；先生上书论进取机宜，谓『目前急务，莫如先取浦城。浦城复，则据仙霞岭断其饷道；彼来争，则伏山谷中邀之。彼围建宁自若，则俟其馁乱，精兵进击；诸将自内出，破之必矣』。重熙不能从，建宁遂陷，毁伤甚众。王祁力战死；桓、格在祁所，皆被掳。先生收残卒，走广信。寻入封禁山，与将军姚志卓等合。居数月，刍粮告乏，势益弱；乃喟然叹曰：『臣力已竭，天意难回；徒毒百姓何益！诸君宜散，予亦从此逝矣』！乃作归计。每思世受国恩，欲图报而百无就绪，郁郁不乐；又思故宫禾黍，万念尽灰。惟祖先一脉，时萦心曲。桢既战死，桓、格复被掳，无人承祧；因乘间访二子消息。行至杭州，忽遇格裘马翩翩，从总督陈锦游山，知锦已抚为子；怦怦心动，欲脱之归而苦无善策。闻锦雅重灵隐寺僧巨德，因丐为僧，后锦死，先生遂携格还。桓与格自黄华山相失，格到处寻访，杳无踪迹；后竟不知所终。桢有遗腹子煜，寻卒。
　　先生归后，杜门著书，兼以课子为务。人有以制艺请业者，亦欣然就之；而课子独舍是，具有深意。居久之，兵部侍郎张煌言与延平王成功率兵入江，败走。或云其弟鸿翼，先生门人，从师匿；府、县将收捕，闻者股栗。先生啸謌自若，恒以毒药置床头；曰：『吾命当死，终不出此门也』！既而事解，亦不色喜。常州知府骆钟麟屡求见，不纳。罢任复来，始与一见；叩「中庸」要领，大喜而去曰：『不图今日得闻大儒绪论』！前湖广提学佥事高世泰，忠宪从子也；重葺东林书院。约同志，行忠宪「复七规」。春秋仲丁，以释菜礼祀先儒；祭毕，謌诗习礼。
　　先生随人启沃，后学多心旷神怡；即老师夙儒，亦无不敛衽推服也。论学重知行，并进以「格物」为先；而防检精密，大旨不离「慎独」。与刘孝子汋删定念台诸遗书，复编粹言曰：「刘子节要」。时念台弟子实繁有徒，而浚恒求深，流弊不少；惟先生践履笃实、出处皓然，与钱塘沈兰先（甸华）、西安叶静远（敦艮）、桐乡张考夫（履祥）并称刘氏功臣云。先生及门林立，如董珙、陶自悦、杨宗发、杨昌言、龚士荐、蒋金式最知名。说者谓先生抱负不凡，及门罕能领受；而得其绪余，亦各有所成就矣。所着有「中庸问答」、「论语解见」、「则堂语录」、「不远堂诗文集」若干卷，藏于家。「易」学尤精，注七卦而病；病剧，神明不乱。卒年七十八，时康熙十七年（戊午）也；后祀道南祠。
　　格字寿平，一字正叔，又号白云外史、南田草衣；后以字行。初，被掳下狱，甚苦；时作画以消遣。会陈锦妻欲置首饰，令人先画形模，多不当意。或有言格能画者，特释之出；见其丰神秀朗、进退从容，喜出望外，遂畜为子。乱定归里，日禀庭训，诗文、楷法皆工；尤精绘事，山水、花卉兼擅所长。时常熟王翬亦工山水，格见其笔墨，不欲与之争名，遂让其独步；可谓虚衷善下己。与人交，外和内介，人鲜测其涯涘。盩厔李征君容，负盛名，与骆钟麟有旧；来常讲学，从者如市，而无行者遂借以行私。容初到时，格亦随父郊迎。后友人杨文言拉其再谒，坚持不可；移书千余言论之，责其酬酢纷纭，独不报谒乃父，知其道为的然也。其严毅如此。事亲孝，家贫，卖画以养；先意承志，历久不衰。后先生十二年卒，年五十八。子念祖，字岵瞻。今累代单传，不绝如线云。
　　逊庵先生家传恽敬
　　先生讳日初，字仲升，号逊庵。祖绍芳，福建布政司左参议；父应侯，国子监生。
　　先生由武进县学生入国子监，中崇祯六年副榜贡生，遂久留京师。十六年，应诏上「备边五策」，不报。先生知时事不可为，乃归；携书三千卷，隐天台山中三年而两京亡。唐王聿键入福州自立，而鲁王以海亦称监国于绍兴；吏部侍郎姜垓荐先生知兵，鲁王遣使聘先生，先生意以监国为不然，固辞不起。
　　大清兵下浙，避走福州；福州破，走广州。广州复破，为浮图，名明昙；已复至建宁之建阳。是时大兵席卷浙、闽、粤三省，唐王与弟聿■〈金粤〉被执死，鲁王亦败走海外，湖广何腾蛟、江西杨廷麟等皆前破灭，而明遗臣民拥残旅、倔强走拒，遥奉永明王由榔。金坛人王祈聚众入建宁，属县多响应；于是建阳士民数百人噪于先生之门固请。先生不得已，至建宁见王祈，非初志也；先生曰：『建宁，入闽门户。建宁守，则诸郡安。然不得仙霞岭，建宁终不守也。欲取仙霞岭，宜先取浦城』。时先生长子桢自常州至，与副将谢南云先生趋浦城；失利皆死。而御史徐云兵连入数州县，甚锐；先生说令夜袭浦城，自督后军继进。会大雷雨，人马冲泥淖行，不能速；将至城下，已黎明，军遂溃。大清总督陈锦、张存仁、侍郎李率泰统兵六万来围建宁，永明王使兵部尚书揭重熙赴援；先生复上书重熙：『请径取浦城，断仙霞岭饷道；俟馁乱，选精卒南下，与围中诸将夹击之』。重熙至邵武，不能进，建宁遂破；王祈力战死。先生收散卒，走广信。寻入封禁山中，粮乏势益弱，喟然曰：『天下事坏散已数十年，如何救正！然庄烈帝殉社稷，普天率土，啮齿腐心；小臣愚妄，谓即此可延天命。今乃至于此，徒毒百姓何益』！遂散众，独行归常州。久之，张煌言与郑成功围江宁败走；讹传煌言弟鸿翼先生门人，从师匿，县官将收捕。先生色如常，曰：『吾当死久矣』！既而事解。卒年七十八，康熙十七年也。
　　先生少时与杨廷枢、钱禧交，为文章纵丽；于百氏无所不窥，尤喜宋儒书，时商业于同里张玮。后会稽刘念台先生宗周为左都御史，玮副之；因介先生师宗周，学由是益进。先生既不得已归常州，仍服浮图服，而言学者多宗之。无锡高世泰，忠宪公攀龙从子也，重葺东林书院；先生与同志习礼其间。知常州府骆钟麟屡求见，不纳。去官后，与一见，言「中庸」要领；喜而去曰：『不图今日得闻大儒绪论也』！先生次子桓、幼子格，避兵时常从；后于建宁被略，桓不知所终，格自有传。
　　论曰：先生以高才为世家子，宜任天下事；然前既卷怀不用矣。区区建宁，不足当天下千一；欲藉乌合之众陆梁进退，与天命争衡，先生之知岂出此！抑谓据厄死拒，割裂畸余，可稍延明朔；然大圜鸿覆，欲遗一隅，何可得也！岂忠与知，不并行欤？抑出处成败，要由运算，有不自主者欤？说者斥先生既改服，复为儒言；则一端之论也已。
　　———以上见「碑传集」卷一百二十七「理学」（上）。
　　·魏祥
　　先伯兄魏祥墓志铭魏禧
　　伯兄魏祥，字善伯；所居房介东偏，又长子有「震」之义，因号曰东房。先征君生子五，二、五殇，东房为长，次禧、次礼；并先母曾孺人出，以万历庚申六月二十有四日生伯。伯幼能属对；长而强记，于声音字学，不假师授，辄能造其妙。年二十，所着诗辞、古文已三尺许。十七，补弟子员，为郡守所厄；改名际瑞。二十二崇祯辛巳，督学侯公峒曾爱其文，拔置一等饩。又合赣州、南安士试异才，公奇赏之，以冠二郡。伯试属高等，然心厌时文，不肯学；私谓禧曰：『汝自取功名酬二亲，我为闲人可也』！
　　甲申，国变；丙、丁间，禧、礼并谢诸生。兄踌躇久之，拊心叹曰：『吾为长子，祖宗祠墓、父母尸饔，将谁责乎』！乃慨然贬服以出。宁都乱民横据城市，称义兵；禧等奉父母居翠微山。庚寅春，赣檄兵十万围攻之；城破，屠掠几尽。结砦而居者科重饷，祸且不测；伯独身冒险阻其事，屡濒于危，翠微峰得全。而伯以才名为当路所推重，督、抚、大帅皆礼下之。自是，诸隐君子暨族戚倚伯为安危者三十余年。
　　甲寅，广东藩王遣使来聘，强之行，礼以上宾；卒不合，窃出岭。至信丰界，为蒲洲逻者所得，上于摄印官；官曰：『汝与宁都三魏亲属邪』？伯曰：『身魏善伯也』。摄印官乃悉烧其同行者杂文字，具谳书递至赣；大帅见伯名，大喜，跃履出，握手相与入，遂留为客：时丁巳二月也。四月，吉安韩大任溃围走，凡两窜宁都之上乡；兵寇十万遝至蹂躏，其邑馈饷不支。当事议招抚，久未就；而大任自言：『非魏伯子，吾不信也』！当事以属伯。伯既痛桑梓之祸无有穷期，又所闻大任颇为当世豪，亦欲有以全之；遂慨然行。八月，甫至江西，兵遽从东路逼大任营；大任遂疑伯卖己，辞不见。又有奸人欲牵率大任降闽军以自成功名者，遂日夜构于大任。大任既败，十月十四日拔营走降闽；伯遂遇害，年五十有八。呜呼！痛哉！人孰无死！伯之死，天下士有不尽知其心者，或以为冀官赏、或以为欲立功名，哀哉！时禧方客维扬，礼同伯男世杰夜走上乡，奉遗体归殓于翠微山下；细验隐处，疮瘢迹皆是。世杰乃大踊，拔小刀自刎，人夺之至再；遂奋拳搥胸腹死血下痛伛偻二十日而死。伯娶邱氏，生子女十许人。子存者为世杰，县诸生；女二，一适孝廉曾君益其之季子宗牧、一适易堂名诸生彭君任之仲子仁立。孙男三：家桂、家驹、家栋。孙女一。家驹八岁，后伯兄死二年殇。
　　伯为人伉爽，强急爱人。而严于疾恶，人触其性，若雷霆之发，不可御；然每能自屈于理，理胜者虽子弟之言，必俯首而伏。好诽谐，尝与儿子行戏谑，时或迂谨如先辈。爱敬君子，与同邑李子腾蛟、邱子维屏、南昌彭子士望、林子时益八、九人结易堂为至交。心之所是，必吐于口。间以语得罪先妣，妣前批其颊，伯侧面就承之；然终不能不言也。笃爱二弟；晚尤为礼有用才，其劳苦客外所得脯修，恒分二弟济其困。性啬于财，凡当与者，亦不吝也；不肯以一毫于人。客潮州总兵刘公伯禄，时主者忿潮民不下，克必尽屠杀之；伯力言于刘，刘叩头白主者三，乃免。有仕宦羁潮者，法将戮；伯力生全之。其后为江西大吏，伯值乡试，不往见，或叹其高；伯曰：『高则吾岂敢！彼不索我而我索之，得毋以惭而怒乎？吾但于人情烂熟耳』。其客学士范公承谟所，相得甚；每告归，公以病要之，辄为止。既三年去，而公贫；曰：『吾当作书数十函致方面大吏以资君』。伯笑曰：『吾未贯也』。不持一字行。及公抚两浙，蠲荒、赈饥诸大事，所全活数百万；伯左右宣力为多焉。初，伯以贡士试北雍，满、汉诸贵人多昵就，伯名动长安中。间以事出关，抵永平；闻鼓吹声，人言『朝鲜使者来矣』！伯趋客馆望之，立丛人中。使者冠网巾幞头、缝掖束带如故官；忽下马于丛人中，把伯衣入馆，曰：『我兵曹佐郎郑嵩也。君非此间人，殆中国奇士』！因蹲踞以炭画地相问答，使者至流涕。引入内室见其父，更以笔墨书纸酬对。至天明，使者取伯文集一册去；曰：『我当版行敝国，使知中国有才子也』。赠产物扇、墨之属，相洒泪而别（语详「朝鲜使者问答纪」）。伯才名，盖为中外所推重如此。所着有「魏伯子文集」十卷、「五杂俎」五卷行于世。
　　予尝谓世杰曰：『吾兄在潮、浙有大阴德，然负才不试，子孙必且昌；汝曹其善承之』！呜呼！岂知吾伯父子之至于斯也。忆伯他日尝谓予曰：『吾性疾恶，而杀机太盛；其将不获良死乎』！今思其言，尤有余痛。
　　禧、礼既择日卜地而葬，予将铭墓石，执笔贸乱不能文；凡三辍稿乃就。嫂先兄卒三年，葬黄观山，别有志；不吉，更附葬兄。某年月日，叔弟禧叩首、叩首擦泪而为铭曰：呜呼！苍天，何为也哉！作善降祥，作不善降殃；谓之何哉？天不汝佑，人不汝知；惟地厚德，尚其永载之，俾汝孙子万年！
　　———见「碑传集」卷一百三十七「文学」（上之中）。
　　·魏禧
　　魏禧传邵长蘅
　　魏禧，字叔子，一字冰叔；赣之宁都人。其生以天启甲子，后方域六岁，然不相识。方域既早殁，而禧名继起与之埒；故世或称「侯、魏」云。
　　禧年十一，补邑弟子员；试辄冠其曹。后十年，会甲申之变，愍帝死社稷，禧闻号恸，从博士后日哭临县廷；居则愤惋叱吒，如不欲生。谋从曾给事应遴倡义复雠，不果；已乃谢弃诸生服，隐居教授。
　　禧负才略，善擘画理势。修干微髭，目光奕奕射人。每事前决成败，县策而后验者十常七、八。方流贼之炽也，承平久，人不知乱，且谓「寇远猝难及」；禧独忧甚，移家翠微峰居焉。翠微峰距宁都西十里，四面削起百余丈，中径坼，自山根至顶若斧劈然；缘坼凿磴道，梯而登。出其上，穴如瓮口，因置闸为守望。士友稍稍依之，而彭士望、林确斋亦至。士望，南昌人，字躬庵；遭乱，喜结客，立义声公卿间。与禧立谈定交，遂偕林挈妻子来家翠微。林故南昌宗室子，变姓名为林确斋：世所称「易堂诸子」也。其后数年，宁都中寇被屠掠，而翠微独完。
　　禧既谢诸生，益肆力为古文辞，授徒穷山；弟子着籍者，常数十人。喜读史，尤好左氏传及苏洵；其为文主识议，凌厉雄健，不屑屑抚拟如世之貌似大家者。遇忠孝节烈事，则益感慨激昂，摹画淋漓；故其所为「新乐侯刘文炳传」及姜埰、江天一诸传尤工。年四十，乃出游；涉江、逾淮、游吴越，思益交天下非常之人。闻有隐逸士，不惮千里造访；于吴门交徐枋、金俊明，西陵交汪渢，乍浦交李天植，常熟交顾祖禹，毘陵交恽日初、杨瑀，方外交药地、槁木，皆遗民也。康熙十七年，诏中外举博学宏词，禧亦在举中；被征，以疾辞。郡太守、县令更督趣就道，不得已，舁疾至南昌就医药；抚军某疑其诈，以板扉舁之；至门，禧絮被蒙头卧，称病笃；乃放归。
　　后二年，赴维扬故人约，舟至仪真，暴心气病；一夕卒，年五十有七。着有「文集」二十二卷、「诗集」八卷、「左传经世」若干卷。兄祥，字善伯；弟礼，字和公：并有集行世。
　　论曰：侯方域、魏禧操行不同，予论次两家文，乃合传之。方域才气■〈〈厥，去欠〉〉弛，似陈亮；其遭大狱濒死，亦似之。然亮犹登第，一夕而卒；而方域竟殀诸生，悲夫！明宣德中，周文襄忱荐龚翊为太仓学官，翊辞不就；语人曰；『吾仕无害于义，恐负金川门一恸耳』！而禧之论，以谓『翊一门卒，非有知己之恩，国事之责也。既已更历三朝，身逢贤圣之主，而嚼然不肯少污其志，贤已』！呜虖！禧傥自谓与？
　　———见「碑传集」卷一百三十七「文学」（上之中）。
　　·彭士望
　　彭先生士望传陆麟书
　　彭士望，字躬庵；南昌人。父哲，明季以诸生游公卿间，名籍甚。士望少自负，不屑为庸人。年十六，补县学生；与新建欧阳斌元辈相厉为有用之学。哲闻漳浦黄道周平台召对语，叹曰：『铁汉也』！临卒，语士望当师之。士望毕殡葬，即往谒道周；则道周触思宗怒，系诏狱，因倾身营护之。而国子监生涂仲吉以疏救道周下狱，辞连士望；士望走镇江，见东林诸公谋。会宜兴周延儒再起相，道周得论戍，事解。
　　甲申变，闻故兵部职方司主事杨廷麟谋起兵，士望为募兵九江；福王称号，有以蜚语中廷麟者并及士望，乃罢。而楚崇阳王华堞荐士望，以兵部司务宣谕楚、豫。至南都，部司索赂；与同荐六人怒叱之，遂弗用。阁臣史可法督师扬州，招士望；时斌元亦先在。士望至则进奇策，请用高、左兵夹攻，清君侧之恶；斌元助之。可法骇曰：『君年少气锐；果尔，得为纯乎』？由是惮两人，两人辞归；时乙酉岁四月也。六月，金声桓入南昌，士望挈妻子走建昌；因至宁都依魏禧，居翠微峰巅。后与禧兄弟辈讲学于此，所谓「易堂诸子」者也。当是时，杨廷麟守赣州、进吉安，而诸将徐必达等气骄不逊；以士望与必达雅故，乃强起之，假授湖西道护诸将，谱将始戢。丙戌，改湖东。湖东治临江，居戎马间，拥羸卒数百；士望脱文法、谨侦谍，一意殚力民事，民爱护之。数月，免。
　　逾月，赣州破，廷麟赴水死；士望遂自废，躬耕食力。间以相地术游江南北，复教授宁化，而为学益力。时江西讲学者易堂外，在星子者曰髻山、南丰曰程山，士望皆与往复；大抵以阳明、念庵之说为宗，而归于有实用，可试诸行事。尝谓：『天下学者之病，在于虚。经义气节、旷达文章延而至于理学经济，皆虚病也』。又曰：『学者凡病皆可医，惟伪不可医』。欲以此激发后学而造就之，使有用于世。生平嗜朋友，海内宿望，结纳殆遍。其规诤过失，竦切深痛。而乐道人之善，夕闻一士，迫不待旦；至于老不衰。卒年七十四。
　　士望自废后，常以不死自恨；顾心非徼幸反侧之徒。金声桓之将叛，故大学士姜曰广与其谋，召士望；士望辞去不顾云。所着有「手评通监」二百九十四卷、「春秋五传」四十一卷、「诗文集」四十卷。三子：厚德、厚本、厚下；迄于今凡八世，皆籍宁都，以文学、科第世其家。
　　论曰：明自嘉靖后，讲学日盛，率皆窃姚江之近似，而失其真；猖狂恣肆，以至国亡。躬庵始亦讲学；既而曰：『不可以身谤圣贤』！遂止。而发学者之痼，一言以蔽之曰「虚」。扫除积习，以待来者；岂不伟哉！
　　———见「碑传集」卷一百三十七「文学」（上之中）。
　　·吴伟业
　　吴先生伟业行状顾湄
　　先生讳伟业，字骏公，姓吴氏。吴为崑山名族。五世祖礼部主事讳凯、高祖河南参政讳愈，父子皆八十，有重德；其行事载吴中先贤传中。曾祖鸿胪序班，讳南。自礼部公以下三世，皆葬于崑。祖赠嘉议大夫、少詹事讳议，始迁太仓。父封嘉议大夫、少詹事讳琨，以经行崇祀乡贤祠。母朱太淑人妊先生时，梦朱衣人送邓以赞会元坊至。
　　先生有异质，少多病，辄废读；而才学辄自进。迨为文，下笔顷刻数千言。时经生家崇尚俗学，先生独好「三史」；西铭张公溥见而叹曰：『文章正印，其在子矣』！因留受业，相率为通今博古之学。年二十，补诸生；未踰年，中崇祯庚午举人。辛未，会试第一，殿试第二；西铭公乡、会皆同榜，文风为之丕变。时有攻辛未座主宜兴相者借先生为射的，庄烈帝御批其卷，有「正大博雅，足式诡靡」之语；言者乃止。授翰林院编修；先生尚未授室，给假归娶；当世荣之。
　　乙亥入朝，充纂修官。值乌程柄国，先生与同年杨公廷麟辈挺立无所附；乌程去，武陵、蕲水相继入相，先生皆与之忤。先是，吾吴有奸民张汉儒、陆文声之事，乌程实阴主之，欲剚刃东南诸君子。先生以复社著名为世，指目淄川传乌程衣钵；先生首疏攻之，直声动朝右。丙子，主湖广乡试；所拔多知名士。戊寅三月二十四日，召对。先生进「端本澄源」之论，欲重其责于大臣而广其才于庶寮；乃昌言曰：『塚臣职司九品，若塚臣所举不当，何以责之台省！辅臣任寄权衡，若辅臣所用不贤，何以责之卿寺』！是言极剀切，上为之动容。已与杨公士聪谋劾史■〈范上土下〉；■〈范上土下〉去，而阴毒遂中于先生。己卯，衔命封延津、孟津两王于禹州，■〈范上土下〉谋以成御史勇事牵连坐先生；会■〈范上土下〉死，事寝。陞南京国子监司业；甫三日，而漳浦黄公道周论武陵夺情，拜杖。信至，先生遣太学生涂仲吉入都，具橐饘；涂上书为漳浦讼冤干上怒，严旨责问主使，先生几不免。庚辰，晋中允谕德。癸未，晋庶子。甲申之变，先生里居，攀髯无从，号痛欲自缢；为家人所觉，朱太淑人抱持泣曰：『儿死，其如老人何』！乙酉，南中召拜少詹事，加一级。越两月，先生知天下事不可为，又与马、阮不合，遂拂衣归里，一意奉父母欢。
　　易世后，杜门不通请谒。每东南狱起，常惧收者在门：如是者十年。本朝世祖章皇帝素闻其名，会荐剡交上，有司敦逼；先生抗辞再四。二亲流涕办严，摄使就道；难伤老人意，乃扶病入都。授秘书院侍讲、国子监祭酒；精锐销耎，辄被病，弗能■〈目氏〉事。间一岁，奉嗣母之丧南还；上亲赐丸药，抚慰甚至。先生乃勇退而坚卧，谓人曰：『我得见老亲，死无恨矣』！
　　未几，朱太淑人没；先生哀毁骨立。复以奏销事，几至破家；先生怡然安之。嘉议公八十而逝，有幼女；先生为嫁。盖先生天性孝友，初登第后，嘉议公敕理家事，岁辄计口授食，萧然不异布衣时；俸入，即上之嘉议公，未尝有私蓄也。后析产，与二弟均其丰啬，举无间言。先生性爱山水游，尝经月忘反。所居乃故铨部王公士骐之贲园，先生拓而大之；垒石凿池、灌花莳药，翳然有林泉之胜。与士友觞咏其间，终日无倦色。其风度冲旷简远，令人挹之，鄙吝顿消。与人交，不事矫饰，煦如阳春。生平规言矩行，尺寸无所踰越。每以奖进人材为己任，谆谆劝诱，至老不怠；喜扶植善类，或罹旡妄，识与不识，辄为营救：士林咸乐归之。而于遗民旧老高蹈岩壑者，尤维持赡护之惟恐不急也。先生之学，博极群书，归于至精。有问经史疑难、古今典故与夫着作原委，旁引曲证，洞若指掌，多先儒之所未发。诗文炳燿铿鍧，其词条气格皆足以追配古人；而虚怀推分，不务标榜，尤人所难。□□□□□□□□□□□□□海内之士与浮屠、老子之流以文为请者，日集于廷，麾之弗去。一篇之出，家传人诵，虽遐方绝域亦皆知所宝爱。雅善书尺蹄便面，人争藏■〈虒〉以为荣。所着「梅村集」四十卷、「春秋地理志」十六卷、「春秋氏族志」二十四卷、「绥寇纪略」十二卷，又「乐府杂剧」三卷。
　　先生生于明万历己酉五月二十日，卒于今康熙辛亥十二月二十四日，享年六十有三。寝门之哭，学士大夫辄失声曰：『先生亡矣！一代文章尽矣』！原配郁氏，封淑人；先公十五年卒。先生初未有子，年五十后，连举三子暻、暽、暄，尚龆龀，有成人之志；侧室朱氏出也。女九人，淑人出者四、浦氏出三、朱氏出二。先生属疾时作令书，乃自叙事略曰：『吾一生遭际，万事忧危；无一刻不历艰难，无一境不尝辛苦：实为天下大苦人。吾死后，敛以僧装，葬吾于邓尉灵岩相近。墓前立一圆石，题曰「诗人吴梅村之墓」；勿作祠堂，勿乞铭于人』。又敕三子：『若能效陈、郑累世同居之义，吾死且瞑目』！呜呼！先生之心事可悲也已！是岁正月旦，先生梦至一公府，主者王侯冠服，降阶迎揖。出片纸，非世间文字，不可识；谓先生曰：『此位属公矣』！十二月朔，复梦数人来迎；先生书期日示之。故豫知时日竟不爽，斯亦异哉！
　　湄之先子与南郭、西铭两张公为同社，社中惟先生最年少；湄又从先生游者垂二十年，而受先生之教为深。先生素羸弱善病，辄自言不久。少壮登朝，数忤权贵，奖护忠直，不惜以身殉之。既而陵谷贸迁，同事诸君子皆不免于难以死；而先生优游晚节乃死，人以为幸，然非先生祈死之本怀也。先生阅历仕途，虽未尝有差跌，而其危疑遘会、祸乱荐臻，若天广而无以覆、地厚而无以载。居恒若忽忽不乐，拂郁成疾以死；是诸君子处其易，而先生处其难。千载而下，考先生之本末，其犹将欷歔烦酲、执简流涕而悲不能自已也。所谓「天实为之」，谓之何哉！湄与修郡邑志，于先生例当有传。先生之从子晓以事状属湄，用敢据摭遗佚，附摭家乘之末；立言君子，尚有采于此云。谨状。
　　———见「碑传集」卷四十三「翰詹」（上之上）。
　　·济尔哈朗
　　和硕郑献亲王济尔哈朗传郑虎文
　　济尔哈朗，追封和硕亲王舒尔哈齐第六子也。舒尔哈齐，显祖宣皇帝第三子、太祖高皇帝同母弟，初授贝勒。蜚悠城长策穆特黑者，本东海瓦尔喀部人，苦乌喇之虐，乞携家归附；太祖命舒尔哈齐同贝勒褚英、大贝勒代善率兵三千往徙之。兵至蜚悠城，乌喇以众来战，败之，尽收其环城屯寨五百户而归；赐号「达尔汉巴图鲁」。辛亥，薨；顺治十年，追封和硕亲王，諡「庄」。
　　济尔哈朗幼育于太祖宫中，号「和硕贝勒」。天命十一年四月，从代善征蒙古五部，有功。天聪元年正月，同贝勒岳托、阿济格从大贝勒阿敏征朝鲜及明岛帅毛文龙，大军薄义州，克之；遂进拔安州、定州，捣毛文龙所居，直逼朝鲜平壤城。朝鲜遣使来请和，议未决，阿敏有异志，欲屯种以居；因令直趋朝鲜王京。时岳托察其情，不可劝止，邀济尔哈朗议；济尔哈朗曰：『兵不可深入！闻去此三十里有平山城者，可驻兵，以待和议之成』。遂引军驻平山。朝鲜王李倧遣使至，议岁贡，许之；遂定盟，振旅归。
　　五月，从太宗伐明，出宁远旧边；同大贝勒莽古尔泰等率偏师往卫塔山粮运，遇明兵，击败之。从攻宁远城，与明总兵满桂兵遇；力战被创，气弥奋，大败其众。二年，同贝勒豪格讨顾特塔布囊。初，顾特塔布囊自察哈尔窜居蒙古地，遇来归我国者，辄行截杀；至是伏诛，收其部以归。三年九月，同德格类、岳托、阿济格率兵往略明锦州、宁远，焚其聚积而还。十月，太宗亲统大军伐明，济尔哈朗同岳托攻大安口，毁其水门；乘夜进兵，明马兰营参将率兵来援，我前锋军击走之。比明，见明援兵立二营于山上，济尔哈朗先纵兵往，败其众，追至马兰营。既而，岳托复败遵化援兵。是日自辰迄巳，五战皆捷。马兰营、马兰口、大安口三营既下，遂引军趋石门，复歼明援兵于道；城中兵皆慑服，不敢出。十一月，会大军于遵化城；十二月，同贝勒阿巴泰等率兵往焚明通州船，遂攻张家台克之。四年正月，叛将刘兴祚逃归山海关，与袁崇焕同赴永平；闻我军将至永平，遂趋太平寨，道杀蒙古之以所俘来献者。济尔哈朗与阿巴泰往捕之，追及于山海关；斩兴祚，擒其弟兴贤以献。时大军既克永平，进趋北京。与贝勒萨哈璘统兵一万驻守永平，察仓库、阅士卒、置官吏，擢明道员白养粹、废员孟乔芳、杨文魁等，并以书招永平所属州县；于是滦州州同张文秀、迁安县知县朱云台、副将王维城、参将马光远、守备李继全、千户钱奇志，皆相继降。三月，阿敏来代；即同阿敏等往略迤西一带，降榛子镇。是月，师还。
　　五年七月，初设六部；遂理刑部事。八月，从太宗伐明，围大淩河城。时芬古率本旗兵围南面之西，济尔哈朗军为后应；旋与代善等攻克明台，留兵守之。十一月，与多铎往截塔山以东边海隘口，俘百有余人。六年，太宗征察哈尔还，复议伐明；大军次木鲁哈喇克沁地方，与岳托等率右翼兵略归化城黄河一带部民，俘获以千计。七年三月，筑岫岩城，以兵驻守。五月，与阿济格、杜度往迎明降将孔有德、耿仲明于江上；明兵及朝鲜兵来追者遥望我军，皆惊遁，遂获降人以归。八年，太宗征察哈尔，留守盛京。十年四月，改元「崇德」，晋封和硕郑亲王。十二月，太宗征朝鲜，复留守。三年，大军伐明，奉命率本旗兵自前屯卫会大兵于中后所，攻克模龙关及五里堡屯台。四年，往略明锦州、松山，与明兵遇；九战九败之，俘获二千三百余人。时有苏班代阿巴尔代者，蒙古多罗特部众也；先降明，居杏山西五里台。五年五月遣使来请，以三十户降附；同豫亲王多铎、郡王阿达礼、贝勒罗洛浑、博洛等率师千五百人往迎之。濒行，太宗戒曰：『敌见我兵寡，必来拒战；可分兵为前、后、中三队，前队拒战、二队应援』。遂奉命行。夜过锦州城南至杏山，令来使潜入台，告苏班代阿巴尔代携其家资、牲畜以行。比明，杏山总兵刘周智率马步兵沿城布列，阻我师；锦州、松山守将侦我兵寡，亦各以兵助，分翼列阵，进逼我师。我师佯退，敌兵呼噪而来；纵兵反击之。身先陷阵，与诸王、贝勒亲自搏战，大败之，追奔至城下乃还；斩明副将杨伦周、参将李得位。复与罗洛浑分军破两营兵于城南，乃整师归；赐御厩良马一。九月，同阿济格等率兵代睿亲王多尔衮围锦州、松山；师至锦州，敌伏兵皆惊遁，又遣辅国将军满达海擒斩明运粮兵于杏山、塔山之间。六年三月，复同阿济格、多铎等围锦州；绕城立八营，浚濠、筑堑为久困计。于是城中蒙古诺木齐、吴巴什等缒书刻期献东关以降，许之。至期，为明总兵祖大寿所觉，欲执诺木齐等；诺木齐等亦率兵拒战，声闻关外。济尔哈朗与诸王、贝勒率大军至城下应之，关内蒙古兵缒绳以登我师，我师毕登，与蒙古共击明兵；明兵败入内城，遂据其关，迁关内诸蒙古于义州。是役也，降明都司以下等官八十六人、男妇六千余口。捷闻，太宗大悦，令八门击鼓召众于笃恭殿宣捷。四月，明兵自杏山趋松山来援；与阿达礼、罗洛浑率右翼兵伏锦州南山西冈，阿济格、多铎率左翼兵伏松山北岭，令前锋军往致师；敌至伏起，前后夹击，大败之。五月，又败明经略洪承畴兵六万于松山北冈，斩首二千级。六月，多尔衮、豪格率师来更代；将受代，闻明关内援兵自松山趋海口，复与多尔衮等合兵击败之，追至松山城濠而还。八月，洪承畴等率兵十三万来援锦州，太宗亲统大军征之；命留守。九月，复从围锦州。十二月，承畴以兵六千夜犯正红、正黄两旗营，济尔哈朗令军各依汛地沿濠射之，敌败去；会松山城门闭，不得入，尽降其众。初，我师之围锦州也，自六年三月至七年三月锦州粮尽援绝，祖大寿坐困。至是，闻承畴被擒、松山已失，乃率众出城请降，纳之；遂议进取宁远之策。同月，同多尔衮等率兵攻塔山，克之。进攻杏山，城中惧，开门降；乃籍俘获之数以闻。七年，赐鞍马一、蟒缎百。八年，世祖章皇帝嗣位，以济尔哈朗与多尔衮辅理国政。九月，同阿济格率兵攻宁远，拔其城，斩游击吴良弼；进克前屯卫，斩总兵李赋明、袁尚仁；中前所总兵黄色弃城遁，取之；遂班师。
　　顺治元年，晋封信义辅政叔王，赐金千两、银万两、缎千疋。五年三月，贝子屯齐等讦告两旗大臣谋立豪格，济尔哈朗知而不举，议罪；降多罗郡王。闰四月，复爵。九月为定远大将军，讨湖广流贼李锦等。十月，道出山东，时曹县为土寇所据，移师往剿，生得贼首李名让、张学允、曹县平。六年八月，抵长沙。时伪总督何腾蛟及马进忠等据湘潭、一只虎据辰州、杜永熙据永兴、王进才等据宝庆；大军自安陆府渡江，令顺承郡王勒克德浑、固山额真阿积格、尼堪统八旗前锋护军为前哨，自率大军继进。抵湘潭，贼出三门迎战；我师分击之，生擒何腾蛟，夺门入，拔其城；率兵由永兴趋辰州，一只虎遁去；尚书阿哈、尼堪败王进才等兵于宝庆，克其城；又连破南山坡、大水、红江等处贼兵凡二十八营，宝庆平。进攻靖州、衡州，斩伪总兵陶养用；追败伪伯胡一清兵于广西，遂入全州。于是道州、黎平府及乌撒城等处，皆以次克获；凡收复府、州、县六十余城，擒斩伪王以下文武官以百计，湖南、贵州悉平。七年正月，振旅还；赐金二百两、银二万两。
　　嗣以与多尔衮不合，罢辅政；九年，晋封叔和硕郑亲王。十二年二月，上疏言：『太祖高皇帝开创之初，日与四大贝勒、王、大臣及众台吉等讨论政务得失，咨访兵民疾苦；使上下交孚，鲜有壅蔽。故能上合天心、下洽民志，扫尽群雄，肇兴大业。太宗文皇帝缵承大统、绍述前猷，亦时与诸王、贝勒、大臣讲论不辍。且崇奖忠直、鼓励英杰，录微功、弃小过；凡下诏布令，必先讲求其可以顺民心、垂久远者，然后施行。又虑武备废弛，不忘骑射，时驾出射猎。诸王、贝勒置酒讌会，以优人演戏为乐；太宗皇帝还自猎所，克勒郡王以闻；太宗皇帝勃然怒曰：「我国肇兴，治弓矢、缮兵甲，视将士若赤子；故人争效死，每战必克，以成大业。朕尝恐后世子孙弃我国淳厚之风，沿习汉俗即于滔淫。今汝等为此荒乐，欲国家兴隆，其可得乎」？遣伯索尼再三宣谕。今皇上诏大小臣工尽言无隐，诚欲立纲陈纪，绵国祚于无疆也。臣以为平治天下，莫要于信诏令、顺民心。前降谕轸恤满洲官兵疾苦，闻者无不欢忭。嗣又派令修造干清宫；诏令不信，何以使军民服从？伏祈效法太祖、太宗，不时与内外大臣详究政务得失。凡事必预为商搉，然后颁之诏令，庶几见诸施行；法行令信，可以绍二圣之休烈矣。抑臣更有请者：垂休典谟、广昭令德，莫要于设立史官。圣主统一中原，事事以尧、舜为法；但起居注官尚未设，臣窃惑焉。古之圣帝明王进君子、远小人，顺天心、合民志，措天下于太平、垂鸿名于万世，良于史臣有赖。今宜仿古制，特设记注官，置之左右；凡嘉言懿行，一一记载，于以垂宪万世、传之无穷，亦治道之一助也』。世祖嘉其言。
　　五月，病剧，车驾临问。问『王叔有遗言乎』？泣对曰：『臣受三朝深恩，未能仰答，不胜感痛！惟愿以取云、贵，灭吴三桂，统一四海为念；且满洲甚少，而能破流寇、取京都者，应加抚恤』。世祖垂涕曰：『天！何故不令朕叔长年耶』？言已，大恸；诏图其像留宫中。及薨，辍朝七日。赐祭葬，所给银两视定例倍之，置守园十户；以子济度袭。十四年，立碑纪功，称「忠冠当时，功昭后世一云。康熙十年，追谥「献」。
　　———见「碑传集」卷一「宗室」（上）。
　　·佟养甲
　　佟养甲传（「盛京通志」）
　　佟养甲，抚顺人，隶正蓝旗汉军。太宗时，直内院理事。
　　顺治二年，以总兵官衔从贝勒博洛南征。明年，浙江、福建平，命养甲与李成栋率兵定广东。是时，明桂王由榔据肇庆，僭号「永历」；唐王聿键弟聿■〈金粤〉据广州，僭号「绍武」。养甲偕成栋自漳州入惠、潮平之，亟趋广州，遂擒聿■〈金粤〉及周、益、辽诸王世子十三人。又明年，分兵取南雄、韶州，檄成栋进兵肇庆。由榔窜梧州、走桂林，我兵乘胜下梧州，追斩其大学士丁魁楚于岑溪，遣总兵徐国栋等略定高、雷、廉、琼等州。两粤将次平，而明主事陈邦彦觇大军四出、成栋方移师趋桂林，养甲驻广州兵力稍单，遂纠甘竹滩盗余龙突犯广州；海盗马元生等应之，以数万众薄太平门。养甲督民兵扼门外，阵斩数百级，贼稍却。寻成栋自桂林还救，贼皆遁去。明尚书张家玉亦乘间陷东莞，养甲偕成栋攻复之；并徇三水、新宁诸邑，悉就剿抚。明总兵李承志等以平乐、浔州兵来归，即令招谕左、右江诸路，降之。未几，邦彦约其大学士陈子壮以蜑户万余再犯广州，潜结指挥杨可观为内应。养甲伺其谋，斩可观，击败子壮等于五羊驿，又败之禺珠洲；顺风纵火焚其舟数十，斩馘无算，子壮等皆就擒。围家玉于增城；城破，家玉赴水死：粤东复平。养甲力请进兵定粤西，并请发禁旅讨伪秦王孙可望于滇、黔；时恭顺王孔有德巳奉命军湖南防剿可望等，乃诏滇、黔大举，俟有德疏报再议，而以两粤专委养甲。
　　方养甲之自闽而粤也，以巡抚署两广总督、成栋以总兵署两广提督；迨奏功，两人皆实授，而成栋止辖广东，不兼两广。成栋自负功多，疑养甲抑己，奏不以实；又与养甲步将郝尚久争功有隙，迁怒养甲。会降将金声桓、王德仁叛于江西犯赣州，养甲趋成栋赴援；成栋遂据南雄叛，迎由榔至肇庆，谋与声桓合兵围赣州。养甲知之，间使移赣州守将书，俾严戒备，为成栋所获，益恨之；乃以兵四百人劫养甲，拥至肇庆。养甲大詈不屈，成栋密使其党张祥贼杀之；时顺治五年冬十一月也。事闻，赠太子少保，荫一子入监，予祭葬、入祀昭忠祠。
　　———见「碑传集」卷一百十七「忠节」（上之上）。
　　刘武元
　　刘武元传（「宛平县志」）
　　刘武元，字镇藩；京师人。授某旗甲喇章京，拜刑部侍郎，以病免。世祖入都，顾天津为京左要冲，起公参政，备兵本镇弹压之。
　　未逾岁，擢右副都御史，巡抚虔南。其地兵骄民困，荒残难理；公戢兵抚民，恩威并用，地方赖以少定。未半载，江西提督金声桓与其副将王得仁以南昌叛，全省响应，两粤、八闽皆遥为声援。赣以孤城介处其间，将士作观望计，向背莫可期必；人情汹汹，罔知所属。公张筵召诸将饮，问战守策；众皆嘿然。公愤懑填胸，手卮酒顾诸将曰：『君臣分谊、顺逆关头，请决于今日！诸君愿效死者，尽此卮！不尔，断予首以示贼，毋顾虑也』！声与泪俱。众乃感动，争前饮酒。因共歃血呼天，矢不与贼两立；而后一城有固志矣。未几，贼号二十余万来侵。公开门迎战，部将徐启仁遽降贼，贼遂乘势围城，百计以攻；公皆应手破之。凡三阅月，粮尽无援；公乃悉出赀财，并脱夫人籫珥以享士，约以背城一战。士皆感激思奋，大呼赴敌；鏖战竟日，无不一以当百者。贼大败，伏尸遍野，退屯东山；犹思诱我兵空城出击，乃设伏阴袭之。公知其谋，明早选锐卒百人持炬前驱，大兵继进。贼伏见前驱者，果突出；大兵力败之。东山贼望之，亦遁；追奔四十余里，斩获焚溺无算，弃甲与山齐；围遂解。公欲乘胜北下以复南昌，闻广逆李成栋谋取赣以助声桓，公复坚守以待之。三月后，成栋果率十余万众，水陆并驱而来，其锋甚锐。公先驰兵数百，以挠其气；迨夜，缒城出敢死士袭其垒，连劫十余寨。公亲以大队乘之，贼乃大溃，成栋仅以身免。事闻，上嘉其绩，遣近臣持手诏慰劳之，赐赉甚厚；晋阶大司马。李逆收散贼图再举；公复统满、汉兵下信丰，大破之，斩成栋以徇。后又以恢复广东功，进太子太保。公以贼平，与民休息，政甫成而以积劳致病矣；七疏告归。
　　家居六月而卒。上闻震悼，谥「明靖」，赠少保；赐葬予祭，于例加渥焉。
　　———见「碑传集」卷六十一「国初督抚」（上）。
　　·耿仲明
　　怀顺王晋封靖南王耿公仲明墓表朱彝尊
　　开国辅运、推诚宣力武臣靖南王既薨三十年，天子命反葬辽东。于是王孙多罗额驸，太子太保、镇平将军昭忠自福州护遗骸以北，葬有日矣；和硕额驸、太子太保聚忠请为文表其墓。按王自登州航海携军民、械器归太宗文皇帝，功在草昧，多不胜书，具载「实录」；今以聚忠所能记忆者，述其大略，表墓道焉。
　　王讳仲明，字云台；先世山东人，徙盖州卫。生而面深黑，手掌洁白如玉，躯体伟长；倜傥有大志。疏于财，多智谋。以登州参将来降，太宗嘉悦，给总兵官敕印。崇德元年四月，册封怀顺王。从攻旅顺口，克之；止勿屠戮。从攻朝鲜，击破援师，拔其城。朝鲜平，还治战舰；从攻皮岛，取之。是岁大饥，斗秫白金一两；王转粟以赈，全活岛民无算。从攻松山、杏山、塔山、中后所、前屯卫，王令将士屯田，次第克之。
　　顺治元年，世祖章皇帝治师讨贼，入山海关；方是时贼锋甚锐，聚党十万，迎战关门。王率所部兵奋击，大破之；乘胜追逐至庆都县，又破之。贼军委金帛于路以缓追者；王号令夙严，将士无利心，追奔益疾。蹑至潼关，复大破之；李自成走死。旋徇河南诸府悉下，遂渡淮拔扬州，下江南；所至功居最。四年，进兵湖南；抵武冈，擒枭将刘肇基，收湖南。
　　六年五月，世祖以金册、金印封为靖南王，俾定广东，统军作镇南海；王尽散其赀给军士，运以车牛，军士咸乐附。是年，师次吉安府，王薨于军。世祖念王开国勳，旋册王长子继茂袭封靖南王。
　　王性纯孝，友爱二弟；宗■〈尚阝〉贫不能婚葬，辄倾囊以助。人有小德，虽一饭未尝忘报。军所至，以招徕为先务。围城破，军令当屠；必力争于亲王之统军者。松山之战，明总兵官王廷臣死焉；王与有旧，赎其尸，焚而瘗之。或以讦王；太宗嘉王之义，勿罪也。自王薨后，子忠敏王函王骨，战之行间；始厝于广州，继移厝福州。蛮烟瘴雨之交，烽燧矢石相向，而遗骸得以无坠，不可谓非厚幸。惟天子仁圣，始终念王之功，王之精爽亦有以答之；存着其号，亡显其名。卒归葬于乡井钓游羽猎之场、弓冶之地，距太宗寝园密迩，魂气徜徉在帝左右，王之灵庶无憾于泉下矣！王生于某年月日；其葬于盖州马兰峪也，在某年月日。厥配赠太妃郭氏、李氏，祔焉。
　　窃尝览观载记，曩代功臣封爵之典远及苗裔，盟以白马、信以丹书；俄而获罪至酎金小过，夺其侯封，每致慨报功之薄。若王则绍封奕世，其次尚主为近臣或专阃于外；迨王孙精忠逆命，天子犹加恩于王暨王诸孙如故。呜呼！本朝所以待开国勳臣者，厚矣。凡此，皆宜表诸石，以昭垂无穷者也。
　　———见「碑传集」卷六「国初功臣」（下）。
　　·孔有德
　　定南武壮王孔有德传（「八旗通志」）
　　孔有德，汉军正红旗人；世居辽东。
　　天命六年三月，太祖高皇帝征明，取辽东；有德与同里人耿仲明奔入皮岛，并为明岛帅毛文龙部下末弁。未几，文龙以罪，为宁远经略袁崇焕所杀；明山东登州巡抚招有德与仲明往归，俱授参将。天聪五年，太宗文皇帝亲统大兵征明，围大淩河；登州巡抚遣有德率骑兵八百赴援。至吴桥县，遇巡抚所遣买马参将李九成，二人以明政不纲，共谋为乱。遂合将弁陈继功、李尚友、曹得功等五十余人，率兵数千以叛；陷临邑、陵、商河、青城等县，杀败官兵千数，获马匹、器械甚多。还攻登州，城中耿仲明率辽东官十五人为内应，遂破其城，收辽东三千余人；以巡抚素行仁义，不忍杀，纵之去。于是明旅顺口驻防参将陈有时、广鹿岛副将毛承禄亦杀旅顺口、广鹿岛官员，率官兵反，共趋登州。有德以仲明为总兵官，陈有时、毛承禄亦授为总兵；其余善战之士，各量功授职，兵势甚盛。众官弁欲尊有德为主，有德辞曰：『予初起义，何敢遽当王号』！众强之，乃自称为都元帅，以李九成为副元帅，铸印登坛，宣告州郡；整饬马兵，攻取城堡。遇官兵，辄击败之，残破各处地方，山东皆乱，威名大振。驻劄登州府；明遣总兵官祖大弼率兵数万来攻登州，围之。有德等乘明兵懈出战，突入其营，杀伤甚多；以副元帅李九成阵亡，始退入城坚守。
　　寻闻明兵屡至，度不能支；乃与仲明等整顿战舰，冲突出城，来奔我国，为旅顺口城守总兵黄龙水兵截杀，副将李应元、田良祚俱战死。明宁远、登州及旅顺口官兵又以船追击，有德等因先已服广鹿、长山等岛，欲从镇江登岸，朝鲜又以兵助明邀击之。适太宗遣济尔哈朗、阿济格、杜度三贝勒率兵迎于江岸，相对立营；明兵及朝鲜兵见我兵势盛，始退。于是数百船官兵家口、兵器枪炮等物尽运至江岸，不遗一物；三贝勒大宴有德，又以马二千余匹散与其将士乘骑，留船炮辎重于江岸，以兵守之。三贝勒携归附官兵起程，太宗以有德等千里来归，谕勿令在途劳苦，随处设宴安插东京；复遣副将金玉和往东京谕有德曰：『尔等身皆劳顿，宜休息数日，从容来见』。有德遣部下副将刘承祖齎疏奏曰：『臣有德等所部官民先来者，俱已安插给饷，欲赴阙谢恩；但续到官民尚未安插，不敢轻行。待事竣日，候旨朝谒』。七年五月，太宗遣文馆游击范文程、罗硕、刚林安插有德等，谕曰：『孔、耿二人，令其统领兵马，驻劄东京；号令鼓吹、执事仪从俱许照旧。惟刑人、出兵二事，当来奏闻。所属人民安插盖州、鞍山；如或不愿，令往东京邻近地方』。又遣文馆觉罗龙什、爱巴礼、敦多惠传谕诸贝勒曰：『今欲赏明国新降元帅孔有德等物，每贝勒可出上等鞍马一匹、空马四匹，朕与尔等共出马四十匹；满洲、蒙古、汉人各按世职，每十备御出马一匹，约马百匹。选上等者赏其大帅，余马付有德等令按品散给』。是月，有德等自镇江遣副将曹绍宗、刘承祖等来奏起程缘由，太宗命督修岫岩、揽盘、通远堡三城之济尔哈朗、阿济格、杜度三贝勒率兵迎之。六月，文馆儒臣范文程、敦多惠等自东京召新附元帅孔有德、总兵官耿仲明及各官至，太宗率诸贝勒出德盛门十里迎至浑河岸；中设黄幄、左右各设五青幄，太宗与诸贝勒率孔有德、耿仲明及伊等带来各官谢天，行三跪、九叩头礼毕，议孔有德、耿仲明谒见之礼，应否抱见？诸贝勒咸谓：『不宜抱见；但以礼相待可耳』。太宗谕云：『元帅、总兵夺取登州，攻城略地，正当强盛；而纳款输诚，三遣使者率其兵民航海冲敌来归于我，功孰大焉！朕意当行抱见礼』。议既定，有德偕仲明率各官以次序立，二人向前行汉礼；朝见毕，复近御座前，叩头抱膝见。嗣与大贝勒代善叩头抱见，次与诸贝勒序齿互行抱见礼，次各官行三跪、九叩头礼毕，命有德与仲明坐于御座下。有德等进献金银并金玉器皿、彩缎衣服，俱纳之。设大宴，以金卮酌酒，亲赐有德及仲明。宴毕，各赐蟒袍、貂裘、撒袋、鞍马等物。越二日，太宗召有德及仲明率其所属众官入宫赐宴，有德、仲明拜见毕，命坐于御座下左侧。次日，大贝勒代善设宴，有德及仲明拜见，代善下榻答礼，亦令坐于左侧小榻。次和硕诸贝勒设宴，亲迎至门，坐有德左侧、仲明右侧。八月，封孔有德为都元帅，赐之敕印；又谕有德等曰：『与尔等同破山东归降诸将，宜察其功之大小，用印给劄』。谕毕，太宗率诸贝勒御楼，召有德及仲明登楼宴之。八年五月，赐有德所统兵，号为「天佑兵」。闰八月，从大兵征明，由大同入边；有德遣部下副将黑成功率三十人、佟三率五十人败明兵八百人，获马二十匹。赐有德及仲明银各三百两、缎五疋、缎衣五袭、银盃盘二副，令其赏部下有功官员。九年五月，有德与仲明输粮助赈；太宗以归附人民粮已足用，俱令运回。崇德元年，始建国号「大清」，大封诸贝勒王爵；于是封有德为恭顺王。是年冬十二月，太宗亲统大兵往征朝鲜，命有德同怀顺王耿仲明、知顺王尚可喜及各固山下乌真超哈全军在后护送红衣、法贡等炮及鸟枪、车牌、辎重等物。二年二月，朝鲜降；复命有德同耿仲明、尚可喜各率全军及每牛彔甲士四人舁红衣炮十六位领朝鲜兵船五十只往取明皮岛。三年四月，克之；斩明守将沈总兵。九月，奉命大将军睿亲王多尔衮统兵征明，征有德及耿仲明、尚可喜三王兵；敕曰：『王等将部下红衣炮一切火器、马步官军及战车于本月二十五日俱至盛京，各带两月行粮，勿违』！冬十月，有德及怀顺王耿仲明、昂邦章京石廷桂、马光远等以神威将军炮攻五台，克之。又以神威将军炮攻戚家堡、石家堡，并克之；获人三百十七名口，俱付户部参政马福塔携归。大兵从墙子岭口拆毁边墙而进，有德与耿仲明兵俱从边城大门之东小门平坦处举火炮、竖云梯攻之；太宗复亲率大兵从义州一路进发，命有德等三顺王俟大营移后，以神威将军炮攻锦州城西台。有德等方欲进攻，台内炮药自发，台崩；遂克之。十一月，有德等招降大福堡。又以神威将军炮攻克大台一座，获蒙古、汉人男女共三百七十九名口；得旨，令尽杀其男子，余俱赐孔有德等。时太宗驻跸连山，命有德等及鸟真超哈兵以火炮攻五里河台，坏其两角；台上人皆惧，守备李计友、李惟观率兵来降，一无所犯，皆编为民。四年正月王寅，有德奉命同耿仲明、尚可喜等以红衣炮击松山城东隅山台，台上药发自焚，百总一员及兵丁俱为火所燔；获台后，尽歼其人。路旁有二台，俱招降之。壬子，太宗驾至松山南冈，相度城势；指示有德及耿仲明、尚可喜、石廷桂、马光远曰：『城南门中间以孔有德兵、右面以耿仲明兵、左面以尚可喜兵，俱用神威将军炮攻击。耿仲明所攻处，马光远以本旗兵协攻，城门用红衣炮九位、东南隅用红衣炮二位、城隅中间用红衣炮一位攻击。尚可喜所攻处，石廷桂以本旗兵协攻，城门用红衣炮八位、西南隅用红衣炮二位、城隅中间用红衣炮一位攻击』。癸丑四鼓，有德同耿仲明、尚可喜各移炮前进；五鼓，放炮。松山兵出城迎战，为我兵射退入城。于是用红衣炮攻至未时，城堞尽毁，止余城垣；守城副将金国凤死守，用草木填其颓处以为扞蔽。礼亲王代善以日将暮，应俟明日攻之，始撤兵。五年，大兵更番围明锦州。六年四月，遣有德及尚可喜各率本部官兵诣锦州，助郑亲王济尔哈朗军；七年，克之。
　　顺治元年，有德随睿亲王入山海关，击败流贼。二年十月，赐有德貂裘蟒缎朝衣一袭、金百两、银一万两、马二匹。旋命有德还盛京，仍谕厉兵秣马以俟调遣。四年，以有德为平南大将军，率师往平湖南；所向皆捷。十二月，有德报捷疏言：『臣等自岳州府进兵；至长沙，伪巡抚何腾蛟、总兵王进才已先遁去。随遣梅勒章京卓罗、蓝拜等探其所向，遇进才部；贼舍舟登岸逆战，卓罗等击斩之。我师次湘潭，闻伪平尚伯黄朝选拥贼十三万屯于燕子窝；臣率梅勒章京蓝拜、佟代等由水路进至泸口，击破北岸贼营；臣等星夜进兵趋衡州，朝选与其四子匿于神祠内，搜获斩之，余孽尽歼。臣又令怀顺王耿仲明、固山额真金砺、梅勒章京卓罗等由衡州水路还长沙，遇伪总兵杨国栋拥贼二千屯天津湖，前队甲喇章京张国柱、扎苏蓝等击败其众。次日，国栋领马步贼三千从牛皮滩遁去；我兵追斩国栋，生擒伪副将七员。又闻贼困桂阳州，令知顺王尚可喜同蓝拜等赴援，留固山额真金砺等于衡州，臣同怀顺王耿仲明并卓罗等趋祁阳。闻贼兵三千据熊飞岭，随率兵三百趋击，追入祁阳；比我兵齐集，围其城，杀伪总兵一员、副将一员、马步贼七千。又闻贼据宝庆，留怀顺王耿仲明为后应，臣引兵趋宝庆，围其城克之，斩伪鲁王朱鼎兆、世子朱干生，擒伪总兵黄晋、李茂功、吴兴、伪监司刘佐、伪副参游守四十余员、马步贼三万二千。又闻伪桂王据武冈州，我兵夜发疾进，令梅勒章京黑成功、固山大乌赫纳等为前队；遇贼梗路，黑成功等进击，贼众奔入木城。次日，我兵纵火焚木城，夺门而入；斩伪监军道一员、伪总兵副将以下一百余员、马步贼首级一万。是日，伪安国公刘承廕领伪总兵副将等官一百七十余员、马步兵一万八千有余至夕阳桥；臣同梅勒章京卓罗等击败之。师抵武冈，伪桂王遁，刘承廕降。先是，知顺王尚可喜等趋桂阳时，闻郝摇旗所部贼一千四百聚翔凤铺；令纛章京线国安、固山大苏朗等击败之。及师抵桂阳，贼已解围遁走，退据道州；即令蓝拜等进剿，摇旗逸去。又遣国安等引兵趋靖州追缉伪桂王，有伪总兵萧旷、姚有性拥贼一万、土司兵二千据靖州；国安等疾驱围其城，夺门而入，生擒旷及有性，余贼悉歼。又有伪侍郎盖光英等领土司兵一万四千，扬言欲夺萧旷、姚有性，侵犯我营；复击败之。我师趋沅州，闻伪伯张宪弼部下伪总兵分立五营于黔阳，令蓝拜等往围其城；贼出城迎战，蓝拜等击败之，斩贼七千有余。师至沅州，宪弼拥贼三万有奇，出城拒战；我兵奋击，遂克其城，湖南悉平。贵州黎平府伪岷王朱埏峻亦来降。计前后所获伪桂王子朱尔珠、骥山王朱埏琬、安昌王朱埏眷并伪将军、宗室等二十七人，招降伪国公刘承廕、伪伯王云程、刘承永、董英、周思仲、高清浩、郑应昌、伪内阁吴秉、伪巡抚傅上瑞及伪总兵四十七员、伪副将以下二千余员、马步兵六万八千有奇，获马匹、船只无算。苗夷降者过半，其未降者已遣人招抚。新服地方，需人料理；随令总兵官于时中、副将王希用率所降兵二千四百驻衡州府；又委副将何允为总兵官，同副将刘尚艾率新降兵一千二百驻武冈州，投诚总兵官陈跃龙、副将萧远领新降兵三千驻黎平府；偏沅巡抚高斗光有疾，委投诚伪伯周恩仲代之；又令投诚副将张勤领新降兵一千同周恩仲驻沅州，总兵官马蛟麟驻常德府』。疏入，诏旨褒答之。五年正月，以湖南六府底定、苗民就抚，赐有德黄金二百五十两。四月，有德疏报：『大兵至辰州，擒伪荣王朱有桢、子朱松于苗峒，又生擒伪奉国将军朱运烇于兴化土司；随破永宁巢，擒伪贵溪王朱长标。兵至广西全州，何腾蛟等闻风遁去；贵州铜仁府、广西全州、兴安县、灌阳县苗猺共三十一处、峒二百六十处俱各归顺，擒获伪威王朱寅卫并子朱载功、伪长沙王朱由栉、伪辅国将军朱华、宗室共四十一人及伪伯、伪总兵、司道官员甚众』。疏入，下所司查叙。九月，有德等班师还。
　　六年五月，改封有德为定南王，授金册；其文曰：『兹孔有德，尔原系汉臣，见明朝之气运衰微，遂起兵行元帅事，残破山东地方，全携将吏、军民航海来归，原给都元帅敕印。于崇德元年四月二十七日，优加册印，封恭顺王，俾功名富贵带砺山河，子孙世世承袭；一切过犯，尽皆原宥。后随多罗克勒郡王取旅顺口时，尔率所部兵协攻；平定朝鲜国时，尔率所部随辅政叔德豫亲王破其救兵；和硕英亲王取皮岛时，尔率所部兵协攻；围困锦州时，和硕郑亲王破洪军门兵，尔率所部兵交战；摄政王取杏山时，尔率所部兵协攻；和硕郑亲王取中后所、前屯卫时，尔率所部兵协攻；摄政王平定明朝天下，入山海关之日杀败流贼二十万，尔率所部兵交战；又追击流贼至庆都县，尔率所部兵交战；辅政叔德豫亲王领兵剿流贼、灭福王平定河南、江南，在潼关杀流贼时，尔率所部兵交战；取扬州时，尔率所部兵协攻；取江阴县时，尔率所部兵协攻。又特命尔领兵进取湖南，尔随宜剿抚，攻克郡邑，处处杀贼，招抚官吏、兵民甚众。原封恭顺王，今授金册、金印，加封为定南王。尔其益励忠勤，奉公守义，以报特恩。尚其钦哉』！是月，有德奉命率旧兵三千一百及新增兵一万六千九百（共二万）往定广西，仍挈家驻防。其全省巡、抚、道、府、州、县各官并印信，俱令携往；赐之敕谕曰：『广西逆贼盘聚煽乱，斯民陷于水火。兹特命尔统领大兵，相机征剿；投诚者抚之，抗拒者诛之。若武官有功，核实题叙。有临阵退缩、迟误兵机、不遵号令应分处者，听王便宜从事；若大罪不便自处者，指名参奏。地方既定之后，凡兵机事务悉听主调度；其一应民事、钱粮，仍归地方文官照旧料理。文武各官有事见王，俱照王礼谒见。王受兹重任，其益殚忠猷，礼以律己、廉以率下，务辑宁疆圉，宽朝廷南顾之忧。钦哉』！七年十一月，有德攻拔桂林府，擒斩甚众；两粤道通。八年正月，有德疏报：『攻克广西省城，底定桂、平二府，擒斩伪靖江王并世子、将军、中尉、阁部、总兵文武官等四百七十三员，招抚二百四十七员，获马骡、器物无算』；下所司察叙。闰二月丁卯，有德报：『遣总兵官线国安、马蛟麟等领官兵前进，七月克梧州、柳州二府并所属十二州县』；下兵部知之。九年三月，有德奏报：『粤西桂、平、梧、柳四郡俱已开辟，尚余五府未归。分遣镇臣线国安、马雄、全节等领兵二路进取，臣亲率大师直抵宾阳，居中策应；思南、庆、横等二十二府州县尽入版图』。下兵部察叙。又报：『伪庆国公陈邦辅杀伪宣国公焦琏，率浔州郡县并所部官兵缴印投诚』；下所司知之。七月，伪秦王孙可望令伪安西王李定国攻陷衡、永、全诸州，进攻桂林府；有德出战败绩；城陷，自缢死。偏沅巡抚金廷献以闻；十年五月，遣官谕祭，赐谥「武壮」。
　　是岁，丧还京师；十一年六月甲子，诏工部为定南王孔有德造坟立碑。十月丁丑，谕礼部曰：『朕念定南武壮王孔有德审时率众航海来归，屡建功绩；佐朕平定天下，剿巨寇、靖南服、开辟广西，勳劳懋着。不意桂林之役，众寡不敌；精忠自矢，竟以身殉。似此功臣，名应不朽。稽考旧典，有立祠致祭之例；尔部详察具奏』。十月，礼部覆准立定南武壮王祠，以二妃陪祀；俱设神主，春秋致祭。康熙三年四月，有德女四贞疏言：『臣父孔有德死节桂林，蒙世祖章皇帝轸念孤忠，易名、赐葬，仍命庙祀；乃建祠一事，工部疏议以孝陵碑未建，不便即行。泣思先臣航海投诚，舍生报国；北讨南征，勳猷懋着。今茕茕孤女，仅延一线；所望国家春秋二祭，庶令忠魂有归。伏祈再沛成命，速令兴工；则劳臣报国之灵与普天效忠之气，俱感激无涯矣』！得旨：『定南王，先奉世祖章皇帝旨，每年春秋致祭；着照旧遵行。有德一子为李定国所掳，惟女四贞存；特恩照和硕格格食俸』。
　　四贞适孙延龄；十二年十二月吴三桂反，圣祖仁皇帝特旨以延龄为抚蛮将军，率师驻防广西。十三年二月，延龄据桂林叛，降于三桂，自称安远大将军；十四年，四贞劝其反正，代延龄具疏乞降，圣祖许之。十五年冬，吴三桂遣其孙吴世琮至桂林，诱执延龄，杀之。十八年二月，抚蛮灭寇将军傅宏烈、镇南将军莽依图击走吴世琮，四贞归于京师。
　　——见「碑传集」卷六「国初功臣」（下）。
　　·李楼凤
　　李少保栖凤传潘挹奎
　　少保李姓，名栖凤，字瑞梧，武威人；明四川总兵官太保李维新长子。维新官蓟辽时，生少保于广宁，遂籍广宁；为文学，仕清秘书院副理事官。
　　顺治元年，除山东东昌道，迁湖广布政使。未几，擢安徽巡抚。时天下初定，土寇往往窃发；程国柱者啸聚休宁、婺源间，我兵辄为所败。少保既莅任，檄总兵李仲兴、副将许汉鼎会剿，禽获伪总兵江乌、郑天祥，招降伪总兵张天骐、江周，土寇望风畏之。而其党赵正及子捷应复犯宿松，少保怒曰：『蠢尔者，将尝试我耶！非大创之，损国威、残民命，朝廷乌用巡抚为』！乃亲督师进剿。师至洿池，斩贼千余级，禽赵正父子及伪瑞昌王朱谊贵。会属吏或滥征钱粮，少保失劾参，坐徇纵，镌职。
　　五年，起为浙江杭嘉湖道。六年，授广东巡抚。当是时，明桂王由榔居隆安，广东钜寇附之，连陷郡邑；平南王尚可喜、靖南王耿继茂奉诏往征，少保驻南雄策应。耿、尚皆骄横，平南尤恣；少保多方调护，民赖以安。七年，会师攻克韶州，剿平雷州、廉州诸贼寨。八年，伪国公曹志建犯韶州，少保击却之。九年，檄副将先启玉阵禽叛镇李成栋之子元允于钦州。十年，张献忠遗党李定国由广西梧州犯肇庆，少保征廉州兵驰援，败贼于龙顶岗；遂檄总兵徐成功、吴进功，分兵恢复罗定、东安。又檄副将陈武、李之珍，剿贼于高州；至沙江，贼沿河设伏，我兵冲击，禽获伪副将姚奇、俞元玑。乘胜抵化州、吴川，焚毁贼巢，歼馘无算。以功，进兵部右侍郎。是年，李率泰用辅臣洪承畴荐，起为两广总督。值定国犯粤东，率泰御之，败其将高文贵；而靖南将军朱玛喇亦至，大破定国于新会，遂克高州、雷州。是役也，少保参赞之功为多。十三年，率泰调任浙、闽；少保以巡抚超拜兵部尚书，行两广总督事。十五年，授两广总督。时桂王窜云南，其伪将军陈奇策结伪江夏王朱蕴■〈金〈人上尔下〉〉、伪德阳王朱俨锦踞上思，旁掠属县。少保檄总兵栗养志进剿，禽奇策、蕴■〈金〈人上尔下〉〉、俨锦，又招降那绵诸寨；于是太平、思恩皆平。十七年，加太子少保。十八年，分设广西、广东总督，少保改广东；寻致仕。
　　康熙三年，卒于家；赐祭葬如制，祀广东名宦祠。少保为人侃爽；秀才时，已以天下为己任。及任封疆，倥偬戎马，谋断兼长。其收复罗定、东安也，世祖御书「知方略」三大字褒之、又御书「两河巨室」表其闾，为所宠顾如此。
　　兄弟八人：栖凰字光梧，仪容俊伟；国初召用前明大臣子弟，栖凰官至漕运总督，能于其职，加太子太保。栖鸿，兵部武选司员外郎。栖鶤，江南总兵。栖鸾，密云总兵。栖鹏，都司。栖鸣，广东提督。栖鷫，泉州副将。栖凤子镇鼎，广东提督，以功加太子太保；镇邦、镇圻、镇域，皆任副将；镇国，云南维摩州知州；镇坤，广西梧州同知；镇垓，山东青州同知；镇基，河南禹州知州：皆以循良称。子孙先后任偏裨者，又二十余人：衣冠之盛甲于河右。而乡人最称栖凰，祀乡贤祠。
　　潘挹奎曰：李维新当明之末造，持节西川，碌碌未有奇绩；栖凤、栖凰入国朝，各以勳名垂竹帛。子之贤于父欤？抑所遭之时不同也！「易」言「云从龙、风从虎」；于虖！岂偶然哉！
　　——见「碑传集」卷六十一「国初督抚」（上）。
　　·陆振芬
　　陆振芬传王昶
　　陆振芬，字令远，本姓林；居辰山。弱冠，入几社，陈子龙、夏允彝以为不凡。
　　顺治六年，成进士。会两粤未平，廷议破格用人，令随大兵进讨；振芬奏对称旨，特命为惠潮巡道。是年十二月，王师克南雄；七年三月，度大庾岭，抵韶州府。巡抚李栖凤倾心倚毗，每事必谘焉。时韶阳以南俱送款，独省城未下，督兵攻破之；遂同总兵郭虎等由省城至惠州府，剿抚归善、海丰诸寨。未至，诸寨窥兵寡弱来拒，夹师而进；振芬选精锐数百绕出其旁，获一队，诸寨股栗。于是谕以祸福，投顺者踵至。至海丰，薛进抗守不下；振芬与镇兵驻五坡驿，总兵班某亦自羊蹄岭合攻之，两日城遂下，石碣卫等处相继归服。八年，抵潮州任；两月内，联结诸镇、检制土官、招集流亡、简省徭役，民始有更生之乐。时乱后法严，府、县往往滥禁无辜；振芬定以逢五、十日清理。二年之内，囹圄一空。九年，平远失守；振芬会师复之。总兵郝尚久于广东未附时投诚，素怀不轨；是年冬，闻撤以为水师副总兵，遂连「海寇」、结土贼，僭制营，建帅府。振芬察其逆谋，屡牒平南、靖南二藩及巡抚早图弭变；弗应。十年春，尚久遂自署为新泰侯，围道署；振芬以大义谕之，不从。乃密遣家人告急，请兵；七月，都统率兵至潮，振芬约为内应。九月十四日晚，掖外兵而上；出其不意，尚久授首。事平，引疾归里；优游四十年，始卒。
　　先是，广东惠来张庚，振芬署学政时试童子所识拔者也。康熙二十七年秋，庚以举人来令青浦，首谒振芬；振芬告以地方利弊，语不及私。子三；长祖彬，字孝质。天性惇挚，收养从子、族孙之孤苦及族嫂之孀独无依者，葬其疏属十一丧。康熙四十八年水灾，贷金籴米五百余石，转贷之；藉举火者数百家。好行其善，不恤劳瘁。卒年七十有七。
　　——见「碑传集」卷七十八「国初监司」（下）。
　　·鄂穆图
　　诰授光禄大夫内秘书院学士张佳公鄂穆图墓志张玉书
　　公姓张佳氏，讳鄂穆图，字麟阁；遇羲，其号也。自始祖以下，世居长白山鄂莫和索洛之地。递传至曾祖讳瓜喇，始迁辉发；祖讳代廕布禄，又还叶赫南地名长尼和乐，居焉。父讳吴巴泰，母觉罗氏。及公贵，曾祖、祖、考皆赠光禄大夫，妣皆赠一品夫人。
　　公体貌魁杰，屹如岳峙。幼善骑射；稍长，即嗜经史。恭遇太祖高皇帝肇基东迁，向用英俊之士；公辄讲求文武大略，以冀为国家异日之用。每构一篇，穷研一日夜；久之，才誉蔚起。太宗文皇帝「崇德」改元，益尚儒术；岁戊寅，拔公一等秀才，赐布帛。时召见，讲译书史。辛巳，初设制科；公应举，居第一。赐顶带，选入内院校译「会典」。顺治元年冬，世祖章皇帝入关定鼎，公与扈从；旋授秘书院侍读，奉命编纂「两朝实录」。书成，赉白金、文绮。又译「通监」及「诗」、「礼」二经，于凡草木鸟兽之名、器物象数之实，考辨精核，能补笺疏所未逮。
　　公博洽载籍兼通兵家言，讲习韬略；庙堂知公才能，以经术赞军务。于是大师所至，皆命公偕行。流寇李自成既从一片石溃奔，余党直趋关中；公从和硕豫亲王追击于潼关，大破之，遂平陕、洛。嗣江南、两浙以次削平，屡用谋策制胜，公之功为多；优诏褒美，特加锡赉。三年，从征南大将军多罗贝勒征闽，说降其巨帅郑芝龙；事闻，赐文绮八、良马二。四年，从和硕郑亲王征川、湖，所向底定；辰、沅九溪十二土司暨生苗猺獠，悉先后受抚。八年师还，授宏文院侍读学士。两遇覃恩，授通议大夫，加拖沙喇哈番，又加拜他喇布勒哈番。是年秋，充顺天考试官；取士七十人，后多至显官。十年，进内秘书院学士。复从和硕安亲王出塞征喀尔喀部落，收服其众。十一年，以闽海梗化，复从郑亲王世子率师进讨，黄梧来降；修筑漳、泉郡县凡十四城，而滨海诸路以安。十四年覃恩，累进光禄大夫，加一级。明年，改中和殿大学士、礼部侍郎，仍带加一级。又从多罗信郡王进取云南，深入其阻，百蛮皆就抚。自此海宇一统，朝廷盛德无所不震叠矣。
　　十八年，复改内秘书院学士。是年秋班师，道感寒疾，以十二月二日卒于天津之杨村；年四十有八。上震悼，遣官谕祭，赐金五百两造葬；廕二子入监读书。长即今侍御赛图，由内阁中书历中书科掌印中书，改监察御史；次赛良，今官三等侍卫。
　　公当开国之初，以着作谟议为一代文臣领袖。而自入关以后，驰驱兵间者十有余年，历秦、楚、江、浙、瓯、闽、滇、黔万余里。蛮烟瘴雾之区、丛篁深箐之域，无所不至；跃马莅阵、摧坚执锐之事，无所不预；战守攻取、擒纵剿抚之机宜，无所不备。行间飞书驰檄以及笺表、露布，皆磨盾立办。而又以其余力登临览观，感时物、纪风土，错载于篇什咏叹之内，如所遗「北海集」，其什伯之一、二也；而生平建树之鸿骏，亦略见于此矣。
　　——见「碑传集」卷五「国初功臣」（上）。
　　·魏裔介
　　光禄大夫太子太傅礼部尚书保和殿大学士加一级柏乡魏　公裔介墓志铭
　　太子太傅保和殿大学士兼吏部尚书魏公传
　　光禄大夫太子太傅礼部尚书保和殿大学士加一级柏乡魏
　　公裔介墓志铭徐干学
　　光禄大夫、太子太傅、礼部尚书、保和殿大学士加一级柏乡公薨于里第，其孤以宅幽之铭属其门下士崑山徐干学，且谓「先公生平有成命」；遂弗获辞。
　　公姓魏氏；魏万之后，分有晋国，子孙以国为氏。世有显人，其尤著者汉高平宪侯相、唐郑文贞公征；谱牒失传，莫能详其世次。元季，有寒腊者居鄗南之圣德村，是为柏乡始迁之祖；数传至孝廉寿。寿之后，世次乃可得而详焉。寿生严。严生衡山知县谦光，是为公之高祖考；谦光生大成，封文林郎、永成知县，公曾祖考也。祖考纯粹，万历甲辰进士，山西道监察御史。考柏祥，天启辛酉，考授知县，未仕；妣某氏。自高祖而下皆以公贵，赠光禄大夫、太子太保、内秘书院大学士加一级；妣皆赠夫人。
　　公讳裔介，字石生，别号贞庵、又号崑林。自少沈默，寡言笑；颖悟绝伦。尝读书邑西山之桃源洞，讲习经术世务；或终日端坐，究心于「明体达用」之学。会邑城兵乱，父子走避西山；游骑邀劫之，力斗得免。乱兵纵火焚，邑屋尽空；岁又大祲，人相食。因赴郡至栾城，题诗壁间；投笔叹曰：『今寇盗纵横，生民涂炭；将何日而苏乎』！盖「天下己任」之意，隐然见于此矣。
　　壬午，举于顺天。大清定鼎，中顺治三年进士，选庶吉士。明年，改授工科给事中；丁艰。九年，补故官。明年，转工科左给事中；又明年，升兵科都给事中。十二年，内升太常少卿，提督四驿馆。未几，擢都察院左副都御史。十四年，擢左都御史，恩诏加一级；坐事当落职，仍视事。明年，复遇恩诏，还职。已而以公建言多裨国是，加太子太保。十六年□月，世祖章皇帝下罪己之诏，令群臣亦各自陈；公疏上，削去宫保及所增秩，官如故。其后上疏请清政本，以公纠参不早，并下吏议；旋以指陈有据，当还故官而世祖升遐。盖终世祖之世十三、四年间，公历官谏垣御史台；今上御极之初，复居御史台。踰年改元考绩，复宫保，晋吏部尚书。康熙三年，入赞机政。尝请告迁葬；事竣，趋还朝。十年，以疾乞归，优诏许之。
　　公在言路最久，先后二百余疏，或立见施行；或始诎于众议，后卒以公言为然；或天子排众议而独伸公言，用着为律令：其书具在，可得而考也。在工垣时，世祖已御极五载；公言：『少而勤学，古人比之日出之光。窃恐年岁既盛，嗜欲日开；宜及时讲学，肇举经筵日讲，以隆万世治本』。又言：『燕、赵之民，椎牛裹粮，首先归命；此汉高之关中、光武之河内也。屡奉诏书蠲赋，独于畿辅未沾实惠；宜切责奉行之吏，彰信兆民』。其应诏陈言谓：『时肇孔亟，民不聊生。山左萑苻未靖，畿辅因以燎原；江右叛将甫擒，云中忽而豕突。巴蜀、湖湘游魂遗孽所以廑九重之宵旰者，举不足虑；惟是上下之情未通、满汉之气中阏，大臣闒茸以保富贵、小臣钳结而惜功名，纲纪日弛、法度日坏，贪官暴吏转相噬以鸣得意，臣实忧之！欲改弦易辙，尽反其平日所为；非精心熟虑，未有能得其要领。宜召对群臣，虚心谘访；仍令史官记注，以求救时之实』。制下，立行其说。时匿逃之律甚峻，因廷臣入对，陈言特宽其禁；中外大悦。公在吏垣，世祖巳亲政；公言：『督、抚封疆重臣，当慎遴择；不宜专用辽左旧人』。又言：『摄政王时隐匿逃人法大严，犯者家长坐斩。时天下嚣然，丧其乐生之心。后以言官陈说，始宽其禁，责成州县，法至善也；今日久视为文具。宜严饬有司，缉逃及格者纪录；失察夺俸，多则降秩。若舍此之外别有峻法，窃恐赤子无知，陷于刑戮，下拂人心、上干天和，非寻常政治小小得失而已。皇上爱民如子，各旗亦宜仰体圣意，遇下以恩；彼虽奴隶，岂无恋主心而纷纷鸟兽窜，胡为也』！时朝仪未定，公又言：『深居高拱，不如询访臣邻；批答详明，不若亲承颜色。稽之故实，有朔、望之朝，有三、六、九之朝，有早、晚之朝，有内朝、外朝；今纵不能如旧例，当一月三朝，以副励精图治至意』。自是，始定「月逢五视朝」之制。直隶、河南、山东水灾，公言：『勘报移覆，尚需时日；议蠲、议赈稍缓须臾，无救死徙』！言最悚切。会有诏访明季京城殉难诸臣，公疏举大学士范景文等三十人；略言『运际升平，则良臣奏绩；时逢板荡，则烈士腐心。故刎颈血裾、焚身湛族，慷慨从容，不必一致，要皆乾坤之正气与日月争光。乞宣付史馆，显加褒录』！于是，诸臣先后得旌录于祭谥。世祖敬天恤民，每遇水旱饥馑，谕群臣条奏兴革事宜，直言无隐；公时复在工垣，言天下大利害，咸中窾要。会岁荒，流民载道，出帑金二十四万两分命大臣十六员赈济畿辅，全活数十万人；皆自公发之。在兵垣，综核军政，所识拔，后皆为大将。奉诏，令内外大小臣工精思职守；公陈用兵大势，言『往事诚无及矣。今者刘文秀复起于川南、孙可望窃据于贵竹、李定国伺隙于西粤、张名振流氛于海岛，连年征讨，尚逋天诛。为目前进取之计，蜀为滇、黔之门户，蜀既守而滇、黔之势蹙，故蜀不可不先取：此西南之情形也。粤西稍弱，昨岁桂林之役未之大创，必图再犯以牵制我湖南之师；宜令藩镇更番迭出，相机战守，扰其耕牧，则贼势自溃。此三方者，攻瑕宜先粤西：粤西溃则可望胆落，滇、黔亦当瓦解。乃若鲸波未息，则严设斥堠，绝其觊觎；大修战舰，诸路并力合剿，勿使事久变生』。其后诸路进兵，卒如公言。又请录用建言得罪诸臣；请仿唐李吉甫「元和国计簿」，令度支岁计出入盈缩，进呈御览；请增官吏禄俸；请禁金玉、锦绣、浮屠、塔庙一切侈靡蛊耗之事；请立劝农官；请自今罪人勿发宁古塔冰雪昏雾之地；请遣大臣督视河工；言皆剀至。公为副宪，方议吏员纳银事例；公言：『此衰世苟且之政也。今纵不能加小吏工食，奈何着为令甲以资得官，使铨政由此而坏』！其领御史台也，凡以举旧典、通壅滞、核奸弊、励臣节、善风俗、清学校，与夫田赋财用、兵制屯政关国计民生之大者，无不条分缕析，指次如掌。遇日食，陈言『经传：月食者，日光过望，遥夺月光，是为阳胜阴也；日食者，日月同会，月掩日精，是为阳不胜阴也。今五月朔日食，在「易」卦为「姤」，阴微而即抗阳，其变非细。于五月望后月食，为日月交食；月食至既，亦属灾变。此在汉、唐令主尚能恐惧修省，况敬天勤民、慎德缓刑如我皇上，修救之实可弗讲乎』？历举两汉日食诏书及光武时大中大夫郑兴所云「国无善政，谪见日月」，要在因人之心择人处位，留思「柔克」之政、垂意「洪范」之法；愿广开言路，停罢土木、宽守令考成、参罚释、解冤滞、矜恤鳏寡孤独、酌复五品以下官俸，并令南方专意招抚、固防险隘，撤还旗下戍兵、省数百万供亿之费，待岁稔财充，决意大举。春月，侍经筵，听讲汉文帝「春和」之诏；公因举仁政所先四事，即日以闻。云南平，请捐无名赋税，以慰新附之氓；荐地方人才，以收岩穴之士；恤投诚文武，以来肤敏之彦；宽一切禁网，以安溪洞之蛮。其因事纳忠，多此类。京师人生女，多弃不举，公请严禁恶俗；世祖宣示讲筵，命阁臣纪其事。正阳门外菜园居民稠密，为前朝嘉蔬圃地，所司檄归之官；公过其地，百姓遮道诉。公入言于上，立以予民。公尝言：『天下未平，皆由征求太急、刑罚太繁，以致良法美意不能遍及穷檐。今当奖进直言、激发唯诺，共尚宽大平易之术，勿为刻薄琑碎之计』、有旨令对状，终以其言直不问。世祖尝召至中和殿，谕之曰：『朕擢用卿，非有人荐达』。公稽首谢曰：『敢不竭孤忠以报知遇』！南苑阅武，每赐宴行宫；应制赋诗，天颜喜甚。一日侍坐，问民间收获；公曰：『畿内百姓困苦，丰年所收仅供官税』。上称唐太宗英主；对曰：『晚年无魏征苦谏，遂穷兵高丽，至贻后悔』！是时，恩赉丰貂、名马、金币之属甚多。世祖幸南苑别殿，夜半阅「明孝宗实录」有「召对兵部尚书刘大夏、都御史戴珊」事，心喜曰：『朕所用，何遽不若大夏、珊』！明日，宣真定尚书梁公与公诣行幄，备顾问。其蒙恩眷如此。今天子冲龄践阼，辅政大臣议加练饷五百万；公疏争之力，中旨停罢。云南初定，戍兵未还；公请罢云南大兵，兼宜亟防荆、襄要害，以杜乱萌。后滇南变乱，人谓公为先见。公在政府，张弛宽猛，调剂异同；密勿从容，协和寮寀；单辞片语，解纷抉策。彗星见，尚书龚公请赦；辅臣曰：『古有之乎』？公条举故事以对，且曰：『世祖皇帝亦行之』；辅臣叹服。皇上亲政，深感两朝恩遇，夙夜匪懈。终以直道，忌者众，亟请回籍养痾；上以其恳切，不强留也。
　　公服官，日夕读书，舆中辄携一卷。及奉身而退，优游林泉，紬绎经、史、百家之书，拳拳服膺于「穷理尽性」之义；有所深省独得，而不以告人。其见于所著书及语录，有「约言录」内外篇、「圣学知统录」二卷、「知统翼录」二卷、「致知格物解」二卷。晚岁，又着「论性书」二卷。所纂书，有「重订周程张朱脉」、「薛文清读书录纂要」。其经学，则有「易经大全纂要」、「四书精义汇解」、「惺心篇捷解」、「孝经注义」。其史学，则贯穿全史上下数千年成败得失，录其要而论断之，以附左氏外传之例，曰「经世编」，凡七十二卷。生平赋诗数千首，有「屿舫诗集」、「屿舫近草」；为文六千余首，有「兼济堂集」、「京邸集」、「崑林小品」、「崑林论钞」、「林下集」二集，共五十余卷。其他着述尚伙。又着「希贤录」一书，分五门、二十五目，以括格致、诚正、修齐、治平之要。诗以陶、韦为宗，文出入于昌黎、庐陵。其于科举之文，亦必规先正大家，而尤恶近日之雷同剿袭、浮蔓支离。故庚戌南宫之试，公为主司，文体为之一变云。公孝行纯笃，与人交，质直无城府，久要不忘。尤善奖掖后进，急人之难；周人之急，不啻饮食嗜欲。悬车十六年，课督农桑、循行阡陌，混迹于田夫野老，人不知其为旧相也。尝自作赞，生平向慕留侯二疏及裴晋公、白乐天之为人；其出处亦略相类云。
　　公生于万历之丙辰，卒于康熙之丙寅，享年七十有一。元配内邱韩氏、继室高邑袁氏，俱赠一品夫人；续灵寿傅氏。子三人：勷，公弟裔悫之子也；始生之日，公以父命命侧室蔡子之。以廕，仕至建昌府知府。嘉孚，候补国子监典簿。荔彤，候补内阁中书舍人。女四人，皆适名族。孙男二人：世晋、世贲；孙女六人。勷等以己巳年四月葬公于某燮之某原，以某夫人祔。
　　铭曰：从盈必大，始封天启：参国赵、魏，蕃昌施祉；高平、郑国，频复其始。绵延蕴崇，笃生夫子。翊我兴运，官用儒起；道宏言传，匡辅乡理。移病致位，弗俟年齿；星终踰四，徜徉闾里。「急流勇退」，自赞云尔。稽古典学，着厥统系；寿考弥性，隤予仰止。赤志商封，铭藏奚委！宅兆食墨，固安归体；利其后人，绥福百祀。
　　太子太傅保和殿大学士兼吏部尚书魏公传任启运
　　公姓魏氏，名裔介，字石生；柏乡人。性沈默，寡言笑。
　　顺治三年，成进士；由庶常，改给谏。历工科、吏科，居忧；起补兵科。当是时，天下初定，公慷慨敢言事。首请举经筵，以隆治本；又应诏言：『上下之情未通、满汉之气中关，请召对群臣，虚心咨访；仍令史官记注』。十年正月，世祖临朝，定一月三朝之制。又言：『逃人宜宽，蠲赋宜信』。会畿辅水，陈状，世祖为立发帑金二十四万。又言：『用兵当先蜀、次粤西，则滇、黔自然瓦解』；其后三路进兵如公策。世祖知公可大用，擢太常少卿，迁左副都御史。召至中和殿，面谕曰：『朕知卿用卿，非由荐举』；时顺治十二年也。公感激，益发抒所欲言。十四年，进左都御史。因日食，陈六事：一、湔洗敢言之臣；二、罢土木之工；三、宽催科，以优循吏；四、督、抚奉行恩诏，不可稽迟；五、酌增五品以下官俸；六、减南方戍兵，岁省供亿百万，乃可俟时大举。皆得旨允行。俄以公罪革官，仍视事如故。明年春，侍讲筵，请法天以行仁政；恤茕独、掩骴骼、课农桑。其因事纳忠，皆此类也。明年，恩诏还职；以建言多裨国是，特加太子太保。先是，公策海寇情势，筹控御方略；至是，郑孽突犯镇江，遂请设水师镇京口，至今为定制。又明年，世祖下诏罪己，并令群臣自陈；公慨然痛自陈劾，落太保。直纠首辅刘正宗，世祖震怒；又以公不早言，并下狱。然卒直公，出之；时方大旱，出之日，甘霖沛焉。十八年，圣祖即位，辅政大臣议加练饷五百万；公力争，得免。康熙元年，言『云南戍兵宜撤，独荆、襄控制滇、黔、川、粤，宜选大将、宿重兵以杜乱萌』。及吴逆作乱，人服其先见。自入谏垣至是先后二百余疏，内赞政典、外筹军务，皆中机要；两圣人或行、或不即行，要未尝有知而不言者，号称敢言第一。
　　二年考绩，复加太子太保，晋吏部尚书，补内秘书院大学士，赞机政。九年，典会试，得人最盛。十年，以疾告，优诏许之。明年，「世祖实录」成，加太子太傅。
　　公既归，益务读书，所着集百余卷。盖闲居十六年，乃卒；寿七十有一。
　　——以上见「碑传集」卷十一「康熙朝宰辅」（上）。
　　·王士祯
　　资政大夫刑部尚书王公士祯暨配张宜人墓志铭
　　刑部尚书王公传
　　资政大夫刑部尚书王公士祯暨配张宜人墓志铭宋荦
　　新城大司寇王公以疾薨于家，余既为位以哭；越三月，孤子启涑等以公与宜人合葬有日，谓稔知公者莫余若，乃奉其行述来请铭。余与公生同庚、仕同时，谬以文章、气谊定交京师。嗣是宦迹各天，每岁邮筒往复，商榷诗文，都不及世俗事，相好无间者数十年。昔钟子期死，伯牙不复鼓琴；伤知音者稀也。余与公唱和久，切劘攻错，辱附赏音；闻公凶问，怆然有弃琴之感。矧年迫桑榆，旧游星散，忍无一言报公九原而违诸孤之请耶！
　　按状：公讳士祯，字子真、一字贻上，号阮亭。先世自诸城徙家新城，为济南望族，代有隐德。自颍川公以下三世，皆以太师公象干贵，累赠少师兼太子太师、兵部尚书。太师公母弟方伯公讳象晋，以公贵，赠资政大夫、经筵讲官、刑部尚书。季子明经公讳与敕，以公贵，累赠如其官。生子四，公其季也。
　　公生有异禀。初入家塾，善属对，能五、七言诗；不由师授，出语往往惊其长老。年十一，应童子试，县、府、道皆第一。十八岁，中顺治辛卯乡试，闱中定元；三日，旋改第六，品格实驾元之上。祖方伯公年九十一，犹及见；以家藏邢太仆书「白鹦鹉赋」赐之。乙未，中会试；公欲专攻诗、古文词，不与殿试。明年，省伯兄西樵公于东莱学舍，晨夕唱和，有作成囊。
　　戊戌，殿试二甲；谒选，得扬州推官。扬当孔道，四方舟车毕集，人苦应接不暇；公以游刃行之，与诸名士文讌无虚日。尝因公事往来白门、吴下，诗日益工，始自号「渔洋山人」；渔洋，太湖中山也。庚子秋，充乡试同考官，名士多出其门。谳「海寇」诸重案，全活无辜甚众。又设法募诸大僚及众商，代输钦赃二万，扬属积逋一清。癸卯冬，充武闱同考官；甲辰会元，其首卷也。
　　官扬五年，迁礼部主客司主事；与同朝诸名公为诗会，合肥龚宗伯主坛坫。时余自黄州通判入觐，始与公定交如平生欢。已迁仪制司员外郎。旋榷清江关司船厂，屏除陋规。任满，迁户部福建司郎中。壬子秋，典四川乡试。归途，丁母艰；服除，补户部四川司郎中。
　　时上留意古学，特诏公懋勤殿，试诗称旨。次日，传谕：『王某诗文兼优，着以翰林官用』。遂改侍讲，旋转侍读。本朝由部曹改词臣，自公始；实异数也。上令入直南书房，颁赐饮食、文绮无算。寻充「明史」纂修官。己未冬，典顺天武闱会试；先后三状头皆其门下，人艳称之。次年，迁国子祭酒，禁绝馈遗。取士多高才生，士以不出大贤门下为耻。首奏请定孔庙祀典，依成、弘间仪制；又请正从祀诸贤位号及增从祀理学真儒。又请修经史旧板。虽部议未允行，而有功正学，良不愧人师矣。甲子冬，迁詹事府少詹事兼翰林院侍讲学士。旋奉命代祀南海；礼成，归次游庐山、谒阙里。复命后一日，即请假归省。俄闻赠公已先十日卒，徒跣恸哭作孺子啼。盖公生而孝友，虽期功之丧，亦必欷歔累日，辄废寝馈；至性不可及也。葬毕，赴补；晋都察院左副都御史。寻迁兵部督捕右侍郎，充经筵讲官、「三朝国史」副总裁。其在督捕三年，酌定条例，奏请准行；意在和平宽厚，不轻提一人，用杜州、县之扰；军民德之。辛未，主试礼闱，文风特盛。
　　壬申，补户部右侍郎，兼辖京省钱法。甲戌，转左。前后官户部七年，苞苴不入，萧然如寒素，尤为人所难。丙子春，载命代祀西岳、西镇、江渎。戊寅，晋都察院左都御史；正己率属，务持大体。仍命直南书房，编纂御集。会御史郭金城上疏请裁冗员，下九卿议，遂有欲裁御史数员者；公力持不可曰：『国初设都察院御史至六十员，后减至四十员；及停止巡按之差，往往乏人。余方欲议增数员，岂可裁耶！如论有异同，余必上疏争之』。同朝韪其言，事乃已。是冬，晋刑部尚书。遇秋审、朝审，平反矜慎，民赖以不冤。盖自理刑内擢以迄副宪、总宪，会议多主宽和，久有「仁人」之称；而司寇，其尤著者也。
　　辛巳春，请假迁葬。准克期五月，不必开缺；主眷之隆，得未曾有。行装无长物，载书数车以随；好事者为作图画。还朝未久，以「申告冤抑」一案失出，罢官。公即日就道，送者填塞衢巷，莫不攀辕泣下。归葺夫于亭，日事着述，不与闻门外事。四方求诗文者接踵而至，公亦洒然自得，有请辄应；人人厌其欲而去。庚寅冬，上谕内阁询顺治年间进士，在籍者已无多人；念公老成宿望，以公事罣误，特命复职。公闻命涕泣，扶病北向拜。又草疏，命子启汸诣阙驰谢。皇上眷念旧臣始终以礼如此，唐太宗赐苏味道诗「君臣千载遇，忠孝一生心」，公足以当之矣。亡何病剧，伏枕犹为扬州居烈妇立传，口授儿子书之；盖其居平不忘宿诺，大率类是。
　　公长身修髯，无声色、博奕之好。惟嗜读书，公余手不释卷。性好客，坐上恒满；谈言亹亹，至夜分不倦。从不干人以私；子弟应试，虽门生故旧为主司，未尝以一言嘱也。又好汲引士类，见人有一长，称之惟恐不及；以故远近士大夫咸归之。尝云：『余在九卿中荐举人才甚伙，率不令其人知之』。他如老宿、孤寒藉齿牙以成名者，不可缕指。同年钝翁汪公性严厉，不轻许可；人多舍汪而就公，谓「如坐春风中」也。
　　公元配夫人张氏，邹平人；都察院左都御史谥「忠定」讳延登孙女、镇江府推官讳万钟女。年十四，归公。事舅姑以孝，相夫以敬，御下以慈；其周恤公之戚友族党也，有脱簪赠佩之风。客至，必亲治酒肴，不以委臧获。不幸先殁，年四十二。十余年甘苦忧患与共；公每出使，必有诗寄之。其卒也，悲悼逾至，自赋挽诗数十首。至生卒年月，详具钝翁所作志铭中。生子四人：长启涑，岁贡生，原任荏平县教谕，候补知县；次启浑、庠生、早卒，次启汸、岁贡生，原任唐山县知县，候补知州；次启汧，岁贡生，候补教谕。女四人：一适庠生张秉镇，一早卒未宇，一字张秉銮，一字毕世■〈氵寉〉。孙五人：兆酇、兆郑，俱贡监生；次兆鄂、兆鄄、兆鄗。孙女八人：一适庠生毕海瑄，一适李可茂，一适岁贡生韩泽吉，一字朱崇谦，一字王惟治，一字刘宗潞，二未字。曾孙，祖导；曾孙女，字高綋绪。公生于明崇祯甲戌闰八月二十八日亥时，薨于康熙辛卯五月十一日酉时，享年七十有八。
　　公弱冠称诗，五十余年，海内学者宗仰如泰山、北斗。其为诗，备诸体，不名一家；自汉、魏以下兼综而集其成，而大指以「神韵」为宗。文亦出入史、汉、八家兼及六朝，有「带经堂全集」三十余种行世。书法高秀似晋人，雅不欲以此自多；人以绢素求书，辄令弟子代。惟二、三同好问答，书必亲作；其手蹟多藏弃之。
　〕尚?成性传
　　周亮工 名宦户部侍郎周公亮工传
　　吴六奇 少傅左都督顺恪吴公六奇传（启爵附）（「广东通志」）
　　郑之文 台州守备郑公之文传
　　郎廷佐 郎廷佐传（「盛京通志」）
　　梁化凤
　　李率泰 忠襄公李率泰传
　　王之鼎 光禄大夫提督四川左都督世袭伯赠太子少保谥忠毅王公之鼎墓志铭
　　柯尔崑 诰授光禄大夫护军统领兼佐领世袭拖沙喇哈番柯尔崑公神道碑
　　李国英 总督川陕军务勤襄李公国英传（「四川通志」）
　　赵廷臣 浙闽总督赵廷臣传（节录）（「八旗通志」）
　　金世德 直隶巡抚兵部尚书兼副都御史金公世德墓志铭
　　杰书 康良亲王杰书传
　　福喇塔
　　李之芳
　　范承谟 范忠贞传
　　戴玑 广西参议戴公玑传
　　尚可喜 平南敬亲王尚可喜传（「盛京通志」）
　　黄芳度 海澄公赠王爵忠勇黄公芳度传
　　耿昭忠 额驸将军勤僖耿公昭忠墓志铭
　　李光地
　　姚启圣 姚少保启圣传
　　吴兴祚 两广总督吴公兴祚传（节录）
　　陈昂 广东副都统陈公昂墓志铭
　　黄性震
　　杨捷 诰授光禄大夫少傅兼太子太傅昭武将军提督江南总兵官三等阿达哈哈番谥敏壮杨公捷墓志铭
　　施琅
　　朱天贵 荣禄大夫浙江平阳镇总兵官左都督赠太子少保朱忠壮公天贵墓志铭
　　吴英 威略将军福建水师提督吴公英墓志铭（代李安溪）
　　蓝理 福建提督蓝公理家传
　　杜臻 杜尚书臻传
　　赵士麟 吏部左侍郎赵先生士麟行状
　　·成性
　　成性传章学诚
　　成性，字我存；初名宗儒，号率庵，又杏怀。祖建中，乡里善士。明崇祯乙丑年，流寇陷和州，骂贼殉难；事详「义烈传」。父其德，天姿纯粹，笃于内行。体羸瘠，不能治经生章句。顾好古乐府及唐、宋小说家言，遇新奇可喜事，辄拊掌以笑，趋左而右，为父母指画陈说；父母喜，即充然如有所获。爱静宜洁，居室洒洒。然年甫及壮而卒；母祖氏殉节，见「列女传」中。
　　性幼孤，育于祖父。八岁，入小学诵「诗」，受「论语」、「孟子」书，强记兼人，名称童子塾。乙亥之变，建中一家死贼难，贼掳性去。贼妇有李氏者，见而怜之，俾匿草中。明日贼去，乃免；性时年十有四耳。离乱中，寄迹僧寺，读书尤刻苦，躁则以长绳系足自警；疾读，日夜不休。既补州学生员，乃从乡人戴重问学。重故宿儒，得性所业甚喜；由是，讲习日益精醇。
　　甲申岁，明亡，性避乱丰山；仓皇生死间，未尝废业。顺治四年（丁亥），以拔贡生入国子监。明年，授秘书院试中书舍人。旋举顺天乡试，成进士；改中书科中书舍人。需次归家，著书十余万言。
　　甲午，奉诏驰谕四川官吏，取道自直隶、山西、陕西，往返万里。故事：使臣所过州、县，例有馈遗。或谓性取之不为破检；性曰：『我穷书生，何功受州、县馈！纵彼无德色，性独无愧于心乎』？悉谢去。爱蜀溪奇石，因使轺携数斛归；行橐空乏，泊如也。
　　丁酉，授监察御史，巡按福建。当是时，大难初定，伤夷未复；而「海寇」郑成功连合诸伪镇与山贼陈德容、廖明旗啸聚，声势相为响应。性与当事大吏讨论剿抚，颇中机宜。巡历所至，辄侦其要害，上疏陈形势大略；谓『成功团练厦门，屯诸镇老幼妻孥固众心；各伪镇坐恋妻孥，为尽死力。然乌合之众，实繁有徒，日分兵四出摽掠，取供军食；势不能久株守。我师当出不意，捣贼巢穴。且谍闻贼遣伪官至湖广侦义王孙可望投诚消息，闻风丧胆，不寒而栗。窃谓宜以此时即整舟师、出精锐，直趋厦门。夫欲散贼党，先倾贼巢；欲系贼心，先夺贼爱。破贼要略，未有先于此事者也。又福建贼势，山海相为响应。比者上游诸寇如陈德容、廖明旗、张耀华已渐次归顺，惟汀州山贼温丹初负固不宾臣。性从下游跋涉至汀，即与镇、道诸臣规画攻剿形势。今贼据险为巢，土寨坚固，难以骤下。方春山水暴发，因便筑堤遏水还向。居高临下，攻其不备，塞外周布木栅，防奔逸者。臣恐军久力弛，减损奉给，以备犒军；百里之间，牛酒日至。军士无不踊跃欢呼，锐气百倍。行见山寇就歼，海逆势孤无援，土崩瓦解，势所必至。性敢竭其愚』！奏上，颇采纳焉。又上疏谓：『福建山海多事，频年征剿，师旅繁兴；民穷地荒，日以益甚。性巡历所至，惩剔奸蠹，因时兴革；抚之、绥之，惟地所宜。至于地方情形、当今利病，谨取尤切要者条为四通，伏侯裁择！一曰严汛守，以固疆圉：环海要汛，旧设寨游联络会哨，声势相通，制綦密矣。但滨海府、县幅■〈巾员〉寥廓，今日兵势不能遍地设防。宜择最要之区，屯兵固守。明代寨游今未修举，虽有水师营兵戈船皆泊内港以防近地，人不素习，岂堪轻试洪涛巨浸之中！臣愚以为水师之设，要在得人。宜求熟练舟楫、谙识水性将吏，使当重任。广选舵工、水手、缭椗、招斗，惟其能者优给廪饷，不为常格；使与水兵皆寝食其内，以舟为家，习炮于舟、习射于陆，鸟铳、器械用其长技，操演习熟，庶几水师可成。至泉州一府逼近贼巢，水师官军宜移屯石湖。又侦贼艘内犯，由大坠左、右两路而来；左近崇武，右近祥芝。今宜两处屯兵，遥为声援；贼入，则声炮相警，石湖水师当其正冲，祥芝、崇武之兵左右出奇而夹击之，必获全胜：此泉州之门户也。惠安之北有峰尾司，久为贼窟；百姓苦其残害，望拯久矣。若能分兵屯此，则有城可守，居民皆为我用：又泉州之藩篱也。同安一县逼处厦门、■〈氵丙〉洲，肘腋之间，伏寇叵测。若于高浦设屯以遏厦门、刘五店聚兵设炮为警，则■〈氵丙〉洲在其夹右，亨泥、石浔诸隘时出游骑往来巡哨之，贼必疑畏不敢登岸。久之，必弃■〈氵丙〉洲，而厦门弹丸之地不攻自下矣：此又泉州之唇齿也。一曰分界址，以防接济：海逆负嵎，聚集亡命；彼所急者，米粟、舟材而已。所在有司禁遏接济，商旅舟楫绝不为通；是海逆一日不灭，则海禁一日不弛，其势然也。然奸民乘间规利，勾通不肖兵吏困累商贩，抑勒居奇：或山陆贸易之道，诬为出海；或布粟日用之资，诈为禁物。是以他产之物遏抑不前，取给无自；本土所出壅滞陈朽，归于无用。商贾不行，物价腾涌；小民生计日就穷蹙，职是故也。臣愚以为先定商货禁例，若竹木、镔铁、硝磺、油、麻之属，毋许通贸；他若布帛、菽榖小民日用所需，宜听商民转运，俾就流通。惟滨海大路或捷径歧出可通海道者，严立疆界，明为厉禁；更立勾稽文法，上自使司所治、下逮诸府、州、县，往来商货俱责官牙明书左券，若商民姓名、材货多少及取道所由具着于券，以时比验，则犯者自鲜。至泉州出义成门达南安法口、永春桃源、德化龙浔、上壅峰，抵尤溪县经西芹至延平府以溯上游，则去海甚远；百货交易，均可听民自便。一曰辑投诚，以绥残黎：福建为山海要冲，萑苻啸聚之徒闻风向化，渐次归顺；而用武之余，人失其业。以故入伍者多、归农者少，军民杂处，约束教训，所贵多方。伏见投诚之后，间有悍性未驯、凌轹闾里者，或诈索旧逋、或胁署伪券；居民亦负气不能相下，往往讦其受抚前事，窜易日月以诣讼庭。所在有司惟图苟安无事，不为受理；愤无所泄，遂致自相格斗以快其私。臣愚以为善后之计，宜亟令解散宿怨，禁止罗织，以广招徕、以安善良。窃计新附之众，宜使合者以渐而分、聚者以渐而散、近者以渐而远，消弭反侧，庶几久安长治之道。一曰清营伍，以遏盗源：府、县编氓既有保甲，诸营什伍犹未整齐；窃恐一、二鸷悍者流不遵教化，或比匪人作奸犯科，为闾閈病。如已被斥退、不归编户，厮养佣仆混迹其中者，军吏既无民籍，有司不归版图；凡若此类，难以稽考。臣愚以为当责成兵吏自为版籍，略仿保甲之制，参用「同居连坐」之法；则军伍肃清，而盗源遏矣』。事下兵部议行。性又上疏论筑堡备寇大略，谓『福建下游四府，地皆滨海。百姓处府、县者，既有城郭，复有防兵；至于海徼之民比庐而处，不独无险阻可守，且又防兵所不及救。方今逆贼游魂海上，每于沿海近处肆行焚劫；府、县城邑近则越数十里、远或百有余里，调兵往援，贼已饱掠扬去。且兵来贼去、兵去贼来，势难株守以备仓猝之寇。盖由居民无以自卫，不能与贼稍持旦夕以待援兵。今宜沿海之地度贼所必犯者，无论民居多寡，均出资财以筑土堡，多备长枪、鸟铳习为团练。即有贼兵猝犯，人自为守、家自为战，驰报附近将领以兵赴援；团练之民义切同仇，自能戮力夹攻，贼必大创。如是久之，粮绝势穷，未有不瓦解者也』。其论盐场利弊，以为『福建东、西、南三路盐课统在运司；而上里、海口、牛田三场远在海澨，场官职微权轻，寇扰之后，人民藉口凋残，追呼无效。浔渼、■〈氵丙〉洲、浯州三场，明代亦设场官；其盐折上供领于泉防同知，作永宁卫军饷。后撤场官，民皆称便。我朝革除卫军，酌定鹾政，而盐折、粮差复分为二，百姓未免重扰。夫十羊九牧，其令实繁；省官节费，经国之要。请罢上里、海口、牛田场官，领其事于福清知县；浔渼、■〈氵丙〉洲之领于晋江、浯州之领于同安，一准诸此。则庶事画一，民无重累』。其论保甲，请参用士流核丁粮、请责重知府恤繇役、请禁绝洒派，皆切于时事；并下所司熟议施行。
　　己亥报绩，陞兵部主事。一再移疾，去官；优游且十年，颇以文墨自娱。游浙江，与给事成肇毅交善；去之河南，访宋儒程子兄弟及洛中诸贤讲学遗蹟。当道贵显者欲招致之，洒然不顾也。康熙七年（戊申），授兵部主事；历监督南赣关税。
　　壬子，擢工科给事中。时议招募游民开垦荒田；性上疏曰：『臣伏见在廷诸臣，有援古证今以为必当兴屯；在外督、抚见地方荒残，亦曰必当兴屯。臣非谓其言之尽非也；但今日之屯，与古不同。古用兵屯，民屯绝少。故决机于两陈之间而兴屯者，如曹操、袁绍相拒官渡，诸葛亮之出师祁山是也；有防边寇侵轶而兴屯者，如赵充国金城之略是也。然皆以有人而屯，非无人而先议屯也；又皆当年收其利，非待三年、六年而后起科也。今日之屯所以不同者，皆谓之曰开垦、不谓之曰屯也。谓之开垦，又必须本土之民，非外来流民所得垦也。盖今日之荒地，率皆本土之民贫而弃之；外来之人，焉得入而据有其地乎！且外来之人，亦皆流移失业者也；既云失业，是己地且不能垦，而乃舍之耘他人田乎！今忽然兴屯，持朝廷数万金钱付之何人？若入荒残之县，势不得不责之知县；知县负兹重职，无藉贫民不敢轻与，有身家者亦必转辗责保，然后付之。万一人事不测，屯利未收而本赀亏矣！且必待六年而后起科；六年之内，官之迁移、死亡不可预定，官吏得以容隐为奸。内帑本赀既不可保而兴屯之事亦复有名无实，皆非策之善也。臣近见山东、河南、广东诸处有开田一万余顷者矣、有开田数千顷者矣，官司皆有加级记录以叙其功，未尝用朝廷之金饯也；然此又可责之有钱之官，而不可以责之无钱之官也。臣窃以为今日而言屯事，亦祗宜责之本县之官，而不宜别设官以烦扰百姓。本县之官非不愿加级记录，所以不能开垦者，官贫、民贫故也。臣伏愿敕下总督、巡抚，令各县之官视民有力开垦者劝其开垦，无力开垦者听县吏上本布政司请给牛种、资钱；视年岁丰歉量征租赋，亦不必待六年之久而后起科也。且是以本县之民垦本县之田，官既易于稽察，而朝廷本赀所散亦易于征收矣』。又上疏请奖进廉吏；其略曰：『臣伏思吏治不清，由于督、抚荐举多论催科，不问操守。古称召父、杜母，言其爱民如子，而民戴之如父母也。今荐举之法，既以催科为重，谁肯寓抚字于催科！而廉慈之吏为国家培养元气者，或以催科稍拙，终无表见之一日。臣窃以为催科固属急务，操守尤为大端。我皇上所特重者，首在廉吏能爱百姓也。今之荐举既有定数，廉吏之催科稍有欠缺，虽不得与干练之吏并列上考，亦何可与治行无闻者概置不论欤！臣请荐举之年，其法合上考者举行如故；其有廉慈爱民着有成绩者，虽催科稍拙，督、抚皆特奏以闻。如是则廉慈之吏争自磨濯，于吏治未必无小补也』。疏上，特诏报可。又论学政之弊，以为『今日无真生员，异日即无真举人、真进士，而天下遂无真事业矣。是直省督学，为人才根本之地。今法止于试卷解部检驳文字疵累，谓之「磨勘」；其奉职清慎与否，未尝一语及之：是有磨勘而无考察也。且自科道诸臣不敢以风闻言事，贪黩之局遂牢不可破。夫贿赂行于进取之涂，与者甚乐而受者可安；事在暧昧，言路何由而指摘之！伏愿密谕九卿大臣于应推督学官员，毋拘资俸、滇举所知，若品行端方、廉洁素著者各一二人以备督学之选，日后如有营私受赂之事，罪连举主；庶贪风赖以挽回，颓纲赖以振举矣』。性又陈民生十害，以为『图治莫先于安民，安民莫急于治害。臣窃读汉文皇帝诏曰：「方春时和，草木群生之物皆有以自乐；而吾百姓鳏寡孤独困穷之人或陷于危亡而莫之省忧，为民父母将何如」？乃知帝王仁民爱物之心，盖与天地发生长养之德，若有触而动者。皇上爱民如子，四海之内直无不登之衽席矣。而民间疾苦尚未尽绝者，害民之事非一端；贪庸之吏习焉而不能革，即有良吏亦革之而未能尽也。臣请历陈其弊：一曰衙蠹之害。州、县胥役，多用市井无藉奸民；始以小忠结长吏之知、旋以小利饵长吏之欲，内外潜通，奸宄叵测。公差所至，鸡犬不宁：民之受害一也。一曰抽丰之害。地方官吏岂无私交旧识，朝去暮来，丛林道院；寄寓关说，曲直颠倒，含冤莫伸：民之受害二也。一曰歇家之害。凡乡鄙钱粮、讼狱之事，不能遥办；必投在城所主之户，名曰「歇家」。此皆地方积恶之徒，一投其家，钱粮则多被侵蚀，讼狱转致繁兴：民之受害三也。一曰奸豪之害。大奸臣猾武断乡曲，凌弱暴寡，小民敢怨而不敢言：民之受害四也。一曰上官胥吏之害。自总督、巡抚及布政、按察诸司所用吏胥，皆出州、县之民；每与州、县长官分庭抗礼，往往居奇关说民事，不肖有司甘心媚灶，言听计从：民之受害五也。一曰佐贰之害。断狱、听讼，长吏专责；乃丞簿佐贰滥收呈牒，擅行勾问：民之受害六也。一曰越诉之害。人命、窃盗、婚姻、田土，法听知县受理；而奸民譸张为幻，上控督、抚或投司、道，株连蔓衍，饱欲乃休：民之受害七也。一曰杂派之害。民间地丁条银由单是据，而颜料本色盖缘时价低昂，未能豫定，不载由单；州、县得以任意苛敛，无从稽考：民之受害八也。一曰放债之害。百姓十室九空，朝不谋夕；市会无藉之徒乘小民一时之急，违禁取利，名为逐什之二。其实逐月合券，计利已在七、八，俗谓放「印子钱」；甚至折没妻孥，不能振拔：民之受害九也。一曰纤夫之害。凡近驿路人家，邮传往来络绎不绝，每每强捉人夫挽舟负舆，逐村更换；甚至衰老童幼，仆仆道途：民之受害十也。凡此十害，往往形诸弹章，略可概见。从前纵有条禁，或阳奉阴违、或始遵终悖；若非三令五申，末免一木百蠹。请下所在有司，每季书上「不蹈十害结状」申送大吏按验；稍有发觉，治以殃民之罪。庶民隐得达，而民生遂矣』。时天下渐承平，州、县吏治间有闒冗，性上疏论风俗及教化致治之源；其略曰：『臣闻唐、虞、三代之世，人人有士君子之行、比屋有可封之俗，风化之美称极盛矣。两汉忠厚名节，尚为近古。降至后世，则有政而无教；此治日少而乱日多也。昔贾谊有言：「移风易俗使天下回心而向道，类非俗吏之所能为也」。今之课吏，以钱粮、盗案无累者为高等，而教化之道置之不问；则是今之荐举卓异、当世称为大才能者，皆昔人之所谓「务刀笔、筐箧而不识大体」者也。臣见近日风俗之坏，而知教化之废也久矣。如奴仆告家长、营兵讦将领、扈承敬以弟子而执其师、常之杰以亲子而击其母、奸回之聚众辱官、豪绅之灭伦干纪，诸所谓下犯上、小加大、强凌弱、众暴寡之习见于章表者，比比而是；而闾阎之不及知者，又不可胜举也。以皇上尧、舜之君，未臻时雍于变之化；岂非守令不得其人，急簿书而忘教化，俗吏多而循吏少之故耶？汉黄霸为颍川太守，力行教化而后诛伐；其时之孝子、悌弟、贞妇、顺孙日以众多，天子下诏褒扬，有「贤人君子」之称。其他良吏，或以兄弟争而任咎于己、或以母子怨而譬谕其家，皆载在史册，成一代风俗之美。凡所以绵国祚而维世运者，固非仅旦夕之效而已。请下督、抚大吏严饬所司，如乡饮酒礼，务取年高有德，足以矜式，府、县不得猥滥充备员数；道学考试，举措优劣，必合舆论；州、县旌别淑慝，不得因循避怨，善或有录而恶不敢书；复社学以教训子弟，讲乡约以召集耆老；举节孝以维风，立义塚以厚俗。凡此，皆兴教化、崇礼让、移风易俗之大端；向不入于考绩，有司视为弁髦，以致风俗凋弊。今请荐举书考有不力行教化如前所列数端罔闻成效者，簿书虽治，亦不得与于卓异之选。如是，则吏皆循良而民多兴行矣』。又上言：『布政司官，不宜摄巡抚事。布政司钱粮、文案，惟巡抚得而稽之；巡抚关防归布政司，恐有更易窜改以便其私者。部院曹郎无事，不宜数谒尚书、侍郎私第。府、县官吏于百姓，犹父母也；不得取部民女为妾婢。诸关监督税务者，不得仅以钱粮如额、运铜无欠为称，当考恤商之事兴者凡几、病商之弊除者凡几』。性由给事中擢掌科印前后四年，章疏大者凡数十上，皆切实有当利病。仁皇帝雅知性喜为文词，俾与翰林、詹事诸臣试文字；性尝被疾，遣礼部及太医院官就视邸第：时论荣之。
　　丙辰，以疾请骸骨；上曰：『成性居官清慎，方欲大用；而今以病告，赐加秩一级遣归，非常格也』。里居凡三年，卒；年五十八。
　　性朴讷好学，初从戴重游；重谓性颖悟，因属以着述。顺治己丑成进士，为蔚州魏象枢所荐。象枢故名儒，数与性往复讨论，至于寻孔、颜所乐。象枢曰：『孔子之乐，在不怨天、不尤人；颜子之乐，在不迁怒、不贰过。子思之乐，在不陵下、不援上；孟子之乐，在仰不愧、俯不怍』。性曰：『宋儒言气质之性，欲申「性善」之旨，而实违「性善」之义；不若孔子所言「性相近也，习相远也」』。时论以为知言。方督关南赣，赣州知府孔觉所、经历毛倬人及宿儒彭受之相与即濂溪书院为讲学之会，性撰会约数章，其旨主「躬行实践」；谓『讲学者，当平心易气，虚己下人；即有不合，亦宜熟复之，不可自以为是。昔张横渠一夕与二程论「易」，次日语人曰：「二程深明「易」道，吾所不如」。伊川见横渠「订顽」，以为是起争端，改为「西铭」；且曰：「自孟子后，未见此书；吾兄弟无此笔也」！观此，则见二子舍己从人、取人为善，可为师矣』。时有畏人讥议，欲辍讲者；性曰：『闻谤而辍，则必闻誉而作；作辍由于毁誉，是好名也』。或言学贵躬行，不贵乎讲；性曰：『讲学，所以为躬行也。不问程，而道鲜不谬矣』！或问朱、陆同异；曰：『同是尧、舜，同非桀、纣，同尊周、孔，同排释、老，同以天理为公、人欲为私，三网五常、仁义道德无有不同。学者不求其同，惟求其异，非也』！撰「成子迂言」数万言，多身世自警语。性清介，历官几三十年，家无长物。搉南赣关，其妻从求一簪，不许。或诘其故；则曰：『一人簪，则人人思簪矣；一簪与，则事事如簪矣。以父母之身、千秋之品，顾博亲戚交游旦夕欢，非愚之至不及此』！初巡按福建时，兼摄盐政。故事：盐贾有赎锾，充使者橐。性谢去，无所染。与友人书，以为『贤哲立言：宁粗无精、宁近无远。生平自处，以甘贫、有耻为第一义；而其要，在乎斩绝俗情。宫室妻女所识穷乏不得扰，扰为此心累足矣』。又读司马迁报任安书，观李陵为人自守奇士，旷然有得；以谓『自守而谓之奇士，非李陵不能为，非司马迁不能识也。陵之言曰：「刀笔之吏，弄其文墨」；迁之言曰：「交游莫救，视左右不为一言」。以此见二人皆自守士；后代论人，则以自守为愚夫矣』。其持论多类此，亦性之本趣也。然天资洒落，不屑屑较量彼我。有市儿骤向索鱼钱，性实未市鱼；市儿固不去，则称贷与之。家人请其说；性曰：『与之息争，其味与食鱼等』。饮酒肆中，有客咏李贺诗；呼与语，则远客不能归。即出袖中金赠之；时方夏，犹春服，袖金盖将市葛者也。性位望通显，然自少遘凶闵，追念先世，未尝不歔欷，着「百思草」及「先节」、「家烈」、「猛省」诸篇以致其意；文多不载录。其「猛省」篇曰：『秋夜不寐，委体于筦簟之上。顾此六尺，思我二人；展转兴怀，喟然长叹。嗟乎！非父母，安有此身；今有此身，又安有父母哉！念此身庇赖妻孥衣食，臧获至于族属、戚党及居同里閈之人亦迭有干餱以相遗问。哀哀我父、我母，生我劬劳；昊天罔极，而曾不得我一帛之温、半菽之养！然则父母奚乐乎有子也。古人朋友相念，则托以「蒹葭」之诗、申以「鸡鸣」之候；即偶所止宿，他日追维，犹念其村墟草木，不能去怀。而以我属毛离里之人，九原莫作、黄壤长埋，风雨晦冥之夕，寒鸱啸乎松楸，野狐走其圹穴，此其为情，殆不堪忆矣！而为之子者，非宾筵高会，即偃息在床；非博塞嬉游，即征租筑室：自私自利，蚩蚩若将终身亦曾思我父、我母鞠之育之，遂有今日耶！或曰扬名可以显亲，奚其憾！无论龊龊之名，未必扬也；即使主父五鼎、苏秦六印，于以自奉则得矣，其于父母何与焉！昔人有言曰：「使我有身后名，不如生前一杯酒」。夫名之于身，达者犹以为无益；而况上之能及吾亲乎！且名莫盛于孔子矣，孔子先人葬于五父之衢，及长而始知其处；至于合葬于防，墓崩之涕，生事之礼不可复追矣。后即世世称为圣父，于身何有耶！不若曾子养曾晢、曾元养曾子觞酒豆肉，左右就养无方为得天之厚也。由此观之，又何有于区区之名也！嗟乎！父母不可得而见矣。得父母同生之人而敬焉，得与我同生于父母之人而爱焉，得父之执、母之党而加吾意焉，得父母所使令之人而终始焉，得父母平昔所御之物而耳目焉，得与父母之貌相俱、齿相若者而致吾缱绻焉；凡若此者，皆其不得已者也。求之而又不可得，则恸哭继之；有又无可如何者也。今人有父母在，是孔子之所不能得而己得之矣；有此天幸，则以父母所生之身竭力以事父母，何惮而不为、何忍而竟不为乎！且吾未见称觞上寿，有亟于子女婚嫁者；居庐展墓，有亟于受命捧檄者也；朝暮寝门，有亟于迁拜除授者也。抑更有异者，一子能勉事父母，则众子交相委焉；是问安、视膳之道，等于里均、都派之徭也。贫者或绌于时；富者欲同于众父母不获一日之安，尤末俗之至恶者也。古谓行乐当及时，秉烛夜游；吾谓行孝当及时，秉烛夜侍。何也？父母之年促，而吾身之岁月长也。今有贵人于此，睇盼则人从其目之所视、喜怒则人随其心之所虑，汲汲皇皇，犹恐不得一当；及严君在室、慈母在堂，呼左而右、令东而西，何不以谄人之情而为孝子之心乎？是又世俗之可长叹者也』。辞旨斐恻，闻者莫不悲其志云。志曰：『和州近代人文，盖推戴氏、成氏云』。性尝受业戴氏，蔚然为百余年文献之征；此足觇渊源所自矣。观其巡按福建所论歼寇机宜及工科上疏陈风俗吏治，卓然具见其本末。自言「生平爱人之心与义利之辨，自然无所容伪」；推此言之，古人可作，何以尚焉！
　　性着述不名一家，短长互见；虽未能悉衷于古人法度，要非无所得而言者。谨条其别具，着于「艺文」。
　　——见「碑传集」卷五十二「科道」（上之上）。
　　·周亮工
　　名宦户部侍郎周公亮工传林佶
　　康熙三十有五年夏四月，闽八郡士大夫诣当事诸有司，请崇祀故户部右侍郎栎园周公于郡学宫之名宦祠；佥报可。以七月二十五日奉主行事，盖距公莅闽时已四十有九年、距公殁亦二十五年矣。适公子在浚游闽，谓『兹举于国典、家乘均有光，宜大书以传于后』；且属佶文之。佶生晚，不及见公；又愧学浅名微，何足以传公于不圬。固辞不获，乃以向所闻诸父老者，捃拾公全闽之大略；务质核，俾传名宦者采焉。
　　公讳亮工，字元亮。先世有仕江西者，因家金谿；后迁江宁。其自江宁再迁河南，则自公大父始也；故公遂为祥符人。以先世之常居栎下也，自号为栎园。公为人警敏，负奇气；于古今之书无不读，于远近知名之士无不交。自为诸生，声誉已着。及举崇祯庚辰进士，授潍县令，坚城守杀贼，才望益大重；擢监察御史。方入都，而逆闯陷京师；明亡，公遂归江宁养亲，不复有宦情矣。
　　顺治二年，王师南下，特征君以原官招抚两淮。寻授两淮盐运使，改盐法道；三年，擢布政司参政、淮扬海防兵备道：政绩皆可书。四年，陞福建按察使。六年，以按察使署理兵备、海防、督学三道事。冬，入觐；转福建右布政使。七年，还闽，以右布政使署建南道事。八年，署左布政使事。九年，署漳南道。十年，署兴南道，陞左布政使。公前后在闽凡八年，所历监司任殆遍；皆从草昧荆棘中，以扶士气、拯民瘼为己任，故功德之在人者深。其初莅按察也，未入境而民乱，公从杉关入，据光泽城守，破土寇李凤毛。念邵郡去会城数百里、又东与建宁邻，倘闽上游不靖，则顽民叛将势相连合，将与江右南昌应，患大未可图也；乃即邵郡治莅事，率家人、戍兵百余备战守，以计诛叛将熊再法、秦登虎等三千人。凡在郡经理七阅月，闽西境以安。而福州自戊子兵荒，流莩载道，群盗满山；公爬梳噢咻，逐假令、鉏豪强、抚逃亡，闽民始依公为命；大寮位公上者，亦不得不倚公如左右手。故委公署道员者七，公靖大乱者六；如永安之招曾省也、建宁之馘陈和尚也、延平之剿吴赛娘、邵武之缚耿虎也，而守清漳、保泉州、活十四寨功最钜。公功益显，忌公者亦益多。
　　十年，上擢公为都察院左副都御史。即疏言闽事，首论除降寇郑芝龙，又陈用兵机宜六事，世祖皇帝深嘉纳；而公祸基此矣。寻升户部总督钱法右侍郎。先是，芝龙既降，其子成功犹据厦门，屠漳州、刺杀总督，日以降愚我，冀缓援兵；朝廷亦羁縻芝龙，以南安伯奉朝请。公之以中丞入也，极陈其逆状；世祖密下公疏于部，遂执芝龙下狱。芝龙知公发其事，乃大恨，挥金谋报公。适督闽者方修怨撼公，一、二巨帅向与公齮齕者争相媒孽，飞章上告；公遂听勘，再入闽。当是时，为公讼冤者众，人情汹汹。适成功以舟师数万突至，迳趋福州。仓卒城守无备，势在呼吸；巡抚宜公永贵知公为人心所属、又长于杀贼，乃便宜出公，藉公率士民分守。时贼焚掠四郊，火光照耀城中且数日，屡攻城不克；乃克期麇至，至急攻西南隅，钲鼓声殷地。公坐射乌楼，尽以平日所善诸文士为部曲，指挥守御；复亲发大炮击贼，歼其渠帅。是日微公，城几陷。贼更大治攻具，乘雨夜潜师肉薄登；公百方御之，士民皆踊跃，杀贼无算。贼知为公也，气夺遁去。巡抚乃疏公全城功，举朝为动色；然向狱终未解也。及按察程公之璿至，乃亟别公冤状上请，有旨并逮讯所牵引及千人；闽民罢市号冤不可得，焚香祝送出关，千里不绝。久之，廷讯事渐白。会世祖宾天，今上即位；推原先帝意出公，而芝龙遂论决矣。
　　已录守闽功，补公佥事、青州海防道，再迁江南江安督粮道。未几，投劾归；遂殁。
　　公好读书，善为文章；虽干陬囹圄，未尝一日废吟咏，其奖引后进如不及。博物好古，其天性也。惜乎！已试辄蹶，于平日抱负十未能展二、三。然其治闽之久，功德昭然；人知其功在于守城杀贼，而不知其中朝杀贼之功为尤大。此真无愧于开国之名臣，宜乎闽民愈久而思不忘也！公所著书百余卷，晚年尽焚之；其前行世者，不可得而掩也。
　　——见「碑传集」卷十「明臣部院大臣」。
　　·吴六奇
　　少傅左都督顺恪吴公六奇传（启爵附）（「广东通志」）
　　吴六奇，字葛如（「郝志」），一字监伯；丰顺人（「采访册」）。少读书，不事家人产（「郝志」）。明季盗起，六奇与弟标集乡勇，扞御闾里。明亡，附桂王；为总兵（「采访册」），以舟师居南澳。
　　顺治七年，天兵下韶州；六奇与碣石伪总兵苏利迎降。六奇贫时，乞食粤东诸郡，悉山川形势；请为向道，招抚各邑以自效（「舟车闻见录」）。十年，潮镇郝尚久反（「采访册」）；时靖南王耿继懋剿李定国在肇庆、靖南将军喀喀木自江宁奉命征粤未至，六奇昼夜固守以待援师。越五月，大军至，围始解；随军攻尚久。六奇所部皆精锐，以云梯兵攻城，尚久窘迫，投井死，潮州平（「舟车闻见录」）；特授挂印总兵，开阃饶平（「郝志」）。时「海贼」郑成功诡称受抚，掠潮、惠诸郡；贼党李增等寇饶平（「采访册」），土贼江龙踞大埔、郑俨踞汤坑（「郝志」）及刘道章皆为内应。六奇遣游击曾兰击之，贼遁。诏褒六奇勋，晋左都督（「舟车闻见录」）。在镇以潮郡及大埔、饶平等学宫经兵燹，捐俸修之。既而成功又入寇，陷揭阳、澄海、普宁三城；六奇率所部攻揭阳，先斫贼水营，复连发二矢射城上贼渠黄廷，廷中矢坠城下，遁入舟。六奇潜以巨舰载火器塞潮沟；贼至，火器发，大溃，夺舟而逃。又败之新墟，遂复三城。十五年，成功复犯南澳；六奇袭之于鮀浦，生擒贼将苏兴、黄亮，斩于市。十七年，以御贼及捐造战舰功，加太子少保。
　　康熙三年，考满，晋少傅（「采访册」）。四年，狂僧邱义首告六奇匿桂王子为婿，又与崇正帝子通问及私开银矿事；靖南王以所告皆诬入奏，义伏诛。五月，六奇卒。先是，苏利复叛；剿平碣石之后，六奇疏言：『碣石既平，毋须设镇。且臣乃潮人，亦不宜久官乡土；请调别省』！事下两藩及提督议；议未定，而六奇卒矣。至是，平南王尚可喜疏称『六奇所属汛地，最为冲险；所部兵俱投诚随带。频年恢剿招徕，筑城造舰，不遗余力。今既物故，其子启丰乃将士宿所推服，请令统率』。部议：总兵无世袭例；特旨即令伊子吴启丰管辖，不为例。赠少师兼太子太师，赐祭葬，谥「顺恪」（「舟车闻见录」），祀乡贤。弟标，连州游击，擢江宁镇中军参将。长子启晋，顺治丁酉举人；次启丰，后迁贵州安笼镇总兵；次启镇，黄冈副将（「郝志」）；次启爵。
　　启爵字縻源，郡诸生。康熙五年，以廕，补正黄旗侍卫（「县志」）。奉命随施琅征台湾（「采访册」）；克澎湖有功，赐锦袍及帽，授山西太原总兵（「郝志」），世袭拜他喇布勒哈（「采访册」）。父卒，授琼州总兵；戢兵爱民，夙娴筹略。康熙二十八年三月，陵水熟黎王国臣等为乱，劫掠村民；启爵统兵入喃唠、陶家坠等峒，擒斩三百八十余人，悉夺回被掠者。八月，生黎母蔡、母赞等峒复出犯营汛；启爵率本部立破母赞，杀贼十余人。群黎慴服，皆归顺；共抚生黎一十七村，计五百三十五户。启爵两次深入黎境，具悉形势，自请略定黎地、廓清全琼，添设州县为久安计，未行而止；因设水尾、太平、薄沙、宝停并旧设乐安共五营，各据要路，分兵驻防，为善后计（「郝志」。再调天津镇总兵，行至雷州卒（「采访册」）；祀名宦（「郝志」）。
　　——见「碑传集」卷一百十四「武臣」（上）。
　　·郑之文
　　台州守备郑公之文传刘大櫆
　　郑公之文，字贞卿，号衷素；休宁新屯里人。少从父贾于山东之临清，遂用临清籍，中顺治己丑兵部进士；官浙江宁绍台道中军守备，守台州。
　　时国家初定鼎，「闽贼」郑成功据台湾，数出剽略，为沿海诸郡患；而山寇乘间窃发，台尤苦之。公至，则扼险以遏群盗之出入，用谍擒斩其魁，捕杀略尽；民以安堵。守台五载为顺治之十三年，叛将马信作乱；公手射信，毙之。其明年，郑成功遣贼数千用木罂法，人挟磁罐，罐插荷叶，潜浮海乘潮而上；公望见，知贼计，亟登城守。贼果大至，攻围月余；城陷犹巷战，杀数百人，力屈被执。贼爱其勇，胁降之；不从。绝粒五日不得死，骂贼；贼怒，倒缚公于云梯，鞭之；骂益厉，遂杀之，取其首而去。有仆朱姓者，走贼营求之，哭不绝声者数日夕。贼义之，归其首；乃得殓而归骨于故里焉。
　　当公之至台也，以二妾、一女从；至围急，公语之曰：『城陷，吾义当死；汝等各自为计』！二妾曰：『君不负国，妾忍负君』？即自经死。女年十二，亦大呼触阶，碎首死。凡从死者，十有八人。公配毕氏，以不从公于台，故得全。
　　康熙二年，诏求公后；公一子早卒，以兄子以祝嗣，予世职拖沙喇哈番。以祝卒，子贤政嗣；贤政卒，袭满绝封。乾隆三十二年，复有旨录绿旗死事者后；得十有四人，而公为之首。命袭职恩骑尉，世世勿替。
　　——见「碑传集」卷一百十七「忠节」（上之上）。
　　·郎廷佐
　　郎廷佐传（「盛京通志」）
　　郎廷佐，隶镶黄旗汉军。先世，居广宁。父熙载，为明诸生。天命七年，征广宁，熙载率辽河西四堡兵民来归，授备御；寻予三等轻车都尉世职。廷佐，其次子也。
　　崇德中，以官学生授内院笔帖式。顺治二年，官国史院侍讲。三年，从肃亲王豪格平四川。六年，从英亲王阿济格平大同，诛叛镇姜镶。是年，迁秘书院学士。
　　十一年，擢江西巡抚。江西自明末洊遭兵乱，逋赋钜万；廷佐再疏请蠲缓，以苏民困。土贼洪国柱、缪我章等剽掠饶州、广信间，遣将剿平之。十二年，擢江南江西总督。校阅江南赋籍，积逋至四十余万；曰：『此非尽民困不能输也，必有官吏侵蚀之而诡称民逋者。民困可矜，官吏之弊不可不革』。覆核之，果尽得侵蚀状。而其弊相沿已久，有司每视其所急，以新旧赋互相抵饰，愈纠纷不可厘治。又令甲本任征赋未完者，皆予降调去官；屡更代，吏益因以为奸，以故逋赋日积。廷佐乃籍之为三：曰官侵、曰吏蚀、曰民逋，专责右布政使分别督催；而以新赋责左布政使钩稽其收纳，俾不得相抵饰。并疏请征赋未完，应降调者令戴罪留任催征，以课实效。于是宿弊顿为之革。江南故无备用船，大军经行，皆取估舶以济；商贾颇观望不前，廷佐请视江西发帑造船备用。江南之有备用船，自廷佐始也。
　　十六年，巡阅江海，以「海贼」郑成功方寇浙江沿海郡邑，一扬帆即到江南，而江南汛兵单弱、水师未习、舟楫未具，请拨邻省劲兵以重海防；部议以邻省无可拨者，寝其事不行。已而成功竟陷镇江、袭瓜州，犯江宁；江宁兵少，不足御。会■〈畐阝〉都统噶楚哈等自贵州旋师沿江而下，廷佐与驻防总管喀喀穆邀入城，共击贼，挫其前锋，获舟二十余、伪印二。成功旋率众大至，屯于岳庙山，连营八十有三，艨艟蔽江，廷佐等登陴固守；及所檄援兵俱集，遂与诸将定议以骑兵绕山后攻其背、以步卒开神策门攻其前、以舟师断其归路，而令副将梁化凤夜穴仪凤门出，衔枚袭伪总统余新营。新就执，成功已气夺；比旦，前后兵并起夹击，阵擒伪提督甘辉、伪总兵张禄、郭良玉，纵火焚贼艘五百余，成功遁入海。捷闻，下诏深褒奖之。圣祖即位，分设江南、江西总督二，以廷佐专督江南。康熙四年，仍兼督江西。七年，以疾解任。
　　十三年，逆藩耿精忠据福建叛，特遣廷佐为福建总督。廷佐受命，发愤矢志歼贼；上言：『臣孙娶于耿氏，臣与精忠有连；然臣誓不与贼俱生，愿力疾前驱，缚精忠归献阙下』。圣祖嘉之，赐鞍马、甲胄以宠其行。廷佐至浙江，贼已尽陷福建，不得进；乃从康亲王杰书驻金华以御贼。十五年，卒于军；赐祭葬如典礼，祀江西名宦祠。
　　——见「碑传集」卷六十二「国初督抚」（下）。
　　·梁化凤
　　梁敏壮公化凤崇祀名臣祠碑
　　梁敏壮功绩记略
　　梁敏壮公化凤崇祀名臣祠碑李因笃
　　粤稽古「褒德酬庸」之典，荣哀备极庙朝；而生有方、莅官有地，士大夫追叙生平遗烈，祀之瞽宗，曰「乡贤」、曰「名宦」，世世勿绝。尤钜者，则特陟「名臣」，祠比孔庭，有堂上之豆笾；合享宗功，有配食之元佐也。获与其列，代止数人；必身系安危、任兼将相、名德至重，为当代所景行，扞患御灾，奕■〈示冀〉永赖，征诸祭义而不愧，乃今得少保梁公焉。
　　公讳化凤，字翀天，一字澧源；吾陕西长安人。弱冠，补诸生，声噪甚。值有明末造，流羽日张；慷慨弃繻，自请学使者改隶武籍，随举于乡。大清受命肇科，成顺治三年进士。授山西大同府阳和高山卫守备，陞大同掌印都司、加三级，迁游击，进副总兵都督佥事、江南芜莱副将管参将事；迁宁国副将，陞苏松总兵，进左都督、太子太保，授三等阿达哈哈番世职；陞提督，进江南全省提督，授三等阿思哈哈番世袭八次。公长身倜傥，音吐甚宏；雄鸷沈深，好谋善断。初繇裨校戮力戎行，翦逆渠、平逋寇，能以少击众，所向无前。南北并宜、战攻互用，积其功阀，史不胜书；略载吴学士骏公所撰「壮猷纪」中，姑不具述。
　　惟是云中姜镶之叛，值版图初定，山西为京师右臂，大同被边，变起仓皇，全晋皆摇；公乘塞上一小障，所将不过数百，非有葭莩之契、瓜牙之足凭也，而奋其孤忠，披荆棘以从诸王，蒙知旅谒，遂参密画、委前茅，摧锋陷坚，诸将咸出其后。期年之内，大憝就诛；飙发电驰，大小七十七战，晋地悉定。夫晋与秦，唇齿之国；河上扬氛，矢逸及关。不逞之徒，潜相扇诱。贼垒去西安三百里；微公，即岳辅间伏莽堪虞，卷西北以踞上游，事尚可言哉！故论公血战之勳，着于山西；而受庇在秦、晋，磐石在社稷矣。比公建牙江表，仍际海波，郑成功、张名振狡焉狂谋，先后连数十万艘，空巢穴入犯。公初入苏持摄，而换任浙东，业奉新纶；既至崇明，有高桥、土城之捷，已足谢三吴而去。公则曰：『缓追佚获，藉口越之简书，是便己自营也』！而搜剿平沙之策始决。故舟山之内指，不诡于浮言；小洪之筑堤，不谘于制府。及镇苏有命，帅水师进阶，横海一军，屹然劲旅。其后，成功亲驱风鷁直闚江宁，赖公鼓擢飞临，用三千人破贼数十万，成功仅以身免，艍■〈舟曾〉焚荡无遗。嗟乎！贼沮洳跳梁，万分何虑；然苟将牢弗击，致倔强江湖，诖误吏民必多，至于不获已而用兵，则东南劳费巨亿，肝脑堕地，又不知几何！故溯公之功，方诸光弼、中潬；而识者谓崇明墨守，永奠江淮，不徒系一城也。善乎！吴学士之论曰：『公之渡桑干、下句注，扬武青陂白道之上，张耳之禽夏说、绦侯之斩陈豨也。定西河、平上党，耀兵雀鼠之谷、振旅天井之关，武安君之走冯亭、淮阴侯之袭魏豹也。大航救至，东府城开，白石鑱其空屯、赭圻扫其余烬，陶士行之诛苏峻、李药师之破辅公祏也。龙江战气，鸦浦军声，穷寇逞五火之攻、孤城保三沙之固，杨越国之追高智慧、王少保之取邵青也』。又称公智勇有余略，不世出；而历举古之名将，若莫罄于名言。予犹备考其勳猷、观其所树立而推本于用心之独至，曰忠、曰诚。夫忠者，事君之先资；而诚者，臣子所以贯金石、孚君亲，洋溢乎智名勇功之间，率是物也。公为裨校，声出大将之右；为大将，身在士卒之先。良由自矢忠贞，屡斗毕胜；而究其涉水不濡、入火不焚、冒炮石而不伤，刀箭之■〈广外般内〉遍体、犁犁若画，汔于脱险而必济，则一诚为之根柢。缅仰公之德音，概此矣。至孝友端亮，万钟之禄，养渥二人；五色之光，恩貤三世。而公兄翀霄君优游泉石，拊背暮年。四子：长君鼎，御前侍卫，予告；仲君鼐，苏松水师总兵、都督同知；叔君鼒，广东惠潮兵巡道、按察司佥事；季君鼒，官荫候选。诸孙：长祚昌，世袭三等阿思哈尼哈番；仲祚晟，长安庠生；余俱幼，庠序党塾之中彬彬矣：极人世之遭逢，擅天伦之乐事，亦孰非积诚之效、作忠之基哉！
　　公薨，皇上震悼辍朝，赠少保，赐谥「敏壮」，山西、江南两省祀名宦者数十区，陕西祀乡贤。士大夫谓未足酬公休烈也，合词上请，进主祏于「名臣」之楹；万人歌泣相闻，信稽之舆诵而孚、征诸祭义而不爽者。予叨长君宿契，属记丰碑。若公自盛壮登坛，老于战阵；干戈既靖，轻裘缓带，日与宾客饮酒、赋诗。着作等身，又诸疏草、条议、禁令，并已刊行世；而崇儒重士、月课观风，咸有成书，与前后所得诰敕奖劳之文，俱藏于家。其筑平沙堤，因得壖田千余顷资灌溉，并收其薪刍佐军。金山卫一带，捐俸修堤数十里而遥，农桑岁稔。嗣悯淮、扬水患，捐米千余石赈饥：各载贞珉，不能备录也。予更撮其大指，赋古体以妥公灵。其词曰：于维少保，世系吾秦；三峰钟异，乃降伟人。涵耀东序，衎国之宾；遭时不造，小绌大伸。艰难用武，敢庀其伦；前繻可弃，杂佩为亲。遂掇乡射，公车在旬；天眷初辑，肇科俊民。乃叱戎车，高山紫塞；莅事崇朝，阴云昼晦。夫何狂且，肆彼顽悖；千里传烽，蠢兹宵虿。帝赫斯怒，诸王毕会；俦奋颜行？独公入对。策险臣趋，搴旗至艾；群目攸属，迅飙扫介。公戈所指，电激星煌；如哮猛虎，骇束羊獐。杀贼如草，无声有光；徐赡公至，溃血盈裳。七十余战，爰绥晋疆；王朝行垒，遍亲敌场。称公之勇，信不可当；露布夕奏，恩纶是彰。起骑都尉，超迁督弁；暨王军中，频锡宠咽。齎之章服，爰及锦帣；宝马丽刀，加金篦箭。枢曹推毂，未竟厥撰；谓公壮略，南北皆擅。济川须才，卜诸众彦；将舒培风，历试乃见。海陬遗孽，鼓浪跳澌；张帆入寇，震我嘉师。公适改浙，会逢其时；拯危自任，遑饰于辞。敌舟雨集，公曰「驱之」！燎原何惧，葭苇在兹！■〈舟曾〉艚立尽，鹰鹜同嗤；江、淮遐奠，永系我思。公贺贼平，叠闻优诏；进公宫衔，帅周南奥。世掌虎旅，亲居前导；彤卢文驷，灿列七校。殁为明神，陪食太庙；溯初暨官，宗祏同耀。载叙肤功，「名臣」肃告；长修豆笾，不毁不祧！
　　梁敏壮功绩记略张英
　　公长安人，名化凤，字翀天；丙戌科武进士。顺治四年，授山西高山卫守备。次年，以破姜镶贼功，授大同掌印都司。
　　公气度恢廓；运筹制敌，取决寸心而发应如神。方授都司之明年，一岁中身经二十二战，所向皆捷，拔城拓地，斩将搴旗；而小寇剿杀，不与焉。正月，攻破大同城北窑沟，败众窜据山巅；悬柴以火燔之，生擒敌将李义、张豹，而平其众。二月初十日，攻浑源州及韩村、玉合、张家三堡。二十九日，破贾庄城，擒敌帅王平。三月四日，破浑源州城，诛敌帅方三、唐虎。十三日，攻左卫之云岗，高山二城，降之。二十九日，围左卫，身先士卒，中三矢，督战益力；敌以城降。论功，越六等，加都督佥事。五月七日，破敌将刘迁万余众于佳门、忻口；迁遁走太原，依敌巡抚姜建勳。十五日，公率兵攻之。次日，敌尽出其众，以致死战；公左臂中枪、右髀中箭，奋勇亟击，敌众披靡。执姜建勳并其监军诛之，遂平太原。二十九日，引师解平阳城困。六月二日，至汾州，击敌帅沈海，败之；孝义县敌总兵张尔德来救，与战，大破之。明日，破汾州城，擒张尔德及敌平阳道张伟，驻兵北关。九月八日，沈海来袭我师，复败之；沈海遁之潞安。
　　九月二十三日，攻曹家堡；二十五日，攻记古塞、善信堡：皆下之。于是介休、平遥、祁县、徐沟，望风悉降。十月四日，攻太谷县；苏升出战，殪其前锋。明日，城破，敌守苏升成擒。十月，引军下潞安，沈海复遁之九仙台；公至，克潞安，连拔马、苏、赵氏三塞。十一月四日，攻长子县，拔之。十一日，进攻九仙台，山势突兀，骑不得上；公以火攻之，众不能支，自诛其渠郭天佑、加友、罗真、崔海川、武二等。海势蹙，遂降；以胜兵进定泽州。盖公自五年冬从端亲王用兵至此，未尝一日解甲宁居也。次岁三月，复有牛鼻寨之战，生擒其将袁忠躬，杀其援将李虎；四月四日，尽歼其众，晋地悉平。
　　八年，以副将借补江南芜莱营参将。莅任之日，适石血、鹭鹚二湖大盗杨万科等作乱；公擒获之，并其党管有缙、杨天生等。十一月，授宁国副将。
　　十二年秋，「海寇」张名振侵犯崇明，据泊平洋沙以窥县城；公统兵迎击于高桥，获贼魁老寿、李七等二十二人，众贼溃散。次年冬，复师以巨炮击碎贼舟，生擒许奇、潘忠等贼将，溺死无算；遂复平洋沙。十三年，授苏松总兵。因平洋沙悬隔海中，戍守不及；公就海筑坝长十余里，使平洋沙接入内地，寇患乃息。且于其壖灌田千顷，厥后洪泽尽作膏腴，生民赖焉。
　　十六年五月，郑成功率众号百万，舢舻蔽海，先犯崇明，遣谍疑众；公斩使焚书，督兵迎击，擒贼将侯丁秀、宫龙、陈义等。复遣诸将伏巷邀截，获贼犁■〈舟曾〉，斩贼将陈正，缚致曾进等十一人；贼溃去。七月，成功统领大■〈舟宗〉直抵金山，进逼瓜、仪，破镇江、围江宁，烽烟千里，南北中梗；援兵不利，声息危急。公闻，即提所部三千人，星夜抵江宁。登高审视，见贼中精锐尽屯江干；于七月二十三日统兵出仪凤门，身先巷战，拔贼巨，毁其木寨，命勇士乘高临下，屋瓦、利矢，飞火并发，轰如天降。贼将奔溃，自相践踏；追杀至龙江关，生获伪总统余自新，并擒伪总兵二人，贼之铁骑杀溺殆尽，甲械、辎重遗弃如山。贼前锋已败，而贼帅连营尚屯满白土山冈，其众犹数十万；次朝，公命开神策门，亲统诸军赴山奋击，另遣部将烧贼船只，绝其归路。贼惊扑战，我师奋勇争先，斩刈如拉枯朽；追奔逐北，血流有声，生擒伪提督甘辉。成功脱免，复逼崇明。公已先料，早遣二将回防，授以方略；及贼薄城下，二将登陴固守，而公乘胜进复瓜州、镇江，复抵海口。贼不能得志，将为遁计，括民舟出白茆港以渡；复与公遇，绝流夺击、炮石迷空，海波为沸。贼众尽散，成功仅以身免。
　　十六年八月，授三等阿达哈哈番世职。十七年，加太子太保、左都督。十八年十一月，授江南全省提督，授三等阿思哈尼哈番、世袭八次。嗣因「海寇」初平，游氛未息，朝议欲立界迁沿海民居于界内。公谓以所弃地亩计之，当缺赋额若干；如以此益兵、添设营制，则国既足，兵民无废业。由是，江南沿海设兵以卫，桑麻鸡犬、耕凿鱼盐，民到于今受其赐焉。
　　——以上见「碑传集」卷一百十四「武臣」（上）。
　　·李率泰
　　忠襄公李率泰传冯培
　　李率泰，隶正蓝旗汉军。父永芳，初为明抚顺游击；天命三年，以城降，累晋爵至三等子。
　　率泰初名延龄；年十二，入侍内廷，太祖赐以今名。比长，以宗女妻之。太宗征察哈尔、朝鲜及围锦州，率泰俱从。崇德八年，从征至山东，有劳绩；洊擢副都统。顺治元年，授刑部参政；既定官制，改侍郎。从入关，破流贼李自成，招抚天津，平山东满家洞贼，功最。二年，从豫亲王多铎破流贼于潼关。移师南下，克扬州，薄南京；分兵徇定苏州、松江诸郡邑，攻克江阴。三年，从贝勒博洛平浙江、福建；叙功，授世职为二等轻车都尉。考满，兼一云骑尉。
　　五年，「海贼」郑彩犯福州、漳州、泉州诸郡，诏率泰与靖南将军辰泰往剿。先后擒斩贼渠曾庆、顾世臣等，俘其众数万；连复长乐、连江、兴化，彩引溃众窜入海。江西贼郭天才乘间自杉关掠福州，闻率泰侦备严，夜焚淇山桥以遁：闽地寇患稍息。巡按御史周世科虐刑攫贿，率泰疏劾之，斩世科，发赃私巨万；民皆感泣。六年，从讨大同叛镇姜镶，下保德州，擒斩贼党牛化麟等。七年，迁吏部侍郎，授弘文院大学士。八年，坐与同官辰泰误增恩诏赦条，罢任，降世职为骑都尉。九年，特旨晋三等男。
　　十年，以大学士洪承畴荐，擢为两广总督；时两广方有李定国之患。定国者，流贼张献忠遣党；献忠死，降于明桂王朱由榔，奉由榔据安隆，尽陷粤西郡县；土贼廖笃增等应之，势张甚。十一年，率泰至粤，遣兵殄笃增于玉版巢。十二年，定国来犯新会诸县，率泰督兵御之，败其将高文盛；会靖南将军珠玛喇率禁旅至，合兵夹击，大破之。新会城下，乘胜复高州、雷州诸郡；所至轸恤，民赖以安。
　　十三年，加太子太保，调闽浙总督。时彩已前死，其族弟成功者，伪国公芝龙子也；大军平福建时，芝龙束身归命，而成功窜金门，招集亡命、啸聚海滨，数犯福建、浙江、广东诸郡县。至是，时出剽掠，往来海上无常。率泰既莅任，请增设水师三千、增置唬哨船数百，为战御计；请以抚佐剿，翦其羽党；并言成功父芝龙不宜徙宁古塔，恐其地近海，或因间遁归闽，为患滋大。世祖悉是其言。以前破李定国功，晋一等男；考满，加太保。率泰以次招抚贼党陈德容、唐邦杰、林翀、叶禄等，所降不下数万而贼势顾末衰；十五年，成功犯温州府，平阳、瑞安俱陷，浙东告警。率泰请调江宁驻防兵助剿，贼退泊舟山。是年，诏分置浙江总督，以都统赵国祚任之，俾驻温州；而以率泰专督福建，驻福州。未几，贼踞南安岭，窥福州；贼党陈斌降复叛，率千余人据罗星塔，为成功援。率泰驰檄会师，焚其巨船千余，贼遁走；斌孤穷乞降，诛之福州城南。十六年，坐讯属吏狱不竟，夺爵；任总督如故。
　　康熙初，率泰以漳州为全闽门户，复请增设水师二千。寻会靖南王耿继茂击走定海、小埕诸贼，又会提督马得功击走万安所贼杨宣。是年，成功窜死台湾，孽子锦称伪世子拒命，其党已稍离。于是率泰招降林俊奇、陈辉、何义、魏明等三百余人，兵二千有奇；而闽地山贼复起，遂统建宁、延平、邵武三路兵进剿，缚其渠王铁佛，山贼平。已而锦与其党周全斌拥众内犯，分遣总兵王进功、参将折光秋夹击之，自率舟师偕继茂捣厦门，取浯屿、金门二岛；锦、全斌大败去。遂剿灭宁化山贼，降伪总兵林国梁。进兵八尺门，降伪将军翁求多；夜半渡海，拔铜山，纵火焚贼巢，斩首三千三百余级，俘伪侯黄廷等以下三万余人，锦仅以数十艘遁入台湾。论功，加秩正一品；盖三年五月事也。九月，遣兵剿南山、镇海、佛潭桥余贼。十月，遣兵剿荼子畲山贼，俘斩无算：八闽内地悉平。
　　五年，卒于官；恤赠兵部尚书，赐祭葬，谥「忠襄」。明年，追赠一等男；子正宗袭。
　　——见「碑传集」卷五「国初功臣」（上）。
　　·王之鼎
　　光禄大夫提督四川左都督世袭伯赠太子少保谥忠毅王公之鼎墓志铭
　　黎士宏
　　王忠毅公既尽节之八年，其塚嗣副使君自粤西走使数千里以志铭来请。忠毅公之殁也，事备「国史」、论关国是，非草野闲居之人所能执笔；惟副使君意甚勤而来使又绝远，卒不得辞。因记欧阳永叔为王子明画像记，徘徊慨叹，想慕其人，以得拜其像为幸；又从其后人录家传，乃得详其行事始末。忠毅公竭节与子明同，然子明事末帝时，梁事已非；忠毅遭逢盛代，始终承主眷。公死后四方亦大定，余也不特拜公像；与嗣君交，又知行事最悉，无俟数十年后从裔孙抄取备录。今得记其一二轶事，比于野史稗官，犹是三代之直也。
　　公讳之鼎，字公定。晋即邱子览之后，家榆林北林堡。王父以上，不详。考讳公选，积官至参将。值债帅苛，公计无他出；梦神拊其背曰：『真主已在东方，胡为郁郁在此膏人斧鑕』！醒而记所谓，急单骑循墙走，得谒太宗文皇帝于辽阳。世祖章皇帝定鼎中原，论功行赏，授公昂邦章京。公在榆林，先娶于关、继娶于林，再娶于张、林，生二子；忠毅其长也。参将公及前后母以忠毅贵，皆得赠封如制；兄弟屡至大官。
　　公年二十，袭父职，即俶傥异常人。时李定国、孙可望拥兵云南，公以甲喇章京从师南下，促李定国于缅甸歼之，孙可望势穷就抚；课公功独最，晋副都统。川、湖盗起，公皆次第削平。
　　辛丑，「海寇」逼江宁；公奉命由陆路驰至龙江，城内知援师已至，内外夹攻，击杀贼数万，遂解江宁围。明年，「海寇」据漳州厦门；廷议以宿望，推公福建中路总兵官。公前后出师，复厦门，复金门、古浪诸岛，复定海卫，复铜山卫。再叙功，晋公伯爵，世其官；召还京师，管副都统事。
　　值提督江南故帅殁，士卒猝有庚癸之哄，亦用是桀骜渐不受绳束，民间惴惴，恐祸起旦夕；特命公代其任。公下令将领归营、甲士归伍，按籍传呼，顷刻即至；五日一集期门，较技艺上下。其赏罚，无有一人敢譁于市者。终三岁，民几不知有兵。迨撤三藩议下，朝廷谓京口重地，非公不可；即军中拜镇海将军。时吴逆鸱张，辰、岳连陷；沿江数千里人心风鹤，妇女争出城趋避。或有劝公下令禁止者；公曰：『是益坚其走耳』！乃自辇家口署中，间从骑士射猎江干；又毁其盘盂器具为两质库，若为生息长久计者。四民咸谓将军贵人，安闲乃尔；我等远避何为！争携妻子入城，公亦不问。凡公所为，持危定乱，皆深思却虑，神色不动；而措疆宇于磐石之安。至今吴淞、京口间，父老子弟往往指公姓字如严父母。
　　丁巳，改公佩「定海将军印」，提督福建水师。值滇、黔余逆深逼川西，复又改公提督四川；公举万公正色自代，星趋入蜀。庚申正月，至汉中；二月，至成都。提兵大出，复泸州、复永宁。六月，贼再陷泸州，绝永宁路。时城中无粮已两阅月，公激厉将士，亲身陷阵，日有斩获；贼避锋不敢逼城，伺知城中粮尽，遂筑长围以守。至九月九日，贼穴城急攻，城遂陷。公仍大呼，率部将任应龙等巷战，手戮数人；继群贼麇至，公知事不可为，手解印付仆子陈善，谓『若赵走成都，急归印皇上。我死，分也；终为厉鬼杀贼』！拔刀自刎，未殊。贼固欲生致公，遂传送公于贵阳；争继饩馈，百方说公。公瞋目骂曰：『死则死耳！肯向鼠辈乞活耶』！久之，知公志不可夺，遂杀公。时黄尘蔽日，大风拔树，即群贼亦涕泪相向，啧啧称公忠臣。公部下数人感公义，慷慨就死，无一人降贼。当永宁围急之日，公请援之书从叙马小径走会城，凡三十七上。一旅稍东，长围立解；卒援绝势孤，与城俱尽：此亦志士所为摽心扼腕者也。其亲见公就义、逃奔得归者皆愚钝，止知为九月，不知公死为何日；所同难诸将，卒亦不辨何官何名。唐张睢阳城陷，贼缚巡等数十人就戮，众见巡至，或起、或泣，不能仰视，数十人皆就死；张、许之名在千载，其数十人无复姓名可考，至今以为叹息。则公之死也，固可哀伤；而同死者亦曾无一人知其姓氏，所更为可悲感者矣！
　　公生于天聪五年十月二十日，没于康熙十九年九月，得年五十；历官四川提督，两佩将军印。既殁，天子特悯公忠，加赠太子少保，谥「忠毅」；祭葬之赉有加。公先娶吴氏，封夫人；再娶吴氏：先公卒。再娶赵氏。六子：长毓贤，现任广西左江道副使；次毓秀，袭公伯爵：吴出。次毓瑞、毓荣、毓祯、毓芳，皆幼；赵出。女三人，皆幼。毓贤之子二：曰炳、曰焕；毓秀之子一，曰某。公遗骨之归自贵阳也，以某年某月某日；奉上旨葬于某山某原也，以某年某月某日。
　　铭曰：矫矫虎臣，克世其家；为国心膂，为王爪牙。弱岁临戎，冠其俦伍；执矛先登，血殷枹鼓。曰而东征，曰而西迈；鞠旅宣威，争险逼隘。式奏肤功，列爵五等；内统禁师，外节专阃。乃尔伏莽，敢格王章；吹毫落稿，我往彼亡。连鸡不飞，老罴当路；貉子貙孙，犹或侮拒。天子曰都，尔其专征；既定闽海，抚我蜀人。束马悬车，崇关是陟；五月渡滤，风颷电激。鼠子不戒，穿墉乘我；粮绝援穷，长围血裹。霁云断指，常山碎石；臣不爱生，臣死杀贼！星陨国门，惊喧枥马；公魂在天，实媿生者。公无卒日，公有同难；姓氏谁何？能不永叹！四海廓清，公志已毕；易名大书，煌如皎日。岳岳丰碑，峙于道周；塚象祁连，魄返首邱。天子之恩，天子之泽；启迪来兹，忠孝允则。
　　——见「碑传集」卷一百二十「忠节」（下之上）。
　　·柯尔崑
　　诰授光禄大夫护军统领兼佐领世袭拖沙喇哈番柯尔崑公神道碑
　　张玉书
　　玉书承乏总修「国史」，历睹本朝创业以来英贤佐命，事不绝书；自配食朝廷数公而外，其丰功伟伐彪炳于史策者，实较往代为独盛。其有身列四朝战绩燀赫而始终一节、劲挺不挠者，如护军统领柯公，真卓然名臣之冠冕也。
　　公讳柯尔崑，其先建州灵椿里人。高祖业世、曾祖德锡，在胜国时皆以都督同知，总领建州等卫。祖翰，于国初归命，累官侍从大臣；父绍兹，以佐领为大贝勒府总管。
　　公生有异相，目光若朗星，声如唬虎。年始龀，蹻健异常儿。太祖高皇帝见而异之，即命侍从，出入禁闼者数年，为大贝勒三等护卫。武力绝伦，能开十余石弓。太宗皇帝定蒙古、平朝鲜、入大同，公皆在行间，多所擒馘；以功，授前锋护卫。睿亲王、郑亲王更番围明锦州，公从郑亲王军以设伏计，屡败敌兵。松山之战，洪承畴、祖大寿合兵十余万，悉锐迎击；公身先陷阵，连毙敌数十骑，复大破之。从英郡王驻杏山，敌骑数千自宁远击我哨骑；公追杀至连山马伤，徒步夺敌马乘之，遂败敌兵。从饶裕郡王观兵于明北畿、山东一路，历有败敌功。河西务之战，敌将恃勇持满向公。公发矢贯其肘，意欲生得之于马背；相持久，忽马逸，俱堕潞河。敌长身，猛力扼公兜鍪，事几殆；而公于水中曳其足，竟就擒。师还，以功授佐领兼兵部职方郎中。
　　顺治甲申春，摄政王统师入山海关，与流贼兵二十万遇于一片石；公在军中，偕苏公尔度率所辖兵协力破贼。既定燕京，复从英亲王军追贼于庆都，又偕叶公臣克太原，偕苏公拜、哈公宁阿连破贼二营；贼军溃乱，遂大破之。以功授世袭拜他喇布勒哈加一拖沙喇哈番，仍办部务。未几，徒肃亲王入汉中，与贺珍兵数万遇；公同觉罗巴哈纳超乘而入，大破珍。汉中既平，从入川，击献贼；至西充之凤凰坡，与献忠兵遇，同巴公及阿公尔真、苏公拜击杀献，歼其余党。全蜀底定，加授三等阿达哈哈番。旋解部务，为前锋参领兼佐领。太祖配天礼成，以勳旧累劳，进二等阿达哈哈番。公之未还军也，公父总管公卒；既还，始闻之。公痛不欲生，徒跣至墓次，血泪交迸，庐于墓所者百余日。复从郑亲王平楚，公力疾行两月甫愈。既至楚，湖南北贼多奔窜，惟衡、宝、偏沅未下；尚书阿公哈尼堪以别将赴沅，公为前锋，破武冈贼兵八千人，斩其总兵一人。时前锋参领白尔赫图马伤，陷敌身，被数创；公突入，夺贼骑与乘，以身翼之，左右射，敌不敢近，所向披靡。有永历督师何腾蛟者，方据湘潭；移师攻之。忽闻敌兵夜遁，公侦之，疑有伏兵；俟大军毕至，自率三十骑先入，而伏兵矢如飞蝗；公下车，拔民舍门棚为盾，鼓勇急击；大军继之，遂拔湘潭，获腾蛟。又从顺承郡王自道州赴龙虎关，破敌数万。以功进一等阿达哈哈番，兼官如故。嗣以慈闱尊号礼成，又兼一拖沙喇哈番，世袭不替。
　　顺治九年，李定国方据衡州为乱，公复从敬谨郡王师征衡州。定国列巨象为阵，象背坐健卒数人，执火器，淬锋以毒；中者立毙。公与前锋参领西伯臣遇敌于隘，象连尾而至；公曰：『象非矢石可摧；惟鼻稍脆，吾当与公协力射之』。西公矢先发，象踯躅悲鸣，仍复前进；公后发，直洞其鼻。象负痛遂走，御者不能止，贼众遂乱；大军继进破之，追奔数十里。时王统中军，闻前锋胜，遂轻骑疾行，全军皆后；而贼兵伏深箐中，伺王至猝发，王遂中伤而毙。公出入重围者三，求王遗骸，获焉；奉还衡州，祭殓如礼。是时众军衔痛次骨，公偕贝勒罗托、都统图赖等激厉诸将士疾趋宝庆，遇孙可望于岔口，贼兵号数十万；我师仅成列，然人皆殊死战。可望据山巅，遥谓公曰：『勇则勇矣，奈众寡不敌何』！公奋呼直入，声振岩谷；可望惧而退，贼兵大溃，湖南遂平。贝勒罗托等具疏奏凯，学士邵泰亲齎以行；而以盗贼充斥，令公偕前锋十六人为卫。疏中讳王战殁事，未闻于公也。比至京师，学士入奏久之，始召公入；公第云：『王薨事，已载本内；臣所知与学士同』。及师将还，世祖皇帝悉闻王阵殁始末，怒师行之辱国而奏辞之多诳也，诏贝勒以下皆逮问；命议政王、贝勒大臣会勘于午门，世祖御楼临决焉。时郑亲王诘责公辞甚厉；公言：『衡州之役，以先锋前驱。王之致陷，初未目睹；及王既薨，乃透重围，求王体骨。捷书所载，绝不与闻；及学士入内，未经同奏，故云「所知与学士同」。今诸臣具在，可共质也；岂敢自蹈诳君之咎』！王曰：『人言灵桩里人行伪而言诈，诚然』！公大恚，捽缧索于地，须髯毕张；厉声言曰：『臣自龆龀侍太祖高皇帝，稍长事太宗皇帝，俱以气节自厉，效死行阵二十余年。今奏事不明，死自吾分；王奈何以蔑语坐人罪』！因指邵泰等曰：『尔等竟结舌无一语耶』？时世祖察公词气愤激，谓左右曰：『陷此黑面参领者，端由邵泰耳』！遂命侍卫群击邵泰，几殆。及具狱，议公革职，籍没为官奴；诏止夺世职，仍留原官。居久之，护军统领缺人，廷推章三上，未允；一日，驾幸南海子，召诸议政王大臣齐集，传旨：『护军统领，朝廷重臣；旧制悉下廷议，盖慎之也。兹屡举不及柯尔崑，岂以其不工俯仰故耶？朕深知其人，可膺此职』。于是诸王大臣咸引咎，遂以特旨授公。
　　阅岁余，复命为参赞大臣，从王师取黔中。师至镇远，闻云南贼中内乱，马进忠独守贵州；兼程急入，进忠望风走，遂平贵阳。而贼将白文选出七星关，踞黄平州；信郡王方戒期入滇，待命公将骑兵五千人与副都统马尔赛偕击之。公以黄平居万山中，未易猝拔；乃分遣尔赛诱贼。甫接战，即佯败走；俟文选兵大出，绕其后击之，遂拔黄平；文选窜走，而全黔底定。师还，深被奖遇。
　　未几，扈从房山步猎，忽以中热，眩晕而仆。驾驰至仆所，用诸老臣言，以径尺冰置胸次；移时热气勃发，始苏，圣心大慰。公从昏聩中闻天语，亟强起谢；固止之，令肩舆还。旬余疾愈，诣南苑谢；世祖嘉劳良久，顾左右曰：『忠勇笃诚如柯尔崑者，始可以为大臣矣。前夺世职，非其罪也』！比岁暮，有旨许冤抑者所在具陈，意属公；乃甫及献岁，闻宫车旋晏驾矣，竟不果行。方世庙大渐时，公露处宫门外者数日；比及上宾，号痛不欲生，遂成痼疾。自是，常卧病不视事。
　　盛京以东，都山、红螺山宿有巨寇，义州佃甲有亡命走两山以图自活者；将军请剿除之，朝命公往。公力疾行，次宁远，谓监军等曰：『宁远为两京冲要，贼无一骑扼守；何言狂逞耶！倘遽进剿，恐滥及无辜』。于是选精甲数百结小队，偃旗衷甲，乘夜趋义州收捕佃甲，皆束手就缚；讯之，皆迫于所司侵渔，依伐木壮丁自保，无他谋也。分别奏闻，副之司寇；全活以数千计。既归，复移疾不出；诏遣医诊视。
　　久之，疾渐平，而湖广兴、房间有茅麓山贼为乱。贼固流寇之余党，所谓「十三家是也。自闯、献溃败，其党先后入滇依永历，而贼一只虎、李来亨、贺珍、袁宗第诸人从其将堵永锡奔走于楚、粤间；迨楚、粤、滇、黔先后荡定、永历已亡，乃复挟明室朱盛蒗者招集无赖，日事钞掠，窜入兴、房诸县，依茅麓山为巢穴，而推李来亨为盗魁。楚督臣董学礼等屡战，败绩。康熙二年，朝命会师合剿；廷推都统慕礼褭为将军而公为都统，大学士图海副之。公等既至荆州，则川、湖、河南督抚提镇各遣所属健将劲旅来会，遂从夷陵进师。分军七道，以一军护辎重，以两军遏外援，以左、右翼两军傍钞绝，而公自率五千人为前队，慕公将中军；前锋总领赖公塔则为游骑，往来驰击。前队始发，贼巨万从深箐出；中军及两翼兵掩击，破之。进至茅麓山，慕公乘胜直入，公力止不从，为贼所袭；慕公大悔。公曰：『当为将军解之』！部署诸将分守汛地，自以二千五百人登山据险；贼出过半，游骑兵冲击，大败之，阵斩贺珍等四人。时李来亨独全军先道，公曰：『此贼老于行阵，恐夜袭我不备』！乃声言纵马择水草休息，密下令军中候进止；日暮，置兵伏谿谷间，侦贼至。夜半，来亨果率众万余袭总督李国英营；伏发，大败之。越数日，筑营上望坪以断贼路；登茅麓山绝顶，夺贼垒以驻我师。贼兵数千列火器，礌石拒战，公统兵徐进尝敌，别遣赖塔等绕贼后，击败其军。又于石坪、新寨、南峰山屡有斩馘，逼至谭家寨，贼众万余人迎敌；流矢伤伪侯李嗣名、贼将金腾云，贼大败，不敢复出。公曰：『语云：困兽犹斗；况贼尚万余，逼之则殊死出，我所伤多矣！曷若深沟高垒，断其饷道、扼其要冲；不出旬月，可不劳而坐收贼众』。于是贼粮尽援绝，贼首李来亨自缢死；贼将高必正等百余人自缚，率万余众诣军门乞降。公简阅降人，得劲卒数百，属分隶各营；其老弱子女数万，令各齎辎重散处各州郡，悉纵为民。师还，以功授拖沙喇哈番，世袭罔替。公复引疾，居于家。
　　闻上幸永平，诏诸王等并从；公蹶然起趋政府请从，许之；同赖公塔总领围事。有王府护卫误入围中者，言者谓诸王慢玩所致；公同赖公奏：『违例入围，旧有常罚。诸王随围先行，护卫等误入，王等不及知；乞宽诸王之罚！控御不严，咎在臣等』。时皆以公言为大体云。比还，赐天闲良马二十匹。本旗都统缺人，当轴者意属公；公峻拒之而止。家人力谏公曰：『不为身计，独不为子孙计耶』？公曰：『是乃所以为子孙计也』。越岁而当轴者败，乃服公先见云。
　　康熙七年，皇上躬亲大政，公奋志欲矢报效，而困卧不能视事。八年十一月二十日，遂以疾终。讣闻，朝廷震悼，赐葬祭如例。公孝友，一庶弟，亲爱倍至；二兄子，视若所生。故公殁，终身悲慕焉。元配耿氏；继佛氏，学士纳山女：赠封俱一品夫人。生子二人，长即盛京刑部侍郎巢可托；次莫洛洪，袭世职，官护卫。女一人，适一等侍卫雷戚。孙四人，长尔满、次丕、次幼。其年十二月朔，葬广渠门外迤东五里赐地。
　　——见「碑传集」卷一百十四「武臣」（上）。
　　·李国英
　　总督川陕军务勤襄李公国英传（「四川通志」）
　　李国英，汉军正红旗人。顺治三年，随肃亲王取蜀，歼流寇张献忠。大兵凯旋，留国英以总兵官镇保、顺间，剿平余贼。寻擢四川巡抚事。六年，剿安、绵流寇余党，擒斩贼将解应甲等；晋兵部右侍郎，寻加兵部尚书衔。八年，巡抚王遵坦卒，世祖命国英以都御史任巡抚，治兵阆中。刘文绣引众来逼，汉、沔震动；国英举兵破之。伪桂王遣伪都督魏勇来犯顺庆，国英偕川北总兵卢光祖击破之。十二年四月，以四川乱后民生凋敝，疏言：『建治平之略，在苏民生之困；苏民生之困，在祛其致困之源。今滇、黔未靖，征兵转饷；因一隅未安之地，累数省已安之民。旷日废时，师老财匮；此坐而致困之道也。我国家兵威无敌，而小丑弗靖，非兵不强、饷不足也，封疆之臣畏难避苦，利钝功罪之念先入于中耳。臣闻非动不足以致静，非劳不足以求逸；今湖南、两广俱有重兵，平西王及固山额真侯墨尔根辖之兵现屯汉中，蓄锐甚久；诚能分道并进、首尾夹击，贼力有几，岂能四方支持！是诚一劳永逸之计也。万一机会有待，请先敕平西王及固山额真侯墨尔根辖率兵驻镇保宁为各路之主宰，遣将先取成都，资其肥饶，且屯且守；次取重庆，以扼咽喉。然后乘流东下，扫清夔关，以通荆、襄之气脉，撤滇、黔之门户，即为收滇、黔之张本。从古取滇、黔，未有不先取蜀者也』。疏入，下部议施行。旋加太子太保，授兵部尚书，总督陕西、三边、四川军务，兼筹荆、襄。
　　康熙元年，奉诏帅湖广、陕西、河南、四川四省兵会剿茅麓山贼李来亨、袁宗第等。国英师次夔府，伐榛莽，开道以进；遂夺羊耳山，败宗第于茶园坪，追及巫山，据其城。宗第又合郝永忠、刘体纯引众数万来攻，我兵出战，体纯溃，自杀；乘胜追至黄草坪，永忠、宗第以次授首。遂进兵围来亨于茅麓山，来亨穷蹙，偕妻子自经死。复剿平谭诣、郝承裔、朱奉鋡各数万众，攻破建昌猓夷十有九寨，恢复内地，酌定营制，增减兵额，保厘全蜀者二十有一年。
　　康熙六年，以劳瘁卒于官：士民巷哭，赐谥「勤襄」，入祀贤良祀，「一统志」列「名宦」。
　　——见「碑传集」卷六十二「国初督抚」（下）。
　　·赵廷臣
　　浙闽总督赵廷臣传（节录）（「八旗通志」）
　　赵清献公廷臣，汉军镶黄旗人。初为江南江宁府同知；顺治九年，经略洪承畴督师入楚，题授分巡下湖南兵备道按察司副使。时士马云集，征调烦苦，守令多避匿；清献一身任之，缓急立应。遇刑狱，多所全活。尝秉烛治文书，晓起百函并发，左右不得行私。
　　十五年，从大兵平定贵州；秋九月，特命巡抚贵州。下车日，谘访父老，尽得民间疾苦状。定赋蠲赈、劝农兴学、禁贪横、严骚扰，残黎如出汤火。又疏言：『贵州古称鬼方，自大路、城市外，四顾皆苗。其贵阳以东苗为伙，而铜苗九股为悍；其次为■〈犭羊〉姥、曰■〈犭羊〉獚、曰八番子、曰土人、曰洞人、曰蛮人、曰冉家蛮，皆黔东苗属也。自贵阳而西罗罗为伙，而黑罗为悍；其次曰仲家、曰未家、曰蔡家、曰龙家、曰白罗，皆黔西苗属也。皆专事斗杀，不讲孝弟忠信；绝先王礼义之教，尚强凌众暴之习，其来旧矣。故驭苗者，往往急则用威，威激而叛；缓则用恩，恩滥而骄。稽古舜用干羽、汉武封夜郎、武侯纵孟获，非故宽之也，皆有深意存焉。盖教化无不可施之地，而风俗无不可移之乡。苗性至诈，而可以信孚；苗性至贪，而可以廉感。其梗路也，宜仿保甲之规；其劫杀也，宜立雕剿之法。赏罚之条必信，馈送之陋必革。凡此，皆臣所当悉心力行，不敢赘陈。惟是圣主创大一统之业，乘此遐荒开辟之初，首明教化以端本；始其大者，莫如作养世禄。今后土官应袭年十三以上者，令入学习礼，由儒学起送承袭。其族属子弟愿入学读书者，听补禀科贡，与汉民一体仕进，使明知礼义之为利；则儒教日兴，而悍俗渐变矣。又莫如预制土官。今土官私相传接，支系不明，争夺由起，酿成变乱。今后每遇岁终，令土官各上其世次之籍于布政司，布政司上其籍于部；其有争袭者，按籍立辨：斯方策既明，而衅端预杜矣。此驭苗根本之图、折冲樽俎之计』。奉旨：『下部议覆准行』。擢云贵总督；逆贼冯天裕等犯湄潭、又犯瓮安，调兵击斩之。十八年，以剿土酋龙吉兆功，加兵部尚书。
　　是年，调浙闽总督。康熙元年，以督垦荒田功，加太子太保。时伪鲁王余党在浙江海洋者尚多，清献疏言：『逆渠张煌言盘踞浙海多年，其下伪官节次招降，独煌言抗不就抚。臣与京口将军刘之源先后发书，遣使谕以祸福，劝其去逆效顺；张煌言之死不悔，徜徉海外三年。臣亲赴定海，会商水陆提督哈尔库、张杰，分三路出洋搜剿，毁其巢穴。侦知煌言披缁远遁，密令骁勇将徐元、张公午伪为憎服，潜伏普陀山一带；七月二十日，了望朱家尖有赶缯船，击获林生、陈满等，知煌言在悬山范澳。徐元等即驾所获贼艘，尾随八桨兵船，令林生等仍为差回原船，使之不疑；乘夜进一小港，自山后觅路突入帐房，遂擒煌言及其亲信余党，获伪「视师兵部」银方印一颗。以百折不回、三省出没之逆渠，一旦生擒；从此奸宄绝望，海宇肃清，共仰天威震叠』。奏入，圣祖深嘉之。时海宇初定，官民流寓者多，远地户口多耗，因严废官回籍之令；清献疏言：『革职解任、本身现在者，应照例回籍。其官员已故，子孙或愿留任所及士民迁移丁口、土田已附入他处版图者，请听其自便』！户部议覆如所奏；寻得旨：『汉军着速催回旗；余依议』。时又闻度支不足，辄愀然曰：『天下有化无用为有用者，钱法是也。今二十四监皆停鼓铸，国用何由而足乎』！乃拜疏以请，奉俞旨；诸监复铸，泉源贯输不绝，浙中亦赖其利。五年，招降福建「海冠」伪都督李顺等。
　　八年，卒于官；赐祭葬如典礼，谥「清献」，廕一子入监读书。
　　——见「碑传集」卷六十二「国初督抚」（下）。
　　·金世德
　　直隶巡抚兵部尚书兼副都御史金公世德墓志铭顾汧
　　直隶大中丞三韩金公卒于官，其孤宏声等奉其丧归葬于京师。以余忝桑梓之雅，备员史局，稔知公勳业闻望，且以余素性迂拙，未尝出片言浮誉于人，应几其言信而有征，乃排缵行略而请铭于余。余惟辇毂重地，赖公休养而安全之者历十余载，何敢以弗文辞！爰自退食之暇，据见闻、纪实迹，以载于隧道之石焉。
　　公讳世德，字孟求。其先，江南凤阳人，徙家辽阳。祖玉轩公，以军功累迁礼部尚书，殉难河北；遂袭世职。父振寰公，历官兵部侍郎；聚郭氏，生公。振寰当国家缔造之秋，入赞机务、出秉节旄；公以长子侍左右，习闻典故。间有大疑，公献一言，可否辄中事宜；振寰每谓：『是子能继吾志以报国者』。盖其谙练国是于家庭间者，固有素已。
　　公弱冠，以勳阶考授翰林院编修，陞吏部文选司员外郎。寻擢兵部郎中，历通政副都御史。会直抚员缺，天子以畿辅重地，思得一经文纬武、不竞不絿者以膺其任；特简畀公。视事以后，劳绩升闻，甸服乂安；天下以是颂公之功，而服天子知人之哲也。公博学洽闻，精于「国书」；「五经」、诸史，靡不手自翻译。书成，进呈世祖御览，未尝不叹嘉；每夜分趣召，顾问从容，恩赉优渥，虽贾谊之入对宣室、令狐綯之莲炬归院，不是过矣。
　　其奉命招抚「海寇」也，单骑临境，宣布明威；遂令腾波啸浪之众，一旦投戈戟、弃兜鍪航海来降者连樯接楫，总计投诚官千员、兵十有七万人。乃入告于朝，自郑鸣骏以下封侯及伯者若而人；厥功茂矣。至其疾趋泉州，擒渠魁、宥胁从，不烦一矢，海疆赖以绥谧。当是时，微公几无泉民矣；「仁者有勇」，斯言岂不谅哉！天子嘉其功，由是屡迁其官，而洊加以直抚之重任也。夫畿辅民困久矣，所属州、县，半旗、民杂处之。嗟此细民，为庄户之侵侮者有之，为奸民之倚托以逞报复之私者有之。是以伏莽之戎每倍他省，而逃人贻祸亦甚烈。其荒田绝户重累斯民者，又比比皆是。自用兵以来，动烦禁旅，储刍茭、备糗粮；虎贲羽林之士，咸于是取给。比岁旱魃虐，地震数十处；民之得起于沟壑而免于压埋者，望泽之心，不啻切于倒悬也。而公之加惠斯民者，至详且尽矣：设户长、稽避籍，则有疏；严立栅、修墙濠，则有疏。知亡丁缺额之不可以摊赔也，则疏请除之。念老荒在养兵，为之豫积偫以赡用疏；在恤驿，为之慎调护以供其驱驰疏；在裕饷，为之裁冗员、节浮费以佐司农之所不逮。岁饥，则有请正供以赈给之疏；民露处而离析，则有请捐输以拯济之疏。方廷议之添设驻防田土也，部檄已颁；而公动色抗陈其不可。疏入，辄报罢。非公之精诚格天，民力岂有瘳乎！真定、大名、河间愚民煽乱，几为肘腋之患；公不动声色，首恶歼焉。兵不烦而民不扰，一如其保障泉郡之民也。公之赞移默运，化有事为无事类如此。盖其宏才钜量，如河海之大且深，故能静以镇之、利以导之，终莫测其际量之所至也。凡世之好事喜功、矜张棼扰以自炫其长者，类皆赋量未宏、执德不广者为之。故自公开府以来，其属吏之受公教以显名于朝者，指不胜屈；皆能缕陈其表率之方、引掖扶助之力。至于一门之内孝友祗肃，又近世之罕觏而可风者。
　　无何，以劳于王事，移疾陈情，屡奉温旨慰留；而卒以死勤事。易箦之夕，犹自草遗表，唯以稽查旗民、蠲免口北荒粮为请。嗟乎！其忠君爱民之心，虽一息尚存，不容稍懈如是也！公卒于康熙十九年二月三日，享年四十有九。娶佟氏，继娶郎氏。生男子二：宏声、宏道；女子子二。葬于某所；褒崇优恤，彝典具在。
　　余惧公之良言硕画抑没而弗彰于后世，是亦邦士大夫责也；故濡笔擒词而系之铭曰：光岳闲气，于昭有融；挺生伟人，在辽之东。练习国政，家学可宗；驾车就熟，以代天工。乃登中秘，墨妙斯邕；乃晋郎署，三命滋恭。外将朝命，丑类向风；内秉国宪，纲纪肃雝。维此嘉绩，达于帝聪；中丞乏员，简畀我公。帝曰：『往哉，予嘉汝功；京辅艰大，懋乃始终』！公拜稽首，厉节匪躬；正色率下，争自磨砻。灾祲叠告，哀此困穷；抗疏赈恤，心与天通。甘棠蔽芾，章甫雍容；载歌载诵，自西自东。尽瘁报国，褒封显庸；佳城巍巍，松柏葱葱。先民有言：肆外闳中；勒石篆铭，声实俱隆。
　　——见「碑传集」卷六十三「康熙朝督抚」（上之上）。
　　·杰书
　　康良亲王杰书传郑虎文
　　杰书，顺治六年，封多罗郡王。八年，赐号「康」。十六年，既袭爵，仍号「康」。
　　康熙十三年三月，逆藩耿精忠据福建反，浙江、江西震动；圣祖命为奉命大将军，率师进剿。十月，贼将徐尚朝犯金华，遣副都统马哈达击破之。十二月，又败贼于紫琅山、焦围等处，先后斩贼数万。徐尚朝复犯金华，副都统巴雅尔战于积道山，败之；遂复永康、缙云二县。十四年二月，我师运炮至上虞，贼将方懋功邀诸路，击破之。伪帅冯公辅自义乌遁，统领希佛败之于苦竹，复武义、义乌二县。伪总兵沙有祥距桃花岭，梗处州路；马哈达等进剿，入处州，贼退仙居；副都统穆和林又败之于白水洋，直抵城下。贼将曾养性益兵助守，我师三面梯攻，贼夜窜；伏兵起，尽歼之，遂复仙居。三月，平南将军赖塔连败伪将军马九玉于衢州。时冯公辅复据宣平，我师进，败之大旗口；公辅殊死斗，我师奋击，夺隘入。徐尚朝连犯我军，先后败之于十八都、石塘、石佛岭、大王岭、东陇隘口、上套寨、下五塘等处，斩获无算；遂复松阳县。八月，我兵自土木岭进剿，曾养性拒守黄岩；遣宁海将军贝子傅喇塔围之，贼溃围出，黄岩降。又败贼于上塘岭，复太平、乐清、青田等县。九月，又败贼于衢州北原口。山贼据夏州、河西，屡犯我军；皆败之。十一月，傅喇塔进攻温州，连败贼于南江、石塘。十五年三月，围温州，败养性兵四万；立营江岸，扼贼入青田路，贼势大挫。又击贼于八带桥、张村，大破之。五月，冯公辅陷宣平，旋复之。六月，傅喇塔率师过三角岭，破曾养性于古溪路；遂抵温溪渡口，复败贼将马成龙等。八月，大兵抵仙霞关，伪参将金应虎迎降。进攻浦城、建阳二县，建宁、延平望风归顺；耿精忠震慑无措，遣子显祚来迎我师。杰书遣使齎敕谕示之，耿精忠降；遂入福州。
　　是时渠贼虽平，余党及「海贼」犹未尽灭。遣使招抚耿继善，继善逃；伪党乘势据邵武，穆和林击败之，复其城。「海贼」郑锦以兵寇省城，将军喇哈达败之于乌龙江，复泰宁、建宁、宁化诸县及汀州府。十六年正月，穆和林复上杭、武平、永定及江西瑞金等县，赣州路通。大兵进攻兴化，破「海贼」三十六营，复其城。三月，克泉州；贼弃漳州遁，海澄等十县皆降。十月，参领都克纳等败贼于龙溪班山等处。十二月，贼犯泉州，都统杨凤翔击走之。十七年三月，破「海寇」于漳州。七月，泉州、惠安复陷贼，副都统禅布讨复之。十二月，赖塔败贼于柯监山、万松关，副都统纪尔他布等败贼刘国轩于江东桥、又败诸潮沟之间，副都统胡图败贼吴淑于石卫。十八年正月，巡抚吴兴祚等又败国轩于郭塘，贼自是不能成军矣。五月，国轩复犯江东桥，我兵又败之。十月，连破贼于东石、鳌头山等处。十九年三月，郑锦聚党海中，窥厦门；遣都统鄂申进取，贼遁去，复大定、小定地方。大兵进取玉洲，击刘国轩于石马、海澄，皆下之；克铜山，降伪将军江机等三千余员，全闽底定。凯旋，圣祖率诸王、大臣郊劳之；旋命议政。
　　二十九年，以厄鲁特噶尔丹叛，命率兵往会抚远大将军裕亲王福全；旋命驻防归化城。
　　三十六年，薨；谥「良」，立碑纪功。
　　——见「碑传集」卷二「宗室」（下）。
　　·福喇塔
　　惠献贝子福喇塔传
　　宁海将军惠献贝子功德碑
　　惠献贝子福喇塔传何石云
　　宁海将军固山贝子谥「惠献」，讳福喇塔；我朝宗室也。父多罗定贝勒斐扬武，佐世祖章皇帝龙飞定鼎；元勳懿亲，屡受征讨之寄。贝子幼，即侍父帷幄，参谋议，具文武才略。尝从征闯孽于湖广，灭之。其后福建漳、泉等郡为「海寇」郑成功所踞，鸱张猖獗；命贝子将兵诛剿，智深勇奋，寇披靡遁散，海疆以平。
　　今上十二年冬，平西王吴三桂以云南、贵州叛，平南王尚之孝以广东叛；明年，吴逆之兵出于东南者自湖广、广西以至江西，尚逆兵亦将自岭出。三月，靖南王耿精忠叛于福建，与二逆应；起兵由建宁出仙霞，陷衢州、常山等县；别遣伪都督曾养性、伪水军都督朱飞熊等由福宁经平阳，下之。六月，陷温州；山贼乘机破仙居，未几复。七月，逆兵下乐清；八月下黄岩，太平亦受逆制。九月，曾养性率兵由黄岩西行，温州总兵祖宏勳、黄岩总兵阿尔泰先战败降贼，至是由黄岩北行，率寇会于台州府城外，水陆十万。十月，都统伯穆赫林、吉尔塔布等与战长天洋，败绩。时都统周云龙在仙居被攻于伪总兵朱福，弃城走台州；郡东南已为寇踞，我师分守西北。朱福兵自仙居出屯天封寺，屡败我师，断粮道；贼亟图攻城。周云龙见势危急，虑台州人与贼通，遂欲屠台州，回守新昌；台道杨应魁力争而止。时温州郡、县皆陷贼，又别攻处州，绍兴亦煽动。台州数经困败，岌岌不可保。贼因以建宁之兵缀我师于衢州，而福宁之兵由处、台、温溯浙江而上，将与岭南、江西为犄角，实有建瓴之势；杭州以西皆震恐。仙居失，贼故得断天台之道；台州失，则宁、绍之门户夺：浙江以东悉为贼有。贼且抄衢州之后，以内外夹攻我，而三逆居然相连接，台州岂可弃哉！先是，耿逆叛闻，上以贝子尝征「海寇」于闽，声威素着；特命为宁海将军，偕和硕康亲王督师讨其罪。是年八月，至杭州；贝子谓：『扼贼之要，实在温、台；当使之困蹙不前，仙霞不难破、天下不难平也』。于是与康亲王分兵由绍兴进发，而嵊县土贼为逆分劄，结党剽掠，所在皆是；贝子授文武方略，留兵一千先击于县城，再分击于北乡、再会击于沿江，复以计袭击于西乡，擒斩、招抚，两月而靖。十一月，贝子师至台州，抚慰灾黎，赏劳军士。以平寇之策，必镇定持重，形悉而谋素，尤以得民心、作士气为要。前此安营，掘濠露胔三十里；即下令禁毁茔、砍树，阵亡之官卒，给资舁骸骨归。岁值大歉，捐金劝赈，煮粥天宁寺，民赖之。沃山营戍卒苦寒，倍月饷给之。按地设乡兵、置练总，无事则守望，有事则向导；人给银米，俾归度岁，咸感恩弗去。造江舟、演水师，增白塔戍守；坚壁固垒，戒勿轻动。凡统军十万，米草乏贵，运道艰梗，诸将亟请战，勿许；防范惟严。十四年二月，忽遣知县郑录勳前导，满、汉兵继进仙居，一举克复。三月，令提督常进功率水师攻贼于小两山，诱贼帅朱飞熊入，我舟鸟枪中其额而毙；贼水军大败，陆军亦渐引遁。贝子遂散乡兵，谕速归播种。春夏雨溽，完治甲械，移营高垲地。被胁割辫之民听至郡贸易，物货有资。洋梵、大芬、泗林等处居民有诬为贼者、有为贼迫制者数万人，概释之；民情益惬。军势既振、粮复足，诸将又请进兵；贝子以炎夏，不许。九月，命杨应魁托名巡兵，偕郑录勳相度至黄岩别径形势，果利；遂先遣穆都统等密领兵由仙居至茅坪岭，抵黄岩界；经凉篷、宁溪、乌岩，尾于贼后。贼闻大恐，夜拔营，水陆奔逃温州，自相蹂杀者无算。贝子复提大兵追至黄岩，又追至乐清；邑民先避寇，空城无人。寇船满海上，我兵无由至郡；遂缘柟溪山行，由青田渡江。贝子知贼必于上塘御我，先伏兵宝胜寺内；寇半至，则出而截杀，首尾不相顾，溺与伤死者大半。我兵遂踰和岭至威宁滩，阳令数百人鸣金下冯山，若安营状；贼信之，不来攻；我师遂入溪口、白栝，屯温郡之西山。贼踞守郡城，十五年二月，水陆兵数万掩至；贝子使夸兰大丹母布等战败之，炮沈其七船，杀贼七百余，溺死不可胜计。贼复火攻西山，贝子亲督兵力战，大败奔逃，追及于将军桥；贼争渡，坠溺死者甚众，杀贼二万有奇；曾养性坠马，泅水遁入城。五月，贝子以夏暑饷运为难，是年二月已遣兵解处州之围，遂撤师往；束草人摇旗，留数坏炮安长线，度行数里始发。又击贼于临福山诸处，贼不敢犯。八月，将率师进战，有以先取松阳请者；总兵陈世凯曰：『不如径破石塘；此入间捷路也』。贝子嘉纳之；即命进兵，自率兵继进。夜伐双溪张村树为路以上，出贼不意，夺其帜；九寨皆破。贼犹力战，贝子驻马高岭指挥，奋杀凡六阵；乘胜驰下，烧其七营，砍栅二十有八，斩首六千有奇。为时一昼夜，贼众数万降剿已尽。于是温州克复，而处州之松阳、云和、龙泉、庆元等县俱以次全复。三逆之联络也，藉福建为枢纽；耿逆之应援也，恃浙东为奇道。其兵出衢州，特以缀我师耳；贝子即因其势而利导之。康亲王、浙江总督李之芳殚力扞御，牵制逆兵，进退不可，而自督大军攻剿温、台，收定处、绍，先困蹙其十万之众，使不得分顾衢州，而仙霞且易于摧破；一旦贼众既歼，浙东适为我奇道，遂由庆元入松溪，与康亲王会建宁、循延平，抵福州。王师自天而下，耿逆自束手乞命，而吴逆乃不敢渡江、尚逆亦不敢踰岭，三逆孤离，相继服罪；天下荡平，皆贝子之神武也。
　　「海寇」郑经乘耿逆之叛，谋袭福州，军凤山岭者三万；贝子既至，督将士击之，寇望而却走，追奔数十里，多所斩获。自是远遁，闽益底定。
　　然贝子由柟溪出青田，自牵所乘马山行，跌而折其手指；尽瘁攻温州，齿落者二。又军次往往露宿，为寒暑所侵。方奏凯，疾已不可为，遂薨于福州。贝子统师，丰赏而廉己；薨之日，萧然至不能备礼。百日，待军士以祭。讣闻，浙、闽远近无不感恩恸泣；天子辍朝震悼，赐祭、赐葬，易名、碑墓。荣哀之典，于斯为至。
　　当贝子戡定浙、闽时，予在总制、今相国李公幕府，于公牍中已知贝子忠绩；其后秉教在台，瞻拜庙貌，父老子弟为余言贝子德善、勳劳益详。今庠生王士元等久而不忘，请予立传，以纪恩绩。予固杭人，与诸生同受贝子绥靖之福者；其敢以不文辞！爰敬为传。
　　宁海将军惠献贝子功德碑王恕
　　维天笃生圣皇，肇造区夏、奠安神人，以开亿万世无疆之祚；则必诞毓忠勇材智之臣近在宗藩，为国宣力，以保乂我王家。其殊尤伟迹既彪炳天潢巍然玉牒矣，而盛德在人，讴思尸祝愈久而愈不能忘；若闽人之戴宁海将军、惠献贝子，岂非亘古今、塞穹壤，与周、召比烈者与！
　　康熙十三年，耿逆拒命阻兵，谋以闽应吴、尚二逆，浙东所在告警；圣祖仁皇帝知贝子神武，素有战功，歼「海寇」郑国姓于漳、泉，闽人惮其威名；特拜宁海将军，偕和硕康亲王督师讨之。秋八月，大军至杭州；是时精忠所遣伪帅曾养性已由福宁渡海陷温逼台，别攻处州矣。贝子与康亲王计议：急浙而缓闽，浙东平则逆贼无藩篱之固，闽不难破也；遂与王分兵趋台州。台之属县已为贼据，时出抄掠我粮食；贝子至，首复仙居。十四年五月，遂从间道入黄岩，蹙贼于乐清上亭岭，水陆夹攻；贼大败溃去。九月，乐清、太平、青田、大荆、磐石五城皆下。初，贝子之分兵也，绍兴之嵊县亦陷于贼；别遣将攻下之，因抚定其民，于是杭、台数百里道路无梗，故得一意讨贼。十五年二月，贝子已解处州之围，遂引兵而东。是时曾养性聚平阳、瑞安、石塘群盗于温尚十余万，贝子亲临行阵，连战败之。进逼城濠，沈其船于江，贼皆溺死，曾养性而跳；遂克温州。曾养性躶既败，收合余烬走保得胜山，掘堑为濠、引水环之，连营固守；贝子乘大雾潜师登山，将士皆踰濠苦战，贼不得出，复大败。遂定温溪、石塘、云和行，收龙泉、庆元等县；贼气沮散，降者相继，而精忠遂坐困于闽。凡大小之战百余，得府县城、寨百五十六，斩其文武伪官九百六十五人；其朱飞熊、吴长春，尤贼骁将、倚为腹心者也。生降其士卒四十余万，卤获军资、器械无算；悉定绍、台、温、处四郡之地。贝子已定浙东，遂引兵由庆元间道入松溪，与康亲王会于建宁；贼望风宵遁。九月，进攻延平，贼将耿继美、郭忠孝等犹城守不下；贝子不忍闽人揃刈之惨，遣使许以不死，继美等遂率伪官六百八十八人、兵一万一百二十人、民十一万二千一百三十七人开门出降。
　　先是，「海寇」郑经规取福州，所遣伪都统徐尧有贼三万军凤山岭上。贝子既至，挥将士急击之，贼望见我军旗帜，怵于漳、泉之威，不战而走；连拔其营十四、斩获过半，穷追四十余里。于是狂丑震恐，面缚乞命，兴、泉、漳、汀相率反正；兵不血刃，而全闽底定矣。
　　贝子御军严整，用法无私；知人善任使，又能与士卒同甘苦，谋定而后战，故所向有功、所攻必克。方贝子由桐溪出青田，身先诸将，手牵所乘马以渡；失足，折其指。军行之次，帐幕不时，至露宿野外。盖自督师以来，侵冒寒暑、践履险阻，出入于深山穷海之间三年不少休，以是积劳疾作。至建宁，乘舟而行；凤山之捷，犹强起力疾督战。大功甫就，而歌虞及焉。其尽瘁定国，不以死生、疾病牵其志，故士益感动用命。当时王师之入闽也，贝子疾已甚；而教诫将士，所下城邑，民老幼妇女不惊，市不易肆、农不去田。既俘精忠，振旅入福州，四郊晏然，不知有金革之事。呜呼！仁义之师，转沟壑为衽席；贝子扫殄之功在浙，而生全之德在闽矣。
　　乾隆四年，镇国将军德公以闽浙之节式莅兹土，实维贝子之文孙，为世大儒，用能克绍先德，以仁义为治，文武率职，邦人大和；因议建贝子祠于乌石山之阳以祀春秋，从民志也。逾年八月之朔，某奉命来权抚事；而工适竣，因得虔修时祀。有金溶老人，自言少时曾见贝子于军中，历历前陈其事；僚吏将佐肃然动容，阶下之人有泣下者。既，藩臬之大夫砻石来请文。夫以贝子之丰功盛德，勒钟鼎而垂史乘，声光烂然，岂某弇鄙所能为役；惟是博征文献，实以老人之言，而知闽人之心、之思之久，其何可不书以慰之也！系曰：上帝降监，活此下民；真人首出，电激雷震；函夏耆定，航索悉臣。圣子神孙，式叙三辰。庆流属籍，角定振振；曰天生德，宁我兆人！闽有凶慝，彼昏卒狂；煽胁丑类，绎骚南方；与滇、粤贼，蟠结披猖；肆其机牙，而拒斧斨。遂犯浙东，以摇江右。天子曰咨，我抚之厚；而敢同逆，其胡可宥！玉节金钺，贝子是授。贝子拜命，誓师于杭；天兵四临，贼气沮丧。麾盖所指，我武孔扬；遂落其距，亦搤其吭。藩羊穴鼠，散犇迸亡。浙东既靖，师次于闽；自建临延，尽降其军。狂贼失据，自絷牙门；闽地悉定，重为王民。天子有言：布我恩信，罪止其魁，余无所问。既掩胔骼，既恤既赈；门迎子女，伍戢兵刃。吾粲吾粥，吾褚吾襦；吾有家室，贝子予之！贝子之来，为闽除贼；功成而薨，闽人大戚。年岁有极，吾思曷息！是作新庙，道山之阳。其筵肆肆，笾鉶大房；何以荐之？黍稷、臐膷。孝孙来享，来拜于庭；是贻是绳，降登旁皇。贝子有孙，系闽之福；闽人熙熙，以介以榖。揭虔妥灵，春秋斋遫；刻诗于碑，永耀南服！
　　——以上见「碑传集」卷二「宗室」（下）。

　　·李之芳
　　相国李文襄公之芳传
　　李相国文襄公传
　　诰授光禄大夫吏部尚书文华殿大学士拖沙喇哈番谥文襄李公墓志铭
　　李文襄公传
　　相国李文襄公之芳传赵士麟
　　公讳之芳，号邺园。曾祖讳鲜，以公贵，累赠吏部尚书、正一品加三级；妣康氏、继妣任氏，俱累赠一品夫人。祖讳登云，号小川，累赠吏部尚书、正一品加三级；妣萧氏，累赠一品夫人。父讳才望，累赠吏部尚书、正一品加三级；妣李氏，累赠一品夫人。生二子，公其长也。丰颐伟干，幼即岐嶷。七岁，就外傅。偶自斋出，途遇羽流，请止步；熟视曰：『瞻瞩举止，俱见非常；公卿之相也』。居常不轻言笑，讲学以「诚正」为主。十七岁入泮，学使者得卷即阅，大书「取」字示之；补济南府庠生。二十一，魁乡荐。
　　丁亥，成进士。己丑，授浙江金华府推官；审断虚公，谢绝请托。事无大小，出入平反，必得其情罪之至当而后即安。常云：『倘一事颠倒是非、一人负冤不白，何以施颜面于吏民之上』！复禁骄将抑买民物。婺郡自兵燹后，士子弦诵日衰；乃进九学诸生而校艺，彬彬向风焉。辛卯分校，得士八人皆名宿。壬辰，抚按委编纂「赋役全书」；报成，条分缕祈，足垂永久。一日，抚按偕司道审事于吴山，公适至武林，传令会鞫；词严义正，剖晰详明。诸公称曰：『真推官也』！癸巳，荐举卓异，钦赐绣蟒袍。甲午四月，陞刑部广东司主事。乙未，上谕各部院衙门有才优经济、堪任养民者，从优擢用；满、汉堂议以公应，公以俸浅辞。丙申三月，陞山西司员外郎。是岁，委修「大清律」。十一月，迁湖广司郎中；题留久任。丁酉，时裁启心郎，公总理十四司科抄，每抄必再三繙阅；曰：『各省刑狱阅实于内部，若一线可生，不为看出，是由我而误杀之也』。平反甚多。六月，遇恩诏加一级，送一子入监读书。
　　戊戍，蒙世祖章皇帝御试简拔，由郎中补授广西道监察御史；奏「请厘革私佥民解钱粮以剔蠹窟」、「请禁委官察勘以恤民生」、「请严查假冒棍徒以清奸弊」各疏。庚子，代巡山西。按部所历，延见士民，面询利弊；风行草偃，贪墨解绶。辛丑，撤差回京。壬寅，恭人吴氏卒于京邸。十月，乞假旋里。越明年癸卯赴京，补湖广道监察御史；有「请敕部酌议追罚事例过当」、「题为春日农务方殷踏勘似宜暂缓」各疏。乙巳四月，巡视西城；直陈奸棍诬逃，杜刁风而安民生。丙午，巡视两浙盐课；厘剔积弊，疏劾商蠹、革除陋例，节省杂费银两甚多，商困顿苏。差旋；戊申，掌京畿道事。十一月，有「严核郡守职任最重」之疏。己酉，掌河南道事；奏「请甄别督、抚以清吏治」，「政本关系甚重，票拟理宜严速」，「请钱粮觉察以杜民累」，「请酌勒限缉贼以安民生」，「请除无益条例以挽弊政」，「密陈封疆关系非轻」诸疏，词指切直，皆报可。庚戌内升，以正四品顶戴食俸，仍留掌河南道监察御史。疏请严议禁止委署实病民生，杂流不宜滥预，以信功令，以裨地方；奉旨：『同大学士、六部、都察诸臣定满洲、汉军、汉官品级考』。壬子，升都察院右副都御史；疏「议诬良讳盗处分，缉贼不宜苦累失主以戒庇盗殃民」，「请议参罚繁密太甚，外官难于奉行，巡盐考核当有实政，不宜专论课完以恤商困、以培赋源」，「请议觉察奸蠹，内外画一」诸疏。本籍邻近州县，临清仓米向解本色，道里辽远，民甚苦之；公议改折附入大粮，民无运费、官免催提，公私皆便。常丰仓米原解德州，民力最劳；公议支兑附近营兵月米，折省无算。十月，升吏部右侍郎；遵例自陈，奉旨：『李之芳简任佐铨，着照旧供职。该部院知道』。
　　癸丑，以兵部右侍郎兼都察院右副都御史总督浙江等处军务兼理粮饷。陛辞，赐上厩良驷鞍辔抵任。甲寅，闻滇南吴逆叛，查有台巡道吴应鹏系三桂侄男，即会同抚、提、镇檄行摘印看守，密题请旨定夺；饬沿海等处重严武备。又请增兵马及试用火器，以资剿御固守。三月，靖藩耿精忠反，报闻；人心在在风鹤，随檄各路官兵分守要害。复再疏请敕江南省满、汉官兵调集两省交界以备声援，江西省于广信驻屯重兵以防崇安大关一路；或有警急，咨调策应。四月，三疏请发大兵防剿，并请敕江西督、抚、提诸臣亟发重兵谨守铅山、玉山大路，以保岩疆。又遣本标中军副将王廷梅及薛受益等率兵防守仙霞关等处，会疏请给官兵行粮。四月，与将军、抚院、提督公议：于额俸饷银外赏赉官兵，勉以大义。咸以奏销为虑；公不然，以『朝廷钱粮为朝廷将士之用，俾出死力扞卫封疆，情理允协；且揆之时势，人情汹汹未定，小有怨望，缓急未必能为用也』。复会杭州将军、抚院、提督议驻兵衢州。五月，统领本标杭协营并江南提标官兵一千五百人，申严军令，所至秋毫无犯；同平南将军赖塔自杭赴衢，先扼闽要冲。赖将军承旨：『一应军机事务，与李总督商酌而行』。公身膺封疆重任，但尽心竭力以身先之，不过为危迫告急之词；惟同赖将军于地方情形、兵力多寡、事机缓急，无处不为筹画。在衢满兵一千余、绿旗兵二千余，逆贼全力屯聚清湖，日窥侵犯；而副都统喇哈应援之兵马促未能至，所谓「孤军危疆」无有过于此时者。七月初，贼犯衢，公躬擐甲胄，同赖将军督师进攻，于坑西大战，轰炮之声震地，流丸如雨，左右请少避；公曰：『不可！三军司命少移动，即为贼所乘矣。今日之事，以兵胜败为吾死生耳』。介胄终日，整肃军容，戮不用命者以坚士心。是役也，以不满四千之兵击贼数万之众，一可当百，军声大振。时逆贼披猖，各路镇营羽书旁午，昼夜不下数百通。无论是兵，一至戟门，公必呼至帐前，屏人亲加抚慰；询贼情形，示以战守方略，令其传语其镇、其将知亲加饬励之意。而机警识破奸谍，即置于法；有规避退缩营将，必奏参以肃军纪。三衢当冲扼要，兵力单寡，战守不能兼应；如金华堵御温、处两路，严州接连徽、饶二郡，并属咽喉之地，请照例增设标兵，以资剿御。密谋招降，侦知九龙山伪将军马九玉麾下副将韩斌将兵八百人；乃移文江南亳州，以斌子世晋、家人苑亮至，令持家书并谕札缝履底中，使走入斌垒，一无所言，遗其履而去。斌得谕札，遂与伪都司王得功等商同日中奔压潮营归降。贼势方张，群情皇惑；请用宿将李荣统领调集嘉、湖等营官兵，俾之援剿金、衢等处，着绩疆场。另募兵三千以定经制，且使地方强壮有力之徒不致为贼引诱，募兵即所以弭盗。自是处州、金、严、台、绍各属相继报捷，生擒贼首汪磐、缪国英以归，恢复遂安、寿昌、淳安、义乌、东阳、分水等邑城。丙辰，公疏议直捣仙霞关为一劳永逸之计，请调江南松江、崇明官兵；而部议以海口重防，不便移调，令于本省酌量遣发，并将击贼进取事宜具奏。再疏，略曰：『本省无可调之兵，而江南有可遣之将。盖浙当用兵之际，衢州满、汉绿旗兵与贼对垒者二年余，且昼夜不解甲矣；至杭、嘉、湖、绍之兵，已经调遣略尽。惟江南之松江、崇明额设兵几二万，谅此时之贼氛必不远及江南也。至于进取之路不在温、处而在衢州，故耿逆劲卒悉萃于此；此贼破，则诸贼皆无能为矣。虽马九玉、朱怀德等死守河西，似难猝破；然其南为江山、西则常山，皆有间道可袭。我兵一进，使彼首尾受敌，即河西之贼垒不能独完』。所谓不待交锋而胜败之机早识于胸中者如此。伪将军马九玉窃据河西，以大溪滩为粮运咽喉；又启大将军康亲王速师前进，直破其屯粮之地。八月十五日，大溪滩大捷；十七日，遂复江山县城。马九玉既败遁，知归路已绝，冀绕道入仙霞关据守；顾诸军已遵公密谕，疾抵关口，分路夹击，伪副将金应虎等乞降。二十一日，师入三关，我兵获有胁从六十余人，将置之法；公曰：『此是恋故土妻子，保性命者耳；忍杀之耶』？乃议尽释之，草檄宣布皇上伐罪救民至意。于是王师入闽如摧枯拉朽，荡平反掌。大兵所至，居民安堵。不越两旬，露布捷闻各路获捷，恢复云和、松阳、龙泉三县城也。九月，疏请亟敕部议邻省会师合剿余寇；略曰：『闽逆犯浙，将及三年；煽诱勾连，广植党羽。巨逆马九玉等虽败溃奔逃，寖已瓦解；而余孽多伏匿山谷，皆与江南徽州、江西饶州、广信等府紧相连接，如伪总兵周文等则屯踞广信、祝茂华等则把守玉山县子午口，与常山相距仅数十里。目今逋诛之寇散布歧界，且系崇山峻岭；使彼稍延喘息，势必滋蔓难图；即三省接壤之间，终无宁谧之时。臣身处残疆，竭力整顿，移会进兵；仰祈敕下江南、江西督抚及统兵将军合力夹剿，则军声益振，逋寇无所逃诛矣』。遣官兵招抚江西逆寇，恢复玉山县城；部议加一级。丁巳，处州椒洞岩山寇悉平，广信府等处报捷，恢复江西铅山县城；又，兴安、弋阳、贵溪等县百姓欢欣归命。江右未平，余孽屯聚地方逼近浙省门庭，百姓久罹汤火，且总属朝廷封疆，公不敢歧视；题请会剿，邻界渐靖。惟伪总兵马鹏数称枭恶，聚众于开、玉交界之陈村及德兴之白沙关，跳梁怙恶；公密饬副将武荣、蒋懋勳等自白沙关直抵德兴捣其老巢，连破贼寨木城，阵斩伪将数十员，生擒鹏归，数以大义诛之。凡调遣所属绿、旗各路将士大小一百四十余战，搴旗斩馘，所向克捷；皆仰天威远震荡平，捷于影响，克奏肤功，恢复邻疆。三藩并叛，惟平闽独先，则公首扼衢州之力也。九月，为钦奉上谕事，部议飞报官兵大捷等事，俱系调度有方，擒斩逆贼兵一十四案，酌量议叙；奉旨：『李之芳着加兵部尚书，仍兼都察院右副都御史为正一品，照旧管事』。拜疏谢恩。公思平贼之后，事之重大而再急者，惟有仰遵恩诏将应行蠲免赈恤事宜，亟请大沛皇仁，以救垂死之百万生灵；经三疏迫切吁陈浙东金、衢、严、温、处五府属残黎阽危惨苦情形，请将康熙十六年以前一应本、折钱粮尽予蠲免。而部议以江山等县卫所并未确查，分别苦累轻重，复具疏四请，略云：『恤民以固邦本、裕赋以资国用，两者原属并重；然必使有可存之民，而后有可征之赋。被贼蹂躏之地，室家离散，田庐荡然，虽哀鸿甫集而饥寒并切；若不急沛恩纶，无论旧逋终不能完，徒使新逋愈积、现征复亏。即日黜一官，无益于事。每念兵革之余，伤惨已极；欲期民皆乐业、复还旧观，实非易事。惟蠲此不可复征之赋而休养生息仍成国家财赋之地者，即于此屡吁宸听，为恤民计，未尝不为筹饷计也。当年仓卒用兵之际，师行粮从，军糈未办，先有追回已解闽饷一十五万两贮衢州府库，得资官兵俸饷，士马赖以饱腾；安辑投诚，凡捐赏袍帽、银物，屡经各疏题明支用饷银及措垫清册，悉听部议开销，无敢假借虚冒者，较邻封用兵节省钱粮无算』。而格于部议，卒蒙恩旨允销。公常云：『军中刑赏，关系甚重；一言不当、一事不协，大事隳矣』。奉部文题用文武各官，不惟不徇人情，亦且不徇己意；皆较公量能，毫发无私。虽千、把微员，拔用一人，三军无不服其至公。盖为各路冲锋对垒、劳苦有功者不乏其人，若舍此不用而以未有真功、实苦者幸授，则行间将士谁复肯致命宣劳，为国固圉乎！故人心竞劝，性命可捐，何敌不破！所以各路兵行，处处获捷；政亦得力于此耳。由偏裨、弁目拔擢至提督、总兵官如陈世凯、李华、吴英等二十余人，勇略茂着，上彻天听。举荐贤良属官，人未尝知；有知者或以牲牢之物稍佐军需，必却之。日凡所犒赏，军中无不知其所由来；盖所为者极难，庶足激励众心，能得其死力耳。尝面诫属官曰：『时虽多事，荡平不难。若辈存心行事，仍作太平无事时观。朝廷功令无宽假，余为朝廷执法之人，亦不敢宽假也』。然清严而不刻；每曰：『仲尼不为已甚，亦未尝轻劾一官』。
　　己未三月，具疏自陈，乞罢；奉旨：『卿才品优长，简任总督，殚心料理，效力行间，着有劳绩。着照旧供职。该部院知道』。七月，会地震，诏求直言；疏陈四事：请复给难民子女、请免荒绝丁粮、请复设各省理刑、请复生童旧额。具疏汇报招抚浙江、江西等处投诚各案文武伪官共六千二百余员、伪兵人等共一十六万五千五百余名，各给赏分别归农入伍；俱奉有『具见悉心筹画，剿抚并用，可嘉；事平议叙』之旨。枢部议叙，武职军功共加二十九等、纪录一十九次；铨部议叙，加三级，以尚书正一品照旧管事。庚申，题请操练战船，袭击「海寇」；密饬定海镇一遇警息，知会巡海部臣点验出洋，掩击于孝顺洋，斩获奏捷，以示大创。又请敕部议调福建水师分驾战船一百号，由是闽洋直趋温、台，浙省水师由定关会师夹剿一切岛窟；更请会剿事竣，即以闽来战船分泊温、台，配兵守汛：在浙可无成造之费、在闽可免修艌之烦，以宽物力而省钱粮，一举而数善备矣。辛酉，会题枫岭营循照旧制浙、闽制省要害之地（？），巩固边防。公从康熙十三年驱师扞御，任艰责钜；外御方张之寇，内顾征剿之兵。既图固此民心，又恐有隳士气；千思百虑，惟期有济军机，无偾事势。多方调度，靖寇安民；上赖庙谟制胜，下得将士奋勇争先，平定疆圉。至避乱难民，亦有沦陷日久，脱走来归者；每加抚慰，量给银米。嗣是来者日众，亿万姓扶老携幼，鹑衣鸠面，无家可依；因遣员于龚家埠权为茅屋二千余间以居之，每名口捐米七合以给饔飧，饬令分别男女，不致杂处。然而军兴，公帑不可轻支；乃与抚院陈公量议捐助，而身为之倡。有田可耕，更给民牛种。而民之来归者益多，并无失所之叹。又于西安之柏陵街及江郎街、二十八都、保安桥等处（皆入闽通衢）设厂煮粥、施汤，端委标员管理；凡五年，赈济过往来人夫饥民一百二十二万一千五百名有奇。虽兵燹之后，民无供役之苦。
　　壬戌八月，奉诏班师；十一月，迁掌中枢。癸亥四月，赴兵部尚书任；辨官论材、陟罚臧否，一以「无我」行之，为僚属所敬服。甲子八月，升吏部尚书；饬诸吏无得升堂，使坐曹听行文书而已。由是吏不得与铨事，予夺一秉至公。居月余，翕然声动京师。
　　乙丑夏六月间，因积劳成疾，肩患痈肿；蒙皇上遣御医大夫刘存恕、祈嘉到至邸中诊视，所需药饵于尚方御药房支取。调治月余，时复存问。然年逾六旬，气血衰羸，具疏请解任；奉旨：『卿才品优长，简任铨衡，正资料理。着照旧供职，不必以老病求请解任。该部知道』。丙寅春，查叙军功：『浙江总督调官兵有方，在温州击败水陆逆贼，生擒伪副将何宾等五百名，阵斩伪都督孙可德等贼兵一万有余、在大溪滩贼二千四百余名；由空衔授为拖沙喇哈番，准袭一次，注入山东济南卫』。丁卯八月，再疏求罢归田里；奉旨：『卿才品优长，简任铨衡，正资料理。着照旧供职，不必以衰病求罢』。九月，入阁办事。公深荷知遇，殚心职业；辨色趋朝，向晦而退。凡有应对，虚公审慎，不肯唯诺；退而自省曰：『主上圣明，万机毕照；阁臣备位，愧无以仰赞高深，未能免「素餐」之讥也』。奉敕充「政治典训」、「大清会典」、「大清一统志」等书纂修总裁官，赐元狐帽裘。戊辰，以疾，荷恩原品致仕，悬轨养痾。己巳春月，上南巡，道由德州；公及地方文臣巡抚以下、武臣总兵官以下与在籍诸臣迎圣驾，伏谒道左。皇上勒马垂问：『你病好了么』？回奏：『臣病好些了』。恩赐上尊玉粒果品，慰劳甚厚。复诣行在候起居，时遇赦免东省钱粮，叩谢。上又问：『住处离海远近、来路多少？尚有筋力能乘马至此耶』？即一一回奏。
　　甲戌十一月，病势濒危，伏枕口授遗疏谢恩；越宿而逝。疏上闻，奉旨：『李之芳效力年久，前在浙省时随大军进剿，历有劳绩；简任机务，勤慎素着。忽闻在籍溘逝，朕心深切轸恻！应得恤典，着察例具奏。该部知道』。礼部准吏部咨称：『原任文华殿大学士兼吏部尚书正一品又加三级休致回籍李之芳病故，应照定例，恤典与现任官同；按其加级、品级，给与全葬之价并给一次致祭银两，遣官读文致祭。应否与谥，伏候上裁』等因。康熙三十四年二月初九日题，本月十一日奉旨：『依议。还与他谥，赐谥「文襄」』。公生于前明天启壬戌年八月十八日卯时，卒于康熙甲戌年十一月初二日未时，寿七十有三；余详于行述中，不具载。
　　论曰：吾观文襄公生平大节，而知儒者有用之学也。学匪适用，谓之腐儒；朴樕沾滞、褊消拘陋，仅仅不敢踰尺寸，奚补于世！然使而不由于学，挥霍震掉，出之无本；虽鸿猷硕誉鍧耀一时，譬之无根之木、无源之水，扶疏衍溢，槁涸可立而待，君子弗贵也。知此，始可以议古人经纶之业矣。公少负奇气，英睿倜傥，不泥于习；及长，有志圣学。入仕以来，务为建立翼宣礼乐，慨然以斯民为己任，而才足以达之。得第、筮仕、节推，即赫赫有声；列台宪，绳纠激扬，风裁弥峻；拥节麾、开幕府，中外扬历，不阿权贵、不避艰险。值三逆叛，耿精忠窥浙思逞；公当半壁长城，躬擐甲胄，驰驱于疆场壁垒之间，奋不顾身。忠勤以为国、诚信以事君，踽踽孤踪，屡邀圣眷。其始也，疏请驻兵衢州，请调江南满、汉官兵以备声援，调江西屯驻重兵以待策应；又请急发大兵防剿，请给行粮，议给赏赉，以示鼓励。及贼犯衢州，破贼数万于坑西，生擒贼首汪磐、缪国英，败贼首马九玉、朱怀德于大溪滩；分路夹击，伪副将金声虎等乞降。遣副将武荣、蒋懋勳由白沙关抵德兴，捣伪总兵马鹏之穴；而生擒其子于温州，击败水陆逆贼，生擒伪副将何宾等；阵斩伪都督孙可德等贼兵一万有奇于曹平关，杀贼五千余名。大小一百四十余战，搴旗斩将，同大将军赖塔所向克捷。三逆并叛，平闽独先；公与将军扼衢州之力也。平贼之后，黎赤阽危；事之最大而急者，莫若历年逋贼。公数请浙东金、衢、严、温、处五郡自康熙十六年以前钱粮宜豁，蒙恩尽予蠲免；仍捐俸劝赈施粥以济饥民，全活无算。班师，论功议叙，晋中枢。历塚卿、入内阁，皆密勿要地，务抑侥幸、绝径窦；门无私谒，邸第肃清。及予归，名完而节亦全焉。今夫禄位、名寿，皆天之所以命于人，而人之所以自奉于身者也；大德之人必得，若执左券以索寄然者，是非有心于得之也。尝读「易」「师」之九二曰：『在师中吉，王三锡命，谦之』；九三曰：『劳谦，君子有终吉』。公以师中之吉，荷三锡之命，则既已承天之宠矣；劳而能谦，乃克有终：固公所以自期以图报于终身者也。夫角与而齿缺，翼附而足亏；在物且然，况于人乎！历观三代以后，大臣善处成功之际而能保有终吉者，几何人！禄盛者或晦于名，位尊者或劣于继，名高者或啬于寿，而寿永者或俭于禄，与之翕张损益；虽大化司其柄者，要本于生平无欲。无欲则无我，天地万物皆吾一体，莫非我也。公心慈量宏，平日以厚自处，未尝有雠物害人之心；履信思顺，鬼神实相之。不然，权位重而责愈备，经费浩而迹愈疑。以一人之情擅一方之刑赏，而德怨易至于横生；以一人之力副千万人之祈望，而恩泽每病于难溥。夫以不平之心，加之以求全之意，则夫忌疾疑谤之来，固宜有所不免。然志定而才裕、识先而资深，培根浚源，枝派畅遂。性本近道，内夷城府、外弛边幅，虽处兵革纷冗之中，亦未尝废学。居常油然，情虽畅而不辍；临变惕若，志虽郁而不挠。度能容众，似混而辨；机能料敌，似显而藏。至于忙中批答、醉中应酬，即仓卒愦扰之余，可以覆核百十，未尝遗一。此不用之用，其用始神；无功之功，其功始大：非易易也。昔夫子导诸子言志，于季路则哂之、于曾晢则与；是岂有远于恒情哉！季路得国而治，加以师旅，因以饥馑，可使有勇而知方，固非托诸空言者也；较诸履素乐常、浴沂风咏，同于太虚而无累于外物者，以其无欲、且无我也，富贵不能淫、贫贱不能移、威武不能屈，至诚渊渊浩浩，毫无所倚。故曰：苟不因聪明睿知达天德者，其孰能知之人尚勉于学哉！
　　李相国文襄公传杜臻
　　公姓李氏，名之芳，号邺园；其先自枣强徙居济南之武定州，遂世为州人。曾祖鲜、祖登云、父才望，皆以公贵，赠吏部尚书。
　　公幼而岐嶷。七岁，就外傅。遇羽流，熟视曰：『举止非常；公，辅器也』。
　　顺治丁亥，成进士；筮仕金华推官。时镇帅马进宝纵兵扰民，公力禁；婺民赖之。其决谳也，处分而明敏。直指杜果按部，令公携文牍往；公曰：『不须携也』。是日，决数十案，织悉无遗；果大奇之。台司会鞫于吴山，公适自婺至，上谒；留公。公立为剖晰，群以「真推官」目之。居五年，郡无滞狱。以治最，入为刑部主事，历进郎中。会六部裁启心郎，属公总理十四司覆奏事宜，多所平反。
　　戊戌，迁监察御史；庚子，按山右。康熙丙午，视两浙盐筴。庚戌以内升，支四品俸，仍掌河南道事；擢都察院左副都御史。公在台前后凡十有三年，章数十上。如纠学臣之溺职、司道之徇庇、科臣之比匪、相臣之市恩，甄别督抚、严核郡守，慎重票拟、杜绝诬逃，文法太密者宜宽、捕盗贻累者宜禁：皆有关治体，词指切直：识者伟之。他若临清仓征本色、常丰仓输德州，转挽劳费无限；公一议改折附入大粮、一拟支兑附近营兵，于国计既有裨，而乡之人尤颂公之德于不衰。
　　未几，晋吏部侍郎。癸丑夏，以兵部侍郎总督浙江军务；浙人闻公至，莫不举手加额，以公复来为厚幸。先是，公在御史台时，念天下承平日久，而三藩负固远疆，虑萌异念；有「密陈封疆」之疏。下车未久，是年冬，吴逆叛于滇；明年春，耿逆叛于闽：人心在在风鹤。公曰：『闽兴浙，辅车相依。浙之门户在三衢；固守衢，则全浙无虞矣。我受封疆重任，有进无退；若不先据要害，其何以济』！于是请调江南兵驻二省界，并发江西兵屯广信防崇安大关，守铅山、玉山以备声援。五月，公率兵千五百人同平南将军赖塔自杭趋衢，以扼其冲。公以家财募五百人，甘苦与共；每夜漏下数刻，公短兵戎服杂处行间，申严警备，达旦不寐：率以为常。七月，贼犯衢，遇于坑西；炮声震地，流丸如雨。左右请少避，公曰：『三军司命，不可动也；动则为贼所乘。今日之事，以兵胜败为吾死生；可稍怯耶』！于是人人殊死战，以不满四千之兵击贼数万之众，无不一以当百；贼兵大败。公虑金华为温、处要冲，严州为徽、饶连境，请设兵以资剿御。时九龙山伪将军马九玉张甚，侦知其麾下副将韩斌拥兵八百人，密谋招降之；乃檄江南亳州，以斌子世晋及其仆苑亮至，公以谕札与之缝履底，走入斌垒，遗其履。斌得之，遂同伪都司王得功降；而九玉失一臂矣。然九玉蚁聚河西，群不逞之徒观望其间；公曰：『此辈为贼诱，则势益张矣。不如因而募之』。得敢死士三千人，军声大振。而金、严、台、绍、处亦各相继报捷，生擒贼首汪磐、缪国英；而遂安、寿昌、淳安、义乌、东阳，一时恢复。公以贼势少杀，宜直捣仙霞关为一劳永逸计，请调江南之松江、崇明兵；部以海口重防，未便移调，仍令于本省酌遣，且令公条上进取机宜。公言：『本省无可调之兵，江南有可遣之将。浙之兵与贼对垒，昼夜不解甲者二年余矣；各郡之兵调遣略尽。彼松江、崇明额设兵二万，谅此时贼氛必不能远及江南也。至进取之路，不在温、处而在衢，逆贼劲卒悉萃于此。此路破，则他无能为矣。虽马九玉、朱怀德等死守河西，似难猝破；然其南江山、其西常山，皆有间道可袭。我兵进，彼首尾受敌，即河西贼垒不能独完矣』。盖公之不待交锋而胜败之机早决于胸中者如此。九玉屯粮大溪滩，公捣其饷道。八月，大战克之；九玉遁走仙霞关，公设伏击之，降其伪副将金应虎等。师入三关，获胁从数十人，将置之法；公曰：『此恋故土，迫于贼威耳』。尽释之。师遂入闽，所至获捷。余孽之伏匿山谷者，在江南之徽、江西之饶、信间；公虑散布歧界多崇山峻岭，使稍延喘息，势必兹蔓，疏请江西会师协剿。踰年，浙东尽定，邻省诸郡亦歼除几尽。惟伪总兵马鹏犹跋扈于开、玉、德兴间；公遣将破其寨，生擒诛之，残孽悉平。公自用兵以来，率诸将士大小一百四十余战，所向克捷；而三逆之平、八闽独先，则公之身先扼衢力也。捷闻，加兵部尚书正一品。
　　公念贼平后，事之大者无如蠲赈；请豁浙东金、衢、严、温、处五郡十六年以前额赋。部议持不允，公四请之；上言：『恤民以固邦本、裕赋以资国用，二者并重；然必有可生之民，而后有可征之赋。浙东向为贼所蹂躏，田庐荡然；今虽哀鸿甫集，而饥寒并切。若不急为蠲豁，无论旧逋无偿，势且新逋愈积；即日黜一官，何益于事！惟蠲此不可复征之赋，则休养生息，仍成国家财赋之区矣』。诏从其请。初，仓卒用兵，军糈未办，先有追回已解闽饷一十五万两存贮衢库；凡一切军前犒赉，公各疏题明支用，较邻省节省无算。虽格于部议，卒蒙旨允销。贫民陷贼来归者，公亲加抚慰，建茅屋二千余间于龚家埠，分别男女以居之，给以饔餐；有田可耕者，给以牛种。于八闽通衢柏陵街、江郎街，保安桥等处，设糜以赈饥者；凡五年，济饥民一百二十二万一千五百有奇。前后招抚伪员六千二百有奇、伪兵人一十六万五千五百有奇，皆给赏有差，归农入伍。事既平，论功，中枢叙武职加二十九等、铨司叙文职亦如之，独以督臣辖全省不叙；奉谕旨酌加三级。久之，追论温州之捷、大溪滩之捷、曹平关之捷，授公拖沙喇哈番，袭一次。或以为酬庸稍薄，公瞿然曰：『此出自特恩，虽分茅胙土，荣莫踰焉。且叨冒世职，于臣分已过』。公可谓不伐其功者也。公自击贼入闽，既已翦荡陆寇，而海上游魂犹有出没者；乃请练习战船以袭之：『闽省水师由闽洋趋温、台，浙省水师由定关会师，以夹剿诸窟岛；事竣，即以闽船分泊温、台，配兵守泛：在浙无成造之费、在闽无修艌之烦，两省便之』。又请：枫岭营兵旧制，浙、闽分辖；今以援剿之兵调补，则饷不加增，而三省要害之地以固矣。此又公之斟酌尽善，为守御计甚周也。
　　公驻衢区画，凡八年。壬戌秋，班师；公还杭。冬，召入，为兵部尚书。甲子秋，进吏部尚书；饬诸吏听行文书而已，毋得上堂与铨事，宿弊一清。明年夏，患痈；上遣御医视疾，给尚方药饵。公以老疾请，优旨慰留。丁卯，再疏求罢，不允。是年秋，以吏部尚书入为文华殿大学士；居政府，邸第萧然，门无私谒。
　　明年春，致政归。居平无他嗜好，以书史自娱者七年，卒。
　　公丰颐伟干，美须髯。性介直，以「诚正」自矢，念念可质鬼神。其为司李，尝云：『有一事颠倒是非，一人负冤不白，何以施面目于吏民上』！其在秋官云：『各省刑狱阅实于内部，若一线可生，不求其生，是由我误杀之也』。其巡视盐筴也，劾商蠹、革陋习，节省杂费；商人赖之。其在行间云：『军中刑赏，关系最重。一言不当、一事不协，大事隳矣』！当羽书旁午，或官、或兵至铃阁者，必呼至帐前，屏人慰劳；询贼情形，示以战守方略，推心置腹以饬励之。其荐拔文武诸人，量能授职，出于至公；自偏裨弁目至提、镇者，如陈世凯、吴英、李华等凡二十余人，皆以勇略着。所举文吏，吏未尝知；有知者，或以牲牢佐军需，必却之。且戒曰：『时虽多事，荡平不难，朝廷功名无容宽假；余为朝廷执法，亦无容宽假也』。然清而不刻；每曰：『仲尼不为已甚』。其为人公正而仁恕类如此，故人皆乐为用；上亦稔知其功。当家居时，乘舆南巡过德州，公迎谒道左；天语询问曰：『卿筋力尚健，能乘骑至此耶』？赐上尊玉粒，慰劳倍至。卒之日，天子犹念其为浙督时进剿劳绩、任机务时勤慎素着，忽闻溘逝，深为轸恻也；予祭葬，谥曰「文襄」。享年七十有三。公尝言：『士大夫有名节易，全名节难』；迹公之生平，真可谓名完而节全也已。所着有「棘听草」、奏疏、文移诸稿若干卷。
　　子男四人，孙男十五人。长子钟麟，以荫，授岳州同知。遇楚兵变，摄巴陵；亦有战守功，擢知潮州府，且将大用，君子谓能世其家焉。
　　论曰：历观古之名臣如唐之裴、李，宋之韩、范，才兼文武、出入将相者，代无几人。如公之忠诚奋发，芟除渠魁，身归台阁，光赞密勿；方之前哲，何多让焉！臻，浙人也。公之功着于浙；臻尝过里中，公留以脱粟一饭，语予曰：『用兵之际，任事固难；贼平之日，善后尤难。当日俘获山野长发，其中真寇无几，率皆胁从也；为予鞫其冤者，悉纵之去。至于仳离妇女，什伯为群，指以贼妇，尽据而有矣；乃率先捐俸以赎之，俾良民家产复聚。金、衢、严、温、处五郡居民失业者数年，虽荆棘已除，而生聚有待为之；力请于朝，蠲从前逋赋。此三事者，予之所谓善其后也』。聆斯言也，公之为德于浙深矣。初，康亲王之入闽也，谘公以平闽大计；公曰：『仗天威、凭庙谟，以顺讨逆，势如拉朽。王严禁军士不奸淫、不抢掳，则计日荡平矣』。后果如公言。此公之为德于闽，而人莫知也。语云：「活千人者封」。公之活浙人无算，子孙之实蕃且硕也，有以夫；至今浙之人世世奉祀不绝也！
　　诰授光禄大夫吏部尚书文华殿大学士拖沙喇哈番谥文襄李公墓志铭
　　张玉书
　　康熙三十三年冬十一月，文华殿大学士武定李公薨于里第。讣闻，天子眷念劳臣，辍朝轸悼；诏所司议饰终之典，赐祭、赐葬，悉从优渥。比易名奏请，上特予「文襄」。本朝文臣自洪南安以后，称「文襄」者至公而再见；一时中外翕然，以为允协云。
　　公举顺治四年进士，起家浙江金华府推官；居五年，郡无滞狱。以治最，入为刑部主事，历进郎中。会六部裁启心郎，属公总理十四司覆奏事宜，声誉大起。十五年，擢监察御史。明年，出按山西；甫半载，墨吏皆解绶去。康熙初，视两浙盐课，力苏商困。在台十余载，数上封事；如慎重票拟、甄别督抚、严核郡守，皆有关治体。典内外计，屏绝私弊，丰裁凛然。九年八月内升，支四品俸，仍掌河南道事。十一年，超拜都察院左副都御史。抗疏陈时事，谓『文法太密，等于束湿；缉盗无术，累及失主：吏治、民生，胥受其病』。识者韪之。是年冬，擢吏部侍郎。
　　十二年夏，命以兵部侍郎总督浙江军务。莅事甫两月，而滇逆变作；十三年春，请亟增额兵，用资剿御。踰月，闽逆告变；公随檄诸路将士分守要害，遣副将王廷梅、薛受益等力堵仙霞关。又请调江南满、汉官兵分驻二省交界，并发江西重兵守铅山、玉山以壮声援；因会疏恳给官兵行粮，军皆感奋。是时逆贼尽锐聚湖清，日谋窥犯；公偕平南将军赖公塔率满兵千人、绿旗兵二千人并所募健勇五百人，以五月自杭趋衢州。七月，贼军数万攻衢，我军众寡不敌；公同平南将军以大义激励将士，进击坑西。炮声震地，流丸如雨，左右请少避，公不可；曰：『今日之事，以兵胜败为吾死生；可稍怯耶』！诸将鼓勇直入，一可当百；贼遂却。顾贼党羽方炽，温、处、金、严各属所在煽乱；公虽以计招降伪将韩斌、王得功，生擒贼首汪磐、缪国英，而兵单势分，难以久持。十五年夏，公遂建议直捣仙霞关，为摧坚制胜之策。部议令公条上进取机宜；公言：『进取之路，不在温、处而在三衢，今逆贼劲卒悉萃于此。此贼一破，则诸贼必皆骇乱迸散。虽伪将马九玉、朱怀德等抗拒河西、大溪滩，而江山、常山之间有间道可袭。我军进击，使贼首尾受敌，河西孤垒安能独完！故击之便』。时和硕康亲王军驻金华，公力请至衢；八月，合军克大溪滩，复江山县。马九玉犹冀绕道夺仙霞关，而诸军已受公密檄，急据关口夹击；贼将金应虎等穷蹙迎降，大师遂入闽。闽逆既平，而余孽窜伏山谷间者尚繁；公复请江南、江西会师协剿。踰年，浙东及徽、饶、广信诸郡以次底定。捷闻，进秩兵部尚书，加正一品。公念贼平之后，事之最急者，无如蠲免、赈恤；疏请豁金、衢、严、温、处五郡十六年以前额赋。部议持不允；公上言：『恤民以固邦本、裕赋以资国用，两者并重；然必使有可生之民而后有可征之赋。浙东被贼蹂躏，饥寒交迫；使非急予蠲免，则旧逋既缺、新逋愈积，即日黜一官，于事无济。且蠲此不可复征之赋，俾民得休养生息以供将来之税，正所以为国家财赋计也』。诏从公言。贫民陷贼中来归者，公悉为区画衣廪。又设糜于通衢，赈往来饥民一百二十二万有奇；流移之人，尽复故土。方事之殷也，羽檄旁午，人情惶惧；东南数千里，惟恃公一人以为安危。孤军扼险，搘拄三载；卒使浙水以西无匹马扰于境上，则皆公守三衢力也。假若三衢无公，吴、越之民几不能一夕安枕；而公之功，岂不伟且烈哉！公以文臣，身擐甲胄、冒矢石，大小一百四十余战，所向克捷；虽行间宿将皆逊谢不如，而部议叙录，仅及十之一、二。前后招降文武伪员六千二百有奇、贼兵一十六万五千五百有奇，中枢叙武职加至二十九等、铨曹叙有司亦如之，独以督臣辖全省不叙；再奉谕旨，乃酌加三级。久之，追论温州擒斩逆贼及大溪滩、曹平关破贼功，授公拖沙喇哈番，袭一次。或有言：公保障着勳，酬庸稍薄；公瞿然曰：『凡此叙录，皆出特恩；虽胙土之荣，无以或过。且叨冒世职与洪南安比，更何觖望焉』！公之劳而不伐，有古大臣风矣。
　　二十一年秋，以事平，还杭州。冬，召入为兵部尚书。公久于兵间，在部一切措注，悉中机要。二十三年，进吏部；饬诸吏坐曹、听行文书，无得与铨事，宿弊一清。明年夏，患痈；诏遣御医诊视，颁尚方药物。既愈，以老疾请；优旨慰留。二十五年，复请，词益切；不允。是年秋，命以吏部尚书入为文华殿大学士，办理机务。
　　明年春，致政归。二十七年，乘舆南巡过德州，公迎谒道左：天语询问曰：『卿精力尚健，能乘骑至此耶』？赐上尊玉粒，慰劳倍至。里居凡七载，泊然无嗜，惟以书史自娱。卧病数日，遂逝；距生前壬戌八月十八日，年七十有三。
　　公初在言路，以謇谔闻；弹劾贵要，绝无鲠避。既督两浙，则沈毅持大体，不轻言笑；而批答案牍，能曲尽物情。入筦部务，岳岳无所诡随；每国家有大议，片言擘画，确不可易。中外扬历四十年，以精勤奉职、以诚恪事主、以天下善人君子得行其志为愉快。尝言：『士大夫有名节易，全名节难』。如公之立身服官，始终一节，真可云粹然无疵者矣；以拟昔韩、范、司马之伦，其奚愧与！
　　公讳之芳，号邺园；先世自直隶枣强迁武定。曾祖讳鲜、祖讳登云、考讳才望，皆以公贵，累封光禄大夫、吏部尚书；曾祖妣康氏、任氏、祖妣萧氏、妣李氏，俱累赠一品夫人。元配胡氏，封恭人，赠一品夫人；继张氏，封一品夫人。生四子：长钟麟，筮仕岳州府同知；夏逢龙之乱，以守城功，升广东潮州知府。次攀麟，候选行人司司副；早卒：胡夫人出。次容麟，廪膳生；次宜麟，候选通判：侧室出。娶皆名族。女二人：长适候选京职王尔梅，次适廪膳生冯云勷；胡夫人出。孙男十四人：钟麟出者十人，寿泓、寿浵、寿沪、寿湜、寿潢、寿沅、寿湘、寿演、寿潮、寿淞；攀麟出者四人，寿澄、寿淳、寿溥、寿滋。曾孙男二人：本笃、本厚；寿泓出。公从子甡麟，兴丁丑进士；馆选时，上询知家世，遂擢入庶常。圣心眷公之深，殁而不能忘；闻者皆为感涕。
　　钟麟将以康熙三十六年九月初五日奉葬东原茔兆，以某为年家子，属为铭；谊不敢辞。谨据状次第行实，而系以铭曰：岳钟元气，公生应期。持宪于朝，正色侃辞。咨命制府，镇东南陲。三孽相挺，诖误烝黎；七闽震邻，阻险以窥。屹然一身，天子倚毗；遮扼要害，危疆是搘。摧厥凶锋，用济我师；扫荡廓清，海邦载厘。百战之勋，勒于鼎彝；召还庙廊，以式庶司。典枢、典铨，爰秉国维。投老崖壑，优游自怡。出入将相，黄发羽仪。韩琦陨星，傅说乘箕！伟烈不朽，铭石永垂。
　　李文襄公传沈德潜
　　公讳之芳，字邺园，姓李氏；山东济南府武定县人。中前明崇祯壬午乡试；国朝顺治丁亥，成进士。除浙江金华府推官；六载，升刑部主事，旋升郎中。公尝谓：『各省刑狱阅实内部，若有一线生路，不求其生，是由我杀之也』。审定囚籍，多所平反。五载，授广西道监察御史；旋掌陕西道事，代巡山西。康熙元年，停止巡方，补湖广道御史；五载，掌京畿道事；又一载，掌河南道事。三载，升都察院左副都御史。公在台中共十有四年，凡所建白，关朝野大利弊；弹劾不避权贵，人咸畏之。未一载，升吏部右侍郎。
　　明年，以兵部左侍郎总督浙江军务；时十二年癸丑冬月也。明年，逆藩耿精忠之乱作。先是，吴三桂反云南，远近震动；公密疏请增设各路兵马，谓『方今滇逆反叛，贼氛未靖，尤虑闻风蠢动。浙为闽中门户，先事之谋，唯在厚集兵力以为防守。若不先上请，临事张皇，顾彼失此；虽任重咎，无益于事』！又，并请开试用火药之禁。盖逆知闽藩之相继叛逆，预有以防其变也。至是闻乱，即统标兵并杭协兵自杭赴衢。时抚臣以下谓会城为控制重地，不宜移镇；公曰：『方今事势，所争在衢。倘上游失守，不但全浙动摇，江、淮以南皆不安席矣。遂裹粮倍道行，抵衢驻节；命副将王廷梅、李承恩等御仙霞关。仙霞关者，闽、浙界扼要地也；去江山县百里。关在岭上，级三百六十、曲二十八，长二十里；雄踞众山，高插云汉。旁临绝壑，飞鸟莫度、匹马难旋；与蜀之剑阁相埒。贼众鸱张豕突，谋出仙霞；公既遣将先据险隘断其出路，次防温属平阳、处属龙泉诸要地，水路温属黄岩、台属象山、宁属定海暨杭、绍、嘉濒海要地。盖耿逆构连海氛，分道入寇；公先调遣邻省兵扞卫之，离海氛交，以疑贰牵制之。谋御既定，徐议战攻。公之战于阬西也，先大阅将士于水亭门，宣布朝廷厚恩、陈说「顺逆」大义，众感泣，愿决死战；遂同将军赖塔薄贼营。贼接战久，退入壁；公率诸将进攻，复大麋战。贼发炮击，轰声震天，铅丸如雨及马腹；左右请少避，公曰：『三军司命在吾，少退，即为贼乘。今日之事，有进无退；吾不知有身矣』！麾众进兵，大败之。翼日，复进逼；公气益奋，士卒益用命，阵斩贼帅，敓器械无算。是役也，提兵不满四千，击贼数万；众无不一以当百，屡战屡胜。贼锋大挫，匿不敢出；自是温、台、金、严、绍诸战皆捷，或馘渠将、或缚党逆。有投诚者，推赤心待之；难民流亡失所者，安插抚慰，全活之。窃据地方，渐次恢复；而衢州大溪滩之捷，尤得长驱破竹之势。前此公数请于朝，添兵前进；部议责公保守。公奏：『耿逆劲卒毕聚于衢，今欲捣贼巢穴，必由衢一路。此处歼其精锐、夺其关隘，诸路不难瓦解。虽贼将深沟重垒，现守河西；然其南则江山、西则常山，皆可间道截其粮运并断归路。我兵一进，使贼首尾受敌，便可相机扑剿，以通入闽之路』云云。会大将军和硕康亲王奉旨进兵，王问公曰：『贼势张，能必胜乎』？公曰：『必胜；已见奏疏中矣』。王复遣人问『所策果万全乎』？公曰：『今大兵已发，若复犹豫，则士气沮丧、人心疑惑，何以成功』？遂诣王曰：『贼寇情形，久在目中；明日捷音至矣』。已而羽书报闻，王大喜曰：『岳忠武之策杨么，不是过也』！时贼将马九玉方逼衢为垒，我兵由南门衔枚疾走，绕出其后，破大溪滩：此直取江山一师也。贼败奔仙霞，复谋屯聚；而三关尽为我有，进退无措：此直取常山一师也。公形之条奏者如画沙聚米，俱有成算；故动辄有功。冬十月，自衢入闽，获贼将马鹏；鹏素枭黠，聚众于常、玉、德兴，窥瞰江西、闽、浙形势者；磔之。和硕康亲王大兵进压逆营，耿精忠计穷势极，遁逃无路，遂乞降；槛送京师。公留师中，且战且抚，靖海氛，安邻境；历二载，闽省始平。方三藩谋逆，吴逆横滇、尚逆梗粤，耿逆又声援相倚。公以儒生韎韐临戎，阻遏冲击、批亢捣虚，大小一百四十余战，卒至殄歼大憝，一切跳刀走戟之众解甲离散，化为良民；良由公之公诚仁智，感格九重、孚信将帅、摺服芽蘖、绥怀甿庶，故能成大功于危迫之余，以纾天子南顾忧也。公之功故在保全两浙、平定八闽，而豫章、江南藉以屏障；且使吴、尚二逆失所凭倚，魄丧胆落，相次翦屠：则荡平滇、蜀、交、广之功，公实为之先声云。
　　岁壬戌，奉诏班师，公晋兵部尚书。明年赴阙，转吏部尚书；裁抑侥幸，公正驭下，诸吏奉行文书而已。两疏老病乞休，上以有功未酬，不许。丁卯秋，拜文华大学士，充纂修「大清会典」、「一统志」、「政治典训」总裁；公病益剧。明年，予告回籍。
　　公既归田，杜门扫轨，坐无杂宾；唯架上理学书及经济书数百卷，晨夕繙阅，如对故人。常谈讨古今，惟以天下善人、君子得行其志为快。又朝中录一正人，必喜形于色曰：『天下苍生福也』！身虽引退，而惓惓于用人行政以奠国家于久安长治，类如此。甲戌冬，以疾薨于里第；春秋七十有三。是日，天鼓鸣、大星陨，识者谓公骑箕之验云。遗疏上，上遣官致祭，赐全葬、立碑，谥曰「文襄」；报勳庸也。历四十年，世宗宪皇帝命立贤良祠，祀国朝名臣，德之大者以文正汤公斌为冠、功之大者以文襄公为冠；即成周「记功宗、作元祀」意也。有「文集」若干卷、「奏疏」十卷、「行间纪略」二卷、「军旅纪略」四卷。子钟麟，某官；攀麟，某官。孙某某，某官。钟出守潮州时，公予手书曰：『唯公足以服人，惟明足以祛弊，唯廉足以养民，惟敏足以集事』。诚官箴也，子孙世守之。今李氏仕者，并有声于时。
　　论曰：人臣非有功之难，有功而不居之难也。宋澶渊之役，契丹请盟，寇准颇自矜其功；王钦若短之，功名遂以不终。文襄公自闽入朝，无一言及灭寇事；有问之者；曰：『天子庙谟、将帅用命，吾何有焉』！缅其冲怀，得诸葛忠武、郭尚父之遗风矣。君明臣良，始终一德；俎豆报功，弈世不泯：有以也哉！
　　--以上见「碑传集」卷十四「康熙朝功臣」（上）。
　　·范承谟
　　范忠贞传戴震
　　范承谟，字觐公；汉军镶黄旗人，大学士范文程之次子。年十七，选充侍卫；仍以茂秀得应制科，中顺治壬辰进士，由翰林院编修擢秘书院侍读学士，迁国史院学士。
　　康熙七年，授都察院副都御史，巡抚浙江。时吴三桂王云南、耿精忠王福建、尚可喜王广东，号三藩王；骄蹇未易控抑，朝廷一示以宽大，恐急激生变。承谟至浙，以固民心为本，劾奏吏之为民害者；及得民间豪猾，除之，务使民安静乐业。浙东诸郡田硗确，积逋年久；承谟请蠲免，得诏行。巡山，农进脱栗饭、瓜果，受食之；与父老童稚相接语。以故悉民疾苦，设施拯恤。八年，嘉、湖二府水灾，疏请漕粮停运十年，请宁海、太平、平阳、石门、乌程五县及温州卫漕粮积逋概行停止；户部核漕粮无豁免例，圣祖特旨下部再议，卒宽恤免征。承谟在浙四载，前后疏奏，天子悉俞其所请；民无负累，以得安其新业。朝廷知承谟曲体民隐，抚民如食疾子；而福建边疆重地、海氛未靖，加承谟兵部右侍郎兼都察院右副都御史，总督福建军务。承谟未赴任，以病疏辞，不允；请陛见，允之。遂入觐，口陈军食欠阙及需饷急切情状；时康熙十二年七月也。承谟至闽，疏言『闽人活计，非耕即渔。自禁海已来，徙边海之民居，内以台塞为界；民田废弃二万余顷，亏减正供至二十余万。请听民沿边采捕，十取一以充渔课；其所入可接军饷』。又陈军屯有五便，请使受饷之士卒垦辟荒地；六年后，始裁其饷。是时吴三桂反于云南，承谟密上封事，言『功令钱粮考成太重及盗案处分太严，致有司专务催科，共相讳盗，图苟免参劾；请因时制宜，以宽广得民』。会闽藩阴与吴三桂连结，谋逆已成。承谟觇其言貌异常，欲出巡海峤赴漳、泉阅镇兵以遥制之，不果行；乃密檄诸道，将以谒新总督为名，各率健儿前至，用折逆谋。事未集而闽藩反，诈执承谟，承谟仰天大骂，耿精忠素惮承谟威望，杀之重民之怒，乃械系承谟，置守者三十二人。贼进水浆，承谟绝食，八日不死。而巡抚刘秉政已为精忠所得，遣说承谟降；承谟令两卒扶持下床，秉政且进且揖，承谟奋足蹶秉政仆地，骂曰：『诸逆旋当受诛，我先褫其魄』！十七年九月，王师破仙霞关，精忠降；趣遣人刺承谟，以灭反状。同时死者，自幕客至隶卒五十三人。
　　承谟居械所三载，冠御赐冠、衣辞母时衣，每朔望奉「时宪书」置上几，北面拜跪。及死时，贼夜至，承谟起索冠，贼夺而掷之；承谟以械拉掷冠者头，乃整衣望阙九叩首，竟被害。贼焚其尸，弃之野。泰宁人许鼎，先伏匿，收得烬体；明年，潜行负至京师。天子震悼，赐谥「忠贞」。
　　--见「碑传集」卷一百十九「忠节」（上之下）。
　　·戴玑
　　广西参议戴公玑传汤斌
　　戴公讳玑，字利衡，号紫杓；福建长泰人。父封奉直大夫讳■〈火定〉，好义乐施；虽家世通显，而布衣徒步澹如也。
　　公与弟璐孪生；有异征。少力学，厌时文熟烂之习；为文原本理要，涵演贯通，赫然有声诸生间。弱冠，领乡荐。顺治己丑，成进士；授户部云南司主事，出纳惟慎。辛卯，分校京闱，所得多知名士。榷关淮安，持大体，不尚苛细；商旅便之。调吏部验封司主事；廉静自持，人莫敢干以私，权贵有忌之者。例转湖广按察司佥事，整饬上江防道。时滇、黔未入版图，军书绎骚。公按部遍履山川，得其厄塞要害；乃自岳州至嘉鱼立七汛，蠲俸造哨船，募兵巡逻，萑苻无警。洞庭湖盗贼出没，粮艘贾颿时多不虞；公复设三汛，申明法令，湖湘宴然。洪文襄公经略五省，统兵剿西山，羽檄旁午；公咄嗟立应，军需无误而民不知兵。文襄公深器之，曰：『此韩、范俦也』！寻迁陕西布政司右参议，分守西宁道；楚民号泣攀辕，至遮道不得行。而封公讣音适至，公徒跣奔丧，哀毁尽礼。服阕，补广西右江道，驻柳州。先是，东阑土酋韦兆熊、土目龙苗、黄周等构乱日久，公宣布德意，不旋踵投戈请命。嗣值大酋黄应元乱，斩渠魁梁邦杰以徇。猺獞诸蛮畏怀德威，顽梗尽化。柳堡屯田寄佃于民，既输军租、复应民役，编户苦之；公为申请督、抚具奏，获免。复修葺文庙及罗池、司户二贤祠，柳人烝烝向学，远近德之。公宦辙所至，多值缮兵庀饷猺獞交绝之地，而宽猛相济、先恩后威，无赫赫之名而能使反侧归心；盖其本于学者深，非权术以就功名者比也。
　　会有裁并监司之令，因解任归；杜门却扫，足迹罕至郡城。课督诸子，教以忠孝大义。甲寅，耿精忠反，台湾贼据海澄；有言于公者曰：『盍一见乎，可以免难』！公正色曰：『生平读圣贤书，所学何事』！叱去。乙卯夏，贼围漳州，时次子鏻为海澄公裨将，守东门；贼劫公至城下，使招鏻降。公厉声大呼：『儿努力坚守，勿以老人为念』！贼怒，牵之而去。城破，鏻巷战死，阖门为俘；公曰：『鏻儿死王事，吾无憾矣』！丁巳二月，大兵复漳州，贼遁去；公与子鐦等乘间扶携入山，而元配叶恭人并诸幼子为贼执赴台湾。人以公且不能堪，而公壮志不少挫也。戊午六月，「海寇」复犯澄邑及长泰，公再被执；渠帅曰：『崛强老，犹在乎！今日顺，则生；不顺，则死』！公慷慨曰：『吾年七十余，死固其所也』。曰：『如诸儿何』？公曰：『儿曹死生有命；吾头可断，志不可夺』！目直上视，气勃勃不可御。贼本无意杀公，幽之密室。历年余，终不屈，朝夕诵文信公「正气歌」以自壮。一日，顾谓子铣曰：『吾久辱不死，何为』！遂不食。数日后，病甚；肃衣冠，命铣扶掖北向再拜曰：『臣死，命也。当为厉鬼以杀贼』！因慷慨悲歌，大书「惟忠惟孝，可以服人」数字，呕血数升而死；时康熙十八年六月望日也，年七十有四。逾年，耿逆伏诛，台湾相继归附。子鏻，以殉难赠都司佥书。
　　其孙■〈氵〈廌，虫代灬〉〉，以别驾谒选至京，叙公行事闻于朝，而睢阳同年生汤斌为之传。赞曰：公扬历中外，所至具有声绩。年七十余已去官，而父子先后殉寇难，可不谓贤欤！公先世中丞公当明嘉靖时，治河、抚军，名业烂然；司马公于万历间平岑溪、府江诸蛮功最着，载在史册，班班可考；他如太仆之刚直、方伯之清介，皆有足多者。而公父子以死事着，勳名节业岂独甲于闽南哉！
　　--见「碑传集」卷一百二十「忠节」（下之上）。
　　·尚可喜
　　平南敬亲王尚可喜传（「盛京通志」）
　　尚可喜，辽东人。初为明广鹿岛副将；航海来归，授总兵官。从征宣化、代州，俘获甚众。崇德元年，封智顺王；明年；从克皮岛。七年，请以所部隶汉军，遂为汉军镶蓝旗人。八年，从克中后所、前屯卫二城。
　　顺治二年，从入关；追击流贼李自成至望都，斩其将谷可成。寻从英亲王阿济格道塞上，自榆林趋绥德，追剿自成兄子锦于延安。会豫亲王多铎已破潼关、定西安，可喜遂与亲王追剿自成于湖北，别将兵徇下郧阳、荆州、襄阳诸郡，降伪将王光恩、苗时化等；复合大军连败贼，东下九江，自成走死九公山，乃班师还镇海城。
　　自成死，锦与其党郝摇旗、王进才等拥众数十万走长沙、常德，降于明桂王朱由榔，分据湖南郡邑。三年，可喜偕恭顺王孔有德、怀顺王耿仲明往征之，连败锦、进才于岳州长沙，进取桂阳；击走摇旗于道州，分兵克衡州、宝庆、武冈诸州郡、湖南底定。五年，凯旋。
　　会提督李成栋以广东叛附由榔，六年成栋败死信丰，而由榔伪官犹分据广东诸郡；乃改封可喜平南王，统师征之。进克南雄，斩其将杨杰等三十余人。七年，克韶州、清远，降其将苏利、吴六奇。师次广州，成栋子元允与伪总督杜永和、伪国公陈邦傅、伪伯马宝等屡以众拒战，并击败之。复以间，招降伪总兵郝尚久、黄应杰于潮州、惠州。于是广州势渐孤，而州城三面阻水，守者于城外密市炮台，引水绕之三匝，猝不可攻；又其地炎蒸多雨，弓矢解胶，久相持未下。可喜乃檄江西诸兵会剿；既至，潜遣人夜决炮台下水，令军士藉薪径渡，夺炮台。以炮击城西北隅，城圮，军士毕登；斩守将范承恩，城中兵皆溃，追杀溃众至海滨，溺死无算，元允窜肇庆、永和等窜琼州。奏捷，得旨嘉奖。八年，遣总兵许尔显、徐成功攻克肇庆、罗定、高、雷诸州郡，永和亦以琼州降；广东悉平。而流贼张献忠之遗党李定国据滇、黔以附由榔，寇掠广西；九年，连陷桂林、梧州、南康、平乐、浔州、横州，东犯化州、吴州。可喜遣兵赴援，定国引去。十一年，定国复东犯高州、雷州、廉州，薄肇庆；可喜统兵至三水，闻定国转攻新会，密授计将士设伏沿江要隘，自率精锐攻定国营。定国败遁，伏兵起，击之；斩馘过半。又遣副都统毕力克图等追剿至横州，所陷郡邑悉复；可喜遂留守广东。
　　广东寇乱初定，而土贼间作，遥结「闽贼」郑成功，为沿海郡邑患；可喜檄兵剿贼渠邓耀于海康，剿萧国隆、洪彪、周祥等于恩平、开平、阳春、阳江，耀走交趾、国隆投水死，彪、祥等悉就擒斩之：盖顺治十七年事也。
　　圣祖即位，诏迁沿海民于内地，番禺蜑户周玉者自称恢粤将军，煽沿海民为乱，所至焚掠；可喜遣兵擒之。康熙三年，总兵苏利以碣石叛；躬率兵迎战海丰，阵斩利，复碣石卫城。
　　十二年，疏请归老辽东；方下所司议，适逆藩吴三桂以云南叛，诏留镇如故。三桂以逆书诱可喜，可喜执其使送京师。十三年，逆藩耿精忠以福建叛、广西将军孙延龄以桂林叛；可喜获龄檄有「三藩变」语，乃上疏自白，并请发师协剿。诏慰谕之，命江西兵助可喜歼贼。寻潮州总兵刘进忠叛附精忠，可喜令次子之孝讨之。十四年，加封可喜亲王，授之孝平南大将军。是时简亲王喇布统师出江西，为三桂、精忠所阻，未得达粤；粤东土贼乘间窃发，可喜檄兵剿之，屡捷。进忠亦屡败，求援精忠，不能应；乃以潮州附成功子锦。锦遣贼万余助战，势猖甚；叛镇祖泽清踞高州，引其党连陷雷州、廉州及德庆、开建、电白诸邑。可喜连章告急，诏趣简亲王速进兵，迄未得达。明年，可喜以寇氛方炽，不即扑灭，积忧成疾，日益笃；而三桂驱贼逼肇庆，诱其长子之信从逆，可喜卧疾弗能制，愤甚自缢。左右救之苏，遂不起；及革，曰：『我死，必返葬海城。魂魄有知，犹可给役先帝左右』！遂服太宗所赐衣而卒；年七十有三。
　　明年，之信悔罪自归，迎大军入粤。敕议可喜恤典，谥曰「敬」。二十年，之孝奉其丧归葬海城；圣祖以可喜忠诚无二，遣内大臣往祭，立碑墓道。
　　--见「碑传集」卷六「国初功臣」（下）。  
　　·黄芳度
　　海澄公赠王爵忠勇黄公芳度传朱珪
　　黄芳度，福建平和人。以父梧归国功，袭封一等海澄公。
　　初，郑成功窃据海岛，而海澄者，其出入门户也；使梧守之。梧以归于我，扼其咽喉；成功大窘，故怨黄氏尤甚。康熙十三年，耿精忠与郑经为乱。时芳度守漳州，密疏所以破贼状；凡七上，皆阻于贼，不得达。最后，得芳度蜡丸书，乃言守死间贼，誓不背国事；上嘉奖之。明年，郑经并力围漳州，芳度倾家资募兵，与之相抗；分督将士守四门，屡以间出奇兵邀击之，斩获无算。久之，贼攻益力。芳度使其从父兄芳泰与赖弁突围出，求援于粤；而誓将士以必死，乃积火药埋宅中，告其人曰：『郑氏雠我家切骨，我以死力抗之。城陷，我义不为贼辱矣；汝等亟举火，无使贼生得我一人也』！芳度守城凡六月，贼日夜攻，不得下。其从父兄芳世以中路总兵自粤来援，未至二百里，会其下吴淑叛。十月六日，天初明，芳度登城巡北门，淑等潜开城东门出迎；贼直入芳度家，绝其药绳，火不得发。芳度闻变，走开元寺，仰天呼曰：『反奴负臣，臣死不敢负国』！遂投井死。贼出，脔其尸。妻李氏，自缢死。其家人及诸将士皆骂不屈，贼尽杀之，加惨酷焉。
　　芳世以其事闻，上大震悼，加赠王爵，赐谥曰「忠勇」，妻赠王夫人；谕祭二次，命官治其墓，建坊以旌之。以芳世袭公爵；卒，弟芳泰嗣封；卒，以芳度子应缵嗣封。
　　--见「碑传集」卷一百十八「忠节」（上之中）。 
　　·耿昭忠
　　额驸将军勤僖耿公昭忠墓志铭徐干学
　　汉制：殿陛之下执戟而卫者，以千数；所谓三署郎也。分领之司虽有五官左右中郎将，而实总于光禄勳一人。故九卿皆处外朝，而光禄勳独以中朝称。盖因其职在殿中，特优之尔。本朝侍卫之设，彷佛三署郎之制；然有差等而无统属，其事为稍异。耿公以异姓诸王子之贵，加之额驸之亲；自顺治十一年入侍阙庭，洊膺世祖章皇帝暨今上皇帝宠遇之厚，赏赉频数。而公奉职尤勤，慎威仪，进止皆有常度；即一等公侯大臣亦相与则而效之，以是恩泽子弟中，声籍甚。不幸家门构逆，闽方煽乱，公自分当死，日与弟侄辈泥首阙下，伏地请辜；谓乱臣贼子出臣同产，从坐之律，所不敢辞。上素知公忠谨无他，仅令颂系于家以需后命；既而蒙恩宽宥，尽复其官。比王师屡捷，构逆者惧而思戢，廷议急遣一人入收藩下军。上念逆臣背叛，久失军心，而两王恩泽在人，非亲子弟莫可将者；爰命公为镇平将军兼参赞大将军机务，廷赐貂蟒诸御服而遣之。太皇太后以戚属故，又内出白金、酒醪，畀公为诸军赐。公驰骑南发，既至，宣上所以宽贷诸吏士之意，并颁所赐物以抚之；一时懽声雷动，莫不幸公之来而复恨见公之晚也。公察将吏无异心，申约束，归各省难民子女以数万计；其他息境安民诸政，次第修举。时刘进忠据潮州：韩大任寇吉安；乐灿亦拥众数万，跳梁宜黄山中。其地皆与闽接，首鼠观望，未肯下。公设法招徕，谕以朝廷威德；不数月，望风送款，邻境悉平。独海氛未戢，由海澄直犯泉州，羽书日数至；而会城精锐四出，绝无可应之者。公曰：『泉与兴为福州屏蔽，无泉是无会城也；吾宁可坐视邪』！亟简藩下余丁数百人，授以资粮、器甲，俾亲将陈纪统之而前；贼见公旗号，辄骇愕遁去，泉赖以全。事闻，上壮公甚；顾不欲久暴公于外，驿书召还。方公之颂系也，以两先王兆域在闽，虑底定之日，或不能无侵越之者；疏乞垂恤旧勳，保全返葬。上怜而许之。至是，始得奉两世遗骸，归窀穸于盖平云。公技勇猷略，超迈绝伦。又雅擅文章、工艺事，所居图书鼎彝，照耀几席，监别不爽铢黍。与人言，依于名理，亹亹终日不倦。客有引古而误者，未尝遽正之；必婉转议论，诵成文以相质，使人心折。旁及书法、绘事、琴、弈、箫、筑、医、筮、博之类，往往精诣。至于敦念旧故、虚己下贤、拯困救难，汲汲如不及；即千金、列驷赠之，不惜也。自闽归，上念公兄弟家口众多，或不能给，为拔置佐领五人以统之，俾得资其禄入以自养；盖尤异数云。
　　公讳昭忠，字信公，号在良；由多罗额驸，加太子少保、和硕额驸品级，进太子少师，再进太子太保，受光禄大夫。世籍山东，后徙辽东盖州。祖讳仲明，自癸酉归朝，封怀顺王；入关，改封靖南王。考讳继茂，有文武才，嗣封靖南王；平西粤功最。薨，谥「忠敏」。妣周氏，封靖南王妃；王氏，赠靖南王夫人。公生于崇德庚辰二月，卒于康熙丙寅正月，得年四十有七。公之疾也！上遣侍臣将御医就家制珍药，所以救之者百方。及讣闻，震悼雪涕；侍卫大臣奉命赙酹者再至。既殡，谕祭、易名，有加常等。元配多罗县主，世祖章皇帝所赐昏也；秉性淑慎，先公二十三年卒。继配喻氏，封一品夫人。子嘉祚，候补某官。明年，嘉祚将启县主西山妙峰之窆，奉公柩合葬于唐县金盖山新阡。先期，属叔父额驸公请铭于余；铭曰：山出器车河马图，盛世所产皆璠璵；猗嗟靖南起东隅，翊戴圣人清坤舆。碧梧翠竹满庭除，时值偃武敦诗书；进以恭恪严周庐，退则揖让友士夫。择言而发择地趋，郭曦、李愿洵其徒；彼弄兵者膏天鈇，公寿未老名不渝。丸丸松柏映龟趺，千秋忠孝垂令模！
　　--见「碑传集」卷六「国初功臣」（下）。
　　·李光地
　　光禄大夫文渊阁大学士兼吏部尚书谥文员李公光地墓碣
　　故光禄大夫文渊阁大学士李文贞公事状
　　光禄大夫文渊阁大学士兼吏部尚书谥文员李公光地墓碣杨名时
　　先生讳光地，字晋卿，号厚庵；生安溪之湖头乡。代有明德；考惟念公，懋于孝而笃信正学，不回于时。
　　先生幼而神颖。五岁从师授读，未尝一启齿发声；试之，辄已成诵，不失一字。善属对，矢口惊人；塾师谢弗能教也。十三，陷山贼中，屡濒于危，百日而脱。逮于成童，泊然无所嗜好，有类惷愚，居若忘、行若遗，真静之极与神明通。常寝息危楼，午夜而天风震荡，四窗洞开，欻见日丽景明之象；心精所启，灵贶昭焉。嗣是发高坚，竭才钻仰；积旬损寝，神勇蹶生。以濂、洛、关、闽为门径，以「六经」、「四子」为依归，务造于知性达天，不得不止。会遘严亲笃疾，忧思旁徨，衣不解结；每中宵阒寂，则默致吁祷。一夕，梦神庭吏语之曰：『君父实居阴隲首，纪算尚二十年』；以籍与观而寤。已果霍然。
　　庚戌登第后，由庶吉士授编修。癸丑，充会试同考；乞假归省。踰数月，耿孽将为乱，伪以朝命召至福州；及接语，颇见惮，竟不敢明言他志也。先生察其有异，因以亲老且病，辞归。越日而封公促视疾之手信至，持之以恳；孽知终不为用，遂听之归。既而山海间群贼并兴，奸徒多通贼以相煽胁。先生避居深山，画之所游，夜辄易处；顾畏周防，不遑宁息。封公伸大义以敦勉族人，一时家庭间效忠思奋者得数人焉；执奸徒尤黠者屏之于远，众志乃定。爰遣人自间道上蜡丸书，陈破贼策；上动容嘉叹，超迁侍读学士。会丁父艰，里居。白巾贼乱，围安溪城；丐饷募士、扼绝粮道，贼遂溃散。戊午，郑氏围泉州；爰南北分出请师，各遣人为导，率乡里具牛酒馈劳。围解，郡属之陷者悉平。事闻，晋秩学士。是时，先生于戎事倥偬、居丧毁瘠之余，读书味道，极虑通微习坎而得心亨见，几不俟终日；思若启之、行若翼之，直有沛乎莫御，几非在我者。服阕，奉母趋朝，入直论事。上悯海氛不靖，思拯民于涂炭，顾问及之；因极陈其可平状及命帅机宜，深见契纳，克日底功。壬戌，送母归。三年复入，改翰林学士，掌教习事，充经筵日讲官。丁卯，以母病，乞归省。
　　先生之在官也，公忠易直，论人言事，无所依回，一不掩其是非之实。每论及科场请托之弊，以为植私废公，坏人品、伤风化，莫此为尤；采虚声与受贿属，厥罪均尔。盖培人才、端士习，尤素心所惓惓也。时先生屡因省事请归，不无淡于荣禄之迹；自戊辰赴太皇太后之丧而后，惴惴滋恭，遂不遑陈情将母矣。己已，改通政使；冬，迁兵部侍郎：出纳献替，朝士奉为矜式。辛未会试，充副考官；振雅还醇，文体于数科为盛。甲戌，督学畿辅。旋以母艰解任，守制京师。先生于「易」夙有神契，而观玩之功于斯为至。丙子服阕，以原衔仍视学政。手评先民制艺及古文精采者，以广所见而示之的；能背诵经古文、小学者优拔之，期月而士风蒸变。即任补工部侍郎，寻改兵部，巡抚畿封。为治不立赫赫之名，一唯节俭简易；正己率物，因时之宜、循事之序，故法立而人易遵。察寮吏、饬戎伍，俾洁清者劝、娴练者升。水利、农田、食货诸政，靡不绸缪未然，规厥经久。于折狱，尤尽心焉。遇大事，必请命而后行。凡荐人，则慎密而不出用，无专美居功之咎，而忠信获伸。计自为督学、巡抚以来，先生之学行政事孚为士民、信于寮友。上知之日深、任之日重，谕旨之褒嘉、尚方之宠锡稠叠便蕃，逾于常格矣。
　　癸未，就任升吏部尚书。乙酉，召拜文渊阁大学士。时海内又安，唯以尊经劝学、仰佐休明、敷奏因时，要在滋培元气、宣导仁风而已。平时以淡泊明素志、以正直率群僚，朝野胥倚重焉。己丑，充会试正考官；闱中以过劳婴疾，不稍自惜。壬辰，续修「朱子全书」。癸巳，承纂「周易折中」；既成，诏颁行天下。天德、王道之精蕴，毕具「折中」一书；非圣学妙契象数之宗不能修而明之，非先生深通理数之原不能赞而成之也。先生以天授明睿之姿，覃思经义，积六十年精融浑化，自汉、唐来，未有俦匹。所着「学庸语孟解」、「毛诗所」、「尚书」「洪范」诸篇之说及所纂周、程、邵、张、朱子等编，无非根极性命、开关启钥之书。所论数律、算术，皆洞彻原本、贯穿古今；一一可施于实用，利赖无穷焉。盖其学诚明并进、敬义夹持，道器、德艺兼资互养。凡见于文章着述言行政教者，无非潜修默证，肫肫乎仁孝忠爱之符，诣益崇而心益虚、业弥广而守弥约：斯所以年及耄而清明若神、一息存而仔肩非懈者欤！
　　乙未秋，承纂「性理精义」竣，恳致仕；许假二年，悬缺以待。陛辞之辰，恩礼优至。家居一载，累旨敦速归朝。丁酉秋，诣热河觐请，力请衰老乞休；遇慈圣升遐、安奉山陵，具疏未上。宿疾骤作，以戊戌五月二十八日考终赐第正寝。殁曰：『吾宁陟相在侧，魂气无不之；而精爽，与古之贤圣为徒矣』。先生平生无上人之色、无加人之言，虽遇事而怒，而词气雍容，不改其常。与人交，皆契阔终始，不念旧恶。政府同官以及僚吏闻讣，无不怆涕者。居恒言可为训、动可为型，解惑授业，其应无方，不渎不倦；及夫披示本根、拔除积痼，往往一席之语，令人立跻高明。是以溘传捐馆，及门诚服之士丧先生如丧父焉。遗疏至热河，上览之震悼，命皇子临奠、工部尚书徐元梦回京治丧事；赐赙银千两，谥曰「文贞」。
　　夫人林氏；子四人、孙八人、曾孙二人。奉谕旨，以某年某月某日葬于某里某原。小子不文，谨敢志先生之学行、爵里，俾仰止哲人者登斯邱得以览焉。
　　故光禄大夫文渊阁大学士李文贞公事状彭绍升
　　公讳光地，字晋卿；福建安溪人。
　　祖讳先春，义侠闻乡里。父讳兆庆，明诸生；天秉忠孝，以礼法教于其家。顺治十二年，避难山砦中，全家十二人被贼虏，独己得脱。其兄日燝自远来，慷慨诣贼，乞释此十二人；贼义之，具饮食慰遣，然故弗释也。明年夏，日燝募壮卒合家僮百人，夜缘山背上；路峭险，登者才二十八人。吹螺劫贼帐，会天大雾，不辨众寡；贼大惊奔窜，出其季弟、弟子二人，余絷它山不能得。贼征其党万余来，日燝用百余人守险，日与战；自夏至秋，大小百余合，贼散走尽。十人者先后归，而公与其弟实殿。
　　公少好学，为文守先辈法度。康熙三年，试策论，学于乡。九年，成进士；改庶吉士，授编修。十二年，充会试同考官；寻乞假归。十三年，耿精忠反，「海贼」郑锦亦入踞泉州；公奉亲逃匿山谷间，锦与精忠并遣人招之，公以死固拒。十四年五月，密疏陈破贼机宜；言『闽疆褊小，粮税稀薄；自二贼割据以来，诛求鞭扑，民力已尽，贼势亦穷。南来大兵，宜以急攻为主；不可假以岁月，恐生他变。方今耿逆悉力于仙霞、杉关，郑贼亦并命于漳、潮之界；惟汀州小路与赣州接壤处，贼所置守御不过千百疲卒。窃闻大兵分道南来，皆于贼兵多处尽力鏖战，而不知出奇以捣其虚；此计之失也。宜因贼防之疏，选精兵万人或五、六千人诈为入广之兵由赣达汀，为程七、八日耳；二贼闻急趋救非月余不至，则我兵入闽久矣。贼方悉兵外拒，内地空虚；大军果从小路横贯其腹，则三路之贼不战自溃。伏乞密敕领兵官侦谍虚实，随机进取；仍恐小路崎岖，更使乡兵在大军之前、步兵又在马兵之前，庶几万全，可以必胜』。置疏蜡丸中，遣家仆夏泽间道出杉关赴京，因内阁学士富鸿基上之。奏入，圣祖谕内阁诸臣，嘉公忠；下兵部录其疏，令领兵王大臣知之。时广东叛乱，大兵防守赣州、南安，未能入闽。会康亲王自衢州克仙霞关，复建宁、延平，精忠降；康亲王驻师福州，令都统喇哈达、赖塔等进剿「海贼」，并访问公。十六年正月，刺哈达复泉州；知公离安溪县七十里结寨而居，遣人往宣上谕，公就见喇哈达于漳州军营。喇哈达白之康亲王，王疏言：『光地矢志为国，颠沛不渝；宜予表扬』。下部议叙，授侍读学士。行至福州，丁父忧归。十七年闰三月，同安贼蔡寅结众万余，掠安溪；公募乡兵百余人扼险拒守，戒诸乡毋资贼粮。贼饥，解去。六月，郑锦遣伪总统刘国轩等陷海澄、漳平、同安、惠安诸县，犯泉州；断万安、江东二桥，南北援绝，泉人汹惧。公请善泅者从水关入，令坚守待援兵。时喇哈达驻漳州，公遣使告急；值江水涨道阻，乃导之由漳平、安溪小路。公叔父日成率乡兵百余度石珠岭，辟荆棘，架木为桥以济；公出迎十里外，具粮饷、牵牲牢以犒军。又使弟光垤、光垠以乡兵千度白鸽岭，迎巡抚吴兴祚军于永春。大兵达泉州，大破贼，贼走入海。喇哈达上其功，再下部议叙；迁翰林学士。公上疏推功将帅，辞新命；不允。十九年八月，至京，授内阁学士。因面对，言『郑锦已死，子克塽幼弱，部下争权；宜急取之』！又言：『内大臣施烺习海上形势，知兵；可重任』。圣祖用公言，卒平台湾。复疏言：『原任编修陈梦雷虽陷贼中，托病支吾；受臣密约，隐图反正。宜贳其从逆之罪』。已而法司坐梦雷斩，诏从宽免死。
　　闰八月，圣祖御干清门，命公奏进家居所着文字。公汇其读书笔录及论学文字为一卷，叙而进之；其言曰：『臣惟学之系于天下，大矣。古之言学者，自说命始；其所谓多闻学古、时敏逊志，与夫教学相长、始终克念，皆后世聪明才智之士所不屑道。而彼以天纵之君、帝赉之佐，孳孳相勉，若不及是；以君则继成汤嘉靖于殷国，臣则与阿衡媲美于有商：学之切于治道如此。古今言学者，莫不曰帝王之学，与儒生异；臣以为不然。夫溺于技艺、滞于章句，以华藻为美、以涉猎相高，岂独帝王哉！虽儒生，非所尚也。若夫穷性命之原、研精微之归、究「六经」之指、周当世之务，则岂特儒者所宜用心！帝王之学，何以加兹！盖高宗所谓「恭默以思」者，性命之原、精微之归也；其所谓「学而有获」者，经训之旨也；其所谓「监而罔愆」者，当世之务也。此古今言学之宗，亦古今为学之准也。肆我皇上，天挺其姿、神授之识，生知乃复好古、将圣而又多能；其潜思实体、朝讲夕诵，非尧、舜之道不陈于前，非天人性命之书不游于意。臣窃谓我皇上非汉、唐以后之学，唐、虞、三代之学也。臣穷海末儒，蔽于聪明、局于闻见，四十无闻，没身为耻。今太阳之下，爝火益微；抱卷趦趄，陨越无地。然臣之学，则仰体皇上之学也。近不敢背于程、朱，远不敢违于孔、孟；诵「师说」、守章句，佩服儒者，屏弃异端：则一卷之中，或可以见区区之志焉。臣又观道之与治，古者出于一、后世出于二。孟子叙尧、舜以来至于文王，率五百年而统一续：此道与治之出于一者也。自孔子后五百年而至建武、建武五百年而至贞观、贞观五百年而至南渡，夫东汉风俗一变，至道、贞观治效几于成、康；然律以纯王，不能无愧。孔子之生东迁、朱子之生南渡，天盖付以斯道而时不逢：此道与治之出于二者也。自朱子以来至我皇上又五百年，应王者之期、躬圣贤之学，天其殆将复启尧、舜之运，而道与治之统复合乎！伏惟皇上承天之命，任斯道之统，以升于大猷；臣虽无知，或者得依附末光，而闻大道之要。臣不胜拳拳』！二十一年，乞假送母回里。二十五年至京，补前官；寻授翰林院掌院学士，充日讲起居注官兼经筵讲官。
　　二十六年，命教习庶吉士。复以母病乞归省，命悬缺以待。二十七年四月至京，时值孝庄文皇后丧礼，部劾公在途迁延，弗及叩谒梓宫，请下吏部议；议降五级，得旨「勿问」。初，公尝奏侍读学士德格勒有学行、善占「易」；而德格勒亦称公兼文武才，宜膺封疆重寄。会天旱，圣祖命德格勒揲蓍，因面论大学士明珠过失；明珠闻而大恶之。寻有言德格勒与其同官诽议朝政；圣祖召试诸廷臣，德格勒以文劣削五级，留任。寻又私抹「起居注」，为掌院学士库呼讷所劾，下刑部论罪。有旨以前奏诘公，公引罪乞处分；圣祖原之。九月，充武会试正考官。二十八年五月，改通政使；十二月，擢兵部右侍郎。三十年二月，充会试副考官。九月，偕侍郎博霁、徐廷玺、原任河道总督靳辅往江南视河工；明年正月，绘图还奏。三十三年正月，提督顺天学政。四月，闻母丧，有旨令在任守制；公请给假九月回籍治丧，不允。给事中彭鹏劾公忘亲贪位，请令解任，俾在京守制；下九卿议，如鹏请。三十五年服阕，仍督顺天学政。三十六年，迁工部左侍郎，督学政如故。
　　三十七年十月，授直隶巡抚。公在官以清勤自厉，恤民之隐；尤尽心于农田水利。
　　三十八年二月，诏以漳水与滹沱合，易泛滥；其导漳河由运达海，以分滹沱之势。公疏言：『漳河见分为三：一支自大名经魏元城至山东馆陶，入卫归运；一支名老漳河，自山东邱县经南宫及青县与完固口合，至鲍家嘴归运；一支名小漳河，自邱县经广宗、钜鹿合于滏，又经东鹿、冀州合于滹沱，由衡水至完固口复分为两支，小支与老漳河合流而归运，大支经河间、大城、静海入子牙河而归淀。令入卫之河与老漳河流浅而弱，应量加疏浚；其完固小支应筑坝逼水入河，以达之运；更于静海、阎留二庄挑河筑堤，束水归淀，俾无泛滥』。报可。次第讫工，因奏霸州、永清、宛平、良乡、固安、高阳、献浚新河占民田一百三十九顷，请豁其赋额；从之。三十九年，圣祖以子牙河屡泛滥，自河间以北、静海以南皆被害，遂亲临相视，发帑金命公于献河东西两岸筑长堤，西接大城、东接静海亘二百余里；又于广福楼之焦家口开新河，引水入淀。由是下流益畅，无水灾。其年七月，公以堤工既成，请开诸州县水田，引漳、滏、鏬沱、大陆诸水资灌溉，荐管河同知许天馥为河间知府司其役；从之。畿属故有八旗，牧地与民田相错，岁久民多占牧为田；方奉部牒按验，公令民自首者按则输粮而免其隐漏罪，其弃地愿耕者听，民便之。明年，修永定河工，自郭家务至柳岔口开河筑堤。四十一年八月，饬所属州县广兴水利，近山者导泉通沟、近河者引流酾渠、去水远者凿井溉田，其水道应修浚者俱听借帑兴工。四十二年四月，下诏褒美；擢吏部尚书，巡抚如故。是年冬，以畿辅被水，请发仓赈贷，命富人出粟平粜。明年三月，给事中黄鼎楫、汤右曾、许志进、宋骏业、王原等合疏劾公抚绥无术，致河间饥民散入京城；又以宁津县被灾甚重，而去年竟不报灾：请严加处分。疏下公回奏；公言：『宁津知县陈大经报灾不时，业经劾罢。至民有流离，臣不敢辞咎』。再疏乞从重处分，诏并原之。四十四年十一月，授文渊阁大学士，召还。时圣祖临御久，日潜心六艺之文、河图象数之学，下逮濂、洛、关、闽之书，旁及历算、声音之道；反覆研索，由原达流。公固笃信程、朱，因以上窥羲、文之秘；所奏进文字、发舒心得，圣祖末尝不称善。凡御定诸书，多委公参定；中有「淆赜往复，陈请不倦」。故最后圣祖诏廷臣，言『知光地者莫若朕，知朕者亦莫若光地矣』。乌呼！岂不荣哉！然公自初在朝即中立，畏远权势；其后位益高，忌者益众。凡公所称荐，多见排挤，因以撼公。公恐启门户之祸，益慎重寡言；其有献纳，罕见于奏章。独与公共事内廷者，时能道之。圣祖尝召编修沈宗敬至，命作行、楷书；因传谕公曰：『朕初学书，宗敬之父荃实侍；每下笔，即指其失，兼析所由。至今每作书，未尝不思荃之勤也』。公对曰：『此即成汤改过不吝之心也。苟自是而恶直言，则无由自镜矣』。进对时，圣祖问『近日民情若何』？公言：『方三藩播乱，民心摇摇，未知所归；今上恩德信于天下矣。往岁闽中旱荒，群吏不能宣上德，所在发帑、粟多干没；民饥且死，独归怨于有司耳』。时有开矿者，大豪多辇金京师谋首事；圣祖以问公。公对言：『开矿以食饥民，无不可。请着令许土着贫民人持一铫以往而越境者诛，则奸人不致屯聚山泽以酿乱』。议遂定。公于当世人材贤、不肖，往往直言无隐。江宁知府陈鹏年为总督阿山所劾，问重辟；公言其冤，鹏年遂召入。两江总督噶礼与巡抚张伯行互纠，遣大臣往讯，狱久不决；而诏罢噶礼、复伯行官，公有助焉。桐城贡士方苞坐戴名世「南山集」序，论死；圣祖一日言『汪霦死，无能古文者』！公曰：『唯戴名世案内方苞能』。已而苞得释，召入南书房。公之护惜善类、启迪圣聪，多此类也。
　　四十八年，充会试正考官。五十年，以疾乞休，辞甚切；报曰：『览卿奏，朕心惨然！想当时旧臣如卿等者，不过一、二人；今朕亦老矣，实不忍言也』！五十四年六月，再疏乞休，且以「母丧未葬」为言；诏许假二年，赐诗宠其行。明年三月，诏促公以是冬赴京；且云『南方暑湿，善自保。荔枝性极热，毋多吃也』！五十六年四月，至京。明年正月，内阁议上孝惠章皇后说疏中有阙字，部议降三级；诏勿问。先后三具摺以老病乞休；圣祖以大学士王掞在告，俟其还，具疏请。五月，卒于官；年七十有七。驾在热河，下诏悯悼。遣恒亲王率内大臣侍卫奠茶、酒，赐银一千两；令工部尚书徐元梦护其丧，予祭葬，谥曰「文贞」。雍正元年，赠太子太傅。
　　公平生释经之书甚具，其言曰：『蔑训诂者无师、滞章句者无得，故学莫先于能择矣』。其于程、朱之说，时有同异。论「大学」，宜还古本，而以「知本」为格物第一义；「易」兼综象数，「礼」兼采「大戴记」。论子云、仲淹，书有格言，节取焉可也；康节、象山，所造高明，慎师焉可也。知言者以为然。公门下士杨名时、陈鹏年、冉觐祖、蔡世远，并以德望重于时；他如张昺、张瑗、惠士奇、秦道然、王兰生、何焯、庄亨阳之徒类有清节，通经、能文章：故本朝诸名公称善育材者，必以公为首焉。
　　--以上见「碑传集」卷十三「康熙朝宰辅」（下）。
　　·姚启圣
　　姚少保启圣传王源
　　姚少保启圣，字熙止；浙江会稽县人也。生于明天启四年甲子。十岁，能文；十三岁，补弟子员。美丰仪，性豪荡不羁。喜任侠，膂力过人。
　　国初，江南甫定，公游通州；有土豪侮之。公怒，赴军前，请以家财佐军，求判通州，许之；乃权知州事。既至，立执豪，杖杀之；弃官去。久之，于萧山县城外见两健卒驱二女行，一老翁随之哭；问之，其女也，被掠。公佯慰老翁，劝之归；又好言劝卒，稍稍资翁金。卒许诺，各俛首解囊；公忽夺拔佩刀，手刃两卒仆地下，纵翁及二女去。事闻，捕之急，遂亡命江湖数年；乃易姓名，籍于旗。
　　康熙二年癸卯，旗下开科，公举第一，授广东香山县知县。当是时，云、贵既平，明永历亡，所封延平王郑成功远据台湾且死，子经微弱，其将黄梧以海澄降；遂取厦门，海烽俱熄，内外宴然，称太平。三藩者，平西王吴三桂，守云南；平南王尚可喜，守广东；靖南王耿精忠，守福建。三桂、可喜与精忠之祖仲明俱明降将，破明有大功，封王；三桂且执永历杀之，加亲王。故使三人屏藩南服，统强兵宿将备非常；于是三藩之势倾天下。公初至香山，澳门贼霍侣成弄兵，大吏不能制，公以计擒之；复叛，又率奇兵缚以归，海始靖。而督、抚忌公才，顾以通海劾公，将置公死。公夜见平南王，以危语动之；王上疏白其枉，督、抚皆自杀，而公罢官。
　　初，公将授室，闻里何氏女英异，有神力：其父尝设宴，女出汲，注水三斛，左右手挈其二而口衔其一以归；乃聘之。生子仪，年方十五，力举千斤；能驱驷马、驾奔车，自后掣之，马踯躅不能进。十二年冬十二月，吴三桂反；十三年，耿精忠亦反。尚可喜初不反，其子尚子信胁以反。所在响应，天下震动。公掀然笑曰：『竖子反乎？吾视若等池中蛙耳，何能为』！朝命亲王某帅禁旅讨精忠，公与子仪募健儿数百赴军前。王大喜，令击紫阆山、枫桥诸贼，悉平之；授温处道佥事。益募兵自为一旅，进破石塘，夺杨梅冈；威名大振。先是，精忠反，使人招郑经；经至，精忠复拒之，将士多为经内应者。经于是取泉、漳诸府，复据厦门，日与精忠连兵；精忠战数败，公又使仪破其骁将曾养性于温州。十五年，大军入仙霞关，长驱向福州；精忠以公往说，遂降。乃以公为福建布政使，仍率其众从征剿。是时尚之信亦降，吴三桂顿兵湖南不出。惟叛将刘进忠据潮州，与经为声援；而三桂将韩大任在汀，亦谋归经。大任者，为三桂守吉安，被围久，三桂不救，乃弃吉安由赣趣汀；为人多智、善战，人呼为「小韩信」。公曰：『是可弃以资贼乎』！单骑至其军，说降之。因以其军临潮，招进忠，进忠亦降；精忠之将也。郑经退师厦门。未几，泉、漳贼蜂起，招经。十七年二月，经使其将刘国轩、吴淑、何佑等复犯泉、漳，大军屡败；公援漳，败贼于壁鑪。而海澄公黄芳世、都统伯穆黑林败绩于台腰树，提督段应举战于祖山复大败，走保海澄；国轩进兵围之，势甚张。六月，即漳州拜公兵部右侍郎兼都察院右副都御史，总督福建；数日，海澄陷，满、汉兵死者万数千人。国轩乘胜破长泰，同安，分略南安、安溪、惠安、永春、漳平，俱下之；七月，围泉州，福建大震。王公、将军众十余万，观望不敢进；公分兵救泉。上疏陈机宜，请急救泉、漳，而广储偫、缮城隍、厄险要、鼓励将士以待；又乘间复平和、漳平以牵制之。贼攻泉两月，几拔；闻援兵将至，解而西。九月，偪漳州，精兵三万、号十万，壁于龙虎、蜈蚣诸山，距城数里，金鼓沸地；公以蜡丸五檄泉州兵来援不至，城中汹惧。时耿精忠仍为靖南王，与满州赖将军同在漳拒贼，合兵不满万，相顾无人色；公笑谓之曰：『恐乎？贼狃胜而骄，谓我不能战；若出不意奋击之，贼必败。贼败，即不复能师；灭贼、平海，在此举矣。战也』！乃督兵出战。公貌魁岸，长髯；目有芒，闪闪逼人。仪更雄伟，长七尺；挽弓四钧，百步外命中洞甲。结壮士钟实、张黑子、赵二、王三痴等十人为股肱，皆勇冠三军。公自募□兵千人，益之以大任之卒为三千人，皆慓悍敢死，无不一当百；仪常帅为军锋，故所向披靡。及与国轩战，国轩大败，阵斩其将郑英、刘正玺等十余人，斩首四千余级，生擒千二百人，溺死无算，虏获军资、器械不可胜计；国轩奔海澄。于是乘势复长泰、同安，而贼不敢复出矣。公善招抚，开「修来馆」以纳降，不惜金钱重贿，多行反间以携其党；贼无义、轻叛服，啗以利即降。不终岁，将士降者二万余人。公笑曰：『吾但以贼攻贼，贼亡无日矣』！然海澄濒海负险，唇齿厦门；贼因险为垒，堑重阻深，峻不可犯。金门、海坛、臭涂澳诸岛，艟艨钜舰相望，守甚固：相持一年不决。公以其间大治水军，请复设水师提督；而分兵绝其饷道，贼乏食日窘。会吴三桂死，其党退保云、贵，贼势益孤；其五镇将廖琠、黄靖等以数千人同日降，何逊、郑奇烈、陈士恺等各以众先后降。十九年，公会巡抚都御史吴兴祚、提督万正色合兵，水陆大举；而招经所倚大将朱天贵亦叛经降。贼大惧，公乘间进兵，连破其十九塞，贼崩溃。而公遣间赂经嬖臣某，使为内应；谋泄，经杀之，株连数百人；众益叛，遂败。经仓卒弃海澄、金、厦，率众遯归台湾；福建悉平。初，经之祖芝龙，明天启时海贼；崇祯元年受抚，授游击，使防海，海汛止澎湖。澎湖南有岛曰台湾，袤二千里余里，沃饶，产五谷；红毛地也。福建饥，芝龙请取台湾屯田以资军食，朝廷许焉；芝龙遂率众驱红毛屯之，建五城以守，官资其利，而郑氏益富强。及隆武即位福建，封芝龙为公，弟鸿逵等俱列侯；芝龙阴送款于大军之下福建者。其子成功力谏，不听；隆武遂亡。芝龙自谓大功，当封王；而大军绐之入营，执而北。成功走海上，号召其众十余万，据厦门，奉永历正朔；与大军相拒二十年，多所杀伤，民困供亿不聊生。己亥，入犯江宁，败去；乃据台湾。朝廷虑其为患无已，悉迁沿海居民于内；民多失业，益困。及耿、郑之乱，用兵数年，杀掠、流离、死亡亿万，不可胜数；幸而存者，供敛资粮、械器，剥肤椎髓莫能给；驱役动数百千万，加之饥馑。而军所驻，夺民居并其妻女；系老弱为奴，昼夜鞭箠乱下，死者又无数：公恻然伤之。十八年，上平海机宜十四事，即有「减满兵」之请。及海澄、金、厦平，遂请王班师；疏三上，乃允。而禁旅驱系男妇二万余人以归，公重赂王，请王令「军中敢有挈归良民男妇者斩」；而公则以金赎之。凡捐三十余万金，悉赎以还民。又请开界复民田墓庐舍，悉降卒仰食者恳其闲旷而列戍于其外，所以安内而攘外也；乃市牛、种给之。而数十年闽人患害无所控告者，悉除之；民始庆更生焉。
　　施烺者，故郑氏将；其叔曰施福，菜佣也，芝龙并倚任之。烺夙枭雄，为郑经（？）所重；因一幸臣，欲杀烺，烺遂来降。初以为水师提督，疑其贰，召入京，罢水师提督。公与贼相拒海澄，计非水师不能克，请复其军；因荐烺，不用。及金、厦平，中外无复以台湾为事；公独谋殄灭之。二十年正月，郑经死，子少、国内乱；因请乘机进取。复以百口保荐烺；朝廷乃使代万正色，公厚资助之，欲其相辅成功。而烺知郑氏必亡，乃密疏请独以师进。二十一年五月，将由铜山苏尖开洋，乘南风以攻澎湖；公曰：『乘南风，不如北风。盖澎湖南惟娘妈宫一澳可泊舟，使贼固守未能克，我军退将无据；若其北澳甚多，进退俱便。澎湖一下，乘风直捣台湾如破竹矣』。且时方夏，飓风不时作，不利；遂不果。二十二年癸亥，烺卒请留公厦门，独帅师。六月，向澎湖，国轩果守娘妈宫逆战，杀总兵朱天贵等，将士多战死；烺败，漂泊海上，不敢归。数日飓风不作，而贼党吕韬等前密受公檄，自台湾间使招烺；烺复进，海水顿长，遂克澎湖：盖天幸也。闰六月，国轩以郑经子举台湾降。郑氏自明末蟠踞海峤，历四世、六十余年，经虽败归，尚以永历纪年；至是，而明之年号始绝云。
　　公初晋尚书，予满洲世职。而公厚养将士，造器甲、火攻战舰，用间招携抚顺，前后捐金三、四十万，吏部计例应加级至四百有余；乃加太子少保。及克澎湖，先登陷阵，皆公所养将士；军资赏赉，出于公者犹十余万。台湾平，烺封靖海将军、靖海侯，而公不复序；郁郁疽发背，即以是年十一月卒。闽人无贵贱、老幼，莫不流涕，肖公像祠之。其归葬也，送者号咷数百里；至今，犹祠祭之不衰焉。郑芝龙之初起也，厦门有浮石，文云：『生女灭鸡，十亿相倚』；人莫能解。及台湾平，乃知十亿，兆也；女兆，姚也；郑藏酉，酉，鸡也；灭鸡，灭郑也。计公之生，郑氏初起；郑灭，而公亦卒。是天特以灭郑氏而生公；而公生；岂偶然哉！仪以都督佥事充狼山总兵官；后补偏沅，卒于任。耿精忠以福建平，召入京，与诸叛磔于市。韩大任归公；未几，亦召入，发旗下被甲；以事钳絷之，数年始释。二十八年，嘎尔旦入犯，随大军出御，死于阵。
　　野史氏曰：吾闻姚公之令香山也，几陷不测；既罢官，识者多悲其不遇，而公之志浩然不衰。未几，遂建殊勋；五年秉节钺而平海，非气运所关之人哉！其成功赫赫，乌能或之先也。闽人德之，如周之思召公。盖其所以造福于民者，其德甚大而功甚伟；有「闽颂汇编」纪其详，兹不具载。
　　--见「碑传集」卷十五「康熙朝功臣」（下）。
　　·吴兴祚
　　两广总督吴公兴祚传（节录）鲁曾煜
　　兴祚字伯成，号留村；浙江山阴人，入正红旗籍。以贡，知萍乡县，改无锡。
　　康熙十四年，耿精忠据福建反，和硕康亲王帅师平闽；荐伯成从征，以才超为福建按察使。时耿逆已降，郑经遁归厦门，朱统錩亦败走赣；伯成阳曰：『赣非我土，不奉诏，义不敢越尺寸』！遂班师；阴察降帅中有智计者，令诱统錩来，遂擒之。擢巡抚；总督姚公启圣与伯成同里閈，殊相得。郑经将刘国轩围泉、漳二郡，启圣御漳州、兴祚援泉州，从乱山窅谷中斩藤葛以进，连败贼众，复永春、德化二县；国轩夜遁，泉州获全。遂与启圣谋扫厦门，伯成议兵三路，每路各万人；曰：『可入，则三道并发，使贼狼狈，首尾不能救；不可入，则下碇固守，以逸待劳，彼此互应』。启圣从之，经遂溃走。晋兵部尚书，予世袭。
　　二十一年，迁两广总督。甫至，部以废藩绿旗官兵分左右翼，左镇广州、右镇韶州；制府据上游，有隐然碁布之望。逆藩尚之信伏诛，遗孽犹拥盐、铁重利；伯成厘剔其奸，民困大苏。东安有步曰河头者，贾区也；百货集其地。大豪胡从据市籍，率二十而算一緍；伯成■〈艹大手，上中下〉而徙其家。潮之广济桥，闽、粤孔道，圮而民病；伯成曰：『吾犹不忘闽，况粤耶』！予白金四万两，桥圮前愈益固。在粤二十年，民便之。
　　伯成风致甚俊爽，出则重■〈骨孝〉吹螺，大帅戎服、帕首裤靴，以威见惮；入则衣轻衣，从小僮二怀铅提椠，与骚人雅士酌酒分韵。所着有「宋元声律选」、「史迁句解」、「粤东舆图」。
　　后徙古北口都统，卒于官。
　　--见「碑传集」卷六十四「康熙朝督抚」（上之下）。
　　·陈昂
　　广东副都统陈公昂墓志铭方苞
　　公姓陈氏，讳昂；泉州人。世居高浦；国初迁滨海居民，徙灌口。父兄相继没，以母寡艰生计，遂废书，贾海上，屡濒死。往来东西洋，尽识其风潮、土俗、地形险易。
　　康熙癸亥，上命浙闽总督姚启圣经略台湾，遣靖海伯施琅统诸军进战，求习于海道者；公入见。时制府以水战宜乘上风，公独谓北风剽劲，非人力可挽，船不得成■〈舟宗〉；不若南风解散，可按队而进。施意合，遂参机密。将至澎湖，北风大厉，氛雾冥冥，昼面不相觌三日。军中恫疑；公进曰：『此杀气也，将军毋以父兄之仇，欲效楚伍员倒行而逆施乎』！将军曰：『然则吾誓天』！公手案以进。誓毕，风反日晖，遂克澎湖，归疾病痍伤者于台湾；其吏卒大憙，郑氏遂归命，兵不血刃。策勳，授苏州城守。一调再迁而至碣石总兵官，擢东广副都统；皆滨海地也。
　　尝奏请西洋治象数者宜定员选，毋多留；其留者，勿使布其教于四方。自开海洋，登莱、江淮间海舶至，菽粟、布帛即腾踊；佥曰内地年登而榖贵，职此之由。久之，语上闻，命尽闭海洋；公闻之，独曰：『南洋，非此伦也。吾少历诸番，皆习耕稼，无资于中国；或海壖毁饥，商舶尚以诸番之米至。今概绝之，则土货滞积，而滨海之民半失作业』。欲上言，会疾作。将终，命其子以遗疏进；众皆疑焉。叩之闽人，则曰：『斯言也，甚信』！
　　公之子伦炯，介吾友杨君千木请铭；余既奇公之迹，又其言宜考信于后，乃受其请而谱之。公历官皆能其职，有遗施在人。卒年六十有八。父讳健，前母许氏、母王氏。自曾祖以下，皆受一品锡命。夫人林氏。子三人：长伦炯、次芳、次伦焜，以某年月日葬公于某乡某原。铭曰：迫为生，海之涯；备诸艰危荣遇，亦由兹志。愿无余安，以反其居。
　　--见「碑传集」卷十五「康熙朝功臣」（下）。
　　·黄性震
　　黄太常性震传
　　黄太常传
　　黄太常性震传蓝鼎元
　　黄太常名性震，字元起，号静庵；福建漳浦人也。家贫；年十二，怙恃皆见背，茕茕拮据。从父子完，以倜傥不羁奇之；取史传、古文命读，一目数行，皆不忘。遭时莽伏变起，四邻黄族多遇害，几不免者数四，幸得脱；自信为天所生，必有所用之也。客游三山，靡有合，困穷益甚；然不肯作受怜意，人莫测其浅深。慨然叹曰：『丈夫生际扰攘，当以盘错显利器。但世无常何，孰识马周！吾长此落落乎』？
　　岁丁巳，闽督姚启圣入漳筹海；时军兴旁午，才略之士多欲出见所长。又闻启圣虚心求贤，可与共事；于是仗策军门，进「平海条陈十便」。启圣奇之，与语大悦，恨相见之晚；每引入卧内谈机密，促膝借箸，至夜分乃出。凡练兵遣将、用间用奇剿抚机宜，无不竭谋尽智，动辄有功；其出龙虎山、复长泰县、夺江东桥小港洲水晶坪诸处、招抚五大镇，皆出区画。启圣上其功，廷议以同知用；奉旨从优议叙，加佥事道。感激知遇，益思报称。念敌势蟠结浩大，非离散其党羽、阴乱其腹心，未易猝图；请建立修来馆以收纳归诚将士来降者。无真伪，胥善待之；夏屋美衣、车马仆从，炫耀街衢。由是，海上诸党多潜来归顺；具白启圣，分别授以官，可用者竟实用之：至者如归，皆大喜过望。得海上间谍，悉不杀；原赐之，恣其来往，即用以侦海上事。凡敌人举动，罔不知者。视岛中良将及所信任腹心有才干智谋者，或大书其官爵、姓氏，标之公馆，饬备供应；侦者以为实然，辄阴报海上，疑而杀之。由是贼人自相疑贰，来归者日益众；一鼓而平十九寨，复海澄，克厦门、金门。将帅有利剿者，性震密白启圣，禁戢安民，全活数十万众。捷闻，优叙军功三十二级，加正一品。
　　壬戌，授北直霸昌道。建义学、立义塚，治悍鸷旗丁。以响马贼为害，莫知踪迹；密谋隶役中可任者二人，阳以法斥去之，俾充贼党。因得悉知贼姓名及其居处出没，以次执缚，械送刑部，咸置法；政声大震。车驾幸密云，召见褒嘉，赐蟒袍、宫紵宠异之。
　　寻擢广西提刑按察使，于署侧设省刑所二，锅灶、器皿、薪米、被帐皆备，解差、犯证至者寝食其中，按名分给；讯结即去，沈冤，滞狱多所平反。有崔玉枝一案，牵累多人，皆久定大辟；察其可哀矜者覆讯得实，力请广督吴兴祚具疏开释，赖以全活者数百人累累盈庭，为具酒食、给衣服，赏赉还家，一时呼天动地，以为于定国、张释之复见也。计典入觐，上「粤西瘴疠」一疏，俞旨嘉纳。
　　未几，迁湖南布政使；清革陋规、包收诡寄诸弊。询民疾苦，用缓咸宜。悯长沙郡河汹涌，商艘屡淹；相度地势，别开一河于侧，使安得泊：楚人以为百世之利云。武昌夏逢龙作乱，变起仓卒，陷没四郡，人情汹汹；廷臣以湖南为虑，上曰：『有黄性震在，无虞！彼佐平六十年海氛，何况于此』！果胸有成算，知草寇无能为，晏然如故；不数月，而贼徒歼灭。更修葺书院，作兴士类；正己率属，抚安穷黎：潇湘、云梦间颂声洋溢，翕然称善治焉。
　　辛未春，得呕血疾，遂以病乞休，优游林下。漳浦学宫岁久将倾圮，重修文庙、明伦堂，轮奂聿新；置义学田租，为邑士科举公车之费。复建文昌祠、敬一亭，修梁山钟秃坊，浚泮池、傅公河。浦自前明以来，人文甲于漳郡。形家谓『双溪二坝收矾山、梁山诸水朝宗城下，富庶莫京；后以年久坝坏，二水背流，气运稍减。今欲兴复其故，需费二千余金；佥谓非常工役，非黄公莫能举此』！则毅然起而肩之，独力填筑；疏通内河，俾诸水仍旧朝宗。邑士大夫高其义，镌石学宫志之。家居故在湖西，先世所聚族者。兵燹后，晨星散处，一望苍凉；每潸然泪下，有敦族立宗之志。顾谓所亲曰：『倘得一命之荣，施及三党，是余愿也』！甲子，司臬粤西；遣族子太学生赐旋家董其事，鸠工庀石，筑土堡为藩篱，俾族众咸有宁居。中立大宗庙，以示报本；次立小宗庙，联五服之亲。各置祀田租千余石，以供烝尝。立义塾，令阖族读书其中；置书田租四百石，为膳修、膏火之资。复置义田租八百石，以赡族中冠婚、丧祭、孤寡、贫穷无告者。仲兄都司佥书性昂，远居蜀，没已久；遣人挈其家，扶榇归葬。功兄太学生性祥，久居粤；亦为挈家旋里，授宅分产。兄没，为置祀田。凡群从兄弟之子，皆视若己子；婚娶，田宅次第均分。五服皆有分产，多寡以服制为定。居乡由由，弗与人争角；即有犯者，亦不校。尝曰：『君子与小人校，不惟不能胜，亦不可胜；虽胜亦非也』。甘淡泊，食无重味。与乡士大夫立「敬简堂公约」，以尚淳风。时率园夫灌花莳竹，自锄采以为娱。每逢胜景，偕好友三五辈出郭遨游；芒鞋竹杖、谈诗对奕，有洛社耆英之致。
　　己卯冬，召督永定河；至京师，奏对畅春苑，荷温纶总理钱粮、工料事务。河中要地在清凉寺口，旧为沸水冲陷，深几二丈许。兴工之日，以天子命，为文祷告河神；次日，沙淤数尺，不五日冲塌悉平。浑河性多不测，汹涌恣肆，堤几溃者再三；躬督视防护，朝服屹立无所畏，狂澜卒安，人皆以为异。河道长数百里，为设五里一旗、一炮，旗书督工官姓名，以专责成；有急则施火炮，便于闻声驰赴。沿河安置物料，省临时搬运之费。日夜奔走劳勤，冲冒风雪，废寝食，旧疾间作；从子尚锦从旁宽慰曰：『惫矣，稍休息焉』！瞪目视之曰：『不强不远，不劳无功。任君国事，即委致其身也，庸知劳乎』！不四阅月，大工告竣。车驾临幸，放水；一日，召见五次，慰劳殷渥。未几，迁太常寺卿。
　　辛巳冬，卒；年六十有五。生平好善，出于天性。属吏、搢绅有文学，皆隆礼待之。尤好扶植单寒；海宁学士查陞未遇时，一见如旧相识，不惜千金资其成立。四方名士登门缔交；或延为诸子师，束脯至以千计。如江南进士黄晖烈、陶自悦、福州翰林严宗溥，皆所罗礼以训蒙者；时人服其藻监。卒之日，士无论知与不知，莫不咨嗟叹悼；谓「斯人不可复得」云。
　　论曰：世无常何，孰识马周；豪杰所扼腕也。当其遇知己、奋风云不五年，遂臻方伯；虽马周知遇，亦何以过于斯！郑氏父子、祖孙窃居海上者数世，地利人和，未易猝拔；所以离散其手足、挠乱其腹心，启圣力也。启圣得力，专在「修来」一馆；司馆者之功，不待问矣。运筹决策，绩在封疆；敷政宜民，声施金石。至其宗族、乡党之间，仁深义笃，直与范氏希文颉颃千古；岂马周仅购佳宅所敢望哉！士大夫履丰席厚，如斯人者不乏；试以斯人自比拟，吾不知其何如也！
　　黄太常传沈德潜
　　公讳性震，字元起，姓黄氏；闽之漳浦人。年十二，父母俱丧；家贫，艰于为生。然有大志，读史遇豪杰崛起事，声色俱动，隐隐窃自负。年既壮，益练习当世事。
　　时「海寇」郑成功窜居台湾，公于闽海要冲、澎台形势，凡港■〈氵义〉险易、澳岛出没及贼情向背，一一熟悉于胸；然而困逾甚，人无繇奇之也。归化令名易，公族子；寄籍粤东，官于闽。见公，与语曰：『叔非风尘中物，幸自爱』！公曰：『世无常何，谁识马周！今「海寇」未殄，庙堂需材；吾如涉川之舟，须吾友扬帆风飞耳；宁能长此郁郁乎』！时公年四十矣。会闽督姚公启圣奉命平寇，公谒军门，条「平海十便」；姚公用其策，相与密谋，遂平台湾。公之献策也，首言兵法攻心：『贼祖孙、父子踞海，识形便；台湾天险，诚难为力。今郑经溺酒色，子幼弱、将不一心；倘能不恡官爵、金帛，携贰其党，披其腹心，贼易易平耳』。姚公称善曰：『陈平所以毙项籍也；吾以此委君矣』。公曰『未也。贼今新陷海澄，数胜而骄；骤抚之，是示弱也。宜伺间出奇，大挫其锋，收诸要地以蹙其势；师丧地蹙，孤岛难恃，然后抚而怀之，其心乃离，澎、台可一战下也』。姚公曰：『此项籍所以降章邯也』；称善久之。于是出龙虎山、复长泰县，大破于西溪，夺江东桥、水晶坪等处；公曰：『可以抚矣』！乃大开修来馆于漳州，来降者予官服、车骑；即亡，无所问。卒有亡入贼者皆夸示，所有贼心动。谍至，密饬诸营厚款之；谍即以情输。战有日矣，或塓馆舍，盛供具，大书「某镇某官公馆」；声言某月日，某将当来降。贼互猜贰，归者日众，贼党日孤；我师一鼓而下十九寨，遂复海澄，克厦门、金门。经遁归台湾，身死；子克塽，澎湖一战面缚，海寇平。诸将克金、厦门时，议悉诛贼党，而以其子女、资财犒军；公密白姚公，申禁令，全活数十万众。先制府上公功，廷议以同知用；奉旨优叙，以佥事道用。至是，加军功级，授霸昌道；盖异数云。
　　公之莅官，由霸昌擢广西按察使，寻擢湖广湖南布政使，以病乞休；家居七年再起，总理永定河竣，晋太常寺卿，卒于真定。官霸昌时，其地满、汉杂处，故多闯马劫掠；公阴遣使入盗伙，廉其姓名、巢窟，悉擒治之。旗丁重责剥人，至没入其妻女；公下令听民赎回，不从者置之法，咸震讋无敢犯。官广西时，适遇大容山叛，案辞连高、廉、罗、肇、浔、梧、柳、庆八郡人，狱几满。公拟斩渠魁崔枝玉等，余省释；属天寒，男妇计口授衣，市廛中布为一空，欢呼声动天地。总藩湖南时，值武昌夏逢龙乱，已陷四府，廷议方出京军；上曰：『湖南有黄性震在，彼佐平数十年海氛，何愁么么跳梁辈！且襄阳有总兵蔡元，二人必能了之』。蔡元者，破逆藩时有功者也。时抚军亦议请兵，公谓『用兵如治乱丝，缓之则绪自清，急则棼矣。今第静镇以安众心，俟贼焰少熄，扑灭之，一偏裨力耳；何为张皇，以生四方伏莽之心哉』！未几，贼果破，逢龙诛死。公之总理河务也，治法：五里设一旗、一炮，旗书监督人姓；有令则发炮，远近闻声驰赴，士卒各下堵埽料，隐然以兵法部署也。前此数年绩弗成者，四阅月讫工。上嘉其功，一日五召见，授太常卿。方欲大用公，而公积劳成疾，遽不起矣。卒年六十有五；未竟设施，宇内惜之！
　　长子尚宽，康熙丙子举人，江南苏州分府；江抚仪封张公委巡视通省河道，时制府掎摭张公，因中伤分府，诬以糜费帑金，落职。今天子眷念功臣后，得邀恩恤。
　　公之孙日煦，函公行述走三千里，请为传；予掇其大者传之，俟史官采入国史传中。赞曰：鸷鸟整翮，夺击秋风；蛟龙盘屈，变化雷雨：贵乎乘时也。公发谋破贼，揃刈枭鲸，武功赫矣；戢奸苏枯，波臣安恬，文德懋矣。然当贫困无憀时，智谋才术，一无施设；不遇风云之期，垂翅蟠泥，犹庸竖也。呜呼！士之抱奇才而低首抑志为俗士小夫所鄙笑者，可胜道哉！
　　--以上见「碑传集」卷四十一「内阁九卿」（中）。
　　·杨捷
　　诰授光禄大夫少傅兼太子太傅昭武将军提督江南总兵官三等阿达哈哈番谥敏壮杨公捷墓志铭张玉书
　　昭武将、军少保兼太子太保、提督江南杨公以康熙二十九年十月甲申卒于位，年七十有四。讣闻，天子震悼，命所司议恤、议谥。既上，诏加赠少傅兼太子太傅，易名「敏壮」，祭葬如制；而碑版之文，特命翰林院掌院事桐城张公撰进。荣恩备礼踰于常格，何其渥也！惟公自束发承祖父之烈，从军旅。当世祖章皇帝入关定鼎，公年未三十，即以武略知名于时；历官四十余年，身经数十战所向辄克。比为大帅，而威望益重，以功名终；非才与福并，不克有此。呜呼！岂偶然之故哉！
　　杨之先世，居扬州之宝应县崇俭乡；胜国时，有以军功授后屯卫指挥使者，遂为义州人。公讳捷，字元凯。曾祖讳子隆、祖讳应元，皆袭世职。父讳国栋，以军功，历陞义州城守参将，加副总兵。母赵氏，义州围急，自经死。曾祖以下，皆赠少保如公官；妣皆赠夫人。而公之叔父国桢、国柱、兄振、并用边将立功；国柱、振又先后死事，称名臣：此公之世次也。明末公依洪文襄为偏将。国初，以材勇，擢山西抚标游击；历宣大督标中军副将、九江总兵官，加右都督。以平岭南功，进左都督、提督江西，加太子少保。调山东、江南、福建，加少保兼太子太保、昭武将军，授三等阿达哈哈番；复调江南：此公之官秩也。
　　方顺治五年春，公以副将统精锐赴粤，会金声桓叛，两江骚动；公留军讨逆，与固山额真谭公泰会师恢复彭泽、湖口、九江、南康诸郡。诸大帅见公骁勇，大奇之；遂题镇九江。明年，逆贼授首，江西平。
　　至十年秋，复统九江镇兵入粤，克潮州。十一年冬，征闽，驻师漳浦；其城为贼毁，修筑之。十六年春，奉命提督江西。是夏，「海寇」犯江宁，诏公同江南左路兵相机扑剿。事平，仍驻瓜州，辖庐、凤、淮、扬诸汛。
　　康熙元年正月，移节山东。会于七构乱登莱，几不守；公偕禁旅搜贼党，又以登、沂二镇分辖诸路兵画地戍防，群盗始戢。驻东省凡十二年，诏移江南。甫受事，而三逆变作，浙温、台陷，势张甚。有议设蒙古兵于松江者，公不可曰：『闽、越易与耳，不日即成擒矣』。
　　至十六年，闽逆已殄，而海氛助虐者尚炽；特命公入闽提督水陆军务。公至，简阅士卒，疾救漳、泉属邑之被贼者。察诸镇中惟黄福、甯大来敢战可任，乃亲帅镇兵、会禁旅合攻惠安，拔其城。贼踞洛阳桥北，断桥以拒官军；公阴遣奇兵袭毁贼营、出桥南，贼腹背受敌，遂溃，泉州围解。而水师镇、协又先奉公密令于外洋牵贼势，至是犁沈贼舟，歼剿甚众。漳州贼请抚，众议持两端；公登赤岭望垒整暇，谓『此款我师也』。决计进，皆败走。公以水陆势难兼顾，屡疏辞水师；至十八年，始拜昭武将军，命专提陆师剿逆。十九年，贼屯渐山，立十九寨；公以计建七营击破之，遂复海澄。自是伪将接踵归附，即遣为乡导，用三路攻克厦门；虽台湾未下，而贼竖已胆落不复支矣。公在行间两载，触冒瘴雾，抗疏乞身；而庙堂深悉闽地蒸湿与公病非宜，已先有还镇江之命。公既至云间，念舟山犹被贼踞，为江、浙隐忧；咨制府于清端公同浙兵会捣贼巢，略定其地。于是设镇、置县，弛海禁焉。公之远谋制胜，多在筹海；而闽海既清，则吴、越千余里帖然无复熢燧之警。故公之功，平闽为尤烈也。
　　岁当甲子，天子修时巡之典，自岱宗达于江淮；公迎驾淮北，恩礼殊异。越五载，乘舆再狩；公迎觐如初，而慰劳之殷、赉予之盛，视昔有加。时余亦忝扈从，尝与公并骑行；窃睹公顾盼矍铄，冠剑甚伟。及沿江而下，公独乘小艇，携两健卒晏坐于惊风白浪之中，一时丰镐旧勳，咸指目叹羡。余因举昔人诗所云「精神如破贝州时」者，谓公庶几似之。乃甫阅一载而公遽逝，是可哀也已！
　　公之既疾革也，召诸孙侍侧，口授遗疏，惓惓以修海塘、筑宝山城、复海边沙船及派支军食为言；盖公所至之地，有利必兴、有弊必革，兵民无歧视，而尤务施德泽于民。易箦之顷，志存体国，语不及私；以视古大臣之用心，宁有媿哉！公内行淳备，抚孤嫠、振贫困事至周；悉载余前撰柏夫人志中，兹不备书。夫人，塔山参将讳永培女，公元配也，累封一品夫人。子三人，皆以廕起家：懋绪，陕西布政司参议，分守潼关道；次懋绍，云南武定府知府：柏夫人出。次懋纶，河南按察司佥事，分巡大名道；先公两月卒，侧室黄出。娶皆右族。孙六人：长铸、次文铎，俱国学生；次錡，次文孙：懋绍出。次钺，国学生；次镇：俱懋纶出。孙女七人，曾孙女二人。
　　懋绪、懋绍将奉公丧以康熙三十一年九月辛巳葬六合县某山之麓，以余知公深，属为志；特纂公行事之大者而叙录之如此。铭曰：穆如其容，大河乔岳；渊然其器，金熔玉琢。手提鹊印，口画军机；若觿解结，如犀烛微。繄若东南，天戈所指；江南、百粤，睹公遗垒。闽峤焰虐，长鲸鬐张；聿翦群丑，用绥海疆。迄还旧履，作屏江表；貔貅桓桓，虎臣矫矫。南巡迎谒，帝亲劳军；蕃锡燕饮，式渥且殷。吁嗟老成，允倚坐镇；将星儵陨，殊恩弗靳。天章崇奖，赐茔岿然；贻厥孙子，世泽永绵。
　　--见「碑传集」卷十四「康熙朝功臣」（上）。
　　·施琅
　　光禄大夫太子少保内大臣靖海将军靖海侯赠太子少傅施公琅墓志铭
　　靖海侯施琅传
　　施将军逸事
　　光禄大夫太子少保内大臣靖海将军靖海侯赠太子少傅施公琅墓志铭
　　王熙
　　康熙三十五年（丙子）春三月，光禄大夫、太子少保、内大臣、靖海将军、靖海侯兼管福建水师提督施公卒于位。讣闻，上震悼。公遗疏言：『海疆重寄，填抚宜得人』；举江南提臣自代。列荐偏裨以下材略堪任者，备擢用。又请葬于故乡，遂首邱之思；而以子世范嗣侯、世騋守坟墓。章下所司，格于例；上特旨悉如公所请，予祭葬从厚，加赠太子少傅：盖异数也。越数月公葬，有长子世纶以公状请铭于予。伏见我皇上隆礼勳旧，恩意优渥；公拓定疆宇、荡平巨寇，功在史册，炳炳麟麟，不可泯没。谨最公状如左。
　　按状：公讳琅，字尊侯，琢公其号。先世，自河南光州固始入闽；远祖评事公始从福清分居于晋江县之南浔乡，遂为晋江人。至公父达一公，举丈夫子三；公其次也。少倜傥，多勇略。
　　鼎革初，与弟安侯从戎闽、粤间。时「海寇」方张，金门、厦门皆寇渊薮；屡犯会城，踞闽安镇罗星塔。朝命定远大将军统兵进剿，素闻公名，署公副将，随征；攻复闽安，论功实授同安副将。■〈氵丙〉州为同安门户，寇筑垒其上，偪瞰县城；公昼夜防御，且守且战，卒堕寇垒。寻升总兵官；会添设水师提督，廷议推毂公，遂以公移镇海澄，控扼全省。时海禁严，濒海居民悉迁入内地；寇剽掠无所得，始聚屯澎湖，攻据台湾为巢穴，而时时出没岛屿间为患。公偕总督李公率泰以舟师进攻，寇迎战，败之。上知公练习海事，遣大臣入闽招抚，就问公。公密奏可取状，遂授公靖海将军，统舟师克期渡海；会阻于飓风，不果。上辄召公入朝面奏机宜，加公内大臣，晋封伯，留京师。
　　逆藩叛，「海寇」乘间窃发，攻陷海澄，围泉州，犯漳州，来往飘忽；久之，未扑灭。总督姚公启圣率锐师直抵厦门，贼悉众遁归台湾。事闻，上念台湾一日未平，则海氛一日未息；即日召见公，授方略，赐御膳；加太子少保，令回闽治兵。公计寇在台湾，所恃惟澎湖之险；若攻克澎湖，则台湾瓦解。乃以六月誓师，破浪直进；敌率众拒战，胜负未决。入暮，泊舟八罩岛；水急石利，舟不得住。海潮骤长，忽与岛平，飓风欲作遽止；公以手加额曰：『天佑我师也』！鼓勇进攻，炮伤目，不为止。诸军继之，呼声动天地；贼众悉披靡，遂克澎湖。随遣裨将谕降，而以捷书驰奏阙下。上大悦，进封公靖海侯，世袭；解所御衣赐公，制五言诗，亲洒宸翰，褒美甚至。伪藩纳款，公至台台宣播皇上德意，籍其户口；疏请于朝，建立郡县，分置文武官吏、兴学校、定赋税，海外悉平。
　　戊辰春，太皇太后升遐；公入都哭临，上遣大臣劳公于芦沟桥。入见，慰问备至，锡宴加等。又数年，疏请陛见；拜起间，上命左右扶掖之。公顿首言：『臣年老且衰，海疆事重，愿更择人，解臣任』！上曰：『吾用汝心，不在手足。俟二十年后，方如所请耳』。赐宴归。
　　公在镇十余年，以闽人罹海患久，闾阎元气未复，一意休养生息；其大指，在宽以莅众、严以束兵。今濒海数千里桑麻被野、烟火相接，公之力也。尤敬礼士大夫，敦尚文学；治军之暇，多延宾客讲论文史为乐。天性孝友，事父母克尽诚敬；虽公务旁午，定省不懈。长兄卒，以长子世騌为之嗣。事叔如父，抚侄如子。至于平时故旧，尤笃念念不忘也。春间出行郭外，偶感风寒，遂不起。呜呼！公起自偏裨，位至将帅，晋秩宫保，绾通侯印，子孙世世承袭；功名之际，可谓盛矣！结发从戎，身经数十战，最钜者在澎湖，百年逋寇不旋踵而灭；滨海居民复生业者亡虑数百万，舟师估舶连樯于万里之外扬帆往来若履户庭。遐方宝贝麇至鳞集，鱼盐蜃蛤之利充牣闤闠。此固我皇上盛德大业，声灵所加，无远弗届；而当其奋勇独进，出入于洪涛巨浪之间，奏肤功、建鸿绩，公之猷略岂不伟哉！而又能谦让不伐，以功名终；虽古名将，无以过也。
　　公生于某年月日，卒于某年月日，春秋七十有六。配王氏，累封一品夫人。子世纶，江宁府知府；世骥、世騋、世骠、世骅；世范，袭封靖海侯。孙某某。以某年月日葬公于某原。
　　铭曰：赫赫施公，天挺英杰；奋起行间，克树鸿烈。一战澎湖，氛埃屏息；净扫鲸鲵，永销萌蘖。画井定疆，设官分职；皇图式廓，海外有截。帝嘉懋功，通侯晋锡；俾尔子孙，作屏王室。既寿且康，视履元吉；令终有俶，爰返幽宅。炳耀乡闾，辉煌竹帛；千秋万祀，视此贞石！
　　靖海侯施琅传陶元藻
　　琅字尊侯，号琢公；晋江之海滨人。貌魁梧，方颐广额；膂力绝人。幼时游里中定光庵，诣神稽首，见神随拜起；以语众，众未之信也。比长，随族人武毅伯福于军中。时主兵者募壮士，有鼎重千钧，令诸壮士举；咸以「不能」对。惟琅曰：『能』。从容举于手，翔步庭中数巡，仍置于其所；众乃异之。既而从戎，讨山寇有功，授游击。时唐王聿键僭号福州，授为左冲锋。尝统偏师，迷入榛莽；有虎导之行，始与前军会。前军望见琅与虎偕，争趋救，虎逸；琅笑曰：『微虎，吾何由至此』！众大惊。
　　明亡，郑成功罗致之为左先锋，相得甚；军储、卒伍及机密大事，悉与谋。嗣因成功将掠粤之惠、潮以佐饷，琅不可；成功弗怿。复有将弁犯法，当诛；成功为之解，琅不从。由是，成功疑其背己，欲杀之。琅觉，宵奔。自度海上人皆成功牙爪，渡必不能脱；缘山而行。山故多洞，乃匿于洞中。俄而追者数十骑果至，火光烛天，大索严穴。琅所匿洞忽生棘刺，索者不可得。归报成功，成功谓然叹曰：『吾留一患与中原矣』！琅父大宣、弟显，遂被害。越数日，琅从洞中出，昼伏宵行，乃抵于晋。从定远将军解福州湋，授同安副将。破■〈氵丙〉州垒，擒其骁将，降万余人；升总兵官。旋升水师提督。成功卒，子经犹据厦岛。康熙元年，琅密陈金、厦可取状，上嘉纳焉；即命便宜行事。遂率将士搏其岛克之，降万八千人；替秩右都督、靖海将军，入为内大臣，封伯爵。两岛既破，经收残卒数千，窜台湾；伪将刘国轩以澎湖险要，据澎湖。经死，子克塽继；士卒渐众，仍抗命猖獗如初。二十年，内阁学士李光地又陈台湾可取状，并荐琅才可用，总督姚启圣亦奏琅能；仍出为水师提督，加太子少保，驻厦门。明年六月将兴师，筹画指挥，统其权于制府；而亲率其旅，在提督军门适候南风。或言不利于行者；琅曰：『吾泊舟地离贼远，北风起，舟从风飘散，非二、三日不能集。今夏至前后二十余日风微浪静，夜可泊洋，聚而观衅；不过七日，举之必矣。且国轩为郑氏枭将，澎湖破，则台台不战而自下也』。遂行。入澎，故道皆为贼据，官军不得泊；因次八罩台。水驶石恶，忽潮涨石尽没，得平坦以渡。国轩筑短墙、置腰炮，环二十里。琅遣前锋蓝理等夺舰直入，会南潮发，为疾流所压；贼舟四合，琅亲督师■〈舟宗〉冲其围，总兵官吴英继之，杀贼将大小七十、贼兵二千，取虎井、桶盘屿。遂督师分三队，东指鸡笼山为奇兵，西指牛心台为疑兵，中又分三股攻贼坚垒。贼坚拒良久，总兵官林贤率先陷阵，大师继至，呼声振撼波涛；自辰至申，焚贼舟百余，杀其将三百、兵万二千有奇。凡海洋占候：云合风生，雷鸣风止。将战时，黑云起，国轩方椎牛置酒相贺帐中；忽闻雷鸣，贼军皆错愕无措，遂大败，遁归台台。我军乘胜趋台，国轩就缚克塽降，果如出师时琅所料。盖琅家于海滨，知海岛险易；又向依郑氏，热悉其上下军情故也。台湾平，琅由海道报捷，七日抵京师；而启圣以飞骑由内地入奏，后琅二日抵京。仁皇帝嘉琅功，封靖海侯，世袭罔替。琅还朝，以步履艰，命侍臣扶掖上殿，恩赉有差。年七十六，卒于官；谥「襄壮」。子世纶、世骠，世范；范袭侯爵。骠为水师提督；以康熙六十年朱一贵叛，征讨有功，赠太子少保，谥「勇果」。其克台亦六月，与琅平台之期先后相符云。
　　赞曰：余闻琅泊军安平，海有废井，拜之而泉沸；其精诚感格，与汉贰师「刺山泉涌」者何异焉！又闻鹿耳门有铁板沙伏沈水底，舟人必量水而行；门甚狭，又难连樯并进。当琅师抵门，海水骤涨四尺，舟得并驾而入。则平台之绩虽曰人力，岂非天命与！然琅不过一海滨力士耳，卒能除国患、复家仇，忠孝两全、勳名赫弈，琅亦人杰也哉！
　　施将军逸事李光地
　　施将军名琅，闽之晋江人。
　　值明乱，少而从戎，曾随大学士黄公道周出仙霞关；知事不可为，辄以偏裨有所建陈。公报之曰：『君言是也；顾吾大臣，仗义守死而已。倘有他奇变可以佐时，君辈行矣；勉之』！遂谢黄公去。明亡，寄食海上；郑氏嫉害公，不相容，囚公舱中，欲杀之。公以计遁脱，郑遂杀其父若弟。公归本朝，用战功，数年间至大帅，佩将军印；召入为内大臣，列伯爵。余素未深知公，一夕就公烛下话，道及顺治己亥年事；余曰：『社稷之灵也！令贼不屯兵城下，驱而径前者，是诚可危』！公笑曰：『宜何向』？余曰：『循山而东，奈何』！公曰：『南、北步马不相若久矣，众寡劳逸又悬〔殊〕；所在虽响应作声势，实观望，不能为之助也。才涉北地与官军交，贼立尽耳』。徐又曰：『向彼舍短用长，委坚城，泝江而上；所过不留，直趋荆、襄，呼召滇、粤三逆藩与之连结，摇动江以南以挠官军，则祸甚于今日矣！弃舟楫之便而敝攻围，故知无能为也』。余以是知公能。
　　明年，天子以海患久未熄，复起公提督水师，专平海事。越二年，余请急家居，邂逅公小店中；雨甚，稍憩。余曰：『公出师在此月，然众皆言南风不利；公必犯之，何也』？公曰：『贾竖之言也。夫北风日夜猛，夜更甚。自此至澎湖，舟戴星行，就能鱼贯相尾，幸而不散；然岛屿悉贼据，到彼未能一战夺之，舟无泊处，坐与行殊，风浪飘泊，军不能合也。将何以战？夏至前后二十余日，风微夜静，海水平如练，可以抛舟泊洋，聚而观衅；不过七日，举之必矣。用北风者，徒幸万一；南风，则十全之算也。然节候月离，旬日间当有飓风，亦偶间岁不起；此则天意，非人虑所及。又贼将刘者，为彼魁杰。设以他将守澎湖，虽败未服也，必用再战。如守澎者刘，或死、或败，则势尽胆丧矣；台湾可不战而下』。余喜曰：『寇平矣』！公笑曰：『何相信也』？余曰：『闻为将者必识天时地理、利害向背；较将之智力，公兼之矣，能无平乎』？公以六月十四日舟发铜山，十六日至澎湖，二十二日克胜；果在七日中。战之日，东南角微云起；刘方调遣拒敌，望见喜甚。须臾，雷声殷殷动；刘推翻食案，叹曰：『天命矣』！海行占风者，以云起为风兆，闻雷则散云。刘败后，乘小舟走至台湾，忧沮无复战意，率先纳土；悉如公料。
　　先是，明季郑之祖芝龙，海大寇也；归诚后贵显。尝朝京师，过龙虎山，有异人为决未来事，语甚隐；然意若跨土称孤，争衡南面者。末云：『金鸡唱，龙种消』。公辛酉生，其专征又以辛酉年；龙种者，芝龙子孙也。余十五、六时便闻斯语，后二十余年而验。
　　赞曰：此余所闻见于公者，虽其子孙不知也。公以功，晋封侯爵及后裔，史官富有传；故纪其逸事云尔。
　　--以上见「碑传集」卷十五「康熙朝功臣」（下）。
　　·朱天贵
　　荣禄大夫浙江平阳镇总兵官左都督赠太子少保朱忠壮公天贵墓志铭
　　彭启丰
　　康熙二十有二年夏六月王师克台湾，浙江平阳镇总兵官朱公天贵率先拒贼，死之。浙闽总督少保姚公启圣上捷疏，着公之忠勇，推为首功；圣祖仁皇帝览疏嘉悼，诏加恩与祭葬、赠太子少保、谥曰「忠壮」，褒死事之勤也。
　　公，福建莆田县人。先是，避乱三沙，父母俱死于贼。公被掠，贼帅奇之；后才勇益着，贼欲推为将，不受。结豪勇，往来漳、泉间，悉海道要领；保障乡里，盗不敢犯。郑氏、耿氏相继招公，公笑曰：『隗嚣、公孙述，岂能臣马伏波乎』？遂因总督姚公奉表于朝，部三百余艘、众二万来归，特旨授平阳总兵官。公谂少保曰：『平阳无事之地，俾得节镇于此，恩至渥。但某自少至壮，习知海上事，意在靖国难、报亲雠；异日有事于台，请得属橐鞬为士卒先，虽殒身截短，不敢辞』！少保慰之而行，遂赴平阳。未三月，有诏调回协剿闽寇；公曰：『吾夙志也』！疾驰至闽，战攻具皆躬饬焉。六月癸亥，公以十二舟载亲信兵，首抵澎湖虎井。贼将刘国轩严设战垒，环列火炮矢石以待；闻公至，遽以巨舰百余迎战。我兵莫敢前，公鼓之而前，趋舟直薄垒下，烧贼舰，杀伤甚众；搏战益力，呼声沸海水。贼舰将尽，遂指挥捣穴；而贼飞炮交发，中公项，遂仆舟中。已仆，犹大呼「杀贼」激众；十二舟骤进，将军施公督大师继之，连夺六屿之险，台湾遂平。
　　公之丧，以康熙二十四年冬十月归葬山后，原建御赐碑文一通；雍正七年，诏天下忠义之臣得入郡邑祠，乃奉公木主崇祀于闽之莆田。子源淳以墓志有阙，裒集事状，属予铭。按状：公字尊士，别号达三。先世居河南之固始，曾祖介禄、祖元伸、父从谏，俱以公贵，赠荣禄大夫；妣游太夫人。公生有奇征，自幼岐嶷。转辗避乱被掠，独得不死。及长，勇而多智；听水声，知海程远近，士卒神之。配王夫人。子五人：长浩淳、次潜淳，皆国子监生；澄淳，候选州同知；源淳，云南武定府知府；清淳，候选州同知。女二人，婿陈世显、程学洙。孙男女若干人。
　　铭曰：八闽之东，鲸波未宁；十荡十决，如雷如霆。桓桓朱公，能奋厥武；思率虎臣，听震鼙鼓。棹楫以往，海云茫茫；先锋陷阵，遘罹凶殃。素车载旆，返葬佳城；丰碑特建，制词光荣。爰建榱题，永妥祀事；云旗往来，丹心浩气。大书贞石，惟以劝忠；宠休奕世，其无怨恫！
　　--见「碑传集」卷一百二十「忠节」（下之上）。
　　·吴英
　　威略将军福建水师提督吴公英墓志铭（代李安溪）李绂
　　公讳英，字为高，号媿能；世居福建泉州之黄陵，后徙大浯塘。曾祖曰宾吾、祖曰振泉、父曰登，并以公贵，累赠荣禄大夫；妣皆赠一品夫人。
　　公早孤。值海滨抢攘，用将才起家；随大师克平金、厦功，授都司佥书，隶浙江提督。岁甲寅，三孽并兴，耿精忠遣伪帅出仙霞关，犯金华、衢州，旁入江西；「海寇」响应，东南震动。官兵进剿，公在行间，或间公闽人，不可信；提督塞公独深契之，授公左营游击。公奋励，甫视事三日，退宁海梅坑贼；进兵双门，解台州围。复破水贼张拱垣于三门港、歼伪帅朱飞熊于毛头洋，军气大振。既，镶蓝旗贝子富公至浙江视师，提督首荐公，即命为前锋。公引兵扬言修毛坪路，阴袭凉棚取之，斩贼帅刘安仁，遂复黄岩；贝子奇之。寻令复太平、乐清等县，抵上塘，遇贼兵二万众；奋击之，斩数千级。贼将许奇保残卒据绿帐，隔河而阵；公下令人负草一束，夜乘潮填河而济，大破之；遂由猴孙岭夺其堡，引大兵直至青田。伪帅连登云以十万众围处州，踰二载；闻青田破，饷道阻绝，遂夜遁。曾养性者，耿逆之枭将也，拥贼兵数万据温州；乘王师初至，分五路，夜烧我营。公急白贝子，令诸军弃营据险，军以不乱。公自率精兵据大羊山，阻其要道；复请分兵五百，抄伏敌后。是夜贼冲杀数四，公力战达曙，身中数创，士不伤者才五十人；天明，单骑突之，大师继进、伏兵并起，贼自相践踏，斩获无算；公逐贼至温州城下，铳伤马颠，复奋起，刃十余人；夺贼马以战，贯其众由将军桥以归。初，贝子收兵，失公所在，大駴；既见公，喜且泣曰：『以一身当数万众，战终夜不殆，神卫汝忠耶』！是役也，曾养性仅以身免，耿氏精锐尽矣。
　　未几，还守宁波中军。适贼船二百余艘直临定关，公侦得定关守备方俊受伪劄为内应，请提督立斩以示贼；贼遽退守象山，公复请兵破之。旋奉檄收捕大岚山寇，搜斩数百人，余党溃散。时耿逆已输诚，而松阳、遂昌山寇游魂出没；贝子驻师石塘，召公捕之。贼首冯公辅屯戴火山，素讋公威名，出就抚。其别魁林惟仁、黄大相等拥众黄鼻山，左倚悬崖、右临深潭，以独木为桥；山广袤数十里，莫可踪迹。前督、抚遣人招之，辄为所杀。公令诸军持三日粮，夜腰绳鱼贯上，席草而下；至杨梅滩遇贼，破之，降其众，山寇悉平。而「海孽」复炽，陷海澄、困泉州，断洛阳长桥以阻援兵；公以副总兵官从康亲王救剿，自仙游分兵两路出间道，解泉围、夺江东桥守之，破砦十有九，遂复海澄。己未秋，擢同安总兵官。明年，率舟师合大军进攻金门、厦门；贼弃两岛，遁回台湾。
　　会靖海侯施公琅来提督海疆事，议进攻澎、台，引公自助；遂以癸亥六月某日发铜山，取八罩，直抵澎湖。贼势盛，前军被围；公单船拔出之。翌日进攻，杀贼先锋，烧其船。公所乘船忽为潮水冲着石上，贼船火烈，将及；公副将詹六奇驾小舟挽公避再三，公以众军在船，义不独存，坚却之。船忽浮起，士气益厉，战弥力；贼大败，毁贼船百九十余艘，歼伪官将三百余员，杀溺贼兵五万计。俘者皆纵遣使归，谕以恩信、祸福；整众临之，贼势穷，纳款举土降。施侯凯旋，留公镇抚其地。自「海逆」负险造乱，四世历六十年所；公与施侯合谋，七日而举之。天子嘉公功，眷待与施公埒。
　　寻调镇舟山，「海寇」洪焕等二千余人闻风归命。再擢四川提督，破吴三桂余党杨善、师九经等，散其众。川中洊经兵燹，千村荆杞，伏莽窃发；公严塘汛，悬赏购募，获积盗三百余人，毙其魁六十三人于杖，盗贼屏息。镇蜀十有一年；施侯既卒，上念闽海反侧，非宿将莫能镇抚，遂调公福建陆路提督，旋改督水师，凡十余年。前后如京师、朝行在者再，御书「作万人敌」四字以赐，加号「威略」将军，优以世职。请老，不许。
　　癸巳夏，上于热河行宫御制七言律诗一章，将以锡公，命诸王以下大学士、扈从诸臣皆属和，盖追念元功，所以褒崇之者甚备；而公已于七月二十四日终于位矣。疏闻，天子轸悼，下部议恤。
　　其孤应龙等将以某年月日葬公于某县某地之兆，状公事绩、官阶，乞余铭其幽隧。吾闻攻毒之饵，恒出于瘴疠之区；乱之兴也，其受乱之地必有人焉，足以还自救也。闽之乱亟矣，莫甚于耿与郑。耿之平也，公既力诸；原海氛之靖，则施侯为之主而公实赞之。盖公所至以功业自显，而造功于闽为尤大。余于公同为闽人，又姻好也；知公深，志其可以辞乎！
　　公生前丁丑十月初七日，得年七十有六。配夫人蔡氏，前公卒。子男十人：应麟，布政司参议、江西督粮道，亦前卒；应龙，刑部郎中、候补副使道；应凤，壬午举人，户部郎中；应鹏，福建水师提标游击；应鶤，辛卯举人，户部郎中；应鹤，岁贡生；应枢、应权、应机、应璋，俱幼。应机，余叔父永州总兵公婿也。女五人，皆适名族。孙男十二人、女十三人，曾孙五人。
　　公持身宽厚谨恪；官于家门，不纵不苛，乡人久安焉。待族姻朋好，有恩礼。虽勳高爵大，异于古名将怙侈骄暴者；故能以功名终。着「行间纪遇」一编，所录皆实；余尝序而行之。兹复志公之概，而系以铭曰：云雷之屯，君子经纶；天造草昧，以启厥勳。敌王所忾，绥我乡人；保斯土者，人亦保焉。望公松楸，孰敢不尊！千秋万岁，式固汝原！
　　--见「碑传集」卷十五「康熙朝功臣」（下）。
　　·蓝理
　　福建提督蓝公理家传蓝鼎元
　　公讳理，字义甫，号义山；福建漳浦人。少桀鳌自大，不屑与群儿偶；长益卓荦。伟躯干，虎头、燕颔；巨目丰颐，口可容拳。力举八百钧，足追奔马，曳其尾倒行；刀盾、枪炮，靡不精绝。时拊腹跳叫曰：『丈夫不封侯拜将，非人也』！年十六，无以资生。或劝之业染；笑曰：『君子固穷，吾姑试为之』！设缸置靛，收里布，躬染濯。
　　一日，遇族叔赞皇于道，见手青，问何为？以实告。赞皇怒，举扇扑其额，骂曰：『天生一具铜筋铁肋，不立功万里外，作此不肖，可鄙』！公矍然归，持斧击靛缸，破之。集族中雄健者十五人，谋曰：『我欲为国家出力，顾世莫我知，无尺寸凭藉。今海寇卢质拥众岱嵩、井尾间，荼毒生灵；我与若往杀之，官以吾为能，必闻于朝，用吾矣』。皆曰：『善』。遂行。出洋尾桥，招邀得五十人；至岱嵩屯驻。卢质居井尾，隔一江，遣二小贼游巡；公传言：『吾欲与质斗，令质来』！质闻，率众三百至；公虓然大笑曰：『人言卢质英雄，伪耳』！质曰：『若何名』？公曰：『岂不闻蓝理』！质曰：『乳臭耳，吾安得闻之』！公曰：『吾素闻若勇，今始知若非勇；若所恃二、三百人耳。假令二三百人弗动手，独若只身与吾斗，吾擒若矣』！质喜曰：『有是哉』！令军皆壁立，毋擅动。质与公各携藤牌、短刀，跃出沙场；斗百合，不分胜负。卢质，有名剧贼；身长七尺余，白面长须，挥刀盾如闪电，百夫莫能当其勇。见公少年，心易之；至是，始知为劲敌，悉殚其技不能胜。公度质气馁，忽虎吼，大呼曰：『着矣』！质愕然，趾出盾外。公截其趾颠，遂斩之；谓其众曰：『降者免』！贼众皆降。其副王都闻之，降。公议驰诣郡献功，都请缓数日，言有仇欲报；实潜出剽掠，后以伤卒。公始自诣郡，郡中当事方疑公作贼，又虑「海寇」侵扰，戒严；公指天誓日，言屠贼状。弗信，逮公于狱，杂群贼中鞫治之。爰书置极刑，届期将斩；计五十有三人，议留一人缓死待后来者。令掣签，公曰：『死则死耳！何掣为』！群贼向前竞掣之，遗一签于地；公曰：『地上者予我』！官揭视之，乃「生」字。由是五十二人皆斩，而公独留。久之，同系有越狱者，事泄当斩。将及公，迅雷忽作，昼昏似夜；当事度其冤，乃止。然终不能出狱；公亦晏然，无出意，日束刍捆履以为食。
　　康熙甲寅，靖藩耿精忠叛，悉纵系者，令更衣赴藩下授职；公曰：『我岂从贼作乱之人哉』！间道走上游，出仙霞关；闻亲王统大师讨逆，星驰迎之，具陈平闽策。王嘉其忠，令随征为前导；屡立战功，奏授松溪营游击。未几，迁灌口营参将。灌口地当孔道，军兴旁午，供亿甚繁。闽督姚公启圣驻漳筹海，每使过，有诛求；公不应，且执而鞭之。由是，诸使皆谮公；姚纠公虚兵冒饷，革职，永不叙用。公有卒，斗杀人，当死；公怜其母寡、无昆弟，白之官曰：『杀人者，我也』！卒无罪，得免死；置公于理。公在狱又经年，始获释。
　　岁癸亥，朝廷以郑氏父子窃踞澎、台，数侵扰泉、漳，为边患；议大兴师，命靖海将军施公琅往剿灭之。施名宿老将，善用兵；闻公英勇，奏请随师平贼，檄署提标右营游击，领前队先锋。公喜得遂报国志，日在厦门练习水战，教演行阵。有二卒出市薪蔬，遇将军标噶叭什观剧使酒，擒二卒挞之；并诋公革职之员，不可为将。卒归愬，公笑曰：『汝曹斗殴，常事；且问汝胜耶、负耶』？卒曰：『受挞耳，何敢争胜负』。公怒，命斩之；曰：『汝二噶叭什不能胜，何能杀贼』！卒呼冤曰：『我等以主帅内标，姑让之。请复与斗，如不胜，愿斩』！公纵之再斗，曰：『胜矣！大胜矣』！喜，命二卒仆门板上，刺一鸡淋之；舁以随往见将军，请发噶叭什二人者付惩治。施公不可；公固请曰：『今行军用人之始，士卒不敢爱躯命为将军出死力；将军宜一体抚恤之。惟公惟溥，可服人心。噶叭什小辈，恃将军亲昵，无故鞭挞士卒。且当众大言，谓某革职之员，不堪为将；损先锋威重，摇惑众心。将军不发此二人付某惩治，恐军士人人解体也』。施公不得已，付之。公驰至营，遣卒齎公文飞报将军曰：『今日上吉，先锋启行杀贼』。即诣海岸祭江，绑噶叭什二人斩之；轰然大炮九声，顺风扬帆而去。施公闻之，不悦；既而曰：『虎将也，必成功』！命治装，统诸军继之。公帅师直抵澎湖，郑氏将曾遂等以数万众迎敌，战舰蔽江；公奋勇与战，自辰至午，益力。忽有贼炮斜飞过公腹，公偃；曾遂呼曰：『蓝理死矣』！公次弟瑶，从背后扶公起立；公空拳虎吼，大呼曰：『蓝理在，曾遂死矣』！唤『草茵持刀来』！连呼『杀贼』者三，声如巨雷；舟中军士皆气壮，无不一当百。草茵，族子法别号也；持刀授公。见公腹已破，肠流出外，为掬而纳诸腹中。公四弟瑗，傅以衣；五弟珠，持匹练连公腹背交裹之。公大呼『杀贼』，不暇顾。伊时贼舟竞进，以铁钩钩住公舟，我师亦飞钩钩贼舟；火箭、火龙、火罐彼此对掷，烟焰漫天。贼中有飞天鼠者，沿大桅而上，伏篷阴，衔刀扪绳，负篷而立，群贼转篷向外，则持刀飞跳下我舟；公弟瑶挥刀斩之，贼人气丧。我军贾勇先登，公命以火药桶尽倾贼舟，燔毙贼无数，沈其二艘；贼大败，逐北数十里，弃械、浮尸盈海面。遣弁赴将军报捷，施公大喜，拜疏上公首功；亲至公舟慰劳。有红彝医药，极神效，命医公。医言须七日勿动气，乃可平复；施公曰：『大功已成，安卧十日可也』！其后施公将战，戒左右勿使公知。将帅齐出，千驴竞奋；贼悉锐拒，我师日中小却。施公以大众犁之过猛，舰搁浅沙，不能动；群贼环焉。施公故善战，神闲气定，不以遇浅故挫衄。贼见篷上书「中军」二字，弗知其为施公；遥望总兵吴公英一船高牙黄纛、甲帐甚盛，以为此真将军，多趋赴敌。然潮渐退，浅益甚，施亦未得突围出。谍者飞报，公左右偶语曰：『将奈何』？公闻问故，绐曰：『无之』！公拔剑起，大惊，乃言将军遇浅被围状；公传令往救，左右弗能止，遂行。时诸将所乘舟皆书官爵、姓名篷上字大二尺许，远难辨；独公舟止书「蓝理」二字，字方、广各二丈。贼遥望见，相谓曰：『蓝理来矣』！稍却。公追击，大败之；夺贼舟，请施公更舟。施执手慰劳，曰：『爱我也！但医言七日勿动气，是以戒左右无令公知。今方三日，奈何遽动』！公笑曰：『主帅被围，吾安忍偷生！即疮裂以死，亦有天定，无悔也』。于是与施公乘胜杀贼，贼大败，死伤不计；穷追至西屿头，贼退守城垒，不敢出。施复拜疏，上公功。数日，公疮平，复与施谋出轻师以扰之；贼数败，首尾不能相顾，大困弗支。郑克塽闻之惧，遣使纳降。我师入台湾，百姓安堵，海疆底定。朝旨以公血战破敌，功在首先，遇缺先用；而公以二亲且老，乞归省，弗赴。
　　未几，丁父艰。服阕，又越二载戊辰，始入都。过赵北口，遇圣驾出水围，将回避；骑凝立道中弗肯行，鞭之数十不动。乃舍骑，步入粱园中。驾至，遣侍卫问谁骑？公乃出曰：『臣蓝理，从福建来者』。上问：『是征澎湖拖肠血战之蓝理否』？公奏曰：『是』。上曰：『来何迟也』！召至前，问血战状；解衣视之，以御手抚摩伤处，嗟叹良久。复召至行宫，极慰劳。廷议授官，部臣以公革职闲员，拟守备，弗可；拟游击、参将，俱弗可；乃拟授陕西神木副将，赐帑金三百两。未行，特授宣化府总兵官，挂「镇朔将军」印。越三载，以海洋多盗，调补浙江定海镇。在浙十余年，四署理提督事；兵民相爱，山海肃清。修定海文庙，祀忠烈、垦荒芜、筑道头、通洋舶，海外苍黎欣欣大有起色焉。尤重斯文，礼贤士；诸生单寒者，必周恤培植之。乡、会大比，皆资行李之费；浙人士藉藉弗衰。每遇上南巡接驾或入京陛见，恩眷之隆，群臣无比。上常向诸王大臣言公拖肠血战状；又引见太后曰：『此破肚总兵也』！盖爱公如家人孺子，赐賫优渥，不可悉数。公每敷奏，侃侃指画，或手舞足蹈；上嘉其真率，手书「所向无前」及「勇壮简易」匾额赐之。寻以天津为京东重地，调公镇守。公以畿辅产米无多，而天津一望平原，皆沃衍闲旷，可浚河引水开灌稻田；率兵疏凿，躬胼胝负土筑堤，市牛种、农具，募民耕，种得水田数百顷。岁收稻谷，上俱以赐公。
　　丙戌，迁福建陆路提督；调公五弟独石路参将珠赴天津，接管营田事。公至闽，见桑梓父老，欷歔太息；道及微时颠沛事，慨然有「广厦千万间尽庇寒士」之意。地方鼠窃盗贼，搜除廓清；尽撤街巷栅栏，曰：『此非弭盗，乃弭捕盗者』！漏下三鼓，城门洞开；民间夜户不闭，行旅戴星往来。遗货物于道，无敢拾取：数郡人民安乐之。时询疾苦，闻文武胥役弄权舞弊以及势豪大恶、讼师土棍朘削人民，悉关白当事，按法区处；亲近者，竟自治之。堪舆家言：漳郡人文郁塞，乃后山仙殿压学宫地脉，东南田里港未筑，水门直泻所致。公毁仙殿，大兴工役，填筑田里港。又以江东桥被贼断后，险渡狂澜，民苦病涉；倡修江东大石桥。二役费须钜万，企偕诸文武官绅捐赀不足，则以郡人之不孝不弟、为富不仁者罚出锾附益之。又狭小市廛制度。筑漳州浦头、石码、泉州新桥、安海、沙溪、涂岭行铺千百间，大开街衢，便民贸易。当曰：『以地方不义之财为地方万民之利，可以劝孝弟、抑豪强；转移风化，莫善于此』！或曰：『此有司事，非所宜』！公怒曰：『天下官，管天下百姓；腐儒何足以知之』！由是，告讦不法事者日接踵，差弁句摄，络绎于道；而假威藉丛之辈，纷纷四出，富人重足而立矣。公左右亲昵，多阴交泉郡土宄；侦访素封，诡称公令恐吓之，获利无算。或遇豪黠不听从，则以抗拒为大辱。又不敢明目向公言，伺公游行处，隔窗偶语，故作嗟叹不平声。公闻问故，则故匿不言；再问，尚吞吐其说，似绝不经意者。公性急，不能休，乃言某某为富不仁、极害人不堪之处，或暴横孤寡诸非人类成为事。公曰：『岂有此理！世间无官法耶』？复极言势力浩大，官吏莫敢撄。公曰：『治之』！则后此诸事皆公所为，其人不能支，必请托左右，纳赂求解；凡出入公门者皆致富，而恶名尽公受之。泉郡势豪妒公者，刻匿名帖，绘一虎以比公；多列条款，传播京师，声名大坏。辛卯秋，以漳平陈五显盗案解任。壬辰入都，值觉罗满公保出抚闽，据虎帖参劾；上命侍郎觉公和托、廖公腾煃偕总督范公时崇、巡抚满公保并按之。左右不肯承，公曰：『吾大臣，何必辩』！举笔署曰：『皆实』。拟极刑，追赃八万，家产皆籍入官；上念公功，免死，契家归旗。俄以西藏用兵，命之军前效力。有进战、退守、移营、就粮数事合机宜，上深嘉之，赦免所追赃；而闽中家产俱经有司变鬻一空，无复有立锥地矣。
　　越数载，以老，得赐还京。康熙五十九年，卒；年七十二。
　　公生平躁急，性发如震霆；过即忘之，无藏怒宿怨。剧谈大笑，声闻里许。惟好自尊大，不服人。尤善骂，凡权势赫赫位在其上者多倨侮挫之，以示天下莫己若。遇才人杰土，虽寒贱彻骨，亦必折节礼下；以此，人服其藻监。教家勤俭，衣食粗粝无所择；家奴悉珍馐自奉，草蔬、败肉皆留以待公，公亦甘之。好书大字，濡毫伸纸，有无不应者。诸弟皆以平台功，加左都督。最著者：次讳瑶公，功烈居多；未仕，卒。四讳瑗公，仕至福建金门总兵官，亦喜书大字；拳能入口，扬盾一跃三、四丈。五讳珠公，累官参将，英勇不让诸兄；而好学聪敏，能背诵朱子「纲目」始终不遗一字，文人畏之。公有子六人：长国英，岁贡生；次文魁，太学生，早卒；三国庭，辛卯科副榜贡生，以军功候选郡司马；四国定，岁贡生，五国柱、六国桂，皆效力禁门，并授京营千夫长。康熙六十一年壬寅秋，赐公家属出旗，仍还闽省为民籍，护其丧归葬。
　　论曰：公一代虎将也，起草茅、建奇勳，生平举动，种种异人；可不谓非常之杰乎！使公稍谦慎自持或官非梓里，急流勇退，千载犹将慨慕之。以好大喜功，卒为左右所蒙垢；晚节弗完，深可惜也！然公之奇气，终不可没。拖肠血战，功在社稷；未可以儒者洁清之操，堕国家干城之彦：庶几乎论得其平哉！
　　--见「碑传集」卷十五「康熙朝功臣」（下）。
　　·杜臻
　　杜尚书臻传伊汤安
　　杜臻字肇余，以进士选庶常，历内阁学士。
　　国初，迁沿海民于内地，画界而设之禁；故界外多弃地，而闽海流民蹙聚台湾。迨王师收闽金门、厦门以次列戍，海滨窜匿余党相率来降，安插未有计；督臣姚启圣请以界外地按籍给还并弛海禁，收鱼盐之利给军食；疏下廷臣议，持不可。康熙二十二年，台湾平，上谕：『海壖弗靖，权画地以民迁。兹反侧永清，界外田亩宜给还耕■〈代上土下〉』。会给事中傅感丁请将江、浙及粤东界外田一并招徕开垦，于是别遣二臣往江、浙，而臻及内阁学士石柱往闽、粤相度展界；进臻工部尚书。臻巡行，自钦州之防城始，遵海以东，历府七、州三、县二十九、卫六、所一十七、巡检司一十六、台城堡砦二十一，给还民地二万八千一百九十二顷，复业丁口三万一千三百，定悬军之营二十八，而广东之疆理以复；又自福宁州西分水关始，遵海以东，历府四、州一、县二十四、卫四、所五、巡检司三、关城镇砦五十五，给还民地二万一千一十八顷，复业丁口四万八百，定悬军之营三十三，而福建之疆理以复。是役也，臻往还岭海跋涉三万里，劳来安集，宣布皇仁、谘诹民隐，海筮山陬各得其所；论者谓功盖于南国云。
　　丁母忧，起刑部尚书；寻改兵部。时议裁各省驻防及督、抚、提、镇标兵额，臻谓『兵冗可裁，而不可骤裁。请自今有老弱病故出阙者，概弗补数，岁额自减』。从之。转礼部尚书；以疾告归，上赐「烟霞耆旧」额以宠其行。臻既卒，康熙乙西南巡，追赐额曰「眷怀旧德」。
　　臻少贫力学，奉祖母暨父母尽孝。好宏奖人材。诗文剀切中条理，着有「经纬堂集」及「闽粤巡视纪略」六卷、「海防述略」一卷。
　　--见「碑传集」卷十八「康熙朝部院大臣」（上之下）。
　　·赵士麟
　　吏部左侍郎赵先生士麟行状徐文驹
　　先生讳士麟，字玉峰；云南澂江府河阳县人也。赵氏世居北方，宋、元之际自北渡江，侨寓金陵。历传至明永乐间，有为澂江府教授者挈家而往，遂世为河阳县人。曾祖才、祖绍先、父文科，三代俱以公贵，赠如其官。母龚氏，诰赠一品夫人；继母万氏，诰封一品夫人。
　　方先生之始育也，环村而居者以千百计，咸梦介士数万，布满村落；问其故，曰：『山神为赵公家送子』。夜甫半，先生生矣；里人惊异。比长，魁梧奇伟。不妄言笑，性端重如成人；磊磊落落，抗今怀古。五行并下，一过目辄终身不忘。先生甫十岁，龚太夫人梦公手把文笔横空挥洒，如流虹掣电，不可把捉；觉而异之。遭明季流离颠沛，备尝艰苦；不以此稍隳其志。家有藏书千卷，自「六经」、「四子」、「性理」、「通监」、韩柳诸大家之文，无不备者。先生发而读之，沈潜玩味，寝食与俱。不数年而学大就，出其余以为经义，汪洋浩瀚，辟易万夫。一就县试，辄冠其曹偶；每学使者至，必以国士遇之。庚子，登贤书。甲辰，第进士；筮仕贵州平远推官，改容城令。行取铨部，掌选事；内升光禄寺少卿，转通政司左参议，鸿胪寺卿；升通政司右通政、左副都御史巡抚浙江，调补江苏巡抚；内升兵部督捕右侍郎，调吏部右侍郎，寻转左。
　　其在平远，扶良辨枉，明烛覆盆；黔中凡大狱大案，皆倚办公手。黔故多奇山水，一日，同诸僚游百盈泉，其水时盈时缩，日以百计；同官异之，莫有能推举其故者。先生为道造化屈伸、消长之理，与泉之进退、升降，相为发明；引潮汐往来及邵子「天根、月窟」之言为证。同官惊叹，咸服公源本之学，非章句儒所能推测也。莅任未几，即奉有裁缺之命。
　　康熙七年四月，改补直隶容城。邑为前刘静修先生讲学地，椒山杨公继之、孙征君钟元又继之，皆倡道兹土，后先辉耀。公以为令者民之牧，且教化所司也；因创正学书院，集环邑之士，月一、再会。先生为发挥理要，提撕醒觉。尝曰：『愚夫愚妇，皆圣人种子。若我辈悠悠忽忽虚过此生，虽欲求愚夫愚妇不可得矣』！其讲学，以立志、辨学、明理、正心、谨独、躬行、笃伦、改过、虚受、读经、持久为纲，而反覆申诫，不出「子臣弟友」之理。所着「敬一录」，随令诸生以时肄业；勤勤恳恳，不异父师之教子弟也。邑中一切杂派尽行详革，并勒石以垂久远。邑故旗民杂处，调制殊难；先生听断以理、执法不诎，豪强为之敛手。以文庙为胶庠重地，率先修理；次则城池、官廨、桥梁、亭障之类，无不及时兴筑，规置一新。每岁赈孤贫、恤鳏寡，严保甲、课农桑；遇天时水旱，则拯济有法，民不告饥。又谓「有文事者必有武备」，每当筑场纳稼之后，先生弓刀结束，较猎平原，马上左持弓、右挟矢，发必命中；武人皆咋舌叹骇。以故萑苻盗贼，不屏自散。善断疑狱，发奸摘伏如神；声籍籍达都下。俗所传包孝肃、海忠介事，率多指目先生；有问及者，每逊谢，辨其非是。治容六载，民皆父母戴之。入为文选司主事，升稽勳司员外郎，调选司员外郎；除考功司郎中，仍调选司。会相国明公适为本部塚宰，先生治容之有循政也，相国稔知之；至是，见先生精明练达，深加推奖，数数荐之皇上。一日，上顾汉塚宰言曰：『汝部选司中有好官，汝知之乎』？汉塚宰亦亟以先生对。先生丰采传播，既倾动一时；及办事，益小心勤敏，夙夜匪懈。选司流品错出，吏易为奸。先生具审，甲当得、乙不当得，一一为塚宰分别言之；历落贯串，老吏不敢参一语。故自先生掌选而后，年经月纬，彻底澄清，请谒不行、苞苴尽绝；自来掌选者，未能或之先也。其在光禄、鸿胪、通政司，率皆恪恭厥职，建竖不苟。
　　比升都察院左副都御史，则柏台纲纪，雪冽霜严，益得发舒忠谠，不负所学。以为祀事，国家大典；于是恭进「严祀」疏。其一谓：『百官陪祀，多托故未与斋戒，帝王庙更寥寥无几。其在署斋戒者，又或饮酒、奕棋、烹宰、炮炙以及诙谐之语、媟亵之谈，罔知禁忌；所当严议，以尽斋戒之实』。其一谓：『牺牲、黍稷、荐食、太羹，不得轻委庖人之手；惧其亵也。至祭品，有外饰而中不实者；宜委礼部满、汉司官各一员监视，务至丰洁』。其一谓：『陶匏、俎豆、牺樽、象罍、苍璧、黄琮、鼎彝、珪币以及抟拊戛击、声容象舞之司，皆当致严致洁。又陈设及当祭之日，皇上未临以前，职事之人率多喧杂叫呼，不知敬畏，皆非严祀之礼；宜委满、汉御史监视，则馨香上格、神明昭贶，阴阳调而风雨时、群生和而万民殖矣』。自此斋戒之礼申儆再三，不致具文鲜实。时台湾内附，先生思所以善其后者；疏谓『台湾去闽不远，地方千里；土着之番人四十余社，虽所处远近不同，皆可渐驯化也。宜仿广东琼州例而变通之，安置流官，设一府、两县以治其民，设一总兵以镇台湾，设一副将以镇澎湖。以千里所产供驻防之需，蒭茭糗粮不可胜用；即稍稍协济，饷亦无几。若是而沿海守汛之兵可减，如明时日本、红毛飘突之患，可建威而预消矣』。台湾之设官、建府获比内地，由先生疏也。其他名言谠论，关系国体；凡所设施建白，率皆明目张胆，风骨棱棱，不惮身为怨府。
　　甲子春，皇上念两浙为东南重省，特简巡抚浙江。甫下车，博采群言；凡一切地方利弊，虚公听受。故浙东西人情物态，咸在目中。先生谓「养民必先于作士、作士必先于明理」，因大启书院；每月朔、望躬诣讲堂，亲释「五经」、「四子」、「通书」、「西铭」、「正蒙」、「太极图说」之义，听者莫不心悚。由是，申严官守、厘正风俗：有司时节之馈送则有禁，佐贰官滥收词讼则有禁，有司藉酷济贪、株连淹系则有禁，地方讳盗、豪强窝盗则有禁，邑中盐捕、关上巡拦遇事生风、多方勒索则有禁，钱江舟子网利多载则有禁。至于浙江漕运，经费既大，丛弊滋多；先生曲加体访，厘剔务尽。数十年蛇盘蚓结不可究诘者，一旦爬抓剔抉，天日清明；讫今奉为良法。至通省地丁赋役，尤百姓利弊攸关；私敛横征，所在不免。先生尤用心搜剔，申诫再三；抚字催科，并行不悖。杭城河道淤塞几二百载，民居洼湿，担负为难。前此亦有议浚以通水利者，估费十万；计费无所出，事讫无成。先生莅浙，毅然以为己任；乃与属吏商搉，先出数百金试之。始事回龙桥，一日而浚若干丈尺。次日，杭城当事闻风捐助；先生喜曰：『事可分曹理矣』！遂分遣属员画地程工，畚锸具举；公时乘小舆，周览遍视。所浚之污泥、瓦砾运弃郭外，人航物载，无不便者。事竣，实费银一万三千两，较恒估不过什一。杭之人以为白傅在唐、眉山在宋，常为兹土兴水利矣；求其利之闳且溥，未有若斯之最也。杭城生齿繁盛，百货杂陈；朝谋夕食，率皆揭赀贸贩。向驻防旗兵借贷，名「印子钱」，一可至十；辗转盘剥、移旧翻新，以致营兵马化龙等殴官、殴民、酿成大狱，皇上特严首恶之诛。所欠，奉旨：『着将军、督、抚照市息算结』。先生受命往，兵民交哄争若沸汤。先生往令容城，曾代偿民逋；至是，焦思假寐，恍惚有人告曰：『容城偿债，可效也』！先生曰：『此神灵告我！但吾莅容小邑，民借旗债，其本不多。吾代赔，庄头感动；让利之外，本复减半：捐数百金毕矣。今杭城旗债多至三十余万，我何以偿』？一日，接滇来万太夫人家报曰：『此邦叛服不常，吴逆之乱，汝弟以非命死；吾痛之！吾家原籍江左，今尽变家产，归籍金陵可也』。先生喜曰：『太夫人携金至，可代民偿矣』！遂向将军等自认，因订次年四月。届期，万太夫人果至，先生迎于境外。舟次北新，告太夫人以故；太夫人欣然曰：『可』！遂发产资二万。鼓吹迎入营，将军等诣公署阅视，讶曰：『真滇物也！公既如此，我辈当助成盛德』。于是让利归本，本复减十分之六；民乃得室家完聚，颂声如雷，有天地、父母之感。康熙二十二年壬戌，三逆平，部议裁兵以节饷也；时裁浙闽总督为闽督，督标兵三千亦裁。兵乏食，联结思乱。浙制府原驻衢州，兵譁夺民物，民间罢市。先生集司道议曰：『彼譁，且佯为不知；急借藩库银三千照常给之，饷至必安。然后于衢州题设副将，兵八百。查浙各营兵缺拨补可七百名，所存止半耳；疏请给以守饷（守饷六钱五分）；倘或邀上允，则安若泰山矣』。佥曰『善』。即令中军官星夜解饷至衢，谕云：『公疏请守饷给汝等，不半年，即尽补营缺』。兵叩首感悦，市肆如常。疏上，竟得俞旨。嗣闻武昌夏逢龙之变起于裁兵，然后服先生「借饷止譁、疏请安置」为虑深而识远也。康熙丙辰，太和殿火，遣官于楚、蜀、江右、闽、浙数省远征材木；浙温、处二府选有二千余章，奉部解京。先生遴府佐四员以往，民惊避不出；盖温、处穷岩峭壁，四面斗绝，诸木产万山之巅，非竭数万人之力不能出也。先生恐误农作，飞撤各员；独居深念，计无所出。一日，闻湖南一郡丞解木顺水而下，所携余木颇多；先生遣官密往探之，报曰：『合丈尺者可二千余章，挪用甚便宜，木价亦平』。公大喜，设法捐募，办足二千，所少不过数十耳；值大水漂竹木，吁恩获免。是举也，先生焦劳况瘁，心力为枯；乃有此天生地成之巧，而浙民阴受其德，宴然不知也。杭城人居稠密，衢巷联络，檐舍如鳞次栉比；编竹为墙，每有祝融之厄，延烧以千万计。先生莅任，即豫约寮属曰：『吾辈奉天子命来守是邦，百务皆可徐理；当以救火为第一义。人止知以水救火；岂知一杯之水，能救车薪之火乎？其道在首立救火之人，次严抢火之禁；而要务在于拆房』。先生于左、右两标选定救火兵二百名，参、游统之；行藩司于各役内选定三十人，臬司二十人，杭府、厅四十人，仁、钱二县各三十人，以各首领官统之。制给白布号褂一件，上书衙门、姓名，以示别也；某某执长柄铁铙钩、某某执钜缆绳索、某某执榔斧。平居逢朔、望，各衙门点验。一旦火发，先生飞骑而前，文武各官星驰并到。令各着号衣，本标督兵先进升屋救护，为四旁隙处拆之，钩以钩之、缆绳栓柱以拉之，榔以敲之、斧以断之，顷刻而空，则火自熄。余兵令统领官按驻于前后左右之半里许，相机调度；庶火场不至壅塞，而火家得以搬移。先生每分遣既定，旋叩首垂涕，向火拜祷，拜东则东灭、拜西及南北亦然；拜止，火亦止。人以为至诚所感云。先是，顺治十三年以宁波府舟山地方孤悬海中，特将民人内徙；康熙二十三年，部臣题为『海氛既靖，边海田土可耕；请停禁令』。先生特疏题覆，大略谓『舟山虽处海外，实宁波定海之藩篱。今海宇廓清，余孽荡尽；舟山迁徙之民，并有邱园坟墓之思。所当仰邀圣恩，亟为展复。惟是展复地方，必须设兵防守，然后可以使民力耕复业；且以控遏窃发，扞卫海疆』。由是改舟山为定海县，而镇海旧设总兵，移镇舟山；悬海孤村，顿成乐国，皆拜先生赐也。
　　康熙二十五年四月，调补江苏巡抚。其治吴者一如治浙，澄源正本，剔弊锄奸。尤孜孜以劝学明理，兴教化之本为急；讲堂肆启，环函丈而听者常千万人，风气为之一变。由是，饬官守、广条陈、恤刑狱、厘钱法、兴水利、培学校、奖孝弟、尚廉隅；吴中旧俗奢靡，先生力为整饬区分，贵贱章服秩然。吴俗：人稠地密，亲死多投骨于水，谓之「水葬」；先生立法永禁，薄习顿改。至如漕粮、地税，比浙加多；先生廓清积弊，一切以治浙者治之；造江、浙千万载无穷之福。
　≈旌觎?光禄大夫总督福建浙江等处地方军务兼理粮饷兵部右侍郎兼都察院右副都御史加四级朱公宏祚行状
　　郭世隆 郭世隆传（「八旗通志」）
　　王万祥 太子少保敏壮王公传
　　卫台揆 郡守卫公台揆德政碑记
　　张伯行
　　劳之辨 都察院左副都御史诰授中宪大夫劳公之辨墓志铭
　　冯协一 中宪大夫福建台湾府知府冯君协一墓志铭
　　陈璸
　　陈汝咸
　　俞兆岳 吏部左侍郎俞公兆岳传
　　阮蔡文 阮骠骑蔡文传
　　刘献廷
　　邵廷采
　　沈近思
　　蔡世远 礼部侍郎蔡公世远墓志铭
　　觉罗满保 兵部尚书总督浙闽觉罗公满保墓表
　　汪太君 贞节汪太君传
　　费俊 荣禄大夫福建福宁总兵官加赠左都督费公俊神道碑铭
　　蓝鼎元 蓝鼎元传（陈梦林附见）
　　蓝廷珍 福建水师提督襄毅公廷珍家传
　　林亮 林元戎亮传
　　游崇功 游游戎崇功传（蔡章琦附）
　　李茂吉 李弁茂吉传
　　·殷化行
　　殷公化行武略记潘耒
　　国家有征伐之事，其在偏方小丑，则寻常良将皆可以克捷有功；至于讨穷荒之狡寇、集百世之大勳，则非谋勇兼备、制胜万全者，孰能胜其任而愉快！如斯人者，非可旦夕求也；必拔擢之素、简任之久而后猝当大事，得益展其才略以佐庙谟。天子亦必得如是之将而驾驭之，然后可以伸威万里。古来有事于边陲者多矣，若汉武帝之任卫、霍，唐太宗之用李靖，千百年仅一再见；「传」称「非常之功，必待非常之人」，岂不信哉！我皇上以神武削平僭逆，矫矫虎臣争效臂指之力。至于亲征厄鲁特、破灭噶尔丹，乃史册未睹之奇勳。迹其成功出于西路，而陷坚挫锐，则宁夏兵实为军锋；人知费大将军、孙将军调度之功，而总戎殷公临机决策、出奇制胜之效，或未尽知。比者亲见殷公，面讯用兵曲折。读公自撰「年谱」，乃知公资兼文武，有大将材；而用之适得其宜，则皇上将将之方，高出古帝王上也。耒备员史职，得书勳臣功状；敢取公战功，详次之。
　　公讳化行，字熙如。其先山西沁水人，明末避乱，居陕西咸阳之靳李村。公生八岁，父母相继亡；孤露流离，备尝困苦。父友王某，抚以为子。自少意度不群，慨然有封侯万里之志。业儒不成，去习韬略；二十二中武举，二十六成进士。
　　会滇逆倡乱，黔、蜀陷没，天子命阁部莫洛为经略，自秦进讨；授公守备，募义勇以从。久雨粮匮，经略麾下卒多亡入山；公抚谕，还营者三百余人。行至宁羌州，粮不继，军心皆变，经略督促益严；提督王辅臣之兵遂作乱，杀经略。公陷贼中，称病深自晦匿。明年，官军复秦州，有诏被胁官兵听归其伍；陕督哈占询知公不为贼用，奏复其官，委理火器营，教士习火器甚精。从抚远大将军图海复平凉郡；剿牛头山贼，复香泉。己未夏，伪将军王屏藩据汉中，遣其将陈君极引兵二万出宝鸡；图大将军调公赴援。未至而贼攻破炮台营，围西山堡，势甚急；公身先搏贼，一鼓解西山围。守红崖堡，再战再捷，相持数月；贼终不能克，遂引去。时贼盛兵窥秦、陇，公扼险挫其锋，贼不能过宝鸡一步；全秦宴然。大将军嘉公功，授以副将衔。其年冬，官军三路进剿，奋威将军安进宝由宝鸡，振武将军鄂克济哈、勇咯将军赵良栋由略阳，公从图大将军、哈总督由兴王大泥峪先驱。至镇安，伐木为桥度军，自龙洞川攀藤而进；攻两河关，先登克之。长驱捣兴安、复洵阳，进至汉中府，与威将军兵会。明年进取川、蜀，公奉令驻汉中督军饷；转输及时，军食无匮，全蜀遂平。议征滇、黔，建威将军吴丹由永宁进，振武将军、勇略将军由建昌进。未及期，贼将胡国柱陷泸州、攻永宁；秦督奏授公汉中城守副将，引兵二千援蜀，从建威将军复泸州、从振武将军救永宁。未至而永宁陷，亡一提督、七总兵、一副将；乃议退守叙州。大军先行，公以孤军殿后。胡国柱率二万众来追，众甚恐；公曰：『今日之事，以必死求生则生，以幸生求生则死！我若走，贼追蹑之，立尽。兵法云：「易地用众、险地用寡」，惟有据险待敌；犹两鼠斗于穴中，力大者胜耳』。遂扼险而陈；贼尽锐攻之，士皆殊死战，不能下。迨暮，以草人秉炬为空营，引军潜退；贼迟疑不前，公乃得与大将军会。夜半，追军复至，火光耀天，诸军皆引去；公仍殿后。自永宁至泸州二百余里路皆险隘，公且战且退，不解甲者十二昼夜；乃渡泸江，竟全军而还。公语诸将：『兵不难于进而难于退；进则士气勇，退则士心怯。兵法曰：「攻必攻其心，守必守吾气」；我军虽退而不失守气之道，故得全』。诸将于是服公智勇，多就公决机宜矣。叙州府与泸州俱当贼冲，泸州有满、汉兵守之；叙州则三降将各统其兵以守，心叵测。众议以奋威将军之子王用予守叙州；用予竟不往，乃以公守叙州。公计贼必来攻城，而兵单难守，屡请增兵，无应者。未几，贼果分三路围叙州；公深沟高垒，推诚待三降将，与之协力固守。贼来攻，辄击却之。既去复来；公守翠屏山，相持久之，卒不得逞而去。时成都传言已失，叙州诸大吏皆震恐；比得公报，乃安。明年逆孽遁还云南，诸贼军皆退；公引兵追贼，连夺险，抵马湖府而还；从西安将军复永宁。从哈总督进征滇，至交水，简亲王等已围云南城；以粮少，檄止秦兵，乃班师还蜀，公还驻汉中。天下大定，部议曾陷贼、受职者革去；公以宁羌之变不为贼用、且屡立战功，任职如故。寻补三屯营副将，时康熙二十三年也。
　　三屯去京师近，皇上东巡，数过之；公以守将扈从，因得见上。上召与语，大器重之；莅被恩赉，遂简任台湾总兵，仍令给假回籍省墓。事毕，再入朝陛见而行。台湾故郑氏地，其民多俘徙以来，习于悍戾；生、熟番错居，土俗绝异。文武吏三岁辄迁，鲜善治。公自以受海外重寄，实心任事，抚绥军民、宣布德教，人稍稍兴于礼让焉。初，议筑城而难其费。闽大吏谋于公，公言：『此地皆浮沙，时震动，城之不易。且孤悬海外，惟仗中国威灵统摄之。若仅画疆而守，即有城不足恃』。遂止不筑。然谓『军府所在，不可无木城』。亲入山相视，得木材，令麾下卒人致二株，不旬日而城成；分建营垒，缮甲厉兵而时训练之，台湾遂为海外重镇。会当乡试，公具疏言：『武科之设别于行伍者，重韬略也。今先骑射而后策论，则谋略之士必多见遗。宜仍旧制：先策论、次弓马；射鹄不宜过远。拔千总于把总，不当限年，惟其才』。部置弗议，上命自后千总悉选拔如公言。而次年会试，特命步射减五十步为定制云。居三年，调补襄阳总兵官。召入陛见，屏左右语良久；天下形势、人材、风俗，无所不谘询。公悉心以对，其大者有罢台湾铸钱及秦中赈饥二事。台湾在郑氏时行永历钱；既入版图，有司请更铸制钱。部颁「台」字钱式，熔故钱铸之；钱文虽正，而以「台」字故，不能行于内地。商旅贸得钱，必降价易银以归。铸日多，钱日贱；至三、四千文乃值银一两。而给兵饷，则银七钱三，有成例；兵以官值市物，民多闭匿，弗与市。奸人构扇其间，几激变。赖公防之严、谕之切，乃得解。屡以停铸言于闽当事，当事谓『请铸未久，不便遽请停』。至是，具言之；上愕然曰：『此事殊有关系。若亦封疆大臣，在任时何不言』！公顿首言：『臣武臣，不敢与钱榖事』。上曰：『尔至镇，言之未晚』！对曰：『臣今已离台湾，越省言事，益非职守。虽有疏，恐不得至御前』。上曰：『第作条奏来』！比公还镇，为疏上之，果格于通政司；再具疏，而以奉上指白通政，乃得达。事下户部，部议不行。得旨下闽督、抚议之，竟得停铸；台湾兵民始相安。
　　关中连旱荒，民多饥死，流移至襄、邓间者尤多。上微闻之，遣使数辈勘视；还报，皆言无大害。而秦中当事，方议移甘、凉、宁夏之粟以济关中饥。公甫抵襄阳，则见流民载道；比入觐在途，备见诸颠连情形，仍以关中大荒及襄、邓多流民之状一一奏闻。且曰：『民为邦本，三奏又天下根本；今荒凶至此，若不速救，老幼必填沟壑、少壮将无所不为，所忧不细。往岁用兵滇、蜀，秦民尝罄储积以供馈运；马骡不继，则肩负糗粮，攀藤引葛数千里输军前，军赖不匮。今天灾至此，死亡且尽；惟圣主哀怜』！又曰：『古有移粟之法，谓地近便转输者耳。今秦中诸边去省会甚远，又无水道，车骡挽运劳费不赀；且诸边亦无多储之粟，边地若荒，又何法以济之！移边储以救荒，非计也。中原及东南诸省方丰稔，若截留漕运之米，泝黄河至孟津敖仓，挽之入关；汉、唐运道具在，费省而功倍。襄阳至西安虽颇辽远，水陆皆可通。楚、豫与秦唇齿相关，救灾恤邻，「春秋」所重；虽小劳于民，亦不容已』。上甚以为然，翼日诏廷臣集议，命漕臣截漕运之粟溯黄河运入关者二十万石，遣廷臣会楚督辇米自襄阳经汝南、洛阳入秦中者十万石，秦民以苏。而流民之在襄者失业穷窘，或群处而嚣、或与土人相斗讦；公劳来安集，不遗余力，有事则曲为调剂，令各得其平。以解亲故，尽室来者踵相接，竭力振救之；饥者设糜、病者予药、假贷者与钱米，酌应之不倦。镇署在榖城，去郡城百八十里；尝有奸人诱流民为乱谋泄，郡守闭城大索；邀公入郡弹压，且令流民无保结者悉驱出之。公曰：『何地无奸！我出，人愈疑骇。驱流民，是激之变也』。乃坚不行；而密布腹心擒奸首，置之法，余不复穷治。发令箭，亟止驱逐；已驱出而有容留者，听。流移始安，郡以无事。其明年，乃有商、洛转运之役。襄阳溯汉江而上，有丹水可通商州之龙驹寨；然浅狭多滩石，难行舟。龙驹寨距西安尚三余百里，山径逼仄，陆运更艰。唐刘晏尝一用之，近代无继者。上念襄阳陆运至陕千余里，太劳民；闻有水道，使廷臣相视得实。乃命内阁学士德珠、楚督丁思孔及公与河道刘暟发襄阳米二十石水运至商州，复陆运至西安，平价和卖；且招集流民，使之还乡。事属创行，无所依仿；在事者茫无成见，惟令有司尽拘江船以待。公曰：『江船大者，载二、三百石；前至小江口，须用溪船，所载不过二十石，更前更减。江船一，须溪船十，乃足分载。今溪船绝少，用则须造；而多拘江船何为？且转运非一日事，予之价，则舟人争来；拘之，则屏迹不至，将何以继』？立麾散之；而操笔条列应行事宜，究其始终利害，曰「筹运末议」。大略言：『水路用船，或雇、或造，悉如民间价值。陆路，即募流民之在豫、楚者，使之肩负；得食其力，兼可还乡。予雇直，宜少优』。其他分官设站之法甚具。诸公初有异同，已而悉从公议。公又念水路无他虞，陆运数百里山谷间，聚夫以千万计，自非控驭得宜，恐生变；乃以水运委同事者，而专任陆运。分遣官吏广募流民为运夫，编以卒伍法，择善书计者领之。先驰至龙驹寨，度地计程，自襄阳溯襄江历榖城、光化至均州之小江口，经内乡、淅川过荆子关、徐家店入商南境，过竹林关抵龙驹寨，凡水路八百七十余里。襄江用江船，入小江口改用鳅子船，过徐家店又改用八、九石小船，计运费每石五钱有奇：皆督水运者主之。自龙驹寨经商州、踰秦岭、度蓝桥、过七盘坡抵西安会城，凡山路三百七十余里，则皆公主之。分为十二站，比站拨千、把总或杂职一员司收发，兵十数人司催押；又以龙驹寨、商州、秦岭铺、七盘坡为四总站，拨府佐或守备各一员总领其事。择祠庙为行馆，无则编茅结厂以居，秤斛、簿单一切需用之物皆备。流民自襄应募至龙驹寨者，人予米一斗、钱百文为路费；既抵龙驹寨，则人肩五斗至一站者予银五分为雇直。部署既定，民夫以次集；而运舟不至，夫稍稍散去，复多方招集之。间或粮艘骤集而夫不足，则更募人畜济之。其有便道还乡者，量予钱米，资其归。事丛弊起，曲折甚多；公随地随时规画，措置务令得宜。方暑雨，跋涉山谷间；思虑焦劳，须发为白，事乃得集。初议：支给运费及司粜者皆文职，其武职督运而已。然文臣虑钱榖一经手，恐有后累，戒弗预；不得已，皆将校分任之。而所委道、府、府佐率逡巡中路，或托故却回；其至者，亦袖手游行道上，日向站员索收发数转报塞责而已。比米至秦省，而司粜者尚未至。公念饥民急得米，遂开粜五岳庙，令麾下守备主之。米既流布，人心大安。民间有藏粟者，悉出市，不复待价；米价渐平。二麦继登，秦民不复苦饥；乃请旨停续运。起二月，迄六月而毕事。秦中洊荒，自公陛见时极言于上，始议捐赈、议挽运；迨莅任，则日夜安集流民。至是，乃身督运；运成而公迁，适与救荒事相为首尾，若有天意焉。
　　癸酉冬，宁夏总兵官有缺，公方移镇山东，未上；特旨以公补之。盖上将有事西边，以公材可重任，故特用公也。宁夏自古用武地，兵劲健敢战；而亦贪狡，易犯上。公至，则严职守、申军令，锄其骄蹇，拔其才俊；更定部曲为分合法以练士，士皆可用。制子母炮、简驼马、储刍粟，以待征发。乙亥冬，上将大征厄鲁特，议三路出师；以陕西出者为西路，遣尚书图纳至庄浪会陕西将军、督、抚、提、镇议兵事。公条列征行八事，诸公善之，属公起草入奏；命廷臣集议，悉见施行。时谍知噶尔丹在柯布多，西路兵期以三月中旬出肃州之镇彝，循黑河向崑都仑而进发；西安满兵三千人、汉军千人、河西提督及四镇兵六千人深入剿寇，而以一总兵率河西骑卒三千人驻营中途，备接应。满兵帅则将军博济，副都统四人佐之；汉兵帅则振武将军孙思克，公与凉州总兵董大成、肃州总兵潘育龙佐之。二将军、四都统皆议政，而以孙思克为长，合将校兵厮凡二万二千余人，人持五月粮，马皆有副，以牛羊为一月食，征行兵人赐治装银十两。宁夏镇当发骑卒一千五百人，期于二月初会甘州饲马以行；孙将军以三月草未青，请缓至四月。先在庄浪会议时，公谓『噶尔丹所居，宜在京师西北、山西正北，而宁夏之东北也；若从甘州趋崑都仑则偏于西，恐不相值』！众莫敢决，公乃别为使臣言之。至是，奉上谕：『西路兵毋出镇彝，改从宁夏出塞；四月发太迟，当于三月初出兵』。既得诏，师期甚迫，度远镇兵不能悉至，将益发宁夏兵；乃檄部下悉士马数，各备行装以待。复得旨：抚远大将军费扬古以二月二十日发京师，孙思克兵亦令二月二十左右发宁夏。师期益促，有司所征调刍粮仓卒未集，而本镇所储积多侵耗，其仅存者亦朽败不可食；诸路营驿马及捐纳之马自远而至者，并羸瘦。公度官所给粮马不足恃，又兵无厮养则任战者少，乃令兵二人带余丁或子弟一人供樵汲牵驱之役，又人备驴二头供运负；其兵士应支之粮给价自买，悉得善米。又令多办糗糒、干腊及解渴药味以从；军装之外，若雨具、寒具、革囊、靿鞋、锹镰、绳索之类无弗备。及期，诸将皆至，博将军率满军汉军三千人、孙将军率所部千八百人、董总戎率凉州镇兵千二百人、潘总戎率肃州镇兵千人相继发宁夏。二十五日（辛亥），公率游击守备以下官三十五员、骑卒三千人、余丁千五百人、厮养数百人继进，分为四营：中军居中、先锋营居前左、火器营居前右、护军营居后；出塞衔尾行，日四、五十里或六、七十里。傍黄河行可十许日，乃去河，载水、束刍度戈必（戈必者，无水草处，华言「碛」也）。又二百余里，至一山，有古碣曰「两郎山」，或言即狼居胥也。四月四日，至郭夺力，费大将军自归化城来，期于此会兵；而大将军已过，倍道行。十六日，至瓮金，而得减兵之令。初，甘、凉、肃三镇兵自远驰至宁夏即出塞，不及饲马，军士得仓粟及余马驼畜皆不暇择；且以为噶尔丹不可必遇，出塞稍远，当耀兵扬威而还，未必长驱深入，不甚爱惜资粮。及度戈必，马遂相继毙，更前益苦乏水，而草未尽芽；会大风雨连数昼夜，寒且饥，颠仆营中及道旁者相枕藉。有溃逃者，追斩之，不能止。于是孙将军议选精卒并粮马以进，其麾下仅得四百人，凉、肃二镇各三百人；而檄公留千五百人，以五百人与满兵五百屯瓮金，需后粮至守之，以待还师。宁夏兵固多预备，公又善访求水草，虽踵大军后，常不渴乏；身先将卒，日步行数次节马力，遇风雨谨覆蔽之或温以火，马少毙者。所裹粮，日检饬，不得遗弃及恣食；人有余粮，马有余力。比得檄，欲请勿减，而孙将军已前行，隔数日程；不得已，如令减遣，而选锐卒千八百人，留五百人屯瓮金，余率以进。数日及大将军，军皆甲以行。时近贼地，宿草为贼所烧，数百里间皆灰烬，新草未芽；大将军所领皆禁旅，仓卒行，裹粮少，后运不至，恒苦饥。诸军议假与粮，公所部假者尤多。五月四日，至土剌河。十三日（戊辰）食时，前军已哨得贼，严阵而前；可二、三十里，过淖至昭磨多。其北大山千仞壁立，山下平川广数里，林木断续，有河流其间，曲折环绕；其南山差低，于北渐阤而下，有小山横焉，战地也。小山可二十仞，自西上，为崖三层乃至颠；自东上，仅崖一层。费大将军与孙将军已上山，前军与噶尔丹遇，佯北以致之；贼恃胜转斗而前，将争小山。公方将兵至山足，知贼近，急登山；遇孙将军方下山，公言急宜据北山颠，不可下。语未既，费大将军亦至，复言之；大将军曰：『日将暮矣，大炮不能即至，当以来日战耳』。公曰：『战即来日，若此山为贼据，我营其下，可乎』？大将军曰：『贼甚近；不战，汝能夜守此山乎』？公曰：『愿守此』！回鞭一麾，兵皆上。甫至山巅；而贼亦登，见我师既据巅，遂止东崖下，以崖为蔽；发炮上击。时大将军布陈，令河西兵居中、满洲及蒙古军居左右翼。及战，宁夏兵千数百人居左，甘肃、凉兵共千人居右，皆登巅以阵；其右卫西安诸满兵分列宁夏、甘肃、凉兵左右在山下川中及南山足，而蒙古、渣萨克诸兵又分列满兵之左右。贼争小山，冲中坚，故河西兵迎其锋；公令士卒皆下马，发子母炮叠击之。噶尔丹及其嫂阿努娘子等亦皆冒矢石，率众舍骑而斗，锋甚锐；杀伤相当，胜负未决。公使人告大将军曰：『川中兵宜从柳林出冲其胁，贼必乱』。既又望其阵后林中人马甚众而不出战，必妇女辎重也；复告大将军：『宜遣一军往南，出不意劫之；贼返顾，必扰动』。大将军皆从之。公望见两军将薄贼，遂鼓兵控矢而下，呼声震天；贼众遂披靡，坠下山者满阬谷，弃仗如麻。杀阿努娘子，得贼旗数十，禽斩二千余。乘胜逐北，策马先驰，麾下卒拥纛继进。遇辎重，戒弗取；且射且逐，月下追三十里。回视他部兵，无至者；方使人请诸军偕进，而大将军传令收兵，乃整军而还。翼日，大将军会众，斩俘禡旗，举酒劳诸帅；大奖公曰：『昨日之战，赖公以济；国家之福、主上之圣也。主上屡称公才，乃今见之』。比还朝，具以公功闻于主上：由是益眷公，知公有大将才也。噶尔丹横行沙漠，并吞三十余部，躏我属国、扰我边陲，皇上为天下大计，不得已，大举征之；亲帅六师，分兵三路，张弥天之网以遮之，圣算周详，固操必胜之术矣。然深入穷荒，粮运难继，设或不遇贼，或遇贼而不能败、败而不大创，则再举为难；劳费方始，乃一战而破灭之无遗种，岂非师武臣力，天人交相哉！噶尔丹之至昭磨多也，固震于天威，折而西遁；然其众尚盛、其阵尚坚，设不据山巅得便地、不出奇兵夹攻之，则事未可知。宁夏兵既为军锋，而公料敌制胜，决机俄顷；虽古名将，无以加。自此沙漠廓清，皇灵被于无外；公之功，岂独冠绝一时而已哉！上驻跸二十八台，捷闻，大喜；遣侍卫迎劳将帅，命陕西兵无满、汉，皆至京师受赏。军行至十五、六台间，有诏责大将军：『噶尔丹既败，何故不即追禽之，令得遁去！乃顿兵俟命者久之』？孙将军上疏，言『噫尔丹既西窜，或扰边；诸镇皆出，孰为备御』。得旨：『遣诸将还镇』；而孙将军独入朝受赐焉。公引军从受降城入河套、过丰州，以八月末抵宁夏。其所留瓮金兵孤悬单弱，遇噶尔丹之侄丹吉喇败而西，以千余人乘之，多所杀伤，夺路以去；设如公初议以三千人、一总戎守之，皆成擒矣。公知边事未已，归而益治军；善饲马，营伍虚者悉补之。明年春，上疏『请将兵从郭夺力深入，务殄根株。今贼之仇阿喇蒲坦截西北、甘肃大兵截西南，噶尔丹西走无路，势必东行。若过瓮金，恐复难制；急蹙之，可擒也』。疏至，上已发京师。公迎驾至清平堡；薄暮，立召入，赐坐，褒奖甚至。遂扈从至宁夏；在道十余日，数蒙顾问，赐饮食、器物无虚日。上御阅武堂，命公指挥步骑大列阵，进退分合，练习整齐；上大悦，令官兵皆以班坐，赐酒食。撤御膳赐公，又召至御座前，手赐酒三爵；指示新降附人曰：『是将军，即杀败尔等者也』！御书「深沈节制」四字以赐。寻又赐戴孔雀翎，俾预议政之列；且谕曰：『汉总兵官，从无议政之列；以尔师中极其效力，费扬古来京备言之，故有此异数也』。四月望，驾发宁夏。公率所部兵复从大将军出塞，人持四月粮，期深入捕噶尔丹，必得乃已。噶尔丹既败，收众千余欲投乌思藏，闻甘肃兵扼之，不敢前；遣其幼子征粮于哈密，为所执，献于朝。又闻大兵复出，穷蹙无聊，遂仰药死；侄丹吉喇以其骨西行。军行至郭夺力而闻噶尔丹自杀，进至无赖札喇，尽降其余众；追丹吉喇至大戈必，不及而还（大戈必者，五百里无水草处）。于是，漠北无寇迹矣。师还，大飨犒士，告成功。强寇既灭，禁旅之驻宁夏者悉撤归。近边部落若祝囊、若鄂尔都斯等，皆顿首款塞，边境宴然；乃疏浚诸河渠，引水环城；遍注诸村堡，复朔方水利。又念边地尚武，文教未敷；乃勒「圣训」于万寿宫。官后创立义学，择良士为师，辟闲田若干顷，以其租供生徒月饩；自为记勒石，俾世守之。公以王姓入仕，至是具疏请复殷姓，且求无夺养父母封诰，以己身与妻应得封典移封本生父母；皆从之。
　　戊寅夏，论平寇功，授拖沙喇哈番，予世袭，加封三代；备极荣宠。未几，而有广东提督之命。便道过咸阳，展墓焚黄。大集亲党故旧，欢饮十余日。无贵贱，与均礼，各有赠贻；为同堡人代输一年租赋。县学尊经阁废，捐五百金独成之：义声遍于关中矣。岭南，山海盘错之区；天子以岩疆重寄，非必膂臣莫可，故简用公。公莅任方新，勳业日盛，将载笔以俟续书。
　　论曰：善弈者，不胜于攻围劫杀之时，而胜于布置行立之际；善将者亦然，先为不可胜以待敌之可胜。观殷公平时所以治军及征行时足食储力之道，既整且暇；所谓节制之师，岂待决机两阵而后知其必胜哉！兵固危事，而出塞数千里捕飘忽去来之寇，尤难必克；天子所以决策亲征者，赖有远猷长策、先胜后战如公者可任大事，故成犁庭扫穴之勳，岂勃然兴师而幸胜于一战哉！是役也，关天下安危，故详载之，以见圣天子知人善任之效，非直纪殷公功已也。若夫襄阳运米，水陆并用，法皆创始；亦备着之，俾后之人有考焉。
　　--见「碑传集」卷一百十五「武臣」（中）。
　　·朱宏祚
　　光禄大夫总督福建浙江等处地方军务兼理粮饷兵部右侍郎兼都察院右副都御史加四级朱公宏祚行状张贞
　　曾祖志高，妣刘氏；祖仲卿，妣刘氏、继刘氏；父美先，妣姚氏。
　　本贯：山东东昌府高唐州。
　　公讳宏祚，字征荫，一字厚庵；姓朱氏。朱姓出邾，子国；即今邹县。高唐地近之，故知其为公族也。曾祖以来隐居不仕，皆以行谊有闻于时。兄弟五人：长讳光祚，选贡生，封儒林郎、内阁中书舍人；次讳升祚，副榜贡生；次讳昌祚，仕至总督直隶山东河南三省、兵部尚书兼都察院右副都御史，阶光禄大夫、谥「勤愍」；次即公；次讳丕祚，州学生，早世。
　　公以崇祯庚午正月五日，生于州里之居第。当其始诞，里人张蒙来告太公曰：『吾夜梦入东岳庙，见帝君阅簿云：「朱家积德，生一举人矣」』！太公逊谢之。公生值丧乱，崇祯壬午王师徇山左，勤愍公相从北去；兄弟分析，家室漂摇，窜身南北，不常厥邑。顺治乙酉我朝定鼎，始返故乡。适勤愍公扈从入关，旋以假归，家人复得相聚。丁亥，里有寇警，遂移居会城；于是，朱氏又为济南人。及秋，省父兄于都门；时桐城程太常一见，奇其貌曰：『此国器也！能从吾游，当有以发之』。公因请业其家，未期年而学成。明岁，归山东，遂补博士弟子。年十九，举戊子乡试；张君之言，至是而验。辛丑，勤愍公巡抚两浙，复总督三省；以八旗屯田事为民请命，迕权辅指，被逮。公相从请室，视饮食卧起；出则纳橐饘、詗缓急，营救百端，竟不免。丁未，上亲政，复勤愍公官，谕祭、赐谥，授嗣子大理寺卿；公之事始毕。庚戌，乃就选人，为盱眙令；仅四年，以治行卓异征。戊午、授刑部广东司主事。庚申，迁贵州司员外郎。辛酉，迁兵部督捕司郎中。癸亥，升直隶天津道佥事。乙丑，晋直隶守道参议，总理八郡钱榖。丁卯，特命巡抚广东、都察院右佥都御史。己巳，署两广总督事。壬申，又命总督闽浙、兵部右侍郎兼都察院右副都御史。甲戌，以大计缮疏失辞免，归。庚辰，奉命分修南河。九月九日，薨于淮安之高良涧；年七十有一。
　　分之居官也，以廉饬勤自约敕，所至有能声。初莅盱眙，知其所苦在徭役，即为正册籍，清弊核隐，使不偏累无艺之征；并耗银悉除，岁为邑省杂费万余两。俗尚气好斗，民间或诟谇辄自杀，诤讼无已；公叹曰：『是不可以柱后惠文治也』！反复谕以律例，俗大变。且听断严明，两造之顷，不数言而决；咸搏颊称快。故终公任，无投府辞者。旱叹岁歉，公已为申请，邀有蠲赈之旨；公度民饥不能待，公自假贷二千五百金煮糜饮之，邻封就食者当数万人，讫无流殍。是时蝻生满地；飞蝗忽至，蝻皆附翼以去，岁则大熟，有「麦秀三岐」之异。督、抚会荐，下诏褒之。大计，复举卓异；赐蟒服。
　　寻以台省阙人，被征入都。时从子绂官大理卿，应避亲嫌，遂补西曹。发摘奸伏如神，冤狱多所开释；律无成例者，亦参伍情法，衷而济之，高下称平。秦中有「逆案」，其所牵累应流者身故无子，巡抚咨请何以厝置其妻？公曰：『按律谋叛知情者，杖流之；获罪既同，则获免不应有异』。是后本人身死有子者流、无子者免，遂着为令。又有杀人者身死，其妻应戍；巡抚以其舅姑年老，请留养。大司寇曰：『例有子养亲，亦有妇养亲乎』？公曰：『恤及茕独，朝廷法外之恩也。父母、舅姑等耳，子与妇何择焉』！竟得留养。旗人有典民户全家者，后易质剂贿，掌吏窃印钤之，将干没为奴；公取验司城印，历知其伪，吏及旗人抵法，十三人皆得脱去。其矜慎庶狱，皆此类也。当任督捕，仆区法严，告密旁午，一涉株连，家立毁；公执法岳岳，使不得逞，保全甚众。
　　在天津时，有绘画舆图之命；抚军才公，俾领其事。公戒车疾出，东极海、西尽边城，陟巉岩、陵迅湍，晓霜宿雾，不敢告劳；凡厄塞要害、名区殊境，居人有自少及老不能揽其奇、名其胜者，纤屑必录，称职方善本焉。保定衙署旧设银工，用别真赝；其人多奸猾，且与蠹胥及舍人子内外句连，索贿不至，虽精鏐必为再熔，折阅无算。公曰：『银之美恶，吾自能辨；何须若辈』！立斥去之。丙寅，命蠲直隶八郡赋，部文误遗「宣府」；公谓『此亦直隶地也』，为申请并蠲。任县水淹地七百八十余顷、宁晋一千四百余顷，皆请除其田租。地近辇毂，有应供尚方及协运灰车等物皆取办，俄顷动数千金；悉为厘正裁革。陵工米、豆时直踊贵，内部奏销仍循成例，致遵、蓟、丰、顺诸州邑有司遗累代偿，或万金或数千金，至有不能保其妻孥者；为原赦获免。宣、永诸郡兵饷，旧拨顺德、广平、大名三府运给；道远期迫，艰于奔命。公请先借支道帑，以大名诸饷补之；公私称便。
　　公历官既久，声迹茂着；不惟公卿推毂，亦且简在帝心。故粤抚阙人，即以命公；旨自内降，不由廷举。陛见之日，上屡命之前，霁颜清问；公奏曰：『广东要地，大乱初平；臣肩此重任，至彼当为人所不肯为、不敢为者以图报称』。上谕曰：『大法则小廉，源清则流洁。要须从容安静，始终如一』！又召入内廷，密谕良久；赐厩马以宠其行，又赐千金为行李费。抵南雄，首革庾岭役夫。役夫原无额设，用则取邑民充之；恐不时集，日系累数十人以待过客，不胜其苦。公勒石永禁，并咨兵部：『使者出，有驿站公费；不得于雇役外，轻用一人』。先是，粤东军兴，刍茭、扉履之需，征至百万余金；公亟罢之。临高、澄迈、吴川诸邑残于兵燹，村舍为墟；疏请蠲赋以招徕之，流亡者得复其故业。盐法之坏，由于藩下奸人；逆藩虽平，其害犹烈。公分剖利病以八，疏入告。一、革除陋规；一、革除三年换阜；一、量地拨引，以清壅课；一、驱逐流棍，另募殷商；一、巡缉私盐，当严专责；一、生熟盐引，宜从民便；一、盘掣夹私偷贩；一、酌定远近盐价：皆切中机宜。卫所屯田，旧例每亩征米三斗三升；公疏请照民田起科，止征八升。二事格于部议，皆奉特旨允行。藩司钱谷，有成数而无条目，官吏得上下其手；公令设簿籍，丝分缕析，逐项劄记，多寡之数犁然纸上矣。广、惠、潮、肇间有驾舟行劫者，用药迷人，残杀屡屡。公严缉莫获，祷于城隍之神；不三日其同伴自首，歼其渠而散其党。又以他盗尚多，为设五约以弭之；域内遂靖。公固严于缉盗，尤恶诬良以为盗者。阳山阜商以倍称之息，没人子女为奴；黎王玑辈纠结三十余人入其家，以快私愤。有司以盗论，傅大辟；公鞫得实，竟从末减。逆藩尚之信就平，逆属已概正法，奸民犹告讦不已；公上疏请严「妄首株累」之例，其略曰：『当藩焰方张，投冒系藉者，实繁有徒。迨逆藩平定，经刑部侍郎宜昌阿来粤，察藩下人员应归旗者悉已造册解京；册内无名者，释放为民。二十三年，兵部奉旨：「定南藩下官兵、家仆及贸易人等，除真正辽东旧人及价买之人外，逐一清理，发出为民」。臣详绎前后诏旨，无非以诸人皆朝廷赤子，不忍株累。且十余年来，或经补伍、或已归农、或死亡迁徙，地方官无籍可考。乃奸宄之徒视为奇货，非在部出首，即赴有司告讦；牵引欺诬，不可穷究。及事得白，而官民之被害已深。敢请皇上垂仁格外，下部定议：后遇此辈，除不准行，仍治以「妄首」之罪；则率土官民，益颂天恩之浩荡矣』！疏上得请，人心始定。有讦某诗文语触忌讳者，公察其作于前代，法不应究；立焚，以消文字之祸。上念公勤劳于外，壬申秋，特遣内务府营造司员外郎董君殿邦、畅春苑总管李君煦至粤，传旨褒嘉，劳问甚渥；时以为荣。
　　及总督闽浙，饬营将、整部武、核粮饟、严扣克，东南壁垒一时改观。监司、守、令察有贪污，立挂白简；前后弹劾不下二、三十人。会两浙荐饥，有司议报富户捐赈；人情汹汹，几成大变。台湾孤悬海外，土着之民多业耕猎，往往为奸弁侵蚀。公皆严禁，乃止。时有广东抚军及盐使者互讦之案，上命公往勘；明年秋，台臣条陈太湖水利，上又命公相视：报命悉称旨。二役旧例皆差部堂大臣，上谓一时廉正无如公者，故特旨命之。
　　未几，以大计疏内有「地瘠民佻」四字不称旨，罢归。公虽退而家居，日以报上恩为念。丙子，大兵北征，公输马赢二百余匹以助转饷。庚辰春，奉有「永定河急公」之旨；公一至都，旋奉命分修南河。地在淮安之高良涧，公身自督理；时当盛暑，立烈日中不去。七月大水，居室漂泊；公坐案上以待。水消，督修益亟。积劳成疟，遂不起。
　　公为人简坦阔达，矢口见臆。望之毅然，有不可犯之色；中实乐易。不藏忮过，即自解；乐取人善，不啻如己出。今中丞彭公鹏，公知之在其为令时；一见，即语于抚军于公论荐之，遂成名臣。居家极孝慈，遭太公之丧，执礼尽哀，以致毁得疾，几殆。及太夫人丧，亦如之。其先兄弟群从之急，逾于己。从子纹早孤，抚之恩意甚备，婚聘费至千金。他子侄辈，成就其功名、婚嫁者非一人；周给姻戚故旧，多至不可数。性尤澹泊，无声色玩好；惟喜读书，即「通监」一编，亦岁必两周焉。奏疏、书牍，口占立就；文移、案牍，皆目阅手批，不假他人。所着「族谱」，简而有法；识者贵之。公娶姚氏，赠一品夫人；后娶蒋氏、再娶王氏，封一品夫人。子男五人：缃，候选部主事；绦，刑部贵州司郎中；纲，兵部武库司主事；九龄、鹤龄，尚幼。女三人：长适候选州同知李庭蕙，次未字，次许字孙叔让。孙男五人：崇简、崇道、崇谦、崇勳、崇敬；女九人，皆幼。
　　公薨之明年，卜以十二月初九日葬高唐之先茔。诸孤以贞与其兄弟论交最久，知公家事宜详；因出行实俾次为状，将请碑铭传赞于当世立言之君子，且以告诸太史氏。贞不得辞，遂历叙其履官行已、出处始终之大节，着于篇。谨状。
　　康熙四十年九月乙酉朔，安邱张贞状。
　　--见「碑传集」卷六十六「康熙朝督抚」（中之下）。
　　·郭世隆
　　郭世隆传（「八旗通志」）
　　郭世隆，字昌伯，号逸斋；汉军镶红旗人。世居山西汾州府孝义县；顺治元年国家定鼎燕京时，流贼未靖，世隆父洪臣避寇于汾阳之上达村；二年，赴京师投诚，授世职牛彔章京，始隶旗籍。以战功，累官至湖广道州总兵官；内调本旗甲喇章京。从征滇、黔、豫、楚等处，得功甚多。十六年，同官兵败「海寇」于江南。康熙三年，卒。
　　四年，世隆年二十一，循例袭父职。八年，诏简选八旗才能官员，世隆入选，授礼部祠祭司员外郎。有旨：『查大内西库所存明代书籍官板，择部院官通晓文理者任其事』；世隆与焉，偕同官校勘讹缺。阅二载，「四书大全」、「五经大全」、「性理大全」、「文献通考」等书共五十七种皆刊正。工竣称旨，赐官锦内紵。十一年，恭奉圣祖仁皇帝谕：『礼部举行耕耤礼，着详定仪注具奏』。事属创举，莫敢执议。世隆尚在西库校书，特掣回本部，与同官考稽故事，斟酌时宜；三阅月，而仪注奏上。择日告祭先农坛，自堆耕、献胙，以至筵赉。礼成，圣意嘉悦。未几，通州有牧马之役，特命世隆董其事。数月，马匹蕃壮。
　　十二年冬，逆藩吴三桂反，圣祖分遣诸路大兵南征；世隆以部郎领夸兰大职，从宁南靖寇大将军顺承郡王勒尔锦赴湖广进剿。十五年，于荆州虎渡口过江；贼众披靡，尽弃辎重，焚垒而遁。十七年，吴逆死；十八年，攻复楚、黔。二十五年，抵云南；吴逆孙世璠自杀，西南底定。世隆在事着有劳绩，师旋叙功，注「上考」。
　　二十五年，升监察御史。先是，直隶巡抚于成龙入觐，奉旨问所知人才；成龙举世隆以应。圣祖因召对，敷奏移时，遂授御史。旧例：旗分御史，由郎中推补；惟世隆以员外超迁，盖异数也。二十七年戊辰，福陵享殿铜网被盗，盛京刑部诬指名拜三者，比盗大祀器物，论死；其弟叩阍诉冤，诏世隆同御史海珠乘驿往勘。廉得其实，出拜三而坐诬者罪复命；俞允。随上三疏，一劾盛京刑部私和人命，一请裁汰冗员，一请严禁私刨人葠；并奉旨报可。
　　未数月，超擢内阁学士兼礼部侍郎。是岁，有陕西巩昌府民沈大璧控知府婪赃银累万，世隆又奉命入秦会同督、抚赴巩昌审理。旋按其贪婪款迹得实，依律拟议；巩民如出汤火。至其所受岁时、生辰、交际礼物，属员应有与受之坐。知府在任七年，其间升迁更变不下五十余员尽罹法网，实为滋蔓；因引「抑勒不坐」之律，概予宽贷：并奉俞旨。二十九年，有知府孙镛叩阍，首告福建巡抚张仲举先往谳者不能无欲，并系六郡守于狱，牵连五十七州县，悉议黜革；七闽譁然。世隆复奉命偕户部侍郎阿山往审，平情研讯，尽得府、县之冤；先释各官回任，徐以应得罪之员定拟具奏，奉旨依议；中外允服。故事：汉军学士皆不兼馆职；世隆入阁之次月，即充政治典训、大清一统志、三朝国史三馆副总裁官，皆出自圣祖特简。寻以刑部律例冗杂，难于遵守；特命世隆与吏部尚书苏赫等为大清律例馆总裁官。入参阁务、出诣四馆，尽心区画。向例：章奏随时批答；有稍涉疑似者，摺票签存内阁以次汇齐，满学士一员抱牍，随大学士宣奏节略，请旨裁定，谓之「启奏摺本」。世隆系汉军学士，每同满学士轮奏；天语垂问，奏对详明。直隶巡抚于成龙奏禁鸟枪、火器，下部议，咸谓当如所请；圣祖以部议示大学士，亦以为可。世隆独谓『禁鸟枪，则守法者不得资防御之利；若强梁者，虽禁亦必阴蓄。臣不敢从众议』。圣祖嘉纳之，遂寝巡抚之奏。世隆以学士独异众议，同列皆以为难。
　　是年，即奉特旨补直隶巡抚。陛辞之日，圣祖特谕：『凡接任好官者难，接任庸劣官者易。于成龙居官甚好，继之者好名难得。尔系有才之人，当勤谨竭力而行』！世隆感激圣祖知遇，益思竭图报称。三十年辛未，厄鲁特、噶尔丹蠢动于口外，圣祖发禁旅十万分驻宣府、大同，秣马以待进剿；兵部移文巡抚预备军需。大兵以二月初三日起程，而部咨于正月二十九日夜始到；世隆即集僚属议之，各官莫知所措，佥云『兵马十万，日用草豆千万、口粮千石，非一时一处可以卒办；宜派之八府，令按分数运至军前』。世隆谓：『时有缓急，事有经权；岂可执一而论！今大兵于四日内北发，而部咨此时始到；所需军储，即飞檄顺天一府星夜运往，亦不能及。若派之八府，不但贻误可忧；苟下属奉行不善，此后非数百万金不能济事，民何以堪！亟宜精选能吏数十员，支以库银五十万两，用飞车装载；于明日起程，计初一日可至涿州，初二日可至居庸关，初三、四日可至宣府。其至宣府之时，为大兵启行之日；大兵非十日不能至，以此十日分头采买，可供大军一月有余，其后不啻驾轻就熟矣。惟采办之项，不可爱惜其费；商民悦来，必倍平昔。俟米、豆、草束云集，则其价自平；虽有垫赔，可徐议公捐也』。是役兵屯七十余日，草、豆、米不少贻误，不扰地方；八府民人，深感其惠。京城巡捕三营将弁向无专统，部、科及提督、镇抚皆驱使，官兵疲于奔命；而职守不专，反借为规避地。世隆因陛见面奏，请归九门提督或一旗都统管辖；圣祖甚嘉之，命隶九门提督兼辖，着为定例。是年，直属秋禾歉收，特命世隆往各处勘明动帑赈济，并议作何积贮以备岁凶？世隆减从遄行；其被灾穷黎，有男妇呼吁不忍见闻者，随散所积之谷计口大小给以四月之食，民乐更生；仍遣官分查各州、县，除稍有积蓄及贸易、佣工可以自赡外，其家颗粒必待赈济者通行计算，按州县大小、人口多寡，将阖属积贮扣四月之食以备赈，再存一倍为青黄不接之需，余皆减价平粜以通市肆；且寓出陈易新，可作久贮之计。疏入，圣祖嘉奖不已。三十一年二月，又疏言：『永平所属及丰润、玉田等处，去岁薄收，米价腾贵；奉天地方屡登大有，颇称丰盈。请敕山海关监督许令肩挑畜驮者，进关转粜』。得旨允行。三月，奉圣祖谕：『浑河堤岸久未修筑，各处冲决河道渐次北移；永清、霸州、固安、文安等处时被水灾，为生民之忧。可详加察看，估计工程，动正项钱粮修筑；不但居民永远有益，贫民藉此工程亦足以瞻养家口』。世隆疏言：『固安、永清之北系浑河故道，向有旧堤长七十二里；今河虽移徙而米各庄以北，每至冲决，固安、永清所属田地常罹水患，此堤不可不修。但此处地势北高、南下，若旧堤一修，北水无归，则堤北居民仍受其患。查永清东北向有旧河一道长五十四里，因年久淤塞；所宜深浚，使其顺流归海。至固安北及沙垡等处各为浑河正流，绵亘四十余里，滨河悉属沙砾；即使成堤，难免冲溃。应令地方官饬附近居民不时疏浚』。随奉俞旨。三十二年二月，圣祖自十里铺乘舟往苑家口，中途登河堤览阅堤工；召世隆，谕曰：『朕观霸州所属苑家口迤西旧堤，倾圮处甚多。今浑河泛溢，西逼众流；出水之处又复窄狭，其势直冲南堤。倘有溃决，则大城、文安等处必受水灾，殊为可虞！尔可详加料估，动正项钱粮加增因筑，以防水患』。三月，世隆疏言：『臣钦遵圣谕，至苑家口迤西旧堤逐处详勘。堤岸之北，率多侵损原基；若止将堤南培厚，犹恐浪摇水撼，易于颓坏。应于堤北加桩填扫，实以方土，庶堪经久』。又疏言：『真定府路当孔道，地方辽阔。比紫荆关副将移镇真定，改为真定协；即于各关、营内酌量繁简，抽调步马兵丁一千四百名并真定原有兵六百名足二千名，归之副将统辖。应设左、右二营守备，除真定营守备留用，再以龙泉关守备移驻；应设千总四员，即以真定营千总二员留用，再以紫荆关千总一员移驻外，另行添设千总一员；应设把总八员，即以真定营把总四员留用外，另行添设把总四员。龙泉关参将移驻紫荆，改为紫荆关参将；真定营游击移驻龙泉，改为龙泉关游击』。疏上，悉俞所请。是年，又奏改宣府镇为宣化府，分编八县。宣府者，明之万全都司也；惟保安、延庆二州设有文官，其十卫、七十二营堡皆守备、千把总兼理民事，虽分驻府佐四员，不过稽查逃盗、征本辖之粮米而已。一切刑名、钱谷、驿站等务，皆总经于镇臣；民颇苦之。因请改万全都司为宣化府，析置宣化、怀来、万全、赤城、龙门、怀安、西宁、蔚八县，设守令、佐贰、首领儒学等官，裁各将弁归补营伍；武臣颇为流言摇撼。世隆亲行巡勘，宣布朝廷恩德，军民悦服如登衽席，至今称便焉。三十三年四月，疏言：『霸州等田被水淹，皆由子牙等河堤岸冲决未修之故。查大城县赵俱单薄抉村之南堤及龙王庙堤、青县杨村堤起至东子牙堤止、雄县蒲淀五官淀之东堤，于直隶不堪，应行修筑』。得旨：如所请。直属真定府赞皇县之西有大峪名子午套，介萝附葛、山西之间。峪外四面悬崖，攀援莫上；峪口鸟道羊肠，不容人马。惟亡命者扪；两涯，旋转二十余里而入。其中绵亘可二百里，广十里。贯以河流一线，源出五台县究诘。可耕，无水旱之虞。盗贼潜伏其中，出而剽掠、入则耕作；丛奸积弊，官吏莫能之，河顺治十二年，总督李荫祖招抚渠魁李孟等千余人；尚有余党未靖，依然盘踞。久流中断，不复可耕；遂出峪旁黄连坪等处，横肆劫掠。当事者每以地方兵力单弱、征调维艰，因循苟且，莫能禁诘；为直省民害者五十余年。世隆侦知其详，题请将紫荆关等处之兵调二千于真定属县分驻防守，尤重赞皇一县，拨兵数倍他所；使人入峪谕曰：『今已发兵临境剿灭！尔等苟有知识，即出就抚；不惟可保身命，亦可出而效力，为进身之地』。于是诸不法之徒咸愿输诚，以听驱使。为首冯、魏二人随使者出诣辕门，世隆释其前罪，给以扎付，使周防各地方；后皆就其县，着籍为良民。是年，督修潞河堤工告竣；圣祖驻跸周览，天颜甚霁，赐御书「端方」二大字匾额。
　　三十四年，升任福建浙江总督、兵部右侍郎仍兼都察院右副都御史。陛辞日，陈奏海防诸务；圣祖训谕移晷，赐大蟒朝服暨弓矢等物。星驰赴闽，行次杭州，闻百姓罢市十余日，云因浙省盐法原有老少背负，小票与大引并行以赡无产业贫民，课随时上而价较轻，市卖亦不致壅滞；大引富商谋禁止之以专其利，贿科员条奏，云小票尽改为大引，岁可增课六万余，部覆请下其奏于督、覆议覆。穷黎闻之，惊惶失措；会聚仁、钱等二十二县数万人于省城，日环官署号呼。当事以威制之，因鼓噪罢市闭门已经旬矣。世隆至，集阖省官吏商之，犹有以增课为言者；世隆笑曰：『朝廷痌瘝民隐，每遇灾荒，蠲租、赈粟尝不下百万两；岂肯因六万之课，绝此无告之穷民耶』！遂晓谕众民『各回安业，不可聚集生事；当俟覆奏为行止，必不苦汝等』！于是众皆解散。世隆遂执议会同巡抚题覆，依旧兼行小票；至今未改。闽省滨大海二千余里，岛屿错杂，逋寇出没其中，为商民害久矣。自「海逆」郑克塽降后，要区犹设重兵；巡防战舰，在所必需。旧例：三年一修，越九年再造；以初造发营之年月为差等。于是修船之役，岁岁滋扰，日久弊生；甚且每当修期，武弁趣有司敛金与之，即滥收船印领，习成故套。又以部拨修值不敷，辄派取民间，倍入中饱，所派不下二、三十万两。世隆访知其详，遂委员通查修造诸舰，大率外加涂饰、中多朽腐，无济实用。因思营造果坚，至三年修期，即以部值修艌有余，何至朽败速而费无底止！乃檄行众有司相商，公捐俸资预办材料、匠工，以次调各营船至福州之福港，委干员董其事，克日兴工；每旬亲临相视，指示要略。首尾一年，战舰焕然，工速而费廉，遄发巡防。仍大张晓谕，明示止用部价已足修理之用，嗣后不许派累民间；远近奉为成法，至今两省士大夫、商民无不交口称颂者。三十六年，遇岁歉收，富室、大贾闭仓以要高价；于是缮疏『请蠲赋，并请动帑二十万，委官粜米于江、浙，由海运至闽平粜。闽省赋税不敷兵饷，岁拨他省银协济；一遇仓卒，率无以应。请即将平粜帑银存贮司库，以备不时发给』。皆奉俞旨。闽俗好鬼，家奉五帝；会区一隅，有祠七十二所。计一岁之中，作酒社戏场三千余部，其他香币、牲牢之费无算。世隆莅任，即行禁止；言『百姓竞祀五帝，于礼为僭；其神又名「五显」，是淫祠也』。三十七年，一贱隶称五帝附身，大言『欲游江南，尔民须造船二百只供应』。一时愚民互相煽惑，倾城倒巷，计口敛钱；尤苛刻孕妇，派银倍之。其船虽以纸为之，而彩绘鲜新，帆樯、钲鼓、几案、帘帷种种备具，每船约费银三、四百两；迎神、送神，鼓吹填咽，阖境若狂，莫可禁遏。世隆密饬辕役缉造言贱隶，发有司鞫之，尽得其妄；因加严创，并行各属，令速毁其祠。或曰：『江苏汤巡抚曾拆淫祠，先经入告；今独不循旧例耶』？世隆谓『祠非奉敕所建，拆毁以正淫俗，乃职分当行；何必大张其事』！即檄各州、县拆祠毁像，永行禁绝。距省城八百里，有山崇奉五显人，遂称为五显岭；庙貌之丽，甲闽中。是日，台符未到，野火自起，与会城诸祠同日灰烬，人尤奇之；皆谓「邪不胜正，捷于影响」云。是年，圣祖亲总六师，平定漠北；凯旋，世隆具摺奉贺，温纶敕慰，并赐御书「凯旋」诗扇一柄。清字「亲征方略」一册，奉圣旨令将军、副都统等官得知；世隆随锓板宣示，使海隅文武臣工皆得仰窥神武布昭、永清沙漠之概焉。先是，浙江巡抚奏开鼓铸制钱，属吏奉行非法，减钱分数，谋将轻本射重利；于是私铸者蝟集，每钱不及七、八分，壅滞不行，贸易者斗争抢夺。三十八年，自杭郡延及嘉、湖、宁、绍，一望罢市，投状者至毁巡抚辕门、碎藩司公案，秽言辱骂；官吏莫知所为。是岁，圣祖南巡，世隆以迎銮赴杭；甫抵江，千万人迫愬，舆拥不行。讯得其故，乃谕之曰：『此事非一言可禁，亦不能一时见效。官炉已铸二年，出钱不下千百万贯；私铸者随之，为数倍多。我意且将官炉停铸，所有小钱发银收买。尔百姓仍拣择旧钱交易，以渐消磨，其重大者自然入市矣』。于是，民皆欢呼叩头而散。次日，给发库银万两，设两厂收钱，市肆帖然宁静。封炉之顷，有以未经奏闻为虑者；世隆曰：『是不知事之缓急，胶柱鼓瑟之论也。指日法驾临杭，万一小民群聚叫阍，斯时执事者何以解散之？恐所关甚重，不止冲突仪仗之嫌！况圣仁如天，靡远弗照；岂以奏请稍后，罪我辈哉』！遂竟行封。因随至江南之无锡，于道左迎驾，顾问移时，扈行而南；特赐上用缀东珠夏帽、貂裘银鼠褂及人葠等珍物数十种，又赐御书「岳牧之任」四大字匾额及御书临米芾「净名斋记」一卷、临米芾「阊门舟次」诗绫一幅、「耕织图」二册、「渊监斋法帖」十册。至苏州，面奏请改贡物折色；言『往例各省本色物料，刊载全书，因本地所产，征解交部；盖古昔任土作贡之法。但今昔异时，水土变迁，往往昔有今无；当事者惟按籍而求以足岁额，日久奸生，官吏恣其营私，民人苦于奉公。窃见都下为四方总会，山珍海错无不毕集；较之出处，购易而值平。于是领解微员，率由椽吏得职，娴于弊窦；但勒取本地高价，轻齎入京购纳，事不难而获利饶。请忖更定：除京师无可购取者，仍令各地办解本色；其凡有可货买者，令照「全书」额价征解银两，以杜丛奸』。圣祖命缮疏以上。疏入，特敕该部将各省本色详明造册呈览；凡应解本色、应解折色者，皆圣祖御笔亲注，计减天下征解本色十之七。十一月，疏言：『浙江鄞县沿海田地，向藉塘闸御潮。今塘闸被水冲倒，决去田地一千七十余亩；其额征银米，请永行豁免』！特旨从之。
　　四十二年，移督两广。广东北阻层山，南滨大海；东自南澳迤西至安南界，连延五千余里。濒海岛屿，难以呼名纪数；逋诛作奸之徒，往往流毒商民，劫财杀人，官兵不能立擒、有司望洋叹息。更查年来提防粤海之师甲天下，而小大蒙蔽，恣其披猖。乃先调取水师各弁，问其船，则曰朽烂无用矣；问其兵，则曰登陆分防矣。盖水师战舰自二十八年发营以来，从未修艌；船既不可居，则不免分驻内地以遥作声援。所以海面贼舟，得肆行无忌。于是委能员详查各口岸缓急情形，绘图呈核，尽知其要。七月，疏定广东营制；言『粤东自南澳起，经碣石镇与虎门协接界止，海面几二千余里，守汛辽阔。今应将遥对南澳之澄海协添设船只，与南澳对峙巡防。又海门一所最为紧要，应改为海门营；移达濠营游、守、千、把驻扎于此，分防广、钱二澳。达濠营亦系要汛，即移海门所守备改为达濠营守备。至甲子二所乃险要海口，从前止千总一员；今应将镇左营移驻甲子所，与碣石镇联络防守。又吴川营隔海百余里有碙州一岛，宜设立专营。龙门协属之干体营名为水师，向驻于陆地，可归并廉州营；将干体营兵令白鸽塞守备一员、千总一员、把总二员统之，驻扎碙州，改为碙州营；白鸽塞径以千总领营，照旧管束。平海大鹏一所至顺德地方，外有香山、虎门二协，内有省会之兵，应裁去顺德总兵官，止留中军游击，改为顺德营；其镇标左营改为平海营、右营为大鹏营』。下部议行。于是分设要害，捐资委员往广州暨闽省督造外海、内河战船三百余艘，配兵出洋搜擒；一败贼于泥泞，再杀贼于安海，三击贼艘三十余只于琼南，共阵斩、生擒五六百人。于是贼势衰息，奔窜于安南之江萍。复勒劲兵追杀，贼计穷蹙，遂相率投诚前后二千有奇，船只、军器收获无算。嗣后南溟半万里，未有以劫夺闻者。粤省自顺治初年以军麾未靖，分遣藩王驻防，一切储需多问之民间；于是有「均平」之设。然其杂派倍于正供，追呼之扰相仍，平民疲于应付；豪猾因缘为奸，借曰「均平」，实则不均、不平。世隆核算，每年约有三十余万无名之征；于是召僚属，谕使力为革除。人怀鸡肋之恋，支吾抵饰，经年无定论。世隆毅然揭示列款，通行禁革；官吏有仍蹈故辙者，随访实指参数员，置之于法。于是州、县肃然，粤民咸赴辕门焚香叩谢，并求立碑各州、县门以垂永禁；世隆依所请行。又粤省地丁之外，有粮米二十余万石，皆购本色以供军糈。缘「全书」载有折征数目，每石征银自五钱至二两四、五钱不等，盖明代相沿之数；然轻重径庭，并无定例。四十余年，每至部驳，因遵照「全书」征银以七钱为采买之价，余银充饷，计岁得羡余七万两有奇。其议已行三年矣，然出入收纳，曲折既多、加扣不少，遇旱潦则商贾裹足而民人束手，致误挽输；且民间有米贱卖以输之官、官司收银远籴以给其兵，赔垫无由，抑勒不免：官吏、军民交困，折征甚不便。世隆昼夜精思，详悉利弊；缮疏入告，求复征本色、停征余银。流入，圣祖面谕九卿问粤人之为京官者，佥以为至当；遂得俞旨。即揭示所属，照收本色；不特岁省银七万余两少纾民力，亦于秋成可供待哺之兵。是岁，赐御书「千叶荷池」诗扇一柄，御笔朱批有「广东湿热，得此清明之风，当愈加少壮」之语。四十六年，以贼犯蔡三十三案，部议严切，奉旨解任。世隆去粤，官兵、士民夹道焚香，携持哭送，津涂为之壅塞；世隆再三抚慰，始得解缆。方届上元，乡城数里罢不悬灯焉。时圣祖以阅河南幸，世隆兼程趋进，跪迎于苏州；天语询问年齿，顾谓左右云：『谁谓渠老迈？步履如此，尚壮健矍铄』；盖有谮言其老者也。随奉旨，令扈从圣驾还京。
　　未几，即补授湖广总督。世隆念湖广本产米之乡，贾人辄贪利窃买，转卖他省，米价日高，而民多乏食；于是首禁盗粜，务令米价常平。又楚省钱法不行，杂以私铸小钱；担负小民奔走终日，不足餬口。乃严禁私铸，兼用往岁在浙中收毁小钱成法，倡捐万金，收买倾销聚铜变价，再购再毁。数迁转间，而私铸无存，民得资生。湖南万山盘错，苗人数出掳掠，世隆轻装亲阅堑塞，相度情形，移置营堡；凡再更寒暑，部署悉定，可为法守。四十七年十二月，条奏防守红苗二款：『一、沿边安设塘汛已经周密，惟盛华哨起、至镇溪所一带山高箐密，难于了望；应于镇筸官兵内酌拨八百名，另设四营分驻，每日派官一员带兵五十名游巡。设有奸宄，可以即行追捕。一、旧日苗来内地生事，民往苗丛被劫；今以塘汛为界址，苗除纳粮买卖外，不得擅入塘汛之内，民亦不得私出塘汛之外。违者各照例治罪，并将地方官员处分。再，内地奸民与苗人结亲，往来勾通，不可究诘。嗣后如有前弊，应断离异，仍按律定罪，永行禁止；地方有司，亦坐以失察之罪』。疏入，奉旨：『依议』。汉口镇失火，自薛家嘴起绵亘至铁关止，被灾者数千户，死伤无算；灾民露处，世隆恻然。不谋诸属吏、不动支仓榖，捐俸赈济，疮痍以起。四十九年冬，内陞刑部尚书。闻命星驰北行，武昌城为之罢市，攀留不获。濒行，鹾商集积年旧规八万两为赆；峻却之。入京进觐，会湖广新督鄂海同陛见，圣祖顾谓鄂海云：『郭世隆任督、抚二十年，所至为政清静，无一点瑕疵，今特陞正卿。尔服官宜效之，毋负朕训旨也』！
　　在部勤慎静重，各司郎官定稿说堂，从无疾言遽色；同官亦推服。莅刑部未及二年，以前任「失查流民陈四」一案，部议革职。五十二年，恭遇圣祖万寿六十诞辰覃恩，复还原职。与宴畅春园，圣祖亲赐法酝，顾谓众大臣曰：『当年挑选才能之人，仅有凯音布、郭世隆二人而已』。慰谕周至。
　　嗣以衰老退居涿州，每岁水围，必趋迎圣驾；圣祖问『为何不着仙鹤补服』？回奏：『尚书二品，无宫保衔；例不得着』。特旨准着仙鹤补服。五十四年，赐御书「农民苦行」诗扇一柄，眷注存问不衰。
　　世隆明习「国书」，曾繙绎「五经」及日用名物、象数，汇成卷帙；今坊间刊行「清书大全类书」等，率多取材世隆所纂。又着有「奏疏」二十卷及评阅「史记」、「通监」，并存于家。
　　康熙五十五年九月，卒；年七十有三。子十四人，俱登仕籍。雍正二年，崇祀湖广名宦祠。
　　--见「碑传集」卷十九「康熙朝部院大臣」（下之上）。
　　·王万祥
　　太子少保敏壮王公传史贻直
　　王万祥，字瑞宇，号铁山；陕西巩昌会宁人也。三岁而孤，母挈之寄食他所，荼苦万端；转徙长沙，居之。母殁，年十四，独身走云南，依其姑夫郭某。时奋威将军王进宝为云南提标游击，与万祥父有旧；万祥入谒，进宝一见，奇其貌；与语，益奇之，喜曰：『此儿昂昂千里驹也』！留万祥麾下，亲信日异；军事无大小，悉委决焉。
　　万祥为人骁勇绝伦，有胆气，多智略。当吴逆叛乱，秦中兵变，进宝治师甘凉，枹鼓所至，辄以万祥为军锋。每战，先登突阵，横刀大呼，所向披靡。贼帅之猛鸷趫捷者，尝跃马斩之万众之中，军中号为「飞将军」；又能以少击众，往往出奇制胜，贼人当之者鸟奔兽逸，惊犹鬼神。进实用兵饶胜算，而万祥颇赞画之，故相倚若左右手；五年之间，进取阜兰、克复临巩、破武关、下兴汉，万祥力也。万祥为人廉仁善让，麾城摲邑之日，他人争取金帛、子女，万祥独无所贪；即主将有所予，亦推以散给士卒。功成不自矜伐；即为忌者阴沮，亦坦然无怏怏色。万祥起自偏裨，累功至中军副将，身经数十战，数被重创而不挫衄，虽古名将不过也；其勳迹详万祥所着「西征纪略」中。圣祖仁皇帝诏征，万祥诣阙，召见瀛台；赐宴，亲割肉贮二金盘，命之食。食毕校射，验视创疲，嗟叹之曰：『万祥，汝为国家战如熊虎，不惜躯命；创剧濒死，肤如刻画。朕亦何忍不加以格外之恩乎』！特旨擢万祥浙江定海总兵官，加左都督；未行，改授福建兴化总兵。是岁，康熙二十二年四月也。
　　兴化滨海重地，又值耿逆蹂躏之后，兵民扰攘；朝廷知万祥宽大、明治体，且师有纪律，必能整束士伍以安辑吾民。既莅官十三载，摄提督印务者四；兴人戴之如父母焉。天子闻而益嘉之，谓『台湾新附，初设郡县，非得威望素著者镇之不可』；遂命万祥以原衔移驻鹿耳门。台民土著者少、客籍者多，万祥加意抚绥，各得其所。台无城郭，以竹栅为营；万祥教民遍植刺桐，俨成壁垒。严奸商贩米之禁，酌制钱搭放之例。不期年而大治，台人歌咏其德，一如治兴化时。圣祖仁皇帝以万祥实心任事，懋着勤劳，简任福建陆路提督，奉旨陛见。是时翠华南幸，万祥迎驾于杭州；顾问再四，赐「智义合宜」匾额。旋奉温谕：『尔督师岩疆，声名最着。今天下升平，唯安静和睦、练兵选将足矣』。万祥跪而受命，因以年老恳辞，不允。又询及闽海情形，万祥对甚悉；秘不得闻。及回任，行事一如上指。暇则敦崇学校，培植生儒，礼遇士大夫；春秋佳日，雅歌投壶，见者都忘其为长枪大槊中人也。
　　康熙四十年（辛巳），以疾卒于位；年五十有九。遗疏上，恩旨加赠太子少保，赐祭葬逾常典，予谥曰「敏壮」，礼也。万祥为人性至孝，自以幼失怙恃，禄养不逮，在军中枕戈蓐食，泪常盈睫；及贵盛后，凡遇享祀，仍呜咽不自胜也。会宁族党数千指，万祥立义塾教其子姓之俊异者；岁捐俸入数百金，代宗人办纳公税或助其婚葬之需。与人交，重信义。平生感进宝知遇，尝叹曰：『饮水知源，非奋威公造就之恩，何以有今日』！盖其内行肫笃又如此。配宋氏、吴氏，并赠一品夫人。子德敬、德懋、德钦；孙端，今任长安县知县。
　　论曰：李将军以杀降，不得封侯；白起诈坑赵卒，不免杜邮之戮。当我兵攻破静宁，大帅愤其为贼固守，下令屠灭；万祥力谏，止诛元恶四人，全活丁口不可胜数。呜呼！何其仁心为质也。为将者，不当如是耶！享有遐福，庆延于后，宜矣。余节制闽疆，其士民犹能道其遗泽，比于牛叔之碑、益州之像。余每过之，而斯人至今思慕不衰也。
　　--见「碑传集」卷一百十四「武臣」（上）。
　　·卫台揆
　　郡守卫公台揆德政碑记陈璸
　　春秋时多贤大夫；「鲁论」独记子谓子产有君子之道四，而悉数之曰恭、曰敬、曰惠、曰义。甚哉！治之贵合于道也。不合于道，智术焉已耳，功利、夸诈焉已耳！然持此求之三代下，虽如两汉循良亦鲜完传，何欤？若前大守卫公，则本道以为治，君子人也。
　　公为本朝相国文清公之犹子、少司马公之贤嗣（少司马名周允），雅称贵介；而公抑逊自持，不异寒素。谨小慎微，庶务亦必躬亲；炳烛治官书，尝至漏下不辍。兢兢乎，有「进思退补」之虑焉。且也，爱民如子；下车之初，首革水丁以安流移，严禁一切杂派。时节，三邑常馈只鸡、尊酒，亦不轻受。从无票取一夫一役；三邑民、番因得息肩数载，遂休养生息之乐者，皆公赐也。然有豪强梗法、细民弗化于训者，惩之亦不少假。是恭也、敬也、惠与义也，公殆兼而有之；故曰：「本道以为治」也。
　　公以壬午年十月莅台，至某年某月以秩满，奉特旨升广东都转运使去。公去，而台之父老、子弟恋公弗舍，相率建祠一区附郡城隍之左，意欲以神道事公也。祠规制甚狭，称公俭德。昌黎诗云：『犹有国人怀旧德，一间茅屋祭昭王』；公祠是谓矣。小子璸，旧为台令，公属也；知公甚悉。兹复谬持使节东来，拜公祠下，不可谓非夙缘。顾瞻壁间，未有纪公德政者；敢以不文辞！因本诸父老意，述公政之荦荦大者；有此四德备，他日风谣之采，知其足以轶而追子产，且以系台人甘棠之思于永永也。是为记。
　　--见「碑传集」卷九十四「康熙朝守令」（中之上）。
　　·张伯行
　　诰授光禄大夫礼部尚书加二级赠太子太保谥清恪敬庵张先生行状
　　张尚书传
　　诰授光禄大夫礼部尚书加二级赠太子太保谥清恪敬庵张先生行状
　　费元衡
　　先生讳伯行，字孝先，号恕斋；后以「为学之要在于一敬」，更号敬庵。其先世，居上蔡；明洪武中，文学彦实公徙仪封，遂世为仪封人，以读书传其家。先生曾祖讳自新，邑廪生。祖讳醇，邑庠生；有隐德，有司表其闾（事载「邑志」）。父讳岩，以庠生入太学，考授州司马。乐善好施，有德于乡；三举乡饮大宾，崇祀乡贤。先生既贵，皆累赠光禄大夫、礼部尚书。曾祖妣戴氏、扈氏、祖妣傅氏、妣郭氏、梁氏，皆累赠一品夫人；继母耿氏，待封一品夫人。
　　先生前母郭太夫人无所出；梁太夫人于顺治八年（辛卯）十二月初五日，生先生于仪封通安乡崇儒里。幼即颖异；七岁入小学，恂恂恪恭，有儒者气象。八岁，经饮泉书院，问何居？告之曰：『此读书人讲道论德之所也』。辄欣然曰：『吾他日必读书于此』！年十四，丁母梁太夫人艰，哀毁如成人。十五，父赠公续娶耿太夫人，事之克尽子道。二十三，赣榆倪公长犀以翰林改授仪封令，振兴文教，于义塾见先生所作文，曰：『此大成之器也』！即召而试，大加咨赏；命北面具弟子礼，而亲为之指授焉。
　　二十五，入邑庠。逾二年，试前茅，食饩。辛酉，举于乡；乙丑，成进士。当是时，先生文名满乡国，而自视常若有欿然不自足者。殿试后，圣祖传谕新进士曰：『回家当依旧读书，不可废学业』！先生闻之，即目励曰：『圣谕谆切，不可不遵。况读书，吾素志乎』！归，辟园于南郊，中建精舍，旁列池亭，绕以四时花木。陈书数千卷，纵观之。始于天文、地理、医卜、农圃之书以及浮屠、老子之说，靡不涉猎而皆不慊志。及读「小学近思录」、「程朱语类文集」，乃恍然曰：『此孔、孟之正传也；入圣门庭，尽在是矣』。于是于濂、洛、关、闽五先生之书，如饥斯食、如渴斯饮，口诵手抄，汲汲如将不及。且一言一动，均必由之；而一切异学、俗学不得而夺焉。先生笃志潜修于园者凡七年，其卓然为大儒、为纯臣者，皆原本乎此也。壬申入都，补内阁中书。与太史冉公觐祖论道有合，朝夕返复不倦。甲戌，改中书科中书舍人。
　　其冬，父赠公卒于京。乙亥春，扶榇归里；丧葬一遵文公家礼，啜粥寝苫、不入内室，三年如一日。凡乡人素假贷者，悉称遗命焚其券。初，饮泉书院，驿盐道李公子和所建；先生幼由其地，欲读书于此者也。未几，为邑令所毁；先生慨然有兴复之志。戊寅服阕，未赴京；于封人请见亭之西购地二十亩，建请见书院以成厥志焉。是夏，赴部候补；旋即归里。时冉太史亦请假在嵩阳，延掌书院教（席）；相与讲明正学，从游者甚众。先生乐之，慨然有成就后学之志，不欲出而仕矣。
　　己卯夏六月，大雨；北关堤决，水泛滥入城，居民大恐。先生募民囊沙土填筑，得无恙。总河阅河至仪封，询问所以，贤之；庚辰夏，题赴河工效力。先生以疾辞，请抚军代题，弗许；诣部具呈辞，又弗许；乃赴河工。冬，上「治河议」十条：一曰黄水本强，宜分其势而使之弱；一曰淮水本弱，宜合其势而使之强；一，清口宜设安澜闸；一、淮河入漕之处宜设永清闸；一、请复天妃闸之旧制；一、黄家嘴宜挑开支河；一、运河宜及时大挑；一、海口宜疏；一、运河之下流宜疏；一、高堰、周桥、翟坝之堤工宜坚筑；一、黄河两岸之遥堤宜坚筑。又上议，请于运河之底仿旧制置伏龙洞，引清水以灌民田。辛巳春，督修南岸堤工二百余里。秋，抢救马家港东坝尾扫冲急不可当；乃焚香祷于河神曰：『官司旷职，罪固难逭；然朝廷之工不可壤，一方之民固无罪。惟神有灵，庶其保护』！得无恙。壬午，督修高家堰石工虾须沟河。
　　是冬，题补山东济宁道；赴京引见，奏对称旨。癸未春，赴任。时值岁荒，流离满道路；先生于家运粟以赈，并载钱及绵衣数舟分给冻馁者，众赖以济。未几，总河奉旨遴选贤能官十员，分道赈济；先生与焉。分赈汶上县，动用仓榖一万五千余石；赈阳谷县，动用仓榖七千六百余石。久之，藩司移文责以擅动仓谷，将取职名题参。乃以「敬陈赈济等事」具详河、抚两院，其略曰：『赈济乃奉谕旨，非本道敢于擅动也。动仓谷以广皇仁，非希图名誉；救济饥民，非私侵肥己也。使当日奉旨赈济不动仓谷，坐视各州县之百姓流离死亡而不救，仓有余粟、野有饿莩，本道之罪其可逭乎！且如此救济饥民，而兖民之死道路、散四方者尚弗可胜数；使当日不动仓谷，不知更当何如！昔汉汲黯过河内，以便宜持节发粟赈饥民，武帝贤而释之。今本道以擅动仓榖题参，理应顺受；第恐将来山东各官皆以本道为戒，视仓谷为重、民命为轻，一任鹄面鸠形辗转沟壑而不加赈恤，害有不可言者矣』！事遂寝。先生赈汶上时，一婢来领米，举止有异。询之，良家女也；有婿未婚，亡父母，其叔质于孔监生家为婢。问其价，如数与之。召婿至，给新衣而为之成婚。甲申，捐赀建清源书院于临清、建夏镇书院于夏镇。济阳旧有书院，岁久倾圮；焕然新之。皆招士之有文行者，砥砺其中。凡催漕、督工之暇，辄至书院，谆谆与士子谈论「正谊明道」之旨；一时多所兴起。乙酉春，圣祖仁皇帝南巡阅河，特赐御书「布泽安流」匾额，诗章二、诗扇一。丙戌，圣祖遣郎中德公成格封闸、催漕；临行，上谕云：『山东有济宁道张伯行谙晓河务，汝往与商确，设法蓄水量塘放船』。先生因与德公昼夜筹画蓄泄之方。是年，漕艘皆早抵通。乃着「居济一得」一书，载河工事宜详备。
　　是夏，迁江苏司臬；冬十月抵任。吏呈往例，送督、抚贽仪约需四千金；先生曰：『我为官，誓不取民一钱；安能办此』！以家中所携土物进，皆不受。时维扬诸生获罪郡守，抚军怒，欲褫六人者衣顶；先生争之不听，慨然曰：『以穷秀才衣顶逢迎上官，吾不能也』！申辨至三、四，乃得请。其他率多平反。丁亥春，圣祖复南巡；过清江，于御舟召先生，问姓名。驾至江宁，命督、抚荐贤能官员，先生不与。一日，随督至上前，圣祖曰：『朕向原认识汝；今一到江南，即知汝为清官』。复问督、抚曰：『张伯行居官果何如』？皆对曰：『好』；大学士京江张公对，亦如之。圣祖曰：『他实不要钱』。又问：『江南还有如此好官否』？皆曰：『无』。圣祖曰：『然则汝等何以不保举之？今朕自保举之，将来居官好，天下以朕为明君；若贪赃坏法，天下笑朕不识人』。至松江，特升先生福建巡抚。先生任司臬后，以接驾扈从，来往道路，视事仅两月，而廉惠之声已深入民隐。闻升任，吴民无不咨嗟叹息者。随驾至西湖，召赐御书「廉惠宣猷」匾额、对联、诗扇。又求家庙匾，即面书「积善余庆」四大字以赐。驾还姑苏，趣赴闽视事；乃请训旨，奏曰：『臣才短无以报称，惟有矢清白、尽愚忠以仰答知遇』。圣祖曰：『此言人皆有之，看汝去做何如耳』。复奏曰：『臣父在日，常训臣以廉谨报效朝廷；若受人一钱，不惟不忠，且不孝』。圣祖大悦，谕话良久出送。驾至镇江，陛辞赴闽。
　　时台属旱荒，题请捐粮赈济，全活甚众。念闽省人稠田少，一岁所出之粟不副一岁之用，市米腾贵，商利而农病；于是每岁遣官赴江、浙等省买米平粜。又多设社仓，预积贮，以备凶荒；禁米下洋，以绝盗粮。终闽任，民无阻饥之患焉。永安、宁洋、漳平、大田各县多深山，易藏奸宄，有盗首陈首魁等潜匿山莽，乘间出劫为害；先生与总督以计诱擒之。积盗朱章窜伏未获，先生密访得其巢穴，亦就擒。皆赦其余党不究，地方以宁。乃大张纲纪，察利弊；整饬属员，褒廉纠墨。访猾吏豪强之为民害者，悉置之法。饬保甲、讲乡约，使盗贼无所容、良善知所慕。一时官吏士民兢兢奉法，教化大行。闽故理学名邦，自杨龟山先生载道而南，三传而得朱子，集诸儒之大成；嗣后名儒叠兴，号称海滨邹、鲁。先生以为此邦之士可与振兴绝学，建鳌峰书院于会城，俾有志正学者偕来肄业。又出家所藏书千卷并广搜前贤遗书、先儒文集，命学者分任校订，次第刊布之。于是士皆鼓舞振兴，理学复明。至丁酉岁，圣祖赐御书匾额曰「三山养秀」，又赐御纂书籍；至今弦歌不绝，皆先生倡导力也。福州有五帝者，瘟神也，庙祀遍乡城；师巫假以诳诱，愚民惴惴崇奉，祷祀昼夜不绝。先生命毁其祠；佥谓『前任迟太守以获罪于神，卒于官；不可毁』！先生曰：『此偶值耳』！竟悉毁之；或改为义塾，祀朱子。省城多尼僧，皆买贫家女髡之，号「佛子」，盈千百；所为弗可问。先生悉令所亲赎回匹配；贫不能赎者，许来告，为设法：群情大快。监文闱、典武试，风清弊绝，得士皆贤俊；为众所服。台湾兵跋扈，稍不逞意，辄上山鼓噪，要挟官长；先生以倡乱为首之人，平日必多不法，当先以他事除之，临时自无煽诱。镇臣遵先生教，终先生任，无敢譁者。台厦道员缺，先生疏荐海康陈公璸；时陈督学川中，圣祖遽从所请，兵民悦服。己丑冬，闽督奉命入京，先生署篆；筹画海疆、整饬文武，政令一新。既而移抚江苏，奉命驰驿；士民攀留不及，皆呼号如失怙恃。
　　初，圣祖谕大学士京江张公、安溪李公曰：『张伯行居官清正；江南重地，宜移抚』。李奏曰：『闽省近方有起色，须留整顿一、二年』！张奏曰：『江南频岁灾祲，民不聊生；非此人莫可』。圣祖笑曰：『汝两人不必争，朕为天下总计，当慎简一人以畀汝闽』。遂有移抚江苏之命。时两江总督噶礼大张威福，甫莅任，即奏罢抚藩；虎噬狼贪，人人不寒而栗。闻调先生抚吴，吴民如望岁焉。先生至苏，首下檄禁属员馈送；其略曰：『一黍一铢，尽民脂膏。宽一分，民即受一分之赐；要一文，身即受一文之污。虽曰交际之常，于礼不废；试思仪文之具，此物何来？本都院既冰蘖盟心，各司道亦激扬同志；务期苞苴永杜，庶几风化日隆』。又出示虚心延访地方利弊曰：『本都院洊荷圣恩，宠颁节钺。致身泽民之愿，夙夜弥虔；兴利除弊之规，饥渴顒望。目下穷黎乏食，米价未平；何以拯之？民力未足，逋赋恒多；何以筹之？吴风刁健，讼狱繁兴；何以遏之？士习未醇，贻讥佻达；何以正之？山村水区之沟洫，何以旱潦有资？探囊胠箧之比匪，何以防维无恐？鳏、寡、孤、独，何以遂其欲而给其求？衙蠹、土豪，何以革其心而易其辙？一切举废，修坠所关，难以枚举。合亟谘访：凡吾官吏士民，勿吝忠告』！时淮、扬一带连年荒歉，军民乏食；先生疏请海、高等十三州县、徐州一卫，发帑赈济。又以江苏等属带征灾漕，一年而完年半之粮，民力不给；请分年带征，以纾其困。奉旨俞允；即委监司分道赈济，亲往淮、扬巡察之。又奏动藩库银买米平粜，谓『江南重地，生齿殷繁。当此米价高昂、麦秋未届之候，枵腹皇皇，不能终日。请于江苏藩库拨银三万两赴邻省买米，分发各属减价平粜。臣因灾黎穷迫，恐俟命下，部文任返，迟延时日；现在动支，购进发卖。专擅之罪，伏望监原』！圣祖俞之。苏、松困于财赋，州县官率顾考成，催科严迫，民不堪命；先生乃剔漕弊、禁重耗、省差扰，民困以苏。又以俗尚奢靡，鲜衣美食、画舫笙歌，所费不赀；妇女闲游入庙，败坏风俗：一切禁之。时苏守陈鹏年廉能素着，臬司焦映汉、粮道臧大受皆廉谨奉职，总督率以不便于已，摭事劾去之；先生动多掣肘。是夏，赴常州热审，先生多所平反。与总督枘凿不相入，郁郁不得志；乃具摺告病，略曰：『臣所恃以报皇上者，惟此一点真心实意竭蹶办事，不敢欺瞒、不敢苟安而已。奈江苏庶务数倍于闽，臣才识短浅，谋虑难周；以是忧惧成疾。现今补行大计，黜陟攸关；倘耳目未能周、举劾有未协，更深陨越之虞。乞怜衰病之躯万难胜任，赐臣回籍调治』！奉旨：『张伯行操守清洁，立志不移，朕所深悉。江苏重地，正资料理；不得以衰病求罢』。乃强起视事。江南号称泽国，农田全资水利；时水道、闸堰，废坏已多。先生详考修整，以资蓄泄。又海禁纵弛，海寇买米聚粮，米价不时腾贵；先生严禁之。
　　辛卯秋，副主考赵晋交通总督及提调马藩司广鬻关节，榜发譁然。正主考左必蕃不自安，具疏奏闻；而先生亦以苏郡士子抬财神入文庙，据实具奏。冬十月，赴江宁典武闱乡试；即遵旨如扬州，会同钦差大人、两江总督、安徽巡抚审科场事，匝月不得定案。壬辰春正月，劾督臣抗旨欺君，营私坏法；请正国典，以彰公论。略曰：『皇上临御以来，内外臣工罔不奉法。两江总督噶礼受朝廷豢养，不为不久；蒙委任，不为不专。稍有人心，自当仰体圣怀，以图报效；而其大端，无过进贤、退不肖，养一代之人才，以培国家之元气。不谓督臣自履任后，所辖两省文武属员逢迎趋附者虽秽迹昭彰，亦可包荒藏垢；守正不阿者虽廉声素着，难免吹毛索瘢。此在皇上洞监之中，无庸臣再为赘渎。最可异者，江南今科乡试，盛传总督通同监临、提调揽卖举人；臣以督、抚、藩司皆朝廷大吏，岂有病狂丧心至于如此之极，未敢遽信。迨后榜揭不公，经正主考题参疏内有「或发督臣严审」之语，又风闻「总督要银五十万两保全无事」之说；臣虽不敢遽信，固已心窃疑之。及奉旨「会同彻底详察、严加审明」，而会审时藩司书办李启供出藩司家人轩三给与关节，收受金子情实；督臣辄大怒，欲将其胫夹折。臣劝督臣「今日会审，俨如朝廷在上，为臣子者不可动气。况皇上要彻底详察，若箝其口，曷由明白」！因与钦差大人据所供人犯稍加夹讯，而语多暧昧，事涉督臣。自此以后一月有余，不敢复讯轩三矣。夫国家设科取士，以供将来任使；必科目之中有正士，斯朝廷之上有直臣。我皇上谆切训戒，以期风清弊绝；不谓贿赂公行，自有制科以来，未有如江南辛卯之甚者。窃思此案关系非小，奉旨「彻底详察」，而督臣必不肯详察；奉旨「严加审明」，而督臣必不肯审明。推其抗违圣旨、始终庇护之故，则以前「通同监临、提调揽卖举人」，以后「要银五十万两保全无事」之说，情真事实，不为无稽之舆论矣。其欺君坏法之罪，督臣虽百喙奚辞！若不请旨解任、一并发审，则通同作弊之人，同为奉旨察审之人；真情何由得出，国法何由得伸哉！故自督臣大怒之后，至今要犯一名不能提、真供一句不可得，皆由督臣骄横之气，足以震慑人心；臣实有欲提不能、欲讯不得者。此虽臣庸懦所致，有负皇上付托；然事势处于无可如何，不得不大声疾呼，烦渎圣听耳。我皇上明见万里，无微不照；而督臣敢于欺皇上！皇上待督臣，高爵厚禄，何等隆重！而督竟忍负皇上，擅作威福，卖朝廷之官、卖朝廷之法，复卖朝廷之举人；恶贯满盈，贪残横暴，两江之人知之、在朝之人知之、天下之人无不知之。祗缘督臣权势赫奕，莫敢撄其锋以贾祸。臣非不知此言一出，天下之人无不为臣寒心。但自念一介竖儒候补中书，数年之间，超迁巡抚；受恩之深无过于臣，图报之难亦无过于臣。故在督臣，敢于欺皇上、负皇上；臣则断不敢顾念身家、畏避权势，同为欺君负恩之人，贻讥天下后世！是虽言出祸随，亦所不惜！况臣之功名予夺，出自朝廷；臣之性命死生，亦有定数。恭逢圣明在上，督臣虽甚残险，亦岂遂能加害无辜；臣又何惮而不言哉！仰祈皇上大奋干断，将两江督臣噶礼即行解任，一并发审；俾狐鼠之辈失所凭依，而承审之官亦无瞻顾，庶真情得出、国法得伸，振千古之纲常、培一时之士气，除两江之民害、快四海之人心，将见天下后世咸仰圣主除奸烛弊之神明，亿万斯年永享国家贤良喜起之福泽矣』！疏上，总督闻之，密购疏稿，捏款讦参，星夜驰奏御前；奉旨：『俱解任，交审事大人一并审明』。部文未下，先生又上「沥陈被诬始末疏」；略曰：『臣因会审江南文闱作弊一案，奉有「彻底详察、严加审明」之旨。讯据出银买举之吴泌与居中立议之李启等供出马藩司家人轩三收受金银、给与关节，凿凿有据。乃督臣噶礼抗旨曲庇，不容究讯；其情形与臣从前所闻「督臣通同贿卖」并「要银保全」之舆论相合。是以不敢扶同，先疏题参。乃督臣闻臣具题，摭拾虚词欺诬圣聪，欲图报复。兹接邸抄，蒙皇上洪恩，将臣与督臣俱解任听审，圣明巳无私照，曲直自有攸分；臣何敢再渎。但督臣诬妄过甚，合就其诬臣者一一分晰，为皇上陈之。如诬臣「止督臣下洋，恨不听从，迁怒于为督臣雇舵工之船行张元隆，陷以通贼；既致元隆身死于前，复毙其弟张五于后」。
　　臣查奉旨出洋，臣标并无战船，向牙行雇民船；而民船止可载货，不堪捕贼。曾商之督臣；督臣云：「船无器械，又无水师驾此；出洋岂不有损国威」！因公同会议，臣与提臣侦缉内地奸党，具奏在案。是臣欲出洋而督臣止臣，岂反止督臣不必前往也。至张元隆系考职监生，广置洋船，立意要造百艘以「百家姓」为号，多将洋货贿媚督臣；督臣在上海铺设数十船，皆元隆以所蓄积罄馈，督臣后即令伊弟张令涛由浙江海口运赴江宁。比时有崇明水师在洋盘获余元亨等照票不符、籍贯互异，讯供张元隆代领。臣饬常熟、上海两县提讯，元隆托病不出；两官亲赴其家取供，元隆公然上座，两官侧坐其下。臣闻骇异，严饬拘拿；而两官以督臣交好，始终不敢。迨臣回署提审，遽申元隆在家病故；人言藉藉，皆云元隆诈死埋名。是元隆之死与不死，尚未可定；即云已死，亦因病亡。其弟思永现在，而案内并无「张五」姓名；不知督臣何据而诬臣以逼死元隆、拖毙张五也！又诬臣「与上海知县许士贞同窗好友，将四十八年四月所获之贼犯改为十一月、久已拖毙之八人谎称「现存」，冀免士贞处分」。臣查四十九年九月督臣咨参武职年限，先据臬司改作四十八年十一月；臣不知督臣核咨之时，士贞等若何弥缝，而乃徇情捏饰咨部也。至五十年二月，臣咨参文职年限，俱照督臣原咨。臣不能觉察扶同咨题，固臣庸懦所致；而捏改、谎称，实由督臣作弊于前，何反诬臣冀免士贞处分也！又称「督臣严饬保甲，臣与陈鹏年扬言督臣查富户，竟寝不行，以致盗寇充斥」。臣查保甲之法，各属奉行无误。至江苏盗案，比他省较多。臣查臣属之七府、一州，四十八年共报一百十件、四十九年共报八十二件、五十年共报五十一件；若止就臣驻扎之苏州府属计之，四十八年共报五十七件、四十九年共报三十八件、五十年共报十七件。是臣莅任以来，虽不能盗风全息，亦已渐次消弥：何反谓寇盗充斥也！又诬臣「著书卖书，滥准词状，株累毙命」。臣查前抚任内四十八年共监毙三百五名；而臣任内四十九年共一百七十一名、五十年止二十四名，皆题报有案。若臣著书、卖书，亦有因由。臣叨中进士，蒙皇上传谕曰：「进土回家，不可荒废学业」！臣恪遵圣训，回家闭户读书，见得程、朱之书与孔、曾、思、孟相合；又新奉功令：文闱论题，亦出性理。故将周、程、张、朱之书刊刻，以广其传；并将先儒之有合于周、程、张、朱者，亦为刊刻。此皆仰体圣训，使天下之人，知圣贤之书不可不读；读其书而率其教，入为孝子、出为忠臣，用副皇上崇儒重道之意。臣自愧学问空疏，止表彰先儒之遗书，断不敢著书立说，为圣贤之罪人。又因闽中梓人至苏，臣无以资其饮食，令行印卖。此虽臣鄙陋之见，有失大臣之体；然实取与不苟所致，非有他罪。总之，督臣之蓄怨，起于臣之发觉巨棍张元隆。今因曲庇马逸姿被臣参奏，摭拾前款，欺君陷臣；且云难与臣俱生，其意必将致臣于死。幸皇恩宽宥，不忍遽戮。理合据实陈明，仰祈监察』！时百姓闻先生将解任，皆罢市、撤业，数万人围集公馆，哭声振扬城；欲相率赴京叩阍，先生慰谕再三，环泣不肯退。而姑苏等郡，相继报罢市者纷纷。翼日，维扬士民扶老携幼至公馆，具果蔬以献，先生辞弗受；皆泣曰：『公在任，止饮江南一杯水；今将去，无却子民一点心』！不得已，为收腐一块、菜一束。远近馈饷者不绝；不受，则皆委而去。夏四月审毕，将回姑苏候旨，行有日矣；扬城士民虑途中不可测，数万人集江干护送。先生闻之，曰：『以我故，劳民至此；吾不行也』！越数日，五更登舟；比天明百姓追送，而先生已渡江。至姑苏，寓枫桥；苏城士民莫知先生来。翼日，士民云集，纷纷送果蔬不绝如扬城。五月，审事大人奏上，以先生所劾全虚，应革职治罪，噶礼免议；部覆如之。奉特旨：『着尚书穆和伦、张廷枢再往彻底审明』。秋七月，复赴扬听审，审如前。审毕，仍回姑苏；士民焚香遮道，自枫桥至葑门二十余里，拥挤不可行。九月覆奏，先生仍革职；部覆亦如之。奉谕旨：『张伯行居官清正，天下妇孺无不尽知，允称廉吏；但才不及守。噶礼虽才具有余，然性喜生事。朕临御五十年，凡满洲、蒙古、汉军、汉人毫无异视，一以公心处之。噶礼屡次具摺欲参张伯行，朕以张伯行为天下清官第一，断不可参，手批不准；亲笔现在噶礼处。这所议，是非颠倒，着九卿、詹事、科道会同矢公据实再议具奏』。九卿等覆：『张伯行、噶礼两人才守之处，皇上评定确当，天下臣民莫不悦奉』。又奉上谕：『从古治天下者，莫要于至公。朕御极五十余年，凡内外大小诸事，皆以公心处之。张伯行居官清廉，一文不取，天下所共知；但才具略短耳。噶礼操守，朕不能信；若无张伯行在彼，则江南地方必被其朘削一半矣。语云：「文官不要钱、武官不惜命，然后天下人安」；又云：「清官不累民」。朕自幼读书，研穷性理；如此等清官，朕不为保全，则读书数十年何益！而凡为清官者，何所倚赖以自安乎！初次遣官往审，被噶礼制定，不能审出；再遣往审，与前无异。汝等既系大臣，知张伯行清官；当会议时，何无一言？今朕既有谕旨，方赞其清，亦已晚矣！汝等诸臣皆能体朕保全清官至公之意，使正人无所畏忌；则人皆欣悦，海宇长享升平之福矣』。翼日奉旨，先生留任，噶礼革职。吴中士民欢声如雷，牓于门曰：「天子圣明，还我天下第一清官」。焚香结彩，齐赴龙亭叩首谢皇恩、呼「万岁」者数万人。至长至、月朔，复有吴民数万人持香集畅春苑跪谢，愿各减年寿一岁，添祝圣寿万万年，以申真诚感激之意；圣祖大悦。而福建全省士民闻先生解组，皆奔号呼吁；及闻复任，颂皇恩、祝万寿与江苏不谋而合：亦古今仅见事也。
　　癸巳春正月，疏荐福建藩司李发甲、原任祭酒余正健、台湾道陈璸为江苏布政使；部以已特简牟钦元，不允。二月，监临万寿开科文闱，防范严密而体恤周至；士情大悦。三月，恩诏复原职。八月，进「濂洛关闽书集解」。九月，奉旨赴镇江会验战舰。时战舰、民船无所分别，战船或私借入洋贸易，还以民船充数。先生因条陈海洋船只，分别营哨、商渔，尽编号数；上是之。甲午春正月，奏免扬州落地税；谓『各商货物已在扬州关输钞，入城复征落地税银，似属重科。臣衙门旧有盐课陋规二万两，今臣在任五年，丝毫弗取，为盐商节省银十万；众商愿于经费项下每岁代捐税银一千二百两，免商民无穷之累』。奉旨俞允。三月，紫阳书院成，三吴文学之士皆倾心诚服于先生；而四方之闻风来学者，亦日众。吴中向无书院，生徒无所容；乃择府学中隙地建紫阳书院，其规模、制度及讲贯课试之法大略与闽同。一时士风丕变，咸敛华就实，彬彬乎质有其文焉。
　　乙未春正月，钦差大人奏请革职。是时先生感激圣恩，益殚精政治；一切地方利弊，悉力兴革。又屡值年丰，人民乐业，疆土宁谧。而先生以吴地滨海，奸商贪利，下洋勾引匪类，出入无忌，终为东南隐忧；故为未雨绸缪计，特严海禁，有犯必惩。积有张元隆、张令涛、李崇御等案，皆为巨棍所把持，屡饬不结；圣祖命大人驻镇江审理，大人不细讯而问先生索取海贼，先生以各案文卷进。大人即参先生「狂妄自矜」，应革职、看守审理；圣祖不允，而令先生明白回奏。乃上疏，略曰：『张元隆系镇臣在洋盘获之余元亨所供，经署抚王度昭审议具题；部覆发臣再勘，饬行府、县究审。张令涛系顾协一、闵三等告发，被害者十余纸抗匿不出，悬案莫结；令涛非通洋，亦系豪恶。何得挨延半载，藉庇抗官！即谓首告不实，应于原告坐诬。臣虽愚昧寡援，而身为地方大吏，宁能置之不问乎？李崇御亦系镇臣获报，其船照票不符，满载金银、不带丝毫货物；谓非来历不明，其谁信之！臣屡将元隆等恶迹，咨明钦差大人在案。据咨上闻，案件自明；乃将各犯悉为开脱，独参臣以「狂妄自矜」之罪。臣虽历官巡抚，而服食、起居未脱寒酸故态；以为迂腐则有之，何敢于君父之前反蹈「矜妄」，自取罪戾乎！然臣止知有君父，不知有身家；止知报圣恩，不知避嫌怨。惟恐案情未能得实，则臣之负罪益深；此区区微忱，不敢一念之或欺者也』。随奉旨：『将回奏情节，一并审明』。三月，大人复上章，请革职、看守审理；盖至是，已连劾六疏矣。先是，三请革职，奉旨：『钦交事件，应尽心审明原委具奏。屡次前往，未能彻底审明，希图朦混完结；今又请将张伯行革职。缮摺具奏，殊玷官箴。这事情，仍着前往审明具奏』。先生跪聆恩旨，感激涕零；将先后口供沥陈上奏。大人复讯供文，致其词坚，请革职、看守审理；圣祖不得已，姑允之。时先生因热审赴常州，大人令藩司于舟中解绶去，遣游击房世淳伴送至镇江，看守于城隍庙；及夜分问供，多方摧折。所供不如大人指，乃传先生幕宾代书，竟拟重辟。是时百姓无一人知者；门人子弟闻难来讯，呼吁无门，生死不可测。而先生处之恬然，读书昼夜无间；为子侄讲经书，积讲义二十余篇。又向辑「四书正宗」、「学易编」皆未成，续为编辑。居润州半载，体加充、色加睟焉。案达上，圣祖未允所拟，而令大人同先生入京。仲冬二日，渡江；至维扬，父老数千焚香拜，岸上士民夹两岸随舟而行，四十里不绝。越日，过邵伯、高邮，皆有儒冠、野服沿河顿首者。至淮安，总河迎会；见舟将坏，大惊曰：『何以坐此』！先生曰：『此不由己也』。总河为易舟。伴送官胡同知暮夜趣渡黄河，时细雨方霏，周天如墨，涛浪汹急；从舟倾覆，而先生以总河所易舟先济，得免。至夏镇书院，诸生候于河次；叙契阔，皆挥泪而别。是月二十三日，至京师；先生欲赴畅春苑陛见，大人勿许，委官看守于吏部分署。翼日，圣祖谕大人同先生来，乃陛见。大人面奏曰：『他并不认罪』。圣祖曰：『他原无罪可认』！先生感泣，叩首谢曰：『臣有生之年，皆皇上所赐也』！上又曰：『此人朕还用之；当用于有钱粮衙门』。复谢恩出。明日，召对于干清宫；问话移时，命于南书房行走。腊月朔，命讲「民可使由之」一章；越日，又命讲「太极图说」：皆缮摺进呈。
　　寻奉特旨，署总督仓场侍郎。丙申春，赴通州视事。时秋成稍歉，奉谕回户部酌议平粜，奏发仓米二万石；上谕：『粜完启奏续发。仍不时巡察，使贫民得沾实惠』。闰三月，奉命发仓赈济顺天、永平二府；亲往巡察。七月，巡查至永平，其守谢公赐履廉能有声，留心社仓；因与讲社仓之法，令劝谕所属捐输积贮，每年出陈易新以备荒灾。回京，本朱子社仓法，酌十六款条奏；奉上谕，亲赴永平料理社仓事宜。丁酉秋七月，上「条奏余米摺」云：『臣查红斛进仓、平斛放米，每石原多二斗五升。今该仓书攒止报一石一斗四升四合九勺四抄，其余隐匿不报；虽止一斗五合六抄，然以通漕合算，岁约三十余万。此项谓之「飞米」，俗所谓「飞毂辘子」是也。外又有长米二、三十万石，曰「旗丁交剩余米」。或令旗丁领出，谓之「照米」，俗所谓「出黑档子」是也；或令旗丁卖于他人，谓之「买余抵补」。仓场之弊甚多，此其大者；故特奏之』。又奏：『每年收米、放米，该剩余米一百余万石。日积日多，无廒可贮；请建新廒百座』。八月，钦点顺天乡试主考。时方收粮通州，不与开列；特召入闱，盖异数也。先生矢公矢慎，得士李兰等二百余人，舆情洽服；所拔士子来谒者，以「学为圣贤，不可汩于势利」，谆谆告戒焉。戊戌夏六月，又奏添设人员，协同稽察仓弊。发九卿会议，为同事者所抑，同前岁所奏均无庸议，应交部议处；奉旨：『逐一明白回奏』。乃奏曰：『臣才识短浅，尺寸未效；中心兢惕，夙夜靡宁。今九卿会议交部察议，蒙皇上不即处分，令臣回奏；臣闻命自天，感激无地。谨将前后情形，为皇上陈之。九卿会议曰：「红斛进仓、平斛放米所多之二斗五升内，一斗四升四合九勺四抄作正项入仓；其余一斗五合六抄之米，内给旗丁回空余米三升八合、五闸盘运折耗米二升，所剩四升七合六抄作为晒扬亏折。今张伯行不将此等项款开除，止照红斛收进、平斛放出算余米八十余万石，请添新廒」等语。臣查晒扬亏折四升七合六抄及盘闸二升原在仓内，固无处开除也。至旗丁之三升八合，愿照者照、愿抵者抵；即使尽数照出，每年不过十余万石。且照出仓外，方可开除；若本帮抵本帮之欠或他帮买抵他帮之欠，则三升八合又仍在仓内，安可尽数开除乎！此臣查之甚明，所以请建新仓廒；初非朦混具题也。又会议云：「所存烂米，奉旨赏给兵丁，折抵脚价；腾空廒座必多。又添新廒百座，似无不敷」等语。臣查去岁腾空廒座，原以备去岁新粮之用；至七、八月，廒座不敷，各仓监督纷纷来禀。是去岁廒座尚属不敷，安有余剩廒座留为今岁之用乎！又会议云：「张伯行前奏新廒并未贮米，旧仓腾空甚多。不惟余米全无着落，似较去岁之米反少；恐又有「飞毂辘子」、「出黑档子」之弊。请添员协查」等语。臣查今岁粮船未到之先，各仓呈报空廒有四、五十座；空廒多，则实米少。去岁粮旧未到之先，呈报空廒止三十四座；空廒少，则实米多。臣故曰：「似较去岁之米反少」。此今岁粮船未到之情形也。又会议云「张伯行后摺又称新廒已派四十座；旧廒即有腾空，想已无多，尚有百万石无廒可贮」等语。臣查七月间旧廒用完，新廒已派四十座，新米尚未收及一半；即算放二季，春档腾空者不过四、五十座。所以奏「旧廒即有腾空，想已无多」。此今岁粮船已到之情形也。今新廒已派九十座，尚有一百二、三十万无廒可贮；即欲请建，时已无及。惟令各仓归并，随腾随派；就今日计算，仍有百万石无廒盛贮。此臣查之甚明，并未朦混具奏也。臣查一时有一时之情形，去岁与今岁不同、今春与今秋不同。臣随时具奏，无非慎重漕粮之意、初非敢前后朦混、任意矛盾也』。疏上，九卿无以难。
　　庚子十月，奉旨管理钱法。旋补授户部右侍郎，兼管仓场总督。辛丑春，钦点会试总裁，得士储大文等一百七十余人。秋九月，河南马营口决，上命河南人知河务者具奏；乃具摺奏曰：『臣籍隶仪封，去黄河三里；故黄水之性，最为留心。盖黄水不两行，若有两条河，水行一条，必淤一条。故一遇冲决，水分新河，旧河必淤。若旧河仍行者，则新河不过因水势泛涨，泄其有余；水一消落，仍行旧河；此自然之势也。今武陟县冲决河口，不过因黄、沁并长，泛滥溢漫，泄有余之水耳；黄河之水仍旧东行。入冬以后，水势消落，势必尽归旧河；稍加堵筑，即复旧矣。独是山东运河，只借一线泉水；遇天道亢旱，泉源干涸，寸步难行。臣前任济宁道时，会议引沁河之水以济山东之运；后以升任，故未及行。今岁粮船浅阻山东，将至迟误；而黄、沁交会，忽冲一缺口，直入张秋，运河粮船尽皆抵通。是今岁之运，赖此冲决以济之也。若由此修治，引之济运，便可成万世之利』。越数日，接驾；蒙温旨云：『前所奏河务，与朕意甚合』。又召进行宫，论河务；面奏『于黄、沁交会之际，建闸筑坝，重重关锁；使不泛滥。一引沁由贾鲁河以入济济运，一引沁由新决之河入张秋以济运。张秋东崖五空桥安放闸板，水小则下板引沁济运，水大则放沁入海。至于济宁运河之西，再建闸一座；水小则引沁济运，水大则下板引沁入湖。不但粮船遄行，而临河之田皆成膏腴矣』。冬十月，以母病请归省；奉旨准假，并命以便道阅视河南武涉决口。先生兼程抵家视汤药；母耿太夫人喜，疾顿廖。遂遵旨相视河工，如期复命。壬寅春正月五日，奉旨赴千叟宴。宴毕，偕诸年老大臣至干清宫谢恩，赐坐；奉谕旨：『汝等皆大臣，当抑体君心，惠爱百姓。如张伯行为巡抚时，地方情形、米麦价值皆不时奏闻；是真能以百姓为心者也』。
　　先是，仓场积弊甚多；先生剔厘，不辞劳瘁。既而兼理钱法，旋升户部，府库、仓储尽以委任于先生，政务日繁。先生感知遇恩，竭力图报，昼夜废寝食。时又奉旨发仓减价粜卖，开厂数十处；先生亲往来巡查，奔走道途。于是精神、心力，销耗殆尽。冬十月，召对澹宁居，眩晕色变；圣祖命少司寇阿公、总漕张公扶掖出，寻愈。十一月，圣祖升遐，先生感高厚恩，哀痛迫切。二十七日尽礼，无稍懈；梦寐中，时泪涔涔下。今皇上御极，深知先生公忠为国之心，又以先朝旧臣，特加眷顾，锡予每逾常格；谓先生年老，事难兼摄，命专理户部及钱法堂。腊月二日，命同满、汉大臣十三人至先帝梓宫前举哀；特赐素珠一串曰：『此先帝所遗留也』。嗣后会议大政、保举大员，时命随亲王大臣在干清门预议。又诏：『年老大臣，由东华门骑马至箭亭下』。寻以户部捐纳收银非先生莫能任，命与大司农田公专管其事；特恩晋正一品，追赠三代，给一品廕生。五月，值皇太后丧，会议祔庙诸礼，必诚必周。八月，皇上遣官看河，因条陈河务；略曰：『国家岁漕数百万石，全赖会通一河；而会通一河，又借汶、泗二水以济运。开河之始，筑堽城坝以遏汶水；又开堽城闸，引汶水由洸河至济宁济运。复筑金口坝以遏泗水；又开金门闸，引泗水由府河至济宁济运。迨其后，宋礼听老人白英之计，筑戴村坝引汶水于南旺分流济运，遂置泗水于不问。由是府河大半淤塞，泗河之水乃不至济宁马场湖而合沂水以出鲁桥矣。今宜于秋收之后人民空闲，大开府河，使泗水由金口闸入府河，至济宁马场湖蓄之济运；又于泗上诸泉源大加疏浚，其逆流纡道者改之、乱石壅塞者顺之、脉络不通者浚之，务使水势畅流，则诸泉之入湖者无穷，而所蓄必多：或转迟为速之一法也。至济宁到台庄相去四百里，其中闸将及二十座；而台庄以下至淮、黄交会之处，中间将及四百里，并无蓄水之闸。所以每逢天旱，台庄上下不无浅阻；宜于台庄之下、徐塘口之上建闸一座，以备蓄泄：其于河道或有补益。此臣所知，谨据实奏闻』。上遽命议行。九月，迁礼部尚书。
　　冬十月，进「濂洛关闽书集解」，特赐「礼乐名臣」四大字。次日，奉旨搜阅会试遗卷，续进士榜。越数日，上以手所持木瓜赐之。翼日，复启事；上顾谓亲王大臣曰：『张伯行，近愈强健也』。十一月，皇上亲郊，前三日视牲之礼，向皆王公、大学士行之；至是，太常以视牲请，而上以命先生，盖特典也。甲辰春二月，进「续近思录」、「广近思录」、「张南轩集」、「陈克斋集」、「陈北溪集」、「许鲁斋集」诸书，赐食而出。四月，差赴阙里致祭崇圣祠追王至圣五代，赐凉帽、蟒服、锦缎、珍物八种；命以便道回家省亲。五月，至京复命。六月，奉旨会议圣庙从祀；倡议以明儒罗钦顺、本朝陆陇其从祀两庑，又以宋儒张子之父张迪配享崇圣祠。乙巳春正月，检点生平文集及所论着纂辑诸书未刻者，授子师载曰：『此吾生未了事，汝当次第授梓，不可畏难而中辍也』！
　　二月，上遣大臣往景陵行礼，先生自请行；上以年老，弗许。又面奏：『臣受圣祖厚恩，从未上陵；愿请往』！上温旨慰谕，乃止。十三日，有疾不赴朝；十五日，疾甚。具遗疏，其略曰：『臣受两朝异数隆恩，年已七十有五，龙钟衰老，口耳不能从心。屡欲奏对，中怀惶悚，寤寐难安。今犬马之年已尽，而报主之心未已。仰见我皇上圣学、圣治，媲美帝王；尧仁无所不被，舜智无所不周。伏愿圣性、王心，懋加无已！崇正学，励直臣；厚糈以养廉吏，明法以惩贪员。宽裕温柔，发强刚毅，为千古第一首出之君，绵亿万载无疆之福』！十六日戌时，薨。遗疏至御前，上为震悼；特遣镇国公、十二爷、散秩大臣、副都统额尔德侍卫十人赐奠茶、酒；不循常格，行三叩礼。复奉圣旨：『张伯行效力年久，持躬孤介；简任秩宗，恪勤供职。忽闻病逝，朕心深为轸恻！着加太子太保，于恤典定例外加祭一次，以示优恤旧臣至意』。又奉上谕交与内阁原任礼部尚书张伯行家：『谕祭之日，大小汉堂官、给事中、御史等官俱着齐集；出殡之日，亦俱着送殡』。赐谥「清恪」，给全葬祭。五月，谕祭于京邸；九月，谕祭于家。窃惟圣祖仁皇帝与今皇上加礼儒臣，信之深而遇之厚，可谓至矣。先生遭逢仁圣，一德交孚，宠遇优渥；历数程、朱诸大儒，未有能比隆者也。然先生一介不取之节、一念不欺之心，其自结于圣主者，非无自也。
　　先生历官二十余年，未尝携眷。初任济宁，随行止四人；抚闽，二十余人；抚吴，十三人。其日用所需蔬菜米麦、寸丝尺布以至研麦磨石、曳磨之牛皆自河南运载之官。初至闽，见署中帷幕皆锦绣、器皿悉金银，怪以问吏；对曰：『行户协备，往例如此』。先生曰：『行户即百姓，安可累之！且我本寒素，无需于此』。尽撤还之。比移吴，先檄禁陈设衙署。无锡县送惠泉至，先生以为水也，受之；后闻亦派民船载送，即不受。闽抚标有空粮五十名、江苏抚标有空粮八十余名，皆前任以给家丁者，先生曰：『我家丁无几，又庄农不暗弓马，何可冒糜国饷』！悉募壮丁补之。其在朝、在外，不交一近侍之臣，不附和同官之议；不以得君而有自专之意，不以见忌而有退阻之心。惟知上报君父而下尽己职；所谓「夙夜匪懈以事一人」者，先生有焉。矢志以人事君，其所荐引皆学问醇正、志操洁清彰彰在人耳目间者。然初不令其人知，即子侄有问亦不答；曰：『荐贤为国，非市恩也。爵公朝而拜私室，我所不取』！故惟特疏具荐及大廷保举者，众乃知之；其他面奏、密摺，率不尽知也。平日掎扦先生者，在朝共事，辄推诚协恭，无纤毫芥蒂；曰：『仰荷圣明，已获保全；何敢以私嫌废公事乎』！其治民，以养成为先、以教化为本；地方偶有灾祲，即具疏奏请缓征、赈济、平粜并施，务使民无失所；复设常平、置社仓，以备凶荒。所至辄建书院，招来士子之有学行者相与讲明圣贤之道；又饬州、县各立义塾，朔、望讲解「圣谕十六条」，使编氓皆知礼义。故士民畏之如严师，爱之如父母；于闽则肖先生像而祠于鳌峰书院之旁，于吴则建春风亭为先生祠，与总督于公、巡抚汤公两祠并峙。至总督仓场时，尚有山东兖州府郓城县等十五州县士民具衣冠而来献者，曰：『前者，灉河之水当秋泛溢，淹民田不下数百万顷。公为济宁道时，疏浚宏深，使十五州县之水皆安流由灉入运、运入海；向之壑泽，今膏腴矣。廪邱之西，五岔口纡道为患；公捐赀筑堰，引水尽入灉。十五州县士民蒙利赖，议立公生祠；农夫欲建于野、舟子欲建于河，争不决，乃立于五岔口。今落成，敢献衣冠展瞻恋意』！先生歉仄再三，皆顿首固请；受之而去。其至孝本于天性，每逢父母忌辰，辄闭户饮泣，不饮酒、食肉；至己诞辰，亦思亲，不宴乐。耿太夫人在家，遣人问候不绝。四方之士及门受业者几千人，先生不问贵贱、智愚，悉接以礼，谆谆示以入圣之门、为学之要。其率先生之教者心悦诚服，终身不忍舍去，因以成章者甚多；其退而改行者，自惭而不敢复见也。读书自少至老，不厌不倦；虽鞍马舟车之上、死生危急之秋，未尝释卷。尝云：『延平静坐观喜怒哀乐未发以前，朱子后来颇不以为然。盖佛家静坐，此心不要用。儒家静坐，此心原要用，必静坐始见得道理；与佛家有别。但静坐而不读书，亦不能见道理；不如易静坐为「居敬」而勤读书以求道理，乃为无弊。且子夏言：「博学而笃志，切问而近思」；存心之法，即在于读书，何可懈也』！其纂述者百余种，皆所以继往圣而开来学：辑「道统录」、「道统源流」，以明圣贤之宗传；辑「伊洛渊源录」、「伊洛渊源续录」，以明诸儒之统绪；辑「小学集解」、「小学衍义」、「养正类编」、「养正先资」、「训蒙诗选」，以端蒙养之教；辑「学规类编」、「学规衍义」、「程氏家塾分年日程」、「原本近思录集解」、「续近思录」、「广近思录」、「性理正宗」、「诸儒讲义」，以正为学之模；辑「家规类编」、「闺中宝监」，以示修齐之范。谓周、程、张、朱得孔、曾、思、孟之正传，故纂「濂洛关闽书集解」以配「学」、「庸」、「语」、「孟」，名曰「后四书」，屡经进呈，欲以颁行学校；而其「语类」、「文集」，复纂述较正而刻之。谓许、薛、胡、罗，又周、程、张、朱之正传，其「文集」及「读书录」、「居业录」、「困知记」，无不选择而刻之。谓本朝陆稼书学朱子之学而为许、薛、胡、罗之继起，赴闽时，特就其家访其遗书，得「问学录」、「读朱随笔」、「读礼志疑」三书，乃并其已传之「松阳讲义」、「文集」而并刻之。他如杨龟山、谢上蔡、尹和靖、罗豫章、李延平，衍程子之派者也；张南轩、吕东莱，取资于朱子者也；黄勉斋、陈北溪、陈克斋，受学于朱子〔者也〕；真西山、熊勿轩、吴朝宗，私淑于朱子者也；有明之学得其正而不为邪说所摇者，曹月川、陈剩夫、崔后渠、魏庄渠、汪仁峰、蔡洨滨也；本朝之学宗朱子者，张杨园、汪默庵、陈确庵、陆桴亭、魏环溪、耿逸庵、熊愚斋、吴徽仲、施诚斋、诸庄甫、应潜斋、刘仁宝也：其所述作，莫不精择而刻之。而吴朝宗、吴徽仲、施诚斋、诸庄甫、刘仁宝皆隐居力学，世莫能知，久将淹没不传；先生特为表章，尤见微显阐幽之义。先生于正学奋志修明，而于陆、王之学复排击不遗余力。或曰：『陆、王往矣，似不必复辨』！先生曰：『陆、王往矣，今之为陆、王之学者正不乏也，是陆、王往而不往也；予安能无辨哉』！又尝语学者曰：『今人自云有志程、朱之学，而于陆、王不敢明辨其非；只坐于正学，见不明耳。所见既明，则程、朱之与陆、王，如雅郑、朱紫，正邪截然；岂能姑恕』！然未尝特着一书以辟之，谓『〔程〕启皦之「闲辟录」、陈清澜之「学蔀通辨」、张武承之「王学质疑」已尽掘其根株，学者但取而读之，自不容于复入』。故于三书，皆精刻以示学者。又选「古文载道编」、「斯文正宗」、「唐宋八大家文集」，以见文之必本乎道；选「濂洛风雅」，以见诗之必本乎性情。诸葛武侯、陆宣公、韩魏公、范文正公、司马温公，其功业皆有原本；刻其集以着立朝之业；文文山、谢叠山、方正学、杨椒山、杨大洪，其气节皆足以风世，刻其集以彰致身之义。而石守道、海刚峰，其刚方之气亦足兴起，故亦刻之。他若「三朝名臣言行录」，已有定本，后经散失不完；「四书正宗」、「学易编」，仅有稿本，尚未成书；「五经大全」，意欲增删另成善本，而未有暇。晚年详订「大学」，依伊川改本，移「生财有大道」五节于「亦悖而出」之下；依古本，复「邦畿」三节于「听讼」之前；照朱子序文，改正「右经」一章。大注博综诸说，考证精详；欲具摺具奏上请圣裁，而遽尔辞世，不及进呈。此又先生未竟之业也。其所自著者则有「困学录」二十四卷、「续困学录」二十四卷、「正谊堂文集」四十卷、「续集」十卷、「居济一得」五卷，又皆本于躬行心得之余，而足以为修己诲人、致君泽民之准。统观先生一生之述者，规模广大、节目精详，所谓「析之极其精而不乱、合之极其大而无余」者也。后之学者，于先生之书详味而熟玩之，可知圣贤之学一脉相承、千古不易；而百家驳杂之书、异端詖淫之教，何足寓目而究心哉！而其一生之所得力，尤在朱子之书。故尝举朱子三言，以定为学之则：曰居敬以立其本、穷理以致其知、返躬以践其实。其言曰：『程子谓「涵养须用敬，进学则在致知」，至朱子又益以「返躬」之一言；至矣尽矣，蔑以加矣。证之「尚书」之「危微精一」、「论语」之「主敬行恕、博文约礼」、「中庸」之「戒惧慎独、择善固执」、「孟子」之「不动心、知言养气」，若合符节。循是以学，由洛、闽之堂以入洙、泗之室；圣人可学而至；而利欲汨之、异说淆之，因而志不坚而力不定，殊可惜也』！此先生一生学业、事功之本也；洵乎先生之学，即朱子之学。自朱子以来，大儒间出，其传未尝灭熄；而见道之确、行道之果、传道之广、卫道之严，未有如先生者。若元、明之许、薛、胡、罗、本朝之陆稼书，其学之中正相同；而论功，则先生驾而上之已。
　　先生元配王夫人，前宫保兵部尚书讳廷相元孙女、处士讳嗣京长女；端静贤明，与先生同志。生女三：长适国学生马晋，次适现任山东东昌府管河通判曹元梦，次适至圣裔附监生孔毓璁；初封孺人，晋封宜人，累晋封一品夫人。侧室王夫人，处士德卿次女；淑慎敏慧，和睦上下。生子二：长师拭，候选知州，河工效力；次师载，丁酉科举人，承一品荫，候补员外郎。以子贵，封宜人，又赠宜人；先先生一年卒。
　　元衡学未足以知德，文未足以行远；顾自壬辰之夏获游先生之门墙，奉提命者十有四年，颇有以得夫学业、事功之大略。谨次第其所知，上之太史，以俟当世大人先生采择焉。谨状。
　　张尚书传杭世骏
　　公名伯行，字孝先，号恕斋；后以「为学之要在于一敬」，更号敬庵。先世居上蔡，明洪武中徙仪封，遂为仪封人。曾祖自新、祖醇、父岩，三世皆名诸生。
　　顺治八年（辛卯）十二月五日，公生于仪封通安乡崇儒里。八岁，经饮泉书院，问何居？告之以讲道论德之所，辄欣然曰：『吾他日必读书于此』。康熙辛酉，举于乡。乙丑，成进士。归构精舍于南郊，陈书数千卷，纵观之。其学自天文、地理、医卜、农圃以及浮屠、老氏之书，靡不涉其津岸；而皆不惬其志。及读「小学近思录」、「程朱语类」，乃恍然悟孔、孟之正传；曰：『入圣门庭，尽在是矣』。尽发濂、洛、关、闽诸大儒之书，口诵手钞者凡七年。入都，补内阁中书舍人；旋改中书。居赠公忧，啜粥寝苫，三年不入内室；丧葬一遵家礼。乡人有所假贷，悉称遗命焚其券。饮泉书院为邑令所毁，公有志兴复；于请见亭之西购地二十亩，建请见书院以还旧观。延嵩阳冉太史觐祖为山长，讲明正学，从游者日众；公慨然有成就后学之志，不欲出而仕矣。
　　岁己卯夏六月，大雨；北关堤决，水溢入城，居民鼎沸。公募民囊沙土填筑，民恃以无恐。总河张公鹏翮阅河至仪封，闻而异之，疏请檄公赞理；三辞，不许。冬，上治河十议：一曰黄水本强，宜分其势使之弱；一曰淮水本弱，宜合其势使之强；一、清口宜设安澜闸；一、淮河入漕之处宜设永清闸；一、请复天妃闸之旧；一、黄家嘴宜挑开支河；一、运河宜及时大挑；一、海口宜疏；一、运河之下流宜疏；一、高堰、周桥、翟坝堤工暨黄河两岸之遥堤俱宜坚筑。又上议，请于运河之底仿旧制置伏龙洞，引清水以灌民田。岁辛巳，督修南岸堤工二百余里。秋，抢救马家港东坝，冲急不可当；焚香祷于河神，获无恙。岁壬午，督修高家堰石工虾须沟河。
　　是冬，补山东济宁道。时值岁荒，即家运钱、米及绵衣数艘以拯饥寒，流亡渐复。上谕河、抚二臣：选遣贤能之员十人分道赈济；公所赈者汶上、阳谷二县，动用仓谷至二万二千六百余石。藩司移文责其专擅，论上将入告；公力争于河、抚两院曰：『奉旨赈济，非擅动也。动仓榖以广皇仁，非邀誉也；赈济饥民，非肥家也。且赈而犹道殣相望，不赈将复如何！皇上视民如伤，仓谷重乎？民命重乎』？反覆数百言，议论侃凿。两院不能夺，遂寝。乙酉春，圣祖南巡阅河，御书「布泽安流」四字以赐，并诗章二、诗扇二。明年，遣郎中德成格封闸、催漕；临行；复谕云：『山东有济宁道张伯行谙晓河务，往与商榷，设法蓄水放船』。公以运河自南旺以北水势甚小，相高下、度浅深，开水北注，蓄泄得宜。事竣，著书以纪其事，即世所行「居济一得」是也。
　　是夏，迁臬江宁。吏呈往例，送督、抚贽仪约四千金；公曰：『我居官誓不取民一钱，安能办此』！以所携土宜致馈，皆拒不受。维扬诸生六人得罪，郡守、抚军怒，欲尽褫其巾；公慨然曰：『以穷秀才衣顶逢迎上官，吾不能也』！申辨至再三，乃得释。圣祖南巡至江宁，已命督、抚荐贤能官员，而公不与。随督、抚至上前，圣祖曰：『朕向原认识汝，到江南，即知汝为清官』。复顾督、抚曰：『张伯行居官果如何』？对曰：『好』；大学士张玉书对，亦如之。圣祖曰：『他实不要钱』。又问：『江南还有如此好官否』？皆曰：『无』。圣祖曰：『然则汝等何以不保举之？今朕自保举之，将来居官好，天下以朕为明君；若贪赃坏法，天下笑朕不识人』。至松江，即令填抚福建。随驾至西湖，御书「廉惠宣猷」四字以赐。陛辞，赴闽。
　　时台属荒旱，题请发帑赈济，全活甚众。闽省民稠田少，岁粟所入不敷一岁之用；每岁遣官赴江、浙买米入闽平粜。多置社仓积贮，以备旱潦；禁米下洋，以绝盗粮。终公任，民不阻饥。永安、宁洋、漳平、大田山深易藏奸宄，大盗陈首魁等潜匿山莽，乘间探丸；公以计诱擒之。积盗朱章窜伏未获，迹其巢穴，亦就擒。贷其胁从，盗薮一清。大张纲纪，饬保甲、讲乡约；褒廉纠墨，惩猾吏之为民害者：教化大行。闽自杨龟山载道而南，三传而得朱子；嗣后名儒叠兴，号称海滨邹、鲁。公建鳌峰书院，以祀宋五先生。广置学舍百二十间于会城，俾有志正学者肄业；出家所藏书千卷，充牣其中。又广搜先儒文集遗书，次第刊布。士皆鼓舞振兴，理学复明。上闻，御书「三山养秀」四字以颜其堂，又赐「御纂性理精义」诸书。至今弦歌不绝，皆公倡导力也。福州瘟神有五帝者，庙祀遍乡城；师巫假以诳诱，祷祀昼夜不绝。公毁其祠，佥谓『前任迟太守以此获罪，竟卒于官』！公曰：『此偶值耳』！不为止。即改其祠为义塾，以祀朱子。省城多尼，皆买贫家女髡之，号「佛子」，盈千累百，所为弗可问。公悉令所亲赎回匹配；贫不能赎者，为设法以出之。台湾兵跋扈难制，稍不遂欲，即登山鼓噪，要挟官长；公谓『为首倡乱之人，平日必多不法，可以他事除之，煽诱自绝』。镇臣如公教，已后无敢譁者。
　　初，圣祖谕大学士：『张伯行居官清正，江南重地，宜移抚』。李光地奏：『闽省近方有起色，须留整顿一、二年』！张玉书奏：『江南频岁灾祲，民不聊生；非此人不可』。圣祖笑曰：『汝两人不必争，朕为天下总计，当慎简一人以畀汝闽』。遂有移抚江苏之命，并许驰驿往。士民攀留不及，皆呼号如失怙恃。时两江总督噶礼大张威福，甫莅任，即奏罢抚藩，人人不寒而栗。公至吴，即檄禁属员馈送，延访地方利弊。时准、杨连年荒歉，军民乏食；疏请海、高等十三州县、徐州一卫发帑赈济。又以江苏等属带征灾漕，请分年带征以纾民困。皆蒙俞允。又奏动藩库银三万两，买米减价平粜；疏发即行。绝漕弊、禁重耗、省差扰，民困以苏。又以俗尚奢侈，严行禁绝。时苏守陈鹏年、司臬焦映汉、粮道臧大受皆廉谨奉职，总督率以不便于己，摭事劾去之。是夏，赴常州热审，多所平反。辄与总督每事违异，郁郁不得志，以病乞休；不许，乃强起视事。江南泽国，农田全资水利；时闸堰废坏，详考修整，以资蓄泄。海禁纵弛，米价踊贵；严行禁绝而内地米多，民不艰食。辛卯秋，赵晋典试江南，与总督交通关节；榜发譁然，苏郡士子舁财神入文庙。正考官左必蕃不自安，具疏奏闻；公亦据实陈奏，上命近臣出按其事。公偕总督暨安徽巡抚会鞫，督臣持其事，使臣蓄缩不敢问，匝月不得定案。明年春正月，公劾督臣抗旨欺君、营私坏法，请正国典以彰公论；疏上，总督闻之，密购疏稿，捏款讦参，星夜驰奏。上命俱解任，交审事大臣一并审明。部文未下，公又上「沥陈被诬始末」之疏，以证督臣之诬奏。使者叠审，皆归曲于公，应革职治罪；噶礼免议。奉特旨：『尚书穆和伦、张廷枢再往澈底审明』。审如前，公仍革职。上不从所请，以公为天下清官第一，复命九卿、翰詹、科道议；特旨留公任，而黜噶礼。方公之解职也，百姓罢市撤业几数万人，团集公馆，哭声殷扬城，且欲相率赴京叩阍；公慰谕再三，环泣不肯退。姑苏等郡，相继报罢市者纷纷。翌日，维扬士民扶老携幼，具果蔬至公馆以献，公辞不受；皆泣曰：『公在任，止饮吴江一杯水；今将去，子民一点心不可却也』！不得已，取腐一块、菜一束。远近馈饷者，皆委地而去。审毕，将回姑苏，行有日矣；扬城士民虑途中不可测，数万人谋集江干护行。公闻，越数日，五更登舟，比天明已渡江；百姓追送不及，悒怏而返。至苏，寓枫桥，士民云集献果蔬如在扬时。秋七月，复赴扬听审。回苏时，比户焚香遮道，自枫桥至葑门二十余里，拥塞不可行。及闻公复任，士民欢忭，呼「万岁」者无万数，行数千里诣阙跪香进疏，愿各减年寿一岁祝添圣寿万年；上闻大悦。而福建全省士民，始则奔号呼吁，继而颂皇恩、祝圣寿者与江苏不谋而合。自是，公名益显；虽尝持论与公为异同者，莫不倾心折节，直声浩气震天下。癸巳春三月，恩诏复原职；旋进「濂洛关闽集解」。镇江战舰与民船无别，战船或私借入洋贸易，还以民船充数；九月，奉旨会验，因条陈海洋船只分别营哨、商渔，尽编号数。甲午正月，奏免扬州落地之税；谓『各商货物已于扬关输钞，入城复征落地税银，似属重科。臣衙门旧有盐课陋规二万两，臣在任五年，丝毫不取，为盐商节省十万；众商愿于经费项下代捐税银每年一千二百两，免商民无穷之累』。奉旨俞允。吴中向无书院，择府学中隙地建紫阳书院，讲贯课士之法，略与闽同；士风丕变，敛华就实。吴地滨海，奸商下洋勾引匪类，出入无忌，为东南隐忧；公特严海禁，有犯必惩。有张元隆、张令涛、李崇御等案，咸为巨蠹把持，屡饬不结；上命大臣驻镇江审理，劾公以狂妄自矜。疏凡六上，上不得已，允之。时公因热审赴常州，令藩司于舟中解绶去，遣游击房世泽伴送至镇江，看守于城隍庙；夜分问供，多方摧折。所供不合，胁公幕下客代书，竟拟重辟。门人子弟闻难来讯，呼吁无门，生死不可测。公处之怡然，读书昼夜无间；为子侄讲说，积讲义二十余篇。又向辑「四书正宗」、「学易编」皆未成书，续为编辑。居润州半载，体加充、色加睟焉。奏上，圣祖不允所拟，而令使臣同公入京。仲冬二日，渡江；至维扬，父老数千人焚香拜，岸上士民夹两岸随舟而行，四十里不绝。越月，过邵伯、高邮，皆有儒冠、儒服沿河顿首者。至淮安，河督迎会，见舟将坏；大惊；为易舟。伴送官同知胡某，佥人也；莫夜趣渡黄河。细雨方霏，同云如墨，涛澜汹急；从舟倾覆，公以河督所易舟先济，得免。至夏镇书院，诸生候于河次，挥泪而别。抵京，公欲赴畅春苑陛见，使臣弗许，委官看守于吏部公署。上命使臣同公陛见，上曰：『他原无罪』。又曰：『此人朕还用之；当用于有钱粮衙门』。明日，召对于干清宫，命于南书房行走。腊月朔，命讲「民可使由之」一章；越日，又命讲「太极图说」。
　　寻奉特旨，署总督仓场侍郎。时秋成稍歉，奉谕同户部酌议平粜，奏发仓米二万石；奉命发仓赈济顺天、永平二府，亲往巡察。至永平，与守谢赐履讲社仓之法，令劝所属捐输积贮。本朱子法，条酌十六款奏上。丁酉秋七月，条奏余米摺；其略云：『臣查红斛进仓，每石原多二斗五升。今该仓书攒止报一石一斗四升四合九勺四杪，其余隐匿不报。通漕合算，岁三十余万。此项谓之「飞米」，俗所谓「飞毂辘子」是也。外又有长米二、三十万石，曰「旗丁交剩余米」。或令旗丁领出，谓之「照米」，俗所谓「出黑档子」也；或令旗丁卖与他人，谓之「买余抵补」。仓场之弊甚多，此其大者。故特奏之』。又奏『每年收米、放米，该剩余米一百余万石；请建新廒百座』。八月，为顺天乡试正考官。时方收粮通州，不与开列；特召入闱，盖异数也。
　　庚子十月，奉旨管理钱法。旋补授户部右侍郎，兼管仓场总督事。辛丑春，总裁会试。秋七月，河南马营口决，上命河南人知河务者具奏；公摺奏曰：『臣籍隶仪封，去黄河三里；故黄水之性，最为留心。盖黄水不两行，若有两条河，水行一条，必淤一条。故一遇冲决，水行新河，旧河必淤。若旧河仍行者，则新河不过因水势泛涨，泄其有余；水一消落，仍行旧河：此自然之势也。今武陟县冲决河口，不过因黄、沁并长，泛滥溢漫，泄有余之水耳；黄河之水仍旧东行。入冬以后，水势消落，势必尽归旧河；稍加堵筑，即复旧矣。独是山东运河，只借一线泉水；遇天道亢旱，泉源干涸，寸步难行。臣前任济宁道时，会议引沁河之水以济山东之运；后以升任，故未及行。今岁粮船浅阻山东，将至迟误；而黄、沁交会，忽冲一缺口，直入张秋，运河粮船尽皆抵通。是今岁之运，赖此冲决以济之也。若由此修治，引之济运，便可成万世之利』。越数日，接驾；蒙温旨云：『前所奏河务，与朕意甚合』。又召进行宫，论河务；面奏『于黄、沁交会之际，建闸筑坝，重重关锁，使不泛滥。一引沁由贾鲁河以入济济运，一引沁由新决之河入张秋以济运。张秋东涯五空桥安放闸板，水小则下板引沁济运，水大则放沁入海。至于济宁河之西，再建闸一座；水小则引沁济运，水大则下板引沁入湖。不但粮船遄行，而临河之田皆成膏腴矣』。冬十月，以母病归省；命以便道阅视河南武陟决口，如期复命。
　　壬寅春正月，与千叟宴，偕诸年老大臣至干清宫谢恩，赐坐；上谓『汝等皆大臣，当仰体君心，惠爱百姓。如张伯行为巡抚时，地方情形、米麦价值皆不时奏闻；是真能以百姓为心者也』。十一月，圣祖升遐，公感高厚深恩，哀痛迫切；梦寐中，泪时涔涔下也。世宗宪皇帝御极，深知公公忠为国，又以先朝旧臣，特加眷顾，锡予每逾常格；谓公年老，事难兼摄，命专理户部及钱法堂。腊月二日，命同满、汉大臣十三人至先帝梓宫前举哀；特赐素珠一串曰：『此先帝所遗留也』。嗣后会议大政、保举大员，皆随亲王大臣在干清门预议。又以公老，命由东华门骑马至箭亭下。寻以户部捐纳收银非公莫能任，命与大司农田嘉谷专管其事；特恩晋正一品，追赠三代，给一品荫生。癸卯八月，遣官看河，因条陈河务；略曰：『国家岁漕数百万右，全赖会通一河；而会通一河，又借汶、泗二水以济运。开河之始，筑堽城坝以遏汶水；又借堽城闸，引汶水由洸河至济宁济运。复筑金口坝以遏泗水；又开金门闸，引泗水由府河至济宁济运。迨其后，宋礼听老人白英之计，筑戴村坝引汶水于南旺分流济运，遂置泗水于不问。由是府河大半淤塞，泗河之水乃不至济宁马场湖而合沂水以出鲁桥矣。今宜于秋收之后人民空闲，大开府河，使泗水由金口闸入府河，至济宁马场湖蓄之济运；又于泗上诸泉源大加疏浚，其逆流纡道者改之、乱石壅塞者顺之、脉络不通者浚之，务使水势畅流，则诸泉之入湖者无穷，而所蓄必多：或转迟为速之一法也。至济宁到台庄相去四百里，其中闸将及二十座；而台庄以下至淮、黄交会之处，中间将及四百里，并无蓄水之闸。所以每逢天旱，台庄上下不无浅阻；宜于台庄之下、徐塘口之上建闸一座，以备蓄泄：其于河道或有补益』。上遽命议行。九月，迁礼部尚书，赐「礼乐名臣」四大字。奉旨，搜阅会试遗卷。十一月，上亲郊，前三日视牲，向皆王公、大学士行之；上以命公，盖特典也。甲辰春二月，进「续近思录」、「广近思录」、张南轩、陈克齐、陈北溪、许鲁斋诸集，赐食而出。四月，命赴阙里致祭崇圣祠追王至圣五代，赐凉帽、蟒服、锦锻、珍物八种；命以便道回家省亲。六月，奉旨会议圣庙从祀；倡议以明儒罗钦顺、本朝陆陇其从祀两庑，又以宋儒张子之父张迪配享崇圣祠。
　　乙巳正月十六日，以疾薨于位；遗疏以崇正学、励直臣、厚糈以养廉吏、明法以惩贪员勉。圣上闻震悼，特遣宗臣镇国公暨散秩大臣副都统额尔德侍卫十人赐奠茶、酒，行三叩礼。加赠太子太保，于恤典定例外加祭一坛。又奉上谕：『谕祭之日，大小汉堂官、给事中、御史等官俱着齐集；出殡之日，俱着送殡』。赐谥「清恪」，给全葬祭。
　　公遭逢仁圣，一德交孚。历官二十余年，未尝携眷。初任济宁，随行止四人；抚闽，二十余人；抚吴，十三人。其日用蔬菜米麦、寸丝尺帛以至研麦磨石、曳磨之牛，皆自河南运载之官。初至闽，官署帷帐皆锦绣、器皿悉金银；惊问，吏以行户铺设对；公尽撤还之。比移吴，先檄所属禁陈设。无锡令送惠泉至，受之；后闻亦派民船载送，即却不受。闽抚标有空粮五十名、苏抚标有空粮八十余名，皆前任以给家丁者；公曰：『我家人无几，又庄农不谙弓马，何可冒糜国饷』！悉募壮丁补之。在朝、在外，不交一近侍之臣，不附和同官之议；不以得君而有自专之意，不以见忌而生退沮之心。矢志以人事君，所荐引皆学问醇正、志操洁清彰彰在人耳目间者。然初不令其人知，即子侄有问亦不答；惟特疏具荐及大庭保举者，众乃知之。平日掎扼公者，在朝共事，辄推诚协恭，无纤毫芥蒂；曰：『仰荷圣明，已获保全；何敢以私嫌废公事乎』！治民以养为先，以教为本。偶有灾祲，即疏请缓征、赈济、平粜并施；设常平、置社仓，以备凶荒。所至辄建书院，临清则有清源书院、夏镇则有夏镇书院、济阳旧有书院复新之。招来士之有文行者，相与讲明圣贤乏道；公暇，辄至。又饬州、县各立义塾，朔、望讲解「圣谕十六条」，使编氓皆知礼义。故士民畏之如严师、爱之如慈父；于闽则肖公象而祠于鳌峰书院之旁，于吴则建春风亭为公祠，与总督于成龙、巡抚汤斌两祠并峙。总督仓场时，山东兖州府郓城县十五州县士民有具衣冠而来献者，曰：『前者灉河之水当秋泛滥，淹民田不下数百万顷。公为济宁道时，疏浚宏深。使十五州县之水皆安流由灉入运、运入海，向之壑泽，今成膏腴。廪邱之西，五岔口纡道为患；公捐赀筑堰，引水尽入灉。士民蒙利，议立公生祠；农夫欲建于野、舟子欲建于河，久不决，乃立于五岔口。今落成，敢献衣冠展瞻恋意』！公歉仄再三，皆顿首固请；受之而去。其至孝本于天性，每逢忌日，辄闭户饮泣，不饮酒、食肉；至己生日，亦思亲，不宴、不乐。赈汶上时，一婢来领米，举止有异。询之，良家女也；有婿未婚，父母亡，叔质于孔监生家。问其价，如数偿之；召婿至，给新衣，为之成婚。四方之士及门受业者几千人，不问贵贱、知愚，悉接以礼，谆谆示以入圣之门、为学之要。读书自少至老，不厌不倦；虽鞍马舟车之上、死生危急之秋，未尝释卷。尝云：『延平静坐观喜怒哀乐未发以前，朱子后来颇不以为然。盖佛家静坐，此心不要用。儒家静坐，此心原要用，必静坐见得道理始；与佛家有别。但静坐而不读书，亦不能见道理；不如易静坐为「居敬」而勤读书以求道理，乃为无弊。且子夏「博学而笃志、切问而近思」；存心之法，即在于读书，何可懈也』！其纂述者百余种，皆所以继往圣而开来学：辑「道统录」、「道统源流」，以明圣贤之宗传；辑「伊洛渊源录」、「伊洛渊源续录」，以明诸儒之统绪；辑「小学集解」、「小学衍义」、「养正类编」、「养正先资」、「训蒙诗选」，以端蒙养之教；辑「学规类编」、「学规衍义」、「程氏家塾分年日程」、「原本近思录集解」、「续近思录」、「广近思录」、「性理正宗」、「诸儒讲义」，以正为学之模；辑「家规类编」、「闺中宝监」，以示修齐之范。谓周、程、张、朱得孔、曾、思、孟之正传，故纂「濂洛关闽书集解」以配「学」、「庸」、「语」、「孟」，名曰「后四书」，屡经进呈，欲以颁行学校；而其「语类」、「文集」，复纂述校正而刻之。谓许、薛、胡、罗又周、程、张、朱之正传，其「文集」及「读书录」、「居业录」、「困知记」，无不选择而刻之。谓本朝陆稼书学朱子之学而为许、薛、胡、罗之继起，赴闽时，特就其家访其遗书，得「问学录」、「读朱随笔」、「读礼志疑」三书，乃并其已传之「松阳讲义」、「文集」而并刻之。他如杨龟山、谢上蔡、尹和靖、罗豫章、李延平，衍程子之派者也；张南轩、吕东莱，取资于朱子者也；黄勉斋、陈北溪、陈克斋，受学于朱子〔者也〕；真西山、熊勿轩、吴朝宗，私淑于朱子者也；有明之学得其正而不为邪说所摇者，曹月川、陈剩夫、崔后渠、魏庄渠、汪仁峰、蔡洨滨也；本朝之学宗朱子者，张杨园、汪默庵、陈确庵、陆桴亭、魏环溪、耿逸庵、熊愚斋、吴徽仲、施诚斋、诸庄甫、应潜斋、刘仁宝也：其所述作，莫不精择而刻之。而吴朝宗、吴徽仲、施诚斋、诸庄甫、刘仁宝皆隐居力学，世莫能知，久将淹没不传；公特为表章，尤见微显阐幽之义。
　　公于正学奋志修明，而于陆、王之学复排击不遗余力。或曰：『陆、王往矣，似不必复辨』！公曰：『陆、王往矣，今之为陆、王之学者正不乏也，是陆、王往而不往也；予安能无辨哉』！又尝语学者曰：『今人自云有志程、朱之学，而于陆、王不敢明辨其非；只坐于正学，见不明耳。所见既明，则程、朱之与陆、王，如雅郑、朱紫，正邪截然；岂能姑恕』！然未尝特着一书以辟之，谓『〔程〕皦之「闲辟录」、陈清澜之「学蔀通辨」、张武承之「王学质疑」，已尽掘其根株，学者但取而读之，自不容于复入』。故于三书，皆精刻以示学者。又选「古文载道编」、「斯文正宗」、「唐宋八大家文集」，以见文之必本乎道；选「濂洛风雅」，以见诗之必本乎性情。诸葛武侯、陆宣公、韩魏公、范文正公、司马温公，其功业皆有原本，刻其集以着立朝之业；文文山、谢叠山、方正学、杨椒山、杨大洪，其气节皆足以风世，刻其集以彰致身之义。而石守道、海刚峰，其刚方之气亦足兴起，故亦刻行。他若「三朝名臣言行录」，已有定本，后经散失不完；「四书正宗」、「学易编」，仅有稿本，尚未成书；「五经大全」，意欲增删别成善本，而未有暇。晚年详订「大学」，依伊川改本，移「生财有大道」五节于「亦悖而出」之下；依古本，复「邦畿」三节于「听讼」之前；照朱子序文，改正「右经」一章。大注博综诸说，考证精详；欲具摺具奏上请圣裁，而遽尔辞世，不及进呈。此又公未竟之业也。其所自著者则有「困学录」二十四卷、「续困学录」二十四卷、「正谊堂文集」四十卷、「续集」十卷、「居济一得」五卷，又皆本于躬行心得之余，而足以为修己诲人、致君泽民之准。统观公一生之述着，规模广大、节目精详，所谓「析之极其精而不乱、合之极其大而无余」者也。而其一生之所得力，尤在朱子之书。故尝举朱子三言，以定为学之则：曰居敬以立其本、穷理以致其知、返躬以践其实。其言曰：『程子谓「涵养须用敬，进学则在致知」，至朱子又益以「返躬」之一言；至矣尽矣！蔑以加矣。证之「尚书」之「危微精一」、「论语」之「主敬行恕、博文约礼」、「中庸」之「戒惧慎独、择善固执」、「孟子」之「不动心、知言养气」，若合符节』。此公一生学业、事功之本也。
　　旧史曰：公身后传者，有桐城相国之墓志、高安相国之神道碑；而行状，则公门人费元衡所撰也：皆未上之史馆。岁在甲申，公子师载方总督南河，而以公传相諈诿，以备国史之采择；余诺之。不一年，而河督旋卒；诺责必践，余不以河督卒而食言也。公可传者有二：事功之伟，两相国能言之；学术之醇，费君状最为详晰。余私淑诸人，不如费君侍公十五年亲炙之久；据状以传公文，无遗憾矣。顾念费君不知何人着录公门，不肯以言语媚人，可信必矣！余不敢掠其美，其忍没其名哉！
　　--以上见「碑传集」卷十七「康熙朝部院大臣（上之中）。
　　·劳之辨
　　都察院左副都御史诰授中宪大夫劳公之辨墓志铭杨瑄
　　公讳之辨，字书升，晚号介岩。先世受封于东海之劳山，因以为氏；其后子孙散居他所，而浙、粤、江右最着。元学录公讳原诚，官崇德州，遂家于州之洲钱里；州即今石门县也，是为石门始迁之祖。历数传，至守素公讳经，徙家县之安邱里，是为安邱分支之祖；公之六代祖也。曾祖讳王事，隐居笃行。祖考讳永嘉，明启、祯间累官方面，有遗爱于山左，崇祀名宦。考讳俶融，以好义闻；今祠于乡。两世皆以公贵，赠中宪大夫、太仆寺卿；祖母张、高，母沈，俱赠淑人。
　　公幼颖敏不凡；甫就外傅，即研思劬学。每试，辄冠曹耦。康熙癸卯，登贤书。甲辰，成进士；释褐，选宏文院庶吉士。丙午散馆，改部属。丁未，补户部主事；裁缺。己酉，补故官，监督通州中南仓。壬子，监督天津钞关。历本部员外郎、礼部仪制司郎中。乙卯，典江南乡试。是年冬，升山东按察司佥事，提督学政。戊午，报满，升布政司参议。庚申，以才品选择，补授贵州粮驿道。甲子，升广东广南韶道按察司副使；旋以京卿内擢。乙丑，补通政司参议。历左参议、兵部督捕左理事官、左右通政；遭家艰，起复者再：积十六年。庚辰，迁太仆寺卿。癸未，奉命祭告畿内历代帝王陵寝。是岁，迁太常寺卿。甲申，迁大理寺卿。乙酉，左官顺天府丞，复历左右通政。丁亥，擢都察院左佥都御史。戊子，晋左副都御史；未及两月，以言事罢归。癸巳春，特恩复职。阶自承德郎至中宪大夫，凡受诰敕赐锦缎表里者四、御书者一、御制「诗集」者一、「墨刻孝经」者一、「古文渊监」者一，宴干清宫、瀛台、畅春苑者各一，赐茶饭、鲜鱼、小菜于热河行宫者一，赐宝砚者再，人葠、西番葡萄、松花江鱼者各一：此公先后历官之概也。
　　初，公自词林出官郎署，或疑其不屑簿书；而公恪修职业，以廉办闻。典江南试，精白一心，甄拔寒畯。其取甲科至大官者，项背相望；以瑄不肖，亦获出大贤之门，与承提命焉。视学山左，一如其在江南者，校阅恒至丙夜。凡经公赏讥者，尽蔚然华国选；而黜落者，亦无不恧焉心服。时捐输令下，岁、科试所取士，视旧额率减四之三。士之有文而限于额者，公则谆谕奖劝。又严禁耗羡以鼓舞之，用是趋事者众。盖乐育人材之意，即寓于率循功令中矣。事既竣，舆颂翕然；而抚军仅以称职疏闻。都宪魏敏果公素持清议，特疏荐公，称为「鸡群之鹤、中流之柱」，应内擢矣；而部议如东抚疏，平叙；公不校也。
　　其理粮驿于黔也，大兵既入黔境，军机奏报，邮符旁午；时虽开捐马之例，而道路险远、艰涩万状，莫有应者。自镇远以西，无一驿、一马，公蹔借各标营马供用；又请司库银万两购买，俟捐输渐集，然后以马还标营、银还司库。一转移间，而贵阳上下二十六驿马俱足用，塘报无稽矣。黔地山多田少，素不产米；而大兵所至，供亿浩繁。先是，督饷阁部会同偏、黔二抚疏请令湖南运米供支，得俞旨矣；计自镇远至贵阳置塘十四，每塘用夫五百名，每夫担米五斗，每日额运米二百五十石，皆以府正佐官董之。公叱驭而前，目击沿途夫役苦累，知楚运之必不能给饷；既至贵阳，括贼遗米得七千余石，复百计招徕附近民苗贩载入城，优其值偿之，以补楚运之不足。如是者又月余，黔抚深以庚癸为忧，复与阁部会题，请于湖北各府派夫三千名协济。疏已发，公抗言『湖南运米，夫役逃避，官吏参革。若仍令转运，不运误、即运亦误；若另派湖北协运，湖南累、湖北更累。不若黔省自行采买便。倘有违误，请以身当之』！闻者咸为咋舌，而公自任益力。即阁部诸公不能易也，亟以闻之朝；如所议行。公昼夜拮据，多方采办人；而大兵遂进滇界，供支无匮。其楚运之已至镇远者，则留贮以给大兵凯旋之需；人不劳而事集，举江、湘、辰、沅之境，胥庆更生矣。平、大、黔、威四府，旧为水西安氏世业；康熙六年，始改设流官，额征秋粮四万石充镇、协兵饷。兵燹后，民逃田荒；公檄四郡守履亩察勘，缺额粮二万有奇，遂详请抚军入告。抚军再疏保题，复遣大臣核实，蠲如所请之数；而四郡民苗帖若衽席矣。当是时，兵威霆震，势如破竹。然以十万之众待哺于数千里外，又必泝洄滩、梯重岭而后至，故难钜之任不在乎进取而在馈运。运不给，则病在黔与滇；给运而责之楚，则干戈饥馑之余，且有鱼骇麇窜之患，而病并中于楚。公精心密画，只手运筹，讫使士饱马腾，滇、黔荡定而楚亦不至重困；此岂督师武臣所可洁量论功者哉！
　　其治岭南，平旗民之讼、清蚬塘之界、戢委弁之横行、惩劣衿之武断，皆次第整饬。而舶商因嶴夷演炮，误触其船，遂以「劫货伤人」讼；公峻却夷馈，平情折狱，止令嶴夷稍偿修艌之费而坐商诬告。商夷胥服，传述都下为美谈。莅事甫五月，而内擢报至。方公之未抵粤也，以黔中承估铁索桥察处镌级留新任，例不开列；上越廷推而用公，盖成劳懋绩在简注中者素矣。
　　其后回翔卿寺，虽循资序迁，而公辅之望恒归之。既总内台，未尝毛举鸷击为事；而于朝常国是之大者，必竭诚献替，昌言无隐。戊子正月，江、浙米价腾贵，贫民艰食；公疏言：『水旱灾伤，亦地方常有之事。纵遭岁歉，何至价值骤腾！揆厥所由，皆内地之收成本俭而外洋之搬运无穷；奸商惟利是趋，官弁未必不从中卖放：所以米日少而价日增也。查康熙二十二、三年间，台湾等处尽入版图，许商人出洋贸易；专设海关，以董税务。臣愚以为天下事势，当权其大小轻重。以目前论，通商之利小而妨农之害大，海疆之防重而关市之察轻。如沿海居民小船捕鱼无庸置议外，惟是出洋大舶，奸弊丛生，难以究诘。臣请蹔严海禁：现在出洋之船，俟其归时收泊内地；未出洋之船，一概停其往来贸易。鱼船杂税，仍听地方官照额征收；似乎海关亦可蹔撤也』。疏下部议：着令出海商船携带粮食以五十石为准，违者禁；而海关仍旧。后二年，海疆有小弗靖，至遣江、浙、闽三省重臣会师搜剿，然后遗孽就擒；益信老成谋国，能灼见未形也。是秋，上以各省漕粮截留数多，虑太仓之粟不敷旧额，特谕大臣议以半米、半银给发八旗秋冬二季官俸兵粮。令初下而市价骤昂，民情惶扰。公疏言：『半米、半银之议，所以为太仓积贮计也。但八旗禁旅数口嗷嗷，罔不藉仓粮瞻养家口；多者可自给而无虞，少者可转售而得价。且部门数百万户家无担石，全望八旗粜卖余米，以为朝夕之需；故价值均平、无甚贵贱，旗、民两利。今半米、半银之例一定，市侩奸商借端罔利，每米一石长价五、六钱，且早晚不等。窃恐太仓之米不全给，则旗下必有籴米以补其不足之忧；八旗之米无赢余，则民间必有挟金而不能易米之患。冬月祁寒，万难度日。臣愚以为照旧全支本色，乃旗、民两利之道』。上深然之。定例：凡台谏奏疏，下阁翻译率三日，进呈取旨又三日。是日，辰刻奏下，巳刻即传谕译进；申刻捧入，即下部速议允行。于此，见公有用之学足以福国庇民，而大圣人从善转团之盛美为卓绝千古已。他如请补京堂有疏及先官府丞时请增场中号舍、定纳卷限期、添弥封所官、申贴卷条例各有疏，悉巳见诸施行。其一、二密奏，公未尝出以示人，人亦无由知。而公竟以是岁十二月八日得罪，拜杖出国门矣。濒行，瑄追送广渠门外，泪丸澜不能止；公语瑄曰：『我辈读书入仕，此身巳非己有；今得归正首邱，君恩厚矣。尔何效儿女子涕泣为』！瑄拜受命而别。大臣自靖、自献，初何尝以荣辱祸福介于其中哉！卒之，圣主监其纯诚、举朝推为完节，保全爱护，恩礼始终；于戏！可谓盛矣。公扬历中外，所至有声；而论者尤以公之建言、筹饷，事更难而功更伟云。
　　公孝友天植，事两尊人烝烝孺慕，至老不衰；丧葬无违礼。待宗党亲串，情谊周浃；与人交，久而弗渝。泛爱所及，无问亲疏；间有负公者，遇之如故。桑梓便利，事必率先肩任，虽典衣缩食不惜。而取与、义利之闲，崭然不苟：其和而介如此。生平着述甚富；其授梓者，有「静观堂诗文集」若干卷、「奏疏」一卷、「四书大小题」、「诗经制艺」各一卷、「年谱」二卷。而尤喜为小题文，当山左试士，日端坐绦帷中，濡笔伸纸，数艺立就；及家塾课经，辄为之：今所传「介岩百篇稿」是也。
　　体素强，无疾；年既高，视听、步履不异少壮。甲午春，犹能渡海陟补陀，虔祝万寿；见者叹羡。夏杪，染河鱼之疾；八月，增剧。手缮遗疏成，处分后事。九月朔，晨兴，具朝服望阙行礼，复扶诣家祠展拜。神气正定，脱然而化；实是月之旬有三日也。距生明崇祯己卯三月二十五日，享年七十又六。配胡淑人，清溪华望；与公俪德相庄者五十余年，奉侍尊章、抚育子姓，采苹之孝养、鳲鸠之均爱，兼而有之。累封淑人，先公五年卒。子二：长启铣，监生，原任广西上思州知州。次启铿，岁贡生，教习，候补知县；嗣世父之森后。女四。孙三：克济、观河、观澜；降服孙一，观海。孙女八。
　　当胡淑人之卒也，既定窆于五河泾之原；今孤子启铣卜于丙申十月初一日将奉公合葬，而以遗命属瑄铭诸幽竁。瑄沐诲植者四十年，于公言行、政绩，知之为详；何敢以弇陋辞！谨撮其大者书之，而系以铭曰：世道升降，系乎正人；撑扶元气，河岳星辰。公赋异禀，丰骨嶙峋；文章勳阀，炳炳麟麟。忠必致身，仁能生勇；青蒲伏奏，殿廷震悚。苟利国家，遑惜顶踵；遭逢圣明，勿替恩宠。懦夫以立，薄俗以敦；公虽往矣，不亡者存。五河之阜，松柏丸丸；云车陟降，色正芒寒。
　　--见「碑传集」卷二十「康熙朝部院大臣」（下之中）。
　　·冯协一
　　中宪大夫福建台湾府知府冯君协一墓志铭赵执信
　　益都故台湾太守退庵冯君葬于县城南云门山西，同郡赵执信为之志曰：
　　君讳协一，字躬暨，退庵、其晚所自号；太子太传、文华殿大学士兼刑部尚书冯文毅公之第三子也。其先世，以文献为北海推重（具在「明史」及「青州府志」）。妣曰一品夫人房太君；慈母穆恭人，以君得赠。
　　君幼育京邸，聪敏着闻。长工文笔；应顺天试一不售，语人曰：『丈夫贵自表见，胡争此区区者为』！因随例谒选人。初授浙江绍兴府同知，贼巢也。其役卒率与贼通；君按其罪，尽逐之，更募健者充替而重为赏罚格。不旬月，威令大行，摘发如神。有数人夜聚孤村，涂面将出；健卒奄至，擒之，论如法。盗骇散，境内无警。摄山阴令，漕粮岁通日积，邑大姓阴主之，有俞某者隶抚台仗下久，共为奸利；君方据案责问，催征吏某阑入为吏解，抗声引抚台以自雄。君曰：『隶何敢然』！趣执之，左右莫前；君怒，自起捽之阶下，予大杖数十。即日渡江诉，抚台则摘隶畀君；君枷着街中，令曰：『粮完免死』！逋者惧相牵，率两月毕输。两台才之，举卓异。
　　擢江西广信知府，治上饶县。兵燹之余，版籍亡缺，田赋淆乱，占田多者漏其赋，赋半属无田者，积负十万有奇；逃亡相继，无所责偿。君欲用清丈法与更始，而期未届坚请于上官，许焉。君命先疏见田，其无赋之田听自首，首后起科，不咎既往；更隐漏者，置重律。顷之，田尽出。君遍历田所量之，使与赋协，定为新籍；悉刊去有赋无田者姓名。会恩赦下，逋赋尽蠲；公私大快，颂归于君。迁将及矣，而文毅公薨于里第；君闻讣亟发。其民闭城门遮留之，良久乃行；倾城出送，涕泣奔走者累日。既抵家，长兄病笃；君独任大事，繁细始终，一不他诿。礼成物备，闻于海岱间。
　　服阕，补广东广州知府。粤之首郡经逆乱盘踞，人怀疑贰；君智驭而德绥之，骤得民和。属县相沿，岁派数千金纳之令为顾役直，不问其出入，号曰「均平」；非功令也。君严禁绝之。巡抚萧公永藻，素清峻，于属吏中独器重君，每有委任；一守藩司、两摄转运，咸着声绩。连州生猺作乱，至烦禁旅；君献四策于制府，用之，俄而大定。两台稔其干略，合疏请用为雷琼道；部格不行。后以小误，镌级去官；士官惜焉。家居，笃于内行；敦伦睦族，戚党归心。
　　寻入都，复所镌级，再补福建汀州知府。汀士不知学，君创书院，资生徒讲诵其中，亲课其文艺；由是，始有科第。宁化县武生曹祖干者，聚族一村，性并犷悍；祖干与其四子尤凶狡，倚众横行，阴蓄异志。其人四出诱结奸民，乘岁旱，遂大肆劫掠，张旗帜、焚村落，势汹汹，邻邑无赖蜂起应之；宁化戒严。君闻之，诣镇将，谋发兵出不意，易扑灭也；将犹豫，君以危语挟之。乃夜出三百人，君人犒一金，令疾驰；猝至，祖干遑急奔迸，并其子及凶渠数辈匿深山中。其党散处者数百人，皆销声灭影，无敢枝梧；遂不战而平。更悬重赏，募生致祖干等。有樵人自言知其匿处，镇卒易服为村甿状，随入掩之，尽擒以出，会讯具状。君则遣吏往乱许，宣言曰：『尔曹无恐！罪已定矣，数人而已』。闻者潜自安。既而按诛祖干父子及同匿者，余一无问。上官推君首功，欲上闻。时方清晏，讳言兵革；乱既消弭，不复敢张皇其事。君患重听，又妨奏对，仅载其勳劳于海隅黎庶之口已矣。君引疾，请谢事；两台不许，反调之知台湾府。君航海遇风，危而获济，于是自号退庵云。因俗济和，化行徼外。前守创例：民成丁以上者，每名岁入银于府为船政需；君曰：『是又「均平」也』！亟除之。恒巡行属邑，宣布朝廷威德，使民谙法令、习礼让，华风郁然。
　　居二载，重听愈甚，听断多误；况未有子，退志遂决。申前请至于数四，经岁不移，乃得归。抵吴留止，子愿生焉；然岁必一还青州理家政。内行敦睦，有加于昔。族虽疏属，必时其吉凶、缓急，量为拯济，不待求请；弟侄中落者，屡周之，无倦色。扬州守萧先公之塚孙，浪迹江淮以殁，其故同僚挟诈，欲倾其赀不得，则讼之抚台。望君为区画，因并诬君；达于制府，纷糅不已。君从容置辩，事状分明，不可夺。而萧长子又异及君季弟顒孚先后被诬陷，益都令讯治颇急。南北构难，君悉力撑拄；奔命往复数年，始获宁息。人咸谓『微君，则文毅公之绪坠矣』！
　　年七十，尽室北返。城东三里，先公所授庄，是宋王沂公别墅；君于其中作池亭，恣闲适乐而忘老。于其外自营生圹成，继室吴恭人适卒，则引前卒元配徐恭人之柩同窆而水见；顾愿曰：『后当改卜』！未几，君无疾下世。愿得今兆，以礼安君；迁祔二母，遵治命也。君生于顺治辛丑八月十日，卒于乾隆丁巳十月二日，得年七十有七。又明年（己未）十月三十日，而葬两恭人。家世才德并子女婚嫁，具愿所述中；兹略焉。
　　余与君少通世讲、终缔婚姻，衰耄愈亲，情逾同气。君遗诗，余序之；墓门之文，其何忍以不为；况愿勤请。爰系之以铭曰：世韦、平学，埒龚、黄绩；惠治威行，岭延海溢。才逾于位，德称其年；刚柔交克，邦家无怨。和鸣应卜，光耀孙子；保于云门，以昌厥嗣。
　　--见碑传集卷九十九「康熙朝守令」（下之下）。
　　·陈璸
　　追授礼部尚书署闽浙总督福建巡抚清端陈公璸传
　　陈清端公传
　　福建台湾府台湾县邑侯陈公功德碑记
　　升授偏沅巡抚都察院台厦道陈公去思碑
　　追授礼部尚书署闽浙总督福建巡抚清端陈公璸传吴兰修
　　陈璸，字文焕，号眉川；海康人。幼颖异，好学；为人清介简重。
　　康熙癸酉，登贤书。甲戌，成进士（「府志」），授福建古田令。以才能，调台湾。有惠政：贫民渡海谋生，苦船丁要索；禁革之（见任兰枝「南楼文集」）。四十二年行取，授刑部主事；迁本部员外郎，又迁郎中。
　　四十八年，充会试同考官；出任四川提学道。圣祖仁皇帝诫饬四川官员加派恣肆，谕及璸任学道操守清廉。福建巡抚张伯行奏请以璸为台湾厦门道，上从之（「舟车闻见录」）。道臣兼理学校，璸至以兴化易俗为先；鼎新学宫、建朱子专祠，示诸生以正学，勤宣圣谕，海外蒸然向化。时吏治少媮，璸率之以廉，衣御布素、食无兼味；所属惮之，治绩甚着。五十三年，超擢偏阮巡抚。入见，圣祖目之曰：『此苦行老僧，国家之瑞也』（见「南楼集」）！至抚闽疏言防海之法，谓『台、厦海防与沿海不同，沿海之贼在突犯内境，台、厦海贼乃剽掠海中。自厦门出港同为商船，而劫商船者，即同出港之商船也。在港时，某商之货物、银两探听既真，本船又有引线之人；一至洋中，易如探囊取物。故台、厦防海，必定会哨之期、申护送之令、取连环之保。今水师哨船「书某营某哨」于旗上，每月会哨一次，彼此交旗为验。如提标水哨至澎湖交旗、澎湖至台协交旗，俱送台湾镇验；台协水哨至澎湖交旗、澎湖水哨至厦门交旗，俱送提督验。若无哨旗交验，即取某营官职名；某月海洋有失事，则取巡哨官职名：则会哨之法行矣。厦门至澎湖商船不宜零星放行，候风信顺利，齐放二、三十船。台、厦两汛各拨哨船三、四护送至澎湖交代，各取「某日护送商船自某汛出港、至某汛并无疏虞」甘结，按月护送督、抚衙；如无印信甘结，即以官船职名申报：则护送之法行矣。商船二、三十同出港时，把口官逐一点明各船货物、搭客及器械填单，取各船连环保；若遇贼必首尾相救，不救，即以通同行劫论：则连环保之法行矣』。疏下部议，以「防海已有定例，所奏繁琐难行」议覆；上是璸所奏，如所请行。是年，兼摄闽浙总督。
　　五十六年，卒于官；年六十有三。追授礼部尚书，凡祭葬、立碑与谥皆照尚书例，并荫一子入监读书；寻赐谥「清端」。广东巡抚杨宗臣以璸子居隆、居诚并举人，请荫孙子温；部议从之（「舟车闻见录」）。
　　璸为张伯行所荐，称天下清官。其抚闽，与伯行相后先；伯行清慎而性多凝滞，璸易之以简易。初，雷之东有洋田万顷，堤岸水闸为海潮冲激，日就圮坏；璸常忧之。及官巡抚，遂请修筑；圣祖下其议，因鸠工兴筑，海、遂二邑蒙其利焉（见「南楼集」）。
　　乾隆六年，恩赐其孙陈子良举人。十三年，以原荫之陈子温未仕而故，允部议补荫璸孙陈子恭；授刑部员外，迁郎中，出任知府（「舟车闻见录」）。
　　陈清端公传贺代伯
　　陈璸，号眉川；海康人。康熙甲戌进士，起家古田令，调台湾令。行取入都，督四川学。调台湾道，旋抚闽，薨于官。赠礼部尚书，谥「清端」。
　　公清操绝俗，自奉尤菲；盖草具粗粝，日啖姜少许而已。而特捐置学田，瞻诸生焉。增书院学舍，聘蔡文勤太傅主讲；以太傅所着「学约」下各府州、县，九郡之英萃于一堂。盖书院于是始有主讲，肄业生加多焉。初令台湾，引诸生考校，教以立品敦伦；夜躬巡，闻读书声，则重奖之。其勤教化以厚风俗，盖素然也。
　　既薨，士奉主祀院祠。政迹具府、省「名宦传」。
　　福建台湾府台湾县邑侯陈公功德碑记张雄
　　古称吏治尚矣，召父、杜母，昭垂史策；岂求之今，果无其人欤！良以士君子读书怀古，侈谈经济；及一行作吏，辄忘素抱者多也。若我大邑侯陈公，毓秀于英灵，壮年掇巍科、重橤榜，不以富贵撄心、不以仕宦弃学。当其制锦古田也，政绩彰彰，亦既孔迩兴歌，父母咸戴矣。方今圣天子励精图治，车书大一统之模，声教遵四讫之休；而于亲民作牧县令之选，尤慎且重。壬午春，台令告缺；督、抚喜公廉能为最，上其事于朝，得改古田之任而调台焉。
　　夫台新辟海宇，登版图者方二十余载；环大海而阻巨洋，舟车幅辏、番民杂处，治人、治法相需甚亟焉。公至之日，以兴贤育才、劝相农桑为先；兴利欲滋，去弊务尽。不惮烦剧之劳，寓抚字于催科；故案无留牍，而野不苦追呼。去岁秋成失稔，雨泽违时。抱己饥己溺之痛，开仓赈恤，民赖以生；竭诚致祷，甘霖立应。且按期课士，而文风为之丕变。绝苞苴、杜请托，被絮饮蘖，安之若素。要皆秉性廉明，长才硕学，始能忠国爱民，治行可风；方古循良之吏，其又何歉焉！于是台之父老颂公之功、感公之德，咸忻欣然不惜波涛之苦，相与渡海东来，扶杖至止；恳恳为余言，惟恐上考荣迁，不得长蒙其治化。预拟匍陈上宪，冀遂借寇之愿；属余数言以纪，而勒之贞珉于不泯。余思县有神君，百里称平；公之治一邑者如是，他日立朝端、宰天下，亦当如是矣。然则公之功，不可没；公之德，不可忘。余偷息梓田，窃被邻治之光；不揣固陋，妄徇父老之请，不觉乐纪其盛，见海邑岩疆得之宏猷硕画，宽猛相济、张弛得宜，自鸣能琴奏绩，治登上理，垂勳名于永久，以为后之膺民社者法也。
　　公讳璸，号眉川；甲戌进士，雷州府海康县人。
　　一、开仓救凶，活命数万。
　　一、详豁水丁，恤穷民数万。
　　一、征额银祭丁及各祀坛，不费民财。
　　一、赋粟，听民自执斛盖。
　　一、平戥完饷。
　　一、捐俸修整道、府、县衙署，不费民财、民力。
　　一、革去污史蠹役。
　　一、尊师重道，捐俸建立明伦堂，不费民财、民力。
　　一、捐俸筑盖仓廒，不费民财、民力。
　　一、革去徭役杂费，不费民财、民力。
　　康熙四十二年十二月，十五里、一庄子民公立。
　　升授偏沅巡抚都察院台厦道陈公去思碑
　　公讳某，号某；粤东雷之海康人也。性廉洁，甘淡泊；所学以程、朱为宗，非圣贤之书不读。由甲戌名进士，出宰古田；即以廉能，改调台邑。
　　渡海以来，美政相续；圣天子嘉厥丕绩，不俟秩满，擢入秋曹。台人士辕扳辙卧，不遂借寇；公亦怏怏登舟，以作兴吾台者犹未备也。时勒石志德，以永胆依；过其下者，咸叹慕仰企！复乃天从人愿，中丞张公以吴抚系念海疆，荐公巡宣岛外；时公督学川省，破格允从。莅台之日，欢声腾沸，遍道聚迎；妇女、儿童，亦识为司马相公复来也。不特民喜，公易喜甚；以前所未得自便者，令可一意举行。视事之后，即厘剔积弊数十端；巨奸豪蠹，敛迹远窜。凡有便于民者，不动声色，焕然一新。数年来，台民乐乐利利于尧天、舜日中者，孰非公之赐乎！碑短政多，难以枚举。其最切者，如建社仓以备旱灾，历郊原而询疾苦；甲午岁饥，减驺从，单骑履田间洒勘，或为请蠲、或为缓征；至于街坊市肆，贸易杂伙，而供亿无闻：公之于民也，至矣！建学、设塾，宗祀先贤；亲诣黉宫，讲明绝学；环诸生童子于旁，示以作文关钮：公之于士也，至矣！严部伍、申纪律，户籍虚者补之、苦乐偏者均之；未尝以细微之事，役使行间：公之于兵也，亦至矣！乃其自奉甚薄，菜蔬之外，无余物。官庀所入，饶有余资；公惟取以修建郡邑文庙、启圣、文公、文昌、名宦诸祠及祀典所载如社稷坛祭，余俱封储府库；虽以万计，淡如也。且其劳于事也，鸡鸣而起，夜分不寐，连餐旰食。爱公者屡以意请，而公不答；盖知谋国而不知营家、知恤民而不知爱身，其天性然也。
　　台例：三年即迁；公自庚寅莅台、癸巳秩满，台人士蜂拥蚁附，诣各上宪恳留；疏奏得请，民呼万岁。天子特擢公开府湖南，闻报日，阖郡悲喜交集：喜则喜公异典超升为古来所未有，而悲则私惜其去也。斯行也，不敢复仰扳辕计。群道公为九重特识，不日爰立作相，将来坐庙廊、理天下，岛外虽遥，呼吸相通；公虽去，公实未尝去也。郡人戴公者诚、思公者切，其竖斯石重志公德，命曰「斯石可泐，公德不朽」！
　　--以上见「碑传集」卷六十八「康熙朝督抚」（下之下）。
　　·陈汝咸
　　大理寺少卿陈公汝咸墓志铭
　　大理悔庐陈公神道碑铭
　　大理寺少卿陈公汝咸墓志铭蔡世远
　　有学术而后有治功，学术陋则治功卑。出宰州县，则为俗吏；入为卿士，则如赘疣。居位愈高，刺讥愈大。儒者之学小用、大用，宰一邑与治天下，无二道也。吾师四民陈公，以康熙丙子岁由翰林出宰漳浦，调南靖；入为刑部曹，晋台中，莅历大理寺少卿，奉使秦中以卒。其孤本醇，以书来请铭；世远受知深，亦知公最深，故不敢辞。
　　公讳汝咸，字莘学，号心斋。先世自青州徒家鄞，世有闻人。传十二世至怡庭公，讳锡嘏，字介眉，有学行，天下无不知有介眉先生。是时浙东多学者，万季野以史学名、李杲堂以古文名，介眉先生则以经学名。由康熙乙卯解元，中丙辰进士，历官编修；生四子，公其次也。
　　公自少颖异，通经、史。长侍怡庭公，从黄梨洲先生讲经，已知其要领，文采气岸高一世。登戊午贤书，辛未成进士；选翰林院庶吉士，改知福建漳浦县。公愤俗吏一切补苴苟且之治。邑多词讼，胥役撄民钱如囊取；公于小事令乡族调处，大者用纸皂如期至，剖晰如流。闽俗轻生，因谇语争竞，食恶草、悬梁、服卤以破人家；官役因之，株及乡族。公令死者亲属收敛，余无所问。赋役为一县大政，公慨然曰：『吾当为漳浦立百世之利』！旧时族有户长、地丁，藉以征纳；强弱有后先之弊，黠者缘为奸。公定三百亩为一户，令民各具亲供，计实产自立征户；粮多者为户长，以次轮催，丁亦如之：催科不扰而国赋早完。又念乡邑民居保分有大小，则奸匪易匿，公务有不均之叹；定二百家为一保，画一平均，至今赖之。延文醇行洁者为义学师，月朔、望课古今文诗赋，榜其高下；初三、十八日萃一邑之秀于明伦堂讲「五经」、「性理」，择诸生轮讲，亲为剖要难。岁丁亥，仪封张孝先先生抚闽，开鳌峰书院，延九郡名宿修书讲学，邑士被选者九人；仪封公每嘉叹曰：『漳浦多士，令君之功也』！公又嫉邪教之害正，拒天主教不使入境。俗有所谓「无为教」者；籍教堂四所，改为育婴堂、肄业舍。亲毁城东淫祀像，鞭之以解众惑。岁戊子，制抚以南靖难治，调公南靖。浦人扶老携幼数千人，泣送数十里；公挥涕遣之。
　　治靖一年，内擢刑部福建清吏司主事；逐舞文吏。晋广西道监察御史；巡视西城，惩左道、捕奸匪，威明大着。上疏陈台湾事宜；谓『台湾土广滋奸，往台人民，宜加盘核；各县不得轻给一照。凤山、诸罗两县，宜归本治；不得聚郡城。换台兵丁，宜严顶冒，杜日久骄横之渐』。又疏陈『沿海歹船，非挂号、稽查所能断绝。商船利走外洋，无礁屿，便昼夜兼行；风利帆驶，难拦劫。若从沿边迂回回号，贼遂得截劫于必经之地。至巡哨之船，当以南、北风信为准；不得泛行分汛』。又陈弭盗之策。上览疏，嘉纳。至今环海商民，每食必念曰：『省我挂号一节，陈公力也』！五十一年冬，海盗陈尚义遣周锦赴兵部投就抚状；公在浦时，知此贼系海中之魁，因摺荐孝廉阮君蔡文等同往抚。至尽山、花鸟得之，并招余党百余人；而海波靖。以总宪赵公申乔荐，晋通政司参议；奉命赏赉湖广绿旗兵丁。事竣，由鸿胪寺卿迁大理寺少卿。会陕、甘荒歉，上命同工部侍郎常公查勘。行至干州，见途有殍，抱疾日驰百里；至平凉，出所贮仓榖及镇原仓米如饥民口数给之。六月二十五日晨兴，呼衣被体，瞑目而逝。是时，上方注意公；公感知遇，凡所经历留心察访。其使于楚，则以楚扰于苗，深入三箐、坌口等处穷苗窟形势，相施州卫天楼山要地，溯当日陆梁情状。及至秦，下车亲询疾苦；于耕种、畜牧地留心扎记。将以图久安长治之策归报吾君而无负所学也，未竟厥用！享年五十七，以死勤事，天下闻而悲之。
　　公之学，从刘念台「人谱」入；未尝榜以道学名，而修己行政有本末。戊子冬，世远侍先君子主教鳌峰书院，公贻以书曰：『为学要在力行，求实用。若论派别，则漳浦如高东溪、陈剩夫、周翠渠、黄石斋，亦各有宗旨也』。世远心识之。孝友纯笃，每念母杨太夫人中年早逝、兄弟多夭伤，言及，辄呜咽流涕。待从兄弟如手足，培植俾各成立。历世祭产俭薄，廓而增之。好贤奖善，勤恳如不及；遇缓急，悉心力谋之。人见其乐善好施，不知其宦橐萧然，至今尚未能营一椽也。公令漳浦时，世远年方十五，试童子队；未几，补诸生。公课时艺、古文皆第一，以国士遇我；序我诗文而刊之。己丑，余官翰林，公以次年入补刑曹；相聚都门，重请旧业。世远随以省觐假归，公竟使秦以卒。与邑人哭于月湖书院（月湖者，公去任时所构也）；今置有祭田，邑士奉公如生云。
　　公初任漳浦，敕授文林郎；五十二年，诰授中宪大夫。娶张氏，有贤行；先公亡，累赠恭人。子一，曰本醇，邑庠生，恩廕入监读书。博雅敦修，能世父学。孙男三人：长雍熙、次雍纶、雍缙。孙女一人。将以某月某日卜葬于某山之阳，铭曰：刀笔筐箧吏之骀，养交持禄非卿材。我公家学播九垓，烹鲜持斧有余恢；未竟厥用心之摧，魂归魄藏天所培！
　　大理悔庐陈公神道碑铭全祖望


　·俞兆岳
　　吏部左侍郎俞公兆岳传李文藻
　　俞公讳兆岳，字岱祯；浙江海宁人。父宣琅，官大竹知县。公生十一岁而孤；母吴，知书有志节，陈说古事，教督公。公循蹈义法，童而知方。
　　康熙中，由廪生捐贡，肄业国子监。期满，授宣平教谕，选大田知县；喜曰：『庶几乎，少白吾母之教乎』！则徒步微服抵县，一童襆被随。寓逆旅中，访利病数十日，始出片纸，召胥隶；一县大惊。自是无留狱，县以治。
　　调台湾县。台湾海外岩邑，多武弁，率恃功骄虐；民不堪，则相聚为盗。公以计捕其魁，得一册，胁从者姓名尽载焉；武弁欲取功，要穷治之。公乃置酒召弁饮，炽炭行炙；出不意，投册炭中立烬。弁大诟，公好语曰：『杀人邀赏，仁者不为也』！大吏闻之，以公为长者，卒听公；诛其魁数人，而余不株问也。
　　迁开州知州；遘母忧，去官。服阕，补松江同知。苏、松赋额溢他郡，公力言于布政使西林鄂公，转请怡贤亲王入告；得豁免浮粮四十余万石。又言海塘易溃，宜易土以石；上官是其言，俾督其役。大学士高安朱公出视海塘，奇公才，特疏荐之；且曰：『兆岳如苦行头陀，年向衰矣；及早用之，犹可得其死力』。有旨召见，入对，上甚壮之，授青州知府；是时雍正五年也。其年山东旱，公以事至省城谒大府，大府召优觞公；公曰：『久不雨，天子减膳撤乐矣。为人臣子，忍对歌舞，安坐终讌乎』！立饮三爵，趋而出。大府怒，思中伤之；公即引疾去。疏入，召诣阙；上望见公，曰：『强项吏，上官所不便，朕知非病也』！顾宰相曰：『此人可何官』？宰相据例对，上曰：『俞兆岳，非常士也；亦拘以例乎』？授通政参议。江南海水溢决，坏海塘数处；惟公所筑塘屹如旧。督、抚言诸朝，特擢公太仆寺卿，总理海塘。时崇明湮没，死者相枕籍。公出赏格，募人掩胔骼，招流民，赴工就食。阅七载，成石塘七千一百二十八丈。自柘林城至金山城，凡四十五里；复于金山漴缺险要地，捐俸筑片石小塘五百五十丈以卫之，民得安堵。
　　乾隆改元，今上即位，擢都察院右副都御史，巡抚江西。陛见，陈母苦节；且曰：『臣母三十余而寡，又受封；例不得旌。然臣孤苦无状，非母不能有今日。乞省臣所例得覃恩，破格旌臣母』！上命建坊，祀节孝祠；而公仍授阶如制。公之抚江西也，谨身察吏，廉民之疾苦；七十二州、县无不达，得请免浮粮十余万两，革九江、赣州二关额外滥税如干款。除积害十有七事，勒之石；置石府、县官之门，示永禁。
　　七阅月，而召为吏部左侍郎；疏请便省墓。至里，招故人雅饮论叙，出公俸赠族党置义田百亩，族人婚丧、祭葬取给焉。时海宁方大筑塘，阁部无锡嵇公总其事。公为嵇门生，闻公至，使使候公；公进使者曰：『天子发内府钱筑塘，而派夫扰及七县，沿堤取土壤民田墓，怨声流道路；吾厌闻之矣。今月吾不言于师则负师，不言于朝则负君；其何以处我』？使者兼程返告。厥明，则马上传箭，诸不便事悉罢。到部未久，江西巡抚岳公奏公前解关税较常年缺额九万余两，下刑部鞫之；实浮减免银二万五千两，除赏官兵，其无款可销者才三百八十两。事在赦前，得免议；奉特旨昭雪，而公已卒，年七十有七。
　　公天性耿介，能劳苦，勇于有为。未至大田时，大田民有送妹嫁而失所在者，其家讼之官，官疑其妹之婿也，拷掠自诬服；核尸所在，云在某所，发之无有，则尽系两姓迎送者。公至，尽释去；而宿城隍庙，誓曰：『罪人不得，则吾当斫庙而去官』！夜则梦神示以小旗，书「辇」字。旦即庙召前所释人，问之曰：『某以肩舆行乎』？曰：『然』。曰：『神已告我矣，杀人者舆夫也』！时有二人在庙窃瞰，伏泥鬼后。观者众，推泥鬼仆，适当二人颈，二人面如土；即舆夫也。鞫之吐实，果得尸。其折疑狱，诚心推求多类此。而筑海塘，则功在苏、松。其法：叠层石而中穿之，贯以铁笋；其横犬牙相衔，熔铁灌之，胶结众石为一。水即甚怒，不可动。先后督抚如李公卫、尹公继善皆奏上其法，为筑海塘式。公之既葬也，有数十人诣祠焚香楮、诵佛经；守者诘之，流涕曰：『吾侪，海塘夫耳』。酌以茶，泥首公像前曰：『力非不能具牲牢；醵钱恐伤公心，公不要民一钱者也』！如是，十数年不绝。子良模，宁远知县；鸿赤，举人；敦仁，山西冀宁道佥事，降汀州府知府。
　　李文藻曰：予少时，闻人言公守郡遗事，惟恐其辞之尽也。公尝冒雪过乡宦凭协一家索饮，协一为言民害数事；立除之。或布袍棉鞋行市井，民所苦乐无弗知。既引疾，僦居府治南民宅，父老献蔬、米者日阗于门。被召赴都，民罢市遮留；三易期而不得行。乃夜从二仆，自持钥启东城门去；质明，民争追之，无及矣。当时肖像范公祠之后乐序蹟久圮，而北郭汪公乔年祠前公之「去思碑」在焉。予读碑，略得公名实。近客济南，复交公之孙济阳知县调元，悉其世；调元出家传，俾予第之。呜呼！吾郡之民，犹然俞公之民也；今往往以事控台使，击登闻鼓矣。或者谓青州民悍黠乐讼，无仁恩。乃当俞公时，何其彬彬然有情礼哉！
　　--见「碑传集」卷二十九「上之上」。
　　·阮蔡文
　　阮骠骑蔡文传蓝鼎元
　　阮蔡文，字子章，号鹳石；闽之漳浦人。父曰魁，居下魏乡。以海氛迁徙，苦徭重，转之江西；生文于南昌，寄籍新喻。
　　文幼警敏；年十一，即能属文。然性刚，以膂力自负。喜弄刀盾，邻儿皆畏下之。十三，补新喻诸生。以贫甚，随父耕作；父购得蠹坏「纲目」，授文读。冬无絮，文携斧斸树根累百斤者负归，坎地爇而围之。父没，教授村童以养其母。二十四，登江西庚午贤书；数上春官，不第。留心经世，所至南北山川厄塞险易、沿海岛澳口砈崛穴以及东南诸蛮夷情状利害，无不了了胸中。齐语、楚咻、吴越闽广方言、苗摇鴞鴃侏禽之音，入其乡即与之化，肖其声调口角，莫能辩为何方之人也。
　　既落犷无所用，周游餬口，与武人吴郡交相善。文族父钦为台州副将，拜兴汀总兵官；偕郡往依之，文任书记、郡为小校。两家母通往来，饱饭坐之堂上，击鼓长歌以为笑乐。郡事文母如母，郡母亦视文如子；虽亲昆弟，无以逾也。未几，文以母没，扶榇挈家还浦。时浦令陈汝咸率邑人为讲经之会，月两期；文攘臂前席，高论古今治乱得失、救时急务，同学韪之。丙戌后，读书都门；己丑，被放南还。抵三山，闽抚张伯行邀入鳌峰讲洛、闽之学，分纂先儒诸书。或劝文离家五载，宜遄归；文曰：『正学失传久矣，斯会可多得耶！顾吾方谋葬母，亦当归耳』。还至海澄，距家不百里，芒鞋布韈遍历山原，为母求葬地；风餐露宿四阅月，得地于陈坑。将发引之前二日，乃返舍。其明年，漳、泉诸郡饥，文将有姑苏之行，倾囊以资族人之在下魏者；酌亲疏，计口多寡分给之。谓其子曰：『吾非不念汝曹，顾此皆吾祖宗之子孙，吾与汝同源共本者也。脱二日不举火，非填沟壑，宁免散之四方哉』！时吴郡已为定海大帅，诏截江、浙漕米三十万石由海道入闽分赈；文自姑苏趋如浙，偕吴郡分运五万石扬帆先至，漳、泉之人赖焉。以功，晋秩一级。
　　壬辰冬十月，海贼陈尚义遣其党赴兵部乞降。时陈汝咸为御史，奏请自往招抚，荐文与俱；诏御史驻锦州，赐文帑金、衣裘，加二级。偕千总骆南、左其彪等入海，遇飓风大作，骆南一船飘失，不知所往；文船折樯几覆，溺数四。舟人大恐，文怡然曰：『我等为朝廷招逋寇、靖海疆，虽葬鱼腹，不犹愈死儿女子手耶』！至登莱，易舟踪迹所在，则游奕尽山、花鸟间；文直上贼艘见尚义，开示威信，声情慷慨。贼党有疑贰，欲劫文扬去者；惮文丰裁，未能决。文陈说利害，遂悉众降，由宁波登岸；则吴郡已为浙江提督，遣官弁护至京师。召见便殿，上问文：『书生此行良苦！颇惊怖否』？文奏言：『臣仰仗威灵，顽梗革心；无所怖』。更问沿海事宜，条对甚悉。议功，晋州牧，选云南之陆凉。未行，改授福建厦门水师中营参将；则以文材武可大用，而大学士李光地亦奏称其猷略故也。厦门距家百余里，利弊纤悉无不知；通关梁、除盗贼，动合兵民意。红彝市舶故骄横，上者贪其利，多为所玩。一日，有互市者奠贾轻重不相中，一船拔刀以譁；军吏惶急，不知所为。文单骑往，缚译榜之，为评其直；皆罗拜。次日，其酋率众谢，承筐多仪，免冠以献。文大陈武威，坐堂皇，召之入；语以朝廷威化，呵责甚厉，皆不敢仰视。复椎牛置酒飨之，庭庑所献仪物悉遣还。由是，诸彝畏服。
　　明年，调台湾北路营参将。诸罗令周钟瑄才名、吏治为海疆冠，文一见如旧交，和衷共济。戢吏卒、抚番黎，捐金助建学宫、城隍，悉除所辖陋规；部伍器甲简阅整齐，躬巡历沿海，增置要害营汛。北路地方千里，半线以上民少番多。大肚、牛骂、吞霄、竹堑诸处山川奥郁，水土苦恶；南崁、淡水穷年阴雾、罕晴霁，硫黄所产，毒气薰蒸：郑氏以投罪人。庚寅，始设淡水防兵；及瓜生还，岁不能三之一，巡哨未有至者。文决计往，部曲皆涕泣强谏；文曰：『不然；台虽弹丸，实闽之安危，淡水又台之键钥也。由淡水至福州，和风一日可达；民番错杂，亡命者日多。不熟知其里道情形，何以控制调度』！自齎帐落、具脯糒，日或于马上成诗，夜燃烛纪所历地里、山溪、风候、土俗。为文以祭戍亡诸将士，凄怆激烈，闻者感泣。山谷诸番具牛羊酒食，迎饷道旁；文悉慰遣，无所受。召社学番童坐幕下，与之语曰：『我，汝师也，勿惧』！其背诵「四书」者，旌以银、布；为讲解君臣、父子之大义，反覆不倦，诸番皆感悦。竟以中瘴气，归而病痞。迁福州城守副将；赴京道剧，卒于宿迁，年五十。
　　文伟躯干，黝面阔口；好剧谈大笑，须眉俱动。读书忘寝食，有时宾明满座，朗诵高吟；或展卷喜动眉梢，失声挥泪，戟手怒骂。尝曰：『吾见古人之忠孝节烈，恨不起其人于纸上而拜之、跪之也；见古人之悖逆奸回，恨不起其人于纸上而烹之、磔之也』！为文章，不假思索；对客挥毫，数千言立就。诗以韩为宗。然其志在经济事业，欲以设施见长；故着述无多，所属淡水诸作，南北海道、尽山、花鸟等记耳。平生无留钱；或赠之千金，以葬母辄尽。在官二十有四月，未尝取兵民一粒一丝。运米及招抚时，所过当道以文需次闲员为国宣力，虑资斧弗继，辄赠金帛；文悉却之曰：『吾不以天子之使，受人怜也』。没后，妻孥饘粥不充，无一廛之宅；然素淡泊，亦不见为苦云。
　　论曰：阮鹳石，全才也。粗豪旷爽，有湖海之气；望之，知为英雄耳。其沈几权变、肆应详密，非与共事，不可得窥测也。使竟其用，经济事业，岂必多让古人！天夺之速，则不解其何故矣。世所传造物忌才，吾始不信。悠悠天下，人才难得，又困苦沮抑之，不使展尽底蕴，是天既不肯多生才、生之复不爱惜之；则谓之忌也亦宜。
　　--见「碑传集」卷一百十五「武臣」（中）。
　　·刘献廷
　　刘处士献廷墓表
　　刘继庄传
　　刘处士献廷墓表王源
　　刘处士讳献廷，字继庄，别号广阳子；大兴人。生于戊子七月，年四十有八，卒于吴；与妻张氏合葬于吴之陆墓山。祖□。父矿，为名医；母张氏、吴氏。相传其先为吴人，曾祖以上俱无考（处士自言）。
　　处士颖悟绝人，博览，负大志；不仕，不肯为词章之学。年十九，亲殁；挈家而南，隐于吴。初，吴有高僧说法，士人醵金从之讲「法华」；处士闻之，与焉。坐食顷，伏几而齁；僧说罢，处士齁亦罢。明日，复往如故；众窃笑。僧诧曰：『客何为者』？呼与语，则大惊，拜伏地曰：『公，神人也』！掖登座。处士夷然，登座不让；畅衍厥旨，众大说。僧率众蒲伏，愿为弟子；处士笑曰：『吾正若误耳，岂为浮屠学者哉』！拂衣去。由是，从游者日众。
　　尝谓学者曰：『圣人谓「人为天地之心」；人渺焉尔且众，胡为天地之心！尝学「易」而得其说：干也、坤也，初交而生风雷，无形也；水火次之，形而虚；山泽又次之，实矣。由是，草木生焉、鸟兽育焉。草木、鸟兽不已，章乎未竟也。草木不实，则草木之生未竟而草木熄；天不生人，则天之生未竟而天地之生熄。人者，天地之实也。故曰人为天地之心。身岂心哉？心，心尔；所谓仁也。天地不能为者，人为之；剥复否泰，存乎运而转移之者心。人苟不能斡旋气运，徒以其知能为一身家之谋，则不得谓之人；何足为天地之心哉』！故处士生平志在利济天下后世、造就人才，而身家非所计。其挈家而南也，尚有赀数千金，以交游济危难散去。邻舍一女子许字，夫贫，流于外；母将改聘之，女誓不从。处士闻之恻然，时仅余药肆一廛，立鬻金，寻其夫，赠使婚娶；而家益贫。久之，西南大乱，民惶惑不聊生；处士乃入洞庭山，学益力。乱定，妻张氏旋卒。于是慨然欲遍历九州，览其山川形势，访遗佚，交其豪杰，博采轶事，以益广其见闻，而质证其所学。
　　初，故尚书徐健庵及其弟故大学士立斋两先生聘之，不就。至是归里，将付其子燮于其兄御史宾廷；徐又聘之，乃就。而予以修「明史」，亦馆于徐；与处士道同志合，日讨论天地阴阳之变、伯王大略、兵法、文章、典制、古今兴亡之故、方域要害、近代人才邪正，其意见之同，犹声赴响。而处士于礼乐、象纬、医药、书数、法律、农桑、火攻器制，傍通博考，浩浩无涯涘。尝从容谓余曰：『吾志若不就，他无所愿，但愿先子死耳』！予惊问故；曰：『吾生平知己，舍子其谁！得子为吾传以传，复何恨哉』？呜呼！生死无关于天下，不足为天下士；即为天下士，不能与古人争雄长，亦不足为千古之士。若处士者，其生、其死固世运消长所关，而上下千百年中不数见之人也。顾留京师四年，有奇遇而讫不见用；庚午复至吴，遂南游衡岳，因而归。方谋与同志结茅著书终老，乃不一年死矣！
　　处士为人良易，负绝世之学；而虚衷常自下，诲人谆谆不倦。其少也，读书每竟夜不卧，父母禁不予膏火，则然香代之；因眇一目。又折其左股，落落摄敝衣冠，踯躅风尘中，人无敢易之者；盖其心廓然大公，以天下为己任。使得志行乎时，建立当不在三代下；而竟溘然齎志以死也，岂不悲乎！死之日，门弟子哀号擗踊，行路咨嗟涕洟。予在京闻之，召其子燮于天津，与友人敛金为位哭之，而使燮奔丧于吴，为之表其墓。呜呼！处士之心，天地所以不熄之心也。古圣贤以其心传于后，而古圣贤未尝死；天下有以处士之心为心者，处士又岂死哉！后之览者，尚其有感而兴焉！
　　刘继庄传全祖望
　　刘继庄者，名献廷，字君贤；顺天大兴县人也。先世本吴人，以官太医，遂家顺天。继庄年十九，复寓吴中；其后居吴江者三十年。晚更游楚，寻复至吴；垂老始北归，竟反吴卒焉。崑山徐尚书善下士，又多藏书，大江南北宿老争赴之；继庄游其间，别有心得，不与人同。万隐君季野于书无所不读，乃最心折于继庄，引参明史馆事。顾隐君景范、黄隐君子鸿长于舆地，亦引继庄参「一统志」事。继庄谓：『诸公考古有余，而未切实用』。及其归也，万先生尤惜之。予独疑继庄出于改步之后，遭遇崑山兄弟，而卒老死于布衣；又其栖栖吴头、楚尾间，漠不为枌榆之念：将无近于避人亡命者之所为，是不可以无稽也，而竟莫之能稽。且诸公着述皆流布海内，而继庄之书独不甚传，因求之几二十年不可得；近始得见其「广阳杂记」于杭之赵氏，盖薛季宣、王道甫一流。呜呼！如此人才，而姓氏将沦于狐貉之口，可不惧哉！
　　继庄之学主于经世，自象纬、律历以及边塞关要、财赋军器之属，旁而岐、黄者流以及释、道之言，无不留心；深恶雕虫之技。其生平自谓『于声音之道别有所窥，足穷造化之奥，百世而不惑』。尝作「新韵谱」，其悟自「华严」字母入，而参之以「天竺陀罗尼」、「泰西蜡顶话」、「小西天梵书」暨天方、蒙古、女直等音，又证之以辽人林益长之说而益自信。同时吴修龄，自谓苍颉以后第一人；继庄则曰：『是其于「天竺」以下书皆未得通，而但略见「华严」之旨者也』。继庄之法，先立鼻音二，以鼻音为韵本，有开、有合，各转阴、阳、上、去、入之五音，阴、阳即上、下二平，共十声；而不历喉、齶、舌、齿、唇之七位，故有横转、无直送，则等韵重叠之失去矣。次定喉音四，为诸韵之宗，而后知「泰西蜡顶话」、「女直」、「国书」、「梵音」尚有未精者，以四者为正喉音，而从此得半音、转音、伏音、送音、变喉音。又以二鼻音分配之，一为东北韵宗、一为西南韵宗。八韵立，而四海之音可齐。于是以喉音互相合，凡得音十七；喉音与鼻音互相合，凡得音十；又以有余不尽者三合之，凡得音五：共三十二音为韵父，而韵历二十二位为韵母。横转各有五子，而万有不齐之声摄于此矣。尝闻康甲夫家有红毛文字，惜不得观之，以合「泰西蜡顶语」之异同；又欲谱四方土音以穷宇宙元音之变，乃取「新韵谱」为主，而以四方土音填之，逢人便可印正。盖继庄是书，多得之大荒以外者，囊括浩博；学者骤见而或未能通也。其论向来方舆之书：『大抵详于人事，而天地之故概未有闻。当于疆域之前，别添数则。先以诸方之北极出地为主，定简平仪之度制为正切线表；而节气之后先、日蚀之分杪、五星之陵犯，占验皆可推矣。诸方七十二候各各不同，如岭南之梅十月已开、桃李腊月已开，而吴下梅开于惊蛰、桃李开于清明：相去若此之殊。今世所传七十二候，本诸「月令」；乃七国时中原之气候。今之中原已与七国之中原不合，则历差为之。今于南北诸方细考其气候，取其核者详载之为一则，传之后世；则天地相应之变迁，可以求其微矣。燕京、吴下水皆东南流，故必东南风而后雨；衡、湘水北流，故必北风而后雨。诸方山水之向背分合，皆当按籍而列之；而风土之刚柔暨阴阳燥湿之征，又可次第而求矣。诸方有土音、又有俚音，盖五行气运所宣之不同；各谱之为一则，合之土产，则诸方人民性情风俗之微，皆可推而见矣。此固非一人所能为，但发其凡而分观其成，良亦古今未有之奇也』。其论水利，谓『西北乃二帝、三王之旧都，二千余年未闻仰给于东南；何则？沟洫通而水利修也。自刘、石云扰以讫金、元千有余年，人皆草草偷生，不暇远虑；相习成风，不知水利为何事。故西北非无水也，有水而不能用也。不为民利，乃为民害；旱则赤地千里、潦则漂没民居，无地可瀦、无道可行，人固无如水何，水亦无如人何！虞学士始奋然言之，郭太史始毅然行之；未几竟废，三百年无过而问者。有圣人者出，经理天下必自西北水利始；水利兴而后足食，教化可施也。西北水利，莫详于「水经」郦注；虽时移势易，十犹可得其六、七。郦氏略于东南，人以此少之；不知水道之当详，正在西北。欲取「二十一史」关于水利农田、战守者，各详考其所以，附以诸家之说以为之疏，以为异日施行者之考证』。又言：『朱子「纲目」非其亲笔，故多迂而不切；而关系甚重者反遗之。当别作「纪年」一书』。凡继庄所撰着，其运量皆非一人一时所能成；故虽言之甚殷，而难于毕业：是亦其好大之疵也。又言：『圣王之治天下，自宗法始。无宗法，天下不可得治。宜特为一书以发明之』。是则儒者之至言，而惜其书亦未就。
　　予之知继庄也以先君，先君之知继庄也以万氏。及余出游于世，而继庄同志如梁质人、王崑绳皆前死，不得见；即其高弟黄宗夏，亦不得见。故不特继庄之书无从踪迹，而逢人问其生平颠末，杳无知者。因思当是时安溪李阁学最留心音韵之学，自谓穷幽探微，而绝口不道继庄与修龄，咄咄怪事，绝不可晓！何况今日去之六、七十年以后，□□□并其出处本末而莫之详，益可伤矣！近者，吴江征士沈彤独为继庄立传。盖继庄侨居吴江之寿圣院最久，诸沈皆从之游；及其子死无后，即以沈氏子为后。然其所后子，今亦亡矣；故彤所为传，亦不甚详。若其谓继庄卒年四十八，亦恐非也。继庄弱冠居吴，历三十年；又之楚、之燕，卒死于吴在壬申以后，则其年多矣。盖其人踪迹非寻常游士所阅历，故似有所讳而不令人知；彤盖得之家庭诸老之传，以为博物者流而未知其人。予则虽揣其人之不凡，而终未能悉其生平行事；乃即据「广阳杂记」出于宗夏所辑者略求得其读书著书之概，因为撮拾而传之，以俟异日更有所闻而续序之。
　　--以上见「碑传集」卷一百三十「经学」（上之上）。
　　·邵廷采
　　族祖邵先生廷采行状
　　邵先生墓表
　　族祖邵先生廷采行状邵晋涵
　　先生讳廷采，字允斯，更字念鲁；余姚人。曾祖讳洪化，早世；曾祖母翁孺人，以苦节着。祖讳曾可，少称孝童；长有学行，乡人所称为「鲁公先生」也。父讳贞显，字鹤闲；能诗文。
　　先生少丧母，祖母孙孺人亲抚之。少颖悟，能发人隐曲；父闻而怒之，始韬敛，不妄言语。七岁，从群儿为踏蹴戏；祖母召之曰：『若祖、父不能，而汝能之；殆贤于祖、父矣』！先生闻而自责，自是不复为玩弄之事。九岁，祖鲁公先生从他邑教授归，召先生省所治书，因教以先儒语；先生欣然曰：『其人何在乎？何不令儿早事之』！祖闻而大悦，为具衣冠、具书币，而携之入姚江书院。
　　先是，明儒王文成讲「致良知」之学，弟子着录数百人，惟学之传于同里者，以醇谨称最著者为徐爱（曰仁）、钱德洪（绪山）、闻人诠（邦正）、胡瀚（今山）；德洪传沈国模（求如）、管宗圣（霞标）、史孝复（子虚），国模传韩孔当（遗韩）、俞长民（吾之）及鲁公先生。崇祯初，设讲舍于半霖，月再会；所谓姚江书院也。遭乱废，孔当诸生复之。时宗圣、孝复前死，国模年八十余矣，避居四明山，犹惓惓于书院，岁必一、二至，为诸生讲习。先生初至院中，年最少，立阶下，听国模讲；国模抚其面曰：『孺子志之！在知人、在安民』。居有间，先生问曰：『孩提之不学不虑，即尧、舜之不思不勉，求之有道乎』？国模曰：『子知「良知」矣。持以敬、行以恕，道远乎哉』！因受业韩孔当数年，学益进。孔当门人，称徐景范（文亦）为最；及是，景范自叹为弗如。先生始读「传习录」，未有得；既读「人谱」，憬然曰：『吾乃知明心见性，未有不始于躬行实践也』。由是，持守益谨。
　　弱冠，为生员，视场屋科举之学，意阔如也；朝夕读儒书。行市中，古衣冠；旁顾见者非笑之，先生勿顾也。会先生连遭祖、祖母、父之戚，居丧尽哀；乡先辈皆推重之曰：『善丧！若念鲁，礼宗也』。异时讪笑者，亦为感动焉。时书院诸先生继殁，从游者皆散去；景范以乡试第一计偕，卒于京师。先生踽踽独行，抱遗书，守师传而不变。然家益贫，不能自存。有故人在嘉兴，往依之，课三五童子以自给。时嘉兴有以时文讲学为名高者，诟厉先儒，势甚张；陈鏦、马彭，其弟子也。知先生，数至塾中与先生辨难。先生持论断断，不少屈；鏦叹曰：『以名取子，乃何囿于乡人之余论而一述而不复返也，岂不哀哉』！先生曰：『吾惟知今之惴风气、詈先贤作声价者之丧其心之为大可哀也。女不暇自哀，而庸能哀所哀耶』！居数年，尟所合。惟一见施博，论学于放鹤洲；先生曰：『阳明之「四无」，「无极」之宗也；龙溪之「四无」，「常无」之妙也。不得引龙溪以病阳明』！博为肃拜曰：『博老矣！崇向正学，惟吾子自爱』！河间李塨贻书论明儒同异；先生答曰：『「致良知」者，主「诚意」。阳明而后，愿学蕺山』。其自信如此。
　　初，吏部侍郎孙承泽、大学士熊赐履皆以辟王学为己任，先后居显位；一时学士靡然向风。于是选时文、刊讲章者，剽窃余论，争诋文成为异端；书贾贸贩非诋毁先贤之书，学者弗视也。先生既嫉之，以为是不足辨，顾在行事耳；从同邑黄宗羲问「干凿度算法」、「从会稽董瑒受「阵图」，从保定王正中学「西历」。将军施琅振旅台湾，先生遇之西湖，纵谈沿海要害；琅奇之，招俱北，谢勿往。游镇江，与梁化凤部将习坐作击刺之法，匝月尽其技。游淮安，从防河老卒问河、淮变迁径；走河南，访黄河故道；策马出潼关，观形势。叹曰：『土则古所耕也，而水利不复，奈何』！
　　会黄冈韦钟藻为余姚知县，辛巳改建姚江书院于县南城，求能绍文成之学者，乃具书币请先生主讲席。诹日听讲；先一日，知县戒儒学官、儒学官戒诸弟子。厥明，诸弟子先至，知县率教谕、训导至。及门，诸弟子迎于门外，诸弟子揖，知县揖，教谕、训导从揖；及阶，先生起，莅阶，知县栗阶升揖，先生揖，教谕、训导进揖，诸弟子旅揖。遂入，舍菜于先贤如礼，出。及讲堂，知县揖，教谕、训导从揖；先生揖，坐。先生南向坐、知县西向坐、教谕、训导东向坐，诸弟子以次进，俟于阶凝立，命童子歌诗。先生讲「易」「艮卦」，知县顾诸弟子曰：『先生哉！先生哉』！既罢，邑之父老喜曰：『数十年仅见此也』！
　　丙戌，游山东。戊子，至京师；商邱宋至、鄞费经欲招入一统志馆，先生谢曰：『老矣』！遂归。康熙五十年，先生在会稽，居外家。六月，病革，作遗训，命诸子归葬余姚；赋诗而卒。距生顺治五年，年六十四。
　　先生貌甚丰，长不踰中人，目睒睒有光；紵袍布履，门庭秩如，居暗室必端坐。饮酒数升，不乱；酒后谈忠孝事，激昂奋发，闻者咸兴起。笃于三党，养老姑，终其世。
　　从弟廷英不能治生，而好言懋化；瞰先生修脯所入，辄丐以行贾。屡丐屡丧赀，先生终弗问。授徒陶家堰，邻妇言出于捆，然闻邵先生过，噤不敢语；居一年，改为善。过道墟，章氏主人设食；主妇闻之，切肉必方正、■〈睿〈又上韭下〉〉必寸断，匪是莫敢进。童子遭于道，皆拱手立。然士之为俗学者，皆貌敬之而心迂其言，莫能称其学。先生之学，尤长于「易」与「诗」；端坐读书，终日无倦容。少时作「观心录」一卷，宗羲规之曰：『近名者弗为』！辄毁之。又撰「明史论」百篇，出示景范；景范曰：『未有「论赞」先「纪传」作者』。先生起，谢不敏。先生游四方，无所遇。中夜起坐，念师友渊源之传，恐及身而斩；又不忍及身而遽见其废坠也，乃思托着述以自见。以为韩、范没而儒效疏，金、许没而儒术泯。阳明先生起，直揭「良知」，孟子之「尽心」也；拯溺戡暴，伊尹之自任也。异议蜂起、群言淆乱，而扶世翼教之心，揆前圣而一贯：作「阳明王子传」。万历以后，异学互为宗旨，蕺山先生功主「慎独克己」，屏禅宗而复「良知」求其真，是忠清节义之风，体备于身、诚存于意，颠沛弗违，竟信其志：作「蕺山刘子传」。王学盛行，余姚得其醇、江西得其正，王艮、王畿挟高明之识，驾师说而上引，一再传而罗汝芳、杨起元好为吊诡，陶望龄、周汝登归心禅乘，九达之逵悬之圭槷，务使合于矩准；作「王门弟子传」。以言明道，不若以身明道，金铉、祁彪佳等奉刘子之教，全受全归，白刃可蹈；若张兆鳌之「隐志替身」、黄宗羲之「纂言提要」，胥能守师说以终老：作「刘门弟子传」。有宋遗民潜沦山谷，程敏政、黄宗会递有甄录；自文山开幕府，谢翱、王炎午诸人尤所谓劳事而勤服也；六陵被发，厥祸尤酷，图其成者王英孙、肇其谋者唐珏，改葬兰亭，流水至今呜咽焉：作「宋遗民所知传」。儒冠被迫，愤而为僧，寻而被缁说法，别有师承矣；且末俗多伪、出处无恒，惟徐枋、顾炎武、陈恭尹诸子完贞抱璞，信而有征：作「明遗民所知传」。维书院基始半霖、迁于南城，守「良知」之学，见诸躬行；后之人罔闻知，乃逸乃谚，以侮老成。先民是程，绪言犹存，用启我后生：作「姚江书院传」。明人家自为史，存伪失真；乃稽谱牒、求实录、核闻见，备耆旧之传、存一家之言：作倪文正、施忠愍诸传数十篇。先生既卒，门弟子分刻之，取记、序、杂文，合为「思复堂文集」二十卷。考姚江书院建置始末，作「姚江书院志略」四卷。先生好从遗老访明亡故事，宗羲授以「海外录」、「行国录」、因仿袁枢体，作「东南纪事」；同邑张五皋流离粤海，潜归四明山，先生访其遗闻，合之冯苏「见闻随笔」，作「西南纪事」。二书草创未成，或曰书毁于火云。
　　先生娶陶氏，生四子：长承濂，监生，考授州判衔；次承明；次继云，康熙丁酉举人，陕西西乡县知县；次承朱。孙九人。承濂等葬先生于慈谿之龙山，仁和龚翔麟铭其墓。先生与先王父同九世祖，先王父尝问古文法于先生，兄事之甚谨；伏腊过从，终日论学，先生未尝不意得也。晋涵逮事王父，故得闻先生遗事甚详。先生四子相继卒，诸孙贫甚；或取「文集」刻板，付质库。诸孙中有先观者，于晋涵为兄，有志行。时言先生葬域，形家皆言其不利；谋改葬，力未能也。又自以不能守先代遗书为大蹙，间至流涕。丙戍夏，赴馆西乡，道暍死。先观有兄曰先益，先生之仲孙也。丁亥，从福建归，改葬先生于余姚九垒山，赎「文集」刻板藏于家；乃欷歔语晋涵曰：『家世自鲁公公传阳明之学，迨王父而获有成书；遗编仅存，世无知者。夫先祖有美而不彰，与于不仁之甚也！某自患不能保其家声以表其先人，而特有厚望于子；子能乞当世之立言者阐扬遗书，俾不终泯于世，死不恨矣』！晋涵敬谢，将为之校雠卷帙；会有徐州之行，不暇为。庚寅，晋涵在京师得家书，则兄先益以九月病瘵死矣；悲哉！先生经明行修，不克昌其身；并其子孙之自好者，不得永其年：是岂阴阳之咎耶！先王父有言：『绍兴自文成创学，代有传人；规言矩行，闾里知所矜式。自先生殁，而经师亡。四明故多遗献，若张岱、吕章成撰着流传，为四方所资取，至先生而集其成；先生殁，而史学亦绝』！呜呼！此不仅一家之恸也。会稽章君学诚笃好先生之文，遇晋涵于京师，辄问先生后嗣，形诸叹息；时抱先生之文号于众曰：『百余年，无此作矣！世有治古文而成学者乎？不能舍先生而有他求矣』。嗟乎！先生去今六十年，乡里几不知其姓氏；晋涵愧不能绍其家学，而得章君为之推重不遗余力，潜德幽光将赖以显着。詹事嘉定钱先生称章君为先生后世桓谭，信矣。壬辰春，晋涵来太平使院，大兴朱学士旧因章君知先生，语及「思复堂文集」；且曰：『吾当为之表』。晋涵跃然曰：『是固望于有道德而能文章者！窃有愿未敢遽以请也，今幸乃得之』！谨摭粗能记忆者为状，以求学士之文以彰先生之学，庶异日上史馆，备采择。
　　族孙晋涵谨状。
　　邵先生墓表朱筠
　　有明余姚王文成公讲「致良知」之学，卒以功业显着有效。于是门弟子满天下，江西、泰州、龙谿并述；学案传授着录者辄数百人，辐辏驰骋，或不轨师说为訿议于世。而同里传其学以醇谨称最者，曰徐爱（曰仁）、钱德洪（绪山）、闻人诠（邦正）、胡瀚（今山）；后少传者，惟德洪传沈国模（求如）、国模传韩孔当（遗韩）、邵曾可（鲁公）。曾可生贞显，字鹤闲；贞显生延采，字允斯，又字念鲁，学者所称「念鲁先生」也。鼎革之初，诸老殂丧，先生岿然承绝业于荒江斥海之滨。尝西北游，走潼关，思有所用；退而老死，以古文词传于其家。死于今六十年，姓名不出于乡党，学者罕能道之，而遗书将坠。筠及门会稽章学诚笃好其文，数为筠感激言之。乾隆辛卯冬，先生之亲同姓诸孙晋涵来谒筠于太平使院，为筠言先生始未详具，且曰：『先生诸孙先益、先观最贤，思欲张大先生之行与文；不幸先后死。先益尝改葬先生于县之九垒山，墓道之石未有表者；敢状以请』！筠故无所闻见于先生，然心知晋涵笃论君子也，不敢辞！
　　按状：先生幼失母；少长察察，用父呵自敛。从群儿戏为白打；祖母孙，戒之向学。九岁读史，即操椠为徐达、常遇春传，有法。祖自外归，偶举宋儒语语先生；先生兴曰：『其人安往耶？愿得而事之』。祖以为有志，取为具衣冠，送之姚江书院。
　　姚江书院者，在半霖；崇祯初，县人设以为讲学地也。乱废，韩孔当率诸人复之。是时沈国模年八十矣，尚在；岁必一再至，为诸生设讲，先生立阶下听。久之，执所业「尚书」前曰：『孩提不学不虑，尧、舜不思不勉，同乎』？国模叹曰：『孺子知「良知」矣。能敬以恕，吾何加焉』！自是，从孔当受业。徐景范（文亦）者，韩门高弟子也；比见先生，叹曰：『吾弗如邵子』！先生初读「传习录」，无所得；既而读刘宗周「人谱」，曰：『善乎！吾知学王氏学者所始事矣』。
　　年二十，为县学生，独耻为应举之文。入则读古书；出则古衣冠行市中，未尝旁视，人传以为笑。久之，居祖、祖母及父忧，戒家人勿召僧七七日陈梵诵经；营窀穸，必诚必信，一恸尽哀。乡之前辈佥曰：『邵氏子善丧』！笑者愧之。当是时，书院诸先生相次殁，诸生散去；景范举乡试第一，计偕京师，卒。先生独行，抱遗书，守其师说而不变。然贫无以自存，走嘉兴依故人，课童子给食。或有号称讲学，用私憾，与王文成为难者，方负重名；其徒陈鏦、马彭数造先生相辨难，不能屈，则叹曰：『吾哀若所学，诚学若乡人之学而已』！先生应曰：『若尚不知毁日月者之丧明！自哀不暇，而暇吾哀耶』？居数年，一与施博论学于放鹤洲；先生曰：『天泉四言阳明，原本「无极」之说，儒也；龙溪浸淫「无生」之旨，释也。不得以彼病此』！博肃拜曰：『博老矣！惟吾子崇尚正学自爱』！河间李塨贻书论明儒同异；先生答曰：『「致良知」者，主「诚意」。阳明而后，愿学蕺山』！其自信如此。
　　初，吏部侍郎宛平孙承泽、大学士孝感熊赐履先后以辟王氏学为己任；朝野之士譁然从之，相与牵引诋诃，以文成为异端。学者从事「四子书」，又以能毁王氏学为有功；于章句、集注，庸俗群师，一谈不破。先生固疾之，以为是不足辩，顾在力行耳；从同邑黄宗羲问「干凿度算法」、会稽董瑒受「阵图」、保定王正中学「西历」。将军施琅振旅台湾，过西湖，遭先生，相与纵谈沿海要害；琅奇之，请与俱北，谢不行。闲游镇江，与梁化凤部将讲坐，作击刺之法，一月而尽。之淮安，从防河卒问河、淮离合状。北入河南，访黄流故道；西走，窥潼关。喟然曰：『土则古所耕也，而水利亡矣，奈何』！
　　会岁辛巳，知黄冈韦钟藻建姚江书院于县南，博访有绍文成之学者，乃以礼币致先生。先一日，戒众。厥明，诸弟子毕至，知县偕教谕、训导至。弟子迎于门外，揖；至阶，先生出莅阶，知县升阶揖，先生揖，教谕、训导次及诸弟子皆揖。入，释菜于先贤如礼。出，即讲堂，揖；坐先生南向、知县西向、教谕训导东向，弟子俟于阶。童子诗阕，先生为讲「易」「艮卦」；知县顾诸弟子曰：『先生哉！先生哉』！既罢，县之父老喜曰：『数十年，今见此也』！
　　丙戌，至山东。戊子，入京师；商邱宋至、鄞万经欲招之与一统志馆，先生谢曰：『老矣』！遂归。康熙五十年（辛卯），在会稽，居外家。六月，病革；作遗训，卒。先生生顺治五年（戊子），卒年六十四。
　　先生貌丰，目有光；紵袍布履，门庭洁如，居室必正坐。饮酒数升，不乱；酒酣以往，谈忠孝事，人人感动。平生笃于三党，养老姑，终其身。从弟廷英数喜言■〈石儿〉蠡之术，固乞先生束脯所入行贾；辄丧之，弗问也。友教陶家堰，邻妇训声数出于梱，闻邵先生过，数止；一年而改。数过道墟，章氏主人设食；主妇闻之，切肉必方、器必再三拭，乃敢进。乡里童子遭于道，必拱手立。然士之为俗学者，辄貌敬之而心迂先生，竟莫肯传其学。先生少作「观心录」一卷，宗羲规之曰：『无实者弗为』！先生辄毁之。又撰「明史论」百篇，示景范；景范曰：『未有无「纪传」而「论赞」作者』。先生欿然，谢不敏。先生既游倦，无所遇。私念师友渊源之传，惧及身而即斩也；乃思托着述以自见。以为琦、淹功微，金、许言绝于铄；文成立德，以揭大臣任良知，曰伊、孟出，蜂午鱼烂，执心辨舌：作「阳明王子传」。粤神宗朝异学披猖，意心之主惟蕺山、懋功、只悔而复药，群髡狂谧宁志，厥存没揆首阳：作「蕺山刘子传」。绵绵姚江，浙东以醇、江西以正，艮、畿踳杂，罗、杨诡乱，望龄、汝登逃戒，慧定、圜槼、折槼敢告复性：作「王门弟子传」。明道以不言如以身，铉暨彪佳白首归以全；应鳌隐迹、宗羲纂言，死复生不赧何千万年：作「刘门弟子传」。赵氏忽有民，程、黄录之；丞相开府，生祭者北、死哭者西；六陵冬青，英孙、珏来，咽咽曲水兰亭，葬于斯：作「宋遗民所知传」。裂儒冠而僧，师法别承，徐枋、顾绦、陈恭尹之贞璞，完厥有征：作「明遗民所知传」。书院飞以革，半霖有甓，载剥而复，「致良知」是力，诲尔后生、无忘前则，尚是游是息：作「姚江书院传」。人人自作传，家家异同；厥子有牒系、厥臣有迹踪、耆旧有闻，用纪于故邦：作倪文正、施忠愍诸传数十篇。先生卒后，门弟子合记、序、杂文编之为「思复堂文集」二十卷，刻焉。又考书院始末，作「姚江书院志略」四卷。间从宗羲问逸事，受「海外录」、「行国录」，作「东南纪事」；同邑张五皋从海外茇舍归，先生就与谘论，合以冯苏「见闻随笔」，作「西南纪事」。二书未成，或云成辄毁矣。
　　先生娶陶氏，生子四：长承濂，国子监生，考授州判；次承明；次继云，康熙丁酉举人，陕西西乡县知县；次承朱。孙九人。承濂等初葬先生于慈谿之龙山，仁和龚翔麟铭其墓；后以形家言曰「不吉」，乃改葬。先生之弟行向荣，晋涵祖父也，尝从先生问古文法；叹曰：『绍兴自文成讲学传授，矩矱代有。四明所在多遗献，若张岱、吕章成撰着卓然；先生实兼承其业。自先生殁，而绍兴之师法与史学绝矣』！筠谨案：表所以表其人之大者。今制：三品以上用神道碑、四品以下用墓表。宗羲「金石要例」曰：『墓表有铭，不可谓非也』。先生厥光不曜，而行与文实应铭法。筠既表先生，兼取义于昌黎韩子所以铭施士丐者，而重为之系曰：君奭之邑，系姓惟邵；秦、汉越宋，余姚支克肖。代其有闻，传授异同；以节开先生，曾祖母翁。圣亦有教，曰文、曰行；言修之道，守先正正。一发引钧，■〈辰见〉斯郡土脉；先生死矣，师微业绝。卜改葬骨肉，其言在家；祀先生于乡，乡先生邪！
　　--以上见「碑传集」卷一百二十八「理学」（中）。
　　·沈近思
　　资政大夫都察院左都御史赠太子少傅礼部尚书沈端恪公近思墓志铭
　　都察院左都御史端恪沈公神道碑
　　资政大夫都察院左都御史赠太子少傅礼部尚书沈端恪公近思墓志铭
　　彭启丰
　　性情正而后学术明，学术明而后事业着；处为醇儒、出为名臣，无异道也。朱子以来五百余年闻而知之克符名世之实者，在本朝则睢阳汤文正、当湖陆清献；继此者，其吾师端恪公乎！
　　公讳近思，字位山，号闇斋；世为仁和五杭村人。家本力农，世孝友醇谨，乡党称之。公生九岁而孤，家贫。随仲兄游学灵隐，有借巢老人者资之读儒书，负笈虞山钱灿严（虞惇）之门。既归家，补诸生。读宋儒书，刻苦励志，书程子「涵养须用敬，进学在致知」二语于座隅。尝自言其得力曰：『吾由周、程、张、朱之书，上■〈氵〈厥，去欠〉〉孔、颜、曾、孟之心，怡然焕然，若合符契，不自知其手舞足蹈也』！
　　康熙三十八年，举于乡。明年，成进士，亟返里门理故业；选期已过，顾以学未成，不出也。顷之，仕为河南临颍令。单车就官，谢请托、却馈遗、谨号令、禁科派。四十八年，大水；请发粟以赈，全活无算。明年，大熟；建社仓七所。设义塚，收埋枯骨；捐俸，葺颍城。筑孔家口于邻州，颍民自是鲜水患。建岳忠武、于忠肃祠，修宋统制杨再兴墓。莅颍七年，膺卓荐以去；士民攀车洒泣，不得行。擢广西南宁府同知，引疾归；教授生徒，布衣蔬食，泊如也。今相国高安朱公抚浙时，疏荐公；圣祖召入京，监督本裕仓。会台湾用兵，总督满公请诸朝，乃命公往。公作「远虑论」四篇，大指以台台宜析为县，每县各分都图、保甲，易于稽查；又取民壮拔置行伍，以充各标。其余流民，必审其籍以授田。当时采用之，海疆底定。雍正元年，召授吏部文选司郎中。时铨法久敝，胥吏多假手为奸；公夙夜勤慎，有奸即发，吏不敢欺。旋晋太仆寺卿；明年，典山东乡试，超授吏部右侍郎。每奏对之日，斋戒越宿，志气恪恭；于育才用人，尤兢 兢焉。雍正五年，特擢都御史。公自县令起家，洞悉闾阎疾苦；凡事关创革，必熟筹其利弊，于民生有所裨益而后已。当朝廷议耗羡归公时，力争以为不可；众皆惊愕，弗为动。圣主鉴其诚，不之罪也。
　　雍正五年十二月十三日，无疾而终。上闻震悼，赐帑金，遣平郡王、散秩大臣奠爵，官为治丧，予祭葬如礼；諡「端恪」，加赠礼部尚书、太子少传，廕一子。
　　公立心坦易，纯于践履。非道义，一介不取；穷达、夷险，不以二其心。为文朴实，说理类南宋大家；所编「夙兴录诵」，法稼书先生。出而临民，动以嘉定、灵寿之政为师。晚年，蒐辑「当湖遗书」，为十四卷；其他所著书，又数十卷。高安相国雅重公，哭其丧，为表墓曰「理学名臣」；盖深知公者也。
　　公生康熙十年正月十四日，距卒之年，年五十有七。曾祖讳学颜、祖讳时吉、父讳大震，皆以公贵，赠资政大夫；妻项氏、继妻徐氏，皆赠夫人。又继宋氏、吴氏。子三：长玉麟，监生；早卒。次迁，户部主事。三玉琏，廕生。女一，适举人赵溶。
　　雍正六年，葬公于湖州归安县埭溪之阳。启丰乡、会试两出公门下，服公之教既久；哲人云亡，不胜哀恸！谨按公「年谱」，志之墓而为铭曰：斯文未坠，天挺哲贤；斗杓所建，四气回旋。有纷其学，异说晦蒙；辟邪卫正，公探厥宗。有隳厥守，骫骳思葸；公谨厥趋，道直砥矢。起自循吏，擢之卿贰；笃棐靖共，臣道具备。为孔、颜乐，为禹、稷忧；清和与任，惟圣兼修。天子曰咨，失我良弼；制词褒荣，典礼优恤。岘山巍巍，苕水洋洋；有斐君子，没世弗忘！
　　都察院左都御史端恪沈公神道碑杭世骏
　　雍正五年冬，都御史钱唐沈公以疾薨于位。上闻震悼，身后之典有加：命王大臣致奠，赐帑金，敕吏部官为经纪丧事；加赠礼部尚书、太子少傅，赐諡「端恪」，给祭葬如例，御制碑文，荣哀兼至。其仲子迁奉公丧归，卜葬于归安县埭溪之新阡；遍乞墓铭、志传于钜人长者以光显先人之行业。骏于公为乡里后进，少尝以文字见知于公；知公之行谊最悉，非其文足以致公不朽，公有其不朽者，文或藉以传焉。
　　谨按事状：公讳近思，字闇斋，号位山、又号俟轩；世为仁和之五杭村人。曾祖学颜、祖时吉、父大震，皆以公贵，赠资政大夫、吏部右侍郎；妣皆赠夫人。曾祖母尤矢节抚孤孙，避兵祸艰瘁弥厉；以故赠君终身无笑容。
　　公少而夙成；年七岁，请于父曰：『「仁」为何物』？赠君大奇之。九岁，丧父，哀毁若成人。少长，从虞山钱灿严（虞惇）学，补钱唐学官弟子；公之以钱唐着望，自此也。假学舍，授诸生经，厉志求圣贤之学；曰：『人欲穷理，必自「六经」、孔、孟始；读「六经」、孔、孟，自「集注」始。欲修行，自敦伦始；敦伦，自力行「小学」始』。坐右，书伊川「涵养须用敬，进学在致知」语自警。康熙已卯，领乡荐。明年，成进士。时座主孝感相国将致政归，公上书论孔庙前此从祀，于道统正传有未当者。其略云：『孔子之道，至朱子而大明。朱子为继述孔子之大宗，同乎朱子者，即同乎孔子也；异乎朱子者，即异乎孔子也。及明嘉靖以后，与朱子歧途异轨者，亦并从祀。其时因功业之高、声名之盛，又以门人遍满附和者多，遂至谬误相沿，习焉不察；使千圣相传心法如「精一」之旨、「博约」之训、「知行」之序、「诚敬」之功，若有不由其途而可入圣者：此大惑也』。因极论当湖陆稼书侍御学术纯正，宜膺祀典。孝感深韪其言。后侍御竟列从祀，其论自公发之。
　　家故贫，惟一僮执役。谒选，授河南临颍令；不改素操，单车莅职。修仓、建社、丰凶有备；役夫筑孔家口堤，颍人至今无水患。立岳忠武、于忠肃双忠祠，修宋统制杨再兴墓，自为碑记，以率励廉耻、敦厚风俗为本务。膺循卓荐；去颍之日，士吏攀车洒泣，道不得行。擢广西南宁府同知；执法不避权贵，豪吏敛手。未几，以病乞归；集生徒，教授如初。豫章、敷文两书院来聘主讲，皆辞不就。
　　相国高安公抚浙时，以贤能荐；监督清河本裕仓，严立规条、搜剔奸蠹，积弊一清。未两月，浙闽督臣来请以公摄台湾府事；圣祖仁皇帝可其奏，即命公往。时台湾逆乱初平，方资抚辑；因作「远虑」四论，略云：『台湾为沿海诸省保障，鹿耳天险、澎湖孤悬，非若内地之可以臂指使也。以二千里之幅员止设三县，聚一、二百万无家室妻子、剽悍狠戾之徒，肆行其轻钞任侠之习，地方之敝，由此而起。莫若取台湾析为数县，俾各治其地；每县中各分都图、保甲统领约束，丝连绳贯，易于稽察。一道、一镇弹压府治，驻兵三千；游、守、千、把，分防各县。又取民壮之材勇过人者拔置行伍，严加操练；迨兵多之后，潜移内地以充各标。其余流杂之民，必审其籍贯、稽其家口，方许授田土；否则，悉驱过洋：自可化顽暴为淳良、变海岛为礼义矣』。当时采其议行之。
　　宪皇帝初即位，向闻公名，召授吏部文选司郎中。时铨法久骫，胥吏多假手为奸；公密察舆论，尽得其隐，吏不敢欺，由是弊频绝。旋晋职太仆寺卿；明年，典山东乡试。未竣事，超授吏部右侍郎。山西抚臣方上「耗羡归公」之议，上将从其请；公力争殿陛间，同列皆为失色。上嘉其诚剀，不之责也。方是时，公直谏声震天下。丙午，主江南试；陛辞之日，御赐诗有「操比寒潭洁，心同秋月明」之句。明年春，晋都察院左都御史，总裁礼闱；得士称盛。公受圣主知遇至深，不五年间，自散吏擢至九卿。日夜淬厉，殚竭思虑；凡国家大计，知无不言、言无不尽。前后封事十余上，皆剀切明白，不为苟应故事；每封疏将入，必先期宿戒，键户沈思。缮稿竟，北向叩首而后行；虽家人，莫知所陈何事。海内识与不识，朝夕喁望，希公枋用，卓然大有为于天下；而天靳其年，不得竟其所用！是冬遘疾，卒于位；年五十有七。
　　公慎交游，寡言笑。学以程、朱为准的，与仪封张清恪公讲「性命」之学；清恪公所着「学庸讲义」，皆与公往复辨论而后成。生平敬李梅崖之道义、蔡梁村之理学；晚岁，笃好稼书「文集」，与闽人雷鋐、王道考订其业，夜分不休。所着述数十卷，曰「学易学诗读论语注偶见录」、「小学咏」、「励志杂录」、「真味诗录」、「天鋻堂诗文集」；皆理道之言。
　　铭曰：元气坱圠坤厚宁，曲江回折涛澜生；嶢嶢大儒天挺英，树立匪祗一世名。早从小邑流惠声，力振弊■〈支力〉扶孱謥；筑堤扞患颍水澄，东人泣送西欢迎。旄头夜堕赤嵌城，卓然远虑推用兵；坐可危论起即行，帝忧铨法俾掌衡。从事儜詗莫敢窥，逆鳞不惮径寸撄；竑诤侃侃殷殿甍，帝原其戆嘉乃诚。南床独坐望匪轻，圆首蹻足跂治平；胡不憖遗末疾婴，翩骑箕尾遨太清！苕水呜咽绕赐茔，羊马踯躅乐石贞。维公孔思兼周情，气夺喑哑惊聋盲；执朱之奥抉陆精，继宋五子张、周、程。儒术彪炳辞鍧铿，铭诗征实不可更。
　　--以上见「碑传集」卷二十三「雍正朝部院大臣」（上）。
　　·蔡世远
　　礼部侍郎蔡公世远墓志铭方苞
　　雍正十年冬十有一月，礼部侍郎蔡公病不能兴，皇子日使人问视，天子赐医士大夫，群聚必询公疾增减云何。踰年正月朔后八日，薨；天子震悼，自贤公卿以及雍庠之士重志节者无知与不知，皆傥然若失其所倚。余屡困于衰疾，尝属公必铭余；及公疾笃，执余手而怆然曰：『子年先于吾，吾亦自谓终富铭子；而子今铭予』！其丧之归，子弟、生徒合辞以请。呜呼！余安忍铭公。虽然，义不可让也。
　　始，余与公相见于相国安溪李文贞公所；文贞引公之袂以属余曰：『是吾闽所谓蔡世远闻之者也』！遂定交。及癸巳春，余出刑部狱，而公以是冬服阕至京师。会新令：翰林、科道在假者并休致；而公之请假也，旋丁父艰，或谓宜自列于吏部。公曰：『吾闻古者受爵而让，未闻投牒以自申也』。时文贞公承编「御纂性理精义」，荐公分校；踰岁书成，造余谋所处。余曰：『天果不废子之学，何患无周行坦步而出！以编书复官去牒请，一间耳』。遂固请于相国以归。
　　先是，仪封张清恪公抚闽，延公父主鳌峰书院；而招公入使院，共订先儒遗书。至是，大府复以鳌峰属公。公夙尚气节，敦行孝弟、好语经济，而一本于「诚信」；由是，闽士慨然感兴于正学，而知记诵辞章之为末也。其家居，设族规，置大小宗祭田，孤嫠老疾月有饩；乡人化焉。环所居三百余家，二十年无博戏者。
　　今皇帝嗣位，特召入都，命侍皇子讲读，授编修；五转，而至礼部侍郎。公侍皇子，凡进讲「四书」、「五经」及宋五子之书，必近而引之身心发言处事所宜设诚而致行者；观诸史及历代文士所述造，则于兴亡治乱、君子小人消长、心迹异同反覆陈列，三致意焉。当是时，兼保傅之任者皆执政大臣；政事方殷，不得朝夕在侧。惟公奉事十年，晨入夜归，无风雨之间。诸公背面多语余曰：『闻之忠信正直，学足以达其言、诚足以致其志；或过于阔疏而无近虑，洵「书」所谓惟其人者也』。
　　公议论慷慨，自为诸生，即以民物为己任。及从清恪公游，吏疵民病，言无不尽；政行众服，而莫知其自云。辛丑夏，台湾蠢动；公大会乡人，联伍团练，助官兵声势。平生好善乐施，出于天性，故人皆信向。既贵，士有志行及文艺之优，必躬礼先焉；知其贤，则思随地而开通之，汲汲如有负然。余每以公事至圆明园，必宿公池馆。公薄暮归，常挽余步空林、坐石矶至昏暝或达夜中，虽子弟莫知云何；而所诹度，皆民生之利病、吏治之得失、百物之息耗、士类之邪正，无一语及身家浅事者。呜呼！以公之志在竭忠，天子知人善任，使得竟其志业，未知所就于古人何似！而扼以无年，呜呼惜哉！公性淡泊，所得禄赐，半索之族姻知旧，妻子仅免饥寒；敝衣粗食，视寠人或甚焉。其居外寝，设一榻一帷；余至，则以让余而卧后夹室。方夏、秋，蚊虻噆肤，竟夕不安；而惟恐余之不淹留信宿也。呜呼！此公之志气所以忾乎海内之士君子与！
　　雍正四年，公列为九卿；以侍皇子，廷议多不与。八年秋，以族人事牵连，吏议降一级调补；及上特命复故职，而公疾已不可振矣。卒，年五十有二。所着「二希堂文集」十五卷、「鳌峰学约」、「朱子家礼辑要」、「合族家规」各一卷，所编「性理精要」、「历代名臣言行录」、「论定古文雅正」、「汉魏六朝四唐诗」若干卷；惟「学约」、「家礼」、「古文雅正」及与高安朱相国共订，「历代名臣名儒循吏传」已刻行于世。蔡氏世居漳浦之梁山，故学者称「梁村先生」。
　　铭曰：其材天植，其学不迷；其志不欺，其数非奇。而不竟其所施，匪予之私，众心所凄！
　　--见「碑传集」卷二十三「雍正朝部院大臣」（上）。
　　·觉罗满保
　　兵部尚书总督浙闽觉罗公满保墓表蔡新
　　乌虖！是惟觉罗凫山公灵魂之藏。
　　公讳满保，满洲正黄旗人。系出天潢，自高、曾以上，代着旗常。考少詹事讳僧参，负时望；公其季子也。年二十二，登康熙甲戌进士，改庶吉士。丁丑，授检讨。戊寅春，以词臣副刑部尚书传公，左都御史张公赴陕西清理粮册，盖异数也。迁侍讲，两典试事，擢授国子监祭酒。奉命册封朝鲜嗣王、祭告禹陵；陞内阁学士兼礼部侍郎，加经筵讲官。
　　时圣祖仁皇帝御极五十余年，寰宇奠安，恺泽翔洽。独东南濒海之区，久为奸宄逋薮；旧染宜新而民困甫苏，凡所以调护扶植之者尤亟。公以懿亲侍从，叠被殊恩，入襄机务；天子知公才可大用，遂被以福建巡抚之任。下车浃日，首劾阃帅之纵盗市功与夫剧盗之恃抚暴横、凌虐乡里者。遂悉擒群盗，歼其魁，剿灭党羽，闾阎乐生；农耕于野、士兴于学，蒸蒸乎易俗移风矣。乃请遴才能以居剧地，百废俱修，辑宁五载。天子益信公果可大用，特命总督浙、闽两省。公职重身劳，几丛虑密。不惮暑烈，躬按七郡之灾，全活亿万。亲度环海要地，自浙江乍浦至闽、粤南澳之交，上下五千余里，建墩台、水寨一百二十七所，安炮位一千一百七十有八；海洋至今赖之。所至鸿施茂绩，若广储蓄、均粮饷、厘漕弊、勘关征，各有条法；大率两省民生之厚、兵防之周、庶务之详，实自公筹之始究也。
　　台湾新隶版图，孤悬海外，其处者庞且梗；公按图考迹，增北路淡水一营以扼其后。时乱犹未萌也，辛丑五月奸民朱一贵倡乱，戕杀镇将、焚府治，全台尽陷。警报一日夜至省会，公声色不动，密召同城文武计议。以次日具海舟，声言运米下游。次日，大阅兵，老弱尽令入城；丁壮登舟，刻期顺流南下，于是众始知有台变。公乃由陆路大张榜示，凡有技勇超群、剽悍不羁之徒，咸许投军门充伍；虽旧日过恶，悉与湔涤。于是漳、泉群不逞之徒思乘间窃发者，咸归幕府，内地始安。公亲驻厦门，所檄召之兵先期运集，米积如山；以六月十二日命将出师，密授机宜，尽锐攻鹿耳门，水高数尺，扬帆直进。十六日，克安平镇，转战七鲲身；皆大捷。二十三日，遂定府治。贼惶骇奔窜北路，而淡水一营厄险以待，与官军夹击；贼进退狼狈，束手受缚，凶渠献俘。七日而台地悉平，公之方略素定，迅奏肤功如此。捷闻，天子下诏褒美；而公惟以不能消弭未然，自引咎。
　　世宗宪皇帝绍登大宝，录功加兵部尚书，赐一品封赠，仍畀以岩疆之寄。公次第经理浙东西，而水利、潮防、运道、鹾行及海塘柴石诸切务，无不尽心焉；民不扰而事毕集，至于今皆尸祝之。
　　惟公实被两朝之宠眷，受任总制一方，用能奉宣威德，使反侧毕安、疮痍获起，利赖施及无穷；历四十年，竟以勤事卒于官。乌虖！公文武壮猷，与方、召比烈；其不朽也夫！有子十二人：博良、阿那、哈吉、禄满、吉苏、金山、吉禧、金梁、衡山、嵩山、承福、吉善；咸禀公遗训。
　　吉善今为祭酒，树学懋勳，思纂就前绪；以新共事成均久、且闽人，知公熟也，因请表其隧道之碑。系以铭曰：锡维城，藩屏协；劬厥躬，东南摄。勒鼎钟，光玉牒。
　　--见「碑传集」卷六十八「康熙朝督抚」（下之下）。
　　·汪太君
　　贞节汪太君传蓝鼎元
　　汪太君，八旗名媛也。年及笄，归觉罗，为宫詹某公继室。抚丈夫子三，慈爱笃至。持家有礼法，戚族钦阃范焉。
　　觉罗天潢懿亲，宫詹弱冠授职，累迁詹事府少詹事。以刚获戾，遭籍产；荡析流离，至无立锥地。汪左右支撑，佐宫詹敦睦宗党，宴然若素。岁丁卯，宫詹卒，汪矢志殉亡，哀毁绝饮食。已复念死易、立孤难，恐藐诸无所倚赖，有负亡人临终丁宁之托；因强起襄葬事，含痛抚孤：时年二十有二也。家既中落，茹荼集蓼甚艰辛。惟望三子学业有成，勉强延名师，截所居斗室之半为家塾；鬻衣饰、市经书，楮墨、饔飧、修脯备极诚敬。已而贫益甚，渐不能支，命负笈就外傅；又不能，乃躬自课督，风雨篝灯，声泪俱下。其后并无赁屋资，栖身靡所；因赁地结篷编篱为屋以居；或晨炊不继朝夕。教诸孤，感动奋发读书，立志无替祖父家声。诸子偶失学嬉游，则号泣抢地痛刻责，如不欲生；皆哀惧，长跪请改，然后已。由是，大加愧励。癸酉秋闱，伯子逢泰、季满保同举于乡。甲戌、庚辰，先后成进士，官翰林。丙子，仲子元旦亦举于乡；三孤皆成名。辛卯冬，满保授福建巡抚；乙未，总制浙、闽。汪就养官舍，凡地方大事、民生休戚，惓惓询问；或拯溺救焚，减餐分食；冬则命仆妇制绵衣数百，给系狱者。戊戌，逢泰督学西秦，汪远赐手书，训以「公明」二字；克遵母教，赫然有声名。庚子秋，朝命博访八旗贞节；以汪氏青年守志、懿行可嘉，更从艰苦劳悴中阅历年岁者甚久，不可泯没，特加旌表；海内荣之。
　　辛丑夏，疾作；闻报台湾土贼朱一贵倡乱，急命满保星驰厦门，调水陆诸师征剿。复时时寄语，勉以竭力王事；且常作手札，示老人康强，无为汤药分心。六月，捷书至，喜动颜色，焚香告家庙、谢神庥；谓人曰：『台湾平，地方宁，社稷无疆之庆。儿能了此，吾无憾矣』！闰六月十三日，卒；享年五十有六。
　　论曰：乾坤不敝，赖有为之柱础者；匪独丈夫然，节妇亦其一也。顾立节各别，烈易而贞难；守贞者，富易而贫难。若汪太君，生长富贵，猝处穷约；则其难为更甚矣。铁骨凌霜，丹心贯石；虽有伟然大丈夫，未足方兹梗概也。重阴雨雪而后，复见丽日和风、景星卿云之美。又三子皆成名，能建非常之事业；造物者，亦以其难报之矣。当宁褒旌，流芳百世；人顾可不立节哉！
　　--见「碑传集」卷一百四十九「列女」（一）「贤明」。
　　·费俊
　　荣禄大夫福建福宁总兵官加赠左都督费公俊神道碑铭杭世骏
　　圣祖深仁厚泽积六十一年，当弃群臣之日，薄海内外罔不号擗欲绝；爪牙心膂之臣远寄封疆、攀髯无路，有不胜贬瘁、竟至毁灭者，则福宁大总戎费公其人是也。公感先帝殊遇，请得一泥首梓官前，即溘先，犬马无憾；戴星而奔，不自訾省，及中道而疾作，抵京师遂剧不起。上闻震悼，赠加左都督，赐四世一品，予全祭葬；诚异数也。孤孙我衡奉匶还，某年月日克葬公于菁山之支宝明山之原，来乞碑铭。
　　按状：公讳俊，字慧先，号鹘峰。宋端明殿学士讳若者，始居湖州归安县之射村，继迁郡城南道场山。曾祖考某、祖考某、考永澜，均以公贵，赠荣禄大夫、昭勇将军。
　　公少有大志，上世皆以文学名，而公独用武功显。既成进士，出居庸并塞垣，西至右卫，历览山川厄塞；道紫荆而归。每与宾从燕谈，洞如指掌；穷日夕不厌也。初授温州镇标中营游击，继调河标左营，晋严州协镇副将，积功至福建福宁镇总兵官。温州负山倚海，贼王大顺等出没海上，为民害；公设方略招之，卒就抚，余党解散。比岁大祲，米价踊贵，温人耸惧；公请于督、抚，凡商人由海运赴闽者悉遮留之，民食遂裕。河标驻营济宁，饷米败恶不堪食，兵以为苦；前事者遵例不敢同异。公申请改给自买，利贻至今。兵贫有不能备衣甲者，出钱资助之：士气为之一新。圣祖阅视河工，顾见所部严整，垂问姓名；遂蒙知遇。严州山水暴至，漂没庐舍，沈溺者不可胜纪；公悬重赏募舟数十济之，凡活数千百人。去严之日，严人绘「攀辕图」以进，为树碑于岘山之阳，立石本郡；称仅事云。福宁妇女有茶会相约结，群聚游戏，迭为主宾；公力禁之，惩其夫男，俗为衰止。州南隅长溪，水自万山中出，迅疾湍悍；旧有桥名「太平」，岁久而圮。公为重新之，民不病涉。台湾事起，公方病暑卧；闻警，力疾起，治兵事，发卒诣厦门以资声援。亲视海口诸汛，飓风陡作，舟几覆者数矣，幸而获济；遂得呕疾。
　　公长身丰髯，兼资文武。书法文董，为诗操笔立就；相国李文贞公许其熟于声病、精于律切。所着「玉树堂艹」、「瓯鲁诗存」，可覆也。奉命制府编辑兵书，分阅操、督战、阵法、兵械为四卷，立可施设；人谓戚继光、俞大猷不能过也。
　　公生于顺治丙申某月日，薨于雍正癸卯某月日，年六十有八。配顾夫人。子男四人：启昭，岁贡生，即我衡之父也，顾夫人出；先公卒。岱昭、泗昭、建昭，皆侧室沈氏出。公既殁，三孤尚幼，我衡官户部员外郎，翼之以至于长；泗昭，今成进士。
　　铭曰：弁峰嶵嵬，苕水清利；蕴灵坤舆，诞产国器。驯以虎韬，施此猿臂；蔚为儒风，专阃攸寄。甫莅东瓯，化刚为柔。■〈豸契〉貐封狼，负嵎炰烋；一矢不遗，卒抗其酋。碻磝徙营，钓台弭节；水无溺人，士不艰食。帝嘉乃庸，喜见颜色。建牙海疆，化行其乡；菰寮菁厂，流人侜张。畏公严重，孰能不臧！潢池弄兵，劳我挞伐；饱帆高张，破浪爰发。风伯肆饕，朋比海若；震惊我师，几不得脱。恃公福星，重险斯拔。自公之生，际时永清；鹰扬横海，隐然长城。暨公之死，素车北指；一弓堕号，龙辔殊驶。秉驭不迷，帝心用凄；封其高塚，与菁山齐。丰碑屹屹，俾无颠跻。公后宜炽，有孙绳武；谓我知公，揭铭于墓。我铭不诬，「国史」可补；镌公兵谋，照耀千古。
　　--见「碑传集」卷一百十五「武臣」（中）。
　　·蓝鼎元
　　蓝鼎元传（陈梦林附见）陈寿祺
　　蓝鼎元，字玉霖；漳州漳浦人。蓝氏之族，多将帅才。鼎元少孤独学，泛滥诸子百家，意气豪岸。年十七，观海厦门，浮舟泝闽、越岛屿，过浙江之舟山；乘风而南，沿南澳、海门，浩然以归。自谓此行多所得，人莫能测也。逾冠，补县诸生。仪封张伯行巡抚福建，表洛、闽之学，善礼士，尤重蔡世远及鼎元；致之幕下，益肆力于宋、明先儒之书，周览世务，慷慨多大略。伯行尝曰：『蓝生，经世之良材、吾道之羽翼也』。久之，比遭大父母及母丧，杜门十余载。岁荐饥，作「饿乡记」以自广。
　　康熙六十年夏，台湾乱，总督觉罗满保檄南澳总兵蓝廷珍统师赴之；廷珍，鼎元从兄也，要鼎元与俱。风涛戎马之间，羽檄旁午，摇笔立就，条画无不中。七日贼破，则佐廷珍招降殄孽，绥番黎、抚流民；经营岁余而举郡平。鼎元尝论台湾治乱之局，以为『其地将数千里，其民几数百万，守土之官文有道府、县令、大小佐贰杂职，武有总兵、副将、参将、游击、守备、大小弁目额兵七千有奇，粮储、器甲、舟车足备；顾太平日久，文恬武嬉，兵有名而无人、民逸居而无教，官吏孳孳以为利薮，沈缅摴蒲，连宵达曙，本实先拨，贼未至而众心已离，虽不欲败，弗可得已。曩者台地止府治百余里，凤山、诸罗皆毒恶瘴地，令其色者尚不敢至；今则南尽郎峤、北穷淡水鸡笼以上千五百里，人民趋若骛矣。曩者大山之麓，人以野番嗜杀，莫敢近；今则群入深山，杂耕番地，甚者傀儡内山，台湾山后蛤子难、崇爻、卑南觅等社，亦有汉人至其地贸易。生聚日繁，渐廓渐远，虽属厉禁，不能止也。地大民稠，则绸缪不可不密。今郡治有水陆兵五千余人，足供调遣；凤山南路以四、五百里山海奥区、民番错杂之所，下淡水郎峤盗贼出没之地，而委之一营八百九十名之兵，固已难矣；诸罗地千余里，淡水守备僻处天末，自八里岔以下尚八、九百里，加冬、笨港、斗六门、半线皆奸宄纵横之区，沿海口岸皆当防汛戍守，近山又有野番出没，以八、九百里险阻丛杂之边地而委之北路一营八百九十名之兵，聚不足以及远、散不足以树威，此杞人所终夜思而不能寐者也。欲谋善后之策，非增兵、设官而措置之不可。今请划诸罗县地而两之，于半线以上更设一县，管辖六百里；其钱粮合之番饷，岁征银九千余两。草莱一辟，贡赋日增；数年间，巍然大邑也。半线县治设一守备、兵五百，淡水八里岔设一巡检，佐半线县令之所不及。罗汉门故贼薮，宜设一千总、兵三百驻其地，使千饬里幅员声息相通。又择实心任事之官，为台民培元气。寇乱、风灾、大兵、大役而后，民之憔悴极矣；然土沃而物产多，但勿加之刻剥，二、三年可复其故。惟化导整齐，均赋役、平狱讼、设义学、兴教化、奖孝弟力田之彦、行保甲民兵之法、听开垦以尽地力、建城池以资守御，一年而民气可静、二年而疆圉可固、三年而礼让可兴，生番化为熟番、熟番化为人民，而全台不久安长治，吾不信也！夫土地，有日辟，无日蹙。经营疆理，则为户口贡赋之区；废置空虚，则为盗贼倡乱之所。台湾山高土肥，最利垦辟。利之所在，人所必趋；不归之民，则归之番、归之贼。即使内贼不生、野番不作，又恐寇自外来，将有日本、荷兰之患；不可不早为措置者也』！又言：『台镇必不可移驻澎湖，哨船、更卒、舵缭、斗椗兵必不可易』。大吏采以入告，寻奉诏诸罗分置一县曰彰化、总兵官仍驻台湾，卒如鼎元议。其后复为台湾巡道条画，略曰：『信赏罚以固其本，惩讼师以息其争，除草窃以消乱源，崇节俭以正等威，禁恶俗以厚其生，儆胥吏以杜其奸，革规例以恤其苦，正婚嫁以遂家室，治客民以弭祸阶，兴学校以维风化，修武备以联其势，严守御以防不虞，教树畜以广其利，宽租赋以裕其财，行垦田以足其食，复官庄以养廉洁，恤澎民以壮门户，抚土番以循其法，招生番以结其心』。揆时度势，皆老成长计。
　　雍正元年，选拔贡太学。三年，校书内廷，分修「大清一统志」。六年冬，以大学士朱轼荐，引见；奏事务六事，凡五千言。世宗宪皇帝嘉之，授广东普宁知县。普宁介潮阳、揭阳之间，故多盗；鼎元严教约，摘奸伏。踰月，摄潮阳县。时潮州比大饥，朝阳逋赋伙；鼎元揭榜谕之，减耗米、解苛累，民争趋纳。革渔船陋规。置妖女林妙贵于法；籍其居，改建棉阳书院。善治盗及讼师，翦其魁。然数忤监司，惠潮巡道楼俨与有隙，诬以赃罪。俨寻移按察使，周纳成狱，坐免；潮人争为代输官逋七千金有奇。总督郝玉麟知其冤，寻移节福建，而台湾诸番不靖，要鼎元行。会鄂弥达代总督两广，稔鼎元才，留之幕府；乃止。十年冬，鄂弥达疏白鼎元受诬状，征诣阙。明年春，命署广州知府，赐赉褒异。抵官一月，遽卒；年五十有九。着「鹿洲初集」二十卷、「女学」六卷、「东征集」六卷、「平台纪略」一卷、「棉阳学准」五卷、「鹿洲公案」二卷、「修史试笔」六卷、「潮州府志」若干卷。
　　初，鼎元与同邑陈梦林友善，皆为张伯行所礼。梦林，字少林；幼失怙恃，鞠于林，故以命名。长游四方，习兵事。满保之征台湾也，属梦林参军事；随大师渡海平贼。返，满保将荐授以官，梦林辞。诸大臣多欲推毂者，卒不果；以诸生老。
　　--见「碑传集」卷一百「雍正朝守令」（上）。
　　·蓝廷珍
　　福建水师提督襄毅公廷珍家传蓝鼎元
　　公讳廷珍，字荆璞；福建漳浦人。世居苌谿乡，为闽南着姓。曾从祖紫涛公讳铭球，明侍御，历宣大、三边、湖广巡按有声。族祖义山公理，以平澎、台功，累官福建陆路提督；诸弟皆将帅。
　　公少朴拙，耕于野作苦；忽有所怀，喟然曰：『吾其为持戟之士乎』！义山公移镇舟山，不远二千里渡海，自请入伍。日习骑射、舞戈、扬盾，趫捷如风；又善为火攻，枪炮无虚发：义山公壮之。
　　康熙三十四年，擢把总。越四载，迁磐石守备。又六年，授温州镇右营游击；追贼于南麂外洋，乘风纵击，获其人船赃械。复在凤凰外洋巡捕贼艘，昼夜穷追至青水大洋，沈其一舟，又获其一；斩首十五级，生擒二十七人。当事以为能，调温镇中营游击。甲午夏，在官山外洋捕贼，复追至青水大洋，斩首二十一级，夺二巨舰，擒六十四人。凡汪洋绝岛险远僻深、从来官兵不到之地，穷搜靡遗；洋贼闻风破胆，皆曰『谨避老蓝，他镇、协如婴儿女耳』！
　　自是威名日盛，诸将多忌嫉者。上官亦恶其形己，谗于总督满公保，将劾之。提督吴公升固争，谓『此两浙第一良将』；满公未信也。会关东大盗孙森等窃辽阳巨炮战舰，逸入海；圣祖震怒，责成沿海封疆诸臣。满公入觐，面奉谕旨，由海滨巡行南下，提督偕；至温州时，方忧逸盗未获，温帅来迎，问将弁贤否及蓝某安在？帅曰：『彼在家观剧，未暇也』。满公怒，据帅揭，密缮疏；明晨将拜。舟次瑞安，公跪迎于江浒；满公曰：『观剧忙耶！何为来此』？声色俱厉。公从容言：『某于某日，乃自海面缉贼来；在黑水外洋与贼大战，斩级、落水甚多，擒逸盗孙森等九十余人，尽获其战舰、赃物、炮械』。满公愕然曰：『有是哉！几失吾良将也』！召入舟，厚抚之。提督吴公继至，笑曰：『何如？余言不谬乎』！于是改弹章为荐牍；时丁酉夏四月也。
　　己亥春，超迁澎湖副将。夏、秋间，授南澳总兵官；寻摄理碣石、潮州二镇务。辛丑夏，土贼朱一贵陷台湾；五月七日警报至，即简师徒、治军需，慨然以征讨为己任。条陈进兵事宜，首请总督驻厦就近督师。时满公闻变，屈指浙、闽诸大帅惟蓝总兵可任；已飞檄调公，而自兼程趋厦。途接公条议，竟见吻合，大喜；委令总统水陆大军，领战般四百余号、官兵一万二千员名前赴征剿。六月十一日，到澎湖；用间谍得贼中情状，谋于提督施公世骠曰：『群盗皆乌合，不足忧；一攻即靡。但其众至十数万，诛之不可胜诛；且多杀生灵，无益。今但张檄止歼巨魁，余勿问，皆令自新；则人人有生之乐、无死之心，可不血刃平也』。施公从之。十有六日黎明，师逼鹿耳门，贼众扼险迎敌；前锋林亮、董方冒死直前攻击，公率大军继之，遂败贼众；夺取鹿耳门，乘胜进攻安平镇，拔之。戒将弁：入郡之日，无妄杀掠；遍檄市里：门书「大清良民」者，即为良民。自是贼胁从者多解散，各为自全计。十有七日，鏖战于四鲲身，大败之；追至七鲲身濑口。诘朝，遣将以小艇载火具，败贼于涂墼埕、水仔尾，毁其战舰。十九日，贼以数万众，蜂拥牛车架炮列盾为阵来战；公亲督大炮连环迸发，指挥将士贾勇争先，遂破其阵；复遣舟师以小艇附岸夹击，贼众大败，淹毙千余人。于是贼退保府治，不敢复出。施公用降者计，夜遣林亮、董方、魏大猷、洪平率兵一千二百名从西港仔暗渡，出府治之背；公曰：『此诚奇计；顾贼众兵单，脱有失，贼难制矣』！即驰入施公营，谓曰：『公宜遣将弁于濑口、涂墼埕等处分道夹击，某当亲率大军疾继林亮等之后，方可万全。贼闻我师北来，必弃营遁；府治恢复，在此两日间耳』。遂乘夜进发，抵西港仔。二十二日黎明，在竿寮乡登岸，令空舟悉回安平；左右曰：『登岸弃舟，何也』？曰：『示军士必死、无有还心。今日战胜，明当直抵府治耳』。言未已，谍者报贼在苏厝甲与林亮、魏大猷决战，势甚张；公分兵大队为四正、四奇，而自将中军驰赴之。贼望见，惊曰：『此老蓝旗帜也』！公纵兵大战，贼稍却；急乘胜崩之，贼大败。薄暮，至犁头标屯劄；料贼必夤夜劫营，漏初下传令撤去帐房，卷旗帜，露刃伏芒蔗间。夜未半，贼至，弗见大营，方惊顾；忽金鼓大震，我军突出四面击之，贼大乱，自相攻杀。比晓，追败，南之于木栅仔，复败之于茑松溪，朱一贵率余贼逸去；遂入府治，秋毫无所犯，民大悦。计自进兵以来，先后才七日耳。于是，分遣诸将复南、北二路。二十八日，败贼于大穆降，朱一贵走台里溪；大军追至茅港尾铁线桥，及贼于盐水港，朱一贵走下加冬。公密购杨旭、王仁和、杨石、杨雄等给与守备、千总衔劄，令纠合庄民诱致朱一贵于沟尾庄。闰月八日，朱一贵及王玉全、翁飞虎、张阿山等皆就擒，复擒获吴外、陈印、李勇、陈正达、卢朱；于是林曹、林骞、林槤、郑惟晃、张看等皆向大军乞降，南、北二路弁兵擒斩贼目颜子京、郑定瑞、杨来、万和尚，安抚各处庄社民番，台地悉平。公奉檄署理台镇总兵官事，仍统征兵。秋七月，南路阿猴林余孽继起，复讨平之；降江国论、郑元长等。遣千总陈章渡海入郎娇，招降刘国基、薛菊，散其余党。已而陈福寿等后先俱至，皆渠魁也；为之美衣服，恣其出入炫耀以动逸贼，使悉来归。九月望日，提督施世骠卒，公奉檄署理提督印务。招抚杜君英、杜会三父子，获黄殿、黄日升、郭国正、张岳；盐水港、六加甸、红毛寮诸孽先后思逞，悉皆擒灭，枭杨君、林君、李明、黄辉、卓敬等于市。石壁寮余孽复叛，发兵擒获苏清、林阿尾、王教等十五人，皆斩之；又擒获贼党陈成、郑文苑等十三人。康熙六十一年，廷议改设台澎总兵官于澎湖，台湾府治设陆路副将，调公赴澎镇守。将行，南路下淡水、北路八掌溪奸民相继作乱；复发兵剿擒，并遣诸将分道搜山，先后获林亨、颜烟、李庆、黄潜等二十一人。六月，以提督姚堂奏，奉旨总兵官仍驻台湾，公遂为台镇；从征将士，以次班师。雍正元年春，逸盗杨合复谋作乱；遣外委陈栩等捕之，又遣千总何勉擒获王忠、刘富生等，台湾匪类根株尽绝。
　　冬十月，奉旨特授福建水师提督，加左都督，世袭三等阿达哈哈番。既抵任，将弁行阵，整顿一新；立巡防之法，数千里波恬浪静，商贾晏然。凡关系地方、有裨军国事务，竭智殚诚，不遣余力。信赏必罚，虽亲故无私，一草一木不以扰兵民；而于贤才则深加爱惜，必力为扬荐，引与同升。尝云：『人才难得；不为国家爱惜培植，而娼疾壅阏，非忠臣事君之道也』。以故汲引多至节钺者，偏裨以下难更仆数；然靡有德色也。提师六载，始终一节，兵民爱之。
　　以雍正七年仲冬二十有七日卒于官，年六十有六。自幼失学，壮力农；将略似有天授，指画谋谟，皆合古法。居官以政学，征台后，益谙练；胸中朗朗，点窜幕稿，皆中窾。会教儿曹读书明理，尽脱弁韐气习焉。雍正三年入觐，恩礼有加；久而益隆，先后赐予蟒袍、翎帽、人葠、貂裘、绮紵、绸纱、弓刀、砚墨、白玉、素珠、珍玩、器皿、果品、食物之类凡二十四次。病闻，遣太医院刘君裕铎驰驿诊视；至省，遇遗疏，乃还。赐帑金二千两治丧，赠太子少保，全礼葬祭，赐諡「襄毅」；盖异数云。
　　谕曰：公一生忠勤，好捕贼；勇敢善战，常为士卒先。他事恂恂如不及，虚心自下；功成名立，令终有俶，非偶然也。夫谗嫉之于人甚矣！哨海称戈，可云在家观剧；含沙之口，何所不至！所恃当权勿轻以耳为目而已。使其时无提督吴公之保全、大盗孙森之急救，则良将已失，谁复为国家建勳业、垂不朽乎！征台大役，所关甚伟；满氏实式凭之。虽骨肉手足，未足喻其相需之殷；得无自叹前此几为小人所误否！妒贤害能，小人常态；非聪明仁智、公忠为国者，其孰能知之！
　　--见「碑传集」卷一百十五「武臣」（中）。
　　·林亮
　　林元戎亮传蓝鼎元
　　林亮，字汉侯；福建漳浦人也。生四岁，丧母。八岁失所怙；依从父抚养。甫二年，从父又没，事从母如所生。未几，从母亦弃世；伶丁孤若，难名状。然性不羁，好结纳当世贤豪；尝曰：『男子桑弧四方，安能屈守乡闾，长为农夫没世哉』！属滨海多事，决意从戎。习骑射、击刺，留心海务；岛澳险夷、舟航利钝、营阵战伐，靡不讲求熟悉：识者觇其有将才矣。
　　康熙丙戌，擢台湾水师右营把总。壬辰，迁福宁镇左营千总。丙申，授桐山营守备。其明年，以熟谙水务，调澎湖协右营守备。辛丑夏，台湾土贼朱一贵作乱，窃踞全台；文武守臣，或殉难战死、或逃归澎湖。澎、台相距一水，居民汹汹。澎协将弁以孤岛难守，佥议撤归厦门，各出家属登舟；亮力排众议，按剑厉声曰：『朝廷封疆，尺寸不可弃！我等享升平、食禄廪，捐躯报国，正在今日。焉有锋刃未血，而相率委去之理！丈夫死忠义耳，宁能骈首市曹，为法吏所辱耶！请整兵配船，守御要害；贼至，决一死战。战不捷而亮死，公等归亦未迟』！皆曰：『诺，愿死守』！亮驰出江干，申主将号令，驱官民家属各登岸，敢言退厦者斩；众心始固。又以台米弗至，虑行间乏食，捐家财买榖碾米给军；制造战攻器械及诸军需，以俟大兵进剿，共图克复。水师提督施世骠、南澳总兵官蓝廷珍统师至澎，以亮胆识超群、忠勇出众，委为前队先锋，领舟师五百七十人自澎进发。六月十有六日黎明，大师咸抵鹿耳门外；贼目苏天威据鹿耳炮台，发大炮以拒我师，百千奔雷飞轰海面。亮奋勇争先，以六舰冒死直进，尽锐攻击。遥望炮台火药桶堆积如山，命放巨炮专攻其火药桶，中之；火起烈焰冲天，燔毙贼不可计数，贼众大败。夺取鹿耳门炮台，焚贼营垒。乘胜进攻安平镇，贼目郑定瑞悉众抵敌；亮复先士卒登安平城，竖大军旗帜，遂克之。鹿耳、安平皆天险，台之要害；一日而两大捷，百姓欢呼，舁酒馈食，知贼不难平也。十七、十九两日，我师鏖战鲲身；亮驾舟夹击，横冲贼阵，贼大败，入水淹毙、斩获、杀伤无算。自是贼人退保府治，不敢复出；昼夜固守，以老我师。施世骠命亮及董方、魏大猷、洪平率兵千二百人，分兵间道从西港仔暗渡，出府治之背；蓝廷珍复统大军继之。二十二日黎明，大战于苏厝甲，贼死伤遍野；夜战犁头标，又大败之。次日穷追，败之于木栅仔，复败之于茑松溪，遂克府治。七日之内，恢复全台，纪功第一；总督满保手书褒扬，劳以白金四百两，方之古贤将冯异、曹彬云。
　　雍正元年春，授南澳镇左营游击；秋八月，擢台湾南路营参将：俱未之官。以议叙平台功，加都督同知，世袭拜他喇布勒哈番再加一等。九月引见，温纶褒嘉；特擢台湾水师副将，赐孔雀翎、宝刀、貂皮、缎疋、火镰包、帑金二百两，盖异数也。途中闻邸报，奉旨特授台湾镇总兵官。台湾海外重地，甫离兵火，亮抚恤穷黎、正己率属，整饬水陆兵防，和衷文武，创建郡治木城；民欢乐之。南北路内山生番未习教化，性嗜杀，时出没为民害；亮设法招抚，倾心归顺者一百八十社、男妇一万八百八十七人。于是，附山居民咸安堵。事闻，上大悦；赐金一万，从优议叙，特加四级。亮仰体皇仁，因番性所嗜，购色布、漳烟，盐、糖等物，遣官遍历各社，宣朝廷德意赏赉；诸番欢呼之声震山谷。计动用赐金一千八百九十余两，尚八千一百四十两有奇封贮台库，流交公用，丝毫不私为己有也。
　　雍正五年春，奉旨移镇浙江定海。定海四面汪洋，为浙东吭扼。亮殚心绸缪，训练卒伍，日率战舰弁兵巡防周历；南抵、温、台，北穷尽山、花鸟，不敢一日自暇逸。积劳成疾，卒于官，年六十有四；赐祭葬。
　　论曰：林元戎，名将也。人知其平台先登，功第一；不知保守澎湖，尤为节之大者。门庭寇逼，佥谋委去；独以一末弁排众议，仗剑奋呼，遂固疆圉；不特忠勇冠三军，于大义皎然星日矣。以此制敌，何敌不摧！宜其虎吼雷奔，鹿耳、鲲身莫之能御也。分兵西港，永奠东宁。千秋百世之后，扶桑日出之区言台、澎遗事者，不能不为此君屈一指。呜呼！可不谓奇男子哉！
　　--见「碑传集」卷一百十五「武臣」（中）。
　　·游崇功
　　游游戎崇功传（蔡章琦附）蓝鼎元
　　游崇功，字仲嘉；福建漳浦人也。幼丧母，事父以孝闻。兄尚功，任湖广辰州守备，终广东肇庆都司。崇功材力雄健，有远志；操行不苟。年二十九，从蔡老虎镇襄阳；老虎器之，拔右营把总。老虎亦漳浦人，名元；屡任总兵官，以善战为敌所惧，故海内称「蔡老虎」云。
　　崇功既得官，益励志节；历千总秩满，迁福建长福营右军守备，分防长乐县。县滨海，有磁澳，为贼艘出没之区；崇功廉得其状，以兵二百伏仙峡塘要口，复率兵捕之；贼弃舟登岸，伏发，擒十七人，获其舟。自是，岛澳肃然。癸巳夏，长乐水灾，民艰食；崇功悯焉，躬之会城见巡抚觉罗满保，请发粟平粜，许之。即遣往罗源转粟回县济民食，邑人始安。满保以为能；比迁闽浙总督，即以调补台湾北路营守备。训练兵众，辑和其民人。诸俗健斗，动辄挺刃相加；岁旱，争水如临大敌。崇功亲为和解，均水道；竞者以平。协修学宫，建无祀坛：凡勤民事，多此类；诸罗之人深德之。三载瓜期，迁海坛镇右营游击。海坛故多盗，崇功巡缉外洋，遇贼舟穷追力战，擒贼陈阿尾等六十余人。满保益器之，复题调台湾水师左营游击。
　　康熙六十年辛丑夏四月，台湾土贼朱一贵作乱，逼郡治；崇功方巡哨北洋，月之二十八日在笨港闻报，以兵还赴安平。次日至，则群盗已大猖獗，而文武守臣眷属悉在舟中矣；崇功曰：『官者，兵民之望；官眷登舟，则兵民心散，大事去矣』！急登舟赴敌。其婿蔡章琦叩马请一过家门，区处眷属；崇功厉声曰：『吾此身已许朝廷，今日遑知有家哉』！跃马，麾众竟去。前后连战，杀贼甚多。五月朔日黎明，贼众数万战于春牛埔，总兵官欧阳凯失利及副将许云皆战死；崇功从容无惧色，突围冲击，手刃百十人。乘马被创，遂死焉；时年六十。及台平，朝廷赠秩、廕子，以旌其忠。
　　蔡章琦，字又韩；游崇功子婿也。其先，浙江余姚人。随父官湖广之榖城，因家焉。援例，充太学生。家中落，以康熙五十九年携孥渡海，就食崇功官舍。章琦为人慷慨，有志节，能为诗；崇功甚爱且敬之。朔日既暮，闻崇功阵亡，喟然叹曰：『吾尝读圣贤书，今日可不死哉』！遂赴海而死。
　　论曰：游崇功历官三十余载，未尝营一亩之田、数椽之屋。以武职而勤民事，所至有能名。是不必待沙场马革之日，早知巍然志节丈夫矣！蔡章琦，太学诸生；蹈海成仁，洵无忝游家婿也。同时北路参将罗万仓战死，有妾蒋氏投缳完贞。德盛化神之世，士女皆知忠义、立志节，岂不伟欤！余欲为罗、蒋立传，不能悉其家世里居及生平事蹟，尚阙有待。
　　--见「碑传集」卷一百二十「忠节」（下之上）。
　　·李茂吉
　　李弁茂吉传蓝鼎元
　　李茂吉，本姓江；福建漳浦人也。磊落不羁，家素贫，弗屑治生业。与弟江尚，皆从戎。边省将帅相沿懒更兵籍，每召募入伍，则指一空名畀之；以故茂吉姓李而江尚兵名侯鹏，皆不得姓本姓云。
　　茂吉由海坛镇队目，以班渡台，属水师副将许云麾下；云一见，大奇之。康熙五十八年秋九月，荐于镇帅欧阳凯；凯考验材技出众，转荐提督施世骠、总督满保，授安平镇中营把总。茂吉不以官小自卑，奉职甚力，岸然有大志；稍委靡事，皆不为。
　　朱一贵之乱，茂吉自请于副将许云，乞一旅率弟侯鹏为前驱杀贼。时群贼蜂拥逼郡郊，云闻警，欲躬赴援，遂以茂吉从。四月晦日，战于万寿亭；茂吉虎吼雷奔，直入贼阵，左冲右突，所向莫能当，贼退屯竿津林。五月朔日，复随云在春牛埔迎敌；杜君英、朱一贵合兵围杀，镇帅欧阳凯死焉；守备胡忠义、千总蒋子龙、把总林彦、石琳皆战死，独水师弁兵不少挫。许云、游崇功自分必死，率千总林文煌、赵奇奉力战；茂吉奋刃大呼，贼披靡，僵尸匝地。自黎明战至日中，矢穷炮尽，云、崇功、文煌、奇奉皆战死，茂吉亦力竭被擒矣。贼拥之演武亭见渠魁戴穆，茂吉挺立昂然；穆怪其不跪，叱之曰：『若兵耶』？茂吉曰：『官』。穆曰：『把总，微官耳。若壮士降，当以汝为将军』。茂吉瞋目厉声骂曰：『死贼！我朝廷命官，岂肯从汝作贼，遗臭万世耶』！举足踢其案，案翻；奋力断缚，直前欲夺刀杀贼，贼众举刀共斮之。头脑破裂，尚痛骂不绝口；贼怒，碎其尸；时年三十九。
　　侯鹏被伤不死，潜匿民间；觅兄尸数日，不可得。大师入鹿耳，鹏随军杀贼。遍访诸埋尸所，发视皆非；遇与茂吉同擒之旧兵蔡爵，乃得其详。以茂吉妻许氏及三岁儿江忠还漳浦，总督满保出帑金赏恤之；拔侯鹏把总，复姓名武。明年，奉旨旌忠，廕一子。
　　论曰：官以尽职为荣；李茂吉虽末弁，万户侯安足道哉！骂贼不屈，百世下凛凛如生；常山、睢阳，当冁然孺子可教矣。台变殉难诸臣，惟茂吉最烈。若许云、欧阳凯、参将罗万仓、游击孙文元、守备胡忠义、马定国、千总林文煌、赵奇奉、蒋子龙、陈元、把总林彦、林富、石琳皆捐躯报国，不为苟且偷生；欲一一为之立传，惜乎末由知其生平事蹟也。
　　--见「碑传集」卷一百二十「忠节」（下之上）。
　　●碑传选集（四）
　　汪继燝 奉直大夫巡视台湾吏科给事中汪君继燝墓志铭
　　吴廷华 朝议大夫吴先生廷华行状
　　史贻直 太保文渊阁大学士溧阳史文靖公贻直墓表
　　沈起元 故中大夫光禄寺卿前直隶布政使沈公起元事状
　　李元直 巡视台湾监察御史李公元直墓志铭
　　王恕 太原王先生恕传略
　　陆广霖
　　陈大受
　　罗君（失名） 陕西西安城守参将罗君墓志铭
　　金溶 浙江督粮道金公溶家传
　　陈宏谋
　　吴士功
　　杨景素　直隶总督杨公景素别传
　　杨愚　朝议大夫广西柳州府知府杨君愚墓志铭
　　于从濂 宁夏分巡水利兵备道于公从濂墓志铭
　　曹绳柱 通奉大夫福建布政使曹公绳柱墓志铭
　　周大本 寿张令周君大本赞
　　李师敏 朝议大夫福建台湾府知府武定李君师敏墓志铭
　　孙永清 兵部侍郎广西巡抚孙君永清墓志铭
　　蓝元枚 台湾统兵参赞大臣福建陆路提督世袭轻车都尉又一云骑尉蓝公元枚墓志铭
　　汤大奎　福建凤山县知县世袭云骑尉汤君大奎墓表 　
　　史谦 敕授登仕佐郎凤山县典史恤赠云骑尉从祖叔父史府君谦家传
　　周大纶 周县丞大纶传（子琦、陈德、叶友伯附）
　　李乔基 李乔基传（子端柏附）
　　刘满姑
　　赵翼 贵西兵备道赵先生翼家传
　　陈寿祺 隐屏山人陈编修传
　　梁上国 诰授通议大夫太常寺卿广西提督学政梁公上国墓系铭
　　谢金銮 敕授文林郎安溪县学教谕谢君金銮墓志铭
　　郑兼才 台湾县学教谕推升泉州府学教授郑君兼才墓志铭
　　李长庚
　　孙尔准 赠太子太师谥文靖太子少保兵部尚书闽浙总督金匮孙公尔准墓志铭
　　·汪继燝
　　奉直大夫巡视台湾吏科给事中汪君继燝墓志铭方楘如
　　雍正六年四月初八日，吏科给事中巡视台湾掌河南道监察御吏汪君以疾终于里第。余闻而哭之；其尝同僚者咸叹息曰：『善人亡矣！吾无与为质矣』。都城西人士尤行哭失声；既以道远，束刍莫致，则累累持一瓣香爇萧寺中，曰：『以资公冥福』！如是连月不怠。既而，人从八闽来，为余道安平镇城中闻君讣，往往为位而哭，若与都人士相应和者。太史公有言：『要之，死日是非乃定』。君既没，而使人思之无斁如此，则其为人可八、九得也。忆君官御吏时，余长台端；察君勤慎踰伦等，欲削剡言之上，以君数退让而止。君亦旋拜闽海之命，私计迟君使还，当为偿此宿负；而君已不幸卒，于今五年。所葬有日矣，幽堂之铭，非余孰当为者！况又重以诸孤之请，其又焉辞！
　　按状：君讳继燝，字倬云，号恬村；系出唐越国公后。宋时，有讳接者家休宁，旧矣；其迁禾郡之梧桐乡，则自君曾祖王父讳可镇公始。可镇生洪，是为君大父。洪有四子，季即民部碧巢公讳森，君之父也；而君之本生父中翰鸥亭公讳某，行居二：皆封御吏如君故时官。
　　君于鸥亭公为仲子。未产时，本生母太宜人黄氏祷于张亚子之神，梦抱一丈夫子，曰：『以乞汝』！既生，头玉嶢嶢，宛如梦中儿。碧巢公爱之，因与黄氏太宜人抚为□□。年十四，补博士弟子员。戊子，以越中司训，举浙江乡试。踰十载，选授□部职方员外郎。庚子，充顺天乡试同考官。明年，改山西道监察御吏。□□□，会今天子御极，历掌陕西、山东、浙江、江南诸道事，遂掌河南道。乙巳，奉命巡视台湾，转吏科给事中。旋奉碧巢公讳，归；已又奉母黄太宜人讳。春秋窀穸已，于事而竣而君病，病一年所而君卒。
　　君内行淳备，承事四亲无间言。平居摧锋缩角，饮人以和；而正情嶷然，岩岩清峙。其居官，所在治办方略，教导禁奸止邪；遇职事有便于民者，则一破崖岸为之。西城有孀妇者无失行，而家饶于财；或利其财不遂，则为蜚语谣诼之。妇恚甚，欲自杀；君廉得实，为惩造言者以白其诬。而无藉少年驾旗帖，为暴闾里；或倚无名尸，恣鼠吓。君持三尺法，痛绳之；即求请百万，不听也。台湾颛颛海中，番民错趾偷渡，作奸、告奸者相逮；盖虽妇女亦然。君至，捧「圣谕广训」陈中庭，朔、望讲肄，集远近人拱听之。乃明约束，与之更始，有犯者不贷；旧习顿衰。初巡西城时，督米厂；长安米如珠，君为言于大部，奏请预发八旗兵米听旗人领者得随粜其余。其在台郡，郡亦颇产米，岁运五万石之漳、泉粜之，以为常；而是春厦门米昂，君念所以纾其急者，令运户于常例外，艘增米二百石，计增万石有奇，价稍稍减。久之，漳、泉复告急。当是时，台郡麦秋遄往、早禾未登场，既无可应采买；即檄各县仓贮给之，非移时不达。乃以便宜咨拨秋季兵米之留郡者，事定买偿如其数；漳、泉之民以不饥。君曰：『台郡米腾跃，如何？吾闻凤山有积粟，可碾也』！召囤户而谕之祸福，使无扇其值；复时时徼巡海口，粒颗无阑出洋者。于是台湾米价平。其设施多智，皆此类也。京师十月朔，设粥厂，君尝为监，恐赐之不咸也，躬身料视，不以委坊手，且割俸置菜蓏以侑餐；民德之。贾闽海者，或遭风失杝，流宕不能归。君籍而廪之，稍假以赀，使渐作归计；咸额手贺更生。居京师凡八年，善于其职；前后奏对皆称旨，赏赉无虚月。经筵、耕耤大典频仍，率以身与其间；以是益感上知遇，唯天子亦器之。其使闽海，以便道省觐为请。上可之，许留数日；复谕以『渡海有风信，须谨伺乃行；毋薄遽为也』！拜命抵家，依子舍者浃日。既首路，作「纪恩」诗一章道其事。其后病弥留，犹喃喃语诸子，以为『使未反命，遽先溘露，吾目终何时瞑矣』！
　　君之病也，以营碧巢公殡事；然恐贻所生父母忧，每强饮食。从海上归，颇得软脚病，亦未敢令人掖以行。卒之月，犹朝昧爽如平时也。然竟以此不起，人谓君盖死孝云。方碧巢公柩在堂，邻人不戒于火，延烧百余家，郁攸载路；君度无可奈何，凭棺长号，欲随以身殉。无何，风反火亦灭。而先是舟过鹿耳门，飓风发作，黏天漫汗；舟中人五色无主，篙师亦跌宕不得住，至呼佛号以自救；而君意气自如，卒之破险而出。人羡君数有天幸，不知其乃心君父、至诚感神，故卒不惊匕鬯如是也。
　　君少慧，甫教方名，日肄可数简。既长，而「九经」、「三史」通念晓析；旁及百氏书，皆能言其崖略。最先为大宗伯韩公所知，称韩门弟子；而一时学老文钜如杜肇宇宗伯、其家尧峰太史以及戴南山翰撰、张匠门检讨，皆誉之不容口。所着自今时文外，有「双椿草堂集」、「视台草」，金铿玉戛，所谓和其声以鸣国家之盛者。雅有知人鉴，着录者凡百余人；越中鲁庶常曾煜、同邑王主政应彩，其最所品题称佳者也。而继此分校北闱，则许君廷鑅、王君之麟，实出门下；其他假羽毛以高飞者，不可屈指数。而君独不幸卒矣，悲夫！
　　君生康熙十六年十二月初四日，卒之岁，春秋五十有二。以覃恩，诰封奉直大夫。配张氏，江南蒙城学训大绪公女也；诰封宜人。丈夫子六，宜人出者五、侧室陆氏出者一；廷英、上埏、上堉、廷萼、上坮、上埵，其名也。女子子三，宜人出者二、侧室陆氏出者一；姚世宠、程世栋、邵士模，其婿也。廷英娶李氏，有子曰锴、曰釪、曰钧、曰锟，有女二。上埏娶邵氏，有子曰铨，有女一。上堉娶祝氏，有子曰鋗、曰鈖、曰熔，有女一。廷萼娶金氏，有子曰锬，有女一：凡孙男九人、孙女五人。乃系以铭，铭曰：肤立尸居，彭祖为天；惟忠惟孝，后天地老。于戏汪君，岂曰非贤！晨馨夕洁，娱我二天。官是职方，囊锥脱颖；天子曰「能」，衮衮台省。视我南服，赤港、红楼；逢天壮海，曾不惊鸥。雪泣星奔，鸡斯爵踊；如何壑舟，夜半忽傱！其能自寿，不亡者存；魁名硕实，宜尔子孙。一片嵌岩，有幽斯竁；诗以铭之，我当无愧！
　　--见「碑传集」卷五十五「科道」（下之上）。
　　·吴廷华
　　朝议大夫吴先生廷华行状沈廷芳
　　先生姓吴氏，讳廷华，字中林，号□壁；初名兰芳，乡贡后，始改焉。祖居休宁；明初，迁钱塘湖墅里。曾祖文、祖谷、考昌龄，赠如其官；妣许氏、张氏，俱赠恭人。
　　先生资禀过人，少即嗜经术；于古今注疏笺义尽读之，而喜援古以证今。康熙甲午，以「五经」中乡试；五上春官，不第。雍正二年，试授中书舍人官。三年，以侍读缺引见；世宗宪皇帝方遴选外任，因出为福建海防同知，复以原衔通判兴化。十年冬计典，有疾，诏以原品致仕。今天子嗣位，用大臣荐修「三礼」书成，录叙加一级，例授朝议大夫。乾隆十五年，举经学；以老病辞。二十年八月二十日卒，年七十四。
　　先生家嬗儒术，自其先环初公发解，至叔平公绩学工文，声望蔚起。嗣以连遭火灾，考又厄于病；先生笃钻前绪，益自奋发。为文日数千言，皆博奥可观。在内阁时，相国朱文瑞公敬礼如执友。及为外吏，公正而不阿、精核而有体，遇事以平心处之，而善以经学饰吏治。暹罗国初入贡，上以远人向化，赐陪臣三品服，令督、抚礼而归之；督、抚循故事，议请圣安。先生曰：『督、抚出守封疆，佐天子安扰邦国；怀柔远人，犹内臣也，无向外臣请圣安礼』。事遂寝。使者以晋秩倨傲，接郡守以属礼；先生曰：『「春秋」之义，王人虽微，序在诸侯之上。使者即膺特命，终属陪臣』！卒与抗礼。诸属国贡道，咸隶海防。琉球岁进硫磺，归必携中原土物，关使请封榷；先生曰：『「周礼」：环人掌送迎宾客，凡门关无几；野庐氏掌道禁，亦第禁其不时不物者而已。此柔远之道，榷之非宜』！福州诸生某以母命出妻，生殁，妻犹不嫁，乞养于夫家，其姑不允；讼至制府，高文良公下先生议。先生引「汉书」朱买臣养弃妻事为断，众论翕然。檄查台湾仓库；抵诸罗，有奸民仓卒揭竿起，令、弁皆束手。先生为按形势、集军旅、纠义民，分督防守，诛其魁；卒以安集。或曰：『公奉檄而来，无守土责；奚为办此』！先生曰：『「周官」塚宰：官联有军旅之联事，安论主客；况予为郡司马哉』！
　　及罢官，留闽。有以叶文康公「礼经会元」乞先生订定者，即发其沿袭注疏之误；陈京兆兆仑时在闽，见之曰：『射人射马，批驳当舍叶而就郑』。先生然之；且告以欲着「疑义」十种。十种者，「易」、「诗」、「书」、「三礼」、「三传」及「史记」也。陈曰：『君年垂老，恐不能遍。所记疑义，「三礼」为多；请自「礼」始』。阅三年，归里；「周礼」、「仪礼」已具稿矣。盖先生幼读注疏，见塚宰「九赋」注「口率出泉」说，疑而质诸师；师曰：『郑氏以汉法注「周礼」，非经本义』。因悟注疏未尽合经，遂精研其奥，笔而存之；其考订已数十年，多发先儒所未发。时相国鄂文端尔泰、朱文端轼、张文和廷玉、侍郎方先生苞、李公绂方为「三礼」总裁，延访通经士，有以先生「周礼疑义」达书局者；朱公曰：『吴君昔在阁中，吾稔知其经学湛深』。欲奏请独任之。公薨，方先生为具奏，报可；乃赴馆。诸公询纂修事宜，先生曰：『读三代以上书，当别真伪；读三代以下书，当别是非。就「三礼」论，「周礼」、「仪礼」多后人参杂之说，此真伪之当辨者；「礼记」本汉人作，与古多不合，此是非之当辨者。纂修之要，在先举注疏中舛谬处，合编纂诸君而论列之，别其真伪而断其是非；经有可据据以经，无可据则断以理，明公集众说而折中之。大纲既举，则彼此无混淆而成不刊之典矣』。诸公韪之。顾开馆逾二载，稿得什之三、四；先生仅司考订而已。及方先生去，侍郎李公清植继为总裁；以「三礼」「二节」、「四图」属为编纂。先生欲取全书校对，俾图说与经本合；仍检秘府中诸儒「礼图」得七十余种为增删补辑，改正敖氏「仪礼」居多。「三礼」书成既，即归。
　　当在馆时，张詹事鹏翀、李先生重华、杭堇浦两编修、齐侍郎召南、家侍郎叔德潜暨余每举文酒之会，先生必预。至则饮酣落笔，作为诗歌；浑灏渊博，有刘中山、苏玉局之风。晚寓天津查氏水西庄，四方词人群集，奉先生为指归。归主崇文书院讲席，弟子从游日众；凡经提奖，辄成佳士。暇复与戚好结社湖山，青鞋筇杖相羊于六桥、三竺间，而所作弥高。久之，以目眚，遂至不起；惜哉！所着有「三礼疑义」、「仪礼章句」、「曲台小录」、「东壁书庄集」各若干卷。娶沈氏，州同沧浮女；继娶金氏，赠朝议大夫之琳女：俱封恭人。子可驯，乾隆甲子科副榜贡生，有才，先卒；寿祺，壬申科举人；寿平，癸酉科举人，直隶保安州学正。女适国学生陈启珠。孙嘉榖、崇仪，县学生；嘉会、嘉言、崇典、嘉师、崇礼。孙女二。
　　先生长余二纪，既为姻媾，寿祺赘余京邸，且学于余。先生每过从，则出经义、诗文相质。吾女亡，抚崇典如孙。吾子世炜，复从先生游。壬戌秋，余患咯血，先生为视药饵；病剧，乞先生为状。迄今已十五年，方思还山与先生相周旋；乃余归而先生病。余侍母不能离，闻先生讣，未得凭棺一哭；呜呼！吾质亡矣。昔之乞先生状者，今乃为先生状，为之长号不能禁。先生诗文名海内，而经术尤当列儒林传中；故因寿祺之请，谨序次以备史氏之采择。
　　--见「碑传集」卷一百二「雍正朝守令」（下）。
　　·史贻直
　　太保文渊阁大学士溧阳史文靖公贻直墓表汤右曾
　　乾隆二十八年癸未五月，相国溧阳史公以上寿正终于位。上临轩轸悼，诏皇六子临丧奠醊，晋赠太保，祀京师贤良祠，諡「文靖」；视礼官所上宰臣饰终常典，破格有加。其年冬，归葬某乡之原，公子奕簪等请为文揭诸墓。
　　按状：公讳贻直，字儆弦，号铁崖。先世壮侯崇封于溧阳，因家焉；世为江南着望。曾祖讳某，中书舍人；祖讳鹤龄，翰林院编修；考讳夔，经筵日讲官、詹事府詹事。皆以公贵，赠光禄大夫、太子太保、文渊阁大学士兼吏部尚书；曾祖妣、祖妣、妣，皆赠一品夫人。
　　公生长世族，嫺掌故；凡内外铨之利弊、金榖之登耗、刑名兵屯之得失，禀于家训者为多。康熙己卯，中顺天乡试。明年，成进士，入翰林；先辈释褐之齿，最少无踰公。迄后六十年，为今上乾隆庚辰科士之隽南宫者，复与公执同年礼；赐御制诗一篇，宠为盛事。公自雍正初，由翰林侍读学士署掌院学士事；自癸卯迄戊申，屡荷简擢。凡任公吏部侍郎者五，户部、工部侍郎者再；六官之司，罔不爰历。又凡疆吏以疑狱告，亟命公驰传往勘，多得实称旨。自是，宣畀旄节、践更台阁，駸駸向用公矣。
　　公之为闽督也，旧日戍台湾者当代归，过番社，辄横索骄蹇，不奉法；镇臣以非所辖，噤弗治。公檄监临官刻邮程，勒还部伍；番民安堵。福、兴、漳、泉四郡地濒海，贮榖易败。公核尺籍，知台湾有碾运内地米；请易榖分贮各仓，即碾仓榖给兵食：推陈易新，兵民交便之。
　　两江殷剧，号难治；公蒙异数恩，以乡人摄节制。上疏再辞，批答有「体卿难为」之谕。而公莅事，亦不引嫌、不挠法；官吏帖服，民用大和。
　　陕西当军兴甫竣，五方旅处，俗偷敝；命公以左都御史往，领宣谕化导事，风纪肃清；寻即抚其地。时楚省以协运粮糈赴陕，督臣请开浚丹河；公条陈其不可状甚悉，事遂寝。又西安有屯户，籍均内地；而故事独输本邑米支兵饷，往往苦贵粜。公用军需余榖，为置常平仓，俾借领如例；至今以为法。今皇帝御极，公以旧臣入觐，眷愈厚；公上言：一、铨部别流品、容台典礼乐、言官掌风宪，请以正途充选一品官进用；请以特晋优异等，以资格叙中才。一、豫省报增垦，地多沙碛阪田，难按则升科；兼请申「令守勤输」之禁。敕入，皆敕部议行。
　　既，授公湖广总督。先是，黔、粤有苗警，楚兵率赴调；汛单，多窃发，蒲寅三、凤老一狙犷为渠魁。公至，简军实、严守卫、偫刍廪，若无暇为剪灭计。一旦，密檄镇臣提劲卒二千人入山剿捕，蒲、凤就缚，党恶者无遗种。或问公；公曰：『吾前故迟之，使不为铤走备，且密审其山川厄塞、往来栖遁之道也』。
　　镇楚二年，由兵部尚书入为户部尚书。遇公卿集议，公徐出一语，洞中要害；九列更事无出公右者。遂以乾隆癸亥协办大学士，明年真授；遭逢盛际，准夷、回部以次削平，拓疆二万余里。公在政府时，从容承召对，移晷乃出；而公谨慎周密，虽子弟不得与闻，殆前史所云「精练少年有不如、专门名家有不逮」者。
　　公以未弱冠登甲榜迄跻大耋，在外督、抚七省；一入内阁，被薄谴赐环，首尾居相位垂二十载，名注朝籍总六十有四年：于古大臣，未有其比。厥惟国家重光袭庆、景运延洪，获致此耇成之瑞；亦惟公殊姿伟抱、宣昭世德，重荷三朝恩遇，式克钦承。呜呼！盛矣。公之再相也，年已七十；特旨得舆入省。恭逢慈宁大庆，列公九老班诸王下，御诗比富郑公、文潞公。后公偶示微疾，御医卫士络绎于道。今年春，以衰老引退，上不许；惟诏『盛暑祈寒，毋上直』！公三子奕环，以潞安知府陛见，奉命留京补四品堂上官，侍公起居；优礼殊常，信人臣之极也。
　　公好奖植士类，人或不知。自典试粤东至三主礼部试，名公钜卿多出其门。与后生言，推诚教诲，不为隐情；盖天性固然。公生于壬戌正月二十日，距易名时，得年八十有二。配许夫人，有贤德；先公卒。子三人：长奕簪，官左春坊左赞善：次奕昂，广东布政使司布政使；三奕环，官山西潞安府知府，候补四品京堂。女几人；孙男几人，孙女几人。系之诗曰：洸洸壮侯，系汉外氏；允武允文，胙姓南纪。维公之生，为邦之献；镜物忘疲，饫理期餍。出则方叔，入则山甫；民言用酌，众善期取。公赞黄扉，六符阶泰；雍容揄扬，应期嘉会。惟民寿榖，惟公寿考；为世贞符，用翊至道。茀禄孔阜，懋德孔敦；厥有余庆，芘兹后昆！
　　--见「碑传集」卷二十六「乾隆朝宰辅」（上）。
　　·沈起元
　　故中大夫光禄寺卿前直隶布政使沈公起元事状彭绍升
　　公讳起元，字子大；世居江南太仓州。高祖讳文明，封儒林郎。曾祖讳衍应。父讳受宏，乡贡生，通经术；隐居教授，著书数万言。歾，祀乡贤祠。两世皆赠奉政大夫。
　　公童时，能文章。年十八，慨然有自立之志。为诸生，敦厉廉耻，严「义利」之辨。居母吴孺人丧，依古礼，不御酒肉、不内寝；其后父丧，亦如之。康熙五十九年，举乡荐。明年，成进士，补蔗吉士。以父病，乞归。父歾服除，入京；雍正四年，改授验封司员外郎，寻兼考功司。
　　明年，命往福建，以知府用；总督高文良委署福州府，移兴化。时世宗闻闽中仓榖多亏，遣四大臣率谒选府、县官六十余人往按，有司被劾者十居五，余悉解任听勘。受事者较计升合，争为烦苛；公独持平宏大体。兴化属僊游令受代，不肯收碎米；公怒曰：『榖以备赈，碎米独不可食邪』！令谢过，乃已。粮道李王鋐闻而叹曰：『近日闽省惟建宁、兴化为光天化日矣』！建宁守姜君亦良吏，其属官多赖以得全者也。莆田有黄、陈两家连岁讼不决，乃结党互殴，有南、北党之目。上官恐其酿乱，将悉捕治之。公责两人，而释其余；报曰：『衅由主者，惩之毕矣；余不足问也』。诏以闽人不善官音，令督、抚教之学习。兴化土音尤诘屈，读书了不可辨；公建正音书院，择闽人通官音者为之师，集诸生以四声教正经书，俾转相教授。上官采其法，颁行诸府。在官，禁属官馈献；府仓坏，出私钱兴造，一不以扰民。巡抚常安委摄海关司；关向无养廉，责诸关口差役岁输金三千以给；公请于巡抚革之，并革洋船规例数千金。巡抚有家奴守关，欲浮收糖税不得，格二十余船不行。公闻，立督收税如额，放船行；而白其事于巡抚，巡抚召家奴切数之。由是，人莫敢不奉法。及常去，代者朱定元向公问常奴赃状，公不对。朱强之；曰：『起元但知常公任内革除浮税四千金，它非所知也』。初，高文良奏开南洋，报可。已复禁内地商久留外国，文良下令出洋者必戚里结状，立往还期限；逾者连坐。公进曰：『此法立，将一船不得行』！文良问故；曰：『出洋者，生死疾病无常数、货物利钝无常期，此岂内地戚里所能逆料而为之具状乎？且公不听开洋则已；今听之，商人造船集货费无算，忽以结状挠之，是明利之而阴夺之也，商何望焉』！文良曰：『君意云何』？曰：『但令商自具状：过三年不归者，不听回籍；以此牒部足矣』。文良喜，令商具状如式。部例：洋船水手多寡，视梁头大小；商苦纳税，大辄报小。及出口，船不得行；泉防同知驰启督、抚，议增水手。公方奉檄放船，商环集求验放；且请联船互济，免增水手。同知欲候督、抚令下，不可；公夜诣同知曰：『水手定额，工部所颁，督、抚不能增；文移往复，转展驳诘，商船且不得行。南风将起，彼情急，必生变；君其危哉』！同知不得已，许诺；则众已汹汹集同知门矣。初，两院得同知启，方愕眙，不能为计；及闻船已放，则大喜。
　　守兴化三载，史文靖公奉使至闽，以牧守优等第一，荐摄台湾知府。台田一甲，准十一亩有奇；赋有上、中、下则：上则一甲收榖八石、中则六石、下则四石，视内地加数倍。然率多隐占，民不甚困。时丈量法行，占者不得匿。公将赴台，文良语之曰：『吾欲使台田悉视同安下则起赋，但恐不及故额致部驳，奈何』？公曰：『此事筹之素矣；宜令着籍田且仍旧额，而丈出者视同安起科。俟隐占既清，更减旧额重者均于新额之上则，赋不亏而民不病』。文良以为善。及至台，大风坏海船、庐舍，人民率漂溺；公单骑案视赈给，流民多所全活。时有山猪毛社生番之扰；议设寨山口断其出入，南路遂宁。新守至，还兴化。
　　先是，同安县民有冤狱，按察使潘体丰不能察，狱成；总督命公覆讯，直其冤。潘坐是衔之，中以他事，部议降四级用；遂如京师。寻告归。高文良总督两江，聘主钟山书院。
　　今上即位，召入京，授江西驿监道。在官，绝商人馈遗；临行，以千金为赆，却之。乾隆二年，授河南按察使。夏大雨，灾被四十六县，饥民四走，布政使欲阑之；公曰：『民饥且死，奈何禁其它徙！昔田文镜以此获咎，可监也。今边境州、县有未被水者，宜安插流民，给口粮，俾毋出境，其可』。从之。属吏报盐枭四十余拒捕伤人，已而获者过半，法皆当斩；讯之，自四、五人外，皆饥民。请于巡抚雅尔图，斩三人、戍二人，余杖遣而已。巡抚令府、州各设书院，属公总其事。公以教士当先实行，颁乡先辈陈确庵「敬怠日程」；自大梁书院始，进诸生，示以省身克己之学，核其程而加差等焉。巡抚立章善坊，令诸州、县举孝子、悌弟、义夫、贞妇，登其名；公采访事实，着「章善录」板行。一时风动，有兄弟争讼累年，忽大悔；让财产，友爱终身。
　　七年，迁直隶布政使。明年，大旱。七月，总督高斌自江南视河工还，公迎谒固城，议赈事；高欲迟至仲冬，公曰：『饥民朝不谋夕，岂能久待！请先普赈一月；再查户口，分别加赈』。高愠曰：『必如此，君自奏之』！公出，语清河道方观承曰：『普赈万不可缓；时之安危、民之生死，在此决矣。子其图之』！方入言于总督，卒从公请。时有县令倡言赈户、不赈口；公怒曰：『一户数口止赈一、二，是且杀七、八人矣』！
　　移檄州、县，有犯此者罪之。户部尚书海望奏清理直隶旗地，有司违限，奉旨饬责；高恐，命公劾数州县以应命。公不可，曰：『旗地非旦夕可清；州、县方灾，何暇了此！独劾起元可也』。乃止。
　　九年，内转光禄卿。寻奉命稽察宗学；居闲，读「易折中古训」，着「周易孔义」。十三年，移疾归；历主济南、扬州、太仓诸书院。晚而杜门，日诵先儒书；病中，手钞明道先生「语录」。临终，语其友曰：『平生学力，无住手处。年来日夕检点身心，仰不愧、俯不作，或庶几焉』。卒，年七十九。所著书自「易义」外，有「敬亭诗文集」十余卷刻行于世。
　　--见「碑传集」卷八十四「乾隆朝监司」（上之下）。
　　·李元直
　　巡视台湾监察御史李公元直墓志铭袁枚
　　公姓李，讳元直，字愚村；山东高密人。性介而刚，少觥觥有志行。以康熙癸巳进士，入翰林；校丁酉、戊戌两科乡会试。乞养八年；服阕，仍补原官。
　　雍正七年，改四川道监察御史。当是时，世宗宪皇帝喜昌言，虚己听纳；群臣争上封事。公以天下为己任，居台谏仅八月，凡数十章奏；秘，外不能知。而其所最著者，言朝廷都俞多、吁咈少，有尧、舜，无皋、夔；世宗不悦，即召公并召大学士朱公轼、张公廷玉等诘云：『有是君，必有是臣。果如汝言无皋、夔，朕又安得为尧、舜乎』！公免冠，谢。良久，世宗谕诸臣曰：『彼言虽野，心亦无他』！次日，再召入，谕曰：『汝敢言自好！嗣后仍尽言，毋惧』！会广南贡荔枝，即赐数枚以旌其直。
　　未几，命巡视福建台湾监察御史；取时宪书，亲为择日而行。公感上恩，益奋。甫到，即奏增养廉、杜馈遗，再奏番民利弊数十条；上皆是之。先是，台湾为海外荒服，巡使者至，自视如客，阖门无所理，高枕卧，事壹听于道、府；相习为常。公悉反所为，又时下所属问民疾苦。有司怵其害，已咸嗾于大府，大府以侵官奏；上命议罪，遂镌三级。
　　家居二十七年，卒；年七十三。公受世宗特达之知，使稍贬其道、和其节，藏器待时，则不数年必大用，用亦必有所建立；而公锐于图报，信道太笃，不肯须臾从容，致一蹶不起。呜呼，惜哉！然而公之贤，世宗知之；公之过，世宗亦知之。赴闽入见时，世宗谓其同官奚德慎曰：『如李元直者，可保其不爱钱；但虑任事过急耳』。又尝谕诸大臣云：『甚矣！人之难得也。如李某，岂非真任事人；但刚气逼人太甚』！呜呼！知臣莫若君，信矣。然古之豪杰，得一知己即可无憾；而公竟得一知己于君父，则虽不用、老且死，尚何憾哉！宜公晚年说及世宗知遇之恩，未尝不涔涔泣下也。初，公为翰林时，与孙公嘉淦、谢公济世、陈公法交好，以古义相■〈石靡〉切，一时都下有「四君子」之称；每谈必申旦。及孙公总督两湖，承审谢公事瞻徇抚军，公音问遂疏。长子宪高，以主事简发山西；未一年，连得大州。公闻不悦，高寓书公甥以自解。其于名义大节，虽密友、爱子不肯苟且如此。
　　乾隆甲辰，余游广西，公第四子宪乔为岑溪令；读余文曰：『班、马俦也！愿以先人之状私于执事』！余重宪乔学行，而于公又为同馆后辈；贞石之文，所不敢辞。谨按公父华国，知阜城，有善政；阜城人至今祠之。母孙氏，封宜人。先后娶两王氏、一任氏，皆封宜人。子宪高，庚戌进士，潞安府同知；次宪噩、宪暠、宪乔。四女，四孙。葬某，铭曰：神羊岳岳，谁折其角！宝剑棱棱，其锋孰撄！既以试之，又复置之；非废弃之，将老其才，而徐俟之。虽然，幸而藏，得全其光；至今华表，尚有寒芒。
　　--见「碑传集」卷五十五「科道」（下之上）。
　　·王恕
　　太原王先生恕传略沈大成
　　公讳恕，字中安，又字瑟斋；重庆安居人。曾王父吉士，明崇祯丙子举人，累官南宁知府。大父瓆，邑诸生。父邦宁，岁贡生；生三子，公其季也。年十四，即遭母夫人丧；讳日之戚，持之终身。读书勤苦，家贫不能继烛，夜然竹自照。赴省试，重趼行千里。康熙壬午，登贤书。数上公车，不第；奔走四方。辛丑，始成进士；入翰林。又明年癸卯，世庙董正治官，首蒙眷知，改吏部文选司员外，历验封司郎中。甲辰，典试黔中；道拜广西道御史。既复命，分校礼闱。其冬，从相国朱文端公视江、浙海塘。明年，丁父忧归；衰苴不去体者三载。戊申，起补兵科给事中。旋出视湖北漕；逾年，絓误失官，复来京师。会高文良公移节金陵，奏荐起用；辛亥，署江安督粮参议。今皇帝御极，擢广东按察使；己未，就拜布政使。明年，巡抚闽中；壬戌四月，罢镇还朝。其秋，改藩于浙。到官仅一月，出送过客，疾作座上，舆归而薨；十月十六日也。距生时康熙壬戌六月二十四日，得年六十有一。
　　公居内职，所历皆清要；声望翕然，推为君子。及出使外，尤习吏事。在江南，爬梳漕弊，后以为法；赈凤阳灾，活饥民无算。在粤东，数平反大狱；极论冬至后决囚，非宜。既至闽中，绳贪窳、击豪强、讲积贮、修水利、肃军伍、抉奸蠹、端风俗、兴学校，其尤大者。奏免崇安无田浮赋及闽侯诸县灾民贷榖、请禁南洋市舶、借运潮州仓以救台饥，皆人所不能言，公独言之而圣主听之，可谓得行其志者矣。
　　公为人器量闳远，无喜愠之容；御下尤宽，不轻挞一卒。而材识明敏，人亦不敢欺之。与朋友交，有终始；急难济人，倾囊箧不恡。仕宦二十余年，家无长物；皋复之夕，敝裘登屋。呜呼！仅矣。自曾大父以下，皆以公贵，赠如其官；妣皆封淑人。夫人周氏，父之彝，陕西永寿令，公受经师也；有妇道，先公卒。男六人：长汝舟，甲辰举人；次汝楫，诸生：周夫人出，俱先卒。次汝彭、汝谐，侧室祥符关氏出；汝嘉、汝璧，常熟陆氏出。孤孙，椆。
　　初，公得诗法于高文良公、闻正学于朱文端公；公退，扫地焚香，手一编自课。宦辙所至，辄辟精舍，偕宾佐觞咏其中，秣陵曰影楼、羊城曰葵亭、三山曰瞻台；宏长风流，奖拔士类，汲汲至忘寝食。常与长洲许君廷鑅及成论诗听事，索笔研不及，即推许上坐而公西向旁坐，濡案上丹笔，掀髯吟赏。在闽，访永福黄君任于陋巷中，屏驺从，步入。黄君间至，留饮；月上，携手送之。辛酉监临，所赏士张君甄陶文高被黜，归为宾佐言之，发愤流涕；其笃旧爱才，出于性生如此。尤爱少陵、昌黎、义山三家诗，手自笺注，稿凡数易；丹碧斑然，暇即展翫。其他世俗声色之好，泊如也。所着文墖章词赋及奏议甚多，海内学者尊之曰「楼山先生」；盖楼山，即公少时读书地，因以自名其集云。
　　--见「碑传集」卷七十「乾隆督抚」（上之上）。
　　·陆广霖
　　故广西恭城县知县署百色同知陆君广霖墓志铭
　　恭城县知县陆君祠版文
　　故广西恭城县知县署百色同知陆君广霖墓志铭赵怀玉
　　君姓陆氏，讳广霖，字用宾，一字补山。远祖福，明都督同知，赐第居常州，遂为武进人。曾祖三松，府学生；祖廷炜，县学生；考载起，考授州同。
　　君少颖悟，多智略；然善病而弱。年十四，始属文；君祖视之，畀以牙尺曰：『他日此孙当衡量斯文者』！自为制举业，昼夕攻苦；题无难易，操管立就。尝客都门，历六十七日，构七百二十三艺；见者无不惊服。乾隆三年，以国子监生应顺天乡试，中「五经」举人。明年，成进士，入二甲；以知县即用。方需次在都，座主故大学士蒋文恪公延课其子。或有属君关说于文恪者，愿奉千金为寿，君力拒之；文恪因益契重。
　　五年正月，选福建之连城。有余氏兄弟三人，孟与叔后皆鼎盛，合建宗祠；以仲后单寒，诬其已为人后，不得入主。仲之后鸿渐者，纵火焚祠，遂相劫杀；然鸿渐实无死法，惟受严刑而已。君至，视其牍，趣召两造集于庭，以情谕之，声泪俱下；众感且悔，卒送主入祠。后君去官，鸿渐涕泣相送。逾年，将移宁化。会檄勘宁化桥工，有士人袖文谒见，询其地风俗，知有銕尺会，其徒凶黠；犯之，家立破碎。因籍其姓氏、居址以归。及下车，适逢编审，留会首刘席玉，令勿去；俟其魁数人集，乃召胥役中之尝入其党者杂鞫之。复遣人密侦其党，诸犯仓猝被擒，皆款服；谕如律者十四人，余勿问。建宁下泉里，邱氏聚居；有积为盗贼者已十余年，县官不能谁何。赃虽获，物主莫敢问；檄兵往捕，闻贼吹笳声，相率遁去。君乃设广筵，延邱氏之诸生；举酒属之曰：『家有圮族之子，教之不先，擒之又不力；咎将谁诿乎』？众皆起曰：『诺』。即敛金为构缉费；不二旬，积盗皆获。七年夏，旱；米翔贵。君谕富民出粜，而不许多减其值，以待四方来者。奸民喧言米贵由令，鸣金入署，势汹汹。君率家人挺身出，阖署门，命悉擒之；民不敢譁。是岁因平粜致哄者十三县，长吏多受辱，民亦株连不少焉。黄家峒黄氏，人多犷悍，尝遣役有所擒治，役难之；君曰：『无畏彼！或不率，吾当亲往』。至则其家已桎梏以待，其先声夺人如此。
　　八年，奏调台湾之彰化。初，刘甲有蔗园，廖乙牛践之，因格斗；刘党伤者，廖氏愿为医疗。既皆就瘉，有二人忽不归；刘讼廖致死，究诘至再，迄无端倪。君至，首诣起事之家，反复验勘。见宅后地数弓土微赤，中植芭蕉；试拔之，应手起；复试他树，则坚不可动。时方久雨，竹叶有焦色。疑而锄之，果得人骨。盖被伤者载回皆分疗，不令相闻；一人伤重死，焚之灭迹；及第二人死，惧火光上烛，不敢复焚，磔其尸，弃于海耳。未几，以宁化谳上迟延，部议革职；督、抚连章保之，有旨「仍以彰化知县用」。县设于雍正四年；当其初，囹圄空虚，官吏无事。及君再至，讦讼日繁，以盗牛、杀人者尤伙。君虚衷研鞫，不以为倦。虎尾溪地辽旷，为劫夺薮；君请添设一丞，以资弹压。台多漳、泉两郡人，素不协。一日，集市中，漳民误以火灼泉民；泉民怒，归告其党，俄顷麇至。时君赴淡水，乘间肆劫，市为之空。君念首罪固难原，然无辜之累必不免；亟传两郡民，委曲劝谕，令泉民尽偿所毁之物，仍痛惩之。两郡之民咸悦服；终君任，讼几息。及俸满将行，巡道某以彰化多鸭寮，康熙间叛贼朱一贵即饲鸭者，恐为患；使善处之，始准内渡。君曰：『此台民素业，若因是致疑，则耕者叛，将废耕乎？审年貌，令邻佑互结足矣』。宁德县东湖三面并海，向有堤扞卫；自没于倭寇，邑日萧索。士民请于官，愿捐赀更筑；费且钜万，而工不就。大吏檄君往督，仿河工下埽法治之。斋宿天后宫，焚疏吁祷，梦神示异兆；工遂以蒇。
　　移顺昌；严隐粮之弊，使民自首；民不敢欺。请于学使，复岁、科两试府学分取之额。邑人省试久未中式，诸生咎初建学宫时择日不利，欲重修；君曰：『诸生盍自反！命岂悬于土木哉』！乃严立讲院程课，日自校之；踰年，而三人获隽。辛酉、庚午、壬申，尝三与同考，得人颇盛。桂林陈文恭公抚闽，尤极引重。君胪十二事陈之，多见施行；十二事者，崇贡院、通水利、整桥梁、裕积贮、广邮亭、兴煤厂、端士习、严械斗、禁囤积、废闯神、戒溺女、止烧山也。十八年，陈公保举知府，引见，记名；再罹吏议，再以知县用。
　　旋丁太孺人忧，免丧；拣发广西。补恭城知县，摄百色同知；精敏一如治闽时。有周甲，与二人夜行，为枪所殒，同行者惊避，黎明走报兵，尸已不见；前官因是被劾。君唤周甲之子，徐问之曰：『汝父故与人有隙耶』？其子初诿不知；既而曰：『有旧仆某，家颇饶；父每向假贷，积有隙。或即其人乎』！乃召周甲所宿逆旅主人，诘之；则曰：『仆于数日前，尝属「周若宿此，盍通一耗」！某不察，实往告之』。君恍然曰：『贼在是矣』！立械仆至，一讯而服。盖是夜仆与其弟候之中途；周既死，剖腹置石，投之河中。至是获尸，沈冤遂雪。百色畀连云南，有地数顷，田、岑二土官互执为己业，历久不决；君奉檄履勘，知为岑氏产，毅然断归，田氏无怨言。君既扬历闽、粤，兴革利弊，知无不为；尤善折狱。凡数十年积谳，得君剖之，狱乃定；上官倚如左右手。方駸駸日起，为同官牵连，罢职；人咸惜之。
　　既家居，一意文酒。所居后圃，莳花叠石，署曰「简园」；日与知交酣饮其中。有以文字质者，欣然论析，终日忘倦。怀玉素不善制举文，君独亟赏之。辛卯秋试还，君视其文，谓必售；及报罢，为之太息泪下。乌虖！可感也已。君生于康熙四十五年十月初二日，卒于乾隆四十五年六月二十四日，年七十有五。配孺人高氏、继配孺人庄氏，并有梱德；先君卒，葬孝仁乡方基村。子五：继夔，云南平彝县知县；继萼，河南登封县知县；继皋，国子监生；继裴，为君弟广森后，继皋，继裴先君卒；继辂。女五；史洽和、汤康业、蒋重耀，储一崧、黄楚兰，其婿也。孙八人：耀迁、耀选、耀逑、耀达、耀进、耀遹、耀远、耀逊。曾孙六人。
　　将以乾隆五十三年十一月合葬于方基村两孺人之茔，礼也。继夔以志墓之文为请，怀玉辱君知最早，不敢以不文辞。谨为之铭曰：芒芒七闽，犷难抚绥；或戢以兵，君以鞭笞。患弭未形，克镇仓卒；人亦有言，徙薪曲突。平其讼狱，光我庠序；士歌于黉，农拚于野。移车桂岭，厥治从同；夺邑三百，人亮其公。水懦火烈，胥以济惠；惜乎骥足，再起而踬！凡百郡县，盍来取斯；安得百君，遍置有司！
　　恭城县知县陆君祠版文张惠言
　　广西恭城知县陆君，讳广霖，字用宾。既卒之十七年，其子继辂以书请于张惠言曰：『先人之葬也，内阁中书赵君怀玉既铭其墓。然吾子，今之有道德、能文章者；以继辂之获与游而不能得一言以传其先人，人且疑先人之有遗行，而吾子弗之许也。敢以为请！邑有吏如吾先人而传之俾有述，抑亦吾子之责』！惠言媿谢非其人，不获；则条具其行事可论者，以为版文，俾着之庙，将俟表君之墓者刻焉。其辞曰：
　　君中乾隆三年顺天乡试举人，四年会试进士。是时，福建知县缺，大吏以请；天子重其人，特用新进士选补，而君得连城。进士之有即用知县，自君始。君由连城知县，历宁化、彰化、顺昌、而彰化再任；最后为恭城县，署百色同知。君为知县，屡以公事失官；凡失三官，辄复以知县用。尝保举知府，终不得迁；卒以知县为同官牵连，罢职焉。
　　君为知县二十余年，所治闽、粤之间或在海中，林箐谿峪，夷民、獠蛮、盗贼厕处，不可施以政。地旷以隔，俗懭悍，睚眦语言，挺刃矢相斗，结连党群千百为辈，吏相顾不敢问；则纵驰羁縻，冀且无事。及其不可隐，则严治以法，痛芟艾之。君以威惠为治，善摘伏、钩距，中民之情；偏言单辞，应手立断。奸民巨豪，先知其主名窟穴所在，张关发机，坏其萌牙；奸不得发。宁化豪刘席玉，其党数百人，号「铁尺」；为乡里害。君始至行县，召之至；及其党皆至，遽执之。众大惊，不知所为，皆首服；论十四人如法。盗邱氏者，居下泉里，聚党自卫，积十余年，吏莫敢捕；君致其族之为诸生者，喻之曰：『家有巨猾，不能擒，罪将及汝』！众曰：『诺』。旬余，盗皆得。而盗贼闻君之威，亦不敢匿；名捕之，无不获者。尝遣吏有所执取，吏难之；君曰：『不得，吾亲往』！至则已自械而待。盖其严如此。然君实以平恕服之，非以武威为务。连城民有负其族之贫者，出其主于祠；贫者怒，火其祠，遂相劫杀，吏当之死。君至，致其族人于庭，谕以情，涕泣交下；众皆泣，大感悔。乃出火祠者于狱而反其主，和如初。台台多漳、泉两郡人，素不悦；往往持兵斗，因肆劫。君之在彰化，以事他出；泉人乘君之不在也，攻漳人于市，众大骇。君闻驰归，亲谕之；咸解兵叩头，君予之杖。其自彰化调顺昌也，守道以彰化多鸭寮，曩时伺鸭者朱一贵以台湾畔，惩之；谓君必禁断，乃去。君曰：『此民业，可禁耶』？审其籍，令邻里保任之。君之宽厚，喜全活人皆此类。故终君所任，无剧盗兵斗者。旧狱无不决；君所不直，退无怨言谤辞。君在闽，尝为巡抚陈文恭公陈十二事，曰崇贡院、通水利、整桥梁、裕积贮、广邮亭、兴煤厂、端士习、严械斗、禁囤积、废闯神、戒溺女、止烧山；陈公以为善，多见施行。其治县，亦皆用此。盖君明习吏事，知大体本末；明足以决之，强足以胜之。而屡起屡踬，终不越县令；又以废退。卒，故人多惜焉。君以善治狱闻；其事见于赵君之志甚具，故采其大者而论之。
　　君之卒以乾隆四十五年月日，年七十五；以乾隆五十三年月日葬于孝仁乡方墓村，夫人高氏、庄氏祔。子五人；继辂最小，贤而有文。孙耀遹，亦与余善。系曰：君之宗，自福始；祖廷炜，父载起。世有绪，以至君；显其德，施于民。胡起之，胡踬之！胡有才，而已斯！君有子，亦作宰；门未昌，其有待。君之季，维其贤。亦有孙，世作程；泽之羕，于是存；有不信，讯此文。
　　--以上见「碑传集」卷一百六「乾隆朝守令」（中之下）。
　　·陈大受
　　陈太保大受碑（为海宁相国作）
　　协办大学士两广总督文肃陈公传
　　陈太保大受碑（为海宁相国作）胡天游
　　两广总督陈公卒于位；事闻，天子悼惜，诏所司祭葬如制，赠三世皆如其官，諡以「文肃」而祀之贤良之祠。明年夏五月，公子某等窆公浯溪山阴；既封，来京师求文刻石以表于神道。惟公显于在官、诚于奉国；其赞翼在内，而宣猷任事之绩尤在于外。尝三为巡抚，后以节钺开军府于粤东西，东南闽、广所至以理。其大者书于史官，而褒纪勒美之辞，宜具丰碑以示永久；予之所以铭公也。
　　公讳大受，字某；籍湖南之祁阳。以进士起家，为庶吉士；既授翰林编修。乾隆丁巳夏，上亲试诸翰林于干清宫；公特以文被知遇，名在第一，即改官侍读。九月，迁为学士。凡四阅月，自学士四迁至吏部侍郎。公官之迁速也，始虽由文字；然上察知公勤慎，足任重大。
　　会安庆巡抚阙，遂以命公。公自庶吉士为侍郎出抚，至是仅七年；近世以来，未有也。安庆地接楚、豫，素多盗；又值岁俭，州郡仓庾皆虚。公至，下有司严搜捕之令，得盗五十余人，又获其为患于江中者，由是屏息；则议赡恤、筹乏缺，凡可以济，莫不计画之。久之，虚者就盈、瘠者以起。
　　在安庆二年，移抚江苏。江苏与安庆虽并号上、下江，顾为治烦、简特异。大抵安庆简朴事少；而江苏赋最天下，地大政殷，俗尚华侈、好斗、喜讼，吏多滋奸，素难整。其淮、安、徐、海之地，尤资麦为食；时连不熟。而自金陵至吴淞滨海郡，霖雨盛作，山水并涌发，田庐、户口多被漂害。公使所属殓其死者，出官粟赈之；又发库中金遣人赴邻省市榖贮之，以备救恤。复请缓漕粟征，事稍定。其明年，淮、徐岁饥如故，民皆采食蒿梠，殍殣满道路。公使吏核其尤饥者按口而籍之，借给官粮两月；且以闻于上，得留漕七万石以赈焉。壬戌七月，黄河大决。石林口合诸湖水势汹甚，兴化、泰州被患尤剧。公闻之，亲驰往视，令多具舟船，遍之乡里；凡户居垫卑、将就浸没者悉载之出水，使处陵阜而赈之粟与钱，诸漂流失归者皆为安集之。复虑农佃者春无以耕，请官酌与资，使家得畜牛；而借其粒种。凡抚吴遘水者再、遘荒者六，悉力济之；而吴人得安者，惟公绩也。时有上言禁民藏粟者，户部以其议牒行四方。公以为使有粟之家必令出卖，毋许多积，则市价大贱，粟将他贩，至夏、秋交，民间转患乏食，为计非便；即以言于朝。于是，在江苏五年矣。
　　上念公之劳也，丙寅七月，加阶太子少保，因使公抚闽。人或言海上有岛十四，计为田万亩余，垦之可资闽人食；前抚请开之。公以海外地，久在禁令，一旦往垦，聚人必多，尤虑生奸；若设兵弹压，为费弥甚，于事无益；辄奏罢之。台湾地悬海外，旧制以其地广，岁再熟而出榖多也，常使内运以食漳、泉之民；其后居户益众，耕寡粟少异于初时，而内运岁额如故，然实无以应。文书空行二十余年，谓之「压欠」；公视牍知其弊，奏而罢焉。又念台湾本重地，为闽门扞，不可无积贮；乃请定储粟四十万石，为着令。闽俗视吴尤悍，山海遐僻，奸宄所丛；公莅以明察而持之严整，故吏皆振起。既连抚三省，益洞晓当世事；凡所陈奏，咸中机窾，多报可焉。
　　初，湖南人仕于朝而位最显者，故尚书总督武陵杨公、前兵部尚书茶陵彭公，两人皆天下所知。方公入仕时，武陵已久在位；后卒与并为督、抚，以印相受代。而其选庶吉士也，为雍正十一年癸丑，则实出彭公之荐；及公既大贵，尤能以其小心恭谨结主上深知，是以被遇优而倚信愈重。岁丁卯，自闽抚召拜兵部尚书，俄转吏部，旋协办大学士；顷之，晋加太子太保。己巳七月，出总督保定；未几，还朝。
　　庚午春，上以公为两广总督。先是，今礼部尚书王公抚广，斤斤持法绳下，人称其峻。公亦谓吏治宜肃，毋徒为宽容；自大吏以下，有欲纠劾，直举奏之，多坐法者；曰：『吾知尽职奉上而已，宁以怨薄自嫌』！
　　视事二载，当乾隆辛未岁，人谓公且复入为相；乃公以劳勤属疾，疾且亟矣。公于为人，外静和而内深周。尝为丙辰丁巳同考官、己未殿试读卷官、戊午典试浙江、戊辰主南宫试，故门下士特盛。其抚吴也，吴旧多陂堰圩塘，或有久废者；而自辛酉之被水也，又多溃毁：以其功钜费重，人不能修。公出官粟数千以借之，召民兴庸，计时而工毕：于江浦县缮三合、永丰、北城之圩，于句容县复郭西塘、黄堰，于苏州、太仓疏刘家河；灌溉瀦泄，得以时便。其在闽、广，声尤赫然。公之没也，为八月某甲子。方疾既笃，尚拳拳国家；予盖观公遗表而叹公感上厚恩，尽瘁祈报无忘须臾，二十年如一日也。
　　予与公同姓，在内阁也，于官又同；知公为深。故叙公生平，凡其见诸当时施诸事为论定之在天下者，不可得而没也。铭曰：宪宪陈公，起自南服；实挺而生，天縡用穆。有加特达，遂登球玉；宜卿宜尹，惟亮惟恪。帝曰『贞哉！汝谐朕牧。东南汝畀，往以功速』！其猷既告，吴、楚是厘。人嗟于垫，公振其危；人嗟于馑，公哺之饥。亦五、六年，载度载咨；人瘠公瘁，人腴公怡。迨闽及粤，德施孔皆；尚书佐命，允明允翼。帝谓『辅予，以表百职』。保传优崇，宠秩光锡。将相出入，刊鼎勒帛；太常书勋，番番奕奕。祝融洞庭，增壮象色。惟人之瘼，公慰绥之；惟国之经，公赞扶之。公乎干止，身实勤之；以承眷褒，宜永申之。上諡扬之，荣典将之；令辞有式，厥律是贻。
　　协办大学士两广总督文肃陈公传朱珪
　　陈大受，字占咸；湖南祁阳人。雍正十一年进士，改庶吉士；乾隆元年，授编修。
　　二年，上御干清宫，试翰林、詹事诸臣诗、赋、论各一篇；日午，御座以待。大受章最先成，奏焉；上喜，置第一，擢侍读，充日讲起居注官。是年，累迁左庶子、侍读学士、少詹事。三年，再迁詹事、内阁学士兼礼部侍郎，主浙江乡试。
　　四年，迁吏部右侍郎，充经筵讲官。冬，出为安庆巡抚。是时，庐、凤、宿、泗、颍洊饥，发仓榖且尽；大受请于宜麦地买麦，又分籴于江、广，且发且储。六年，寿、宿水，无麦；则以振之。既连岁饥，多盗；尽擒致之法。有六十余人者乃盗米、麦，大受哀其情，为奏原之。
　　夏，署江苏巡抚。江苏常、镇、扬、太水，大受至则粜仓榖、疏沟浍、筑圩岸、修庐舍、敛浮殍、籴邻榖，请缓今年征。水平，鱼虾种在野；乃募民先冬捕，蝻种遂以绝。既，实受江苏巡抚。七年，准、海、徐下田积水，不可以麦，民有食蒿者；大受为口借二月粮。以闻，上命截江、广漕米七万石振之。初，句容之黄堰坝灌田八十亩、郭西塘灌数百顷，岁久且淤；大受乃贷社榖，令民以力就食，利复而民不饥。秋，河决古沟，再决石林，高、宝、兴、泰、徐水；大受以闻，上命截漕米，拨协银榖计千百万。大受请借民草价、蠲牛税一年、禁温州商之海运者，皆报可。又发帑海州，为买榖平粜。十年，户部议禁商囤；大受以为『商人贮米，得少利则散，贮不过一岁，民且利焉；请勿禁便』。又奏：『城工核减，议在节用；用省工恶，修更倍之。城郭以数百计，不宜节于目前』。上皆是之。十一年，加太子少保。秋，淮、海、徐属之被涨灾者十七。大受行邑至海、沭，见草食者，取尝之苦涩；乃趣散粟，借之种。
　　调福建巡抚；十二年，奏台湾仓榖之压欠者除之，免其民陈宗等□饷。闽故民番杂处，语非译不通；民有坐杀人者，番贿通事成之。大受疑其情，再鞫，竟得白。冬，入为兵部尚书。
　　十三年春，上东巡，大受驰至行在；召见，问东土饥馑情事，大受尽以所见对，即命于行营前议振事。既命还京，主会试；转吏部。夏，直军机处协办大学士事，直上谕处；教习庶吉士，侍讲经筵。秋，兼署户部。时金川用兵，上忧勤方略，军书如织，虽夜分必达。大受日数被召见，或宿直庐；凡大谋几事，皆与焉。出入见星以为常；归则积帙数尺，刻烛披览。十四年春，金川平；晋太子太保，加军功三级。秋，署直隶总督。大受既尽瘁，病甚；上数存问，遣医赐葠药。冬、稍闲，还京。
　　十五年春，出为两广总督。两广去京师既远，官偷民哤；大受欲以猛易之，举劾不法之吏无虚月，风俗为之一变。
　　十六年秋，疾作，卒。遗摺至，上大悼惜，命入祀贤良祠，与三代封，廕一子辉祖；赐祭两坛，諡「文肃」。
　　初，大受父彩，奂神人以绯衣儿授之，生大受。儿时行仆市中，逸马群至，止焉；人以为异。及长而家贫甚，耕于山麓；同舍渔者每夜出捕鱼，大受为候门，则读书以为常。既贵，以父、母、生母皆不及养，故每自刻苦；事兄尤谨焉。神气端俨，眉目皆上起，丰髯有威，朝廷以为重臣。子四：辉祖、绳祖、严祖、及祖。
　　--以上见「碑传集」卷二十六「乾隆朝宰辅」（上）。
　　·罗君（失名）
　　陕西西安城守参将罗君墓志铭齐召南
　　君讳某，字某，姓罗氏。先世宋末自闽潮，卜居揭阳之上洋。明初，迁于城。代有积德；以诸生赠行人、祀乡贤、讳拱阳者，君高祖也。曾祖进士，官吏部员外郎，讳万杰；国变后，隐遁不复出，乡人私谥「文节先生」。祖国学生，讳基蒙。父康熙癸巳孝廉，讳镇瑞。以君贵，自曾祖以下俱赠昭勇将军；妣皆赠淑人。
　　君孝友天至，自幼颖悟异常儿，读书明大义，德器嶷然；时论谓罗氏复见「文节」。长而仪观魁梧，工举业，又工骑射。雍正癸卯，中式武举人。丁未，成进士；简发浙江杭协乐清守备事，掌温卫印。军政最，迁直隶天津都司；改驻白石口，摄广昌营。久次，迁福建汀州右营游击，调台湾；积劳，擢陕西西安城守参将。所至，皆有成绩可纪。乐清久旱，令方高宴；君曰：『为民父母，不当为请命耶』？遂步祷，得雨。温卫清理屯粮积弊，人服其廉。而白石在紫荆关外两山中，鸟道一线；旧有关，税甚苛。君毅然请于制府孙文定公，减驼载及牛马征钱之半、免肩负及鸡豚之全，以惠穷民；制府深赏其言，即报可。城小地僻，君视民事如家事。署南创义学，教其子弟，暇即执卷自娱；于九边形势，靡不熟究。圣驾幸五台，道途治办，得甄录。地患虎，君设赏格，虔祀山神；虎远遁。在白石十二年；其去也，兵民扶老携幼，泣送数百里。台湾孤悬海外，兵系闽八镇更戍，骄悍成风；君号令严明，军威肃然。地多浮沙，郡县并无城郭；前镇帅筑一砖城，岁修岁圮，功迄无成。君议上制府，请仍用木城；官民便之。奉檄稽察南、北二路，手图山川、道里、厄塞以归。其在西安，大兵方西讨，道经潼关，君部署次第，戴星出入者数月；后复分理台站，以军功特晋一阶。身督养马送巴里坤，往返无误；同官皆服其才，谓「显擢可指顾得」，而君竟以尽瘁卒矣。呜呼！才识如君，使为守令、为监司，其政治及民，必当如古良吏；其设施讵止是哉！
　　余又阅「年谱」：八岁丧母林氏，哀戚如成人；事继母魏，曲尽其孝。受叔父托，代为立后，抚从子如己子。入仕后，屡以归省，建宗祠、营兆域、置祀田；宗党戚友往来賙恤，靡闲言。此固士大夫所共慕者，其可不谓之贤矣乎！君生康熙庚辰十一月初十日，卒于乾隆己卯八月初二日，享年年六十。娶谢氏，有贤德，封淑人。子四：长桢侯，先卒；次桢佐、桢倌、桢仁。女二：长适普宁张纪丰，次适同邑李应进。今将以某年某月某日葬君某乡之原，桢佐来谒，乞志铭刻诸石。铭曰：文武并重典有常，君也儒将称循良；佳城既卜铭其藏，厥德获报后允臧！
　　--见「碑传集」卷一百十六「武臣」（下）。
　　·金溶
　　浙江督粮道金公溶家传卢文弨
　　公讳溶，姓金氏，字广蕴；顺天大兴人。父怀玮，武进士，云南援剿左协副将。
　　公少师事秀水诸草庐先生锦。雍正八年，成进士；试刑部，授江苏司主事，历员外郎中。乾隆元年，主试贵州。四年，擢山东道监察御史；继协理江南道，巡济宁漕。八年九月，以言事罢。九年二月，复职；旋命往福建以道府用。十年，知漳州府。十四年，授台湾道。十七年，回内地，摄知汀州府；丁母忧。二十一年，赴陕西办理军需，补驿盐道；署按察司使者三，署布政司使者一，署潼商道、延绥道各一，丁父忧。二十九年，补浙江督粮道，又一署宁绍台道事。三十二年，原品休致。两遇国家大庆恩，晋二品阶通奉大夫。四十二年十二月甲午，终于家；年七十有三。
　　公清正自矢，识治体。居台中，有谔谔声，补外，所至皆有利民事；而漳州以艰治，故其绩为尤着。其傅奏传于世者，有「培养元气」疏；其略曰：『臣闻国之所恃者民，民之所赖者养；是以有天下子万民者，其道必以遂其所欲，给其所求为最急。家苟宁矣，国亦固焉；人苟遂矣，君亦泰焉。是则好生以及物者，乃自生之方；施安以及人者，乃自安之术。民于今日，生齿日益繁、费用日益广，财之流也不见其充，财之用也常苦其诎；养生之累深而有生之乐寡，救死之念切而畏法之情轻。京师者，天下民之所乐趋也；今反殷实不及于前时、规模大减于夙昔，推之各省，抑可知已。陛下临御以来，纶綍之宣非无国计，纲纪之布俱关民生；以箴谏为国华，以谦冲为治本。当此时而富寿不登、治化未洽，追怀前修，实用内热。此臣反覆思维，而愿直陈于圣主之前也。比者天灾流行，亦甚频矣：乾隆三年，陕西地震，为害甚钜；四年，河南、山东，咸被水灾；今兹浙江、福建、湖北之地，亦有淹浸之患。从来外吏之弊，揣悦意者则侈其言，度恶闻者则小其事。灾异之来，得达九重之上者，虑未必尽实；幸而实矣，而蠲赈之下逮者，虑未必无遗。故与其补苴于已然之后，不若保护于未然之前。「书」：曰「制治于未乱，保邦于未危；已乱、已危，则无及也」。故今日所当务者，在乎培养元气。臣愚，不能周知治体，窃以所见及者六事具陈于左。虽所以厚国脉而裕民生者，不尽乎此；然千虑之愚，冀或一得。惟陛下裁察！一曰开荒之地，免其升科；二曰带征之项，宜加豁免；三曰守、令殿最，必以民事；四曰关税额外，免报盈余；五曰京师铺面门税，请免征收；六曰积诚以感召和气』。娓娓凡千余言，辞多不载。末复言：『昔我圣祖仁皇帝道冠古今、泽被无穷，人到于今咨嗟叹息者，必以「体仁长人」为称首；散小储以成天下之大储、捐小宝以固圣人之大宝，则所以养民生之元气而绵无疆之休者，固可行之万世而无弊也。我世宗宪皇帝遗诏内云：「凡各衙门条例，有从前本严而朕改易从宽者，此从前部臣定议未协，朕与廷臣悉心斟酌而后更定以垂永久者也；应照更定之例行。若从前之例本宽而朕改易从严者，此乃整饬人心风俗之计，原欲暂行于一时，俟诸弊革除之后仍可酌复旧章，此朕本意也；向后遇此等事，则再加斟酌，若有应照旧例者，仍照旧例行」。夫张而不弛，文武不能也；弛而不张，文武弗为也。一张、一弛，文武之道也，则所以为国计久长者；其意可深长思矣！臣身值太平之盛、幸际无事之时，非不知缄默可以容身、苟且亦可塞责；但思知无不言之谓「尽」、事君以义之谓「忠」。国家之大政，未有重于民生；民情之厚望，要惟在于宽大。仰见我皇上有惠下之念而众情未洽，有图治之怀而庶绩未乂，有尧、舜聪明之德而未光宅于天下，有覆载甄陶之量而未溥被于无方；故臣每中夜静思，展转而不能自已也。伏愿体天地之大德、法祖宗之宽政，事事以厚生为基、时时以固本为念，毋务于速成、毋怠于持久，将见资富能训、化美俗醇，唐、虞三代之风不难再见于今日；固臣之愿也，社稷之福也、万世人民之庆也』。时翰林、科道轮日奏陈经、史，公于经首以「易」「益」「彖传」「损上益下」之说进；谓『务鸠敛以裕籯椟之积者，匹夫之富也；务宽惠以成盈宁之象者，天子之富也。损下益上，上固益矣；卦不名「益」而名「损」，则知下损，上亦损矣。损上益下，上固损矣；卦不名「损」而名「益」，则知下益，上亦益矣』。又以「系辞传」释「大有」「上九」之辞进；谓『人君庆赏刑威一一合诸天道，则君也而天矣；出身加民一一孚于民隐，则元后也而父母矣。天人昭融，则天佑之也固宜。且信曰履明，当践其实也；顺曰思明，当反其衷也。又以尚贤，所以质之简在之臣而为信、顺之助也。当大有之世，治进升平，宜若可以少慰，而犹必兢兢若是，可知有大者不可以盈，而获福者必有所自』。又以「系辞传」释「否」「九五」之辞进；谓『当天下未安而求其安，其精神之奋发也恒易；天下既安而思其长安，其志气之操持也恒难。故圣人于此，谆谆以不忘致戒也。夫不忘，岂但虚萦诸念虑而已哉；必也，有其实焉。敬以作所，则其神常清；谦以受益，则其气常敛。无众寡而皆可以胜予，则无可忽之人矣；无小大而皆凛于冰渊，则无可忽之事矣』。又以「谦」「彖传」之辞进；谓『先儒之训「谦」者，曰「有而不居」。夫有而不居，亦且并不敢自信为有而谦；乃至义理之精征，能疑似之必辨乎？功业之广大，能措置之咸宜乎？始终之异致，能日慎一日而无须臾之闲乎？细行不矜，终累大德；履霜不戒，驯致坚冰：如此而复何所居乎？又何敢自信其有乎』？又以「系辞传」「圣人之大宝曰位」三言进；谓『天生民使司牧之位，缘人而有也；以庶邦惟正之供财，因人而生也。缘人而有者，非爱人何以守其位；因人而生者，非散财无以得民！民也者，君之体也；财也者，民之命也。君者，为民理财者也，非以财自封也。「记」曰：「货恶其弃于地也，不必藏于己」。又曰：「君子不尽利以遗民，故仕则不稼、田则不渔；此王居之所以贵于涣也、此损上之所以为益也。有所涣，斯有所聚，而涣者亦聚；有所损，斯有所益，而损者亦益。计不出此，而孜孜焉惟贿之是患，甚非所以安上而全下也』，又以「书」「大禹谟」益之戒舜之言进；谓『君道莫先于敬、莫要于诚。倘谓无虞不足畏也，纪纲日弛而晏安是耽，则敬者怠矣。且有贤不能用，抑或阳用而阴弃之；有邪不能去，抑或暂去而仍系之：则诚者伪矣。怠、伪相乘而欲致治光美也，不亦难哉！以舜大圣而益犹咨嗟告诫若是，则可知无虞之时，最易萌可虞之机；而克艰之怀、无荒之戒、其难之吁，诚无时不当廪廪矣』。又以「说命」「非知之艰、行之惟艰」之言进；谓『听言固艰，而无若行之尤难。人主最亲信者，莫过于近习左右之人；近习左右之人，未必人人皆知大体也。更其甚者，善政，则故遏之使不能举；弊政，则故延之使不能废；人之贤也，或多方以阻之；其不肖也，或设计以弥缝之。其中情伪曲直，千变万化，欲灼然辨之真、信之笃，独断以行之而无一毫牵制之私，岂诚难乎哉！善乎！朱子之言曰：「知其为是则行之，惟恐其不力，不当忧其力之过也；知其为非则去之，去之惟恐其不果，不当忧其果之甚也。知其为贤则用之，惟恐其信任之不专、汲引之不广，不当忧其为党也；知其为不肖则退之，惟恐其屏斥之不速、蟠结之不尽，不当忧其有偏也」。此深得王忱「不艰」之旨矣』。又以「皋陶谟」「同寅协恭和衷」之言进；谓『衷也者，中也。皇之所降也，本愚夫妇同具之理，而极之为大圣人所不。能敬，则无喜事、亦无畏事；能和，则不徇己、亦不徇人，而后「中」乃可得也。舜博采众论以成一是，求中之道至矣。然听言宜广，用人则宜慎。其人君子也，虽气禀、学问之不同，如醯醢、盐梅皆可以相济而得其中。其人小人也，不失之愎、必失之懦，使之杂厕于君子之间，必如薰莸、冰炭之不可以相入；欲其和，岂可得哉！故人君欲臣之敬且和，则尤以知人为最急。抑有谓「下比周，则上危」者，此衰世之言也。君子同道为朋，师师赞赞，以共成国是；宁必告讦成风，然后为贤哉』？又以伊尹告太甲「听言」之道进；谓『伊古以来，求言之主未尝无也，而能收听言之效者卒鲜。良以正言易逆，不期离而自离；邪言易入，不期合而自合。喜怒所发，猝不及持，以致观望揣摩者不从其令、从其意；大臣持禄而不肯谏、小臣畏罪而不敢言，比比然矣。夫公耳忘私、国耳忘家，无所畏避、不为迎合者，能有几人！妻子之累深、富贵之念重，则不敢言；无刚直之操、无虑远之识，则不能言。且言之切者，或类于沽名；言之激者，或指为立异。防患于未然者，近于迂图；虑事于几微者，涉于琑细：则言亦何在而可乎！若唐之李绦，谓「人臣死生，系人主喜怒，敢发□谏者有几！就有谏者，皆昼度夜思、朝删莫减，比得上达，什无二、三」。益见进言之不易，而听言之不可不审也。惟以道，立听言之的。言之逆于耳者，不必尽于道有当也，必求诸道，〔而道〕乃出矣；其非道者，亦〔先〕以道绳之，而〔非道〕自见矣。言之逊于志者，不必尽于道无当也，必求诸非道，而非道乃显矣；其道者，亦先以非道绳之，而道始不爽矣。抑又有进者：容直非难，用直为难。如憖置之耳，而姑以不罪者博宽大之名，更失进言者之所望矣』。又以「诗」「大雅」「思齐」之三章进；谓『天下之大，本在一人；一人之身，本在方寸。表端则其影必正，源洁则其流必清。朱子云：「天下之事，无一不本于人主；其观感之间，风动神速，盖有不待于劝威者」。黄干云：「虚灵知觉，我所有也；慢怠而无以检之，则为气所昏、为欲所乱矣」。诚能惕然悚然，常若鬼神父师之临其上、常若深渊薄冰之处其下，则虚灵知觉，自不容于昏且乱矣。故观文王之德之纯，则知文王之敬止矣。常敬则常明、常明则常定焉，有时、地之或间哉！此其所以下土式化而为六州之归也』。又以「表记」君子「庄敬日强」二言进；谓『敬者，德之聚也。中非敬不能涵，诚非敬不能立。气之决骤轶于奔驷，敬则其衔辔也；情之横放甚于溃川，敬则其堤防也。君子上达达以此，日进无疆进以此。不然，怠气乘而不能自振，欲念炽而不能自遏；宴安娱乐之事多，则整齐严肃之意益少。不日强，则日偷；其势不甚可危哉』？又进史论三章：一、唐高武功元年论「止盗不在重法」事，一、唐太宗贞观十年黜权万纪言「采银」事；一、贞观十一年魏征上疏言「待下未尽诚信」事，不具录。其拟议而未入告者，亦不着也。值湖广总督孙嘉淦因扶同抚臣事被议，奉旨派令修顺义城工；公上疏，言『赏罚者，人主御世之大权。赏得其当，则人人知劝；罚得其当，则人人知惩。向来臣工有罪，于应得处分外，间罚令出赀效力者。缘其在任之日素清名，但褫其职犹不足以蔽辜，是以罚令出赀效力，使天下晓然知所得者究不能为子孙身家之计；明以开「急公赎罪」之条，默以寓「禁暴」之意：法诚善也。今孙嘉淦历任以来，其能否优绌，臣亦未敢深论；至其操守之不苟，久在圣明洞照之中，而亦中外之所共知。今亦令其出赀效力，似与用罚之本意有所未协，将于国体不无少损。且令天下督、抚闻之，谓以嘉淦之操守可信，尚不免于议罚；恐一不得当，而己即踵其后。将必堕其廉隅，以豫为将来之地。是一赏罚之行，即天下风声之树；诚不可不慎也。臣系雍正八年嘉淦为会试副考官所取士，谊属师生，臣不敢避师生晋接之微嫌，忘国家赏罚之大计；用是据理直陈，伏乞圣明采择』！疏上，部议革职。
　　其复起为漳州也，州俗强悍好讼，胥役多至千余人，其党类盘据各上司衙门、势力出长官上，藏纳奸人，多耳目侦伺，捕之卒不可得；公至，汰去其有违犯者数百人。有吴成者，设局诱少年子弟入其中吃鸦片烟，纵博、宣淫，无所不为；而十数年无一犯。公具得其踪迹，乘夜昏黑率家童开门出，召徼循三四辈执锒铛随其后，步行至其家，奸状乃毕露；按法重惩之。其党不及措手，继又搜捕得数人，风始戢。一监生犯事，请褫革，上司不许；公知吏人实为之奥援，不具官文书而自为禀以申上，乃始得请。龙溪县之乡有名华崶者，居民四、五百家，商贾辐凑；去县二百余里，纳租、赴愬皆不便。自康熙四十四年即请县丞移驻其地，至公为守时已四十年矣；更二十余政，请者不已，率为吏所格。公询其故，则以县吏之司征者，分之则利薄也。公取尘积之案卷，手自料检，得其肯綮；以言于大府，大府许诺，事旦夕行矣。适司藩者代去，藩吏复乘间议驳，不敢由府转，径下县；公闻之大怒，句县吏欲加严刑，乃具服交通阻挠状。于是复重以请，大吏始具奏，分驻如公言。公亲往其地营度建置，遂无敢梗者。民至今享其利，皆曰『非金公之威断，莫能为也』。府城内有河以通舟，且地气疏泄，可以免白蚁之害；岁久，皆为民屋所占。公察其阻水道者，彻去之；稍侵岸旁地而犹不碍者，令出赀输官以为疏浚费。不年余，已复旧观。于是修文庙之乐器，选民之俊秀，教以乐舞之仪；新芝山、丹霞两书院，筹其修脯、膏火，师徒皆有资，学业大起。厘名宦、乡贤之合祀典者，约其行谊、功绩，各书于神位，亲率其后人而致祭，教之以「无忝乃祖」。行乡饮酒礼，择乡先生致仕工部主事王材以为大宾，跪荷械者于门外；礼毕，谕罪人使知愧悔，而量减其罚。宾兴之礼废久矣，公始复之；是日来观盛礼者，咸诧以为旷见云。明燕王之变，漳州教授陈思贤与诸生六人在明伦堂尽节而死，旧有专祠废为民居；公令民纳地价，因其赀改建于芝山书院之旁，并以明末黄石斋先生合祀焉。十三年春旱，米贵；上司檄开库平粜。公计府、县所储仅十五、六万石，去新榖登场时尚远，粜尽而无以继，民益失其所恃；乃先劝有榖之家出三万石以粜，又给印纸令商人赴粜于足榖之处、又请宽台湾带米入内地之数，日草履步祷于十数里之外。时催粜之檄屡下，而公不动；四月向末，方始开粜。至六月，新榖登、雨亦降，米价频减，民情帖然。上司初怪其所为；至是，始备陈委曲，获嘉奖焉。不轻准词状，以息牵连之累；当准者，即不使告者远扬，速为审断。虑其言语不通而译者移易其轻重也，书牍以示其人、悬牌以谂于众；皆可为来者法。
　　娶龚氏，赠夫人；继娶马氏。子四人：克诚，瑞金县知县；克让，国子监生，前卒；克俊，举人；克杰，国子监生。孙五人：绍章、绍簪、绍纶、绍祺、绍闻。曾孙一人，轩。
　　旧史氏曰：余主公家最久，公谨慎周密，所为章奏未尝示人；惟「议耗归公」，上令九卿、翰林、科道人人各言其意，余乃得见。公奏草有云：『取之于正赋之外而质言之曰「耗羡」，足以杜为吏者之增额而重科；颁之于常禄之外而明示之曰「养廉」，足以动在官者之顾名而思义』。余读而亟善之。今来京师，公已下世。从公子索章奏观之，叹公之于经术深矣；所谓「既殁其言立」，殆是谓乎！辄少加约省，以着于篇。若其治绩，宜不独漳；盖由后政张君镇请之而具告之，亦子文之忠乎！公督粮于浙，其清名与江苏胡公文伯相埒；吴、越之人蒙其福，咸相忘也。今去之久，更有余思云。当时去公者，公之同年生也；欲邀不党之名，使得优游于家十年以寿令终，非正所以成就公乎！公子不以传属余，而余自欲为之。余亦合河孙文定公所取士也，老而无所成就；若公者，殆可谓无愧师门矣！
　　--见「碑传集」卷八十五「乾隆朝监司」（下之上）。
　　·陈宏谋
　　光禄大夫经筵讲官太子太傅东阁大学士兼工部尚书陈文恭公宏谋墓志铭
　　东阁大学士陈文恭公传
　　光禄大夫经筵讲官太子太傅东阁大学士兼工部尚书陈文恭公宏谋墓志铭
　　彭启丰
　　稽古三代忠贞笃棐之臣，罔不终始典学，懋明厥德；用能左右宣力，允孚于万民。自秦以降，法令滋章。当涂之士苟合时变，诗、书所陈，动谓迂阔，本末横分、内外决裂，学失其统而人才坏，毒流于民；非一日之故也。圣皇御世，大道重光，二、三大臣往往能古训是式，以忠实心达于政事，赞太平之功；兹非所谓咸有一德者与！临桂陈文恭公当今皇帝时任节钺最久，已而入相；当世士大夫盖莫不推公之学，以为有古大臣风。公固未尝以学自名，而人之推公者，觇于其政而知之也。公以雍正元年举乡试第一，成进士，选庶吉士。明年，授检讨，迁吏部验封司郎中，摄文选、考功两司，公正有声。七年，迁浙江道监察御史。在台中所陈奏，务持大体。监生旧有考职之例，试者多属人为代；世宗知其弊，敕令自首，而州、县吏胥藉是为扰害。公请止禁其将来，而免其自首；上召见，征诘再三，公申论甚晰，乃退。寻允公奏，上以是知公，命以御史知扬州府，得便宜奏事。已而丁父忧，上官留之，辞不许。旋授江南驿盐道，仍带御史衔，摄安徽布政使。又丁母忧，奉命留任；因乞假归葬。十一年，授云南布政使。乾隆元年，以吏议降三级，授直隶天津河道。五年，迁江苏按察使。明年，授江西布政使。甫到官，迁甘肃巡抚；未行，调江西。八年，调陕西。十一年，调江苏；寻调湖北，入觐。时川陕总督庆福征瞻对，陈奏军事多隐蔽；惧公发之，乃劾公十二罪。部议落职；上原公，命留任。明年，再调陕西，权陕甘总督。十五年，授兵部侍郎，仍留巡抚任。其冬，入觐。会河决阳武，上命公权河南巡抚；往来河堤，塞决口。十七年，调福建。十九年，复调陕西。明年，调甘肃，再调湖南。二十一年，又改西安。明年，调江苏。已而，迁两广总督；疏辞，不许。二十三年，以总督衔还江苏巡抚任，加太子太傅。明年，以捕蝗案，削总督衔。二十七年，以失察浒墅关奸胥，部议落职；上命留任。寻复调湖南，权两湖总督。明年，迁兵部尚书；入京，改吏部。公在外三十余年，历省十有二、历任二十有一；所至之处，无问久暂，必究悉于人心、风俗之得失及利害之当兴革者，筹其先后，以次图之。每有兴作，人多以为难成；既而辄就理。或当更代，即以闻于朝，责成受事者。其察吏甚严，然所举劾必择其尤不肖者一、二人；他吏率檩檩就法，惟恐及己。公之学，以「不欺」为本。与人言政，辄引之于学；以为仕即学也，尽吾心焉而已。故其所施于国家上下之际者，务各得其理，人咸安之。
　　在扬州，以廉、惠为治。淮、扬被水，民多流移，公奏请民所过处官给口粮，护送回乡里，得补入赈册；报可。造狱舍，置田以益囚粮。先是，盐使者令淮商于税额外岁输银助国用，自雍正元年始，积数十万，注册报部；然实不以时纳。及奉部檄移取，始行追征。公言『新旧相仍，亏欠日积。请自今停输助之款，以恤商人』！顷之，诏如公请。
　　在云南，时方用师猓夷，运粮者苦道远；公改为短运、递运法，民便之。山有铜厂，向召民开矿，以资鼓铸；后民苦厂官烦苛、工费薄，遂相戒不前。公请量加工费，除抽课外，听得自卖矿铜；民争趋之。已而更凿新矿，铜日盛；遂罢买洋铜之令。立义学七百余所，刻「孝经」、「小学」及所辑「纲监」、「大学衍义」诸书，颁行各学；令苗民得入义学，教之书，俾通文告。其后边人及苗民多能读书、取科第，公之教也。
　　初，公之葬亲归也，奏广西垦荒之弊。时外吏多以劝垦为功；广西报垦者少，巡抚金鉷请令罪废职官及外省官生垦田报部，以额税抵银得官。于是贪利者多与有司相结，按额荒册责民报垦，给之工本，即以为己功；又访民间田浮于税者，冒为新垦起科，报部多得官去。报者至十余万亩，然田不增而赋日益，民甚病之。公目睹其弊，奏请罢前例；世宗命言之督臣尹公继善分条定议，会抚臣勘验虚实。今上初元，公恐抚臣尚护前失，再上奏，言『有司劝民报垦，百无一实。又粤地硗薄，一年耕必以两年息地力；计田三、四亩，始抵膏腴一亩之利。若听其冒垦，势不能支，民必流散。请将报垦抵捐之田尽数豁除，不烦再勘，惟民之愿，自垦者听之』。敕部密议。而抚臣申辨至再，公复极论其非是；上以公粤人，累陈粤事，恐启挟持有司之渐，因有天津之命。既广督杨公超曾与新抚杨公锡绂会奏豁除抵捐之田，一如公请。
　　公在天津，访求水利，时乘小舟沿河上下；尝曰：『老河兵，是吾师也』。河问、沧、景诸州最洼下，恃堤防为卫；公相其夷险，筑遥堤、月堤、缕堤，又行放淤之法，泛水盛涨，多挟沙而行，导之由左口入堤停水沈沙，复放水从右口出。如是者数四，洼地悉平满，成膏壤。又计北河全势，议浚黄河故道，多开沟渠，俾水归于河、河归于海，庶久远无患害；司河者以费烦，寝其议。
　　为江苏按察，设弭盗之法，重诬良之令，严禁亲丧不葬及火焚亲柩者。
　　在江西，岁饥，粜常平仓粟，令富人毋遏籴；遣官籴于楚，且招川、湖之商人各载米至；更设厂赈粥。发帑修城垣、筑堰埭，令民就食于工。其他在陕、广诸省，遇荒岁酌盈剂虚，以济民食；多此类也。
　　南昌城南罗丝港为赣水所趋，善冲突；建石堤御之。左蠡、朱矶当众水之冲，往往泛滥为灾；亦筑堤百丈，水患稍平。江西居人族大者多立宗祠，置公田以通有无；然好讼，费皆出于公田。公仿「吕氏乡约」，令各举贤者为族正，平其斗争，导以礼法。
　　治陕西，尤以农桑为先务。陕西本古蚕桑地，近世渐废弃，布帛皆资东南诸省。公立蚕局，募江、浙间善蚕织者导之，令民种桑、养蚕；不能自织者，卖丝于官。顷之，利渐着，西安、华州织缣充岁贡。又劝民养山蚕、种山薯，俭岁以充食。又修治渠泉，制水车，教民戽水之法；凿井二万八千八百有奇，旱岁得以溉田。
　　河南归德地洼下，与宿迁为邻，故有巴沟以通下流；久之淤塞。公在河南，疏巴沟，归德赖之。
　　既至福建，值米贵，内地俱仰食台湾，商人自台来者，例一舟不得过六十石，关吏因而厉之。公请弛禁以便民，从之。
　　在湖南，岁大熟；适江南饥，公请发滨水仓榖二十万石以济之，买民间榖归之仓。又招民垦云龙山下荒地，禁洞庭居人壅水为田以宽湖流，水不为患。
　　初，抚江苏时，吏治刓弊。公率之以勤，立期限以清案牍，兴其廉者、能者，惩其贪墨者；而人知奋。患苏俗好华，为具条约，宴会、服御不得过度。止妇女毋游观、禁僧道为靡曼之音，而痛惩其淫者。州、县官故以收漕为利窟，干没无巳；自尹文端公为巡抚时，极意梳剔，所部肃然。至公申明旧章，民用不扰。自公去后，有司稍稍得自便；而民乃益思公不置七前公抚江苏者，在我朝推汤文正、张清恪为最贤；然二公俱遭谗构，赖圣祖曲全之，亦既不安其位矣。公遭逢胜于二公，为天子勤求民瘼，弥缝补救，矻矻不怠；未尝与人立崖异，要自不为苟同。而人莫不称公，以为二公之亚也。公治南河大要，因其故道开通淤浅，俾入海迅疾；干河、支河互相贯输，俾无阻塞。在淮扬，所请疏浚诸河甚众；其支河，督民各开小沟以达于干，时其蓄泄。徐、海诸州多弃地，异时河流未通，遇雨辄淫溢；河既浚，水有所泄，令民以开沟之土筑圩，围成腴田，中通涵洞，为旱潦备。其洼下不能避水，令民改种芦草，裁其粮赋。其他筑堤岸、修闸坝，多因地势为先时之谋。奏上，辄命与河臣议行之。其在苏州，议开六泾、白茆口以泄太湖，筑崇明土塘以御海，开诸州县城河以通渠，皆利民之大者。
　　公在吏部，巨细无不详审；所司持案牍白事，当机立断，无留难。旋加太子太保。二十九年，上特设汉协办大学士以命公。三十二年，迁东阁大学士兼工部尚书。公在上前所陈奏，虽子弟不尽闻。其他修举职事非有关民生休戚者，兹弗着。
　　三十四年，公有疾，屡乞归；上慰留再三。三十六年春，病甚；始听致仕。加太子太傅，食俸如故；赐诗及冠服，命公孙兰森送公归。会上东巡，公由潞河南下，送驾武清宝稼营；上慰问良久，乃行。六月三日，薨于兖州之韩庄。上闻悯悼，诏入祀贤良祠，赐祭葬，谥曰「文恭」。
　　公讳宏谋，字汝咨；门有古榕，因号曰榕门。先世湖广人；明末避乱，迁广西，家临桂西乡横山下。曾祖讳道威、祖讳世辉、父讳奇玉，俱赠资政大夫、河南巡抚；曾祖妣周氏、祖妣骆氏、妣刘氏，皆赠夫人。公早岁刻苦自励，能文章，内行修饬。为诸生，即以泽物为己任，常曰：『吾生平耻作「自了汉」』！及入仕，益讲求经世策。所与交，多当世伟人。慕古「以人事君」之义，奏荐陈法、屠嘉正、李元直、王乔林、任宏业、卫哲治，俱可大用。京察自陈，举雷鋐、潘思榘自代。上诏求明经之士，公再举陈法及孙景烈，世以公为知人。所至尤加意书院，厚诸生饩，聘贤者为之师；导以正学，时至而面命之。患诸生文不衷于理，每试士必为发明孔、孟之旨，以反身实践为归。他如社仓、育婴、养济诸堂，必为之计画有无，慎择主者，俾无以虚文塞责。盖公之惠于士民者如此，此可以观其学矣。公著书，有「养正遗规」以训于家，有「训俗遗规」、「学仕遗规」以砭世之仕而不学者；其奏疏、文檄，具载「培远堂存稿」中。公薨之年，七十有六。妻杨夫人，先卒。一子殇，以兄子钟珂为后；乾隆六年，举于乡。孙三人：兰森，官刑部山西清吏主事；次兰楙、兰枝。曾孙二人：兆熙、定熙。女六人；太常寺卿谢溶生、太学生蒋本廉、县学生曹云瑢、秦之垿、陆之灿、刘某，其婿也。曾孙女二人；长适韦洽中。
　　启丰继公入翰林，与公先后同朝，知公审；又以养母归，得亲被公之化，不忘于心。公之丧过吴门，既为诗以吊之。钟珂将以三十七年二月朔日葬公于其乡东畔岭之原，而先以墓志请；义弗敢辞。铭曰：太平元老，克承天休；日严祗敬，以告嘉猷。公自文学，遂隶天官；群吏之治，既详且殚。帝选明德，靖共正直；公始亲民，独摄谏职。上德下情，公处其间；功虽方隅，补天下患。公劳于外，之翰之屏；入为平章，老成典型。恩命洊至，退若无凭，乃心报称，夕惕晨兴。岂无盘错，公忠不避；岂无细故，帝信不忌。昔有先正，如汤、如张；公继厥成，行业弥光。世泽之长，沐浴高厚；易名司勳，千秋永久。
　　东阁大学士陈文恭公传袁枚
　　公姓陈，讳宏谋，字汝咨，号榕门；广西临桂人。家本寒素，幼好读书，持一卷蔽门坐。惟闻京师邸报，必向亲友处借观之；识者皆知其有大志也。
　　雍正元年，举乡试第一；旋中进士，选庶常，改吏部文选司郎中，迁监察御史。当是时，世宗惩生监代考之弊，令自首免罪；公奏不如宽既往、禁将来，免胥役访查滋扰。世宗大奇，即召见；谓大学士曰：『陈宏谋能识政体，必能知文章；山西主考虽签掣有人，改令伊去』。试竣归，命以御史衔知扬州；且曰：『有大事，再奏来』！未几，迁江宁驿盐道。故事：淮商有乐输一款，司盐政者博「商人急公」之名，以空数报收；部文征取，方催输纳。公奏停之。迁云南布政使。云南改土归流，运粮苦远；公建短运、递运之法，按程交卸，核数给直。增铜厂工本，更凿新矿；开采者除抽税外，听民货鬻。自此粮运踊跃，铜课日增。皇上登极，云督张文和公荐公视国事如家事；上亦久贤公，命巡抚陕西者四，巡抚湖南、江苏者二，巡抚甘肃、江西、河南、福建者一，总督两广、两湖者一。三十年中，开府九省。所到处，必将各府、州境内村庄、河道绘图悬壁，环覆审视；又将兴革事宜分条钩考，纤屑必周、久远必计，刻苦经画，寝食以之。久之，编次成书，了如指掌；有戚友官某地者辄来借观，公亦窃喜自负曰：『此吾历任宦囊也』！江西南门外罗丝港为赣江分流，冲突城垣；公筑石堤扞之。港下为黄牛洲、上为生米渡，民多病涉；公造浮桥，利济其行。陕无水路，惟商州龙驹寨通汉江；滩险，仅行小舟。公修浚凿除，遂成康庄。在江南，疏排六塘河之丁家沟，展宽邵伯之金台坝，开除六泾、白茅口以泄太湖，筑徐州苏家山堤以御河涨；即以开沟之土筑圩护田，中通渠洞，为旱潦备。其过洼者，改令种芦，蠲免其粮。金川用兵，公奏添设腰站，又奏添栈道、驿马。伊犁用兵，公奏驱瓜州回民游牧吐鲁番旧地，免生事端；又奏官茶壅滞，不宜改交折色。福建台湾米贱，例禁外粜；民出洋者，例禁归里。公奏请开宽：上皆嘉纳之。尤喜民种树、凿井，在河南，植堤柳无万数；在陕，凿井二万八千有奇，造水车教民灌溉。又考「豳风」，以陕本蚕桑之地，乃立蚕局、募机匠织缣，上充岁贡。其他义仓、乡学，随地建设。州、县入见，如老妪训儿，谆谆絮语，不惮舌敝。虽秦土燥寒，公去后，桑树半萎；属吏希公意，至有买南丝充秦紬、秦绢以为媚者。然信古受欺，识者皆嘉公之志也。
　　乾隆二十八年，迁兵部尚书；入都。寻调吏部尚书，加太子太保、经筵讲官。再授东阁大学士，仍兼工部尚书；赐第、赐紫禁城骑马。年七十六，以病乞归；上赋诗送行，赐御用冠服，命经过处地方官二十里以内者出境护送。行至山东韩庄而薨，上闻哀悼，赐祭葬，谥「文恭」。
　　公任事不分畛域，亦不避嫌疑。在湖南时，闻江南灾，奏运楚米二十万石以助赈；在西安时，闻甘肃军需少钱，请拨局钱二百万贯以济饷：上嘉其得古大臣体。任云南布政使时，奏广西巡抚某虚报开垦；任两广总督时，奏商人借帑作盐本。上嫌公护乡里，交部处分：一贬天津道、一调回江苏。又尝忤云贵总督，庆福密劾公，亦交部处分，革职留任；未几，庆以诬罔赐死，广西后抚杨锡绂覆奏开垦果虚，由是公冤益白，而公眷益深。公与相国尹文瑞公虽同年同官，而风趣回殊：尹高明宽和，了事多从容；公终日刻厉，无几微闲。然最相得，在上前彼此荐引。公归时，尹已卧疾，两人诀别床前。及公舟过德州，病委顿矣；接尹讣，犹顿足哭曰：『回船，我欲一奠尹公灵前』。家人劝之再，始止。未两月，公亦亡；寿七十六。公强毅，自信颇坚，然亦虚衷听纳。治水天津，常乘小舟咨询于野，得放淤之法：令水挽沙而行，从堤左入、堤右出。如是数次，沙沈土高，沧、景一带皆成沃壤。公喜曰：『此非吾策；教我者老河兵，真吾师也』！尝向枚自悔，疾恶太严；枚曰：『公言未是。如果恶耶疾之，严亦何妨！所虑是过也，非恶也；又恐误善为恶，则嫉之且不可，而况严乎』！公悚然谢焉。所荐人才，如大名道陈法、通政司雷鋐、荆南道屠嘉正，皆人望也。所着有「在官法戒录」、「学仕遗规」、「培远堂奏疏稿」。无子，以兄子钟珂为后。
　　--以上见「碑传集」卷二十七「乾隆朝宰辅」（中）。
　　·吴士功
　　吴中丞士功传
　　巡抚福建兵部右侍郎都察院右副都御史吴公墓志铭
　　吴中丞士功传董邦达
　　公姓吴氏，讳士功，字惟亮，号凌云，一号湛山。先世有仕元以武功显者，曰文盛；明洪武初避兵，以白马驼谱，由江西迁河南商城金冈台。其由商城迁固始之张庄，则自八世祖巍始；代以耕读、孝友世其家。大父宏绪，邑廪生；父用烈，岁贡生，司训淇县：皆常出其家财，活难人；人谓吴氏有阴德，其后必大。
　　公天资绝人；未冠，以博赡称。为文耻诡，遇困场屋者二十年。雍正壬子、癸丑联捷，选庶吉士。乾隆丙辰散馆，改吏部，累迁至郎中。遇事，能文堂上与大宰争是非。
　　己未，迁湖广道御史；寻掌京畿道。数上章言事，有直声。适闽督奏土豪陈池玉开垦竿塘事，词连公；旋得白。或谓公宜谒谢白公诬者；公曰：『固彼职也，何谢为』！
　　壬戌，出为山东济东道。未几，以后母丧、去官。丙寅，起为直隶大名道。明年，移山东兖沂曹道；赈属郡饥。是年，上幸山左，奏对称旨；转督粮道，再迁盐运司使。五年鹾政举，频摄治藩臬事；大吏贤之，再以循卓荐。
　　甲戌，迁西安按察司使；丙子，移湖北。秦民愚，轻犯法；楚民黠，善舞法。公两治之，狱多平。寻摄巡抚事，时广济县民苦私征久矣，公立缚群吏至，悉置之法；诸官吏闻风，皆敛手不敢为非。
　　丁丑秋，迁西安布政司使。其年冬，移直隶。明年三月，再还西安。寻命巡抚福建，犹留摄陕抚事；七月，莅闽。公所至，以民食为根本，尤重捄荒。初在山东，岁旱，蝗；大吏怒捕蝗令，欲悉劾罢去。公争之，则请亲往；疾驰烈日中、日数百里，至则蝗立尽，不为灾。西安延、榆、鄜三郡岁不登，路险，赈粟不时达，民旦夕且死。公更运法，飞挽立至；籍其积年逋悬数上闻，尽予除免。及践任，外则台湾以飓风告，坏民田庐、杀人畜；内数郡旱，种不入土，民大饥。公不暇他事，立奏请发粟缓租、贷种食各事宜行之；民用完聚，无流亡。南洲者，闽之盗薮也；在江中，阻险。有刘良福者踞为巢，与副贼游艳艳等十八人放贼四劫，刺人眼、灰漆人面；沈哨船，弁兵溺焉。又有巨盗林成功亦聚党数十人。当是时，闽苦盗，盗且及江、浙。公至，不数月，次第就缚，诛其魁，余皆待以不死；闽盗平。又奏宽台湾私渡之禁，便闽、粤人之在台着业者得迎父母、妻子以自完其家；台民德公，至今语及前事，犹感激泣下也。公之为政，刚而不残、仁而不弛；为外吏二十年，持是道不变。在闽四载，被上眷益厚。
　　辛巳，以承问提督马龙图侵饷事，坐失出；命往北路军营效力。明年，恩旨予归。又五年，乙酉九月丙申卒；春秋六十有七。初公还里，二子均官京师；请归省，公不许。上每见公二子，必问公年齿衰壮；人以告公，谓公将复用。公曰：『圣恩高厚，苟复出，必以死报』！既而自循其须发，则又叹曰：『吾已不堪复为世用矣』！卒之夕，呼其家人曰：『语两儿，好为之』！言讫而逝，无一语及家事。呜呼！可以知公之心矣。
　　巡抚福建兵部右侍郎都察院右副都御史吴公墓志铭郑虎文
　　乾隆三十年（岁次乙酉）九月丙申，诰授中大夫、原任巡抚福建、兵部右侍郎、都察院右副都御史吴公卒于里。讣于朝，朝之士素与公游者，知公受知天子深，蓄德裒施，行起大用，而卒不及俟，以竟所学，相与叹息泣下走唁其孤检讨玉纶于邸舍。玉纶则累然丧服，顿首涕泣，乞铭于其师编修郑虎文曰：『不孝即日徒步出国门，忍须臾死，将谋葬先人于吉兆。维先生文直而不华，敢请铭』！文曰：『公行应铭，法勿敢辞』！明年，拜使者于庭，以公状来。
　　按状：公姓吴氏，讳士功，字惟亮，号凌云、一号湛山。先世，江西人；其仕于元者曰文盛，以武功显。八世祖巍，始迁河南固始之张庄。又五传而至自荣，殁与弟自显同塚；里式孝友，实开厥基。是生公祖宏绪；岁饥，尝出粟廪食饿者。宏绪生公考淇县训导用烈；淮水溢，具舟粮活人，人用是知吴氏后必有达者。均以公贵，赠如公官。
　　公生有夙慧，性严重，能委己于学。尝读书山庄，终岁断迹城市。雍正壬子，举于乡。明年，成进士，入词馆。丙辰，今皇上御极之元年，改吏部主事；累迁至监察御史，历湖广、京畿道。时督、抚臣辄奏请以所知官自随，滋不法；公奏罢之。巡南漕，漕官贪，纵丁；丁盗米卖，不问；奏设科禁。数言事，謇然有直名。未几，总督某奏他事，词连公，落职；既白，还故官。或谓公宜谒谢白公诬者；公曰：『此是彼职，何谢为』！人服其严正。
　　壬戌，出为山东济东泰武道。居后母丧，去职。服阕，起为直隶大顺广道。丁卯，移山东兖沂曹道。是年，属郡饥。驾幸山左，召公入对，具以状闻；上为截留漕米六十万石，即命公董赈。既事，民忘其灾。转督粮道，再迁盐运司使；六载，廉不自润。壬申夏，东昌、泰安、沂州蝗，吏捕不力；公亲触热，昼夜驰数百里，尽六、七十日所至，蝗立尽。大吏嗟赏，上其劳，又以循卓荐者再；上由是知公才，駸駸乎向用矣。
　　甲戌，迁西安按察司使。丙子，移湖北。湖北多私征，广济为甚；丁丑，会公摄巡抚事，穷治其狱，群吏咋，不敢蹈故习，民用完实。是秋，迁西安布政司使。冬，移直隶。明年春，再迁西安；未至，遂有巡抚福建之命。未得替，仍留陕。延、榆、鄜灾民旦夕且死，公更挽运法以济；逋悬之未入及入未备者，皆以丐之地之多麦者用抵仓榖，从民便。又奏更司库交代法；天子下其章于天下，着为令。首尾一载，法成令修；敕加兵部右侍郎、都察院右副都御史。
　　践闽任，至则台湾以风灾告，长乐、福清、晋江、南安、同安、漳浦、诏安等县以旱告；公立驰奏发仓廪、缓岁租、贷种食，民以大和。明年，获南洲盗。南洲四面阻水，初为盗薛能太所窜伏；能太诛，其党刘良福者复啸聚，势张；官噎媚，不敢出气。又有林成功者，业渔；为盗于江南、闽、浙间，党各数十百人。公皆收缚之，诛魁释从；闽盗屏息。台湾，海外上郡也；禁私渡，而民犯死偷渡者日益众。故台湾令鲁鼎梅修「县志」略云：『内地穷民在台者数十万，其父母、妻子欲就养，格于禁例，贿船户冒水手姓名挂验。妇女则载以小船出口，上大船；抵台，复用渡接载，率以夜行，名曰「灌水」。更有客头，句通习水积匪，用湿漏船收载数十百人，闭置舱底；遇风，则尽入鱼腹。比及岸，遇有沙汕，驱之上，名曰「所生」；沙汕断处或距岸远，行没泥淖中死，名曰「种芋」；或潮涨漂溺，名曰「饵鱼」。穷民迫于饥寒，相率入陷阱；言之痛心』！公于是据「志」语入告，请弛禁；从之。抚闽三年，凡有便于民者必奏，奏必得俞旨；刑德并流，民彝安之。既而提督马龙图以侵饷论系，公治其狱，坐失出夺官，命往北路军营效力；时辛巳冬也。
　　明年，放归。又五年，卒；年六十有七。
　　公笃于至性，幼侍母王太夫人疾，吁神以身代；若神许之，愈。事继母，弥谨。葬赠公于道堂寺，躬负土，手足皴裂。抚兄孤子琯如己子；今已长，为名诸生矣。公体干修伟，美须髯；为人沈毅，有大略，能拯人于厄。好直言，意度豁如也。既归田，终日拥书坐一室，未尝有几微感愤之色见于颜面。时公子二，官京师；每见上，上必垂问及公。或以告公，谓公当复用；公瞪目曰：『果尔，必以死报』！既而，自引其髯曰：『臣精已销亡，恐不堪复为世用矣』！则又欷歔，若不自胜者。卒之日，遗命勖两子尽心官守，以赎乃父负国之罪；无一语及家事。公夫人任氏，湖广辰州镇总兵宣勳孙女、直隶山海关同知秉权女；后夫人李氏，山东巡抚煟孙女、候选同知盟女：皆有妇德，均累赠淑人。任夫人所出子二人：玉衡，刑部陕西司郎中，知湖南永州府；玉纶，乾隆辛巳进士，翰林院检讨。李夫人所出女一，适圣裔候选员外郎孔广祚子拔贡生昭烜。孙一，鼎扬。
　　公之孤，将于乾隆某年月日葬公于某乡某原。两夫人皆先公卒，甲戌，葬任夫人于道堂寺先茔；癸亥，葬李夫人于晋家庄：既固既安，遗命不祔。铭曰：赫赫中丞，自其躬兴；亦曜于时，胡卒不廷！非卒不廷，而年不再赢，惟赢其后以永名。
　　--以上见「碑传集」卷七十一「乾隆朝督抚」（上之下）。
　　·杨景素
　　直隶总督杨公景素别传焦循
　　杨敏壮公捷，以功赐籍扬州；今为甘泉县人。敏壮生湖北驿盐道懋绍，懋绍生古北口总兵铸。铸生三子：长景震，嘉兴府知府；次景达，陕西波罗协副总兵；朴园名景素，其季子也，为叔父象州知州以牧后。
　　幼多疾，骨立，貌孱弱不扬。然负大志，不好章句。项后生一瘿，一日自割去；语人曰：『多此肉，殊碍挂珠；且令俯以见人，非壮夫也』！贫不能自给，就江右道幕；稍积余资，援例捐县丞。
　　乾隆元年，投效直隶河工；以才为河道忌嫉，将笞之。公即跃马驰去，投河帅愬曰：『景素功臣后，有罪宜杀、不可辱』！且陈河渠利病；帅奇之。三年，补蠡县丞。八年，升交河县知县。邪教民据靳家庵，愚民为之惑；公廉得，械其人，燔其经典、神像，以其地为义学。十二年，升磁州知州。十四年，授天津府知府，晋清河道；丁本生母忧。服阕，补福建粮驿道，调汀漳龙道。漳浦县奸民蔡荣祖谋叛，公亲督员役、率营卒擒之，伏诛。
　　二十三年，调补台湾道。台湾东界崇山，山内为生番所居、山外平埔，定为界内、界外。界内汉民垦种，界外故为熟番之地；生聚日众，界内之民侵展禁限，熟番地日促而汉民地渐近。生番既与熟番构衅，生番亦乘间焚杀汉民。公案界，掘深沟，筑土牛以为之限；请令熟番薙发留辫，以别于生番，永杜假冒。先是，游民充膺通事、社丁，设立大通事，多为不法；公令社番内通晓汉语者充当通事，革退汉人之充社丁者。往年修造战船，入山采木，工匠置寮厂，每一人率小匠百余名骚扰，与生、熟两番争斗戕杀；公厘治之，诸弊悉除。
　　二十五年，正荐卓异，补授汀漳龙道。巨盗黄荐等九人肆毒害民；莫敢擒捕；公生致之，伏诛。三十二年，升河南按察司使。三十五年，授甘肃布政司使；调直隶布政司使。
　　三十九年，山东妖贼王伦以清水邪教煽聚亡命，陷阳榖、寿张、堂邑、犯临清州，大学士舒公赫德率劲旅劋之；天子念景素将家子、必知兵，特旨命分守河西，遏贼不西逸。公立诣制府周公元理请兵，时周公屯故城，给兵千二百人；夜与贼遇，公曰：『贼众我寡，兵新集，未可与战。天子命我守河西，锐不可失』！下令熄火跧伏；伺其过，乃潜渡河屯西岸。公度兵寡弱，未足以御；马上望数里外高屋，问何地？众曰：『回人礼拜寺』。公喜曰：『可矣』！大呼曰：『吾军中有回人为将卒者乎』？有把总自队中出，曰：『把总，回人也』！公礼接之，曰：『贼众我寡，兵新集，恐不足以御；君之党忠义素着，盍为纠结子弟，为朝廷杀贼！亦建功立业事也』。把总曰：『诺』。即入其礼拜寺，得二千人，勇气百倍，军威遂壮。穆维者，健卒也。夜巡浮桥口，见岸东昏黑、无人声，独持刃潜过桥，见一贼卧炮下，斩之；夹其炮，断桥索而返，以人头系刀上，树而呼于营曰：『吾杀贼矣！桥可夺也』。众应起，立焚浮桥；贼趋至，斩贼数百人。贼不能西逸，窜入旧城，以至于灭。方公之将督师也，举家惊惧。老幕客邵姓者，素丰其饩，至是辞去；奴仆一夕散窜十数人，惟一幕客、二奴从之，实所薄者也。公临行，谓家人曰：『我将家子，平日以不死疆场为恨！不幸死于贼，亦先将军之荣也。』至是，竟以堵贼得功。贼平，擢山东巡抚。四十一年，皇帝东巡，幸临清毁桥断路处及逆匪窜据之汪家大宅；公陈述剿捕状，上大悦。公请改临清为直隶州，许之。
　　升两广总督，擒获巨盗刘阿起、嵩高新、尹起明等。调浙闽总督；入觐，过扬州省墓。先是，伯兄以事谪守北路军台、仲兄统兵巴里坤；公方赴台湾道任，重洋绝塞，路隔万里，而年皆六旬外。至是，两兄皆在籍，聚于舟中，饮酒笑乐，追维离别，各欷歔泣下；相去盖十余年耳。
　　四十四年，调补直隶总督。卒于官，年六十九；加赠太子太保，赐祭葬。
　　焦循曰：朴园本末，余闻之竹庐都尉；都尉，嘉兴太守孙也。朴园子炤，字监亭；亦善余。有二子，先监亭卒；故朴园遂无后。朱生者，黄珏桥市人也；尝从朴园。朴园巡抚山东时，朱偶归市，有卖毡笠叟，东阿人，朱以其为朴园部民，气陵之；叟怃然曰：『杨抚军，方面才也。妖贼蜂起，倘西逸则蔓延，不能即平；抚军守河之功伟矣！治齐以来，以骄临民；天子能好人、亦能恶人，恐不能以功名终！君从抚军游，宜以慎约相勉。今居里中，尚假威势吓旅人耶』！朱默然汗下；思叟之言，非常人。明日踪迹之，不知所在。
　　--见「碑传集」卷七十二「乾隆朝督抚」（下之上）。
　　·杨愚
　　朝议大夫广西柳州府知府杨君愚墓志铭
　　赵佑
　　君姓杨氏，讳愚，字大智，号北峰；山西太原府兴县人。先世，由陕之神木迁焉。祖玉鼎、考如震，皆以君贵，累赠封奉政大夫，例晋朝议大夫；祖妣李、毋崔，皆宜人，例晋恭人。配康氏，处士庸炳女，例封恭人。兄明，修职郎；弟浚，山东泰安通判。
　　君学有体用，年十八，补弟子员。以「书」经，举乾隆戊午乡试。己未，成进士；归。十年，谒选，初授福建诏安知县；调繁侯官县，署南台同知；卓异，擢厦门同知，调淡水同知，丁外艰。服阕，仍赴闽，署建宁同知；补漳州兼摄南平县，代守建宁、漳州、汀州、兴化四府。再调南台，兼摄侯官、平和二县、龙岩州。再举卓异，升知广西柳州府以卒；年五十有七。君先后在闽二十余年，及为柳州仅半载，故宦绩莫着于闽。性好约，不肯苟取。言呐呐如不出口；及遇事敢任，应对上司必竭诚无所瞻徇。所遇诸大吏非一辈，皆能重君，以剧任相埤遗；有所荐举，必以首推。闽之人，始而畏其严，继而服其明，终而戴其慈。去之日，攀舆而送者道为之塞。闻其死而悼叹者，比比也。呜呼！其必有道以致之，非夫以利结、以色取者矣。
　　迹君经办地方庶务，无虑数千百件，皆卓卓在人口耳，不可悉志，志其大者。当漳州逆匪蔡荣祖事发，郡驰檄诏安，云啸聚俱在林胡山中。诏西北竟上山也，素险塞，称盗薮；佥议调兵往剿。君奋然曰：『主一县不能保地方无事，尚敢临事姑待乎！且多人，适哄吾民，偾公事耳』。即轻骑往，从者裁数人。至则寥寥百十家，迹其谋状无有。俄百总趋来问，恚曰：『某将卒五十人驻此，反则某反耳，何传之谬也！自君来三年，阖竟草窃无所宿，宁有此』！乃引还，则报其游击领红花埠兵至矣；卒共白制府。既而坐党逆死者，环漳六邑皆与焉，诏独免；制府由是重君。踰年，复有流言乌山反者；证其诬如之。南台有桔园洲贡生某，与林姓争田不胜，贿营弁捏报林不轨事，制府已遣逮百许人以属君。君勘知冤，即尽释之；而驰诣辕门谢，反覆陈事衅始末并所勘状，竟霁制府颜，抵诬者罪。其他治狱，明决类此。在侯官，平反特多。往往疑难积案，人所愕眙而不敢承者，无不应乎就理，不纵不滥。所捕获则南台有张兴数十人、厦门则林天厚十余人、漳州则黄荐兄弟九人，皆豪猾巨盗；人或为君贺，辄■〈戚〉然变乎色，从不以为己功。厦门为洋艘隘口，出入馈必丰；上司挟以馈办洋货，相习成故事。君与商民约，勒石禁绝。其税例曰「打运钱」，一无所私。越八载，君方摄南平，会厦门洋行陋规事发，使者出按，君独免吏议焉；尚书裘文达公语人曰：『吾此行识二君子，不虚矣』！其一谓廉访朱公珪，今晋藩云。淡水生番横，往往袭击内地人，斫其首以去；白昼焚掠如戏。而熟番复冒托为奸，屡创不止。时杨应琚为总督，以委君。君条陈十二事宜，皆见施行。如定立疆界，禁游民不得偷越番境占垦田亩，以清衅端；令熟番各薙发、留发，以示区别；移驻都司营于艋舺渡，增设汛楼，令民得家置竹枪、木棍，以资扞御；给守隘诸番口粮，以均赏罚：至于今帖然。若夫惩溺女之俗、裁嫁娶之礼、置省会北郊义塚、筑洪塘桥、禁闯棍、毁淫祠、葺宋诸儒祠、立练氏夫人庙、新鹭岛书院、庀救火具、驿舍城垣有废必举，所至皆然。凡君所为，在君祗以求称其职而已，为人所难能。君尝叹曰：『作吏当于人不知处；与民相安于无事，即民受福多矣。愧予之未能也』！故能政通人和，上下翕如；莫不期之以公辅，而徐观其未竟。
　　其迁柳州也，闽人以为望、粤人以为庆。时君方病下利，犹力疾视事，扫清积牍，竟至不起；实乾隆三十八年（癸巳）五月也，惜哉！康恭人有淑德，后君卒以甲午十一月，享年之数与君同。子四人：嗣时、嗣秉、嗣溥、嗣博，皆诸生；嗣博为修职君后。孙六：绎、绅、绶、綖、绂、绩。女子一，适诸生李清葵。曾孙一。葬以四十年五月，在乔家沟村祖茔之侧；奉康恭人合焉。
　　志取诸嗣秉所为君「闽粤宦略」及「行状」中，而系之铭曰：诗之良士，史之循吏；惟体恭俭，能行慈惠。不疚于利，不怵于势；匪名之弋，曰义与比。方隆望实，未竟设施；天不憖遗，人尸祝之。为李翕颂，为孔宙碑；词章非寿，明德不衰。
　　--见「碑传集」卷一百五「乾隆朝守令」（中之上）。
　　·于从濂
　　宁夏分巡水利兵备道于公从濂墓志铭林有席
　　公讳从濂，字静专，别号希周；江西星子县人。曾祖某，号存庵；祖建邦：俱崇祀乡贤。父运昌，雍正元年癸卯举人；子四，公其长也。
　　余交公在壬戌同学豫章时；久之渐密，各质证所学，然否无少假。丁卯，公年方壮，意气甚盛；余握手笑：『此举当魁我西江』！公笑曰：『君亦无多让已』！而果同举，先后成进士。
　　公初令尤溪，锐于求治；治行冠闽中，商贾藉藉，争传其捕虎事。及连调大邑、擢海疆，错节盘根，旋至而立有效。若革延平府属船埠之差徭、弛晋江难民偷渡之禁例、辨台湾熟番划界之不可行，各指陈利弊，洒洒数千言；上之督、抚，胥称善，倚为指臂。公勤吏事，历繁剧，每五官并用至四十余日不假寐。凡所部兴学立教、除奸奖善、变通常平社仓之法借粜兼行以便灾黎，皆其端绪可见之大者。以贤能，邀圣天子知遇，知巩昌府；不逾岁，晋宁夏道，上司交相引重。所属有宁夏、宁朔、平罗、中卫、灵州五州邑农田，开渠引河水资灌溉，岁久淤塞；公建议岁修，月以为期，官督疏浚；公亲宿河干，周行巡历经画。工竣称便，岁获有秋。他所兴革，类如此；声望益隆。遽以内艰归，未竟所设施。
　　公方令闽时予邮书，上述孔圣诸贤治迹、下及宋儒躬行之政，非迂疏寡效。及余令东湖，公过泾阳，闻余在官一、二事，亦驰函相庆幸，谓『坐而言者起而行，固当如是』。盖余两人出处本末，迹不同而心则一；而公尤有猷、有为、有守，用克宏此远谟。惜乎！其仅以监司终也。
　　公生于康熙五十七年（戊戌）闰八月初九日，终于乾隆四十年（乙未）十月二十七日；年五十有八。
　　铭曰：心如水，面如铁；气谊如云，肝肠如雪。政宽、政猛矩可絜，秦关、闽海留余烈。湖白岳青，祥光不灭，于此藏其穴。
　　--见「碑传集」卷八十五「乾隆朝监司」（下之上）。
　　·曹绳柱
　　通奉大夫福建布政使曹公绳柱墓志铭沈廷芳
　　乾隆二十有八年冬十月己丑，福建布政使曹公卒于位时，大府以及士民胥泣下。其孤颖先等奉其柩归，将葬其乡某原，来请铭；余不敢辞。
　　公讳绳柱，字匪石，更字介岩，晚号寿安。曹氏世为新建望族，曾祖以炳，高才名于时。祖某；考家甲，康熙丁丑进士、龙溪知县，有治行。二代以公贵，赠通议大夫。龙溪子七人，公行六。妣黄氏、生妣沈氏，赠太淑人。公幼读书，日数千言。九岁，沈太淑人殁，黄太淑人抚教之；及长，孝养无间。
　　康熙庚子，举于乡。寻丁外艰，尽哀礼；筮仕中书舍人。雍正庚戌，成进士，即授刑部江南司主事；异数也。询狱，情可矜者请末减。升本部湖广司员外郎；侦知遣犯雇替，亲捕真犯置诸法。擢湖广道御史；巡视东城，诸建白悉焚其稿。尝齎疏至通政司皇案前，堂官不起立；公谯之，且劾奏，后乃敬受如礼。
　　乾隆元年，改杭嘉湖道。值湖郡水灾，请赈恤，全活无算。闽饥，公运浙米十万石航海速抵闽；闽人欢呼。浙西三郡漕繁而弊甚，公廉得某邑尤不饬，微行廒间按实牒报；某以失察家人事诬公，赖尚衣伊公雪其诬，得白。丁内艰，归。
　　寻补湖北盐道；为设票，核以官，盐价遂平。武昌金沙洲堤久弗治，公筑堤扞水患，绝田俱成腴，且无病涉者。两江岁俭，楚民出积粟往粜牟利；适监武昌关税，度足济民食，即截留之，三省均无匮乏。巡检某运米舟沈，米淹大半。惧，将投江；公为之代偿。时已举卓异，因以廉俸补仓榖罢职，例往军台；蒙特宥归里。
　　辛未岁，迎銮淮浦，命还原衔。其冬，赴阙恭祝皇太后万寿，加一级；召见，授南汝光道。豫省积歉，公悉心安集。方阅赈时，见汝宁郡城沿河，河入汝水迳甚窄，凡三折始汇于汝。公以河淤曲易漫，城必受汨；议于折处开引河以注，汝水遂平。
　　寻奉福建按察使之命；闽素德公，且龙溪名父旧治也，争先迎谒公慰劳焉。顾俗彍健讼，凶徒杀人，率贿人诈认；或殿伤，轻者认重。乃奏请严其科条；分别械斗处分及台湾重案，由道讯解：均蒙俞允。不轻用刑，治归清肃。摄藩篆，凡清吏治、惠民生、出纳财赋，钜细必亲。今年夏，擢布政使，阶通奉大夫；公尤奋励，宣幽理滞，爱育士民，同官勰和，以成康济。锐意焦劳，得肝疾，遂以不起。圣天子方当向用，未竟厥施，惜哉！
　　公平生仁孝友爱，交友必竭衷曲，为人所难。能工文章，笔不加点；书法遒劲，直公余事耳。生于康熙四十一年六月三日，春秋六十有二。夫人裘氏，封淑人；先卒。子四：颖先，贡生；群玉，附贡生；寅生，国学生；可先，尚幼。孙七：恩孙，国学生；德孙、亿孙、熹孙、志孙、愈孙、恭孙。孙女四。
　　余来闽，特见亲厚，实称知己；铭公墓，庶无媿词。铭曰：维曹之先，实相汉初；彬、玮佐宋，积庆有余。公承奕叶，克着令誉；绍治行谱，高龙溪闾。伟绩昭焯，中外建旟；皇帝曰俞，汝钦往诸！公拜稽首，敷奏玉除；敢弗勉旃，终始勿渝。扬华垂实，覃及海隅；德载于民，仁流若醹。垂裕后昆，材集瑾瑜；将益光显，用报硕肤。
　　--见「碑传集」卷八十四「乾隆朝监司」（上之下）。
　　·周大本
　　寿张令周君大本赞张洲
　　敕授文林郎知寿张县周君立斋，以岁在癸卯十一月十二日终于所治官廨；寿张士民，无不哭之尽哀。其旁近他邑士民闻之，亦无不哭之尽哀；而所曾莅之郓城、滕县，哀哭亦如寿张暨旁近他邑。于虖！非实有所以甚感之，其曷易能得此于士民邪！
　　君讳大本，贵州镇远人；由一等选拔贡生，分发福建试用知县。历任瓯宁、长泰、诸罗、侯官、浦城，繁简或异，皆有政绩可观。丁外艰；以知镇远府苏公为其父题主，牵连被议。寻复职，发山东待补知县或阙者；署郓城、授寿张。调滕县顷，以非例，再归寿张；遂以知寿张事终。
　　君知寿张，寿张当逆匪王伦滋扰之后；不惮烦劳，抚慰安集之。善访察，知民间事情；故于案牍多所更定，号能平反。邻邑杀人者，倩他人代承；司臬檄君讯鞫，卒得其实，知兖州府秋坪王公深为叹异。阳榖民变，倚君办治，以一、二日执获首从若干人；谳狱论报辞具，毕以授官阳榖者，而已不预其功。山东界上时有游手人，衣间藏置金刃名「裤刀」，以为争斗，盗窃所须；民间谓曰「带刀手」，望风畏之。君奉檄侦缉，布衣微行，跨蹇卫，走数百里，寻踪村市；禽捕十数人，严行惩创，余者闻声恐惧，相与敛戢。未几，俱化为平民。其在郓、在滕，他政多类此。然非故以精核为能；其爱民礼士，仁心为质，循循乎有古良吏行焉。当途器重，拟疏荐迁秩，乃遽卒也！知君者，共为五、七字诗歌悲悼；顾以予述其政迹，称欲垂示来兹。
　　按君长嗣廪贡生成邑所为君行状，言闽中事尤详。盖瓯宁、长泰、浦城颇为易治，侯官附省垣冲要，然内地民人习知礼义。诸罗隶台湾，远隔海外；值逆匪黄教初灭，制府崔公审知君能理剧，因独任以善后事。于是至则（？）其地多山民鲜，土着皆闽、粤侨寓之人，与番黎杂居。生番往往潜出劫夺行人害之，倏忽无迹。为所害家，多诬指熟番以遂其私。邻邑彰化，有数人早出，为生番所杀，弃置道路，其所亲以熟番告，鞫狱官久之未有所据。知府者以属君；君深入密箐，察知真凶，尽释其被诬者。海岛地气浮动，无坚完城郭；诸罗乱后，城治仅存基址可见。君克期兴版筑，三月工竣；城外延植刺竹围护，冀可历久。士民戴德，建生祠以祀；君力却之，祀初建城周令。此亦其闽中表异者，因并述之而为之赞。
　　当是时，山东作吏著名称者知博兴燕君增元、知峄张玉树，与君为三人。赞曰：汉代循良，经述吏事；文翁、召父，声流奕世。周君恢恢，腹饫诗书；润色优裕，治化文儒。闽海岱宗，夙所历地；仁风翔洽，德音谁嗣！远祖公瑾，醉人醇醪；君其苗裔，惠爱孔昭。我述美政，愿上太史；辉映西京，遥遥千载！
　　--见「碑传集」卷一百六「乾隆朝守令」（中之下）。
　　·李师敏
　　朝议大夫福建台湾府知府武定李君师敏墓志铭蔡新
　　始余识武定李君于比部，见其人精明沈毅，治事周详，心窃异之。其后历官吾闽，政声尤着。没既数年，其子宗蕃以行状来请予铭。予于君为部民，歌恺悌、志去思，乡父老事也；况余之识君尤久者乎！是不可辞。
　　按状：君讳师敏，字仲坚，号允堂。先世，自枣强迁武定。数传而至君之曾祖文襄公，以名进士扬历中外；平逆藩，建伟绩（事载「国史」），官至文华殿大学士。生君之祖义圃公讳宜麟，任陕西驿盐道。父浚洲公讳寿瀚，任甘肃巩昌府西固同知：累世皆膺诰封如例。
　　君兄弟五人，于行为仲。少颖悟绝人；授书，辄解大义。随父浚洲公历官楚、秦，自七龄至弱冠，咸仆仆道途间。然嗜学若渴，日炙雨淖中，犹雒诵不辍。乾隆十八年，举顺天乡试。明年，以登明通榜，授临朐教谕。二十二年，成进士；分试刑曹，掌提牢事。期满，补湖广司主事；迁福建司员外郎，旋擢本司郎中，充律例纂修官。二十九年，以母忧去任。服阕，补安徽司郎中。三十三年，出知福建兴化府。阅三月，调知漳州府。守漳四年，护汀漳龙道者数月。调知台湾府；任二年，以疾卒于官。
　　君生有干济才，而含聪敛耀，简重无浮言。十四岁，随浚洲公通判兰州，即以署务委付。浚洲公终于西固同知任，君哀毁几至灭性；而经营公私秩然就理，固民咸感叹以为神。君有子初任教谕，即以振兴学校为事。其在刑曹先后凡十年，大小之狱无不推见至隐，称情比罪，务昭平允。尝三迎母杜太恭人至京，币月即归；戒之曰：『隽不疑，何人哉！吾不敢比不疑母。然汝能勉效古人，吾青蔬白饭，心自可安；不必迎养为也』！以是日益振励，遇事无一毫轻率心。时有以夫妻细事构讼者，狱已具矣。君独心疑其人，欲再鞫之，同官皆不谓然；后竟诘得其谋杀前夫事，众方叹服。其提牢历四司，每遇秋审，堂官必委总其事；京察，俱列一等。由是，得邀主知，嘉其能事，以为有发奸摘伏才；而君不矜不恃，终不欲以刑名自信。及其出知兴化仅三月，上官以各县疑狱委理，弥月即结百余案。漳州守缺，上命于通省知府内遴君调补，盖重其任也。漳地处海口，君首以编审为务，奸匪不得遁其迹。漳浦逆民李宗闵等造伪劄，纠众不法；君及其未发也，擒抵罪。平和逆民王添送等聚众覆鼎山，亦先几捕获。三十六年，郡大水，深者数丈，漂民庐舍无算；民之避于城、于山者，胥嗷嗷仰号。君为别异男女，招城中户备餱粮，驾舟亲往哺之，存活数万人。往来泥淖中，率丁役护民舍，阅两旬始定。调台台，漳父老子弟遮道攀送，拥肩舆不能进者弥日。呜呼！即漳民之归向而公之治行可知已。其守台湾，以番、民杂处，裸体跣足者性犷猂不静；为别族类，禁攘夺。敬刊「圣谕广训」于各村里，躬行宣讲；期月间，隐隐向化。沿山生番杂处，不时出没颠越；人民之无藉者，亦乘间剽掠。君为立望楼一千四百余，南自达谷山、北至大小鸡笼，皆设征柝，置戍夫；丁壮循环更代，复示以守望巡警，法厘然皆有程度。甫阅月，即有盗劫于途；如法缉之，获首、从置于理。自是，萑苻屏迹。俗尚结社祀神，昼散处，夜编竹为炬，千余人聚而喧；往往滋事。君严禁之；终其任，无敢蹈故辙。又盐法壅滞，课日绌，商民交病。君招商会贾，不限以额数，多寡从其便；境中遂无行盐累。其他理事，一如治漳；而台湾视漳尤剧，君一手改判，漏下三十刻始就寝。初以癸巳年染时疫，元气未复；至此，则体益弱，病遂不起。而台民之思君，固无异于漳民也。
　　君先后两遇覃恩，诰授朝议大夫。生于雍正三年十月二十三日，卒于乾隆三十九年十月十二日，年五十。原娶徐恭人，生女一。继娶吕恭人，生子六；今存四：宗蕃、宗衍、宗榖、宗鲁。于乾隆四十五年四月十七日，宗蕃等奉吕恭人命，启徐恭人欑、奉君柩合葬于城东王官庄之新阡。
　　铭曰：峨峨文襄，庸勳在闽。明德之后，世有达人；曾孙继武，克敬克承。入理祥刑，出为太守；太守之来，闽人翘首。苏枯剔蠹，碑在人口。北溪汤汤，东宁泱泱；谁征遗爱，维台与漳。余漳人也，铭君兹石，永固汝藏，曰惟南国之棠。
　　--见「碑传集」卷一百五「乾隆朝守令」（中之上）。
　　·孙永清
　　兵部侍郎广西巡抚孙君永清墓志铭王昶
　　我国家抚有方夏，薄海内外悉主悉臣；覃及西南绝徼，莫不奉琛锡贡。至其君越万余里亲赴阙廷跪鞠上寿，幸备期门羽林之末者，莫如安南阮惠；而广西巡抚孙君敷扬威德，实有以致之。盖安南诸大校莫、黎、郑、阮诸姓，相吞噬久矣。先是，黎氏残莫氏而据其国，其臣郑检复寻篡夺；阮惠诛郑，并逐黎氏。乾隆五十二年，黎维祁敂关求内附；君方奏闻，而总督遽请出师，踰三江，挟维祁至于黎城。会春正总督不设备，惠悉众至，维祁骇窜，官军随之入滇南关。时高宗纯皇帝已遣傅察嘉勇公总督两粤，将议讨；君密陈曰：『黎、阮相吞噬，外夷之常，非敢抗大兵也。且维祁不能守其城，寇至相率而溃，其不足以自立明矣；岂宜进讨以助之！且自滇南关抵其巢，沿海崎岖瘴疠，兵必损；粤民久不知兵，骚扰征发，必又损于民。闻安南深慑天威，可以折箠使也』。嘉勇公然之。阮惠果悔罪自陈，乞效职贡，并请封；先遣其子光显入朝。明年，恭遇高宗皇帝八十万寿，又入觐。既至，请用中国冠服；高宗皇帝益嘉之，赐名「光平」，礼成而还。西裔番王、蛮长，吒谓是千古所未有也。
　　君名永清，字宏图，别字春台。少而敏慧，受书辄成诵。年二十二，为诸生；入广东布政使胡君文伯幕。值土司以争廕袭相讦告，验之，皆明时印玺；总督将拟以私造符信比叛逆律当斩，株连者众。君先私具稿，见胡君曰：『土酋在承袭，无他志；岂妄以叛逆坐之』！胡君曰：『是督、抚意，且限迫，安能仓卒易稿』！君乃出稿示，胡君读竟大喜，陈于督、抚，从之；得活者二百余人：盖少时固已奇伟矣。
　　及从广东归，两应南巡召试，皆列二等。三十三年戊子顺天乡试，举人。明年会试，取授内阁中书。旋入直军机房，撰拟悉当，大学士刘文正公、于文襄公倚如左右手。三十八年，迁内阁侍读，充方略馆纂修提调官，又充文渊阁校理、四库馆纂修。銮辂时巡，恒在扈从；常以要事骑而驰，上遥识之，曰：『此军机处孙某也。驰骤若是，孰谓南人止能坐船耶』！四十四年，擢江西道监察御史。明年四月，遂晋左副都御史；不次之擢，盖异数也。
　　是年八月，授贵州布政使。龙里令某残酷，劾去之；大定府胥役刘某黠悍，杖毙之：阖境肃然。五年，入觐，召对称旨；旋有巡抚广西之命。既至，劾属吏之纠结舞弊号十恶者，削职治罪，以示于众。广东饥，开常平仓、停采买，米价大平；广东人赖以全活。奉旨嘉奖，谓『深知大体，有古大臣风』；御制诗以记之。融县四顶山旧产铅，至是或言岁久砂薄；君访知煤少、非铅少也，闻附近罗城县有长安官山煤厂旺，移砂就之，于是铅额如故焉。五十二年，台湾林爽文反，调广西兵合剿；君往驻梧州，择勇锐者劳遣之，士气腾涌。台湾平，嘉勇公谓『是役也，得广西枪兵之力为多』。又虑梧州地界两省，余贼或从此窜；詗之，果获陈兴远等。西宁民仇德广邀众结盟行劫，捕获之；广东官吏将穷治，起大狱。君曰：『结盟行劫，有律在；奚事株连为』！其宽严平允又如此。然自安南事起，筹粮饷、庀夫马，督运辎重、铅药，往来瘴地者两年，心力瘁而受病深矣。病亟，口授遗奏，召诸子勉以读书承志；语不及私而卒。君性仁厚，笃于兄弟，惠及宗党。工诗文，少时已为江苏学政李公因培所器；在京师，与陆副宪锡熊、汪编修学金为诗文友，着「宝严斋诗」八卷，皆和平廉直之音。君生于雍正十年七月二十一日，卒于乾隆五十五年五月二十日；年五十有七。始祖自丹阳迁无锡；六世祖继皋，万历甲戌第一甲第一名进士，官吏部侍郎，殁赠礼部尚书。尚书孙仁敷，是为曾祖；祖岱正；父廷镛，官山东德州州同：三代皆以君显，赠资政大夫。先娶华氏，早卒；继娶顾氏，以仁孝称，治家惠而有法，先君五年卒。子五：长尔琦，先殁；次尔准，举人，方以博学工诗词名于时；次尔拯，殇；次尔龄，候补国子监典簿；次尔曾，尚幼。女一，适太学生华亮。孙三：慧诗、慧淳、慧翼。
　　以嘉庆五年四月二十七日合葬于金匮县北胡埭之新阡，尔准实来请铭。方予自四川归，以鸿胪寺卿与君同直军机；又四年，予由左副都御史按察江西，君实补其缺：故予二人相得为最深。初，四十二年云南总督奏缅甸有入贡之信，上命章佳文成公莅其事；奏以君从。既抵滇，贡不即至，上召公还；君曰：『缅夷震讋已久，前因留守备苏尔相，恐罪重，不能自决；若警切开导，必无不至者』。公属君作檄谕之。未几，苏尔相果还；而其后按年入贡，与安南同。盖君明远略、熟边务、识夷情，洞烛机宜，所筹必当；其才识有过人，非独安南一事为然。故牵缀书之，以示来裔。其他政绩甚着，不复具书。铭曰：治乱持危，取昧侮亡；国有常经，帝持其纲。胡为夸毗，以缺斧■〈片斤〉！维相尸之，维君匡之；止戈为武，来享来王。吁嗟星象，忽陨南荒；契龟食墨，其归其藏。后有堕泪，吊此崇岗！
　　--见「碑传集」卷七十三「乾隆朝督抚」（下之下）。
　　·蓝元枚
　　台湾统兵参赞大臣福建陆路提督世袭轻车都尉又一云骑尉蓝公元枚墓志铭蔡新
　　乾隆五十二年八月十八日，台湾统兵参赞大臣、福建陆路提督、世袭轻车都尉又一云骑尉蓝公卒于军；奏闻，天子轸悼，加赠太子太保，赐白金一千两治丧，恤典如例。先是，五十一年某月，台匪林爽文倡乱，戕杀官民、攻陷城邑，台地一时无备，贼势甚张；泉州、厦门水陆二提督军皆东渡。上以内地阙大员弹压，调公入闽。时公提督江南，驻松江府；闻命，疾驰二千余里，未十日，至福州。授福建陆路提督，旋调水师、复奉命为参赞大臣。提兵渡海，驻鹿仔港；时前后皆贼营弥布水陆，公亲督将士，旬日间力战数次，多有斩获。虑兵力不足，奏调漳兵二千；又密遣间谍与贼伙谙委者阴入贼巢，说诸胁从联诸村庄，给与小令旗，约以官兵一到，执此为内应。部署既定，方冀厚集兵力，刻期进发，未就而疾作；愤懑不自顾惜，力疾督战；病转剧，犹乘竹兜子指挥。军士诸将劝以暂息调养；公曰：『吾受恩至于此，奈何以病误兹大事耶』！将易箦时，犹诵杜工部「出师未捷身先死」二语，嘱诸将曰：『吾在军，即以征衣殓。死而有知也，必来杀贼』。言讫而逝，无一语及私；可谓「以死勤事」者矣。
　　公讳元枚，字卜臣，世为漳浦人；居苌谿，因以为号。蓝于浦为着姓，前明时有讳铭球者官侍御，历宣大、三边、湖广巡按。入本朝以来，族祖义山公讳理以平台功，官福建水师提督；诸弟皆将帅。公祖讳廷珍，少随义山屡历战功，为南澳总兵官；辛丑朱一贵陷台湾，总督觉罗满公用为先锋，七日克复台湾，功第一，授福建陆路提督，世袭轻车都尉，卒諡「襄毅」。以上三世，皆赠荣禄大夫；妣皆赠一品夫人。父讳日宠，铜山营参将，诰赠建威大夫、江南提督如公官；妣蔡氏，礼部尚书文勤公女，诰赠一品夫人。公幼聪敏，端重如成人。初袭职，发广东候补，历署肇庆春江协副将，补海门参将，升龙门协副将、调澄海，皆能其职。用龙门任内拏获逃犯功，升金门镇总兵；丁内艰。服阕，补授崇明镇总兵官。四十七年，崇明大水异涨，漂溺死者以万计；公会同巡抚闵、布政吴计议赈恤，昼夜巡视，全活甚众。辛丑、甲辰皇上南巡，两办大差，召见奏对，皆荷俞旨；奉命扈御舟行，为护卫，盖异数也。四十九年，江南提督上、下两江水陆七十余营，军政肃清，民兵辑睦。值岁大饥，严檄各营防缉盗贼；全省宴然。平居坦易，不事矜饰。所至无赫赫名，而去后皆讴思不置。台讣至江南，官民为位而哭，互相吊唁；知公之入人深矣。
　　当公之未渡台也。漳浦有林、吴二姓终年械斗，官不能治；公星驰至浦督缉。又土豪许姓欺凌弱族，藉命抢夺一空；公遣营员擒捕十数人，悉置之法。自是豪强敛迹，俗为一变。性嗜书，通文艺；经、史、子、集靡不究览。凡奏摺、文移、书札往来，皆操笔立就，不假手他人。卒时，年五十有二。娶蔡氏，候选州同知讳长洖女，诰赠一品夫人；先公卒。子八人：长诚，娶蔡氏，太学生本树女；次恩、次振，俱早卒；次杰，娶赵氏，邑庠生锡女；次得胜，娶蔡氏，予告大学士某公孙女、太学生本份女：皆蔡夫人出。次魏、次玕、次琛，俱侧室出；尚幼未字。女四人：一适蔡某，一适林某，一适蔡某，一未字。孙男女六人。以今年三月二日合葬于某乡某原，系之铭曰：逖矣东宁，实维岩疆；公家懋绩，世载旗常。昔在义山，血战拖肠。曾是三纪，一贵跳梁；桓桓「襄毅」，七日三捷；鹿耳、鲲身，如履平闼。爰及我公，维苞有蘖；天子曰咨，绳尔祖烈！力疾视师，匪躬植节；殓以征衣，英魂不灭。遗言在耳，部曲悲咽。帝监公诚，赠赙宠锡：宫保荣阶，崇班载陟；更谕礼臣，厥终允饰。冈阜苍苍，堂斧翼翼；勒铭幽宫，以为臣则。
　　--见「碑传集」卷一百十六「武臣」（下）。
　　·汤大奎
　　福建凤山县知县世袭云骑尉汤君大奎墓表赵怀玉
　　乾隆五十一年冬，台湾民贼林爽文起彰化、躏诸罗，庄大田据琅■〈王乔〉犄角以应；其党曾伯达等南陷凤山，凤山知县汤君死之。越三年己酉正月，始克归葬于武进龙虎塘之原。孤范业偕君婿庄宇逵来请表其碣，怀玉诺之，以病未果。日月逾迈，墓有宿草；故人大节耿于心目，其敢以不文辞！
　　君之在凤山也，秩满候代，属贼势蔓延。县故无城，仅土垣三尺许；君率僚佐、募乡勇，日夜为守御计。一夕，酌酒劳客，君举雅俗语为俪句；口占曰：『今日不知明日事，他生未卜此生休』！典史史谦讶其语不祥，君曰：『人孰无死！身既许国，成败听之。愿诸君共相勉尔』！神色慷壮，座客为之罢酒。平明，贼果来攻，与参将瑚图礼御之；贼稍却，参将驰马逐贼去。君闻城北有警，急驰归；得内应四人，立斩以徇。方奖厉兵役，煮鬻糜饲众；贼已突进北门，入县治，典史守狱死。阍人王明素负膂力，力屈亦死；仆林坤手格之，断四指，身斫数创，晕绝仆地。君则朝服坐厅事，手剑击贼；贼刃交下，犹嗔目詈不止。时惟长子荀业从之官，先以君诗文畀舅弟王崧，令远辟；身蔽翼其父不去，遂同遇害：时十二月十三日也。君死，贼旋散去。故吏某等敛之，置柩堂皇；君居中，典史左、荀业右。县民吴世芳访其元，别葬龟山之麓；官兵初复凤山，崧凤山与世芳至葬处踪迹，仆有洪赐者识君系发线，形容亦约略可辨，因并入棺。明年三月，凤山再失，县治焚毁殆尽。事平，讹传柩为良民私葬，巡抚悬赏购之不得。五十三年春，值清明日，崧与林坤酹酒旧所，翻视瓦砾，复得君父子骸骨于余烬中，更敛如制。当是时，台湾南北守令丞倅相继被戕，至有为贼踣顿困辱而后死，死而功罪或不足以相揜者。君殁之明年，闽中大吏以县有应解、未解之帑，檄封里中旧产；旋奉特旨给还。又明年，督、抚上其居官死事状；赐袭云骑尉世职，予祭葬。此固圣天子综核名实、奖劝忠义，亦君廉惠素着、获上有道，故能纯终领闻，视矫强仓卒、徼幸于不朽之托者，盖未可并日语矣。初，君移殡台湾郡城之南坛，见梦林坤曰：『滞此何为，曷不速返』！坤瞿然觉，乃谋归。故事：没于官者，既抵里，棺例入城。君棺本轻，过其家，忽重；执绋者喘汗悚惕，久而后行。同里许承志君，莫逆交也；客临清，梦与君讌饮酒半，君忽高歌，多军中曲，词甚激楚。许闻欲泣，君笑曰：『丈夫，亦效儿女子态耶』！其灵爽不泯如此。
　　君讳大奎，字曾辂，一字纬堂；中乾隆壬午举人、癸未进士，卒年五十九。配王氏。子二：荀业，国子监生；范业。孙二：贻汾、贻浚。女二，嫁庄宇逵、汪世颖，皆生员。生平攻诗文，晚着「炙研琐谭」十卷、「补遗」一卷，没于贼；怀玉掇拾奇零，厘为三卷，刻而行之。其世系、历官与他行事之可纪，详管侍郎干珍所为传；兹特书其大节及得自崧述与向之传闻有异者。
　　--见「碑传集」卷一百二十一「忠节」（下之中）。
　　·史谦
　　敕授登仕佐郎凤山县典史恤赠云骑尉从祖叔父史府君谦家传史兆兰
　　公讳谦，字昭和，号牧庵，姓史氏。先世余姚，明中叶时，隶籍顺天之宛平。曾祖在篇，章邱县知县。祖讳光节，候选州同；无子，以兄威州知州讳玉节子知义、石埭县知县讳完节子名义为嗣子；后以嗣子知义官池州府通判，貤赠承德郎。父即讳名义，赠登仕佐郎。
　　公生三岁，失恃；稍长，能自谨饬若成人。母沈太夫人有疾，公永夜侍左右，药饵必亲尝以进。池州公尝指公谓戚友曰：『此吾家佳子弟也』。乾隆二十八年（癸未），由兵部则例馆效力期满，选福建永安县典史。越二十年癸卯，调台湾凤山县典史；中间两摄安沙、下淡水巡检。官虽卑，公克濯手奉职。凡县有疑狱，知县委公谳讯，公悉以数语中其要领，不事鞭朴，两造俱平；民德之。以故公去永安时，老幼炷香以送者至百余里不绝。
　　五十一年（丙午）十一月二十有七日，贼林爽文、王芬等叛，陷彰化；旋攻诸罗破之，蔓延扰及淡水。公念凤山虽有参将、守备诸武职，所辖兵不过千余；平时分镇下淡水、山猪毛都司者十之三，防汛者复十之四，守城者不过四百余人。而城自康熙中隶版图，仍郑氏所筑土城，岁时修葺，高不踰五尺。贼且至境，事急；因泣涕泥首于母夫人前曰：『儿竟不克事老母终天年乎！愿老母自爱强饭，无以儿为念』！复顾谓其子善载曰：『吾食禄二十余年，力不能灭贼，惟一死以报国尔！母老矣，在子惟吾、在孙惟汝，汝其奉大母及时走匿西门外打鼓山义民吴世芳家；其家滨海，汝可相时航海而北。汝素谨愿，然自是当益勉力为成人，孝事大母，继予未逮』！公既遣子奉母走匿，遂与知县武进汤大奎率民壮、乡勇同守城。兵出城击贼，贼大败走；公与大奎追至十里外始已。及日中，贼益集其党于十里外，潜自东而北，猝攻北门；杀千总丁得秋，遂陷北门。公率乡勇巷战，贼来益众，不敌。公即入县署，与大奎着朝服北，行三跪九叩礼；礼未毕，贼大至，大奎自刎，公骂贼死。及夕，百姓义公者咸敛赀易棺，与大奎同厝于堂后之室；时十二月十三日也，年五十有三。或曰：城破，贼以刃胁降公，公以不屈死。或曰：贼怒公击贼甚力，掷公首于署外数十武，百姓窃埋之，志以时日；贼退，善载始启公棺改敛焉。事闻，天子悯恻，加恩与理事同知长庚等并给葬祭银若干，并赐世袭云骑尉二代。
　　公娶萧山陶氏，例赠孺人，与公合德；先公卒。子三：长保善、次荫兰，早卒；次善载，云骑尉。女一，许字萧山张若咏。
　　从子兆兰曰：公既殉难之三年，其子善载至京师；余睨其仆，则公之旧仆郑兴也。余曰：『若犹不忘故主，而随故主之子来乎』？郑兴曰：『当公官永安时，有老仆应福死焉；公悯之，携其骸骨厝于福州，拟归骨于绍兴。公遇仆若此，吾侪忍忘故主之子耶』！呜呼！公德及人若此。临难不移，斯其素志也。
　　--见「碑传集」卷一百二十一「忠节」（下之中）。
　　·周大纶
　　周县丞大纶传（子琦、陈德、叶友伯附）焦循
　　公讳大纶，字理夫。其先居山东平度州，五世祖始迁为直隶天津县人。乾隆二十年，由贡生捐州同职，改捐盐课大使，分发福建。丁母忧，去官。服除复职，调莆田县平海县丞。
　　公以微职游历海疆垂二十年，廉慎俭。贫逾贱民，所衣官服破敝尘垢。十月犹衣纱葛，上官以为迂，周之；弗受。以贫，遣妻子归，孑然一官，特立不倚，最。后调台湾府彰化县丞数年，知民顽，忧虑见于色。公状长八尺余，丰准、口横阔，面赤色，虯髯；志形于口，坦直无顾忌。任满，例引见，辞于县；县以衣恶，出所服赠之，公以手挥曰：『蓄此所以饱贼也』！谒于道，道询问民俗好尚；公曰：『民将不孙，殆欲畔也』！道曰：『吾将往察』！曰：『不可！驿马、船具，足以扰民。吏役假官势科于县、县假官至之费科于民，是促之畔矣』！道怒斥不信，假公事滞公于诸罗。
　　未几，贼匪林爽文果倡众犯城，递至诸罗；公愤曰：『吾亦朝廷官，何坐视城陷』！乃擢须奋入县署，县令适与老幕客对饮酒；公至，斥曰：『此何时，尚饮酒耶』？县令曰：『我文官，无力遏贼势；死也！死也』！公张目，髯倒起，睨县令曰：『贼乌合众；诸罗民素尚义，城虽孤，以死力守之，未必陷也！国家建官，命能守、不命能死；坐致民逆，死以塞责，小丈夫也』！终弗听。恨恨出，趋居民叶友伯家，谋所以御贼计。是夜，贼已入城，据县署。有见公者曰：『爹也』；缚去。敬公贤，不忍杀，而劝受其伪官。公且骂且谕；副贼以掌掴公颊，公抚颊大哭曰：『此颅乃为贼污』！以首触柱，额裂血淋漓。贼犹欲其从也，囚之数日，始遇害。
　　陈德，浙江绍兴府人；公仆也。诸罗陷，公被囚，复左右之未少离；挥之去，德哭泣不言。贼知公不可屈，令副贼何北海者礼待之；北海恨公骂，以刃于乳上刺。德急抱持，以身蔽；贼击之蹶，公乃遇害。德见公之死也，喑呜叱吒，夺贼刃奋击贼；贼又击之，右臂断。德大声呼曰：『吾与贼不两立也』！以头桩贼。贼乱击，亦支解死；乾隆五十一年冬十二月初八日事也。
　　叶友伯，广东嘉应州人；商于诸罗。以公廉正，素好公；公亦往来其家。贼缚公去，囚县狱中；系发石上，倒悬于杗。友伯探知，怀橘饼二枚，冒危至囚所，劝公食。既被害，公尸及陈德尸纵横狼籍于榭上下，莫敢收者；友伯至尸所拜哭，藁葬于地。逮某大臣劋贼后，知府杨廷桦觅公尸，友伯示其所；掘之，皮肤螘食尽，白骨中惟心具存，赤色炎炎然。公长子琦渡海移公柩，友伯复为之经理尽善云。
　　琦，字璞亭。公娶于牛，生子四：琦、璋、鼎、瓒。瓒早卒；琦材质颖异，善骑射，精力过人。贼平，福大将军上公死事状，钦赐葬祭银，封爵云骑尉，子孙廕袭。琦痛父骨未归葬，以廕官让弟。渡海至诸罗，家故贫，力贫忍瘁，踰越险阻，哀毁致疾；五十六年秋，卒于扬州。公遇害时，年五十有一，琦年三十有八。公既死，义民乃以死守诸罗，不陷于贼。
　　焦循曰：公死事状，琦得之于叶生友伯；诸罗人称之，不异辞。琦以语弟鼎，鼎亲语余。考公之生平，即无殉节事，亦古廉吏；岂无所树立，以死自饰哉！当世疑公大言者，至此多叹服。然陈德之忠、叶生之义、琦之孝友，余苦其不传也。
　　--见「碑传集」卷一百二十一「忠节」（下之中）。
　　寿同春
　　书寿同春、李乔基死事张士元
　　太学生寿同春，浙江诸暨人；久客于台湾。当林贼起时，同春在淡水厅同知程峻署中，年已七十余矣。竹堑城既陷，峻先被害；同春亲至各村庄召募乡民，同官兵击贼，复堑城，擒贼王作等四名：乾隆五十一年十二月也。明年十二月，同春率乡民驻乌牛阑，进逼三十张犁地；贼伏发，乡民溃。同春马踬被执，贼牵至大里杙，以刃胁降，不动，复劝诱之；同春大骂，贼乃支解之。时又有李乔基者，广东嘉应州人也。在彰化倡义，出家财募兵，协守鹿仔港，与贼战数十合。进攻大里杙，又战牛马庄，陷于贼；迫降不屈，贼膊之。主帅以其事闻于朝，寿同春、李乔基皆赠知县，廕一子以知县用；国家之恤死事者，诚优矣。
　　同春族父逵一，与余通家；示余以二人事状如此，并及刘满姑（满姑别纪）。
　　--见「碑传集」卷一百二十一「忠节」（下之中）。
　　·李乔基
　　李乔基传（子端柏附）吴兰修
　　李乔基，名安善，以字行；嘉应州人。善搏击，尽得少林法。客台湾，见土豪啸聚，白昼相雠杀，叹曰：『变将作矣』！乃简北庄数百人团练之（广东嘉应、平远、镇平侨寓者谓之客人，南、北路各百余庄）。其法：先链气，次筋骨，又次搏击。久之，肤坚如铁；则大喜曰：『真健儿』！
　　乾隆五十一年十一月丁酉，林爽文反北路，旬日间彰化、淡水、诸罗俱陷，郡城大震；乔基召诸健儿曰：『贼众十余万，负山据险；一哄而出，遂破三城。所不即取郡者，惧吾越人蹑其后耳。吾出兵以牵制之，贼至则守、去则击；相持久，则援师且至，而贼不足平矣』。皆曰：『善』。乃合北庄得万余人，以诸健儿领之。庄为栅、里为台，计亩以为粮；台者击、栅者守，一庄有贼，诸台应之。贼数至，皆败走。十二月辛亥，乔基率三千人从前令张贞生复彰化，禽伪官杨振国、高文麟等。既而食尽，士卒多散去，城复陷。明年正月壬辰，从总兵柴大纪复诸罗，获伪军师侯元。乔基自起义兵，与贼二十余战，皆帕首、着短后衣，持长杆陷陈冲坚，无不一以当百，前后斩馘以万计；贼衔之，以万金购乔基首。二月，乔基与从子举柏率健儿数十人赴鹿港请火药，为贼所侦。庚戌，还至青埔，伏发；众御之，杀贼数百人。贼大至，矢石交下；突围而出，失举柏。乔基三入贼中，伤左股，遂被获；诸健儿皆战死。乔基骂贼，贼诱之，骂益厉；贼怒，断其舌，缚而射之；犹不屈，乃磔焉。乔基轻财任侠，与众同肝胆；至是，白衣冠而哭者万余人，皆曰：『誓不与爽贼俱生也』！是年十月癸亥，嘉勇侯福康安渡海，义兵从之，尽复北路；明年正月丁卯，获林爽文；又一月，复南路，台湾平。是役也，死事之烈，以乔基为最。事闻，恤赠知县衔。子端柏，后六月战死；次子枝三，廕授浦城县丞，世袭云骑尉。
　　先是，康熙六十年朱一贵反台湾，其族兄纪率义民从军，以功授都司；寻改侍卫，出为常州参将。雍正十年，从兄瑞先以征土番功，授千总。至今、北庄称「忠毅」者，必曰李氏云。
　　--见「碑传集」卷一百二十一「忠节」（下之中）。
　　·刘满姑
　　烈女刘满姑传
　　书刘烈女事
　　烈女刘满姑传贺代伯
　　烈女姓刘氏，湘潭人；满姑，其小字也。父亨基，官台湾司马；旋摄彰化县事。事竣，携家属出寓公廨。时邑匪林爽文纠众窃发，乌合狼跳，势若风雨；驱入城，恣行杀害。司马暨家属十余人，俱罹其毒；子利镐，挺刃卫父，手戮二贼，力竭死焉。满姑年十八，义不受辱，急奔赴廨后小池；或止之曰：『彼伤官吏，不及妇女。第窜伏，当得活也』！姑弗听，曰：『覆巢无完卵；不速死，将求死不得矣』！跃入池，水浅不可溺，仓猝展转淤泥中。贼大至，曳之上，为好语慰解；姑变色唾骂。贼怒曰：『尔命在呼吸，从吾言则生；否则，不免作无头鬼耳』！姑复骂曰：『我名家女，岂惧死乎！汝等生当太平，甘为逆乱；官军至，碎尸万段矣』！且骂且哭，声色愈厉。贼知不可屈，遂遇害；盖乾隆五十一年十一月二十九日也。明年，大兵渡海，破贼匪。又明年，捣贼巢，渠魁及余党悉就俘；台湾平。大将军嘉勇公奏凯还京，廉得一时殉难者，俱为奏闻；得旨旌表，入烈女祠。台人私谥曰「贞烈」。
　　常宁贺代伯曰：『凡天地之正气，必有所钟；而出于巾帼者为难。满姑，弱女子耳；抗节捐躯，不肯苟活。慷慨骂贼之词，至今犹凛凛有生气；其上邀九重之褒美、而下享奕祀之俎豆，岂虚也哉！昔高彦昭以濮阳归唐，女妹妹陷贼中，求死得死，太常谥之曰「愍」；李翱为作碑文，叙其死时语甚烈。今满姑之节行与恩荣侔于愍女，惜未得如习之者纪其详以垂不朽也！
　　书刘烈女事张士元
　　烈女刘氏，名满姑；台湾府同知亨基之女也。乾隆五十二年，逆贼林爽文陷彰化。时满姑年十七，贼众蜂聚入亨基公廨，家族俱逃；惟满姑恋其父，不肯走出。父既被害，满姑奔投屋后小池；池水浅，不能没其身。号哭，痛骂贼；贼畏，恶之，乃割其口、复割其鼻；满姑抵死骂不绝声，遂被杀。大将军福公上其事，有诏旌表如制，并令入烈女祠。
　　夫古今妇女当寇难之际，宁死而洁身、不肯生而受辱者，史册所载不一矣；若乃身殉死父、不避矢石，至以弱女之口折凶逆之锋如烈女者，实不多见。嗟乎！此何异唐时段秀实、张彻之死乎！书其事，将以备史氏之采择也。
　　--以上见「碑传集」卷一百五十六「列女」（八）「烈义」（下之下）。
　　·赵翼
　　贵西兵备道赵先生翼家传姚鼐
　　先生姓赵氏，讳翼，字耘松，号瓯北；常州府阳湖人也。生三岁，日能识字数十。十二岁，学为文，一日成七艺；人皆奇之。乾隆庚午，举顺天乡试；已而选授内阁中书，入直军机，大学士傅文忠公、汪文端公咸倚重焉。辛已，成进士。殿试，进呈一甲第一，而陕西王文端公杰居第三；纯皇帝谓『自国朝以来，陕西未有以第一人举者』，遂易文端为第一。而先生之才，则固已心识之矣。
　　丙戌，由翰林编修，授广西镇安知府。镇居广西极边，民淳讼简。而仓榖出入，吏缘为奸；先生痛革其弊，镇民悦服。每巡行，村民辄舁入其村；谓『我公至矣』！奉酒食为恭敬。所治皆如之。先是，镇民与安南民入云南土富州为奸；事发，捕获百余人，而其魁农付奉顾逸去，前守以是罢官。已而付奉死于安南，获其子并获其尸，验之良是；总督李公侍尧疑其为前守道地，不之信。先生申辨，李怒劾之。适朝廷用兵缅甸，命先生赴滇赞画；乃追劾疏还。明年返镇，李公乃示意监司，欲先生稍折节而移之守广州自助；先生不肯，遂以他属。而适奉特旨调先生广州，监司乃服先生之有守也。在广州，决狱平。获海盗一百八人，按律皆当死；先生详谳分别，杀三十八人，余遣戍。辛卯，擢贵西兵备道；而以广州他谳事降级调用，先生遂乞养亲而归。
　　丁未，台湾民林爽文作乱，李公赴闽办军事；道过常，邀先生偕往。时兵将云集，咸谓不日荡平；先生询察情形，亟请李公密调粤兵为备。既而总兵郝壮猷败遁、游击郑嵩被杀，贼势大振；而粤兵适至，人心始安。已乃筹海运、增雇值、给衣装，奏辄报可。李公夙以综核为政，先生每事济以宽大；迄事平，先生之力居多。始，先生赞画滇军，傅文忠公为经略进征缅甸，议大兵由戛鸠江进而命提督五福由普洱进；先生曰：『戛鸠、普洱，按图相距不过三寸，而实是四千里而遥。两军既进，声息不相闻；进退维谷，此危道也。大兵欲渡戛鸠，则偏师宜由蛮暮老官屯进；夹江而下，蔗两军可互为声援』。文忠从之。先生之善筹军事，多类此。台湾既定，李公欲奏起，先生固辞之；因游武夷，遍历浙东山水之胜，一发之于诗。
　　先生固善诗，自少游京邸、历馆阁，与诸贤士大夫相酬唱；归田后，朋游故旧杯酒相过从，日赋诗为笑乐。其诗与同时袁简斋、蒋心余齐名，世所传「瓯北集」也。其他着述凡十余种，而「陔余丛考」、「廿二史劄记」，尤为人所称道云。
　　先生与鼐，俱以乾隆庚午得举；越六十年而为嘉庆庚午，先生八十有四而鼐亦年八十，循例重赴鹿鸣，赐三品衔，而鼐亦得四品衔。乃相与会于钟山，屈指知交，零落殆尽；先生喟然曰：『某少孤，贫不自振。谬以非才，入侍馆阁，分校多士。中年洊登繁剧，奔走军旅。未垂白而养拙邱园，上获终养慈母、下获抚字孙曾。今又叨蒙上赐爵秩逾等，生人之遇，可谓荣幸！皆两朝圣人高厚之恩也』。相与泫然者久之。今岁四月，先生卒于家，其子以状讣，乃按其事而传之。子廷英、廷伟、廷俊、廷彦，孙十人、曾孙四人。
　　--见「碑传集」卷八十六「乾隆朝监司」（下之下）。
　　·陈寿祺
　　隐屏山人陈编修传阮元
　　陈寿祺，字恭甫，号左海；闽县人。父鹤书，以文学主讲仙游、龙岩、邵武、泉州、漳州、上杭书院，皆有经法；有「诗集」数卷。事实详元所撰「墓志」中。
　　寿祺五岁读书，易于成诵。举止端重，性静且敏。成童，即淹贯群籍，一览辄解。文藻博丽，有六朝、三唐风格。其乡先生陈秋坪谓之曰：『当以千秋自命，勿争名一时』！年十八，值台湾林爽文之乱，有「海外纪事」诗；见之者叹曰：『此「诸将」嗣音也』！洎嘉勇福公平台凯旋，其参军郭公即寿祺母之族叔，属代撰上嘉勇公百韵诗并序；沈博绝丽，一时传诵，称为才子。其序一篇，今刊集中；武进张惠言读之，曰：『拟之燕、许，何多让焉』！
　　年十九，乾隆己酉科举于乡。嘉庆己未会试中式，赐进士出身。会试闱中，其卷为人所遏；元言于朱文正公曰：『师欲得如博学鸿词科之名士乎？闽某卷经策是也』。遏者犹摘其「四书」文中语；元曰：『此语出「白虎通」』。于是文正公由后场力拔出之。既选馆职，文正公爱其才，重视之；在都下，以经术、文章与同年武进张惠言、全椒吴鼒、歙鲍桂星、高邮王引之齐名。辛酉散馆，授编修；请归省亲。会元巡抚浙江，延主讲杭州敷文书院兼课诂经精舍生徒。元修「海塘志」，且纂群经古义为「经郛」；寿祺皆定其义例焉。
　　癸亥冬，入都。甲子，典试广东。丁卯，典试河南。己已会试，房考所得多知名之士，张岳崧、刘光三，其尤也。其衡文岭南、中州也，二、三场遗卷一、二万，尽阅之。在都十年，恬然寡交游，惟日以讨论经义为事。同年数人知而爱之，相待如昆弟。又及见硕儒钱竹汀、段懋堂、王怀祖、程易畴诸先生，故学益精博。中尝被公卿论荐，京察书「上考」，拟陪南书房；俄以丁父忧归，时庚午岁也。
　　初，寿祺将以是岁逾秋告归省亲；未几，遽丁忧，星奔痛钜，乃自悔其在都之非，其所述至令人不可卒读。时年方四十，即抱退志矣。服阕，陈情乞养母；主泉州清源书院十年，与诸生言修身励学，教以经术，多士奋兴，一洗空疏之习。尝正定清源书院先贤祀位，并率诸生增置祀产以资祀事。奉朱子于东舍，从以先贤之传道而祀乡学者明蔡文庄公、张襄惠公、次崖林氏、紫峰陈氏、紫溪苏氏、慕蓼王氏、素庵林氏、国朝李文贞公凡八君子，位左右；扁曰「先觉祠」，为之记，陷石壁间。丁母忧后，终于家居；主鳌峰书院讲席者十一年，创立规约、整肃课程，每月兼课经史、文笔。其教士以崇廉耻、践礼法、研经术为尚，作「义利辨」、「知耻说」、「科学论」以示学者；士始畏其束缚，渐安之，久之悦服，不能忘。公卿间有以名荐者，终不出。计自丁父忧后，养母十年。去官二十余载，里党义举，多为之倡。若省会文昌祠、大成殿庑、明伦堂、恤嫠赈厂、贡院号舍、东西湖水利，莫不首其议，与诸同志成之。桑梓利弊，蒿目痗心，往往直陈于大吏，冀获挽救；虽间撄逆耳之怒，弗恤也。
　　寿祺志在表扬先贤，以漳浦黄石斋先生之孤忠绝学，久欲请祀孔子庙；道光四年遂偕绅士呈于督、抚曰：『明儒漳浦黄公道周，行完忠孝，学贯天人；着述本乎「六经」，节义兴乎百世。建言直谏，斥佞黜邪；蒙难捐躯，咏歌弗辍：浩气足以塞天地，正性足以扶纲常。其德业在梁谿、考亭之间，其志节在文山、青阳之列。其发明圣学、卫道宗经大旨，与刘公宗周相近；是以榕坛、蕺山并峙宇内，非独出处节概两相颉顽。今刘公既崇祀西庑，请并黄公从祀，以彰名臣之轨范、树儒宗之圭臬，正人心而维世教、翼圣道而励贞修，实有光于国家庠序之典』。总督赵文恪公、巡抚孙文靖公韪之，即属寿祺代撰疏稿。寿祺因谓『「明史」黄道周传赞称其所陈深中时弊，足为万世龟监；「御批通监辑览」纪其学行，推重于天下。乾隆四十一年，特赐专谥「忠端」。其生平着述尤富，「四库」采录其书多至十种；皆阐明经旨、推究治道，而尤深于「易经」、「孝经」。其讲学，恪守朱子道脉』。遂本此意成疏稿，督、抚会疏请从祀东庑。明年春，礼部议如所请。秋八月，大吏率文武吏奉主入祀孔子庙。时方乡试，乡士大夫及青衿千余人相从行礼：其扶翼名教如此。寿祺又以黄忠端公所着「经解」九种及「榕坛问业」咸已着录「四库」，「经解」虽久经刊行，其余遗书、文集散见，未及进者尚多；于是积十余年蒐访之力，购得「易本象」、「邺山讲义」、「骈枝别集」、「大涤函书」及公门人石秋子洪思与庄起俦所撰「黄子年谱」，又得漳州士人藏本海澄郑白麓中书所编公「文集」三十六卷、「诗」十四卷，又假得公季子子平所编公「全集」原本，校对补遗数十编，汇成全集，重订目录，辑为五十六卷，订以「年谱」，谋于总督孙文靖公刊布之。
　　闽省「通志」旧志多误，六十余年文献散失，请加纂勒；督、抚从之。寿祺乃为之创立义例、采访事实，举才者分任之，而自总其成。书成而病，以道光十四年春卒；年六十有四。
　　寿祺解经，得两汉大义。每举一义辄有折衷；上溯伏生，下至许、郑，靡不通彻。所着有「五经异义疏证」三卷、「尚书大传定本」三卷、「洪范五行传辑本」三卷、「左海经辨」四卷、「左海文集」十卷、「左海骈体文」二卷、「绦跗堂诗集」六卷、「东越儒林文苑后传」二卷，又着「欧阳夏侯经说考」、「鲁齐韩诗说考」、「礼记郑读考」、「两汉拾遗」、「遂初楼杂录」；元选其「五经异义疏证」、「左海经辨」及「文集」中之说经者，入「皇清经解」。寿祺雅慕武夷山水、紫阳精舍，晚年自号「隐屏山人」，作「隐屏山人传」。疾时，不榖食，却医药；惟日啜武夷岩茗，啖柑柚少许。枕上作绝句云：『梦想仙峦二隐屏，问天应着少微星；人间无此溪山好，便欲乘云上幔亭』。词意惝怳，若有所会。子三：乔枞，道光乙酉举人；朝枢、棅。
　　乔枞等讣来滇，请为墓志。元不为志，而为之传；时甲午六月。论曰：山人以强仕之年告归养亲，可谓孝矣。亲终不复仕，非如羲之誓墓有所激也，恬而已矣。立身于道义之中，而经学博通两汉，文章雅似齐、梁，其学行卓然传矣。「以千秋自命，不争名一时」；秋坪之言谅哉！
　　--见「碑传集」卷五十一「翰詹」（下之下）。
　　·梁上国
　　诰授通议大夫太常寺卿广西提督学政梁公上国墓系铭陈寿祺
　　太常梁公既卒之明年（丙子）九月，将窆于福州西郭外祭酒岭之阳；其孤来请铭，且曰：『将托是以献史馆』。寿祺乃谨系其世次、讳官，叙而铭之。
　　叙曰：公席十余世逢掖之泽，郁久而光，笃生贤俊。少为学使者纪文达公所赏，颜其堂曰「书香世业」。迨入翰林，习「国书」。散馆，当改除金坛；于相国惜其才，请仍留庶吉士。故公于「国书」最明，乡后辈经公讲画，皆掇高等。既丁内艰，寻以父疾，乞养居里十二年而后还朝。当是时，公有晜弟五人，侍奉非不足；而公独不忍贪禄以违其亲，可谓孝矣。公质直好学，不蹈脂韦，不设戟级。与人交必信，面规人过而人不怨。自陟台垣、历宫詹，所建白多详至。方楚、蜀用兵累年，诏台臣极陈得失。公上疏言平贼六事，曰正罪名以申国法、尚谋议以筹胜算、设统帅以一兵权、添士卒以壮军威、杜冒滥以收实用、妥招抚以净贼根。上览疏动容，趣令更立法纪，悉如公所画；军政由是始肃。卒所以翦除芽蘖、保大定功，自公发其谋也。闽南奸民结、通兵役，号曰「天地会」，蔓延他郡，肆抄掠；有司匿不闻。公从乡人访得其实，疏请饬大吏密察掩捕；获其渠，余解散，一方赖以安。巡视南城，以为所辖六门郭外辽阔、多岐径，奸慝易溷；因请分村落、定坊户以便稽察，汰冗役、设乡约以资讲谕，参用保甲法而通变之。格吏议，不果行。后十余年，逆贼林清构煽，营窟适在近郊；乃服公之先见，比于曲突徙薪焉。巡视漕务，厘积痼、革陋规、柙仆隶；复浚引河、施遏坝，运道以利。勘泉于盛暑中，奔驰数百里，虽疾不辍。上闻，嘉悦之。稽察旗学，条上四事，曰专教习则偷旷除、立多师则迪导广、增学额则劳来周、修黉舍则规橅整。其他落落大者，若请续修「大清会典」、收抚台湾山后噶吗兰，皆见施举，裨国家大计。公之事君忠而能谋如此。所交乡■〈尚阝〉诸君子及辇下贤士大夫，每从之博咨当世急务与桑梓利病，汲汲以济时为心；故不为矫激沽直之行，而谠论未尝不见纳于明圣也。公分校乡、会试，得士多知名；今东河总督九江李公鸿宾，其显也。服官四十年，廉约如韦布，颜所居曰「四知」。为学政，黜浮诡、勤考校、剔弊习。试期，辄终日冠服坐堂皇；夜分少假寝，或兀坐待旦，无倦容。有诮公自苦者，而公卒忘身尽瘁以殁。呜呼，哀哉！寿祺于公为后进，又与公诸从子交，习见公生平无嗜好、持躬接物一出于礼，盖优为乡人士式；公逝，而典型不可复睹矣。呜呼，哀哉！公所着有「驳阎氏古文尚书疏证」五卷、「驳毛氏大学证文」一卷、「进御诗赋」一卷、「山左游记」一卷、「辽潘游记」一卷、「粤西游记」一卷、「诗文集」十余卷；又「国朝闽海人文」五卷、「数目通典」十余卷，未完书。
　　系曰：公姓梁氏，讳上国，字斯仪；一字九山。其先，福州长乐人；国初，徙居省治。十五世，皆为郡、县诸生。曾祖澄漪、祖邦柱、考剑华，并赠通议大夫、詹事府少詹事；妣林氏，赠淑人。公于次四。未弱冠，补县诸生。乾隆三十三年，与仲兄同举于乡。四十年，成进士，选庶吉士；散馆，仍留学习。四十四年冬，丁母忧，归。服阕，以父疾乞养；寻丁外艰。五十五年，再散馆，授编修，分纂「国史」。五十七年八月，分校乡试，得士林芬等十三人。嘉庆二年，擢山东道监察御史。六年，分校会试，得士冉永淦等十七人。是秋，充「会典」提调，巡视济宁漕务。七年秋，迁工科给事中。冬，除内阁侍读学士。九年夏，除太常寺少卿。秋，拜奉天府丞兼提督学政。十二年，内迁詹事府少詹事，稽察觉罗官学。十四年，奉命祭告北岳、河渎及历代陵寝。是冬，以前失察通仓盗米，罣吏议。十五年冬，补授内阁侍读学士。十八年夏，擢太仆寺少卿。秋八月，提督广西学政，晋太仆寺卿。十九年，晋太常寺卿。明年夏五月二十八日，以劳卒于嘉远试院；春秋六十有八。娶许淑人，山西闻喜县知县崇楷女。子三：云铣，乙卯举人；云镶，附贡生；云镛，太学生。女子子三，婚姻皆名门。孙三：尧辰、口辰、拱辰。
　　铭曰：性之温，德有隅；志之洁，行有枢。学之笃，刊皮肤；言之忠，安盘盂。好正直，天所孚；发文章，帝所愉。古醇听，执其符；身可灭，道不渝。名山迢迢，谥自前儒；此吾九山先生之系庐。
　　--见「碑传集」卷五十七「科道」（下之下）。
　　·谢金銮
　　敕授文林郎安溪县学教谕谢君金銮墓志铭陈寿祺
　　君谢氏，讳金銮，字巨廷，一字退谷；福州侯官人也。考正，乾隆二十四年举人，大挑一等，试用武进县丞，改教谕，卒。君年十三而孤，贫不能自给。然未冠，则喜读宋儒书，悦心性之说。大兴朱文正公督闽学，补县诸生。逾壮，举五十三年乡试。嘉庆六年，大挑二等，用教职。君交同里孝廉方正官崇、布衣陈天文、贡生陈庚焕，皆有道君子；相切劘，壹志于忠信笃学。其言学以「四书」为纲、「五经」为辅，而力除空虚自守、偏执冥行与夫泛枝滥叶、扬秕簸糠之弊。
　　署邵武教谕。有谢生者极贫而孝，所亲有妇不安其室，逼其幼媳为不善，媳不从；生议拔其媳归良家，妇遂诬控生。学使至，入谗者，置生劣等；众尽譁，请五庠之师白其冤于学使。五庠之师噤不敢发，君独禀学使数千言，卒直其狱。补南靖学，历司嘉义、南平，再莅安溪。安溪嶢阳乡以赛神起衅，酿斗杀士，被罗织者众，匿莫敢出；守持之急。君请宽其株连，谕使自投；而后遣之为耳目，将掩执所名捕数人。会令中怯事泄，数人者遂不可得。守归咎于士，将尽褫其衣巾。君力争，不获；乃具上其事于学使，且曰：『漳、泉无狱不及士；设按牒而罪之，不出二年，庠序且一空』！学使蒙古恩侍郎壮其言，力主之，事乃已。
　　初，海盗蔡牵扰台湾，陷凤山；嘉义令急延君，问计。君曰：『此间士民更林爽文之乱，其守御咸有成法；召而谋之，咄嗟可集也』。如其言，众果至；乃偕令周视四门，指麾分守之。夜三鼓而办贼平，一县安堵；然君未尝自言其劳。总兵满洲武隆阿诣县，闻君贤，单骑径造；入门，读壁间教士条约，曰：『通儒也』！一见如平生欢；假馆学廨，每饭必与偕。同知薛志亮聘修「台湾县志」，君讲求利病，尤致意于政俗；薛君叹曰：『有造海徼之书也』！巡道杨廷理建议辟台湾山后蛤仔难，君考其始末、条其利害，为「纪略」。同里梁詹事采以具疏，请收其民土，设官定制；朝议从之。及杨君奉命董其事，凡所建置经画，一一必手书报君；令新设噶吗兰厅是也。君痛泉、漳狃于斗杀，劫掠之狱，治之者恒祸及学官、弟子；乃作「泉漳治法论」，示所以缉凶训俗，而归其■〈巾旨〉于「重士以为教始」，诚司牧闽南者之药石。晚渐不乐居官，作教谕语留赠安溪诸生；其言皆恳恻，适于用。遘疾请告，诸生吁留；久之，君竟去；乃相与厚赆之归。归数载，卒；二十五年四月六日也。嘉义诸生闻之，自海外相与鸠赀佽葬祭。
　　君食贫乐道，一介不苟取，于朋友死生不易行。所至奖孤寒、表遗佚，善护气类。其诲人依于孝弟、礼义，负笈者踵接；及养痾于家，犹馈问不绝。守令之贤者咸倚重君，君尽言无私；异趣者虽心惮君，然亦谅其无他肠，相尊礼无间。非忠悫廉直孚于人，何以及此！于乎！今之师儒之官，能以道得民者尟矣。士之自废廉隅者，日趋污下而未有止；求如君者长善而捄其失，安可复得乎哉！君所交若陈布衣、官孝廉，余曩咸相与捧手；顾恨少不能相从讲习，与入适道之途。晚及陈贡生与君游，又不能朝夕刻励，急为修身之助。比诸君子皆已凋谢，而余亦衰苶，不足以自奋；每感风俗、人心之忧，未尝不惄焉慨吾道之孤而莫之系也！于乎！可胜悼哉！
　　君春秋六十有四。配林孺人，前卒；继配林孺人，生女二；簉郑氏，生子四：曰本、曰善、曰来雨、曰复生。以道光二年立冬后四日庚子时加辛巳，葬君于西郭外梅亭天才山之阳；铭曰：位卑而道高，故其节不挠；学苦而心慆，故其教不劳。如茧在缲，如坯在陶。其劝僚吏，如其所以勖俊髦；其卫庠序，如其所以守城壕。丧我人师，生徒号咷。鄙薄懦顽，孰涤庮臊！嗟斯人之不作，吾又焉知兰茞之为萧蒿！
　　--见「碑传集」卷一百十二「校官」（下）。
　　·郑兼才
　　台湾县学教谕推升泉州府学教授郑君兼才墓志铭陈寿祺
　　君郑氏，讳兼才，字化文，一字六亭；永春德化县南乡人也。年十五，补县学诸生。逾壮，师事闽县考功孟先生于鳌峰书院；学使陆耳山院副，拔君贡太学。今山阳汪瑟庵尚书为国子祭酒，器之，考充正蓝旗官学教习；游京师九载。嘉庆三年，铨授闽清教谕。归，举乡试第一；主司则今会稽莫宝斋、万载辛筠谷两侍郎也。辇下闻之，啧啧诵得人。
　　君学有本原，敦厚而兼直；自以职在斅学，毅然以洁修庠序、阐扬幽隐、扶植人伦、整齐风俗为己任。历安溪、建宁，再至台湾。凡文庙、殿阁、明伦堂、东西斋廨及名宦、乡贤、忠义、孝悌、节孝祠，莫不劝施兴作，虽劳勖不惮。请奖其好义尤力者，或专衔详报；祀典所不备，则审稽先烈潜德，请补之。其勇于为义，若饥渴之于饮食。然台湾自逆贼朱一贵叛后不轨相继跳梁，死事文武、弁兵无虑千人有奇，久而案牍淆且漏；君请于巡道，遵前诏建昭忠祠，谨据议恤案册及「东瀛纪事」，一一区而厘之。神牌名氏，皆君手书。以为义在捐躯而骂贼者，虽臧获可旌；情由召衅而偷生者，虽衣冠必绌。其激扬清浊，凛然于名义之不可假、公论之不可逭，至明以厉也。君虽为师儒官，常急乡国利病。有可言于当事，则大声疾呼，捄之如恐不及；蹶然亡其位之卑而身之为众忌也。其上巡道庆公书，力陈台城浚濠不可。上总督汪公论吏治民风、械斗、辨诬三书，瑟葊尚书许其「志在天下，非徒护桑梓而已」；可谓深知君矣。君之始至台湾，海盗犯鹿耳门，镇将以下备御要隘，檄君守郡大西门；昼夜巡稽出入，奸无所容。贼平，以军功擢除江西长宁令，辞不就；当事重之。在安溪，与侯官谢退谷同寮，交最笃。谢退谷者宿学，重气节、喜经济；余尝与君目为两贤校官者也。既君举退谷修「台湾县志」，而君左右之；志成，称善本。后台湾绅士议修「郡志」，请太守必得谢退谷、郑六亭二人而后可；太守为请于方伯调君来，而谢君已风疾告归，君赴公车。踰二年，乃复至，事遂不果；然君卒刊补谢公之书，而海外文献始备。君之去安溪、建宁，士皆奉君祠位。初去台湾，众争送之北郊；香案、旗鼓塞街市，数里不绝。
　　君口不言贫，居官刻苦，岁不能致数金以遗其子。其子惮父严，不敢邮一纸告乏。然族亲有急，当賙恤，未尝不人人给所欲也。善制艺，尝十一赴会试，屡踬无愠色。嘉庆末，举卓异。道光元年，方伯今巡抚金匮孙公闻君名，檄州县举□孝廉方正，荐之大府；方伯迁抚安徽，大府不果行，而君以二年秋逝矣。呜呼，惜哉！
　　余少与君受业孟考功之门；及在京师，与里閈，顾不常聚，然心折其贤。盖久闻其卒，岂胜悲耶！呜呼！师儒之官，至今日而敝矣。父师、少师之教既不行于左右塾，而瓠叶兔首飨食之礼又无以风示州邑；儽然厕令长之末旅进退，与丞椽佐史伍。罢癃者，供殿最而已；强者，或昧雉其弟子员、或终其身不敢奉谒，则悍然以违抗为诸生罪。噫！是可伤巳。如君与谢教谕，咸学校之干城、儒林之圭臬，其所为皆他人所不能为；安得复起九原，使斯道犹得以一发而挽千钧哉！虽然，君之言与行事，彰彰在人耳目；诵君之文、论君之世者，毋亦有激厉而奋兴者乎！余日望之矣。君所着有「宜居集」、「愈瘖录」若干卷。宜居者，谓校官居卑、居贫，职易称也；愈瘖者，谓时以言事自效，冀求愈夫生而不瘖者之不幸沦于瘖也。春秋六十有五。配李孺人。将以某年月日葬某地，其孤自其邑来，先期请铭。铭曰：胶庠道敝，津梁畴遵；鼓箧何赖，章缝曷亲！觥觥郑君，克尽厥职。慈惠之师，好是正直；明扶纪纲，幽厘礼式。栾公社祀，乃在儒林；谓非遗爱，帨泽青衿！海水群飞，赤嵌徼外；金汤一心，扞城功最。抱奇济物，俊才盘盘；奈何高节，卒辞长官！新诏征贤，纲罗鶠鸾；奈何厄命，竟凋飞翰！风花升沈，岂君忧喜；见蔑之心，用道作砥。君身虽归，君志不死；吁嗟九泉，谁为知己！
　　--见「碑传集」卷一百十二「校官」（下）。
　　·李长庚
　　建威将军浙江提督总兵官追封三等壮烈伯忠毅李公长庚神道碑文
　　浙江提督李公墓阙铭
　　壮烈伯李忠毅公传
　　浙江提督总统闽浙水师追封三等壮烈伯谥忠毅李公行状
　　建威将军浙江提督总兵官追封三等壮烈伯忠毅李公长庚神道碑文陈寿祺
　　嘉庆十二年冬十二月二十有五日，浙江提督李公帅师剿海盗死之。事闻，上震悼，诏追封三等壮烈伯，予世龚，谥「忠毅」；给丧事，命福建巡抚往迎其丧摄奠，建祠其县；数敕水师将士为公复仇，恩礼笃异动天下。越明年九月，葬公同安坪边山之原。公女夫宁波同知陈大琮来京师，请文于碑。寿祺，公乡人，且史官也；谨次公状之实，以昭示来世。叙曰：
　　公讳长庚，字超人，一字西岩；泉州同安人。曾祖思拔，祖宗德。父希岸，寄籍彰化县学生。三世赠皆如公官。公于兄弟次三。幼倜傥异常；稍长，习骑射，慨然有当世志。弱冠，以武学生举乾隆三十五年乡试。明年，成进士；授蓝翎侍卫。四十一年，出为浙江衢州都司；擢提标左营游击，迁太平参将，再迁乐清副将。林爽文之乱，檄入闽，权海坛镇总兵。所辖南日、湄洲，故盗薮；公至，捕除之。会邻民被劫，误指海坛；坐削职，遽归。散家财，募乡勇，率子弟操舟入海，擒盗首、从数十，复擒大岝。公自是，有致命之志矣。顷之，郡王福文襄定台湾还，访水师将才，礼异公；公慷慨请曰：之。初破家为国，舟及军食、军械一不资官；惟火药非私家物，愿便宜得调』！文襄许『长庚，闽盗林明灼等入浙海戕一参将，吏莫能捕，以属公。不三月，皆获；奏起游击。五十五年，权铜山营参将。后四岁，补海坛右营游击，仍权铜山事。六十年，安南艇盗阑入闽，傍近骤骇。公率战舰入击之象屿，追北及三澎。贼来扑，舟师未集，麾兵士急伏■〈舟氐〉艡中；候贼炮尽，突过其东，发一炮歼之。日暮，望数艇踵至，令列舰衔舻迤若长蛇；比晓，东西迭转斗，大挫之。今上即位之二年，由铜山参将擢守澎湖副将；未行，迁浙江定海镇总兵。定海更盗患，婴城守；公条上缉捕事于总督故大学士书麟，多施行。于是攻盗衢港，北越山东登莱；又攻盗普陀洋，又攻盗潭头，斩获多。当是时，风尾群盗诱夷艇百余踞浙江岛澳，而巨盗蔡牵、林阿全等名号以数十舶交海中。当事者特急艇患，日夜程督。公乃击之温州三盘澳；还，拔他将之被围者，锋锐甚，贼宵遁。南追至竹屿，过粤、闽之交甲子洋乃返。上闻，慰谕曰：『李长庚素勇，追剿力；然风涛险阻，稍持重，不可轻进』！又诫总督玉德曰：『李长庚为水师杰出，宜用于要处；莫令往返奔波，徒劳无益也』。公致书提督苍保，大略谓『定海、黄岩、温州三镇，宜更抽战船，专督帅、假便宜、励赏罚、加口粮、足薪米、稽要隘、断火药、遏籴汲、益募丁壮、增调水兵，稍变通成例，权利害而勿惜小费』。其言皆中机要。五年，击贼功最，赐花翎。夷艇大入浙江，巡抚阮元奏以公总领水师。遂申军约、别徽帜、严号令，明进退疾徐之节；曰：『吾熟水战，不如法，不可欺也』！夏，扼夷盗于松门；飓风作，覆其艇几尽，献俘千，磔伪侯伦贵利。自是，夷盗不复践浙海，他土盗亦寖蹙，而蔡牵扰闽海剧张。其冬，公南下，翦水澳盗及牵党。六年冬，授福建水师提督；寻调浙江。九年秋，命公为闽浙水师总统，温州、海坛二镇为左右翼，专捕牵。公议：『贼略船于商，船高大，仰攻不便。当禁海商毋擅造巨舶，巨舶毋出口；贼所掠止千斛之舟，乃无能为矣』。又自创火攻船，颇仿明人子母连环船法。十年，夷艇挟群盗朱濆窥金、厦，漳、泉戒严，牵因入淡水，迫台湾。复授公福建水师提督，出厦门；牵引去，仍调浙江。
　　其秋，诒书巡抚清安泰曰：『蔡牵有船八、九十，而长庚所统兵船仅相抵；浙江尚有邱搭、小肥宾等盗船三、四十，而三镇兵船亦仅相抵：自揣兵力犹未足胜贼。用兵之道，知彼知己，谋出万全。长庚自督府奏定勒限一年以来，趋蹈艰险、横戈直前、出入死生、徒劳无成者，缘闽、浙洋面三千余里，所在兵力单耎，祗恃长庚一军往来逐捕；顾肩失股，贼反以逸待劳。前奉中旨「勿事尾追」；今日之病，实在于此。窃谓两省宜各厚集鸏■〈童鸟〉，隶之两提督，使不分畛域，首尾策应；勿予贼暇，庶少有豸』。
　　公自以总兵讨牵岁余，东击之南盘、掩之白犬洋、败之旗头；至东霍山，乘胜至尽山。以提督二岁，乘之象山，东薄之东沪、蹙之三沙，北蹑之南麂，手鏦之浮鹰。以总统踰三岁，邀于马蹟，东及于黄垄轰之；贼复自淡水，北覆之青龙港、捣之斗米洋，战三昼夜；东熸之台湾洲尾，焚其舟数十；北走而东，蹶之张坑，掀商艘出虏者。复北折而南，克之调班洋；合诸镇兵围之渔山，再踣之竿塘、破之三盘；贼东走，逐之东涌；反而北、又窜而南，跐之广东大星屿。凡斩首八十余级，殪禽数千人，得贼从子一人、头目十余人，俘器械、炮火万计。上知公不遗余力，且功簿无虚饰，累诏嘉之。公追牵三沙也，贼食尽，蓬缆、战具皆败，乃遣党诈乞降督府；督府不虞也，辄遣吏招抚，而飞檄趣舟师入，掎公勿动。贼以间缮备，扬颿去。牵之围台湾也，陷凤山、据洲尾，凿巨舟塞鹿耳门阻外援，结奸民万余人大掠；公令扼隘口，遣将遶出其腹背夹攻，连破之。已而，贼乘潮从北汕逸。事闻，夺翎顶。而公固逆知港道辽阔，贼众我寡，尝从督府乞济师；不时应，故失牵。渔山之役，贼瓦石、火箭如雨，公力战被数创。当是时，总督玉德以罪谪戍边，代者因衔公，构蜚语，遽劾公；而巡抚清安泰讼公战功，章寻至，诏复公冠顶而切责劾者。大星屿之役，断贼舟大桅，毁其篷；围急，而公舟亦摧于浪，粤援绝，故止。上闻，切责粤帅，叙公功。其岁与粤帅剿他盗竣，还浙江；请暂理军政，上不许。遽行，与家人诀曰：『吾不灭贼，誓不返矣』！于是合金门、福宁二镇兵南击牵，及之广东黑水洋，贼才三舟矣；火攻船乘风絓其艄，公奋欲登者三，几获牵。俄，风大起，水立，舟中皆倾眩；飞炮中咽及额。是日日昃，殒。垂绝，犹左手持刀、右执盾，怒目视如生时。
　　公天性知兵，尤长水军。衽飓涛、頮霜雹、袒锋镝，身大小百余战，所向风靡；贼私相戒曰：『不畏千万兵，但畏李长庚』！其讋服如此。天下知与不知，皆以为今之颇、牧。然所与同心者，阮公、清公而已；它督部多不相中，骤之、掣之、齮齕之。提孤军奔命，四涉万里，往往客主不相接。发凋齿豁，卒罹■〈鱼畺〉鰐，悲已！然而公将兵在外十数年，上未尝识公面，独排箕舌、洗箧书，始终倚公如长城：其生也爱之，其死也哀之，盖古名将不易得之于其君。天下又以感公之遭也，或谓以公之勇，功隳旦夕，贼罪巨于海而网数漏何也？岂天欲俾公尽瘁，以彰忠烈而后已耶！公卒踰年，提督王得禄、邱良功竟以闽、浙舟师毙牵海上，总兵许松年亦已毙贼朱濆，濆弟渥、牵义子小仁先后举党降。然则天子之威德、公之英灵与文武吏士之所以为公雪愤者，皆可知矣。昔汉灭蜀，追念来歙；越隽夷降，赐岑彭家；晋平吴策，告羊祜庙；唐扫荡河洛，原功张、许，绘形凌烟。今公功方百世祀，天下无一日不思公；公何恨哉！公所至，尝修学校、赈饥、施棺，置义塚；善拊吏士，今大帅得禄、松年之属，皆公所荐拔：盖又仁智儒将也。乾隆十五年四月二十五日，春秋五十有八。无子；养子廷驹，武举人，早卒。闻于朝，以所抚同姓子廷钰嗣，袭爵。
　　铭曰：茫茫大瀛，实生蛟鼍；去来闪尸，血人于波。天子命我，楼船峨峨；翦此朝夕，齿我天戈。雷砰霆激，奔骇妖魄；乘风簸涛，困而反齚。黄头之军，南北寡援；苍兕、苍兕，触涉险难。胄蝨十霜，饥不暇餐；志业未竟，先摧师干。陇西确虏，昆邪恐亡；新息介介，壶头卒僵。公知国恩，安知福祸；惟帝念忠，报勳优大。鼓鼙琴瑟，听之立懦；登于明堂，功宗曰可！
　　浙江提督李公墓阙铭恽敬
　　嘉庆十有二年十二月壬辰，浙江提督李公剿洋匪蔡牵于广东潮州之黑水洋，卒于行间；皇上轸悼，封三等壮烈伯，谥「忠毅」，予祭葬。十四年，公旧部王得禄、邱良功歼蔡牵于浙江温州之黑水洋，洋匪平。二十年，前扬州府知府宁化伊君秉绶以公之事，请敬铭之墓阙。
　　公讳长庚，字西岩；福建同安人也。曾祖思拔、祖崇德、父希岸，皆赠建威将军；母王氏，赠一品夫人。
　　公乾隆三十六年武进士，由蓝翎侍卫补衢州都司，升提标前营游击、太平参将、乐清副将。因剿林爽文，入福建，护海坛总兵；缘事革职。公罄家财、募精勇捕洋匪，获戕参将张殿魁之林明灼、陈礼礼；以游击起用，署铜山参将。丁父忧，去官。服满，补海坛左营游击。
　　时浙江、福建洋匪北接山东、西通广东西，三面数千里皆盗出没。其内地曰洋匪，蔡牵最大，朱濆次之；外地曰夷匪，多中国人挟安南人为之，凤尾最大。一艇载数百人，洋匪曰「匪艇」、夷匪曰「夷艇」。夷艇至辄数十艇，蔡牵百数十艇、朱濆亦数十艇，其大较也。五十九年，夷艇始入福建之三澎，公败之。嘉庆二年，升澎湖副将、浙江定海总兵。三年，击洋匪于衢港及普陀，败之。四年，凤尾引夷艇入温州洋，败之；赐花翎。五年，浙江巡抚阮公元以公可任，奏请总统浙江、福建水师，得俞旨。公申号令、严标识、束部伍、信赏罚，自偏裨至队长、柁工、水手，耳目皆一；于是水师皆可用，能立功。凤尾引夷艇入台州松门，遇飓风，覆溺几尽；登岸者悉就俘，获安南伪侯伦贵利磔之。自后夷艇不敢至，凤尾不知所终。是年，升福建水师提督，调浙江提督。先是，匪艇皆高大，我军仰攻，殊失势；而匪艇用晋石及蜂脂浴帆御火箭，帆下渴乌车发水及数丈灭余火，其舷以饧傅之不能伤，故不易败。公与阮公议造大艇凌匪艇上，至是成，名曰「霆船」；连败蔡牵于岐头、东霍，获匪目张如茂、徐业，兵威大振。其明年，以霆船大败蔡牵于定海，牵南走福建，乞降。是时牵已穷蹙，粮尽、艇亦朽坏；公穷追，不日可擒。而总督以令箭止公兵，牵得以其闲修艇，扬帆去。是役也，功垂成而中废，天下皆惜焉。
　　蔡牵畏霆船，厚赂福建商人造大艇，高于霆船；出洋，以被劫归报。牵得之大喜，渡横洋，劫台湾米数千石，分饷朱濆；遂与濆合。九年，戕温州总兵胡振声。公追之，及于马迹，败之；至尽山，复败之。牵以大艇得遁去，委败于朱濆；濆怒，于是复分。公与阮公议禁商人造大艇，牵计不行。是年，败朱濆于金、厦，调福建提督。十年，败蔡牵于龙台，复调浙江提督。
　　十一年，蔡牵合大队攻台湾，别部屯仔尾州，沈舟鹿耳门阻官兵；公至，不得入。谍知南汕、北汕、大港门可通小舟，遣金门总兵许松年、澎湖副将王得禄乘澎船攻仔尾州，败之。其明年，复败之。二月己卯朔，松年夜率锐师跐海水登仔尾州，焚其寮；牵反救，公遣师出南汕，自后焚其舟，松年出仔尾州夹击，大败之。庚辰，复夹击，大败之。牵弃仔尾州，屯北汕，以鹿耳门沈舟自塞走路也；甲申，潮骤涨，沈舟漂起，牵夺鹿耳门遁去，奉旨革翎顶。是役也，许松年为军锋，前后夺舟大小数十，焚寮及舟无算，杀贼数万人，尸横数十里，台湾获全；公所将止三千人耳。是年，蔡牵复合朱濆走福宁，追败之；皇上知公台湾功，复翎顶。
　　十二年，败蔡牵于广东之大星屿，复败之于福建之浮鹰。十二月，率福建提督张见升追牵。是时，朱濆已为许松年所击败，死；其弟渥降，牵亦屡败，群党散没止三舟矣。初，公以谋勇耐辛苦，受皇上深知，屡立功，军事悉主阮公；福建忌之，故主招抚。后被绐，益恚怒，而阮公又以事去浙，福建益挠阻公。公以闻，皇上逮治总督，代以阿林保公。阿林保公初至福建，劾公逗挠；皇上以问浙江巡抚清安泰公，公得直。于是皇上眷公益厚，敕福建不得挠阻，责公专擒蔡牵，与世职；盖公天性忠勇，皇上拔之废弃之中，推心委任，不使节制大臣得掣其肘。至是，而公不得不死矣！蔡牵虽止三舟，皆百战之余，合死力拒公于黑水洋。公自将亲军，当蔡牵大艇。公前后临阵，多亲搏战；至是，自攂鼓，合战良久，冒烟火，麾火船挂蔡牵大艇，将焚之。忽炮弹掠过，伤公喉，血涌出不可止，遂仆；而张见升见中军舟乱，引师退，牵得走安南。盖见升官福建，每战必自全其师，不敢纵也。然公虽授命，后卒遵公部勒，灭蔡牵；故言水师良将，皆推公第一。既明日，潮州知府至舟敛公，得载槥；盖公之誓死，非一日矣。
　　公无子；嗣子廷钰袭爵；葬公于同安之祖茔。铭曰：妖鲸叩天飞驳云，长大鼋纷轮囷，刳匈剔腹搜其群。手提双桴桴不歇，天狗奔空袭明月，谁瓮贮之烈士血！煌煌前绩铭旗常，五等之锡邦家光，子孙保之噫勿忘！
　　壮烈伯李忠毅公传阮元
　　李忠毅公名长庚，字西岩；福建同安人。曾祖思拔，祖宗德，父希岸。
　　公生而倜傥警敏；甫入塾，即弄笔书「天生我材必有用」七字。性至孝，母丧既除，益读书，习骑射。乾隆辛卯科，武进士；蓝翎侍卫，屡扈跸。
　　乾隆四十一年，年二十六；补浙江衢州都司，累迁提标游击、太平参将、乐清副将。
　　林爽文乱台湾，闽中求良将于浙，提督陈大用以忠毅应；遂入闽，护海坛镇总兵，掩捕南日、湄洲之贼数十人，余党解散。会邻海有民船被盗，误指海坛者；被参革职。忠毅出家财，募乡勇，率子弟操舟，出擒盗首林权等数十人。又击盗陈营于大岝；盗善火器，忠毅回舟据上风，以长竿系月镰断其帆缭，须眉皆燎；跃入盗船，斩获以归。福郡王平台湾归，加礼，善遇之；檄郡县曰：『李某用火药，所在支与之』！海盗林明灼、陈礼礼等入浙，戕参将张殿魁；总督属忠毅捕之，遂获之。奏功，以游击起用。
　　五十五年，署铜山参将；选锋自随，作商人装，屡获贼。明年，丁父忧，去官。
　　五十九年，补海坛游击，仍留铜山。六十年，安南夷艇始入闽，闽人骤骇。忠毅以小船入，击之三澎，救商船；贼舍商拒兵，忠毅麾兵伏船内，待贼炮尽，过贼东，发一炮碎其舟。余盗夜相逼，公计寡不敌，乃以八船首尾緪为一。诘旦，贼东来，则以东一舟应之至八；西来，亦如之。回环至暮，贼乃去。
　　嘉庆二年，授澎湖副将、定海镇总兵。纯皇帝召见，谕曰：『汝勤于捕盗，故有此授』。三年，至定海。时定海累更盗，患艇夷登岸劫掳妇女，官士婴城；至是，始有所恃。夏，击盗于衢港，穷追入山东界，获之。秋，攻盗于普陀；明年秋，击盗于潭头：皆斩获无算。秋，闽盗凤尾引夷艇入浙，共百余艘；忠毅追击至温州，沈其一艇。守备许松年等三船困于贼，忠毅返舟入贼围，救出之；穷追至广东甲子洋遇蔡牵，再击之。总督玉德、巡抚阮元奏其事，奉旨：『李长庚奋勇，为贼所畏惧。此次追剿，洋面风涛，亦不得不稍为持重。李长庚为杰出之员，总宜用于要处；弗令往返奔波，徒劳无益』！复奉旨赏戴花翎。
　　五年五月，至宁波，与巡抚阮元、提督苍保议造大艇船三十以攻夷盗。六月，夷盗大小七十船复入浙。阮元谓贼多，非会剿不可；会剿，非有谋勇者为统帅不可。于是奏以忠毅为总统，得旨允行。忠毅既统水师，遂条申军令曰：『一、定海镇船居中军，用黄旗，总领用五色方旗；黄、温二镇居左，用红旗，总领用五色尖旗；闽镇居右，用白船，总领用五色尖旗。一、中军船昼行插五色旗，夜悬三灯；将领二灯、弁兵一灯。中军旗起头篷之后，掌进号一次者红旗行，二次者白旗行，三次者黄旗行。一、遇贼船，无论何镇先见者，即插本色旗，使后船见之；仍视中军所持五色方旗所指，前后四方随指追攻。若中军挂五色旗于大篷者，收兵。一、各镇虽分三色旗，又于本色旗心黏他色，以别其队。何队犯令，即罪其领队者。一、中军船高插五色旗者，收澳；夜中军船放火号三枚、各总领二、弁兵一，亦收澳。支更谯警，夜见有外船近者，鸣金一阵，各船互传；见盗近，乃击之，毋远而乱。若收澳旋须行者，中军插三色旗，各船毋放杉板船入海。一、遇大盗宜安静，前后左右以旗进退之，迟者、乱者按以军法。既追盗，盗返篷击我，我毋避；如有船陷贼，本队迟救者罪其长。一、追捕遇无风时，必加橹；若心怯，将篷或松、或紧者，罪之。前船若速，必回待后船；后船不加速而亦回住者，罪之。一、泊舟，各总领船插黑旗；禁纵兵上岸。一、中军传将备出黄旗，传千把、外委出蓝旗，传队目、柁工出红旗。一、兵船获盗船，以盗贼物为赏。兵船遇礁门必鱼贯，争先者罪舵工』。六月，安南夷艇凤尾盗六、七千过闽入浙，逼台州松门，将登岸；巡抚阮元勒兵于太平松门，击之。二十二日，忠毅率师至海门，将会黄岩镇谋攻取；夜飓风起，明日风益甚，盗船覆溺于松门外，仅余二、三船漂出外海。海门兵船亦多损；忠毅船随潮溢入田，挂木而止。贼在松门据破船及泅水登岸者，黄岩镇率松门兵缚桴，合水陆悉攻，俘之；获安南四总兵印及伪爵侯伦贵利，磔之。又获安南王敕，掷还安南。自是，夷艇不复入浙海。秋，忠毅以夷寇虽灭，闽盗尚有水澳蔡牵；乃修船往来闽、浙间，屡获剧盗李出、丁郭、林俊新、杨乌、李车黑、陈帖、李广、高英等船。冬，擢福建水师提督。总督玉德以忠毅福建人，奏请回避；奉旨调浙江提督。
　　六年，新艇成，忠毅入闽驾归浙。初，阮元以造艇银钜万全付忠毅曰：『船乃兵将所寄命，文官不善于工，请公自造之』！忠毅曰：『公不疑我，我当任之』。命守备黄飞鹏及族人齎银入闽造艇。至是，艇成，名曰「霆船」，最坚壮；加以大炮，兵威大振。夏，击蔡牵于岐头、东霍等洋，擒获甚伙。七年春，获盗张如茂船于浙潭头，获徐业船于闽东沪。是时，水澳等贼以次殄灭，海盗畏霆船，势颇戢。
　　八年正月，蔡牵匿定海北，忠毅以舟师掩至，牵仅以身免；追至闽，粮药尽、篷索朽，遣其党干道员庆徕乞降于总督。总督不虞其诈，招抚之；牵又言：『果许降，勿令浙兵由上风来逼我』！总督调浙兵居下风，牵以其闲缮器备物，扬帆去。总督大怒，趣浙兵击之，已无及矣。十一月，击牵于三沙，沈其船一；牵北窜，蹙之于温州南麂，夺其船二、沈其一、焚其一，斩获无算。
　　是年，兼摄定海镇凡十阅月。蔡牵畏霆船，厚赂闽商更造船之大于「霆」者，令商载货出海济牵用；商归岸，伪报被劫。牵得大船，遂能渡横洋，渡台湾。九年夏，劫台台米数千石及大横洋台湾船。会闽、粤间盗朱濆断粮，牵分米饱之；遂与濆合八十余大船，猝入闽海。温州总兵胡振声以二十四船入闽运船工木，总督遽檄振声击之；振声陷于濆，死之，贼势甚炽。六月，玉德、阮元会奏：请忠毅总统闽、浙水师，以温州、海坛二镇为左右翼，专捕蔡牵。秋，牵、濆同入浙。八月，追及之于马蹟；牵、濆结为一阵，忠毅督兵冲贯其中，盗分东西窜；逐至尽山，沈其二船，毙牵船盗数十人，俘余船五十余人。终以牵船高未获，遁去。牵责濆不用命，濆怒，先返；自是，牵、濆始分，牵亦少衰。忠毅建议：禁商造大船，无为盗齎。十二月，濆结粤盗伺金、厦；忠毅击走之，夺其船二于甲子洋。牵扰台湾，奉旨调福建水师提督，责捕牵。
　　十年夏，牵由台入浙，忠毅击之于青龙港。阮元奏浙江提督孙廷璧不谙水师，奉旨复调忠毅为浙江提督。九月，被风于尽山，所部船多损。冬，牵聚船百余复扰台湾，结陆路无赖万余人屯洲仔尾，沈舟塞鹿耳门阻官兵。十二月，忠毅至台，不得入；然分力回拒忠毅，以故台湾府城得不破。时南北汕、安平、大港门三处尚通小船，忠毅扼之；别以小澎船五十，令金门总兵许松年、澎湖副将王得禄进攻之，焚获三十余船、盗千余人。十一年正月，忠毅令许松年进柴头港，自领兵截港外；松年、得禄水陆夹击之，焚获甚伙。二月朔，令松年夜入洲仔尾，登山焚其寮；大船盗至鹿耳门者掩至，忠毅别遣将以火攻船，从南汕出其后烧之。松年进■〈戚〉之，焚斩无算。二日，复登岸击陆贼，以火焚其小船，尸横七、八里；贼大败，弃洲仔尾，困守北汕内，仅余五、六十船。七日，东风，大潮骤涨，鹿耳门所沈舟漂去，贼夺门出；忠毅追击之，夺其船十余，而牵竟遁去。诏夺公翎顶，立功自赎。四月，牵、濆在福宁，追击之；牵入浙，又击之于台州。八月，击之于定海渔山；忠毅专击牵舟，牵瓦石、火器雨下，公额身皆受伤，牵复遁去。诏赐还顶戴，果擒渠，许锡世职。九月，击牵于闽之竿塘，获牵侄蔡添来。十二月，击牵于温之三盘，多所斩获。
　　初，忠毅与阮元同志气；十年，元欲造更大于霆船之大船，寓书忠毅。旋以父丧去官，忠毅言于总督，请造之；总督阻之。牵自鹿耳门遁入内海，甚狼狈，篷柁皆毁；四月，至福宁，得岸奸接济，易新篷，势复张。忠毅皆列状奏闻，上切责闽文武官；逮总督，以阿林保为总督。阿林保初至闽，闽官交谮公，阿林保密劾公「因循逗遛，捏报斩获」；奏五上，上以问浙江巡抚清安泰，清安泰辨之。九月，奉上谕云：『本日清安泰奏到「查明李长庚在洋捕盗并无因循懈玩」一摺，所奏甚属公正。阿林保前此密参李长庚因循怠玩种种贻误，请将伊革职治罪；朕览该督所奏，即觉不惬。阿林保身任总督，原不能无参劾之举；但伊到任不过旬月，地方公事一切未办，海洋情形素未熟悉，而于李长庚更从未谋面；辄行连次参奏，专以去李长庚为事，殊属冒昧！是以降旨令清安泰秉公详查，俟奏到时再行核办。而本日据清安泰覆奏，则称李长庚带领兵船经过海口，并未回署。清安泰曾于致阿林保信中，将其两年在外公尔忘私之处叙及，特阿林保尚未接到耳。又据称海船若不勤加燂洗，则船底苔草、■〈族上虫下〉虫粘结，辄驾驶不灵；故隔越两、三旬，即须旁岸燂洗。李长庚收船进港，委非无故逗遛。而李长庚所获李按，实系蔡牵伙党，俱经审明确凿，并无捏报斩获情弊。并据另片奏称：八月十六日，李长庚带兵围攻蔡逆坐船一事，将盗船烧沈二只，毙贼无算，生擒七名；不但李长庚身受多伤，即黄飞鹏亦被炮弹掷伤腰腿，又官兵受伤者一百四十余人。清安泰又转询黄飞鹏、何定江二人，亦均称李长庚实在奋勇，并无怠玩等语。是阿林保前此参奏李长庚之处，均系捕风捉影，全属子虚；设朕误信其言，不加详察，即照阿林保所奏办理，则李长庚正当奋不顾身、为国殄贼之际，忽将伊革职拏问，成何事体！岂不令水师将弁寒心？试问水师中有过于李长庚者乎？阿林保未见确实，任意纠弹，殊属冒昧！朕又不昏愦糊涂，岂受汝蛊惑，自失良将耶？李长庚平日既无逗遛恇怯情事，此次在长途洋面痛剿蔡逆，身先士卒，躬受多伤，实为认真出力。朕已特降恩旨，先行赏还顶戴，以示奖励；并将剿办蔡逆一事，责成该提督，勉以成功。李长庚感激朕恩，既知责无旁贷，自必倍加奋勉。兵船在洋捕盗，全在地方官协力帮助；文武和衷，方克有济。从前玉德在闽浙总督任多年，于李长庚兵船剿贼之时，事事掣肘。如所需火药、炮位、船只、兵米等事不能应手，而于盗船接济之路又不为之严行杜绝，以致兵船日形匮乏，盗船驶窜自如，追捕不能得力。此等实在情形，朕皆洞悉；是以将玉德革职逮问。今兵船正当剿捕吃紧之际，若阿林保尚不知以公事为重，屏除私见，犹复轻听人言、罔恤公论，甚至因此次参奏李长庚不能遂意，因而挟私逞忿、心存嫉忌，遇事掣肘，使其不能成功，以致蔡逆捕诛、海疆贻误，则阿林保之罪甚大！玉德即伊前车之监；朕惟执法惩办。是此时李长庚不至革职治罪，而阿林保不知改悔，转恐不免矣。阿林保，着传旨严行申饬；并谕温承惠、清安泰知之』。
　　十二年春，忠毅追牵入粤，掣之于大星屿。四月，击粤盗郑一于佛堂洋，获其二艇。七月，请回宁波办军政，诏饬之。八月，即出海；十一月，击牵于闽之浮鹰。十二月，率福建水师提督张见升等追牵入粤海。二十五日质明，至黑水外洋，牵仅存三舟；忠毅以浙江亲军专击牵一舟，毙贼甚伙。又自以火攻船挂牵船，将成擒；忽贼发一小炮，适中忠毅喉，忠毅遽殒。闽帅张见升本庸懦，又窥总督意，颇不受提挈；及是，远见总帅船乱，遽率舟师退，牵乃遁入安南夷海中。阿林保以其事闻，上震悼哭之，廷臣亦哭。诏曰：『浙江提督李长庚宣力海洋，忠勤勇干，不辞劳悴，懋着威声。数年以来，因闽、浙一带洋盗滋事，经朕特命为总统大员，督率各镇舟师在洋剿捕。李长庚身先士卒，锐意擒渠，统兵在闽、浙、台湾及粤省洋面往来跟剿，艰苦备尝；破浪冲风，实已数历寒暑。每次赶上贼船，无不痛加剿杀；前后歼毙无数，擒获盗船多只。蔡牵亡魂丧胆，畏惧已极；闻李长庚兵船所至，四处奔逃。正在盼望大捷之际，乃昨据阿林保等奏到：李长庚于上年十二月二十四日由南澳洋面驶入粤洋追捕蔡牵，望见贼船祗剩三只，穷蹙已甚；官兵专注蔡逆，穷其所向，追至黑水洋面，已将蔡逆本船击坏。李长庚又用火攻船一只，乘风驶近，维往贼船后艄，正可上前擒获；忽暴风陡作，兵船上下颠播，李长庚奋勇攻捕，被贼船炮子中伤咽喉额角，竟于二十五日未时身故。览奏，为之心摇手战，震悼之至。朕于李长庚素未识面，因其在洋出力，叠经降旨褒嘉；并许以奏报擒获巨魁之时，优予世职。李长庚感激朕恩，倍矢忠荩。不意其功届垂成之际，临阵捐躯！朕披阅奏章，不禁为之堕泪。李长庚办贼有年，所向克捷，必能擒获巨憝；朕原欲俟捷音奏到时，将伊封授伯爵。此时李长庚虽已身故，而贼匪经伊连年痛剿之后，残败已极，势不能再延残喘；指日舟师紧捕，自当缚致巨魁。况李长庚以提督大员总统各路舟师，今没于王事，必当优加懋赏，用示酬庸。李长庚，着加恩追封伯爵，赏银一千两经理丧事；并着于伊原籍同安县地方，官为建立祠宇，春秋祭祀。其灵柩护送到日，着派巡抚张师诚亲往同安代朕赐奠；并查明伊子现有几人？其应袭封爵，候伊子服阕之日，交该督、抚照例送部引见承袭。其李长庚任内各处分，着悉予开复；所有应得恤典，仍着该部察例具奏，以示朕笃念劳臣、恩施无已至意』。部臣以伯爵请，得旨：『李长庚着封三等壮烈伯，承袭十六次。袭次完时，给予恩骑尉罔替。其恤赏银，着再给四百两；全祭葬，赐谥「忠毅」』。忠毅无子，以族子廷钰为后，袭爵。
　　忠毅治兵有纪律，恩威兼施；诸盗皆畏之，为之语曰：『不怕千万兵，但怕李长庚』！海盗沈振元自言：为盗时泊浙海，夜梦公至，一夜数惊；遂革心，投诚为水师健弁。公家故丰，悉毁于兵事。好读书，究弢略，为诗、古文。修宁波学宫，置义塚，为粥食饿民；士民皆感之，忠毅举武科会试，即航海入天津，识海中形势。及在水师，识风云、沙线；自持柁，老于操舟者不及之。在兵船，缄所落齿寄其妻吴；盖以身许国，虑无归榇也。闽健将许松年、王得禄等，皆公所荐拔者。朱濆后为许松年炮所毙，其弟渥率众降于闽。十四年，阮元复任浙抚；八月十八日，福建提督王得禄、浙江提督邱良功始共歼蔡牵于温州黑水洋。
　　·孙尔准
　　赠太子太师谥文靖太子少保兵部尚书闽浙总督金匮孙公尔准墓志铭
　　陈寿祺
　　道光十有二年春正月己酉朔、越二十有八日丁丑，太子少保、兵部尚书、闽浙总督金匮孙公薨于位。天子念海疆剧要，遽失倚畀，深轸惜之；晋赠太子太师，赐祭葬如礼，赐谥「文靖」，予长子慧惇进士、次子慧翼兵部员外郎。复奉批答前疏，曰「曷胜追悼之至」！曰「已成梦幻矣」！天下感叹，以为君臣遭遇之间，数百年所未有也。逾月，两公子奔丧至，将扶匶归葬；以寿祺与公久相知，请铭墓。寿祺往自武林还京师，尝拏舟蓉湖访公；既而同在词垣编摩天禄，迹淡而志亲。及持英簜来兹土，每从容谘民俗，虚怀海纳，言多听从；或纵论海内文章、人物，如契印齿。公之下交寿祺也恭，寿祺之知公也亦悉；于公子之请，虽不文，其曷可辞！
　　按公幼读书一目十行，背诵如泻水。举止端重，器局英亮。少，随侍父巡抚公贵州广西官舍。弱冠，从王述庵侍郎、邵二云学士受业；丁外艰。后游岭南，与德清许周生、南海黎简民唱和。年三十，作「自寿词」云：『但说文章能报国，恐苍苍未尽生才意』！公抱负非常，不屑以文人自居；于此见矣。
　　试礼闱，出大兴、大庾、吉林三相国之门。三相国门生、故旧满天下，士之四方辐凑者如入良医之室、集檃括之庭，公又尝为吉林公子师；然进退以礼，独一无所依附。及筦闽盐筴，大府桐城汪尚书，公举主也，适有嘉定李藩伯被讦狱，尚书持之急，抚部不能救；寿祺谓公曰：『李君儒者而刚，吏挫辱之，必死矣』！公先进谏，不听。踰数日，李君竟雉经。公哭之恸，经纪其丧；归其孥，遍告寮属，所以赙赠之甚备。虽触大府忌，弗顾也。寿祺以是心服公之执义不阿、不畏强御也。
　　通籍翰林，凡院中制词典册，悉以委公；公虽处承明，而研究朝章国政，务为经世之学。比拥节旄十余载，章奏皆自属草、文檄亦多手定，未尝假之幕宾。朝见庶僚、昼治官书、夕考政业，又以其闲缀诗笔、披囊帙；百务倥偬，措之裕如。每与监司、守令有所谋，政议未上，而牍札先四驰矣。遇事可否是非，一言立剖；及施之军国，靡不洞中窾会。
　　其知汀州，汀介赣、潮之间，奸宄攘劫为民害；公治以严明，坐堂皇鞫讼无虚日民无羁累。屡奉檄赴属邑勘狱、勘厄隘，奸无所容。大吏召讯连江民黄贞煌失窃致死狱与权臬使时鞫福清革生林弥高抗粮鼓众狱，皆数言定谳，众惊以为神。
　　其厘盐政，请复砠秤以补耗折、定江西引地以配户口、分限完短课银三十二万有奇以纾商力，商人德之。
　　其抚安徽，前后遇宿州、灵璧、凤阳、泗州、潜山、五河、霍邱水患，放口粮银二十余万两、缓征触免，民尟冻馁逃亡者。赴江宁监临乡试，途次闻颍州警，密飞檄藩司督守令、营将剿获迅速，闾阎安堵。
　　其抚闽，稔知延、建山径丛杂，易匿莠，攘寇滋多；请年拨盐库帑息万两资缉捕，先后获盗首阙春乔等戮之。又饬所属行联甲法，迄今着为令。
　　其巡阅台湾，威立惠行。禁占番田、建凤山城、勘屯饷埔地，擘画善以周。议海口，谓鹿港沙淤浅狭，噶玛兰山峻路险、负戴难行，请别设正口，以五条港隶嘉义县丞、乌石港隶噶玛兰头围县丞；通贸易、疏积榖，商贾皆悦而愿出于其涂。
　　其督军事，筹辟噶玛兰事宜凡十有四；其中如番社垦地分给民人、田园不可加征、减免余租、缓报升科、豁民欠钱粮及田园之水冲沙压者、存常平仓榖、移营制、增隘寮、编保甲、立族正，皆抚驭之要也。
　　公最重民社。道光元年闽县、侯官榖不升，即开仓平粜，且招贩台米。五年十一月，闽中各属米贵，豫请弛海禁，募商运浙米十数万石；其外汀州请发仓者一，龙岩、宁洋、德化请发仓者一，永春请发仓者一：二鬴无匮，故岁俭而民不饥。
　　公好兴水利。莆田木兰陂者，创自宋熙宁间侯官李长者宏，溉田四十万亩；濒海东角、遮浪两村，堤以石千有一百余丈，疏沟大小百七十有八，设斗门、涵洞，旱猪潦泄，启闭以时。久之，陂圮潮灌，变膏腴为斥卤。公忧之，捐廉劝输凡縻十数万緍，遴邑进士陈池养董其役，筑石坝三于荷包濑以遏冲沙，并修沟洫及延寿陂南北二洋咸浚复其旧，岁以有稔。石堤为莆田保障，令遵浙江海塘程式造焉；工竣，公大书「镇海堤」三字，刻石立堤侧。福州西湖者，凿于晋郡守严高唐；宋以来屡修治，溉田万余亩。国朝康熙后凡四浚之，每间四十余年一举，顷湖垫隘。公委员履勘，延乡宦主土功，周围为石堤使永巩，湖之北海柳桥始畅流；而西北诸山之水有所钟，四野沾渥。东湖在郡城东北，久湮；宋蔡忠惠复五塘，即其地也。乡民愿自捐资开之，公令先浚鹤嘴桥土坝口以酾水源；三月竣事，沟渠颇导达矣。
　　公亟振文教：捐助凤池书院餐钱；请编台湾粤籍生员额中一名，增广台、凤、嘉、彰四县文童额进各二名，澎湖厅文童每试额进二名；购书籍分贮海外学宫、书院；请以明儒黄石斋先生从祀两庑，又鸠资锓其全集；重建贡院，号舍改五为四、巷道改三为二，增号舍千有余间，厚其墙垣，道皆砌石，縻十余万緍；复以余赀重纂「省志」，亲裁定之。
　　公尤嫺兵略。其大者，彰化贼李通等与粤民黄文润挟嫌纠众斗杀，奸徒诱煽，乘机焚掠数日，延及嘉义。先是，水师军门适巡台湾，公虑台地南北袤千余里，重兵驻南，贼必北窜淡水，檄闽安副将邵永福、澎湖游击谢建雍率兵自五虎门渡八里坌，疾趋艋舺阻之；调金门镇总兵陈化成率兵渡鹿港围捕，使贼不能遁入海。公即日驰抵厦门策应；又檄副将崇福、延平都司聂标文、兴化副将佟枢率兵赴彰化、淡水，而札谕戎帅严剿捕。当是时，贼氛炽，蔓延月日，所戕杀不下万余人，尸相枕藉于道；室庐既毁，民无所归，不死则相从为盗。彰化距淡水二百里间，蹂躏尤甚；抗拒官兵，颇有所伤。而戎帅巽懦按兵，不得要领，文报多不实；乃姑集众讲和，损失威重，贼愈张无忌，酿祸且益钜。于是公奏请陆路提督马公济胜移驻厦门，而自率长福、连罗水师千径抵鹿港，察知许、蔡二帅迟延谬误状，劾罢之；而议贼造谣焚掠非反叛，律当以强盗论；淡水以北意在报复，当以械斗论；助斗者老弱、单丁皆宽减，乡愚附和胁从者不株连。始公至台，民愯疑必兴大狱。既而首戮六人，皆素名凶恶；于是民争相传谓「总督止诛强盗，不诛良民也」！余以次按律定罪数百人，旬日人心大定。当是时也，上方出期门佽飞，遣大臣前帅台湾者率而南，挟闽旧将及燕、齐偏裨丞倅与俱，且许其便宜调沿途兵；朝廷推毂以寄阃外，慎重与征讨等。公已由大甲赴淡水收余烬，叠疏言北路贼平，彰化难民归庄，举义首自缚匪徒，令以闽人捕闽、粤人捕粤，可省兵力；而前所遣大臣者弗果来，军需不糜，乱亦遄已。无何，三台番割之事起。番割者，汉奸能通番语，与生番市，窜入内山，往往散发易装，引生番潜出劫掠；民常苦之。三台黄斗乃，其尤暴也。方淡水械斗，粤人辄有勾串番割率生番出而助杀者；公决计翦除之。内山险阻蒙翳，蹊径不可寻；公檄诸将三路入。值秋霖溪涨，贼匿后山，悬崖滑如饧，趾不容寸；诸将攀藤上，擒黄斗乃等二十一人置于法，人心大快。自军兴，阅三月事平；乃抚恤难民，以北路兵单，请以南路游击一员移驻淡水、以竹堑守备一员移驻大甲。是役也，公履险如夷，不为浮议动；摄万绪于寸心、应百变于一瞬，簿牍、枹鼓之间，从容镇静。酷暑中，缮疏飞书，挥汗立办；筹笔彻宵，须鬓为之顿白。仆从有劝以爱惜精神者；公曰：『我受国恩，此身岂尚为我有耶』！闻者莫不感奋。
　　是年十二月，奉命晋太子少保，赐花翎。明年入觐，蒙七召见，垂询海疆事甚悉。上以公治事勤能、且蒇功速，再赐服、赐币；予次子候补光禄寺署正慧翼以主事即用，为大吏勤职者劝。踰年京察，奉旨议叙。十有一年，恭遇皇上五旬万寿，以公年六十，特赐御扁曰「锡羡岩疆」，御书「福」、「寿」字各一，其余赏赉便蕃出于异数；命公子慧翼恭齎至闽。盖公负名世之资、席世禄之阀，竭忠诚以奉君国，才猷什倍于侪伍，故朝廷宠顾之深超越寻常；公殁，而犹悼惜无已也。公自赴浙江阅兵，感寒洷，患瘇。踰年，将监临乡闱，病剧；乃乞假，上赏假两月。期满请开缺，仍赏假一月。不数日，而公遂逝；春秋六十有三。于戏！哀哉！公天性孝友，规摹宏达。知人明而用之，能尽其材；任事勇而行之，不知其勩。宅心夷白，而不为硗硗之行；练才敏达，而不为訑訑之声色。有黄次公抉摘之神，而不矜赵、张；有寇子翼文武之略，而不学孙、吴。古之所谓「孚一德、宣四方，镂景钟而铭卫鼎」者，非斯人，其谁与归！
　　系曰：公讳尔准，字平叔，一字莱甫；世为无锡人，后占籍金匮。明万历甲戌进士第一人、官吏部左侍郎、赠礼部尚书、祀乡贤讳继皋者，公七世祖也；清赠中宪大夫、江南淮徐兵备道讳仁溥者，公高祖也；赠资政大夫、兵部侍郎广西巡抚、晋赠振威将军、安徽巡抚兼提督军门讳廷镛者，公大父也；乾隆戊子举人、己丑钦取内阁中书、军机处行走、官广西巡抚、祀乡贤讳永清者，公考也。乾隆六十年举于乡、嘉庆十年第进士，公之科名也；授翰林院编修、充武英殿纂修、文颖馆提调、全唐文总纂官、教习庶吉士、大考二等、京察一等、十九年出知汀州府、二十一年擢福建盐法道、二十四年授江西按察使仍调福建、甫两月迁布政使调广东、寻授安徽巡抚、中途调广东仍补安徽、道光三年调福建、五年授闽浙总督、六年晋太子少保、十二年赠太子太师，公之扬历也。前湖北督粮道通州讳锡嘏女刘夫人者，公之配也；乙酉举人内阁中书慧惇、荫生慧翼今上赐进士与兵部主事晋员外郎者，公二子也。
　　铭曰：皋扬益赞德义丰，亮采惠畴岳牧崇；梁谿清淑钟我公，海邦砥柱旌钺雄，甘雨崇朝兴岱宗。陂湖当复肥泽农，黄云万顷春膏醲，有时中野安嗷鸿。亥仓减粜玉粒红，舳舻相望米舶通，穑人虽薄釜不空。往者蜗蛮纷斗攻，鯷人、龙户成沙虫；疾驰帆橹裨瀛东，奏弹韎韐威如风。扶桑出日弯天弓，陆讋水栗收幪賨；天宠三锡酬厥庸，勳伐荣哀垂始终。后世无叛由杜翁，孰识智名与勇功，公之遗爱将毋同！
　　--见「碑传集」卷末（下）「集外文」。

