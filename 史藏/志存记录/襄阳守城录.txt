《襄阳守城录》　　（宋）赵万年 撰 

　　开禧二年四月，荆鄂都统赵公淳被命提兵守襄阳。 

　　五日，除京西北路招抚使。时皇甫副使斌已出师攻唐邓失利，公方收集溃卒，申饬边备，以严守御。 

　　十一月三日，除公兼知襄阳府。先是，报虏骑逼境，众号五十万，分三路而来。是月五日犯枣阳，统领马珙、张虎、韩源等战死，遂围枣阳。统制雍政、马谨等领兵力战，溃围而出。 

　　七日，犯神马坡。时副帅魏友谅统兵于彼，公闻虏兵甚众，亟命万年往谕魏帅，勿迎其锋，可敛兵且归樊城，徐为之计。万年甫至，已受敌，统制杨杞等战死，魏帅拔围而出。同日，犯光化，统制郑皋等战死，光化旧垒不守。公恐虏乘胜，锋不可当，遂令江北清野，缚浮梁，尽渡樊城内外军民老幼，凡数千人。渡毕，人人以断桥为请，公不从，急抽江北诸处把截官兵及战退卒，相继入城几万人，薄暮方断桥。徙门外居民入市，尽除附城屋，挈致城中，以备薪爨。城上分四隅，以本司左军统制刘津主东隅，江陵左军统制吴强、统领扈立西隅，江州统制林璋南隅，本司统领王世修、陈简北隅，即运防城器具列城上。忽宣参谭鼓院良显、章抚干时可具言：“忠勇军统制吕渭孙见魏帅神马坡之战不知存亡，欲胁取副帅印。”公素知渭孙凶暴，恐生事，夜遣万年委曲开谕之。夜半，忽魏帅至，渭孙失望愤嫉。翌早，渭孙求杀魏帅，并其子普俱被刃，仍杀虞兵二人，左右格杀渭孙。渭孙平时虐所部，刻剥掊敛，人不堪命。及就诛，争脔而食之。公抚谕忠勇军，将士随即帖然，皆乐为用。 

　　十一日，虏至樊城，见已清野，竟无所得，合三路之众，往来驰骋江上，吏民惊骇，官属有相继而去者。公谓弟路分内机淏曰：“吾家世受国恩，先祖帅河阳，举家为虏所杀，独吾父得免。吾今帅襄阳，值虏入寇，誓当死守报国。”内机曰：“淏志亦然。”公每语官属，必勉以尽忠死节，存抚居民，无得惊惶。公虑城中或有奸细，命索之，严保伍之法，民旅皆给号记。委属官巡警火盗，又恐虏人临城，必有火炮，凡近城茅竹屋并附仓库者，悉撒去。仍取市井潜火水桶，上以防火箭，却于库务取酒瓮十余，贮水列置市井，分画既定。 

　　十七日，闻虏人欲于白河口抓扎船筏过江。公单骑至江头，看虏有无船筏。至中途，遇统领董张珍报，隔江有虏人叫言：“完颜相公欲请招抚打话。”及到江头，完颜果至。缘水隔一洲，公欲上船渡水间，众言虏人多诈，皆不欲公去。自谓：“受国厚恩，一死何惜？”即渡往洲上，相去四五十步。有打紫伞称都统相公者，乃完颜也，其人身材长大，年约五十以上，前后人从整整围绕数重。公只将数人，亦张紫盖，立于洲上。虏言：“传语招抚，管军不易。”公亦回传语，虏言：“我已屠枣阳，下光化，席卷神马坡，又发人马去取随、信、德安，招抚可闻早拜降。”公答云：“自古用兵，有胜有负，你有军马，我亦有军马，所在为备，你何曾取了我州府？这般言语，只是恐吓得百姓庄农。我本朝军马，已于下江清河口等处杀北军甚多，烧子船千百只，想你不知。”虏又言：“你出师无名。”公答云：“两国和好多年，我本朝亦要宁息，只因南北榷货相通，商旅因买卖或生仇隙，至相残害，我朝廷曾降黄榜，约束边民，如有辄过北境者，依军法处斩。缘小人喜乱，南北之人互相抄掠牛马，因而引惹生事，遂至今日。”虏又言：“都是皇甫斌。”公答云：“正缘是他容蔽此事，朝廷已将他远窜海外。”虏言：“好！好！招抚说话分晓。”又言：“我得皇帝圣旨，不杀南边百姓。”公答云：“你将我边民杀了甚多，却如何道不杀？”虏言：“不曾，都自安业，自家懑相近为一家人。”又言：“我北军东已自海泗，西已自川蜀，有二三百万军马，分头并取你州府，席卷而来，襄阳虽有城，你不可恃，招抚太尉如此分晓，岂不察天意？我得指挥取襄阳，且看襄阳许多生灵面，闻早拜降。若早拜降，我也不入襄阳府城，便自回去。”公即叱之云：“各事其主，惟当以死报国，安有降理？我只有韦孝宽故事，你有军马，我亦有军马，我更有长江之险，无限战船，以待你来。”完颜语塞，遂言：“招抚好将息。”上马擂鼓而去。 

　　次日，虏遣主簿向明赍完颜并副统二书来，公不容入城，遣弟内机与谭宣参管伴公开缄，复有彼此一家之说，掷于地，大骂：“虏贼是何相待？”以书答之曰：“昨日承专差董万户相请，欲得会话，虽远觇风采，一水之隔，不得从容。承来云，殊不晓所谓副都统书云。相公乃近侍职位，何为教人以不忠不孝之事？我圣朝有不共戴天之仇，正以生灵之故，姑守和议，连年以来，金国乃纵容饥民，抄掠我牛马，惊扰我边境，遣使贺正，在廷无礼。又诘诮本朝信使，多出榜文，恣加毁辱，此何理也？枣阳等处小胜小负，兵家之常，然尔士马死伤，十倍我数。苻坚寇晋，兵非不多，淝水之败，事盖可见。相公之夸言兵多，何不鉴此？我今城高池深，固若金汤，精兵良马，毕集要地。疆场之臣，但知戮力报国，不知其他。欲遣人复命，缘相公告晓之事，既非所当闻，亦不当遣，姑就来人布答，并令赍来书奉还。”答副统止云：“回语尽见完颜书中。”明去。 

　　二十二日，薛宣抚以书来，谓二帅不必俱在襄阳，欲以魏帅策应德安，公方以郢州、德安无备为虑，遂遣魏帅领兵去德安。公以城中兵少，遂立旗募茶商勇悍之人，虽经配隶者，皆不问所从来，名为敢勇军，应募者翕然。公厚加激犒，人皆思奋。襄江多滩碛，公遣官兵防守，虏数令人测水，屡为射退。适天久不雨，江流日浅。 

　　二十四日，虏拥众涉小樊安阳滩过江，防滩弩手并射，死伤淹没几万人。虏酋不恤，驱迫而过，西自万山华泉谷，东自赤岸渔梁乎，连珠下寨，围绕府城，军民恐惧。公虑人心不固，遂将府城四门用土填塞，示之死守，使人无去志。公以虏贼新至，营垒未定，可击。 

　　二十五日，遣拨发官旅世雄部敢勇军六千余人劫烧虏寨，驾船至五娘子庙，迎见番军在江岸驱虏人畜，旅世雄登岸迎战，夺到马六匹，救回被虏百姓老小千余口。至夜，又差统领扈立并敢勇军茶商廖彦志、路世忠、张聚等部押千人出南门，至虎头山等处劫寨。 

　　二十六日夜，遣旅世雄、将官裴显领敢勇军六千余人往城西北江上，与虏交战，夺到载粮米船二只。 

　　二十七日，虏贼于城西插旗，书招安字，以数人守之。公遣胆勇人李超下城，夺旗以归，守者散走。是夜，又遣旅世雄、裴显将所部敢勇军出城，驾船渡江北劫寨，烧毁粮船、渡江船。 

　　二十八日，公见城外屋宇已被虏人焚烧，而土库墙壁尚存，贼每于墙外隐身，以射城上官军，公遂令将官许进部官军三十人出城，毁断墙壁。虏有三百余骑来掩袭，许进杀贼五人，各枭首以归。其间二人独衣战袍，必头目人也。又遣旅世雄、裴显将所部人驾船往襄江西洲，与虏贼数千人弓弩交射，自辰至酉，贼退走，死伤甚多。 

　　二十九日，谍知虏贼于东津搭浮桥，以便往来转输，公令以旧船载油灌乾草，遣习水人自上流放船，将至浮桥，焚草船烧桥，舟人即浮水登岸。又遣旅世雄、裴显将所部人往襄江西洲及江北岸，与虏贼交战，射退。 

　　十二月一日，虏遣被掳人刘宝于城东隔濠呼城上云：“相公欲令人来打话。”明日，主簿向明者复至，公遣抚干章时可下城应之，隔濠相议，向明所言，乃前日书中之意，章以大义排之而去。 

　　又二日，虏贼数十骑至城西，一人独前，自称天使，叫早降，语不逊。公命壮士自鹿角中突出，擒杀之，取其首，腰下得木牌，贯以红条番书，莫能辨，不知为何等天使也。至夜，虏贼运竹木、云梯、鹅车、洞子、炮石、攻具、草牛、土布袋至城下，公密谕四隅兵官将预办火药箭、炮石等分布。 

　　三日，未晓，贼众摆列，步人在前，马军在后，四围无际，鼓噪发喊，一拥而前，仍将木牌及板门、窗槅遮身，搬运攻城器具。公亲谕将士肃静，不得喧哗，俟其渐近，弓弩可及，然后射之。须臾，虏箭如雨，城壁之上有如猬毛，公身被两箭，射入城内者不可数计。公令先用火药箭射烧番贼所搬竹木、草牛并炮木等攻具，烟焰四起，城上弓弩炮石一时并发，自卯至申，射杀虏贼并中伤者不知其数，悉皆败走，委弃器甲、弓箭、衣装等物。公即遣敢死人出城，过濠赶杀，多获首级，夺取军器及烧毁云梯等攻具，即具捷以闻。次日，虏气顿索，移寨远去。公令四隅打虏箭，及于城外庙宇中得所藏备箭百余万，犒将士白金各有差，士气大振。又探闻虏贼打城中伤人多渡江而北，遂遣旅世雄、裴显部弩手乘舟往所渡处，要截射之。虏人初犯境，公命戍均州统领王宏出兵攻邓，以为牵制。王宏将所部人由浙川入内乡，烧虏沿路所积粮草百余万，获千户杜天师、段守忠等首级。 

　　五日，捷书至，及间探人张宏报：“虏人闻王宏兵入邓境，遂抽光化虏兵数千，自青泥回去救援。”当夜，又遣旅世雄、裴显并将官邵世忠从水路分劫虏贼，旅世雄、裴显于渲马滩劫中，虏贼退走，夺渡船四只，竹簰筏一坐。邵世忠部弩手于滩碛上下并射，虏贼入水甚多，余皆狼狈败走。又遣将官孟保、张德、刘彦部敢勇军千人经万山入伏龙，掩袭其后，虏贼奔走，多溺死，焚毁所造攻城器具三百余件。又于洞山寺前得二丐者，俱言番军有相顾泣语者，云：“被南军杀了驸马，如何归得？”不知驸马果何人，岂非贵戚为头目者？ 

　　六日，探知虏贼欲来烧濠外鹿角，遂潜伏官军于鹿角之里以备之，果有数人径来放火，有官兵王才以枪杀一人，斫到首级，并夺到旗枪弓刀。又令王才硬探至万山下，有虏贼三人在彼举号火，王才擒杀一人，取到首级，公喜其勇，升为拥队。 

　　七日，夜遣将官王横部官兵郭旺等三十余人出城，烧毁云梯草牛等五百余件。时有番军在地名海子里往来，被郭旺等追赶，夺到铜锣一面。 

　　八日，探得虏贼欲从江北渡过南岸，遂差裴显部官兵驾船迎杀之。 

　　九日，遣王横与教头过德部官兵四十四人过濠，烧毁云梯百余，连并烧草牛土布袋等攻具。 

　　十日，遣拨发官杨建合千人魏仲部官兵二十五人过濠，烧毁云梯并草牛二百余件。夜至四更，有虏贼驾小船六只自上流潜来，用火箭烧北门岸下客船，城上将官吕兴闻船上发喊，遂令城上弩手并射，虏退走。 

　　十一日，遣拨发官樊兴、教头江清部官兵二十四人过河，烧毁云梯一百五十余连，并草牛等。 

　　十二日，遣王横部官兵一十四人过河，烧毁云梯七十余连。 

　　十四日，遣拨发官方溥，教头许亮、拥队孙孝忠将三十余人过河，烧毁云梯百余连。又遣旅世忠、张聚、教头徐贵部官兵五十九人，前去万山一带，烧毁云梯二百余连，木牌一百余面，竹木草牛无数。缘累日遣兵烧毁，攻具将尽。 

　　十五日，探知虏贼复来城南紫阳观及于寺院等处，再造攻具，遂遣方溥、训练官朱建部官兵三十六人前去，烧毁云梯二百余连，夺到骡一头并鞍辔。又遣蔡孝先部官兵五十人，抢夺虏贼堆垛所造云梯大竹，有虏骑百余来前追赶，被蔡孝先等杀退，夺到军器衣甲。 

　　十六日，夜遣张聚、廖彦忠等，分四路前去烧劫贼寨，张聚部领敢勇军七十三人并大军弩手三十二人过河，从紫岩寺转过虎头山，劫中贼寨，夺到披毡、衣甲、刀铡等，及夺回被虏人老小十人。廖彦忠将敢勇军七十二人至是定专寺等处，劫中贼寨，斫虏贼首级二颗，马二匹，并鞍辔衣甲等军器。旅世雄部官军六十六人至万山一带，烧毁云梯战牌五百余件，并烧毁虏寨鹿角，赶杀败走，又夺到造梯大竹五百余竿。将官马安忠部官兵四十六人至云峰寺等处赶杀，看守攻具虏贼散走，烧毁云梯二百余连，天桥四座。 

　　十七日，夜遣路世忠将敢勇军五十八人、大军弩手三十一人往城东云峰寺前劫寨，杀死虏贼甚多，生擒番军李八儿，称系李挞览之子。 

　　十八日，虏以千骑摆列城西，与城上官兵矢石交战，公在城楼，见虏阵中一入跃马突出，执旗指呼，引众直前，意气骄雄。公索弩亲射之，坠马而死，即令斩首，乃中左目。虏气夺而退。 

　　二十日，遣路世忠将敢勇军五十六人、大军弩手三十人至云峰寺前，烧云梯三百余连，造炮大木五十条，杀退看守攻具二百余人。 

　　二十一日，虏遣降将王虎来，公喜其归，欲询虏中虚实，见其词色错愕，疑有他谋，命左右搜之，于肘后得紫袱系银十五笏，送狱根究，乃是虏都统与之，俾入城纵火为内应，且约以出城相报时，称白旗子军为号，公即斩之。继而被掳李遵回，乃知前日王虎之来，正为虏刺客也。公曰：“吾心无愧天地，王虎其如予何？”公探知虏欲于二十四日攻城。 

　　二十二日夜，果于城东南擂鼓发喊，城中屋瓦皆震。公令城上益加严备，毋得喧哗。既晓，祷城隍诸庙，以虏犯襄汉，残害生灵，愿求天助赶逐退却。 

　　二十三日夜，虏鼓噪之声渐近。夜半，雷电大震，加以雨雹，喊声遂远。明日果不攻城，岂非精诚所祷，感格而然？自此，每夜发喊，莫晓其意。及得被掳人回，云：“虏专喊东南，欲空西边，示围师必阙之意。” 

　　二十五日，夜遣张聚、刘畋将敢勇四十三人至虎头山劫寨，见虏贼二百余人，赶杀败走。 

　　二十八日，遣廖彦忠、路世忠将敢勇军百二十人出东门劫寨，至大悲寺，烧云梯百余连，见虏贼大寨之外有小寨，约二百余人，先以弩手把截大寨，叉镰手直入小寨，杀散虏贼，夺到云梯什物等。 

　　二十九日，夜遣廖彦忠、路世忠复将所部人出南门劫寨，杀伤甚多，一人就擒，防众追逐，遂斫首级而还。夺到鞍马弓枪刀甲及救回被虏老小六口。又遣排岸使臣张椿将十四人驾船往源漳滩，烧劫虏寨，夺到虏客船五只。又往万山烧寨，夺回被掳老小二十二口，衣甲等物。 

　　三年正月一日，夜遣旅世雄、张椿将水手三十五人驾船往源漳滩，劫烧虏寨，夺渡船三只。 

　　三日早，虏人自城南渔梁平一带推拥炮座及鹅车洞子等攻具，一日不断，径抵城之东南。炮架皆九梢七梢，共十余座，专攻东南隅敌楼，炮石背重四五十斤，击中楼橹无不损者，公遂用牛马皮造作皮帘，挂楼橹之上，以御炮石。缘虏人炮座尽用生牛皮蒙护，拽炮人在内，矢石不能入，仍置车轮推转往来，样制突兀，每炮一座，如屋数间，鹅车、洞子亦是牛皮蒙护，洞子相接，直至濠边，约长里许，于内搬传填濠土布袋、草牛、竹木等物，前列步人，执牌遮身，以射守城官兵，四向摆列，不可计数。自卯时城上下矢石交战，至夜，虏人攻城愈急，军马不退。公即差敢勇千余人，于当日半夜各持短兵，仍负草一束，潜出小北门，由羊马墙分为两头领，一项自东门吊桥出，一项自南门吊桥出，合头径至虏人炮人，举火发喊，城上亦发喊擂鼓，仍用霹雳炮打出城外。虏人惊惶失措，人马奔溃，每炮下拽炮番军约二百余人，皆为官兵所杀。仍生擒到谋克王通等八人，及夺到器甲鞍马等，死伤约二千余人，尽将虏人炮座洞子临城烟焰不绝。 

　　初四日早，虏人复别推炮座、洞子临城，仍前摆列马步军。施放弓箭，发打炮石，及于洞子内搬传草牛土布袋之属，再来攻城，矢石交战，自卯至酉，虏人将炮座并洞子拽入虏寨，盖防我军夜出烧之。 

　　初五日早，虏人又复推拥炮座洞子等攻具临濠，及摆列马步军，复来攻城，势焰益炽。公再三筹思，若不遣兵出彼不意，无由退却；虏人骑军甚众，若明出城中之兵，必并来掩袭，须于城上多用弩手射之。缘城上女口止立得弩手一层，遂于初四日夜措置于库务寺观及民户，权借桌子，增接四脚令高，摆列两层于女口之后，弩手共三层。仍预发敢勇官兵一千八百余人，各持器械，负草一束，伏于城下羊马墙内。却于墙外去虏人炮座洞子百余步，潜用小船于濠内系搭浮桥二座，仍将对桥羊马墙先次取削令薄。至初五日巳时虏人拥并攻城之际，即将所削薄之墙一时推倒，伏兵突出。虏人止防城门，出兵不意，他道掩击，仓皇失措，先将虏人临濠步兵杀退，次举火烧毁炮座、洞子。虏人骑马果来掩我出城之兵，公即令城上三层弩手并力施放，虏骑不能当，仍于城上擂鼓发喊，并打霹雳炮出城外，虏骑惊骇退走。自早至暮，虏人与我军进退分合凡数十次，公亦接续发兵，出城应援。虏贼死伤约数千人，横尸遍地，炮座洞子虽有拽回者，所存无几。如土布袋草牛等及夺到木牌，一时烧毁。适值北风大作，烟焰蔽空，正扑虏人之面，我军乘势鼓噪追杀，虏人败走，夺到鞍马器械。据捉到番军称，去年十二月三日虏人攻城之时，杀死番军甚众，射杀蒲察都统及咬儿万户等。今次攻城，又杀死葛札万户。即具连日捷报以闻。后数日，有被掳人回，具言虏酋元帅会诸都统登樊城，指襄阳城曰：“赵大娄罗摆布得好，每出敢勇军，不知从何处出来，这城如何打得？”众都统因起身白元帅，这几番打城，煞折了自家军马。元帅点头。 

　　十六日，忠义军统领李良弼于随州管下白土坡抄夺虏人粮粟，杀死番贼，获到首级甚多，有正将严整立奇功。捷书至。公知府城四隅内南隅一面，系江陵七军大教场，至鱼梁平八里，地皆坦平，虏人每遇攻城，多以重兵攻南隅，自正月初五日，攻城之后，又置炮座、鹅车、洞子、木牌、草牛、土布袋等，日谋攻城。缘虏所置炮座、鹅车、洞子尽用牛皮蒙护，拽炮人在内，矢石不能入，仍置车轮推转，于城下往来攻打。公遂措置于城外濠岸之南，离濠四十余步，创开濠一道，以作限隔，使虏人推转炮座、鹅车、洞子等难至城下。 

　　十七日夜，乘雨暗，密遣千人出城用工，内开挑濠堑六百五十人，防护开濠弩手并敢勇叉镰手共三百五十人，并就城上密摆三层弩手。 

　　二十一日夜，差二千人，内开撅濠堑一千五百人，防护开濠弩手并敢勇叉镰手共五百人。 

　　二十三日夜，以府城之外创挑濠堑，二千人防护开濠，并力开濠。公料得连夜工役，虏人必来冲突挑濠之人，公于当夜差三千人，内开撅濠堑二千人，防护开濠弩手并敢勇叉镰手一千人，及于城上，亦密摆三层弩手。至二更，果有虏人马军不知厚薄，发喊一拥，前来冲突挑濠官兵，城上并濠外弩手俱发。又遣敢勇人与虏人交战，直至五更，我军与虏人进退分合凡十数次，追杀虏贼，当阵死伤不知数目，虏人退走。所开撅濠堑自城东门团楼角至城南门外吊桥，长四百一十余步，面阔八尺以上，深六尺。又府城南门外原有居民住屋土墙，虏人以骑军驰骤不便，欲遣步人断除之，后用马军防护。公预遣茶商路世忠等部勇敢叉镰手及弩手于土墙里潜伏。 

　　二十四日，虏贼步军果来断除墙壁，城上举旗为号，敢勇军突出，杀死断墙番军甚多，生擒番军李兀突，夺到遮箭牌及烧毁共二百余面，即具捷以闻。公复谓，虽已措置开濠，可为限隔，若我军出城，过新开濠攻劫贼寨，夺毁攻具，虏骑必来追袭。虽有弩手防护，缘虏骑势众，恐落奸便。遂创织竹笼，高二尺，长六尺，眼圆六寸，如竹夫人状。若虏骑迫袭，即将竹笼掷于地上绊之，使虏骑不能施为。遂于二十七日夜发敢勇官兵一千三百，附带竹笼，潜出南隅。自羊马墙所开门过浮桥，衔枚而进，直至虏营中。虏骑接战，遂掷下竹笼，马为笼所绊，不能驰骤，多有坠马者，贼众退走，官兵乘势赶杀，死伤甚多。又将造下鹅车、洞子、草牛竹梢柴薪之属悉皆烧毁。及夺到遮箭牌木牌一百余面，弓弩器械等。自受围，路梗，惟西向水路，可用小舟迂回传送蜡弹文字，虏知之，遂于滩浅处创立小鹿角。 

　　二十八日，遣水手夺除虏滩上鹿角，仍遣鲁选臬领敢勇军至滩岸，及潜伏颓墙之下，果有数十虏骑至墙侧，伏兵突出，杀其先锋者一人，并夺马二匹，虏奔走。又夺军器而归。虏人见援兵不至，有李元帅者，自德安府提兵数万前来，与众都统并谋攻城，遂于东南隅七军大教场内创起土山，兵法谓之距堙，自远而近，自低而高，欲与城齐，每日用牛皮洞子两行并列于上，人于洞中往来，转运土木，前面用牛屋并皮帘六座，状如船帆，遮护工役之人，矢石俱不能入。两旁用牌手，后列马军拥护。遇晚，即将皮洞、皮帘等推往下寨远处安顿。公为见虏人奸谋百出，日为提备之计，复于濠内再搭浮桥二座，预备出兵。 

　　至三十日，土山约长百步，恐渐次近城，遂于当夜发官军三千四百人，余人出濠外毁坏土山，内一千余人专用锹钁，二千三百余人系弓弩手及敢勇军、茶商、叉镰、刀斧手防护斯毁土山官兵，又于城上摆列三层弩手，以为捍敌。自二更以来，虏骑不知厚薄，果来冲突，被官兵奋击，群弩并发，虏骑不得前进。所有锹镬手并力毁斯，土山约三丈阔五丈悉皆除毁。是夜，官兵与番军交战凡数十次，番军人马死伤不知其数，夺到器甲弓弩木牌等。 

　　二月一日，虏人增添军马，仍前推运洞子皮屋皮帘等，再筑土山，规矩倍于前日，旬日之间，几与城齐。兼虏主重立赏格，首先上城人白身与世袭千户，官广威，正六品职事，钱五千贯。第二上城人白身与世袭谋克，官武节，正七品职事，钱三千贯。所以亟创土山，意在必取襄阳，每夜摆列军马，仍烧火数十处，明白如昼，以防斯毁。公于初十日夜发官兵八千二百余人出城南，于内一千五百余人专用锹钁铁钯，六千六百余人系弩手及敢勇军茶商叉镰刀斧手，城上亦摆三层弩手。公先谍知虏人增兵，欲分数路前来冲突，公前日出兵用竹笼绊马，恐虏人别生狡计措置，令前行人各持小拒马子一副，遮拦虏人来路，于内布列阵队，仍前用遮箭布牌，又枪弩手迭相卫助，于灯时先差裴显、邵世忠部水手于城东西江内擂鼓发喊，阳为劫寨以误之，虏人果抽兵以应。至二更，兵从南隅羊马墙而出，令先以四百人衔枚，各提水一桶，疾走往虏人烧火去处，泼灭，分布前进。偶当夜月暗，用拒马子截断来路，杀退虏人，锹钁手即时用工毁劚土山。虏再来冲突，为拒马子所碍，不能驰骋，又为层弩并射，屡进屡却。缘创筑土山之内尽用大木穿贯如屋，上用排椽，积柴束草牛覆土于上，所以难于毁拆。自二更官兵并力用工，至五更方除三分之一。虏人列营举火为号，公恐天晓虏骑四集，遂令濠寨余直将所办油灌干草名为火牛置于土山之内，以火焚之，方填草间，大风猝至，烟焰障空。当夜官兵与番军交战二十余合，杀伤番军甚众，人马死者纵横于地，及夺到军器遮箭牌等。公以前次遇夜出兵，于收兵之时或鸣金，或举火，或鸣梆子，要使虏人不能测度。今次兵多于前，若再用之，必来追袭。公于初十日先次密谕将士，今夜收兵，以鼓代金，以进为退。及天色将晓，火势益炽，城上擂鼓发喊，虏人谓我军再进，仓皇奔走，我军整阵而归，并无伤损。 

　　十一日，虏人来救扑所焚土山，用土培拥，至晚而去。公夜半遣人再烧，火势复炽。 

　　十二日，虏再来救火，公遂出兵二千，列于濠外，射救火之人，虏以火不灭，遂用木牌护劚，毁不尽土山，以断火路。公当时令官兵列阵而前，虏骑迎战数合，为官兵杀退。随即再用油灌乾草于土山劚断处焚烧，虏畏强弩，拱手莫前，烟焰几日不绝，悉为灰烬。自此虏气大沮，不复修筑。公见前后虏人每来犯城，必为官军剿杀，兼谍知虏人缘此畏惧，皆不欲攻城，止是元帅酋长贪功，不恤士众，公遂作手榜射虏营中，开陈祸福，招谕来降。是夜，有流星坠虏营中。翌日，有训武校尉谋克纳合道僧以右翼副统印来降，公因此即扬声云：“道僧来降。”又密报欲降之人甚多，及尽得万山一路番军虚实，克日水陆并进，剿杀番军。万山虏人闻知，遂于次日烧营，尽渡江北，即具捷以闻。道僧者，广威将军吾也万户之子，因虏众以攻城损折人多，知其父与元帅并都统亲密，求请劝道勿攻城，吾也怒，欲杀之，道僧遂以印来降。 

　　十四日，虏见土山已为灰烬，不可修筑，又劚开南门外大堤，仍堆土墙，有攻南门之意。公即遣张聚部敢勇五百人杀退劚墙人，虽已杀退，终恐攻打南门。是夜遣官军二千人于南门外创开濠一道，约三百余步，阔五尺，深八尺。来早，虏人登高，望见忽有濠一道，莫不惊愕，继有被掳人回称，虏人云：“南军为事便是一会子。”自此计无所施，偶东北隅城外元有古堤一道，直挂城团楼，相对势如土山漫道，虏人遂因此堤增筑高阔，军马并集，日夜摆布，比之东隅，用工愈急。公遂于二十日夜发官兵四千人，于古堤两旁创开濠堑，长四百余步。于未晓时，又发弩手一千人伏于新开濠堑之内，虏不知觉。次日，虏骑径来冲突，为伏弩并发，射倒番军头目，人马杀伤甚众。虏骑稍退。遂令官兵前进，用锹镬手二千余人，分断古堤为三段，以伐其谋，连日出兵，且战且断，虏人屡来冲突，皆为强弩射退，不敢近傍。虏计既穷，于二十三日夜，虏人将对楼二座，大炮十余座，牛皮洞子数百座，悉行毁拆，烧营夜遁。二十四日，尽过江北，即具捷以闻。虏人既渡江北，却与西路万山先渡番军会合，皆于沿江枯河白河新开河一带下寨，安鹿角，起盖寨屋，一望三十余里，群骑蔽野，朝晚牧放，出没无时。公恐虏人祸心未艾，尚欲留连江北，不可不为剿除之计，公遂于二十五夜，乘雨暗急遣拨发官张福、郜彦办舟船大小三十余只，载弩手一千人，并叉镰手五百人，鼓一百面，并带霹雳炮、火药箭等，潜驾船至虏营岸下。公亲往江岸，指授将士敢高声者斩，候傍虏营，令弩手先踏上箭平盘子，听一鼓齐放。时方解舟，会雨急，雨声与橹声相杂，又至岸下，虏不知觉，遂鸣一鼓，众弩齐发，继而百鼓俱鸣，千弩乱射，随即放霹雳火炮箭入虏营中，射中死伤不知数目，人马惊乱，自相蹂践。至五更，号叫四散奔走，公遂收兵而回，不伤一人。次日二十六日，早晨，复有虏骑百余队前来收拾死尸，围绕焚化，公当时用船载弩手五百余人，并力射杀一百余骑，纵火烧营，虏众大溃，委弃衣甲军器，分四路望北而走，具捷以闻。公以前夜出彼不意，当时但知虏人怆惶奔走溃散，即未知弩箭所射死伤人马实数。于二十六日有走回被掳人樊起称：于十五夜，番军在寨正睡间，忽闻鼓响弩发，又打霹雳炮入寨，满寨惊乱，皆备马不迭，收拾行李不及，自相蹂践，番军死伤二三千人，马八九百匹。又于二十八日有被掳人张云回称：听得久伍万户说，当夜被南军射杀三二千人，马八九百匹，元帅未敢申朝廷，候到邓州，将折了人马，别撰名色申报。公见虏人丧败，虽大队北走，又恐尚有去未尽者，遂差得力人过江硬探，得上件番军取邓城、清水河、神马坡路前去，已入彼境，又将死者焚化，及有烧不迭者，用马驼去，弃之河内，所有东路渔梁平、东津、赤岸一带虏人烧营夜遁，尽过江北。虏恐有追袭，委弃衣甲、器械、米粮、牛皮、军须什物无数，如锅釜者亦委之而去。 

　　至二十七日，公差人去探虏，二十七日，探虏人回，探得复有军马二千余人自北再回，至赤岸江头，用土布袋填江，料得虏意，必是回思弃下军器什物等甚多，要来焚毁，公急遣郜彦将弩手一千人径往赤岸，并力射退。又复弃下粮食器甲，奔走望唐州前去，即具捷以闻。自此江北无虏骑矣。公乃分委官属，检踏虏寨地。据画到图本，东自渔梁平至赤岸，西自万山华泉谷，分列营寨，绵亘三十余里，以寨地计之，恐不止二十万之众。虏人百端攻城，皆为剿退，计无所施，遂于万山之西劚开大堤，阔百余步，欲自此开深十余丈为小江，引大江水入檀溪河，已将谢公岩东入山大堤填塞，桥洪借堤为岸，开成河道，要将至渔梁平迤逦入江，隔襄阳在江北，用意甚不浅。公谓：“自乾坤开辟以来，江河已有定势，岂容改易？其愚如此。”前后所夺虏人军器攻具什物不可胜数。及所委弃鹅车洞子云梯拒马子人马衣甲炮石锅桶枪刀，及弃下竹木船车等，日差二千人搬运，几日方尽，如船及炮石皆自北边用牛车运来，炮石镌青石为之，圆如气球，工极精致。及遁，窖之而去，尚有未得者。 

　　公自被围，即申报告朝廷，乞兵为援。朝廷累行下金州、江州都统司发兵解围，又募死士从间道赍蜡弹告急诸处，乞救兵者不知其几，凡三月，救兵竟无一人至者，公多方措置，以守为攻，方能战退。初虏以二十万众突滩过江，自以为得计，意欲以靴尖蹴倒襄阳城，人多劝公白昼出兵，公独坚执，以彼众我寡，彼骑我步，城外地平，乃骑军所宜，只宜夜间劫寨，间或白日出兵，必预料先胜而后求战，所以每出必捷，前后大战十二，水陆攻劫二十四，虏人马死伤几半，如擒到千户萱阿里孛供称：虏渡滩日，诸军淹死九千二十七人，马三千余匹；攻城死伤二三万人。纳合道僧亦称：其父吾也万户所部五千人过江，淹死者千余人，细听万户小谋克所管三千人全没，一军一队所知如此，他可见矣。我军累次出城攻劫，并因攻城伤重而死者，才数十人而已。 

　　公驭军纪律甚严，赏罚无私，凡遇劫寨获捷，支槁钱银略无所靳，每有官兵用命入贼者，即不用次升差。犯令者必从军法，与士卒同甘苦，襄阳酒库日入不下一二千缗，公皆不容酤卖，每出战遇雪寒，即时给散士卒，以示投醪之意。 

　　先是，虏于滩浅处创立鹿角，深处以巨石缒拒马，阻碍舟船。公令人拔取拒马百余，尽毁鹿角，舟行得以无碍。天久不雨，公虑城濠水涸，乃创水车，于城东西两堤岸踏水入，濠赖以不涸。又虑民间阙食，凡贫乏下户，悉以常平米分四隅差官置场赈籴，故围闭虽久，人无饥民。四外惊移之人入城无所依者，悉令入郡治，给以钱米，病者命医治疗。寻常久晴，多虑火烛，公措置有方，迄围解，竟无遗漏，居民得以安枕。 

　　公素厉大节，忠赤贯日，虏又令人来城下说降，至大呼云：“西川大将吴曦已降，我本朝已封为蜀王，招抚固尽忠于国，奈何使襄阳一城生灵尽陷汤火中？”或用箭射书入城，公即对来人焚之，或碎之，不能止。后有来者即射杀之，方畏而不至。虏言吴曦受降，公初不之信，及围解，乃知曦事果然。 

　　公日夜劳心，寝不安枕，食不下咽，衣不解带，事无巨细，必竭心思。故随机应变，每发必中，如开重濠以陷炮，穴墙道以出兵，织竹笼以绊马，用层桌以列弩，夜易收兵之号，潜驾袭虏之舟，作泥炮及蒺藜箭，皆兵法所不载。公遇敌，凡事必审而后举，尤好咨访利害，有一谋一策可取者，不论高下，必采用之，所以算无遗策。虏凡两处创土山，采伐林木，四远皆尽。既遁，贼于寨屋壁上题云：“千辛万苦过江来，教场筑座望乡台。襄阳府城取不得，与他打了丰年柴。”缘围蔽已久，城中柴贵，每千钱仅能买十余斤，民至有拆屋或取牛马骨供爨者。及毁土山，柴薪有数百万，担以供军民烧用，故有是云。语虽鄙，真情乃见。上以公十二月三日及正月连日之捷，除公为正任团练使，公曰：“宗社威灵，士卒用命，某何功之有？”围解之后，亦未尝言。万年久隶戎行，从公出边，以擐执之余，或预闻帷幄之谋，虽识见卑陋，无涓埃裨赞，而公之施设，皆所目击。虏退方数日，拿笔编次始末，不暇为文，异时记事赞功，有太史氏在此，亦足以备搜访之实迹云。 

　　襄阳自围闭，以至围解，凡九十日，《却虏始末》虽具载，录中所有措置事目，复列如后： 

　　——襄阳府城周围共九里三百四十一步，城外有羊马墙，墙外有水濠，复自羊马墙之外，创设鹿角一重。 

　　——北门城外东西有两雁翅，抵江稍低数尺，其城外江岸下舟船甚多，恐虏人不测掩袭，遂以两雁翅城之里，创立木栅于城下，两堤岸开重濠，设鹿角两层，又用破车连楼如拒马，伏壮士守之，城上已有弩手，复用战船载弩手于江岸下，日夜为备。 

　　——虏人每来攻城，城上以石炮打之，虏复用打入，城上遂令诸军用黄泥以牛马鹿毛搅和为泥炮，如气球样，或日晒乾，或用火炙，打于城外，人无不立死。如著地，即碎，不复为虏用。 

　　——旧城上止有炮一十六座，遂措置创增，造大炮及旋风炮共九十八座，于城上并城里拶城脚安顿，如城脚下安顿者，皆九梢十梢大炮。 

　　——敌楼上防虏人炮石，用木造框子，每个每方丈余，及用麻索于框上结成网笆，立在敌楼上，遇有炮石打来，即著网而坠。又于敌楼外作皮帘，又用布袋盛糠秕，置敌楼战栅上，虏炮打入，著皮帘即弹去，著糠袋即住，不损坏楼子。 

　　——创造一等箭，名曰蒺藜箭，每遇与虏交战，射入虏阵中，人马踏之，无不倒者。 

　　——城内居民分四隅，五家结为一甲，互相觉察奸细，仍随隅分队，各有所部，多备潜火器具，以防火烛。 

　　——探闻得虏人最怕弩箭，中则贯马腹，穿重铠。谍知虏人乏箭，每来打城，潜拾城上所射在地之箭，复射入城。公下令弓箭不许放一枚，恐为虏用。却于此弓箭手并枪牌手刀手内取问逐人，愿改弩手者，听每人支钱三贯，遂得所改弩手三千余人，增于城上。 

　　——守城自冬至春，弩斗力渐减，恐不能及远，遂措置以弓于弩背上帮贴，斗力有增无减，可以及远。 

　　——在城民间恐有阙食者，遂措置于城四隅置场赈粜，出仓廪米，斛只收原籴价钱，委官诣门抄劄，贫乏下户给由子，日逐赈籴，以接民食。间有铺席财主与公有情之家，冒名请由子籴米，乃委官逐门核实，果有物力之家，即收回由子，给与贫乏下户及惊移之人。 

　　——绕城水濠久晴浅涸，遂措置于近江岸雁翅城两处，各置水车数座，车取江水入濠，每座用官兵人数不等，旬日濠水渐深。 

　　——围闭既久，城中阙马草，至于折茅或喂藁荐，深以为虑。公忽思得羊马墙里有青草茂盛，遂令牧马于彼，得无缺草之患。 

　　——每遇接战，一日之间，用弩箭不下十万，城中虽有弩箭，尚恐缺少，遂将夺到番箭截作弩箭，唯缺翎毛，遂于筋头下二寸下钻一窍，穿麻以代翎，既远而尤能入物。 

　　——城外居民见虏人涉滩，尽搬入城，屋舍皆为虏人所烧毁。各家所养之犬，在城外百十为群，有数千只，每遇夜出兵攻劫虏人营寨，则群犬争吠，虏贼知觉，得以为备。公乃令诸军多织竹篘，潜于濠外近城去处张之，旬日之间，群犬捕尽，不惟士卒得肉食之，自后出兵，虏不知觉，所以每出必捷。 

　　右件措置皆可法。昔韦孝宽之守玉壁，仅六旬；刘信叔之守顺昌，几二旬。如毁土山，焚攻具，出兵接战，不过三五次而止。今襄阳围之阅月，初无寸兵尺铁之援，以万余卒抗二十万狂悍之虏，大战一十二，水陆攻劫三十四，比之二公，事难而功倍之。然公有韦刘之心，故能保全襄阳，后之守者，惟高斯城，深斯池，器械皆备，苟无我公忠赤之心，亦未易以言守。开禧三年三月既望谨志。 

　　按史，开禧用兵，止载毕再遇数有功，而详其事，赵淳止有焚樊城而遁之记，及魏友谅突围而出事。今幕客纪注乃若此，然则魏当何如纪之邪？岂史臣多遗逸，而不及见此邪？抑以为夸张失真而不之取邪？皆不可考矣。 

　　右《襄阳守城录》一卷，宋赵万年撰。案万年字里未详，是书则纪开禧间赵淳守襄阳事迹，万年盖淳幕僚云。 

　　《四库提要》亦著录，附存目中。厉樊榭等《南宋杂事诗》引用书目亦未之及，殆亦罕觏之帙。末附案语，不知何人所撰，援据各条，皆见《通鉴纲目续编》，谓迥不相侔，遂疑是书之夸张失实。然首尾完善，所言战守之事綦详，均凿凿可据，似非臆撰者。提要谓其“文多残缺，不尽可辨”，此亦亡友黄石溪明经钞存本，略有舛误，亟校勘以付剞劂焉。噫！襄阳为今古南北朝战守所必争之地，厥后，南宋末吕文德守襄阳，刘整降元，请赂文德开榷场，筑堡壁，而襄阳始困长围六年。吕文焕以襄阳降元，而淮南临安俱不守矣。则淳之功，亦安可没哉？咸丰甲寅闰月上浣，南海伍崇曜跋。 

