陆清献公莅嘉遗迹　　（清）黄维玉 辑 

　　●目录 

　　原序 
　　曹序 
　　卷上 
　　卷中 
　　卷下 
　　跋 

　　●原序 

　　□廉吏与能吏孰优应者必曰能吏优经权常变存乎才廉吏谨守绳尺而已问廉与能孰难应者必曰廉惟自守才以达权制变为最难余谓不然得一廉吏而事无不举也天下有能而不廉之人断无廉而不能之人何也古之布大政决大疑定大计者一以仁智勇行之三者皆性之德惟汨没于利欲则以私害公智遂昏而勇亦屈矣廉者较然于义利之界其心静其识澄其力坚其处常也如山其应变也如川以之肃纲纪靖危疑而无难而况一官一邑者乎彼不廉而曰能者不过趋走逢迎私智小数甚且武健严酷以济其贪吏而尚能民且不堪命矣察吏者而最能吏治亦不堪问矣然世但见能吏之能而不见廉吏之能又何也其心静故不怵于一身之祸福其识澄故不徇乎一人之毁誉其力坚故不挠于一时之利害不知者以为疏不若趋走逢迎者之密也以为钝不若私智小数者之敏也以为迂阔不若武健严酷者之效且捷也廉吏之才不易见世亦往往不欲竟其才　陆清献公学绍闽洛为本朝第一人非可仅以廉吏目之然当时以操绝一尘才非肆应免官几疑　公诎吏才也今得黄君所辑莅嘉遗迹读之抚字催科兴利除害大端卓然可见虽所施未竟廉无有不能讵不信欤宝山为嘉定分邑杨行建祠在　公去后数十年盖民至今不忘也梦兰承乏此邦无能为役惟廪廪簠簋之戒冀少免諐尤是编当朝夕座右爰付剞劂而为之序 
　　嘉庆三年岁戊午八月哉生明青阳后学陈梦兰譔 

　　●曹序 

　　平湖陆稼书先生理学名儒湛深经术居恒持身行已无一不规于公正其来宰吾疁也本文章为经济政治肃清士民戴德着有莅嘉遗迹一帙载其居官自守奉上爱民宽赋听讼诸善政无不裨益闾阎有关名教又疏导河渠便民利国创修书院教育人材凡属士农均沾乐利迄今百余年后犹令人闻风起慕愿覩其音容以为快惜余生也晚不获身亲其化侧闻父老流传与帙中所载相符用不禁受斯诵而诵斯传也我国家尊儒重道乐育贤材首先奉公崇祀圣庙颁行天下赐谥清献外有专祠所以奖励而风劝之者其德意不深可见哉是为跋 
　　道光辛丑桂月　　　　　槎溪曹廷宿识 

　　●陆清献公莅嘉遗迹卷上 

　　宝山后学黄维玉编辑 
　　嘉邑滨海民多作奸犯科公籍平湖去嘉不远当铨选后嘉民闻公系本朝理学第一人良善之辈幸公之来莫不额手称庆其素所作奸者皆闻风敛迹公之德教先有以服民如此 
　　莅任之先答同年许自俊书畧云某生平箪瓢自乐行将冰蘖知甘然何以除稂莠而植嘉禾何以亲鸾凤而远枭獍何以遗利泽于百年何以解倒悬于今日抚字何方催科何术大而移风易俗小而剔蠹捐烦贵邑利弊惟愿一一赐教敢不虚已以听使嘉邑受某一分之益即大君子一分之赐也公矢志于未任之先如此 
　　公到任时胥役多备人夫诣马头迎接公乘一小舟萧然独坐惟载图书数箧诸役人思欲趋承希图光宠皆意气索然父老观者莫不叹异 
　　凡膺民社之责者每苦鞅掌不复理旧日学业公于簿书钱谷之暇手不释卷吟声朗朗常彻外署凡新官到任例呈花名单将各役点名公见役太多谕曰尔为吾役无钱可赚吾养民不能养役汝依役不若依农欲退即退众犹因循观望后政简刑清每日只用二人轮值复谕曰尔等各自归家呼唤始来毋得守候废业且羣聚一处每易生奸公于利民之中即备防役之法 
　　公答王守备书云承谕私贩之徒出没踪迹欲穷其源但不及虑卖盐之家而徒根究出洋之犯恐缉捕之辈从中播弄反与辗转攀指之例有碍莫若辨盐色严禁坐卖之家则顿者无人贩者自绝更于保甲饬查隐讳连坐之法则利无所营而趋者少害有所丛而避者多自然奸志潜消矣 
　　公衣冠必正虽燕居常整服危坐至暑月服絺绤则先着里衣一遵乡党之制 
　　公赴郡适有公事各官集元妙观公至时先到者因值酷暑俱穿衫子劝公亦解脱衣冠公曰平时常如此不必脱也会议久坐皆汗流浃背而公泰然自如尽服公之养到 
　　凡官莅任盐商典商向例各有所馈公下车众商皆馈公毅然曰吾忍一人受其利而使千万穷黎受其害乎力却还之 
　　公两袖清风钱粮分毫不染除火耗革羡余其平色可以解司令民自封投匮民皆便之完者争先如有轻等短少即于封上票明将原封发出令民补足 
　　公表叔李慧生欲有干请公答书曰侄素性守兔凛冰荒署依然壁立至戚如表叔尚无不芹将献惶愧难言当从容申敬高年玉趾幸慎跋涉 
　　公与人笔札及批判文稿书法端楷悉遵刻本不事行草今巨室世家尚有能藏其字者笔画亦若公之端方正也 
　　邑有显宦欲与平湖巨室联姻请公执柯公许之盖重公之为人也有间显宦复日事谐愿赠千金公得此言反寝其事 
　　自来游客如织供亿皆取办于下自公清名远着四方游客裹足不至省嘉民无数金钱 
　　公每清晨早起必命家人将铺陈捆好常曰做官只如传舍非久居之地若有命罢官即行出署吾无留恋也 
　　公罢官后日坐一小楼所阅惟先儒理学诸书望其颜色怡然自得不异居官时知腴于道德者深也 
　　旧例官出署凡署中物件一概搬取公出署官物悉留于内所携者来时绳床竹几破笼旧箱及图书数扛而已观者无不叹息 
　　公将出署凡署中物件概行查检苟有缺坏者公即买来赔补以偿原数 
　　嘉定有署事公倪伯屏曾有德于民因建报祠祠内有假山为前任赵公移置署中有仪轩轩虽美观而祠几废因作歌曰吁嗟有仪轩其石何离奇问石何自来来自故侯祠闻昔祠初成吏民竞祝厘孰知祠中石一朝迁在斯我闻召公棠今古岂异时感应捷桴鼓圣贤宁我欺恭宽信敏惠斯须不可离反躬而已矣何叹亦何疑 
　　公虽居官而署中操作不异寒素织者自织纺者自纺女民间闻之每朂子女曰陆老爷之父母犹与齐民同业尔等为民家子岂可自暇自逸由是游惰之习顿除 
　　公以清廉自矢几署中食米全资家中租税无不自平湖运至 
　　衙内故多隙地向为弃壤公莅任悉命栽蔬以佐盘飧 
　　官将供应向例民间承办独公莅任一切日用皆出赀自备凡出入舟车之类必给价值即挑水夫亦必予以工费 
　　公往苏郡谒上台既登舟命役办膳曰买米若干买腐若干买菜若干役买回复曰官厨之物尚未措办公曰有腐有饭何谓未办 
　　每遇差役下乡计路之远近即于票上批明该役应给工食若干一差役办事回公嘉其能与之食而役已醉饱复食公赐呕吐满地酒肉盈墀遂责革之 
　　公以兴文重儒为已责公事暇尝往来儒士家讲学论古不啻师弟每谈至夜分即于其家便膳虽蔬食菜羹不谓简也 
　　邑有隐士诸庄甫潜心理学着有语录公特往访之 
　　公下车进疁人士试之应者云集公坐堂上亲自批阅过百余卷卒无惬意及得李玉如 【讳实】 先生卷甚喜举示广文戴公令时试题为请问其目戴师云文固佳矣第承题中斋忘二字毋乃太触时目公云是无妨也凡试士用以觇其生平心术学力何如岂区区在一二字间即此二字知深于理窟矣遂拔为首后三月复试公仍弥封亲阅得一卷举示幕中士曰吾向得李子目为无双今此卷深沈精实殆堪与匹及拆封则仍李卷也为之失笑复举为首云 
　　公季试遴拔皆实学发案后传集前三十名进署曰吾阅试卷各有所长但义理精深学问无穷必须讲贯始无歧惑吾公余可以论文谈道诸生童在家读书者竟到署中即处馆而不专藉馆谷者亦可另荐友朋代职同到署中吾有一定课程至以训蒙餬口者不必勉强发题附课可也或不时来署听讲亦有裨益我虽清况尚可供给年终或贴两三担米至贫士不必破费我既忝为父母师长尔即我之子弟不在此区区微物也由是进署读书者二十余人公每日讲解各生质疑辨难竟与塾师无异 
　　旌孝行者地方官责也罗溪孝子朱迪在生时公即加奖励署其乡里之请旌牍曰看得孝子朱迪修身养志秉性纯孝生事极其承欢葬祭尽其致敬孝行既恊舆情公论允孚学校所当亟请表扬者也奈其人尚在格于部议至乾隆五年始邀诏旌 
　　旌奖节孝盖以阐幽芳风当世也余族曾祖文甫公岁贡生从祖皇人公邑学生力学早世曾伯祖母顾氏从祖母朱氏并抚孤守节通学以两世苦节环叩详旌公批云姑媳完操冰霜劲节一着幽光于身后一彰芳誉于生前洵堂构之相承实国家之盛事各符年例应沐旌扬遂给两代筠操之额今予冢孙 【振传】 未娶早卒孙媳亦能赋柏舟以见志 
　　公与陆郡博书云学校为天下根本近来多自菲薄然胡安定曹月川所以赫赫今古者正以其能为于举世不为之时也使举世皆已为之则亦无贵乎安定月川矣纵观今之庞杂而苟且者正豪杰振兴之时也先生信其人哉 
　　公每诫谕士子曰读书人切不可以文人自负若以文人自负便做出多少可笑的事出来 
　　嘉邑县试旧习乡绅子弟各具父兄名帖求列前茅谓之闻揭县官听情谓之揭覆公莅任士宦各知谨守无一人具揭干请 
　　陆鲁瞻问公曰某人笔札甚去得公曰尖巧而已凡落尖巧一家便不济事 
　　公谕士子曰读书人切不可于发后便有自满意只是适如其素为是孔子曰以吾从大夫之后不可徒行也当日孔子为鲁司寇故然今人做官多在别处居官是居官居乡是居乡何得以官行之乡乎只是自守处仍要方正不可一味圆通类乡愿一流要知天下极骄泰之人又极圆通故骄者必谄谄者必骄本相因也 
　　嘉邑自粮案罣误鸣鸟蔑闻阳鱎日盛公清介自持不能干以私后起之彦俱以受知 
　　公在任或求学文公曰士敦实行孝弟为先舍行已无文也或又以文问求售之术公曰有命在不可干也尽其在我而已 
　　公每行县乡塾子弟有聚观者公必勉以勤读诗书寻求理义闻者皆知感奋 
　　公以清廉莅治虽在乡愚亦知其为清廉吏也每以公事到乡父老携其子弟欢迎道左必要争看清官而后已 
　　公教人孝弟勉人读书悉由天性故其在疁迎亲海署本孝道以御民承欢膝下事弦歌以养志案牍之余琴堂之上兼有家庭之乐云 
　　公以公事过南翔里泊舟白鹤寺作寺记略曰寺之兴久矣岂以鹤之清高标异人乐传之而寺因以久耶呜呼鹤一禽耳犹能以清高之姿标异于世至千百年之久而不冺况人秉五常之性有六艺之教大可以经纬天地小可以振育一方有非鹤之所能企其万一而乃冺冺无闻可不悲耶即以兹土论仕且游于此者若干人矣来也人莫之喜去也人莫之悲如蚊蝇之偶集而偶散何鹤之不如乎公之随事立教又如此 

　　陆清献公莅嘉遗迹卷上 

　　●陆清献公莅嘉遗迹卷中 

　　宝山后学黄维玉编辑 
　　县俗婚丧诸礼多以侈靡相仿公下车饬示品制以务本崇检谆谆风俗为之顿化 
　　排年者粮长也一百八十亩为一排如其人田不足数则以他人田实之而责其收粮总纳有一排年几限不纳粮差拘到县排年禀云再展一限全完至期果如数公问何前限全无而转限全完也排年云不忍负公故以女鬻人粮银即价银也公询知买女者为其侪辈乃召至庭知其有子与女年相埒因劝之曰汝与彼均为排年汝忍役其女乎就吾所见吾即为媒女即汝媳遂唤音乐摈相公堂上完姻两人感谢而去 
　　金氏女幼孤育于舅氏陈生其族人贩卖于旗下陈讼之令不能为力也公候其来取地方官印结即捐俸代赎具文申请卒归陈生 
　　公以公事到乡闻学堂读书声曰瓢不瓢瓢哉瓢哉乃系谕语觚不觚觚哉觚哉之句也公呼其师询之知为客籍服贾亏本不能旋里藉训蒙餬口公曰汝弃本业既已自误而滥叨塾师旋复误人矣遂给盘费令其回籍仍旧服贾 
　　公出外道经通衢见门楼上一妇人梳头公毕事复经其门而其妇尚梳公呼其夫谕之曰汝小本营生理尚勤俭吾去时见汝妻梳妆回而未竟懒慢至此纵汝勤俭岂能成家且使幼辈相延习惯何以裕后汝宜训饬 
　　公既诫谕妆妇即令妇见夫人裙布荆钗身不衣绸首不饰银亲自织纴妆妇亦莫辨为夫人也夫人谕之曰吾佐官家不离操作朝夕饔飧米兼麦食自是妆妇亦化为勤俭 
　　邑中五乡廿七都九行十八镇之民闻公解任咸集送公公对之恻然临行赠民二句云饿死不要做贼气死不要告状便是好百姓受用不尽矣 
　　公镌级后黎民送别公曰吾居官无善政旧例完粮十日为一限吾于十日外增五日为小限虑民间一时莫措故为宽缓意本恤下恐后来征粮竟以五日为一限则惜民之意反成害民之政是吾之遗患于尔民矣此益见公之惓惓于民至无已也 
　　莅政之初自朝至夕斋庄严肃言笑不以假人羣下望若神明然处事和平出言详审人又服而爱之 
　　四鼓而起签书待旦晨出理事或至日旰不食夜深而息规画明发诸务事无留滞一义未安终夜不寐 
　　公善催科于初限悉进而命之曰钱粮者朝廷之国课非县官之私蓄尔民能急公身家快乐县官亦得安逸有工夫做好事以加于百姓与尔非怨雠何苦日行杖责必私与皁隶杖钱若雇人代比又当与雇钱二者皆虚费而有欠粮受责之名何不省此以凑正数则尔吾俱安从此传闻四野云集响应 
　　见百姓则告以民义之所当为遇士子则劝勉学以希圣贤觏农夫则劝力耕以供俯仰值工作则告以精专遇商贾则告以平价公取与有宦家子得罪延至堂上而朴之曰吾与尔父朋友也尔犹子弟也子弟而不肖不可以不责 
　　禁酬赛及梨园或语之曰子不敬关公何也曰关公正神岂可以戏禁之所以敬之也 
　　练川故多妄讼公虚公详慎民不敢欺胥吏足迹不至村落 
　　有人嫌壻贫而馈金求绝婚者公受之即以其金与其壻曰壻不贫矣卒嫁之 
　　吴下文风日趋浮诡心术既已卑污文字亦成靡滥公谓作文所以明理论文所以观德故每与士子言无非此旨 
　　工人有入内修织机者呼公夫人曰嫂外闻夫人甚贤可得一见否夫人曰吾即是也工人称罪夫人亦弗以为意盖缘服饰俭约不异常人且与家众同业故见者一时莫辨 
　　民有急公照限完粮者公给以赏单日后逾限不完呈单免责一乡民应给单民曰某不愿得单有先人木主求公椽笔一点荣如衮矣公许焉因出怀中公即点之 
　　自公莅任所省白折之滥派岁以万计所省河工之苛敛岁以万计所省诸色之干没岁以万计所省科征之敲扑日以千计所省牙差之骚扰日以千计所省讼牒之羁縻日以千计 
　　盗有匿民间者捕役禀公多点弓兵踏门搜捉可得公曰某家焉得匿盗汝曰匿盗伪也公乃密召其人谕之曰吾廉知盗匿在汝家是盗匿非匿盗也若从汝家获盗汝业覆矣汝遣其出门吾于路上获之汝可无事某叩头称谢从公言至今家有公位焚香顶祝 
　　巡盐兵快每于船贩大盐枭受其贿赂纵其往来私卖而小盐枭之担贩者获一二以为能干时有兵快获盐枭一名解于堂上私盐一包陈于堂下公向兵快曰贩盐者止此一人乎兵快曰余伙皆走公向盐枭曰汝何不走曰吾不善走故为其获公曰尔今日亦可快走枭随往门外一转仍伏堂上公曰吾令汝走汝何不走枭竟远逃公曰汝将大枭情纵将小枭拏来又将狡猾众小枭情纵止拏疲弱一枭来彼船贩系大枭担贩系穷民尔以此来唐塞耶责之 
　　有与公同姓者输粮踰限当受责粮户手持谱系言念同宗求公宽限公免其责至次限仍旧云云公曰即是同族 
　　国课亦不可缓多方劝谕遂依限完纳 
　　一粮户临限诈禀公曰母病公宽其一限至第二限又禀曰父病公又宽一限至第三限则诡为凶服以见曰母故矣公复宽之此所谓欺以其方者坐南面者发怒最易骂詈若忘入奴才之类率以为常公当临民词气和平并无疾言遽色间遇悖理之极者但云没脸面三字 
　　征粮旧法先将大户发催粮单谓之头摘其后挨次发单完纳公谓钱粮乃朝廷国课用名帖请大户先完其下挨次立限悬于县门不用差役民无追呼之扰 
　　嘉邑地不产米前朝以来定制折漕完粮时民间以货易银往往有贱售以供赋者公莅任时乡民或花或布或豆陈于堂上令牙行估值收去交价即可作粮既无耗羡之费亦无贱售之累 
　　勤敏征粮不特可以奏功亦且可以肥己故缓征之举县令所不乐为也公轸念民艰不第革除耗羡而屡向上台请缓以惠下虽冒上之怒亦不顾焉 
　　民间赋繁前任比限血流涌阶公立甘限法于大限外增一小限粮排自限若干完及半宥之计每限省行杖钱不啻二三百缗也 
　　嘉邑地不产米所解白粮买自邻封随时定价上下行私每年浮派不下数千金公悉革除及定价详宪后米忽腾贵公俱自赔不复派民 
　　解兑钱粮向差书役司房既有需索县役每加使费归家必多开销公则亲自解兑减省倍常谓彼宽县官一分则县官宽百姓一分其存心爱民至深远也 
　　公解粮交库库司以未有常例屡以平轻为辞公视平果不足细思照法马交兑岂有不足之理踌躇良久知平中弊禀知藩宪库弊得除 
　　公加编录序云余莅嘉二年部议催科不力被黜耆民郁某进加编录示余余阅之喟然夫主持国计者未有不知民力当恤特以一字之加未必病民不知今岁加若干明岁加若干加者不可减后者又议加民其能堪乎他邑之增不至如嘉邑之多而犹不堪命然则嘉定之民日困而逋日积何怪也恤民者当随时而为之计斟酌缓急调剂轻重庶几宽一分民受一分惠焉则是编也固仁人忧国者所宜亟进矣 
　　公上张素存书曰某材疏政拙不免部议私心窃惧世俗谬为过于宽厚有误催科此言一传功名之士遂以宽厚为殷鉴其害非细其实核民欠尚少他邑特劝输多而敲扑少迹似纵弛方愧不能尽用德教乃以为宽厚之误岂不诬乎悠悠之口应置勿论然此人心气运所关故敢于知已前陈之 
　　疁邑健讼皆由讼师刁唆与吏胥朋比作奸公首惩之刁风渐息 
　　讼词无干牍无罚锾直其情即止有久不赴审者即注销自公在任百姓无以讼废家者 
　　大场镇民有兄贫贷弟不应舁弟物去弟贿巡检司以盗报讯之乃其弟妇翁所为遂痛惩之呼弟曰彼兄也乃以为盗不悌也责之呼兄曰汝为长不能自立陷弟不悌亦责之咸感服而去 
　　有告子不孝者公自讼曰我德薄令汝父子至此因委曲晓譬父子俱泣乃遣之 
　　有富家欲重惩贫民公署其牍云富人之体面固体面贫人之肌肤亦肌肤也后富家怀德输课独先 
　　邑有张姓与汪姓讦讼汪适遇盗被伤谓家人曰张遣杀我其弟遂以雠杀讼公疑小隙无杀理而察张亦非杀人者因以是盗是雠未可遽定报俟缉得真盗定拟部遂引讳盗例革职寻获真盗七人谳上人谓公盍辨诸公曰邑有盗长吏宜有罪吾何辨焉遂解任去 
　　疁邑命词多假飞陷四邻至有累及数里外者奸胥从兹渔利贻害无穷公见株累多人即行禁革虽真命案亦不连累无辜 
　　民有讼者公即令原告执单自拘讼者曰吾既讼彼彼必雠吾公曰持吾票去安得雠汝故遇有词讼原告即约被告被告亦更约原告如有不到然后差役行拘然亦偶尔也由是差与承之百计渔利以饱其蠹者埽除一空 
　　风俗浇悍健于讦讼公于听断之时务详询以得其真情而又和平恻怛剖断之余一以至情动之两造皆悔悟感激审毕向两旁观者曰这椿事审得公呢不公众人皆曰公而后公退 
　　人有讼者公曰尔必如是如是彼必如是如是尔因小不遂意即架词来讼令其跪仪门外自思之果如是耶有间讼者复向公欲讼公曰我拘讯尔果如是便受责矣莫若不讼讼者感悟遂去 
　　公审赌博讯明情由令取椀五只注水四散中置空椀俾四人各认一椀取四椀之水纷纷搬移一转瞬间而四椀之水尽罄中间空椀独满因谕曰同赌各持赌本犹四椀之俱有水也开场头家犹中间之空椀也尔赌之忽输忽赢何异此水之移来移去乎今尔等争相攫取而彼此总归乌有又安用是劳劳者为于是众皆感悟自公在任无复犯赌者 
　　大凡民间兴讼或恃势力或蓄怨雠以致告讦无休辱身破家而不顾公于事之小者每理谕而遣之既不至于辱身即讼之大者亦无差承吏役之费又不破家虽有奸徒欲构讼渔利亦无所施其技而民讼自寡 
　　某姓者有雠家在外结交恶党假称满洲旗人突至某家诡云汝为家主所卖劫某而去适其子在邻家闻知急走击鼓报县公即坐马紧追盗已至外岗镇公诘曰汝系何旗旗系何主主系何名自满□从 
　　龙来者系何人盗惶顾不能对咸俯首伏罪公平时但讲理学至仓猝又能应变盖不特经事有宜而且变事有权 

　　陆清献公莅嘉遗迹卷中 

　　●陆清献公莅嘉遗迹卷下 

　　宝山后学黄维玉编辑 
　　上宪诞辰各州县例馈厚礼时巡抚公寿诞公仅馈诗扇一柄家机紫花布二疋黄草凉鞋一双竹刻一件号房以礼薄又无使费屏不收公谓吾礼已到竟自回署公既回抚宪查阅号簿独嘉定县无名以为自恃清廉上宪诞辰竟不一到由是不悦 
　　抚军既不悦是时会推福建按察使上命不拘资格选天下贤能爱民之官擢用都御史魏公环极 【讳象枢】 疏荐公抚军竟与公龃龉疏请更调部议因才力不及降级调用 
　　有上宪差役持令箭到县吏云当冠带出迎公弗为礼时公值升堂来役自恃上差乘轩直至堂上傲慢无礼猥云吾上司差官也公曰吾乃差官尔系官差面数其罪由是上差敛迹不敢肆侮 
　　公淡泊自甘一时民间歌筵绮席闻公之风不禁自止所谓以身先之则不令而行 
　　公莅任后政简刑清草野之民足迹不至公堂值堂之吏终日无事堂侧置纺车以纺纱为业而兼任吏事 
　　公莅任后琴堂无事官清吏肃听差人等虽为衙役与民同业苦守清贫至有渔人向役呼卖鱼役曰如此清官吾等尚有闲钱食鱼耶公以清廉化下书吏皆能节俭谨守 
　　有恶宦某素无官长恃势凌人公至雠家告讦者不下十余纸公意以为事若发觉则吾多控制之虞彼有脱险之备且谓不过尔尔矣于是纸皆不发以示不测某遂惊疑敛迹远遯 
　　豪恶汪姓横行邑中其仆夺卖薪者妻前令曲庇之及公莅任卖薪者具控公即拘讯痛惩其仆勒还卖薪者妻并逮汪姓厯数其罪汪恐惧俯伏悔过求宽公曰法为怙终者设也人无不可自新尔果能改吾姑恕之汪感泣改过 
　　嘉邑故多窃盗自公莅任其有犯者必谆谆晓谕多愧悔自新间或不悛者亦远避不忍再见公也市镇少年数十为朋以拳勇殴击为事公廉知之拘其尤者枷于县门出入临视诫谕警切视其情色愧悔而后释之其党自此悉散 
　　风清月朗之下公每微行察访民情土俗以为兴除计一夜至穷檐门首内有二女纺织篝镫之下其一日夜深天寒温酒一杯可以助暖得再纺织其一启瓮挹取曰春酒已如陆老爷矣公殊不解其意明日呼其家男子询之其人曰春酒如老爷盖以酒之清况老爷之清也 
　　凡官长诞辰士民进祝馈送者俱属珍重之物公之诞乡村父老于神庙中取蜡桥置公堂上焚香点烛香烟亘天烛泪盈墀火光照耀如同白昼男女老少绎络衢路熙攘六百里喧腾五日夜间有菽米鸡黍之物置堂上而去公命纳焉余尽却之诞辰系十月十八日 
　　公莅嘉有瞽目者诣案前自陈曰聪明正直谓之神公即神也我不幸两目无见乞公一字批断来生作有目人地下冥王必不违公言也公笑而允之 
　　公莅任时有一皮匠感公之德持钉鞋赠公公不受匠氏曰吾无别物只有一鞋公曰只此一鞋便不可受匠氏号泣再拜投鞋而去 
　　公镌职民留公不得悲不自胜以为何去之速吏则幸公之去可以容奸 
　　公解任父老送者填巷塞途有一人挤进叩头见公公曰吾德薄材菲有何好事到尔其人曰公虽无好事到吾吾有一事到官曾受公责然公平日自是好官众人咸谓公清官则受公之赐享公之福正无穷也一人之私岂可以为定论一事之细岂可以概生平乎 
　　公解任各乡父老子弟聚集公堂哀号哭泣不忍舍公公相向流涕民之视官真如婴儿之恋母官之视民真如慈母之爱子 
　　时邑人士送公者无不讴吟各申其意有白沙诗人俞鹤湖诗云有官贫过无官日去任荣于到任时一时词人以为压卷谓颂公之最亲切有味者相传当年夫人与公同甘苦布衣蔬食每食止饭一盂腐一椀则知公之饮食服御果淡泊远甚鹤湖岂虚语哉 
　　有诸生陈绍馨集邻邑绅士及本邑绅士送公诗并送公序记等篇共五百余首以付剞劂名曰公归集又有里民李隽集民间歌谣刻成一书名曰杂谣一以昭廉吏之治绩一以寄万姓之讴思总以咏公之遗爱于无穷 
　　公清操刻苦圣祖仁皇帝朝但有俸银尚无养廉兼之县令政治繁剧即俸银亦难恃为正用是以解任之日亏空库银约千金民之代公完纳者或以两计或以钱计不约而同置于公堂十日之内即已补足公得脱然 
　　有唐老人负版带索募助急公有盲儿助公完库钱闻公声音喜而去 
　　公以清廉镌级闻命之日草木如丧江山失色万民鼎沸如失父母为之号泣者旬日巷哭之声殷雷动地 
　　公将出署九乡二十都之民夜半羣呼入邑填满街衢公出示苦禁父老承公意挥众篮舆甫及中溜哭声大震旅进旅退者数四既恐病公乃共掖公入邸男妇万余环泣不去 
　　公解任士民徒跣赴郡昼夜绎络于道挥泪成雨请抚军乞留慈母以活万民抚军哀之上疏乞还秩命未下制府连及讳盗落职 
　　有杨笔客者侨居嘉定大呼狂走逢人九顿涕泣留公 
　　有疯癫子闻公解任书空咄咄仰天长叹不忍去公解任民间男舁耕器女舁机杼壅塞城之四门咸欲叩阍借寇自卯至酉人情汹沸公不得行乃出而慰谕曰长吏受谴朝闻夕报法也诸父老怜而留我情也但私情安可以挠国法即须臾止廨舍无益也诸父老其无滞我行矣众人益挽行辙不忍舍 
　　公解职将出署不独万姓感恸呼号无已尔时天日为惨风沙载道亦若痛公之去而欲挽行旌者自公解职父老子弟田夫贩竖或流想支颐或呼天怨尤或相向聚述轶事不觉涕下交颐几无间日 
　　有八九旬老妪数辈连袵合掌求见公面称为活佛曰何必往紫竹灵山也 
　　乡间八九十岁老人相聚而言曰自建县以来官斯土者如公洵眼所未见耳所未闻 
　　公去任日境内皆结采棚焚香然烛花幡仙仗鼓吹喧轰惟恐不尽其诚者 
　　公不得不去民必不能留于是扳辕卧辙之众或截镫或留鞭以为见公所留之物即如见公之面也 
　　公巳去嘉民皆提壶挈榼追送公者哭声盈野公再三慰谕各归安业众皆依依不舍至百里外方□内有数百人号泣随公直欲送至公第公苦口劝止送过半路大泣而回嘉民既送公回随作送公诗写数十百纸及录公德政沿途传帖自郡城过浒墅关直抵大江以北似欲叩阍者然抚军闻俞鹤湖送公诗有圣代自来公论在谁传消息到长安句内不自安遂暗属经由地方官慰谕百姓许以题请留公复任百姓信以为实乃回 
　　公去任不独全疁士民讴思无□即邻邑之民皆如失哺之儿??令??屏无倚各摅离忧以为去后之思公去任黎民建祠于城隍庙旁塑公生像以为是即公之留以抚我也 
　　公甫解任署事者初至皁隶横索杖钱至乡民衣帽不得全有一人欲纳粮银过县其银置怀中亦被攫去无路可控经城隍庙旁见公祠其人入内抱公像大哭而去 
　　童子相聚成羣以竹兜子为轿折红纸为长生位二童子舁之鸣锣击鼓仍用仪仗见公之德无不入即幼穉而亦感之深也 
　　公既去任黎民怀之相与卜邑西数武建院树石以铭其恩萃当车赤子之心镂空谷白驹之爱万年俎豆四季蒸尝 
　　公解任次日四郊诸镇各迎长生位一时剞劂丹漆匠氏无有宁晷旬日间村各有祠墅各有位琴瑟鼓乐俎豆扬旛贲于原野 
　　公既没士民有挹嘉城水赴浙致奠不用他物为祭品 
　　公既葬嘉民有诣墓拜泣不告姓氏而去 
　　公去任今将百年民间每言好官者无不称公而言及公者无不追思爱慕恨未生其时盖士则亲受公之德教民则亲被公之德政故传颂至今不衰 
　　公自镌级民皆思之及公既没一夕嘉西马头忽火把船只如官府赴任者乡民从镫光下视之彷佛若公生前状寻复不见或谓公为嘉邑正神云说虽近诞然公之轸念嘉民与民之慕公精神实有以相感生而英者死为灵果膺上帝之命以抚惠嘉民欤 
　　公没后二载嘉邑诸生时圯受等为千秋理学正宗百代循良极则等事呈请从祀学使许公 【讳汝霖】 批略云性醇学粹行洁品端实践躬行思希曾闵存诚主敬力绍程朱闻风犹将兴起遗爱自尔难忘斯诚秉彝之好讵同循例之常于是奉主人名宦祠 
　　塑公生像向在城隍庙旁云南进士杜公 【讳念曾习□人】 来令嘉邑以公理学儒宗不宜附居神庙而宜迁附于圣庙侧乃于乾隆乙酉迎入学宫之旁士民从者一时云集响应咸以为惬于理云 
　　宝山旧属嘉定嘉邑旧有公祠宝民思慕不已于乾隆十五年诸董事呈请邑令田公 【讳联芳内邱人】 建祠杨行春秋祀焉家语云吾于甘棠见宗庙之敬也甚矣思其人必爱其树尊其人必敬其位道也 【玉】 虽籍隶宝山而先籍余姚与公同省自高祖忠端公谏垣逮殉曾祖毅堂公迁疁而祖父晦斋公亲被公之德泽予于建祠之举谋画劝输经营工作与诸董事实共其劳诸董事者廪生程祖修增生黄朝俊贡生吴稼宝太学生寿昌智詹士隽暨 【玉】 六人继起赞成者增生程观光子弟太学生维翰田公既建公祠后以公事道经杨行殷勤下访谈公遗事感叹不置调繁武进丁封翁陆渔公艰 【陆渔公雍正八年庚戌进士厯任顺天府学教授】 诣镇礼祠复蒙见访索览是编留谈竟日乃去 

　　陆清献公莅嘉遗迹卷下 

　　●跋 

　　余读清献陆公行状至远乡之民刻木为位迎归以祠者日数辈凡两月乃已至今邑人言及先生皆泣下谓五百年建县所未有不知其感民何以若是之深也初疑公为理学大儒其设施必非寻常所能到景仰之已耳忽一旦有悟蹶然而兴曰余今有以识公之治矣公不过区区爱民之心夙兴夜寐未尝一刻去诸怀无论行时坐时听政时退食时自催科以逮行刑时皆有所谓至诚恻怛万不得已者缠绵于吾民之肺腑而呼吸无间乃其效验遂令天下后世咸诧为神奇而不知其操术固甚平且易也同治六年春余倡捐廉俸为公修嘉定生祠权是邑者为汪君福安以公莅嘉遗迹见视循诵数过觉其篇目标题及评语皆可删薙遂为订正仍分三卷重刋以赠同人之宦苏者嗟乎公之去今不及二百年地则仅咫尺耳舟车所至往往得闻道旁父老叹息声夫时地非遥则政绩未湮取法尤易而凡世俗所惊眩而以为莫可几及者又不过区区爱民之心贯注于其间然则起而追之亦何终不可及耶乃缀数语并为有志者告永康应宝时谨跋 

　　【上海】 道前徐怡卿镌 
 
