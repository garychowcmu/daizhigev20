致身录　（明）史仲彬

 

　　洪武三十一年戊寅闰五月辛卯，建文帝即位。冬十一月，史仲彬以明经除翰林院侍书。先是洪武二十四年，彬应诏执贪，纵官吏廷见高皇帝，条其若干言，俱赴法司论死。高皇帝主政户部，彬恐钱谷事重，顿首固辞，更访治道，称旨，赐酒，撰于廷及钞四百鋋，驿舟传归。建文帝即位，越五月，诏起山林才德士，有司以名闻，适监察御史刘有年上《仪礼》十八篇，并叙彬明经，特诏所在，礼请来京。十一月十八日，陛见，试《四书》，疑一道，钦授翰林院侍书。
　　建文元年春正月，遣往衡山，告即位也。元旦，上受朝贺毕，谓侍臣曰：「朕奉天地山川之灵以登大宝，政元伊始，将告五岳神祇。」其命儒臣以往，阁臣拟彬衡山。初六日，陛阅，三月报命。
　　夏四月，更定官制。疏谏不报，用寿州训导刘亨言，乃与方孝孺等议，大加更定，彬具疏大略，以安静法祖为言。会金华楼琏亦上疏，称引孟庄子之孝，上于楼疏批：「此与昨史仲彬疏同意，此正所谓知其一未知其二者，六卿果可卑于五府耶？祭酒果可任太仆下耶？假令皇祖而在，当必以更定为是。」群臣勿复言。
　　秋七月，廷斥监察御史尹昌隆为奸党，因荐魏国公徐辉祖，上嘉纳之。时燕藩已称兵两月矣，昌隆手疏面奏，劝上让位守藩，廷臣愕然。彬执笏麾之曰：「天下乃太祖之天下，非皇上所得私授者。一人逆命，遂举而授之，尤而效之，又何以焉。选得募兵，今日急务，臣窃魏国公徐辉祖，忠义性直，智勇绝人，以当一而燕可平也。昌隆狂言惑世，请速加诛。」上曰：「人臣之义，当以仲彬为正。昌隆素有敢言之气，其勿为罪。」
　　二年春三月，疏均江浙赋役，从之。时建文帝正值更制，彬乃上疏曰：「国家有杂正之供，赋役不均，非所以为治。江浙本赋重，而苏松嘉湖又以籍人沈万三、史有为、黄旭、纪定准租起税，此以绳一时之顽，岂得据为定则。乞悉减免，以苏民困，窃照各处起科，亩不过斗，即使江南地饶，亦何得倍之，奈有重至石余者。臣往军而奏先帝，赋敛太重，蒙旨嘉劳。特以臣本苏人，而史有为又臣之族属也，恐坐以私，未敢尽言，幸逢皇上明圣，每事从宽，敢竭愚忠，伏听采择。」上诏：「可。」苏松准各处起科，苏松人仍官户部。
　　夏五月，改彬为徐王府宾辅，仍兼原官。时三王未遣之国，长史以下诸员直宿内阁，参议事宜，多见亲幸，故壬午削籍尽焉。
　　三年春正月，副工部尚书严震直督饷山东。闰三月，彬归报命，转饷已专责严震直矣。副之者曰：「敌情虚实并将士强弱，密侦以报。」闰三月十八日，还朝。见上于文华殿，奏夹河之役非战之罪也。盛庸智深勇沈，当今将略还为第一。至庄得、张能、楚智、平元斩将搴旗，力战以死，宜急加恤，典以为风励。燕王用兵变化不测，用强恃壮，亲勍我阵，幸庸结阵甚坚，屹不可动，复以单骑逼营，越宿鸣角，穿营而去，盖恃勿杀叔父之谕也，军中众谓，皇上失之太仁。帝曰：「奈何已有是命，不可返也。」默然者久之，便奏几密事十二条。帝叱左右曰：「勿泄。」因诵：「君不密，则失臣；臣不密，则失身；几事不密，则害成」之句。叩首而出。
　　冬十一月，以省亲还乡，随赐敕命。自转饷归，请告凡四，不许。至是得请，适皇少子以十三日生查京官，历三年满者，得一百五十二人。帝亲制词，彬以前二日满考，皇帝敕曰：「国家建官，文武殊局，中外分曹等，最辨职难兼也。尔徐府宾辅兼翰林院侍书史仲彬，用明经起家，矢尽忠报国，或校书、或转饷、或密疏、或面陈，文材兼武略俱隆，转藩与襄帝并茂。朕资启沃，实用宏多，阶尔承德郎，妻沈氏为安人，追厥所自父母，有教育之恩，忠孝本一致之理，尔父居仁从尔阶，尔母黄氏从尔妻阶，给假归家，以申宠锡。父母深恩，今已展矣。国家多事，尔毋忘焉。」特敕十八日奉旨发中书誊写与他。二十一日辞朝，限三月以里来京。」
　　四年三月，彬入京，陛见，口授翰林院侍读。时北兵日迫，诏勤王者分道四出，遂依。限单骑入京，戒其子曰：「而父官秩虽卑，被朝廷恩宠，见几引避，非所愿也。万一有难，守先帝孝悌力田之谕，以成家保身，毋为我虑。」
　　夏六月庚申，廷议避难。彬请从方孝孺坚守之策。燕兵渡江，李景隆往，许割地，不许，还报。上愕然无措，群臣恸哭。茹瑺等请幸湖湘，王韦等又请幸江浙，方孝孺谓当坚守京城，以待四方之援。众议哗然不决，彬独以方言为是。娄琏亦言效死，勿去为正，上微首肯，群议乃定。
　　燕兵薄金川门，监察御史魏冕及彬请诛徐增寿，从之。先是燕兵将薄城下，左都督徐增寿谋降，魏冕廷殴之。至是在左顺门语同列曰：「皇上必面缚出降乃可。」魏冕与彬亟请加诛，帝怒甚，下殿手刃之。复请诛李景隆，手诏召来，未至而金川门已献矣。
　　大内火起，帝从鬼门遁去，从者二十二人。时六月十三日未时也。帝知金川失守，长吁东西走欲自杀。翰林院编修程济曰：「不如出亡。」少监跪进曰：「昔高皇升遐时，有箧遗。曰：临大难，当发，谨收藏。」奉先帝之左群臣齐言急出之。俄而升一红箧至，四围俱固以铁，二锁亦灌铁，帝见而大恸，急命举火焚内。程济碎箧得度牒三张，一名应文，一名应能，一名应贤，袈裟帽鞋剃刀俱备，白金十锭，朱书箧内，应文从鬼门出，余从水关御沟而行，薄暮会于神乐观之西房。帝曰：「数也。」程济即为上祝发，吴王教授杨应能，亦愿祝发，随亡。监察御史叶希贤毅然曰：「臣名贤，应贤无疑。」亦祝发，各易衣备牒，在殿凡五十六人，痛哭仆地，俱矢随亡。帝曰：「多人不能，无生得失。有等任事著名，势必究诘。有等妻儿在任，心必挂牵，宜各从便。」御史曾凤韶曰：「愿即以死报陛下。」帝麾诸臣，大恸引去若干人，九人从。帝至鬼门，牛景先以铁捧启之，若不用力而即瓦解者，而一舟舣岸以待，十人乘舟，舟人顿首。帝问：「汝何人？何为至此？」对曰：「臣乃神乐观道士，即前皇上赐名王升。昨梦太祖高皇帝绯衣南向御奉天门，令两校尉缚臣诘曰：汝提点秩六品为何？臣顿首谢不知，曰：明日午时，可于后湖舣大舟至鬼门外伺候，汝周旋勿泄，后福未期，不然难逃阴殛，臣以是知陛下之来也。今晚憩息观中，徐议行五。」舟止太平堤畔，王起导前闲步至观，已薄暮矣。俄而杨应能、叶希贤等十三人同至，共二十二人。兵部侍郎廖平，襄阳人；刑部侍郎金焦，贵池人；翰林院编修赵天泰，三原人；浙江按察使王良，祥符人；四川参政蔡运，南康人；刑部郎中梁田玉，定海人；监察御史叶希贤，松阳人；程济，绩溪人；中书舍人梁良玉，梁中节，俱定海人；宋和，临川人；郭节，连州人；刑部司务冯淮，黄岩人；所镇抚牛景先，沅人；王资、杨应能、刘申，俱杞县人；翰林院侍诏郑洽，浦江人；钦天监正王之臣，襄阳人；太监周恕、何洲及徐王府宾辅史仲彬，吴江人。上曰：「今后俱师弟称呼，不拘礼教。」诸臣泣诺。廖平曰：「诸人愿随，固也。但随行不必多，更不可多，就中无家室累并有膂为足扞卫者，多不过五人，余俱遥为应援为便。」师曰：「良是。」于是环坐于地，享道士夜餐，酌定左右不离者五人，比邱杨应能、叶希贤、道人、程济。往来道路给运衣食者六人，冯（氵隺），时称赛马先生，时称冯翁，时称马翁，时称马二子。郭节，时称雪庵，后称雪和尚。宋和，时称云门僧，时称稽山主人，时称槎主。赵天泰，适衣葛称衣葛翁，时称天肖子。王之臣，家世补锅，欲以此作生计，号老补锅。牛景先称东湖樵，时称东湖主人。师曰：「吾今往滇南，依西平侯。」彬曰：「大家势盛，耳目众多，况新主谅不释然，能无见告，不若往来名胜，东南西北皆吾家也。弟子中有家给而足备一夕者，驻锡于兹，有何不可。」师曰：「良是。」于是更举七家：廖平、王良、郑洽、郭节、王资、史仲彬、梁良玉。师曰：「此可暂，不可久。」况郊坛所在，明旦必行，将何所之，众议浦江。郑亦曰：「族俱忠孝，可居也。」夜分师足骨度不能行，微明牛景先与彬步至中河桥畔，谋所以载者，有一艇来焉，闻声为吾乡，急叩之，则彬家所遗以侦彬吉凶者也。与牛大快，亟迎师，且至彬家，诸人闻之，且喜且悲，同载八人，为程、为叶、为杨、为牛、为冯、为宋，余俱走散，期以月终更晤。取道溧阳，依叔松隐所，不纳。八日始至吴江之黄溪，奉师居之西偏，曰「清远轩」，众出拜，师亦大适。明旦改题「水月观」，师亲篆文。阅三日，诸弟子至彬家相聚。五日，师命归省，新皇帝追彬敕命，师逸去，时八月十五日也，新皇帝即位之九日，遍籍在任，诸臣遁去者四百六十三人。即日削籍，戒毋齿及。八月，着礼部行文书各州县，追缴革除诰命。至是，苏州府差吴江邑丞巩到彬家追夺，且曰：「建文帝闻在君家？」彬曰：「未也。」微哂而去。明旦，师同两比邱一道人入云南，余俱星散，期以来年三月集于襄阳廖平家。
　　癸未正月，彬往襄阳。正月二十日，为襄阳之行。三月初三日，至廖平家，牛景先已先在矣。阅六日，冯（氵隺）自云南来，四人相对大恸。冯告，师告留云南之永嘉寺，亦甚安妥，明年来游天台，今年无烦往来。复居停旬日，诸弟子俱会，惟梁良玉已物故矣，月终告归。
　　甲申八月，大师同杨、叶、程来家。先是七月牛景先来言，师将至矣。至是八月初九日，天将暝，一师突至忠孝堂，彬及家人出拜毕，款至重庆堂，已举灯矣。而杨、程、叶亦至，举酒半酣，师曰：「我明日当即去。」彬惶悚曰：「弟子扫门而俟久矣，即有不肃，师当见原，本意欲留师几月，奈何明晨之云乎？」师泣曰：「彼方觅我而图我，昨于四安道中见冠盖来者，瞪目而视，此臣我曾目善之，彼必有以奏也。东南逋臣屈指先你我去，政为汝计。」相对而恸久之，且曰：「此近宫阙，不便。」彬曰：「亦不妨。」视师衣履敝甚，固留三日，命家人制衣。师服师用绵绸大小计十六件，杨、程、叶俱用绵布大小计三十有六件，白金十两为资。十三日清晨，彬随师为两浙之行，杭州计游廿三日，天台雁宕计游三十九日，会马二子、稽山主人、金焦亦来于石梁间，且云诸友俱约于此一会，然终不一见。时天气已寒，师欲返云南，固却诸人而去。
　　丁亥春三月，同何洲往云南谒师。正月中，遣僮往海洲，请何洲同到云南，三月终才到。留五日，彬携一僮，三人皆道入饰，行二月得至连州，访郭节，适改翰林，简讨程亨在焉，相持痛哭；徐曰：「师在。近来在重庆寺之大竹善庆里，有杜景贤筑室与居，吾四人同往候之。」留二日，遂行，至所谓善庆里，师不在，杜亦不在。时朝建侦师密而严，有胡濴、郑和数往来云贵间，彬等夜则同宿，日则分行，相与行乞于市者旬有六日。一日，彬于寺舍旁暂息，此邱程济熟而视之，曰：「汝在耶？」彬起，彭掌曰：「是。」急叩师，程曰：「已结庵白龙山深处矣，去此不遥。」两人下泪如雨，不敢出一声。比晚同诸人以往，程为导。时七月十八日也，月色皎然，上下山阪逶迤曲折，约行十八九里而庵在焉。天已微曙矣，扣扉而出者为杨应能，旋拜师榻前，师颜色憔悴，形容枯槁。盖夏日患痢，因有戒严，不能时时出山，为膳狼狈至此，相对而恸。随问曰：「汝等带得方物为我尝否？」各为献。彬独有僮而所献丰，况当年职居禁近，知师所嗜若金华火肉、淡菜、金山鱼脍、笋鲞鹅、豆、肉松六味，见之大喜，即命熟火，肉启床头，尊酒啖之，曰：「不尝此已三年矣。」谓于彬家尝后，无之也。翼日，师率游山中，自近而远，日以为常。甫一月，郭与程以事请行，彬亦以请，师曰：「汝远来，固当久留。」因问：「汝子年几何？」曰：「十六岁矣。」「能办事否？」曰：「尚在书堂。」曰：「欲为官乎？」曰：「必不敢。」相与欷歔久之，自后屡请屡留，延至明春三月，行之日，师痛哭失声，嘱曰：「今后勿再来，道途阻修一难，关津盘诘二难，况我安居，不必虑也。」彬等叩首领命而行。
　　庚子秋八月，彬往云南。自南游以后，尝有以奸党告者，虽获宥于上官，心常惴惧，十余年来，无日无滇南之思，终不得往。且临行师嘱，恐彼此俱戾。至是革除之禁稍稍宽矣，决中秋携一价以往。始至南康蔡运家，既至襄阳廖平、王之臣家，复至连州郭节家，俱已物故矣。遂至云南，循白龙山庵故道，了不见所为庵者。山旁有一居民，询其老妇，则曰：「向来上司官来，已毁矣。」问僧徒，则曰：「不知所之。」暗中流泪曰：「彬不远万里来，得一而师死且目瞑，不则，得一音耗，归家亦安。」凡值寺院靡不拜祷，循游数郡，几两月余。一日，在鹤庆，忽一比邱指曰：「汝寻师耶？」彬愕然，比邱曰：「固忘我耶。」彬曰：「汝师何名？」曰：「文大师是也。」亟问曰：「何所？」曰：「在。」随之去。三日得至师所，师兀坐一室，见之大喜。庵在平阳，前后深林密树不下数里，为浪穹所辖地。先是叶希贤所募建者，甫落成而两人已故，庵之东即埋之。于是师命举所馈献奠之，呼僮沽酒，是夕尽欢，前此戚容愁气殆消融矣。惟言及杨、叶，则嗟叹久之。流连弥月遣归。
　　甲辰秋七月，洪熙改元。八月，彬往云南。八月十三日，自起家行，九月二十五日入湖广界，投宿旅店，主人曰：「内有两道，可与俱。」彬入见，齁齁床上，睨之，师也。伺其觉，师喜曰：「来此何为？」曰：「来访师。」彬曰：「师欲何往？」曰：「访汝等。」言及榆木川，皆色喜。彬问汝道路起居状，答曰：「近来强饭，精爽倍常，明日即偕下江南，以从陆路，十一月始得抵家。至之日，具酒肴于重庆堂，师位上，程济东列，彬西列。有从叔名宏者，嘉兴县史家村人也，直至堂上，彬不得已，亦与坐。问师何来？彬未及答，即去趋出招彬曰：「此建文皇帝也。」彬曰：「非也。」宏曰：「吾曾于东宫见之，当吾家籍没时，非是吾无死所矣，活命恩主也。」彬不得已以实告，宏即稽首涕泣，问来状，师曰：「亏这几个随亡的人，给我衣给我食，周旋夷险之间，二十年来，战战兢兢。」复大恸，恸已，答曰：「今想可老终矣。」宏曰：「师今欲何之？」曰：「欲游天台诸胜。」宏曰：「吾当具一日之积随行。」居数日，师行，戒彬曰：「有叔在，尔勿往也。」宏从之去。去明年三月，复来拟往祥符。渡江，彬送之江上，偶有洪熙升遐之闻，师顾曰：「吾心放下矣。今后而可往来，想关津不若昔之有意我也。」且喜且悲，止程济从，彬等观渡而返。予少年便喜读书，读《革除遗事》，及《革除编年》、《逊国记》等书。每叹死节诸臣，多亡其姓名爵里，无从考证。万历中，秀水屠侍御叔方着《建文朝野汇编》二十卷，搜括壁书野史殆尽，虽革朝去今二百余载，而公议之在人心，凛凛犹有生气。焦太史乃于茅山道士房中拾得史仲彬《致身录》，既失矣，旋复得之，即为史氏后裔亦所不及知，至今日，始传布人间，岂忠义之气，亘古不磨，遂不终于散失耶？盖齐、黄、方、练，建文君所信任有社稷之寄者也。主上有难，以身殉之，谁曰不宜。至于史公，官不过侍书、王府宾辅，秩至卑散也，乃间关万死，三至滇南，卫其故主。而同事诸臣如杨、如程、如叶，四方流落，始终不渝，较之一死，不尤难哉？顾文皇讳禁森严，当时隐閟不传之事何限。即吾郡之叶给事福，守金川门，首犯燕锋，死之。林御史英，闻国祚已移，遂自经死，而妻宋氏亦自经死。吾郡传之，而革除诸史所不及载，始知逊国之时，就死地者如鹜，而名湮没不称者多矣。斯录为叶师相冢孙君锡所藏，予从郑汝交处得睹，遂借而录之，以备革朝遗事之一种云。 

      天启癸亥闰十月二十六日，三山徐（火孛）兴公识。

王士禛的《池北偶谈》卷六
　　致身录
　　虞山极辩史仲彬《致身录》之伪，而予乡赵隐君士喆着《建文帝年谱》，多取之。刘公子孔和亦有《题致身录》一篇云：国初杀运烈不除，越三十载还相屠。以仁守之真不足，虽有节士谋多疏。哀哉中山诚意辈，已尽大计环顾徒。嗟吁圣祖信数不建辅，使作皇觉之裔余。鬼门一出四十载，归来老佛惟雪颅。窜身万里伏滇国，泰伯不得终封吴。藁葬西山一笏地，岂有方遂之疑乎。当时二十有二人，左右食屦相携扶。未必才智似狐赵，不可及者武子愚。二百余年士最盛，摧伤太过今如无。千秋直史不可灭，帝在均房应屡书。
