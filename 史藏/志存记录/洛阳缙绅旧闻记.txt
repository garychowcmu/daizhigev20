《洛阳缙绅旧闻记》五卷，宋张齐贤撰 
提要
序
卷一
梁太祖优待文士
少师佯狂杨公凝式
襄阳事
陶副车求荐见忌
泰和苏揆父鬼灵
卷二
齐王张令公外传
李少师贤妻
虔州记异
衡阳县令周妻报应
卷三
向中令徙义
张相夫人始否终泰
田太尉候神仙夜降
白万州遇剑客
卷四
安中令大度
宋太师彦筠奉佛
水中照见王者服冕
洛阳染工见冤鬼
卷五
白中令知人
张大监正直
焦生见亡妻
石中获小龟开渠得蛟卵，掘地得鲤鱼，皆附。

提要
　　《洛阳缙绅旧闻记》五卷，宋张齐贤撰。齐贤字师亮，曹州人，徙居洛阳。太平兴国二年进士，累官同中书门下平章事，以司空致仕。卒谥文定。事迹具《宋史》本传。是书前题乙巳岁，乃真宗景德二年齐贤以兵部尚书知青州时所作。皆述梁、唐以还洛城旧事，凡二十一篇，分为五卷。《书录解题》目次与此本合，独晁氏《读书志》作十卷。今按自序，明言五卷，而检《永乐大典》所载此书之文，亦无出此本外者，则《读书志》字误明矣。书中多据传说之词，约载事实以为劝戒。自称凡与正史差异者，并存而录之，亦别传外传之比。然如衡阳周令妻报应、洛阳染工见冤鬼、焦生见亡妻诸条，俱不免涉于语怪。又如李少师贤妻一条，称契丹降王东丹，朝廷密害之，非命而死，契丹已知之，李肃奉命护丧柩送归，忧沮不知其计云云。案《通鉴》、《五代史》，东丹即辽太祖长子，太宗之兄，奔唐为昭信节度使，赐名赞华。因太宗助石晋起兵，潞王遣宦者秦继旻、皇城使李彦绅杀之于其第。是东丹之死，实缘潞王以兵败逞忿，旋即灭亡。晋高祖后为之备礼送归。时隔两朝。在晋人本无密害之事，又何所疑嫌而遽形忧沮？此事殆出传闻之讹，殊不可信。至如纪张全义治洛之功，极为详备，则旧史多采用之。其他佚事，亦颇有足资博览者，固可与《五代史阙文》诸书同备读史之考证也。
　　序
　　余未应举前，十数年中，多与洛城搢绅旧老善，为余说及唐、梁已还五代间事，往往褒贬陈迹，理甚明白，使人终日听之忘倦。退而记之，旋失其本。数十年来，无暇着述；今眼昏足重，率多忘失。迩来营丘，事有条贯，足病累月，终朝宴坐，无所用心。追思曩昔搢绅所说及余亲所见闻，得二十余事，因编次之，分为五卷。摭旧老之所说，必稽事实；约前史之类例，动求劝诫。乡曲小辨，略而不书，与正史差异者，并存而录之，则别传、外传比也。斯皆搢绅所谈，因命之曰《洛阳搢绅旧闻记》。庶可传信，览之无惑焉。
　　宋朝乙巳岁夏六月营丘白序
　　
　　梁太祖优待文士
　　梁祖之初兼四镇也，英威刚很，视之若乳虎。左右小忤其旨，立杀之。梁之职吏，每日先与家人辞诀而入，归必相贺。宾客对之，不寒而栗。进士杜荀鹤，以所业投之，且乞一见。掌客以事闻于梁祖，梁祖默无所报，荀鹤住大梁数月。先是，凡有求谒梁祖，如已通姓名而未得见者，虽踰年困踬于逆旅中，寒饿殊甚，主者留之，不令私去，不尔，即公人辈及祸矣。荀鹤逐日诣客次。一旦，梁祖在便听，谓左右曰：「杜荀鹤何在？」左右以见在客次为对。未见间，有驰骑至者，梁祖见之，至巳午间方退，梁祖遽起归宅。荀鹤谓掌客者曰：「某饥甚，欲告归。」公人辈为设食，且曰：「乞命。若大王出，要见秀才，言已归馆舍，即某等求死不暇。」至未申间，梁祖果出，复坐于便听，令取骰子来。既至，梁祖掷，意似有所卜。掷且久，终不愝旨，怒甚，屡顾左右。左右怖惧，缩颈重足，若蹈汤火。须臾，梁祖取骰子在手，大呼去声曰：「杜荀鹤！」掷之，六只俱赤，乃连声命「屈秀才」。荀鹤为主客者引入，令趋，骤至阶陛下。梁祖言曰：「秀才不合趋阶。」荀鹤声喏，恐惧流汗。再拜，叙谢讫，命坐，荀鹤惨悴战栗，神不主体。梁祖徐曰：「知秀才久矣。」荀鹤欲降陛拜谢，梁祖曰：「不可。」于是再拜，复坐。梁祖顾视陛下，谓左右曰：「似有雨点下。」令视之，实雨也。然仰首视之，天无片云。雨点甚大，沾陛檐有声。梁祖自起，熟视之，复坐，谓杜曰：「秀才曾见无云雨否？」荀鹤答言：「未曾见。」梁祖笑曰：「此所谓无云而雨，谓之天泣，不知是何祥也？」又大笑，命左右：「将纸笔来，请杜秀才题一篇《无云雨》诗。」杜始对梁祖坐，身如在燃炭之上，忧悸殊甚。复令赋《无云雨》诗，杜不敢辞，即令坐上赋诗，杜立成一绝献之。梁祖览之，大喜，立召宾席共饮，极欢而散，且曰：「来日特为杜秀才开一筵。」复拜谢而退。杜绝句云：「同是乾坤事不同，雨丝飞洒日轮中。若教阴朗都相似，争表梁王造化功。」由是大获见知。杜既归，惊惧成疾，水泻数十度，气貌羸绝，几不能起。客司守之，供侍汤药，若事慈父母。明晨，再有主客者督之，且曰：「大王欲见秀才，请速上马。」杜不获已，巾栉上马。比至，凡促召者五七辈，杜困顿无力，忧其趋进迟缓。梁祖自起，大声曰：「杜秀才，『争表梁王造化功』。」杜顿忘其病，趋步如飞，连拜叙谢数四。自是梁祖特帐设宾馆。赐之衣服钱物，待之甚厚。福建人徐夤下第，献《过梁郊赋》，梁祖览而器重之，且曰：「古人酬文士，有『一字千金』之语。军府费用多，且一字奉绢一匹。」徐赋略曰：「客有失意还乡，经于大梁，遇郊垧之耆老，问今古之侯王。父老曰：且说当今，休论往昔；昔时之事迹谁见？今日之功名目覩。」辞多不载。遂留于宾馆，厚礼待之。徐病且甚，梁祖使人谓曰：「任是秦皇汉武。」盖诮徐赋有「直论箫史王乔，长生孰见；任是秦皇汉武，不死何归」，憾其有此深切之句尔。梁祖既有移龟鼎之志，求宾席直言骨鲠之士。一日，忽出大梁门外数十里，憩于高柳树下。树可数围，柯干甚大，可庇五六十人，游客亦与坐。梁祖独语曰：「好大柳树。」徐徧视宾客，注目久之。坐客各各避席，对曰：「好柳树。」梁祖又曰：「此好柳树，好作车头。」末坐五六人起对：「好作车头。」梁祖顾敬翔等，起对曰：「虽好柳树，作车头须是夹榆树。」梁祖勃然，厉声言曰：「这一队措大，爱顺口弄人。柳树岂可作车头？车头须是夹榆木，便顺我，也道柳树好作车头。我见人说秦时指鹿为马，有甚难事！」顾左右曰：「更待甚？」须臾，健儿五七十人悉擒言柳树好作车头者，数以谀佞之罪，当面扑杀之。梁祖虽起于羣盗，安忍雄猜，甚于古昔。至于刚猛英断，以权数御物，遂成兴王之业，岂偶然哉！
　　
　　少师佯狂杨公凝式
　　杨少师凝式，正史有传。博总经籍，能文工书，其笔力雄健，自成一家体。襟量恢廓，居常自负，既不登大用，多佯狂以自秽。时班行潜目之为「杨风子」。在洛，多游僧寺道观，遇水右松竹清凉幽胜之地，必逍遥畅适，吟咏忘归。故寺观墙壁之上，笔迹多满，僧道等护而宝之。院僧有少师朱留题咏之处，必先粉饰其壁，洁其下，俟其至。若入院，见其壁上光洁可爱，即箕踞顾视，似若发狂，引笔挥洒，且吟且书，笔与神会，书其壁尽方罢，略无倦怠之色。游客覩之，无不叹赏。故冯瀛王次子少尝于寺壁留题曰：「少师真迹满僧居，祇恐钟王也不如。为报远公须爱惜，此书书后更无书。」进士安鸿渐题云：「端溪石砚宣城管，王屋松烟紫兔毫。更得孤卿老书札，人间无此五般高。」石晋时，张相从恩自南院宣徽使官才检校司徒、权西京留守，到洛城后未久，少师自东京得假往洛阳，夜宿中牟县。时申未间，飞蝗蔽日，自东京而至。又明日，至郑州；是晚，飞蝗小至。次日，至荥阳，飞蝗亦至荥阳。适有乘传往洛中者，少师附书并一绝，先次赠洛阳居守张公，略曰「押领蝗虫向洛京，合消居守远相迎」云云。及到洛数日，少师寄诗上张相云：「南院司徒镇洛京，未经三月政声成。四方羣后皆如此，端坐庸夫见太平。」张公知其贫，赠遗甚厚。按：「石晋时」至此八行，别本所无。杨之居，在府衙西门咫尺，寻常入府，篮舆在前，牵马在后，少师策杖冠褐，数十步后徐行随之，见者笑而不测之，此佯狂之一也。常近冬，居家未挟纩，少师安然不之问。一旦，故旧自西回，行李甚伟，杨以书诉贫。故旧凌晨来候之，仍于通利店内先寄物中，留紬五十匹、绢百匹，书送于杨，请货易，以略备冬服。少师得紬与绢，紬尽送修行尼寺造袜，施数寺僧尼，绢尽送南禅、大字两院，请饭僧。宅中骨肉已有寒色，老女使闻施僧，嗟讶有泣者，少师笑而不言。数月，居守知之，召女工辈，依杨宅之家口数，大小悉造绵衣，无阙者，造成送之。少师见送衣至，笑谓宅中曰：「我故知留守公送衣来尔。」此亦不测其心，佯狂之二也。寻常每出，上马至大门外，前驱者请所访，杨与一老仆语曰：「今日好向东游广爱寺。」老仆曰：「不如向西游石壁寺。」少师举鞭曰：「且游广爱寺。」鞭马欲东，老仆曰：「且向西游石壁寺。」少师徐曰：「且游石壁寺。」闻者窃笑之，此皆佯狂之事也。有谈歌妇人杨苎罗，善合生杂嘲，辨慧有才思，当时罕与比者。少师以侄女呼之，每令讴唱，言词捷给，声韵清楚，真秦青、韩娥之俦也。少师以侄女呼之，盖念其聪俊也。时僧云辨能俗讲，有文章，敏于应对，若祀祝之辞，随其名位高下，对之立成千字，皆如宿构，少师尤重之。云辨于长寿寺五月讲，少师诣讲院，与云辨对坐，歌者在侧。忽有大蜘蛛于檐前垂丝而下，正对少师于僧前。此句有脱字。云辨笑谓歌者曰：「试嘲此蜘蛛。如嘲得着，奉绢五匹。」歌者更不待思虑，应声嘲之，意全不离蜘蛛，而嘲戏之辞，正讽云辨。少师闻之绝倒，久之大叫曰：「和尚，取绢五匹来！」云辨且笑，遂以绢五匹奉之。歌者嘲蜘蛛云：「吃得肚鑍撑，寻丝绕寺行。空中设罗网，祇待杀众生。」盖讥云辨体肥而肚大故也。云辨师名圆鉴，后为左街司录，久之迁化。少师于西京寺观壁上书札甚多，人间所收真迹绝少。其寺观所书壁，僧道相承保护之。至兴国九年，大水湮没，墙壁摧坏，十无一存。可为惜之！可为惜之！
　　
　　襄阳事
　　张从恩相公，晋祖时为宣徽南院使。时镇州安重荣叛，晋祖将征之，行有日矣。张相中夜思之，若圣驾北征，安王从进在襄阳，已有跋扈之状，恐朝廷无备。来日，朝退求见，遂以襄州为请，且曰：「安从进若乘虚来袭京师，即陛下何以为备？」晋祖曰：「卿未知尔。今已命高行周为招讨，用卿为都监，仍命高勋、焦继勋等数人备指使。」张闻晋祖言已有备，正与己意合，且上命己护其师旅，不敢辞让。因陈情数事，皆允之。先发骑将郭金海部领三千余骑，往唐州驻泊，焦继勋等数人亦同是行。晋祖纔发京师，襄阳安从进遂叛，谓朝廷无备，欲乘虚掩袭，遂选精骑南下。焦继勋等知从进已叛，即飞表闻于行在，张相、渤海公亦继发。从进与郭相遇于花山。金海，蕃将，善用枪，时罕与敌，拳勇过人，喜战斗，欲立奇功。两阵相去数里。从进素管骑兵，金海久在麾下，安亦待之素厚。从进乃跃马自变量百骑乘高，去晋阵百步，厉声叫郭金海。金海独鞭马出于阵数十步，免胄侧身，高声自称曰金海。从进又前行数十步，劳之曰：「金海安否？我素待你厚，略不知恩，今日敢来待共我相杀！」金海应声答曰：「官家好看大王，负大王甚事？大王今日反，金海旧事大王，乞与大王一箭地，大王回去。若不去，吃取金海枪。」言讫，援枪鞭马，疾趋其阵。高勋亦继进。从进惧，跃马而退，师遂相接，大为金海所破，焦继勋押阵。奏到，晋祖大喜，赏赐有差。从进自此丧气，婴城自固，王师为连城重堑以守之。月余，王师攻城，城上矢下如雨，王师被伤者众。是日，金海为飞矢集身，扶伤归营。明日，从进用计污金海，欲使朝廷疑之。以金缾贮酒，金合盛药，以索悬之城上，呼郭金海。金海知之，力疾扶创而往。城上劳金海曰：「大王知你中箭创甚，赐你金缾、金合酒与风药。」金海，蕃人，目不知书，惟利是贪，取缾与合归营，且不闻于元戎。元戎等疑之，乃驰驿奏。晋祖念花山之功，不加罪，城下就除金州团练，并其兵放他部。金海之任，居常悒悒不乐，至于捐馆，惜哉！焦继勋，我大祖幸洛之岁，降麻授相州节钺而终。高勋陷北虏，用为幽州节度使。母在京洛阳福善里，太祖常厚赐慰安之。高后欲归，不知其终。
　　陶副车求荐见忌
　　陶晟，虢州人。少读书业文，尤长于诗。五十余，耻无成，遂求隶虢之右职，相次为步使。虢，陕之属郡，使府藉其才干，召置陕城。久之，会晋末戎虏犯中夏，侯章、赵晖俱为匡国指挥使在陕，王晏为都头。戎将令至陕驿，侯章等随虏帅就驿候之，虏命蕃将镇陕。一旦，有蕃使见侯章衣新褐毛衫，系金度铜束带，虏人使一作「使人」。再三视侯，与虏胡语，往来甚久。蕃帅临上马，命译语者谓章曰：「天使要指挥身上毛衫与束带。」逼之甚急。侯不获已，与之，假他人衣与带而归。三人同行，章在涧南，遂召王晏与赵晖来涧南营内，取酒同饮。既而侯章曰：「安有身为指挥使，着一领毛衫，系一条铜束带，作主不得，就身上夺却。」愤惋久之。赵晖亦怒，独王晏无言。将散，晏谓侯章、赵晖曰：「今世乱，我辈衣与束带闲事，将来未知死所尔。」侯与赵曰：「如何？」王晏曰：「到恁田地，藉个甚！今夜领二三十人入驿，斫取蕃使头，因便入衙，杀了蕃王所差使长。得则固守，不得则将家属，掠金帛，入河东投奔刘大王。」刘大王，即汉高祖也。侯初怯不应，赵晖然之，晏熟视侯章，久之而去。是夜，独王晏、赵晖率死士数十人入驿，斩戎使，尽取财物以归。乃踰垣入衙，杀蕃酋，遂据其城。王晏领甲骑数百人诣涧南，欲杀侯章。章惶惧，拜于马前，释之，令上马。推赵晖为首，侯章、王晏为都监、巡检。差陶公与赵晖之子延进同赍表，奏汉祖劝进焉。汉祖大喜，因次第酬之。后汉祖知晏功，三人皆节使，备在正史。陶公遂委质事汉祖，及王师南举，命为开道使。高祖即天位，陶使人来求赵晖、侯章等奏举；朝廷不得已，遂授公虢州刺史，然执政者由是侧目矣。罢郡，处之环卫，后出为蕃方副车军司马焉，终于荆州副使、知州事。公能诗，与宫师王相溥善，常有诗往来属和。翰林承旨淘公谷叔事之，自前延安军司马授华州行军，陶翰林为序，亲书以送之。《送从叔赴华下序》略曰：「圣上即位之三年，命前延安军司马参戎阃于华下，绥旧俗也。践华、宁、秦之境，远皇猷者，五十有九年矣。自昭宗东迁，岁在甲子，至圣朝壬戌岁，五十有九年矣。庚子山诗云：「秦华二境闲，皇猷远南夏。」比已亡失数句。赤骥嘶风而可仰，玉蟾耀彩以如昼。潜编嘉作，别俟知音。攀琪树而笑天风，鼎迁《周颂》；控文鳐而飞赤水，幅裂《韩诗》。」辞多不载。公晚年，知进士张翼能诗，召置门下，厚待之。尝曰：「七言诗，我不如翼；五言诗，翼不如我。」陶公诗有「河经蕃地浊，山到汉家青。」又在环卫时诗：「拟拋丹禁去，试着白衣看。」有集，陶翰长为之序。张翼尝投诗两轴于宫师王相溥，王相以诗谢云：「清河诗客本贤良，惠我新吟六十章。格调宛同罗给事，功夫深似贾司仓。登山始觉天高广，到海方知浪渺茫。好去蟾宫是归路，明年应折桂枝香。」陶以副车别驾权莅藩阃者久之，所至称洽，不苛不扰，律身省事而已，在政无赫赫之称。罢任日，民皆攀辕遮留，泣涕塞路，前驱鞭挞之，然后进。既遭逢汉祖，始用为开道使。以其读书多学，有木秀之忌，一求荐于三帅，过亦轻矣。授一刺史，二年而罢，竟以散秩坎轲终身，亦命夫。时俗谓之「求关节」，履捷径以致身者，得为深诫乎？仲尼曰：「富而可求，虽执鞭之士，吾亦为之。」圣人之旨明，富不可妄求，况贵位乎？子元鼎，有文章，擢进士第。乌乎！今不幸而殂矣。 泰和苏揆父鬼灵
　　苏揆，濮州人也。业进士，太宗皇帝御试第二等及第，由廷尉平知吉州泰和县。揆父殁十数年矣。有吉州衙将，押纲上京回，行次黄梅县，宿于逆旅中。昏晚后，忽有一老人，皁衣，裹短脚幞头，策一驴，引一僮，年可十六七，来逆旅中。逡巡，于房中出揖吉州衙将，与之坐。因语及泰和看亲识，吉州将询之曰：「某吉州人，系职州衙，自京回，今往本州，与老父作伴同去，可乎？」且言：「泰和之亲识，何人也？」老父曰：「某姓苏，有男名揆，叨忝登第，在泰和知县，暂去相看伊，彼更无别亲识。」州将曰：「泰和知县，今本州通判同年也，通判，即向相敏中尔。某幸得伏事。某因便愿送老父至泰和，望知县处略言某姓字。」老人许诺。是夕，州将命酒，同饮十数盏，老人甚喜。明日同行，沿路州将买食同餐，老人亦不辞让。同过渡至江州，老人沽酒请州将同饮，始款狎无间然矣。至洪州同宿，明日将行，老父谓州将曰：「某比约与公同往泰和，夜来思之，男已忝京寮知县，某行李如是，托你先到泰和，报儿子，制新衣，借仆马来，沿路相接。」吉之州将然其所托，曰：「即告辞先行。」至家，未敢诣州公参，先往泰和报知县，转榜子参。苏揆出，州将拜起颇恭，且曰：「自黄梅与员外尊长同来，比约同至县。及宿洪州之明日，员外尊父忽令某先来报员外，请制新衣，借仆马来，沿路等接。」揆闻，未之信，且曰：「先父殁十余岁，莫悞否？」州将曰：「自黄梅同途来，同饮食，备说员外任泰和，特来相看，不虚。」苏问其年颜身形，无二矣；又问系裹衫衣，无二矣。揆降陛，望乡大哭者久之，徐谓州将曰：「揆父殁时，年颜系裹衣衫无小异。」言讫又恸哭。遂制新衣，画仆马，焚之。后数年，揆亦理殂。即老父所乘驴与仆，何物也？与之语言，人也；饮食，人也。物假为之耶？鬼耶？神耶？时向相任吉州通判，余为转运使，备详其事而书之，岂语怪之嫌乎？
　　齐王张令公外传
　　齐王讳全义，《五代史》有传。今之所书，盖史传之外见闻遗事尔。王，濮州人，尝在巢军中，知其必败，遂飜身归国，唐授王泽州刺史。初，过三城，谒节度使诸葛爽。爽有人伦之鉴，覩王之状貌，待之殊厚，赠且多。临辞，谓王曰：「他时名位在某之上，勉之。」爽既殁，王渐贵，追思畴昔见知之恩未尝报，乃图其形像于其私第，日焚香供养之，每晨朝于影前捻香讫，方出视事，未尝小怠，至于终身；其感恩不背本也如是。在泽未久，移授洛州刺史。时洛城兵乱之余，县邑荒废，悉为榛莽，白骨蔽野，外绝居人。洛城之中，悉遭焚毁。初，巢、蔡继乱，乃筑三小州城，保聚居民，以防寇盗。及罕之等争夺，但遗余堵而已。初至洛，率麾下百余人，与州中一作「中州」。所存者仅百户，共保中州一城。洛阳至令尚存南州、中州之号。王招怀完葺，五七年间，渐复都城之壮观，正居守之位焉。王《本传》云「洛城之中，户不满百」，又唐鸿撰王《行状）云「于瓦砾邱墟之内，化出都城」是也。今正史云：「京城内有南州、北州，盖光启中张全义筑，至明宗天成中，诏许人请财填筑。」言光启中筑，乃王再葺而己，非始筑也。其城壕今尚遗迹焉。余少时，亲闻旧老所说云：「巢、蔡乱罹之后，洛阳苑墙中松柏甚多，至秦王修筑都城及里外桥，多聚侧近御苑废宫之松柏用之。」圣朝岁，洛阳大水，诸城门悉摧坏，余亲见厚载、长夏等门堆积材木，视之，多柏木。及洛中毁行修寺木桥，以土实之。桥即故南州西壕上之桥也，得其木，皆柏木。即旧老之言，可验矣。王始至洛，于麾下百人中，选可使者一十八人，命之曰屯将。每人给旗一口，榜一道，于旧十八县中令招农户，令自耕种，流民渐归。王于百人中，又选可使者十八人，命之曰屯副。民之来者绥抚之，除杀人者死，余但加杖而已；无重刑，无租税，流民之归渐众。王又麾下选书计一十八人，命之曰屯判官。不一二年，十八屯申每屯户至数千。王命农隙每选丁夫，教以弓矢枪剑，为起坐进退之法。行之一二年，每屯增户大者六七千，次者四千，下之三二千，共得丁夫闲弓矢枪剑者二万余人。有贼盗实时擒捕之；关市人赋，殆于无藉；刑宽事简，远近归之如市。五年之内，号为富庶，于是奏每县除令、簿主之。所谓乱后易治乎？王之得简易之道乎？户既多，丁亦众，余时则教习之。时李罕之在河阳。罕之，奸贼也，尝破北山之摩云寨，当时号为「李摩云」。亦尝置寨于洛城中，至今民呼其寨地为「李摩云寨」。寨之西号寨西市。是时，罕之镇三城，知王专以教民耕织为务，常宣言于众曰：「田舍翁何足惮！」王闻之，蔑如也。每飞尺书于王，求军食及缣帛，王曰：「李太傅所要，不得不奉之。」左右及与宾席咸以为不可与，王曰：「第与之。」似若畏之者，左右不之晓。罕之谓王畏己，不设备。因罕之举兵收怀、泽，王乃密召屯兵，潜师夜发，迟明入三城，罕之顾无归路，遂逃遁，投河东。朝廷即授王兼镇三城，时以正西京留守之任。每喜民力耕织者，某家今年蚕麦善，去都城一舍之内，必马足及之，悉召其家老幼，亲慰劳之，赐以酒食茶彩，丈夫遗之布袴，妇人裙衫。时民间上衣青，妇人皆青绢为之。取其新麦新茧观之，对之喜动颜色。民间有窃言者曰：「大王好声妓，等闲不笑，惟见好蚕麦，即笑尔。」其真朴皆此类。每观秋稼，见好田、田中无草者，必于田边下马，命宾客观之，召田主慰劳之，赐之衣物。若见禾中有草，地耕不熟，立召田主，集众决责之。若苗荒地生，诘之，民诉以牛疲或阙人耕锄，则田边下马，立召其邻仵责之曰：「此少人牛，何不众助之？」邻仵皆伏罪，即赦之。自是，洛阳之民无远近，民之少牛者，相率助之；少人者亦然。田夫田妇相劝，以力耕桑为务，是以家家有蓄积，水旱无饥民。王在洛四十余年，累官至守太尉、中书令，封魏王，徙封齐王。昭宗迁洛，郊庙行事，差官摄太尉。时朝中有识者扬言曰：「太尉重官，历朝多阙，所以差摄。今齐王官守太尉，何差摄之有？」王诚信，每水旱祈祭，必具汤沐，素食，别寝精洁，至祠祭所，俨然若对至尊，容如不足。晴旱，祈祷未雨，左右必曰：「王可开塔。」即无畏师塔也，塔在龙门广化寺。王即依言而开塔，拜讫，王祝曰：「今少雨，恐伤苗稼，和尚慈悲，告佛降雨。」如是未尝不澍雨。故当时俚谚云：「王祷雨，买雨具。」无畏之神耶？齐王之洁诚耶？齐王在巢军，先归唐，投泽州刺史；粱祖后归唐，授同州刺史。自后与梁祖互为中书令、尚书令。及梁祖兼四镇也，齐王累表让兼镇，盖潜识梁祖奸雄，避其权位，欲图自全之计尔。梁祖经营霸业，外则干戈屡动，内则帑庾多虚。齐王悉心尽力，倾竭财资助之。及北丧师，梁祖猜忌王，虑为后患，前后欲杀之者数四。虽夫人储氏面讦梁祖获免，亦由齐王忠直无贰，有勋名于天下，不能倾动之故也。梁祖遂以子福王纳齐王之女为亲，以故虽尽力于梁祖，而武皇、庄宗常切齿于齐王矣。及庄宗灭梁，齐王上表待罪，庄京降诏释之，召见大喜，开怀慰纳，若见平生故人，尽鱼水之情焉。与论当世之务，皆出庄宗功臣意表，恨得齐王之晚。其识略德望，动人主也如此。因再上表，叙述屡为朱梁窥图，偶脱虎口，逼为亲，且非素志，乞雪表数句云：「伏念臣曾栖恶木，曾饮盗泉，实有瑕玼，未蒙昭雪鸿辞也。」复下诏雪之，令刘皇后入齐王居第省之。刘后坚求拜齐王与夫人储氏，齐王避不敢见，刘后归内奏之，且言少失父母，愿拜齐王并储氏为义父母，庄宗许之。齐玉累表辞让，不得已而受之。庄宗令翰林学士礼院，草定皇后与齐王、储氏为义父母相见及往来笺书仪注焉。此乃从古所无之事也。
　　桑中令维翰，父拱，为河南府客将。桑魏公将应举，父乘间告王曰：「某男粗有文性，今被同人相率，欲取解，俟王旨。」齐王曰：「有男应举，好事。将卷轴来，可教秀才来。」桑相之父趋下再拜。既归，令子侵早投书启，献文字数轴。王令请桑秀才，父教之趋阶，王曰：「不可。既应举，便是贡士，可归客司。」谓魏公父曰：「他道路不同，莫管他。」终以客礼见之。王一见甚奇之，礼遇颇厚。是年，王力言于当时儒臣，且推荐之，由是擢上第。至晋高祖有天下，桑魏公在位，奏曰：「洛阳齐王生祠未有额，乞赐号『忠肃』。」可之。庙敕已下，会朝廷有故，遂中辍之。上御历，知齐王于唐末有大功，洛民受赐者四十年。比夫甘棠堕泪，宜昭祀典，诏有可复以「忠肃」额之焉；其德政碑楼，俾再完葺。是知大勋重德，必有昭感，何没于唐而显于宋，使今明天子复新其祠庙？则王之功，虽千载之后，其不朽矣。
　　
　　李少师贤妻
　　太子少师季公讳肃，国史有传。唐末，西京留守齐王贵盛，兼镇河阳。李公自雍之梁，齐王见之，爱其俊异，以女妻之，即贤懿夫人所生，王之适也。数岁而亡，又以他姬所生之女妻之。虽非贤懿所出，以其聪敏多技艺，齐王与贤懿怜惜之，过于其姊。音乐女工，无不臻妙，知书，美容止，迨神仙中人也。性贤明，有礼节，自幼至老无惰容。夫贵，封清河郡夫人，治家甚严。大富，姬仆且众，与夫别院。李公院姬妾数十人，夫人亦数十人。潜令伺夫院中，知姬妾稍违夫指顾，则召而挞之，择美少者代之。每夫生日，必先畜女童晓音律者，盛饰珠翠绮绣，因捧觞祝寿，并服玩物同献之。或辞以婢妾众多，即复择其常常者，归己院焉；执事稍久，嫁之。夫入朝将归，具裙帔，候之于中堂之侧，令小苍头探之，既接见，如宾礼。夫若困倦，一见便退归。如相见稍从容，令动乐迎引，归夫人院，备果酒时新物，语及前代事，夫爱而惮之，未尝敢失色于前。李公尝将命制置安邑、解县两池盐利。既至，值戍卒窃发为乱，公乘机许以正库钱十余万贯，止罪其元恶者，乱兵由是散去，戮其同恶数十人，人心顿安。当时用事一人，素与公通家，求洛中一樱桃园不得，一作与。因而有隙，常欲中伤之。因是密上言曰：「李某擅兴盗用官库物以买名，欲求不次之赏。」于是，乃命台官就鞫之，狱甚急，垂饵虎口尔。夫人闻之，乘步辇直诣朝门，俟执权者出，趋拜于路侧。须臾，叩马声甚厉，且诉且泣，援引今古宠辱、祸福、成败可验者数事，哀怨凄苦，左右闻者感动之。时当路者惭悔甚，即回马入朝，非时请对，曲为论雪之，且言：「有妻张氏，即齐王之女，诣臣马前号诉。」时主闻之骇愕，曰：「如是贤妇人乎？」即命驰驿出之，李公由是免祸。至晋朝，北戎降王车丹非命而死，北虏已知之。李公受命，护东丹丧柩，送归北虏。既归私第，忧沮不知其计，止于外厅，独坐久之。夫人讶夫如是，命侍人请之。既入，夫人谓李公曰：「有不称意差使乎？」夫默然泣下，曰：「某已老，男女小。」又涕泣哽咽，未及再言。夫人曰：「得无使绝域乎？若然，不当效儿女辈啼泣也。」李公收涕，曰：「今奉命北使，送东丹丧。东丹，朝廷密害之，北虏已知之矣。某不惮远役，去必不还矣。」夫人曰：「不然。为君计者，戎虏贪利，某房内珠金等，可得数十万，尽以送行，厚赂其戎王左右，及献虏主，万全必归，非惟速归，兼恐厚得回礼。」李公如其言，到蕃国，赂其左右，尽其所有为私礼。戎虏君臣果大喜，命速遣公回，赐名马百余匹，别赐駞百余匹，衣服器皿称是。复命，不敢留，悉进之。由是迁官，赐赉甚厚，夫人之力也。先是，赵思绾在永兴时，使主赴阙，思绾主蓝田副镇，有罪已发。李公时为环卫将，兼雍耀三白渠使、雍耀庄宅使、节度副使、权军府事，护身脱之，来谢于李公。公归宅，夫人诘之曰：「赵思绾，庸贱人，公何与免其过？既来谢，又何必见之乎？」曰：「某比不言，今夫人问，须言之。此思绾者，虽贱类，审观其状貌，真乱臣贼子，恨未有朕迹，不能除去之故也。」夫人曰：「既不能除去，何妨以小惠啖之，无使衔怨。」自后，夫人密遣人令思绾之妻来参，厚以衣物赐之，前后与钱物甚多。及汉朝，公以上将军告老归雍。未久，思绾过雍，遂闭门据雍城叛，衣冠之族遭涂炭者众，公全家免祸。终以计劝思绾纳款，遂拔雍城。周祖素知公名，与之归阙改官，致仕于洛，亦夫人之力也。且妇人之恡财与妒忌，悉常态也；以不妒忌疎财者，皆难事，况非治世。叩马面数权贵，惟陈古昔倾陷良善，祸不旋踵报应之验，虽大丈夫负胆气轻生者，亦惮为之，况妇人女子者欤？不独雪夫罪，而能免全家之祸，则昔之举案如宾者，何人哉！不其贤乎？不其贤乎？与夫饰粉黛，弄眉首，蛊惑其金夫，窃鱼轩之贵者，岂同日而道哉！夫人事迹，可为女训、母仪者甚多。余眼昏足重，心力减耗，聊举其殊尤者，纪之于篇，俾其令名千载之后不磨耳。余客于李公门下且久，故闻其事甚详。
　　虔州记异
　　余在江南掌转输之明年，虔州有贼刘法定，房眷兄弟八人，皆有身手，善弓弩。法定为盗魁，其徒且百数，州郡患之以闻。太宗皇帝命两路都巡检使并力除之，其徒因散去。时翟美东路巡检，石义西路巡检，官军为法定党伤杀者亦众。余求得法定乡人徐满者，少与之狎。徐满壮健多力，日行数百里，尝为散从官，以过归乡役。余遣满招之，赦其罪，许酬以厢镇之劳。不踰月，满至，法定兄弟八人投牒，束身归命，以求自雪。再遣满赍书委曲安慰之，期以旬日，先令诣虔州出头，如约而至。时同巡检殿直康怀琪，少年果敢，耻久不能擒法定昆季之一人，转运以片幅招之，悉来首罪，与知州尹玘、通判李宿谋尽杀之，独护戎韩宗佑后凡两见，俱作「景佑」，未知孰是。按：别本前后俱作「宗佑」。不之许。怀琪密与尹玘飞章以闻，且言：「此贼兄弟，胆勇过人，旧党散潜山谷，忽有水旱之灾，啸聚凶辈，必为州郡患。乞酷法杀之。」朝廷可其奏。法定兄弟八人，活钉于市。数日，怀琪过之，法定等俱厉声大骂曰：「官中招出我，转运使许我以不死。康怀琪与知州密计中我，使我兄弟同遭非命，地府下必诉尔，终不舍尔罪。」怀琪怒，命左右以铁锤碎其手足，由是八人顷刻而死，弃尸野外。余未半岁，自京奏公事回，泝流至虔州，怀琪乘舟三十许里相接。覩揖之际，连拜数十，但云：「某罪过。」余自暂离洪州来上京，却归江南，往复仅四五个月，固未知法定之死；闻怀琪称罪恳切，甚讶之，徐谓曰：「且就坐，适再三称罪过者何？」怀琪又起，面若死灰，且战且惧，惟言：「某罪过。」覩之愈惊疑，未测何故也，遂答以他事。无何，郡长与州从事皆至，促船夫疾牵至州部。到驿，诸官悉散去。余未及解带，怀琪独候谒，未及与接谈，又再三言：「某罪过。」似有所依凭。及去，召驿吏及州之走使辈诘之，皆曰：「巡检寻常不如此，得非为刘法定兄弟寃魂所使尔？不然，何恐惧称罪之若是？」因问法定等今何在，遂以怀琪所谋事对，余亦惘然嗟叹者久之。余在虔州数日，欲往大庾县数处勾当。当申酉间，郡长与康俱在坐，余告以起发之由，且请诸公不得出门。俟昏晚上马，尹公等送至城门，独怀琪先辞而退。余门外俟关锁讫，上马南去，行三十许里，闻奔马者相逼，命左右侦之，则曰：「康巡检。」逡巡，怀琪至，因诘之：「适先已辞退，今远来何也？」曰：「欲相送至大庾县。」遂与偕行。明日，至大庾县驿。驿厅东西各有一房，余居于左，康处于右。日晚，命之同食，起行数百步，辞气如平常时，亦无他言。逼暮，声喏而退。余亦困倦，遂解衣而就枕，恍惚若梦中，有故人物故已十余年矣，再三告辞，涕泪恋恋然，倏忽而遂不之见。觉而异之，忽闻人呼余左右者，其声颇急。余惊起问之，即怀琪之虞候尔，曰：「巡检暴得疾，苦辞欲去。」余急趋至康所，即抱膝呻吟云：「胫痛欲裂，已令具小舟，须顺流归虔州求医。」须臾，数人扶翼诣船。余策杖随之，康回顾凄咽而别，与余梦中告辞者相类。又数日，余乘舟离大庾，及到虔州，疾问：「巡检安否？」即曰：「殂再宿矣。」未久，韩供奉景佑至，具言怀琪未死间，头髻如壮夫向后折之状，颐颔上指，而髻在项上，喘息甚麤，须得三两人用力从后推其首，才能举之，口中唯云：「罪过，罪过。」汤饮至口，如有人挥掣之状，悉覆于地，虽甚饥渴，但虚器而退。除称罪之外，至死无他言。不踰年，尹玘亦殂。通判李宿，本不同其谋，但随而署字，后亦以患心疾，不得亲民掌关市赋于外，迨不为完人矣。异夫！法定等本以杀人攻剽为事，戕人且众，为罪亦已深矣。一为首罪而出，复遭非理而死，尚有灵若是，而况杀不辜者乎？异而书之，垂诫于世。韩景佑知书有识，今累度国家委任，备书此事以示之。
　　
　　衡阳县令周妻报应
　　衡阳周令，失其名，见访之。蜀川人。丧妻三数岁，再娶妻，亦蜀川人。后妻携三女，俱长矣，来周令家，周抚之如己女。后妻凶妒，周旧畜婢数人，内二人姙娠，每后妻加以他事鞭挞之，无虚日。二婢各为怀姙，常以背或以臀腿受其梃。周令妻多方用杖触其腹，欲其不全。二婢竟以鞭捶堕胎而死。是时，余任衡州通倅，闻尝不平之。及余罢归，周氏之家久无所闻。有士人与周令有旧，话及之，且曰：「周之后妻，既杀二婢，其后三女相次适人，因权寄寓衡阳。不四五年，三女俱因产而死。每一女死，其妻必饭僧忏悔，为先鞭挞堕胎死者二婢看经，自礼《梁武忏》。三女俱以产死，未死间必旬日号呼痛楚，宛转而后终。周令妻泣涕诵佛经，自对佛称罪焚香。忧恼，因而得疾，女亡后岁余亦死。乌乎！《书》所谓「天网恢恢，疎而不漏」，佛经报应，何昭昭若是乎？书之，俾妒悍不令之妇，闻之增惧，亦劝诫之道，有益于世教云。
　　向中令徙义
　　向中令讳拱，国史有传。今记者，备其遗阙焉。中令倜傥多权谲，勇果刚断，真英雄士也。少善射，十中其八九焉。生于汾州，从父徙居于潞。年二十许，胆气不羣，重然诺，轻财慕义，好任侠，借交亡命，靡所不为。尝与潞民之妻有私，后半岁，向谓所私之妇曰：「多日来，不见尔夫，何也？」妇笑曰：「以我与尔私，常磨匕首欲杀我，惧尔未得其便。会尔久不及我家，与邻人之子谋，许钱数十千，召人杀之。邻家之子曰：『若我杀之，汝肯嫁我乎？』念夫常欲杀己，恨无逃避之路，遂许之。会夫醉卧城外，邻家子潜杀而埋之，惧为人觉，且潜遁矣。」向曰：「邻家子今安在？」妇人曰：「在某所。」向密寻而杀之，回责所私妇人曰：「尔与人私，而害其夫，不义也。尔夫死，盖因我，我不可忍。」遂杀其妇人，掷首级于街市，且自言曰：「向某杀此妇人。」徐徐掉臂而去。警巡者义之，且惮其勇力，不敢追捕。因亡命，会赦方归，父忧之，形于颜色。父长者，有节行，与故中执宪滕公善。滕时尚布衣，因请计于膝曰：「用何术免此子破吾家？」滕曰：「敢撩虎须以速祸。」向父曰：「某之子虽如是，观其性，亦易晓尔。四年前，有一儒生，五十余，魁岸落魄，箕踞坐于某之门侧。吾之子自外而归，熟视儒生，生弗之顾。吾之子寻却出，诟责儒生，生但坐而不动，徐而言曰：『尔何等类，敢慢骂若是？然幸吾被儒服，履儒行，若二十年前未识书时，尔虀粉矣。』因起摄衣，示吾子双手，曰：『见此乎？』观其筋力粗壮，狼虎人也。又曰：『放汝，放汝。』吾子闻之，欣然曰：『真大丈夫也。我本谓庸儒，敢箕踞傲睨若是，遂容易辱骂，欲拳殴之。』及闻儒者言，见儒者志，因谢曰：『某之过矣，某之过矣。』遂延入，命酒馔。儒生渐见某之子器局辞色，实当时侠少也，尤礼接某之子，某之子亦折节设拜而去。由是观之，乃易晓尔。」父归，谓中令曰：「滕秀才，实名士，阖郡重之。我见汝为作，恐陷罗网，何不往候之？」中令夜乘月叩滕扉，延入，中令曰：「昨父教某，令候谒秀才。」胜与语，应答皆有理，落落一奇士尔，滕心器之，窃怪其何受污于凶暴之党欤？滕因谓中令曰：「未识吾子，潞之中外一辞，以盗跖待之。今观君才貌，贵人尔，幸自爱，无与非类同游处。」微引古人之未遇，为贼为盗，一旦折节，垂千古名，若周处辈。中令闻之，不觉前席。语竟，中令曰：「自此愿叔事秀才，从前所为悉改矣。」既归，拜其父曰：「某虽父母生我，今闻滕秀才教我，是滕秀才活我命矣。」具以叔事滕公之语告其父，父闻之大喜。自是，旧日豪侠徒侣，甘言谢绝之，名造请于滕。不数年，潞之识者皆曰：「此向家千里驹尔！」出入衣冠美儒者，容止闲雅，不接非类，闻有德行道艺者，多就访之。无何，父殁，服除，辞潞之亲戚，有四方之志焉。累谒侯伯，皆曰寻常人，辄去之。事侯益，未半岁，又辞去。闻汉祖开霸府，欲往依之。会岁饥，途多盗贼，由石会关欲入河东。时有常侍中右职郭勋，为石会关镇遏使兼主关市。郭知书，有识鉴，向谒之，留之月余，且曰：「今盗贼满路，公引一小僮，策两驴，观君鲜衣美仪貌，不类贫约者，此去畏涂，非利往矣。兼近闻有一火贼，去镇五七里，时尝习弓弩，过客无全者。更俟旬浃间，有伴侣三二十人，某亦集镇丁壮，送君出关路。」向志不可留，且曰：「不劳人送。」镇将郭勋覩其不可留，曰：「善自为谋。」向遂行。不三十余里，遇羣盗数十人，于路侧射弓。向直诣贼所，徧揖之，因自陈姓名：「某从职军将，失主无托，今往河东，欲投事。一僮两驴、随身衣装、一两贯盘缠外，更无财物。近知前程去者，皆遭劫剥，幸诸君周旋，劳三五人送过前程。」内一人长髯大面，壮捷魁伟，笑顾同辈曰：「观此人敢要我等送，何也？」中有一人曰：「彼有弓箭，试请伊射弓，如何？」长髯者谓中令曰：「兄弟方赌射，取弓箭射一两头。」向谦让久之，羣盗坚请之。向若不得已，取弓箭射两头，凡箭皆出括可半寸许。羣盗惊叹，留坐与语，且曰：「仆射于此，且住三两日否？容弟兄辈管领。」向许之，却回至关。郭勋讶之，谓是不敢前进，向告之故。明日迄暮，盗魁果令人来请向。向随之，离镇可六七里，于墓林之侧，设席具馔，器物皆白金，方燃薪炽炭，刲牛烹煮之。既半，以酒劝向，向曰：「素不饮酒。」盗魁亦然之。食讫，命取送路来。须臾，一盗赍银一挺，牵一马至，素鞍勒全。盗魁曰：「仆射无马，聊代步尔。银到河东，充茶汤之费。」向皆纳之，得结盟而退。盗魁指挥小偷十人，送至前程，谓向曰：「此皆驱使者，有不如意，即痛挞之。」向明日遂行。既至晋阳，汉祖位望隆重，姓名无由通达。时周祖尚为随使孔目官，汉祖托之心腹，门户已炎炎矣。伺周祖晚归，于路隅趋出，手执状自称姓名，遂拜，周祖顾视久之。及归，召而问之，具以所求之意对，且曰：「某四海无徒，愿在左右。」周祖曰：「某见在大王门下，岂敢奉留。」向发言慷慨，诚至坚确，周祖悯之。每日候周祖归，趋拜如前。一日，周祖召之入宅，徐曰：「嫌奉劳日日路左相拜，恐大王探知，将谓某招人，彼此不稳便。既仆射在客，不如来某下处，且相伴。」向再三致谢。自此，移在周祖宅内。周祖归，与同食，向对之，礼甚恭，周祖大器重之。刘高祖举兵南向，墨制授周祖枢密副使。向于周祖，始尽服事之礼焉。汉祖有天下，周祖为枢密使，周祖补中令为内典客。周祖之入关，平三叛，岐、蒲、雍也。中令皆从行，奇计密谋，大有裨益师旅。周祖留守邺都，带枢密使，步骑且众，戎政鞅掌，百倍常时，多与中令参决焉。高祖事无大小，尽以付之。及汉少主密计欲图周祖，周祖既觉，三军推戴，拥兵向阙，至于受禅，中令之力为多。当世宗时，下秦、凤，战高平，戮马步都校何进、樊爱能已降数百人，皆中令之功也。由是世宗兵威大振，南北廓地，所向无前矣。尽淮南、朔南、霸上之境，皆为内地。历南院宣徽使，仗节钺于方面，西京留守，官至中书令。归全手足于京师第，令名终始，勋业显赫，近朝侯王，一人而已。在洛阳，委政事于宾席，种竹艺树，纵妓乐、恣游适以自晦。不积财帛，去世未十稔，子弟有冻馁者。好贤重士，待人豁然，无疑忌心。不枉刑，不扰民，有大功于世，终身未尝自伐，皆古之侯王所难之事。谏议大夫膝公，讳中正，上党人。博通经史，谨厚寡言，五常百行，无所亏缺。长于时务，清俭率下，风规肃然，有古人风。不苟进取，守命俟时而已。会向中令遇周祖，既而思曩昔之事，曰：「若非滕公，吾为伏莽辈所污，死矣。今日立身荣贵，忝滕公之力也。」使人延请，奏于周祖。由是向中令屡立方面大勋，滕公为宾佐，悉从行。向中令以功名终始者，滕公之助也。向居守洛阳，为府判官。向中令移镇安陆，滕公授仓部员外郎，后迁大谏议，执宪纲。久之，寿终于洛阳私第。余在洛阳布衣时，滕公为府判官，已受滕公知，为江南转运使，蒙滕公举。目覩中令之美，耳闻滕公之说甚详，故书。俟他日取中令传校之，传之详者去之，传之略者存之，冀有补于太史氏而已。
　　
　　张相夫人始否终泰
　　张相讳从恩，有继室，访其姓氏未获。河东人，有容色，慧黠多伎艺，十四五时，失身于军校，为侧室。洎军校替归洛下，与之偕一作「俱」。来。至上党，得病，因舁之而进。至北小纪地名，厥病且甚，汤饮不能下。自辰至酉，痢百余度，形骸骨立，臭秽狼藉，不可向迩。军校厌之，遂弃之道周而去。不食者数日，行路为之伤嗟。道旁有一土龛，可容数人，盖樵童牧竖避风雨之处所也。过客悯之，众为舁至于土窟中。又数日，病一作痢。渐愈，衣服悉为暴客所禠，但以败叶一作「席」。乱草蔽形而已。渐行至店，日求匄余一作「乞」。食，夜即宿于逆旅檐下。一日，一作「旦」。有老妪谓曰：「观尔非求乞者也，我住处非远，可三百许步。」即携之而往。姥为洗沐，衣以故旧衣，日进粥饮蔬饭而已。不数月，平复如故，颜状艳丽，殆神仙中人也。里民有子未结婚者，争欲娶之，张氏拒之。忽有士子过小纪，知之，坚求见之。既见，谓姥曰：「可能娉？某当赠姥彩绢五十匹。」姥许之。易以鲜衣、首饰等，以车载之而去。士子遂偕往襄阳，僦宅居之。会襄帅安大王从进叛，左右利其财，杀其士子，纳其妻。从进败，为乱兵所得。人有知其殊色，遂送至都监张相寨内。张相，即从恩也。张相共获妇女十余人，独宠待士子之妻深厚。数岁，张之正室亡，遂以士子之妻为继室，后封郡夫人。及为中馈也，善治家，尤严整，动有礼法。及张加使相，进封大国夫人，寿终于洛阳第中。吁！妇人女子，何先困而后遇，险阻叹难备尝之矣！前有失身求匄之厄，终享富贵大国之封。则古之贤人君子，当未遇也。则困风尘，蒙菜色，有呼天求死而不能。一旦建功业，会云龙，爵位通显，恩宠稠叠，功业书之史策，令名播之不朽者，何可胜数哉！因书之者，有以知妇人微贱者，岂可轻易之乎？况有文武才干，困布衣及下位者欤？
　　
　　田太尉候神仙夜降
　　田太尉重进，始起于戎行，常为太祖皇帝前队，积劳至侍卫、马步军都虞候。太宗朝，移镇永兴军。重进晚年好道，酷信黄白可成。有拣停军人张花项，衣道士服，俗以其项多雕篆，故目之为「花项」。晚出家为道士，今时有人见，尚在关右。自言有术，黄白金可成，重进甚信重之。花项又引一道士为同志，重进与之同饮食，前后所要钱帛，悉资之，无少违者。久之无成，遂绐重进云：「泾州本城有一人，即某二人之师。太尉暂能召至，至则其药立就。」重进发牒诣泾州，令暂发遣至永兴军。泾州以不奉宣命，不敢发。重进使人教之，为有疾不可医者。本州上言，重进为经营之，得出军籍。泾之军既至，重进喜甚。花项曰：「得此人至，同去采所少药，今年八月必得就。」时已六月矣，前后费用重进钱物，且惧八月无成，必当及祸，遂密同设计，潜谋遁去。花项素不饮酒，伪称不饮酒。一日，昏黑方来归衙，田讶之。既至，则已醉矣。明日，怒归退，面诘之曰：「尊师从来对重进言不解吃酒，昨晚大醉。」辞色俱厉。花项微笑，徐答曰：「某从来实不饮酒，昨日街市，偶见仙人。」言讫，向西望空顶礼。重进曰；「仙人是谁？即今何在？」花项肃容低声而言曰：「即吕洞宾。」时人皆知吕洞宾为神仙，故花项言见一作「及」。之。重进曰：「见却何言？」曰：「既见吕洞宾，须相召于街市饮酒，某言不吃，曰：『但饮，必不大醉。』某礼拜谢讫，凡二十余盏。仍问某何处下，某答云：『在太尉处。』吕曰：『某闻之久矣。太尉武人，好事如此，此人有寿，今已有微疾矣，时田微染风疴。某当暂去，与少药疗之。』」田闻言大喜，曰：「重进粗人，何消神仙下降？」且曰：「何时至？」花项曰：「此月十五日，夜三更必至。吕言不欲多见人，望太尉于东位射弓处，排当帐设，用新好细席，于静室燃香烛，须鲜果好酒。太尉自斋沐，换新衣，具靴笏，深夜候之，必来降矣。」重进曰：「谨受教。」至期，命陈设东位，帷帐裀榻，一一新洁，焚香燃烛。斋洁披秉，瞻望星斗拜告，以俟其至。须臾，报三更矣，不至。又取香燃之，望空再拜。时重进足重，兼染风恙，甚难折腰。是夕热，拜讫，大喘流汗，衣皆沾湿，略无倦怠。须臾，又报四更，重进虽燃香未辍，意疑讶，引颈瞻望，略无兆朕。报四更五点，重进疑怪殊甚，问花项等三人，欲责其虚诞。亲信人来白：「尊师门大开，中并无人，向来囊箧，般运已尽。」盖花项等诳令开东边便门，揭箧俱潜遁矣。重进惭恨嗟叹，但鸣指顾左右曰：「无良汉！无良汉！」自是无复求道术矣。时永兴有匿名人，遗诗二首嘲之，置诗于厅事前。田命宾席读之，愈惭，乃散差人追捕，皆不获。诗本失其一首，永兴士人多能诵之。余授右仆射判永兴军，备知其事，录之以戒贪夫云。匿名诗曰：「铅作黄金汞作银，爇梁奸幸转灾新。一朝诳惑田重进，半夜攀迎吕洞宾。呆汉出门时引领，黠儿得路已潜身。惟称三个无良汉，笑杀长安万万人。」
　　白万州遇剑客
　　万州白太保，名廷诲，即致政中令讳文珂之长子也。任庄宅使时，权五司兼水北巡检。五司者，庄宅、皇城、内园、洛苑、宫苑也。平蜀有功，就除万州刺史。受代归，殁于荆南。白性好奇，重道士之术。从兄廷让，为亲事都将，不履行检，屡游行于鄽市中。忽有客谓廷让曰：「剑客尝闻之乎？」廷让曰：「闻。」「曾见之乎？」曰：「未尝见。」客曰：「见在通利坊逆旅中，呼为处士，即剑客也，可同往见之。」廷让如其言。明日，同诣逆旅中，见五六人席地环坐，中有一人，深目丰眉，紫黑色，黄须。廷让至，黄须独不起。客曰；「可拜。」廷让拜，黄须据受，徐曰：「谁氏子至？」客曰：「白令公妷，与某同来，专起居处士。」黄须笑曰：「尔同来，可坐共饮。」须臾，将一木盆至，取酒数瓶，满其盆，各置一甆椀在面前，舁一案驴肉置其侧。中一人鼓刀，切肉作大脔。用杓酌酒于椀中，每人前设一肉器。廷让视之，有难色，黄须者一举而尽，数辈亦然，且引手取肉啖之，顾廷让，扬眉摄目，若怒色。廷让强饮半椀许，咀嚼少肉而已。酒食罢散去，廷让熟视，皆狗屠角抵辈。廷让与同来客独住款曲，客语黄须曰：「白公，志士也，处士幸勿形迹。」黄须于床上取一短剑，引出匣，以手簸弄讫，以指弹剑，铿然有声。廷让视之，意谓剑客尔。复起，再三拜之曰：「幸覩处士，他日终愿乞为弟子。」黄须曰：「此剑凡杀五七十人，皆恡财轻侮人者。取首级煮食之，味如猪羊头尔。」廷让闻之，若芒刺满身，恐悚而退。归，具以事语于弟。廷诲贵家子，闻异人奇士，素所尚，且曰：「某如何得一见之？」「可谋于客。」遂告之，客曰：「但备酒馔俟之。」明日辰巳间，客果与俱来，白兄弟迎接之。延入，白俱设拜，黄须悉据受之。饮食讫，谓白曰：「君家有好剑否？」对曰：「有。」因取数十口置于前，黄须一一阅之，曰：「皆凡铁也。」廷让曰：「某房中有两口剑，试取观之。」黄须置一于地，亦曰：「凡铁尔。」再取一，云：「此可。」乃命工磨之。黄须命取火筯至，引剑断之，刃无复缺。黄须曰：「果稍堪尔。」以手掷若剑舞状。久之告去，廷诲奇而留之，命止于厅侧，待之甚厚。黄须大率少语，但应唯而已。忽一日，借一骏蹄暂出，数日徒步而来，曰：「马惊逸，不知所之。」旬日，有人送马至。又月余，黄须谓廷让曰：「于尔弟处，借银十挺、皮箧一、好马一匹、仆二人，暂至华阳，回日银与马却奉还。」白兄潜思之，欲不与，闻其多杀恡财者；欲与，虑其不返，犹豫未决。黄须果怒，告去，不可留。白昆弟逊谢之曰：「十挺银、一马暂借，小事尔，却是选人力，恐不称处士指顾。」悉依借与之。黄须不辞，上马而去。白之昆仲，亦不之测。数日，一仆至曰：「处士至土壕，怒行迟，遣回。」又旬日，一仆至，曰：「到陕州，处士怒，遣回。」白之昆仲谓剑客，不敢窃议，恐知而及祸。踰年不至，有贾客乘所借马过门者，白之左右皆识之，闻于白，诘之，曰：「于华州八十千买之。」契劵分明，卖马姓名易之矣，方知其诈。三数年后，有人陕州见之，盖素善锻者也。大凡人平常厚貌深衷，未易轻信，黄须假剑术以惑人，宜乎白之可欺也。书之者，亦铸鼎备物之象，使人入山林不逢不若尔。斯亦自古欺诈之尤者。君子志之，抑铸鼎之类也。诫之！诫之！
　　
　　安中令大度
　　安中令讳彦威，山后人，《五代史》有传。元随都押衙刘，失其名，见访之。读数经书，略通大义，涉猎史传，俊辨有识。端谨事中令岁久，自中令贵，常左右之。中令所至有威惠，刑赏之际未尝私，必委之佐寮，详之然后行。中令宽宏大度，不妄喜怒。事无大小，既与宾寮商议，至夜必召刘某审之。故中令历大藩，位望隆重，无苛扰之称者，盖刘某常内助之尔。中令历永兴军节度使、西京留守，以寿终，亦近世五福之全者。中令河东时，尝前后奏请十数事，内有再奏请者，皆寝而不报。一日，宾客盛会，有语及之者，中令意有不平，似微嫌当时执权者，因言：「所奏事皆可行者，况某为京留守、河东节度使，岂有前后奏章皆不下？必有所拥阏尔。」宾席逡巡未对间，刘某于中令后属耳偶语。刘某谓宾客曰：「令公腹微痛。」且起，宾客谓之诚然，俱退。中令既入宅，刘某随之；中令入中门，渐至堂前中庭，刘某亦随之。中令怪而顾之，刘某曰：「某有所白，不欲外人闻。」至堂前中庭，中令坐。刘某曰：「某伏事岁久，受恩亦多。忽见近日作为，某忧惧及祸，不忍遽辞诀。某今日乞令公与罪名杀之，以答从来受恩。」言讫，两手捧巾掷之于地，怒目却立，气咽久之，遂蹶然而倒。中令自扶抱之，令女使数人扶翼坐，久之能言，但曰：「某死罪。」中令不之测，满宅惊惧。中令却其婢妾辈，低颜安慰，自问其故。刘某曰：「中令既贵如是，富如是，朝廷用如是，此外更欲何求？且令公勋名位望，朝廷非不知，前后所奏皆不欲行，却是好事。」中令曰：「凡奏事前后十余度，皆不行，何谓之好事？」刘某曰：「若令公情性凶险，此地表里山河，朝廷务姑息，即事无大小悉行之；不尔，即祸旋及之。今天子明圣，辅弼得人，察令公忠贤，所奏事皆纤细，不行者，不疑令公尔。朝廷既不疑令公，令公又何自疑？旦来对诸厅，某恐令公因此及他日更失言，若执政知之，岂不疑令公乎？某家祇数口，令公百余口，幸令公慎于言枢。」对讫，取土实其口中，令公自夺其土。刘某曰：「古人对君不顾而唾，尚求必死之地以谢罪，况某至愚，无礼之极，乞一罪名斩之，以谢无礼于上。」中令遽曰：「尔忧主人如此，却出恁言，转教我不安。大都是这老汉死日到，罪过淆乱得你如此，干你甚事？我知罪过，今后不敢。你便休，你便休。」唤小大取鐁锣将篦照来，中令自就地取幞头，用公服袖揩拭，令女使与裹之。刘某摇首不之受，中令遂自将幞头与裹，令女使抿掠之中，令再三安慰逊谢。刘某涕泣谢罪，数日不食，几至殁殒。安每日使子弟候问，待之如骨肉焉。大凡常人之性，得一酒一食，即甘言美语以悦之。若食人之食，鲜能知幸感激思报，必谄辞饰貌以奉之矣。观刘某，始即执羁勒之下吏也，感主公之知，受主公之惠，立节慷慨，有以死报。当其掷巾于地，抗直使气，吐辞理，昭昭然使主公觉悟，引以正道，欲置主公于无过之地。且主公以一言之失，尚欲以死诤之，况其大者乎？度其志操，虽临以白刃，胁之汤火，亦不能变易矣。磊磊落落，真大丈夫赤心事上者也。向使食朝廷之禄，遇真主之知，朝有遗阙，君有小失，则正色直谏，大则犯颜触鳞，方诸古之引裾断鞅者，我无愧矣。感中令之遇，恋恋然不忍去，老死于门下，惜别本作「异」。哉！人之贤不肖，不系高下，刘某职虽卑，所为所履甚高。中令退，召子弟诫之曰：「汝等勿谓此人作没意智汉，是切言救我，前后似此者多矣。使我百口保富贵，朝廷待我厚，皆此人之力也。他日我死，汝等看此人如我今日，不得令有少乏。」中令既殁，诸子弟如其教，衣食财物无虚日，至于终身。贤乎哉！中令所宜保富贵，历仕累朝，以令名终始。观其一言之失，纳刘某之谏，傲岸无礼，掷巾于地，任直使气，反和颜怡声，以美言慰悦之，取巾挥拂，亲为裹栉，谢过数四，有以见大度从谏，不远而复者欤？观夫片言之失，纳谏自悔，已若不足，信可以无大过矣；五代以还，侯王之贤者也。中令长子守忠，温和多礼，善接下，孝友出于天性，抚其弟妷慈爱。弟守亮，好学。守忠，广延儒士，厚以衣食奉之，由是宾客学院中，常有数十人食客。春冬散衣，无不及者。由是宾客常满其门，日厌酒肉。守忠在洛下，畜马数十匹，有时欲出，左右以后槽无马对。守忠惊问之，对曰：「早来被一队措大乱骑去也。」盖食客不量去就，各乘之而出矣。守忠敛容曰：「不得无礼！称他诸秀才为一队措大，后度如此，即吃杖。待秀才回来，有马到即报。」其宽厚也如此。广聚书籍，有西斋之数焉。故守亮笃学，善书札，敏辞赋，开封府首荐，一举状元及第。释褐为司寇参军，次任凤翔府节度推官。时余已佐著作、直史馆，余举之，授大常丞，后终于尚书员外郎、直史馆。内明外晦，孝友诚信，惜哉！太宗皇帝渐知其才器，未大用而殂，亦命矣夫！守忠大祖朝自环卫随驾亲征河东，总徒筑堤拥汾水，劳悴没于逆城之下。余布衣时，守亮待余厚，知其门多宾客，耻与之混，然未尝足及其第。守亮登庸之初，余以诗寄贺，记其略曰：「数曾马上揖容辉，欲款仙踪与愿违。」味此，即知余不及其门矣。余数年前过其门，已为他人所有。感今怀昔，怅然者久之。虑史氏之阙，书之以示来者。
　　
　　宋太师彦筠奉佛
　　宋彦筠，正史有传。起于行伍，善用枪。初隶滑州，庄宗有天下，迁禁军指挥使。从康延孝为伐蜀先锋，以战功授渝州刺史。彦筠多力勇健，走及奔马。为小校时，欲立奇功，每见阵敌，于兜牟上阔为双髻，故军中目之为「宋忙儿」。后虽贵为节将，远近皆谓之「宋忙儿」。周初，李谏议知损有诗名，当时号曰「李罗隐」。彦筠尝问李曰：「谏议姓李，因何人皆言『李罗隐』？」李性峻多急，好戏，应声答曰：「如太师姓宋，满朝皆唤作「宋忙儿」，又何异乎？」宋闻之喜甚，与之笑而退。初破西蜀，彦筠占一蜀将之宅，主已亡，妻见存，姬妾且众，财货数万计。宋知宅中窖藏之物甚多，主妻秘之，使婢妾辈勿泄言。乃绐主妻云：「某无正室，今纳夫人为之。」日与同饮食，以齐体之礼礼待之。及朝廷就除渝牧，与之偕行，私藏之物，皆为彦筠所有。然侍妾已众，中心厌薄主妻，将自渝归阙，乃醉而杀之，埋于渝之衙后。自峡乘舟下水，昏晚间，见一小舟，中有数妇人，渐及彦筠船。逼而视之，渝州所杀蜀中主妻也。浓妆鲜衣， 戟手慢骂曰：「尔虏我全家，夺我金帛，既纳我为妻，发掘我家地中所有，一毫不遗。我与尔无负，何冤而杀我？我已上诉，终还我命。」声甚厉，船上人俱闻，须臾失之。彦筠骇惧，许斋僧造功德。自是，每晚见之如初，洎及荆渚之夕，不之见。宋登陆，首诣僧寺施财，为设斋造功德，为状首罪，许岁岁营造功德，词甚恳切，对佛忏悔，僧为礼念焚之。迩后，或一月半岁见之，宋必顶礼首罪。到阙，除汝州防御使。于州之西，建寺一所，今额为「等慈」，此则专为主妻所造也。彦筠历邓、晋、陕、河中等州节使、上将军，以太子太师致仕。然性安忍，所幸婢妾有小过，鞭捶备至，多黥面者，尚存焉。宅中多讽经礼念，专心奉佛，盖目覩所杀主妻，自此知因果报应之验尔。久历藩镇，既富且寿，启手足于正寝，岂不以收心改过之效欤？向非早覩冤鬼，常怀忧畏，不尔，即所莅之地，得无酷刑专杀之枉乎？主妻见形，足为商鉴。或谓之佞佛，非宋之素志也。史传略之，故备书其事焉。
　　
　　水中照见王者服冕
　　洛阳甘露院主事僧，年六十余，长大丰肥，甚有衣粮。开宝中，有布衣貌古，美须髯，策笻杖，引一仆，须眉皓白，担布囊随之。命老仆叩院门，僧启扉纳之。既升堂，院主相揖，共语且久。布衣命老仆取茯苓汤来，老仆声诺，开布囊，取汤末，并金盂两只、小金汤瓶一只。从行者索火烧金瓶，借院家托子点汤，俟温而进之，老仆礼甚恭顺。僧将备食，布衣曰：「某与此仆，不食旬日矣，不须食。」遂起，遍游诸院，瞻礼功德。见佛毫相稍小，曰：「某有好者，可奉施换之。」命老仆开布囊，中取绵复解开，内各用绵裹大小珠数千枚，杂以琥珀、马脑、大真珠，可升许。僧甚讶之，众僧童行，悉来窥视。内选一珠，大如佛额毫相，与院主僧，僧感谢数四。老仆收囊中物，更无他语，策杖揖僧而去，苦留之不可。院主与众僧相顾叹，重顶礼，咸谓异人神仙耳。院主遣行者随而伺之，至通利稠人中失之，归白院主，愈感激之。旬日复来，阖院僧迎接恭谨，过于初百倍。布衣命去侍者，谓院主曰：「某前者观院主，神形骨法，若不出家为佛弟子，即为一小国王。」院主唯唯，谦逊久之。布衣笑曰：「院主欲见大师形相否？」僧曰：「愿见之。」命取一大盆，置诸中庭日内，满盆添水。坐久，布衣引院主僧先焚香，向空作礼讫，再三瞻视，不得使人知，恐泄天机。须臾，使僧引颈照水中影，不复有僧仪相，见顶平天冠，垂旒，衣王者服，秉圭。僧惊喜，向空作礼。布衣又命僧焚香视水中，有白烟自水中出，起高丈余，渐成五色。逼而视之，水色亦尔，食顷时方散。僧延问，布衣默然退。升堂，院主曰：一本云：「退堂谓院主曰」。「恨为僧，不敢礼拜。」院主僧果谓之神仙尔。又谓院主曰：「今已出家，不可返衣初服也，尤须精进。然合大有钱帛，分可至三五万贯。」僧愈谦惧，曰：「何由至如是钱帛？」布衣笑曰：「可尔。市中有数般药，但依数自买取来，当为院主修合三五百丸药，每丸可点百两铜作为黄金。」僧闻之起立，合掌久之；又出下阶，向空礼拜。退坐，问曰：「药如何知真虚？」曰：「但去商量定后，将来某自辨之。」僧曰：「托长者买之如何？」布衣怒曰：「我岂是与和尚买药者乎？」僧起，惭惧逊谢之，遂每日于街市寻访。布衣已出，约旬日复来。忽有一作「见」。老人，于市内问院主曰：「每日见来药铺中，买甚药物？」僧云：「买某色药。」老人曰：「试往水北小清化内路某人铺子内问之，合有此药。」院主急去访之，铺主暂出，一两日当回。院主僧且忧旬日之期渐逼，忘寝与食，目不交睫。两日，急诣小清化，铺已开矣。僧甚喜，遂问：「有某色某色药否？」铺主徐往架上阅之，答曰：「皆有。」取药示僧。僧素不识此药，试问都要若干，其价如何，铺主曰：「若全要此药，非四百千不可。」僧闻，耸骇。铺主袖手瞬目，默而不顾。僧不之测，遂起行数坊，再三念之：索钱虽多，若药成，则三数万两黄金立就，即此药之所须非多尔。再诣前铺，僧曰：「近下多少来钱可买？」铺主曰：「在京除道政坊张家，亦有此药，张须五百千方卖。某之药，四百千以下，少一钱亦不卖。」僧遂诣道政坊张家访之，果有此药，询其价，曰：「非五百千不可。」于是返诣小清化铺，依价买之。已定，僧曰：「请铺主自得药，与某同到荒院，暂呈一相识，即便交钱，可乎？」铺主曰：「至日，可院主自来，同将药去即可。」僧许之。至期，与铺主将药归院。斋午间，布衣至，出药示之，布衣曰：「皆是本色真药；一色稍次，然市上如有，可换之。」铺主曰：「除道政坊张家有。退此一色，价钱八十千。」依数命僧往买之，余药悉留。清化铺主辇三百二十千归，僧用八十千，诣张铺买药。张铺须得一百千方可，僧依价市之而归。遂设醮起坛，泥炉斋戒，择日合炼点化药。布衣斋午与老仆至，申未归。院主使童行潜随之，或出城门，或游市肆，或游龙门，行步轻健。童行辈见布衣回顾便退，恐疑觉之。炉就下火，云三百六十日当成。教以添减火候，教之洁净焚香，猫犬悉别本「悉」下有「以」字。羁系之。微阴，有雷雨，一无「雨」字。羣僧高声念佛，行者昼夜不息。别本「不息」下有「未几」二字。布衣曰：「比俟药成，某暂至王屋天坛，候某回开炉。」期年，布衣不至。院僧焚香，启药炉视之，鼎器如故，药皆成煨烬矣，但鸣指惊叹而已。惧是神仙，相诫勿泄。后院僧中有辞诣别院者，与洛下余之旧知熟，夜静话及之。何妖诞设怪取利之如是哉？亦僧贪财之甚者也。僧俗知是事者，足为深诫！足为深诫！
　　洛阳染工见冤鬼
　　开宝初，洛阳贤相坊染工人姓李，能打装花襭，众谓之「李装花」。微有家活，性刚戾，不信佛。若有僧持盂至门者，视僧如木偶人，虽植足迟久之，装花竟不答一言。与之同类者，谓之曰：「既不报施，何不答一言令去？」李曰：「若为一言，恐后度复来。」闻昔大笑之。忽一旦，假借绣画佛数及经数帙，供养饭僧数十人，邻仵怪之。有富人樊澄潜诘之，李以实对，且曰：「某于晋末饥荒之岁，家贫，祇有一两贯钱，本于乡村杂贩。有一人姓孙，亦有钱三两贯，与之同于乡村杂贩。早出晚归，皆与同行。每至郊野无人之处，姓孙人屡瞻顾，或前或后，若欲行窥伺之状，某觉之。一旦遇阴晦，咫尺不相辨，某以圆石从后击之，正中其脑，再以石于头面击之，遂死。弃尸道周，尽得孙之物货而归，终无人知者。近因夜市，自去买熟食，忽见姓孙人亦在买物。某惧其告官，欲潜遁，则姓孙人步步相随，无由逃免。某遂拜告之，自言今某家微有钱物，乞不告官，要少钱物，依数相奉，谓是当时暂死而复活矣。孙亦无一言，某遂召入酒店内，同坐吃酒。数巡，孙徐言曰：『当时何故打杀我？多少年岁，寻觅你不得。』某遂言：『实死罪。当时觉你待暗算我，遂先下手尔。』某遂拜告之。孙曰：『我辛苦寻觅不得，见却并不济事。我非人，即鬼也。你打杀我后，被村人弃我尸半里许枯井中。今来堙塞，微有井形状尔。骸骨尚存，受生无所，你为我取出葬之，易新衣，无恨矣。』装花许诺，寻失之。所以斋僧造小功德，为此冤鬼。」樊澄素奉佛，知因果，谓李曰：「何不速于初打杀他处，寻觅枯井取尸，与造新衣服，为转经斋僧，挥地重葬之？不尔，终当及祸。」李闻之惧，如言寻之。数日，果见有枯井踪迹，掘之，得所弃尸。造新衣，于山下买地葬之。数年后，李与亲家姓傅人相争，互擒拽至南州厢。厢有古狱，狱无门，李自投身狱中。会主厢吏边其姓，偶适他所，李即于狱中谷树上，以衣带自绞而死，厢吏由是获罪。吁！李、孙俱微人也，晋末杀之，至我朝开宝初尚见之，既改葬，终于自缢，岂非鬼神报应之验昭昭乎？余在洛中目覩之，故书以示劝诫云。别本止此，无以下二十字。时相州节使焦继勋知当府事，滕大谏中正任通理。
　　
　　白中令知人
　　白中令讳文珂，河东辽州人。由军职积劳至藩方马步都校遥郡，后为辽州刺史、代州刺史。在代州日，值汉祖授北京留守，河东节度使，代属郡也。中令长子曰廷诲，时为衙内指挥使，每日以事干郡政。汉祖闻之，怒其失教，遂奏之，罢郡。白以属郡路由并州，遂诣府参谒。汉祖见之，覩其仪貌敦厚，举止闲雅，访以时事，对答有条贯，皆中肯要。汉祖由是大喜，屡开筵宴，命宾客尽欢而罢。时汉祖已奏乞除一人北京副留守，未报，汉祖因奏公乞就除副留守，朝廷可之。除书既下，中令日接汉祖从容。会晋末，胡寇猾夏，汉祖有扫除天下之志，奇谋密画，中令之力居多，遂成攀鳞之遇焉。中令，汉祖建义，授河中府节使。汉祖即大位，改授天平军。未久，移授陕府，属蒲、岐、雍三州连叛，授河中府招讨之命，兼知府行事。周大祖时，为枢密使，命总戎律，督三路攻取之政。中令在北京日，素与周祖亲洽，周太祖屡召中令，咨询戎事。三叛平，周祖德之。师旋，与同来。时西京留守王相守恩为左右所惑，大纳贿赂，众口諠哗。周祖即日移牒中令，权守宫钥，替王相。归第密奏之，汉少主遂下制除西京留守、大尹事兼中书令。周祖即大位数年，公求入觐，恳乞致政。周祖敦喻颇切，中令辞以年老，坚请不已，遂许之，授太子大师致仕。许归洛下颐养，赐以肩舆、鸠仗，命宰臣备祖筵于板桥饯之，咸谓公上继二疎之迹，千载之下，一人而巳。公仗钺之后，宣差昝相居润充都押衙，与公之肘腋牛从福为校练使，常预心腹之寄。屡以昝相有识略，密言于周祖，后渐用之，骤至显位。使相尝判开封府焉，赠王爵。沈中令讳伦，常客于白中令门下。昝相既显，白中令使人密以沉相名姓荐之，昝相遂称荐于太祖皇帝。时太祖潜龙，握天下兵柄，留沉相门下，遂成鱼水云龙之契焉。太祖常告时宰，恳为沉中令乞一出身，时宰以无例拒之。太祖登极，召见沉相，未除官，先赐绯袍牙笏，数日称赐绯人。时宰相执，尚欲取旨除散官，何见之晚耶？及中书取进止，上曰：「合与何官？」中书见上颜色，遽曰：「欲除京官。」上不答。中书再欲除升朝官，上曰：「除何官？」中书相顾未奏，上曰：「且与除郎中。」遂除户部郎中。时宰尚欲置之散地，差监关市于维扬，相次拜给事中。有事西蜀，差充转运使，饷馈飞挽无阙，以清白律身。蜀平师旋，无财色所惑者，中令与曹济阳二人而已。大祖识中令远略深识，寡言沉静，遂大用焉。二公之贵达，亦由中令之知人乎。中令既殁，余熟其门。余布衣，受中令见知，详其事，遂记之。
　　
　　张大监正直
　　赠大监张公讳灿，本农家，年三十余，未知书。忽有同里举人相过，即公之姻表尔。因问曰：「某可学乎？」举人曰：「岂有年长立矣，尚未识一字，安可更从学乎？」张公不悦，愤志欲寻师从学。张公所居，直南一二里临官路，有店数十户。一日，有儒士过之，暂憩于店中，张公前揖拜之。儒士起，答拜，坐与语。张公颇恭恪，问儒士曰：「某年长，以恨未尝知书。志欲从师受业，可乎？」儒士曰：「观子志性，苟能勤苦读书，十年必有成。」张公曰：「昼夜不息，五年可乎？」懦士惊喜曰：「若如此有志，何忧不成！」再三劝勉之。公拜谢之，乞为弟子，延请归庄，具馔食，留之数宿。泣告其父母，乞五年假，愿随此儒士出入读书。父虽田家，素长者，闻子言切，遂许之。与儒士偕往，五年不知信耗，父母忧之。一旦归，已儒服矣。盖昼夜勤苦，能通大小经，皆精圣人阃奥，尤善书札，有体法。又数年，善词赋诗篇，乡党推伏，四远称之，遂成通儒焉。晚居绛台，同人日造其门，声价藉甚。会绛州牧长纪纲中，多私受富人赂遗，挠其狱市者，郡人苦之。郡主亦知之，未能去。适有郡长故人衔命过其郡者，客亦闻之，郡长与过客密谋之，且惧朝廷知之。过客曰：「莫如请一正直人居宾席，即郡事必治，公之左右亦悛改矣。」郡长屡访之，未得其人。或有言大监之名者，郡主曰：「闻之久矣。」即以简牒、衣物、鞍马请之。大监但以书启致谢，托以读书因患肺疾，惧不任事为辞。郡主讶之曰：「张秀才贫乏如是，某已简牒、服玩、鞍马请之，礼亦厚矣。忽尔见拒托疾，必有所谓。」命亲识私诘之，大监曰：「郡主真良牧，但左右非才，玷污之尔。某若受其请，欲求尽去左右之不良者，虑不能行，且忧反为此辈所卖，则某之道不行必矣。」郡主闻之，愈更嗟赏，使谓之曰：「秀才但受礼命，某皆可行之。」寻奏署绛州防御推官，朝廷可其奏。向来所为别本作「谓」。不法者，尽逐之，杜绝请托，狱讼无私，行之期年，翕然称治。明宗知之，就转防御判官，盖瀛王冯令公谙其操履尔。至汉祖既即位之初，为上党戎判。汉祖在北京时，大聚甲兵，禁牛皮不得私货易别本作「不得私卖」。及民间盗用之。如有牛死，实时官纳其皮，其有犯者甚众。及即大位，三司举行请禁天下牛皮，其立法与河东时同，天下苦之。会上党民犯牛皮者二十余人，狱成，罪俱当死。大监时为判官，独执曰：「主上钦明，三司不合如此起请，二十来人死尚闲，况天下犯者皆衔冤而死乎？且主上在河东大聚甲兵，须藉牛皮，严禁之可也；今为天下君，何少牛皮，立法至于此乎？」遂封奏之。时三司使方用事，执政之地除冯瀛王外，皆恶之，曰：「岂有州郡使敢非朝廷诏敕！」力言于汉祖，汉祖亦怒，曰：「昭义一判官是何人，为作敢如是？」其犯牛皮者，依敕俱死。大监以其非毁诏敕，亦死。敕未下，独瀛王非时请见。汉祖出，瀛王曰：「陛下在河东时，断牛皮可也；今既有天下，牛皮不合禁。陛下赤子枉杀之，亦足为陛下惜。昭义判官以卑位食陛下禄，居陛下官，不惜躯命，敢执而奏之，可赏不可杀。臣当辅弼之任，使此敕枉害天下人性命，臣不能早奏，使陛下正之，臣罪当诛。」稽首再拜。又曰：「张灿不合加罪，望宽敕赦之。」汉祖久之曰：「已行之矣。」冯瀛王曰：「敕未下。」汉祖遽曰：「与赦之。」冯曰：「欲勒停，可乎？」上曰：「可。」由是改其敕，记其略曰：「三司邦计，国法攸依。张灿体事未明，执理乖当，宜停见职。犯皮者贷命放之。」大监听命元本作「厅敕」，疑误。今从别本，作「听命」。拜讫，闻敕云「执理乖当」，尚曰：「中书自不能执，若一一教外道判官执，则焉用彼相乎？」未久，朝廷知之，且爱其直敢言事，欲用之为谏官。无何，授监察御史，初授监察命词云：「前件官澄之不清，挠之不浊。」捧敕牒官告遍诣时宰，谓之「呈官告」，冯瀛王于官告上改一字，云「澄之必清」，用堂印印之。聚厅属示之。冯曰：「此官已有清白，岂合言『澄之不清』乎？」由是清白之名，遍于朝野。后转殿中侍御史，特留宪于西京。辞中执宪刘公温叟，刘不为之礼。大监至西京，知刘中丞母在外，不迎侍，遂弹奏之。时宰范鲁公讳质，素重刘，召至中书，以弹奏示之。刘掩面惨容曰：「若朝廷行之，某诚名教之罪人尔，为之柰何？」复泣而告曰：「某之慈母，其母，实继母尔。性爱宽静居第，且不便此中水土，坚意自便。前拜告，皆弗听，非不迎侍也。张公所弹，是某之罪。」范曰：「有人与素相厚者，请早为书以告之。若奏章再来，则无及矣。」刘惶恐，亲为书以谢，且告之，命所素亲厚者驰往，由是所弹事中寝焉。大监曰：「安有教化之地，泄人弹辞，使来相告。然吾老矣。」遂有山林长往之心焉。病久之，奏乞长假。众亦惮其直，不敢起用。岁余，终于玉泉之别墅。既殁，无财可营葬事；其正直清苦也如是。次子素，少俊秀勤敏，善词赋，年十四五，有成人器。太祖皇帝亲征泽、潞，素方年二十余，诣行在，进《有征无战颂》。召词臣对御读之，曰：「若举人中不易得。」大祖皇帝曰：「逆党下兵，屡为王师所破，岂可言『有征无战』乎？」戎事方繁，遂赐束帛而退。由是声价飞走于远迩矣。家贫，累举罢归。李相中令讳昉，掌文柄，擢之上第。太宗朝，任使且久。今上方知其有才力，欲擢用之，忽构疾以卒，时自荆湖运输旋也。上赐钱二百千给其家，赐一子出身，优礼也。大监执奏牛皮，天下之民受其赐者多，其子孙必有荣显者。今数子甚肖，余周知其事迹，遂纪之。
　　
　　焦生见亡妻
　　焦生，不知何许人，客于洛阳久之。生通《诗》、《易》、《何论》，尝以讲说为事于洛城西宫南里。有同人庄居，积囷食且多，村民之豪者也。有同里民姓刘，家亦丰实。姓刘者忽暴亡，有二女一男，长者才十余岁。刘之妻以租税且重，全无所依。夫既葬，村人不知礼教，欲纳一人为夫，俚语谓之「接脚」。村之豪儒，以焦生块然，命媒氏于刘之妻言之。刘妻知焦生于州县熟，许之。未半岁，纳之为夫。焦久贫悴，一旦得刘之活业，几为富家翁，自以为平生之大遇也。凡十余年，家道益盛，牛羊之蹄角倍多。入城市，昏晚醉归，妻率儿女辈于庄门，及令丁壮一二里候之，未尝反目。一旦，焦之妻亦暴亡，焦生痛悼，追念不已。妻既葬，昼夜号呼，涕泣无暂辍，为之饭僧看经，造功德备至。豪儒暨洛中之友人，以理劝喻，稍止。后数月，焦生复早诣城市，昏晚方归。半醉，策驴去其居十许里，大恸而归，家人扶接而入。凡数度，村民亦不之讶。一日，自城中醉归，行及柿园店，柿园，即天后时御苑中柿园，若多种梨者，目之为梨园。数十年前，尚有存者。以鞭乱殴其家客。家客怒，先驰归。焦生独乘驴，不由故道，东南望荒地而去也，见者不之测。焦之居在西南，家人不知，村民为其昏晚，恐为狼虫所伤，五七人共持白梃后随之。渐近，生即回，以言告相随之者：「日前某与数人为约，慎勿相逐。」众遂回。焦生乘驴，直诣洛河崖岸最深险处，急鞭驴使前，驴见岸深，不之进。焦生下，以手用力推之，驴双脚踢焦生，焦生倒，死卧在地，驴亦归。时已十月，别本作「十一月」。崖下水深处，河道弯曲，有筏数十只，上有人宿止。筏上人见乘驴欲投崖，谓是风狂。焦生起，筏上人连声大叫云：「莫向前！向前岸下是潭水，渰杀你。」焦生闻之，自弃沿身衣服于地，望西北下急走，潜伏不见。筏人上岸，覩其衣服，曰：「果是风狂人，几合渰杀。若向前有疎失，况遗衣服在地，来日人寻踪至此，累人。」咫尺村中人有耆长，遂夜深叩门告之。村耆曰：「适昏晚，见焦生去，必狂醉。」乃夜诣焦生家告之。来早，寻之不见，于百余步外草中，有微血踪，盖跣足为棘刺所伤故也。焦之家诬筏主数人害之，送官鞫之，无状。又数日，人有于三山后涧侧草中，见一人坐，被发无衣装，视之，焦生也。与语不答，双目闪闪微有光，见者惧，驰诣焦庄告之。家人依其言往，果尚在涧侧丛草中。见家人至，欲奔走，丁壮者追及，执缚而归。满身及手足多棘刺，血污狼藉，不饮食，不知亲疎，但云：「放我去归本家。」遂召善符禁者。时有道士丁自然，能使汤火符禁，袪捉鬼魅精怪多验。依法设坛，敕水讫，炽火沸汤，书符禁之，遂释缚，呼焦生及死妻姓氏，厉声持剑呼诘之曰：「尔为鬼，焦乃生人，人鬼异路。尔鬼物，敢辄干人！」又责焦曰：「彼鬼尔，何辄随之？」久之，焦生流汗，战栗伏地，若知过之状，然终无言语。于是与拔棘刺，且汤沐，衣之新衣，扶之令卧睡。数日，亦不食不饥，始微能言语呻吟，觉肌骨间疼痛。道士去，又数旬日，问其故，焦曰：「某到柿园店，见亡妻先行，某不知其鬼也，中心喜。妻以手指相随者庄客，似欲令去，不觉用鞭朴撃之。庄客去，妻行渐急，恐失之，遂鞭驴而往东南。见道路宽阔，妻先行，某乘驴逐之。妻回顾曰：『尔向后觑，引他许多人来，我怕，我怕，可速教他回。』某遂却回，逆其相逐者，绐之云：『我与数人在前路相约。』相逐者信，俱回，妻喜笑。前行数里，妻指前面一所庄云：『此家也。』将及数百步，有二红衣女子，一大一小，迎笑曰：『耶来，耶来。』有大门，不同向者所居，妻先入，女子亦先入。某驴不肯前行，鞭之不动。某怒，自下以手推之，驴双脚起踢，某倒，遂昏然不知觉。久之，妻与红衣小女子前引，某上山入涧，尤觉身健，日随之。及尊师至，妻与女子号泣辞去，遂不复见。」家人始惊，相谓曰：「二女子，皆刘先亡之女也，皆妻之出，妻之强魂若是乎？」《传》曰：「人生始化曰魄，精之强者曰魂。」则豕立而啼，伯有至，谋杜结草，皆是鬼尔。余以为，人未生也无形，既生曰有，既死复归于无，故谓死曰归，盖却归无尔。焦生本庸人，无正直气，久为羁游客，一旦据刘之物业，擅刘之财谷，惑于死妻，眷眷然不忍割其情，朝昏号泣，已魂魄散矣。妖之来，乘其气焰别本作「衰」。以取之，或为邪物依凭之尔。焦生数年而卒。家人共观焦妻所指之庄，焦生推驴之所，前则断岸，下临不测之潭，四顾閴寂，皆荒芜不可耕凿之地。且人平昔之情如是，岂可为鬼之后，与平昔之情顿殊乎？返昏惑其夫，俾投于深险之岸，溺于不测之潭乎？妻之鬼耶？物之依凭耶？白太傅歌所谓「生亦惑，死亦惑」者也。焦生虽常人，死妻虽常事，书之者，欲使世之君子，无惑溺其情于妇人女子。况生死异之大者，岂可重惑者欤？则道士符，何其神验乎？
　　
　　石中获小龟开渠得蛟卵，掘地得鲤鱼，皆附。
　　洛河出美石，其中时有滑净光莹类玉者，人多取白石舂末，用法合炼为药玉，即皆洛河之所出也。建隆初，暮春月，五六人乘间于洛滨选拣白石为玩物，中有儒家子李元者，得一石，长四寸余，阔厚称之，重于常石，光洁温润，众谓之玉。李将归，置于佛前。经岁，李素与玉工人姓崔者熟，谓工曰：「某得一白石，真玉也。可解治之乎？」崔因往视之，沉吟久之，曰：「谓之为石，即重而且润，谓之为玉，又外状不类。河试治之。」遂以解玉砂截五之一焉。视之，果石之美者也。其截处，中心空虚，有物在其内，微动，崔与李惊讶之。须臾，有一物如钱许大，徐徐而出，即小白龟也。六甲皆具，体瘦而健，骧首引壳，犹犹而行。且石既混成，又周无隙罅，则是龟也，从何而入？李取漆合贮之，日于佛前燃香供养之。人知，求观者甚众，李命数人同送于洛滨，去水三数步放之。龟甲不动，食顷，引首左顾，向水而去。及入水不没，履水逆行，约数丈，渐没入水，遂不复见。龙耶？龟耶？众不之测。太宗朝，浙中进一小白龟，至以银盒盛之。时赵韩王普在中书，余初入密地，韩王取龟视之，中书、密院共覩之。龟长祇可寸余，洁白，亦体瘦，颈微长，如寻常龟，眼目光明，不藏六甲，不畏人。余闻灵龟千载，巢于莲叶之上，盖寿多愈小。入于石者，盖石初结化时在其间，石坚而潜其内。因玉工而出之，盖所谓神物其龙之化乎？开宝初，太祖皇帝将西幸于洛，命修大内，督工役甚急，兼开凿济河。从嘉猷坊东出，穿掘民田，通于巩，入黄河，欲大通舟楫之利，辇运军食于洛下。去洛城二十余里，凿地深二丈余，旁微有润，筑之。中有物，跳跃拨刺，役夫观者甚众。其役徒中有恶少者，讫引手探而取出，乃一头鲤鱼，重六七斤。穴之下，以意度之，更数丈，方达泉脉。鲤鱼在地中，不知几何年，尚如是跳跃拨刺耶？役夫等烹而食之，尤甘美，亦无他异。晋司空食积草内鱼，其味异常，谓之为龙。当时亦食之，竟无他怪，此其类乎？是年，掘地得卵，其大如冬瓜状。弃之水，众谓之龙卵。《汉书》射蛟江水中注：「蛟状如蜥蜴，卵生，项下有白。」则所得之卵，蛟卵也。黄门将作使赵，失其名。总作徒督功。余居洛下，皆当时亲所闻见之事也，故书。
　　丁亥腊月十月七日灯下校，后四日立春，有诏戊子改元绍定矣。
　　
　　
