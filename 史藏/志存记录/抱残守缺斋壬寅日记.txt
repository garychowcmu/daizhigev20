正月

元旦（2月8日） 天气晴暖 早起有风
朝廷变法维新，元旦暖而有风，春气风行天下之象也。与方药雨畅谈，意见相合者多。

初二日(2月9日) 晴
午后入城拜年。申刻沙彪内、哲美森来，因罗沙第有电，沙来议也。药雨明日起身，故射龙虎覆竟夕。

初三日（2月10日）。
黎明，药雨起身，送至门口，兼托以林文德事。

初四日（2月11日） 晴
因昨日陆纯伯约本日来，故候之。午刻来谈。后欲往拜年，已叹“长铗归来兮，出无车”矣。晚间接掷。丑刻，大风甚烈。

初五日（2月12日） 晴 冷 大风。
午后拜年。薄暮至乔茂轩处，遇张玉叔，纵谈无忌。茂轩苦留晚饭。归，复摇掷。丑刻睡。

初六日（2月13日） 晴
游厂甸，购朝珠一串，价八十金。归，移书桌于东间。读《显志堂文》数篇，《时务报》数篇。戌刻，东文开馆。晚跋《史农碑》两则，去腊所购也。本日接程少周信，知股票已签字。接徐卞信，知五层楼之详。接王星北信，知二千金已收到。

初七日（2月14日） 晴 暖
午前，晤高洲君，知英日联盟，中国之大幸也。午后访斋藤，问六款之事，渠亦未得其详。但知中俄决裂，日本助陆师，英助水师，美助兵饷云云。然则俄苦已乎！

初八日（2月15日） 晴 愈暖
午前访哲不遇。午后访刘海南，此人殊愦愦，非办事才也。归，校新得《乙瑛碑》一过。虽较新拓未尝多字，然纸墨殊旧，非近拓也。本日接芝阁信、王星卿信、惇宜信。又，昨日接朱黼庄信。

初九日（2月16日） 晴
午前访哲，值其往谒松中丞，未遇。午刻赵仲宣来，在此吃饭。饭后，往访吴挚甫，不遇。西城拜客，至丁芾臣处小坐。拜蔡鹭卿，出顺治门以归。晚，赵子衡来。

初十日（2月17日） 晴
连日俗见，甚倦。本日决计诸务不作。午后翻阅石鼓文，兴发，临两纸。因将去年所注音释未竟之功卒之，亦一乐也。高子衡来。晚间，拟矿路章程竟。

十一日（2月18日） 晴
午前晤哲君，告知吴楚生将到浙，并取回程若水之转单。午后王筱斋来，因与上田晤面。上田去，因与王议买卖股票事。本日王寿臣录矿路章程并写股票卖据，竟一日之功，甚劳矣！

十二日（2月19日） 晴
午后高子衡未刻往游厂甸，一无所得以归。晚间摇摊。

十三日（2月20日） 晴
临石鼓三纸。

十四日（2月21日） 晴
午后，允孙之夫人、予谷之夫人先后来。申刻至子谷处摊牌九，弃甲戛兵而回。

十五日（2月22日） 晴
早起自城内归。八钟睡，十钟起。聚家中老幼团聚，摇掷至夜三钟止，遵吾家古例也。

十六日（2月23日）
陈绥伯借地作诗钟主人。起手予拈得主考，第二课因得元连任，第三课又因得元连任。一日主考一人连任，虽游戏事亦甚难也。

十七日（2月24日） 晴
早起，沙彪内来约，午后同至美国府。午后先至李季皋处，因渠昨日来云有话说也。次至沙处，次同沙至詹美生处。未至高子谷处，遇子詠。

十八日（2月25日） 晴
午后至外务部晤瑞宝臣，谈甚鬯。晚间归读洋书。下午李崇山。

十九日（2月26日） 阴 
午后谒仁和。晚发凌述之信。昨日作大哥、芝阁、朱黼庄三函。夜间雪。

二十日（2月27日） 晴
午前以所闻告知哲公。午后往义善源商议买票事并约筱斋来寓作据。钧叔转借二千元送去。

二十一日（2月28日） 晴
本日试尝玉楼春，味平平。虽不甚佳，尚在可吃之列。因子詠约四点钟在宝珠家吃饭，届时往而子詠未至。少停，三高至矣。七钟入座。饭后因闻子詠告我皓田之言，有如巨霆震耳。归已十二钟。撰东三省章程。

二十二日（3月1日）
清晨，送银条至哲君处，看其发电往伦敦。旋至沙彪内处。归已一钟矣。适子谷至，遂同往宝珠处吃饭。亥刻归。

二十三日（3月2日） 阴 有风
本日为陈子庄主人诗钟会，计四课。予三作宗师，双元一宗师，元二考，运可谓盛矣。凡三得头标也。

二十四日（3月3日） 晴 有风甚大
午后至高洲、威大利两处，为仲伯介绍也。末至西堂子胡同。先至仲平处略谈。未至子衡处。

二十五日（3月4日） 晴 有风
早起，沙彪内来约午后三钟至詹君处。午后赴约并至祁罗弗买椅子六张以归。末至王钧叔处。本日宜古斋送《天发神谶》来，旧拓本，几于乱真矣。

二十六日（3月5日） 晴
早起，送银票至哲美森处，并作押据致王筱斋。午刻祁景沂来。午后赴郑延卿之约，座中有徐次舟。

二十七日（3月6日） 晴 暖异常
午前杨朗轩来。午后丁问槎、赵子珩来。下午王筱〔斋〕送万金支票及子詠之两千金来。薄暮，赴子若之约，因闻盛有电来云，改路须俊芦汉路成再定准，驳直疯谈矣。托其问仁和其意云何？

二十八日（3月7日） 晴
午前往哲君处，略坐。又至詹君处略坐。早间，接子谷信，知盛君之言仁和大不谓然也。午后，子谷来，送硝局章程，托拟之。申刻，赴刘竹溪之约。坐中有丁芾臣叔侄，又有李姓号云从。闻其金石之学甚精，盖久与潘、王、盛诸君相周旋者。论古所卖礼器属其鉴别。据云乾隆拓本已甚精矣。

二十九日（3月8日） 晴 大风
午前，拜胡芸楣，见之。归，庄幼已到。今日为二陈送行，兼坐诗钟也。予第四课得元眼花，在一边又双眼。前课左右前四名予得其五，然尚未得一边之元眼花，同考者十五人，得甚不易也。

三十日（3月9日） 晴 暖异常
早起高洲来，约三钟来。午刻，祁景沂来。三钟高洲来。予衡、子谷来。因昨日中岛来云橡村有病，往看之，已愈矣。馈以十元，因其近日甚窘也。

二月

初一日（3月10日） 晴
午刻往谒胡芸楣，未见。早起，彭伯勤送结来。未刻，至詹美生处鬯谈。旋至高子衡处。晚归作药雨函。

初二日（3月11日） 晴 暖异常
午前至胡处，晤张蔚堂。至哲处，告以外部驳盛电。归，饭后先至詹处。旋至外部拜瑞鼎臣，值其忙，未候。至子谷处小坐以归。中岛送骨灰章程来。

初三日（3月12日） 晴 暖
午后三钟，同青城往拜内田夫人，谈至六钟归。值李佑三来，王伯恭由扬州来，高子谷来，丁仲丹来。上田来送骨灰样子也。中岛来。晚撰公慎书局章程。

初四日（3月13日） 晴 暖
午前至哲处，告以昨日之信。午后拟拜马军门，先至子衡坐片刻，同往。马已往荣相处，文案何君亦不在焉。归，顺道访东卿，值中岛于门，知已出矣。归寓，樊丽泉在，将部照交其代办引见，约须二千五百金已外。本日接楚生来函。昨日当中岛撰骨灰合同稿，又撰书局章程，神劳不能成寐，故今日以静息为宗也。

初五日（3月14日） 晴
午后，拟拜中岛真雄。陆纯伯来，久坐。旋王伯恭来。薄暮至新泰厚，取回颜检斋借据，二十年痞块今日方除也。

初六日（3月15日） 晴
午前，李佳白来，携其四岁儿至。午后至张蔚亭处小坐。复至高子谷处坐片刻。为访威大利不遇，归。晚间正文斋送《金石苑》来，索价二十不得减，留之。去年买一道帖，签题《常道观碑》，检金石书不可得。今日随手翻阅，见其题为“唐元宗赐青城山张敬忠勅”。前日有云恐是他碑题名，今始恍然矣。

初七日（3月16日） 晴
早起至沙彪纳处，为西山、仲瀛二事。归寓，子谷来，知瑞君之说。午后访子詠，遇伯弓小坐，同往焉。晚读东文，今日甚觉其难，盖有一日兴之到否也。

初八日（3月17日） 晴
早起至哲美森处，告以昨日与子詠所商办法。归寓作筱斋信，因转单只有四纸也。子衡来。薄暮，廉惠卿来，丁仲丹来。跋《常道观碑》一段。《金石续编》亦载之，盖嘉庆年间始有人拓之也。

初九日（3月18日） 晴
李云从送元拓本《孔羡碑》来，又道光拓本《张迁表》。论古送一《史晨后碑》来。亦明初拓本也。《孔羡碑》惜其缺首叶。

初十日（3月19日） 早起雨
午后至沙君处，为议西山合同也，并闻威君有约，即往访之，谈良久，威君并托代购其用书籍。晚间作家兄信，为义使商充参赞也。

十一日（3月20日） 阴
午后王伯弓来。申刻，往拜赵仲宣，不遇。过永宝斋，取“姞氏敦”以归。

十二日（3月21日）
早起，大雪满庭，致足乐也。临《石鼓文》一叶，《多宝塔》一叶，释《澄堂帖》卷一竟。

十三日（3月22日） 阴
午前，拜贻霭人，谈甚久。归寓，郑幼平、龚仙洲来。本日，诸人为二陈君饯行也。略作诗钟两课。连日人甚不适意，今日尤甚，头微痛。

十四日，礼拜（3月23日） 晴
哲美森约吃饭。座客则梁镇东、黄秀伯、子詠、伯渔及予也。

英国政府去年批准在曼知斯达与利窝不儿之间铺造单轨电气铁路，其法系英人伯尔氏所创，此次开行，每百二十清里仅费二十分钟。人工之巧，愈出愈奇。（本日《顺天时报》）

十五日（3月24日） 半阴
午刻丁仲丹来，未刻王伯弓来，申刻高子衡来，鬯谈心性之学。

十六日（3月25日） 晴
午前至哲君处，问覆河南电。午后，往大街瑞蚨祥，买玻璃当子，又买初花眼镜。至公慎书局、华北译书局买书数部以归。

十七日（3月26日）
晨起，赴象房街拜张燕谋，谈二时之久，人格明亮。出城至玉楼春。午饭后适丁问槎来，同啖。后至工艺局，坐谈良久。有孙静□、盛子□在坐。过樊丽泉谈本日不能办验看事。归寓，橡树夫人在焉。薄暮，王筱斋来。上灯，冯公度同魏藩宝来，痛谈至亥刻止。

十八日（3月27日） 晴
午前至哲处，告之张君所云，并请其写出转单。当同往英署巴君处签字。回寓吃饭。丁仲丹同李企农来，坐良久。骑马赴子衡之招，试骑也，竟未坠。李仲平在聚宝堂亦来招，云有要话兼扰云。

十九日（3月28日） 阴
午前，高洲同岛川来。午后至外部而瑞君未到。至子谷处少坐，兼访威君。值沙君于途知威已赴天津接新使矣。读《译书汇编》之《理财学》二本。论理之精，译笔之絜，均甚佩服，惜未终而止矣。

二十日（3月29日） 晴
午前未出门。归寓，买得《白石神君》一轴，似甚旧，而李云从亦定其为乾隆拓本。然与所藏道光拓本校之，未尝多一字也。惟精神似较足云。又《尹宙》一部，均系明拓本。以新本较之，则碑下左角所缺之数十字均全，想为明拓无疑矣。下午，拜顾亚蘧，未遇。约赵子衡同赴玉楼春晚饭。归，接江忼父函。渠住二道口围上坡译书局内。②

二十一日（3月30日） 晴
闻柯瑞（29）君来，将往拜之。值顾亚蘧来鬯谈。午后遂先至沙彪内处。沙云，本日为耶稣复生日，哲、柯均未必在家，可勿往也。遂归，临《多宝塔》一纸。而阎成叔来，谈至八钟半去。本日买得一铜器，不识其名。遍查《博古》、《考古图》及《西清古鉴》，皆无其款。

二十二日（3月31日）
午前晤柯君。午后，因翰文斋云有大鼎，因往兴隆店观之。其人外出，不能见。而值别家卖货一观焉。见一小铜几，花纹甚古，为东洋人买去。予得千秋万岁瓦一片、唐四灵镜一具、作旅宝小鼎一个、古玉两片以归。本日买《韩仁铭》“君谓”二字未泐本一，《鲁峻碑》一，皆乾嘉拓本也。

二十三日（4月1日） 晴
午后复往兴隆店一览，即往王孝玉观察晤谈大概，复至贾子詠处略坐。归寓，跋《孔宙碑》一段。送来者凡三本，以其“□日”之“□”字为证，新拓已全无形迹，道光拓有小半字，乾隆拓则大半字也。夜，大风甚烈。

二十四日（4月2日）
午前，子衡送新章来。午后拜瑞君，未晤。拜二王，皆未起。回寓，发柬请客。本日大风犹未甚衰。昨买一六朝帖，不知其名。查《金石续编》知为《邓将军碑》。前日原君锡所得三代花纹瓶已归予矣。价百八十金。

二十五日（4月3日） 晴 仍有风
午前拜瑞君，仍未见。往贺张大臣新居，至子衡处小坐。归寓，发上海信。丁仲丹来。朱麓庵来。本日在便宜坊作主人请王孝禹也，鬯谈至予初归。

二十六日（4月4日） 晴 风息
午后至公司与哲、柯二君定委员薪水。方鉴轩一百两，又夫马费九十两；叶鹤卿薪水七十五两，又夫马费九十两。方专管铁路，叶专管矿务。今日有人送明拓《乙瑛》、《史农》两碑来，暇即摩挲，致足乐也。

二十七日（4月5日） 阴
午前王伯弓来，钟笙叔来，留吃午饭。饭后陆纯伯来。未刻，往拜赵仲宣，未遇。闻兴隆店大鼎已拆包，往观之。购阮文达斋候垒卷予以归。值王孝禹君于途，同归。请其鉴别诸帖，《礼器》、《史晨》、《乙瑛》皆明拓也。《鲁峻》一本渠亦称系明拓并称极为难得云。酉刻赵仲宣来，谈良久。晚间雨。

二十八日（4月6日） 阴 有风
晨起，将翁题《瘗鹤铭》旧拓本形式录录于裱本上。沈兰生来，因令其将未照铜器补照之。临《史农碑》二纸。

二十九日（4月7日）
乘二车赴天津。出栅，东洋车覆，口鼻微伤。然颠仆之后，头旋晕。扶起，足不能立，若在极颠播之船上，约十多分钟方略定。可见脑筋之不可震动也，可畏哉。到报馆吃点心后，同赴印字馆，观其刀焉。买漆盘数具，小说数种。值徐麟臣在坐，同往吃番菜以归。是日着棉衣，冷几不支。

三月

初一日（4月8日） 有风 寒
因衾薄，夜眠未安。晨遂卧，至午初起。中根、山下均来谈。饭后同麟臣入城看古罍，无足重。而张景韩者有一角，疑似飞燕角盖之底也。不能忘情，再三商之，渠非八十元不售，托麟臣经营之。申刻至领事馆。晚间鬯谈。

初二日（4月9日）
清晨，赴车栈，值浮桥开关，坐船过河。无东洋车，又恐误车，奔赴之，两足疼矣。归寓，若无所着者然。临《大观贴》二纸，《史晨碑》二纸。
由天津至北京，相传二百四十里，其中某栈至某栈若干里不能知也。此次以时刻计之，可以得概矣：

九点十分开天津，十点五分至杨村；十一分开，十一点二分至落筏；七分开，二刻八分至廊房；三刻开，十二点一刻十三分到安定，二刻开，一点五分至黄村；十分开三刻至丰台；七分一，二点一刻至永定门杈道，二刻五分至前门。附表：

天津——55杨村——51——落筏——31——廊房——28——安定——35——黄村——35——丰台——23——永定门——20——前门（278）

初三日（4月10日） 晴 有风
午前进城，车塞于崇文门者两时许，返驾。饭后，祁景沂来，王筱斋来。临《礼器碑》两纸。石鼓文两纸原君锡送角盖来，又叔作姒彝、虎符一。接赵森甫信，云一寄镇江西门外大街宝塔巷，一寄湖北省城武备学堂。李云从送丁芾臣之六爵杯来。

初四日（4月11日） 晴 有风
午前迂道前门至公司，告知义善源事定，并告中根拟办小火船事，柯君甚为欣然。归寓，急作函与中根君。昨日山下归。午后李崇山来，松甫来，高子衡来。临《礼器碑》二纸。钟笙叔癸巳，其尊翁丁卯孝廉，与高瑞臣两重世谊。

初五日（4月12日） 晴 风息
至沙彪内处，为詹事，兼为高事也。加信业已写妥。归寓，邱于蕃来，纵览金石、书籍、字画。赞善允之。接达紫忱来信，仍寓芦台北街旭东栈间壁。于藩纵谈至十点半钟去。

初六日（4月13日） 晴
午后，拜李崇山，借其《岳麓寺碑》以归。至工艺局。末至王孝禹处，观其所藏《曹全碑》，所谓出土本也，字如白玉，墨若乌金。又观其宋刻《书谱》，较安刻本字多而纯，是筋体，至可宝也。

初七日（4月14日） 晴
午后至高子衡处，将其义善源借款一并取回。作扬州信，又作上海赎当信，作药雨信。午前徐麟臣来，宝瑞臣来。午后陈少湍来。

初八日（4月15日） 晴 甚暖
晨起，临《石鼓文》一纸。午刻赴顾亚蘧之约。今买铜器数事，闻盛伯义家物也。九品皆精，致足乐也。王星卿来谈至戌刻去。添伯弓所撰稿子。

初九日（4月16日） 晴
连日之暖至七十余度，市人多著单衣。午前，沙镖内来。本约詹美森两点后会晤，伯琦忽然病痃，遂赶紧吃饭，至詹处谈大略。两点半至公司，哲美森亦于今日归也。略谈，哲赴外务部。予归，乔茂轩来。酉刻至义善源。回，看吴芷舲，谈至八钟，赴子詠恒德堂之约。

初十日（4月17日） 晴
午前，赴公司与哲美森议豫丰公费事，拟提百金给楚生为津帖。午后袁君锡来看铜器，赞赏不置。

十一日（4月18日） 晴
午前，同詹美生谒见张燕谋，旋赴公司，定洋人华字名。清晨，青城有震动之势，故午后未出。申刻，邱于藩来，丁仲丹来。王筱斋谈至亥刻散。检阅拓片一过。昨日原君锡与我之金拓片粘于本子上，讫，钟已一下矣。

十三日（4月20日） 晴③
本日礼拜，无所事事。茹古送《天发神讖》来，留阅之。午后待樊丽泉未至。陈之庄同龚仙洲来。高子衡来云，钧叔约六点钟德国饭店。到时钧尚未至，即回，惧熬夜也。本日临《礼器碑》阴四纸。

补十二日（4月19日） 晴
午前王筱斋来。本约同赴公司，据江伯虞，哲已往万寿山，遂辍。晚间，用盐强水去铜绣，竟如青天云净，亦一乐也。

十四日（4月21日） 晴 有风
天气退至六十三度。十一、十二日热至八十度。晚间退至六十度。午前，同王筱斋至公司谈汇费事，大致可成。午后，沙彪内来，王孝玉亦来。遂往琉璃厂看宜古斋所裱帖。便道至寄观阁买张叔未分书对一付，为汪小米所书，致可爱也。又在茹古斋买吴让之四体字屏一付。

十五日（4月22日） 阴
午前至公司，值叶、胡皆在，与谈凌述之事，大约薪水可加至六十金，并为股票签字也。午后冯公度来，遂同往公慎书局，取新书数种以归。论古斋午前送《砖铭》来，缺廿馀字，然精本也。

十六日（4月23日） 雨
至公司，为哲君明日赴津也。斟酌义善源合同。午后接安仁来信，云覆信寄省城广润门外福裕亨钱庄收下汇寄安仁也。

十七日（4月24日） 晴
午前中根、上田来，当约之明日午饭也。午后拜毛亲家太太。顺路至杨子嘉处痛谈。连日手伤不能写字，然勉为之。作致韩子实信稿，并方鉴轩信。

十八日（4月25日） 晴
午前，胡少樵来。午刻所请之客俱到。昨日张宝廷自天津来，所买马景韩三角携至，急取角盖试之，吻合，一大喜也。今午适沈髯翁至，出席上示众宾，并告以巧合之故，皆拍掌称快。

十九日（4月26日） 雨
知哲君尚未往天津，晤谈胡少樵事，为支方鉴轩薪水百金以归。午刻，丽泉来云鲍心如不尽绪，须往托吴芷舲。午后至芷舲处，旋往伯弓、子詠处略坐。归途遇芷舲自鲍寓归，云有吏部覆片可行。

二十日（4月27日） 阴
午前，彭、樊、王三君来。彭云鲍须看吏部核准照，樊约交彭也。马小眉有电汇之款来。午后张君小浦来，大学堂之总办也，云李君希圣约一半日来。邱于蕃来。本日王钧叔约吃晚饭，陪甘、詹二君也。不能出城，至高氏昆仲处谈通夜。天明后六钟归，寝。

二十一日（4月28日） 阴
早起读《砖塔铭》，昨日所买定也。午刻王伯弓来。未刻同赴同丰堂。晚间归。

二十二日（4月29日） 晴
早起，往威大利处，值其往观回銮，遂归。午后防高促瀛来，未出门。翻阅金石书籍，致足乐也。吴楚生到。

二十三日（4月30日） 晴
此两日稍暖，然早晚尚御棉衣。午前晤威大利，略谈。吴楚生来寓，痛谈至未刻。因论古约看书籍，取《十六长乐堂金石》一部，又《吴平斋印谱》一部以归。昨日所购之《智永千文》，据云宋拓，恐未必然。


二十四日（5月1日）晴
早起，茹古益珍来，还其帐。晋古送一彝来，文曰“禾白作父乙宝尊”。午后谒王相，未见。王孝禹有信来，因至西堂子胡同与父衡一谈。归寓，读《十五小豪杰传》，写书签。

二十五日（5月2日） 晴
早起，有何君来拜，楚生之戚属也。楚生昨日移居本寓。午后至琉璃厂有正书局并至论古斋，拟买《吴都文范》也。昨晚读《徐节孝集诗》，不甚佳，而语录颇多精语。今晚读《查初白续集诗》，不如前集远矣。

二十六日（5月3日） 晴
午前至公司，同楚生去也。兼往威、沙二处。晚间至王筱斋处，为其相约也，因吴芷舲有决计撤回印结之说也。下午读汉碑，取二月间所购《孔彪碑》与新本相较，有天壤天别，盖国初拓本矣。

二十七日（5月4日） 晴 暖
拟同楚生至英署，因礼拜而止。午后高仲瀛老伯来，谈片时去。本日将寽金彝买来，把玩久之。其文字之精当在史农亚也。

二十八日（5月5日） 晴
午前同楚生至英署，值甘赴马场未遇。予至公司，告知伯虞甚病。归寓，为措银翘散与之服。读《说文古籀补》一过。

二十九日（5月6日） 晴
午前，同至英馆，值甘君畅谈，因萨公使有事，未见。午后方药雨来，因伯虞病转入少阳，阳明，热甚，为拟小柴合虎服之。薄暮，大汗出，昏糊稍解，夜得安眠矣。王星卿来，谈至亥刻去。

三十日（5月7日） 晴
此数日天色昏黄，风霾不辍，想因广宗战事也。午前至公司斟酌四川章程。复外部信稿。午后陈少湍来，嘱诊伯虞病，并告以所服诸方，陈云极善。伯虞病势虽重，然连日邓嘉生诸君意见相同，或不致有他故乎。

四月

初一日（5月8日） 晴
天气晴明为近数日所未有。前日丑刻，次媳生一女。今日三朝，为取名平安儿。午前至公公司，为将四川章程改定也。今早药雨回津。午后李亦源、张筱浦、李汝真来，王伯弓、高子衡来。

初二日（5月9日）
早起至公司，送外部信也，并告知浙事将举办，兼论秦事。午后则专候陪医矣。伯虞病已大有起色，而次媳病仍悬悬也。

初三日（5月10日） 晴
午前，姜颖生来。午后至高子谷处。酉刻至喜鹊胡同，候至七钟未归，乃返。今日次媳病稍减。晚间橡村夫妻来辞行。程绍周寓葑门内严衙前督销总局。本日午刻，长媳生一女，落蓐不啼盖死于腹中者，亦危矣哉。

初四日（5月11日） 晴
午前沙彪来，午后詹美生来。申刻，往官书局无遇。至湘乡馆，值野秋尚书亦至，略谈。知大学堂地基已定，并云旧日之大学堂将改为中学堂。临《礼器碑》阴四纸。

初五日（5月12日） 晴
午前，詹美森来。午后，吴少渠来，未刻，子衡来。申刻，往喜鹊胡同谒王相，见之出城。晚间王筱斋来，杨友三来。一日间除会客外毫无一事，殊可笑也。临《礼器碑》阴三纸。宜古斋送六朝碑来。

初六日（5月13日） 晴
午前邱于藩来，为赴审定字画之约也。午后同张宝廷往詹美森处，约同赴东华门内看铜器也。有卣二事，皆极精，小卣破于腹如胡桃大，对铭约有六、七十字，大者约十余字。索价二千金，为之浩叹而已。归寓，于藩检过字画二百九十余件。

初七日（5月14日） 晴
午前同于藩检字画约百件。午后阴霾，至两点半钟，红黄之色自西来，至三刻几于昼晦，屋内悬字不能辨。三点初落雨数点，霾解，有雷隆隆然。三点半天地复清。赵子衡来，张喤声④自天津来，达紫忱自芦乡来。八点钟，字画检毕，计联五十余计，屏四十余付。

初八日（5月15日） 晴
午前，詹美生来约，因无翻译，却之。午刻沙彪内来。午后于藩归。申刻又起风，予入城访钧叔。前日陈享仲来函，嘱往拜钟君崙，号毓初，新分吏部者也。

初九日（5月16日） 晴
接家兄来信，张香谷所携也，并《韩文百篇编年》四十部。午后至西单牌楼恒德堂看铜器。有一具大敦，确系三代器而字被人铲去，略余痕迹而已。晚间在玉楼春吃饭后至王孝禹宅中，子初回。

初十日（5月17日） 晴
卞子新至。本日未出门。大黼所生之女于昨夜休矣。昨日达紫忱来。午后因与籽莘、紫忱讲学，约其明日吃饭。

十一日（5月18日） 晴
午后王寿萱来。王筱斋持股票来，因作长电致焦乐山。晚请客，张声喤、吴楚生、卞子莘、达紫忱也。饭后谈至丑刻始歇。

十二日（5月19日） 晴 异常暖
午前接罗叔耘来函，并赠我唐人写经两叶。午后作罗覆函，并致家兄函。申刻，回拜王寿萱，值邱于蕃、张香谷皆在座。薄暮，往拜王星卿，知已赴天津，明日尚须赴保定，约十六、七回也。亥刻大风。见邸抄，肃王派督修街道工程管理巡捕，今年之一快事也。

十三日（5月20日） 晴
早起，撰条陈拟上肃邸。午后高子衡来。至詹美生处，告以善后事宜均托子谷矣。

十四日（5月21日） 晴
午后均叔来，为议楚生股票事定，亦一快事也。

十五日（5月22日） 晴
王伯弓来，早起往英署签字，兼往日署谢牧田君。午后袁子壮来，王筱斋来。

十六日（5月23日） 晴
午前，至公司取转单，遂至酉堂子胡同午饭。未刻，同子谷至詹君处。

游沪

十七日（5月24日）
辰刻起。论古斋送帖两本来。一为《东海庙残碑》，题曰“天下无二本”；一为旧拓《嵩山三阙》，各索价千金。惜行色匆匆，不能细读也。急赴火车栈。送行者上田、松甫、山下、楚生、仲丹、子新、宝廷等。遇侗将军，亦送客者。嘱交四十元给锐雨生。五点到天津。晚，微雨。

十八日（5月25日）
辰刻起。桂生往买船票，九钟尚未归。沈虞希力言本日“安平”不开。嘱仆人束装俟之。未几，桂生回，云船下午准开。遂匆匆赴车栈，幸未误。十一点后到溏沽上船。同船者为那君、毓君、宪君、祁君。宪字令之，祁字□庄。五钟启碇。

十九日（5月26日） 晴
十钟到烟台，四君皆去。五钟开船，七钟三刻大雾，八钟一刻渐清，三刻则甚清，船亦不放气矣。行船章程，遇雾，行者放气，停者打钟，免相碰也。九钟后，星斗烂然。十点二刻船又放气。起视，雾气又浓合矣。考验每放一气，隔二分钟，气之长十秒。十二点又不放气，约两小时。二点雾又起。天明，风起，雾散。

二十日（5月27日） 阴 有风
船颇颠簸，虽不至呕吐，然甚不适，两餐皆强勉食之。日间睡，夜不成眠，亥初睡着，尚未沉也。

二十一日（5月28日） 雾
八钟停轮，九钟雾解。船行少顷，见佘山。一钟三刻进吴淞，二钟三〔刻〕至海关，十分至马（码）头。无空泊，河中乘小划上岸。先至大哥处，略谈。往衡氏处，知佛保死，往哭焉。晚饭后至罗叔耘处，读其东洋所得唐人写经及仿宋各种医书。出金石拓本，使伯斧纵观之。

二十二日（5月29日） 雨
昨夜奇暖，今骤凉，寒暑针降至六十余度。巳刻，随大哥至半园吃汤包，遇王厚甫抢作主人，略谈半刻。盖筱斋之弟也。午后，至义善源，不遇焦。又至公司晤哲美生，适接道口电，有阻挠开工之说。青城首饰托其携带。复至芝阁处畅谈。晚，夏需臣约叙于王金凤家。

二十三日（5月30日） 阴 雨 寒甚
偕家兄至制造局，已知黄、蒋诸君皆在也。至，则见四芗，知即住局。石溪丰神如故，黄、蒋除略有白须外无老像。朱莲峰、杨蔚霞皆在焉。怵怵之雨与清谈相应答。六钟归，大哥嘱在谢三宝家晚饭。需臣复翻至王金凤家。归，已钟鸣一下矣。

二十四日（5月31日） 晴
邵依克、焦乐山、徐月楼、于继美均于午前来。约邵午后晤谈。遂同焦、徐至九华楼午饭，月楼会东。两钟至邵处，诸事议妥。归寓少憩，至林、蔡两处略坐。赴芝阁贺玉容家之宴，后看马戏。

二十五日（6月1日） 晴
早起即至愚园，应实君之约也。凡两席，老辈九人，中辈十人，议作《愚园雅集图》。饭后至天仙看四班会演。晚，宴于周桂香家。

二十六日（6月2日） 阴
至邵依克处，告以改写票式。午后至制造局。晚归，接北京电云青城病诊。虽明知其无恙，心不能不为悬悬。幸诸事已略有头绪矣。

二十七日（6月3日） 晴
午前与于继美商办捐局事。午后至瑞嘉洋行与邵依克斟酌合合票据事。七钟至礼查晚饭。宫室之精，肴馔之美，为沪上西馆冠。饭后看马戏，皆邵依克所请也。是日十一钟，继美请在一品香晤龚君景周。

二十八日（6月4日）
午前，至义善源借款，知绍周来。午后至制造局。黄三先生述梦，云升至极高之区。戚先生云：至此地位，盛衰二气俱脱粘矣。赵明湖衰气未脱粘，屈平之流也；刘□□盛气未脱粘，苏、张之流也，皆不可升孔孟之堂。闻之警悚。为夏需臣筹款不成。姚砚耕请在王金凤家。先会诸善士于聚丰园，结清欠款。

二十九日（6月5日）
见日报，“新济”初一开，甚喜。即往招商局定房间，云尚未进口。“新丰”初二开，决计附“新丰”矣。午后在大哥处闲谈，议华公司事也。复至公司签义善源字。

五月

初一日（6月6日） 晴
清晨，赴徐园布置一切。十一钟，黄、蒋二公暨诸同人均至。饭后，看张园猫儿戏。散后，黄三先生约同浴。晚至九华楼，毛公同罗达衡在焉。吃扬州面，甚佳。赴天仙观剧。本日改一出，点一出，计用洋六元。

初二日（6月7日）
早起，赴瑞嘉，取要件，并托其用德律风定舱，后至义善源结帐，并交签字票据。午后赴制造局辞行。汪穰卿约在稚香馆晚饭。

初三日（6月8日） 晴
午前在罗叔耘处畅谈。午后与家兄畅谈。晚看马戏，同芝阁也。

初四日（6月9日） 晴
早起，颜玉春来。巳刻，赴丰斋，遇砚耕，得饱啖肴蹄。午后复至制造局。晚饭后上(船)，叔耘在焉。

初五日（6月10日） 晴
三点半开船。曙色微茫中见楼台村树另有一种清气，致足乐也。四钟成睡。醒来已十钟矣。舟过佘山。

初六日（6月11日）
一钟醒，不成寐，拟看日出。见东方有黑云幕海，未几大雾。下午，三下钟后雾散。六钟至成山头。夜一钟至燕（烟）台。同船者，一为梁允恭，福建知府；一为□侠石，福建道，均广东人。本日时雨。

初七日（6月12日） 晴
六钟舟人促予起，日医生来矣。七钟来验，一望而已。一点开船，二点后雨。因困，略睡。梦至一高楼，月三立于侧，云：再上为催速转佛之居，黄三先生见过，作颂赞之矣。予升梯入，见佛紫面，大口，厚唇，与予握手为礼。予亦作颂赞之曰：“天旋地转，有常度兮，不可催而速也。日月运行，寒暑往来，有恒节兮，不可催而速也。圣人去矣，人心弊矣，世运之转，不可缓也。我佛慈悲，其催之乎，吾之望也。吾人业识，痼蔽深矣，吾佛慈悲，为我转之，吾所求也。克转克速，我佛慈悲，弗敢忘也。”颂成而觉。五点到竹山。

初八日（6月13日） 晴
十钟半至溏沽马（码）头。六钟，舟人又催予起。医生至，船外验病也。行李起至车栈，刘贵来接。予在和成栈小坐，吃饭两碗。火车十二点三刻十分到，一点十分开。轮船时刻较火车快二刻焉。火车行甚速，于七点到北京。知昨日大雨。

回京

初九日（6月14日） 晴
午前，清理书案。午后至公司晤哲美森君。复至西堂子胡同晤高子谷，因知路矿局情形。

初十日（6月15日） 晴
午后晤詹美生，并告以布置一切之处。

十一日（6月16日） 晴
午前，至日本使馆牧田处，遇其井师云：目下已穿五井。使馆一，日本兵房二，东四牌楼十二条胡同一，法国兵房一。现在五城学堂请其开办，即兴工云。未刻回寓，晤属伯厚君，谈甚畅。下午拟出门，而阴云挟黄霾之色自西来，遂止。五钟半，昼若晦，与四月初七日相仿。至六钟而大雨，至三刻雨止。

十二日（6月17日） 晴
晨起，赴沙彪内之招，为赔款事也。续至哲君处，为子衡照会事，不克如愿。遂至西堂子胡同吃晚饭。饭后出城，先至工艺局，慎老在焉。复寻王星卿，已回沪矣。访伯弓，适仙洲在座，遂约同往便宜坊过王孝禹，不遇。

十三日（6月18日） 晴 热 寒暑针至九十度
午前就席达候诊病。午后避热，至四钟同仙洲往晤詹君。三钟王筱斋来，七钟去。

十四日（6月19日） 晴
因昨日疮甚痛，今日决计不出，摩挲古玩而已。午后子衡来，晚间与楚生畅谈。

十五日（6月20日） 晴
午后，胡茀卿来。午前小田桐及森井同来。跋《颜鲁公表》一段，读《贝清江诗》。未刻九十一度。傍晚风，凉。

十六日（6月21日） 晴 暖 较昨日稍杀
午刻涂伯厚来，闻西山事，京兆已委吴牧畬查办。晡时，接天津汇来京松八百两，送义善源，并汇二百金至天津给达紫忱。

十七日（6月22日） 晴 时有云
下午雷声隆隆，后丁仲丹来，知前门西大雨。高子谷亦来，薄暮去。午后陈少湍来，归义善源之款，已请其面结矣。晚接药雨函，知《大公报》出而《新闻报》飞涨，亦一奇也。阅《列朝诗选》，体例甚佳，所选亦精。

十八日（6月23日） 晴
午前至公司晤哲君。未刻涂君来问地名，云有三处查不出。申刻，正拟入城，伯弓来。告以已约仲丹在弓处相晤。遂入城至詹处取地图以出。至南横街，仲丹已先到。候至八点半，涂未来。遂偕丁、王至便宜坊，涂亦至。饭后将行马逸，至十二钟始抵寓。青城头晕，呕吐数次，服藿香丸乃至（止）。达紫忱自天津来、相左矣。连日天气不甚热，八十四、五度而已。

十九日（6月24日） 晴
午刻，涂、丁二公至，入城拜吴公，未见也。因作函致二高。下午子衡来，仙洲亦来。今日请房星桥为伯虞看病，因示以疮，房为敷药，云十余日可愈。论古又送《嵩山三阙》来看，古气盎然，殊可爱也。澄云阁送汉印三本来，索价三千五百金。

二十日（6月25日） 晴
先后至李玉田买笔，后至便宜坊，涂君已至。稍缓，吴君、子衡相续至，谈事尚顺。饭后同仲丹至义善源取百二十金付之。晚间，高文卿来，谈至夜子时方去。连日天皆时阴而气候甚凉，早晚恒七十余度。

二十一日（6月26日） 阴
午前，山本同森井来。午后拜上田，兼往《顺天时报》馆，拜小田、森井、山本、坐谈许久。至于芾臣处畅谈，观其新买方鼎，携三家彝拓片以归。

二十二日（6月27日） 晴
饭后，至公司，谈英君主病势甚重。出城，王筱斋适来谈汇款须请护照一纸，允之。子衡来，严吾□来谈金矿事。方药〔雨〕自天津至，中根与焉。

二十三日（6月28日） 阴
午后，至公司为筱斋托护照，哲君允诺，云須礼拜一方能办事也。晚，中根来，与药雨谈，到丑刻方寝。夜大雷。

二十四日（6月29日） 晴
午后至寄观阁，为看房子事也。同至半截胡同看房，间口太小。其花园住客即劳凯臣也。据云，其它昔为何文安公故居，后归徐寿蘅侍郎云。至官书局拜张、赵、魏，俱外出。晤王建斋、常伯琦，如是而已。

二十五日（6月30日） 晴
早起，方药雨已去矣。午刻宝瑞臣来，吃饭，去。又至公司催护照，据云公文今日已去，礼拜三当有回文也。

二十六日（7月1日） 晴
连日天气渐暖热。早起闻狗儿吐泻，急令服藿香正气丸。午后泻止。本日出门，厩中之马病死。楚生约明日拜易实甫。肄雅堂送《全唐文》来。

二十七日（7月2日） 晴
哲君来函，云柯瑞电称汇款未收到。函嘱筱斋电催后即同往鹁鸽寺拜易实甫，未遇。同至子衡处午饭。未刻至第一楼东妓馆。申刻至青柳馆吃饭，听曲。酉刻至詹美生处。回寓后，一时许，子衡同吴石腴来，谈至子刻，子衡归而石腴止。本日热至八十九度。

二十八日（7月3日） 晴
四点至义善源。五点至宝珠家候客，兼至兰馥、翠云还帐。七点钟，客陆续至。莱甚好，张智所撰（馔）也。回寓，钟鸣一下矣。本日寒暑表至九十二度。

二十九日（7月4日） 晴
本日热甚。前日刘升病疫死，服藿香丸三粒并针刺均无效，为厚殓之。今日送斌等同其亲戚送至江苏义园□焉。下午因楚生之招，六点赴百顺胡同，时子若已至。座客到者为陈小山、式如、陈梅生、何棠荪。何最后至。楚生之妓名金喜。楚撰联赠之云：“恍经桑海摩金狄，又对梅轩绘喜神”。予赠一联云：“千金难报周旋密，小喜何妨唐突多”。

六月

初一日（7月5日） 晴
早起赴公司，知又汇银五万至豫，并知汇丰耒电，舍非尔病势甚重。天甚热，未申之交至九十七度，京师从未有也。即因青城病，又避暑，不出门。下午王筱斋来，明日赴豫也。读碑看画，因暑得甚乐焉。

初二日（7月6日） 晴
避暑未出门。晚间丁仲丹同龚仙洲来。戌刻王仁楷送程军门信来。本日极热，至九十七度半。

初三日（7月7日） 晴
午前至公司一行。天气极热，几、榻皆温，申刻至一百○四度。坐广厦中汗出不止，苦力谋生者其何以堪！读《升庵诗话》。“门外猧儿吠，知是萧郎至。划袜下香阶，冤家今夜醉。扶得入罗帏，不肯脱罗衣。醉则从他醉，犹胜独睡时。”此唐人小词，八句而四转折也。《丽情集》载：湖州妓周德华者，刘采春女也。唱刘禹锡柳枝词云：“春江一曲柳千条，二十年前旧板桥。曾与美人桥上别，恨无消息到今朝。”此诗甚佳而刘集不载。

初四日（7月8日） 晴 热
昨日四钟热至百○五度，至今夜三钟仅退至九十度，迟时退至八十七度，真奇热也。今日三钟三刻升至百○七度。有风。四钟一刻降至百○六度，复升至○七度。因微雨数点也。晚有云，有微风。夜间比昨日稍清矣。

初五日（7月9日） 晴
清晨四钟时，过雨两阵，虽不甚大，天气已转凉矣。十钟赴公司。午后山下来，高文卿来。晚间子衡、子若、仲丹来。本日极热时至九十六度。

初六日（7月10日） 晴
早起子若来，同赴英署签字而巴君赴西山纳凉，须一礼拜方归。遂至王翰甫处看瓦头，遇陈哲甫。至子若处吃午饭。归寓，阅《奈何天》一遍。本日极热，九十九度。夜子时八十度。发大哥、绍同二信。

初七日（7月11日） 晴
午后涂伯厚来，咨文大约十一、二可到部。申刻子谷来，并给以盛京咨文。本日热至九十九度，有风。阅《比目鱼》一过。

初八日（7月12日） 晴
本日躁暖异常，寒暑针不过九十余度而人之不适甚于前日多矣。因楚生云九种曲远胜十种曲，因取《临川梦》阅一过。王端士来谈，翰甫砖瓦、泥封有人出三百元，予拟购之。酉刻，赴九条暖寿，值雨。晚接大哥书。

初九日（7月13日） 阴
辰刻，大雷雨一阵，甚透，天气转凉。午刻往九条祝岳母寿。晤郑延卿，兼说王二姑娘媒事。子初归，接药雨股票二纸，船票一纸。夜七十四度，昼八十六度。

初十日（7月14日） 晴
早起甚晏，急吃饭。至王翰甫处看其秦、汉印五百余方，又瓦头七十余件。大约明日去可以看其古钱矣。次至公司，语以豫电错字。次至威大利处。次至沙彪纳处。次至詹美生处。回家少憩。贺胡茀卿于安徽馆，不遇。遂至德宝斋看王文敏所押宋拓六种：一、《九成宫》，二、《皇甫碑》，三、《圣教序》，四、《岳麓寺》，五、《智永千文》，六、《道因碑》。又看王石谷一幅，黄大痴一幅，皆精。晚胡茀卿来，谈至子刻去。天气颇凉。

十一日（7月15日） 薄阴
早起，往翰甫处议汉印，竟不能就。索其古钱，吝不与看，意在印、瓦二事售二千金也。未刻，至公司。因本日豫抚有电来，解说与之听。后至日本晤郑参赞约晤子谷之期也。出城，伯弓在寓，子衡亦来。晚接顔玉春信，回音寄邵伯万全药店内陈德修转交。

十二日（7月16日） 微晴
早起子谷来，遂同往日本、英国二署。至义署，适威君外出。子谷、予迂道翰甫家，议定汉印六百方，千二百金。予携回观之。至子谷处吃午饭后，申刻复往义署，晤谈后即归寓。检点古印，可用者仅三百五十七方，价未免太昂矣。

十三日（7月17日） 午前雨，午后晴
本日请客。易实甫先到，次伯弓、次子衡、次仲丹。三点入座，哲甫方到。半阑翰甫到。饭后与翰甫议定汉印、瓦头、古钱三项共二千金。当偕翰甫入城取回，检点古钱竟夕。虽至难得之泉俱无，所有者亦颇富矣。

十四日（7月18日） 薄阴 不及九十度而甚燥
早起，摹挲古泉而原君锡至，与之审定铜印。午后至公司，略至端士处小坐。出城至大德、通恒两家，为茀卿事也。晚间茀卿来，子初去。



十五日（7月19日）早晨略雨，天气亦燥
至英署签字。后赴公司，斟酌子衡之章程也。至西堂子胡同，晤子谷兼吃午饭。出城至义善源寄药雨函，誇瓦头也。回寓，茀卿来，定期十七走，而款尚无着，甚焦灼焉。允之，因子衡有代借之款也。并题同敦、玄鸟壶各一轴赠之。晚检古泉至四钟始寝。

十六日（7月20日） 晴 午后阴
十钟，子衡来，因同往公司，便道看沙彪内。同至高宅，饭后归。申刻，至德宝斋校《圣教序》，文献所藏。与予本同时拓，而精神过之，因未受裱工之伤也。其董文敏跋有云：“世以‘纠纷何以出’五字全者为唐拓本，其实皆翻刻也。”其说一矢破的，令人神往。至茀卿外送行，并赠以千金。非赠也，借与之而以抵子詠之帐。

十七日（7月21日） 阴
竟日不出门，与阿堵为伍。前日检得有卢氏金涅布，为海内弧本，《古泉汇》拓自刘燕[庭]处，不知何日归王文敏，今归予斋，岂非至幸。拓瓦头八片，寄药雨。

十八日（7月22日） 午前雨
午后至公司，因哲君明日赴威海也。薄暮，龚仙洲、丁仲丹来，高子衡亦来。晚读古印，其用笔之妙，有在钟鼎之上者，决为周印无疑，世以秦印目之，诬矣。

十九日（7月23日） 晴
午后游琉璃厂。在古钱刘家买得中泉三十一枚。在德宝校《智永千文》，与文敏藏本拓稍后耳，虽非宋拓，亦元拓矣。在寄观阁买垣字钱一枚。晚检尖头刀，得二品。《金石索》释为“箸邱长者”，其一合背文者，洵异品矣。

二十日（7月24日） 阴 乍晴
燥热异常，不过九十二、三度而人甚不堪。前日，西安来电云：院臬以“诬讪宫栉”诬芝洞，已拘拿置狱，乞设法援手？电到时，密马（码）寻不着，至今日始获。急入城见仁和，始知旨系交地方官管束，可谓喜出望外。与钧叔谈良久，子谷亦至。今早子衡、伯厚、沙彪内先后来。连日喜信，则加税免厘奉准为第一也。

二十一日（7月25日） 乍阴晴
早起，为苍蝇所搅，不得寐。午后邓嘉生来，延请为青城诊脉也。下午赵子衡同王君、谢君小石来，谈至夜分去。

二十二日（7月26日） 阴
午后同孟松乔访沙彪内不遇。申刻，陈少湍来。复得芝洞一电，因急作电覆之。丁仲丹见雨苍甚好。

二十三日（7月27日） 雨
午后取旧藏瓦当题签。值龚仙洲来，说起义善源应先为知会。午间，楚生闻景佩珂之言亦如此，因此施家胡同一行。本日头微痛，不精。

二十四日（7月28日） 午前雨不大
午后丁钟丹持顺天府扎饬来，拟甘结稿子，书成，子衡亦至。申刻，同宝廷往访沙彪内，并同往詹美生。坐良久，归。仲丹亦归，云结未递上，雨苍甚烦。想系参案有不妙也。戌刻大雨。检古布⑤：

晋阳十六枚（有八分，字尖）邾二十三枚 郎二十三枚 丌阳一枚 平原一枚 襄阴四枚 北屈十一枚 屯留十二枚 彘邑二十五枚 逆行一枚 彘阳一枚 戈邑十一枚 王氏二十七枚 逆行一枚 贝邱二十四枚马服邑十三枚 土毛十二枚 王毛四枚 王工一枚 辛城一枚（尖） 聊邑二枚（尖） 将二枚（居半，尖） 将三枚（分居，尖） 平周九枚（左右，尖，背有五八四）畿氏八分十九枚（背有三四，尖）匕阳二枚（尖） 阳匕倒文二枚（尖）

尖足大布（甘丹六，邪山五，畿氏三，大阴一，□一） 大阴七枚（尖） 武平七枚（尖） 武安十一枚（尖） 北亓二枚（方） 周是九枚（方） 畿城五枚（方） 恭昌五枚（方） 阳邑七枚（方）北亓邑一枚（方） 涿七枚（左右，上，方） 涅正七枚，反十二枚（方） 丰五枚（方） 同是十六枚（方） 咎如七枚（方） 安阳十六枚（方，厚） 露十九枚（方） 閵八枚（方）雨一枚（方） 平州十九枚（左右，尖） 邾十四枚（方） 邬邑十九枚（左右，方） 中都五十二枚（左右，方） 乘邑七枚（方，厚） 襄垣四十八枚（方） 逆行二枚 平阴八枚（方）平阳六枚（方，厚） 共六○○ 宅阳一十八枚（方） 毛阳十七枚（方） 逆行一枚

凡称“逆行”者，《泉汇》谓之传形。余因古布左右行者甚多，不得尽谓之传形也。

二十五日（7月29日） 阴
昨夜彻夜大雨，今日天气甚凉。巳刻六十六度。仲丹来，复往顺天递禀也。作长笺寄药雨，并选泉以赠之：

右字明刀四十枚。右字数目明刀二十枚。左字明刀二十六枚。□字刀五枚。面无字刀三枚。右奇字明刀十八枚。公字数目明刀十二枚。公字奇字明刀十二枚。左字奇字明刀十七枚。左字数目明刀二十五枚。杂式明刀十枚。共计一百八十八枚。

圆首刀四枚，无字。甘丹三枚。自人八枚。井甲一枚。尖首奇字七十六枚。尖圆首刀共计九十二枚。

仲丹濒行时与之约，如禀递上则不来。至晚不来，知递上矣。按安仁信，云回信寄江西省城广润门外福礼亨钱庄收下转交无误。

二十六日（7月30日） 晴
先前，张次祥来送汉印，每纽纽以纸捻，甚精致可爱。午后正拟出门，仙洲来，知仲丹昨日禀仍未递上，云已覆外部矣。龚、丁皆极虑其不知作何贬辞。予以为不过推出而已，断无贬辞也。子谷来鬯谈。访上田，略谈而归。连日考求古泉“乘正”、“乘充”等币。予释“充”为“奇”字与“正”对。一曰“乘正尚金当鍰”，二曰“乘半尚二金当鍰”，三曰“乘奇货金当鍰金”，四曰“乘奇货金五当鍰十二”。尚，上也；上之于官以当鍰也。“□”字何为“货”？以殊布当“十□”，背有“十货”字，知“□”为“货”也。何以知其回文读亦以殊布也，莽事事师古，故以证古也。

二十七日（7月31日） 微晴 午后点滴雨
早起，王端士来，云翰甫已至，嘱来索款。刘少泉送古陶小灶来。釜旁有鱼，制极古朴可爱。未刻，邱于蕃来。申刻，丁仲丹来。晚间摩挲古泉，觉昨日所释犹有未安。改释：一曰“乘正上当爱金”，二曰“乘半上二当爱金”，觉文义更为贯串。异品刀，予则释为“卢伯”。盖此“伯”字与齐九字九之“伯”字正同也。《隐三年传》：齐郑盟于石门，寻卢之盟也。郑伯之车偾于济。杜注：卢盟在《春秋》前卢齐地，今济北卢县故城。高士奇注：在今长清县西南二十五里。

二十八日（8月1日） 晴
午前至英署签股票字。午后接仲丹来信。先仙洲有信云，尹咨并未到部也。午后中根来，云明日往津。申刻至义义（善）源、宝聚成两处。后至琉璃厂，遇于蕃于论古。取漆园印型及《二百兰亭斋印存》以归。又于刘华西处取三字刀五百柄。在翰文取戴文节《古泉丛话》一本。车中读之，不觉其簸矣。吴万腴来。

二十九日（8月2日） 晴
午前古钱刘送壮泉四十来。刘少泉来云，翰甫约看彝器。午后至翰甫处，计叔向敦一、□一、斝一、彝一，又铜造象四尊。值杨荫伯去，鬯谈。

三十日（8月3日） 晴
早起无事，思铁泉二千余未必无新式，姑试查之。自早至夜一一过手阅之，计选出一百五十余枚，亦壮观矣。

七月

初一日（8月4日） 晴
刘俊臣送“么泉一十”、“中泉三十”来，并买其幼布、壮布各一枚，皆不精，作副品观可也。原君锡来。申刻，邱于蕃来，同访王翰甫不遇。晚间，仙洲、仲丹来，谈至子初去。

初二日（8月5日） 晴
因约伯厚来寓，故未出门，详检刀、布以销长昼。适肄雅堂送《选青小笺》来，昭文许宾门所撰也。又买何姓《吉金所见录》，初渭园所撰也。晚间，涂伯厚来，谈至子初去。

初三日（8月6日）
早起为子谷祝寿。顺道看王翰甫，携其尊一、觚四以归。下午仙洲来述莲公之言。晚间接涂函，知京兆文章已达外部矣。本日释京字币为商币，甚得意。

初四日（8月7日） 阴
读吴平斋所藏《东海庙残碑》及《嵩山三阙》，此二帖为翁印若大令携来。初索价二千金，予酬以二百金。京师人懾于索价之大，无敢议者，置之三月矣。予增价三百，大约可就矣，岂非幸事。商觚拓出，把玩数四，盖多字者最少，群相推重，今得其三，喜何如之。连日债务丛集而古缘独厚，天其所以考我乎？

初五日（8月8日） 阴
午后至子谷处，因翰甫之债本日[到]期，乃由子谷暂挪千金付之。至翰甫处，见其刻卖与李木斋商鼎六、鬲四，皆精，又汉燋斗六、七件，陶器二十余件，零星汉器七、八件，瓦头五片，共二千二百金。甚矣，富之可贵也。

初六日（8月9日） 晴
午后，至龚仙洲处议事。午前沙彪内来，并上海信。申刻，至德宝看王翰甫售帖。因购明拓《岳麓》一本以归。读《嵩山三阙》两过，古香溢目。人贵知足，莫作骑驴之叹也！买商亚弓鼎一。

初七日（8月10日） 阴 时有小雨
午后至翰甫遇君锡，知卣底为原所得，价八十金不为少矣。买泉范十一枚以归，直二百金，无聊之极也。内有大泉五十范一，尚精。又半两范二，鹅眼五铢范一，皆较新趣，惟五铢范居其十三，太无聊矣。

初八日（8月11日） 阴 时小雨
午前至翰甫处，闻有所看也。至则买古剑八枚，有字者四；汉弩机二，有字者一；秦、汉镜各一，汉永光灯一，丰字斧、字斧各一。午后翰甫突来函召，急趣造，出视鲁士浮簠二，商小鼎一，取之以归。为陈式庵在寓也。申刻邱于蕃来，龚仙洲亦来。

初九日（8月12日） 晴
因押股票赴天津。车中凡三人，一为韩刑部芸根，定海人；一为孙观察亦郊，安徽人，曾任河内县，故纵谈颇久。及至报馆，药雨他出。遂访西村，兼观其所藏古泉。大约以汉以后为主。所重者再（在）一笔一画之异，虽所搜者中国之泉，而法则日本之法也。沈虞希邀至复兴园晚饭，鱼甚美而房屋热甚。急归报馆，西村亦至。与药雨争选铁钱，汁涔涔下不顾也。杯盘罗席，守饥不肯释。至十钟选过，方肯就食，亦可谓好矣。

初十日（8月13日） 午前雷雨
午后访钱绍云不遇。遂访橡村，又不遇，见其夫人，饮茶半瓯。至马静函家，观其汉印等事。薄暮归馆，绍云亦至。遂同往义和成，药雨作主人也。饭后猎茶一围。此两日天奇闷热。

十一日（8月14日）
午后，乘火车回京。将行时，雨怵怵，然及行已晴。头等车仅予一人。因知车后有饭车，就食牛排、鸡蛋，甚畅适也。七钟到寓，急呼水浴。浴已，清风适至，如出蒸笼然。

十二日（8月15日） 晴
午前，沙彪内来。午后，高子谷来。出，赴翰甫议簠鼎价值。后出城，至清辉阁小坐。至义善源，张蔚亭外出，约明日晤谈，遂归。

十三日（8月16日） 晴
早起，因蚤虱所挠，不能成睡，六钟即起，检点书房。巳刻，王端士来，赠以铁犁并丰货五枚。午后张蔚亭来，议有可行之道。五钟赴聚宝堂，贾子詠之约，新自太原来也。午刻，论古来借《东海庙碑》及《嵩山三阙》，为沈子培代借也。接于继美信，寓贻德里第二衖第一家⑥。

……
……⑦信愿以股票易贴，因得《圣教序》一本，出鄂本上远甚。王孟津比之于贴中之帝，信矣。又宋拓六种：《九成》、《皇甫》、《岳麓》、《道因》各一，《智永千文》二，狂喜不禁。楚生赞日：“可谓穷得阔极了，阔得穷极了。”二语至当。晚晤赵仲选、魏蕃宝于便宜坊。

十七日（8月20日） 晴
午后访子谷不遇。回拜严吾馨，见之。至翰甫处，举得残砖碎石一车，好古近谬矣。下午子谷、仙洲俱来，晚临《圣教》两纸。作叔耘书。

十八日（8月21日） 大风
天气骤凉，御夹衣犹有寒状。本日为楚生诞辰，招唱莲花落者寿之。午前邱于蕃来看《圣教》、《九成》等帖，惊赞久之。三钟，高洲夫妇来。晚间对《麓山寺碑》，较明拓多百六十余字，真可爱也。

十九日（8月22日） 晴 有风
午后访子谷、翰甫，均不遇。出城，游琉璃厂。至花宝珠家小坐。至恒德晤子詠。乃同楚生至天和堂饭。

二十日（8月23日） 大风
午前，同汉辅至英署签字。归寓，沙彪内值于途，子谷候于路。遣人至汉辅处运砖石。临《圣教序》一叶。此帖珠光玉气，快人心目，愚以为随候、卞和，不是过也。今年金石、碑版所耗近万金，若不深探力取，冀有所得，何以对吾钱乎。

二十一日（8月24日） 晴
午前，邱于蕃来，云次日赴津也。辰刻，钟君来，予尚未起，留致亨仲函，意在嘱予修饰报律寄之也。午后检点残砖，取“长安乐”、“千秋万世”、“宜子孙壬”三种拓之，皆精品也。泉范以鹅眼五铢为最精，小泉直一及大泉五十次之，惜皆一鳞半甲耳。有全者又不精矣。

二十二日（8月25日）
此两日甚为燥热，今日尤甚。午前往小甜水井拜钟君，兼送信也。到延宅看房子，顺道看王汉辅，遇于晦若。午后龚仙洲来，汉辅亦来，与之索《长安获古编》版本，允矣。薄暮，乔茂轩来，谈至亥刻去。

二十三日（8月26日） 午前阴
知宝廷之祖母于五更仙逝。山下来，连梦惺续至。午后盘残砖，偶看《金石录补》，知羽阳四瓦皆周瓦也，不尤可贵乎。午刻雨，午后晴。接夏、高两电，哲、黄、扬三信。作韩，方、高、夏四信。接黄三先生。

二十四日（8月27日） 晴
早起，附火车往天津，四点半到寓。闸口鞭蓉馆吃西洋菜饭，甚劣。饭后至报馆，遇杨临斋，约至福住楼吃酒。内能唱者三人，曰マサ，曰ユキ、曰キミ。マサ最佳，ユキ次，キミ最下。即最下者亦高出京师东妓百倍也。

二十五日（8月28日） 晴
早起，吃东洋饭，惟酱菜甚佳，余皆不适口。饭后至报馆，与松浦议酱园事，定以四百元入本，二百元浮借。申刻往拜钱绍云。值银条取到，即送义善源。归途值子詠。晚间请绍云聚兴园晚饭，兼往福住楼吃酒，谢之也，并复临斋东道。晚归寓，与各人言得志后快乐。沈虞希愿有钱报效十六万得三品京堂。客曰：“余资奈何？”曰：“为子捐京堂，孙捐京堂。”余应之曰：“无衣衣京堂，无饭吃京堂，无屋住京堂，睡觉抱京堂，出门骑京堂。”一座大笑。

二十六日（8月29日） 晴
付栈资后即往报馆，谈至十二钟吃饭。饭后附火车回，值连梦惺于途。归，知汉臣拟初六纳采。拟电请黄三先生示。

二十七日（8月30日） 晴
午前，连梦惺来。论古斋还《东海庙碑》及《嵩山三阙》来。午后，陈亨仲来。午刻，沙彪内来。临《圣教序》、《曹全碑》各一纸。寄信封花样给虞希。

二十八日（1902 - 8月31日） 阴 微雨数阵
镇日无一事，亦无一人来。清闲静逸，于是临帖数纸，读书数篇。觉此乐境得未曾有。盖人生世间高寿不过七、八十岁，少年后志于功名，老来耳目手足俱不适用，中间三、四十年，家室之累，衣食之资，日奔走风尘，以求锱铢之利而不可必得，况有余资搜集古人书籍、文字、金石之美，岂不难哉！既集余资，而此类者非若黄金、白玉、越锦、吴绫之可立致之也。既集之矣，人事之烦搅，家室之丛杂，自朝至于深夜，又无寸昝（晷）之闲，俾得摩挲而玩赏之。然则如今日者，求之于一生之中，不知其有几次也。悲哉！予有黄左田册页一本，书、画各四叶，自庚予年得，至今未重寓目。今日展视，若故友重逢，不胜离合之感。然则，往日之极力搜罗至负重债而不顾者，所为何哉？誓自今日为始，苟非动心怵魄之品，一概禁止，既惜费，又惜福也。

二十九日（9月1日） 晴
午刻，连梦惺同二李君来，见厅房《续通鉴补》，问系严衍所著否？此书极不可得。闻当日只印百部，故传世甚罕也。午后至詹美生处痛谈，又至高洲处畅谈。归寓，检点古钱。

八月

初一日（9月2日） 晴
午后冯公度来。陈世庵之世兄来云：南丘二簠仍归式庵，又云晋古所得一卣、一觯、一彝皆精，劝往观之。客去，检点碎砖，得汉镜范两片，皆砖质。历考古来箸录家皆不载，惟赵撝叔《续访碑录》载；汉尚方镜范一，藏山西□氏，亦可见其罕矣。两范皆见日之光镜也。

初二日（9月3日） 晴
午后往游厂肆，先至晋古，问知三器在尊古。次至翰文，云有初印《通览辑览》一部，取回校之。未至尊古看三器，皆商器，绿锈堆满而铜质甚精，真宝物也。归途遇陈世兄持六泉来示。问其有十布否？云有，须续检也。薄暮，沙彪内来，值将大雨，急行，恐已遇雨矣。早起张蔚亭来，云接上海电也。

初三日（9月4日） 晴
早起，晋古送碗来，尊古送铜器四事来。午后，高子谷来云，西山禀稿仁和云已妥善，无庸再改。薄暮，仙洲来，约明日取禀帖也。沈虞希自天津来，携一砖、一五铢范以去。作月三函，

初四日（9月5日）晴。
清晨，蒋性甫来。午后翰臣来，议亲事也。晚仙洲又来鬯谈。饭后作黄三先生书。本日检旧造象拓之，一为北周武帝建德元年，一为隋开皇十七年也。昨日之彝，字为锈掩，一字不可见，今日用盐强水刷之，得十一字。文日“辛未王锡宠贝用作父丁尊。”

初五日（9月6日） 午前晴
仙洲来。午刻往外部递禀。未刻归，云部、局两处递妥。申刻同青城回拜高洲夫妇，挈楚宝去。高洲太夫人见楚宝喜不自胜。吃茶酒后，高洲夫人弹筝歌诗，犹可想见古遗风焉。晚间，赵子衡来，云有友工弹琴极精云。

初六日（9月7日） 晴
周允荪来换借据。午后，赵子衡偕王稷臣来。有周君者，湖北人，号烈卿，即昨日所谈精于琴理者。遍视予藏琴，据云皆佳好。弹数曲，实非凡手所能及，鬯谈至丑刻始散。

初七日（9月8日） 晴
午刻，往喜鹊胡同祝稚夔寿，四十岁也。吃面即回。申刻，往拜周烈卿，子衡遂约往玉楼春晚饭。归寓，作罗叔耘函，钟二下矣。

初八日（9月9日） 晴 甚暖
本日代王二姑娘受聘，拱候大冰。至三钟小眉先到，仙洲次到。适高洲之太夫人挈其夫人偕来，适逢其盛。晚校《圣教序》，朗润清华，沁人心骨，真至宝也。

初九日（9月10日）晴 甚暖
午后谢媒。因拜王寿芸于高升店。贺杨希仲，拜吴少渠、王仁斋。自三钟出，八点钟归，既饥且渴，人马俱疲。晚阅《百砖考》，因思春间买砖拓一本，即吕尧仙所藏。急取校之，果多符合。购时颇不介意，即令对玩，意味渊然，可知好博之无益也。

初十日（9月11日） 阴
潇潇秋雨，愁闷煞人。晚间陈式庵来云，拓本之有蜡者大概在北宋以前，亦创闻也。又云两本《圣教序》皆可谓之唐拓。接仲素婿来函，并《愚园雅集序》。寓苏州胭脂桥也。

十一日（9月12日） 阴
午后出门，小雨。往汇丰借钱，值吴幼舲外出不遇。遂往义善源告知龚仙洲名号，备查询也。过清晖阁看陶器，因见包安吴大联一付甚精，携之以归。又见有《小绿天庵拓片》十本，王筱雨所得也，极可爱。又有石印《九成宫》两本，一为甘语芗泽宣所藏，一为宗湘文源瀚为展如方伯题跋者，借归以校新得王文敏藏本。其二本皆出此下，彼皆称北宋拓本者也。

十二日（9月13日） 阴 午后晴 夜间雨
昨夜作芝阁函长六纸。今早觅幼舲，以赔款据押钱竟不能行，又只有听之而已。至子谷处少坐。回寓作仲素函，又答汉辅书。晚间，检裱来簠斋所藏刀币、汉洗拓片。

十三日（9月14日） 晴
午后，仙洲来，云矿路己咨外部，外部之行查顺天府者公文明日发。酉刻杨子琛来。少项，赵子珩来，谈至夜丑刻去。

十四日（9月15日） 晴
早起，沙彪内来。晚间，连梦醒来。昨日与稷、譓二君更倡叠和之诗，今日略为改易。夜检泥封一过，颇有精者。因查印谱读之，各家所藏官印皆不能多也。

中秋节（9月16日） 阴
丁仲丹、杨子琛来。晚间赵子珩诸人来，箫笛并举，丝竹齐声，极一时之盛。豪则豪矣，馀味邈焉。

十六日（9月17日） 昼阴 夜晴 月色甚佳
午后往访王稷臣，遇萃古斋，买兔符一片。合同半文曰“军督兔符”，脊文曰“左军”。遂同周烈卿访陈式庵于清晖阁，不遇。见其二子，润之、少式，各鼓一操，烈卿鼓两操，遂归。释吕尧仙砖文十则，释大敦文一则。

十七日（9月18日） 晴
午后，连梦惺、李崧生、中岛裁之、常伯琦、郑汉臣来。晚饭后约孟松乔来，至十二钟去。本日自起至夜无一刻有自主之权。昨夜读款识书，忽悟“齐候罍”之“□”这为“□”字，大喜。又释曶鼎“王在迁居”之“迁”字为“□召”二字，诸家误释。

十八日（9月19日） 晴
知哲君到，拟饭后往晤之。未刻伯虞归，云哲约明日会。检六朝碑版，知所谓“寇谦之”者即《中岳嵩高灵庙碑》也。又读张叔未题跋，知《元君姬氏墓志》诸君极其推重，赵撝叔断为率更书，未确。夜读《经训堂法帖》中《汝南公主墓志》，虞永兴书也，刻极精。彻夜不眠，伤哉家苦。

十九日（9月20日） 阴
早接子衡来电，因晤商哲君，以为须看详章，当电告矣。子谷来，知行查者所禀是否属实也。龚仙洲来，云太邱已与晤面矣。前日释大敦以“宾”之有“赠”字义，今日得数证：睘卣“仁伯宾睘贝布”、史颂敦“稣宾宠马三匹”、使夷敦“使于夷宾马两”之类是也。夜雨潇潇，增人愁思。

二十日（9月21日） 微晴
检六朝碑，题签。晚间，周、王、赵至。纵观书画碑版，宾主皆乐。烈公为鼓《梧桐叶舞秋风》一操，声韵清扬，令人神爽如遇成连于海上矣。

二十一日（9月22日） 阴
午前往公司。午后王仁斋来、祝荫亭来。入夜，大风而雨。

二十二日（9月23日） 晴
早起，王幼农、邱典章持孟符之函来。沙彪内来。午刻至汇丰议押款事，执须有保，至公司告哲商之，允。俟王筱斋来再议。下午接程军门来函云：小河东尚有元字号地三分之二，约二里广袤。急作函请其代购。今日颇凉，夜间至四十九度。

二十三日（9月24日） 阴
午前，往诊宝廷之妻病，议方以归。午后沈虞希来，告知柴贡生来。予赠药雨之砖嘱其携去。申刻至王汉甫处，携其齐侯两罍拓片以归。文敏藏拓片一大箱，可谓富矣。夜又有风，至五十四度。作黄三先生及江月三信，为王、颜事也。

二十四日（9月25日） 晴
因昨日子谷来未晤，晨起访之。午刻归寓，值伯弓先来，留之久坐。下午连梦惺、沈虞希同来。伯弓饭后去。夜六十度。

二十五日（9月26日） 晴 暖
赴王汉辅家，取拓片并印谱以归。大概同时人所藏，但聚之不易耳。一一检阅，手足酸痛。

二十六日（9月27日） 晴
早起，检视拓片，惜各家所藏未尽归类，又多无印章者，将来欲分作某某所藏甚不易矣。午后补《长安获古编》。始注两器，而仁斋至。少缓，仙洲亦至，次则寿芸、伯弓至，再次周、王、赵至而客齐矣。列卿诸人仍至丑刻散。纵谈命理，列公云，予以月上伤官为用神。其说甚符。

二十七日（9月28日） 晴
早起，检视陈寿卿家全分拓片、瓦当。虽有八百纸，而精者不及敝藏之多也。丁幹圃所藏有画砖两方，精绝无上矣。午后，药雨自天津来，纵谈甚乐。

二十八日（9月29日） 晴
午前至子谷处，便道至汉辅处，观其卖书。回寓后待客至四钟，孝禹来。五钟茀臣来，式庵来。最晚王筱斋自河南来，纵谈河南情形。薄暮，李佑三来，拉以入座。饭后谈金石，始知王文敏当日买泰灵嘉神亦三十金。潘文勤所藏《王孙遣钟》，孝公求之数年得其半，予以其半赠之，亦一快也。《簠斋古玺》拓本，原价十两。

二十九日（9月30日） 晴
午后同仙洲至詹美生处，遇其参赞。归，草合同。

三十日（10月1日） 晴
午前至公司为子衡事。午后药雨坚约往厂肆，得始建国陶器一，大喜，不负此行，怠有天意乎！

九月

初一日（10月2日） 晴
早起，大观斋送陶钟来，药雨己命张茂拓出。其文与邹县莱子侯刻石无一字无讹，而字边花纹亦同，真奇器也。药雨喜极，为镌“铁云所藏陶器第一”印一方，笔法奇古，亦佳制也。昨晚数《捃古录金文》五字以上者计五百八十四器，六字至十字、二百七十器，十一字至廿字、二百三十五器，廿一字至三十字、八十八器，三（十一）至四十字、四十四器，四十一至（六十）、九十六器，六一至七十、十五器，七一至八十、计七器，八一至九十、计七器，九一至百、计十器，百字至二百字、三十一器，二百字至四百九十七字、计五器，统共一千三百二十五器。晚间数所得王莲生拓片，计一千八百三十馀器，外簠斋所藏二百八十余器，加予之旧藏为王所无者约二千二百器，除去复者，约可增《捃古录》三分之一也。

初二日（10月3日） 晴 晚间风
因拓片既多，则石印之心切矣。竭一日之力，释十六叶，凡三十二器。作子衡书。

初三日（10月4日） 晴
午刻子詠约吃饭，坐中为沈仲礼、罗信甫两特客。饭后张茂来告衡氏……
……⑧中过矣。

初八日（10月9日） 晴
白日甚倦。晚间赵子珩来。释款识四叶。

初九日（10月10日） 晴
早起，上田三德来函，云有峰村奇藏来讲求农务。午后至，询问各节，半不能对，苦予素日未留心也。谈至三钟去，仙洲适来。四钟至琉璃厂，遇乔茂轩亲家。至尊古取一盘来，价百一十金。访子珩、延清均不遇。同仙洲至便宜坊，约涂伯厚来谈，甚畅。

初十日（10月11日） 晴
早起，沙彪内来，新自长城回也。午后请客，蒋性甫先到，次王伯弓，次连梦惺，次王聘三。龚仙洲午前来云，京兆已传语令去，明即往，往音当不远矣。晚间郑汉臣来，孟松乔适至，因将峰村所询各条参议注之送去，又了一案。夜考《长安获古编》金元印数事。

十一日（10月12日） 阴
舍费尔往河南，故往车栈送之。值黄秀伯亦本日起身，立谈数语。午后，过雨数阵。晚吃玉楼春。归寓，抄信稿致王稷堂。作于蕃书，谈金石，不自觉其言之誇也。

十二日（10月13日） 晴
午后至汇丰，复至义署，与威谈古甚久。五钟，至詹美生处，与威林士商酌合同。晚写周布签子，理裱成瓦当，注彝器一纸。

十三日（10月14日） 晴
午后，至汇丰取借据稿子。沈虞希至天津来，与中根同车。中根云：牛道铁路土工已做成十余里。据利德云，老牛河矿每日可出一千墩（吨）有奇，可谓富矣。晚作上海大哥书，请其将淮城稻分散亲族也。夜虞希来谈，跋《瘗鹤铭》、《颖上兰亭》。

十四日（10月15日） 晴
早起，中根来，沙彪内来。午后至公司，哲君往天津去矣。至威大利处，知黄公事不行。至子谷处，与之鬯谈，知张尚书调外部为不确也。作致药雨书，详论自来水不及内河轮船之佳，并叙老牛河矿产饶富。覆朱黼庄函。

十五日（10月16日） 晴
昨日仙洲云今日来，故侯之。早起，中根来辞行。山下来借川资百元，月底用，允之。午后杨友三来云，接希仲函，新捐监生河南不准乡试。

十六日（10月17日） 晴 暖
早起，吉石笙来。午刻送铜器单至工艺局，便道访子珩，见之。寻仙洲不遇。至伯弓处，遇汪述庭。拜李佑三，已往天津。归寓，注彝器八纸。本日月色极佳，坐玩良久。

十七日（10月18日） 晴
午后，高子谷、周允孙先后来。晚注款识五纸、粘十六纸。月明如画。

十八日（10月19日） 晴
早起，稷堂、子珩来。午后，汉臣来。晚间。注款识五纸，而释怀鼎“□□”二字为“石池”，引太师伯鼎“石池”二字为证，颇得意。

十九日（10月20日） 晴
午刻，沙彪内来。下午伯弓来，仙洲来，府尹明日传见也。伯弓览《瘗鹤铭》，赞叹不置。苏册予以赵文敏临本，伯弓力辨文敏不能到。晚注款识六纸。

二十日（10月21日） 晴
早起，筱斋来。午后连梦惺来。未刻赴公司与哲议股票、运河两事，各有端□。归寓，赵子珩在焉。晚间头痛，诸事不作。阅六朝墓志，精者甚稀。

二十一日（10月22日） 阴 小雨
早起，刘少泉来，言明日赴天津。仙洲午后来。因阅《财星照传奇》，文笔甚劣。作徐月楼、黄仲素两函。释款识前后已得六十纸矣。今日芝洞来信望援，回电致四牌楼外国医院德⑨。

二十二日（10月23日） 晴
早起，沙彪[内]来，云罗有复电。午刻往，罗电云：某人款若干已交马眉叔，此事已将清楚，我到华必将使尔满意也。至子谷处，知濮君二十五日到。绍周欲有所谋，拟觅人言之。晚粘鼎文二十叶。

二十三日（10月24日） 晴
午前，有人送《东方画赞》来，以为即平原石也。观之，觉不类。取他本较之，竟原石也，索价四十金，报以廿四金，不知其允否？又不知外间原石拓本多否？以愚见揣之，恐未必能多也。午后至公司，送合同与看并罗电。哲允先将股票交我。至钧叔处鬯谈。晚归，接伯弓信，呕气一场。

二十四日（10月25日） 晴
白五楼自河南来，言老牛河煤质之佳，下等煤亦永无熏人之说，上等块煤随意置炉中即著，颇能耐久。午后仙洲来，筱斋来。申刻出门，至伯弓处辨论良久，伯弓恍然。晚饭后至子珩、稷堂处鬯谈。

二十五日（10月26日） 晴
午后，往见方长孺夫人，至则不在家，其仆云往子詠家去。顺道至清晖阁，与陈式庵鬯谈。连日神智昏愦，一事不能做，学道欲不为外境所移，岂易言哉。

二十六日（10月27日） 晴
早起，山下先生来辞行，赠以川资百元，并谈穿井事。午刻，沙彪内来。午后仙洲来，仍无消息。有罗君者，从山东持翊凌函求见，人尚干练。申刻出门，拜杨子嘉、邓嘉生均不遇。至伯弓处小坐，又至子珩处小坐。归寓已昏矣。晚临《九成宫》两版，益信字之欧阳，诗之工部，文之昌黎也。然诗文虽经历代翻刻，讹字究不甚多，精神无改。字则一经翻刻，神气全非。宋拓佳本，世人岂易多见，得之者愈宜探讨也。

二十七日（10月28日） 晴
早起，山下同二日本人来，一姓冈，一为□根土仓氏之友也，拟办纸烟事，予允之。申刻连梦惺来，予约之来议做文章也。昨日接苏州电，知王姐月初北上，心为之安。临《九成宫》一版。友三、松乔来，谈至夜。

二十八日（10月29日） 晴
午后，沈虞希来，所印格那士估单亦来。申刻，至公司取股票，自A字一千五百○一号起八十张，每张一百磅。又有一千五百八十一号起，至一千六百二十号止四十张，每张五十镑，当送给子谷四十五张。自一千五百○一号起至五百三十五号共三千五百磅。又自一千五百八十一号起至五百九十号止，共五百磅，两共四千镑。又送义善源自一千五百三十六号起，至五百七十号止计三十五纸，每纸一百股。又自一千五百九十一号起，六百号止，计十纸，五百股，两项亦共四千股。馀两千股三十纸存上房。

二十九日（10月30日） 晴
午后子谷来，谈甚久。接子衡电，属（嘱）又使电致上海领事保款，值其跑马无暇。晚拟呈稿。⑩

初五日（11月4日）晴
午前，还琉璃厂帐目。赵平甫来，买汲古阁《八唐人诗集》一部，《篆学丛书》一部，《金石屑》一部。哲美森明日赴沪，往送之。晚间应子谷之约，于宝珠家晤子詠，知泽浦事大有机矣。宝廷到。

初六日（11月5日） 晴
午后，涂伯厚来，看宋拓帖。申刻，偕宝廷往晤詹美生商谈一切事。晚间，刷龟文，释得数字，甚喜。

初七日（11月6日） 晴
午后延医日本人为大黼诊病。申刻，拜杨朗轩、曾慕陶皆不遇。遇刘干卿，谈良久。晚，发太平信。昨日汉辅之四百金取去。夜作《说龟》数则。

初八日（11月7日） 晴
山本同花田来，议卖酱油事。子谷来，为送仆人事。晚请客天福堂。

初九日（11月8日） 晴
午后，涂伯厚来，应前日之约也。以子谷事告之，重托而去。申刻至九条胡同诊病，兼看新房。晚作啬庵函、姜介夫函两封。

初十日（11月9日）
万寿。午刻，至子衡处，约看韩宅之房也。看后回寓，筹划经营修理事。

十一日（11月10日） 晴
已刻起，赴华东饭馆之约。主人为陆润夫，海宁人也。特客则荣竹农也。饭后上田同川田来。申刻王裕甫姊弟自上海来，同时牧卷次郎偕内藤虎君来。内藤系《朝日新闻》主笔，人极博雅。言日本藏书，足利不能尽精，不如东京福井有《刘梦得集》及《外台秘书》，皆北宋版也。云《精（经）进东坡文集》日本亦只有一部，为福井所藏。去年文芸阁欲借抄，未果。旋赴城内詹君之约。归寓，龚仙洲来。

十二日（11月11日） 晴
清晨，仲瀛伯来召，□餐毕，即往。谈至午刻吃饭，饭后往东文学社一观。自其移居，未之造也。观其医学、电力学等仪器。酉初归，便道访乔茂轩，不遇，归寓，仙洲久候矣。

十三日（11月12日） 晴
午后，连梦惺来。本日买契刀、错刀各一柄，价九两。晚，圈《说文古籀》，悟龟文二字“□” 恐是“功”字。“□”恐是“□”字。《说文》：“□，告也。”

十四日（11月13日） 大风
午后，送秦稿请伯弓删改。晚作啬庵、药雨函。

十五日（11月14日） 风犹未息
午后，曾慕陶来谈，至五钟去。即驾往绳匠胡同，应连梦惺之召也。未刻将秦稿送仁和阅，因子谷明日赴园之便也。归寓，山根自天津来，即留宿焉。

十六日（11月15日） 晴 风已息
午后发嫁。发嫁者，送妆奁也。晚间，赴中岛之约至东文学社，观日野演光学变影里不见。归，已子初矣。

十七日（11月16日） 晴
早起，赴子谷处，问赴园情形。便道过高洲，述三谷之善（？）款。高洲允为代办。归寓。吃饭后，先往九条贺喜，回即发轿，又往送亲。晚归，作黄三先生函。

十八日（11月17日） 晴
卞子新自吉林归，本日请客。接金陵来电云：允，悉照办，共需万六，速汇金陵宝善源勿迟。复另允从。此数日自大风之后，每夜均二十八、九度。

十九日（11月18日） 晴
午刻，连梦惺来。未刻，赴九条胡同会亲。晤仙洲，知日本已有人至外部解释，惟顾康民不免作梗，思有以处之耳。晚看寿臣写奏折，代友人也。

二十日（11月19日） 晴
辰刻，连梦惺来取抄件。巳刻，潍县赵执斋来，携龟版、汉印各一匣。印计七百余方，又太和大造象一区，秦权一枚。龟版颇有大者。申刻，拜荣、陆二君，俱未见。归寓，筱斋来，与商汇款事。晚，点龟骨共千三百件，可谓富矣。

二十一日（11月20日） 晴
辰刻，筱斋述康民梗甚。巳刻，拟信稿。午刻，曾根俊虎来。未刻子谷来，知盛已有电致夔老。稍迟，女医何太太来。虞希自天津来。申刻稷堂来。接松乔来信，知折已留中。作蔚霞、实君两函。

廿二日（11月21日） 阴
早起，赴义善源议信稿，午后归。连梦惺来吃午饭，并倩其检字画送慕公。仙洲来。晚，接家兄函，知病已愈其六、七，真大喜也。又知沈季南、宣启鸿两家欠帐俱已还清。

廿三日（11月22日） 晴
潍县张某来，卖戈头三枚、弩机一架、建字镜一面、商觯一具，共百金。午后往子衡处祝寿。夜间大醉。

廿四日（11月23日） 晴
早起，古钱刘送序布四百来，十布全矣，可喜之至。午后，阮添畴来，宝迁请之也，人甚明达。梦惺来。

廿五日（11月24日） 阴
辰起，回拜内藤，新游房山归，携来《心经》石一片，示沈子培赠拓片两种，一为《吐蕃会盟碑》，在西藏拉萨伊克招庙前。谈及日本写经甚多，皆无年月及书人名姓，亦莫辨其为唐人、为日本人也。出示元刻《广韵》一本，有“浅草文库”印。据云三百年前所建，其书多入帝国图书馆，传于外者价甚昂。

廿六日（11月25日） 阴
午后晤威大利，病初愈，神未足也。为子衡事，与之再三婉商。渠云，非不愿帮忙，奈钦差之倔强，难以言辞动之，三叹而已。申刻，至曾根寓，同往拜日野，看其新式手枪，连发十子，其机甚灵，每分钟可八十发，及远一千八百马，六百马内能穿薄铁片。若制造，本银不过二金，造厂不过三万金。机器极简，每一钩则弹发，一纵则铜壳自出，诚至巧也。晚间孟松乔来。

廿七日（11月26日） 阴
本日请牧卷夫妇及内藤氏，适陆润生来，捉以陪客焉。内藤言，唐人所用之笔有雀头，鸡距 、柳叶 三种。近日有笔工胜木氏犹能仿制。又云南都秘府正仓院藏有圣武帝遗爱笔一枝，即雀头也。水户彰考馆多藏本国史书。若中国古书，以前田松云侯家所藏为最。前田，二百年前名侯也。午后，小雨数阵。

廿八日（11月27日）
午刻，往晤子谷，知曾折现在军机处，而西山事，顾所往查各国，问有该国洋股否，可谓拙矣。刘少泉送一月琴来，音极响亮，至可宝玩，据云系唐琴也。申刻至王孝禹处鬯谈，并访龟板原委，与赵说相孚。今早王端士来，其说亦与赵孚。端士云，文敏计买两次，第一次二百金，第二次一百余金。孝禹云，文敏处极大者不过二寸径而已，并未有整龟也。德宝云有整龟十余片，共价十七两，皆无稽之谈矣。本日大风。

二十九日（11月28日） 晴
午前与赵执斋议还债事。午后易实甫、陈哲甫来。申刻，龚宅来下文，定酉刻赴荣德堂，为请陆润生也。接叔韫、啬庵、玉春三函。撰《兴农工》一则。倦极，睡矣。

三十日（11月29日） 晴
午后，至威林密士处一谈，所画未能洽意。回寓后作子谷、仙洲函，并赠寿芸百金。薄暮，唤亚辛来，示以察院批语，并付与十一、腊两月月费。晚间，王中全回，撰《整丝茶》一则。

十一月

初一日（11月30日） 晴
午后，笙叔送银票千金来，子谷买地用也。梦惺、伯弓、仙洲先后来。作函致筱斋，嘱其电汇南京四千。晚撰《颁商律》、《设商官》二则。倦极，睡。

初二日（12月1日） 晴
午后作李孟符、周少庭两函。筱斋来，与商借川资事，允之。晚约在翠玲家吃饭，请吴稼生也。坐有丁孔彰焉。

初三日（12月2日） 晴
有李君梅痴来访，为楚生之旧交也，名瑞清，书法甚佳。临川春湖先生之族孙也，鉴别甚精。谈数时之久，深叹恨相见晚，为题《颜三表》一则以去。酉刻，至义善源成券，兼取回楚生股票二千磅还之。

初四日（12月3日） 阴
王寿芸起身矣，来信，寓南京贡院东街，备通信也。下午伯弓、仙洲、朗轩、筱斋先后来。晚盘龟板。

初五日（12月4日） 大雪
查龟板、牛骨，统共一千八百九十片。夜梦作诗钟，子明先生为宗师，予得句云：“惟有如来能伏虎，可知老子本犹龙。”取第一。共作三联，其二联不能记忆矣。

初六日（12月5日） 晴 冷 昼廿六度 夜子时十四度
午后，至詹美生处交待一切，因往美使署签字。酉刻归，伯弓、稷堂在焉。检点行装。虞希自天津来。


（《抱残守缺斋·壬寅日记》下缺）


①、 本日记根据刘鹗手书《抱残守缺斋·壬寅日记》原稿过录、标点。日记中日期原文为农历日期，（）中日期为西历，系校点者所加。《抱残守缺斋·壬寅日记》两本，均高25.4厘米，宽17.2厘米。上册封面，刘鹗自题“壬寅正月起，抱残守缺斋日记”；下册封面，刘鹗自题为“壬寅七月起，抱残守缺斋日记”。每页十行，绿色框，版心中缝下有“五十瓦登斋杂著”字样。

《抱残守缺斋·壬寅日记》所存为光绪二十八年年正月初一日（1902年2月8日）到十一月初六日（1902年12月5日）日记，其中多有缺页。②、二月二十日日记天头有字两行：1、凌述之住虹口乍浦路同德里四百四十四号。2、江忼父住处。

③ 、原本三月十三日日记在前，“十三”原为“十二”，在“二”字上添一横。 变为“十三”。三月十二日日记在后，“十二日”前有一“补”字。

④、此为“张喤声”，十一日日记有“张声喤”，疑为一人。

⑤、此处记清点钱币事，凡原文小字，均入（）。

⑥、七月十三日日记天头有“於继美”三字。

⑦、日记此处缺页。七月十四日、七月十五日未见。下疑为七月十七日日记的后半部分。

⑧、日记此处缺页。九月初四日、九月初五、九月初六、九月初七日记未见。下“中过矣”三字疑为九月初七日日记的结尾。

⑨、九月二十一日日记天头有“芝洞信”三字。


⑩、此后缺十月一日、十月二日、十月三日、十月四日日记。
