台湾三字经


台湾三字经
台湾说略
 　 
 
 
自序

　　台湾鲲洋一弯岛也，昔呼大弯；因其周围近水，故以台湾名之。或曰：荷兰人筑城如台在于安平鲲身沙线，沙环水曲成湾，因名台湾。要之，不离海岛之称者近是。山则崔巍万迭，田则膏腴万顷；舟楫可达，林木郁苍，西洋人尝以浩愈磨沙称之（美岛之意）。东望日本、琉球，南属吕宋、非利宾诸岛，西对福建、广东，皆隔一衣带水，曾无藩篱之蔽；此不可不知之势也。

　　第台湾自古无专书可考，「隋书」所载曰大琉球，唐、宋以还乃有昆舍耶之称。昆舍耶者，印度梵语也。昆者，谓地宜稻谷之意；舍耶，即庄严也。然皆以海外置之，不通音问。至明中叶，始知有台湾。未几，而岛夷、海寇相继窃据。清初收入版图，三百年来，遂成富庶乐郊。迨乙未之际，白马盟成，又遭红羊劫换。时久事繁，以予管见，凡书籍有关于台湾者计有三百余种，层出不穷，难以全阅。予用是窃有憾焉，思欲辑为一书，而未得其暇。庚子春杪，适在台北师范学校，接家电促归，遂丁父艰。居乡读礼余闲，爰不揣固陋，采诸家之杂说及从东文译出，编成韵语；仿宋王伯厚先生所著之三字经体，因颜曰「台湾三字经」。首序位置、名称、治乱、沿革，继叙番部种族、山州、物产及经济上之事业，莫不略举其端；虽曰地理，而历史寓焉。

　　夫一物不知，儒者之耻，西人五尺童子，皆能明五洲万国之俗、太阳地球之位；吾人生斯、长斯而不知斯地之事事物物，亦可羞乎！古者，周礼大司徒以天下土地之图用知地域之数，辨其山林、川泽、邱陵、坟衍、原湿之名物，辨其邦国、都鄙之数，故有土会、土宜、土均、土圭之法；而大司马之职，又有职方氏、训方氏、土方氏、怀方氏、合方氏、形方氏，无非为地理计者。是地学乌可忽乎哉！大丈夫桑孤篷矢，志在四方，行将驰驱万里，游历五洲；倘不知山川形势，难免迷途入坎之虞。昔普鲁斯之将蹶法国也，普兵皆藏有法国地图，故履法境如入钓游之乡，其获益固不待言矣。兹予之作此三字经者，盖欲为本岛童蒙示其快捷方式，且便于口头熟读故也。或谓台湾特其小焉耳，区区地学何足以广其见闻；然行远自迩、登高自卑，前程远大，不得不先于此开其端也已。

　　光绪二十六年庚子端午后三日，王石鹏箴盘自序于新竹了庵。

　　旧政府行政机关图

　　

　　清代台弯行政机关图解

　　右图乃清代台湾行政之机关也。盖自光绪十年法人犯台而后，清廷始知台湾不可忽诸，爰改台湾为一行省，仍属福建总督辖下，特设台湾巡抚部院，即以钦差防务大臣刘铭传任之。此行政一大改革，实在光绪十一年也。至于十三年，乃新设布政使，遂以分巡台湾道兼按察使衔，此际府、县、厅、州废置分合者甚多，数年间而台湾之行政机关又一变。兹特就光绪二十一年当时行政之位置而列明之，以备参考。

　　了庵主人王石鹏箴盘识  
　 

台湾三字经

　　新竹王石鹏箴盘着

　　尔小子，生于斯；地理志，宜先知。举台湾，细参考；连冲绳，诸小岛（台湾与冲绳及澎湖诸岛相连，冲绳即琉球岛，今改为县）。

　　北纬线，及东经；详位置，知其形（本岛南是北纬二十一度五十四分起，至北部二十五度十八分，西方东经一百二十度七分起，至东部一百二十二度十五分）。

　　南北长，东西狭；自富基，至南岬（台湾幅员自北端富基角起，至南端南岬地方止，计长有日本里凡百里许，东西约三十里许，将近南端，其幅甚狭，如柄形，凡日本里一里，合台湾里六里之数，下皆仿此）。

　　四面海，水悠悠；古所称，大琉球（台湾四面皆海，为积水岛屿，隋炀帝大业三年，令朱宽入海访求异俗，遥观地界于波涛之间蟠旋蜿蜓，形若流虬，故隋时称之曰大琉球，即今台湾是也。相传虎贲陈棱亦尝至此）。

　　毗舍耶，高砂国；今安平，是旧域（自唐至宋，称台湾曰昆舍耶国。昆舍耶，印度梵语也。日本古代航海为业者，亦尝游于安平之地，呼为塔加砂，译即高砂也。犹之西洋人称台湾曰浩愈磨沙，译即美丽岛）。

　　又东蕃，与东瀛，同此岛，不一名（明季呼为东蕃，郑氏命名曰东都，又曰东宁，后因避庙讳，改为东瀛，其实皆指台湾岛也）。

　　明成祖，思富强，命三宝，航西洋。遇台风，船东止；入台湾，自此始（明成祖永乐末年有志富强，遣太监王三宝航游印度诸岛，采风问俗，归途遇风漂泊台湾，是为汉人入台湾之始）。

　　有海贼，林道干，走入岛，住数年（海贼林道干导日本西边无赖之徒沿海剽掠，明嘉靖四十二年都督俞大猷破之，道干败，走入台湾，居住数年，杀戮土人，掠夺财宝，乘舟往广东而去）。

　　颜思齐，亦海寇；郑芝龙，继其后（福建漳州府人颜思齐，字振泉，聚众据台湾，引倭酋揆一王，自称为日本甲螺。甲螺巨魁之意也，时泉南安县人郑芝龙亦附之，始建安平镇，及思齐死，芝龙乃承其后）。

　　迨芝龙，归大清，荷兰据，遂横行（明唐王隆武元年、清顺治三年，芝龙时已为南安伯，辅佐唐王，即位福州，掌管闽、粤兵饷，稍专横，蓄异志，私与清人通，及唐王即位，芝龙遂降于清。明熹宗天启元年，先是，荷兰人来求互市地，弗许，诱以重币，乃允筑一城于海边，土人呼为红毛楼，置提理职，后有名贵答儿者，备兵守之）。

　　西班牙，亦窃据，基、淡间，筑城御。旋败北，岛外逃；兰人守，气益豪（西班牙人派遣吕宋之都府，以保护支那间之贸易，于公历一千六百二十六年、明天启六年，占领基隆，越三年，又占领淡水，筑二城于两地。迨一千六百四十二年、崇祯十五年，被兰人以兵力逐之，退居于澎湖，兰人独守，甚横暴）。

　　遇商船，肆劫掠；迨报仇，几就缚（日本长崎代官末次平藏与芝龙交好，遣商船往福州贸易，过澎湖，被兰人劫掠无遗，仅以身免，归告末次，怒甚，托长崎市人滨田弥兵卫复仇，许之，遂率子弟及市人来台，闯入荷兰领事馆，弥兵卫左提贵答儿之襟，右取匕首，众不敢近，因责其前日之罪，捆缚将归长崎，贵答儿流涕谢曰：我实有罪，然我去则国人乱矣，请以子为质，弥兵卫乃拣兰船载归长崎，囚于大村岛之狱七年，将赦，寻死）。

　　明运竭，有成功，破天浪，师渡东（成功，郑芝龙之子，名森，字大木，文武兼备，明赐国姓，父将降清，哭谏不听，自率师誓欲恢复明室，永历封为延平郡王，众号八十万，大举北上，直欲进取金陵，不从甘辉之谏，以致败走，屯军厦门，及满、汉大兵来攻，成功遂率师东渡）。

　　整戎行，奋神武，逐兰人，复故土。务屯垦，辟草莱；百废兴，又招徕（成功至台，乘荷兰领事之交迭，以二万五千兵直追上陆，大与兰人战，曰：台地吾先人所开创，吾复故土，历一岁而兰人乃退归爪哇，于是，开垦治田，百废俱兴，又招集闽、粤之民）。

　　以澎湖，为门户；改东宁，为天府（澎湖乃台湾出入之门户也，遂改东宁赤嵌城为承天府，置天兴、万年二县）。

　　历三世，天命移，非人力，所能为（清康熙二十二年，水师提督施烺以战舰三百、水师三万进取台湾，焚舟百余艘，杀台兵万二千人，郑克塽遂降。克塽者，经之子，成功之孙也）。

　　新版图，民多乱；吴、刘、黄，相继叛（康熙三十五年，新港民吴球反；越三年，吞霄土官卓介雾亚生作乱；未几，诸罗刘却作乱；至六十年，知府王珍税敛苛虐，黄谷等因众不服，遂谋乱）。

　　朱一贵，称巨魁；七日内，陷全台（一贵饲鸭为业，群鸭皆从其指挥，众异之，黄谷等因众不服，遂举为首，集数百人，时总兵欧阳凯迁延出兵，游击周应龙遁归，参将苗景龙败死，一贵等聚集匪类，先取府城，继陷诸罗，仅七日而全台俱陷）。

　　蓝总兵、施提督，急东征，始尽劚（厦门水师提督施世标、总兵蓝廷珍，相继率兵渡台，大破一贵党，一贵败走，为村民所擒，遂槛囚送北京磔死）。

　　天地会，林爽文，亦集党，败孙军（爽文，彰化县大里杙街人，地险族强，结天地会以为集群之计，时总兵柴大纪及知府孙景燧调兵三百往捕，误执良民，焚杀无辜，爽文乘民怨集众攻营，景燧军大败，其将吏死亡者甚多）。

　　诸罗民，助大纪，始锡名，称嘉义（凤山县民庄大田，亦集党攻陷邑城，柴大纪固守府城，大田更遣众攻诸罗城，兵民协力共守，大田昼夜围攻，并绝粮道，大纪潜遣人奏请援兵，高宗乾隆帝览奏大悦，深嘉居民之守义，能助大纪，乃改诸罗为嘉义县，及援兵至，大田遂被擒）。

　　民好乱，如灯蛾，扑不尽，可奈何（蓝鹿洲先生有云，台民好乱，如蛾戏灯，前者既死，后者复至）。

　　陈、苏、张，诸小丑，既灭之，旋复有（陈光爱、陈全、苏业、张丙、陈辨相继谋乱，虽旋起而亦旋灭）。

　　至同治，戴万升，又倡乱，陷彰城。淡、嘉危，如悬发，曾、丁、林，率兵伐（同治元年，戴万升起乱台湾、陷彰化斗六城池，戕害镇道大吏暨文武员弁，窜扰淡水、嘉义两属，时曾元福、曾玉明、丁曰健及林文察、林占梅等协力率兵剿灭）。

　　至光绪，法兵来；偶失守，基隆开。孙、刘、林，相拒战；寇既平，设车电（光绪十年，法兵犯台，侵入基隆，福建陆路提督孙开华、台湾钦差防务大臣刘铭传及统领林朝栋协力拒敌，未几，寇平，至十二年，乃设立机器局，架设全台电线，十三年，又敷设机车道）。

　　台巡抚，刘铭传，因清丈，人心偏；最猖狂，施九段，围彰城，既败窜（光绪十一年，刘铭传受台湾巡抚之任，十二年奏请调查田甲，设清赋局、抚垦局，当清丈之时，人心汹汹，至十四年，施九段遂集众起乱，攻彰化城，未几，败走）。

　　沧桑迹，恒变迁；采金谶，岂其然（沧海桑田，迁移无定，此乃世事之多变耳，昔荷兰人有相传谶语云，台湾产金，太盛之时，必易其主，然以今观之，其然岂其然乎？兰人之言，固亦未足深信）。

　　议割台，自甲午；为朝鲜，弃东土（光绪十一年，李鸿章与伊藤博文在天津订约，载明异日朝鲜有事，日、清两国欲派兵往，必先互行知照，及二十年甲午，朝鲜有东学党之乱，时袁世凯驻朝鲜，办理商务，电致李请派兵助剿，复怂恿韩王，乞师中国，鸿章遂派海军赴仁川，乃照会日本。日本亦派兵前往。时，乱党已解散矣。韩廷请中国撤兵，中国不允。日本乃与中国议，干预朝鲜内政，助其变法，各执一说，议有不协，遂致兴戎。海陆清兵，屡见败绩。至甲午之冬，中国舍求和外，更无长策，乃命头等全权大臣李鸿章，会日本内阁总理大臣伊藤博文在山口县赤马关议定条约。其第一款认明朝鲜独立自主之国，第二款即以台湾、澎湖列岛让与日本帝国）。

　　台人士，咸纷纷；刘、林、邱，集义军（乙未，台人闻割地议成，大为激动，招集义勇数万，为守台计，唐景崧守台北，刘永福守台南，林朝栋守台中，邱逢甲拟为南北接援军）。

　　改国权，为民主；二百营，张旗鼓（改台湾为民主国，群拥立巡抚唐景崧为义民总统，全台兵勇称有二百余营，其实皆乌合之众，不足以有为也）。

　　大兵至，破诸营；南北路，尽荡平（清廷命李经芳渡台，在三貂湾内指交全岛于桦山总督，而近卫师团长能久亲王遂率师来台，诸营望风自溃，转战数月，南北尽荡平）。

　　此治乱，叙大略；教育界，再参酌（台湾治乱沿革，大略如斯，兹再举教育界而参酌之）。

　　开风气，自光文；继之者，有徐君（台湾文教肇自鄞县沈斯庵太仆，名光文，后太仆而东渡亦设教于台者，为华亭徐都御史名孚远，郑成功尝从学于徐君，渡台后优礼过太仆，君自叹如司马长卿入夜郎之教盛觉）。

　　建书院，立学堂；至今日，大改良（明永历二十年，郑经在台建圣庙，布学制，清康熙四十三年，建崇文书院于台南城，五十九年，建海东书院；雍正四年，建奎楼书院；乾隆十年，建白沙书院于彰化城；十八年，建龙门书院于斗六；二十四年，建玉峰书院于诸罗城；三十年，建明志书院于新竹城；三十一年，建文石书院于澎湖之文澳；嘉庆十七年，建仰山书院于宜兰；十九年，建凤仪书院于凤山；道光四年，建文开书院于鹿港；十七年，建文甲书院于艋舺，后改为学海书院；光绪六年，建登瀛书院于台北；十二年，建蓬壶书院于台南；十三年，台北设西学堂，又建英才书院于苗栗；十五年，建宏文书院于台南；十九年，台北建明道书院，基隆建崇基书院；至日本领台后，各处皆设立学校也）。

　　其面积，二千三；比九州岛，伯仲堪（台湾面积有二千三百方里，比日本九州岛可与之相伯仲）。

　　海岸线，北部多；出入港，竟如何（本岛海岸出入，惟北部居多，其全岛海岸线实不及九州岛三分之一）。

　　西部间，海岸浅；除南北，皆不善（西部之间，海岸甚浅，除南北二端之外，亦皆远浅不善之区也）。

　　其东部，水颇深；视断岸，如峻岭（东部水深，断岸甚形险峻）。

　　此四周，良港乏；况西隅，隔海峡（如此四周，殊少良港，东有太平洋，西有海峡，为最浅，其最深者，惟澎湖及台湾之间耳，然亦不过三百三十尺）。

　　开四港，约通商；上淡水，及基隆；下安平，与打狗；最重要，及澳口（咸丰十年，天津条约既成，许以淡水、基隆、安平、打狗四港为通商场，迨日本领台后，亦如之。此四港与苏澳口，皆属重要之地；淡水前称沪尾）。

　　妈宫港，属澎湖；泊巨舶，惟此区（其中可以泊巨舶者，惟澎湖岛妈宫而已）。

　　论小港，南北部，大约计，十四五（其西海岸则有大安港、梧栖港、涂葛窟港、布袋嘴港、东石港、东港、琅■〈王乔〉湾、车城南湾、竹堑港、鹿港、社堑港；东海岸则有卑南、锚地、花莲港；北部海岸则有金包里港；计有十四、五小港）。

　　自旧线，山脉西，北一里，琅■〈王乔〉低（自南岬及旧线高角及山脉以西向北一里，有琅■〈王乔〉湾，同治十三年，日军一师从此地上陆）。

　　社寮湾，东港口，近北方，属打狗（其北有社藔湾、风港、东港、打狗港，其打狗山在海上遥望可见）。

　　打狗港，大咸湖，安全地，可无虞（打狗港有一大咸湖，深仅七寻，然西南海岸惟此为一安全港）。

　　由此行，北十里，有炮台，存故址（由此行可十里，有一处炮台，其北即安平泊地）。

　　国姓港，鹿耳门，安平北，大安墩（国姓港、鹿耳门，帆船泊碇之地，自安平港以北，至大安港之间，皆海岸沙邱相接）。

　　过大安，西海岸，沙邱连，水流漫。过鹿港，及梧栖，稍近北，大肚溪（此海岸湾港，惟鹿港、梧栖，其北面则有大肚溪在焉）。

　　邱陵多，势起伏；列海岸，如相逐（大肚溪以北，邱陵起伏，列近海岸，如相逐之势）。

　　再迤北，近通宵；入后陇，路不遥（自大安港以北，可接通霄、后陇）。

　　香山湾，近新竹；由凤岬，白砂角，至淡水，尽沙邱，十里许，水自流（香山在新竹之西南隅，由新竹以北，是凤崥尾，自白砂角至淡水港，有十余里沙邱）。

　　从淡江，行数里，折入东，基隆是。基隆屿，顶稍平；马锁岛，赭山横（淡水港东有基隆湾，基隆一名鸡笼，因湾口有屿，四面峭立，其顶稍平，形如鸡笼，高有五百八十尺，马锁半岛在基隆港北西三里许，海中突出，其北西角有一小山，名之曰赭山，高约二百五十尺以上，自南至西北）。

　　自南端，回东岸，由卑南，水尾畔。花莲港，达奇莱；新城北，苏澳开（以下自南端至东北，由卑南、水尾、花莲港、奇莱及新城、南澳、东澳、苏澳，又北风澳）。

　　基隆崖，六千尺；至北端，从此适（基隆崖高有六千尺，港内溪滩水急，舟不易进，须侍风平浪静，用土蕃牵缆上滩，入于大溪寓湾而大舟固不得达）。

　　论地势，南北端，山脉峻，岛脊阑（台湾山脉高峻，南北连亘，如全岛之脊梁遮阑于其中）。

　　稍近南，突起壤，新高山，千余丈（稍近南方，在嘉义之间，有土壤突起，高峰插天，有一千二百八十五丈，此山为台湾第一高峰，岛人呼为玉山，西洋人称为毛里顺山，入日本版图乃改名曰新高山）。

　　嘉义山、傀儡山，亦重迭，在此间（嘉义山、傀儡山，亦重迭在此山脉之中间）。

　　最嵯峨，大武陇；延三冈，向南拱（嘉义之近傍有大武陇山崛起嵯峨，延及木冈、大冈、小冈而散布于南端）。

　　中央部，尽高峰；相连续，雪常封（本岛中央一带有一万尺左右之高峰，互相连续，故台湾有高山国之称，常有白雪封于其上）。

　　山地西，多溪谷；诸邱陵，多崛伏（自新高山以西之地方，溪谷纵横，其邱陵亦多崛伏）。

　　其北部，头围峤，大屯山，及三貂（峤，峻也。台北头围山、大屯山及三貂岭亦最高之处，按头围乃嘉庆间吴沙所开辟）。

　　此山脉，东西界；自然分，成峻隘（此山脉自然分为东西二界，过三貂岭即宜兰之地方）。

　　鸡笼岛，火山岩；淡水口，观音巉（鸡笼岛上有火山岩，高六百六十尺，扼于基隆湾口，观音山在淡水河口）。

　　山脉连，大嵙崁；势蜿蜒，达竹堑（溯淡水河之高原尽属邱陵相连，其势蜿蜒，由大嵙崁达至竹堑之间，竹堑即新竹）。

　　东番地，属野蛮；本危险，跋涉艰（东部乃生番地，野蛮丛杂之区，山路危险，跋涉维艰，山脉之外，近于海岸，又有一带山陵）。

　　苏澳山，亦崱屴；遥望间，生秀色（苏澳山脉亦多崱屴，遥望之间，恒生秀色崱屴山高之状）。

　　河流水，著名中，花、卑、秀，船难通（河流水最著名者，花莲溪、卑南溪、秀姑峦溪，然不能通行船舶者也）。

　　地以西，倾斜势；虽肥沃，河流滞（本岛西部势颇倾斜，土壤肥沃，但此河流短浅，土砂急流，河水常滞）。

　　在台北，淡水河，山发源，合余波（台北淡水河，其源发自北部山中，合大嵙崁溪、新店溪、基隆溪诸余波，其河口即淡水港）。

　　大安溪，台中在；山发源，流入海（大安溪在于台中，由社连山发源，西流而入于海，而其溪口即属大安港）。

　　大甲溪，溯其源，岸里发，水湍奔。牛骂溪，水分潝；度其势，从海入（台中大甲溪，其源发自岸里内山，从牛骂溪分流而入于海）。

　　清与浊，二溪前，源头发，水沙连（浊水溪、清水溪二溪之源，发于水沙连山，合猫丹、蛮蛮之浊流而为浊水溪）。

　　虎尾溪，牛相触，东西螺，分委曲（虎尾溪，从牛相触二山流下，北分为东螺溪，又南汇阿拔泉之流而为西螺溪；阿拔泉发源阿里，过竹脚藔山为阿拔泉渡西入于虎尾，四溪牵合，错杂而清浊分明，虎尾纯浊，拔泉纯清，惟东螺清浊不定，皆入于海）。

　　大肚溪，南投延，曾文溪，噍吧哖（大肚溪从南投山发源，绵延而出，曾文溪则从噍吧哖内山发源）。

　　在台南，下淡水，巴六溪，发源是（台南下淡水溪，从巴六溪发源）。

　　从赤山，冷水沟，相会合，入海流（从赤山冷水沟相会，流入于西南海）。

　　广灌溉，资耕耩；其河口，即东港（此河流颇广，凤山近傍多平原，咸资灌溉，其河口即是东港）。

　　西海岸，多溪源；形势接，水潺湲（其它西海岸有牛绸溪、八掌溪、笨港溪、东螺溪、大肚溪、后垄溪）。

　　东断崖，有瀑布；加礼港，水流注（其东断崖之间，有瀑布泉急流于浊水溪稍大，而苏澳湾北三里水清，颇利灌溉，注于加礼港，其它若奇莱河、黑石河，亦稍有名）。

　　论湖沼，最名区：埔里社，水社湖（水社湖即水沙连湖，在埔里社、集集街之间）。

　　湖之中，有小屿；风景佳，番所处（此湖风景甚佳，中有小屿，番绕屿为屋以居，刘巡抚铭传常设生番学堂于此）。

　　赤山湖，喷火坑，大咸湖，亦著名（赤山湖在赤山顶，其源出赤山溪，喷火坑在大屯山，深五百余尺，其径千余尺，大咸湖在打狗港内）。

　　厥涌泉，有四处；厥温泉，二可据（大屯山有喷火罅裂，硫黄水蒸气喷出，又苏澳近傍炭酸冷泉涌出，崇爻山咸泉，凤山县仁寿里滚水山，皆天然涌出之泉。温泉一在此滚水山顶，一在台北北投，设有浴场）。

　　考地质，纪石岩，凝灰板，色青黬（基隆近傍有凝灰板岩，其质软，色带青黬）。

　　其砂岩，稍黄色；是砾砂，结成式（砂岩色黄细粘所结而成）。

　　灰岩广，布西南，岩之处，外十三（淡水近傍有凝灰岩甚广。分布西南，延及安山岩、集块岩、石灰岩等处，马里顺山西部有粘板岩、砾岩、石灰岩，大肚溪以北有凝灰岩，打狗山以南有石灰岩、粘板岩，是砂岩所成石炭床、铁矿床。极南海岸有石灰岩，其状若锯齿兽类，东部海岸则有珊瑚礁）。

　　岛之中，多矿物；大富源，渐采掘（台湾岛中矿物甚多，诚海外一大富源也）。

　　若石炭，南北方，惟暖暖，质最良（本岛石炭多产于北部基隆、苏澳、新竹、苗栗及南部恒春，然最良质惟基隆近傍暖暖街为盛）。

　　产石油，属淡水，与苗栗，东山里（淡水东北一里之地及南部苗栗山中皆有石油涌出，然质量不佳）。

　　硫黄质，甚结晶；大屯顶，产额盈（大屯山旧火坑硫质喷气周围岩石美麓，有黄色结晶可以采取制造，产额颇盛）。

　　又基隆，河流上，生砂金，采取广（基隆河上流之间，砂金最多，大粗坑及红头屿顶亦皆有产金）。

　　石灰岩，最多场；但制炼，不知方（本岛石灰岩，处处皆有之，但制炼之法，土人只烧其介壳，不知别有良方）。

　　惜其余，属番境，难详知，矿脉永（永，长也。可惜矿脉多在番界内，故难知其详也）。

　　植物类，南北中，谷蔬菜，稍异同（植物之类，米谷蔬菜，南北及中央，大同小异，繁难备载）。

　　蒟酱姜（蒟酱，一名寒天菜也），番瓜子，及龙眼，枇杷李（枇杷，惟新竹、中港产为佳），通脱木（一名蓪草），柳檞杨，松桃梓，苎麻桑。棕榈枫，槟榔枣，水柳榕，椰子葆（葆，丛聚之谓也）。波罗蜜，楠柏樟，及血树，与桄榔。佛手柑，菠萝朵，西螺柑，称名果（菠萝，本岛最盛，蜜柑以西螺产为第一佳）。葡萄橘，蔗榴梅，芭蕉柚，人常栽（此数种，人所常栽，到处皆有之）。有露藤，及厚栗，又埔荆，山荔实。其乌木，与赤鳞，林投叶，铁树榛（此数种略举其盛者，余繁难载）。

　　竹一门，十余种；诸花卉，亦甚茸（茸，草聚貌，与冬韵稍别，竹之门，有十余种，莿竹、长枝竹、凤尾竹、麻竹、空涵竹、芦竹、笙竹、金竹、茅离竹、桂竹、观音竹、人面竹），在山谷，竟密生，色烂熳，令人惊（深山空谷之中，花卉业生，樟树腹空，常有幽兰生其上，香气遥闻。又，百合花及旋花之类，处处皆有，其色烂熳可爱，令人一见悦目惊心，皆天然妙趣也。西洋人故称美丽岛）。

　　金线莲，品颇重；作药材，卫生用（金线莲生于草木丛聚之间，未经人见，鸟不敢食，故人一见，当随手采摘，不然，旋为鸟食矣。其味清淡，用以治血症，甚效）。

　　动物类，在山中，暹逻豹，西藏熊（本岛山中有暹逻豹及西藏熊，想由该国所传来者）。

　　鼯栗鼠，穿山甲，鹿猪猿，实不乏（又有鼯鼠、栗鼠及穿山甲、蛇、鹿、猪、山猪以及猿等类）。

　　其它类，雉鹬凫，鹫鹰鸽，鸰燕鸬。马牛羊，鸡豕狗，此家畜，处处有。

　　论水产，百种鱼；惟牡蛎，养殖与（与，蕃庶貌，水产鱼类约有数百种，海岸处处多有设牡蛎塘以养殖者）。

　　两生物，温热带，及南岛，包括内（台湾植物、动物包括东南亚细亚及南部诸岛，大概与温热带地方物品稍同）。

　　古时代，移住民：巫来由，比律宾（台湾古代移住之民，皆自巫来由与吕宋、比律宾诸岛，人种传来，其言语故与之同）。

　　闽、广人，继接踵；喜分类，相逞勇（其后闽省及广东人相接踵而来，故闽人称本岛广东人曰客子，又呼为客郎，始与生蕃争地，田土愈广，然性喜争斗；乾隆四十七年，泉、漳人分类械斗；五十二年，闽、粤人分类械斗；嘉庆十一年，泉、漳人分类械斗；十四年亦然；道光六年，闽、粤人械斗；十四年亦然；二十四年，漳、泉人械斗；咸丰三年亦然；四年，闽、粤人又械斗）。

　　野番退，入台东；三百载，感皇风（野番原在海岸，后渐被汉人争逐，乃潜退入后山，故视汉人如囚，后有归化者）。

　　其熟番，性愚直；归化后，能守则（其一部感政府皇风，谓之熟番，性颇愚直，愿归管辖，纳租税，守规则，不复杀人）。

　　其生番，多贪残；最强悍，惟摆安（番族分为三种，摆安、知本、阿眉；其间惟摆安为最强之族）。

　　以头颅，得名誉，夸威严，如虎踞（生番皆以头颅多少关系名誉威严，且以此为最上镇家宝，头颅多者，其它社亦甚敬重）。

　　牡丹社，本无因，竟敢戮，小田民（牡丹社，即摆安种族，清同治十年，牡丹社番曾杀冲绳县小田民）。

　　问罪师，遂兴起；约赔偿，事乃止（明治七年、清同治十三年，日本命陆军中将西乡从道为台湾事务都督，率军舰至台湾讨生、熟二番，又命内务卿大久保利通为特命全权办理大臣，差赴清廷，与硕恭亲王往来论议，将不协，会英国公使威妥玛居间调停，议赔偿费金五十万两，利通归，从道亦振旅还）。

　　知本族，性温柔；早开化，惟此俦（知本族，体格比摆安稍小而肥，性温柔，手、腕、首多有搭青）。

　　文其身，标高贵；渔、猎、农，聊自慰（文身以标其高贵，衣服多用水牛皮，日以农务及渔猎为营生，聊堪自慰）。

　　阿眉族，性质和；比他族，毛发多（阿眉族相传为近海巨船破难水夫之子孙，性质温和，比他族毛发较多，筋力稍强）。

　　乌鬼番，红毛奴；此种族，今已无（乌鬼番，即印度北方山地及南方海岸西鲁岛所传鹿纳羽衣塔之种族，肌骨皆黑，入水不沈，走海面如平地，其时各国以争斗攘争为事，所掠人口，活者俟红毛经过，售卖为奴，死者晒干剖食，当荷兰据有台湾，即以此种为奴隶，故土人称曰红毛奴，分布于台南、凤山地方，后被泉州人乘夜放火尽燔毙之，今该处尚有乌鬼桥、乌鬼井及乌鬼埔，樵者掘地常得玛瑙奇石，尽荷兰时所埋也）。

　　就诸番，叙风俗，分部落，各约束（诸番风俗习惯大概相同，各分部落，以自约束）。

　　遇大事，系腰铃，走村内，集会评（遇有重要事，腰系铁铃，走于村内，或在高树上击铎，则诸番闻知皆到酋长处会议，寂然群聚，惟命是听，酋长大抵世袭，或由推举）。

　　喜报仇，称义务；得头颅，作酒具（番人常有因小事起祸，互相斗争，妨害渔猎，甚至定期决战，杀伤人数，负者赔偿，依然平和，又最敬能报仇之人，以为义务，凡有亲近被人杀害，必欲追踪报怨，以所得头颅作为酒具）。

　　耕作物，惟苎麻，大麦粟，烟草瓜（耕作之物，惟苎麻及大麦、粟、烟草叶、瓜诸类，粟惟一年一获）。

　　又亚麻，姜薯芋；卫生药，熊胆付（又有亚麻、生姜、甘藷及芋等类，以为食料，其疾病鲜知医药，惟以熊胆为卫生之用）。

　　祭祖先，尊神灵，酒滴地，谢冥冥（生番祭祖先之神灵，必先以酒滴数点于地，谓谢地下之冥冥）。

　　婚姻礼，非亲定；惟酋长，命是听（婚姻之礼，非由亲定，男女自行其权，惟酋长为之周旋，依然男娶女嫁，惟知本种族则以夫赘妇家，宗祧承续，亦与他部异，然生番男女之关系，概属严格一夫一妇，不能娶妾，故有夫之奸，定为第一罪恶，其无夫之奸亦须罚）。

　　葬死者，裹皮埋，以片石，覆尸骸（番人种族祭葬多少异同，然大抵以牛皮或鹿皮包尸，凡死者衣服兵器皆置于墓地，以石覆之，非亲族不许近，每年以物祭）。

　　卜吉凶，听鸟语；有穴居，有野处（蕃人遇有事故，必听鸟音，以定吉凶，出门之时，闻有鸟音，佳者为吉，悲者为凶，至于住居构造，温和与残忍，大不相同；如摆安种族，常于丘侧穴居，虽污物积满，至于生虫，彼亦不能耐，然后乃转居）。

　　或竹屋，大树遮；稍构造，自成居（卑南近傍之知本族及阿眉族，则据天然要害之处，编竹为屋，倚于大树之下，或以松枝盖屋周围，树木繁殖，仅留一小径，可通来往）。

　　时出山，相贸易；备药材，及皮革（有时出山与岛人贸易，惟交物不用银钱，谓之投换，蕃人以内山土产之物如蓪草、木薢、金石薢、金线莲以及熊胆、豹皮、露藤、苎麻及芭蕉、布、鹿茸、鹿鞭、鹿皮而岛人则以刀铳、弹丸、盐、纱、螺壳、珠等易之）。

　　其宣教，自荷兰；设社学，是清官（明天启六年，有荷兰宣教师来台，教化土番，至永历二年，乃设立土番教育学校；清康熙三十四年，台湾知府靳治扬设立熟番社学于台南地方；雍正十二年，各厅县皆设立土番社学以教化熟番；光绪十二年，刘铭传在台北设立番童学堂）。

　　开番地，沈幼丹，善经营，不畏难（沈文肃公葆祯，字翰宇，一字幼丹，同治十三年奉旨巡台，适牡丹社事平，乃议开番地，得旨允行，遂开南北两路之山。南路以同知袁闻柝、副将李光等任之，自昆仑拗至大石岩，直抵卑南；北路以都司陈光华、总兵戴德祥等任之，自新城大清水溪至大浊水溪，直抵奇莱，计二百清里有奇。如此经营，诚不畏难）。

　　台湾岛，地沃肥；况四季，风雨依（台湾土地沃肥，春夏秋冬，风雨依时；以下论产业）。

　　农产物，诸种子，巫来人，传来此（本岛人种，其始乃巫来由人移住，故其农产种子，亦皆自巫来由传来于此）。

　　华民至，重栽培；稻一年，获二回（其后汉人来台，始就荒地拓殖，以广耕作，沃野充满，逐成富庶，其稻一年可收获二回）。

　　灌溉法，溪流水；自高田，渐次迤（灌溉之法，专藉溪流自最高田地渐次流入于最低，颇称便利）。

　　肥料粪，油粕倾；藉牛力，助苦耕（其肥料惟用人粪尿、豚粪及落花生油粕）。

　　收获时，或远近，二轮车，供搬运（收获之时，不论远近，用木制二轮牛力车以供搬运）。

　　首稻谷，次甘藷；当成熟，长尺余（首即稻谷，次属甘藷，当成熟之时，有长至尺余者，然惟台北桃仔园所产为佳）。

　　此岛民，日食料，他物品，亦甚妙（此乃岛民日用之食料，其它物品亦甚妙）。

　　砂糖、茶，拣选精；堪制油，落花生（本岛糖业、茶业甚盛，其落花生堪为食料，并可制油，输出法国）。

　　其大豆，色黄白；及胡麻，油滓泽（大豆有黑色及黄、白色三种，可以制油，其滓泽可作肥料用，胡麻亦可制油）。

　　麻与苎，植物兴，其原质，制布绳（本岛麻苎，自然繁茂，其长有一丈内外，原质漂水白色与绢丝相似，可以制布及绳索，输出甚多）。

　　菠萝丝、芭蕉布，惟土蕃，善制作（菠萝、芭蕉，有美丽纤纬，土蕃常用以制布）。

　　造纸料，有纸桑；此纸质，作伞良（本岛所生纸桑，堪为制纸原料，质颇强韧，可以作油伞）。

　　大甲产，三棱草；蛟文席，织得好（大甲、苑里及房里所产之三棱草，质白而柔，该处妇女常取以织席，能成鸟兽花卉诸形，谓之蛟文席，数年来竟能织成笠子及票包、烟袋，精致可爱，销售甚广，近已有设立公司）。

　　通脱木，原野生；造纸花，质最明（通脱木，生于原野，俗称蓪草，长六尺以上，用刀剖薄成纸输出，每年约达十余万圆）。

　　棕榈藤，堪杂用；织蓑衣，雨天供（棕榈可作蓑衣及绳索，藤可用以作家具杂物）。

　　东部间，万壑连，大树木，不计年（东部千山万壑，古树甚多，不计其年）。

　　多美材，采伐早；有香樟，堪制脑（其间美材甚多，如梢楠、油杉、厚壳木、薄皮树、松萝、松柏、山杉、赤皮、鸡油木、红鸡油木、乌心石、九芎、红厚壳、楠仔乌皮、石苓、毛柿、梧桐、相思树，至于番樟树可以炼制樟脑）。

　　渔业盛，海岸西；鱼之类，东洋齐（台湾渔业，西海沿岸自安平至打狗之地最盛，渔民有二万余，渔法颇巧，其鱼类与日本近海之处略同）。

　　松鱼鲽，鰡鲈鲭，鰆虾鰋，乌鱼名（此数种，惟乌鱼捕获最大，稍有著名，渔利最盛）。

　　制鱼鲕，惟此美；育牡蛎，海之涘（乌鱼可以制牡鲕，俗名鱼子鱼，蛎种育业，南部海屋最盛，无处无之）。

　　牧畜业，牛羊群；马最少，猫犬豮（豮，亦豕也，台湾惟马最少）。

　　鹿与獐，生山里；少饲养，自栖止（鹿及獐生于山中，少有饲养者，惟自栖止）。

　　考工业，大工场，制盐脑，及茶糖（本岛工业最大部只有盐、樟脑、茶、糖等件，康熙四年郑氏参军陈永华始在台南以天日制盐，清政府设局专卖，及光绪二十五年，总督府亦定为专卖，其制造场，南部地方居多。樟脑产额全世界，台湾称第一，其制法亦始郑氏据台之时，五十年前制脑稍盛，输出可博巨利，光绪二十五年八月，逐定为总督府专卖，茶亦本岛重要之产物，其制法有二样，一名乌龙，一名包种，质量出于大陆及锡兰之上。砂糖，南部产出最盛，近来总督府大加奖励，制糖公司勃兴）。

　　考商业，输出常，糖茶脑，炭硫黄（本岛沃野最多，物产富盛，然道路险恶，搬运为难，自刘铭传开铁路、设邮电，交通之道开而商业乃盛，输出之品最盛，惟砂糖、茶、樟脑、石灰、硫黄，其它苎麻、姜等物）。

　　自异地，输入品，食物器，丝绸锦（输入品，福州、泉州、宁波食物、器用及外国水油甚多，以及丝绸、蜀锦等件）。

　　最多额，阿片烟；次磷寸，毛布绵（输入品最大宗，惟阿片，其次即磷寸及毛毡、绵等，磷寸一名自然火）。

　　论气候，南与北，二部间，成异域（本岛南北二部，气候甚大变异）。

　　西南地，天气温；夏多雨，冬期暄（西南之地，天气颇温，夏季多雨，冬期天气清朗）。

　　西北方，夏炎热；冬阴寒，常降雪（西部之间，夏季炎天赫赫，温度三十度以上，及至冬天，寒气迫人，山头常积雪）。

　　其海峡，风力强；夏秋际，屡被伤（台湾海峡北向风力最猛，夏秋相交之际，暴风屡由吕宋袭来，损害甚多）。

　　冬春期，雨量大；水蒸气，浮碧霭（北部之地，冬春二季，雨量最大，是从日本海流之水蒸气所发生，东北信风自秋至春，此海流经多量之水搬运而来，冲突北部山脉，其水分沉积所致）。

　　及秋季，变风信；雨旋至，自蒙蒙（秋季西南信风变为东北信风，雨即旋降）。

　　东北风，逾峻岭；西南风，湿气逞（本岛东部峻岭重迭，西方有一带海岸，东北风常从此峻岭而逾，西南风挟热带之湿气）。

　　推此理，故夏期，雨多降，不计时（由此理而推之，故夏期多降雨）。

　　山海间，烟雾毒，瘴气生，休感触（本岛山海之间，烟雾常覆，此乃瘴毒，不可感触）。

　　夏秋至，雷发声；地恒震，山岳鸣（台地故多震动，然惟夏秋之际，雷雨交作，地震为常）。

　　叙全台，旧都邑，四部间，府县立（以下叙都邑，原依光绪二十一年当时行政机关而分别也。盖自法兵犯台而后，清廷知台湾不可忽诸，爰改台湾为一行省，特设巡抚部院，仍属福建总督辖下，至二十三年，新设布政使，即以从来分巡台湾道亦兼带按察使衔，其统属府州厅县等如卷首图解，兹不赘）。

　　台北府，四面山；大都会，河流湾（台北府四面山峦，其南有新店、大嵙崁两河流达于淡水河沃野，旷间府城，周围皆石壁，乃刘铭传所建，台湾铁道即以此地为基点，今设有总督府，东西电气灯，街上人力车往来，商贾云集，诚台湾一大部会，其人口约有二十万）。

　　府西南，近艋舺；临新河，多商业（艋舺在台北府西南，临于新店河，巨商甚多，商业繁盛，其间有龙山寺，亦甚著名者）。

　　相对峙，大稻埕；地颇广，商业盈（大稻埕商店并列，制茶之业颇盛，又有德国及美国之领事馆在焉）。

　　淡水港，即沪尾；诸商船，辐辏韪（沪尾港，今称淡水港，乃商船辐辏之区）。

　　基隆港，山岳连；港内广，容巨船（基隆港距台北府东北日本里数九里，自淡水港起，海路有十二里，此处前置一厅，港内颇广，可容大舰；商船出入，惟此最多）。

　　宜兰县，大沃野；熟番多，户口寡（宜兰县一大沃野之区，周围土壁环绕，熟蕃住居甚多，信行耶稣教，人口有七千余）。

　　苏澳地，近番林；容数舰，港颇深（苏澳在东南隅海岸，距宜兰七里许，港内水深，可容数舰，此地与生番相接境，故常与之袭击）。

　　新竹县，地不颇；田园广，产物多（新竹县在西北平野，四面石城，近傍田园远开，物产甚盛，人口有一万余）。

　　大嵙崁，接番界；防备严，多设隘（大嵙崁界在台北新竹之间，西南山中成一都会。崁畔桃花繁盛，予游历到此，爱其风景甚佳，私易名为桃花崁。此地与生番接境，设隘寮防备，殊极严密，人口约有一万许）。

　　苗栗县，在山中；一大邑，番境通（苗栗在乱山迭嶂之中，置一大邑，其地与蕃境相通）。

　　后垄河，上流发；路多岐，铁道越（后垄河即从此苗栗而发源，路颇多岐，铁道亦从此而越）。

　　其西部，大甲溪；溪以南，达梧栖。溪以东，达埔里；与云林，相接是（苗栗西部即大甲溪，自大甲溪以南，可达鹿港、梧栖一带地方；自大甲溪以东，可达云林、埔里社一带地方）。

　　台湾府，即台中；府西部，彰化通（台湾府即今之台中也，其西可通彰化，百城环绕，人口约有二万余）。

　　诸罗山，即嘉义；接彰台，此二地（诸罗即嘉义也，在彰化、台南之间，亦石城环绕，其人口约有一万五千余）。

　　埔里社，彰城东；人番杂，村落中（埔里社在彰化城之东部，人番杂处，村落有十余，此处前曾置一厅统治）。

　　彰化西，鹿港口；集货场，称大有（鹿港在彰化之西海岸，与泉州相对，为最近之港，商船辐辏，货物聚集，可称大有）。

　　过笨港，猴树南，荷包屿，一大潭（笨港商船出入颇盛，由笨港过猴树港以南，平野旷野，忽田间潴水为湖，洲渚昂然，可容城郭，其流出朱晓陂，亦与土地公港会，大旱永不固，洲中村落名为荷包屿庄）。

　　其南部，台南府，昔郑氏，定都宇（台南府古为台湾第一都会，昔日郑氏定都于此，其家屋皆壮丽，街道用石筑成，其府城亦石壁环绕）。

　　与台北，都会同；其商业，甚兴隆（与台北同是大都会，其商业颇盛，人口约有十五万余）。

　　安平县，西南接，赤嵌城，古雉堞（安平接台南府之西南，有古之赤嵌城，其港口即安平港，砂糖、樟脑，输出颇盛，阿片、绵布，输入亦多，人口一万五千）。

　　打狗港，积砂堆；输出入，渐衰颓（打狗在台南府南十里，近来港底渐浅，出入巨舶亦少）。

　　其东北，凤山县；通卑南，番地面（凤山在打狗东北三里许，土城周绕，人口五千余，自此地通卑南番境，却有二条路，卑南多知本族，村落亦多）。

　　恒春县，极南方；民番聚，守一疆（恒春在本岛极南地方，山岳重迭，民蕃杂住，牡丹社蕃即在此）。

　　南岬海，暗礁列；暴风发，水流瀎（南岬近海暗礁并列，海流急激，暴风常起，设有灯台，警示海上，其西即是琅■〈王乔〉）。

　　其西岸，属琅■〈王乔〉，距恒春，路不遥（琅■〈王乔〉距恒春相去实不远）。

　　其东方，水尾地；台东州，前所置（东部水尾之地，前置台东州于此）。

　　卑南境，番社多；四十六，共包罗（卑南在水尾之南十五里余，其番社共有四十六，其道路二条，可通凤山）。

　　此人迹，最罕到；难详知，其深奥（番社人迹罕到之地，是以难知其详）。

　　诸岛屿，惟澎湖；诚海峡，最要枢（台湾属岛甚多，然惟澎湖为最要地，其地质乃珊瑚岩石所成，周回二十余里，凸凹颇多）。

　　澎湖间，大小岛，五十五，相环抱（澎湖计有五十五屿，澎湖、渔翁、白沙三大岛，鼎立回抱，港门北有大烈岛，南有船篷岛、鸟岛、八罩岛、矮船岛等）。

　　马宫口，有宫城；于此处，建一厅（马宫港内颇深，宫城在马宫港之北口，乃诸岛首府，前建澎湖厅于此）。

　　岛之中，乏草木；以鱼类，易五谷（此岛草木甚少，仅有桑树、榕树，然树木多屈曲枯焦，惟粟、高梁、落花生、甘藷、薤、白菜、豌豆、南瓜、西瓜之外，更少生殖，且乏清水之源；因米麦不产，皆以鱼类作交易品）。

　　琉球岛，珊瑚岩，渔夫住，集渔航（台湾西南有一海岛，谓之小琉球岛，亦珊瑚岩所成，渔夫常住）。

　　南岬东，红头屿；惟土人，长安处（红头屿距南岬东二十里，周回约十里，其土人与生蕃相类，然性稍温和，惟以渔业、牧畜为生计，未知稼穑，椰子树甚多，人口有一千余）。

　　火烧屿，多石灰；阔数里，水潆洄（火烧屿距于红头屿北十七里，周回三里许，乃石灰岩所成，有产米谷、玉蜀黍、胡瓜、蔬菜、果实诸类，岛人以树叶葺成为屋，甚好绵布）。

　　惟龟屿，形最小；如圆锥，住民少（龟屿，西洋人所称为斯梯优岛，在三貂角南五里，形如圆锥，两锋屹立，高有千尺许，居民甚少）。

　　此全岛，叙分明；作地理，三字经（此就全岛及诸小岛，既叙其分明，以作地理三字经）。

　　能孰读，非无益；智识开，宜游历（若能熟读，非云无益，然百闻不若一见，欲开智识，宜游历为要）。

　　王跋

　　谱弟箴盘，幼有轶才，超然远俗；而简潜沉穆，见义勇为。其师郑伯玙孝廉（家珍）甚器重之。志学后，着有「女学揭要」四种；议论博雅，大有关于世道人心。惜乎乙未遭兵燹，竟付祖龙。去秋大集都人士倡设孔孟之会，遐迩咸慕其人。又为海澄邱菽园先生所钦仰，寄书褒云：『中原大地，乃逊海陬；未坠斯文，其惟吾子』之语；曾撮箴盘所撰缘起，登诸新嘉坡天南报牍，并嘱前横滨大同学校教习陈默庵着论付报，以表彰盛举。噫！菽园于箴盘可谓情文兼至矣。而箴盘此举，岂不足为本岛增光乎！

　　今年春，箴盘丁外艰；读礼余闲，游历台南北山水以遣幽忧，入野蛮之部落、访太古之遗民。行旌所指，到处逢迎；足迹所经，山川生色。其过大甲铁砧山，题郑延平王庙有诗云：『当年王气已全收，庙食空山二百秋；自古兴亡无定局，鲲洋依旧向东流』。无限感慨，一往情深。此外纪游佳什，予经采登拙著「台阳诗话」，兹不复赘。近回梓，袖出此书见示；深喜老箴此行所得良多。观其书所载，全台景物包括无遗，诚足为初学之津梁，开后生之智识。谨跋数语，以志不忘。

　　庚子冬日，沧海逸民友竹题。  
　 

台湾说略

　　总说略

　　台北府说略

　　基隆厅说略

　　淡水县说略

　　新竹县说略

　　宜兰县说略

　　台湾府说略

　　埔里社厅说略

　　台湾县说略

　　彰化县说略

　　苗栗县说略

　　云林县说略

　　台南府说略

　　澎湖厅说略

　　安平县说略

　　嘉义县说略

　　凤山县说略

　　恒春县说略

　　台东直隶州说略

　　总说略

　　窃维台湾四面皆海，前明始知海外有此地，为郑氏踞之。自康熙二十二年讨平收入版图。盖有清以来，即以台湾名设府。仍以名之。初领台湾、凤山、诸罗三县、澎湖一厅，厥后此壤渐开，雍正元年拓彰化县，并设淡水同知，共城治理。雍正九年割大甲以北归同知管辖，于竹堑地方设署。嘉庆十五年，以远望坑迤北而东，历苏澳至大小南澳中设噶吗兰通判。光绪元年奏以南路同知移驻卑南。又于极南之琅■〈王乔〉猴洞添设一县，曰恒春县。光绪四年，以中路鹿港同知移驻埔里社。续又奏请专设埔里社抚民理番通判，仍移同知于鹿港。嗣南北分治，在淡水厅辖艋舺、大稻埕，居中之地添设府治，曰台北府。附郭设淡水县。裁淡水同知，改设新竹县，以噶吗兰改设宜兰县，将通判移驻基隆。光绪十四年，闽台分省，复将前后山全局应移、应裁并、应添设者分别筹议。于前山彰化县辖桥仔图地方，建设省会，附郭设台湾府为首府，台湾县为首县，改原有之台湾府县为台南府，为安平县，仍与台湾道同城。裁鹿港同知划嘉义之东、彰化之南添设一县，曰云林县。又划新竹中港以南添设一县，曰苗栗县。又改基隆通判为基隆抚民理番同知。分淡水东北四堡之地归厅管辖。又改卑南同知为台东直隶州知州，驻水尾地方，添直隶州州同一员，驻卑南。添直隶州州判一员，驻花莲港。均隶台东直隶州管辖。按年稽考。开辟日广，田地制宜，规模大备焉。计前山自极北之基隆、宜兰交界草岭顶起，至极南之恒春县辖鹅峦鼻海口止，共计民站八百五十里。其后山南自鹅峦鼻超，至宜兰极北与基隆交界之草岭顶止，共计七百六十里。统计前后南北周围一千六百余里。

　　台北府说略

　　台北府，光绪元年奏裁淡水同知，设台北府，就艋舺、大稻埕之间建府治，附郭首县为淡水县。南自中坜，北至水返脚，隶淡水管辖。自中坜以南，至大甲溪，添设新竹县。就淡水厅旧治之竹堑地方为县城。又自远望坑迤北而东，旧为噶玛兰通判分治疆域，改设一县，曰宜兰。即就厅治为县城，并移通判于基隆海口。光绪十四年，改通判为抚民理番同知。计设一府，领三县、一厅。距府城西北有基隆、沪尾两海口，均为通商口岸，税务司、领事均在沪尾。巡抚、藩司因省会城署尚未建就，暂驻台北行台。计东南至宜兰县城民站二百零三里，南至新竹县城一百二十里，至台湾府城三百里。西北至沪尾海口三十里。北至基隆厅六十里。

　　基隆厅说略

　　基隆通判于光绪初年移设，兼理通商煤务。十四年分省，改抚民理番同知，析淡水所辖基隆、石碇、金包里、三貂四堡以隶之。距府城六十里。东北滨临大海，轮船出入，不候潮水，四时可泊，不似沪尾口有沙涌积，需雇小船引带也。有洋人与海关委员查收关税，为沪尾海关分口。现由厅南穿山至淡水之大稻埕，创兴铁路，指日商民又将聚集基隆矣。东北八斗一带为产煤之区，计东至三貂溪海边民站八十里，东南由远望坑至宜兰交界之草岭六十里，西南至淡水交界之南港四十里，北至海口二里。

　　附载驿路（民站）

　　南路水返脚（二十七里）、城站（二十五里）、龙潭（二十八里）、顶双溪（三十里）、至宜兰辖大里简。

　　淡水县说略

　　淡水县为附郭首邑，亦淡水厅旧治，与新竹划地分辖。县西十二里，旧有新庄县丞，早裁。邑本十四堡，自改行省，割四堡归基隆同知管辖。外有观音山、大屯山为屏障，实全台北门锁钥。迤西三十里曰沪尾，为通商口岸，设领事、税务司、海关。此与基隆交界之大磺山左近为产煤之区。西南大■〈山上姑下〉崁一带逼近内山，设局抚循，令交番童，带郡肄业，来归甚众。计东路由番社绕至宜兰交界之粗坑民站四十里，西南至新竹交界之涂牛沟六十里，西北至沪尾海三十里，东北至基隆交界之南港口二十里。

　　附载驿路（民站）

　　南路中坜站（二十三里）、桃仔园（三十五里）、城站（出东门三十三里）、至基辖水返脚。

　　新竹县说略

　　新竹县旧为淡水厅辖地，自光绪四年析土设官，以大甲溪以北至涂牛沟以南划归管辖。城治、衙署、仓库均仍旧址，而改名焉。嗣十四年分省，又割中港溪以南至大甲溪设苗栗县，隶台湾府，而新竹南界遂以中港为止，距府治一百二十里。邑负山临海，港口大小数处，礁多水浅，不通轮舶，仅祗商船出入。迤东咸菜瓮、三角涌、五指山一带，逼近内山，设局抚循，各送番童出社肄业，成效可期。计东至五指山番界止民站七十里，南至苗栗交界之中港口三十五里，西至海滨十里，北至溪水交界之涂牛沟南止六十里。

　　附载驿路（民站）

　　南路中港站（二十五里）、城站（出北门二十二里）、大湖口（四十里）、至淡辖中坜站。

　　宜兰县说略

　　宜兰县距府治陆程一百九十里，迤东而南，僻处山后，本噶玛兰旧地，初名蛤仔难，光绪四年改设为县。东北隅三十里，海中浮屿曰龟山，草岭迤东，山若屏障，海滨大石嶙峋，中设一关，曰北关。近于苏澳者，曰南关。两称门户。海口之著者，惟苏澳。轮船至此可泊，但防礁石。邑东北三十里曰头围，设县丞。东南二十里曰罗东，旧设巡检，已裁。自头围历大坪林以达枧尾街至艋舺为旁径，约程百里，称便捷。但山路崎岖，可人行，不通舆马。生番多聚。在西南诸山叭哩沙一带，向设隘寮以防之。今设局抚循，令交番童带局肄业，寓以子为质之意，稍敛嗜杀之风焉。计东至过岭仔海边民站二十里，南至苏澳海口五十里，西至叭哩沙番界四十里，北至基隆交界之草岭六十二里。

　　附载驿路（民站）

　　北路大里简站（三十二里）、头围（三十里）、城站。

　　台湾府说略

　　台湾府为光绪十四年分省时移设之首府，在彰化县东北二十里大墩桥仔图地方，并设首县曰台湾县。同城奏驻巡抚、藩司，因城垣衙署建造需时，抚、藩驻此待迁。划嘉义之东、彰化之南两邑地界于林圯埔地方，增设一县曰云林。又割新竹县中港溪以南三堡之地，于维祥庄地方增设一县，曰苗栗。其彰化县埔里社通判，前隶台南，现亦改隶台湾府辖。计一厅、四县，形势居中，控驭南北，海口有铁板沙横亘，轮船不能久泊，实为扼要之区。计东至台东直隶州，自云林越山前往三百数十里，中隔生番，现由台南府属凤辖之三条仑行走，民站六百八十里。南至台南府城二百三十五里，西至彰化县鹿港海口五十里，北至台北府城三百里。

　　埔里社厅说略

　　埔里社厅为彰化内山大莆地方，共计六社，曰埔里、曰眉社、曰田头、曰水社、曰审鹿、曰猫兰纪埔社者，见黄叔璥番俗六考、邓传安蠡测汇钞，而以姚莹之石甫文集为详。光绪元年，海防戒严，开山识起，始有招抚埔里六社之举。设通判于大莆城，距府治民站一百二十里。又设义塾于各社厅之西南为水社。社东有潭，名曰日月潭。周围二、三十里，潭水四时不竭，四面皆山，潭心凸起小山，曰珠子山。又名浮珠屿。周约一里，高三十余丈，山顶平坦，可容屋十余间，为外人所垂涎，现已设为义塾。山水清奇，诚厅治之名胜也。厅东北并眉社之北及西北角逾山皆北港凶番地界，厅正东及东南角逾山各番均经安抚招徕，计东至史老塌山番界，民站三十五里，南由社仔庄至云林交界之浊水溪止五十里，西至集集街与台湾县交界六十五里，北至大甲溪头与苗栗县交界三十五里。

　　台湾县说略

　　台湾县为省会郭首县，本彰化治地，得中权之形势，境内土地沃美，沟洫之利最溥。邑南之南投街，向为盗薮，驻县丞。邑北之葫芦墩，人烟稠密，今以猫雾巡检移设于此。迤东一带，通埔里六社，近海有梧栖港，为商船出入之处，巨船难拢，洋船罕到。北界大甲溪尾，每遇夏涨，内山沙石奔流而下，行人裹足，称天险焉。计东至埔里交界之火焰山。民站二十里，南至云林之浊水溪交界五十五里，西南至彰化之同安岭为界二十里，北至苗栗县大甲溪尾为界七十里。

　　附载驿路（民站）

　　北路牛马头站即寓鳌（十五里）至苗辖大甲站。

　　彰化县说略

　　彰化县于雍正元年就诸罗划分设县，始隶台南，光绪十四年改隶新设台湾府管辖，距府城二十里，西南面海，有鹿港，别名冲西港，又有番挖港、福安港、王功、二林等港，均沙痕盘曲，仅通商船，为洋船所不易入，亦不能久泊。鹿港向称富庶，商贾辐辏，近年港外沙积，商船渐少，昔驻同知，今裁。其对渡与福建泉州之蚶江为较近，沿海多田，皆坦夷可耕，惟地瘠民强，素称难治。又有八卦山，偪近城之东北隅，俯瞰全城，不得地利。光绪六年间，奏明捐筹经费，依山扩充，围建新城，惜未举行。计东至台湾县交界之同安岭，民站二十里，南至云、彰交界之番挖港六十五里，西至鹿港海口三十里，北至台湾县交界之大肚溪二十里。

　　附载驿路（民站）

　　南路挖仔街（三十二里）、城站（出北门三十里）、至台辖牛马头即寓鳌。

　　苗栗县说略

　　苗栗县于光绪十四年分设，就新竹县治地，割中港溪以北至大甲溪止，于近后垄之维祥庄地方添设一县，曰苗栗县，距府城一百二十里，邑治不大，为扼内山之冲，东连大湖一带沿山新垦荒地甚多，居民多粤籍。迤西为后垄港，与吞霄、房里、大安及台湾、新竹交界之大甲、中港等溪分流于海，均祗商船出入。西南之大甲地方，驻巡检。计东至十二份社番界民站九十里，南至台湾县交界之大甲溪五十里，西至后垄港十里，北至新竹县辖中港溪为界二十五里。

　　附载驿路（民站）

　　南路大甲站（三十里）、春霄（三十里）、后垄（十五里，距县十里）、至新辖南路中港站。

　　云林县说略

　　云林县，光绪十四年分设，割嘉治，上自石圭溪水源起，下讫海口止，又割彰治，自浊水溪起至番挖港止，于林圯埔地方添设一县，曰云林县。距府治民站六十里，虽近内山，经理得法，后效可期。番社渐抚渐多，土地渐辟渐广，将来尚可开拓，与嘉义、彰化之一再分割沿海无可添辟者有别。西南二十五里为斗六街，向设县丞，今裁。原设都司，仍驻斗六邑。东南七十余里有极高之玉山，四时云封，偶有开散，色如白玉，或云系霜雪凝积，环山为生番所聚，人迹罕到，界外筑有寮隘，由此以达后山，历番社而至璞石阁、水尾等处，非有番头引带，不能行走。计东至八同关番界民站八十里，西南至嘉义交界之兴化店三十里，西至五条港虎尾溪口一百一十里，北上至埔里社交界之浊水溪三十里，下至彰化县之番挖一百二十里。

　　附载骇路（民站）

　　北路惠来庄（十五里）、张熙厝（十八里）、至彰辖南路挖仔街。

　　台南府说略

　　台南府即旧设之台湾府，光绪十四年分省始改名台南府，与镇道同城，辖县四、厅一。附郭首邑曰安平，即旧之台湾县，外三县曰嘉义、曰凤山、曰恒春。嘉义在郡北一百十二里，凤山在郡南八十里，恒春在郡南二百十五里，澎湖一厅孤悬海岛，枕台、厦之交。离郡十里有安平口，夏秋涌大，船不能泊，辄于澎湖寄椗焉。安平之外，另有旗后口，皆为通商口岸，税务司、领事有驻安平、旗后。计东至台东直隶州，由凤山新开之双溪口埤南路前往，民站四百零五里；南至恒春县城二百十五里，西至安平海口十里，北至台湾府城二百三十五里。

　　澎湖厅说略

　　按澎湖即大山屿，在今台南府治西北，居各小屿之中，地名初见宋史，相传隋开皇中虎贲陈棱曾略其地，则又先见于隋。岛名可纪者五十有五，水程里数具载左方，元末设巡司，明初旋废弃为逋盗薮者，又数百年，郑氏窃据，设安抚司。国朝康熙二十二年始入版图，隶台湾县，即今安平，设巡检一。雍正五年改通判兼海防事。四面滨海，民渔而食，土咸风大，多种番薯，不产五谷，粮食恃台地接济，海外一瘠土也。康熙二十三年，初设澎湖水师副将，迄光绪十四年台湾分省，奏改总兵，始建城池。镇署将旧协署改厅驻之。厅南六十里八罩屿地方，于光绪十年设驻巡检。西南内外堑地方，岛屿林立，为福州、厦门大洋轮船必经之处。有建西法塔灯，夏秋台南风涛汹涌，船不能泊，辄于此寄椗焉。外有西屿为屏蔽，内有新城、龟山、蛇山相犄角。计四出水程，东至台南安平口一百七十五里，至旗后口二百四十里，北至台北淡水沪尾口五百七十里，至基隆口六百六十里，西至厦门口三百三十里，西北至福州口六百七十三里，南至广东汕头六百四十里。计开：

　　厅南十三屿：虎井屿（距厅水程四十里）、桶盘屿（三十里）、金鸡屿（六十里）、船路屿（五十里）、沙狗屿（六十里）、将军屿（八十里）、马鞍屿（五十里）、船蓬屿（六十六里）、南铁砧屿（九十里）、头巾屿（九十里）、钟仔屿（九十里）、南屿（一百四十里即大屿）、八罩屿（六十里）。

　　厅东南五屿：东屿坪（距厅水程七十里）、西屿坪（七十里）、斧头增（九十九里）、西吉屿（一百二十里）、东吉屿（一百二十里）。

　　厅东六屿：阴屿（距厅水程三十里）、阳屿（三十五里）、香炉屿（二十八里）、鸡膳屿（三十五里）、鼓架屿（二十六里）、椗钩屿（三十五里）。

　　厅东北七屿：牛母屿（距厅水程五十里）、牛仔屿（四十余里）、员贝屿（二十余里）、篮笨屿（三十五里）、屈爪屿（四十里）、鸟屿（四十里）、白沙屿（四十五里）。

　　厅北八屿：大仓屿（距厅水程十八里）、凉伞屿（十八里）、金屿（三十五里）、险礁（四十里））、土地公屿（四十里）、吉贝屿（六十里）、北山屿（距厅陆程二十九里）、中墩屿（十里）。

　　厅西北六屿：大烈屿、小烈屿（距厅水程并三十一里）、空壳屿（三十六里）、北铁砧屿（四十里）、姑婆屿（五十里）、目屿（六十余里）。

　　厅西四屿：师公屿（距厅水程二十二里）、西屿（二十五里）、内外堑（二十三里）、小门屿（三十五里）。

　　厅西南六屿：四角仔屿（距厅水程十里）、鸡笼屿（十五里）、范屿（六十里）、草屿（七十里）、大猫屿（八十里）、小猫屿（八十里）。

　　安平县说略

　　安平县即原设之台湾县；附于府郭，光绪十四年分省改名邑治，土地松浮，局务隘窄，东南北三面沙多土少，西南临海。南行大头桥，历大林庄、营盘口而至二层行溪，与凤山分界。东北行紫头港、漯仔底，历看西木栅，而至曾文溪，与嘉义分界。县东有罗汉外门，本设巡检，今裁。东北与嘉义交界之大武垄，设巡检，西滨海，有市镇曰安平，为旗后海关分口，在鹿耳门北，鹿耳门昔容巨舟，今已沙积，船只改泊四草湖。安平巨浪滔天，夏秋尤剧，俗名曰涌，不风而波，排击鼓荡，声闻数十里，诚郡城之天险也。计东至内公馆山番界民站一百三十里，南至凤山交界之二层行溪十二里，西至安平鲲身口十里，北至嘉义交界之曾文溪三十里。

　　附载驿路（民站）

　　城站（出北门二十里）、看西（三十二里），至嘉辖茅港尾。

　　嘉义县说略

　　嘉义在府治东北一百一十二里，为台南北之要冲旧治，曰诸罗。乾隆末年林爽文之乱，台湾厅县相继沦陷，诸罗坚守年余，特诏改为嘉义县。迤西沿海有急水、盐水、布袋嘴等港，及界安平之曾文、云林之笨港两溪中，惟布袋嘴之水较深，外有浮沙，均祗商船出入。惟由安平口之四草湖绕至布袋嘴，小轮船可到。其笨港驻县丞，盐水港内佳里兴地方驻巡检。邑东南三十里有火山，光腾昼夜，磺气所凝聚，故下潴温泉焉。计东至柑仔宅与云林所管番社交界，南至安平交界之曾文溪六十九里，西至布袋嘴海边六十里，北至云林交界之兴化店三十里。

　　附载驿路（民站）

　　南路茅港尾（二十里）、急水溪（二十里）、下茄冬（二十里）、城站（出北门二十里）、大埔林（十八里），至云辖惠来庄。

　　凤山县说略

　　凤山县旧城建在兴隆里，乾隆五十二年林爽文之乱，庄大田应之，蹂躏县城，事平徙于埤头街，环植刺竹为围。咸丰三年于竹围内加筑护墙，立五门，外建炮台五座，即今之镇城。在府治之南，距郡八十里，邑治之西南，名打鼓港即旗后口，浪平可泊轮船，惟口门狭窄，船身稍大者虽潮涨亦难驶入，为通商口岸，华洋杂处，设领事、海关。再迤南洋面有小琉球屿，周围十二里，距东港水程二十里，又与恒春交界之枋藔地方设巡检。邑东二十里为下淡水，设县丞，该处通埤南有二路。一由三条仑历巴塱卫至埤南，计程二百二十二里，一由赤山历昆仑坳至埤南，计程一百九十五里。皆光绪元年新辟之路。近年多由三条仑行走。计东至芋匏山番界止民站九十里，南至恒春交界之率芒溪六十里，西至旗后海口十五里，北至安平交界之二层行庄六十八里。

　　附载驿路（民站）

　　南路枋藔（三十里）、东港（三十里）、城站（出北门三十里）、桥仔头（三十里）、大湖（二十里），至安城。

　　恒春县说略

　　恒春县为光绪元年新设，建城于琅■〈王乔〉之猴洞山，距郡城二百十五里。东西南三面皆滨海。县之南名曰鹅峦鼻，下有暗礁，最称天险，今仿西洋灯照海之法，设瞭望，以便行船。县城之东，通埤南有二路，一由万里得沿海历牡丹湾，达阿郎台，至埤南，是为康熙年间行军旧道。一由枫港翻山，历双溪口，达阿郎壹至埤南，是为光绪元年新辟之路。近年此路少人行走，多由凤辖之东港三条仑一带往束。其猪朥束大港口外八十余里，有一岛名红头屿，周围约八九十里，内有生番七社，丁口不满千人。该番性良懦，见人辄避，无利器。车城居民时贸易其地，计东至台东交界之八瑶湾民站四十里，南至鹅峦鼻海边四十里，西至射藔溪海边二十里，北至凤山交界之率芒溪九十里。

　　附载驿路（民站）

　　城站（出城北行四十五里）、枫港（三十里），至凤辖枋藔。

　　台东直隶州说略

　　台东州系后山新辟，光绪初年移台防同知于卑南，逮十四年分省，裁同知，改为台东直隶州，奏驻水尾地方，居卑南、花莲港之中。并于卑南港设州同，花莲港添设州判，因水尾州城未建，知州暂驻卑南，州同、州判尚无专员。由中权以达前山，则自璞石阁抵台湾府属之云林县，计程二百六十余里。中隔生番，鲜人行走。凡往台东者，悉皆取道凤山。又距卑南大溪六十里之外洋，有火烧屿，孤立海中，横直二十余里，南向有湾可泊小船，能避北风，有居民五百余丁，种地为生。计州城东至沿海之狮球山港，民站二十五里。南至恒春县城三百七十里。西至秀姑峦生番地界五十余里。北至宜兰县交界之苏澳三百一十里。

　　该处向无驿站，公文来往，均派营兵由三条仑绕递。  
　
