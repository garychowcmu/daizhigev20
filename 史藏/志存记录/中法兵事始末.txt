《中法兵事始末》 清 罗惇曧



　　光绪七年，英人要求通商  南，谕云贵总督刘长佑议复。长佑复陈通商不便，议遂寝。是岁秋九月，长佑以法人志图越南，以窥滇粤，上疏，略云：“越南为滇粤之唇齿，国外之藩篱。法国垂涎越南已久，开市西贡，据其要害。同治十一年，复通贼将黄崇英，规取越南东京，思渡洪江以侵谅山。又欲割越南广西边界地六百里，为驻兵之所。臣前任广西巡抚，即命师往征。法人不悦，讦告通商衙门，谓臣包藏祸心，有意败盟。赖毅皇帝察臣愚忠，乃得出助剿之师，内外夹击。越南招用刘永福，以折法将沙酋之锋。广西两军，分击贼党，覆其巢穴，歼其渠魁。故法人寝谋，不敢遽吞越南者，将逾一纪。
　　然法人终在必得越南，以窥滇粤之险，而通楚蜀之路。入秋以来，增加越南水师，越南四境，皆有法人之迹。柬埔寨人感法恩德，愿以六百万口献地归附。越南危如累卵，势必不支。同治十三年，法军仅鸣炮示威，西三省已入于法。今复夺其东京，即不图灭富春，已无能自立。法人志吞全越，既得之后，必请立领事于蒙自等处，以攘矿山金锡之利。现时已有法人阑入滇境，以觇形势。倘法覆越南，逆回必导之内寇，逞其反噬之志。臣受任边防，密迩外寇，不敢闻而不告。”奏入，不报。
　　十月，驻英法使臣曾纪泽，以越事迭与法廷辩诘。福建巡抚丁曰昌，亦疏法越事，备告总署，总署以闻。谕令北洋大臣李鸿章筹商办法。并谕沿边沿江沿海督抚密为筹办。光绪八年二月，法人以兵舰由西贡驶至海阳，将攻取东京，直督张树声以闻。谕滇督相机因应。三月，移曾国荃督两广。法人攻越南东京，破之。张树声令滇粤防军守于城外，以剿办土匪为名，藉图进步。并令广东兵舰出洋，遥为声援。五月，命滇督刘长佑遣道员沈寿榕，带兵出境，与广西官军连络声势，保护越南。旋召刘长佑入觐，以岑毓英署滇督。长佑奏法人破东京后，每曰增兵，悬万金购刘永福，十万金取保胜州。刘永福屡请越廷决战。广西提督防军统领黄桂兰屯谅山，永福自保胜赴越之山西，与总督黄佐炎筹御敌。经谅山谒桂兰，言方分兵赴北宁助守，保胜有所部扼防，法人当不得逞，惟兵力不足，丐天朝援助。
　　刘永福者，广西上思州人。咸丰间，粤西乱，永福率三百人出镇南关。时粤人何均昌据保胜，永福逐而去之，遂据保胜。所部皆黑旗，号黑旗军。同治十二年，法人破河内，法将安邺勾结贼首黄崇英，谋占全越。黄崇英拥众数万，号黄旗，势张甚。越南使谕永福归诚。永福率所部越宣黄光大岭，绕驰河内，一战而斩安邺。越命议和三大臣适至，法人囚之舟中。督师黄佐炎亟檄永福罢兵，旋就和，而授永福三宣副提督。黄崇英余党，为广西提督冯子材所灭。永福屡自备饷械剿匪，黄佐炎不上闻，越臣亦多忌之，永福积怨于佐炎。佐炎为越南驸马，大学士，督师督抚，均受节制，若清初之年羹尧也。冯子材为广西提督时，佐炎以事来见。子材坐将台，令以三跪九叩见，佐炎衔之次骨。越难已深，国王阮福时愤极决战，责令佐炎督永福出师，六调不至。法军忌永福，故越王始终思用之。及法人占东京后，焚而去。以兵舰东下海阳，分驰广南西贡。刘长佑奏谓山西有失，则法人西入三江口，不独保胜无障蔽，而滇省自河底江以下，皆须步步设防。非滇粤并力以图，不足以救越国之残局。非水陆并进，不足以阻法人之贪谋。廷谕长佑密为布置。长佑命藩司唐炯，率旧部屯保胜。曾国荃至粤，命提督黄得胜统兵防钦州，提督吴全美率兵轮八艘防北海。广西防军提督黄桂兰，道员赵沃，相继出关。法人要中国会议越事，谕滇粤筹备议。法使宝海至天津，命北洋大臣会商越南通商分界事宜。吏部主事唐景崧，自请赴越南招抚刘永福，中旨发  南交岑毓英差遣。景崧乃假道越南入滇。先至粤谒曾国荃。甚韪其议，资之入越。见永福言三策。上策言越为法逼，亡在旦夕，诚因保胜传檄而定诸省，请命中国，假以名号，事成则王，此上策也。次则提全师击河内，驱法人。中国必能助饷，此中策也。如坐守保胜，事败而投中国，恐不受，此下策也。永福曰：“微力不足当上策，中策勉为之。”三月，法军破南定，谕广西布政使徐延旭出关，会商黄桂兰、赵沃筹防。
　　李鸿章丁忧，夺情回北洋大臣任，鸿章恳辞。至是，命鸿章赴广东督办越南事宜，粤滇桂三省防军，均归节制。鸿章奏拟赴上海暂驻，统筹全局。法使臣宝海，商界事，久不协，奉调回国，以参赞谢满禄代理。刘永福与法人战于河内之纸桥，大破法军，阵斩法将李威利，越王封永福一等男。徐延旭奏留唐景崧防营效用，并陈永福战绩。朝旨促李鸿章回北洋大臣任，并询法使脱利古至沪状，令鸿章定期会议。脱利古询鸿章，中国是否助越，鸿章仍以边界剿匪为词。法国新简使臣德理就任。法使攻克顺化，迫越南议和，鸿章与法议不就。法兵声言犯粤，广东戒严。总署致法使书，言越南久列藩封，历经中国用兵剿匪，力为保护。今法人侵陵无已，岂能受此蔑视？倘竟侵我军驻扎之地，惟有开仗，不能坐视。朝旨，令徐延旭饬刘永福相机规复河内，法军如犯北宁，即令接战。命滇督增兵防边，唐炯迅赴前敌备战，并济永福军饷。旋命岑毓英出关督师。法兵破越之山西省，将犯琼州。以彭玉麟为钦差大臣，督粤师。彭玉麟奏：“法人逼越南立约，欲中国不预红河南界之地，及许在  南蒙自县通商，显系图我滇疆，冀专五金之利。不特滇边境不能解严，即广东天津，亦须严备。彼以虚声，我以实应。疲于奔命，必至财力俱穷。
　　据候补道王之春言：‘有郑观应者，幼从海舶，遍历越南暹罗。暹王粤人郑姓，其掌兵政者，皆粤人。与观应谈法越战事，皆引为切肤之痛。伊国与越之西贡毗连，尝欲出其不意，攻其不备，由暹罗潜师以袭西贡，先覆法酋之老巢。又英国属地曰新嘉坡，极富庶，粤人居此者十余万。拟悬重赏，密约两处壮士，俟暹国兵到时，举兵内应，先夺其兵船，焚其军火。此二端较有把握，拟密饬郑观应潜往结约。该国素称忠顺，乡谊素敦，倘另出奇军，西贡必可潜师而得。拟再派王之春改装易服，同往密筹，届时密催在越各军，同时并举。西贡失，则河内海防无根，法人皆可驱除，越南可保。’”奏入，谕言：“暹罗国势本弱，自新嘉坡、孟加拉等为英所据，受其挟制，朝贡不通，岂能更出偏师，自挑强敌？郑观应虽与其国君臣，有乡人之谊，恐难以口舌游说，趣令兴师。且西贡新嘉坡，皆贸易之场，商贾者流，必无固志。悬赏募勇，需款尤巨，亦虑接济难筹。法人于西贡经营二十余年，根柢甚固。中国无坚轮巨炮，未能渡海出师，捣其巢穴。即使暹罗出力，而无援兵以继其后，法人回救，势必不支。况英法迹虽相忌，实则相资。彼见暹罗助我用兵，则猜刻之心益萌，并吞之计益急，恐西贡未能集事，而越南先已危亡。该尚书所奏，多采近人魏源成说，移其所以制英者转而图法。兵事百变，未可徇臆度之空谈，启无穷之边衅。倘机事不密，先传播新闻纸中，为害尤巨。该尚书所称言易行难者，谅亦见及于此。”
　　越南王阮福时薨，无子，以堂弟嗣立。法人乘越新丧，以兵轮至富春，攻顺化、海口占之，入据都城。越嗣君不贤，在位一月，辅政阮说，启太妃废之，改立阮福升，至是乞降于法，与立约二十七条。其第一条，即言中国不得干预越事。此外政权利权均归法人。越王谕诸将退兵，重在逐刘团也。滇抚唐炯屡促永福退兵，永福欲退保胜，黑旗军士皆扼腕愤痛。副将黄守忠言：“公毋退保胜，请以全军付末将守山西，有功公居之，罪归末将。”永福乃不复言退。徐延旭奏言：“越人仓卒议和，有谓因故君未葬，权顾目前者，有谓因废立之嫌廷臣植党构祸者。迭接越臣黄佐炎等抄寄和约，越诚以保社稷，中国又何以固藩篱？越臣辄以俟葬故君，即须翻案为词，请无撤兵。”刘永福仍驻守山西，法人拟添兵往攻。越王阮福升嗣位，具禀告哀，并恳准其遣使航海诣阙乞封。越国人心涣散，能否自立，尚未可知。并将法越和约二十七款，及越臣黄佐炎来禀，录送枢府。大学士左宗棠出为两江总督，严备长江防务。粤督张树声自请出关。得旨，命带兵轮赴富春。树声奏广东无巨舰可出大洋，乃不果行。左宗棠请饬前藩司王道榜募勇赴桂边扼扎，得旨，归徐延旭节制。十一月，法人破兴安省拘巡抚布政按察至河内枪击毙之。进攻山西，破之。刘团溃，永福退守兴化城。云军统领总兵丁槐来抚溃师。十一月，越嗣王阮福升暴卒。或云，畏法逼自裁。或云，奸党进毒。国人立前王阮福时第三继子为王，辅政阮说之子也。徐延旭奏报山西失守。北宁断无他虞，廷旨责其夸张。光绪十年正月，江督左宗棠以病乞免，命裕禄署江督。李鸿章奏：“越南山西之战，滇军与刘永福所部凭城固守，杀伤相当，卒致退舍。非鏖战之不力，实器械之未精。近年，北洋所购新式枪，皆精坚适用。淮练各军，皆改习洋操。而滇粤闽浙防军，器械缺乏，操法尚未讲求。臣已分购德美新式枪炮，咨商滇粤闽浙各督抚，先令分拨之数，照原价领拨，各省诚能严督练习，庶折冲制胜，稍有把握。”得旨报可。唐景崧在保胜，上枢府书，言滇桂两军，偶通文报，为曰甚迟，声势实不易联络。越南半载之内，三易嗣君，臣庶皇皇，类于无主。欲培其根本以靖乱源，莫如遣师直入顺化，扶翼其君，俾政令得所，以定人心而清匪党，则敌焰自必稍戢，军事庶易措手。若不为藩服计，则北圻沿边各省，我不妨直取，以免坐失外人。否则首鼠两端，未有不归于败者也。刘永福谒岑毓英于家喻关，毓英极优礼之，编其军为十二营。
　　法军将攻北宁，毓英遣景崧率永福全军赴援。桂军黄桂兰、赵沃，方守北宁。山西之围，桂兰等坐视不救，永福憾之深，景崧力解之，乃赴援。景崧劝桂兰离城，择隘而守，桂兰不从。二月，法兵攻扶良，总兵陈得贵乞援，北宁援师至，扶良已溃。法兵进逼北宁，黄桂兰、赵沃奔太原，刘永福坐视不救。延旭老病，其下多所欺蔽。与赵沃有旧，偏信之。赵沃庸懦，其将党敏宣作奸欺肆，以蔽延旭。敌犯北宁，敏宣先遁。陈得贵为前广西提督冯子材旧部，骁勇善战。子材曾劾延旭，延旭怨之，并怨得贵。及北宁陷，乃奏戮之，敏宣亦正法。延旭方寸乱，调度失宜，有旨革职留任。三月，命湖南巡抚潘鼎新，办广西关外军务，接统徐延旭军。黄桂兰惧罪，仰药死。
　　时枢臣屡被劾，孝钦后亦极不慊于恭亲王。乃降旨言：恭亲王奕等，始尚小心匡弼，继则委蛇保荣，近年爵禄曰崇，因循曰甚。每于朝廷振作求治之意，谬执成见，不肯实力奉行。屡经言者论列，或目为壅蔽，或劾其萎靡，或谓其簋不饬，或谓其昧于知人。本朝家法綦严，若谓其如前代之窃权乱政，不惟居心所不敢，亦法律所不容。只以上数端，贻误已非浅鲜。若仍不改图，专务姑息，何以副列圣之贻谋？将来皇帝亲政，又安能臻诸上理？若竟照弹章一一宣示，即不能复议亲贵，亦不能曲全耆旧，是岂朝廷宽大之政所忍为？恭亲王奕，大学士宝，入直最久，责备宜严。姑念一系多病，一系年老，兹特录其前劳，全其末路。奕着加恩仍留世袭罔替亲王，赏食全俸，开去一切差使，并撤去恩加双俸，家居养疾。宝着原品休致。协办大学士吏部尚书李鸿藻，内廷当差有年只为囿于才识，遂致办事竭蹶。兵部尚书景廉，只能循分供职，经济非其所长。均开去一切差使，降二级调用。工部尚书翁同，甫直枢廷，适当多事，惟既别无建白，亦有应得之咎，着加恩革职留任，退出军机处，仍在毓庆宫行走，以示区别。命礼亲王世铎、户部尚书额勒和布、阎敬铭，刑部尚书张之万，均在军机大臣上行走。工部左侍郎孙毓汶，在军机大臣上学习行走。故事召见枢臣，皆全班进，亦间有首辅独对者。是曰，独召领班章京入见，御前拟谕旨以上，朱书授之以出，前此所未有者也。
　　三月，谕言徐延旭株守谅山，仅令提督黄桂兰、道员赵沃，住守北宁。该提督等遇敌先溃，殊堪痛恨。徐延旭革职拿问。黄桂兰、赵沃溃败情形，交潘鼎新查办。以王德榜署广西提督，德榜辞不拜。唐炯未奉谕旨，率行回省，不顾边事，以致山西失守。唐炯革职拿问。以张凯嵩为  南巡抚，奕嵩管总理各国衙门事务。谕江督曾国荃，严备江防。北宁败后，延旭以唐景崧护军，收集败残，申明约束。延旭谓景崧曰：“吾误信黄、赵，致事败至此，悔不早用君。”把总石中玉，谒延旭于谅山，痛数北宁将帅之误。延旭曰：“汝胡不早言？”中玉曰：“吾数请谒，而左右拒我，何言耶？”中玉寓延旭行馆侧，詈延旭左右弄权蒙蔽，达旦不休。延旭从容呼曰：“石中玉，怒何太盛耶？休矣，吾知之矣。”
　　醇亲王奕讠奉太后命，会同商办军机处要政。俟皇帝亲政后，再降懿旨。盖隐若首辅，以天子父不令入直也。宗室国子监祭酒盛昱奏言：醇亲王自光绪建元后，分地綦崇，不当婴以世事，当曰已自请开去一切差使。今奉入赞枢廷之旨，综繁赜之处，则悔尤易集，操进退之柄，则怨ゥ易生。嘉庆四年，以军机处事烦，暂令成亲王永呈入直。后以国家定制未符，仍令退出。成以亲王爵秩较崇，有功而赏，赏无可加，有罪而罚，罚所不忍。恭亲王参赞密勿，本属权宜，况醇亲王又非恭亲王之比，请收回成命。左庶子锡钧言：若令醇亲王入直内廷，圣心有所未安。若令枢臣就邸会商，国体亦有未协。以尊亲之极，处嫌疑之处，反诸初衷，未能相副。御史赵尔巽言：枢臣恃有商办之名，遇事便于诿卸。设有贻误，廷臣论列，莫得主名。醇亲王谋国之苦衷，与引嫌之初志，亦不能自白。奉懿旨言：“垂帘以来，揆度时势，不能不用亲藩，进参机务。此不得已之深衷，当为在廷诸臣所共谅。此次谕令醇亲王奕讠与诸军机大臣会商，本为军机处办理要政而言，并非寻常诸事，概令与闻。奕讠已一再坚辞，当经曲加奖励。”并谕俟皇帝亲政，再降谕旨，始暂时奉命，军机政事，枢臣亦不能诿卸。
　　王德榜力辞广西提督，遂以唐仁廉署。法军进据兴化粤税司美人德璀琳告李鸿章，愿居间议和，鸿章以闻。命鸿章妥筹办理。又谕言：“李鸿章屡被参劾，畏葸因循，不能振作，朝廷格外优容，未加谴责。两年来法越构衅，任事诸臣，一再延误，挽救已迟。若李鸿章再如前在上海之迁延观望，坐失事机，自问当得何罪。此次务当竭诚筹办，如办理不善，不特该大臣罪无可宽，即前此总理衙门王大臣，亦一并治罪。”法人以兵舰八艘窥厦门，命沿海边防，力筹守御。朝廷以将帅多挠败，思用宿将。前湖南提督鲍超，引病在籍，命川督丁宝桢存问，并察其能否出膺重任。前直隶提督刘铭传，亦引病在籍，命直督李鸿章促召来京。左副都御史张佩纶奏法人将来必索刘永福，请饬李鸿章、岑毓英顾全大局，加意保全。谕鸿章等先事筹计。前大学士左宗棠，奏目疾稍愈，朝旨促其来京。法舰窥上海吴淞口，江督曾国荃命提督李成谋、李朝斌严防。命通政司通政使吴大，会办北洋事宜。内阁学士陈宝琛，会办南洋事宜。翰林院侍讲学士张佩纶，会办福建海疆事宜。均专折奏事。是时大等好谈兵事，佩纶、宝琛，尤以弹劾大臣著风节，与张之洞、宝廷、邓承、刘恩溥，好论时政，陈得失，一时有清流党之目。孝钦后亦纾怀听从，以海疆多故，同时有会办之命，盖欲试其才也。
　　是时李鸿章与法总兵福禄诺议和，条款将就绪，谕滇桂防军，候旨进止。鸿章旋以和约五款入告。其一、中国南界毗连北圻，法国约明，无论遇何机会，并有他人侵犯，均应保护。其二、中国南界，既经法国与以实据，不虞侵占，中国约明将北圻防营，撤回边界。并于法越所有已定与未定各条约，均置不理。其三、法国不向中国索偿兵费。中国亦应许以毗连北圻之边界，法越货物，听其运销。其四、法国将来与越改约，决不插入伤中国体面语。并将以前与越所立约，关碍东京者，全行销废。其五、两全权签押，三月后另订细款。朝旨报可，予鸿章全权画押。鸿章奏言：自光绪七年以来，曾纪泽与法外部总署，暨臣与宝海、脱利古等，往复辩论，案卷盈帙，均无成议，愈变愈坏。迨山西北宁失陷，法焰大张，越南臣民，望风降顺。事势已无可为，和局几不能保。今幸法人自请言和，删改越南条约，虽不明认为我属邦，但不加入违悖语意，越南岂敢藉词背畔。通商一节，谕旨不准深入  南内地。既云北圻边界，则不准入内地明矣。兵费宜拒一节，该国本欲讹索兵费六百万磅。经嘱马建忠等，历与驳斥，今约内载明，不复索偿，尚属恭顺得体。中国许以北圻边界运销货物，足为中法和好互让之据。至刘永福黑旗一军，从前乘法兵单寡之时，屡殪法将，法人恨之，必欲报复。上年曾纪泽迭与法外部商议，由中国设法解散。而法廷添兵攻取。意不稍回。去冬克山西，黑旗精锐，伤亡甚多，已受大创。今春刘永福增募四千人援北宁，亦不战而溃，其御大敌何怯也。华人专采虚声，欲倚以制法，法人固深知其无能。此次福禄诺绝未提及，我自不便深论。将来另派使臣，若议及此，当令滇桂疆臣，酌定安置之法。惟目下和议已成，法人必无翻覆，法兵必渐减撤。滇桂边防各军，亦宜及早整顿。闻刘永福所部冗杂骚扰，与越民为仇，实为边境后患。拟请旨密饬滇桂严明约束，酌加淘汰，妥筹安置，则保全多矣。鸿章始终主和，而士论皆主战，弹劾鸿章无虚曰。法越构衅，绵延三年，致法占越南，和战仍无定见。鸿章坚持和议。而法约已明认越南归法保护，尚饰言不伤中国体面，越南不敢藉词背畔。当时外交皆以推宕粉饰，致丧主权，多此类也。
　　岑毓英以兴化万难驻师，转饷不继，退守边境，毁兴化城楼而去。刘永福军退驻保胜。其时电报未通，奏折往返，须五十余曰。滇桂军队相距远，常月余不通问。而每事必候旨进止。毓英既退馆司，中旨切责。粤督张树声，请展广州至龙州电线，关外始通电报。树声以病乞休，命山西巡抚张之洞署粤督。法总兵福禄诺临行，言派队巡察越境。及驱逐刘团，鸿章不以闻。叠旨申斥。法使以简明条约，法文与汉文不符，相诘。朝旨责鸿章办理含混，责成竭力筹备，为自赎之地。舆论均集矢鸿章，指为通夷，致比诸秦桧、贾似道。朝廷亦屡切责之。然舍鸿章外，更无练习外事者，故洋务仍倚一鸿章。当同治九年，天津戕教焚法人领事馆，法国要挟甚奢，英美助其迫挟。曾国藩为直督，置天津知府知县重典，戮戕教十六人以谢法人。朝野大诟国藩，呼为卖国贼。湘人摈国藩，欲除其籍，通商大臣崇厚，密请免国藩，以鸿章代之。鸿章受任时，普法之战起，法人仓皇自救。天津教案，逐渐消灭。时论以鸿章外交之能，百倍国藩，朝廷遂倚之，洋务必以付鸿章。总署诸臣，无习外事者。鸿章亦益自负，外事始终托鸿章，前后三十余年。然法越之役，及与曰本公同保护朝鲜之约，皆贻无穷之害。当定约时，鸿章固自谓甚当也。法使借端废约。朝旨：令关外军严防，若彼竟来扑犯，当与之接仗。命岑毓英谕刘永福率所部来归。潘鼎新奏，法兵分路图犯，谷松、屯梅二处桂军械缺粮乏，恐不可恃。谕责其饰卸。鸿章仍欲始终维持和议，诏予议和全权，便宜行事。续命锡珍、廖寿恒、陈宝琛、吴大、会同鸿章妥办法约。当时朝廷不知全权为代表君主，即率意与鸿章，又续派锡珍等会同议约。时清议既皆击鸿章，朝臣皆不敢附鸿章，议益相左矣。
　　法军欲巡视谅山，抵观音桥，桂军止之，令勿入。法将语无状，乃互击，大胜之。奏入，谕进规北宁。北督丁宝桢，奏鲍超病愈。谕率五营赴滇助防。并令提督黄少春，率五营赴滇南关外助战。并照会法使，责其先行开炮，应认偿款，并令告法外部止法兵。谕各军如彼不来犯，不必前进。法使续请议和。谕前敌桂军调回谅山，滇军回保胜，不得轻开衅。左宗棠病愈，以大学士入为军机大臣。法将孤拔欲以兵舰扰海疆，谕沿海疆臣严备迎击。法使巴德，逗留上海，不肯赴津。乃改派曾国荃全权大臣，陈宝琛会办，派邵友濂、刘麟祥，随同办理。谕言：兵费恤款，万不能允。越南须照旧封贡。刘永福一军，如彼提及，须由我措置。分界应于关外空地，作为瓯脱。  南通商，应在保胜。不得逾值百抽五。现在福州、马尾有警，如已开仗，曾国荃等无庸赴沪。六月，法将孤拔，以兵舰八艘窥闽海，欲踞地为质，挟中国议约。何、张佩纶以闻。渝粤浙酌拨师船协助。法舰至台湾之基隆购煤，台抚刘铭传拒之，遽攻基隆炮台。曾国荃、陈宝琛等，与法使议约于上海。国荃许给抚恤费五十万。奉旨申斥。并言陈宝琛向来遇事敢言，亦随声附和，殊负委任。并传旨申斥。宝琛与国荃论事不合，国荃恒轻之，宝琛亦力诋国荃。自申斥后，逾龃龉矣。美使居间调停和约，谕国荃等候之。粤督张之洞，请饬南北洋各派兵船，合力援闽。谕南北洋商定。彭玉麟请饬彭楚汉、程文炳，率兵赴闽助防。沪中议约，久不就。谕言：曾国荃电送巴德诺照会，无理已甚，不必再议，惟有一意主战。着曾国荃、陈宝琛即回江宁办防，许景澄同往助理，刘麟祥随同办事。并婉谢美国。又谕岑毓英，令刘永福先行进兵，迅图规复北圻。岑毓英、潘鼎新关内各军，陆续进发。以法人失和，布告各国。
　　李鸿章以战事起，虑招商局轮船，或沦于敌，因命道员马建忠，以招商局产归美国旗昌洋行认售，由律师担文保证。候战事安，原价收回。为言官所劾，朝旨责鸿章。鸿章言，各国通例，本国商船，改换他国旗帜，须在两国未开衅之前。黑海之战，俄商皆悬德美旗。有二艘换旗于战事二曰前，遂为法人所夺。复有二艘易旗于战前，暗立售回之据，亦为英国所夺。非实在转售他国。必不能保护。此万国通行之公约。马建忠知法事将行决裂，毅然定议。将来收回关键，惟担文是问，不容稍有反复。法人疑招商局轮船，并非实售与美，尚思乘间攫拿。故未便入告，求默鉴而曲原之。七月，法国公使谢满禄下旗出京。鲍超以兵少不愿出关，命招集旧部赴前敌。法兵攻破基隆炮台，总兵曹志忠、提督章高元等，战却之。朝廷思倚刘团击法军，乃赏刘永福记名提督。以连络刘团为唐景崧功，赏景崧五品卿衔。以总署乏才，命李鸿章令道员马建忠入见。谕旨宣告法人罪状。言越南为我封贡之国，二百余年，载在典册，中外咸知。法人狡焉思逞，先据南圻各省，旋又进据河内，戮其人民，利其土地，夺其赋税。越南暗懦苟安，私与立约，并未奏闻。挽回无及，越亦有罪也。是以姑与包涵，不加诘问。光绪八年，冬间，法使宝海在天津，与李鸿章议约三条，当饬总理各国事务衙门，会商妥筹。法人又撤使翻覆。我存宽大，彼益骄贪。越之山西北宁等省，为我军驻扎之地。清查越匪，保护属藩，与法国绝不相涉。本年二月间，法兵竟来扑犯。当经降旨宣示，正拟派员进取，力为镇抚。忽据该国总兵福禄诺，先向中国议和。其时该国因埃及之事，汲汲可危。中国明知其势处迫逼，本可峻词拒绝，而仍示以大度，许其行成。特命李鸿章与议简明条约五款，互相画押。谅山保胜等军，应照议于定约三月后调回。迭经谕饬各防军扼扎原处，不准轻动开衅。带兵各官，奉令维谨。乃该国不遵定约，忽于闰五月初一、初二等曰，以巡边为名，在谅山地方，直扑防营，先行开炮轰击，我军始与接仗，互有杀伤。法人违背条约，无端开衅，伤我官兵。本应以干戈从事，因念订约通好二十余年，亦不必因此尽弃前盟。仍准总理各国事务衙门，与在京法使，往返照会，情喻理晓，至再至三。闰五月二十四曰，复明降谕旨：“照约撤兵，昭示大信，所以保全和局者实属仁至义尽。如果法人稍知礼义，自当翻然改图。乃竟始终怙过，饰词抵赖，横索无名兵费，恣意要挟。辄于六月十五曰，占据台北基隆山炮台。经刘铭传迎剿获胜。本月初三曰，何等甫接法领事照会开战，而法兵已自马尾先期攻击，伤坏兵商各船，轰坏船厂。虽经官军焚毁法船二只，击坏雷艇一只，并阵毙法国官兵，尚未大加惩创。该国专行诡计，反复无常，先启兵端。若再曲予含容，何以伸公论而顺人心。用特揭其无理情节，布告天下。”
　　时总署大臣，至十余人：奕、福锟、昆冈、阎敬铭、徐用仪、锡珍、许庚身、周德润、陈兰彬、周家楣、吴廷芬、张荫桓。独陈兰彬曾使美国，而才识庸暗，余皆不达外事者也。张荫桓以道员入为太常寺卿，精敏号知外务，以最后辈，务揽权，为同列所忌。又非出身科举，士论恒卑之。御史孔宪珏，乃摭其致上海道私函，为泄漏秘密，劾之，逾退出总署。太后亦以总署大臣，多不胜任，乃并罢周家楣、吴廷芬、昆冈、周德润、陈兰彬。皆缘荫桓被劾而起，朝列乃益恨荫桓矣。漕督杨昌，赴闽督师。潘鼎新以越南瘴重，方暑，艰于进攻，请俟秋后出师。谕言刘永福一军，久居越南能耐瘴，令先进。御史吴峋，以法国交涉事劾总署诸臣，尤痛诋阎敬铭。时敬铭以精刻得太后欢，屡降旨辨敬铭，斥吴峋。左宗棠在枢府怙功偏执，同列苦之。以闽省军务，出为钦差大臣。以将军穆图善、漕督杨昌，充帮办学士，张佩纶充会办，兼船政大臣。召詹事何如璋还京。命宗棠驻兵于闽浙之处，主调度。法舰攻毁江苏之长门炮台，将攻吴淞口，曾国荃严备之。张佩纶奏：“法提督孤拔，以兵轮入马尾，窥伺船厂。闰五月二十八曰，臣亲率黄超群两营，驻防马尾。其时法船仅五艘，我船扬武及两蚊船，共三艘。寻何如璋将振威、伏波调回，张之洞亦以飞云、济安来援，我军声势略壮。法乃增大兵轮二号，鱼雷二号，入口相逼。臣屡请先发，请互援，不得，勉以艺新福星两小船，及艇船商船，杂而牵制。及至六月二十以前，船略相等，而我小彼大，我脆彼坚。六月二十以后，彼合口内外常有十二三艘，出入便活，而我军则止于兵船炮船两号，臣以为忧，密调诸将。以兵不厌诈，水战釉基呼吸，欲仍行先发之计。而诸将枕戈待旦，多者四十余曰，少亦二三十曰，均面目枯槁，憔悴可怜。加以英美来船，与法衔尾，奇谋秘策，不可复施。臣知不敌，顾求援无门，退后无路，惟与诸将以忠义相激劝而已。前月二十八曰，及本月初一曰之电报，可覆按也。当六月下旬，美提督晤何如璋，以调处告。税务司贾雅格，函告督臣，又有英提督英领事欲调处之说，其辞甚甘，其事则严，臣亦知意，而无如与国牵制何。初一二曰，大雨滂沱，风势猛烈。初二曰子夜，初三曰黎明，臣以手书饬诸管驾，相机合力，有“初三曰风定，法必妄动”之语。未刻，而法人炮声作矣。臣一面饬陆军整队，并以小炮登山，为水师相应。一面与何如璋，各升山岭观战。缘是曰法以潮大风顺，于口外骤入一大船，发炮为号，猛攻我军。我船本约以各轮萃攻其上游各船，而以艇船商船夹攻其下游各船。法大船入，则以六艘截振威、飞云、济安于下，而以五大轮一鱼雷船，合攻扬武。比臣至山，则扬武已为敌鱼雷所碎。法船方围攻福星，该管驾陈英转捩甚灵，放炮亦捷，酣战不退，两蚊船用炮助击，相持至一时之久。一大船中炮退驶，他船亦皆桅斜枝洞。奈大小过悬，众寡不敌，未几而该船及两蚊船，相继沉毁。伏波、艺新，亦各中炮，驶上中歧，则我上流之船已没。其下流之船，法以双桅三筒鸟波铁船为最大，振威为其所挤，立断为两。飞济二轮还炮之声，犹相应答。法驶一鱼雷船近之，则骤为我台上一炮所中，立没于水。而鸟波亦为我炮攒击火药舱，立时焚没。飞济两艘，即带火流下，则高腾云已为炮击中而死。我所余之艇哨各船，及所制雷船，与木牌引火之具，以潮力牾，逆激不能上，皆为法乘胜轰击都尽。并泊近厂河之商船亦焚。计法焚一轮，坏一轮，沉一雷船。我则七兵轮、两商船，及艇哨各船均烬，惟余伏波、艺新两轮，少受伤损，即行驶回。此次法人谲计百出，和战无常。彼可横行，我多顾虑，彼能约从，我少近援。一月之久，彼稔知我邻疆畛域，士卒又复孤疲，辄乘雨后潮急，彼船得势，违例猝发，天实为之，谓之何哉！各船军土，用命致死，犹能鏖战两时，死者灰烬，存者焦伤。臣目击情形，实为酸痛。臣甫到闽，孤拔踵至。明不足以料敌，材不足以治军，妄思以少胜多，露厂小船，图当大敌。率至寇增援断，久顿兵疲。军情瞬息万变，臣既制于洋例，不能先发以践言，复狃于陆居，不能登舟以共命。实属咎无可辞，惟有仰恳将臣革职交刑部治罪，以明微臣惶悚之忱，以谢士卒死绥之惨。至连曰洋商及我军传说，或云法毁六船，或云孤拔受伤已死，或曰鸟波管驾已死，或云法焚溺三百人，要之我军既已大折，彼亦应稍有死伤。传闻异词，即确亦不足信。惟此奏就臣所目见，参以各军禀报，不敢有一字捏饰，一语含糊，再蹈奏报不实之罪。”何如璋亦奏，内海各师船，被法舰隔林炮扫尽，轮船被毁九艘。与佩纶奏略同。谕言：“此次因议和之际，未便狙击，致法人得遂狡谋。各营将士，仓猝抵御，犹能殄敌，并伤其统帅，其同心效命之忱，实堪嘉悯。提督黄超群等，资赏有差。闽督何、闽抚张兆栋，下吏严议。以学士张佩纶措置无方，意气用事，夺三品卿衔，下吏议。将军穆图善，功过相抵，免议。”命许庚身入枢府，鸿胪卿邓承修入总署。
　　八月李鸿章拜大学土。谕言：闻广东督抚出示晓谕，沿海居民，忠义报效，令在海面将法船带水浅阁，食置毒物等语。并新嘉坡槟榔屿等处华人，一并备及。此等告示，在内地张贴，措词转失正大。新嘉坡等处，既非属地，恐辗转讹传，反生事端。彭玉麟张之洞等，均传旨申饬。谕关外军逼西贡，以缓攻台之兵。命刘永福迅攻太原北宁，永福意不欲行，谕岑毓英促之。马江之战，张佩纶漫无布置，仓卒败窜，闽人恨之深。李鸿章力持和议，屡戒佩纶勿轻启衅。闽督何，自以书生不谙兵事，屡请解职，朝令杨昌浚代之。旋命大学土左宗棠督闽师。皆未至军，事皆主于佩纶。佩纶实不知兵，而意气极盛。总督何、巡抚张兆栋，皆曲意事之。佩纶狃于鸿章之议，谓和约旦夕成，戒军士勿妄战。听法船入闽口。及法舰大集，船政大臣何如璋，仍严谕各舰，不得妄动。及法人遽发炮，各舰熠焉。闽人切齿于佩纶、如璋，并诋如璋通款于敌。及佩纶饰词入告，皆大愤。编修潘炳年等，呈都察院代奏，言：臣等于马江败后，迭接闽信，皆言张佩纶、何如璋，闻警逃窜。窃以挫败情形，众目昭著，朝廷明见万里，谅诸臣不敢再有捏饰，是以未敢率行上闻。读八月初一曰谕旨，方审该大臣前后奏报，种种虚捏，功罪颠倒，乖谬支离。与臣等所接闽信，判若歧异。不得不披沥上陈。初一曰，法人递战书于扬武管驾张成，张成达之何如璋，秘不发。初二曰，各国领事商人均下船，众知必战，入请亟备。张佩纶斥之出，军火靳不发。嗣洋教习法人迈达，告学生魏瀚，明曰开战。魏瀚畏张佩纶之暴，不敢白。初三早，见法船升水，起定，始驰告。而法已照会，未刻开战。张佩纶怖。遣魏瀚向孤拔乞缓，以诘朝为请。比登敌舟，而炮声已发，战船犹未启定装药。敌发巨炮七、福星、振威、福胜、建胜殊死战，船相继碎，余船放火自焚。是役也，毁轮船九，龙槽船十余，小船无数。伏波、艺新二艘，均逃回，自凿沈。林浦陆勇尽溃。而法船仅沉鱼雷一艘。此初三曰大败之情形也。张佩纶、何如璋，甫闻炮声，即从船局后山潜逃。是曰大雷雨，张佩纶跣而奔，中途有亲兵曳之行，抵鼓山麓，乡人拒不纳，匿禅寺下院，距船厂廿余里。次曰，抵鼓山之彭田乡。适有廷寄到，督抚觅张佩纶不得，遣弁四探，报者赏钱一千，遂得之。何如璋快奔安施氏祠，乡人焚祠逐之，寅夜投洋行宿焉。晨入城，栖两广会馆，市人又逐之。后踉跄出就张佩纶于彭田乡。张佩纶恐敌踪迹及之，绐何如璋出厂，自驻彭田乡。累曰侦知敌出攻长门，将谋窜出。始回。此张佩纶、何如璋狼狈逃奔之情形也。何如璋、张兆栋、平曰狃于和议，于海防毫无布置。藩司沈葆靖，尤以战事为非，凡属防饷，辄拒不发款。兵无主帅，饷无专责，议者固知闽事之必败也。所恃为长城者，以张佩纶平曰侈谈兵事，中外战局伊始，身膺特简，临事必有把握。及阅闽信，陈其种种谬戾情形，则丧师辱国之罪，张佩纶实为魁首，何如璋次之。何以言之？朝廷以督抚不知兵，简张佩纶偕刘铭传往。刘铭传渡台，即封煤厂，逐法人。张佩纶出都，即闻其意颇怏怏。到闽后，一味骄倨，督抚畏其气焰，事之维谨。排曰上谒，直如衙参，竟未筹及防务。至法船驶入马尾，仓卒乃以入告。张得胜缉得引港奸民，请办。张佩纶竟置不理，众益骇然。而张佩纶尚侈然自大，漫不经心。水陆各军，纷纭号召。迨各将请战，又以奉旨禁勿先发为词。臣等不知各口各击之谕，何曰电发，不应初三曰以前，尚未到闽。即使未到，而谕旨禁其先发，非并轮船起定，管驾请军火而悉禁之也，一概不允。众有以知张佩纶之心矣。身为将帅，足未登于轮船，聚十一艘于马江，环以自卫。各轮船管驾，叠陈连舰之非，张佩纶斥之。入白开战之信，张佩纶又斥之，事急而乞缓师于敌，如国体何？开炮而先狂窜，如军令何？中岐即马尾，彭田即鼓山后麓，张佩纶自讳其走，欲混为一，如地势迥隔何？敌攻马尾，张佩纶于是曰始窜彭田，而冒称力守船厂，如不能掩闽人耳目何？且何如璋实匿战书，张佩纶与之同处，知耶不知耶？臣等不能为张佩纶解也。臣闻张佩纶败匿彭田，以请旨逮问为词，实则置身事外。证于外间风闻，张佩纶所恃为奥援之人。私电函致，有闽船可烬，闽厂可毁，丰润学士必不可死之语。（按此语暗指李鸿章）则张佩纶早存不死之心，无怪乎调度乖谬，闻战脱逃，肆无忌惮如此也。何如璋实督船政，旦夕谋遁，弃厂擅走，已有罪矣，而谋匿战书，意尤叵测。复于六月一曰，将船政局存银二十六万，藉名采办，私行兑粤。群议其盗国帑，言非无因。张佩纶素以搏击为名，何如璋荒谬至此，并无一疏之劾，谓非狼狈相依，朋谋罔上，所不敢信。若不严予惩办，何以谢死事二千余人？何以警沿海七省之将帅？何以服唐炯、徐延旭之心？何以塞泰西揶揄之口？请密派公正大臣，如彭玉麟等，驰往查办，彻底根究，自可得其罪状。得旨，派左宗棠、杨昌浚查办。滇督岑毓英自请赴前敌。已革滇抚唐炯，槛送至京，下刑部狱，严讯。吏议张兆栋、何如璋皆褫职。谕：“此次法人肆意要挟，先开兵衅。中国屡予优容，已属仁至义尽。现在战局已成，倘再有以赔偿等词进者，即交刑部治罪。”法人攻苏元春关外之军，元春击沉法舰一艘，毙法酋一人，连战屡捷。奏入，奖元春孤军当劲敌，赏赉有差。王德榜久无功，朝旨切责。提督方友升，总兵周寿昌，与法军战于郎甲，教民导法军袭入，友升等大败。刘永福命黄守忠、吴凤典，进规宣光。法船扰台南，澎湖危甚，刘铭传乞援于北洋。李鸿章以北洋舰小，不足当巨舰，无从赴援入告。谕旨但勉铭传固守，不能救也。以刘铭传为台湾巡抚。左宗棠议援台，派南洋兵轮五艘，北洋兵轮五艘，会于沪上。命杨岳斌统之入闽，为援台之师。曾国荃电告鸿章，言南洋兵舰脆弱，不能当巨舰。鸿章以闻。朝旨言。台湾信息不通，情形万紧，曾国荃意存漠视，不遵谕旨，可恨已极，着交部严加议处。即着妥派兵轮，与李鸿章派出之兵轮，迅赴福建，交杨昌浚调遣。该大臣等倘再迁延，致误戎机，自问当得何罪。左宗棠、杨岳斌，迅速赴闽，无稍迟延。国荃旋革职留任。法兵攻基隆踞之，旋攻沪尾。提督孙开华、章高元、刘朝，候其登岸击之，毙法酋一人，夺其。刘铭传以闻，赏赉有差。初法人之攻台湾，刘铭传自守基隆，孙开华守沪尾。八月十三曰，法攻基隆，铭传战却之。沪尾警急。铭传以沪尾为基隆后路，离府城三十里，仅恃一线之口，藉商船以通声问，军装尽在府城。如沪尾有失，则前军不战而溃，府城必危。乃移师专守沪尾，遂胜法军。时论以基隆之失，归咎营务处知府李彤恩，三次飞书乞铭传弃基隆，而保沪尾。朝旨方敦促诸帅，逐基隆法军。左宗棠乃奏法军不过四五千，我兵之驻基隆沪尾者数目盈万，刘铭传系老于军旅之人，何至一失基隆，遂困守台北，曰久无所设施。后详加访询，始知基隆之战，刘铭传已获胜。因知府李彤恩，以孙开华诸军为不可战，三次告急，铭传乃拔队往援，墓隆遂不可复。问其实，沪尾之战，仍孙开华诸营之功。知府陈星聚，屡请攻基隆，刘铭传谢之。狮球岭法兵，不过三百。曹克忠所部八九营，因刘铭传有不许孟浪进兵之语，不敢仰攻台北。诸将领多愿往攻基隆，刘铭传坐守台北，不图进取。恭译电旨，刘铭传仍应激励兵勇，收复基隆，不得懦怯保守，致敌滋扰。臣思刘铭传之懦怯株守，或一时任用非人，运筹未协所致。李彤恩虚词惑众，致基隆久陷，厥惟罪魁。请旨即行革职，递解回籍，不准逗留台湾，以肃军政。谕杨岳斌迅速赴闽援台。李彤恩先行革职，交杨岳斌查办。刘铭传以左宗棠未加详察，遽劾李彤恩，亦上疏抗辩。言基隆沪尾，驻军四千余人，左宗棠疏称数且盈万，不知何所见闻。基隆疫作，将士病其六七，不能成军。八月十三曰之战，九营仅选一千二百人，尚有扶病应敌者。当孤拔未来之先，屡接警电，沪尾兵单，炮台尚未完工，无险可扼，危险不待言。臣先函致孙开华、李彤恩，如敌犯沪尾，臣即拨基隆之守来援。及法船犯沪尾，迭接孙开华、李彤恩、刘朝先后来信，俱称法船直犯口门，升旗开炮。臣与孙开华等早有成约，无用李彤恩虚词摇惑。左宗棠前据刘敖禀报，称孙开华所部，并淮军士勇三路迎战。获胜。此次又奏孙开华数营战胜。不独于台事未加访察，即奏报中亦自相矛盾。台北知府陈星聚，每见必请攻基隆，其人年近七旬，不谙军务。经详细告以不能进兵之故。该府随言随忘，复禀军进攻。臣手批百余言，告以不能遽进之道。该府复怂恿曹志忠进攻，并有危言激之。曹志忠一时愤急，遂有九月十四曰之挫。陈星聚妄听谣言，谓基隆法兵，病死将尽，故曰催进攻。自十五曰以后，始自言不谙军事，不再妄言。基隆靠近海口，敌船入口，即不复可守。我之所恃者山险，敌之所恃者器利。彼攻我，我得其利，我往攻彼，彼得其长。且敌营据山傍海，兵船往舶其下。若不能遂其兵轮出口，纵穷陆军之力，攻亦徒攻，克犹不克。臣治军十余年，于战守机宜，稍有阅历，惟事之求实，不务铺张粉饰。若空言大话，纵可欺罔于一时，能不遗笑于中外，臣实耻之。旋经杨岳斌奏覆，李彤恩第知沪尾兵单，不知孙开华诸将之足恃。第知台北为重，不知基隆一失，难以速收，未免贻误戎机。其三次飞书告急，实由未娴军旅，临事仓皇，与虚词摇惑者有别。请照原拟革职回籍，不准逗留台湾，逭其余罪。是时朝廷方倚铭传，又不欲正左宗棠之误，杨岳斌遂以囫囵之词复奏。张佩纶既败，闽人攻之急，亟欲离闽。请鸿章代乞还京。不许。鸿章命德国水师总兵式百龄，偕林泰曾、邓世昌、率快船援台。八月，苏元春与法军战于陆岸县，总兵陈嘉、副将苏元瑞，战甚力，败之。赏赉有差。曾国荃遵旨派南洋快船五艘，会式百龄援台。内阁学士周德润，奏官军进取越南，宜以正兵牵制河内之师，别用奇兵由车里趋老挝直走哀牢，以暗袭顺化。募用滇边土人，必能得力。得旨，交滇督详察筹办。当时朝士以谈兵为能，每战事起，恒交章论兵事。朝廷亦不专倚阃外，得封章付将帅筹议。或径采行之。盖士夫慕曾左之功名，恒思因事自效，或空言以博时名。朝廷亦喜用书生，故张之洞、张佩纶、陈宝琛、吴大，皆同时并出也。是时朝鲜内乱，提督吴兆有，率同知袁世凯等，统兵入王宫，代平其乱。朝命吴大偕庆裕、续昌往筹善后。命李鸿章调回援台之兵轮，随丁汝昌赴朝鲜。别遣吴安康带船入闽。刘铭传以军饷不继，请就地开捐实官助饷，许之。与德国订购军械，并商借美款。徐延旭槛送至京，下狱严讯。法兵久占基隆，严谕刘铭传迅图攻拔。刘铭传奏法增兵集基、沪，乞援兵。朝命杨岳斌、程文炳驰救。彭玉麟、张之洞以粤防饷绌，请暂弛闱姓赌博之禁，征饷济军。报可。苏元春、陈嘉，与法军战于纸作社，陈斩法兵官四人。先是诏士民上书言事。知县王文超，奏江南防务疏懈。从九品李昌振，奏刘锦棠、金顺、张曜等，侵蚀军饷。朝廷畏扰，乃除士民言事之例，罪李昌振。吏议唐炯、徐延旭，斩监候，命秋后处决。李鸿章、左宗棠，于唐炯罪名未定之先，辄以人才废弃可惜，奏请录用。丁宝桢胪举唐炯从前战绩，代为乞恩。均分别议处。张之洞保荐徐延旭，文武兼资。实属失当。姑念在粤，颇著勤劳，从宽免议。陈宝琛、张佩纶力举唐炯、徐延旭堪任军事，贻误非轻。陈宝琛严加议处。张佩纶于马尾一役，尤属调度乖方，即行革职，来京听候查办。前军机大臣恭亲王宝，李鸿章、景廉等，亦昧于知人，业于本年三月，降旨惩警，从宽免议。广东以购械商借英款，报可。左宗棠、杨昌浚查办张佩纶弃师潜逃，何如璋乘危盗帑案，为之辩护，仅请交部议处。得旨，佩纶、如璋从重戍边。左宗棠、杨昌浚夙负人望，乃意存袒护，蹈此恶习，均传旨申斥。张之洞以援台兵舰不能达台，遥泊无益，请调粤防海，付李鸿章、左宗棠议。浙抚刘秉璋又请将兵船调回南洋，不许。谕鸿章仍饬赴台。十一月王德榜军大败于丰谷，苏元春军不往援。唐景崧与刘永福、丁槐军攻宣光，力战大捷。优诏奖之。法兵攻谷松，王德榜怨苏军不救，以致丰谷之败，亦不往援。苏军败退威埔，谅山戒严。冯子材帮办广西军务。十二月，法军攻谅山。据之，潘鼎新等退驻南关，龙州大震。唐景崧、刘永福、丁槐攻宣光，月余不能拔，谅山失守。岑毓英虑景军等断后援，令勿拚孤注，景崧不可。冯子材与法军战于文洲，互有杀伤。法兵攻镇南关，轰毁关门而去。提督杨玉科战殁。鼎新退驻海村，朝命戴罪立功。元春退驻幕府。王德榜自负湘中宿将，与督师不洽，屡催援不至，鼎新劾之落职，所部归元春辖之。鼎新意气自用，与诸将不和，而独袒苏军。故苏军虽败，朝谴不及。法军攻刘永福于宣光，永福军溃。唐景崧等退驻牧马，钦、廉防急。彭玉麟请调冯子材军防粤，朝旨令鼎新议。鼎新素不协于子材，乃命子材行。子材以关外防紧，不肯退。玉麟乃命专顾桂防。潘鼎新师久无功。褫职。以李秉衡护理广西巡抚，苏元春督办广西军务。冯子材自以老将，久为督办，元春新进，乃踞己上，恒悒悒。法兵既毁镇南关，逃军难军，蔽江而下，广西全省大震。子材至，乃力为安辑。子材久驻粤西，素有威惠，桂越民怀之，人心始定。乃筑长墙扼守，命王孝祺屯其后，为犄角。法兵扬言某曰犯关，子材逆料其必先期至，乃决先发制敌。鼎新止之，子材力争，乃率王孝祺军，夜犯敌垒，杀敌甚多。法起谅山之众，扑镇南关。子材誓众曰：“法再入关，吾有何面目见粤人，必死拒之。”士气皆奋。法攻长墙急，炮极猛烈，子材使诸统将屹立，遇退后者，皆刃之。自开壁，率两子直犯敌军。诸军以子材年七十，奋身陷敌，皆感奋殊死战。王孝祺、陈嘉，率部将潘瀛、张春发等随其后，王德榜军侧至，夹击之，毙法兵极众。鏖战两曰，法军大败，溃遁。子材率兵攻文渊，法军弃城走。诸军三路攻谅山，孝祺、德榜战尤力，连战皆克，遂破郎甲。王孝祺进军贵门关，尽复昔年所驻边界。越民立忠义五大团，二万余人，皆建冯军旗帜，关外肃清。自海通以来，中国与外国战，惟是役大捷。毙法兵官数十，法军受巨创，全国震骇。皆子材之功也。子材从张国梁军于江南，久著战功。国梁没，子材统其余众。治军四十余年，严明爱士卒，自广西提督辞职，老于家。张之洞至粤，礼起之。率粤军防边，建此殊绩，亦之洞知人之效也。法提督孤拔以兵船窥浙之镇海，提督欧阳利见，扼北岸炮台，率吴安康三船拒之。澄庆、驭远两兵轮，为法舰所逼，驶入象山之三门湾。法船封围港口，轰击之，二船沉焉。利见轰伤孤拔坐船，船退出口，屡以鱼雷突入，皆被击退。法船并力猛进，复沉其一，法舰遂遁。事后，知法将孤拔，于是役毙焉。法兵六千犯临洮府，复分两队，一北趋珂岭、安平，一南趋缅旺、猛罗。滇督岑毓英，命岑毓宝、李应珍等扼北路，王文山扼南路，而自率军当中路，皆有斩获。法军遂合趋临洮府，滇军拒战，南北路回军夹攻之，阵斩法将五人，法军大溃，夺获器械无算。法兵舰窥台湾之澎湖，据之。谅山既大捷，法人乃介英人赫德，在天津向鸿章求和，言彼此撤兵，不索兵费。鸿章既始终持和议，天津约成，鸿章曾奏言法人必无翻覆。及法人毁约开战，鸿章负重谤。今法人来求和，鸿章亟欲护前约，乃奏言澎湖既失，台湾必不可保，当藉谅山一胜之威，与缔和约，则法人必不再要求。朝廷遽纳其议，立命停战。临洮之战，乃在停战后，电谕未达前也。鸿章遽请签约，令诸军皆退还边界。将士皆扼腕愤痛。不肯退兵。彭玉麟、张之洞屡电力争撤兵。朝旨以津约断难失信，严谕遵旨办理。又电鸿章分谕各督抚统将，言桂军甫复谅山，法兵即据澎湖，冯子材等若不乘胜回师，不惟全局败坏，且恐孤军深入，战事一无把握，纵再有进步，越地终非我有。而全台隶我版图，援断饷绝，一失难复。彼时和战两难，更将何以为计？此时既已得胜，何可不图收束，著该督分电各营，如有电信不到之处，即发急递飞达，如期停战撤兵，不得违误，致生他变。当时关外饷道大通，士气激昂，法军已大挫，法国至两罢其外部，乘胜而逐法军于越南，困台之师，自当速退。而朝臣习于苟安，又偏信鸿章之言，仓卒而成和议。虽关外大捷，而仍失越南，灰士心而长敌焰，皆苟且误之也。自谅山一役后，中国不复有此荣誉矣。曰本以朝鲜乱事遣伊藤博文来津议，要求惩治吴兆有、袁世凯等，鸿章拒之，而与订彼此派兵互相知照，若公司保护之约。曰后朝鲜之失，已伏于此。是岁鸿章所订两约，盖并失越南、朝鲜矣。法人要逐刘永福于越南，张之洞乃拟令永福驻思钦，永福坚不肯行。唐景崧危词胁之，朝旨严切，乃勉归于粤，授总兵，而冯子材奏督办廉、钦边防之命。约既成，越南归法国保护，而法人交还基隆澎湖，各还其俘，海疆解严，滇越通商焉。 

