　《清代之竹头木屑》　清 佚名

　　◎唐景星
　　香山唐景星观察廷枢，洞悉欧洲情势，有干才。同治初，奉旨在总理衙门行走。时大臣未谙欧洲交涉之术，每欧使盛气相凌，诸大臣辄噤缩相顾，不敢发一语，于是外人玩侮益甚。一日，威使争一事未得，辄拍案厉声，唐忽奋拳起曰：“威妥马，汝何得如此？”威怒曰：“汝何故无礼，敢直呼我名？”唐曰：“此何地而汝拍案？吾何得复有礼于汝？”威使出不意，闻是言遂稍戢其威。后有人问唐曰：“汝何以敢得罪大使？”唐曰：“吾在彼久，熟知彼中事。在公堂拍案，彼已有过，故彼无以罪我也。”然大臣等，终以唐在衙门，恐易启衅，遂出之。
　　◎总理衙门
　　威妥马在中国久，熟于中国情事，归国后著一日记，详载所闻见，内言总理衙门最极讪笑。云：“中国总理衙门，其规矩与欧洲各国之外部，迥然不同。凡各国使臣至总理衙门，必具酒果，王大臣以次陪客同坐，一若以饮食为交涉之要务也者。又中国虽事权不一，然大臣仍不敢各抒己见。每使臣发一议论，则各人以目相视，大臣视亲王，新入署之大臣，又视旧在署之大臣。若亲王一发言，则各人轰然响应，亦莫非是言。若亲王不言，诸大臣必不敢先言也。一日，余至署，诸人相顾，无敢先发一语。余不能复耐，乃先发言曰：“今日天气甚好。”而诸人尚不敢言。惟沈君某者，似觉不可复默，乃首答曰：“今日天气果好。”于是王大臣莫不曰：“今日天气果好。”不啻如犬之吠影吠声云。按威语固嫌过甚，然谓中国事权不归一，而各人仍不敢自抒己见云云，实切中症结。
　　◎使臣六则
　　自中西通好后，吾华大臣奉命出洋者不少，然其中惟曾惠敏公，颇为西人所敬服。余若郭筠仙、薛叔耘两侍郎，亦颇有所表著。此外则自郐以下，损国威，贻笑柄，殆不可一二数。录其猥琐事数则，亦足以见一斑矣。
　　有某钦使者，性极鄙吝。一日将市鱼，乃集署中告之曰：“吾妻弟工算计，今日欲使购鱼。然吾不能独买一鱼，诸君盍醵资同购乎？”诸人知其意，不敢违。于是若参赞，若文案，若随员，若翻译，若学生，各出钱若干，交某之妻弟为市鱼资。既反，乃取鱼之中段归己，余以次均分，至学生则以鱼尾与之。又一日，其参赞将宴数西客，已令庖人具酒膳矣。某闻之，忽问参赞曰：“尔今日请客乎？”曰：“然。”曰：“盍由我代汝治肴，价可较他人便宜，且物亦精美。”参赞谢不敢，且以已命庖人辞。某嬲之不已，乃曰：“吾作小炒肉最擅长，此物必须托我。”参赞无奈何，勉强应之。既而筵具，酒半，内出小炒肉一器，诸客方赞其佳，某忽科头短衣，若厨役状，出问曰：“菜佳否？我手段果何如？”参赞仓猝不知所为，急起应曰：“甚佳。”某即前举手，夹一片食之方去。西客讶甚，私问此何人？而子敬之若是？参赞以实告，西客不信，不已。乃与参赞约，请钦使出见，如即是所见之人，当以金百镑为君寿，否则罚亦如之。参赞不得已，乃请某出见。某出，西客谛视之，果即顷所见之人，即以金百镑与参赞，怅怅而归。
　　◎炸药
　　左文襄征回，凯旋入关，顿军某所，安扎甫定，文襄忽传令拔营前进。时兵弁惫甚，欲稍休息，猝闻此令，皆不欲，诸统领入帐白状。文襄怒曰：“吾即起马，有敢后行者，以军法从事。”众怨恨勉行。行数小时，文襄问已行几何，帐下白言，离前驻军所已四十里。文襄复下令安营，稍顷，前途来报云：“前驻军所，忽被轰炸，全营营地，顿成巨坎。”于是全军皆大惊服，将领皆入谢，且问所以先知之故？文襄曰：“吾甫驻军时，忽思叛回虽暂弭首，然出于勉强，非诚心归化也，必甚憾我，阴图报复。吾所驻地，彼必预算及，且吾静听更鼓，地下若有应声，如中空者然，故令速避。然明言又恐后不验，故不能不以威迫耳。”将领咸惊叹以为神人。
　　◎俭德
　　宣宗御宇三十年，服用之俭，为史册所罕见。所服套裤，当膝处穿破，辄令所司缀一圆绸其上，俗所云打掌是也。于是大臣效之，亦缀一圆绸膝间。一日，召见军机大臣。时曹文正跪近御座，宣宗见其缀痕，问曰：汝套裤亦打掌乎？对曰易作甚费，故亦补缀。宣宗问曰：汝打掌须银几何，曹愕眙久之曰：须银三钱。宣宗曰：汝外间作物大便宜，吾内府乃须银五两。又宣宗尝问曹曰：汝家食鸡子须银若干，曹诡对曰：臣少患气病，生平未尝食鸡子，故不知其价。
　　◎乐平
　　左文襄自安徽援浙，道经乐平、广信一带，大股贼至，文襄欲旋师乐平。团练列枪阻之曰：“平贼赖官兵，官兵见贼即逃，贼何时平？若过此者，当即发枪。”文襄乃进兵力战，果胜贼而前。然文襄由是颇怨乐平人。
　　◎海捕
　　河南州县，凡奉有统行缉捕文书，则发海捕。海捕者，大率流丐为之，官亦与以票，三五成群，行至乡镇，遇店铺即送香一支，店中必优给以钱十文八文不等，较之平常乞食，难易迥殊矣。行约年余，则归缴票，谓之销差。其果能缉捕与否，初不问也。
　　◎叩阍
　　凡冤狱不得直于本省官长，则部控；又不能直，乃叩阍。然叩阍极难，其人伏沟中，身极垢秽，俟驾过时，乃擎呈状，扬其声曰冤枉。如卫士闻之，即时提得，将状呈上，其人拿交刑部，解回原省。或言专有一等人代人为此，亦不须多钱。缘此等本是丐流，既得讼家钱，且解省时，沿途均官供食，狱结照例充军，又可中途脱逃，为此者极多。且非此辈则何时候驾，如何递呈，亦不能如式也。
　　◎胥吏
　　陆清献尝曰：“本朝大弊只三字，曰例、吏、利。”郭筠仙侍郎曰：“历朝风气，皆名利递嬗，如西汉好利，东汉好名，唐好利，宋好名，元好利，明好名，国朝好利。”又曰：“汉唐以来，虽号为君主，然权力实不足，不能不有所分寄。故西汉与宰相外戚共天下，东汉与太监名士共天下，唐与后幻藩镇共天下，北宋与外国共天下，南宋与外国共天下，元与奸臣番僧共天下，明与宰相太监共天下，本朝则与胥史共天下。”其言可谓切至。
　　◎奇死二则
　　近某省制军之介弟某，素有才名，偶自家出省，其兄制军，隆友于之爱，晨夕与食处。一日晚食，弟忽责其兄曰：“兄爱国家厚恩，专制兼圻，国家待兄不薄。虽然兄之负国，亦已甚矣，如某某道府廉洁，兄未尝加意任用，某某办事，怨声载道，兄不加罪，将弁某某勤训练，兄不任之；某某以克扣著，反作统领；如此愦愦，一旦国家大﹃，匪特兄不保首领，且将遭灭族之祸，将来波累及弟，是谁之过欤？”制军恚曰：“纵如弟言，即兄遭重罚，何至累及弟？”拂衣迳入。次晨忽不见弟所在，使人迹之，则已附轮船行矣。先是制军重其弟，属其友某大员保之，恐其不知，乃发电函致之曰：“弟发已得保，恐特旨相召，宜速回也。”弟时在舟中，得电纸观之，瞥见特旨二字，大惧曰：“祸已作矣，奈何？”即登床，则矢溺齐下，气若失。忽一跃从窗中出，投水死。湘潭黎吉云者，道光时官至御史，初不名吉云，宣宗以其名犯庙讳，时西域适献吉云骓，因赐名吉云。黎性慷慨，平时尝诋言官蓄缩。既为御史，乃亟思建白。一日，忽奏洋兵已破天津，至河西，务宜速发大兵抵御，宣宗得奏大骇，亟召见，问：“军机大臣皆未以此奏，汝何从知此？”黎曰：“得诸剃头者。”宣宗大怒，命褫职，即日出京。于是同乡知好，咸饯送之，并各赋诗相赠。黎亦自作诗，甫题二句曰：“寒蝉久无声，楚客今当归。”忽掷笔扑地死。
　　◎节妇
　　粤东乡人子，常有为人掠扳出洋，谓之猪仔，或衣食无着，辄自出洋觅食。然有已定妻室者，其家待此人久不归，则择日迎娶妇如仪。妇立右拜天地翁姑，其左则缚一雄鸡以应之。仍责妇奉事一切，静待夫妇，或已归亦不顾也。又有已娶妇而子逃去者，亦邀其妇为子守节。有私欲嫁人者，则必自行卖去，而得其财礼。
　　◎当十大钱
　　咸丰时造当十大钱，然出京师即不可用，价日跌落，外省人入京者猝不易辨。或戏释之曰：“凡当十大钱，手中才取一文，看钱面却写十文，市中通呼为二十文。如用以购物，实准作平常制钱二文。”
　　◎碰响头
　　凡大臣被召见，恩命尤笃，或纶音及其祖父，则须碰响头，须声彻御前，乃为至敬。然必须重赂内监，指示向来碰头之处，叩头声篷篷然，若击鼓矣，且不至大痛。否则叩至头肿如瓠，亦不响也。凡大臣跪久则膝痛，故膝间必以厚棉裹之。前合肥以太后万寿在迩，乃在北洋大臣署中，日拜跪三次以肄习之，盖国朝大臣恭谨类如此。
　　◎秦大士
　　秦殿撰大士，一日上偶问曰：“汝家果秦桧后人乎？”秦无他言，但对曰：“一朝天子一朝臣。”
　　◎西河命册
　　越中骨董铺有毛西河先生命册，乃康熙戊寅年京口印天吉推演。时先生年七十八，据册先生实以天启三年癸亥十月初五日戌时生，其八字为癸亥、壬戌、壬戌、庚戌。后又有先生姬人命册，亦当同时推算。时年三十二，丙午正月十六日子时生，八字为丙午、庚寅、丁酉、庚子，其人殆即曼殊也。术者推先生八十五不死，当寿至九十四，后先生果以是年卒，术亦灵矣哉！先生姬人殷殷以子息为问，术者言今年不育，则终无子矣。七十八老翁尚望其生子，亦可发一笑也。又命册首有泛论一段，夫阴阳之理云云。先生批其上曰：“近日时文家有冒子，不谓批命人亦然，可恶可恶。”批八十五岁上曰：“古人云：时至即行，原无所惧。但诸事未了，如何如何？”
　　◎热河之狩
　　咸丰庚申，显庙驾幸热河，圣意不乐，因御书“且乐道人”四字命张诸行殿。时慈安太后随行，执不可，云：“天子一日二日万几，安有自求逸乐之理？今虽蒙尘，尤不宜有此。”亲督内侍去之。
　　◎圆明园
　　故事：上在圆明园御舟徐行，则岸上宫人必曼声呼曰安乐渡，递相呼唤，其声悠扬不绝，至舟达彼岸乃已。显庙出狩时，穆宗尚在抱，戏效其声，上抚穆宗首曰：“今日无复有是矣。”言讫潸然泪下，内侍等皆相顾凄惶不已。
　　◎钦天监
　　会典馆开，须编辑近代灾变之事，因移文咨询钦天监，二年未得复。时礼王管理钦天监，乃由分纂官请总裁面恳礼王促之。翌日即得覆曰：查得自道光某年天上并无事故，合行咨复云云。又其先屠君仁守纂《五行志》，询之钦天监，时王管监务，亦如是云。
　　◎地图
　　前明某西儒绘地图，初依西人通行之本，中国在亚洲东郡，居全球中，不满一掌。华人见之大怒，谓中国不应如此。乃另绘地球，使中国适居中间，谤乃稍止。浅陋自大，诚为可恨。然近来英、法、德会议地球中线所在，辗转不决，英欲以英天文台为准，法德又欲以法德天文台为准，各不相下，意度不广，其去华人亦五十步之于百步。且又通商之初，万尚书青藜见人辄云：“天下那有如许国度？想来只是两三国，今日英吉利，明日又称意大利，后日又称瑞典，以欺中国而已。”又满人某谓人曰：“西人语多不实，即如英吉利应是三国，现在止有英国来，吉国、利国却从未来过，亦是一证。”按中国握权要之大臣，少既未闻各国名目，至登显位，应接宾客不暇，故视外事有如云雾，无怪有此扣盘扪之谈也。又福建许某某观察入都，译署某大员谓之曰：“船政局经始，至今已二十余年，尚不能造船。国家需用轮船，仍须购之外洋，岂非徒糜巨款？”许曰：“中国近来练船，均局中自造，且曾经战事。”因历举各船名以对。某大员始恍然曰：“原来船政局已会造船，如此尚不算糜费。”
　　◎文中堂
　　同治朝有西国公使六人请觐见，文中堂与议礼节极严，甚至将茶杯掷碎。公使初欲带刀，并欲多带从人，文皆不可。是日诸使入觐带人颇多，文命每门截留数人，至紫光阁裁余翻译而已（按：此举差强人意，惟惜徒务其末耳）。
　　◎杂录联语
　　某公文采风流，照映一时。尝题山西明远楼联曰：“秋色从西来，雁门紫塞；明月几时有？玉宇琼楼。”又题珠江关张祠联曰：“庙貌常严，莫遣江流随石转；海波如镜，不愁月尽有珠来。”又一联曰：“无命复何如？徒令上将挥神笔；未捷身先死，常使英雄泪满襟。”又三忠祠祀吴虞仲翔、唐韩退之、宋苏东坡，题联曰：“海气百重楼，总为浮云能蔽日；文章千古事，萧条异代不同时。”又祭关张祠文有曰：“天上双腾之剑气，豹死而皮尚留；波心一颗之珠光，海枯而石不烂。”又谢授两广总督奏曰：“导黑水而入南海，奉扬徙鳄之皇威；标铜柱而来越裳，激厉站鸢之士气。”又谢五十赐寿摺曰：“蒲柳之秋虽早，太阳一照而生春；桂姜之性常存，晚节弥坚于报国。”皆为时传诵。
　　又或述某武员谢恩奏摺有云：“主圣则臣自直，仰钦厉世摩钝之精心；恩深而命转轻，弥坚报国忘身之素志。”又谢头品顶戴摺有云：“饱塞垣之腾马，筹夜唱以无忧；凛梁水之濡鹈，衣朝披而有愧。”亦摩宋四六之善者也。
　　◎彭刚直联
　　刚直微时尝游泰山，题联曰：“我本楚狂人，五岳寻山不辞远；地犹邹氏邑，万方多难此登临。”
　　◎陈国瑞
　　陈国瑞发遣至新疆，时值穆宗大行，诸太监有遣戍者，见陈贫，赠以银。陈曰：“咱老子从不收没<尸>子人的银子。”遂却之。
　　◎毕宫保
　　毕秋帆宫保尝有一侍姬，与门客潜通。惧事露见罪，因遁去。毕知之，怒授某弁刀，使追得杀之。毕夫人闻，止之曰：不可，事已至此，何必再造孽缘。毕悟，夫人使弁置刀，更授以金曰：如遇客可告之曰，汝欲得侍姬，何不早白，何忽遽为此。今事闻大人，殊不怪汝，且虑汝中途川资缺乏，故特使我追给汝金，汝好自为之，无虑他日不相见也。弁去，果追及，因授金，且述命如夫人教。客感愧欲涕，再三致谢而去。后客夤缘得官，已而，毕被罪遭籍没，客时为京曹官，适随王大臣莅其事，正指挥间，忽豪商查某令人持片至，致某大臣曰：毕宅客厅有翡翠盘径尺许者，此我家主人物，主人闻毕被籍没，特命小的来求大人赐取回。大臣方迟疑，某前垂手谨白曰：是实借之查氏者。前某客毕时亲见之。因许持去。然盘实毕氏物，客欲报毕恩，故约查取之。后客因说查与毕宅万金为购盘赀，毕之眷属，藉是稍有糊口赀云。
　　◎野叟曝言
　　《野叟曝言》一书，相传为康熙时江阴缪某所撰。缪有才学，颇自负，而终身不得志，晚乃为此书以抒愤。书成，适仁庙南巡，缪乃缮写一部，装潢精美，外加以袱，将于迎銮时进呈，冀博宸赏。缪之女颇通文墨，且明慧晓世事，知此书进呈必酿祸。又度其父性坚执，不可劝止，乃与缪之徒某甲商议，乘夜用白纸装订一部，其精美与原书无殊，即置诸袱中，而匿原书于他处。迨次日缪将迎驾，姑启袱出书，重加什袭，则见书犹是，而已无字矣。缪大哭，以为是殆为造物所忌，故一夕之间，书遽羽化也。女乃徐劝之曰：“既为造物所忌，似不进呈亦佳，免召杀身之祸。”缪无如何，始罢进呈之意，由是郁郁而死。死后女乃将其书重加润饰，凡秽亵之语，删除略尽，始付刊印行，即近日流传之本也。
　　◎南巡杂记
　　乾隆时国势殷盛，公私富足，江南一带，尤称繁华。高宗南巡前后六次，臣民望幸之私，最后尤甚。地方官绅迎驾预备一切，极争奇斗异之能。其第五次南巡时，御舟将至镇江，相距约十余里，遥望岸上，著大桃一枚，硕大无朋，颜色红翠可爱。御舟将近，忽烟火大发，光焰四射，蛇掣霞腾，几眩人目。俄顷之间，桃砉然开裂，则桃内剧场中峙，上有数百人，方演《寿山福海》新戏。又彼时各处绅商，争炫奇巧，两淮盐商尤甚。于时凡有一技一艺之长，莫不重值延致。又揣知上喜谈禅理，凡缁流迎谒，多荷垂询，倘蒙恩旨，即永为僧人，当酬以万余金，否则任听还俗，亦可得数千金。故其时士子稍读书者，即可不忧贫云。又南巡时须演新剧，而时已匆促，乃延名流数十辈，撰《雷峰塔传奇》。恐伶人不习，乃即用旧曲腔拍，若歌者偶忘曲文即依旧曲模糊歌唱，不至与笛板错迕。又御舟开行之时，双舟前导，戏台架两舟上，向御舟演唱。福文襄自台湾凯旋，舟行江南，亦用此法。
　　◎轿夫
　　福文襄出行坐轿，须用轿夫三十六名，轮替值役，轿行若飞。其出师督阵亦坐轿，轿夫每人须良马四匹，凡更役时，辄骑马随从。然颇扰民间，某县令尝杖一轿夫，致被劾罢官。又某公督四川，其轿甚大，须夫役十六人始能举之。轿中有小童二人，伺候装烟倒茶，并有冷热点心数十百种，其侈汰如此。
　　◎白鸭
　　合肥过法，法人待之有加礼。将行，法人赠以两白鸭。已而至英，英女主遣车迎之。有一车稍空，因以鸭置其中。英人观者，因谓中国之俗，凡贵人出，必以生物自随。此物若死，则贵人必自危，以为将死之谶。盖欧人误传华俗，大率类此。
　　◎胡文忠
　　当楚军围安庆时，胡文忠公曾亲往视师，策马登龙山，周览眺望，见形势壮伟，喜曰：“此处俯视安庆，如在釜底，贼虽强，不足平也。既复驰至江滨，忽见二轮船，鼓轮西上，迅捷异常。文忠即变色不语，勒马回营。未至即中途呕血，几至坠马。初文忠已积劳瘁，体本不豫，自是日益加笃，不数日遂薨于军。
　　◎华人出洋
　　粤东向例，年终必由总督奏称，并无华人流入外洋云云。至张孝达尚书督两广时，始停此奏。
　　◎甲乙二商
　　有甲乙二人，由小贩起家，后为小商业于汉口，二人相友善，然性皆桀黠。一日相谓曰：“吾等营营，终所得无几，不如捐一官候补，庶有发财之望。”甲曰：“吾辈各捐一官，财力不足，且不能相助，不如以我之名捐官，而汝助我，庶乎合宜。”乙深然之。翌日筹款交甲，甲拚挡数日，亦凑成巨款，合之共得三千金，约甲出七成，乙出三成。乙询己应为何事，甲曰：“汝不谙书算，无可位置，当以门子一事屈君可否？”乙在市井中，亦尝出入衙门公馆，视平常仆人已若帝天，得作门子，于愿斯足，竟欣然许诺。甲遂捐一大花样巡检，至广东。甲待乙颇骄倨，虽燕居未尝稍宽假，乙颇衔之。然钱已入甲手，不能自脱。乃悉心交结同类诸前辈，于蒙蔽把持之法无不研究。不二年，甲得补五斗司巡检，乙随之往。五斗司为粤东巡检首缺，乙无几时，与地方诸痞棍习熟，凡巡检应得款项，多为乙所阑取。且多方营奸利，甚至伪造甲手书，向富人讹索，甲均不之知。无何六年期满，甲升官去任，偶觇知乙腰囊甚富。大奇，问之，乙虽饰辞对，而隐隐若有骄甲状。甲知有异，乃乘人静时延乙入，与之好语，始知乙数年所蓄，已倍于甲，甚自悔恨。及升补他缺后，缺适瘠，而甲用度稍费，不二年已用去万余金。阴念如此非久计，因与乙商，欲与乙合资捐一大八成知县。乙笑曰：“天下出资少而犹欲骄人者，自古及今，恐未之有？”甲心知乙欲与己互易主仆之分，又念前时因贪作主人之故，受乙亏己不小，因急谓乙曰：“吾固欲推君为主人耳。吾辈入都，君改名捐知县，而指四川，以前之事，谁则知之？吾愿供执鞭之役，其资则君七我三可也。”乙念已阅历久，料人不能欺我。且南面之荣，己未尝得。今从甲言，是名利两获矣。”遂欣然许诺。甲遂丐病，偕乙携眷入都。过梅岭，甲即置酒与乙痛饮，遂尊乙为主人，而己则改执仆隶之役。乙至京报捐知县，之四川，逾年选万县。万县为四川省商务要地，水陆辐辏，乙甚得意，见甲意气甚盛，时以言语凌跞甲。甲稍有所欺蔽，皆为乙所摘发，甚怅憾。欲弃之归，则银已交乙，又不能索回。因发愤考求欺蔽之术，又求得诸老辈师事之，不数月尽得其术，且更出乙上。四川省事，与粤东大异，其用术法，固多乙所未知。无几，甲借他事啖乙，乙信之，因以银钱事委甲，甲浸渔冒滥，无所不至，乙均不能觉察。久之，乙见甲服饰稍奢，颇怪之，亟为查察，始知甲已积至十余万金，乃大惊。一夜置酒召甲讲和，相约以后公见，仍行主仆礼；私见则仍为友朋，至所入款，无论若干，概行平分，以昭公允。不四五年，两人均得三十余万，而甲以前此私营之故，独多十余万。时川中大吏，新有更调，而新任督臣，好参劾州县。二人知宦途之险，乃商酌罢官，归至汉皋。二人合本设数巨肆，并多买盐票。为子孙计，时治酒过从。且每举从前互相欺蔽之事，以为笑乐。因叹曰：“吾辈悔不皆作仆人，此时当更富，始知彼之南面称老爷者，皆为小的辈穿鼻者也。”
　　◎陆葆德
　　陆葆德者，或言河南人。精拳勇，曾中武举。入都与宗室某较技，某被殴死，论抵。遇赦免，乃为标客，为人护资货。一日护某客货甚多，道出其地，遇有来劫者，陆却之。俄引健儿数辈来苦斗，陆又获胜。已而其酋至，尤柔捷。与陆持亦未能胜，酋遂放仗引之归，请与其女相较。女素得父传，尽其技，且加精焉，是日仅能相御。酋大喜，竟以女妻陆。陆本能文，改试文场，竟中甲榜，散馆为令于蜀。然好色，妾媵至十四人，精力遂甚衰减。然与朋幕燕集时，犹自炫其技。时夏月，院中棚甚高。陆立阶前，拍手一呼，即腾立棚上，众咸失色。一日署中为母寿，偶归室，适见贼展袱括取财物，遽前捉之，贼上屋，陆亦上屋，贼跃过屋数重，陆亦从之行。贼掷瓦击之，陆直以手接取。俄而人役麇集，贼适误踹坏墙坠地被获，陆严刑欲讯其不法事，贼大言曰：“我辈十三人，由齐至此，中途相失，否则岂为汝获？毙我可耳，安肯说平日事。”遂毙之杖下。陆五十余即死。今犹有人在蜀中。
　　◎田秀栗
　　田秀栗字子实，陕西人。初捐从九，官于蜀，继捐升知县，令成都。丁文诚督川，闻其贪劣，将劾之，田惧。时制军苦督署之窄，田阴伺得其旨，审知督臣自山东来，山东抚署素华敞，乃修督署，尽规其制，由是得督臣欢。又为雇二仆妇，田阴许岁私给数百金，使侦制军动静。自是制军凡一举一动，皆为田所知，有所陈对，咸中窍会。又侦知制军债家某，使人嗾至川，索甚急。债凡三千金，制军窘，无可为偿。田乃白制军，能使之去，制军不得已许之。田乃引债主归，出橐中金偿之，制军于是不复能劾田，东乡案结。前督文公，实有令提督李有衡督兵进剿之札，在李有衡处，文恐为所持，以属田。田素与李善，乃先为伪文书一通，匿袖中，且先约一友，随后往。田见李慰问毕，询所以自免之策，李曰：“吾有文督札在此，若死则俱死耳。”田曰：“文官多巧，其中有趋避语，宜出示我，当为汝辨之。”李不疑有他，遂取出与观。正指点间，忽外传有客至，李出见客，田匆促中急以伪文书易之迳去。李送客归，即曰：“顷视文书，果如君言，当无他矣。”遂匆匆别去。李返视前札则已易去“督兵”二字，已改为“相机”矣，始知为所卖。大悔恨，由是见钦使无复可置词。文既得札，三叩首谢之。田他事诡谲多类此。后为泸州牧，忽见案牍犯人有李有衡字，大惊，遽倒地死。其柩自陕至川，过昭化某渡，亦没于水（或云：“田给李之家属非而给李也。”俟考。四川有一灯谜曰：田秀栗给文书。打《四书》一句，是“难乎有恒”矣，即指此事）。
　　◎游布政
　　游布政智开尝官安徽之和州。州妇女好抹牌，不事事，游欲禁之而患不能。乃令诸丐曰：“凡见人家赌博者，得入丐钱。”和民家屋，多临街安窗，于是诸抹牌者，欲闭窗则无光，开窗辄为丐所见，此丐去，彼丐复来，不堪其扰。乃相率罢抹牌。曾文正督直隶时，患吏治之弛，乃调游及某君至，直以为他州县表率。后为永平府，去任时，言官或劾其十七车尽载银币，某公独奏保其必无是事，乃得免议。然游性褊小，不识大体。官粤藩时，首府某君患游苛察，思有以钳制之。燕见时突询曰：“大人此次入京，所耗费亦不赀否？”游戚然曰：“颇亦不少，大约两万余矣。”某因曰：“此在今日，亦不得不如此。”游后知其有意钳己，甚恨之。后升巡抚，旋署总督，乃劾去之。又游性苛细，在抚署时，署为国初尚可喜王府。署之西偏有一园，虽亭榭久虚，然草木颇丛蔚，有大树数株，大率三四百年物。游辄令锯木，令署中守门者售于肆，得银五十两。守门者令人舁树出，则当地绅民，谓园中树关一城风水，无得锯。若辄锯者，则吾辈见人舁木出，即聚众打之，守门者乃不敢出木，然银则已缴矣。又衙前有官屋数十间，令署中役隶居住。偶空两三间，役隶等因私租与人。游知之，令录租入官，其他行多类此。
　　◎史学笑柄
　　湖北两湖书院，甄录肄业各生，多系高才，然滥竽者亦复不免。闻某年腊底大课时，史学中有问《三国志》史法题，堂中某生盛称吕布辕门射戟一段，文法最妙。并引金圣叹所批“妙哉！妙哉！”为一时土林传为笑柄云。
　　◎海山仙馆
　　粤东盐商潘氏，最称富盛。其花园名海山仙馆，颇具邱壑。潘之裔名仕成者，奢汰愈甚，后以欠国课，不能缴，家被籍没，园亦入官，此同治季年事也。园价昂，一时无人能购，乃用开彩法售之。共三万条，每条银钱三枚，数日即满额。逮开彩时，为香山一蒙师所得。此人本寒士，以骤得巨产之故，恣嫖赌，全园不能售，则零碎折售。先售陈设古玩器，次售假山石，次拆门窗售之。未一二年，余过其处，则全园已犁为田，惟颓垣败瓦，犹约略可数。得彩之人，已潦倒死矣。又潘尚有《佩文韵府》板，则抵与山西某票号云（或曰：“海山仙馆”四字，离合观之，适是每人出三官食六字。出者，出银钱三枚也，官食者，款归官也，颇为巧合）。
　　◎求书
　　刘文清公书名重一时，然求书不易。有某公同直军机，时馈刘精品饮食，刘辄函谢。不数日则又致馈，年余未尝倦。一日刘诣某，某忽出一册，启之，咸刘手迹。刘讶其多，视之，即己平日谢函也。某因曰：“不有此馈遗，何得如许珍迹耶？”刘大笑。
　　◎兴国州
　　洪逆之党，攻武昌洪山时，罗忠节守洪山，贼屡攻不下，募能破官军者，赏五千金。兴国人独出应命，尽力攻击，果破洪山，诣贼酋领赏。贼酋怒骂曰：“汝辈不惮自杀乡里，不义如此，留汝何为？”命尽杀之。兴国人至今犹以为大耻。
　　◎陈公轶事
　　陶文毅公督两江时，陈公銮为陶表弟，在其幕中，左文襄亦同事。文襄颇朴直，陈年少俊美，且有文才。陈好游曲巷，尝悦妓某，偶问妓曰：“汝意中欲嫁何人？”妓对曰：“无过左师爷，其次即君。”陈甚怪其语。时文毅太夫人知陈狎游状，因召谓曰：“汝果有是意，宜先使见我，果佳即当为汝娶之。”陈喜谢。妓由旁门入见太夫人，太夫人果赏之，即为陈娶为妾。后陈督两江，妾已扶正，去初嫁才十五六年耳。后生子。
　　◎曾文正大度
　　曾文正未达时，尝赴省乡试，肄业岳麓书院，以后至故，与某生同屋。某生性颇褊躁，其书案离窗可数尺，文正因置案窗前以取光。某生怒曰：“吾案头之光，自窗中射来，今为汝遮，则减吾读书之光矣。”文正曰：“然则令我置案何处？”某生指床之侧面曰：“可置此。”文正竟如其言。文正中夜读书，某生又怒曰：“平日不读书，此时乃来聒噪人。”文正为之低声潜诵。是科文正中式，报到之日，某生捶床大怒曰：“此屋风水，当为我得，今乃为汝夺去。”或诘之曰：“彼之书案方位，乃汝所教，何为怪彼？”某生愈怒曰：“正坐如此耳。”凡某生不情之举动，同人咸为抱不平，而文正处之燕如，故识者均知为大器云。文正尝至江南筹资，得百金，尽以购全史，携归，一年毕诵。其精勤如此。
　　◎满营
　　国初杭城初驻满营时，满人住城中者，或不能仰体上意，遇妇女乘舆过满营者，每迫令停轿掀帘，捏手抚足，无所不至，杭人患之。于是绅士告诸将军，假他事出至某处，易小轿，帷四面，露手帘外，纤指长爪，俨若妇女，入满营中。诸无赖果令停轿，掀视则将军也，大骇欲返走。将军大怒，命执至署，枷责有差。自是此风稍戢。此事或云即巡抚所为。又按前明时杭之富人，悉住西城，故国初特圈为八旗兵丁住扎之所，然汉人甚不喜之。或建议谓营中屋字，应仿兵房之式，于是高大之屋，一时毁去，俾满人不得居住云。
　　◎内廷供奉
　　前数年时，慈圣志存颐养，命挑选能书画琴棋之妇人入内供奉。又留心民事，命浙省织造，选进能蚕织妇人数名入内，以供顾问。织造因选之杭湖两府，然恐民间妇女，不谙体制，乃令人再三教导之。复告以如询及物价，当如何陈对，诸人咸唯唯受命。入内供奉，颇蒙优眷，年余给假令归省家。诸人以在大内，久承宠眷，多为诸大臣所未有，遂骄视一切。至家，一湖州妇人见县令时，言语顶撞，令呵之，妇曰：“我在内廷，见如许大官，汝一小小知县，敢如此耶？”令大怒。次年诸人入都，当由县起文，令乃止，不使此妇得行，而以病详织造。后诸人入，慈圣询此妇何病，他妇诉称为令所遏。慈圣怒，令织造勘送入都。令不得已，乃遣妇，而再三求妇为之弥缝前过焉（或曰：“诸妇既与令忤，令乃为代告病，诸妇知之，共作一摺，言令罪，至省，乞嵩振青中丞代奏，中丞收其摺，不为通，遂已。”）。
　　◎家书
　　余友罗君，藏有包慎伯家书一通，录之足见前辈操行之纯笃。其文曰：“兴实见字，十八日之书，至廿六方到此，迟延至八天，可诧之至。昨责汝阿辛薪水一节，汝须细思之。我少而贫窭，壮而游四方，堂上二老，皆赖姑太太女代子职。若无姑太太，我何能奔走谋甘旨？溯我落拓江湖四十余年，一贫如昔，而菽水不缺，儿辈宦成，果谁之力？微姑太太，汝辈有今日哉？况汝少受姑母钟爱，视如掌珍。乃既壮大，并不知报德，而并其子之四金之薪水亦吝之。我不责汝，天亦不福汝矣。做人道理，全要明白。我在天长时，佐人书记，月得三千，而以二千济郑大哥，不足又为称贷以益之。此事汝知之，我于郑大哥尚尔，况汝于姑太太哉？粉饰之词，我不愿听，总之阿辛薪水必送，且与汝之任期相终始。至嘱！至嘱！李提戎之润笔，三千乎？三金乎？便望寄来为要。七月晦父字。”末附一行云：“百合粉并不见佳，下次不必寄售。”
　　◎二十四史
　　相传纯庙时刊印廿四史，时上雅重文史，患多舛谬，常自校核。诸臣虑无以逞上意，乃故于明显处错误数字，俾待宸翰勘正，以惬圣怀。然不免有漏未正者，故今殿板书，常有讹舛云。此说甚奇，然曲意承迎，其极必至于此，至此则心地更不可问矣。
　　◎太医院
　　仁和朱侍郎，尝奉命试太医院官学生，侍郎自以不解歧黄，及浼精医学者恭拟一题，袖至院。题纸既下，见诸生皆袖手默坐，若未得题者。侍郎怪之，遣人询问，则同辞对曰：“向来题目，皆出御制《医宗金鉴》，今非是，故不敢作。”侍郎大窘，乃求得《医宗金鉴》，匆促摘一二语命题，不意诸生犹袖手如故。又问之，则曰：“向来出题，只是在首卷中检取，今尚未合例也。”亟如其言改题，始得终试事。又向例太医院恭请圣脉，皆隔别分拟，而又不得大相歧异。医官患得罪，皆推一资格稍长为首，凡用药之温凉攻补，皆此人手持钮珠某粒为记，各医生皆视为趋向。又所开必须精求出处，故诸医拟方，必用《医宗金鉴》，取不能批驳也。至次日复诊，照例不能复用旧方，又不得多改，惟酌改三两味，方为合格。故复诊数次，即与初方宗旨，迥不同矣。
　　◎贡物
　　满清贡例之弊，几至不可思议。朝廷宽大之恩，如果品之属，例须入贡者，由官给价，并不使小民受亏。但就福建一省论之，荔枝、龙眼、佛手、酸枣糕、燕窝、鱼翅等物，均由官发价，向民间平买，此国初定例也。厥后吏胥舞弊，克扣价目，十给二三而已，至今并十之二三亦无之。且业此之民，须先与吏目议定，每年应纳几何，方准给据，始得采办，如佛手一物，以供玩也。闽中所贡，年不过六百斤，盖例由军署给价银九十六两，令民间领办，今则每年反纳吏目百余元。又小民有栽种佛手之家，不得卖诸他人，只能售与办者，其价目之贵贱，亦定于办贡之人，其问情弊，可想而知。佛手为至小之物，弊尚如此，而况其大者乎？盛京贡辽阳香水梨五十担到京，除霉烂外，只余三十担左右，输入大内。计该处雇夫五十名，挑运十余日，抵京只得三十担，所费已属不赀。倘以此费购梨，尚得数倍。且盛京官吏，藉办贡名目，讹索小民，亦复不赀，殊可慨也。
　　◎林文忠公
　　向闻林文忠公烧西商鸦片烟土而不给价，故致启衅。近闻人言，彼时实以茶一箱，易烟一箱。而茶为胥吏所办，中多杂以砂石。既至欧洲，又以不能售，寄回。商人耗本无算，遂致激成衅端。又文忠闻伍氏通西人，乃屡苛罚之，曾令缴军饷至数百万。伍每入见，多为署中人所侵，至费千金，始得一椅。后林复出，陨于军。或曰：“实伍畏其复至，使人谋毙之。”
　　◎粤东团练
　　义律欲以兵入粤省，徐广缙时为制军，大惧。乃问伍策所出，伍曰：“宜使民间多为团练，而游行街市间。”乃往谓义律曰：“汝欲入城，督抚无不可，然民间皆不欲，团练满街市矣。”义律不信，必欲入。伍曰：“可与君先以夜往观之。”入城时，见鼓逢逢然，火灼灼然，以为民兵果盛，遂退。徐入奏，其词甚夸，宣宗因封徐子爵，巡抚叶名琛男爵，而团练兵多得功牌。时人嘲之曰：“逢逢顶或有书不孝子、不孝男于纸，投徐制军轿中者，徐大怒，遍物色，并吊取生童试卷，核其笔迹不得。或曰：‘举人刘华东喜嘲谑人。’取其平日书字核之，果是。乃奏革刘举人云。”
　　◎通商初制
　　西人初通商时，凡轮船入虎门口则缴军火，出口始给还，西人不得辄入城，其严如此。
　　◎粤东潘氏
　　潘仕成盛时，姬妾数十人，造一大楼处之，人各一室。其窗壁悉用玻璃，彼此通明，不得容奸；又禁不使下楼；有所需，则婢媪致之。潘另住一室，夜间欲召何人侍寝，则呼其行第，使人召之。潘败，一日将散诸妾，则令人楼下呼之曰：“几姑（粤俗婢仆呼主人之妾，多以入门之前后次第之曰几姑），老爷召汝，可扃门来。”至则潘谕之曰：“今不需汝等，汝欲留者，吾仍月给汝金若干，否则给汝四百金，任汝所之，惟不复上楼。”一人去则又呼他人，散者十之九。诸人初不预备，故房中物，纤悉未取。
　　◎文襄旧事
　　左文襄佐骆文忠幕时，长沙富人常氏，有子杀人，当论抵。以独子故，遍贿官绅，求寝息其事。文襄执不可，常氏恨且惧，乃辗转托人求文襄勿问。文襄曰：“此事若问吾者，吾犹谓必杀之。”卒论罪如律。
　　◎文襄小像
　　左文襄入都，醇王特引至府第，两人并坐，使精于摄影术者为照一相，后以一纸呈上。又有西人为文襄塑一像，今奉长沙祠中，双目炯炯如生，视之可怖。然髭颇短，与今市中所售文襄照不类。先时四时皆以上等时服更易，冬则貂褂，或玄狐褂，后为偷儿盗去，乃更用其次者。骆文忠亦有塑像，在求贤馆。成都骆文忠祠亦有塑像，宛然如生。
　　◎杨厚庵宫保
　　杨勇恪公起自行间，其居乡里，循谨孝义，里中入至今称之。其在军中立战功，积勋至开府，事迹详史传。闻其持行，有他将所不及者。法越事起，公奉特旨募勇援台。时庞省三为巡抚，重公名，先为公募勇数营。公至省，见多市井，不可用，改募之。庞又荐某为将，某乃旧隶公偾事者，公告以不可用，庞衔之。适是日届太后万寿期，文武官绅应庆祝。初所司置拜垫，公与绅士伍公先时至，拜位列大府后。藩司某至，见公拜垫居第三，曰：“公昔为总督，今为钦差，朝廷班次，宜有序。”公谦不肯，藩司因请之，乃亲移公拜垫于巡抚之左。庞至即行礼，不知公前之谦也，更恨之，乃日催其拔队，阴持饷不给。藩司请示，不置可否。长沙民习于兵，见乡兵至，辄欺侮之。兵怒，数斗詈，或延烧民间草房一间。庞遂命闭城门，且榜示民得诛乱兵，格杀勿论。阴欲激变，即日以纵兵焚掠入告。且谓彭公受命即行，而杨乃逗留长沙久不去。于是部将多愤懑不平，幕府中亦怂公疏辩。公慨然曰：“朝廷方忧边，何忍更以琐屑烦圣虑？降罪我自当之。”然朝廷知公，卒未下庞奏。公至闽，与守官等，议办防守机宜。幕府欲公入告，公曰：“此守臣事，吾特助为之耳。若我入告，是占守臣颜面也。”卒不入告。时须渡台，而我海军悉已为法人所歼，督臣等意欲留公省中。因问公渡台事，公曰：“吾奉朝命渡台，是须即行。”问行期，公未语。翌日公巡阅炮台，提军方留宴，公起入厕，久不出，众久候，不敢催。逾日始知已改装附舟渡海矣。后和议成，公遂归。公在家与诸乡绅齐列出门，但坐平常肩舆，至乡即乘竹轿，与田夫野老问答如平交。中兴以来，诸将帅纯笃无过公者，人多以是称之云。
　　◎王壮武
　　咸丰间寇起岳州，屡失守，城中无人烟，曾文正以空城难守，未尝措意。王壮武独奋然曰：“岳州为湖南门户，何得置之？”遂毅然以二营兵驻守其中。俄而寇大至，兵少粮绝，几濒于危。文正遣炮船往，欲援之使出。诸营哨官欲请迁避，而惮壮武不敢发。兵众稍移就东城，壮武怪询故，部下白言，兵众饥疲，欲就船。壮武知不能强，而耻于前说，急拔刀欲自刎。部下救之，得不死，遂登船去。壮武以书生将兵，忠勇奋发，其部勒营陈，皆用己意。其点名辄鼓吹升座，望之威严若神。其部下将咸勇敢善战，人目为老湘营云。
　　◎田兴恕
　　田兴恕，凤凰厅人，勇敢亚于鲍忠武，江西贵州多有战迹。闻其行军江西也，一日偶率部下数百人出，突遇寇大队至，围之数重。田引兵入一地，四面溪水环流，田令四面部队，而己卧吸鸦片烟。寇数喊杀，皆植立不动，寇稍怠。久之，或坐或立。田挥刀突进，众从之，寇出不意，悉披靡，杀伤无算。田乘马素驯良。一日出战，马忽跃而人立，炮子猝至，洞其胸，田跳而免。战罢田埋马村中，而亲祭之。田后以杀洋人，论戍伊犁，士卒感其恩，从之去者数百人。所至责供给，州县甚苦其扰。时左文襄征回，攻循州不能下。田至，自请愿任破州，一战下之。文襄奏其功，得释罪，免戍归。
　　◎左文襄奏议
　　左文襄公奏议，语气多改窜，不复尽用原本。如奏查李次青摺，公既为李辩战败不得为罪，而后复申之曰：“惟李在湘不得意，复钻营江西，得有优保，实为无耻。”按左与李至交，而入告之言，乃切直如此，实为近来督抚所不及。今此语均已删去。嘻！左公不自讳，而后人乃为代讳，直道不行，甚可慨也！
　　◎罗忠节公
　　江右某公，为秀才时，罗忠节公带兵过其县境。某公故与令稔，因往询罗公之行军如何，令嗟叹曰：“罗公真圣人，吾见行军者多矣，未见有如是肃整。”某公大惊，因即往谒。将至营，兵数人牵一牛至曰：“秀才来甚好，适有民人来营诉牛为他营兵盗去，帅命吾等往索，他营兵不服，与斗胜之，遂以牛归。而牛主闻斗，惊惧免去，吾等无所归牛，今当请秀才代交牛主。”某公卒谒罗公而退。罗公克复某城，某公又与他绅往谒，罗公曰：“君辈来甚佳，今贼未大受伤，虽得城无益，吾须即往。此间存现银谷甚多，吾已命兵众运置一处，勿得携分毫。汝辈可即以此办保甲团练也。”语讫，即驰马去。已而他将所带绿营兵至，掠取存物，一时便尽。公守洪山，寇攻屡不得志，出赏格募广济兴国人围攻，死亡甚多。时江西告急，促公往援，公以屡奉诏诘责，不即克复湖北省城状，故未得即赴。一日，寇大股猝至，公督队下山，未几寇已至，各发枪炮。时公戴长穗小帽，着棉马褂，突有枪弹伤公额，兵众闻主帅受伤，阵稍动，公犹指挥全军，旋冲旋退，故寇不敢迳逼。公血殷袍袖，众劝速归养伤，公不肯，使两人夹扶徐行至营，公立门外。众兵由是咸奋而前，寇遂退。公是夜语言即模糊，次日报知胡文忠，文忠旋来省视。公卒以伤后受风，遽殒于军。
　　按此所述公殉难状，与奏报稍不符，然系得之亲在营中之人，当得其实，故录之。
　　◎江忠烈公
　　江忠烈公初率团练兵剿寇时，兵皆招募，公激以大义，皆奋勇愿死敌。时命公协剿广西寇，诸将怯懦，皆主尾追，虽向忠武亦然。公独奋然曰：“随贼东西，将无已时，非截击不可。”诸将皆曰：“寇势方盛，不宜轻敌。”皆不愿行。公再三言之，乃曰：“君等既如是言，请自为之。”惟乌蓝泰深然公说。遂与公同绕出贼前，截诸蓑衣渡，时公兵才数百，乌兵亦不多，而寇势方盛，一战，乌殁于阵，公为铁杆伤腕坠马，两亲兵掖之去。公复追扼道州，道州已陷。公又至省助守，俄而贼又至。时城外石马铺有河南陕西兵各数百，贼奄至不及战，悉跪降，咸被贼屠杀。前队至，城中犹未觉，罗绕典乘肩舆出城，数十武始觉，乃倒抬而入。时城中大帅多而不一，公请于诸帅曰：“南城外有小山尚可守，宜速扼之，则西北角运粮犹可通。如被合围，则难守矣。”众相顾莫肯前往。因即委公，公即率所部兵三营前往，城由是得固守云。
　　◎邓公
　　贼之围长沙也，多募矿丁，因令掘地道，道成，轰坍城十余丈。邓公时率镇筚兵六百人，多强悍不畏死，即驰往堵御。贼上，屡被遏退。缺处近学使署，署中积钱可数千缗，学使急募人运石填城，凡运石一块，给钱一千文。于是人争运石前往。时邓军与贼抵拒，兵贼扭合，持战猝不可分。或陷入缺中，筑城者不暇问为兵为贼，即并筑其中，贼卒不得逞。后修城得骨甚多，乃并葬一坟云。邓复扼守江南之石子湾，时部下适分大半助他处攻剿，公所将才数百人。俄贼大至，众言不可敌，宜速避。公曰：“吾受国恩至重，义不宜去，汝辈可速自为计。”众感公恩义，亦不肯行，公曰：“汝辈同死此何益？不如姑去，将来犹可为报仇计。众犹不肯，公曰：“既如是，与其徒死，不如计伤贼。”乃尽以所余火药，埋置地下。俟贼至即轰发。于是贼等多被轰死，而公及部下亦于是日殉难云。
　　◎老湘营
　　日人之海城也，分扼唐王、亮甲两山，筑炮台掘濠，为固守计。时淮勇已败不能军，湘勇新集。日人思以轻兵之在辽东者颇明纪律，于贫民贸易，务得其平，惟向富户勒助饷项，故贫民愚者受其饵，多感之。富者虑其扰，密以情告老湘营统将李公，预伏兵半边街左右。夜昏黑，日人至者约三百人，数人甫入街，伏遽起，击杀三十余人，擒数人。一骑坠而毙之，后知为大酋之子也。李公由是轻日人，以为易与，数挑战，日兵不出，越数日，队大至，分沿村庄而前，湘军分三路应之。贺长发率中路，战未几，日兵即退，贺领队逐之。日兵纷登唐王山，贺部逐登山半，见左右接应者不至，遽返。中有两兵植旗不肯退，贺遣人喝之乃退。日兵乃由壕入垒，徐发炮击我师，伤多人。论者以为此役若左右齐至，乘锐气而入，日炮不及施，台可夺，山可据，海城唾手可得，实中日胜负之机，惜其时漫无以赴也。
　　湘军再胜，李公益骄。淮军将徐邦道者，谄事倍至，李公颇以儿视之。湖南亲军营将刘树元，恃夙将，屡以言相抵，龃龉不相得。又屡约分攻唐王、亮甲山，屡不如约。时日人已定计抄牛庄，苦其兵少于我，乃抽山东据城邑之兵，从分水岭过，攻所必救，故趋我陪京。依军据案山站，闻警回援，以书告诸军帅慎防，无应者。依军方拔队，日兵蹑之，战不解。李刘登山远眺，刘命发动大炮助击，李曰：“不可击，此依军也，勿谓吾不早言。”诘朝依遣人来谢，乃知借此退日兵，又惜其不可发也。于是人乃从此道径抄牛庄。牛庄者，数百里平原，中一市镇，无城郭沟池可守，又无山川险要可扼。而该军饷械屯其中。各将帅觊海城可旦夕下，争前趋，仅魏军两营留守。初七下午，日兵渐至，魏部奔告其帅，乃率四营回援，尚以为海城窜出轻兵，亟达刘树元慎顾前敌，勿庸虑后。不知日兵已遍牛庄东北，有混迹入市者。市外一天主堂亦扛炮据其巅，有惊告者，魏恐挑他国衅，听之。初八黎明出队，日兵已先阵，排枪数发，我伤亡多，虑不支。一裨将请于魏帅曰：“事急矣，愿率所部冲锋，得势则大军随进。”魏颔之。乃率一营奋勇而前，为日兵枪队排击，将尽歼焉，裨将者与所余数十人俱就擒，魏部鸟兽散。方战之顷，李率所部赴牛庄，魏邀其合击，李以未饭辞，欲乘其疲而取全胜也。讵兵入市，四散觅食，魏兵逃逸。日人以炮封市口，聚兵环数里，湘军欲出不得，殊死战，鲜降者，死伤约千余人。李匿一典肆，日人攻之甚力，击杀不少。乃逾垣之贺匿处，贺任为前路，旋被枪子伤洞股，舁而行，苦战得出，时已夜过分矣。说者谓老湘军起于王壮武，盛于战陇坂，收复天山南北二万里地，而终于牛庄云。然日人虽胜，卒以此重湘人，不敢蔑视，以是知前贤之遗泽远也。
　　◎某公
　　前某公使欧洲至英，英有诸贵达人为大会燕之，其意甚殷勤，糜费亦甚巨。至期某公忽不欲往，于是翻译等甚难其事，再三譬解始去。比将散时，某公忽恋恋不欲行，然主人及诸客咸鹄立候。翻译等又婉转言之，始辞去。又某国外部与谈一事，属归商政府，某君率意言曰：“何谓政府？政府即我，我即政府。”又某制军在公司船，睹洋琴，问舟中有人能鼓琴否？船主以敬制军故，大索舟中，得一法国女子之善鼓琴者。然以连日晕吐，见发未理。船主强起之，梳发理衣，使赴琴案。制军见女子至，亟避入房，女子恚怒，以为己。赖译者婉言，云华俗，男子见妇女必避，此是尊敬之意。制军之避去，实是此故。今在房中，正静坐听汝抚弄矣。女子闻之，为一弄，译又伪传制军命，赞谢之，女子乃悦而去。
　　◎儒林外史
　　《儒林外史》之权勿用，即是镜也。是镜行多矫伪，已载野史四编《杌志》中，检阅自知，兹不赘述。而匡超人又云：“实暗指汪容甫先生，相传先生情性乖僻，一日晨出，忽潜回至夫人房中。时夫人方梳头，汪出不意，自其后抱之，夫人问曰：‘是何人来相戏？’先生怒曰：‘岂尚有他人敢如此乎？’遽出之。后作《拟刘孝标论》，乃有‘蹀躞东西，终成沟水’语，实则夫人之出，固由先生之疑误也。”按此二说，皆常州人语，不知确否。
　　◎穆彰阿
　　相传穆彰阿擅权时，偶一门生入都谒穆，欲求一信函至外省张罗。穆思少顷乃曰：“汝某日可来。”至则穆无他语，但令之某省见某巡抚，令以手书扇呈之，并另书一扇与其门生。门生未测何故，往见某中丞，面呈中堂所书之扇，并言穆中堂令来见。中丞大惊，又见某亦持中堂手书之扇，知必是中堂之要人，即日召藩臬，令与各属员集资得万余金赠某，并重礼款之。
　　◎左文襄
　　昔左文襄罢西师而入朝也，愤纲纪之不举，盛欲有所整顿。朝中诸大臣颇相忌畏，而未有以相制。已而察知议政王意亦不愿，于是群起侮弄之，或举其可笑之端，编为小诗，转相谐谑。缘左侯不习于陈对，其初陛见也，慈宫甚劳苦之，且曰：“汝在外久，今在京须早起想不便。”左侯操湘音对曰：“臣在军中，五更时便须弄起来。”诸人遂皆举此为笑。左又谓诸寅僚曰：“吾之妾善为盐齑，虽乡味，颇可口。”翌日尚遣人分致，乃仅各馈少许。诸人编诗，亦遂入之。又左体肥，每当治事之时，喘息殊甚。诸臣伪为恭谨，相共扶掖，其实以为弄资也。又诸臣知其欲研究诸务，任其自行料检，左顾此则失彼，举端则不能竟委，数日茫无头绪。已而两江总督缺出，遂简放左公督两江云。
　　◎奇俭
　　阎文介之官山西，语戚某曰：“宜多携搭连布。”搭连布者，至粗且厚，阎之任首制以为袍褂。属员有用摹本缎者，阎辄斥之，言今兵书旁午，汝辈何尚奢阔？审如此者。必是多财，可捐资充军饷。属员等惮之，乃皆以搭连布为袍褂。戚所携布且尽，价大涨。有知县某，以进士即用，闻其事，乃遍假贷华贵之衣及诸佩物，服以入见。文介责其奢，曰：“卑职需次此间，所得宦囊，仅足制衣物，实在无此多金购搭连布。故只得服故衣入见，虽见参处，亦无可避。”文介惭不复语，自后虽有著摹本线绉者，亦不复致诘矣。阎工会计，官户部尚书日，悉发旧簿籍，一一综核，扶摘爬罗。得四百余万，由是朝廷得资以造颐和园。其所荐达，悉多俭刻，一时有天下俭，一国俭之目。天下俭者，为李公用清。相传其自原籍复入京时，徒步三千余里，未雇一车骑，都下闻者，咸大惊怪。官南巡抚时，日坐堂皇理事。夫人即坐其旁小室中，将产时不雇接生媪，既产遂毙。公之仆怜之，为市棺稍美，公以为费，令易薄者。已而子亦死，仆更为市小棺，公叱曰：“安用是？”及启夫人棺纳之云。一国俭者，为李公嘉乐。其为江西布政使也，常呼剃发者与以二十文，已而呼问其仆曰：“吾与此人二十文，亦得意否？”仆曰：“外间剃发一次，亦须四十文，今为大人剃发，乃才二十文，殊不满所望，已垫付数十文使去矣。”公怒曰：“吾家中剃发，才须十二文，今与二十文，已大过，汝乃更私增之乎？嗣后吾不须彼矣。”盖公夫人亦能供待诏之役，不假他人手也。后二李均被言官劾去。或曰：“李公嘉乐官江苏时，有县绅某公将入都，群谋赆之。公独曰：“某公京朝官，吾辈何宜如是？”事遂已。后某公至津，一日忽出银票一纸凡千金，遍觅其取银之肆不得，托人询之，人视之，乃不著名之小银号也。人问所从来，曰：“李某所赠也。”人始知李虽阳却，阴实赠之，且厚于他人云。时以俭闻者，又有卫公荣光。其抚浙时，早食惟油条三数枚，庖人入内，悉须搜检，不准夹带鱼肉。一日公生日，僚属毕贺，公延至花厅，亟令庖人治具，诸人咸谓当大有所饷。已而仆人捧两大木盘出，则累累者悉油条也。
　　◎曹州知府
　　浙东某太守署大名府时，尝捕盗至边境，其地距山东之曹州府境，才数十里。时曹州知府某公，甚有干名，某太守因欲往谒之。甫至署门，见左右各列站笼四架，睹其枷人颈处，油腻厚殆寸许，盖必站死人百数，始有此状，太守心为战凛。入大门则两旁刀枪森列，威严可畏。延坐花厅，见案累累，颇怪此公见客处，何处亦堆置公事。久之主人始出，坐始定，便瞠目视曰：“某今乃欲反。”盖斥某相也。太守愕然，答曰：“安有是？且亦安能？”某哂曰：“汝汉人护汉人，况为属员，安肯言其实？”太守知不可与论，乃亟誉其勤能以乱之，且曰：“君客座尚理公事，足见贤劳。”某曰：“此皆盗案须杀人者，非盗案则不在此。”太守曰：“然则君办盗案若干？”某曰：“殊不多，凡归案办者，才杀千余人。”太守讶问曰：“岂尚有不归案者乎？”某曰：“盗多，得辄杀之，何暇悉上闻？”太守又问其数，某曰：“亦几不过七千余人耳。”时某公到任才二年，太守怪曰：“计时安得办如许？”某曰：“吾治此类事，皆有简法，不必尽烦刽子手也。”太守叩其法，曰：“除站笼死外，余则以四人仰置一条凳上，翻出其腹，以数人分猝其头足。又一人持枣木棍，方上而圆下，其末锐，力洞其腹。洞四人讫，辄充去。又举棍易洞他凳之人，顷刻数十人易易也。”太守闻之身颤悸，不复得语，遂兴辞出，太守今为候补道，某则已为巡抚矣。
　　◎记法越之役
　　法越之役，首尾数年。事定，粤中报销乃至二千五百万，当时闻者咸为骇诧。近闻此款，粤中用者不过七百万，而张孝达制军借洋款三百万，及曾忠襄继用之款，咸在其内。余则有代部借五百万，又续借二百万。而南之岑、唐，广西之唐、苏，台湾之刘，各军之饷。咸取给于是。还款则代部借者，仍由部拨还，而粤东又岁筹得闱姓四十四万两四成报效（粤中官绅向收番摊，陋规不可裁革，令以四充公，六成报效）。约四十万两，某款约三十万两，官售盐（盐仓剩盐，官为售之）约十余万两，截至光绪二十年止，约得千余万两。又罚黄江厘厂书吏三十万，罚海关收税家人十余万，有是蓄聚，故接任者亦无怨恨之词。又时在龙州筑炮台十五座，琼州等处筑炮台数座，继其事者，以惜费故，凡琼州等处炮台，悉皆停罢。已订购之大炮，及另购之枪弹，悉移解于北洋云。
　　又时事亟，时粤东尝派员解军火至台，其人惮于渡海，私叩策于督署某君，某君教以方照轩军门营业台湾甚多，宜与交欢。某如其言，乃如油头与方军门交往甚至。方军门喜，乃加派其侄解运，悉由商船分运渡海。其枪弹悉用货箱装盛至岸，则用木筏渡登，前后运船十数，无一被搜获者。又海关家人某恃权横恣，制军闻之怒，手批命署中委员方便擒至署。委员得手批甚以为忧，往叩某君，某君曰：“此易易，但须汝不得钱耳。”委员惶恐言不敢。某君又云：“汝果不须钱，此事何难办？”某乃托人致某饮之桃李园，坐定，则所约督辕亲兵已至，某乃出手札示之，某曰：“汝何弄我？”曰：“此奉制台札不得已耳。”乃拘至署。监督某亟托巡抚将军皆不肯为言，乃使人致意制军曰：“某之罪不及死，盍罚之？”乃罚十万释之去。
　　◎纪文太守轶事
　　文微时曾娶一有夫之妇为妾，得志后，妾死。乃自撰《绛云小传》，极称其妾之慧秀贤淑，工书善画，所纪琐事甚多。其开宗明义谓妾自言，虽侍前夫年余，并未破瓜云。
　　文性极俭，在河南太守任中，衣衫褴褛。每晨醒，即于枕上呼童买蒸馍馍一个，送至衾中，大嚼。文早起盥面，必敷胭脂水，否则不能见客，盖面上有烟灰之色故也。
　　拳匪起时，文烟瘾日增。及闻两宫西狩，则终日卧床吸鸦片，榜其房门曰：“此处停灵，闲人免进。”
　　文不用家丁，伺候皆亲兵，不准呼大人，只准呼二爷。文见上官，皆不请安，惟见荣中堂则请安。
　　◎皖省四参案
　　州县四参案，定例綦严。自捐例开后，实任州县，大率预捐加级，以备抵销。皖省州县瘠苦，近年相率不预捐加级，忽忽十有余年。忽一日有部文咨皖抚，请其照例查参。皖抚得咨始大惊，若依例案，则落职降官者，不知凡几。及托人商诸部吏，吏曰“可于此后，每年纳一千四百金于我辈，则此事当永蠲除。但于每岁终咨部，言皖省命盗各案，应得处分之官，因久未举办，查检甚难，容明年即查清咨部”云云。缘堂司等官事繁，必不暇查究及此，但以此塞责可矣。其须千四百金者，则以吏等因此须备办文书，不免花纸墨费也。皖抚不得已，从其言。故皖省州县，自此得免四参处分，岁须凑资赂部吏矣。
　　◎耆英
　　耆英为两广总督，用度奢汰。每吸鼻烟，辄以手握一把擦鼻端，狼藉遍地，皆上品鼻烟也。其侍者不忍，或随时拾贮之。后其家贫甚，姑取拾贮之鼻烟售诸肆，得数百金。
　　◎倭文端
　　初派学生出洋，及入同文馆学习，曾文正谓应多派举贡生监，倭文端谓，举贡生监，岂可使学习此等事？卒如倭议。又定税则，文端谓烟酒琐碎之物，朝廷何屑科税，遂定烟酒食物不税之例。又条约定每年六部九卿堂官，分诣各国公使贺年，惟倭文端及祁子和侍郎，未尝一投刺云。
　　◎剑术
　　合肥李制军瀚章抚湖北时，一日为太夫人作寿，宾乐甚盛。忽一人便衣至，年可四十许，言欲登堂祝寿，阍者拒之。其人汹汹欲入，为制军所闻，乃命召入。入即长揖曰：“君识我乎？”制军思之久，不能省记。其人即曰：“君亦记君家后园树林被削之事乎？”制军愕然，亟改容加礼，称为神仙，请入座与宴。宾众咸莫测所以，争前问故。制军愕然曰：“斯真大异事，余童时，与诸弟读书塾中。一日散塾后，与诸弟嬉门前，见有一人，似自他方至者，方蹲而大便。旁有小包袱，又一小纸裹，中似无物，而号然若猪尿泡者。余等觉其怪，遽与诸弟取纸裹开视之，其人遽呼不可。已而见吾诸人已取纸裹，亟提裤前欲夺回，则纸裹已开，瞥然有气冲出。其人顿足曰：‘殆矣，殆矣！’即蜷缩地上，若甚畏悚困惫者。顷之，忽如有气回入纸中，其人亟以手握纸，则已如前状矣。余辈咸觉可怪，争问其故。其人悚然曰：‘汝等真大福人。余故能剑术，纸裹之中，乃剑也，向出，必杀人始返。汝等前程远大，得无伤，已移于君家后山树木矣。’余辈咸怪其语不清，次日入塾以语师，师曰：‘是极可怪，殆异人耶？汝等何乃交臂失之？’亟偕诸童至后山观林木，则树杪枝叶，咸被削去。师及余等，咸大惊异。其人微有须，若四十许人，今去彼时，已二十余年，而省视容貌，若不异前，岂非真有道之士耶？”时制军子星吾太史，年方龆龄，亦亲闻之，因述于其友黄益斋观察云。
　　◎张子青相国
　　南皮张子青相国，年已耋耄，而神气无殊少年。恭王问之曰：“君何修而得此？”青相曰：“吾无他术，独能不用心耳。”恭王曰：“君真大能，位至军机，而能不用心，洵是难得。”
　　青相最爱演戏。有僧虚舟者，日在其府中为戏提调，甚被宠昵。赶三尝谑之曰：“有一僧死，见阎罗王，斥其戒律不严，僧极陈守戒清苦，可请验。王命剖视其腹，则满贮青菜豆腐也。继一尼至，王斥如前，尼亦力辩，且引僧为例。王又命剖视，则满贮稀粥面已。”盖北音稀粥，音近虚舟也。后被言官弹劾，逐虚舟出都。
　　青相亦能自唱戏，花厅中无他陈设，帽架上置纱帽两顶，欲演戏时，即自戴之。青相好梆子戏，京城梆子之盛由青相始。
　　◎诸葛亮
　　左文襄督陕甘时，闽人林寿图为藩司。林故工文字，雅好诗酒，并善谐谑，文襄时招与谈饮。一日外间报某处捷音至，林称其神算，颇致佩服之意。文襄拍案自诩曰：“此诸葛之所以为亮也。”已而文襄言及时人，颇怪自称诸葛者之多，林亦拍案曰：“此葛亮之所以为诸也。”文襄恶其轻薄。后林调任某处，竟劾罢之。
　　◎刚毅
　　刚毅尝于太后前荐其昔日抚苏时之中军王定扬曰：“王定扬竟是臣手下一个黄天霸。”慈圣颇哂之。时荣相亦同召见，出谓刚曰：“黄天霸虽好，但只可惜取那施百全的，竟是一个包袱脚儿如何？”包袱脚者，京师语，谓人满腹是戏，口中却唱不出之谓也。刚闻之，甚以为恨。
　　刚尝于拟谕旁添“毋蹈积习”四字，以授仁和，而“蹈”书为“跌”。仁和见之，乃取朱笔密点跌字四围，旁另添楷书一蹈字，始终未变辞色，时人皆服其雅量。
　　◎集资造船
　　张荫桓至美，某领事上书，言旅外洋商民，愿集资造船，无事则商家运货，有事则备国家之用。张据咨总署，总署谓恐轻易启衅，力驳之。已而张入总署，薛叔芸出使英法，复申前说，张亦驳之。盖己所不能成之事，亦不欲人之成也。
　　◎人名簿
　　林文忠有记人名簿四册，分题“千古江山”四字，凡姓之第一笔为“丿”者入千薄，第一笔为“一”者人古簿，“、”者人江簿，名下兼注号及籍贯，亦略载其言行。
　　◎贿寇
　　道光末年，英军入扬子江。阮太傅家居，与其徒江寿民等，募资备盛礼，使人馈其统带，为扬城求免。时西兵本无意于扬，扬遂得无恙。已而洪秀全兵至，江亦贿之，如贿英之策，贼匪从旁去不入城。逾时又至，贼仍入城，屠掠无异它处。而扬民恃有贿，故不迁，被难者愈多。江无以自白，遂投江中死。时丁俭卿晏在淮安，亦欲为之，并先以枣子、栗糕、灯笼鸡子，盖取早立登基之意也，后闻江死乃止。
　　◎辛丑直隶用款
　　回銮皇差，共用一百九十余万，内由外省协解七十八万，由赈捐项下提用五十余万，善后局支出二十余万，南三府地丁银三十余万。每尖站报销二万八九千至三万余四万不等，宿站报销三万八九千至四万余五万不等。
　　赔款八十万，暂向赈捐项下借拨。
　　陵差请部拨六十万。
　　省外抚恤教民款，共请二百万两，由京饷及北洋海防公费划拨，实津贴各州县一百余万，其余七十余万，以十万作课吏校士之需，以十余万安置降匪，十余万作还借地方公款。
　　◎度支杂记
　　近年户部，常时不过存银二百万两，每月放八旗兵饷四十八万两，虎神营等又一百余万两，故所存之银，才足发三月兵饷。司计之臣，时时仰屋兴嗟。而联军入京时，顿有五百万者，盖彼时以军需紧急，各省饷银，一时凑集，故有此数也。
　　修颐和园，其款多出之海军经费，闻约计三千万两。其修理费则出土药税。土药税每年有一百四十余万，归户部拨款者，才三十余万，余均归颐和园。太后驻园时，每日须一万两。
　　醇王薨逝，修祠造坟诸费，咸由部拨，约共用五百万。祠中九连灯，开销九万两，户部接内务府咨即付，不敢驳诘。
　　州县杂款，报销尤不可究诘。有尝任直隶之莱水者，言莱水每年收牛羊税约得六百两，而才报十三两，而藩司署费二十四两，道署二十两，州署十四两，余皆县官自得。又月领驿站费三百两，而由县给发不过五十两，则每年获数千矣。又税契一项，年可得数千金，而向只报一百两。廷杰为藩司，欲令尽归官，县官甚虑之，姑使人询天津何如。时某为天津，入见裕制军曰：“天津每年收税契三万，而报销只列数百两。然津地冲繁，公私各费，皆取给于此。今若尽归之，将以何给费？”裕制军曰：“藩司既必欲如是，吾亦不能与争，略增旧额何如？”某令曰：“愿增为八百，不知可否？”裕曰：“可矣。”令欣然，于是莱水亦只增二三百金云。
　　甲午、乙未，东征粮台报销费八万两。
　　凡京师大工程，必先派勘估大臣。勘估大臣必带随员，既勘估后，然后派承修大臣。承修大臣又派监督，其木厂由承修大臣指派领价。时承修大臣得三成，监督得一成，勘估大臣得一成，其随员得半成，两大臣衙门之书吏合得一成，经手又得一成，实到木厂者只二成半。然领款极不易，必年余始能领足，分多次付，每领一次，则各人依成瓜分。每文书至户部，户部辄核以无有，再催始少给之，不如是则恐人疑其有弊也。木厂因领款烦难之故，工价愈大，盖领得二成半者，较寻常工作，不过二成而已。
　　近来大工，如祈年殿，至一百六十万，太和门，至一百二十万。
　　内务府经手尤不可信，到工者几才十之一，而奉内监者几至十之六七。戊戌因皇上将至津阅操，南苑亦预备大阅，造营房若干，报销一百六十万，而李莲英得七十万。太后尝命内务府大臣购灯数百盏，此大臣自恃慈眷未行贿。已而灯入内，内侍故污之以示太后曰：“某所办差乃若是。”太后亦怒曰：“毁之。”即时取数百盏灯尽碎之，狼藉满地。即宣此大臣入，令其拾碎玻璃，拾毕始止。
　　大内费用，由户部拨交内务府者，同治四年一案，定为三十万两。同治七年，又加三十万两。后内务府每年时向户部支取二三十万不等。至光绪十九年，户部堂官奏参内务府堂官，不能撙节。时福中堂为户部尚书，兼内务府堂官，出奏时照例违避，后均得处分。已而忽由内降旨，以后每年再添五十万两。
　　粤海关每年供用三十万两，杀虎口、张家口、淮安关所收税课，亦归内用。户部岁奉太后十八万，皇上廿万，名曰交进银。皇上之二十万，于二月初缴，太后之十八万则每节交五万，年下交八万。端节银于四月底交入，中秋银于八月初交入，其年下银，则于十二月初交入。
　　大内银库，存一千六百万两，太后处尚有三万两金。
　　太后发内帑银。惟戊戌春，赈四川灾五万两，为令户部先垫，而准在拨内务府款时扣回者。余则虽名内帑，实仍由户部发出。
　　同治二三年，忽内因乏用，令内监送金一箱，令户部派员至内领取。内监送至委员处，立即委箱而去，委员大窘。良久乃得一人，即托其回至部，遣人入内将箱中物取出，委员始得回。
　　同治七八年间，上尝手批至户部取银，户部见条付银，不敢核也。
　　宁苏杭州之织造，每岁发五百万两。
　　◎部匾
　　六部皆有匾，上书某年谕满大臣等，宜时至大内某官，敬谨阅看某朝所立御碑。今各部多失去，其存者亦大率以纸糊之。前某部尚书某公，因署中大堂撤造及见之。旋查宫内所立碑，系专谕满大臣。大略谓“本朝君临汉土，汉人虽悉为臣仆，然究非同族，今虽用汉人为大臣，然不过用以羁縻之而已，我子孙须时时省记此意，不可轻授汉人以大权，但可使供奔走之役”云云。呜呼！深远矣。
　　◎和┞
　　和任大学士，和┞在军机日，手持水墨画轴，韩城师见之曰：“贪墨之风一至于此。”又尝捉韩城手衤帝视曰：“状元宰相手，果然好。”韩城曰：“此手但会做状元宰相，不会要钱，有甚好处。”闻者凛然。
　　◎岳威信
　　岳威信公钟琪，由文改武，屡立战功。有诗集若干卷，尝过卢生庙，题句云：“只因未了尘寰事，又作封侯梦一场。”较之无病呻吟更为雄壮。
　　◎集句联
　　张文端公集《论》、《孟》作一联云：“约失之鲜矣，诚乐莫大焉。”实于身心有益。近时陆璞堂前辈，任考功日，有联云：“我有好爵，子宜高官。”张萼楼观察在京候试日有联云：“佛言不可说，不可说；子曰如之何，如之何。”言皋云书室联云：“多识前代之载，不读非圣之书。”则皆才人所宜尔也。诸城师为韩城师集一联云：“即今民风尽熙，当令元气常调和。”大臣之言，迥出寻常万万矣。
　　◎年羹尧
　　年羹尧七八岁时，随父遐龄湖北巡抚之任。一日父出，大风，江中浪涌如山。羹尧欲泛舟游黄鹤楼，家人百方拦阻，羹尧不听，乃驾舟破浪而行。倾侧颠簸，几于溺者屡矣。比游黄鹤楼，顾盼自雄。日暮风益猛，命解维渡江，众不敢忤其意，复冒险而回。人怪而问之，曰：“吾年方幼，正当力学之时，若吾后福无穷，遇险必济；否则葬于江鱼之腹，亦了此一生。”髫龀之时，已如此桀骜，是以大功虽立，终以跋扈伏诛也。
　　◎刑部
　　谚曰：“刑部四无。”谓门无匾，堂无点，官无钱，吏无脸也。
　　◎王露
　　乾隆间，林爽文台湾壮大甲附之，围诸罗城。日久军饷断绝，文报不通。总柴大纪遣人伪作乞丐装，中藏血书，乞粮于将军常青。台湾县知县王露曰：“流寇满地，恐中途为所劫，请先遣其赝者，如得达，即以真继之。”遂装砖砾十军，封缄甚固，又用牛车若干辆装草柴，上加糠秕，覆以芦席。时有二人立门外遥觇，门役疑为奸细，执送王露。王露问之，二人曰：“吾等皆诸罗人民，因城中粮尽，故遣来探听。”王露乃伪叱门役曰：“汝何故妄执良民？”因呼二人至后堂谕之曰：“诸罗绝粮久，余稔知之，独路梗，解送不易，奈何？今将先送伪物，贼劫去过二三日，然后再送真物。请速归语城中，努力固守，无以乏食为忧。”二人叩谢而去。次日黎明，拨老弱役二名，谕之曰：“尔等先以伪银米试之，途中倘遇贼劫去，当重责，若能解到，则有厚赏。”二人唯唯去。至中途，贼千余人立高阜，望之大笑，不阻亦不追。夫役疾驱而抵诸罗城，验封开视，则皆真银米也。夫役共讶之，不解其故。盖王露于中途潜易之，诸罗既得粮，分与兵民，守御益力。
　　◎胡某
　　杭人胡某，富埒封君，为近今数十年所罕见。而荒淫奢侈，亦迥非寻常所有。后卒以是致败。兹就平日所闻者诠次于后，亦足资鉴戒矣。
　　胡有财神之目。相传胡幼时，作徒于某店，夜卧柜台上。半夜忽闻有人声，急呼众起，果得一贼，已僵矣，久之始醒。众询其故，则叩头言贫不得自存，故逾垣入，冀有所获。不意甫入门，即见一金面神，卧于桌上，遂不觉惊骇欲绝。众扶而释之，咸窃窃奇胡。胡后为某钱店司会计。有某中丞者，时有某官候补于浙，落拓不得志。一日诣其店告贷，众慢不为礼。胡独殷勤备至，且假以私财。某感之，誓有以报。迨后攵历封疆，开府浙江，即下檄各县曰：“凡解粮饷者，必由胡某汇兑，否则不纳。”众微知其故，于是钱粮上兑，无不托诸胡，胡遂以是致富。
　　左文襄收复杭城时，胡亦由上海回杭。或有以蜚语上闻者，左怒。胡进谒，即盛气相待，且言将即日参奏。次日胡忽进米十数舟于左，并具禀言匪围杭城之际，某实领官款若干万两，往上海办米。迨运回杭，则城已失陷，无可交代。又不能听其霉变，故只得运回上海变卖。今闻王师大捷，仍以所领银购米回杭，以便销差，非有他故也。时东南数省，当沦陷后，赤地千里，左方以缺饷为虑。得胡禀，大喜过望，乃更倾心待胡。凡善后诸事，悉以委之，胡由是愈富。
　　左文襄西征时，苦军饷无所出，乃令胡为贷于某银行，以七厘行息。左藉此得率军出关，故不以利重为嫌。其实此款仍由银行刷印股票，贷诸华人，以四厘行息，三厘则银行与胡各分其半也。忆某年银行之执事人回国，香港诸西人公饯之，酒半酣，座中忽一人起而问曰：“诸君今日饯某，为公事乎？为私情乎？”众曰：“自然是为公事。”其人徐言曰：“彼为左大人经理借款，曾告我四厘行息，我昨获见其合同底稿，乃是七厘行息何也？”执事人色沮，噤不敢答，众亦失色而散。
　　胡姬妾极多，于所居之室，作数长弄，诸妾以次处其中，各占一室，如永巷然。胡不甚省其名，每夕由侍婢以银盘进，盘储牙牌无数，胡随手拈得一牌，婢即按牌后所镌之姓名，呼入侍寝，每夕率以为常。
　　胡酷好女色，每微服游行街市，见有姿色美丽者，即令门客访其居址姓氏，向之关说。除身价任索不计外，并充与其父或夫或兄弟之美馆。于是凡妇女之无志节者，男子之茸者，无不惟命是听。而其市肆店号所用之伙友，大半恃有内宠，乾没诓骗，无所不至，遂至于败。
　　胡荒淫过度，精力不继。有以京都狗皮膏献者，胡得之大喜。盖他春药，皆系煎剂或丸药之类，虽暂济一时，然日久易致他疾。惟狗皮膏只贴于涌泉穴中，事毕即弃去，其药性不经由脏腑，较他药为善。然京中他店所售皆伪物，即有真者，而火候失宜，皆不见效。惟一家独得秘传，擅名一时，而有时亦以旧物欺人，伪作新者。故胡每岁必嘱其至戚，挟巨金入京监制，以供一年之用，所费亦不赀。某年有人于津沽道中遇其戚某，询以何往，彼亦不讳言，并告以制膏法，惜日久忘之矣。
　　胡败后，自知不能再如前挥霍，乃先遣散其姬妾之平常者，令其家属领归。室中所有，亦任其携去，所得不亚中人之产。迨后事渐急，谣言将有籍没之举，乃亟择留其最心爱者数人，余皆遣去。则所携已不及前，然犹珠翠盈头，绮罗被体也。暨疾亟，其家人并其所留之姬遣去，则徒手而出，一无所得矣。其幸不幸如此。
　　江浙诸省于胡败后，商务大为减色，论者谓不下于庚申之劫。盖时惟官款及诸势要之存款，尚能勒取其居室市肆古玩为抵。此外若各善堂、各行号、各官民之存款则皆无可追索，相率饮恨吞声而已。胡死之次年，值中元节，杭例有盂兰盆会之举。有轻薄子，故于其居室前设一醮坛，悬蟒袍、补服、大帽、皂靴及烟具、赌具诸寓物于壁，旁悬一团扇，题其上曰：“雪岩仁兄大人法正。”见者粲然。怨毒之于人亦甚矣哉！胡之母亭年九十余，当胡未败时，为母称觞于西湖云林寺。自山门直至方丈房，悬挂称寿之文，几无隙地。自官绅以至戚族，登堂祝寿者踵相接。暨胡殒后，母亦继殁，则其亲友方避匿不遑，到者寥寥。其家新被查抄之命，虑人指摘，丧仪一切，惟务减杀，无复前之铺张矣。论者或比诸《红楼梦》之史太君，洵然。
　　论曰：综胡之一生言之，抑亦一时无两人也。当其受知湘阴相国，主持善后诸事，始则设粥厂，设难民局，设义烈遗阡；继而设善堂，设义塾，设药局，修复名胜寺院，凡养生送死，赈穷恤贫之政，无不备举。朝廷有大军旅，各行省有大灾荒，皆捐输巨万金不少吝。以是屡拜乐善好施之嘉奖，由布政使衔候选道被一品之封典，且赠及三代如其官。外人之商于华者，亦信为巨富，中朝向之假贷，苟得胡署名纸尾，则事必成。至于委巷小民，白屋寒士，待胡而举火者，咸颂胡祷胡不置。呜呼！何其盛也。及其败也，此方以侵蚀库款被县官封闭告，彼即以伙友无良，挟资远遁告，身败名裂，莫为援手，宾客绝迹，姬妾云散，前后判若两人。呜呼！何其哀也。岂生平所获皆不义财，故悖入者，亦悖出欤？抑务广而荒，受逾于器，人满则天覆之，故及身而败欤？梁武帝有言曰：“自我得之，自我失之，亦复何憾。”其师之定论也夫？
　　◎刘锡鸿
　　中国铁路之不能早开，实因刘锡鸿之摺所阻，四万万人为奴之祸，实基于此。刘为法国使差时，往往敝衣趿鞋，举止蹒跚，衣带飘舞，徒步出外。而最爱立于最高桥梁之上，周望四处。其随员等切谏之，刘大怒曰：“你等不知乃翁意，欲使外人瞻仰天朝人物耳。”


