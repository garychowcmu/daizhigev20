耕禄槀　　（宋）胡锜 撰 

　

　　○拟力田诏 

　　诏曰民以食为天食不可缺则民不可惰尧敬授禹粒乂盘庚曰力穑乃有秋此古者驱民之农使着本而食其力我国家躬籍以供祀典制地以行仁政诏寛减赋租勉率亦云至矣比年以来叹愁转徙壮者不縁南亩而无常心岂斧斤夺其时欤繇役分其力欤厚敛以困之欤朕知无逸艰难亦惟责躬惧徳弗类方春时和土膏脉起民事不可缓尔郡国循行阡陌宜究民恫以劝农为急若有蟊贼痒而稼者锄之尔父老率子弟孝悌陈敷菑覃播载于胥斯田既顺既宣则自今以始岁其有秋民无阻饥乃朕之意 

　　拟银青光禄大夫提举醴泉观田万顷特授保康军节度使两淮安抚制置大使兼判扬州兼提领措置屯田大使节制本路河南出戍军马加食邑实封制 

　　建列纛以分封载严维翰奄全淮而作牧兼重留屯畴兹银信之庸幡尔琳庭之处控师干而卫社隆使指以旌畬允熟舆言诞敷大号银青光禄大夫提举醴泉观田万顷菑而肯播公以忘私退睦乡闾有同井相友之义进陪卿伯为立极经野之谋其至忱则忠乎君其实意则近乎古顷以仁政之润泽推为太平之纪纲贡助彻皆便于民不奢不俭租庸调悉寛其法欲逸欲安持界限以素严立经制而益谨无甚富甚贫之弊见谓均平纵近臣近亲之家莫敢踰越方坐致豳原之化乃祈归尧壤之耕亟示勉留爰加优渥品特升于华戟廪爰赋于真宫少酬在亩之懐终冀恵畴之用矧维扬之重镇实今日之要区未雨绸缪合谨本根之备及时闲暇当为兵食之图顾惟礼耕义种之贤足副内修外攘之志统绥疆埸申画郊圻省骑垦湟宜举充国破羌之策分兵辟渭必循孔明定蜀之规以耒耜执戈殳以袯襫行介胄象耘沃野战守有经蚁聚列营坐作听命期复恢于境宇宜涣锡于山川是用陟防渚之斋旄开广陵之棨钺兵事节度悉归封履之中地利便宜尽入舆图之内仍申采锡庸显恩崇于戱师整戎修彻土冀歌于周雅马腾士饱平淮宜上于唐勋徃服朕言式永终誉可特授保康军节度使两淮安抚制置大使兼判扬州兼提领措置屯田大使节制本路河南出戍军马加食邑实封 

　　○代田万顷到任谢表 

　　琳馆养恬冀息丘园之驾琱戈疏宠误分淮甸之弓吁天控避以弗俞局地勉承而有腼伏念臣量惭浅薄品特下中少事耦耕粗得带经之乐壮沾圭禄颇懐忧国之忠越内外以若畴辨总秸而定赋千夫万夫之长愧匪其材九推五推之间备殚其力乃上从盘之请欲陶撃壤之情忽授钺以总师俾建麾而颛阃矧长淮之境土为吾国之藩篱民赖懐生军资讨实秉戈执耒宜为足兵足食之思牧马饭牛盍讲且战且耕之政鞠旅而菑其芑出车而黍其华戍牛式遣则无载饥之忧徒御式严则有峙粮之望预为雨彻之计可收日辟之功六月出征敢废歌豳于七月夏官董正尤当任甸于地官顾无圻画之良规曷副蕃宣之隆寄兹盖恭遇皇帝陛下恢复疆宇整齐乾坤一成立中兴之基大披图籍九井张太平之纪丕混车书内将拓梁山奕奕之区外欲归齐国章章之土知臣粗能积谷故使备边察臣稍熟分耕故资治塞庚癸政需于饱饷戊巳宜増于巨屯臣敢不实壑实墉乃疆乃理三事就绪勉修濆浦之戎万年扬休愿报土田之徳 

　　○拟常熟县开国侯谷实进封常熟县开国公加食邑实封制 

　　庆有年而介福疏分井之封播考绩以陟明爰进植圭之秩乃睠奏艰之恵载推报本之恩允穆师言诞扬涣号常熟县开国侯谷实学深种植仁熟滋培一日无食则饥司民之命三代处农而教为道之原其和足召阴阳之和其贵能贱金玉之贵豳歌始播妇馌亩以勤劳鲁颂于征牧在垧而蕃硕行师则藉之挽粟彻疆则资之峙粮持常平使者之权视时登损佐地官司徒之职待国赒颁畴庸既咏于屡书班禄宜先于増赋乃刻名于鏁璧乃彰用于斚彛爰即侯疆就升公爵于以重宅生之寄于以显育教之庸于戱岁月日时无易而用明朕已建九畴之范水火木金惟修而永莱尔其叙万世之功益厉后图嗣有华宠可进封常熟县开国公加食邑实封 

　　○代谷实谢表 

　　八政之畴曰食粗喜屡丰九井之田为公误叨进秩増畬锡宠撃壤知恩伏念臣函直无竒簸扬有腼勿正勿忘勿助幸免揠苖实裒实发实坚仅能维秬顾何修而何饰蒙载柞以载芟天子元日而祈于郊至勤圣驾冡宰杪岁而制其用亦费庙谟偶六穂之告登而三农之胥庆遽超荣于品禄仍加衍于户租不稼而囷秖负素餐之愧奏艰而粒实归教艺之仁兹盖恭遇皇帝陛下心应形声化调风雨正徳惟和惟叙舜厚其生休征用乂用成禹敷其福异亩遂生于同颖靡田不挺于稠华虽已夸狼戾之秋或虑有鹄形之岁奬职方而任贡升廪氏以司储猥令燕黍之微亦被周禾之命臣敢不茂加播殖益务滋生八月获十月场力课服田之事九年耕三年食誓殚忧国之忠 

　　○拟陇西郡开国侯来牟进封闗内侯加食邑实封制 

　　登实祈春已课两岐之最荐名告夏爰疏易地之封于皇孔硕之英贻我奏肤之美谷差吉旦穑播猷言陇西郡开国侯来牟外叶坤黄内涵贲白载行于野懐大夫君子之忠斯飨我农成先公风化之业将其来食迄用康年滹沱对灶之时竟能济业崆峒跨鞍之顷遂底休师庸进绩于农书复侑忱于寝庙来咨来茹有在公助祭之恭实好实坚相尊祖配天之道爰易陇西之旧壤聿升闗内之新畬于戱雨露肥硗之不齐尔既勉修于人事山川土田之大启朕其加锡于侯功徃服休恩勉图后效可进封闗内侯加食邑实封 

　　○代来牟谢表 

　　代食维好绩愧乏于善收徃即乃封恩误叨于登进自天锡命易地祗荣伏念臣桑下枯荄丘中槁茁鬖鬖黄髪老风雪之雕残皦皦素心抱冰霜之洁白生乐国而无鼠苖之感厯元都而有兎葵之思因问俗于闗中辄借阶于陛下爰进仲舒之策勿令后时至形武帝之忧诏其益种欲使亩畟畛麃之所皆有春登夏实之资地方虑于不齐意敢希于所报讵期削木之质遽跻沃壤之区兹盖恭遇皇帝陛下徳游祥云政如时雨五谷共衍蔼永平膏沐之欢多黍同登播元和天锡之颂课吏奏渔阳之最谈兵却新郑之师以荐庙而劝相农民以问价而选抡使者肆令穉植亦被播耰臣敢不小大懐忠艰难陈业诵原野南都之盛已幸富饶歌宫室故国之墟尚祈警戒 

　　○拟米秫除祭酒诰 

　　唐得祭酒生徒皆喜谓不寂寞矣盖桥门冠带之地必资醉经巨贤而为之长以尔学殖素醇词英早粲粤自脱颕而来诗曰或舂或揄或■〈欺〉或蹂其所践扬亦既熟矣顷登米廪教思薫陶士君子已有成周既醉之行今擢表成均维其令仪以式我宾僎使酌道味徳者皆沉浸乎醲郁则将用汝作醴徃惟钦哉 

　　○代米秫谢表 

　　任闾师之耕农功举实进司成之长宾僎増华揆量逾涯懐荣蹐地伏念臣素无学殖徒有仁根后稷教艺以来芳联南亩陶潜赋归而后颕露西畴在前深愧于粃糠若作尚资于曲糵忽从米廪叨佩水苍清为圣人中俾乐道涯之泳醉有君子行使沾徳海之流自非沐汉化之鸿醇何以式周朋之燕湑兹盖恭遇皇帝陛下气薫嘉协瑞格和平当丰年髙廪之秋畀烝为醴阐七月公堂之教献飨称觥将溥陶民俗于温温乃首观儒风于浑浑肆令浅薄亦被涵濡臣敢不泆戒非彛礼严有旨招诸生而浸醲郁盍明立馆之规造三代而乐优游共适舞雩之趣 

　　○拟马菽除驾部诰 

　　乗舆法驾公卿奉引太仆御参属车盖所以严导扈也尔理明刍悦才有骏声乗马在廐摧之秣之于（阙一字）之职咸休厥功朕甚嘉之今将驾銮车莅明堂擢尔司驾仆臣正厥后克正思无邪思马斯臧尔其捜举天闲之政使徒御不惊既硕孔安则为称厥职其徃钦哉毋失朕命 

　　○代马菽谢表 

　　典廐滥员无裨仰秣司舆躐宠有腼分曹闻命凌兢衔恩激烈伏念臣用非谷粟材仅秸■〈禾资〉驹谷逍遥惯饱南山之味骃原濡沃备尝豳圃之劳荷不弃于牧刍俾进供于饲秣约軧鸣公銮之节宜预均调法驾备六马之参盍先审御腾槽有幸导扈何居兹盖恭遇皇帝陛下临下以寛驭臣以爵自强不息时乗六位之飞示朴为先日却千里之献属举我享我将之礼载严既闲既庻之司肆使驽疲获依骑乗臣敢不益鞭而后载范其驰地熟九方幸已尘于太仆天低五路愿长拥于属车 

　　○拟良耜除司农卿诰 

　　自大易取益之利以教天下时则有若此选己居开物成务之先矣尔楩柞风雨之姿樟楠雪霜之气斵而成之恵我南亩其利已溥朕所嘉赖擢仪九扈盖以后稷之化豳原汉文之躬籍田皆尔之力尔其为朕率趋末之民而知本起惰安之习而力勤俾五榖皆熟有年屡书是为毋旷厥职其徃钦哉 

　　○代良耜谢表 

　　土木起膏俶严斵木之教天田携角误跻司稷之班闻命凌兢戴恩伛偻伏念臣泥涂未脱畎亩不忘陈王业以歌豳粗知大本利天下以取益祇效小忠我田既臧其笠伊纠乃或耘而或耔始载柞以载芟正以九农播厥百谷侯伯侯亚侯强侯旅有厌其麃如茨如梁如坻如京终善且有猥惭刍贱滥辱稼卿兹盖恭遇皇帝陛下授厯析因分田友助即功以知稼穑靡或遑宁亲耕以给粢盛昭然示劝爰重中和书之进载祈秋冬报之丰肆使畬耰亦跻扈棘臣敢不戒其趋末毋或违时撃壤而歌敢云帝力之何有叙畴以乂当思农政之用成 

　　○拟水部车龙除水陆转运使诰 

　　作周川衡已成岁绩为唐发运爰重使名自非负洞逹之竒何以称转输之选以尔风猷渊湛器识陂涵轮囷而容之蟠素无滞碍荦确而骨之蜕独任卷舒见谓圆机九流通之材故有一动万波随之誉已咨决泛更赖沃焦旱魃涤涤藴隆虫虫孰慰兢兢之念小子蹻蹻老夫灌灌共歌板板之诗乃不惮于勤劳爰妙加于回斡朕深嘉汝最宜究其能俾司将漕之权毋效谈河之阔决鸿歌饭已兴陂下之耕流马运粮期进汉中之策勉加濡沃嗣有激昻 

　　○代车龙到任谢表 

　　职滥水衡何补禹畴之用光濡湿辔误叨汉漕之荣沐浴恩波滂沱感涕伏念臣材卑碌碌量浅沾沾刋木而龙其驱粗竭放菹之力防稻而潴其畜仅殚掌浍之劳政惭俛仰以随人所冀卷藏而束阁川适逢于涤涤泉曷导于源源乃沾诏墨之鸦飜俾濯篆文之龟拆流湿就燥泄北海以灌涯自下升髙激西江而救涸爰喣斗升之活以将辇驾之输兹盖恭遇皇帝陛下徳厚海涵道明川理见善莫御其决化妙流通从諌如转诸圜迹无碍滞肆令猥琐亦玷选抡臣敢不胝足施功鞠躬尽瘁凿渠引渭当溥沾泾下之田挽粟飞刍愿长富闗中之廪 

　　○拟赵镈除金部诰 

　　工欲善其事必先利其器为农亦然尔仁为之刃义淬其锋早入炉锤取锻取砺迄用有成原田每每拮据捋荼农亦良苦非藉尔何以芟夷哉此诗人所以有良耜臣工之褒朕嘉汝绩擢司禹金今而后聚百炼之精以铸农器俾启辟攘剔之有其具以成我黍稷徃若予工毋废厥职 

　　○代赵镈谢表 

　　掌周野之器请事老农修禹府之金误登剧部自天闻命无地措躬伏念臣生本亲锄质为至钝畬田春暮其殚庤艾之劳南亩秋函爰竭薅荼之力方惭冶跃忽拜秩増六齐辀人之工乃令典领三品扬州之贡亦俾甄收岂伊矿顽足堪器使兹盖恭遇皇帝陛下政坚所执义成者方治天下犹在垆范于尧铸求良弼用作砺起自傅岩尽化买刀悉归销戟臣敢不切磋磨琢芟夷藴崇断矣同心辅大易耒耜之教作而从革成洪范稼穑之功 

　　○拟犂春知犍为郡兼劝农使诰 

　　古有农官我朝分牧者繋农使示厚本也尔刚木近仁遯肥空谷神光牛背讹寝莫羁左回右抽徃来修直髙原卑隰坚栗方苞亦既着劳効矣犍为名郡也畀尔一麾尔其求距心之刍化渤海之犊俾千里无旷土亦克用劝则予汝嘉 

　　○代犂春到任谢表 

　　雨足周原方恊梦鱼之兆地分蜀壤将还佩犊之风延见老农具宣圣泽伏念臣梓人传之矩矱铁炉歩之范模枝虽厄于涂泥性独耽于畎亩骍其勿用犉尔来思给荆州之民无裨强本供栁中之士何补増屯误简三推之知猥被一麾之宠载循汉陌共理嘉陵率彼戍兵市缬缯而田沃助其邻里劳酒食以畴良勉收破块之功实藉起膏之赐力殚觳觫报祝汗邪兹盖恭遇皇帝陛下辉蓄牿亨明离牝吉引重致逺教耒耨以变通缀绀服■〈糹葱〉接车辚而沛艾乃择人而作牧俾领使以劝耕臣敢不刍豆衔恩蒲鞭示化种四万头之益愿广租分耦五百两之连尤思粮卫 

　　○拟侯亚除籍田令诰 

　　农者天下之本也朕躬耕籍田率劝百姓掌籍者必惟其材盖是职周为甸师汉祠先农国朝俾典宗庙社稷之祀尔壮而知本穑事艰难皆熟谙之令擢尔令宜殚竭其劳亦服尔耕以相我农民匪但典祀事而已徃钦哉无荒朕命 

　　○代侯亚贺皇帝籍田礼成表 

　　帝籍亲临礼重三推之祀皇恩大赉欢陶万宇之春国典告成臣工称庆窃以农而安本国重劝民载耒于保介之间教颁月令掌甸为粢盛之备职隶天官或歌祈社稷之诗或下帅公卿之诏金根登壝朱绂下郊皆非侈观羙之文政以表躬耕之意洋乎今日展也盛仪恭惟皇帝陛下万物覩干三登乐泰仁禾善养独明穑事之艰徳稷惟馨恪谨稼彛之奉农祥正而土膏起豳亩馌而春日迟雷动绀辕拥百僚之穆穆风生青耜庆千耦之耘耘爰毕农功载亲祠事天地祖宗之歆格和溢奉璋孝弟颁白之泳游恩沾赐帛金鸡飞舞寳兕忻愉聿新旷代之逢丕慰舆情之徯臣等叨随撃壤快覩回銮贾谊耕籍之言已陪给祭孟轲均田之说尤冀行仁 

　　○拟木斛除度支使诰 

　　舜齐七政量居其一盖微此不足以平天下之心也茍非其材不在兹选尔中通而外直体圆而用方景山松栢是斵是虔就匠之轮以成厥器乃命式于九围既戒既平时靡有争朕已嘉汝绩矣今擢司计度凡国赋之出纳军储之敛散一岁几何悉资等画尔其必有昔人不差升斗之长也徃祗使事毋忽朕言 

　　○代木斛谢表 

　　干圜合制粗守均平涣汗有华忽升计度循墙祗奉敛板钦承伏念臣器本易盈筲无足算为之以信曾陈韩愈之言剖而不争徒抱庄周之志故在取益则圭撮不容少失有所宜损则黍勺弗使或加职第谨于汉仓政何裨于舜度愧蔑允工之报遽叨经费之谘矧岁计年支贵不差于升斗而沙量筹唱期尽给于樵苏惭无聚米之长曷胜足食之任兹盖恭遇皇帝陛下叅天量广并日徳明无党无偏成洪范农畴之用有容有执尊中庸既廪之贤以平政而行仁毎量能而授职遂令空竭亦在簸扬臣敢不益尽虚心坚持端槩出入几何之问所合讲明会计当矣之言尚思佩服 

　　○拟仓部髙廪除提举常平仓诰 

　　蓄积以备水旱此尧汤用心也然司蓄积之职者必惟其人尔弥髙之望有容之徳其胸中何止藏百万矣顷典国储陈陈露积乃且有赈贫捄乏之心朕甚嘉之常平使节未尝经界今命汝徃以究其材汉北边之给唐京师之置皆昔贤所讲明者可权度而举行之使吾民含哺鼓腹咸遂一饱之乐则朕益汝嘉徃惟钦哉 

　　○代髙廪到任谢表 

　　廪曹公职惭无一粟之裨庾节叨荣误被六丝之遣谷消问俗粒饱知恩伏念臣腹本空虚虑先饥困义重将军之急劔屡指粮礼知贤者之尊鼎加继馈幸遂坻京之咏仅逭廛囷之讥方祈学稼以归耕忽俾集苞而爰度丰凶品约当思戴胄之规贵贱权宜盍究寿昌之策第虞罄乏曷副宠绥兹盖恭遇皇帝陛下平政行仁博施济众先时备具成汤捐瘠之思以己视人大禹溺饥之念故当馈动人才之叹而旰食有民瘼之忧岂伊罂储亦尘器使臣敢不棠知所发饭不敢忘驰隰而广咨询具宣德意视岁而为敛散加恵黎元 

