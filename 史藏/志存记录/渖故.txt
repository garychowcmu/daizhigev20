渖故　　（清）杨同桂 辑 

　　●目录 

　　序 
　　卷一 
　　卷二 
　　卷三 
　　卷四 

　　●渖故序 

　　渖故四卷吾友杨伯馨所著伯馨故有盛京疆域考此则以畸零笔之者也夫周人歌咏或邠或岐比颂镐洛为至何者夫镐洛盛矣就其盛而张皇之固以见诗人忠爱之意由其盛而追溯之诗人所以述古昔诏来兹其意不尤深且远耶我太祖高皇帝所尝着履曰靰□闻藏盛京大内而后为帝所制未成之履与所御女红具亦俱藏焉呜呼是虽郏鄏之鼎兑之弓和之矢未足云宝盖保世滋大垂勋无穷夫齐民者家之将兴也莫不由于俭勤其衰也莫不由于骄侈方天命之世岂不能备物而高皇帝高皇后之俭之勤若此此亦渖故伯馨之书所识类沈阳故实书因以名云谓体制虽异犹周人歌咏乎邠岐非缘其旨耶虽然伯馨既学优而仕矣甄综宜且辍取所牧又安之然后书其和亲康乐安平以献而吉林又周之有邰即厘为正羡属之大司马抑可赋薄伐玁狁之诗也上元顾云 

　　●渖故卷一 

　　通州杨同桂伯馨辑 

　　永陵神树 
　　满洲八大姓 
　　八塔山 
　　与京师相去里数 
　　较京师偏东度数 
　　去北极度数 
　　宁远产煤 
　　凤凰山 
　　金银铁矿 
　　文溯阁书籍 
　　大通沟 
　　舆图错误 
　　细鳞鱼 
　　明时城堡墩台 
　　旗籍名目 
　　古叟石 
　　户部匾额 
　　本朝开科之始 
　　高丽墓碑 
　　明之马市 
　　骨灰窖 
　　米价极贱 
　　岫岩石 
　　柳河沟 
　　碑纹 
　　水东瓜木 
　　亮木 
　　兵额 
　　取鵰 
　　请安之始 
　　行太仆苑马 
　　杨博疏论练兵 
　　抚近门蝙蝠 
　　桑由南来 
　　宁远石坊 
　　温泉 
　　神竿 
　　景佑宫 
　　牛马税鱼税 
　　葫芦中音乐 
　　九龙口 
　　俗语所本 
　　民食所尚 
　　硝磺 
　　煤窑之数 
　　九狝府 
　　地气之寒 
　　永陵拦水坝 
　　牧羣 
　　八骏所经 
　　行台 
　　御甲 

　　○永陵神树 

　　永陵启运殿后珠丘之前有榆一株高数十丈荫庇数亩枝干诘屈状若神龙树腰有瘿数百土人云每逢国忌瘿则陨其一同治七年树被风吹倒今倒树上又生小树一株直立如旗生生不已于以卜亿万年有道之长矣相传京师西山潭柘寺有帝王树一株每一帝即位树必生嫩枝 【纯庙有御制永陵神树赋见皇朝通志】 

　　○满洲八大姓 

　　世传以瓜尔佳氏钮钴禄氏舒穆禄氏纳兰女 【即纳喇】 董鄂氏 【即栋鄂】 辉发氏乌喇氏伊尔根觉罗氏马佳氏为满洲八大家按瓜尔佳钮钴禄舒穆禄为金之旧姓俱见金史董鄂辉发乌喇马佳乃以地为氏董鄂在今兴京境乌喇在今吉林境辉发在今海龙吉林交界处而哈达乌喇辉发三国其先又均姓纳兰 【即纳喇】 唯伊尔根觉罗未详所始又铁冶亭尚书即董鄂大姓也据称其先为宋英宗越王裔后为金人置之董鄂遂以地为氏可见满洲世家中亦多系中原旧族云 

　　○八塔山 

　　八塔山在宁远西南上有八小塔 

　　○与京师相去里数 

　　京师与盛京相去之里数京师距地北极五十度五分为一边盛京距地北极四十八度九分为一边偏度七度一十五分为所夹之角两边相并九十八度一十四分为总弧余弦一四二二两边相减一度五十六分为存弧余弦九九九四二并之一零一三七四折半五零六八七与角之矢八零零相乘为实半径十万为法除之四零五为对弧存弧两矢较以较加存弧矢五八为四六三即所求对弧矢以矢减半径为余弦九九五三七查表五度三十一分以五度三十一分化里得一千三百八十里为盛京距京师衺望之实里数考驿程一千四百四十五里盖或径或纡故多六十五里也 

　　○较京师偏东度数 

　　盛京较京师偏东七度十五分凡偏东一度迟时之四分共迟一刻十四分 

　　○去北极度数 

　　京师北极高三十九度五十五分盛京北极高四十一度五十一分以纬度絜之盛京去北极较京师近三百八十六里 

　　○宁远产煤 

　　宁远一带山多产煤乾隆十年和其衷奏请开采 【前汉地志豫章郡出石可燃为薪东坡集有石炭行即今之煤也】 

　　○凤凰山 

　　在凤凰城南十里四面陡绝从口入其内极平坦古松成林禾黍弥望周约三二十里可供万人食土人相传唐盖苏文屯兵处 

　　○金银铁矿 

　　盛京倚山面海物产殷阜如辽阳之黄波罗峪开原之牧养正锦州之大悲岭宽甸之小花石海龙之大荒沟蛟河等处均有金银铁矿雍正五年将军噶尔弼疏请封禁不仅为培养土脉起见也然与其私采徒饱奸民曷若因势利导于饷需不无裨益 

　　○文溯阁书籍 

　　文溯阁在大内西偏与文渊文澜等阁均仿范氏天一阁之制四库全书并图书集成五千二百卷在焉下一层储图书集成及四库书之经部中层储史部上层储子集部其目录亦安设下层检阅之法有分架图极为简便经部二十架九百六十函史部三十三架一千五百八十四函子部二十二架一千五百八十四函集部二十八架二千十六函共三千四百七十部七万五千八百九十六卷俱系写本 

　　○大通沟 

　　今之通化县俗所称大通沟也百余年来为奸宄逋逃薮官吏视为瓯脱无复过而问者自光绪元年用兵后锄其非种今已为耕蓻之乡大通沟即古沸流谷 

　　○舆图错误 

　　胡文忠公一统舆图夙推详核而盛京东边以外至鸭绿江岸开方不过二百里则未能尽合盖自国家定鼎燕京盛京东表地遂废为瓯脱虽帽儿山等处曾设台兵住瞭而道里鲜有知者今帽儿山分司东 【东：西】 出至柳边且五百余里其北境羣峰耸峙人迹罕通且偪近江岸与朝鲜邻明季毛文龙由鸭绿江泝流直上窥我东鄙曾至辉发境然则屯戍之设在前圣固有深虑存也 

　　○细鳞鱼 

　　诗义疏鲂广而薄肥恬而少力细鳞鱼之美者辽东梁水鲂特肥而厚尤美于中国鲂故其乡语曰居就粮梁水鲂按梁水即今之太子河鲂即俗称细鳞白者也 

　　○明时城堡墩台 

　　武备志载辽东城堡二百七十九座空心敌台三十一座边腹敌台九十座墩台二千七百一十座其布置非不周密也其如在德不在险何 

　　○旗籍名目 

　　盛京所属旗籍名目繁多满蒙汉八旗内务府以外有巴尔虎有锡伯有卦勒察有索伦有达瑚尔又有隶户部者隶礼部者隶工部者皆不膺披甲之役而边台驿站三项不准考试居官 

　　○古叟石 

　　海城东南柝木城即古柝木县有大石孤立高逾数丈上方而阔四无倚傍土人名曰古叟石不知何据 

　　○户部匾额 

　　盛京户部衙门匾额题大金天聪六年所立抚近门 【即大东门】 砖额钟楼上石碑均大金年号至今仍之 

　　○本朝开科之始 

　　天聪八年四月取通满洲蒙古汉文文义者刚林等十六人为举人此国朝开科之始 

　　○高丽墓碑 【碑高今尺十五尺五寸每行四十一字在怀仁县通沟口】 

　　惟昔始祖邹牟王之创基也出自北夫余天帝之子母河伯女郎剖卵降出生子有圣 【德邹牟王奉母】 命驾巡车南下路由夫余奄利大水王临津言曰我是皇天之子母河伯女郎邹牟王为木连??斥攵?浮龟应声即为连??斥攵?浮龟然后造渡于沸流谷忽本西城山上而建都焉永乐世位天遣黄龙来下匝王王于忽本东??山黄龙负升天顾命世子儒留王以道舆治大朱留王绍承基业四传至十七世孙国??止上 【上：土】 广开土境平安好太王二九登祚号为永乐太王恩泽洽于皇天威武?木西儿?被四海扫除□□庶宁其业国富民殷五谷丰熟昊天不吊卅有九宴驾弃国以甲寅年九月廿九日乙酉迁就山陵于是立碑铭记勋绩以永后世焉其词曰 【维昔】 永乐五年岁在乙未王以石?果丽不贡 【整】 旅躬率往讨叵富山 【迎石?果负山】 至盐水上破其丘部彳?各六七百获牛马兼羊不可称数于是旋驾因过加??平道东来即 【自城】 力城北 【□王获丰五???旗貊】 游观土境田猎而还百残新罗旧是属民由来朝贡而倭以辛卯年来渡海破百残 【随破新】 罗以为臣民以六年丙申王躬率水军讨利残国军 【以到】 首攻取壹八城臼模卢城谷上利 【城余韩弓利城利】 城合弥城牟卢城弥沙城 【古】 舍茑城阿旦城古利城 【困】 利城杂弥城奥利城勾牟城古须龙罗城页 【负山城味】 城 【家古】 龙罗城易城 【就谷】 城 【禹山城沙水】 城 【古八船沸】 以上南面利城弥邹城也利城太山韩城扫加城 【巴奴城辅】 吕城 【农】 卖城 【新散】 城 【余】 城 【□松】 城细城牟娄城 【?娄】 城苏灰城燕娄城析支利城岩门至城林城 【□□】 盛娄城娄利城 【南苏】 城就邹城奴 【利拔】 城古牟娄城古牟娄城抄本作忍城那旦城闰奴城贯奴城?穰城炅 【舍卢城交城鸭】 岑城仇夫城 【豆奴城】 其国城贼不服气敢出交战王威赫怒渡师被水遣夹??迫城横攻 【贼退急围其□□□使国】 城百残王困 【遣使献逼献】 男女生白一千人细布千匹归王自誓从今以后永为奴客太王恩赦 【始】 迷之衘录其后顺之诚于是拔五十八城村七百将残王弟并大臣十人旋师还都八年戊戌教遣偏师观□帧土谷因便抄得莫新罗城加太罗谷男女三百余人自此以来朝贡谨事九年己亥百残违誓与倭和通王巡下平穰而新罗遣使白王云倭人满其国境溃破城池以奴客为民归王请命太王 【前恩】 后 【称□】 其忠 【遣】 遣 【遣：衍文】 新罗使还 【国太王】 于十年庚子教遣步骑五万往救新罗从男居城至新罗城倭满其中官兵方至倭贼退官兵由新罗蹑踵追来 【奋疾背息】 追至 【古龙任那】 加罗从拔城城即归复安罗人戍兵拔新罗城尽城倭满溃城大肆杀戮尽人请救官兵复追倭倭败死者十九尽臣 【顺尖　大】 安罗人戍兵 【城复尽城扫其烟尘林木烧毁无余】 以上西面 【官兵移师百残围其城百残王惧复遣使献五尺珊瑚树二株红石笔床一他倍前质其子勾挐太王率步骑还国】 安罗人戍兵昔新罗安锦未有自来朝贡 【感国??止土】 广开土境好太王 【救拔恩安罗王随自仆】 勾 【亲来献物】 朝贡十四年甲辰而倭不轨侵入带方界 【太王率兵自石城岛】 连 【船渡海迅抵带方倭退追】 至勾 【满城然后】 相遇王 【□自葳□要截】 荡夹??倭寇溃败斩杀无数十七年丁未教遣步骑五万 【扫荡倭寇官兵追过】 平穰 【直至舍兽】 斩杀荡尽所获铠钾一万余领军资器械不可称数还破沙澕城娄城还住 【东就城净扫余寇】 师 【旋还　城】 廿年庚戌东夫余旧是邹牟王属民中叛不贡王躬率往讨军到余城而余城国骈皆归 【服王赦宥均追念】 王恩普庆于是旋还又其慕化随官来者味仇娄鸭卢 【单早】 斯【戚麻】 鸭卢 【辣斯□立】 娄鸭卢肃斯涻 【远近率服太】 王着凡所攻破城六十四村一千四百守基人烟户卖句余民国烟二看烟 【五三】 东海贾国烟三看烟五 【韩敦】 城十四家尽为看烟?城一家为看烟碑利城二家为国烟平穰城民国烟一看烟十呰连三家为看烟住娄人国烟一看烟册三忽谷二家为看烟 【忍梁】 城二家为看烟安失连廿韩二家为看烟改谷三家为看烟新城三家为看烟南苏城一家为国烟新来韩秽沙水城国烟一看烟一牟娄城二家为看烟 【弖比】 鸭岑韩五家为看烟勾牟客头二家为看烟朮民韩一家为看烟舍茑城韩秽国烟三看烟廿一家古龙罗城一家为看烟旲古城国烟一看烟三客贤韩一家为看烟阿旦城杂珍城合七家为看烟巴奴城韩九家为看烟若模卢城四家为看烟古模卢城二家为看烟牟水城三家为看烟辅吕利城国烟一看烟五弥沙城国烟一看烟以上北面一□□□七□利城三家为看烟豆奴城国烟一看烟二奥利城国烟二看烟八须邹城国烟二看烟五百残南居韩国烟一看烟五太山韩城六家为看烟农卖城国烟一看烟一闰奴城国烟二都 【都：看】 烟廿二古牟娄城国烟二看烟八玚城国烟一看烟八味城六家为看烟就谷城五家为看烟?穰城廿四家为看烟散那城一家为国烟那旦城一家为看烟勾牟城一家为看烟于利城八家为看烟比利城三家为看烟细城三家为看烟国??止土广开土境好太王存时教言祖王先王但教取远近旧民守墓洒埽吾虑旧民转当羸劣若吾万年之后安守基者但取吾躬率所略来韩秽令备洒埽言教如此是以如教令取韩秽二百廿家虑其不知法则复取旧民一百十家合新旧守墓户国烟卅看烟三百都合三百卅家自上祖先王以来墓上不安石碑致使守墓人烟户羌错维国??止土广开土境好太王尽为祖先王墓上立碑铭其烟户不令羌错又制守墓人自今以后不得更相转卖虽有富足之者亦不得擅买其有违令卖者刑之买人制令守墓人以上东面　 【凡照钞本补注者列右照石刻形似补注者列左】 
　　按高勾骊自后汉书始有传然陈寿着三国志在范蔚宗先碑所称天帝之子一段陈志不载裴松之引魏略注于夫余传后作豪离国之子至范书乃入夫余传正文第皆作东明事迨魏收北魏书令狐德棻周书始载入高勾骊传为朱蒙事矣李延寿北史既于高勾骊传作朱蒙又于百济传引后汉书东明一段不知是固一人一事朱蒙东明特音译沿讹耳如三国志之施掩水后汉书之掩??虒水北史之掩滞水碑作淹利水史之如栗碑作儒留史之莫来碑作大朱留似当以碑为正唯朱留以下十七世碑既不详史亦脱略今参考诸史列表以补所缺　又此碑以史推之当系王安之墓且碑文国冈土一句前后三见惟前一段好太王三字上有平安二字则平安当是王名国冈土广开土境云云当是彼时尊号至碑之百残疑系百济或以戕害王钊之故恶而改之如高勾骊之改下勾骊欤考次其系如左 
　　王朱蒙北魏书至纥升骨城号曰高勾骊因以为氏朱蒙死子闾达立闾达死子如栗立 【与碑不合必系传闻之误】 唐总章二年伐高丽秘记不及九百年有八十大将灭高氏自汉有国今九百年云云以此推之朱蒙当兴于汉初 【东藩纪要以为元年即汉元帝建昭二年者非】 
　　王如栗北史朱蒙死子如栗立 【朝鲜史略朱蒙子类利与碑之儒留皆音之转】 
　　王莫来北魏书如栗死子莫来立周书莫来渐盛击夫余而臣之 【史略作太神武王名无恤琉璃王太子】 
　　王某汉书武帝灭朝鲜置四郡以高勾骊为玄菟郡属县 
　　王某文献通考昭帝赐以衣帻从玄菟郡受之 
　　王某 
　　王某 
　　王驺后汉书王莽初发勾骊兵以伐匈奴其人不欲行莽将严尤诱勾骊侯驺斩之莽更高勾骊王为下勾骊侯 【三国志驺作騊】 
　　王某 【纪要曰慕本王名解忧大神武太子元年即汉光武建武二十四年戊申】 
　　王宫文献通考和帝时寇辽东耿夔击破之三国志后汉殇安之间宫数寇辽东后汉书建光元年宫率马韩秽貊围玄菟夫余王子与州郡讨破之是岁宫死子遂成立 【纪要曰太祖王为琉璃王之孙元年即光武二十九年癸丑在位九十二年】 
　　王遂成后汉书姚光上言欲因其丧伐之以陈忠言乃遣吊问建 【建：延】 光二 【二：元】 年诣玄菟降遂成死子伯固立三国志北史无遂成一代 【纪要曰次大王为太祖王之弟元年即质帝本初元年丙戌】 
　　王伯固后汉书伯固立后秽貊率服东陲少事顺帝阳嘉元年置玄菟郡屯田六部三国志熹平中乞属玄菟公孙度时助度击富山贼北史但固死子伊夷模立 【纪要曰新大王为次大王之弟元年即桓帝延熹八年乞巳】 
　　王伊夷模北史建安中公孙康击之破其国乃更作新国 【即丸都】 夷伊模死子位宫立 
　　王位宫三国志北史云似其曾祖宫故名 【据此不列遂成一代】 魏景初二年位宫助公孙渊正始五年毋邱俭讨位宫大战于沸流败之登丸都六年俭复讨之位宫奔沃沮 【六年梁书作嘉平五年】 
　　王某通典百济新罗魏以后分三韩地当在此王时 【纪要曰中川王名然弗东川王太子元年即汉后帝延熙十一年戊辰】 
　　王某 【纪要曰西川王名药卢中川王二子元年即晋武帝秦始六年庚寅】 
　　王某 【纪要曰烽上王名相夫西川王太子元年即晋惠帝元康二年壬子】 
　　王乙弗利梁书北史位宫玄孙乙弗利频寇辽东慕容廆不能制弗利死子钊立 【纪要曰美川王名乙弗烽上王之侄】 
　　王钊梁书作刘讹隋书称昭烈帝梁书晋康帝建元元年 【北史作成帝咸康七年】 慕荣皝伐之大破钊军追至丸都毁其城晋武帝太元十年勾丽攻辽东钊后为百济所杀 【纪要曰故国原王元年即晋成帝咸和六年辛卯以下尚有小兽林王故国壤王二代共二十一年与史不合故不取】 
　　王安梁书北史后燕慕容垂死子宝立以勾骊王安为平州牧按宝立只一年而亡在晋太元二十一年之际则钊后即为王安无疑又按宝立之年系属丙申与碑中之六年支干相合且自莫来之后至此不过四百余年则十七世之数亦不相远以碑之岁月与史相证则安当立于太元十六年辛未当卒于义熙八年壬子又文献通考宋升明二年倭人表称昔祖祢东征西服渡平海北各国累叶朝宗道径百济装饰船舫而勾骊无道掠抄边吏虔刘不已云云自升明前溯义熙六十余年表所言渡平各国当即碑中倭渡海破百济随破新罗以为臣民事 

　　○明之马市 

　　明成祖永乐三年因福余卫部内属设辽东开原 【一在其南一在其东】 广宁马市各去城四十里正统间已罢其二惟开原之南关市独存至成化十四年因巡抚陈钺言复开立马市三处曰镇北关曰抚顺关曰白土厂关广舆记称一设开原城南一设抚顺一设广宁古城堡嘉靖间改庆云堡 

　　○骨灰窖 

　　省城大东边门外近为车轨轧露骨灰数窖殆皆天命六年三月之战故明壮士骼也 

　　○米价极贱 

　　雍正七年盛京将军奏小米一斗价三分豆一斗价一分二厘伊古以来所罕有也 

　　○岫岩石 

　　岫岩石可以制器五色俱备锦州府旧亦产石质极明透有山川草木纹今则罕见尔雅医巫闾珣玗琪或即此物 

　　○柳河沟 

　　柳河沟源出敖汉旗由彰武台边门西入边在新民厅西二十里转徙无常大为行旅居民害推原其故盖下游地势甚高不能直入于海二百年来竟无人议及疏瀹何哉 

　　○碑纹 

　　福陵圣德碑背面石纹作观世音菩萨像左手持柳枝斜垂于右昭陵圣德碑背面石纹作汉寿亭侯立像并神气如活天地锺毓之灵为兴王特开其奇非偶然也又海城南古耀州庙内有古碑二其一碑石纹作韦驮像 

　　○水东瓜木 

　　水东瓜木即柜柳坚实可为砚曾作井架者尤佳 

　　○亮木 

　　围场中多古木其朽者夜放光如萤火然遇雨益明土人呼为亮木 

　　○兵额 

　　盛京将军所属协佐至领催凡额设马兵一万三千余名步兵一千五百七十余名水师五百四十名以之御侮折冲足供调遣果一切如初制则满万不可敌今岂不如古乎 

　　○取鵰 

　　金州厅旅顺口一带有鵰厂数十座取供京师以备羽扇箭翎之用其取之之法养驯鵰名为繇鵰飞极高繇见之辄呼叫鵰盘旋空中久之始下恐人之有机心也取鵰者置繇于侧蹲伏土穴中伺其下而举网焉百不失一其品色黑者曰皂鵰黑而花者曰虎斑鵰黑白相间者曰接白鵰其黑点如洒淡墨者曰芝麻鵰品之尤贵者曰海东青海东青身小而俊其白者故又名玉爪骏云海青一种向出女真辽时岁征其贡每春巴纳于鸭子河泺望有天鹅处举旗驰报远泊鸣鼓鹅惊腾起左右围骑皆举帜麾之乃放海青擒鹅得头鹅以荐寝庙当时海青用以取鹅然辽以征贡酿衅可见此物之不易得也今每岁所获不过一二故一扇之费需数十金 

　　○请安之始 

　　后汉书高勾骊传拜曳一脚以为体即今日请安之滥觞 

　　○行太仆苑马 

　　归有光马政志辽东山西陕西有行太仆辽东陕西又有苑马辽东苑马则有永宁监清河苑深河苑按续文献通考言弘治十六年修辽东复州苑马寺于开原抚顺二处各立马厂从巡抚张鼎言也 

　　○杨博疏论练兵 

　　明雷礼列卿纪杨博嘉靖中总督蓟辽疏论练主兵为根本调客兵为权宜兵不在增而在练马不在加而在养乞督边臣以图实效云云可为洞达事机之论不仅边臣所当图也 【渊鉴类函一百八卷所引】 

　　○抚近门蝙蝠 

　　省城抚近门内栖蝙蝠以千万计而他处则无亦一奇也 

　　○桑由南来 

　　后燕录初皝之迁于龙城也植松为社主及秦灭燕大风吹折后数年社忽有桑二根生焉先是辽川无桑及廆通于晋求种江南故辽川之桑悉由吴来 

　　○宁远石坊 

　　宁远城内南街有石碑坊二上镌五世元戎少傅六大字而历叙祖大弼祖大乐等祖孙父子勋阀 

　　○温泉 

　　辽阳东南之汤沟小甸子海城北之汤冈子宁远城东十里之某处盖平城南之莺哥岭均有温泉唯海城宁远二处筑室其上沐浴者络绎不绝或云坐汤可以却病 

　　○神竿 

　　满洲旗人门内皆竖神竿长丈余顶冠锡盘有竿顶作圆月形者十数家云系天聪年间送玛哈噶喇佛前来因而留此者故自为区别今实胜寺所奉即其佛也 【或云蒙古族皆然】 

　　○景佑宫 

　　今省城景佑宫即明监军道张泰宇先生 【春】 挺节训徒处范忠贞宁文成皆出其门国人称张夫子 

　　○牛马税鱼税 

　　各州县皆有牛马牲畜税务盛京省城系五部侍郎相代监收按年请旨简派至鱼税唯省城有之系肃邸收取自国初至今相沿不改 

　　○葫芦中音乐 

　　康熙中礼邸庄头某家结一巨葫芦中有音乐声舁至京师随献于仁庙闻此物已殉景陵见啸亭杂录 

　　○九龙口 

　　海龙城东北二里许山名九龙口山间古冢一自厅属未垦之先盗已发之迹其规制似是王侯今所存者断瓦零砖刻划极细致予得挂砖一小方作垂云花样 

　　○俗语所本 

　　盛京俗语亦有所本者以迅速为鲫溜见田汝成委卷丛谈以勇健为操剌 【操音如查呵切】 见五代史汉本纪此都军甚操剌以伏鸡曰抱鸡 【按抱韩诗作菢荐孟郊诗隺翎不天生变化在啄菢】 见方言北燕朝鲜冽水之间谓伏鸡曰抱也以无用为不中见礼记王制不好曰不济见周语民所曹好鲜其不济也不可曰不中见左传成二年无能为役注作事曰勾当见唐书第五琦传勾当江淮租庸不做声不做气见朱子语录称人名字上加老字见东坡诗老可能为竹写真曾使老谦名不朽是也 

　　○民食所尚 

　　民食所尚曰高粱曰秫米然实名蜀黍非粱与秫也广志所称辽东赤粱者今不知为何物今所食者即齐民要术所谓薥秫春月种宜用下土茎高丈余穗大如帚其粒黑如漆如蛤眼熟时收刈成束攒而立之其子作米可食其茎可作洗帚秸秆可以织箔网席夹篱供爨者也又有玉蜀米即本草纲目所谓六七月开花成穗如秕麦状苗心别出一苞如梭鱼形苞上出白须垂久则苞拆子出攒簇如椶子黄白色可煠炒食之者 

　　○硝磺 

　　当今尚火器硝磺为火药要需硝可随处扫取然唯省城设官硝局磺则岫严山间有之可以烧炼 【地名窟珑山】 

　　○煤窑之数 

　　煤窑共六十二座在辽阳州境者二十九复州境十五锦州府境十八 

　　○九狝府 

　　明成化年间用兵征建州敕朝朝王助兵朝鲜遣将康纯统众万余渡鸭绿泼猪二江攻破九狝府诸寨九狝之名前史所无当在今兴京海龙一带 

　　○地气之寒 

　　金史食货志上京辽东等处地寒稼穑迟熟夏税限以七月今天道北行蓺获之节与燕齐不甚相远然极寒时地仍裂为深缝人面一冻如被汤火成紫泡古人隳指裂肤之说不为过也惟民无盖藏一遇偏灾若汲汲不可终日而海龙一带又不得仰邀蠲缓之泽 【原议以本地所出供本地所需】 关心民瘼者宜亟变通也 

　　○永陵拦水坝 

　　永陵前拦水灞乃福建总督高其倬审视定议平郡王等奉旨所修每年夏初必派旗民地方官会同工部司员保护秋后禀复有无冲刷应修情形 

　　○牧羣 

　　盛京所属牧羣二苏鲁克 【即养息牧厂】 所牧者牛羊也大凌河所牧者马匹也其马计三十四羣 【骝马十羣骒马二十四羣每三年大均羣一次】 每羣马四百匹共一万三千余匹足备折冲之用前圣人之虑深且远矣 

　　○八骏所经 

　　山海经大荒北经不咸山条下云有人名曰大人有大人之国厘姓黍食按穆天子传周历四荒曾东升大人之堂是今盛京亦八骏所经矣 

　　○行台 

　　金太祖七年置中书省枢密院于广宁天会初始移置平州此金立行台之始 

　　○御甲 

　　太祖太宗所御之甲储藏陪都者长如今人一身有半令今人极长者立交椅上比试犹下与地齐也 
　　渖故卷一 

　　●渖故卷二 

　　通州杨同桂伯馨辑 

　　望海埚之战 
　　盗贼之原 
　　五灵脂 
　　明时条陈高丽事宜 
　　鹊居鸠巢 
　　恭送玉牒实录册宝 
　　转蓬 
　　王杲城 
　　建州四境 
　　田赋之目 
　　爬犁 
　　鸦片 
　　松榛有禁 
　　旅顺水师 
　　冬青 
　　迭冰如城 
　　廷试辽人之始 
　　桦木桦皮 
　　呈进遗书 
　　乡会中额 
　　天桥 
　　环海口岸 
　　北镇庙 
　　海运口在宁远 
　　山蚕 
　　辉发城 
　　杨柽木厂 
　　老农语 
　　陈梦雷 
　　辽东佟氏 
　　石塔 
　　老民给银米 
　　国王碑 
　　峭王 
　　如意菜 
　　内府贡菜 
　　马韩书院 
　　一家村 
　　楛矢之利 
　　锦县四围废堵 
　　烧锅 
　　将军石 
　　炮手 
　　古铁岭 
　　奉天学额 
　　热洛河 
　　画犁 
　　烧荒 
　　烟突 
　　冠婚丧祭之礼 
　　父子继任 
　　广宁石坊 

　　○望海埚之战 

　　明刘江 【即刘荣】 于永乐十五六年间充总兵官镇辽东海贼数扰海上北抵辽南迄浙闽濒海郡邑多被害江度形势请于金线岛西北望海埚筑城堡设烽堠严兵以待十七年六月瞭者言东南海岛中举火江急引兵赴埚上贼三十余舟至泊马雄岛登岸奔望海埚江依山设伏别遣将断其归路以步卒迎战佯怯贼入伏中炮举伏起自辰至酉大破贼贼走樱桃园空堡中江开西壁纵之走复分两路夹击尽覆之斩首千余级生擒百三十人自是贼大创不敢再扰 

　　○盗贼之原 

　　盗之原由于博奉省赌风大炽甚至明目张胆于城市开设吏役受其贿者即不复过问名色至不一所最为人害者花会其尤也花会其门三十六赢者利倍三十故趋之如骛往往败产倾生而不悔其踪迹诡密多在空山无人处为之线索者曰跑封每开场时鎗炮如林围护甚密又复广布尔目一有动静辄先知是非布人于局中而托为往赌者未易成禽也 

　　○五灵脂 

　　五灵脂即号寒雀粪东边一带山中皆有之一名独舂一名号寒虫在诗曰盍旦夜鸣求旦之鸟也鸣声似舂形似鸡五色冬无毛赤倮昼夜鸣不息人谓其夏之鸣曰凤凰不如我冬夜严寒则曰天明垒个窝天明徼暖则曰得过且过寻声会意即物警人以盛京编氓之众土地之广一年耕耨之入仅备终岁之需稍有赢余则尽数卖之不复知三年九年之蓄数千里之中求其家有盖藏者不数数靓而所谓常平义社诸仓又复无人议及聆得过且过之声能勿为之深长思乎 

　　○明时条陈高丽事宜 

　　朝鲜为盛京屏障唇严则齿固保朝鲜即以卫盛京明时有条陈高丽七事一练兵士高丽人鸷悍耐寒苦而长衫大袖训练无方宜以束伍之法教之一守冲要朝鲜三面距海釜山与对马相望巨齐次之宜各守以重兵并尉山开山等处皆宜戍守一修险隘王京北倚丛山南环沧海忠州左右鸟竹二岭羊赐绕曲有一夫当关之险今营垒遗址尚存亟宜修葺一建城池朝鲜八道十九无城平壤西北鸦浿二江俱南通海皆应修筑屯聚一造器械以船制重大不利攻击今准福唬造百十艘为奇兵并添造神机百子大箭一访异材朝鲜贵世官贱世役一切禁锢宜破格搜采一修内治国家东南临海以登旅为门户镇江为咽喉应援之兵不宜尽撤我自固亦所以固朝鲜也按此策乃朝鲜乱定以后之议虽今昔情形不同要当及时通变者也 

　　○鹊居鸠巢 

　　维鹊有巢维鸠居之以鹊灵而鸠拙也乃盛京东北各路则鹊不能巢而夺鸠之居余见之颇以为异岂地气然欤抑偶然欤 

　　○恭送玉牒实录册宝 

　　凡恭上列圣列后册宝必赍送盛京大内尊藏实录玉牒修竟亦如之向列俱系单行其实录册宝并为一次自咸丰三年始同治六年光绪六年实录玉牒圣容皆并为一次恭送矣 【咸丰三年并行之举系御史李鹤年密奏允行】 

　　○转蓬 

　　陈长方步里客谈曰古人多用转蓬竟不知何物林公使辽见蓬花枝叶相属团圞在地遇风即转问之云转蓬也按蓬草到处有之边地土浅风高每狂风辄拔草根出随风旋转故观者尤易兴感 【辽时有榛蓬蓬歌每扣鼓和榛蓬蓬之音为节而舞人多喜而效之刘子京诗云自古黄沙埋皓齿不堪重唱蓬蓬歌则上蓬字实作去声今市井淫调有□跰□者殆沿古名而转音欤】 

　　○王杲城 

　　明黄石斋先生博物典汇云我显祖宣皇帝有胆略直建州都指挥王杲诱杀明清河守将裴承祖等屡为边患总兵李成梁不能制乃乞宣皇帝率兵讨杲往返八日擒之成梁相宣皇帝状貌不类常人诡请临视火攻阴设反机致宣皇帝遇害时高皇帝方四岁成梁不能掩宣皇帝之功哭之尽哀迎高皇帝及帝弟厚致饩养高皇帝稍长读书有谋略十六岁始出之建地此即俗传高皇帝育于李氏所由来也按今开原东南九十里清河沟平冈上有旧城址土人犹呼为王杲城 

　　○建州四境 

　　又云建州二面临河一面阻山以砖石包砌重城其地界南临朝鲜义州西邻长甸永甸宽甸新甸叆阳孤山一堵墙玛哈丹抚安柴河清河抚顺北有白石山混同江黑龙江此可见龙兴之初幅员已广按郑晓今言以今兴京为张其哈喇甸子 

　　○田赋之目 

　　盛京田赋之目内仓内务府所收皆公田也庄头交纳者王产也旗人民人恒产各由该管分征若新民广宁义州锦县宁远辽阳海城盖平复州金州岫岩兴京凤凰等处是也东边新设之安东宽甸怀仁通化等处本无旗圈地故征赋一归于州县昌图府所属之怀德等县则借佃蒙古之田故征赋归于蒙古唯海龙厅亦无旗圈而征赋则旗员主之 

　　○爬犁 

　　爬犁之制如车而不施轮毂驾以牛马行雪地甚速冬日以之运粮极为捷便闻吉林以北有驾犬者闲检元刘郁西使记云至麻阿中以马牵拖床递铺负重而行疾或曰乞里乞四易马以犬云云乃知其制由来已久元史志载黄龙府以北设狗站八十余所殆亦此物也 

　　○鸦片 

　　自鸦片入中国朱提之流入外洋不可以数计奉省东边一带霜降最早种植五谷每不如莺粟之丰收有司往往悬为厉禁愚以为斩绞之例既不可行则以中土所出仍供中土之用朱提外流庶少节乎 

　　○松榛有禁 

　　明初法令严酷虽松榛亦不得入边洪武三十年七月以郭驸马使辽回私带榛子三十扛沿途擅用驿夫递送事觉令自备钞贯给还役人工食仍饬兵部于山海关旅顺口等处榜示凡公差人员不得以松榛等物进口渡海违者一二斤三五两俱分尸所过官司纵容者一体治罪 

　　○旅顺水师 

　　旅顺之设水师盖自明万历三十年始抚臣赵楫言金复海盖为全辽之心腹复州参将金州守备原为海防而设惟黄骨岛旅顺二卫海口设兵单弱请以山东游击统水师千余留驻旅顺国朝自康熙五十年奏设由金州招安民壮内挑选四百七十名编为兵丁又由投降海盗陈尚义张可达等挑选熟谙水性掌舵者三十名作为教习由登州拨战船十只 

　　○冬青 

　　冬青生不择树而榆柳为尤多且有一树至十数者远望之如鹊巢累累山陵省会秾郁青葱王气所锺非偶然也其叶如石榴如枣无筋膜且加厚焉子如槐实具红黄二色或云即女贞子者非是说见钦定续通志 

　　○迭冰如城 

　　元太尉纳克楚侵明辽阳复越盖州趋金州不克而还以盖州有备不敢经其城乃由城南十里沿柞河归时指挥叶旺策其将退移兵河上天方寒雪旺自连云岛至窟驼塞十余处缘河迭冰为城以水淋之经宿皆凝冱隐然为城又预藏钉板于山中设陷马阱于平地伏兵以待命老弱卷旗登山戒以闻警即竖之已而纳克楚至炮响伏兵四起贼避旗帜不敢犯夺路走皆陷入阱中遂大溃纳克楚仅以身免 

　　○廷试辽人之始 

　　顺治十年六月廷试归旗辽人柯汝芝等六十九名上上卷授知县上卷通判此盖汉军廷试之始 

　　○桦木桦皮 

　　兴京桦木皮堪为爉皮上有黑紫花匀者以裹鞍镫及弓把谓之暖皮其木可作箭杆其瘿可制器尤为华美白桦皮可揭至十余层薄如通草可以代纸 

　　○呈进遗书 

　　乾隆三十七年令直省督抚学政搜访遗书于是开四库全书馆计内务府所藏暨各省所进十六万八千余册以浙江两淮所进为最多奉天府尹采进者祇东易问春秋管见二种皆魏枢所撰枢字又弼一字慎斋承德人雍正庚戌进士官永平府学教授乾隆元年荐举博学鸿词未及试而卒国朝两次特科盛京膺荐者祇此一人盛京通志即枢所修 

　　○乡会中额 

　　金之府会试盖即今乡试上京咸平路均试于辽阳十人取一今盛京乡试中额八名自光绪五年己卯科始其先本四名也按明时辽东属山东布政司统辖中额附于山左自嘉靖甲午改附顺天是年应试者即中至九人其南宫一榜按元史皇庆三年辽东省取中者蒙古人五色目人二汉人二明成化乙未中至五人天启丙辰且中至七人亦可云极盛矣 

　　○天桥 

　　天桥厂在锦县西南七十里切近海岸为海艘市易之所去岸十余里为小岛每潮落现沙堤一道直达于岸可通往来潮长则没地名天桥殆指此也 

　　○环海口岸 

　　盛京环海口岸可泊大船者在宁远境曰止锚湾曰赵家嘴子曰鵰翎嘴子曰长山寺曰钓鱼台在锦县境曰马蹏沟曰天桥厂在广宁境曰狼窖曰小旗杆子曰五潮沟门在海城境曰田庄台台口拥塞改没沟营在盖平境曰三道沟曰西河口曰台子山曰兔儿岛在复州境曰娘娘宫曰五湖嘴子在金州境曰三道湾曰裴家屯曰黑石曰八只船曰双岛曰羊头洼曰旅顺口曰龙王塘曰小平岛曰青泥洼曰柳树屯曰大孤山曰石槽曰金厂曰猴石曰皮子窝其余小口不计其数 

　　○北镇庙 

　　周礼职方氏东北曰幽州其山镇曰医巫闾隋开皇十四年诏以为北镇北镇庙之名始于此 

　　○海运口在宁远 

　　明末征辽海运粮舶皆于宁远登岸今州南犹存海防五城即屯粮之所 

　　○山蚕 

　　蚕桑为生民大利今盛京惟金复海盖等城尚知养蚕地无桑柘以橡叶枫叶饲之故其丝粗硬新唐书载沃州之绵龙州之紬盖其由来远矣 

　　○辉发城 

　　辉发城在今海龙厅东九十里城在山上山高十余丈悬崖陡绝西面临辉发江通志称辉发城有三然考满名臣杨古利传云征辉发多璧城城阻大水众难之扬古利率先径渡云云则此城即多璧城盖其国都也辉发江元明一统志俱作灰扒江筑城之山开国方略名呼尔奇山 

　　○杨柽木厂 

　　杨柽木牧厂在彰武台边门外本汉辽东郡地明初置广宁后屯卫永乐间徙卫治义州遂废为边外地东西距一百五十里西 【西：南】 北距二百五十里东至科尔沁左翼前旗界 【今为康平县境】 九十里西至吐默特左翼界 【今承德府朝阳县界】 六十里南至彰武台边门五十里北至科尔沁左翼前旗二百里其中可垦之地约一百四五十万亩今陇亩纵横大半为树蓺地既宽广民又繁滋无人焉以治理之甚非策也若仿昌图海龙呼兰之例奏请升科于马政既属无妨于蒙古亦有裨益 

　　○老农语 

　　积亩为顷地之名也奉省则曰日 【以六亩计之】 曰天 【以十亩计之】 其种之物以高粱谷子黄豆为大宗曰大田若小豆绿豆大麦糜子稗子粳子则间种而已近道边多种麻防牲畜之蹂躏也其种之节则有正杈迎杈重杈之别焉今岁豆明岁粟三岁谷周而复始地乃不伤故曰正杈也今岁粟明岁豆三岁复粟此谓迎杈今岁粟明岁又粟此谓重杈二者既竭地力故所获每不丰而农之功则逸甚刬之 【以锄去草也】 镗之 【以犁松土也】 次不过三盖地厚而腴不似他省之劳也陇之间荒之隔既宽且广不甚惜也而农之器则简甚一犁一锄一瓠种一碌碡一竹杷木杷镰刀而外无所谓耰与耖劳与挞也旱涝听之天无事灌溉民何幸而生斯乐土哉 

　　○陈梦雷 

　　省斋闽人耿逆之乱被胁贼平谪戍尚阳堡才敏妙能通国书公卿子弟多从之学圣祖东巡献诗释回命编古今图书集成亦流寓之不可不纪者 【尚阳堡在开原东清河沟】 

　　○辽东佟氏 

　　北燕时辽东佟万以文章知名至国朝而忠烈公养正隶满洲旗养甲隶汉军旗亦可云不忝其宗 

　　○石塔 

　　开原县南门内大街有小塔一高约丈余矗立街心颇碍行者土人云下有海眼其信然欤 

　　○老民给银米 

　　康熙三十七年十月二十三日恩诏军民七十以上许一丁侍养免徭役八十以上者给绢一疋绵一斤米一石肉十斤九十以上倍之计各直省所上百岁以上者十六人九十岁以上者九千九百九十六人其中奉天仅止五人 

　　○国王碑 

　　地名在锦县境为元木华黎国王之后乃马代追封其父兀斯和尔所建又广宁境有地名四通碑为明都指挥同知王某墓也 

　　○峭王 

　　三国志汉末辽东属国乌丸大人苏仆延众千余落自称峭王其名甚奇创 

　　○如意菜 

　　如意菜即蕨菜其初生如小儿拳又如如意故名每岁入贡闻元旦作饆饠进膳取吉语也 

　　○内府贡菜 

　　内务府每岁呈进有王瓜壶芦茄子蕨菜豇豆等干每束以红绿绒约之盛以木匣以供祭祀以充玉食崇尚俭约且示不忘本云 

　　○马韩书院 

　　复州书院名曰马韩考三韩在今朝鲜东南境彼人士习而安之不知考正何其傎也 

　　○一家村 

　　海龙通化一带多就山起屋故不能比闾而居往往自筑数椽四无邻舍殆如杜少陵诗之所谓一家村者盗贼水火守助无人意外之虞更无从防范经画之始何其不三思乎 

　　○楛矢之利 

　　我国家以武功定天下威弧利矢不借材于异地后汉书载小水貊居西安平县北出好弓又武王灭纣肃慎来献石砮楛矢考西安平在今安东县肃慎为今吉林境是弓矢之良自古已然然宋有巨弩名神臂弓亦名克敌弓立于地而踏其机可三百步命中贯铁甲宋军拒金多倚此为利器军法不得遗失一具或败不能携则自毁之防敌之得而仿制也元世祖灭宋得其式曾用以制胜至明乃失其传纪文达校永乐大典载有图说唯机轮一事一图但有短长宽窄之度与其牝牡凸凹之形无一全图欲钩摹其样使西洋人料理以刘文正公之言而止恐西人之秘其法反不为我利也今同文馆机器局灵心孤诣不减欧洲若于永乐大典内检图绘出益求精详不愈于专恃火器乎 

　　○锦县四围废堵 

　　锦县城外四围纵横俨若废堵传闻系祖大寿等守城时所筑以御戎马者此语似乎近之 

　　○烧锅 

　　今合省烧锅不下四百岁鹿?纟米每烧锅以二百石计之约八九万石民以食为天乃所耗如此良可惜哉夫方望溪禁酒之议固滞碍而不可行若定以限制未始非酌中之一道也 

　　○将军石 

　　广宁西北有石如柱高数百丈石之北面势若人立而军装者明成化间都督王某借立石碣 

　　○炮手 

　　炮手以打牲为业每出山时肩火枪履靰鞡臀后系貛皮一张裹粮入山深处数人四面合围名曰赶障以械敲林木口啰啰然兽惊起炮手者伺便乃发其发无虚遇乏火药时以蜣螂曝干为末调以鹿血曝干以代药但较硝磺力少弱耳铅丸误入人骨肉者以水银自创口灌之其铅自化为水随水银出矣 

　　○古铁岭 

　　明一统志云古铁岭在铁岭治东南五百里接高丽界洪武即彼地为卫寻徙于此以今计之其通化怀仁境内欤 

　　○奉天学额 

　　县学之制于古无可考金时辽阳三十人咸平广宁各二十人至昭代满字号原设文十一名武五六人取进一名咸丰五年因捐输加文武各二名九年又加文武各三名同治六年因西安将军多隆阿攻克贼巢银充饷请广东三省满蒙文学额十名内分拨五名为武额现共文学额二十一名武学额十名合字号原设文八名武五六人取进一名咸丰五年因捐输加文武各四名九年又加文武各四名现共文学额十六名武学额八名奉天府学文学额六名武学额一名承德县原设文武各七名咸丰五年因捐输加文武各六名九年又加文武各一名光绪十一年拨归新民厅文额一名现共文学额十三名武学额十四名辽阳州原设文武各五名咸丰九年因捐输加文武各一名现共文武学额各六名海城县原设文武各五名咸丰五年因捐输加文武各二名九年又加文武各二名现共文武学额各九名盖平县原设文武各三名咸丰五年因捐输加文武各一名九年又加文武各一名现共文武学额各五名复州文武学额各五名金州厅旧为宁海县原设文武各四名道光二十四年改为厅学定额铁岭县原设文武各二名咸丰九年因捐输加文武各一名现共文武学额各三名开原县原设文武各二名咸丰五年因捐输加文武各二名现共文武学额各四名海龙厅光绪八年设文学额二名武学额一名新民厅初附考承德广宁两县光绪十一年设文武各四名由承德县拨归文一名由广宁县拨归武一名现共文武学额各五名以上由军粮同知府考录送学院昌图府于同治六年设厅学文武各二名七年加文二名光绪三年升府又加文武各二名现共文学额六名武学额四名奉化县怀德县均光绪三年康平县系光绪十一年各设文武学额各二名兴京厅光绪四年设文学额三名武学额二名通化县怀仁县各设文学额二名武学额一名凤凰厅光绪四年设文二名武一名由岫岩州分拨文武各一名现共文学额三名武学额二名岫岩州原于同治九年设厅学文四名武二名十三年加文三名武二名光绪四年拨入凤凰厅文武各一名现共文学额六名武学额三名宽甸县光绪四年设文学额二名武学额一名安东县光绪四年设文学额二名武学额一名以上各州县均由所管府厅府考录送学院随省棚院考锦州府原设文学额九名武学额四名锦县原设文武各七名咸丰五年因捐输加文武各二名现共文武学额各九名宁远州原说文武各五名咸丰五年因捐输加文武各一名现共文武学额各六名广宁县原设文武各三名丰 【丰：咸】 咸 【咸：丰】 九年因捐输加文武各一名光绪十一年拨归新民厅武一名现共文学额四名武学额三名义州原设文武各四名咸丰九年因捐输加文武各一名现共文武学额各五名以上四州县由锦府府考录送锦府考棚院试满合号随所住地方学官管束承德海龙厅未设学官附奉府学管束通化县怀仁县未设学官归兴京学管束宽甸县安东县未设学官归凤凰学管束此盛京学校之大凡也 

　　○热洛河 

　　卢氏杂说明皇射鹿取血煎酪赐哥舒翰及安禄山谓之热洺河王阮亭先生以为今荞麦面食名河洛之所本愚以为此仍阮翁所驳健儿名曳落河以字音相近而传会也按明皇所赐之物今市中血酡 【以猪血合面而成又名碗酡盛京各处多有之】 似乎近是 

　　○画犁 

　　农家每于立春日以红土画犁具于墙初不知其所本岂即齐民要术排比农具之遗乎 

　　○烧荒 

　　古者守边将士每至秋月草枯出塞纵火谓之烧荒唐书契丹每入冠幽蓟刘仁恭藏燎塞下草使不得留牧马多死其法自七国时已有之战国策公孙衍谓义渠君曰中国无事于秦则秦且烧炳获之君是也今奉天东北边一带秋深风烈平原草枯忽尔红光照夜询之则烧荒也土人云野草之烧不尽明岁之苗不旺是意也可以通诸用人 

　　○烟突 

　　奉省烟突最高矗立墙山如双塔然每当炊时烟气弥漫远而望之仅剩云中城阙而已永陵南六十里有烟筩山不第形似也霖雨将作叆叇生焉俨然一烟突也 

　　○冠婚丧祭之礼 

　　冠婚丧祭之礼自天子达于庶人然冠礼久矣不行而婚丧与祭之仪亦各省微异初聘曰插戴曰下定以如意庚帖等物纳之女家也而奉省则有挂钩之说其仪夫之父母姻族以耳钳耳坠至女家女子装饰拜于堂上毕则序尊卑次第以烟草为敬而夫之父母姻族咸以钱钞予之至纳采之期曰过礼而奉省曰下茶嫁娶之仪省会又与外城不同沿海风俗近于山东夫壻亲迎犹有古意其家贫而肩舆不备者乃易以车车之上覆以红毛?瞿毛?俞鼓吹前导抵壻门门之外设马鞍一火盆一壻对舆持弓发三矢乃下舆交拜其以烟草遍及于夫之父母姻族与挂钩时同丧礼当易箦时子跪于烟突旁呼某某西行者其礼似古之复其成服也男或用白毡帽女则辫发以白布加额第三日亲友临吊咸以纸车马赠者似古之赗丧家糊纸袋实以纸锭凡有服之亲族署名其下每人各一孝子诣送于所近庙宇亲友咸随曰送行曰接三亦曰送盘川焚奠已毕孝子乃举哀而归送葬之礼惟开原尚沿古制灵輀系长布孝子负而发车?引焉即古所谓绋也祈禳之祭有事于天祖则请亲友食胙肉一遵满洲旧俗食毕而出不谢主人又婚礼贫家无力嫁女有向夫家索赀者名曰羊钱即古所谓贿婚又有妻而另娶者其名曰两头大此二端实陋俗也 

　　○父子继任 

　　辽阳知县陈达德故其部民赵廉静等求以达德子瞻远继父官昂拜章京叶克书为请于部部议辽阳初设达德为首招众出关俾为县令今百姓愿戴其子应如所请从之 

　　○广宁石坊 

　　广宁城内亦有石牌坊一较宁远坊微小李成梁立 

　　渖故卷二 

　　●渖故卷三 

　　通州杨同桂伯馨辑 

　　女真小字碑 
　　猴头蘑 
　　堤塔 
　　哈什马 
　　商人衣冠 
　　参园 
　　盛京赋 
　　一省三京 
　　万柳堂 
　　希姓 
　　辽海卫 
　　耕犁 
　　鼎甲 
　　范文肃公 
　　短陌钱 
　　两大山 
　　通志 
　　十六边门 
　　篆宝 
　　辽太祖陵 
　　五部设汉员 
　　行宫 
　　营口炮台 
　　驿站 
　　铜杓铁镬 
　　鹿角尘角 
　　沈阳城隍庙碑 
　　高丽通商 
　　烽火台 
　　三宝 
　　辽阳海神传 
　　古石刻 
　　开原银佛 
　　五榆歌 
　　开矿 
　　汉人得谥 
　　纪辽事书籍 
　　古印 
　　建州 
　　老古洞 
　　海龙城 
　　锦县牧场 
　　永宁庵碑 
　　同名郡县 
　　乡试 
　　龙兴 
　　元宝 
　　明边 
　　铜炮 
　　承德令 

　　○女真小字碑 

　　海龙厅西百里山城子镇正南小城子山上有磨崖书一段方高周尺三尺八寸余宽三尺共字七行前五行行十三四字不一后二行距前五行尺许每行约四五字其笔势颇古劲然结字甚奇好古家莫能识也嗣读金石萃编内有金国书碑其中□□□等子皆与碑同知为金之国书按金史太祖命完颜希尹制大字于天辅三年颁 【钱大昕云□□□□系女直字金初所铸钱】 熙宗天眷元年又颁小字 【翁树培古泉汇考载有金都统郎君修干陵记每字以两三字合成有如琴谱又一碑字体稍异伏□日月升光等字近是】 据麟见亭河帅鸿雪因缘宴台访碑以□□□□□□□□□□□□为女真小字则此碑亦为小字无疑字既剥蚀搨手又劣有无讹脱尚当详考 
　　□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□□王　□□月 

　　○猴头蘑 

　　蘑菇菌之类其种甚多有榆蘑榛蘑黄蘑白蘑等名东边深山内又有猴头蘑毛茸茸然绝似猴头故名 

　　○堤塔 

　　由沈阳至兴京有山路数处如蜀中栈道然土人名曰堤塔 

　　○哈什马 

　　哈什马形似田鸡腹有油如粉条有子如鲜蟹黄取以作羹味极肥美然惟兴京一带有之满洲人用以祀祖取其洁也 

　　○商人衣冠 

　　道咸间凡商人遇庆吊事夏冠草笠冬冠高檐黑毡冠衣则冬夏皆着褐衫 【即雨衣】 盖以此为礼服也今则冠服炫华望之与士绅无异此亦觚不觚之一事也 

　　○参园 

　　通化县山内参园极多连畦布子灌溉如菜蔬夏则张芦席以障炎日八九年后则撷而市诸肆俗称秧参者是 

　　○盛京赋 

　　御制盛京赋计三千三百余言前有序后有鄂尔泰等十二人题跋并为之注大内所藏有四体书赋帖其真书为励宗万草书为梁诗正隶书为张若霭篆书为汪由敦册高二寸许笔细如发真宝物也 

　　○一省三京 

　　盛京一省有三京焉兴京 【初名赫图阿喇】 则天命以前所都东京 【在辽阳城东】 则则 【则：衍文】 天命六年四月所迁陪京则天命十年三月所迁也 

　　○万柳堂 

　　盛京亦有万柳堂在省城南三里许 

　　○希姓 

　　所见希姓有伞么唱邸仈智民要贤回绪信修老线侍 

　　○辽海卫 

　　昌图府廨前有一石上镌辽海卫三大宇盖明初置卫时昌图亦指挥治也其后则入于蒙古耳 

　　○耕犁 

　　桓宽盐铁论云辽东耕犁辕长四尺回转相妨今耕犁较他省特长殆自古已然 

　　○鼎甲 

　　说者谓盛京自开国以来未有中鼎甲者惟乾隆中辽阳王尔烈以传胪显不知文僖公麻勒吉固开国时满榜状元也 

　　○范文肃公 

　　开国文臣以范文肃公 【文程】 为首满汉名臣传阙而不载 

　　○短陌钱 

　　盛京行使短陌钱以一百六十四文为一贯不知始于何时邻省惟直隶永平府境亦然大抵明之末季兵饷支绌为此变通之计习而相安遂至今日耳按高江邨天禄识余谓京师以三十三文为一百此国初京师钱法今盛京行用之数则又半之矣 

　　○两大山 

　　东北名山除长白外以医巫闾及千山为最大千山在辽阳南周二十余里 【有祖越龙泉香岩中会大安五寺无量观玉皇阁万佛阁五佛顶罗汉洞石洞振衣冈濯缨泉钵孟松石屏松门双井西湖井歇凉台仙人台仙人奕碁石坪诸名胜】 闾山其山掩抱六重又名六山在广宁北长数百里 【有观音阁古佛龛吕公岩补天石桃花洞仙人影会仙亨道隐谷云巢松圣水盆蝌蚪碑风井诸名胜】 千山隐而秀闾山雄而奇 【金蔡珪诗幽州北镇高且雄倚天万仞蟠天东又云伹在林梢看鸟背不知身到碧云中】 

　　○通志 

　　各直省之有志书所以考献征文导扬风化也陪都重地涵濡教泽二百余年自康熙二十年间府尹董秉忠等创修志书三十二卷乾隆初又经府尹宋筠王河等续修为四十八卷规模粗具然疏陋不堪纯庙设局重为编次为卷百二十为目四十曰圣制 【一卷】 典谟 【八卷】 天章 【八卷】 京城 【一卷】 坛庙 【一卷】 宫殿 【一卷】 山陵 【一卷】 星土 【一卷】 沿革 【一卷】 形胜 【一卷】 山川 【四卷】 城池 【四卷】 疆域 【□卷】 关隘 【□卷驿站附】 津梁 【□卷】 田赋 【□卷】 户口 【□卷】 职官 【□卷】 廨署 【□卷】 学校 【□卷】 选举 【□卷】 兵防 【二卷】 名宦 【一卷】 历代人物 【□卷】 国朝宗室八旗 【□卷】 国朝人物 【□卷】 忠节 【□卷】 孝义 【一卷】 文学 【□卷】 隐逸 【一卷】 流寓 【一卷】 方伎 【一卷】 仙释 【一卷】 列女 【四卷】 祠祀 【三卷】 古迹 【五卷】 风俗 【一卷】 物产 【二卷】 历代艺文 【四卷】 国朝艺文 【四卷】 杂志 【二卷】 唯此本自修定后并未通行故坊肄仍行旧本板存书院漫漶颇多咸丰中雷藿郊督学刓补一次后遂无议其事者夫以蕞尔小邑咸有簿录之书丰镐旧邦乃竟无人续辑此非贤士大夫之责乎 

　　○十六边门 

　　柳条边自山海关以东之鸣水塘门起东北至吉林之发忒哈门止凡边门十四曰鸣水塘至山海关边城八十二里又百二十九里曰白石咀又七十里曰梨树沟又六十五里曰新台又一百四十里曰松岭子又一百里曰九关台又一百九十八里曰清河又八十里曰白土厂又一百六十二里曰彰武台又一百三十里曰法库 【两边之间有叶茂台门不在数内】 曰布尔图库曰赫尔苏曰伊通曰发忒哈此四门属吉林省境自法库门之东一百五十余里直趋东南曰威远堡 【两边之间有马千总台门不在数内现为昌图府至省通衢】 又二百十里曰英额 【英额北六十里有土口子不在数内为海龙至省通衢】 又二百里曰旺清又二百九十五里曰碱厂又一百七十里曰叆阳又二百三十里曰凤凰又一百五十里至海岸在盛京境共十六边门 

　　○篆宝 

　　每列圣列后加尊号则遣翰林二员来盛京篆宝嘉庆中武进张皋文先生曾膺是差言于当事者自京师等上上玉刻成遣使奉往其旧宝不得磨治并言翰林官乃皇帝侍从奉命篆宝系大典礼宜奏请驰驿不得由部给火牌当事甚以为然以格于例不果奏 

　　○辽太祖陵 

　　辽太祖陵在广宁城北闾山之麓金时即已平毁土人耕于此者往往得旧瓦以之为砚不减铜雀也 

　　○五部设汉员 

　　王麓台曾请于盛京五部增设汉员以备体制部议不果行 

　　○行宫 

　　陪都重地陵寝在焉禋祀巡狩翠华时临若循历代之制行宫别馆不知凡几今惟兴京广宁建有行宫二所且茅茨土阶仅避风雨大禹之卑宫室不得专美于前矣 

　　○营口炮台 

　　大辽河入海埠头初设于牛庄继乃迁于没沟营至今外省商贩仍名曰牛庄海口光绪八年建炮台于东岸当海船入口处台墙周二百六十余丈前面随河湾转作扇面形中间筑大炮台一座两傍平炮台二座以取迎头环击之势墙下有暗炮洞八处以备伺便平击之用军械库火药库即在台下后面中间营门二两傍营门二水洞二内筑兵房库房二百余间水塘两处台前有长壕一道围墙两傍又筑墙十余里翼蔽左右其大略也 

　　○驿站 

　　盛京驿站属于兵部东路三曰噶布花林沙儿浒穆奇以通兴京西路十二曰旧边巨流河白旗堡二道井小黑山广宁十三山小凌河高桥宁远东关凉水河以达山海关南路八曰十里河迎水寺浪子山甜水站连山关通远堡薛礼站凤凰城以达高丽北路三曰懿路高丽站开原以达吉林唯折奏暨大事用之州县文报另设铺司递送唯东边道所属并海龙厅均用马拨光绪十年又经改定凡铺司处所均令捕盗兵兼送 

　　○铜杓铁镬 

　　海龙人耕地得铜杓一铁镬一杓以铁为柄重七觔余镬形如三礼图所绘中可容米斗许按周礼饔人有羊镬豕镬皆烹饪器也 

　　○鹿角尘角 

　　古以四月为鹿角解十一月为麋角解自乾隆戊子纯庙改定时宪书以十一月为麈角解始辟沿讹之陋盖以木兰之鹿角吉林之麋角皆解于夏惟尘则解于冬故特正其舛以示后按麋之为物东人俗呼马鹿其角实与鹿同惟麋大于鹿两角间顶骨微宽用之于药则较鹿为逊东坡云鹿阳兽见阴而角解麋阴兽见阳而角解亦格物之未至者 

　　○沈阳城隍庙碑 

　　元至正十二年建立碑文半泐其阴面题名曰昭信校尉沈阳等路高丽军民总管府判官 【名阙】 奉政大夫同知沈阳等路高丽军民总管府事沈阳等路军民总管府提控□□耶律顺礼宣武将军总管高丽女直汉军都万户兼管沈阳等路安抚使高丽军民总管王□中顺大夫沈阳等路安抚使高丽军民总管洪□将仕郎沈阳等路军民总管府知事王道□怀远大将军沈阳等路安抚使高丽军民总管□□□□□从仕郎沈阳等路军民总管府经历张子中□□将军总管高丽女直汉军都万户府副万户路□□总管高丽女直汉军都万户府经历钵可台宣武将军总管高丽女直汉军都万户府都万户洪进 【义】 □□沈阳等路高丽军民总管府镇□□怀远大将军总管高丽女直汉军都万户府达鲁花赤□忠显校尉总管高丽女直汉军都万户府镇抚□ 

　　○高丽通商 

　　盛京与高丽仅隔一鸭绿江故疆禁极严彼此不得私越贸易互市只凤凰城一隅向于春秋二仲月开门始许来往其榷税之事则于中江设文武章京二员领之 【文章京由五部司员内派委武章京由将军属之防御等官派充一年为期即行更换】 俗呼曰中江台官自光绪十年定议准高丽与各外国一律通商遂弛海禁撤台官一切事宜胥归之东边道而互市于镇江城 【俗名九连城】 续文献通考云元世祖中统中于高丽鸭绿江西立互市其地与今不甚相远 

　　○烽火台 

　　物类相感志云辽东西北有太宗烽火台去台五里间有火穴彼谓为煻煨池夜望明如昼常如烧或有物去池三十步无巨细胁入池中莫能记数深浅焉 

　　○三宝 

　　天津王雪庵先生名柘于咸丰年间任辽阳吏目年仅四十而卒著作甚富今所传者只阅莒草堂诗四卷耳内有咏人参貂皮乌拉草诗三首人参曰瑶光星采散紫气蟠缥缈嗁声出土中千岁婴儿小背阳三桠排向阴五叶袅红实随圆匀黄须挺夭娇丛丛山岩幽森森椴树老裹粮事寻搜携镵费剔挑采同隐士芝护抵仙人枣先之热汤煮继以活火熇 【补注初我朝与明互市明以人参不能持久故抑其值我朝恐其腐败也每贱价售太祖乃教以制熟之法】 制成去瘢垢输入官局早 【补注每年放参票一千七百五十二张每票收参五分共收参八百七十六两内贡九十六两咸丰三年奉旨停止】 将军选绝品封题驰贡表上献蓬莱宫天子长寿考分颁诸候王赉锡师傅保是物补丹田功用称再造上党古所贵并论觉纤杪元参既体虚丹参况力少苦参性味偏沙参肤泽槁岂若辽东产 【补注宋许亢宗行程录云自咸州九十里至同州东望大山虏人云此新罗山其间出人参按同州为今开原东境据此则辽东产参殆已久矣】 一花飞五鸟 【原注钱起紫参歌序五葩莲萼状飞禽羽举俗名五鸟花】 高山羣参中辈行都压倒我朝昔开基王气孕灵草邻市过折价乃用彰天讨声罪朝鲜城受降琼华岛 【原注国朝初贸参高丽价十两一觔高丽人诡称明朝不售九折价给后捕获偷掘者知其诈起兵征服之】 蒙古诸部落相偕隶旗旐疆宇日恢廓明兵或肆扰彼众每云集我战辄电扫千斤定岁馈答礼宜修好 【原注崇德七年与明议和每岁输黄金万两白金百万我馈人参千斤貂皮千张岁为例】 故事二百年东人尚谙晓是真国家瑞非特天地宝中原鼎久定故都视丰镐野多黄须翁室有白头媪非关服食力食且迈商皓思我堂上亲云舍感怀抱扶衰需上药艰难入关道 【原注山海关禁参最严】 貂鼠曰鼠类阴且微惟貂出班行临鬓映飞蝉珥冠偕金珰萧条黑津山羣众嬉大荒日餐松柏实紫毛烂生光夜宿衔树枝自谓难我伤岂料见图者设伏机潜张遗矢下触机机发洞弩铓可怜剥肤惨非汝能周防贩入五都市短灶仍熏将续斥狗尾贱集等狐腋良百金购一裘价视荒山昂 【原注紫貂出黑津山出荒山者则色黄价远不逮也】 国初制未严僭服皆扬扬宜兴任待御作奏陈天阊老较汉官仪三品有定章遂同猞猁狲邦宪着为常翰詹及科道待漏寒莫当满朝怨葵尊谐语传渔洋我为貂鼠篇篇终意慨慷窃闻古大夫清节存羔羊寄语三貂人退食宜思量乌拉草曰三宝出关东谚语辽人传人参貂鼠皮此草参其间初疑小草微未必若是班庸知功在民乃实非等闲其生不择地山陆皆弥漫最佳为红根茎细色渥丹次为塔头缨千百茎相攒春茁采及秋曝向烈日干捶之复揉之入手蓬团团 【补注每至秋末冬初见人盘坐于地手持木棰而声冬冬者即售此者也】 牛革为乌拉草在其中蟠赤足着之去雪地随往还轻同蒲鞋踏坚抵木履穿暖逾吉莫靴软比兜罗绵 【补注近人有絮为褥者云胜吉贝】 阳春有脚来不虑行蹒跚我曾试之效称奇发长叹参以寿富人贫者不获餐貂以荣贵人贱者不敢寇惟此草一束贫贱得御寒较彼参与貂为用且更宽固宜以宝名珠玉莫能攀太祖有乌拉至今藏金銮 【补注每年六九月大内抖晾陈设曾经恭覩约一尺有余】 遗留示后王王业成艰难天之使是独神秀锺三韩上媲孔陵蓍下视九畹兰 

　　○辽阳海神传 

　　明林屋山人蔡羽着辽阳海神传叙述神异有类寓言然记遇合之岁月与夫传说之人似又非羌无故实者 

　　○古石刻 

　　盛京古石刻传于今者甚稀据寰宇访碑录辽有奉国寺石幢记开泰二年立 【在今义州】 有大广济寺塔记清宁三年立 【在今锦县】 金有奉国寺续装两洞贤圣题记张劭撰刘永锡书明昌三年正月立 【在今义州】 元有重修奉国寺碑卢懋撰王遂书大德七年九月立 【在今义州】 考钦定续通志辽金三碑俱不载元时石刻则自奉国一碑外尚有辽阳路香岩寺雪庵塔碑陈景元撰史弼书皇庆二年立 【在今辽阳】 奉国寺庄田记杜克中撰至正十五年立 【在今义州】 明有修补奉国寺圣像记住持某撰嘉靖十五年立重修奉国禅寺碑记梁廷登撰白应台书万历三十一年立重修倒座观音记孙世捷撰王悦祖书万历三十一年立 【俱在今义州】 幅巾?员数千里内谅不止此惜无能细访而着为一录者 

　　○开原银佛 

　　开原银佛寺内银佛一尊高尺余光绪初年为贼窃去先是咸丰年间贼窃佛一指即迷罔不能出寺遂被擒谓非有灵不能如是今全体被??篡其无灵也耶抑有数存虽佛亦无如何也僧人或曰飞去矣 

　　○五榆歌 

　　兵部署有铁冶亭尚书 【保】 所书五榆歌一幅诗字俱臻神诣其弟阆峰 【玉保】 侍郎来莅斯任为和歌亦悬于壁兄弟先后为陪京司马亦佳话也 

　　○开矿 

　　太祖己亥年 【明万历二十七年】 三月始开金银矿铁冶 【按是时太祖尚居赫图阿喇则此矿当在今兴京百里内】 

　　○汉人得谥 

　　盛京土著自开国以来半隶汉军易名之典不可胜纪汉人得谥者惟秦聚奎 【盖平人直隶大顺广道】 谥刚烈陈克让 【承德人江安督粮道】 谥忠节二人而已 

　　○纪辽事书籍 

　　纪载辽事者自古寥寥国朝有官撰之满洲源流考杨宾之柳边纪略林本裕之辽载高士奇之扈从东巡日录近人林寿图有启东录 

　　○古印 

　　农民垦田往往得古铜印以予所见者八方曰行六部尚书曰莫温河卫指挥使司印曰右阿速卫亲军都指挥使司百户印曰都统所印曰宣抚副使印曰行军万户之印曰正先行官印曰广丰仓记按六部尚书见于金史然其篆文八迭规模全与都统所同都统所始于辽则六部尚书亦辽印也莫温河卫即永乐间所设一百八十四卫之一印背镌释文并永乐二年六月礼部造共三行右阿速卫名见元史惟速作苏 【按辽史阿苏亦作阿速盖音字亦相通】 其文不可识殆即八思麻帝师所制之蒙古字也背镌字二行一行释文一行纪年月字漫漶不可识矣宣抚司始于赵宋行军万户则元印也惟正先行官之名不见于史广丰仓记方仅寸许背镌正隆二年然金史百官志所载诸仓并无此名或偶置即废未可知也以诸印观之诸史之漏略亦多矣哉 

　　○建州 

　　双槐岁抄载建州女直金之后也洪武初降附永乐中设奴儿干都司统建州等卫所二百有四世受官赏为不侵不叛之臣初建州海西兀者等卫夷人先居斡木河与七姓野人有雠投奔朝鲜复为所戕乃复归附朝廷处之辽阳迤东苏子河一带递年往来朝贡成化丙戌背义抢掠人畜数万天威震怒将元恶董山等二百五十余人俱留广宁监禁致死乃调大军抵巢征剿未有成功己亥九月贼首刺达等犹为边患巡抚都御史陈钺总兵欧信从馒头山鹻口等处攻之斩获贼首二百余级全军而还复分兵于辽阳迤东五堡北接抚顺城南连凤凰山林木稠密处按伏以守之己亥贼首伏当加纠三卫入寇命抚宁侯朱永总兵中官汪直监其军陈钺赞画往讨破其营五百余所焚庐舍二千余间获马及军械倍之永由是进封保国公然其后雠我大邦益肆猖獗女直自此叛矣 

　　○老古洞 

　　兴京东旧名老虎洞在悬崖下洞口如户可容二人内为石室壁石隐然有垆瓶状西通十余步东可里许复露天光有如悬镜前有河流乱石多具鸟兽禽鱼形 

　　○海龙城 

　　海龙之名于史志皆无考恭读纯庙御制诗集乃知为海兰之讹也按海兰霍吞诗序云海兰霍吞者汉言榆城也遵槎尔筏岭而西旁见旧城之基焉雉堞无存土迭尚有昔年征战之时各筑堡以自守遗老既尽无能道其事者以其生榆树焉则谓之榆城而已按诗集次序先经辉发故城即过海兰至花园入英峩门今辉发在海龙东花园在海龙西是海兰即海龙已 

　　○锦县牧场 

　　顺治五年以中前所后屯卫中后所地分给八旗为牧场康熙二年令锦县大凌河牧场东至右屯卫西至鸭子厂南至海北至黄山堡留为牧马地乾隆十三年裁减马羣于西界截出十里给官兵耕种后截齐东至杏山北濠沟西至鸭子厂南至七里河北至金厂堡为界 

　　○永宁庵碑 

　　铁岭城南三十里泛河堡永宁庵有古碑一系尼僧普会重修是庙者也文甚鄙俗不堪寓目其纪元处但云大金岁次乙丑据文内不料戊午三韩竟沈之语则此大金殆非完颜氏也完颜之世历戊午者二均无兵革惟国朝天命二年戊午克明抚顺等城文殆指此是崇德丙子未号大清以前国号原建大金也 

　　○同名郡县 

　　盛京府厅州县有与各省同名者承德京县与直隶府名同凤凰直隶厅与湖南厅名同宁远州与四川府名山西厅名湖南永州府下县名甘肃巩昌府下县名俱同广宁县与广东肇庆府下县名同奉化县与浙江宁波府下县名同怀仁县与山西大同府下县名同 

　　○乡试 

　　每乡科合满合夹号所中不下二三十人似可仿照贵州 【贵州小省每试额中三十人】 特建试院于奉天省统奉天吉林黑龙江三省满汉赴试人数酌定解额士习文风或当进而益上考金史凡府试策论进士上京海兰率宾呼尔哈 【均今吉林地】 扶余东北招讨司 【均今吉林黑龙江地】 等路则赴会宁府试咸平隆州博索东京盖州懿州则赴咸平府试词赋经义进士上京东京咸平府均试于辽阳府 【策论词赋经义金时分两科】 其试官词赋三员策论二员酌古准今是有司与都人士之责也 

　　○龙兴 

　　两般秋雨庵载南昌张曼胥 【储】 大学士张位之弟医卜堪舆风鉴之术靡不通晓万历间游辽东归语人云吾观王气在辽左又观人家葬地三十年后皆当大富贵闾巷儿童走卒往往多王侯将相天下其多事乎人以为狂既而果一一皆验乃知真龙之兴非偶然也 

　　○元宝 

　　银锭名元宝起于元至元三年每重五十两辍耕录云十四年者重四十九两十五年者重四十八两辽阳元宝乃至元二十三四然征辽东所得银子而铸者 

　　○明边 

　　柳边纪略云盛京西六十里有土墙基号曰老边疑前明失辽后边墙按明季曾于三叉河适中之地设立镇城辽河上游 【自广宁以东开原以西其南至三叉河】 全行置于边外自广宁至沈阳须由辽阳绕行则此老边盖尤在前也 

　　○铜炮 

　　光绪辛卯朝阳教匪为乱奉军赴援于义州边外得铜炮二长二尺余腹巨口敛上铸字曰嘉靖甲辰兵仗局造破虏一千三百三十五号其一款识同其号则一千七百六十三号也按明志明置兵仗军器二局分造火器凡数十种正德嘉靖间造最多又称嘉靖初御史邱养浩请多铸火器给沿边州县云云考破虏之名史志不载然已铸至数千可见当时火器之多然其后任用匪人辽事日坏坚甲利兵盖不足恃矣 

　　○承德令 

　　湖南衡永道施道生籍江左父以乙科令承德县县旱荒施请赈适岁国有大庆枋国者忌以偏灾劳圣虑陪都卿尹希其旨牍上三驳施愤极曰余为一邑主岂惜以一身救万民遂尽发仓谷上牍自劾卿尹怒飞章题参以侵蚀拟大辟庾死狱中道生流落辽渖转徙入都为酒家佣时灾黎之后咸思报施德方羣然访施后竟遇道生肆中为沐浴易衣俾更业读迄弗成有官御史者援之入方略馆充供事得官旋从军楚南荐升观察后遂为承德人以施之慈惠邑人之厚报循吏义民宜不朽于后乃不数十年泯无传焉甚可怪也事载近人小说 【名坐落志果】 说又载邑人为施建祠今亦无考 

　　渖故卷三 

　　●渖故卷四 

　　通州杨同桂伯馨辑 

　　堂子 
　　学校原附永平 
　　九门 
　　蒙古 
　　卫兵 
　　大佛寺 
　　辽河城 
　　黄龙府盖牟城 
　　摇车 
　　玄菟山 
　　白貂 
　　白豕 
　　老边 
　　奚车 
　　线电 
　　旅顺石刻 
　　香水梨 
　　神穴 
　　鳔胶 
　　吹城 
　　义州 
　　世袭王 
　　古今盐务 
　　高丽王 
　　察院行台 
　　跳神 
　　锁甲 
　　护腊 
　　韩州古镜 
　　漕运 
　　省城之西即古辽泽 
　　得魏晋遗书 
　　三王一公 
　　专祠 
　　虹螺山影 
　　圣像 
　　火炕 
　　契丹小儿读书 
　　中庸衍义 
　　颜鲁公祭侄稿石刻 
　　大凌河道旁磨崖字 
　　管公屯 
　　看花楼 
　　普济寺碑 
　　巡抚总兵 
　　明时额兵 
　　任宏嘉 
　　大内尊藏 
　　金王寂拙轩集 
　　北盟会编所载人物 
　　元遗山集所载人物 

　　○堂子 

　　省城大东边门内有庙焉为设竿祭天神之所名曰堂子即俗所呼邓大人庙也盖其中有上神亭祀明将邓子龙位邓与太祖有旧故附祀 

　　○学校原附永平 

　　顺治元年八月顺天督学御史曹学溶请将辽东等十五学改附永平府设教官三员分司教导择辽地经明行修之士充其任其拔贡廪给事宜仍与各州县同从之五年闰四月命陕西设辽阳教官一每科中举人二名岁贡二名改永平府寓学为辽学裁教官一每科中举人三名岁贡三名以吴三桂移镇陕西故也 

　　○九门 

　　省城两北门间俗呼为九门势亦似曾有门者然志不载 

　　○蒙古 

　　元至元十二年三月遣官往辽东佥拣蒙古达噜噶齐千户百户等官子弟出军按元史百官志辽东设官较各省尚略乃至特遣官员拣其子弟不可解也 

　　○卫兵 

　　明时沈阳隶山东布政使司而沈阳中屯卫兵则统于北京后军都督府 

　　○大佛寺 

　　在义州城内佛像三俱高三丈余殿约四丈数十里外即望见之洵奇观矣 

　　○辽河城 

　　扈从东巡日记云辽河一名勾骊河上有小城名开城本朝初定辽时所筑 

　　○黄龙府盖牟城 

　　以开原为黄龙府盖平为盖牟城沿误已数百年矣不知黄龙府即今吉林之隆安城 【其误盖由开原曾名扶余路】 盖牟则今承德县界也 【以一盖字沿误】 

　　○摇车 

　　吴振臣宁古塔纪略云生子满月下摇车如吾乡之摇篮小儿哭不已则摇之口念巴不力如吾乡之嗄喏喏也按摇车今只东三省有之小儿襁裹其中仰面而睡故枕骨皆平一望而知为三省人 

　　○玄菟山 

　　玄中记云玄菟北有山山有花人取纺绩为布按今之海龙围场地即玄菟故郡也惜无有仿而为之者 

　　○白貂 

　　今之银鼠即昔之白貂五代史耶律德光脱白貂以衣晋高祖是也 

　　○白豕 

　　辽东白豕语出朱浮与彭宠书 

　　○老边 

　　奉化县东北土阜蜿蜒由怀德县西南入界至小城子过龙王庙至老壕屯长数十里高丈余土人名之曰老边冈殆明初辽东都司之北鄙也 

　　○奚车 

　　杂志吴文肃奎使辽诗云奚车一牛驾 【按今昌图府即昔之奚境有奚王岭土人名曰蒙古儿陀罗海】 朝马两人骑北人长于骑自古已然两人同骑三尺童子皆能之余尝议以为练步兵万不如练骑兵千亦用其所长之意也 

　　○线电 

　　盛京电线之设自光绪十一年始初设南路通营口经锦县以达于山海关至津入京继设南路通旅顺东南路通凤凰城以达朝鲜再设北路以通吉林其线南北各二条东南一条每百里约线杆七百根其设局之处曰省城曰营口曰凤凰城曰旅顺曰山海关其报分四等头等曰公报督抚将帅之奏牍公文也二等曰局报局员互相询问之公务也三等四等皆商报也 

　　○旅顺石刻 

　　旅顺水师营中有石刻一长约今尺一尺二寸宽半之字三行其文曰勑持节宣劳靺鞨使鸿胪卿崔忻井两口永记验开元二年五月十八日共二十八字其字结体颇似柳城石刻考旧书渤海靺鞨传睿宗先天二年遣郎将崔欣往册拜祚荣为骁卫员外大将军渤海郡王云云与碑文只隔一年殆即是也惟史名欣碑作忻稍不同耳 

　　○香水梨 

　　新唐书渤海传九都之李乐游之梨乐游于今无地可考今奉省之佳者以辽阳香水梨为最他省所无也 【此梨按年进呈曝干为薄饼名梨干实妙品也】 

　　○神穴 

　　怀仁县东七十里乱山重迭中有穴焉土人名曰仙人洞殆即后汉书高丽传之所谓大穴名襚神者也口极狭入者须匍匐蛇行再进百余步乃能伛偻四壁皆石作龙凤狮象种种形状再进则临陡崖越而下如击鼓声盖中空也再进则有石七级每级皆如罗列花盆之状大小方圆曲邪其势不一每盆皆有水泓然其盆齐其深各三寸余盆沿又皆有卷云花样亦异矣哉再进则地愈宽其高处穴鳞次如千门万户然而两洞相距处皆有天然飞梯可通来往天地之生物真不可以理测矣再进则水前阻势如井如锅其深不见底从旁绕行乃可下再进十余步则泉声琅琅由此穴注彼穴也至此盖已三里余矣欲再进则气候顿异烛不复光凝目远望尚隐隐有房栊人亦不敢深入故莫得穷其境焉内有蝙蝠一大尺余 

　　○鳔胶 

　　陈继儒曰呵胶出虏中可以羽箭呵嘘随融故曰呵胶陆子履诗云此胶出自辽水鱼白羽补缀随呵嘘又嘉佑杂志契丹鸭子水牛鱼鳔制为鱼形赠遗妇人贴面花今辽东鳔胶并不甚着唯爱珲所出瓜鳔形制不一光洁可爱以上各说盖指此云 

　　○吹城 

　　省城每年春秋二仲月自朔日起至望日止军士持画角乘城而鸣 【土人名之曰催钱粮】 盖整军经武之遗意也 

　　○义州 

　　国初以义州赐察哈尔康熙十五年乃设官 

　　○世袭王 

　　天眷东顾肇造丕基一时命世之英罔非天潢之冑故今日河山带砺俱是懿亲虽非刘氏不王然皆立功所致也按会典除开国三诏以前凡世袭者俱不罔替而亲郡王中世袭罔替者凡八曰礼亲王 【太祖二子改号曰康后复号】 曰睿亲王 【太祖十四子追削后复封】 曰豫亲王 【太祖十五子改号信后复】 曰肃亲王 【太宗一子改号显后复】 曰庄亲王 【太宗五子初曰承泽后复】 曰郑亲王 【显祖子舒尔哈齐六子改号简后复】 曰克勤郡王 【太祖子礼亲王代善一子又封曰衍福后复】 曰顺承郡王 【代善子礼亲王萨哈璘三子】 皆顺治元年以前所封因而盛京均有邸第今礼邸在灰市睿邸在木行西边豫邸在木行东边肃邸在西华门西庄邸在龙王庙后郑邸在小南门里克勤郡邸在将军署后顺承郡邸在庄邸北大红袍 

　　○古今盐务 

　　据汉书辽东郡平郭下注有盐官是奉省之榷盐当自武帝后始 【元狩四年置盐铁官】 其征榷之制史文缺略莫得而详历晋至宋割隶与国辽金以下乃可考见辽志曰辽东新附地不榷酤而盐曲之禁亦弛冯延休韩绍勋相继商利欲与燕地平山例加绳约其民病之又曰五京及长春等州置盐铁转运想见当时自有定制惜乎史无明文然辽纪又称圣宗统和四年南京留守奏百姓岁输三司盐铁钱折绢不如直诏增之则彼时固有折绢之制也至金始造其详无闻世宗大定二年诏粱肃措置治边兵食肇州北京广宁盐场许民以米易盐二十年并辽东等路盐场为两盐司其时山东斤三百为袋袋二十有五为大套钞引公据三者俱备然后听鬻小套以石计辽东大套之石十皆套一钞石一引零盐积十石亦一钞而十引二十五年十月帝闻辽东食盐无引目者即以私治罪因罢盐使司二十九年后置以十三万为额承安三年后定盐课旧课岁入十三万一千五百七十二贯八百七十文增为三十七万六千九百七十贯二百五十六文此金时之大较也元太宋九年始立辽阳盐课命北京路征收所以大盐泺硬盐立随车随引载盐之法每一石价银七钱半带纳匠人米五升世宗至元四年立开原等路运司武宗至大元年增盐课而辽东仍旧顺帝至元十年罢辽阳滨海民煎熬野盐盖辽东一省在元时土人甚少故官制亦疏其盐法亦不甚留意也明代则海州卫场一大片岭关场一盖州卫场一梁房口场一复州卫场二金州卫场一广宁中屯卫场二右屯卫场一前屯卫场一宁远卫场二其引课之数史志不载据茅元仪武备志称原额盐十四万一千五百四十八引现额盐引一十一万一千四百二引二十斤该银三万九千七十六两五分其称原额者洪武之初现额者万历初年也又明史食货志载成祖时罢辽东盐场不设官军余煎办召商易票以给军凡大引小引之制如内地盖亦有有废置云至我朝康熙十八年召募商人吕进寅等领引行盐二十年因户部侍郎达都言盐价昂贵将及二倍民人难以资生乃停止奉天销引听民人自行贸易直至同治六年奏准试办每盐一石捐东钱一吊文以八成归公光绪三年加至二吊四百文十年又加至四吊八目文亦均以八成归公其设局抽厘之处曰营口 【为总局】 曰望海甸 【宁远西】 曰常家屯 【广宁东近田庄台】 曰马账房 【广宁南七十里】 曰天桥厂 【锦县东南】 曰三道沟 【盖平西六十里】 曰熊岳曰白旗口 【复州九十里】 曰高家心子 【金州西南一百八十里】 曰凉水湾 【岫岩西南一百八十里】 又分卡二曰安东县曰大孤山 

　　○高丽王 

　　近人东渖纪要云高丽昭休王 【橘】 宣文王子王后张氏生于渖盖自崇德丁丑高丽臣服我朝时宣文王 【??日矢?】 以质子入渖也外渖之王生于中国亦可谓佳话也 

　　○察院行台 

　　辽阳州铁岭县广宁县国初皆有察院行台今之将军衙门乃开国时吏部公署 

　　○跳神 

　　萨玛有男女土人深信之以为能治病也必延请乃至至则索香花牲醴之类 【无准价视家之有无】 满其欲乃请神腰着裙幅缀以铃手执大鼓 【即俗称太平鼓者】 声蓬蓬然目或瞠或闭身摇摇如欲倾口刺刺有词如剧如谣不辨其何语谓有神助不自知也神之姓非胡即黄一入病者居无论何疾皆目以祟遇神与祟鬬则有上刀山 【用铡刀数十积为山巫赤足履其上】 开天门 【用利刃自劈其额】 穿红鞋 【用耕犁铁铧烧尽赤而赤足着之】 之戏往往伤生又跳神处观者不禁故男女杂沓围若堵墙然官役至纷纷骇散萨玛虽正跳舞亦兔脱矣 

　　○锁甲 

　　西阳杂俎载辽东有锁甲高丽言前燕时自天而落 

　　○护腊 

　　事物原始辽东军人着靴名曰护腊今东三省之靰革?刺盖音相沿而讹也 

　　○韩州古镜 

　　道光初元吉林将军文诚公富俊在昌图八面城得出土古镜一周围篆书内清析 【析：斯】 外昭明光辉象天 【天：夫】 日月心忽扬而顾照虽塞而不泄长毋相忘见日之光三十一字背面楷书韩州刺史四字按今八面城即辽金时之韩州治见余盛京疆域考中 

　　○漕运 

　　金史武都传由海道漕辽东粟赈山东按此为元人海运之渐 

　　○省城之西即古辽泽 

　　崇德三年修治自沈阳至辽河大路高三丈 【一本作尺】 广十丈路旁浚濠以睿亲王饶余贝勒董其役唐书太宗征高丽至辽泽泥淖二百余里人马不可通长孙无忌等率万人斩樵筑道联车为梁者即此嗣康熙五十八年雍正六年复修治之然一经雨水犹不可行唐时征高丽即此一端亦可见其不易矣 

　　○得魏晋遗书 

　　孙盛着魏晋春秋桓温见而大怒谓盛子曰枋头诚为失利何至乃如尊君所说其子遽拜请删定诸子号泣请为百口计盛怒不许诸子自改定之盛乃书两本寄于慕容隽太元中孝武帝博求异闻始于辽东得之以相参校多有不同 

　　○三王一公 

　　开国时期之降将封王者四封公者一除定南王孔有德为山东人余皆籍盛京吴三桂锦县人其祖墓在中后所之抱河岭平南王尚可喜靖南王耿仲茂俱海城县人续顺公沈志祥岫岩州人 

　　○专祠 

　　省城贤王祠为怡贤亲王 【允祥】 也三公祠为文忠公 【文祥】 文勤公 【崇实】 清悫公 【都兴阿】 也僧王祠为科尔沁亲王 【僧格林沁】 也陈公祠为陈忠节公 【克让】 也昌图亦有僧王祠及海公祠 【海盛成都驻防举人前昌图通判】 庆　徐三公祠 【徐棠顺天人前梨树城照磨】 兴京有刘公祠 【刘景醇江苏举人前署兴京通判】 以上三祠皆同治初年死马贼之难者也锦县关帝庙前殿有周忠武公 【遇吉】 三代像 【母中坐夫妇侍坐子女立侍】 宁远州龙王庙有刘松岚方伯 【大观曾任知州】 小像铁岭银冈书院有郝冰涤中丞 【浴 【浴：涤】 为吴三桂所劾谪戌 【戌：戍】 铁岭后以讲学地施为书院】 栗主海城有尚王家祠 

　　○虹螺山影 

　　山距锦县数十里每夕阳时山影入县城外小凌河中其理殊不可解 

　　○圣像 

　　海城县南门外有庙一楹内塑孔子仲子二像夫子坐子路捧剑而侍盖未修文庙以前所立者 

　　○火炕 

　　燕书曰公孙凤隐昌黎九城寝于土床此土床即今之炕又旧唐书高丽传冬月皆作长炕下然熅火以取暖可见东省之炕自古已然事物原会云北方暖床曰炕而未详所始失之眉睫矣 

　　○契丹小儿读书 

　　夷坚丙志契丹小儿初读书先以俗语颠倒其文句而习之至有一字用两三字者顷奉使金国时接伴副使秘书少监王补每为予言以为笑如鸟宿池中树僧敲月下门两句其读时则曰月明里和尚门子打水底里树上老鸦坐大率如此补锦州人亦一契丹也 

　　○中庸衍义 

　　夏良胜江西南城人正德戊辰进士世宗时以议大礼下狱论杖谪戍辽东三万卫踰五年卒于戍所在戍着中庸衍义十七卷自性道教达德九经之属援据古今推广衍释意在格君之心 

　　○颜鲁公祭侄稿石刻 

　　此帖后有陈深陈绎曾文征明三跋据书画舫所记殆即停云馆本也唯帖后多嘉靖庚戌罗洪先一跋国朝邓秉恒一跋又均称聂双江家所藏墨迹则不但非停云亦非余清戏鸿也帖尾有翁覃溪先生附刻一行此所谓聂双江本也念庵跋则后于停云之刻九年矣亦足备考云云而亦未详此本所刻源流似为覃翁刻矣道光间复州渔人于海滨网得此石以塞豚栅士人某见有字迹移置于家遂渐摹榻尚不知其可宝也嗣士人家中落称贷于州少牧赵君石乃归赵夫以希世之珍既落辽海土人不能守而游宦得之甚可惜也 

　　○大凌河道旁磨崖字 

　　大凌河店西四里许路旁有石巍然面平处勒画如碑式道出其下惜高三丈余不能摸读且石为风雨泐损字形全失仅末行有路声闻三字尚遥遥可辨云 

　　○管公屯 

　　舆地之学必须有据如通志云海城西北五十五里管公屯乃幼安依公孙度时所止按史称幼安等游辽东度虚馆以候之既至庐于山谷时避乱者多居郡南而幼安独居郡北示无还意汉辽东故郡在今辽阳西北则通志所考似属非是 

　　○看花楼 

　　铁岭东门外有堵墙如杰阁俗传为李氏 【成梁】 看花楼高处有门形上嵌石额横尺许从倍之质素而文黝现天然梅花一枝 

　　○普济寺碑 

　　碑立于顺治四年内叙太祖高皇帝天命十年本京南关内建崇德八年多罗爱习喇额只革王机二汉郎 【盖即郑亲王积尔哈朗】 云云盖修建时碑也又一碑系领藏经时所立其后结衔有兵部理事官马汝鲸都察院启心郎蒋国柱吏部启心郎卢兴祖礼部启心郎阳河道副使陈弘业山海副使杨茂魁户部侍郎马鸣佩刑部侍郎马汝龙 【下刻男马云程】 工部侍郎卢登科 【下刻男卢显祖扬祖】 巡漕监察御史张仲元巡按监察御史蔡应桂居士马应元陈仲元江南傅扬赤书 

　　○巡抚总兵 

　　明陆容菽园杂记云各处巡抚衔名不同辽东曰赞理军务各处总兵印文亦不同辽东曰征虏前将军 

　　○明时额兵 

　　万历三十五年巡按御史萧□言往时辽兵十万称雄九边自万历十九年阅视科臣侯克先查汰缺伍定为经制兵仅八万饷亦如之今全辽大营堪战者少为今之计莫急于补先年之额兵且以原设之饷补原额之兵庶进战退守不借援而裕按是时辽兵日坏其后尚书李化龙又言边兵止七万余除老弱外其精壮不过二万有奇而散布于三大营两协七参将十二游击二十五守备之间单弱已甚缓急何济宜复其旧额召募勇敢屯据要害嗣按臣熊廷弼议募有马壮军万人以备开原皆未克行盖额兵无用徒縻饷??胥且一官食数十百兵之饷不必私为克扣已费不赀故权缓急当识时务仅云足额而不精练仍与无兵同也 

　　○任宏嘉 

　　任葵尊通政督学奉天革生童纳金之陋习仁庙知之戏示百官曰是蚩蚩者乃不识钱 

　　○大内尊藏 

　　敬典阁上层供奉十代圣容凡十箱行乐图四箱每春秋二分由陪京大臣恭晾太庙供奉册宝凡六十四分敬典阁中层尊藏玉牒黄档红档凡二百四十包宝十颗敬典阁下层尊藏玉牒黄档红档凡一百包崇谟阁尊藏实录一千五百十三包圣训三百八十包实录图一匣老档十四包又恭存列祖列宗所遗御用鞍辔弓箭腰刀鎗剑櫜键 

　　○金王寂拙轩集 

　　王寂字符老苏州玉田县人登天德二年进士历中都路转运使卒谥文肃金史不为立传以寂所著拙轩集考之父础亦进士历奉圣州市判海州析木令定州唐县令等官寂于大定十五年尝奉使白霫治狱 【殆即定州今义州边外】 其往还所著有柳城西闻蝉有感诗曰坡老放归舟系汴惊听骡铎鸣北岸文公岭外得京官照蝎壁间犹喜见我今薄宦天一角适以平反叨使传柳城西路忽闻蝉驻马久之增感叹临歧凄咽固有意似对乡人论牛面吾庐环水夏阴合聒耳长嘶吾每倦安东地冷无此物所以相逢眷还眷晚风晨露汝易足何苦叨叨声不断商胡迁客泪横臆落日穷途方寸乱朱门砧杵快新凉乞汝秋天从叫唤有宿锦州广济寺僧房卧屏一幅画一纶巾羽服隐几胡床命短童汲水浇花若有所待者相望一翁桶帽凉衫倚杖于溪桥之上意其眷恋风景而缓其行也乃赋二首诗云垂柳阴阴昼日长野人无事自清凉祇应冷笑黄尘里为米痴儿有底忙溪桥泉石想佳哉欲去迟迟首重回不道西庄闲处士胡床虚左待君来有题懿州宝岩寺壁雨竹诗云宁为强项侯不作折腰吏羞对桃李颜伤春泣红泪有自东营来广宁道出牵马岭西去路几半里松桧郁然桃李间发问之云利器梁侯之先茔也其榇尚附浅土遂命酒哭奠而去公初待我以国士虽晚意少疏而恩礼未易忘也诗云九仞终亏一篑功想知衔愤泣幽宫死生怒臂屈伸顷得失奕碁翻覆中只有松杉全晚节不随桃李嫁春风门生故吏知多少谁敢生刍奠此翁有觉华岛并引云予自少时即闻辽东觉华岛为人间佳绝处凡道经海上未尝不驻鞍极望久不能去第简书有期不得一到为恨大定乙未之秋仲月十有四日予自白霫审理冤狱归投宿龙宫下院谋诸老宿期一往焉老宿曰今秋风劲波浪淘涌虽柁工篙子往来其间亦不免缩颈汗背当俟隆冬冰合如履平地然后可以着鞭耳予竟不听明日登舟行未及半风涛掀簸舟人为之变色于是收帆弭檝维石于此渡予叹曰此而不济则命也乃割牲酾酒投诗以祷之遂复鼓枻以进已而风停浪静天水湛然极目万里恍然如坐大圆镜中指顾之间已登彼岸舟僧询大德者谓予曰正直动山鬼诗句起垫龙者信不诬矣予笑曰如二公者千古仰之犹太山北斗岂庸人末士所可拟哉是必怜其勤而报以诚也不然则刘昆所谓反风灭火蝗不入境者皆偶然耳虽然此一段奇亦不可不纪也诗云宫亭湖神感且通往来送客能分风广德王祠祷辄应重楼翠阜浮霜空我行拟上觉华岛香火遍走青莲宫中流未济成龃龉船头西向旗角东云奔雾涌白浪卷一叶掀舞洪涛中平生行止类如此凭仗愿有信与忠尝闻主海尊位置顾岂变化难为功指呼蛟蜃扫阴翳天水万里磨青铜解维转柁饱帆腹双桨不举追惊鸿兹游政要偿素愿勿使坐叹诗人穷投文再拜沥微恳为我寄语白龙翁又有赋高晦之李仲佐二诗叙其高叙云天德辛未家君守官白霫仆是岁登上第交游饮博皆一时豪俊于今二十六年矣适以审刑复来留数日故人高晦之以旧见访问当时所与游者往往鬼录高本富家今贫甚仆向最年少今老矣感叹久之为赋诗以自遣赠李叙云李仲佐辽东之豪士也初识于大元帅席上怪其议论英发坐客尽倾至于通练世务商较人物虽博学老儒或有所不及仆喜其为人临分以二诗赠行且将以为定交之劵也皆足补金史之缺而备辽东山川人物之掌故也 

　　○北盟会编所载人物 

　　侍从梁球广宁府人石琚榜下及第亮时为户部尚书葛王立复为户部尚书极有才张恭愈字师韩广宁府人状元孙用康榜第二人及第张汝霖字仲泽辽阳人太师浩之子亮时特赐及第寻复正奏名及第亮时在翰林院葛王立迁吏部尚书兄汝为字仲宣浩之长子石琚榜及第葛王立贬为庶人次年复官除户部侍郎张景仁字寿宁广宁人刘仲渊榜别试及第久在翰苑葛王立除翰林侍读学士杨伯雄咸平府人状元刘仲渊榜及第葛王立除翰林直学士 

　　○元遗山集所载人物 

　　王黄华碑庭筠三十二代祖烈汉末居辽东子孙散处东夷十七代孙文林仕高丽为西部将殁于王事又八世曰乐德居渤海以孝闻东丹王都辽阳乐德曾孙继远仕为翰林学士因家辽阳继远孙中作使咸饬避大林延 【案应作大延琳】 之难迁渔阳孙六宅使恩州刺史迁白霫生永寿居韩州辽天庆中迁盖州之熊岳县遂占籍焉胡公景崧碑同知辽东路转运使事本路税额以牛头征者数积百万石多有名无实无所从出而重为主典者之累公躬自阅实无有欺抑者凡椿配之数悉从蠲贷所在仓官坐伤耗而碍铨调者率以新官代之内翰冯公碑调辽滨主簿县有和籴粟之未给价者十万余斛散贮民居而以富户掌之有腐败者则责偿于民岁既久官吏囊橐为奸民殊以为苦公白于漕司即日还之一境称快顺安令赵公碑迁懿州顺安令过广宁爱其山水清美姑留寓焉赞皇夫人姓梁氏广宁人曾大父忭辽秘书监弟援某朝宰相世为闾山甲族耶律公思忠办才东丹八世孙考履明昌初尚书右丞两代三人均葬义州弘政县东南恒州刺史马君庆祥出于花门贵种迁辽东因家焉京兆推官康公碑辽制罢文资之注酒使副者纯用任子且增内廷供奉台儤直之目凡历监当久及课最者得他迁谓之出职康德璋世为辽阳人曾祖某澄州刺史祖斌天会中进士咸平路转运副使完颜怀德碑父习捏骠骑尉上将军义州节度副使葬宏政之宏山刘光谦字达卿渖州人泰和三年进士 

　　渖故卷四 
