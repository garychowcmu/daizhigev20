海东札记

刘序
郑序
目次
卷一
卷二
卷三
卷四
 　 
 

刘序

　　六合以外，圣人有所不知。不知之，则不敢言之也。东坡官登州，五日而将去，以不见海市为恨，祷于神而得见，乃作诗歌以纪之。故凡风土人情之变，山川草木之奇，属在海隅，非中土可例，不身亲其地而历有年所，其能了然于心胸、笔之于简册乎？

　　吾友朱君研北为台湾司马三年，秩满来京，出海东札记一编见示。夫台之隶我版图久矣。官斯土者，孰不真知之而能言之，顾待君援笔以记乎？盖四海内外，其丽于天与丽于地者有同、有不同。人生于其间，性情嗜好亦因之各别。每览夫方舆所载，千态万状，忽觉胸中奇奥之气勃然而生，未尝不叹宇内之风景，皆乾坤清气酝酿而成，即天地之大文也。欲得难状之景而录之成文，非才学识之兼全，岂能文天地之大文哉？君为吾楚名元。自为诸生时，吾即钦其学之博、才之长。年来宦游四方，又足增其识，故所著畬经堂诗集，早为骚坛所推重。而其作是编也，统之以八门，厘之为四卷，万类洪纤，覼缕备载，体物之工，不啻偃师化人之戏。至于御民有道，立政有方，则经济之老成，尤足为后之守土法。宁第斯文之必待君而成哉？

　　君与吾少圃兄为同年友。君甫自台归，吾兄即往宰凤邑。君其寄一编与吾兄读之，亦可奉为前事之师云。

　　乾隆癸巳仲冬月下浣八日，年姻愚弟刘亨地撰。  
　 
郑序

　　台湾孤悬海裔。入版图、置郡县，自我朝康熙始，阅今百余年。六榖时熟，犵姥如家人。官兹土者，怡怡于于，涉洪涛如履平地。盖太和翔洽，非一朝夕效也。若其土俗民风，载郡邑志者，亦屡经修辑，而览者犹有弗全、弗备之憾；何耶？程之以在官，縻之以常俸，迫之以岁月，不能事事考而物物辨也。

　　武陵朱研北司马，深思笃古，酿于平时。乃以佐守是邦，行部所经，得遍其境。至辄延览形胜，诹询名物，暇日记所见闻，厘为四卷，名之曰海东札记。岁癸巳，秩满来京师，手以示余。余受而卒业，因叹曰：昔人谓一茎草化万丈金身，不信然欤！

　　夫台湾蕞尔地，而外障生番，内屏中国，屹然为东南重镇；岂所谓地险者非邪？观研北是编，岛夷之延亘，风涛之险夷，不待按图，了然在目前。其地田亩、军营，下及乌兽、卉木，巨细悉具。其立言简而峭，其叙事约而尽，其体物核而精；即起郦生、柳子为之，奚以易此？至其习俗之骤难移易，利弊之所当因革，尤拳拳致意，寓以箴规，重以激劝，且有深望于来者；仁人用心，无往不厚如是。研北洽绩循茂，读是编者其亦可想见矣，毋徒作岭外代答诸书观也可。

　　乾隆癸巳长至后治学弟郑际唐撰。  

目次

　　余贰守海东，逾三岁，南北路遍焉。凡所听睹，拾纸杂然记之，日积以多，遂析为八类，钞存四卷。随笔件系，藉备遗忘，要无当于郡邑志体，故挂漏不免，览者谅之！乾隆壬辰岁冬十月朔日，武陵朱景英幼芝自识。

　　卷一

　　记方隅

　　记岩壑

　　卷二

　　记洋澳

　　记政纪

　　卷三

　　记气习

　　记土物

　　卷四

　　记丛璅

　　记社属  
　 
卷一

　　记方隅

　　以海中荒岛而置郡邑，实刱所未有。其以台湾名者，袭乎旧，第未知昉自何时。或曰地在东隅，形似弯弓；或曰山横海峤，望之若台，民居廛市，又在沙曲水汇之处；地之得名以此。明末莆田周婴东番记又称台员，未知何据。大抵闽音「湾」、「员」相近，故涉笔者亦因之混耳。愚谓岛夷僻在穷海，鳞介与伍，书契茫昧，龈腭咿嚘，安得有地形字义可以彷佛？意明嘉、万间，海寇奸民迭来窜踞，时因墟立市，即境呼名，差为近是。否则，音之不通，义于何取，臆度者毋乃词费耶？

　　文献通考流求国居海岛，在泉州之东有岛曰澎湖，水行五日而至。隋大业中，曾令羽骑尉朱宽入其国取布甲而归。时倭国使来朝，见之，以为夷耶久国人所用。旁有毗舍耶国，语言不通，袒裸盱雎，殆非人类。宋淳熙间，其酋豪■〈当，甘代田〉率数百辈猝至泉州水澳、围头等村，多所杀掠。喜铁器，掠取门环及剜甲取铁。临敌用镖，镖以绳十余丈为操纵，盖爱其铁不忍弃。论者疑其情状相似，以台湾即毘舍耶国，其足信欤？

　　又有据名山藏乾坤东港华严婆娑洋世界名为鸡笼之说，指为今台湾，恐亦影响谭耳。至海防考有隋开皇中遣虎贲陈棱略澎湖三十六岛，郡志据之，语尤可疑。考隋书陈棱流求之役在大业中，而本传亦无略澎湖三十六岛之词。独不解当日谈海防者，何所据而云云也？惟顾宛溪谓北港在澎湖东南，亦谓之台湾，或不诬欤！

　　元末设澎湖巡司。明洪武初，徙其居民置漳、泉间，废巡司。嘉靖中，林道干寇海边，俞都督大猷讨之，追至澎湖。道干遁入台湾。大猷留偏师驻澎。道干旋遁之占城。澎之偏师亦罢，设巡检守之；寻裁。万历间，内地人颜思齐为日本甲螺。甲螺者，彼国中头目也；引倭屯于台湾，郑芝龙附之。未几，弃去。荷兰诱土番取其地，筑城以居，又筑楼相望，今安平镇城及郡中红毛楼是也；甓如涂丹，故均谓之赤嵌云。

　　本朝顺治初，芝龙子成功自江南败归鹭门，荷兰甲螺何斌导成功取台湾，遂逐荷兰据之，僣置承天府，名东都，设天兴、万年二县，又即一鲲身立安平镇。成功死，子经改东都为东宁，二县为二州，又设南北路、澎湖安抚司各一。经死，子克塽嗣。康熙壬戌岁，姚总督启圣谋取台湾。明年六月，施提督琅统舟师攻澎湖，破之，克塽降。岁甲子，廷议设台湾府，领台湾、凤山、诸罗三县。雍正元年，增彰化县，又设淡水厅。五年，设澎湖厅。此台湾有郡所繇来也。

　　由厦门出大嶝门，或由辽罗放洋，历七更水程至澎湖。又自澎湖五更水程至台湾，通水程十有二更。更六十里，计海舶泛洋，共为里七百二十。入鹿耳门，易小舟棹内港二十里，经安平镇，又十里抵郡西郭上岸。盖台、厦东西遥对，其水程约略如此。

　　台湾府东抵罗汉门六十五里，是为中路；西抵澎湖三百八十里；南抵沙马矶头四百六十里，是为南路；北抵鸡笼六百三十四里，是为北路。东西广四百四十五里，南北袤一千九十四里。台湾县倚郭，东至罗汉门六十五里，西至鹿耳门三十里，南至二赞行溪、凤山县界二十里，北至新港、诸罗县界二十里；广九十五里，袤四十里。凤山县东至傀儡山五十里，西至打鼓港十里，南至沙马矶头三百七十里，北至二赞行溪、台湾县界七十里；广六十里，袤四百四十里，距郡九十里。诸罗县东至大龟佛山二十里，西至海三十里，南至新港、台湾县界八十里，北至虎尾溪、彰化县界五十里；广五十里，袤一百三十里，距郡一百里。彰化县东至南北投大山二十里，西至海二十里，南至虎尾溪、诸罗县界五十里，北至大甲溪四十里；广四十里，袤九十里，距郡二百里。淡水厅驻竹堑，东至南山十里，西至海七里，南至大甲溪一百十九里，北至大鸡笼城二百七十五里；广十七里，袤三百九十四里，距郡三百五十九里。澎湖厅东至东吉屿八十里，西至草屿八十里，南至南屿一百里，北至目屿八十里；距郡三百里，是又以水程计者。以上全郡疆域道里，就志乘所纪稍为更定如此。旧志则称台地二千八百四十五里。刘观察良璧风土记，又谓康熙五十五年经大臣勘定一千五百余里，而林学博谦光台湾纪略直称南路五百三十里，北路五千三百三十里，何计程悬绝乃尔！要之，郡邑疆索，不过山外沿海平地官司所辖者可纪；若其深山野族，与外罕通，外人亦不能深入其阻，溪峒广轮之数岂邮签里鼓所可计算耶？且郡境纪程甚长，视内地几几倍之，未审从前凭何步丈？大抵就土人所指，意为近远耳。

　　台湾绵亘千余里，号称沃野。顾平沙漠漠，弥望无际。每风起堀堁飞扬，如度龙堆鴈塞，几忘此境在东南海外也。高者为园，低者为田，洼者为潭，潴者为塭，附山者为庄为社，通海者为溪为港。问途者彳亍于歧路，寻津者■〈袲，非代多〉回于绝潢。字以俗撰而愈讹，语经重译而莫辨。斯故非仅盩厔、盱眙，阻于南北人之见已也。

　　记岩壑

　　志称台山自福州五虎门蜿蜓东至大洋中，二山曰关潼、白畎，是台湾诸山之龙起处也；隐伏波涛，穿海渡洋至台之鸡笼山，始结一脑，磅礴缭绕千余里，或山谷，或平地，诸山屹峙，不可纪极。又称台地祖山，自福州渡海，从此而来，而郡治又近南，故以木冈山为少祖；是皆狃于形家者言，牵附支离，可为典要乎？至称大海环绕郡境，为闽省外障，其山皆向内地；北路之后垄与兴化南日对、竹堑与福清海坛对、南嵌与闽安镇关潼对、上淡水与北茭对、鸡笼城与沙埕烽火门对；形势之论，差为近似。

　　东望半壁，沓冈复岭，蔽亏曦魄，竟莫能测其起讫。稽其名义，以地域野番，故统谓之内山云。终日云气幂■〈罒上历下〉，不见峰岫，则天色晴霁；若山骨尽露，青翠如澣，则立致霶■〈雨上沱下〉矣。

　　罗汉门在郡治东。自猴洞口入山，层峦迭嶂，环峙虎头山。过大湾崎、芦竹坑、齩狗坑，又东南经土楼山，壁如削成。稍前为迭浪崎。出茅草埔，度鴈门关。距关里许，有深堑可数百尺，攀崖度险，令人心悸。又自番子寮越乌山，高峰斗绝，险不可阶矣。缘路径纡而仄，入幽出坎，不一而足。恶草蒙茸，闷人头目，树惟桄榔披拂而已。入罗汉内门，平畴沃衍，穜稑被畦，麓无阔塍，麓无闲壤。凡历三重埔皆然。又东南由观音亭、更寮、头仑、番子路头越大崎岭，则为外门。其东为南子仙山、东方木山。隔溪为旗尾山，淡水出焉。南为银锭山，北为分水山。又自社尾庄、兰披岭可赴南路。由木冈社、卓猴山可赴北路。曩以地逼野番，且易丛奸匪，故边界有禁，而辇运以时。近则垦辟渐广，往来如织矣。

　　未至凤山十数里，遥望崇墉错堞，稍前，询知半屏山也。奇秀为海外仅见。列障出于天凿，名山者惟此为雅切耳。县南三十里有凤山，县之得名以此。又有凤弹、凤鼻诸山，状形殊可鄙笑。

　　打鼓山附近县治，委属海隅。山石嵌空，颇为好事者辇致亭榭间，然肤理色泽，罕有细润者，要不足供玩赏也。

　　冈山在凤山县治之北，状如覆舟，无洞壑幽阻之处，不解丑类何以屡集此生心。近时城守左军守备率兵驻此，久而勿弛，庶孤兔无从窜突欤？朱学博仕玠小流求志云，山巅牡蛎螺蚌遗壳甚伙；山去生熟番既远，且上无居人，是不可解。彰化胡雄白明府云，彰化诸高山在治内者亦然；岂台地诸山昔皆在海中耶？沈文开杂记云，台湾当混沌时，总属茫茫大海，中崎高山，因水归东南，渐现沙土，所以地薄而常动；理或然也。

　　小流求山，凤山西南海中屿也，周三十余里，内饶竹木，山下多礁石，巨舟不敢泊，樵采者棹小舟往焉。闻昔有垦土居者，今亦徙入以为禁地。朱学博据闽部■〈琉，足代王〉云，由兴化东门而出，更从黄石东行六十里而遥，为平海卫，正当大洋东南二面，了无障蔽，登城东望，日下黯黯一点为乌坵，倭夷所经行处也，天清时小流求亦隐隐见，云即指此山也；恐未必然。

　　玉山在诸罗万山之中，望之如大白积雪，非有玉可采也。

　　火山有数处。凤山志，港西里赤山之顶，不时山裂，涌泥如火，焰随之，有火无烟，取薪刍置其上则烟起。台湾风土志，南子仙山后有火出石畔，扑之亦灭，吹之辄起。又郡旧志，猫罗、猫雾二山之东，山上昼常有烟，夜常有光，在野番界内，人迹罕到。又玉案山后山之麓有小山，其下水石相错，石罅泉涌，火出水中，有焰无烟，焰发高三四尺，昼夜不绝，置草木其上则烟生焰然，皆化为尽，故亦名火泉。

　　蓬山而北，有白沙墩，横界中逵，巨溟漱其趾；陟巅瞰，临眇空阔，远浪击撞，青泻无际，真大观也。

　　八里坌亦山名。由竹堑过眩眩社、南大溪、北大溪至南嵌，凡九十五里不见人烟。路行海岸间，雪浪一拍，直沾衣袂。至此则为淡水港。港南有观音岩，极高峻。相传凌绝顶可瞰澎湖。港东有奇独圭仑山。山后有磺山，水潺潺巉石间，与石皆蓝色如淀。下为沸泉，其热如炙。厥土黄黑，质沉重有光芒，以指捻之，飒然有声，碎如粉，日曝极干，炼以油，可得硫磺。余以公事至八里坌，栖止港南，见隔港山顶，毒雾弥漫，气息触不可耐。从前设巡检都司防此，以地气恶，近皆移去。

　　沙马矶山，南路尽境也。鸡笼山，北路尽境也。皆在海中。相传吕宋往来船以沙马矶为指南，日本往来船以鸡笼为指南。沙马矶酷热，鸡笼奇冷，南北之殊如此。郡境，若南之傀儡、卑南觅、大龟纹、琅峤诸山，北之攸武乃、查内、蛤子难诸山，皆野番出没之区，本无正名，译番语彷佛得之，不堪掌录。

　　郡境通海之处，各有港澳。定例只许厦门、鹿耳门商船往来。此外台湾县有大港，凤山县有茄藤港、打鼓港、东港，诸罗县有蟁港、笨港、猴树港，彰化县有海丰港、三林港、鹿子港、水里港，淡水厅有蓬山港、中港、后垄港、竹堑港、南嵌港、八里坌港，凡十有七港，均为郡境小船出入贩运其中，各设官守之。笨港列肆颇盛，土人有南港北港之称，大船间有至者。鹿子港则烟火数千家，帆樯麇集，牙侩居奇，竟成通津矣。中港而上，皆可泊巨舟，八里坌港尤伙。大率笨港、海丰、三林三港为油糖所出；鹿子港以北，则贩米粟者私越其间，屡经查禁，近亦稍稍敛迹矣。 

　　南北溪流错杂，皆源发内山，势如建瓴；大雨后尤迅急不可厉揭，行旅苦之。郡城北十里许有洲子尾，地极洼坳，通途为之中断。蒋观察允焄前守郡时，筑堤数里，支板桥十余以酾水，人称便焉。嗣来分巡是郡，复增筑之。

　　凤山县东南三十里为淡水溪，源出山猪毛社后山。水初出为巴六溪，合力力溪、大泽溪、冷水坑，会流数十里入海。每夏秋水涨，诸溪骤汇，海不能泄，灏溔不可涯计。水落后，洲渚纵横，有褰裳涉者，有用竹筏济者。

　　虎尾溪在诸罗、彰化之交，源出水沙连内山，合诸溪之水至台子洼入海；水浊而迅，泥沙淤漩，车徒涉此，疾行稍缓，则有没腹埋轮者；有插竹以导行旅，循之可无他虞。

　　彰化县北十里有大肚溪。志称溪阔水险，发南投山，过北投、猫罗、柴坑诸社，北合水沙连九十九峰之流为草港入海；然水落时沙际尚可踵接也。

　　大甲溪阔可十里。溪涯山皆圆石，络土溪底，山骨礧硌，苔毛■〈马夭〉■〈蒀上〈万去一〉下〉，滑不容趾。迅湍冲激，声沓如霆。渡此者先佣社番数十，牵臂耸顶，乱流逆涉，良久始达北岸，心胆犹惕惕然。溪在彰化县北四十里，与淡水厅分界。又北二十里许，有大安溪，险如大甲，然较狭矣。

　　自竹堑至南嵌，谚云九十九溪，内多一溪十数弯折者。潮过小凤山，至南嵌社，南受查内山水，东受关渡门水，西入海。

　　关渡门从淡水港东入潮流，分为二支，西南至摆接社止，东北至峰紫屿止。番民往来，俱用蟒甲。蟒甲者，刳独木为舟也，大者可容十三、四人，小者三、四人，划双桨以济，蛮奴习焉。鸡笼内海所制最大。于独木之外，另用藤束板辅于木之两旁，可容二十五、六人。

　　郡东北十里有鲫鱼潭，广可十数里，平流清浅，碎萍圆藻，演漾水面；岸际渔村、蟹舍，错落其间。施罟者浮查容与，鲜鳞跃跃牣集，洵海外胜境也。所少者嘉树垂阴，且无亭榭可憩耳。

　　莲花潭在凤山学前，广约八、九里，烟浪皱褶有致；长堤修亘，水木湛然。往时属博士遍植荷花，露净香清，泮宫佳境。后为俗令判归民业，渔人践藉，荷气久不闻矣。

　　水涟潭在半线，方广二丈余，状如井，诸峰环焉。天将雨，则水涨发声如潮。又诸罗野番界内，入大武郡山，行十数日，至加网网社，有石湖，宽里许。天将雨，辄水涨丈余。或以为湖底有穴通海云。

　　水沙连四周大山，山外溪流包络。自山口入，为潭广可七、八里，屈曲如环，围二十余里。水深多鱼。中突一屿。野番绕屿以居，空其顶。岸草蔓延。沿岸架竹木浮水上，藉草承土以种稻，谓之浮田。隔岸欲诣社者，爇火示之，番棹蟒甲以渡。屿圆净开爽，青嶂白波，云水飞动，海外别一洞天；旧志云尔，询之津逮者良然。  
卷二

　　记洋澳

　　厦门达台湾七百余里中，巨溟界之，或曰「岐海」，一曰「横洋」。自大嶝乘西北风，针盘定巽向，放舟出洋后，混茫一气，四望青苍，天角下垂，银涛怒卷。若乃天无片云，微风不动，中流停楫，栖泊末由。既而颷举浪掀，高帆峭起，瞥尔千里，簸荡无垠，局促海舶中者，鲜不眩摇心目、震慑魂神者矣。船将届澎湖，经黑水沟，乃海水横流处，深无底，水多青红碧绿色，势若稍洼，故谓之沟，广约百里。舟利乘风疾行，迟则怒浪夹击，且水深不能下碇也。传有怪蛇长数丈，遍体花纹，尾梢向上，毒气熏蒸，腥秽袭人。此为渡海极险处。或顺风鼓柁，不泊澎湖，谓之透洋。然必视澎湖以定向。若舟不收澎，或飘越台之南北而东，则渺不知其所之。或未及泊澎，为东风所逆，不得不仍回厦门。倘已收澎湖，值风大浪涌，惟日泊澳以待而已。

　　澎湖在汪洋大海中，错落五十屿，巨细相间，坡垄相望，回环五十五澳。凡可泊船之处曰澳，澳即在屿中也。旧称三十六岛，指著名者言之耳。由西屿头外堑、内堑泊天后澳，乘小舟登岸达天后宫前，廛里环列，为澎湖正面。联络风柜尾、猪母落水、鸟嵌子、林投子、峙里诸屿，形势曲盘，甲于他澳。通判、副将驻焉。此外曰西屿、大苍屿、小苍屿、姑婆屿、小门头屿、白沙屿、圆目屿、大烈屿、小烈屿、险礁屿、吉贝屿、目屿、空壳屿、土地公屿、金山屿、鸟屿、丁字门屿、大猫屿、小猫屿、北白沙屿、中墩屿、南白沙屿、四角屿、碇齿屿、锄头屿、大山屿、北崎屿、奎壁屿、篮笨屿、阳屿、香炉屿、鸡笼屿、虎井屿、船篷屿、金鸡屿、狗沙屿、桶盘屿、头巾屿、花屿、草屿、墨屿、铁砧屿、马靴屿、布袋屿、八罩屿、东吉屿、西吉屿、味银屿、钟子屿、半坪屿、大屿。其西屿之小果叶、大果叶、竹篙湾、牛心湾及小赤嵌、八罩山、船篷、将军诸澳，皆有居民，有防汛；余悉无人居。天后宫澳，泊船最平稳。外堑、内堑、将军、八罩各澳，南北风皆可泊。西按子澳，北风可泊。山里、良文港各澳，南风可泊。双头挂、镇海港各澳，值飓风亦可入避。此外，东卫澳、西卫澳、暗澳、鼎圆子澳、红罗澳、湖东澳、湖西澳、奎壁澳、小果叶澳、林投子澳、烟墩澳、锁管澳、铜瓦澳、通梁澳、大赤嵌澳、小赤嵌澳、竹笼湾澳、辑马澳、大屿澳、花屿澳、只通小舟出入，供居民采捕而已。

　　鹿耳门，全郡之门户也，四周皆海。海底铁板沙线，排列如铸。南曰北线尾，北曰加老湾，又西南曰隙子港；两岸沙脚环抱，中通一径，状如鹿耳，故名鹿耳门。商舶率衔尾出入，不敢并棹。潮长，水深丈四、五尺；潮退，不及一丈，舟人必悬柁始能出入。港路纡回，舟触沙线立碎。于盘旋处，插竹剪布，南白北黑，名曰「荡缨」，一曰「招子」，使出入者知所趋避。或令人驾小舟导引，亦曰「招船」。沙岸设炮台，分兵防守。海防厅亦置一馆稽查，凡由内地东渡及自此西旋者，舍此末由取道。目为天险，谅哉。

　　自南来七峰，蜿蜒海中，累如珠贯，差排无近远殊，杂卉被皋，望之苍郁，所称七鲲身者是也。安平镇占一鲲身之壤，设副将治水师。旁有大港，通小舟往来南路者，盖安平镇与鹿耳门相表里，卫郡之要区也。往时荷兰人筑城其上，周二百七十七丈，崇三丈有奇，趾入地丈余，厚倍之，垣甃巨甓，色如染绀，雉堞皆鐍以铁。今协营军装、火药贮其中。城外平广约八、九里，水军与土人杂处，环岸列战舰焉。

　　出鹿耳门迤南，有石塔屿、石佛屿、凉伞屿、小流求山，至沙马矶头止焉。迤北有海翁线、马沙沟、青鲲身、青峰阙、南鲲身、北门屿、荷包屿，直至大小鸡笼山外，有跳石、旗竿、石狮、球屿、桶盘屿、烛台屿、香烛屿、罗汉石、鸡心屿。此上远莫能稽矣。诸屿皆附近海岸，尚无险仄，故郡境北港口外，号「镜面洋」。

　　俗呼厦门至澎湖为「大洋」，澎湖至鹿耳门为「小洋」。由大嶝出洋，海水深碧，或翠色如淀。红水沟稍赤，黑水沟如墨。更进为浅蓝色，近鹿耳门则渐白矣。又泛海不见飞鸟，则渐至大洋；近岛屿则先见白鸟飞翔。

　　裨海纪游云：『海吼俗呼海叫，如击花羫鼓，点点作撒豆声，乍远乍近，若断若连；临流听之，有成连鼓琴之致。大吼如万马奔腾，钲鼓响震，三峡崩流，万鼎共沸；惟钱塘八月怒潮，差可彷佛，触耳骇愕。余常濡足海岸，俯瞰溟渤，而静绿渊滈，曾无波灂，不知声之何从出。然远海云气已渐兴，而风雨不旋踵至矣。海上人习闻不怪，曰，是雨征也。若冬月吼，常不雨，多主风』。此则形容颇肖。余署近海壖，每夏秋间昼夜震耳，而更阑籁寂时，枕畔喧豗，尤难成寐。值雨夜，则如洞庭合沓，令人五色无主矣！

　　旧传由厦渡台，行舟者皆以北极星为准。黑夜无星可凭，则以指南车按定子午格巽向而行。倘或子午稍错，南犯吕宋、或暹罗、或交趾，北则飘荡莫知所之。此则入台者平险远近之海道也。至若台湾郡治之海道，自鹿耳门北至鸡笼十九更，自鹿耳门南至沙马矶头十一更。苟遇■〈风贝〉风，北则坠于南风炁，一去不可复返，南则入于万水朝东，皆极险。此又居台者之不可不知也。或言，黑水沟险冠诸海。顺流而东，则为弱水。昔有闽船飘至弱水之东，阅十二年始还中土。或又言，鸡笼山下实为弱水，名为万水朝东，势倾泻卷入地底，流而不返。然均不可考。又蓉洲杂记言：『台湾东北有暗洋，春夏为昼，秋冬为夜，盖一年一昼夜』。其说甚诞，不足信。

　　芝湄纪略云：『罗经针定子午放洋，各有方向。春夏由镇海圻放洋，正南风坐干亥向巽己，西南风坐干向巽。冬由辽罗放洋，正北风坐戌向辰，至夜半坐干戌向巽辰，东北风坐辛戌向乙辰。或由围头放洋，正北风坐干向巽，至夜半坐干亥向巽己，东北风坐干戌向巽辰。至天明，俱可望见澎湖西屿头。由澎湖至台湾，俱向巽方而行，薄暮可望见』。其说甚悉，要为长年三老所习者。

　　海舶长约十丈余，阔约二丈，深约二丈。舶首左右刻二大鱼眼，以像鱼形。舶腰立大桅高约十丈，围以丈计。购自外洋来者，曰「打马木」，亦曰「番木」。又舶首立头桅，丈尺杀焉。帆，编竹为之，长约八丈，阔四、五丈。尾柁长约二丈余，巨半之，以盐木制者为坚。柁前相距二丈余，设板屋，广约丈余，深如之，左右置四小龛为卧室，曰「麻离」。板屋后附小龛，高约三尺，横阔约五尺，置针盘其中，燃灯以烛。板屋前左置水柜，深广约八尺，以贮淡水。又前则为庖室。碇以铁力木为之。头碇重七、八百斤，以次递杀。巨舶四碇，次三，次二。铅筒以钝铅为之，形如秤锤，高约三、四寸，底平，中刳孔宽约四分，深如之，系以棕绳，约长六、七十丈。舟人用以试水，绳尽犹不至底，则不敢下碇。铅筒之末，涂以牛油，下绳沾起泥沙，辄能辨至某处。又载一杉板船，以便登岸。出入悉由舶侧，名水仙门。舶内出海一，即船主；柁工一；亚班一，用以缘桅攀帆，捷如猿猱，升顶了无怖畏，足资占望经理者；大缭一；头碇一；司杉板船一；香公一，司祀神者；总铺一，司火食者；水手二十余人。凡海舶以十二辰命名：舶首边板曰「鼠桥」，后两旁栏曰「牛栏」，柁绳曰「虎尾」，系碇绳木曰「兔耳」，舶底大木曰「龙骨」，两旁另钉杉木曰「水蛇」，帆系绳板曰「马脸」，舶首横覆板插两角曰「鸡冠」，抱碇绳木曰「狗牙」，拄桅脚杉木桅曰「桅猪」。

　　记政纪

　　蔡文勤公曰：『台湾鲜土著之民，耕凿流落，多闽、粤无赖子弟。土广而民杂，至难治也。为司牧者，不知所以教之，甚或不爱之而因以为利。夫杂而不教，则日至于侈靡荡逸而不自禁；不爱而利之，则下与上无相维系之情。为将校者，所属之兵平居不能训练，而又骄之。夫不能训练，则万一有事，不能以备御；骄之，则恣雎侵轶于百姓。夫聚数十万无父母、妻子之人，使之侈靡荡逸，无相维系之情，又视彼不能备御，而有恣雎侵轶之举，欲其帖然无事也难矣』！此论语语切中海外之弊，有事斯土者其三复之！

　　简满汉御史或给事中巡视台湾，自康熙六十年始。往时岁有更替，嗣停遣。近则三年一莅，半岁辄回。至则厘核案牍，查盘仓库，阅视军伍，周巡南北疆圉，据实入告；所以重海外也。其犹循古者遣重臣行部之遗欤？

　　雍正五年以前，台厦兵备道领之。六年，改分巡台湾道。近兼提督学政，又加兵备衔。凡厅县刑名，由府审转者，道复核审移司。钱谷册案，亦多经道稽核。举岁科试，甄录文武生童；其恩拔岁贡，亦由道考取汇卷册送本省学政。岁会台湾镇两阅水陆军务。又设厂督修台澎战船八十一号。责綦重矣。

　　台湾府视内地职事无别。惟全台兵饷贮府库，由府支放，与藩司等。又经理盐政。其盐场分设四处：洲南、洲北、濑北三场属台湾县；濑南一场属凤山县。四场盐埕共二千七百四十四格，晒丁计三百三十五名。每埕所出之盐，尽数盘收。每月照数给价，晒丁收领。计四场收入仓盐约九万、十万、十一万石不等。府治内设盐馆一所，听各厅县贩户、庄户赴馆缴课领单执赴场支盐，各处运卖。所卖盐银，除每月支发盐本及各场馆办事人役工食外，余悉存贮府库，按月册报。

　　台湾，海疆也，海防同知一官，实关紧要。盖鹿耳门为全郡门户，而南北各港口亦其统辖者。凡商船自厦来台者，有糖船、横洋船之分；由泉防厅给发印单，开载柁工、手水、姓名、年貌、并所载货物，于厦之大嶝门会同武泛照验人货相符，放船出口。其自台回厦，亦由台防厅查明柁水姓名、年貌、及货物数目，换给印单，于台之鹿耳门会同武汛点验出口。倘出入有私冒夹带者究之。其所给印单，台、厦两厅彼此汇移查销。如有一船未到，及久不销者，即移查焉。又司四县额运内地府厅县仓兵眷米粟，岁计九万四千四百八十八石有奇，逢闰加运粟四千九百六十九石有奇。台湾县附郭，粟贮郡城。其凤山县粟石，自茄藤港运至府澳。诸罗县粟石，自笨港运至府澳。彰化县粟石，自鹿子港运至府澳。凡有内地商船自厦门来进鹿耳门者，责成台防厅分为六等。糖船则以梁头在一丈六尺以上者为大，一丈四尺以上者为中，一丈二尺以上者为小。横洋船则以梁头在一丈四尺者为大，一丈二尺者为中，一丈者为小。大糖船初配粟三百二十石，后减配二百六十石。中糖船初配粟二百六十石，后减配二百二十石。小糖船初配粟二百四十石，后减配二百石。大横洋船初配粟二百石，后减配一百六十石。中横洋船初配粟一百六十石，后减配一百二十石。小横洋船初配粟一百二十石，后减配九十石。至其交卸处所，远近不同，则令各船拈阄，由县给以水脚银，载赴厦门，转输内地各府厅县仓交纳。其初来之船，领单足数后已运者，免运一次，谓之一差一免，事例均经咨部行之。郡境有澎子、杉板头、一封书、■〈舟古〉子各小船，领给台湾、凤山、诸罗三县船照，设有船总管理，均有行保，赴南北各港贩运。船总行保具结状填往某港，同县照送台防厅登号给与印单，以水程之远近，定限期之迟速，到港时汛官验戳入口，仍填所载货数盖戳出口，回至鹿耳门，将印单缴验进澳。各港汛官，每五日折报备查。有踰限者，严惩船总行保，仍行各汛挨查，以防透越。近年又兼南路理番，则以台湾县三社、凤山县八社归其管理，已另铸关防颁用矣。

　　乾隆三十三年，专设北路理番同知，驻彰化县城，管理淡水厅及诸罗、彰化二县番社一切民番交涉事件，毋许奸棍、豪强购典番土，牵手番妇，占居番社，及官吏派累、采买、需索、供应诸弊。仍责令不时清查番界，防御生番。其南路理番，则以海防同知兼之。

　　台湾、凤山、诸罗三县，设自有郡之初。雍正元年，割诸罗虎尾溪以北，设彰化县。又增设淡水同知，稽查北路，兼督捕务。九年，割彰化大甲溪以北，归其管理，驻竹堑，职事与县等。凡厅县刑名、钱榖、簿书、期会，与中土无异，惟田赋则殊。盖中土止有田，而台湾兼有园；中土俱纳米，而台湾止纳粟；中土有改折，而台湾止纳本色；中土之田，以六尺为一弓，二百四十弓为一亩，台湾之田，以长竹一丈二尺五寸为一戈，东西南北各二十五戈为一甲，计一甲约中土十一亩三分一厘有奇；中土上则一亩田各县输法不一，约征折色自五、六分至一钱一、二分而止，是台湾一甲之田，在中土不过征至一两三钱零；今一甲田，上则征粟八石八斗，中则七石四斗，下则五石五斗；一甲园，上则征粟五石，中则四石，下则二石四斗；其轻重悬殊如此。盖自红夷至台，就中土遗民，令之耕田输租，名曰王田，非民自世其业，按亩输税也。及伪郑时，王田改为官田，耕田者为官佃，输租仍其旧。其支党及文武伪官与士庶之有力者，招佃耕垦，自收其租，而纳课于官，名曰私田。其营兵就所驻之地，自耕自给，名曰营田。迨归命后，官、私田园悉为民业，酌减旧额，按则匀征，以有此数也。雍正九年，户部议准刘总督世明具题，台属报垦田园，自雍正七年报垦，及自首升科以后续垦者，照同安则例征粮，俱以雍正七年为始，化甲为亩，分别上中下，如上田民米例，每亩征银八分五厘三毫四丝，米六合九抄五撮，中田盐米例，每亩征银六分五厘八毫八丝四忽，米三合八抄七撮，下田官米例，每亩征银五分七厘五毫五丝，不征秋米；上园照中田例，中园照下田例，下园照盐米不征盐折例，每亩征银五分六厘一毫八丝，至改则田园仍依台例统照三钱六分折粟一石核算征输着为例。查淡水厅新旧额征粟一万一千七百八十一石零，台湾新旧额征粟五万一千七十九石零，凤山县新旧额征粟四万六千三百五十二石零，诸罗县新旧额征粟四万八千三百七十八石零，彰化县新旧额粟三万二千三百五十石零；全台各厅县每年新旧额通征粟一十八万九千九百四十三石零。每年应支销全境兵粟及拨运内地兵眷粟通十七万一千九百一十石零，逢闰加支粟一万一千三百八十二石零。计常年现征之粟，较常年支销之数，实余粟一万八千三十三石零，闰年余粟六千六百五十一石零。论者谓一郡之中，新旧异额，轻重悬殊，输既未免偏枯，且核现征额粟，除支销之外，实有赢余；议于余粟一万八千三十三石零数内，每年止征粟六千石，为三年一闰、五年再闰加支之粟，其余一万二千石零，请于雍正七年以前旧征额内摊匀核减，以纾民力。然卒不果行。又各厅县杂税，多沿旧名，故征饷水陆异科，与中土逈别；然存留经费之项资焉，未可议减也。

　　各港汛员，如大港则经历司之，南路茄藤港则凤山县上淡水巡检司之，打鼓港则凤山县典史司之，北路蚊港则诸罗县佳里兴巡检司之，笨港、猴树港则诸罗县笨港县丞司之，三林港、海丰港则彰化县南投县丞司之，鹿子港则彰化县鹿子港巡检司之，水里港则彰化县猫雾捒巡检司之，篷山港、后垄港、中港、竹堑港、南嵌港则淡水同知司之，八里坌港则淡水厅新庄巡检司之。

　　府县设教授、教谕、训导各一。台湾府学岁进文武童生各二十名，科进文童生二十名。又岁科额进四县粤籍文童生各八名附府学。县学岁进文武童生各十二名。科进文童生十二名。台湾、凤山、诸罗三县学同。惟彰化县学岁进文武童生各八名，科进文童生八名。廪增生，府学各二十名，四县学各十名。岁贡则分府县学，一年一贡，二年一贡为差。届乡试，渡海赴省闱，另编台字号取中二名。郡中有海东书院，道主之；崇文书院，府主之；近移设南郊，曰南湖书院。

　　澎湖为台湾郛郭，承平既久，生聚日繁，俗亦少驯矣。雍正五年，设通判洽之，稽澳慝、诘奸船、平讼争、支军糈。有命盗案，仍归台湾县审拟。设文石书院，生童肄业其中，岁科试于厅，渡海应道试，附台湾县，屡有游庠者。近淡水厅亦依此例，附彰化县进学。

　　台湾镇总兵官驻郡城，挂印埒提督，水陆兼辖，重镇也。领中、左、右营游击各一，守备各一，千总六，把总十二，额兵二千七百七十名。复领城守营参将一，左右军守备各一；左军驻凤山县冈山汛，右军驻诸罗县下加冬汛；千总二，把总四，额兵一千名。南路参将驻凤山县城，领守备一，驻埤头，千总二，把总四，额兵一千名。复领下淡水都司一，驻山猪毛；千总一，把总二，额兵五百名。北路副将驻彰化县城，领中军都司一，左右营守备各一；左营驻诸罗县城，右营驻竹堑城；千总六，把总十二，额兵二千四百名。复领下淡水都司一，驻猛甲，千总一，把总二，额兵五百名；设波字号战船二只。台湾协水师副将驻安平镇，领中、左、右营游击各一，守备各一，千总六，把总十二，额兵二千五百名。中营设平字号、波字号战船十五只，左营设定字号、波字号战船十六只，右营设澄字号战船十五只。澎湖协水师副将驻澎湖，领左、右营游击各一，守备各一，千总四，把总八，额兵二千名。左营设绥字号战船十八只，右营设宁字号战船十五只。统计台澎水陆兵一万二千六百七十名，水师战船八十一只。其间分布塘汛，联络巡徼，炮台、烽墩，列戌相望，官有秩限，兵以更番，练习勿弛，防卫加谨，盖海外营务，至今日倍周密矣。论者以诸罗县境地广阔，溪岭深险，居户流民，错处其中，仅一守备驻城，存兵无几，所辖要害之地，防守亦置兵寥寥，殊不足以资捍御。议将镇标左营游击移驻诸罗县城，守备移驻下加冬。又以县境斗六门地方，北接虎尾溪，东通内山，实为要隘，应将旧驻县城之北协左营守备移驻，其旧驻下加冬之城守右军守备撤回郡城。又以县境礁吧哖地方，山深林密，径路错杂，易于藏匪，应将上淡水都司移驻，与斗六门守备均归北协管辖。其淡水各处，俱关紧要，须置大员弹压。都司既移驻礁吧哖，应将安平协左营游击移驻猛甲。又以彰化县境鹿子港澳口广阔，人居稠密，旧设把总一员，防范难周，应将安平协左营守备移驻。盖亦相时筹地之议也。虽不能遽行，存此以备采择。

　　陈少林曰：『台湾环海依山，欲内安必先守山，欲外宁必先守水。守山之法劳而易，守水之法逸而难。盖陆地之防，惟在严斥堠，慎盘诘，实心卫民，勿以扰民，得其人以任之而已。水地之防，必资于船，多设船则有篷桅缆碇修葺之工费，岁需不赀，是在主计者之持策也。盖台湾善后之计，莫急于增兵，增兵自不得不增饷。若仅驻镇于郡，驻协于安平，南北路兵单汛薄，恐未雨之忧，不在鹿耳门，而在海港山社之门矣』。少林名梦林，漳浦诸生，蔡文勤公称其曾修诸罗县志，凡所忧虞规度，先事而中，录此以见一斑。  
　 
卷三

　　记气习

　　具四方之风谓之飓，字从具。今群然作■〈风贝〉，讹从贝，呼亦贝音，且转为暴音矣。字书无台字，亦土人臆撰者，呼为台音，风大而烈，尤甚者为台。■〈风贝〉倏发倏止，台常连日夜。正、二、三、四月发者为，五、六、七、八发者为台。九月则北风初烈，或至连月为九降。渡海以四、八、十月为稳，以四月少台，八月秋中，十月小春，天气多晴暖故也。六月多台，九月九降，其最忌者。■〈风贝〉将至，则天边断虹，先见一片如帆者，曰「破帆」；稍及半天，如鲎尾者，曰「屈鲎」，此其验也。台无定期，必与大雨同至，至必拔木坏垣，飘瓦裂石，久而愈劲。舟虽停泊，常至粉碎，海上人甚畏之。惟得雷声即止。谚云：「六月一雷止三台，七月一雷九止台』。占台者，每视风信反常为戒。如夏月应南而反北，秋冬春应北而反南，旋必成台。若七月北风亦主台。及其既作，必四面传遍。如北风必转东而南、而西。南风亦然。或一、二日，或七、八日，不传遍不止也。■〈风贝〉骤而祸轻，台缓而祸久且烈。昔人谓天地之气交逆，地气鼓而海沸，天风烈而雨飘，故沉舟倾樯。又谓春风畏始，冬风虑终；非习海上气候者乌能知之？

　　暴信或先期即至，或逾期始作，总不出七日之内，其期舟人悉习之。相传正月九日玉皇暴有风，则终岁各暴皆验；否则至期或有风、或无风，靡所准也。又十二月廿四日送神暴，自是日至二十九日，凡有南风，则应来年有■〈风贝〉；如二十四日应、四月二十五日应、五月二十九日应，九月俱不爽。

　　厦门之风，早西晚东，惟台湾之风，早东晚西。每午后，海上如烟雾蒙蒙，名曰「发海西」，四时皆然。说者谓船出鹿耳门，必得东风，方可扬帆；澎湖来船，必俟西风，裁可进港。设早西晚东，则去船过日中始能放洋，来船昏暮不能进口。岂非风信之奇？于此想越中樵风之说，不尽诬也。

　　自九月至明年四月不雨，殆累岁皆然。五月以后，大雨时行，甚有连绵匝月不歇者。砌苔础菌，绿意延缘，墙壁几榻，津润欲滴，插架连箱，靡不霉浥，殊闷闷也。于日落时，见西方云色黯然、一片如墨、全无罅窦、不见云脚者，主来日雨。郁沧浪云：『云脚者，如画家绘水口石，其下横染一笔为水石之界者是也。无脚之云，如画远山，但见山头，不见所止』。可谓善状丰隆者。黄玉圃侍御云：『诸山烟霭苍茫，若山光透露，便为风雨之征』。又饥鸢高唳，海雀惊飞，踰日必风。春晚观西，冬晚观东，有黑云起，主雨。谚云：「冬山头，春海口」。

　　常年气候皆燠，雨后辄微凉薄肌，所谓四时皆夏，一雨成秋也。入冬绝无霜雪，故工人度腊，少挟纩者。游客三月辄着轻纱，至十月不更。每朔风骤凛，忽易薄裘，曦光一射，仍被縠衫。一日之间，暄凉数变。故燕集顷，袷毳兼携，以备不时脱换。砌虫夜响，竟岁皆然。春初已绽夏萼，胆缾折供，若榴与山茶掩暎，不足怪也。更有狂颷怒号，转觉灼体，风过后，木叶焦萎如爇，俗谓之「麒麟■〈风贝〉」，云风中有火，殊可诧异！

　　旧传野不苦旱，以土沙含润，又露气重也。予尝秋郊早行，辨明时草露已晞，志所谓「入夜霏霏如霰，茅檐日高，尚溜余滴」者无有也。或曰，近年人烟渐稠，故露气减于昔去。

　　黄玉圃侍御曰：『广东志云，岭南阴少阳多，故四时之气，辟多于阖。一岁间温暑过半，元府常开，毛腠不掩，每因汗溢，即致外邪；盖汗为病之媒，风为汗之本，二者一中，寒疟相乘，其疾往往为风淫』。又云：『盛夏士庶出入，率以青布里头，盖以其候南风为厉，一侵阳明，则病不可起』。此地正相同。余见寓台者，小有感冒，投表剂则内府虚馁，而俗师骤施温补之药，变症又不可思议矣。大抵来此者，坚强变为柔脆，十常八九矣。

　　台湾本岛夷境，祗今林林总总，皆漳、泉、潮、惠之人，占居于此。凡岁时婚丧诸议节，率沿其土风，要不得目为台湾习俗也。顾海外杂然，虽疆索视内治，而流而不返之势，已成积重，有心挽救者非洞见其受病所自，乌能相腠理而针砭之哉？

　　好轻生，旧习故未殄也。每睚眦微隙，辄散槟榔，一呼哄集，当衢列械，横击不可向迩。陈肆者收所售物，如恐不及，盖稍需则乘机攫夺尽矣。七月中元，絫台延僧道施食其上，至于更阑，拥观者争所施食，名曰「抢孤」，有乱殴至死者。又开场演剧，小伶流睐所及，名曰「目箭」，人必争之，挥拳毙命，亦所时有。此皆习之最恶者，当厉禁之。

　　海外百货丛集，然直倍中土。俗尚华侈，虽佣贩辈徒跣载道，顾非纱帛不裤。妇女出不乘舆，袨服茜裙，拥伞踅通逵中，略无顾忌。匠作冶金范银，钗笄钏珥之属，制极工巧。凡鬻冠服履袜者，各成街市，哄然五都，奢可知已。

　　无男女老少，群然好博。有压宝、压字、漫抓摊、簸钱诸戏。洋钱，大者一博动以千计。洋钱，银钱也，来自咬■〈口留〉吧、吕宋诸国。台地交易赀费皆用之。大者，一枚重七钱二分。有二当一者，曰「中钱」；有四当一者，曰「茇仔」，且有八当一、十六当一者。台人均谓之「番钱」，亦称「番饼」。

　　土人啖槟榔，有日费百余钱者，男女皆然，行卧不离口；啖之既久，唇齿皆黑，虽贫家日食不继，惟此不可缺也。解纷者彼此送槟榔辄和好，款客者亦以此为敬。

　　俗喜迎神赛会。如天后诞辰、中元普度，辄醵金境内，备极铺排，导从列仗，华侈异常。又出金佣人家垂髫女子，装扮故事，舁游于市，谓之「抬阁」，靡靡甚矣。每举尚王醮设坛，造舟送迎，俨恪糜费，尤属不赀。

　　神祠，里巷靡日不演戏，鼓乐喧阗，相续于道。演唱多土班小部，发声诘屈不可解，谱以丝竹。别有宫商，名曰「下南腔」。又有潮班，音调排场，亦自殊异。郡中乐部，殆不下数十云。

　　鸦片产外洋咬■〈口留〉吧、吕宋诸国，为渡海禁物。台地无赖人多和烟吸之，谓可助精神，彻宵不寐。凡吸，必邀集多人，更番作食，铺席于地，众偃坐席上，中燃一灯以吸，百余口至数百口为率。烟筒以竹为管，大约八、九分，中实棕丝头发，两头用银镶首，侧开一孔，如小指大，以黄泥掏成壶卢样，空其中以火煅之，嵌入首间，小孔上置鸦片烟于壶卢首，烟止少许，吸之一口立尽，格格有声。饮食顿令倍进。日须肥甘，不尔肠胃不安。初服数月，犹可中止；迨服久偶辍，则困惫欲死，卒至破家丧身。凡吸者面黑肩耸，两眼泪流，肠脱不收而死。

　　凡游台者，荡子癖狭斜之游，败类耽摴蒱之戏，贪毒烟以自朘其膏，比匪人而甘罄其橐，以致生归无日，赍恨埋沙。纵令绵息仅存，含羞托钵，习之不臧，辙胡勿鉴，至于斯极，悔何及哉！

　　台湾更有一种无赖之人，出则持挺，行必布刀。或薮巨庄，或潜深谷，招呼朋类，謆诱蚩愚。始而伏党群偷，继而拦途横夺，盖梗化之尤者。初方目为罗汉脚，而治之不早，将有鸱张之势。如朱一贵以一饲鸭奴跳梁，黄教以一盗牛贼作逆，虽先后克日就戮，而官军受其戕害，村庄遭其荼毒，已不可胜言矣。吾愿司土者尚时时留心斯辈也可。

　　记土物

　　有物非此土所产、来自中土他海者，有名系此土、实非产自此土者，有此土与中土他海同产而早晚稀稠有别、与夫形状小异者，有实为此土独产者，或略或详，就见闻所及记之。

　　稻之属：若粳稻，有早占、埔占、尖粟、三杯、圆粒各种；秫稻有赤壳、虎皮、鸭母、鹅卵各种。早占种于二、三月，成于六、七月，田中种之。埔占种于三、四月，成于八、九月，园中种之。圆粒无多。三杯壳薄而米白，但不耐久贮。尖粟壳厚而米麤，收仓十年不腐，故各属正供，惟收此种。鹅卵秫性极黏，诸秫中最佳者。又凤山、淡水、东西港早冬种于十月，收于三、四月，名曰双冬，又为他邑之所无也。台地土壤肥沃，田不资粪，种植后听之自生，不事耘耔，坐享收成，倍于中土。近岁籴价不贱，居民炊釜颇艰，则以逐利者祗贪越贩，故盖藏解焉。

　　南路地热不宜麦，北路种者甚多；三月可收，不待麦秋也。凡小麦开花，北地以昼，南方以夜。台麦如北地，故其性最良。又一种状如■〈禾上米下〉，实如石榴子，一叶一穟，穟数百粒，土人谓之番麦。

　　黄豆、黑豆、赤豆、绿豆、黄梁、胡麻之属，北路广种之；种同中土，而收获较早。

　　蔬蓏与内地无别。黄瓜、茄、苋之属，春初即入盘餐。又荷兰豆如豌豆，角粒脆嫩，色绿味香。裙带豆荚绿子黑，红公豆荚紫子红，御豆大如指顶，味尤滑嫩，皆食单佳品也。

　　笋味酸苦，不堪入庖。予在八里坌港，见有笋生竹节间，剥而瀹食，味甚脆美。

　　傀儡山产芋魁，有数十觔大者，野番以此为粮。余在鹿子港，见芋大如巨筐，重三、四十斤，云亦产自内山。

　　番藷有红、白二种，产同中土。台人亦资以供常餐。海外土浮而沃，树艺较内地倍肥泽焉。余署阶际，偶植一枚，旋坼土牵蔓，未数月，干如蒲桃，支架引之，高丈许，叶覆数笏地，盖仅见者。

　　王渔洋香祖笔记云：『凤山县有姜名三保姜，相传明初三保太监所植，可疗百病』；凤境今无有也。台地植姜，春种夏熟，味最脆嫩。

　　梅花间有。山茶花红、白各种多重台者。桂花四季皆开，然香少逊矣。兰花、水仙花，来自海舶。桃花处处有之，入腊盛开，至灯期则花事阑珊。绛绯碧桃，吐萼稍迟。若牡丹、芍药，乃绝无者。

　　扶桑花一名佛桑，叶如桑叶，花如蜀葵，色深红如火，曦光所烛，疑若焰生。台地有二种：千叶者红、黄二色，单瓣只有红者；自夏至冬，一树开数百花，望之如烧空焉。

　　刺桐，树高大而枝叶蔚茂，其花附干而生，侧敷如掌，色极鲜红。予友任伯卿官右营游击，署旁射圃中，列植以百计，因以名园；花时余偕觞咏其下，襟袖间疑蒸赤城霞也。

　　贝多罗花，树多瘿结，枝皆三杈，叶如枇杷，而厚韧过之，可以写经，所谓贝叶也。花瓣五出，间有六出者，大如小酒碊；瓣皆左纽白色，近芷则黄苞微紫，香如擘橙，日开数万朵，落地如铺银，略无萎意。余署前庭一株，老树屈蟠，婆娑广荫，竟岁在馥郁中，殊饶佳致。

　　昙花即优钵罗花，草本，出西域，有紫、白二种。青叶丛生，或一年一花，或数年不花。悬茎包裹，状若荷蕊，中攅十八朵，每一日开一朵，释家谓符罗汉之数。梵剎多植之。

　　抹丽花，千层，大如菊蕊，碎玉玲珑，开经三宿，妙香绝逈，亦名三友花，土称番茉莉，又称番栀子，或称叶上花。其常种亦自饶贱，串朵成球，一钱可得，置枕簟闲，足清梦寐。

　　晚香玉，叶如鹿葱，花洁白，含苞如玉簪，夜开，有香，蒂必双出；一名月下香，出者，大如小酒

　　又名雪鸳鸯。此花，中土极珍之，台地丛生如草，土人不甚爱惜，剪之成束，鬻以插缾。余于署后圃中，课僮遍栽，每风露凉宵，月光如水，觉清芬细细袭襟带间。

　　赪桐花，草本，高不盈丈，叶似桐花，红如火，一穗数十蕊，苞如鹦咮，亦名红鹦哥。台地五月盛开，午日杂插瓶盎中，故俗呼龙船花。又虎子花，一名月桃花，亦五月开，午日折以簪小儿髻上。

　　木兰花，树本大者围数尺，花淡黄，色细碎如黍粒，香气清远，种出暹罗，故名暹兰。又珍珠兰，花如金粟，弱枝蔓引，香与木兰同，俗呼鸡爪兰。

　　含笑花，五瓣，淡黄色，香味郁烈，拗折间余芬溢指尖，经时不歇。

　　鹰爪兰，花如兰，无心，色初青，渐黄，香味滞腻，齅之令人作恶。闺人插之鬓际，云染发膏则香益清彻。

　　斑支花，即木棉也。花较山茶更大，色深黄，蓓蕾坚厚，结实如棉。又一种花色红者，台地无之。

　　消息花，即刺球，本高数尺，有刺，植之篱落间，黄蕋细攅，如团绒，芬馨亦自袭人。又番绣球，蔓生，叶厚，花白心微红，亦名红绣球。

　　金丝蝴蝶，花黄片红点，多须，如舞蝶，一名金茎花。又番蝴蝶，花高盈丈，色中红外黄，如蝶，有须，四时常开。

　　铁树花，状如纱笼，玲珑细琐，千瓣分披，瓣各一花。黝根翠叶，故自森森。

　　午时梅，色红，午开子落，一名子午花，非梅种也。相传来自毗尸沙国。

　　指甲花，树高丈余，枝条柔弱，叶如嫩榆，捣以染指甲，色同凤仙花；白色，朵细香清。

　　百叶黄栀花，一名玉楼春，亦非牡丹种。又七里香，木本，一名小柑花，丛生如柑，五瓣，色白，香远，与山矾名同族别。又素馨花，藤本，延缘竹木，花白如雪，恐亦与花田所产者殊类。

　　美人蕉花，有红黄二种，黄者尤芳鲜可爱，四时开花不绝，有高丈余者，子坚黑，可作小念珠。

　　迎年菊与秋花无异，惟紫色一种开历冬春，故名。余署斋前，四月间盆菊盛开，曾邀友人赏之。台地少寒多燠，百卉荣滋，故不论节候也。

　　莲蕉花出蕉心，大如莲，鲜红可爱，经时不谢。又交枝莲，藤本，花五瓣，白色，其茎互相萦绕，午开未谢。

　　喷雪花，叶深碧，开小白花，以千万计，弥望如雪，故又名泼雪。

　　西瓜种于八月，成于十月。台湾、凤山二县有之，岁以充贡。

　　波罗蜜大如斗，皮礧砢如佛顶螺髻，剖之，纯瓤间迭如橘柚，囊色黄，味甘，核如枣仁，熟食味如百合。余初得一枚，署中人有不识者；余戏之曰，此荔祖也，众为抚掌。

　　释迦果似波罗蜜而小，色碧，种自荷兰，味甘而腻，微酸，熟于夏秋间。

　　菩提果一名番果，花白色，实如枇杷，味甘芬，鲜青熟黄，累累如腊丸。

　　菠萝一名黄梨，亦曰黄来，叶如蒲而短阔，两侧如锯齿，实抱干生，通体鳞皱，叶自顶出，森张若凤尾。色淡黄，味甘酸，切之，津沥芳香袭人。

　　羡子亦称番蒜，或作檨，字书无此字也。树高大，叶尖长，浓可荫亩。花微白，小朵有香。结实，肤绿肉黄，味酸甘，盛夏大熟，人争瞰之。又或蘸盐以代蔬，切片用糖罨之，名曰蓬莱酱。土人压担堆筐，鬻诸通市，果之最繁富者。

　　甘蕉一名牙蕉，绿叶攒抽，中心出花一枝，五六层，层层吐瓣，红紫可爱。结实每层数十枚，排比如栉，色黄白，味香甘。台地村舍后每广植之，四时皆生，藉以获利。

　　槟榔树直无枝，高一、二丈，皮如青桐，叶类筠竹。叶上竖如翼张，叶脱一片，内现一苞。苞绽即开花，淡黄白色，连缀而芬。实附花下，形圆而光，宛然纂枣。自孟秋至来年孟夏，发生不绝。土人摘其鲜者，用扶留藤和蛎灰食之，咀噍不能少辍。迨六、七月未熟时，辄以熏干者继之。

　　椰子树干叶如槟榔，结实，外里粗皮似棕片，质大如瓜，壳坚厚，剖之白肪盈寸，极甘脆，清液可碗许，气味与酒相近，曰椰酒。六、七月熟可采，番人跃其上，攀援矫捷，名曰猱采。

　　南北路连陇种土豆，即落花生也。沙壤易滋，黄蘤遍野。每冬间收实，充衢盈担，熟啖可佐酒茗。榨油之利尤饶，巨桶分盛，连樯压舶贩运者，此境是资。

　　番姜，木本，花白色，实光长，熟时红艳，中有子，味辛，荷兰种也。番人带皮啖之，亦名番椒。又一种实圆而微尖，状如柰，种出咬■〈口留〉吧，中土无之。又番木瓜，树干直上，无枝；叶生树杪，似萆麻；花白色，开枒槎间；瓜凡五棱，无香味。番石榴，不种自生，味臭而涩。番柑、番橘，皮苦肉酸，皆不足啖。

　　佛手柑，北路产者甚大，香殊不足。龙眼亦颗小味薄，均非佳品。

　　蔗有红白二种，其浆资人啖者与中土同。又干小者，名曰芒蔗，煮汁成糖者此也。东宁政事集云：『蔗苗种于五、六月，首年则嫌其嫩，三年又嫌其老，惟两年者为上。首年者熟于次年正月，两年者熟于本年十二月，三年者熟于十一月。故硖煮之期，亦以蔗分先后。若早为砍削，则浆不足而糖少。大约十二月、正月间始尽兴工，至初夏止。初硖蔗浆，半多泥土，煎煮一次，滤其渣秽再煮，入于上清，三煮入于下清，始成糖。入■〈石屚〉待其凝结，用泥封之，半月一换，三易而后白，始出■〈石屚〉。晒干，舂击成粉，入篓，须半月为期。未尽白者，名曰糖尾，并■〈石屚〉再封，盖封久则白，封少则缁，其不封者则红糖也』。又赤嵌笔谈云：『台人十月内筑廍尾，置蔗车，催募人工，动廍硖糖。每廍用十二牛，日夜硖蔗，另四牛载蔗到，又二牛负蔗尾以饲牛。一牛配园四甲或三甲余。每园四甲，现插蔗二甲，留空二甲，递年栽种。廍中人工：糖师二人，火工二人煮蔗汁，车工二人将蔗入石车硖汁，牛婆二人鞭牛硖蔗，剥蔗七人园中砍蔗去尾去■〈艹泽〉，采蔗尾一人，看牛一人』。二书足尽煮糖之法，因摘录之。

　　台湾山无松柏，坐荫则臃肿成林，草不芊绵，弥望则剑铓刺眼。纵有良材，多沦深谷。岂无芳草，未入图经。欲指名而末繇，求适用而奚辨？嵇含之所难状，神农之所未■〈当，甘代田〉，不几指不胜偻也哉！

　　榕树产闽粤间，木之易长而多寿者，海外亦所在皆有。余署南园一株，轮囷偃覆，极冥蒙郁律之状。郡署鸿指园有榕根蜿蜒地上，高约四、五尺，横长约二丈余，凌空搘拄，疑出神工，谓之榕桥，奇观也。

　　茄冬树，木实坚重，色红紫，纹理细致；制器物与紫檀相近，花梨不及也。余在后垄，见列树交柯，叶如冬青，浅黄深绿，一望郁然，类西洋界画中所渲染者，询之即此树也。

　　萧朗木，大者数围，质重而理细，类黄檀，然求之内山，析片辇运，制器最良，或曰即柏也，一曰消郎。

　　楠木始生，已具全体，裂土而出，两叶始蘖，已大十围，岁久则坚，终不加大，盖与竹笋同一理也。见裨海纪游。

　　南路打鼓山有香木，色类沉香，味较檀尤烈，不名何香。土人亦不知贵。闻昔年为吴客载去甚多，后有制为香杖者，零星■〈贝养〉木，拾琢扇器。见赤嵌笔谈。

　　桄榔，直干似栟榈，有节如竹。树杪抽数十枝，攅叶若翦。吐花作穗子历落，状若青珠，皮中有屑，赤黄色，如面，可食。木质坚而多文，制器斑如。

　　桫椤木，腹空洞，四周绉褶如缪篆，自然蚪屈，不待郢削也。人每取以贮笔。

　　绿珊瑚，一名绿玉树，竟体槎枒，绝无花叶。色光润，如研黄和黛绿，不可拭。其生易蕃，郡境篱栅闲所在皆植。

　　交标、九荆，皆土人构室材也。交标可为梁，九荆作柱，入土不朽。野人缚茅成舍，搘拄便焉。又番树大如槐，枝干离奇，或似卧松。结实如槐角，皮红时绽子，肉白可食，俗呼刺豆，亦呼番豆。又馒头果树，干似桐，不直耸，旁枝着叶，略如木芙蓉，细花绿穗，攅萼相属，皆中土所无者。

　　林投或作菻荼，树直干，皮似棕榈，质极坚，有纹理，中空，从根结丝贯顶。叶勒而长，两旁皆刺。花如芦荻，实类波罗蜜，不堪啖。又水漆，柯叶彷佛刺桐，皮有黏液，着肤辄肿。一说叶有毛，刺人则痒不可耐，搔之发红肿痛，久之乃止，故名咬人狗，即水漆种也。与林投均为人家围篱所资。

　　每于杂薪中拾木如螙痕，甚如湿渍腐朽指不可搯者；迨裂之，坚实异常，挥斤有难色矣。质细滑如涂膏，睇之完蚀相错，洵制器美材。俗呼烂心木，究不审何许木也。黄玉圃云：『内山林木丛杂，多不可辨，樵子采伐鬻于市，每多坚质，紫色灶烟，间有香气拂拂。若为器物，必系精良，徒供爨下之用，实可惜』！良然。

　　竹丛一望蒙密，略无娟翠细香。供人玩味，则惟刺竹一种而已。此种数十竿为一丛，茁笋不出丛外，每于丛中排比而出，枝大于竿，又节节生刺如鸟爪，捎人甚锐，人不敢近，是用植以固樊圉焉。而欂栌、枅柱、几榻、筐筥之属，亦于是资。其它中土产者，间有之。

　　七弦竹，干白，有青线纹六、七条，叶与凡竹同，盖竹别种也。又人面竹，节密而凸，宛然人面，一名佛眼竹。又观音竹，弱枝细叶，瓷斗中物也。

　　地不产茶，水沙连一种，与茗荈相类，产野番丛箐中，曦光不到之处，故性寒可疗热症，然多啜恐胃气受伤。

　　扶留藤即蒟也，俗名荖，字书无此字。蔓生，叶如田藷而小，枝柔细，长延十余丈。土人食槟榔，或用叶、或用藤、或用根和食之。纳币仪以红丝系叶百束压盒，不解何义。

　　风草惟社番识之。春生无节，则经年无台风；生一节，则台一次；多节则多次。闻验必不爽，真奇事也。

　　龙舌草形如舌，旁有刺，中液如膏；闺人取以润发，鲜泽可鉴。

　　红毛茶，草类。黄花五瓣，叶如瓜子，亦五瓣，根如藤，劚取曝干瀹茗，可疗时症。又姜黄，丛生，叶如美人蕉，根似姜，取以染绘。又七弦草，丛生如秧苗，界纹白绿相间，入冬白变为红。又羞草，叶生细齿，爪之则垂如含羞状。又齿草，枝叶高尺许，社番取以擦齿，久之皆黑。凡此悉随俗呼名，为类尚多，不能胪记。

　　药品多本草所不载者。旧志及赤嵌笔谈诸书所录甚伙。如羊甘乌、甜鸡骨、鸭嘴、鼠尾、鲎壳与夫四时春、半天飞、过江龙、铁马鞭之属，名既不典，性亦难识，虽主治各有方味，刀圭当勿轻试也。

　　蒋观察以海外无鹊，从中土笼致十数枚，载海舶来，亦复营巢伏卵，意必蕃息，甫逾年无一存者。说者谓鹊卑飞，不能越海，是不然，土性不相习，故物类不能不拘于墟。鸜鹆不踰济，鸿雁回于峰，独鹊也欤哉？

　　鸠不一种，色青黑者曰斑鸠，项下赤者曰火鸠，体纯绿、觜趾红者曰金鸠。白鸠周身如雪，皎然可爱，能知气候，每交一更，辄鸣数声，真慧禽也。

　　乌鹙似八哥，通体皆黑，喙如锥，尾长，飞最疾，鸣如黄鹂，能作百鸟声，夜则随更递唤，能搏击羽族，盖鸷鸟也。又一种，黑身、红顶、绿趾曰海八哥。又传咸水港统领埤茄冬树上，岁巢白八哥，土人每伺其将雏时攫而饲之。

　　海燕与中土无别，而营巢少异。又一种似燕，背淡黑色，腹下黄色，尾长，飞则鸣，行则摇，曰番萆。

　　赧鹳状似鹤，略小而短尾，翎羽淡红色，专食蛇虺，探穴啄令自出。

　　长尾三娘，朱喙，翠翼，褐脊，彩耀掩暎，尾长盈尺，土人因名之；产诸罗深山中。

　　海鹅俗名南风戆，又名布袋鹅，恒于海滨猎鱼。又海鸡，比家鸡较大，色黑，脚绿，宿海屿中，取而烹食，骨脆，味美甚。

　　五鸣鸡大如■〈〈今上西下〉鸟〉鹑，项白，每漏下一鼓则一鸣。又潮鸡，潮上辄鸣。又彩囊，似鸡而小，项上有五彩囊。

　　番鸭大于舒凫，翎釆微异，觜趾皆赤色，味殊逊之。

　　台山无虎，故产鹿最繁。从前鹿场在近山所，后皆垦为田，遂于内山捕猎。贸贩者多越山后交易。鹿茸性减于关东，而直不贱；胎皮则益昂矣。市人购皮制为箱箧裀囊，游台者必挟归充馈物，然费侈而品不精，徒供唾涕耳。

　　艾叶豹，斑驳可观，制裘者重直购之，然亦粗重不堪曳娄。

　　内山多野牛，千百为群。欲取之，先置木城，一面开门，驱之急则皆入，入则扃而馁之，然后徐施羁靮，豢之以刍，驯则役同家畜矣。其革制衣箧甚坚，台物以此为最。

　　产马小而弱，不及中土；内山亦有产者，名曰山马。

　　内山多猴，有小如拳者，不易得。

　　番犬高倍常犬，状尤狞狰，中土人每重直购而畜之。又番猫较家猫肥泽，而尾甚短，捕鼠亦捷。

　　听虫声以占候，海外不然，二月已闻蝉噪，四时不绝蛩吟。豳风、月令所陈，要难为此间例也。至若密惟不能障蟁蝇，鐍笥不能却蚁豸，尤足生人厌恶，不堪寝处者矣。

　　每夜分籁寂，忽四壁作响，唶唶如鹊噪，火之则蝘蜓鸣也，聒耳不休，殊无清趣，徒令旅怀作恶耳。

　　蛇之毒者不一种。闻北路有巨蛇可以吞鹿，名钩蛇，能以尾取物，则又巴蛇之亚也。

　　海族綦繁伙矣，沿海郡邑志详载之。台产无珍错。燕窝、海参、鳆鲞之属，来自洋舶。所常产者，蟳、蛎、蠃、蛤、蚶、蚬、鰇、■〈鱼则〉各种无异也，故鳞介不备记，记其稍饶异者。

　　裨海纪游云：『鲨鱼胎生。市得一鱼，可四、五斤，用佐午炊。庖人剖腹，一小鱼从中跃出，更得五、六头，投水中皆游去』。赤嵌笔谈云：『鲨类不一种。龙文鲨、双髻鲨，志言之矣。外此有乌翅鲨，身圆，翅尾黑色；锯子鲨，长似锯；乌鲨，口阔，大者数百斤，能食人；虎鲨，头斑如虎，齿迅利，噬人手足立断；圆头鲨，亦食人；鼠■〈虫吾〉鲨，皮白，齿如梳；蛤婆鲨，口阔，尾尖；油鲨，身圆而长，尾似虾尾；泥鳅鲨，口尖；青鲨，身青色；扁鲨，身扁，尾小；乞食鲨，皮可饰刀鞘；狗缠鲨，身长，尾尖；狗鲨，头大，上有乌赤点，离水终日不死』。按郡志有白鲨、胡鲨、双髻鲨。其最佳者，皮上有黑白圈文，曰龙文鲨，其翅尤美。今鲨翅出南路嵌顶及澎湖，每岁十一月渔人取之，载海舶行贩焉。

　　澎湖产涂魠鱼。鱼无鳞，状类马鲛而大，重者二、三十斤，肥泽芗甘，海外鱼味之绝。官澎岛者，以此馈遗，不过一、二尾，意甚珍重，然冬春间海舶经此，市之直廉，未■〈当，甘代田〉不餍饫而去。

　　乌鱼以冬至前后盛出。由鹿子港先出，次及安平大港，后至琅峤海脚，于石罅处放子，仍引子归原港。冬至前所捕者曰正头乌，则肥；冬至后所捕者曰回头乌，则瘦。子成片，下盐曝干，味亦佳。渔人有自厦门、澎湖伺其来时东渡采捕。凤山县杂饷款内，有采捕乌鱼旗九十四枝。旗用白布一幅，刊刷「乌鱼旗」字样，填写渔户姓名，钤盖县印，植船头网取，旗每枝征银一两五分，是为台赋水饷之一。又台湾、凤山、诸罗三县蚝饷，每条征银五两八钱八分；盖蚝，蛎房也，即以为取之之名。用竹二，长丈余，各贯铁于末，如剪刀，于海水浅处钩取蛎房者。

　　飞藉鱼，相传沙燕所化，两翼尚存。渔人俟夜深时悬灯以待，乃结阵飞入，舟力不胜，灭灯以避。又新妇啼鱼，状本鲜肥，熟则拳缩，命名以此。

　　鹦哥鱼觜红体绿。又蝴蝶鱼见上淡水海岸间，栩栩然宛似凤皇孙也。

　　旗鱼色黑，大者六、七百斤，小者百余斤，背翅如旗，鼻头一刺，长二、三尺，极坚利，水面殴鱼如飞，船为所刺，即不能脱，身一转动，船立沉。赤嵌笔谈云尔。余在安平镇所见即此，尤骇其胷脊间肉陷如沟，鬐翅敛之不见，有时怒张如支雨盖，故亦名破伞鱼。

　　蜈鱼俗呼海竖，首似猪，大者千余斤，小亦五、六百斤，常于水面跃起高丈余，喷水如雪，渔人见之辄避。又海和尚鱼，色赤，头与身皆似人形，四翅无鳞。又海狗鱼，头似狗，尾尖，四翅。又海马鱼，形似马，颈有■〈髟上〈夌，凼代土〉下〉，亦四翅。渔人网获，均为不祥。俱见赤嵌笔谈。

　　澎岛冬日产海龙，每跃必双，首尾似龙，无牙爪，长不径尺，以之入药，功倍海马，渔人获之，号为珍物。

　　海翁鱼即海鳅也，大者三、四千斤，小亦千余斤，皮生沙石，刀箭不入。鹿耳门沙岸有自殭者，肉粗不可食，人割取其膏，资然釭焉。或言口中喷涎，常自为吞吐，有遗于海滨者，黑色、浅黄色不一，即龙涎香也。闻上淡水有之，云可止心痛，助精气，欲辨真膺，研入水搅之，浮水面如膏，以口沫捻成丸，掷案有声，噙之通宵，不耗分毫者为真。每两直数十金。艳其名者每于台是征，然此地实罕有，仍购诸洋估所贩者。无益之物之为累如此！

　　蟹产于海，独诸罗蟹生溪涧中。螯有毛，名曰毛蟹。诸罗溪内亦产鲢，与台湾县鲫潭产鲫，均肥美，为食单佳品。又凤山溪中产虾，彰化泽中产茭白，皆海外仅有者。

　　越绝书：『水母虾为目，海镜蟹为腹』。郭璞江赋：『璅蛣腹蟹，水母目虾』。按水母，闽人谓之■〈虫宅〉，又谓之蜇皮。浑然一物，有知识，无口眼，虾寄腹下，食其涎，见人则惊，此物亦随之沉。鹿耳门内甚多，淡紫色，味逊于他产。又鹿耳门沙岸上多寄生螺。小蟹如鼅鼄，本无壳，入空螺壳中，负以行；大小磥硌，郭索沙碛中甚疾，触之缩入，如螺闭户，火炙之乃出走，此即海镜璅蛣种也。

　　■〈句上黾下〉鼊，龟属，卵生，状似鳌，四足漫胡，无指爪，大者百余斤，小亦数十斤。常从海岸赴山凹钻孔伏卵，人伺其来，尾而逐之，行甚疾，众并力反其背，则不能动矣。甲可乱玳瑁，亦以为饰，但薄而色浅，不任作器。南路每有之。又龙虾、文蛤，他海所有。虎蟳、鬼蟹，则名状皆恶劣矣。

　　郡境货无奇赢。番锦、番毯、番布之属，或丝不经练杂染成者，或绩树皮缲兽毳为之者，不足珍也。文绮、大布，来自中土，入市者直恒倍焉。相传哆啰■〈瞒，口代目〉产金，地属野番，恐不足信。而中土每谓台地有金，盖此地工善炼金，贾人以金来就炼者为多耳。近闻加泵社山亦产银矿，星星无几，亦在野番界内，厉禁之，无敢入者。  
　 

卷四

　　记丛璅

　　郡无城郭，四周树栅，藩以竹木，望之深郁；惟七门甃石，粗具楼堞而已。凤山、彰化二县皆然。诸罗往时筑土为垣，岁久渐陊，今周令大本增筑之。或谓厥土■〈足束〉浮，不任垒甓。当荷兰来踞时，既筑赤嵌城于鲲屿，又筑赤嵌楼于镇北坊，且筑城于鸡笼岛上。何以皆历久仡仡耶？总之，谈形胜者以东岭为迭屏，以澎岛为巨障，以鹿耳门为严钥；恃天造之金汤，又何墉隍之是藉哉！

　　郡中文武廨宇，布置四坊中，历有修葺。近时章镇帅绅辟大树园，构清荫堂、倚青亭于署侧；蒋观察亦于署后构褆室，又刱延熏阁、挹爽廊、檥月楼、鱼乐槛、接叶亭、花南小筑、花韵栏，复辟丛桂径、得树庭、小仇池、瑞芝岩、迭云峰、醉翁石，仍增饰澄台旧迹，更移构斐亭于其东偏。郡署鸿指园，往时蒋观察所辟者，邹太守应元复葺治之。城守白参将世傥构凝香居；左营余游击大进构镜清堂、岸舫；右营任游击承恩构师慎堂、栋花书屋，又辟俗桐园；台湾王令右弼构古春小筑；而余亦就署后隙地构澹怀轩

　　研北书屋；皆一岁中兴工蒇事者，颇增海外之胜。

　　郡举秩祀，所在咸饬，外此尚无多。淫祠寺观亦寥寥。北郊海会寺即郑氏北园，颇宏敞。黄蘗寺亦在北郊，饶有花竹。明孝廉李茂春梦蜨园，后改为法华寺，今于其前祀祝融；左侧则南湖书院辟焉。弥陀寺在东门内，仅具规模。惟南郊付溪寺，境以幽胜，差堪游憩。

　　随屧黄沙坌积，何从选胜？偶与任将军伯卿联辔城隅，得曾氏园，修竹千竿，极檀栾之致。药栏罗径，布置逶迤，颇有清趣。相与盘桓老树下，啸咏良久。自此游涉日众，竟成海外辟疆矣。

　　一元子玉带，流传民间且久，玉版凡二十枚，碾成百鹿，良玉善工，足宝也。考一元子名术桂，字天求，明辽藩裔也。明亡，由辅国将军依唐藩闽中，封宁靖郡王；崎岖兵间无成事，穷蹙窜海外。迨郑氏归命，无所之，遂自经死。临终书绝命词曰：『艰辛避海外，总为几茎发。于今事毕矣，不复采薇蕨』！闻者悲之。死时年六十六，葬凤山竹沪里。姬侍从死者五人。盖康熙二十二年癸亥六月事也。五人者，姬袁氏、王氏、媵妾秀姑、梅姑、荷姑也，葬郡城南门外魁斗里，人称五烈墓云。

　　郡人谭艺者必推沈斯庵。往岁范九池侍御修郡志，采其诗文入志者甚多。颓唐之作，连篇累牍，殊费持择也。考斯庵名光文，字文开，鄞人，明副榜，由工部郎中晋太仆寺少卿，命监军广东。顺治辛卯，自潮州航海至金门，总督李率泰阴招之，不赴。将入泉州，舟过围头洋，遇风飘至台湾。郑成功礼以宾客，不署官。及经嗣，以赋寓讽，几罹不测，遂变服为僧入山。台平，不能归，因家焉。意此君官唐桂藩，事贩渡海依郑氏者。观其序东吟社稿有云：『郑延平视同田岛，志效扶余』，可想见已。他如王忠孝、辜朝荐、沈诠期、卢若腾、李茂春、张士郁、张灏、张瀛辈，均以故绅遯迹岛屿者，志家列诸此郡流寓，论其世、原其志可耳。

　　官台湾者，文武皆三年秩满。吏民知瓜期将及，辄形为懈玩，俗之敝也若此。水陆军伍，亦以三年更迭。及期每不受钤束，典领者所当严治之也。

　　南北路任载及人乘者，均用牛车，编竹为箱，名曰笨车。轮圜以木板，板心凿孔，横贯坚木，无轮与辐之别。盖台地雨后潦水停涂，有辐辄障水难行，不如木板便利也。车辄纵横衢市间，音脆薄，如哀如诉，侵晓梦回时，尤不耐听。

　　凡货食物，率土音叫唱，不可晓。卖肉者沿街吹角，如塞上高秋时，难胜凄楚！

　　使槎录云：『郡中鸯舌鸟语，全不可晓。如刘呼涝，陈呼淡，庄呼曾，张呼丢，吴呼袄；黄无音，厄影切，更为难省』。小流求志云：『台地字多意造，为字书所不载。如番檨之檨字、泥■〈鱼卖〉之■〈鱼卖〉字、管■〈犭豪〉之■〈犭豪〉字、啊乳酒之啊字、茄荖网社之荖字、台风之台字、兽善走为■〈抛，足代扌〉之■〈抛，足代扌〉字，不一而足，尤难枚举』。愚谓形声舛异，此类尚多；二书特举其概耳。

　　海外昼日，视中土较长；盖迤西巨瀛无际，阳曦无有蔽亏故也。有谓男女暴长，年十四、五即如中土年二十许。且有男九、女十之谚，以为地居东方，生发气盛所致，未必尽然。

　　郡中岁常地震。每大风雨后，或黄雾弥漫时，多有此异，然不过一往来间舍宇动摇而已。闻诸罗最甚，至有裂地溢水之变。近年稍稀，可以觇境疆之宁谧矣。

　　台地多用宋钱，如太平、元佑、天禧、至道等年号，钱质小薄，千钱贯之，长不盈尺，重不逾二斤。相传初辟时，土中有掘出古钱千百瓮者，或云来自东粤海舶。余往北路，家僮于笨港口海泥中得钱数百，肉好、深翠，古色可玩。乃知从前互市，未必不取道此间。果竟邈与世绝哉？然迩来中土不行小钱，洋舶亦多有载至者。

　　澎湖出文石，土人碾为念珠玩物，列肆以市。石理如指螺，淡黄色，晕间以白，略可观。然质枯而色黯，非珍物也。今竟以此为书院标额，乡曲之见，不堪嗢噱耶！

　　武林郁沧浪撰伪郑逸事，颇详核。长耳、草鸡，后先窃踞一甲子中，本末具在，虽不足为海外故实，然禹鼎铸其神奸，楚史号为祷杌，要亦鉴古者所不慭置也。

　　台湾人称内地曰唐山，内地人曰唐人，犹西北塞外称中土人曰汉人；盖塞外通于汉，海外通于唐，名称相沿，其来久矣。至土人呼府城为仙府，乡村为草地，则辟郡后始有此称。

　　澎岛四面阻海，山不生草木，土不宜稼穑，井罕冽泉，灶惟粪爨，居人散处其间，舍渔别无所业。资俯仰者望岁于海，将毋操网罟以代耒耜欤。

　　己丑腊尽，同人集官斋度岁，余以锁印无事，集杜句成五律十三首，有序曰：『天涯薄宦，岁杪惊心。物候方新，盘桓不废。交亲依旧，覉旅同然。频此盍簪，因之授简。昔少陵栖迟剑外，厥有啸歌；伊仆也落拓海边，能无抒写？爰用意于剪彩，仍乞灵于浣花，始自腊宵，迄于人日，十三短律，参伍曩篇；要无殊于借酒浇愁，窃自比于引声发兴焉耳』！

　　腊夜云：绝域三冬暮，宁辞酒碊空。漫看年少乐，不与故园同。殊俗还多事，生涯独转蓬。梅花万里外，■〈足束〉放忆途穷。

　　赠鸠兹韦苏溪润翰云：相门韦氏在，夫子独声名。岁暮远为客，怜君如弟兄。听歌惊白鬓，飘转任浮生。同调嗟谁惜？悠悠沧海情！

　　赠晋安薛澹庵宸■〈〈十上早下〉翁〉云：大雅何寥阔，情亲独有君。几年一会面，重与细论文。韦曲花无赖，王乔鹤不群。往还二十载，随意岭头云。

　　赠吴兴鲍絅庵进云：新诗句句好，俊逸鲍参军。问子能来宿，听诗静夜分？他乡复行役，何路出尘氛。南海春天外，愁多任酒醺。

　　赠锡山周梅亭龙骧云：故国愁看外，江山憔悴人。飘零为客久，披豁对吾真。尽室岂相偶，交情何尚新。勿云俱异域，白发好禁春。

　　赠吴门徐友松贡金云：吴楚东南坼，胡为君远行？不知沧海上，月是故乡明。鸿雁几时到，云霞过客情。飘飘何所似，鸥泛已春声。

　　赠具区李槎寄掞云：行路难如此，姑苏落海边。含凄述飘荡，发兴自林泉。用拙存吾道，将诗莫浪传。乘槎断消息，把酒意茫然。

　　又赠槎寄云；不见李生久，飘零似转蓬。筑居仙缥缈，门巷落青枫。兴与烟霞会，交亲气慨中。谁能更拘束，愁坐正书空？

　　赠新安吴澹如基尧云：万里苍茫外，嵇康有故人。天涯喜相见，款曲动弥旬。久客得无泪，长歌欲损神。故园花自发，绝域望余春。

　　赠四明余献之廷良云：意惬关飞动，今朝豁所思。异方同宴赏，到日自题诗。才士得神秀，清襟照等夷。藏书问禹穴，舍此欲何之？

　　赠武林施止莽爟云：莽莽天涯雨，从西万里风。所居秋草净，忍对百花丛！静者心多妙，何人高义同？异方惊会面，此日意无穷。

　　示子婿高时夏云：长为万里客，日夜向沧洲。高浪垂翻屋，沅湘万里流。朝来没沙尾，渐拟放扁舟。虽对连山好，桃源无处求！

　　示从子和埮云：嗣宗诸子侄，遥忆旧青毡。前辈复谁继，含情觉汝贤。应须理舟楫，恣意买江天。一室他乡远，相望泪点悬！

　　人日云：元日到人日，他乡胜故乡。■〈足束〉花披素艳，沙岸绕微茫。锦里残丹灶，春星带草堂，平生为幽兴，词客未能忘。

　　东瀛署斋八咏，倚声临江仙，亦余暇日戏拈也，附录于此。

　　蕉窗话雨云：覆地浓阴风力怯，隔窗浙沥惊心，坐来旧雨一灯深，无端谭娓娓，相对意愔愔。愁滴听从残叶下，浣花苦值秋霖，巴山往事费沉吟，寒声催剪烛，絮语咽题襟。

　　竹榻闻涛云：大海回风波浪阔，海门竟夜喧豗，鱼龙蹴踏白银堆，挟声舂急雨，作势殷轻雷。欲卧难眠人起立，匡床梦亦疑猜，钩天合沓洞庭来，壮心惊舞剑，飞渡戏浮桮。

　　纸阁挥毫云：散卓几回成弃掷，底论敛手姜芽，兴来屏障遍涂鸦，自嗤贪结习，只觉媿书家。片名鸿都标格在，临摹体势槎枒，轩窗如盥境无哗，隼波随跌宕，茧纸任横斜。

　　莎庭索句云：小院落花风细细，芊绵纤草香吹，放衙散步此间宜，苍茫还独立，徙倚为寻诗。性癖少陵佳句得，登头吟望低垂，闲中意味有谁知？会心殊未远，叉手已多时。

　　小园驯鹿云：绿遍南园风日美，夹轮灵种嬉游，来从苹野一双收，交眠仍濯濯，对语忽呦呦。■〈足束〉放年时无住着，覆蕉梦里何求，长林丰草自为谋，物情偏静穆，人意与绸缪。

　　别馆来鸥云：海上翁无机事者，忘机沙鸟相亲，命畴啸侣海之滨，风前■〈足束〉有态，烟际点如银。浩荡逐将晴浪至，舍南舍北生春，依他水石碧粼粼，凭轩纱帽对，着笔粉痕勾。

　　篁径纳凉云：正苦烦襟无涤处，倚墙几个篔筜，晚风依约戛琅琅，渭川留缩本，淇澳辟新庄。软到葛衣轻袭袂，那知白汗翻浆，移时伫月净琴张，当头延翠影，落指动清商。

　　榕阴度曲云：宫调暗拈红豆记，又从绿树偷听，当场接叶一围青，柘枝何绰约，鵙语太丁宁。丝竹中年哀乐写，忍看华发星星，黄鸡白日唱休停，檀痕安点点，珠串泻泠泠。

　　记社属

　　郡境南北路番，有熟番，一曰土番，有生番，一曰野番。南路熟番十一社，北路熟番七十八社，每年输纳丁饷。社中户口多者三、四百丁，少者百余丁至八、九十丁。每社置通事一，亦有一通事兼数社者。土目二、三、四不等，皆番充之，谓之土官。又设番役数人，勾摄社事者，均归南北路理番同知分领之。

　　南路台湾县熟番三社：曰大杰巅社、新港社、卓猴社。凤山县熟番八社：曰武洛社（旧名大泽机社）、搭楼社、阿猴社、上淡水社、下淡水社、力力社、茄藤社、放索社。北路诸罗县熟番十三社：曰湾里社（旧名目加溜湾社）、萧垄社、麻豆社、大武垄头社、芒子芒社、萧里社、加拔社、诸罗山社、打猫社、他里雾社、哆啰嘓社、大武垄派社、柴里社。彰化县熟番二十九社：曰西螺社、东螺社、眉里社、猫儿干社、南社、二林社、大武郡社、柴坑子社、猫罗社、马芝遴社、半线社、大突社、感恩社（旧名牛骂社）、迁善社（旧名沙辘南社）、沙辘北社、大肚中社、大肚南社、大肚北社、水里社、阿束社、猫雾社、岸里社、朴子篱社、旧社、壶卢墩社、乌牛栏社、阿里史社、南投社、北投社。淡水厅熟番三十六社：曰德化社（旧名大甲西社）、日南社、日北社、大甲东社、双寮社、房里社、猫盂社、宛里社、吞霄社、后垄社、猫里社、加志阁社、中港社、新港社、竹堑社、武朥湾社、鸡柔山社、鸡泵社（旧名大浪泵社）、奇武卒社、八里坌子社、摆接社、搭搭攸社、里族社、锡口社、峰子峙社、雷里社、南嵌社、坑子社、毛少翁社、北投社、三貂社、小鸡笼社、金包里社、大鸡笼社、霄里社、龟仑社。其生番：凤山县则有山猪毛五社、傀儡山二十七社、琅峤十八社、卑南觅六十五社；诸罗县则有崇爻八社、内优六社、阿里山八社；彰化县则有水沙运二十五社；淡水厅则有蛤子难三十六社、攸武乃四社。

　　熟番社或处平原，或倚山麓，或近海滨，亦有山居者。其俗尚、语音，互有异同。相传番种各别，有土产者，有自海舶飘来者，有宋时丁零洋之败遁亡至此者。又传元人灭金，金人有浮海避之，遭风飘至，各择所居，数世之后，忘其自而语不尽改，故多作都卢嘓辘声，呼酒曰打辣酥，呼烟曰淡巴菰，理或然也。当归化之初，鸷犷成习，诚有如旧籍所纪者；今则渐染华风，番俗亦稍稍变易矣。然其旧习有未必尽更者，崖略尚不废载笔也。

　　番状貌无甚怪异，惟两目坳深，向人瞪视，高颧阔口，绀肤赤足，一望而识为别种也。无族姓，无祖先祭祀。父母而外，无伯叔甥舅之称。不知历日，亦不自知其庚甲。

　　居处筑土为基，架竹为梁，复编竹结椽桷为盖，各一大扇。植柱上梁毕，众共擎盖以升，编茅以覆。各筑一室，合社之众助之。名屋曰囤，或曰朗，亦曰必堵混，曰达劳，曰夏堵混，曰浓蜜，曰都粉，曰打咯，状如覆舟，前后疏通，男女长幼，异榻而同室。今则殷富者栋牖堂寝，宛然民舍矣。周屋多植藤竹果木，望之翠荫如图画。

　　种圃为田，收获早稻，菽麻、梁黍、藷芋之属亦广植焉。置筐釜上，蒸米为饭，或渍以水，盛用椰瓢，以手攫食，近亦有用碗箸者。捣秫为餈，曰都都，极精洁。酒用未嫁番女口嚼秫米，藏三日，微酸成曲，捣秫和置瓮中，发气，搅水饮之，名曰姑待。亦有蒸秫米拌面入筐，置瓮口滴沥成者。男妇饮必尽醉始欢。渍鱼■〈临，酉代臣〉腥鹿脏以佐餐，味馁败为美。

　　衣制短至脐，以幅布围其下体，曰抄阴。被以番毯，曰卓戈纹。妇衣短至腰，腰下围桶裙。织茜毛缘其领。以青布束腓至踝。头盘发，不挽髻，裹以青布，喜簪野花，饰赝珠曰沙其落，曰宾耶产。项挂银钱螺贝，曰猫打腊，曰麻海译，曰牙堵。约指珠贝曰夏落，臂钏或铜或玛瑙，曰龟老，曰堵生声。男妇俱跣足，近或衣衫履韈，彷佛汉制。南路番妇竟有缠足者。男子十四、五岁时，编藤围腰，束之使小，故射飞逐走，疾于奔马。发少长即断去其半，以草缚之。齿用生刍染黑。人各穿耳孔，始用线贯，后用蚝壳、或螺钱、或竹圈、或木圈贯于孔内，自少至壮，渐大如盘，名曰马卓。或言番妇最喜男子耳垂至肩，故竞为之。胸背腕臂多黥花纹、或红毛字，以为美观；迩来北路诸番犹沿此习，南路则绝无贯耳、文身者。男子须出辄拔，无一茎留者，谓番俗憎老也；今间有鬑鬑者矣。

　　从前不择婚，不倩媒，男皆出赘。生女则喜，以男出赘、女招夫也。女及笄，构屋独居。番童有意者，弹嘴琴挑之。嘴琴，削竹如弓，长尺余，或七、八寸，以丝线为弦，一头以薄竹片折而环其端，承于近弰弦下，末迭系于弓面，扣于齿，爪其弦以成音，名曰突肉。意合，女出而招之同居，曰牵手。逾月，各告于父母，以纱帕青红布为聘。或男家赠头箍，以草为之，曰搭搭干。女父母具牲醪会亲友以赘焉。既婚，女赴男家洒扫屋舍三日，名曰乌合，此后男归女家，家务悉女持之。耕作皆妇人，男反待哺。夫妻反目辄离异，不论有无生育，均分舍内器物，各再牵手出赘。近日亦有议婚，以媒聘用布帛牛酒娶妇，不出赘者。凡婚嫁，有曰带引那，曰匏治需，曰线堵混，曰三问，曰谙猫麻哈呢，社各异名如此。生儿以冷水浴之。

　　疾病不知医，辄浴于溪，虽冬月亦入水澡身为快。死丧曰马歹，曰描描产，曰麻八歹。丧家结釆于门。所有衣服，与生人均分；死者所应得之物，同其尸埋于屋内，或所卧床下，亦有葬之竹围内者。蓬山以北，或埋山上，或■〈疒〈癶上土下〉〉宅边。其敛，或合板为盝，或裹覆衣革，各不相袭也。

　　向无厨灶，用三足架支锅于地以炊；今则庖室具焉。另构小室贮米，曰圭茅。室中悬壶卢贮米粟衣服。以悬之多寡觇其家之赢绌。亦以番妇腰佩锁匙多寡为验。俗以秋成度岁，或以东作换年。届期盛其衣饰，聚饮平芜，歌呼笑乐，经三、四月乃止。歌时，番妇装束簪花，团■〈囗外乐内〉十数人，携手跳跃，或举腕拍拍，諵諵唱不绝。或番童相杂，鸣金鼓以助之。听鸟音占吉凶。鸟色白，尾长，即荜雀也，名曰蛮在。音宏亮，吉；微细，凶；动作以此定趋避。

　　番童曰麻达，听差者曰咬订，亦曰猫踏，曰猫邻。凡拨递公文，插雉尾于首，手系萨豉宜，又名卓机轮。铸铁为之，长三寸许，如竹管斜削其半，空中，尖其尾，系其尾于掌之背。番两手皆约铁镯，身行手动，则萨豉宜与铁镯撞击，铮铮有声。又结草双垂如带，飘扬自喜。风起沙飞，足几及背，瞬息间已数十里。

　　猎则削竹为弓，无弰背，缠以藤，苎绳弦之，渍以鹿血，细筱为矢，锥镞鸡翎，直弓卓地，控弦而射，百不失一。佩刀尺许，圆锐不一，函以木室；障以木楯，高三尺余，阔二尺，绘云鸟焉。镖杆长五尺许，锋长二尺许，有双钩，长绳系之。遇野兽，一发即及，虽奔逸，绳挂于树，终就获焉。

　　社有事，集公廨以议。小番供役其间，有能书红毛字者，谓之教册，凡出入数皆经其手，字体如蝌蚪文，削鹅管濡墨横书，自左至右，非直行也。

　　番以父名为姓，以祖名为名。如祖名甲，父名乙，即呼曰乙礁巴甲。醮巴者，番口语也。近时各社均延师课读番童，出就道试，录取乐舞生，给予顶戴，与新生一体簪挂。前学政就番字加水旁，姓以潘者，今则张、王、刘、李，自为姓者多矣。

　　东望一带层峦迭嶂中，皆野番巢穴也。于山凹险隘处，以石片垒墙壁，大木为梁，大枋为桷，凿石为瓦。地无五谷，种芋为粮，掘芋魁大者储之穴。为窖积薪烧炭，置芋灰中，仍覆以土，聚一社之众发而噉之。盐则汲海水自曝。啖麋鹿之腥者，或割剥而燔炙之。披发裸身，或以鹿皮为衣。雨则被以树叶。顶皆蓄发，剪与肩齐。草箍如帽。黑齿文身，所在皆是。妇亦以鹿皮蔽体，织树皮、苎麻为布，极粗厚；日以作■〈衤曼〉，夜以覆寝。常持布幅出与汉人交易。耕作无牛，亦无农具，仅用一锄，阔三寸，柄长一尺，屈足伏地而斸。捕鹿用猎犬、弓矢、镖刀、网罗之属。男女十余岁，以镖为定。父母亡，视若路人，惟为兄弟姊妹服。南北内山社俗，大率类此。惟水沙连虽在山中，实输贡赋。其番善织罽毯，染五色狗毛杂树皮为之，陆离如错锦，质颇细密。番妇亦白晰妍好，能勤稼穑，人皆饶裕；殆野番中仅有者。盖野番最穷，有终身无偶者，惟杀得汉人头颅，称为好汉，社内任其选择番女为婚，女家亦愿得为婿，不向索财物，故每以杀人为事。所用弓矢、刀镖，视熟番尤劲利。每杀人即割其发辫，缠于镖柄，以多者为勇。提所割髑髅，与众番环坐欢呼，灌以酒，从喉管中出，以口接之，轮吸为乐。醉后以手剥人头眼鼻皮肉，争啖无遗，然后将颅骨悬户，以相夸耀。善于走险，悬崖绝壁，跣足而登，捷若猿猱。每掘土为坑，暗藏锋竹，盖以薪刍，或误堕辄为所害。又潜伏草内，暗发镖矢，往往被戕。惟苦无盐，每夜间结伙出山取海泥，有遭之者多受屠毒；真异类中之奇凶也。又有鸡距番，足距义（？）了如鸡距，性善缘木，往来跳踯，如猿狖然，食息皆在树间。偶下平地，尚可追及，既登树，则穿林度棘，不可复制。是又诸番所最怖畏者。司土者惟有禁汉人之侵越，严隘口之防御，庶几民命少苏乎。  
　
