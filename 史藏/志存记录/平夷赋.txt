
平夷赋
（明）赵辅 撰
平夷赋有序
赵辅
建州三卫世为女直东方之黠虏也深处万山林障天晴昼如晦恃险负固巳有年矣永乐间开原降虏杨木荅户者悖逆率众数百骑往投之其党类遂滋日浸强悍会我　太宗文皇帝靖难之初悯生民之艰不即加兵姑抚绥之彼狼子野心縿怀觊觎乃者守边将吏弗能制御以致猖狂莫遏一岁间寇边者九十七次杀虏人口十万余　皇上震怒乃兴问罪之师以辅挂靖虏将军印授以成命总统戎师复以太监黄顺少监张林监督军务左都御史李秉提督兵戎副参厥事则都督王瑛武中总督粮储右佥都御史张岐督阵纪功则监察御史孙珂崔让吕雯边铺往来游击则都督王铃都指挥韩斌协同游击则都指挥黄钦分兵出奇则辽东副总兵都指挥裴显左右参将孙璟周俊摧锋破敌则都指挥杨玙柯中曹广载广杨海荣杨玉孙龙文宁崔胜焦贵白钦盛鉴指挥阎斌冀辉李让宋守忠等综理营阵则都指挥曹浩刘通傅海王锴护递馈饷则都指挥信郭瑄通得京营于辽东汉汉蕃官军五万余众各秉忠赤咸奋敌忾
俱以成化丁亥秋九月二十日有四日兵分五路深入虏地左掖右哨出浑河柴河越石门士木河至分水领右掖右哨由鸦■〈胃鸟〉关喜昌口过凤凰城黑松林摩天岭至泼猪江中军目顺抚经薄刀山粘鱼岭过五岭渡苏子河至古城期以是月二十有九日大兵起烽时则有若朝鲜国亦遣中枢府知事康纯鱼有沼南怡等率兵万众以助官军皆如约抵虏巢无一后期者势撼山岳声振天地虏寇望风披靡譬之破竹迎刃而解擒斩俘获虏酋指挥苦女等目千数贼属牛马无筭巢穴蓄积荡然一空收其被虏者归厥家门有遗寇奔遁深山以保残喘一月之内虏境萧然时积雪盈尺塞风裂肤不可久居乃整兵凯还寻有遁寇指挥张额的里率其妻赴军门哀词乞降且曰吾所处之地自唐以来人迹罕到太宗东征至凤凰城而止亦未尝入吾境土今　上兵卒然至此使我父母不相顾兄弟妻子尽被擒戮家产巳尽死亡无日岂非天也遂具　奏纳之予惟建州之地东南接鸭绿江朝鲜正南则三江月虎城正东则毛怜卫七姓野人黑龙江奴儿干诸夷东北泊北率皆海西四百余卫野人女直■此又泰宁富峪朵颜三卫之虏贼也而建州实处其中左右前后尽为夷狄相去联络犄角应援五岭喜昌石门又咽喉之地人不得并行骑不得成列乃一夫当关万夫莫开之险今　王师一举直捣其中长驱席卷所向无敌诚我　皇上德动天地威播华夷神谟妙筭之所致也其万万载太平无强之休又系乎此矣予覩成功不胜雀跃谨拜手稽首而作赋曰
成化丁亥仲夏既望　上御奉天端拱南向金印白麻授钺命将　帝曰建州之虏酋世受国恩之旷荡兹乃悖逆荼毒我边寔罪大而恶极宜天讨以殄歼惟渠魁则罔赦在胁从而悉蠲臣拜稽首　天子万年臣闻建州女直东夷猾虏食肉衣皮山居林处藉弓矢以凭陵恃山林之险阻其心校黠其力强圉蛇突豕奔倐来忽去曰汉曰隋且绥且抚伟矣唐之太宗乃奋东征之举仅勒马于凤凰之山敢肆志于豺狼之所兹行断出于　宸衷庙筭敢乞于　当宁　帝曰俞哉汝其徂征阃外便宜付托在卿臣拜稽首载欢载竞爰整其旅于焉启行征车彭彭以载道旗旐央央而严程发津通而出山海历义锦而抵广宁览沧海之浩翰济闾山之崝巆辽河一水而三岔襄城百里如砥平乃营细柳乃屯大兵带甲千万鑯骑如云弓刀鳞次旌旗蔽空将士贾勇如彪如■〈鱼能〉精忠烱烱兮贯日胆气堂堂兮如虹挥金戈兮止白日击鼍鼓兮轰雷霆威信洽而士心一赏罚公而号令明列八阵布五军纷鸟蛇而变龙虎配天地而合风云左哨出柴河而掩乎东极右哨袭太行而捣乎老营左掖右掖前军后军中营掘机总掌权衡发抚顺而长驱五领由喜昌而席卷古城泼猪江之巨浪汹涌摩天岭之羣锋嶙峋雅鹘关险踰于蜀道凤凰城高并于嵩衡黑松林之森森当白昼而如晦石门山之矗矗峙积雪而如银树木蒙密蠛蠓过而犹碍鸟道悬绝猿猱俱而愁扪蠢彼虏贼负固并吞刬绝壑为濠湟树巨木为城郭昼则拒战夜则冲突羽镞猬飞兵刃相薄移日之间转战百合虽周之玁狁汉之匈奴未有能过之也
于是我兵鼓勇敌气奋发怒发冲冠目眦尽裂乃陈三军乃召五丁伐邓林碎昆仑刷渤澥坟东溟驰龙■〈马某〉以蹴踏驱虎贲而咆哮挥倚天之长剑弯满月之乌号神鎗发而火雷迅击信炮举而山岳震摇尽虏酋之所有罔一夷而见迯剖其心而碎其脑粉其骨而涂其膏强壮就戮老稚尽俘若土崩而火灭犹瓦解而冰消空其藏而猪其宅杜其穴而空其巢又有朝鲜之一国率兵万众以效劳搜天门与地角刮海底而杨涛甫及旬日之内虏境以之萧条外有毛邻强虏七姓野人四百余种之海西三卫朵颜之天骄无不心惊而气丧胆落而魂消王师全胜以大捷征夫凯还而歌铙
犹夏启之伐有扈如帝舜之征有苗也由是辽左之门迎拜道边簟食壶浆举手谢言昔遭虎狼荼毒万千今我得生如解倒悬我得衣衣　天子之赐我得食食　天子之与况此更生不可枚举乃是　天威远播　庙筭如神拓其强而广其宇诛其罪而吊其民陋汉唐之黩武昭　当代之施仁神武大振于凶荒　圣德光被于四表车书由此而会同华夷以之而一统桓桓猛士纠纠虎臣振旅回朝陛谒　紫宸　天颜怡悦海宇咸春报功行赏兮世其禄分茅胙土兮崇其勋雨露均沾兮九天降风云庆际兮为万方宁萧韶九成兮百兽舞干羽两阶兮四夷宾耕田凿井兮利其利出作入息兮尧舜民熙熙皥皥兮俗化美巍巍荡荡兮而天下莫知所云也 
广信府同知邹潘
推官方重
临江府推官袁长驭
上饶县学教谕余学申对读
湖州府后学吴仕旦覆订  
