闽事纪略


闽游月记
闽事纪略
粤游见闻
仿指南录
 
 
闽游月记

　　闽游月记卷一

　　华廷献撰

　　粤在甲申之年、建辰之月，徂兹以往，尚忍言哉！金陵鼎新，延及闽、粤，于是乙酉、丙戌以来之事，可得而纪也。

　　余以申夏除服，遭遇世变，躬耕养母，志在首邱；分固应尔。会中兴露布，众正盈廷，今殉难家铨部公迫于推毂，起秉藻鉴；邮筒三及，谓「一成一旅，贤者所当尽力，毋自暴弃」！遂策蹇白门，寓神乐观。忆奔走南北，金陵凡数游，卒卒无暇。兹得纵观坛壝、顾瞻郊庙，绀瓦飞尘，丹楹委翠，乾坤并峙，而高皇帝配享于昭。摄衣而上，骨战肌栗，悲来填胸；与一时贤豪长者指画陟降，约略进反，如在循墙遇毡之列也。几榻如玉，雕镂亦非近代，云是齐、梁间物。乔木古怪，如虬龙舞鹤，非复人间气象。出而散步林莽，一望邱墟；昔人所云「楸梧远近千官冢，禾黍高低六代宫」，又增一番图绘矣。

　　低而虹蜺扬辉，借灵炀灶，家铨部已指日谢事；而苞苴盛行，某地某行人，先期啧啧。余固株守，遂得滇缺；随历历阶上，控以亲老，辞赋遂初矣。无何而物议沸腾，价高倍约者甚至哄堂。质明长至散班，乡大老要太宰于朝门而语之曰：『此番选事，云何服阕例得优补？况减俸纪录。如某人之滇缺，亦其一也』！时言路诸公，以选法不伦，至质主爵于道周，而引某人为口实；主爵为之语塞，徐应曰：『有故事可改也』。至逼除而补闽汀之归化。

　　归化，古明溪地也，计程几及二千；自幸谓可将母。迨问途已经，佥谓不减蜀道：陆则峻岭，水则危滩。老母素畏轻丹，颇有难色，意欲一往武陵，缱绻就道。时凭限已逾，斧涩资羞；至三月二十后，始克就道。寓湖楼，屈指二十年旧游，则招庆回禄后，日凄凉矣；惟西廊一带仅存，怆然黍离之感。散步湖堤，遇青衣林立者，且前且却；同人笑指曰：『尔辈非闽役来迓者耶』？『是也；从锡而来也，惫矣』！具道阴雨缠绵，溪流湍急状；而北堂归志决矣。且持邑士绅寮佐启笺，请兼程往。遂于四月朔，奉母礼三竺；携子谒法相而默祷于忠肃公祠，昔年祈梦地也。

　　次早，拜别膝下，嘱昆季随母南还；而与眷属二十四人买两舟渡钱塘，中流分左右，一上一下，谓之两浙江。过此则严江，远望一村坞，不见城郭；舟子曰：『此桐庐也』。水清彻底，游鱼可数；妇女争取五色石，舟几覆。至七里滩，江流渐狭；名虽云「江」，其实是涧。峰蛮回合，前若无路，两舟不相望；行到水穷，忽然山转，则丛丛烟雨中，钓台在焉。石壁插天，望祠堂如天上；「先生之风，山高水长」，实向往之矣。

　　逆流而上，七日抵青湖。舍舟登陆，过仙霞岭。岭百四十里，陟降凡两程。峭壁中开，隘口盈丈；俯高临下，百人守隘，千夫莫能过也。自意东南半壁，此其干城。讵谓偾帅骄兵，豕奔糜烂；一旦开关揖敌，虽坦途不是过矣。绝顶神祠，旁为公馆；烟霞皆生足下，真称奇绝。石坊有「浙闽分疆」四字；下此，则闽境矣。时重阴弥月，忽又倾盆；肩舆不蔽风雨，遍体淋漓。陡石危潭，随瀑布而下，舆人举步千斤；其轻者掉而前、重者落在后，相去四、五里。望既目迷，招呼声亦渐杳。千山昏黑，风雨猛烈。一电光，举数武，约离浦城四十里，度前去者亦不能达，仅与弱妻稚子、一仆两役，止山崖草庵。颓楼上下，对灶燎衣，余俱不知去向，中焉如割；命两役持野烧追踪，或云盗贼在前、或云豺虎在后，亦无可奈何耳。质明雨歇，行二十里，始知先驱者止一村落；母女相见，且泣且语曰：『人言宦游乐，此是矣』！

　　抵浦城，而同选郑公为虹已到月余，彼此仅一谒。旋买舟，舟可容五、六人，形如绣鞋，号「流清船」。甫解维，而长年变色；谓『此番水涨百倍，往昔所云将军滩、老虎■〈氵兵〉，顷刻万状』。至佛阁脚，则前舟巳覆；急挽就陆觅四、五乘，半循涯、半冒险，石岸断续，几濒于殆。三日抵建宁，东南部会也。二日抵延平；过黯淡滩，滩颇长，水势不甚腾跃，不识郑虎巨作何恐怖耳！

　　至火中寺，则邑之胥吏、里排集焉。前任为蜀中赵公昱，我邑旧父母也；时已升部，离任月余。与直指梅谷吴公同门谊；直指方按延，留以候代。而予与直指同乡世讲，先得见于维桑，属余家信。故事：未接印，例难报谒。适赵父母修尺牍迓于途，且持小刀至，谓直指已得台踪，走承舍领家信甚急，期以质明见。见则云：旧任贤，就此交盘。有仆在，无难色。唏吁谓：揆阃斗于穴，以中朝为孤注，江南累卵。相对黯结。久之出，而赵公候于八角楼矣。府城一半是山楼，临涧上，为冠盖公所；有「峰回壑转」之额，洵不诬也。至则新旧诸役，相向持清册数帙，一揖而交盘矣。余领直指意，姑留记室，不虞其后之费手也。

　　由顺昌从陆至白莲驿，东为将乐、西为归化。时清和将尽，或云例忌月杪、或云例忌五月；余总不暇顾，遂于朔日莅任。孤城斗绝，四面皆山。忆初至宁城遇王子房，每讽「一片孤城万仞山」之句；今再讽矣。近邑为铁岭，山形相峙如龟蛇；龟山先生庐舍邱陇，依稀在焉（语在「龟山祠序」中）。更忆宁为昌黎故都；愚至谫劣，抑何与前哲有缘耶！

　　邑有三异：凡治皆南向，此独北向，以山形拱峙之故：一异也。文庙皆城内，此独去城四里许，以璧水盘旋之故：二异也。东西两关，水声潺潺不绝，横亘邑中，而不通舟楫，纡曲沮洳者二十里始达河；故自将乐至清流，往往从陆：三异也。

　　邑有四难：原赋万余，而加增至倍；编四十里输将，并责里长多借绝丁逃户，以子衿搪塞催科：一难也。公务倚办里长，里长倚办借支，送旧接新，眷属来往费至二、三百金，交盘、察盘，公开借库、补库名色；借者冒破，补者无期：二难也。郊外有墟，三、六、九有集，不过布帛、菽粟；而上司供应，多用犀象、珠贝，名为广贷。离乱以来，阻且修矣，而责者如故：三难也。里鲜弦诵声，而黉序至五、六百，中不乏自好；然掉臂街衢、连袂公庭者不少。试则匿名蜚语，讼则卷堂哭庙以为常；予幸获免。而风习相沿，巧者穿鼻、拙者含沙：四难也。

　　而余有数奇者五：

　　到任后，例谒诸上台，费不赀；而建牙张公以年家谊属直指，为言岩邑无烦远涉。会汀守被勘，新任后期，以故明溪半载，未尝一识府门；自谓此事差快人意。至六月，而黄里司之事起矣。时建李高子静察盘至邑，携直指手书，翠华有移驻临安之信；长江失守可知。方群疑满腹，忽衙前轰声如雷，诸生拥一武弁于宪门，弁称都司黄晋，奉抚院委造军器，贮府库。诸生言：昨在清流激变，宵遁；今晨西关不纳，弯弓相向。随行一僧四仆，俱狰狞诡异。时寇氛震困，邻江李赵公于宁化方严盘诘，此为奸细无疑；请同察盘枭示，以寒贼胆。余索其宪檄，则云并贮府库。高公诏之入，长揖不跪。检其箧，有快靴、腰剑；高公谓此时此地，行而无验，亦自取之殃。遂锢之两厢，申府定夺。余密询陶清流，答札云：『此弁潜止李生家；李素以通贼，为邑所侧目。次早来治投刺，群起攻之，其从者露刃；国人遂杀李生，火其家，故踉跄而奔邻境也』。高公见札行县，羁候中院定夺。数日而府文至，则贮器是实，弁得释；扬扬谓司李羁禁出县官指，必报仇。遍控当道；幸张鲵翁见谅，手示慰劳，有「时艰加毖，具见丰棱」之语，谋始息：数奇一。

　　俄而，陈主薄之事又起矣。是日，察盘将启行，忽衙前轰声如昨，则陈簿与张元斗殴，士民攻之也。陈薄者，名训，江北籍，不知何等人也；素持正官短长，例转幕卫，恋栈久矣。而张元者，汀李之积蠹也，素横属邑；已酗酒，向簿索娼，角口至裂冠毁带，各饱老拳。时嚣衿悍卒多袒簿，鼓煽远迩；而张役已负公恶，咸欲得而甘心焉，聚而斗于察盘之门。予谓簿即无行。非役之所宜辱；高亦云然。因羁役候详，众始解。是役也，非羁候，几不免。高公目击情事，致书汀李，宜惩此役。汀李者，今高州守余姚赵君最也；中于单词，以高言为河汉，谓簿倚令以耸察盘，而县详曲庇之。深文再四，字字针锋。予始而疑，徐而悟。盖在任两月，适汀李署宁化篆，既未谋面，仅投空函及承先施而未遑修候也。檄簿提鞠，簿始自言不宜久恋地方，暮夜赴省矣。迨汀李擢枢曹、摄道篆，过县亲谳，檄开：差役前往嘉兴候项座主，有杯币书仪并寄家俸金，系簿抢劫，不宜纵；面谕谆谆于公帑取偿，而责簿追补。予一一代为地道，又挞其父，械其仆所不至死者以劝阻之。故而簿虑补库，固谓予坐视及挤之下石焉，恨刺骨；至腾谤省城，投揭于曾公祖阁部、何黄如司马。两公正色曰；『循吏安德尔」！而旧汀李方改馆选，相与斥而逐之。至是，则汀李之疑释而簿犹未释也：数奇二。

　　闰六月，接直指书，谓天下事遂至此，言念家园，北望洒泪；巡汀之期，未可问也。会邑簿陈王道自京口来任，云六月朔过锡，城市閴然；至舍索家信，一老阍人言家避南塘；再询之，遁矣。因纡道迹某处，得家信而来也。启函时，手欲颤，举家相顾失色，始知有五月十三之事；老亲以先期入乡，仰天额手矣。颇传郑帅鸿逵数乘过岭，中有真主；俄而百官郊迎。时闽中有大郑、二郑之目，二郑守金山，遇敌而溃，会唐藩以恩诏出中都，闻变渡江，邂逅于京口。尘埃物色，引与俱东，称监国。王雅好图书、喜翰墨，有河间献王风；传檄手书，先述世系后，时及艰痛天潢之惨裂；张王室于颠隮，一称张鲵渊先生、一称吴梅谷先生，方诸刘、祖，比于温、陶：纚纚千言，捧之呜咽。即监国位于省城，越旬而登极议起，诸老以监国名正，出关尺寸，建号未迟，示中外无利天下心。李侍御长倩伸其说，大郑亦云然。而拥入者艳翊戴功，谓此时非大号，无以压众心而杜后起。遂定议颁诏，而郑俱列侯；按升抚、抚升枢，一命以上，咸与宠锡焉。于是敷求者硕如，蒋八公、朱允冈、黄跨千、曹能始、何黄如诸公，咸在列；而苏观生最信任。如曾二芸、郭维经、何香山、叶廷桂等，以次至。改福省为天兴府、庶吉士为庶萃士；以天、兴、延、建为上游，汀、邵、漳、泉为下游，各设抚按。有为重望领兵之说者，大郑首推黄石斋公，席未暖而行。公大儒，高冠深衣，临敌不避难，晓以大义；遂被创，至留都死之。有为乱国重典之说。时吴郡守炆炜、朱司李健以南安王入境疑敌兵，移眷他驻；坐倡逃。施建阳■〈火豦〉以奸胥摘发，坐贪酷：俱骈斩市曹。上颇右文，而五侯七贵朱轮斗风；何公以争朝班乞归，至中途为谁何者击几毙。旧抚请告谢任，吴公为大司马。时所在拥藩，纷纷树帜；孙嘉绩、方逢年、郑公子捐赀募士，保鲁藩于会稽，势在肘腋。劝驾者谒，江东子弟望王师若时雨，迟则解体，且恐祖鞭先着；章满公交车。日中未决，意欲先严内治，播告遐迩。于是八郡一州，拭目新政矣。而前此两月无君，萑蒲蜂起。又南、赣、汀、韶地界三省，深山幽谷，皆贼渊薮；其穴为帘子洞，累朝莫穷。有阎王总、猪婆营二种，若干年矣；岁掠村镇，名为采粮。迩闻京都沦没，巨胆滔天；俄而逼郊圻矣，俄而攻城池矣。武平、沙县，是处见告。适王司道芋奉命办贼，语予曰：『初意小丑易与耳；及觇举动，不减西贼；奈何』！八月朔，逼沙县；接壤为紫霞山，萧族素盛。忽赀郎来控，谓寇已钞山，东无去路，意必向城；急料理城守。而百年来人不知兵，什无一具。邑有娘娘庙，以灭贼成神；载邑志：祈祷辄应。卜云：此番无恙，后益甚。予集绅士，而矢于神曰：『徒手而搏，不教而战，从古所戒。此地非贼久留，惟固守以俟其退，可尾而击也』。添官兵、募乡勇，可三百人。简积库、搜民间，人得一器；粮糗出之预应，火药取之射鸟。自哂书生说剑，不啻武事中绵蕞也。贼约二十日破一镇，萧、陈诸友被掳入营。询是在庠，与坐饮食，勒令赎身；或四、五十金，少至数金。携信家属，取偿乃返。各村担负，耄倪肩摩；城闉号呼不绝。救之，则顾奴失主；委之，独非赤子乎！邑鲜缙绅，惟两曾孝廉及勋丞赀秩数人；而迂儒负气，佥曰「战乃可守」。余谓『关头距城数里，至此则势在必救』。十三日，掠关头村，诸生愤愤请行。予以兵无纪律，毋乃以性命为儿戏；止宜扬兵城外，勿远离。于是陈三尹慨然誓师，冀得一当，驱市人而出。望见贼兵，手招萧生打话。萧善词令、广交游，在贼营颇见礼；合城趣之行。萧生请命；予曰：『诸君谓战乃可守，今忽议抚耶？城下之盟，非敢闻命』！佥谓「如合城性命何」！情甚迫，予语萧生：『汝即往，姑款之以需大兵可也』！生往如前，则营皆郑帜；固谓『侬系闬兵，有「便宜借粮」之檄；并非犯禁，何为截路！沙县犒兵千金亦尔，则当假途城外』。戒勿近壕，谨候命。萧生归，告其邑父老；邑父老曰：『城守，令公事；郊劳，我辈事也。盍谋所以为牛酒资者』！令萧生怀璧夜行，竟如约。次早，我兵绕城而列，陈三尹率兵据高阜为犄角。贼果迤■〈辶里〉而来，城上刁斗无声；忽苗头突至壕边，我兵擒而杀之。萧生责其背约；贼转而西，与陈三尹兵相持于岩阿；遂望武平一路而去。此八月十七日事也；竟以此断送中秋矣。数奇三。后武平城破，被逮。予与上杭罗文止以城守，加试主事衔，照旧管事。乃陈三尹竟为御贼坠涧，一仆被杀；归衙半月，忧悸而卒。予经纪其后事，旅魄凄然。虽蜗名蚁秩乎，其没于王事一也。余即唇焦颖秃，而天听弥高，谁为起死人而肉白骨者！昌黎所言「遐方小吏，不能自达而转于沟壑，可胜道哉」！抑犹是陈三尹也！一则恋栈而漏网，一则见危而捐躯；两人何霄壤也！

　　明溪两峰：左白莲、右九华，素称骚扰。近杨机部万吉人，以阁部衔大振义旅，劝驾幸赣；兵垣杨又如，劝幸楚；何、苏二相，劝幸粤：踉跄满路，益疲于奔命。又附郭有滴水岩，怪石仙踪；游轩过者，每借片晷以探奇。予于重九日，获一追随。俄报守道于华玉之任上杭矣。于系旧宁化，常殴府厅，殴庠友；而亦时见殴于上官、庠友、武弁，又以为固然：其天性也。至则叙同乡亲谊，余谢不敢；又叙庚辰谱谊，益谢不敢。徐而吐露心腹，谓中途被劫，行李萧然；车马轻裘，可共敝乎？予惟力是视，忻然别去。至十一月，张兵部应星使滇过邑。张系恩选，双眸炯炯，习谶纬、工剑术；滇南人也。以州守军功，擢部。赍诏沐府，敕令沿途奏报：凡地方情形、人才吏治，得举所知。倾盖间，恨相见之晚。唏吁时事，谓『廷议缺兵，招安反侧；令守关自赎，随地打粮。命田宪副阕统之，名为官贼。于是素称贼渠者，俨然摇扇，拜客有司抗礼；而道路以目，莫可谁何！自是星轺两地，不辨其是兵、是贼；而风鹤无虚日矣。颇闻前途兵阻，暂尔淹留』。长至之夜，宴于后堂。忽报贼攻清流，炮穿雉堞。张公谓『不惟阻我去路，势必犯境；我虽过客，而眷属在城，义无退避。利害祸福，请与君共之！吾有二弁数仆，皆膂力；无忧也』！至是而神言果验。予与张公集绅士而沥血于神曰：『狡贼再犯，势不俱生。敢私通往来者，有如此盟』！由是众志成城；平日嚣衿悍卒，颇得其力。先是设为门禁、囊石濠边者，始照入，已积石如山矣。庠友百人，就近轮直；昼司盘诘，夜司巡燎。初七日，贼过清流，屯九华驿；驿去城六十里。一面申请大兵，一面坚壁清野，议毁沿城房屋；而群情顾惜，谓「临时一炬未迟」！驿吏奔窜，谓贼舍驿他往；张公曰：『必从间而来，此时可以一炬矣』！急垒石四门。是夜，火光不绝。至黎明，而贼骑遍西关，掠饮食，环营衍作阵势。张公登陴，谓『此赤脚城；如马足裹铁，单裙白扇为记，履山坂如平地。吾识此阵，以符咒破之立解』。贼相顾此城有人，大声谓：『汝必行客，何苦乃尔』！张弁发数矢，中其二；城上呼声如雷。四野颓垣尚在，贼蔽身而前，突抵城下，矢炮无所用；则拳石击而退之，贼往打粮。是夜，与张公同宿城楼，戒士民曰：『每堞二人，一瞭、一炊。昼则无声而列帜于雉堞之上，则我逸而彼劳；夜则火而悬灯于雉堞之上，则我明而彼暗。守此十日，必退无疑』。佥曰：『谨如约』！

　　闽游月记卷二

　　华廷献撰

　　嗣后，下午必打粮，黎明必犯城。或掘地道，则御以矢炮；或从水门，则御以火石。如是者三昼夜。至十二日，而士气懈矣；张公厉声曰：『今晚男子困乏，须妇女上城！吾老妾、幼婢，尚堪鞍马；何论绅衿！有下城者，共砍之』！于是复奋。予谓非信赏，无以必罚；乃悉捐其俸资。会清流李介石以事赴省，阻于萧生家；捐五十金，示同舟谊。于是益奋。庠友揭三龙入乡省邱垄，遇贼不屈，竟被杀。至十三日清晨，贼取断榱坏栋，打造天车，上如方栅，容四十余人，下如车轮，数人推而前，与城齐高；从西关迤逦而来。张公谓『此西贼最狠伎俩，惟冲木可御。以径尺大木，上作「丁」字形，旁作两耳；系索置堞间，使数人守索。贼近数尺，一呼而上，则栋摧辕折。但贼车逼城必发矢炮，守者无站立处；须团牌架隔，方可着力』。嗟乎！至此亦危。望之，无不失色。予戒其家属；曰：『我母老、子一，能以身殉，不能以家殉；有某地足依，可图归也。勿复相问』！遂绝裙登陴。见贼据高阜，望城如掌。设伏于东西，候车登为号，则四面环攻，首尾莫顾。日傍午而车渐迫，张公熟视久之，与俱至神祠拜而祝曰：『人力竭矣』！城中哭声如雷，呵之不止。矢炮将尽，积石代之。士民知必死，上城飞石；石少，则妇女拾瓦砾佐之。城坂狭，则里巷取门扉拓之。天车虽四周而上无覆盖，瓦石蔽天如飞蝗。贼向以虚声诱我，弦无矢、炮无药；车距城丈许，果矢炮齐发，守者辟易。正危急间，而炮发，忽反风击车，瓦石又从空而下；或中肩、或伤额，遂沸然弃车走。有陈勇士乘势越城，取车而上；则周围木栅生牛皮障其外，血肉淋漓，火不焚、镞不入，而隙光必辨。此西贼长技也，可畏哉！余始一入内，则家中且莅且慰曰：『人言宦游乐，此又是矣』！会汀李李之秀者，淮扬人，莫详其履历，为于道监纪，缒城而来；云：『道兵救清流，知贼在此，当踵至』。予谓『贼忽潜匿，必得是耗；诈称乡兵而要于路，恐堕其计』！急修二函，具言狡贼诡迎状。厚犒两役为难民丐者，两路间行。其一果遇害；其一遇道兵于九华驿，得为之备。未几，果望贼众，即整旅迎之。贼计沮，候道兵近城，竟拔营邀击；事出不意，道急下马，杂稠人中。奔至城，则门已环堵；李监纪从上缒之而苦肥伟，缒而堕者再，伤其臂、颠其指。予急令拨石，石坚者；有顷，始拔。道侧身掖而入，则僵仆于地；而掣余之肘，蹬目发喘曰：『我救汝，汝不我救』！余谓『九华一函，非救而何』？则嫚语曰：『汝即升转，我不能劾耶』？予拂衣起，衣为之裂；复堵城登陴。张公谓『彼劾汝，我不劾耶？况守道乎！且兵机诡秘，临时无验；乌知其是盗、非盗而开门揖进乎』？是日，道兵五百、乡兵续至千余，皆派宿民房，官给酒食。次日，贼无动静。至薄暮，文庙火起，有识者知贼必遁，可尾击；请于道，道不可。贼果退，遂下搜山之令。于是沐猴而冠、凯歌而出，则青山尽是朱旗绕矣。徘徊泮宫，煨烬未息；经营规度，托词修造。诸生请追贼；则曰：『穷寇勿追！且我兵远劳，恃辇而行；汝邑能千乘否』？余偕张公谒于胶门，谓『贼未退，不敢求去；今请挂冠归印。惟君死生之』！道意其伪也，笑指齐簿可摄；余即取篆置簿前而去。道愕然，追之不及；竟委署。簿素系道门鹰犬，委报素封，勒写助饷；缓则纵兵胁而哗之，而邑苦道兵甚于贼矣。时予料理交盘，遂不复顾。俗素鄙怯；而势迫，争洗橐以应。两日，且盈箧矣。乃间多未便，李监纪为造银销，选骁骑解送上杭，而乃快于心。然后市牛肉、奏胜乐，招余赴赏功燕。余不赴，则阳给银牌上赏，而阴与监纪为黄袱露布，顾谓县官委城于贼，赖彼得全，疏揭星驰。而张部公亦飞章直陈所见 两相左；行直指稽核，闽南为高念东。余已就医邻境，适王司李三浚以巡汀至，则邑父老遮道而诉，司李以实告；高公特疏谓：『城系令与士民血守，道援在贼车既溃之后、庙毁在道兵已到之时。此孰功、孰罪？且敛饷贾怨，众实有口；其谁掩之』！吴司马语郭太宰曰：『功罪宜明；而属吏与道不相能，宜变计』！于是拟道薄罪，张部加俸。余以加衔候考，赴省行而无资，淹留闽境。数奇四。

　　时廷臣请出关者众，会迎曾后于途，甫即安。而上未有嗣，或劝修摄以俟来春；报可。余以酉腊至将乐，主太学王韶振园。园轩敞精洁，江南所仅。其子含度举明经，家故饶而好礼，彬彬贤主人也；流连五阅月（详含度「琅千集序」中）。余得以闲身，左右长者；知驾于仲春驻建，请出关者舌几敝。时东南民望尽属鲁藩，画钱塘为界，烽火相望；说者谓胡越也，而吴越矣。不知当日鹧鸪声，向谁家啼血也！自两都破竹，至此始阻，相距于七里滩者五阅月；又不知严先生眼中，谁是刘文叔？或更有非熊非罴入其香饵中否？丙戌端午，至顺昌，止庠友黄价人书馆。馆介两园之间，轩敞不及王园，而幽拆过之；琴剑图书，致足乐也。游轩往来，微闻家乡有黄兵之事，会总戎侯若孩携家往赣，询及世事，摇手蹙额谓：『此时宜枕戈待旦，戮力一心。乃虑及累卵之危而修笔舌之怨、亡敷天之愤而操同室之仇，吾其济乎』？时闽、浙瓯脱，自分彼此；宦两地，各不自安。朱未孩以一旅处两大间，左右顾如；九江关外声援既绝，钱塘兵力不支。议者以关门单薄，劝驾还省；省中人呼拥，谓「恐绝天下望」！因驻跸剑津；而任吴司马镇守，辞阁不受，留驻浦城。吴石渠炳来自江右，单骑入关，以方伯提调棘闱。六月开科，题「大学之道」三句，犹雍雍太平话也。甫报竣，而陈谦之事起。陈，晋陵人；旧镇金、衢，奉鲁使至闽。及关，趄，问途于大郑；答云：『我在，无妨也』。遂与文使林垐偕入。迨启表，称「皇叔父而不称「陛下」；下廷议，羁二使于公馆，罪且及谦；郑为之解。而京口钱开少不知何来，自请召对，言天下事；语未竟，擢为监军御史。因密言：陈为鲁心腹，系郑石交；虑有间，宜急除！或以告郑；郑谓『刑所素经其门，临时未晚』！不意夜半飞封，忽易其所；急救之，则已授首矣。伏尸哭极哀；既厚敛，为文祭之，有「我虽不杀伯仁，伯仁由我而死」之语。是时兵饷匮乏，行止犹豫；召对会议，欠伸而已。李之秀以贪酷，正典刑。于道为乱兵所劫，折其股、掳其属矣；犹垂涎节钺，逢人谈剑，奋其螳臂，语刺刺不休。无何而警报狎至，郑仓皇谓：『三关饷取之臣，臣取之海；海惊，则无家。非遄救不可』！拜疏即行。中使奉手敕云：『先生少迟，请与先生同行』！及之河，则已飞帆过剑津矣。七月望后，钱塘多不可问。马士英、阮大铖辈亦窜浙东；有旧抚田兵会于鲁藩，号三家兵。田兵、方兵、郑兵，或离或合；甚至挟妇女坐山头，呼卢浮白。而元戎大帅持空头扎市直充饷，如三家村老人解人诟谇。廷议计无所出，命风力台省二员郑公为虹、黄公大鹏往监之；识者知事之不可为矣。八月，廷计幸赣；二十一日，启行。钱监军先期清路，抵双峰，犹赫赫颐指郡县；属其客语余，谓『上以笔墨属周五溪，因病目不果；肯策蹇从乎行在，庶萃士可唾手得也』！余谢不敏。次日，驾至行宫，戎冠金蟒而入。上好书，虽崎岖军旅，犹邺架而行；以至钗鬟谙织锦之词、裾佩■〈女间〉玉台之咏，岂料有播迁事乎！中使传将召对，次早未发。至巳刻，一骑排闼云：『敌至剑津，已毁关；且踵至』！顷之，行宫数骑突出，云「驾已在内」；阁部何、郭诸公从而趋。曾后肩舆蚁舟河干，顾从官曰：『刘宫人有娠，好护持就道』！词旨慷慨。使遭时隆盛，虽鸡鸣黄鸟，曷以加兹！妃媵狂奔，有一舸而数人者、有一骑而三人者；花钿翠冠零落榛莽，犹作龙头凤尾形。此八月二十四日事也；嗟乎！乾坤何等时耶。先是，余与广文吴友千孝廉友善，觞咏流连，寻盟邱壑；鹪枝兔窟犹豫未就，猝不及谋，而地主黄君贤阃遂挈余眷属入乡，往投亲识。出其东门，有女如林，争小艇如慈筏登彼岸；则关兵溃围，戈戟满路，夹道而驰。幸脱虎口，崇岗蹭蹬，再蹶再起；日夕路修，牵衣结队，极人生未有之苦。兼以些须行囊，先寄邑友孝廉吴慎修家；季布一诺，谓可万全。忽称携眷渡河，尽遭溃兵之手。是数奇之中又数奇矣。然而目击蒙尘，生罹改物；悼时命兮不犹，伤覆载兮局蹐，又何妻子之足恋与身家之足惜乎！夜宿陈村，离城二十余里。次日往探，不过数骑径过河干，向幕索篆令，粘红纸于门而去；云是郑兵前道，意不在城，欲有所蹑也。迨追踪及赣、报命洪塘，虽所传异词，卒与两京同尽，尚忍言哉！太史公曰：『怨毒之于人甚矣，王者且不能行之于臣下』。悲夫！顾谁贻之戚而至此。途之人，有能言八月事者：初旬，具勒驻衢，三家兵漫衍岭界，或不持铁，往来无禁者四、五日；忽又关上无一守兵、亦无一敌兵，如是者三日，始有□马二、三十骑从容过岭，分驰郡邑，遂有毁关、蹑踪之事。所云履险如夷，信哉！

　　余自此伏匿山谷，周旋伧父；重阳有山可登，无帽可落；与吴友千隔山倡和，风送悲凄。而逻落忽严，鬼朴逼人，一夕三至。因思上阳介在顺、延，归途便道，地主吴君相约久；遂于十月杪移家。适君邻母舅，约晤于建阳之陈村，百里而遥；因山为镇，一姓千家，家多藏盖。淹留半月，至洒泪而别。因偕往上阳，共商归计。舍馆既定，沽酒当垆；偷闲半月，而蛩然剥啄，片纸忽投，则旧将张乐金丽也。张于二十五日遇变赴省，为道委官；时搜山令下，张奉道委，以旧人为奇货，因密至上阳，捕风捉影及我两人。主家相顾失色，义难逾垣而避，微服就见，惟话归思。张始劝驾，见余迂戆，云『守道不可不见，见则先容两人』。答以『请少间，容借重』；即别去，心怦怦焉。越两日，而张约晤；出一函见示，乃道手笔，内有「上阳两绅，即来相见」等语。盖别后报道，而批示于揭尾也，险哉！十一月，张遣道役趣行；则剑浦城边一堆白骨，云是马士英、方国安父子。阮大铖已堕马死而僇尸，所惜者方书田耳。比匪之修，悔何及乎！时延、顺间以搜索龙杠，破家陨命者十室而九。迨启杠中，得五人连名「请驾出关」一疏，查在降后；恨其反复，故有此举。嗟乎！因缘卖国者，何所逃乎！夫一死而已，有履刀锯而骨犹香、伏斧钺而血犹污，岂非处死者异哉！会旧道万永康、邵李传公子铎避迹山村，为仇口所中，檄令到道：四人相对咨嗟。忽蜚语四起，首及万公，谓祸且叵测。既而得释，相与谒于公馆，则曰：『来何暮也！当亟荐内院』。各陈病状，则摇首不答；但云……。次月，领文出晤赵守秉枢，恳以病揭，婉致当道。手答有『只候领文。惹出事来，悔无及矣』！语甚激切。次早，道役赍文来省，四人一例露封，以示无他；委弁驰送。时已无可奈何，盍聚首一识三山乎！冒险赴省，宝剎名山，皆成溲渤；开元寺前太平风景，何处去矣！南渡老人追寻往事，则守关而死难于郑兵者，黄侍卿也；倾赀守城、城溃自尽至孥其嗣而籍其家者，曹宗伯也。此外，或入山、或入海、或溷迹缁流、或埋名屠贩，莫得而详焉。访吴友千图书，四壁茗碗萧然；听门外轮蹄声，则攘臂以取功名者何减长安道上！如残疾之于华玉，盘散而之岭北道矣；卿衔之毛职方，雷廉道矣；选馆之旧汀李，高州守矣；顾阁部之长公，墨衰而赴岭东道矣。而余四人者，行同舟、止同寓，死生祸福同；时虽萍水不谋，所遭之势然也。于是咨申内院，既偃蹇而得辞；验送军门，亦佯狂而获免。是时，佟军门抚闽；既报谒入，则曰：『我十年前陈贡生也，受顾司成老师深恩，以有今日。今顾师死难东瓯，仆已迎眷至省。长公现在此间，诸君盍与商之』！至辕门，则顾长公且入幕；以桑谊，嘱为委曲。质明而出，则云『补缺易，回籍难。回籍，非给照不可；给照，非张总督不可』。迁延数日，而岁云暮矣，橐云竭矣。会抚军出示：凡在省者，俱于次日齐赴洪塘。诸大老则折柬相邀，莫揣所谓。比至，则胡笳四起，毳幙参差，兔网弥天，雉罗遍野；聚立而嗫嚅者，几及百人。内院、抚军席地而坐，执册指名；首朱允冈、次黄跨千，又次余大城；余系中州流寓在闽，亦被罗织。拊其背而徘徊，谓『此三人者，非尚书、阁老乎？可随我去』！每人一卒守之。中有紫衣□服者，为郑非黄；亦与焉。彷徨有顷，名次及胡旧辅矣；军门持册，手麾谓余：俱赴京听用。于是诸人薨然而退，不啻鸟出笼、鱼入海也。而归途四、五辈，有口喃喃，若恋不能割者；我不知其于意云何矣。时贝勒即顷刻拔寨起，四公竟载与俱行。先是十月中，敌兵至莆，郑兵退守泉郡；城外皆海道，洛阳桥亘其上。桥系蔡忠襄公所造，长四、五里；上有瓦房百间，下临绝壑千尺。假令桥为门户、海为宫府，亦足老师。乃相距月余，莠言络绎，谓『闽广封侯，虚席以待』；而温陵士庶惧有一旦必遭林木，相与怂惥。既艳斗〔大〕之肘悬、又卢负嵎之难下，于是杯酒兵权，雪消冰释；过洛阳桥，则鸳鸯已在笼中矣。「述志令」有云：『一旦释兵解甲，势不能有』；抑何见之不逮老瞒也！

　　我辈言旋，剑津分守，天各一方；而余与渭阳同就上阳过岁，向之搜山者竟安在哉！亥春灯后，急理归计。至剑津，晤毛原仪谈家乡事，颇悉。二月初，抵建州；向日危滩，了不经意。忠宪所云「险须用习」，信哉。浦城遇娄东吴襄威携家共事，马头倡和，消遣穷途。忽□马纵横，行旅奔窜；我两家无路可避；闽桥皆屋，会天雨，暂憩于桥。一带民居，皆被兵火；两家肩舆约六、七十乘，因雨甚暂止破屋。而悍卒亦解鞍坐地，嚄唶声渐逼甚而排闼、甚而毁垣。时已薄暮，势甚岌岌。吴君谓『事已至，此行亦危、止亦危耳！与共止，宁行。止则我散彼聚，行则彼散我聚也』。予深服其言，遂冒险偕行。众兵出不意，叫号莫绝，惟劫雨具、掳干糇泄忿而已。青湖接家信，且慰且忧。月杪至西湖，遇郑金吾，为假寓于兴化李公祠。时已垂橐，会刘臬长——旧理刑怀州相善，为措资斧而归。

　　四月抵家，则知仲通兄于酉冬以他事请仙，得于忠肃公大书：『君家廷献厄在旦夕，墓左有近日权厝者，宜速移去；否则，命不得活』！计其岁月，正在天车围城之时。公鉴我于二千里之外，我何人而得此于公也，愧且惧矣！屈指两年，以五奇而处四难，行囊则所存者数口、家计则所余者数椽。以视滇南天未硕果孤悬，乌知得滇未必非福、得闽未必非祸；而所求异所应、所应异所求，抑我相不当侯耶，岂固命也！虽然，独一身一家之事乎哉！

　　游子曰：曷为乎「月记」也？「月」者，微词也；彰之不得，则微云耳。「月记」者，简词也；详之不得，则简云耳。遭逢鼎盛，司起居，则日记者之事也；月以佐日之不逮也，风雨荡之、阴霾锢之，其亦有窃广寒之药以挽鲁阳之戈、泛银汉字槎以盼扶桑之影者乎！是安可无记。  

闽事纪略

　　华廷献

　　乙酉八月，贼逼沙县。县属延平府，与归化县接壤为紫霞山，萧族最盛。邑有娘娘庙，以灭贼成神；载邑志：祈祷辄应。卜云：此番无恙，后益甚。贼约二十日破一镇，萧、陈诸生被掠入营。询是在庠，与坐饮食，勒令赎身；或四、五十金，少至数金。移信家属，取偿乃返。各村担负，耄倪肩摩，城闉号呼不绝；救之不能，委之不可。邑鲜乡绅，惟两曾孝廉及勋丞资秩数人；而迂腐辈皆谓战乃可守。邑令华廷献曰：关头数里至此，则势在必救。十三日，掠关头村，诸生愤愤请行。廷献曰：兵无纪律，毋乃性命为儿戏。止宜扬兵城外，勿远离。于是，陈三尹慨然誓师，冀得一当，驱市人而出。望见贼兵，手招萧生打话。萧善辞令、广交游，在贼营颇见礼；合城趣之行。萧生请命，佥谓如合城性命乎！情甚迫。廷献谓萧生曰：汝即往，姑款之，以需大兵可也。萧生往，见营皆郑帜。贼曰：侬系关兵，有便宜借粮之檄；并非犯境，何为截路？沙县犒兵千金亦尔，则当假途城外。萧生戒勿近濠。贼谨候命。萧生还报，邑父老曰：城守令公事，郊劳我辈事也。令萧生怀金夜往，竟如约。次早，我兵绕城而列，陈三尹率兵据高阜为犄角。贼果迤■〈辶里〉而来，城上刁斗无声；忽苗头突至壕边，我兵擒而杀之，令萧生责其背约。贼转而西，而陈三尹兵相持于岩阿，远望武平一路而去。此八月十七事也。武平、上杭二县，俱属汀州。后武平城破，被逮。廷献与上杭罗文止以城守加主事衔，照旧管事。而陈三尹为御贼坠渊，一仆被杀；归衙半月，忧悸而卒。廷献经纪其后事，旅魄凄然。虽蜗名蚁秩乎，其没于王事一也。昌黎所言遐方小吏，不能自达而转于沟壑，可胜道哉！

　　重九日，报守道于华玉之任上杭。于系旧宁化知县，尝殴府厅、殴诸生，而亦时见殴于上官、诸生。编年云：乙酉正月，汀州贼阎王猪婆盘据帘子洞，劫掠横行；福建巡抚张肯堂亲征之。宁化知县于华玉，不得于乡绅，愿抚贼自效。既往，贼横，几不免；遂许以官，与数百人偕来。肯堂给扎，命华玉率之勤王。至浙东，各散去；华玉亦削发为僧。至是，华玉复■〈艹泣〉。见廷献，则叙同乡亲谊及庚辰谱谊。盖以中途被劫，行旅萧然，竟有所贷也。

　　十一月，兵部张景星使滇，过归化县。景星系恩选，双眸炯炯，习谶纬、工剑术；滇南人也。以州守军功，擢部。赍诏沐府，敕令沿途奏报：凡地方情形、人才吏治，得举所知。与廷献倾盖如故，欷歔时事；谓廷议缺兵，招安反侧，令守关自赎，随地打粮；命其酋长自统之，名为官贼。于是，素称贼渠者，俨然摇扇，拜客有司抗礼；而道路以目，莫可谁何！自是星轺雨檄，不辨其是兵、是贼，而风鹤无虚日矣。颇闻前途兵阻，暂尔淹留。长至夜，忽报贼攻清流县，炮穿雉堞。清流与归化同府，张景星曰：势必犯境；吾虽过客，而眷属在城，义无退避。吾有二弁数仆，皆有膂力，无忧也。至是，而神言果验。廷献与景星集士绅，沥血于神曰：狡贼再犯，矢不俱生；敢私通往来者，有如此盟。由是，众志成城；平日嚣衿悍卒，颇得其力。先是，设为门，禁囊石濠边者，始照入，已积石如山矣。诸生百人，就近轮值；昼司盘诘，夜司巡燎。初七，贼过清流，屯九华驿；驿去归化城六十里。廷献一面申请大兵，一面坚壁清野；议毁沿城房屋，而群情顾惜，谓临时一炬未迟。驿吏奔窜，谓贼舍驿他往。景星曰：必从间而来。此时可以焚矣。急垒石四门。是夜，火光不绝。至黎明而贼旗遍西关，掠饮食，环营衍作阵势。景星登陴曰：此赤脚贼；如马足里铁，单裙白扇为记，履山坂如平地。吾识此阵，以符咒破之立解。贼相顾曰：此城有人；大声谓景星曰：汝必行客，何苦乃尔！张弁发数矢，中其二；城上呼声如雷。四野颓垣尚在，贼蔽身而前，突抵城下，矢炮无所用；则拳石击而退之，贼往打粮。是夜，廷献与景星同宿城楼。戒士民曰：每堞二人，一燎一炊。昼则无声而列帜于雉堞之上，则我逸而彼劳。夜则火而悬灯于雉堞之下，则我是而彼暗。守此十日，必退无疑。佥曰：谨如约。嗣后，下午必打粮，黎明必犯城。或掘地道，则御以矢炮；或从水门，则御以火石。如是者，三昼夜。至十二，而士气懈矣；景星厉声曰：今晚男子困乏，须妇女上城。吾老妾、幼婢，尚堪鞍马；何论绅衿！有下城者，共砍之。于是，复奋。廷献谓非信赏无以必罚，乃悉捐其俸资。会清流李介石以事赴省，阻于萧生家；捐五十金，示同舟谊。于是，益奋。诸生杨三龙入乡省丘垄，遇贼不屈，竟被杀。十三清晨，贼取断榱坏栋，打造天车，上如方栅，容四十余人。下如车轮，数人推而前，与城齐高；从西关，迤■〈辶里〉而来。景星曰：此西贼最狠伎俩，惟冲木可御。径尺大木上作丁字形，旁作两耳；系置堞间，使数人守木索。车近城数尺，一呼而上，则栋催折。但贼车逼城，必发矢炮；守者无站立处，须团牌架隔，方可着力。是时守者望之，无不失色，亦危矣。廷献登陴，见贼据岗阜，望城如掌。设伏于东门，候车登为号，则四面环攻，首尾莫顾。日旁午，而车渐迫。景星熟视久之，与廷献至神祠拜祝曰：人力竭矣！城中哭声如雷，呵之不止。矢炮将尽，众曰：有积石在上。民知必死，上城飞石；石少，则妇女拾瓦砾佐之。城坂狭，则取闾巷门扇拓之。当是时，呼声动天地。车虽四围而上无覆盖。瓦石如飞蝗。贼向以虚声诱我，矢无弦、炮无药；车近城丈许，果炮矢齐发。正危急间，而炮发，忽反风击车；瓦石又从空而下，或中肩、或伤额，遂沸然弃车走。有陈勇士乘势越城；取车而上，则周围木栅、生牛皮障其外，血肉淋漓，火不焚、镞不入，而隙光必辨。此西贼长技也。可畏哉！会汀〔李〕李之秀者，淮扬人，为于华玉监纪；缒城而来，云于道兵救清流，知贼在此，当踵至。廷献曰：贼忽潜匿，必得是耗；诈称乡兵而耍于路，恐堕其计。亟修二亟，具言狡贼诡迎状。

　　厚犒两役为难民丐者，两路间行。其一果遇害；其一遇于兵于九华驿，得为之备。未几果望贼众，即整旅迎之。贼计沮，候于兵近城，竟扳营邀击。事出不意，华玉急下马杂稠人中，奔至城，则门已环堵。李之秀从城上缒之而苦肥伟，缒而堕者再，伤其臂、颠其趾。廷献急令拨石。石坚；有顷，始扳。华侧身掖而入，则僵仆于地；而掣廷献之肘，瞪目发喘曰：我救汝，汝不救我！廷献谓：九华一书，非救而何？华玉嫚语曰：汝即升转，我不能劾耶？廷献拂衣起，衣为之裂；复堵城登陴。景星谓廷献曰：彼劾汝，我不劾彼耶？将在外，君命不受；况守道乎！且兵相诡状，临时无验；乌知其是道非盗而开门揖进乎？是日，于兵五百、乡兵续至千余，皆派宿民房；官给酒食。次日，贼无动静。至薄暮，文庙火起，有识者知贼必遁，可击尾；华玉不可。贼果退，遂下搜山之令。于是，沐猴而冠、凯歌而出，则青山尽是朱旗遶矣。诸生请追贼，华玉曰：穷寇勿追！且我兵远劳，恃辇而行；汝邑能干乘否？廷献归印于华玉，将去。已而华玉委署篆，报素封、逼助饷，迟则纵兵而胁哗之，而邑苦于兵甚于贼矣。华玉阳招廷献赴赏功宴，阴揭廷献委城于贼，赖得彼全；而景星亦飞章直陈所见。适推官王三俊陪巡按高念东至汀州，百姓遮道而诉；三俊以实告。念东特疏谓：城系廷献与士民血守。华玉之援，在贼车已溃之后；文庙之毁，在华玉兵即到之时。此孰功孰罪？且敛饷贾怨，众实率口，谁其掩之！司马吴春枝语太宰路振飞曰：功罪宜明，而属吏与守道不相能，宜变计。于是，拟华玉薄罚、张景星加俸，而廷献与上杭罗文止以加衔候考赴省。廷献行而无资，淹留闽境。

　　是年闰六月，邑薄陈王道自京口来，传郑鸿逵守金山，遇敌而溃。会唐藩以恩诏出中都，闻变渡江，邂逅于京口；尘埃物色，引与俱东。王雅好图书、喜翰墨，有河间献王风。传檄手书，先述世系、后及时艰，千言洒洒；一称张鲵渊先生，一称吴梅谷先生。即监国位于省城，越旬而登极议起云（吴春枝，号梅谷，宜兴人，崇祯丁丑进士；鲵渊，张肯堂也）。

　　张肯堂与赵玉成请以水师千人从海道袭取金陵；隆武大喜，催芝龙造船，芝龙佯诺。不果行。

　　时东南民望渐属鲁藩，画钱塘为界，烽火相望；说者谓胡越也，而吴越矣。自两都破竹，至此始阻，相距于七里滩者十余月。丙戌五月午日，至延平之顺昌县。会中州侯若孩携家往赣，询及世事，摇手蹙额谓：此时宜枕戈待旦，戮力一心；乃处累卵之危而修笔舌之怨、忘敷天之忿而操同室之戈，吾其济乎？时浙、闽瓯脱，自分彼此；官两地者，各不自安。朱大典以一旅处两大间，左右瞻顾；九江关外声援既绝，钱塘兵力不支，时事难言之矣。

　　隆武自芝龙去后，闻大兵信急，决计幸赣。八月二十一日甲午，启行。监军钱邦芑，先期请清路，犹赫赫颐指属县。二十二日乙未，驾至行宫，戎冠金蟒而入。上好书，虽崎岖军旅，犹载书数十军以从；以至钗鬟谙织锦之词、裾佩■〈女间〉玉台之咏。岂料有播迁事乎！二十四日丁酉，上抵顺昌，昧爽未发。至巳刻，一骑排闼云：大兵已及剑津，毁关，且踵至。顷之，行宫数骑突出，云驾已在内。从行者惟何吾驺、郭维经、朱继祚、黄鸣俊。已而，何与郭亦散去。曾后肩舆河干，顾从官曰：刘官人有怀，好护持就道！辞旨慷慨。妃媵狂奔，有一舸而数人者、有一骑而三人者。

　　尝见剑浦城边白骨一堆，云是马士英、阮大铖、方国安父子。成惜者，方书田耳。比匪之伤，悔何及乎！时，延、顺间以搜索龙扛，破家陨命者十室而九。迨启扛中，得五人连名请驾出关一疏，查在降后；恨其反复，故有此举。嗟乎！因缘卖国者，何所逃乎！夫死一也，有履刀锯而骨犹香、伏斧钺而血犹污者，岂非处死者异哉（书田，逢年字也）！

　　大兵入闽，守关而死难者，黄兵垣、郑侍御也；倾资守城、城溃自尽至拏其胤而籍其家者，曹宗伯也。此外，或入山、或入海、或溷迹缁流、或逃名屠贩，莫得而详焉。听门外轮蹄声，则攘臂取功名者，何减于长安道上哉！如残疾之于华玉，盘散而之岭北道矣；卿衔之毛职方，雷廉道矣；选馆之旧汀李，高州守矣；顾阁部之长子，墨衰而赴岭东道矣。是时，佟军门抚闽出示云：凡在省者，俱齐赴洪塘。诸大老则折简相邀，莫揣所谓。比至，即胡笳声四起，毳幙参差，兔纲弥天，雉罗遍野；聚立而嗫嚅者，几及百人。内院抚军席地而坐，执册指名；首朱允冈、次黄跨千，又次余公诚。余系南中流寓在闽，亦被罗织。拊其背而徘徊。谓此三人者，非尚书、阁老乎？可随我去。每人一卒守之。中有紫衣朝服者，为郑飞黄，亦与焉。旁皇有顷，名次及吴旧抚矣；军门持册手麾曰：余俱赴京听用。于是诸人轰然而退，不啻鸟出笼、鱼入海也。时贝勒兵即刻拔寨起，四公竟载与俱行。先是，十月中，大清兵至莆，郑兵退守泉郡；城外皆海道，洛阳桥亘其上。桥系蔡忠惠公所造，长四、五里；上有瓦房百间，下临绝壑千尺。假令桥为门户、海为官府，亦足老师。乃相距月余，莠言绎络，谓闽广封侯，虚席以待；而温陵士庶惧一旦恐遭林木，相与怂惥。既艳斗大之肘悬、又虑负嵎之难下，于是杯酒兵权，雪消冰释；既过洛阳桥，则鸳鸯已在笼中矣。述志令有云：一旦释兵解甲，势有不能，何见之不逮老瞒也（朱允冈，名继祚；黄跨干，名鸣俊）！  
　 
粤游见闻

　　粤游见闻

　　前行人司行人瞿其美记

　　唐王次闽。

　　高帝之子，封国河南省南阳府。王讳聿键，因累囚凤阳高墙。国变，淮抚路振飞护之出。弘光元年某月，保国公朱国弼劾旧淮抚路振飞贼信日逼，先纵狱囚；天潢洊至，兵拒河上，皇上扁舟，不纳入城。且云凤阳有天子气，盖为王也。郑鸿逵镇守京口，有武弁王姓者以三千金赂职方司王丽青，欲得京口；王利其贿，遂调鸿逵镇山东。郑失职，固快怏；而清兵又屠扬州、犯瓜州，鸿逵闻风先遁，挟王至闽（一云鸿逵曾与清兵相拒于京口，清将张天禄，史公法爱将也，鸿逵阵伤其一目，故清从天宁州渡江，郑遂奉王入闽）。

　　总兵方国安围金华府。

　　国安，浙人，左良玉标官也。左梦庚投清兵，南奔；与朱大典有隙，国兵至婺，围攻匝月，杀掠甚惨。至闰六月二十五日，方解。

　　桂王在梧州。

　　王，神宗之子也。万历末年，就国衡州。崇祯十七年，张献忠破衡州，长世子、次王子俱为贼害；王仅与第三子安仁王及妃王氏驰永州。第四子永明王，即今上也，为贼所囚；宣国公焦琏时为湖南列较，斩守者，负之西驰。追至永州，与王会。是时，楚地残破，粤中稍安。七月壬辰，惠、桂二王驻广西。十一月戊子，桂王薨，谥曰端。弘光元年四月，有旨召安仁、永明二王赴近畿。六月，巡抚瞿式耜梧州上任，遂同太妃王氏联舟东下。王抚军值靖江之难，家属得王母覆庇之力。永明王正位，葬王于梧州之陵，是为兴陵；庙号端皇帝。

　　鲁王监国于会稽。

　　王，讳以海。崇祯十一年，清人犯山东；刘泽清镇守兖州，清人赂之黄金十万，泽清遂弃不守。清人入兖，执鲁王。王年幼，诡称鲁王牧儿。见清兵掠王邸，眦忽流泪，清人怪之。旁有人曰：此是鲁藩八千岁也。清人刃之，三击不中；骇曰：汝大有福，我不骇汝。前有一少年女子甚丽，犯之不从，死于墙下，意汝妇耶；汝其埋之。王因得脱。十七年夏六月丙子，王渡江入浙。十二月乙巳，王移居台州。绍兴起义，陈函辉首先推戴、张国维继之，迎王至绍兴即监国位，以明年为监国元年。是年，仍称弘光元年。

　　唐王即帝位于闽中。

　　以丙戌本年为隆武元年。封郑鸿逵为定虏侯；郑芝龙先封南安伯，至是封平虏侯，并赐子成功国姓，以驸马体统行事，掌宗人府事。封皇弟某为唐王、叔某为邓王。拜鸿逵为大将军，择吉授钺。至期，大风雨；驾既登坛，当授钺时，风吹所悬匾，堕中钺柄折为二，乘马冒雨还宫。阁臣黄道周与芝龙争班列，都御史何楷佐之。寻道周以督师出关，楷请急归；离城甫四十里，为贼所伤几死。或云：鸿逵使之也。

　　诏改福州府为福京。

　　以布政司为行宫、按察使为芝龙第。

　　太仆寺少卿万元吉、春坊庶子杨廷麟守赣州。

　　旷昭巡抚江西，清将刘一鹏统数百骑至南昌，牌先至；昭即命士民出迎，而身自扁舟遁去。独赣州不下，上命万元吉督乡绅杨廷麟等协力固守，措置有方，人情大悦。改分巡道为行宫，累疏请迎车幸驾赣州：赣居山川上游，豫不能仰面攻，且左为楚、右为闽浙、背为粤东，足以控制三面；使四方豪杰，知朝廷有恢复大计也。芝龙力阻之，不报。

　　秋八月，靖江王自称监国于桂林。

　　王固纂位者，自立后，其嫡嗣同其宗二十余人上疏告讦，天启、崇祯两朝迄无宁岁。王厚赂朝贵，以故辄直；王每下讦者于狱。弘光元年二月丙寅，表贺登极；因奏金、永、连三州皆为士贼所据，抚按匿不以闻。及南都失守，王遂睥睨神器，以杨国威为大将军、推官顾弈为吏科给事中，臬司曹烨等皆俯首听命，推署僚署有差。檄广左、右江四十五洞土狼标勇，自称监国。

　　靖江执广西巡抚都御史瞿式耜囚之。

　　逆藩作难，兵将东；抚臣瞿式耜启以大义，谓之曰：两京继陷，大统悬于一发，豪杰睥睨逐鹿。闽诏既颁，何可自兴内难，为渔人利？靖怒，使促耜入桂。耜即阴檄恩恩参将陈邦傅防梧，又止狼兵勿应靖。靖再遣桂平道井济促耜入，俱弗应。未几，靖提兵至梧，耜坐梧城中，靖遣谒者促耜朝，耜曰：王也而朝礼也。谒者曰：易朝服。耜曰：王，乌用朝服？以常服朝礼也。靖知耜不可夺。一日，迓耜语；耜未及靖舟，搜上一小艇至，宦官门正刘应科罗之，护卫指挥曹升持刀加耜颈，逼巡抚敕印。耜曰：敕印可刀求耶！桂推官顾弈遮耜颈，拽过数舟，数仆数起。耜坐，神稍定，曰：我朝廷开府，重臣若欲为帝，曾庐陆之渔户之不若矣？靖假抚军令入署，入（？）敕印；抚军家人疑有变，奉敕印惟谨。靖实恐西抚与东督应而西抚情形已达数周兵兵之羽驰颷矣（？）。用小艇挽耜上桂，塞其舱窦，不令见人，但听水石■〈浮虎〉■〈浮虎〉声。至桂，闭于王邸。耜日凝坐，不与诸靖人语，诸靖人无敢向耜语者。王邸人进食，抚军未尝食也。先是，五月中，抚军知靖藩必有变，先遣标官徐高至桂林察王动静，高幼子得出入宫中。至是，得进饘粥云。高后为坐营，挂制胜将军印；永历四年，殉始安王难。

　　广西巡抚遣人福京请乞师。

　　耜以王之立也非序，不劝进。靖变，防御有素，故处之泰然；而夫人邵，日夜啼哭。因遣家人周文赍疏间道至闽，贺上即位，并乞师；曰：岭表居楚、豫上游，岭表失则豫无所惮、楚未得通，天下事益不可为矣。臣式耜朝以死，则粤中夕以亡；岂惟一省之忧！因陈靖江形势有必败状。上大喜。

　　秋九月，思恩参将陈邦傅讨靖江，克之。

　　靖既遣师挟抚军西矣，骤与陈邦傅遇，兵败返桂。时，耜犹着单纱矣。靖送衣服饮食，俱不受。一日，趋耜抚军，令调狼兵。耜曰：戴罪之臣，曷可莅戎事！瞑目不食，求自毙。诸靖人畏之，送居刘仙岩；距桂城五里许。王符调狼，狼不应。外兵且急，复迓耜入，请还抚军治。耜曰：戴罪之臣，曷可再还抚军治！送敕印至，耜即免冠南面拜敕印而受之。诸靖慑然。复请莅事，不答。日使往返，薄暮还治，城中人士始帖然。时，湖南列校焦琏为粤西总镇杨国威旗鼓，知所事非正，归抚军；抚军授之以计。会邦傅兵应檄至，琏夜缒城下，入邦傅军，复絙邦傅上城。陴守皆琏兵，随擒国威、顾弈等。五鼓，攻靖邸；诫将士第求靖江，以安人心，他无所扰。厥明大定，复诫兵将获鼓惑靖江数人，其外并无侵株。

　　冬十一月，总河兵部侍郎路振飞入阁办事。

　　上以淮抚路振飞有旧恩，下诏购访，募能访致者赏千金、官五品京官。至是，某访得，立授都督府经历。振飞第三子年十七，就见，赐名太平，授锦衣百户、复改兵部职方司主事，寻升广西按察使佥事。后奉敕招抚，丁父艰南归，与其两兄居洞庭两山之间。

　　帝幸太学，行郊礼。

　　十有二月，诏亲征。

　　初六日，登舟，泊芋原驿。二十二日发，二十九日至建宁府驻跸。

　　遣锦衣卫康永宁如安南，不克行。

　　遣康永宁航海借兵。至明年五月回，云风逆不得泊岸，望涯而返。

　　附

　　隆武元年，安南国王贡使至。使人衣冠颇类中国差承，但椎髻跣足；所贡惟金龟、银鹤、银炉、香绢等，无他异物。

　　丙戌、隆武二年（鲁监国元年、清顺治二年）春正月，以旧辅马士英为办事官。

　　郑芝龙、方国安合疏荐旧辅马士英；两人皆士英门下也。时国安营钱塘江上，士英在营中，诏充为办事官，军前办事；候恢复杭城，复官。

　　二月，广西总制丁魁楚执逆藩靖江归于福京。

　　委总兵官马吉翔解至建宁行在，王病死，从叛推官顾奕、总兵杨国威等伏诛。

　　封丁魁楚思恩伯、陈邦傅富州伯。

　　以广西巡抚瞿式耜为兵部右侍郎。

　　平逆藩功也。晋司马兼副都。式耜辞曰：国家祸变，构难同室，讵臣子称功地。西臣办西，奚以功为！不听。复授是职。

　　以晏日曙巡抚广西。

　　辅臣曾缨荐也。式耜得代，遂放舟东下，山水、诗自娱。

　　遣锦衣卫同知马吉翔招抚闯贼李自成军。

　　升吉翔都督同知，管锦衣卫事。寻领敕招抚流贼李锦。锦即自成之侄也；自成破京后，清兵追逼，遁至黄州弃众先奔，为乡兵所杀，锦代领其众。同其妻高氏、弟必正渡洞庭湖，窜踞山寨。至是，赐锦名赤心、封氏忠义夫人，颁敕往招之。

　　督师阁部黄道周救徽州，死之。

　　道周与徽州清将有旧，清将之黄（？）因督兵三百人长驱至徽州。进险，清兵伏四出，尽歼其众；轿乘道周至郡，送至金陵。时，洪承畴为南都内院，慰劳令降，大骂不屈；不食半月，被杀。

　　三月，帝幸延平府。

　　建宁行宫，阁臣蒋德璟所营也，即巡方署；以湫隘喧哗，屡形责让。初一日，移驻城外伽蓝。初六日，登舟；十一日，抵延平，以府署为行宫。兵侍东阁陈洪谧在籍，遣内官邓金趋之；不至。

　　鲁王遣行人林必达来。

　　必达同一武弁通书郑芝龙，意欲私自招徕之而不及表闻。芝龙以上闻，逮下诏狱。会百官廷鞫，上大怒，切责必达。已而释之，改必达福建督学御史。

　　清人袭绩溪，督师金声死之。

　　续溪居万山中，四面皆峭壁，前止通一路，远三十里。声营其中，山上立十三营，以十三副将主之。前路以木札营，防守甚固。会有降清乡官黄澍来，始说以天命，声艴然叱之；澍即婉顺，而阴间其上下。于是，各标离心。清从宁国山中间道袭绩溪，遂无与抗。执声至金陵，不屈被杀，合门十余口皆自缢。时，洪承畴监斩。声既死，尸犹不仆；洪入院，见声俨然衣冠，危坐堂上。洪惊，入内恍惚，不敢出者数日。其灵爽若此。

　　四月，锦衣卫百户徐某至自云南。

　　云南抚按及沐天泽交章称：黔国公沐天波造反，有土司沙定周出奇兵扑灭之，天波孑身遁去。时，有识者咸疑非实。会一宗室任彼中道府，力证成之；遂诏天泽袭封、定周搜捕。升宗室佥都御史，往督师。已而，锦衣卫百户徐某前以弘光登极颁诏云南，至是归，述所亲见云：一土司反，天波调定周兵往；定周不奉调，叛。司平，天波密有移师意；定周先发，统本司劲兵突闯府第，天波仅以身免，母妻及弟天泽俱被劫，胁令具疏。通判素黑曾为天波所纠，以宿恨，故为沙左袒。嗣又传闻天波遁出，纠合各土司擒缚定周。然地远莫能得要领，朝廷置而不问。

　　五月，清师渡钱塘江，方国安降，兵部尚书张国维死之。

　　清人渡江，马士英、方国安合兵奔至天台，询之士人，云山西有径可通楚、粤至滇、闽者。因众未聚，稍憩以俟；山上有石桥，恐敌人之来袭也，命毁之。桥中有石版，版有文曰：方、马之兵至此而止。二人大骇，以为天意也，遂留不去。遣人至杭投诚，贝勒大悦，命阮大铖遗之以书以异其礼。两人大喜，即遣将押鲁监国，欲执之以贽。所遣将至鲁营，即发病不省人事；鲁监国欲执之，逸。两人至杭，贝勒复诱两人，使尽携眷属及爱将锐卒入城中驻札。月余，贝勒治宴，其将领四十八人同时就戮。囚士英、国安，挟之入闽，俱械一室；士英日吟诗消遣。忽一日，引入洪塘，与总兵数人俱被戮。时有黑气从西南来，以为诸臣被惨，犹有天变云。

　　张国维闻清兵渡江，谓知府王澧曰：子有父母在，可无死；余，国之大臣也，义不得生，暂欲薙发以抒民难。于是，经理诸事；三日毕，从容自缢，清重之。

　　附

　　兵侍杨文骢，士英戚也。乙酉夏，道苏州，取库金二十余万。子鼎卿，以总兵带孤衔，有兵一千，掠取民资无算；又诡称兵数万要饷，朝廷不能应。文骢至行在，语颇不逊。至是，降清。又闻清兵渡江，文骢与田仰居山岛中，有兵一、二万。田、杨同遣兵四百载币献贝勒。贝勒尽杀之。次月，田仰私送币帛数车，贝勒受之；使田兵别营，以铁骑千余围之，尽放田兵出围，令田兵下马弃器械。又次日，火炮四冲、乱箭齐发，一营化为肉酱。贝勒至闽，阮大铖随行；至岭上，口称雷爷相见，遂堕马死。雷名演祚，太平府人也，以孝廉仕至河间道，因劾周延儒被黜者。

　　圣安朝六等定罪，为阮大铖冤死，故显灵云。

　　逸史氏曰：金人破两京，死者寥寥，宋遂以亡。清师渡江，是何死者之多也；岂天之不祚明也耶！死有重于泰山者，张司马辈是也；死有轻于鸿毛者，方国安辈是也。有死非所贵者，仍氏甘为忠臣，其何光少康之烈耶！更有死不尽其辜者，马士英、阮大铖非耶？士英从君子昏（？）刈忠臣于朝，投贤者于避荒而不之恤也，委典刑于撤局而致之颠连也；奔而抗，抗而降：罪浮于秦桧、贾似道矣。寸磔之，何以雪海内之忿耶！

　　清人屠金华府，督师阁部朱大典死之。

　　大典守金华，清贝勒围之，出兵与战，杀其众数万。清人怒，攻之益力。逾月有五日，力竭城破；大典以家眷悉置楼上，实火药筒于下焚之，满门殒焉。

　　附

　　清兵破钱塘，一云水涸、一云二十八日夜月色甚明；似有天意云□是平（？）。贝勒以诸将不竭力，各责有差，张存仁亦责三勒云。

　　监国鲁王还台州。

　　鲁王复还台州航海，有疏自谢云：向为诸臣所误；上悯而许之。杭城失后，钱塘拒守，皆浙中诸将士力，闽无与也。鸿逵以拥立，居首功，即授铖出师；逗遛观望，历冬逾春不敢越关，乃诏班师。及钱塘师溃、金华既失，无复抗衡者矣。

　　附

　　清兵追鲁王，海中忽有龙升天，清兵没水者无算；因此得免。一云钱塘师溃，隆武君臣的酒相庆。呜呼！人之痿痹，一至此哉！

　　诛妖人。

　　贵州抚臣俞思恂疏称弘光旧主流寓该属土司，诏议奉迎仪注及遣副都御史周昌晋向内曰往认（？）。寻细阅疏中情形并详询赍奏人，事多讹舛；御史钱邦■〈艹已〉等上疏止之。已而思恂续疏言其诈伪，诏实时处决。

　　召方士蔡鼎。

　　闽诸大臣所荐，命召之；以方外服见，封国师。然所言庸鄙，占策无验。

　　六月，皇子琳原生。

　　进百官有差。诏封郑芝龙泉国公，寻改平国公；郑鸿逵漳国公，寻改定国公。

　　盗杀阁部顾锡畴。

　　锡畴流寓温州；有镇将与督学相结，取事例银供饷，诸生鼓嗓。总兵贺君尧执一、二人杀之，锡畴欲参之；君尧乘夜缚而投之江，子蓥遁免。

　　附

　　顾为佟邦年门生，邦年之子为清嘉湖道，蓥在署中。君尧以赂佟求官，蓥以告，乃置诸法。

　　秋七月，杀总兵陈谦。

　　御史钱邦■〈艹已〉劾其外媾有状，逮下诏狱。郑芝龙力救，不听；寻杀之。

　　雷州守将黄海如杀清知府赵最、推官李宣国。

　　高州府义师逐清所置官，复其城。

　　诏释都察院佥都御史田辟于狱。

　　辟，河南人，甲戌进士。弘光中，以户部榷税虔州。二月，募兵入卫，改都察院佥都御史、署院事。疏纠阁臣曾缨，语连中宫，上含怒未发也。五月，遣锦衣卫王之臣往阅其师，并发月饷。之臣迎合上意，疏纠诡兵冒饷，遂下诏狱。然兵籍俱实，饷又自办，上所给尚未发也；卫臣王承恩婉转辩白，班行亦多申救，上怒不解。至是，以皇子恩，得释。清兵至，卒抗节；拥众山谷，崎岖楚、粤间。至戊子九月，兵死。

　　秋八月，黄鸣俊退自衢州。

　　督师阁部黄鸣俊久驻衢州，忽退入仙霞关，上怒。其子职方司主事天复从驾，逮下诏狱。又命建宁府羁鸣俊，鸣俊惧，请奋勇自效；寻统兵出关。

　　皇子薨，谥庄敬。

　　清人入关，御史郑为虹死之。

　　先是，郑芝龙力请旋跸福京；且云倾家相助可四百万，入关固守，决难飞渡。上不听。芝龙归，又令归。又赴行在，力向中宫言，又不听。决策赴虔，诏宣芝龙商留守事宜，芝龙亦不至。

　　诏改赣州府为忠义府。

　　时，万元吉、杨廷麟协力固守。夏，又命吏部尚书郭维经经理。围困经年，士气不挫，故有是褒。

　　清人袭汀州，帝崩。

　　二十一日，驾发延平。二十八日，抵汀州府。清兵踵至，建宁知府杨三畏、延平道赵秉枢一路迎降。随征御史王国翰，以警急闻；上怒，欲杀之。次日，清兵至，扈从俱先遁；上及中官俱陷，国翰同子都督同知凉武死之。按科臣吴其藟疏云：旧辅臣何吾驺领兵驻关，闻清人至，辄遁。清人即假何兵旗号以进，汀州城中未之知也。半夜，卒起犯驾。帝自刎。侍郎曾学佺死之。

　　安仁王薨。

　　王英明特达，才略通人，有知人之鉴。尝曰：居安可寄社稷、临难不夺大节者，惟司马瞿公一人而已。与人言，必谆谆辨论，曲尽人意。一日宴罢，夜半疾作，急召瞿式耜入，付以后事；执手流泣曰：孤负先生！顾王弟永明王曰：国家事，一听瞿先生处分。且自言其前世曰：孤再生伽蓝，而王弟一罗汉也；先生好辅之。言毕而薨。式耜恸哭曰：王乃汉光、唐肃之流也。天不祚明，早夺其年，悲夫！□□□□□□□□□□□□□□□□幸毋伤神！于是，乃奉永明王嗣之，即今上也。

　　秋九月，清人破忠义府，督师阁部万元吉、春坊庶子杨廷麟、吏部尚书郭维经及龚棻死之。

　　余至吉安，遇山人李伯开，述赣州事甚详，一时死难者甚众。余时欲急往桂林，未及详记。偶于舟中，得杨翰林诗集，有与家人书，知其子在某县困苦伶仃。后因乱失其集，良可惜也！

　　冬十月，永明王即帝位于肇庆。

　　闽汀之变，丁魁楚失雄还肇，闽首揆何吾驺亦自闽遁归香山。大司马瞿式耜在肇庆，忧曰：朝廷事裂矣，曷可一日无君！谓魁楚曰：公制府带甲五岭，宁坐视颠危耶？请急议监国。时，阁学吕大器自闽来，李永茂以大司马守制亦至。式耜曰：永明王贤，此殆天意。十四日，迎王于梧。王三让，王太妃亦曰：此大事，恐不胜任；愿先王更择可任者。群臣固请，乃至肇庆府即皇帝位，改元永历。和风旭日，现五色云，有五色大鸟从南来集殿上；士民欢呼，咸谓中兴可卜。颁诏楚、滇、黔、蜀，军士讴吟，靡不以为再睹神京也。初，上至宝鼎寺礼肉身无量佛，佛忽起立；益信安仁王罗汉之说云。

　　兵部尚书吕大器、两广总制丁魁楚入阁辨事。吏部右侍郎兼阁学瞿式耜掌铨事，推置僚属有差。李永茂守制，不朝请。

　　清人犯南海，举人陈邦彦死之。

　　南海县起义举人陈邦彦兵败，被擒。十月初一日，清佟养甲令磔诸市；谈笑就刑，神色不变。

　　十一月，苏观生自闽逃来。

　　楚师百万，戎旗星属；总督何腾蛟方节制三面，楚豫辽远，不及援虔。赣州抗守经年，析骸易子，极其惨酷。闽辅苏观生驻兵南宁，辅车相依，宛若秦、越；一闻汀变，即撤兵回广，虔州遂不守矣。

　　苏观生立唐王于广州。

　　观生过三水，不赴肇；以监国诸公不与议也。适唐、淮诸王航海至广，观生遂拥唐王立之，国号绍武。佥曰：今上监国诏尽颁矣，天下知有新君。今复蹈靖王覆辙，以速外氛；二百里立两帝，自树内鲠。三百国纪，人披其叶而我刈其根矣，奚奚不利孺子王耶！观生不听。

　　帝自梧州还肇庆。

　　赣州败书至，司礼内监王坤趋上移梧避之。冢宰瞿式耜曰：上之立也，为祖宗雪仇耻、为生民援涂炭，正宜奋大勇以号令远近。今强敌日迫、东人不靖，苟自畏缩，外弃门户、内衅萧墙，国何以立？争之，不听；遂移梧，寻还肇。

　　东都杀兵科给事中彭耀。

　　大学士陈子壮书达冢宰瞿式耜，请力馘苏而兵东；上遣彭耀泣谕之曰：今上，神宗嫡胤，奕然灵光；大统已定，谁敢复争？且闽、虔既陷，强敌日逼，势已剥肤；公不协心戮力为社稷卫而同室操戈，此袁谭兄弟卒并于曹瞒也。公受国家厚恩，乃贪一时之利，不顾大计；天下万世，将以公为何如人也！观生大怒，戮耀于市，集兵向肇（耀，粤东人；旧为秦令，有政声）。

　　兵部右侍郎林佳鼎帅师伐东郊，败绩，死之。李明忠走□。

　　东兵将西上，遣佳鼎督兵剿之。时有白旗贼新就东抚，观生用以拒命。贼故海寇，狡猾善水战，诈以数十艘降林；林不备，遂以火炮焚林艘，林死。总兵李明忠登岸，陷泥中几不免。

　　郑芝龙以福州降清。

　　芝龙欲出降，弟鸿逵、子成功力阻之；不听。既降，贝勒谓其亲从，俾离左右。寻发遣赴燕都，惟狎客陈鼎随之去。芝龙妻，日本人也；以兵死。成功树「杀父报国」旗，至今出没海上。时成功年十三岁，或曰二十岁云。

　　十二月，清人入广州，杀唐王、苏观生。

　　先是，九月二十日漳州府降，清贝勒分命副总兵李成栋率偏师取广东，以佟养甲督之。潮、惠二府相继下，省会寂不闻也。至是，十五日，清兵突至，先遣十余骑入城，无一抗拒者；余兵相继环北城上。阅日，乃下遣（？）。唐王自裁，苏观生缢死，宗室皆被杀。时潮州山寨私拥赵王，佟、李遣兵往，赵王即目归削发，居光孝寺。会陈子壮致启事泄，王实不知也。广州知府陆元机降清，佟、李勒令元妙观自缢。

　　清人犯高州，大学士陈子壮死之，何吾驺降。

　　礼部尚书陈子壮，初为佟养甲逼令雉发，寻悔之。所居地名九江，集众起义，屡攻省城不克；后攻高州。李成栋追及，擒归，被杀（子壮以词臣起义于端州九江乡，衣甲器械无不精绝，部伍士卒皆蛋户番鬼，其人敢勇，善发西洋铳故，杀敌不下数万计。寻间出为清兵所得，养甲深恨之，以木丸塞其口，置于重台之上，设祭三坛，遣旧辅何吾驺、学政袁彭年罗拜。拜讫，碎磔之）。  
　 

仿指南录

　　明中书舍人安福范康生讱轩氏着

　　丙戌十月初四日，忠诚府陷，余临城被执。

　　先是，三月二十四吉郡失守；余与督师万公元吉、都宪陈公赓、兵曹王公其宖并议列栅张家渡，且守且战。诸军既已奔溃，风鹤皆惊，纷纷扬帆不能止；乃疾趋皂口为守险计，诸军奔溃如故。陈公收合滇兵先至虔，独余与万公、王公及永丰旧令林公逢春四人停舟皂口。自二十八日至四月初六日，皆以扁舟上下一十里内，相地形、设守具，而兵将寥寥。滇帅赵、胡皆从龙泉入虔，粤帅童以振阵没；陈课则称病先上，复为平粤伯丁公魁楚所杀，以其倡逃也。闽帅周之蕃、吴、玉、吴简章及粤帅王基昌俱孑然一身，不能自集旧旅；惟安远汪起龙有兵三百。虔中闻变，不亟发援兵。时冏卿李公陈玉、杨公仁愿、兵垣杨公文荐、兵曹万公六吉、周公远、待诏刘公季矿皆在虔，力请诸督师相国苏公观生及江抚刘公广允；二公相顾迟延，止发赣城新威营兵二百至皂口，万公遣监纪程亮督之，下守绵津滩。楚帅曹志建发兵二千来诣，仅一宿，噪归。至初六日巳刻，而北军至；新威营先溃，汪兵继之。万公计无所出，临河徘徊；余力持以为张、许必守睢阳，此非吾辈死所也。——乃又挽舟溯流，以初八日抵虔。虔人仓皇四窜，万兵曹——即督师亲弟也，先挈家去；且命督师二妾皆出署，民情益汹汹。然督师未之知，亦无敢告者；余乃直白督师。督师忿甚，即取剑欲手刃护家属出城诸弁，并欲杀二妾以殉，二妾闻之惧而入署；虔人乃大定，颇有士民共商固守者。至十一日，杨兵垣自请任守城事，指画形势，以为虔必可守；士民益踊跃听命。时粤中有新锐五千人在南雄，又以饷匮大哗；万公欲促之来援，命余往。十二日午刻，余持檄兼程；四日即抵南雄，向旧虔督李公永茂及总戎周仕凤为秦庭之哭。李公义激慷慨，捐囊中五百金犒师；遂以十八日谕岭来援，率师者副将吴之蕃、游击张国祚也。时陈都宪已在南康，余便道晤之，亦恳其收拾滇兵复援。——而北军遂以十四日至虔，虔人闭门固守；苏相国率所部退守南康。北军方张，滇、粤诸兵先后至南康者以数万计，皆未敢即下。至四月秒，督师相国杨公廷麟自雩都力促新抚阎总及张安各营兵四万余至虔；刘抚军初委城去，亦自宁都募二千人来：俱以五月初一、初三先后溃散，未尝对仗而遽为北军所冲。抚军被执，所失士马、器械无算。甚矣！此辈徒事骄悍而实怯弱，能为寇而不能为兵也。此后，援兵益裹足不前。苏、陈二公及王兵曹多方鼓舞，至六月望后，吴、张二营乃奋勇前驱，兴北军相遇于李家山九牛之间，数合皆捷。北军以为援兵必踵至，遂即刻返虔，且撤城下之围，退屯水西；而吴、张又以为必卷士重来，亦退守南康。时虔中士民死守已两阅月，且守且战；奉诏旌异，改郡名「忠诚府」。杨兵垣籍民兵五百人专守西门，当北军之冲，尤多奇捷；奉手敕褒嘉，历升太常卿，加行在都宪。至六月二十四，汪起龙乃率师至虔，滇帅赵印选、胡一青亦率师三千余来会；旧署虔郡南安别驾刘清名初以弃城遁去，亦引兵三百余自赎；苏相国部下各营，亦遣三千余人来；陈、童二营，各收余烬近二千人；杨相国自率阎营罗、魏二将及张安各数千人，大司马郭公维经及侍御姚公奇允亦率所募滇、闽八千人，丁平粤又遣其标兵近四千余人：俱先后列栅城外。余时痴卧诏州山中，会中翰袁公从谔新募沙兵三千人，铨曹龚公棻、兵曹黎公遂球新募水师四千余人，道经俱韶；乃拉余复诣虔。至南安，而万公适有手书致苏相国，以转饷弗给，命余领户、兵两曹事。又粤督解相国以为粤饷牵制颇甚，欲与杨、万二公会题余谏垣以重事权；余力辞之。念二公久在虔劳苦，不可不一返幕中。值新抚叶寇万余人在潭口梗道；七月终，北军掩其无备，万人立溃。余以八月初七间道复入虔，时城外诸营不下四万余人，亦颇锐往思战；万公持重过当，以为必待水师合力乃获万全，诸营未免沮丧。——而水师久在南安大治战舰；余与王公其宖皆极言水涸，不能行巨舟。然其帅罗明受故海寇巨魁，性桀骜不驯；龚、黎二公又如慈母之奉骄子，惟所欲而已。迟至八月二十后始来；北军闻其舟行逶迤，设计截之江上。二十三夜，余与王兵曹、袁中翰巡城，遥望二十里外营火星稀；时漏下三鼓，急叩督师门，请发滇兵接应。督师与龚铨曹皆以余辈为过计，谓罗明受之兵力敌万人，不足虑也。二十四日早，栉沐未竟，即闻水师败北，巨舟八十余皆毁；罗弁遁去，兵士被杀者数百人——北军为所杀者亦数百人。舟中火攻诸具甚繁，费饷巨万，一旦毁烬；督师与龚、黎诸公抚膺悼恸，亦已晚矣。自是虔人丧气，北军益张；遂以二十八日冲破广营诸栅、二十九日冲破滇营诸栅；自是东南城外复无一卒。九月初三日，攻西门，已登月城女墙；督师及杨兵垣、袁中翰力督军士缒城格斗，乃退。初九日，北军遂据南康。滇、广诸兵既溃，人无固志，皆借端引去；吴玉、简龙伦、吴之蕃等又倡逃惑众。督师矫情镇物，且压苦诸军縻饷无庸，乃皆遣之散去，城中仅留汪起龙疲卒三百人，汪国泰、金玉振所收吾吉人四百余，徐日彩新招虔人二百余及郭大司马部下尚留三千余，城外惟涌金门江上有水师后营黄志忠二千余。会在汀州之变，余以为根本大计较急，相国、司马宜引兵迎扈。相国誓与虔存亡，不欲行；司马奉手敕至再，将以九月望行。督师偶有遗言，士民亦不知大体，妄效扳辕，司马乃行行且止；督师又谓司马诸兵不足用，稍稍先遣去，城中益空虚。余与翰垣万公发祥及兵曹王公其宖等复联属乡勇，约各社长会于明伦堂，万公捐金三百金致犒，郭司马捐四百金，定回环巡城规制；士民乃又稍振。而旧抚参戎谢之良拥众万余在雩都，观望不前；粤西调来狼兵三千人方踰岭，不即至。万兵曹闻南康既陷，亦退守韶州。虔城士民登埤既久，未免暮气难鼓，然犹勉强支吾；北军未察虚实，不即轻进。至十月初三日后，城内一人缒城出；北军营适有百余骑截路，执而诘之，乃知城守之疏倦可乘，遂逼以前导，由小南门十三号潜踰以入。既入，乃遍告各营，悉众来赴。城内仓卒无备，然督师及杨相国、郭司马、杨兵垣、姚侍御、黎王二兵曹、署郡吴司李、林邑侯及余鼓励乡勇接战，互月胜负。总戎刘天驷率家丁十余人力战，杀北军数人。至初四日黎明，而北军大众悉至；郭司马属余促水师发炮，连遣四十人门皆裂，城遂陷。余自建春门城上归寓，整衣冠以待，自期必死。适西邻火起，余乃引家僮二人登屋以俟；偶有东南风，火不即至。北军纷纷在市上杀人，即余所踞屋下亦惨号四闻。一人登楼搜括，与余对面仅去尺许；往返至再，竟未尝见。有张管队者，从对门小屋上望见余；余即大呼云：『汝勿胡做！我某官、某姓、某名，汝欲杀，即持首级去』！其人自入城来，但见乞怜求活者；瞩余张目正色，不觉气夺，汗流如雨，登屋复坠。余反手掖之；且笑语云：『汝辈当兵，何不济乃尔』！其人益心慑。余乃引至一室，命坐而与语；问其所欲，彼不过欲得钱耳。余笑曰：『余死且不避，何以钱为』！命家僮解所袖二十余金与之。其人亦不复问，第强余至营中，且以所乘马假余骑。一路遇北兵，见予冠服依然，皆曰：『汝万军门耶』？予亦谬任之；盖恐其追求督师，不如以予塞责耳。至营中，晤总统副将高进库，予力请就死。高，陕西人，甚质直；反大相敬礼，不啻不忍加诛也——仍命张管队引余宿帐中。时城内纵火；三日后乃息，合郡煨烬。——初三夜三鼓，余方巡城，见天火如雨坠城中；不意其符验甚速如此。城中士民与北军格斗而死者无算，亦有自焚其居者；诸池井积尸几满，皆义士、烈女。督师二妾，率群婢投井中。虔士向皆荷戈临阵，至是多自杀。有庄秀才者，监纪庄以莅之弟也；撞石而死。——其妾泣诉，云己亲见之。袁秀才字汝健者，合门被杀；其女在营向余痛哭。卢乡官合家投池中。兵曹黎公遂球，想亦同死矣。传闻太常彭公期生自缢于章贡台；此公固自持必死者也。

　　初五日，总统令人引见。至帐中，则兵垣杨又如及胡总戎先在坐。又如所持与余同，大要求其明白一死耳；总统与诸将皆为动容。是日，定议将余与又如解送京师。晚，又引见李总统处，刘季騧总戎暨黄振寰副戎皆在。季騧临别依依，若不敢相近；余语之云：『但置生死度外可耳』。——季騧初四早跃马过余寓，即相约死难；真英杰也。是日，闻杨相国已投水；北军得其冠服为据云。

　　初六日，又如径至余帐中坐。语移时，复与同过马龙池副戎。马故刘昌平部下，闻余与又如毅然请死，殊为感叹；其供奉又殊有礼。余因与又如劝其以礼葬死事诸公；时在虔文臣杨、郭、万三公外，有翰林兼兵垣万公发祥、太常卿兼守北道彭公期生、铨曹龚公棻、侍御姚公奇允、兵曹于公斯昌、王公其宖、黎公遂球、任公昂霄、曾公嗣宗、钱公谦亨、户曹林公珽、中翰袁公从谔、刘公孟鍧、刘公应泗、郡司李署府事吴公国球、贰府王公明伋、临江司李胡公缜、署县事林公逢春、监纪通判郭宁登、乡绅卢象观、孝廉刘曰佺、南昌孝廉万兴明、楚中孝廉马芝、清江明经杨廷鸿、黄尚实、吉郡明经胡国伟、王所、管声元、戴绂、文学段之辉、朱长应、赖尚佑、南昌文学刘斯镐等数十人；惟余与又如及于兵曹被执，朱文学得脱归。此外，大都不死兵，即死水火耳。刘公孟鍧危病，卧建春门郭宅——即余寓，余登屋投火，乃与分手；黎公遂球病，卧西门乡绅卢子占家；龚公棻以坠马病，卧军院前金监纪家；王公其宖东楼督战，被铅弹伤头颅：此则余所知也。

　　初七日，儿子梦麟晬盘之日；晨起，三揖祝天而已。因忆去岁初生，四弟喜赋一诗；今依韵偶占云：『之子晬盘日，阿翁就槛辰；贡江空寂寞，西岭正嶙峋。保世惟忠孝，委身报圣仁。行行岁晚至，苦节附松筠』！是夜，有一被执者持刀杀北兵，为所觉而死；亦奇矣哉！

　　初八日，又如过余帐中，因共往马副戎所，留饭；其子颇有意气。是夜，梦至南楼，杨机部老师尚在守城；又梦诵经「鉴周孟威丁彦速吉左冲」数语。时诸帅已草定塘报，押解余等。余因作数字寄家人，托永新胡秀才附往。胡字义者，与安福小童朱魁保皆在高部内，甚敬爱余；各持银钱见赠，且依依不忍别。帐中大小诸卒初见余，皆眈眈相视。余率胸怀与语，彼或拔利刃、挽强弓示武，以冀虚喝；余曰：『我忧汝刃不利耳；利则大是爽快事』！诸卒相谓：『此不怕死忠臣也』！反倍加敬礼；至有擎酒食来饷、持幞被银钱见遗者。大要如醉汉过虎，了无怖畏；虎亦无如之何——然亦见三代直道犹在人心云。

　　初九日午刻，同黄副戎、刘别驾先登舟；杨又如及范、胡二总戎后至。押解者共数十人，一舟杂沓，苦不必言。夜闻刘别驾谈及义娼祈祈在营中，见其旧交被俘，遂自刎而死；亦侠烈也。

　　初十日，胡总戎述其儿时三异事：初生，竟是肉毯，举家怪异；剥去数十层，乃见儿啼。及十余岁，以放风筝堕井中。见黄须老人井底对奕，卫者甚众；惊讶彼坠来，捧之出井。又尝读书山中，引众出游，越数武而山石坠下，压死十余人。可见生死前定，固不得自由也。夜泊昆仑滩。

　　十一日，过万安县；空城而已。泊上溪，夜梦拔剑驱祟。此月作此梦者三，不知何祥。是日，同又如慨叹虔事，因及三老：万公志急身先，清苦绝伦；而自用颇专，与人或忮。杨公节义文章，羽仪当世；而见事稍迟，听言不广。郭公虚公平恕，集思广益；而遴才太滥，驭将太宽。以此三老立朝，必有可观；扶危定倾，实亦未易。此余与王赤友朝夕抚膺者也。

　　十二日早，同又如诸公坐小洲上栉沐，较舟中如同天堂；舟中视帐中，又如地狱矣。茫茫黑暗，竟不知何时见天日也。夜泊蜀口洲。

　　十三日早，留蜀口。偶见蒙江王复初亦在北军舟中，向余依依，犹有乡里之谊。家僮如豸自此问道抵舍，临歧恸哭；余笑遣之。午余，秦僧正志至舟中；同行僧澄一，扬州人。因谈及旧万安令梁公于浚死难事，且记其绝命词云：『但知生富贵，谁识死功名！到头成个是，方见古人情』。又自记云：『半生学佛得力，到此撒手悬崖』。盖乙酉九月被执不屈，遂死南昌狱中也。卓哉饮光，遂能如是耶！余于广陵交饮光及郑超宗、宗开先，皆余房师王铁山姻友也；三公并以癸未登第。饮光殉节；超宗以调停高镇兵入城，为同郡乱民寸磔，仅存遗骨数寸。开先初仕中翰，及江南既降，擢为常州太守，又为本郡绅士所劾罢官。三官各作春梦，究竟何如，可发人深省。晚泊泰和；遥揖萧尔器兄弟忠魂，不禁黯然。

　　十四日，泰和西岸移舟东岸，守者命余辈易一大舟行；不数武，嫌其迟滞不前，复挈余等还故舟。行止不能自如，一听之所为而已。夜泊龙门山下；念我茂远，真过去仙也。茂远尊人萧次公先生，古谊笃挚；命一僧相闻，数语而别。复遣之驰候郡中，竟不得再晤。是夜，风雨大作，舟次苦甚。

　　十五日，晨起，风雨不得行。食后，守者强舟子行，泊花石滩

　　十六日，过吉安；遣人视旧宅，已为兵毁，亲友无一人在市上者。同又如望拜文山祠。夜泊白沙驿。

　　十七日五鼓，发白沙；过元潭、龙洲，皆不能一眺，付之梦想而已。夜泊仁和市。

　　十八日，风雨大作，势不能行；守者强之行，波涛汹涌，听之耳。过新涂县，下午五里，泊舟。五鼓，乘月抵漳树镇。

　　十九日，过丰城县，泊高■〈氵义〉。闻姜燕及年伯尚在里，居然不能通一字也。又如明「易」理，在舟每日筮一卦；是日以后，反多吉卜。

　　二十日，泊河泊所。北风厉甚，守者复强舟子行。余辈一身似叶，刀兵、水火作平等观；但笑彼悍竖耳。

　　二十一日五鼓，复冒险行。晚至省城，宿广润门外姚君甫家。是夜，三总戎及刘别驾皆流涕，恳余与又如稍以和平自全，且勿累及同事。又如与余云：『生死自有定数，亦各有定数；岂能想来！若我两人视死如归，岂能乞怜求活耶』！五鼓，作字与家人决；并此录及玉簪一枝，付邑人欧叔重持归。簪故先君所遗，故以之贻麟儿耳。

　　二十二日微明，即引诣金督府衙前，值吴按君以武闱较士未得会审，乃复放归寓处。守者贯以铁索，诸公殊以为苦；余举「风吹枷锁」之句，与又如大笑。市人皆以为不识生死，聚观者如堵；闻知是余与又如，咸唏嘘感叹。新孝廉一人、诸生十数人，向余流连不忍去。又有张椽者，告余以刘平田在章门；午余约晤，相对凄然。因极力为余求生，且捐行赀，购杉材以备与又如及同事五人不测；又预措一舟，为余返榇计：此真今人所难也。

　　二十三日，会审于乐安王府旧第。刘别驾先陈削发求降，三总戎亦哀词投诚。余与又如誓死不屈膝，惟直陈国破家亡，自分当死。而当事宽喻甚至，竟不见杀——余与又如因叹得死之难。前者，兵曹于公斯昌、总戎刘公天驷、副戎汪公起龙皆以十九日见杀；余辈舟行阻风，故不前耳。二十二日夜，余梦北斗旋转；岂真生死上关星文耶！

　　二十六日，附平田舟以归。是夜，梦关将军骑一巨鱼，自池中飞升；余遥望泣拜，以恢复大事默祷：亦异梦也。

　　自跋

　　忠诚府丙戌十月四日之事，余辈捍御无方，宜咎人而不咎天也。被执在槛，随笔实录，自附信史。同事诸公，或存、或亡，幽明可质，当以余为古之遗直。命名曰「仿指南录」，庶几对文山而无愧云。

　　是岁十月即望，安福范康生讱轩父识。

　　十一月初七日，返螺川。次早，即入西昌平山中；距家五百里，不敢相闻。越数日，家僮乃至；四弟寄柬云：自余被释归家，里中过有责望；仿悠之口，铄金泐石，且有效王梅边生祭丞相者。余甚感且愧之，因再取是编自讼。嗟乎！余不入粤而入虔，辞谏垣而甘受械系；此非必欲死者哉！幸而不死，以黄冠归故里；古之人有言矣。是编具在，千载而下自有定论。若夫「不知我」之诟，余亦何忍置喙！烈媛见齿，为卖笑者反唇；岂复与之争别贞淫乎！

　　十一月二十六日，讱轩氏又志。  
　  
