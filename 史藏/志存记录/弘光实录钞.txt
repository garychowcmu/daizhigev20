
弘光实录钞 清 文震亭 撰


　　●序号   篇名
　　1  自序
　　2  识语
　　3  弘光实录钞目录
　　4  弘光实录钞卷一
　　5  弘光实录钞卷二
　　6  弘光实录钞卷三
　　7  弘光实录钞卷四
　　8  福王登极实录
　　●自序
　　寒夜鼠啮架上，发烛照之，则弘光时邸报，臣畜之以为史料者也。年来幽忧多疾，旧闻日落；十年三徙，聚书复阙。后死之责，谁任之乎？先取一代排比而纂之，证以故所闻见，十日得书四卷，名之曰「弘光实录钞」。为说者曰：『「实录」国史也，今子无所受命，冒然称之，不已僭乎』？臣曰：『国史既亡，则野史即国史也。陈寿之「蜀志」、元好问之「南冠录」，亦谁命之？而不谓之国史，可乎』？为说者曰：『既名「实录」，其曰「钞」者，不已赘乎』？臣曰：『钞之为言略也。凡书目备而略之者，曰钞。「实录」纂修，必备员开局。今以一人定闻见，能保其无略乎？其曰钞者，非备而钞之也。钞之以求其备也』。臣既削笔洗砚，慨然而叹曰：『帝之不道，虽竖子小夫，亦计日而知其亡也。然诸坏政，皆起于利天下之一念。归功定策，怀仇异议，马、阮挟之以逆案，四镇挟之以领朝权，而诸君子亦遂有所顾忌而不敢为，于是北伐之事荒矣。逮至追理三案，其利灾乐祸之心，不感恩于闯贼者仅耳。传曰：「临祸不忧，忧必及之」，此之谓也！呜呼！南都之建，帝之酒色几何，而东南之金帛聚于士英；士英之金帛几何，而半世之恩仇快于犬铖。曾不一年而酒色、金帛、恩仇不知何在！论世者徒伤夫帝之父死于路而不知也，尚亦有利哉』！
　　古藏室史臣识。时戊戌年冬十月甲子朔。
　　●识语
　　弘光南渡，得手钞便为信史。当今未敢矢口迁、固，然如此命笔，他日当不下晔、寿也。承命欲题数言，深荷盛雅。身为大臣，不能引决；颜厚有忸怩、其奈之何！或待此种种者，差可握手，少有以自盖也，而后为吮毫之计乎？知吾□□知此怀也！

　　●弘光实录钞卷一
　　崇祯十七年夏五月庚寅，福王建监国于南京。
　　讳由崧，神宗皇帝之孙也。父常洵，国于雒阳。十六年正月，为流贼所害。北都之变，诸王皆南徙避乱。时晋都诸臣议所以立者，兵部尚书史可法，谓：太子，永、定二王既陷贼中，以序则在神宗之后，而瑞、桂惠地远。福王则七不可（谓贪、淫、酗酒、不孝、虐下、不读书、干预有司也）。唯潞王讳常淓，素有贤名。虽穆宗之后，然昭穆亦不远也。是其议者，兵部侍郎吕大器、武德道雷演祚。未定，而逆案阮大铖久住南都，线索在手，遂走诚意伯刘孔昭、凤阳总督马士英幕中密议之。必欲使事出于己而后可以为功。乃使其私人杨文骢，持空头笺，命其不问何王，遇先至者，即填写迎之。文骢至淮上，有破舟河下，中有一人，或曰：福王也。文骢入见，启以士英援立之意，方出私钱买酒食共饮，而风色正盛，遂开船。两昼夜而达仪真。可法犹集文武会议，已传各镇奉驾至矣。士英以七不可之书用凤督印之成案，于是可法事事受制于士英矣。
　　臣按：士英之所以挟可法，与可法之所以受挟于士英者，皆为定策之异议也。
　　当是时，可法不妨明言始之所以异议者，社稷为重、君为轻之义。委质已定，君臣分明，何嫌何疑而交构其间乎？城府洞开，小人亦失其所秘，奈何有讳言之心，授士英以引而不发之矢乎？臣尝与刘宗周言之，宗周以为然。语之可法，不能用也。
　　进兵部尚书史可法东阁大学士，加凤阳总督马士英兵部尚书东阁大学士，改户部尚书，高弘图为礼部，入阁办事，工部侍郎周堪赓为户部尚书。
　　辛卯，召姜曰广、王铎，俱礼部尚书东阁大学士。
　　壬辰，以总兵张应元镇守承天。
　　戊戌，瑞王常浩避寇驻重庆。事闻，命总兵赵光远镇守四川。
　　己亥，以总兵郑鸿逵镇九江，黄蜚镇京口。
　　庚子设四藩，以黄得功为靖南侯，高杰兴平伯，刘泽清东平伯，刘良佐广昌伯。
　　四藩者，其一淮徐，其一扬滁，其一凤泗，其一庐六。初，黄得功、高杰在北，刘泽清在山东，刘良佐在淮北。北都既陷，乱卒南下不遂，皆渡淮而处，而淮北为贼所有。马士英既借四镇以迎立，四镇亦遂为士英所结。史可法亦恐四镇之不悦己也。急封爵以慰之，君子知其无能为矣。
　　晋左良玉为宁南侯。
　　壬寅，福王即皇帝位，以明年为弘光元年。
　　黄得功、高杰相攻。
　　四镇欲以家眷安插江南，浮兵而渡。亟谕止之，令择江北以处。而得功、泽清、杰，皆欲维扬，争端遂肇。及有旨杰住扬州，而杰兵凶暴尤甚，扬人恶之，闭城登陴，坚不肯纳。得功以其家眷至仪真，遂传攻，杰亦野营以待之。史可法百方调停，而以瓜州处杰。
　　乙巳，大学士史可法出督师于维扬。
　　士英入参机务，可法动受其制，不得已而出。留都诸生数百人合疏留之，不得。至十月有何光显者，请召可法，拟士英操、莽。廷杖杀之。
　　贼帅刘暴颁伪敕于靖南侯黄得功，系之。
　　闯贼以董学礼为淮镇，领兵一千五百，至宿迁，使伪镇威将军刘暴持敕五道，谕降得功、高杰、刘伊盛、大教场刘肇基、小教场徐大受。得功系之，侯命正法。己酉御史陈良弼劾从贼詹事项煜。
　　煜自北京逃回，混入班行。
　　辛亥，设勇卫，以总兵徐大受、郑彩、分领水陆，阉人李国辅监之。
　　壬子，魏国公徐弘基、安远侯柳昌祚、灵璧侯汤国祚、抚宁侯朱国弼、南和伯方一元、诚意伯刘孔昭、东宁伯焦梦龙、成安伯郭祚永，各晋官衔二级加禄米五十石。
　　司礼监太监韩赞周、司礼秉笔太监卢九德，各廕弟侄二人锦衣卫佥事，世袭。
　　甲寅，上命行祭告礼。泗陵、凤陵，遣督师大学士史可法；显陵，遣宁南侯左良玉；神烈山韩宪王■〈土攵〉，遣灵璧侯汤国祚、成安伯郭祚永；寿春以下诸王，遣凤阳府官。
　　乙卯破贼报至，封吴三桂蓟国公，世袭。
　　四月二十日，吴三桂引北兵与贼战，败之。次日又败。二十七日，贼收兵入城。二十九日，贼将其资重出京，至芦沟桥，又遇北兵败之。北兵追贼至保定至固关。
　　召陈子壮为礼部尚书。
　　六月丁巳朔，宁南侯左良玉自序恢复地方。
　　十六年八月复武昌；十月十三日复原武；十一月二十七日再复袁州，又复平乡；十二月初二日复万载，初五日复澧陵，二十六日复长沙、湘潭、湘阴，又复临湘、岳州；十七年正月十六日复监利，二十二日复石首；二月十一日复公安、惠安；乘胜直捣随州。未满三月，复府州县一十四处。
　　庚申，复宿迁，擒贼官吕弼、周王富。
　　追崇皇考曰恭皇帝，皇妣田氏曰恭皇后。
　　辛酉，上大行皇帝諡曰烈皇帝，庙号思宗。
　　起钱谦益协理詹事府事，礼部尚书。
　　壬戌，遣御史陈荩募兵云南。
　　惠王常润寓肇庆，事闻。
　　癸亥，分守睢阳参将丁启光献俘阙下。
　　归德府伪管河同知陈奇，商丘伪知县贾士俊，柘城伪知县郭经邦，鹿邑伪知县孙澄，宁陵伪知县许承廕，考城伪知县范隽，夏邑伪知县尚国俊，献伪条记一颗、伪契六颗。
　　扬州乡官郑元勳，民变被杀。
　　高杰扰害地方。抚臣黄家瑞、守道马鸣騄，听城中百姓日取河边草。兵辄伺隙杀之，兵民相构日甚。元勳往来高杰之营，从中解之，百姓疑其导之为恶。因元勳一言之误，于巡抚座上，群起而杀之，解其支体。史可法参家瑞、鸣騄，有旨议处。父老诣阙申请，于是留任。
　　乙丑，马士英奏翻钦定逆案。
　　士英奏：『原任光禄寺卿阮大铖，居山林而不忘君父，未任边疆，而实嫺韬略。北信到时，臣与诸臣面商定策。大铖致书于臣及操臣刘孔昭，戒以力扫邪谋，臣甚服之。须遣官立召，暂假冠带，来京陛见，面问方略。如其不当，臣甘同罪；若堪实用，则臣部见缺右侍郎，当赦其往罪，敕部起补』。于是召对大铖。大学士高弘图，请九卿集议，不当以中旨用大铖。户科给事中罗万象奏：『逆案阮大铖，不由廷推，不合。会议启事之日，无不共为惊疑；陛见之时，又无不共为窃弄。以大铖为知兵耶？燕子笺、春灯谜，未便是枕上之阴符，袖中之黄石也。先帝之成令，一朝而弃之，皇上之明诏，一朝而反之，抑何以示不倍之谊乎』？户科右给事中熊汝霖奏：『阮大铖。先帝既已弃之，举国又复非之，即使阁臣实见得是，亦当舍己从人，况乎阴阳消长，间不容发。甯博采广搜，求异材于草泽，胡执私违众，翻铁案于刑书』？御史陈良弼、朱寿图、周元泰合奏：『自魏逆窃权，群小煽毒，严春秋乱贼之义，必先申其治党之法。此从逆一案，光帝所以示丹青之信也。臣何仇于大铖？正恐从此诸邪悉出，逆案尽繙，使久定之典，紊于一日，何以昭天下而垂后世也』。怀远侯常延龄奏：『大铖者，一戏出之流，为阉人之干子。魏逆既诛，大铖即膏铁钺，犹有余辜，而仅禁锢终身，已高厚包容之矣』。兵部左侍郎吕大器、太仆寺少卿万元吉、给事中陈子龙御史詹兆恒、王孙蕃、左光先，皆争之。而大学士姜曰广持之尤力。士英乃奏：『臣通籍三十年，安囚之变，臣家僮止存十口，臣已几死。壬申，臣备兵易和口，兵犯宣大。及任宣抚，止五十日，被逮。诏狱锢刑部者，将三年，臣又几死。从戍所起臣总督凤阳，兵仅数千，马仅数百，而革左、献逆、小袁等贼，且数十万，臣又几死。闯陷京师，祸及先帝，臣罪应死，今无知而荐阮大铖，又当死。盖臣得罪封疆，得罪祖宗者，未必死，而得罪朋党，则必死。先帝诛薛国观、周延儒等，岂尽先帝之意哉』？大学士史可法调停之说进曰：『昨监国诏款，诸臣汇集，经臣改定。内起废一款，有「除封疆逆案计典赃私不准起用」一段，臣为去之。以国事之败坏非常，人才之汇征宜庶；未可仍执往时之例耳。后来不知何故，复入此等字面，此示人以隘，不欲以天下之才，供天下之用也』。应天府丞郭维经奏：『督辅史可法雅负人望，亦有失言之过。记得四月初旬，北音正恶，督辅招臣等科道于清议堂论救时急着，首在得人。臣等各举所知，督辅执笔而记，臣等虑人众言杂，乃合词谓逆案断不可翻，督辅深明为然。言犹在耳，何其忽而易志？其曰诏款逆案一段，臣已改去，不知诸臣故复用？夫诏书撰以史笔，定于圣裁，便无反汗？藉曰督辅去之，诸臣不宜复改，岂皇上用之，督辅又可复改之乎？况逆案成于先帝之手，岂督辅亦欲决而去之乎？今方欲修先帝实录，若将钦案抹杀不书，则赫赫英灵，恐有余恻，或非皇上所以待先帝！若必书之，而与今日起用之大铖事相对炤，则显显令德，未免少愆，并非二辅所以待皇上也』。诚意伯刘孔昭乃为士英上言：『伏读诏书罪废各逆案，计典赃私俱不得轻议，而置封疆失事于不言，闻当事者仍将有以用之也。此诏款之中，乃见一段门户之肺胆。朋党之祸，于斯为烈』。士英又奏：『臣谓大铖非逆，非谓逆案当翻。逆案诸臣，日久已登鬼籙，翻之何用？既非逆案中人，亦不与当日之事，翻之何为？与其身犯众怒，为死灰罪魄之魁，何如勉附清流，窃正人君子之庇？舍菀集枯，臣虽愚不为也。监国诏书，据阁臣史可法疏谓：「逆案等事俱抹去，而吕大器添入之，是以戎臣而增减诏书也」』。
　　臣按：逆阉魏忠贤既诛，其从逆者先帝定为逆案，颁行天下，逆党合谋翻之。己巳之变，冯铨用数万金导北兵至喜峰口，欲以疆场之事翻案；温体仁讦钱谦益而代之，欲以科场之事翻案。小人计无至，毅宗讫不可。大铖利国之菑，得士英而用之，然后得志。呜呼！北兵之得入中国，自始至终，皆此案为之祟也。丙寅，大仆寺少卿万元吉上封事。
　　『先皇帝大度英武，锐意振作，乃世不加冶，祸乱益滋者，其故何也？则宽严之用偶偏，而任议之途太畸也。先帝初临海宇，惩逆当用事，斲削正气。因尝委任臣工，力行宽大矣。诸臣狃之，争意见之玄黄，略绸缪之桑土。敌入郊折，束手无策。先帝赫然震怒，一时宵壬，遂乘间抵隙，中以用严之说。凡廷杖、告密、加派、抽练，种种新法。备经举行，使在朝者不暇救过，在野者无复聊生，然后号称振作。乃敌氛如故，寇祸弥张。十余年以来，小人用严之效，彰彰如是，先帝悔之，于是更崇宽大，悉反前规，天下为太平可致。诸臣复乘之，竞贿赂，肆欺蒙，每趋愈下，再撄先帝之怒。谋杀方兴，宗社继没。盖诸臣之孽，每乘于先帝之宽；而先帝之严，亦每激于诸臣之玩。臣所谓宽严之用偶偏者此也。昨岁督师孙传廷，拥兵关中，识者俱以为不宜轻出，然已有逗留议之者矣。贼既渡河，臣与阁臣史可法、姜曰广云：急撤关宁吴三桂，俾随枢辅迎击，都城始固。既蒙先帝召对，亦曾及此，然已有蹙地议之者矣。贼势薰灼，延臣劝南幸，劝太子监国南都，然已有邪妄议之者矣。由事后而观，感追恨议者之误国，设事幸不败，必共服议者之守经。臣所谓任议之途太畸者此也。追原祸始，不禁酸心，仰祈皇上博览载籍，延访群工，盖崇简易推真诚之谓宽，而滥赏纵罪者非宽；辨邪正综名实之谓严，而钩距索瘢者非严。宽严得济，任议乃合』。
　　潞王寓杭州。
　　有旨约束其从人，盖士英之意，无日不在王也。
　　吉王薨。
　　諡大学士刘一燝文端，贺逢圣文忠。
　　戊辰，马士英密陈四事。
　　一、圣母在郭家寨，有常守文者知之；一、皇考梓宫遇难之时藁葬不备，命安抚李际遇护送南来；一、选淑女以备中宫；一、防护亲藩，恐为奸宄所挟。
　　己巳，左懋第以应安巡抚防守上游。
　　辛未，户科给事中罗万象谏用阉人王肇基督饷。
　　命司礼随堂太监王肇基出督浙、直、闽金花白粮等饷。万象奏：『先帝正以三饷叠加而败，今中使复奉旨而出，威令严重，厨传供亿，有司必奉承争先，囹圄桁杨，生民涂炭。东南半壁，其堪再坏乎』？大学士高弘图自请督饷于外，有旨留之，于是责成抚按。
　　改凤阳总兵牟文绶提督京营，以东平伯刘良佐代之。
　　太仆寺少卿万元吉请恤阵亡将佐。
　　疏言：『臣前护军四川，追剿献、操二贼，总兵猛如虎，参将刘士杰、游击郭关、守备猛先捷，从芦州至关县二千余里，深入追杀。士杰、先捷，俱死之。臣丁难回籍，猛如虎守南阳，闯贼攻城甚急，如虎以计破之，伤贼数千。既闻他门失守，犹持短兵攻杀多贼。至唐府国门望北拜，贼刺而害之』。
　　癸酉，靖江王攻复州。
　　甲戌，贼至济宁，参将李允和败之。
　　郭贼三千骑至济宁扎营，差其下五人伪为凌兵部家人入州伏听。搜获，允和与朱继宗领兵至黄家集，杀步贼三十余，马贼不敢傅城。
　　起张国维为戎政尚书。
　　乙亥，湖广巡按御史黄澍召对，劾马士英于上前。
　　辅臣高弘图、姜曰广、马士英、王铎，班殿左；公侯伯等班殿右。上传召御史黄澍来见。澍奏：『臣三年守汴，蒙先帝拔置台员，湖广全陷，差臣巡按。去年九月，臣至九江，与镇臣左良玉相会。镇臣暂驻九江，不敢遽催其前往，臣单身赴楚，与监臣何志孔、抚臣王扬基，招集流移。时武昌初复，城内人民，不过百余。至旧冬今春，人心始定。正月，左镇至楚，分兵四出，恢复长沙、岳州、荆州、德安等府。四月中旬，左镇率全部之兵将诣承天，臣及抚臣何腾蛟、王扬基，竭力措办粮料，除犒赏外，止得本色一万余石，不足供左兵十日之粮。左镇谅臣等心力耗竭，慨然发兵。二十日以后，攻围承天，贼百计坚拒。我兵酷暑粮尽，襄阳之贼，乘机夹攻，至五月十三日，良玉恐持久变生，敕兵暂退。及臣到汉口，接枢臣史可法手书，始知先帝已殉社稷，皇上已监国南京，臣一痛几绝。二十二日，各臣会于汉口，设立先帝牌位，哭临既毕。次捧皇上令旨，叩头行礼。左镇流涕而言曰：『杀贼复仇，本镇主之，措办钱粮，抚按主之。新主登极，本镇钱粮未有所属，往议不可缓也』。臣慨然任之。于二十六日，自汉口起身赴都陛见，乞皇上念镇臣剿贼二十余年，身经数百战，当此天崩地裂，忠念愈坚，只以粮乏为忧』。上云：『左镇忠义，朕素鉴，粮饷自当与之。左兵若干』？澍奏：『左镇食粮之兵，原额一万八千。上顾户部，问饷几何？旁无应者。澍奏：『每年约该饷八十余万。旧年欠额尚多，今年不知出于何所？臣所以急来议者，万一三军无食，南下索饷，臣与镇臣等一身不足惜，其如江南半壁何』？上云：『该部计议速发』。澍奏：『天下事势到此，臣见目前所为，还未尝为皇上做实事者，先帝止因阁部不得其人，一败涂地，况在今日？不知士英何等肺肠，弃下陵寝，居然来作阁下，翻弄朝权？分明利先帝之死，以成就自家富贵，此不忠之大者。况二陵为国家发祥之地，无故轻弃，万世而下，史臣记事，止说是皇上弃祖陵，是士英以不孝之名遗陛下也。士英祗有死罪，即上念其新功，就比四镇例，封之为伯，晋之为侯；或者为其兵权可以胁主，作威作福，便裂土而王之，总宜到陵上去，不宜在朝』。士英奏：『臣在陵上，劳苦多年。』澍奏：『士英剿贼之官，致使贼害先帝，死有余辜，敢在上前说劳说苦』！士英奏：『臣功多过少』。澍奏：『何为功多？天崩裂，草莽小民，亦死罪在身，尔还说功』！上顾内臣云：『直被黄澍说尽』！又奏：『士英自为兵部以来，不见其发兵守江守城，即朝门外不过数人，而士英私宅，兵马罗列。其意挟兵自重；入朝便借兵威以胁皇上，出朝只假皇上威灵以诈骗各镇将。司马懿之心，人皆知之矣』。士英奏：『兵部不该带兵，即史可法自淮抚入为兵部，未尝不带兵也』。澍奏：『士英焉可比司可法？君子而不仁者有以夫；未有小人而仁者也。且今日是何时候，未尝将兵胁人，又未尝将兵守门』。士英奏：『臣因带兵受人之语，昨吕大器尚云：臣要反』。澍大声叱士英奏：『反之一字，为臣子者，岂敢出之于口！士英今日敢于上前信口直言，其目中何尝知有朝廷？无人臣礼，可谓极矣！臣料士英作反，非不为也，不能为也』。澍愤激，免冠叩头不已。云：『臣今日誓不与贼臣俱生。皇上杀士英以谢祖宗；即杀臣以谢士英。辅臣王铎、侍郎张有誉，劝澍复冠。上云：『澍起』！澍云：『奏事未完』。上云：『起来再奏』。澍立少顷，又奏：『士英在寿州二年，殃民克军，赃私何啻百万』？士英奏：『臣居辇下，皇上即抄臣，果有百万，斩臣，否则斩澍』。澍奏：『士英之言，奸贪之口供也。彼以九十九万，即不受斩矣』。士英奏：『臣在凤阳，虽然无功，未尝失一城池。黄澍按楚，郡邑之失陷者，不知凡几』。澍奏：『天威咫尺，士英尚在梦中！曾为总督，而楚中城池失陷日期，茫然不知。然则士英塘报，更无的实，以欺皇上可知矣』。士英语塞。澍奏：『自江北七府尽失，先帝始遣臣。及臣至九江，则长沙、永州、宝庆皆陷矣。士英说臣失城池，红牌说谎之罪，不容辞也』。士英奏：『澍在湖广与在家，多为不法』。澍奏：『臣不法何事？即于上前奏明，以正臣罪』。上云：『台臣辅臣，如此大争，非朕所愿』！澍奏：『献贼兵部尚书周文江，麻城人。献贼用其计破省，文江又献下南京之策。献贼与银十万，使之招兵。左镇恢复蕲黄，文江计无复之，将金帛美女献之士英，暗通线索。士英朦胧上奏，先帝用为副将守备（？）』。太监何志孔奏：『别事臣不敢与闻，若云文江，则臣监视也。文江原为伪尚书，不知何故，又为士英题用。秉笔太监韩赞周奏：『按臣言官，与大臣争执，宜也。志孔内员，不宜在殿上与外臣争论』。志孔云：『乱臣贼子，人人得诛。当仁不让，臣言者公也』。赞周云：『毕竟不宜』。志孔乃起。澍又奏：『士英之罪，擢发难数，此特其一节耳』。士英奏：『黄澍有党，臣无党』。澍奏：『先帝在日，臣在言路极盛时，孤立不肯附入，臣何党？士英与阮大铖乃党耳』！上云：『再补疏来』！各叩头退。澍补疏谓：『士英十可斩；凤陵一坏土，是国家发祥之地，士英受知先帝，自宜生死以之。巧卸重任，居然本兵。万世而下，贻皇上以弃祖宗之名。是谓不忠。可斩。国难初定，人人办必死之志，为先帝复仇。士英总督两年，居肥拥厚，有何劳苦？明圣之前，动云辛勤多年，是谓骄蹇。可斩。奉命讨献，而未尝出蕲黄一步；奉命讨闯，而未尝出寿春一步。以致贼势猖狂，不可收拾，是谓误封疆。可斩。献贼兵部尚书周文江之金朝以入，而参将之荐夕以上。是谓通贼。可斩。市棍黄鼎，委署麻城，以有司之官，娶乡宦梅之焕之女。士英利其奸邪。互黄鼎私铸闯贼果毅将军银印，托言夺自贼手，飞报先帝，士英蒙厚赏，黄相表里。鼎加副将。麻城士民有假印不去真官不来之谣。是谓欺君。可斩。皇上中兴，人归天与，士英以为非我莫能为。金陵之人，有「若要天下平、除非杀了马士英」之谣，是谓无等。可斩。生平至污至贪，清议不齿。幸以手足圆滑，漏名逆案。其精神满腹，无日忘之。一朝得志，特荐同心逆党之阮大铖。大铖在朝为逆贼，居家为倡优。三尺之童，见其过市。辄唾骂之。士英蔑侮前朝，矫诬先帝，是谓造叛。可斩。各镇忠义自奋，皇上殊恩，士英动云由我，是谓市恩。可斩。马匹兵械，扎营私居，以防不测，以胁朝臣。是谓不道。可斩。上得罪于二祖列宗，下得罪于兆民百姓，举国欲杀。犬彘弃余。以奸邪济跋扈之私，以要君为买国之渐。十可斩也』。士英补疏：『黄澍谓臣弃陵。臣因南中诸臣大逆不道，谋立疏藩，乃与诸镇歃血祖陵之前，勒兵江上，主持大义。何云弃陵？奉皇上睿旨，入朝面议登极大典，又何云弃陵？皇上试问黄澍承天之陵曾否恢复？澍之此来，奉何宣召？是否弃陵在澍？为党人主使，牵左引镇，以要挟皇上，为门户出力。此是年来言路常态。而奏对之间，忽出内臣，睁眉怒目，发口相加，以内臣叱辱阁臣。辱大臣则辱朝廷矣。臣何颜复入纶扉之殿，何面再登司马之堂？乞皇上将臣官阶尽行削夺，或发建易旧地，或充凤阳陵户，以快奸党之心』。有旨：何志孔以内臣谗议外廷，殊伤国体，即宜处分。而志孔者，巡视湖广，与澍同来。士英终畏左镇，上疏救之乃已。
　　臣按：士英以四镇兵威胁诸朝臣，澍以左镇兵威胁士英，所谓诈之见诈也。向若澍无所挟，谠论如是，忠矣哉！
　　丙子，国子监典籍李模上言，诸将不可言定策。
　　『今日拥立之事，皇上不以得位为利，诸臣何敢以定策为名？甚至定策之名，加之镇将，镇将事先帝，未闻收桑榆之效，事皇上，未闻彰汗马之绩。案其实亦在戴罪之科。予之定策，其何敢安』？
　　起刘宗周为左都御史。
　　礼部尚书顾锡畴上言，刻期进取。
　　疏云：『守则力分，久守则力诎，盖必不支之势也。立降明诏，指日誓师，士民擒杀伪官，何以抚之？边臣拥兵，何以通之？志士退保山泽，何以奋之？陷臣乃心王室，何以归之？失今不图，使西北之民忠愤之气渐衰，而贼戢理之方渐备，然后欲图进取，为力甚难』。
　　丁丑，草莽孤臣刘宗周恸哭时艰，上陈四事。
　　疏云：『痛我高皇帝以用夏变夷，旋干转坤之大业，而一旦为奸臣贼子所卖，致国破君亡；亘古未闻，普天饮恨。今日中兴大业，舍讨贼复仇，固无以表陛下前日渡江之心，而苟非陛下毅然决策亲征，亦何以作天下忠臣义士之气？一曰：据形势以规进取。江左非偏安之业，淮安、凤阳、安庆、襄阳等处，虽各立重镇，尤为重在凤阳，而驻以陛下亲征之师。一曰：重藩屏以资弹压。淮阳数百里之间，见有两节钺而不能御乱，争先南下。致淮北一块土，拱手而授之赋矣。路振飞坐守淮城，久以家眷浮舟于远地，是倡逃之实也。于是镇臣刘泽清、高杰，相率有家眷寄江南之说。尤而效之，又何诛焉！按军法临阵脱逃者斩，臣谓一抚二镇罪皆可斩也。必先治抚臣不律之罪，而后可行于镇臣。一曰：慎爵赏以肃军情。无故而施之封典，徒以长其跋扈。以左帅之恢复也而封，高、刘之败逃也而亦封，又谁为不封者？武臣既封，文臣随之；外廷既封，中璫随之。臣恐天下因而解体也。一曰：窍旧官以立臣纪。燕京既破，有受伪官而叛者，有受伪官而逃者，有不受伪官而逃者，有在封守而逃者，有奉使命而逃者，而于法皆在不赦。至有伪命南下，徘徊于顺逆之间，必且倡为一种曲说，以惑人心。不特伪官伪，真官亦化为伪，而天下事益不可为矣。当此国破君亡之际，普天臣子皆当致死。幸而不死，反膺升级，能无益增天谴？除滥典不宜概行外，此后一切大小铨除，暂称行在，小存臣子负罪引慝之情。诗不云乎：『天之方蹶，无然泄泄。初，刘泽清自附清流，及见此疏，顿足恨曰：『我一生精神，直为刘念台空费』。密遣人刺之。时宗周在丹阳萧寺中，危坐终日，刺者肃然不敢加害。而马士英疑宗周意在潞王，扬言于朝曰：『刘宗周请皇上驻跸凤阳者，以凤阳高墙所在，凡宗室之有罪者处之，是以皇上为罪宗也』。其私人朱统■〈金类〉遂上疏劾宗周，『谋出皇上于凤阳，则南都丰芑，根本所在，将拥立何人以居此乎』？
　　戊寅，以翊护功封千户常应俊为襄卫伯。
　　御史刘之渤请从祀来知德于孔庙。
　　吏部左侍郎吕大器罢。
　　己卯，吏部尚书张慎言罢。
　　慎言荐用旧辅吴甡、太宰郑三俊。两人者，皆为诸小人所畏，有旨召甡。是日常朝毕，勳臣群跪而前，指慎言及甡为奸邪。叱吒之声，直撤御座，户科给事中卢万家出班奏：『张慎言生平具在，事出草创，或有不明，不可谓有私也。吴甡素有清望，安得指为奸邪』？诸勳臣伏地泣云：『慎言举用文吏，不及武臣』，嚣然不已。万象奏：『此朝廷也，体统安在』？退而诚意伯刘孔昭上疏劾慎言云：『臣见其条陈内伪命一款，谓屈膝腼颜之臣，事或胁从，情非委顺。俟其归正，不必苛议。不臣不胜骇愕。又见其荐举吴甡、郑三俟，更为可异。甡受命督师，逗留三月，出国门一步。殆后遣戍，悠游里居。三俊保用侯恂，丧师蹙地，引用吴昌时，招权植党。此皆万世罪人，何居乎而荐之？慎言原有二心。当告庙决策迎立主上之时，阻难奸辨，人人咋舌。廷臣具在可质。伏乞收回吴甡陛见之命，将慎言之受贿重处，以为欺君误国之戒』。卢万象上言：『诸勳臣谓今日用文不用武，皇上有封者四镇矣。新改京营，又加二镇衔矣。武官布列，原未曾缺，何尝不用武臣耶？年来封疆之法，先帝独宽武臣，而武臣之效于先帝者何如乎？祖制以票拟归阁臣，参驳归言官，不闻委勳臣以纠劾也。使勳臣而司纠劾，为文臣者可胜逐哉』？大学士史可法奏：『诸勳臣之不欲用甡者，诚虑甡有偏执，则国无全才，臣为甡属吏最久，有以知其不然也。即诸臣知其不可，集公廨言之，可也，具公疏争之，可也。何事痛哭喧呼，声彻殿陛？闻之骄将悍卒，不益轻朝廷而长祸乱耶？昔主辱而臣死，今主死而臣生。凡在臣工，谁能无罪？文臣固多误国，武臣岂尽矢忠？今之累累降贼者，不独文臣为然也。若各执成心，日寻水火，文既与武不和，而文之中又有与文不和者。国家朋党之祸，自此而开；人才向用之途，自此而阻。臣不愿诸臣之存此见也』。甡既不受召，慎言亦罢，扁舟不知所之。
　　工部尚书程注罢。
　　辛巳，遥加旧辅谢陞上柱国少师，兼太子太师，改礼部尚书；御史卢■〈榷，氵代木〉工部右郎侍；黎玉田兵部尚书；俱充山陵使，往北祭告。
　　时闻三人建义东省。
　　京口兵变。
　　边兵于永绶等驻扎镇江，而浙中入卫之兵召区、罗木二营，分扎西门外，边兵尝言四镇以抢杀封伯，吾等之未封者，缘不抢杀耳。是日边兵攫小儿瓜，相持不让，伤儿颊，罗木兵旁观不平，攒殴之。边兵遂击浙兵，火居民者十余里，当镇道张调鼎檄召区兵往救，守备倭李大开死之。浙兵踉跄南下，其帅持刀斫之，不能止。于是令浙兵还浙，而边兵亦调仪真。
　　起徐石麒为吏部尚书。
　　甲甲，赠死难举人张履旋为御史。
　　履旋，塚宰张慎言之子也。
　　夺故辅温体仁諡。
　　体仁諡文忠。初，体仁得諡，徐忠襄（石麒諡）闻之笑曰：『也只差一字。若諡为忠忠则可矣。言忠于魏阉也。夺命之下，天下快之。而张捷为太宰，以险邪有玷秩宗，参顾锡畴。奉旨：故辅体仁清执端重，文忠之諡，出自先帝。顾锡畴如何玷秩宗，参顾锡畴。奉旨：故辅体仁清执端重，文忠之諡，出自先帝。顾锡畴如何以私愤议削？其原有諡廕，俱准复。
　　以总兵黄斌驻防京口。
　　御史朱国昌劾逃官山东巡抚邱祖德，山西巡抚郭景昌、漕河总督黄希宪。
　　以御史王燮巡抚山东，总兵邱磊镇守山东。
　　乙酉，户科给事中熊汝霖催四镇北渡。
　　『四镇恋恋淮扬，逼处此土，忠臣义士有所腼颜而不敢出也。原四镇之来，非止安顿家眷。今既俨然佐命矣，何不鼓行而前，收拾齐豫，恢复北都，郁然为中兴名将，与李晟、郭子仪诸人，并有千古？况一镇之饷，多至六十万，势必不供。即仿古藩镇法，亦当在大河以北，开屯设府，永此带砺，曾奥窔之内，而遽以藩篱视之』？
　　七月丁亥朔，以刘之渤巡抚（？）、米寿图巡按四川，范矿巡抚贵州。
　　戊子，命选净身男子。
　　諡死事旧总督卢象升忠烈。
　　象升号九台，南直人，崇祯十一年九月，北兵自墙子岭入，象升与阉人高起潜分任东西二路。陛见，象升主战。起潜幸其饱掠而出，托言持重。本兵杨嗣昌阴主之。于是象升力战，援绝而没。
　　下部恤死事甘肃巡抚林日瑞。
　　己丑，追复懿文太子諡曰：兴宗；孝康皇帝妃曰：孝康皇后。追上建文君諡曰：嗣天章道、诚懿渊功、观文扬武、克仁笃孝让皇帝，庙号惠宗。后马氏諡曰：孝愍温贞、明睿肃烈、襄天弼圣让皇后。景皇帝諡曰：符天建道、恭仁康定、隆文布武显德崇孝景皇帝，庙号代宗。后汪氏諡曰：孝渊諡懿、贞惠安和辅天恭圣景皇后。
　　辛卯，以总兵金声桓驻防淮扬。
　　加北使左懋第兵部右侍郎、兼右佥都御史。马绍愉太仆少卿、兵部职方司郎中。陈弘范太子太传。
　　弘范、绍愉，故尝罪枢陈新甲款北，懋第巡抚应安，闻母变，乞同弘范北去，访母骸骨，因而命之。
　　壬辰，皇太后至自民间。
　　太后张氏，非恭皇之元配也，年与帝相等，遭贼失散，流转郭家寨当守文家，马士英遣人迎之至。其后士英挟之至浙，不知所终。或言帝之不早立中宫，而选立民间不己者，太后之故也。
　　癸巳，赠名臣叶盛吏部尚书，廕罗钦顺一子。
　　妄人蒋玄上书，自称宜兴硕儒。
　　御史黄澍请恤长沙推官蔡道宪、钟祥知县萧汉、留守都司沈寿崇、下江防道许文岐贼陷长沙，抚臣以下皆窜。道宪挺立被执，降之不屈。又命降将尹先民说之，道宪骂贼三日夜，不绝口。贼怒甚，寸磔之，头颈锯断，两瞳子炯炯不瞑。汉字象石，南丰人，丁丑进士。任满而闻襄藩陷，自请留任以护陵土。壬午冬，贼围钟祥，汉率众死守。明年元旦城破，贼执之，锁于吉祥寺中。汉书「夷齐死后君臣薄，力为王固首阳」两语于壁。用剃发刀自刎，血正注字上。寿崇，宣城人，以诖误为巡按李振声所参，杜门候旨。闻贼入城，冠带望北叩首。坐堂上，贼□之。文岐为贼所执，求死不得。从贼之众，多黄、麻门人，文岐识之。密约反正，以柳圈为号。谋泄，贼缚文岐斩之。临刑叹曰：『吾所以旦夕不死者，不欲徒死耳！死固分也』！
　　甲午，諡故辅文震孟文肃，少宗伯罗喻义文介，宫詹姚希孟文毅，大司马吕维祺忠节。
　　辛丑，寿节。
　　癸卯，淮扬巡按王燮报皇太子、永定二王皆没。
　　『天下人心皆系先帝之后，曰：「吾君之子也」』。马士英密令燮伪上此报，以绝人望。观后皇太子之来，则燮之肉其足食乎！
　　諡王焘忠愍，蔡懋德忠襄。
　　懋德字云怡，苏州人也。巡抚山西。闯贼渡河，太原陷，懋德死之，而贼遂薄都城矣。后有责备之者，有旨：『太原无十日之守，岂有粮尽援绝之事，社稷丘墟，一死何足塞责』？
　　乙巳，削故辅温体仁、薛国观、周延儒爵。
　　夺罪抚熊文灿官。
　　文灿在福建，曾抚郑芝龙以灭刘香。及巡抚湖广，欲以故智抚张献忠，遂成滔天之祸。
　　丁未，补开国武臣諡，传友德武靖，冯胜武壮。
　　辛亥，降贼阁臣邱瑜伪死，遣其子上书。
　　下部恤死难翰林简讨马刚中。
　　刚中河南人，以乡官守城死。
　　丙辰，马士英使其私人朱统■〈金类〉，参大学士姜曰广。
　　曰广与士英同官，不稍借以辞色。士英恨之。有宗室统■〈金类〉者，希得一官，愿为士英出力。第一疏谓：『曰广谋立疏藩。第二疏列曰广五大罪。一、蒙蔽。引用东林死党郑三俊、吴甡、房可壮、孙晋，把持朝政；以刘士贞为通政，阻遏章奏；以王重为文选，广植私人。二、纂逆。令杨廷麟出强盗于南康狱，勾连江湖大侠与水营奸弁，窥探南部声息，非谋劫迁，则谋别戴。三、庇从逆诸臣。四、受贿。五、奸媳。吏科熊开元奏：『礼义廉耻四字，陵夷至今日荡然尽矣。犹赖士大夫稍知学问者画地而蹈，毅然独行，不能裨益邦家，庶可仪型族党。如曰广者，诚亦其人，而今竟欲以狗彘之行，加孤洁之身，取秽亵之言，渎君父之听』。户科熊汝霖奏：『辅臣曰广，海内钦其正直，皇上监其忠诚。么么小臣，为谁驱除？为谁指使？上章不由通政，结纳当在何途？内外交通，神丛互借。飞章告变，墨敕斜封，端自此始。先帝笃念宗藩，而闻寇先逃，谁死社稷？保举换授，尽是殃民。先帝隆重武臣，而死绥敌忾，十无一二。叛降跋扈。肩背相望。先帝委任勳臣，而官舍选练，一任饱扬。京营锐卒，徒为寇藉。先帝简任内臣，而小忠小信，原无足取。开门迎敌，且嗓传闻，所谓前事不远，后事之师也』。
　　设东厂。
　　大学士高弘图奏：『人心易扰，当镇之以安静』。户科给事中熊汝霖奏：『厂卫之害，小人借以树威，因以牟利。人人可为叛逆，事事可作营求。缙绅惨祸，所不必言；小民鸡犬，亦无宁日。先帝十七年忧勤，曾无失德，而一旦受此奇祸，止有厂卫一节，未免府怨臣民。今日缔造之初，调护尚难，况可便行摧折』。苏松巡抚祁疏佳、御史朱国昌皆争之。
　　●弘光实录钞卷二
　　八月丙辰朔，日有食之。
　　戊午，以张有誉为户部尚书。
　　以杨鹗总督川、湖、云、贵、广西军务。
　　兵科给事中陈子龙荐举涂仲吉、祝渊。
　　仲吉，江右人上书为黄道周颂冤入狱。渊海宁人。刘宗周去国，渊上书被逮。北都陷，出狱。以其友吴麟征之来，至南都投到。子龙以台谏荐之。有旨：『涂仲吉、祝渊，何功于国？优以台谏？俱不准行』。
　　吏科都给事中章正纯谏中旨。
　　庚申，史可法加少保、兼太子太保、进武英殿大学士、兵部尚书。廕一子锦衣卫指挥佥事，世袭。马士英加太子太师、进武英殿大学士、兵部尚书。高弘图加太子少师、进文渊阁大学士、礼部尚书。王铎加太子少师、进文渊阁大学士、户都尚书。各廕一子，中书舍人。
　　甲子，命惠王住广信。
　　辛末，福建巡抚张肯堂遣兵入卫。
　　有旨：『命王应华、揭重熙，领兵来前』。
　　左都御史刘宗周上台员从贼姓名。
　　率先从逆，用事日久，罪在上等者，喻上猷。其次则仕京而伪命有据者，裴希度、卫贞固、陈羽白、徐必泓、蔡鹏霄、柳寅东、张鸣骏、熊世懿。伪命无据，或拷或逃者，陈昌言、冯垣登、周亮工、刘令尹、朱朗鑅、金毓峒、魏琯、李植、吴邦臣、张茂爵、伦之楷、赵譔、汪承诏、郑其勳。在差而逃者，河南苏景、山东余日新、长芦向北、巡仓徐养心、巡抚漕沈向、巡盐杨仁愿。或逃或叛，尚无下落者，真定刘显章、宣大杨尔铭、山西汪宗友、甘肃傅景星、河东成友谦、茶马徐一伦，陕西黄耳鼎。而鼎耳为马士英私人，方籍以抟击。于是上章力辨谓此案不可据。有旨：『从逆何事！妄以加人』！其后李沾重定七款。一曰：从逆必诛。伪吏政喻上猷、伪庶常裴希度、伪防御陈羽白、张鸣骏、伪巡城涂必泓、张茂爵。其次传闻从贼未有的据者，熊世懿、柳寅东、蔡鹏霄、吴邦臣、卫贞固、徐一轮。一曰误参宜辨。杨仁愿、李植、魏琯。一曰惨死宜恤。冯垣登削发触贼怒，夹死。俞志虞为土贼所杀。陈昌言、赵撰夹死。一曰差满可原。成友谦、汪宗友、杨余铭、余日新。一曰路阻宜留傅景星、黄耳鼎、徐养心、向北，刘显章。一曰未任宜录。周亮工、刘令尹、朱朗鑅，皆御贼全城。行取提授，遇变潜身。一曰弃宦宜宥。江承诏、郑其勳、金毓峒，不污伪命而逃。
　　壬申，营建西宫以奉太后。
　　东阳复乱，寻讨平之。
　　癸酉，马士英以其姻越其杰总督河南。
　　以樊一衡总督川陕。
　　四川总兵赵光远降贼。
　　兵科给事中陈子龙自练水师入卫，以职方司主事何刚统之。
　　先是，贼逼京畿，子龙与长乐知县夏允彝、主事何刚，欲联络海舟直达津门。因倡义募练水师，得二千人，而子龙由是为士英所忌。
　　甲戌，改兵部主事淩炯巡按山东御史。
　　四镇参大学士姜曰广、左都御史刘宗周。
　　曰广奏：『迎立圣躬，花押在簿。祭庙撰文，监国草诏，墨迹未干。镇臣身不与事，岂得而悉之乎？臣在先朝，丙子回籍，壬午补官南都。旧岁腊月始来抵任，今追误国，一切握兵者不问，柄政者不闻，独悬坐山中一书生，臣不服也。梃击一案。臣昨察国史，系乙卯五月。其时臣尚为诸生，臣之丁仕版，在皇祖己末年也。
　　会议红丸，属熹庙壬戌五月事，臣时次以辛酉五月庶常给假归籍矣。履历年月，可覆而按也。两案之事，与臣无与。今俱无据牵合，臣不受也』。
　　己卯，旧辅王应熊倡义蜀中，以阁衔改兵郡尚书，总督川、湖、云、贵，赐尚方剑马士英使其私人朱统■〈金类〉参礼部郎中周镳、武德分备道雷演祚，逮之。
　　士英奏：『科臣光时亨，力阻先帝南迁之议，而身先从贼。龚鼎孳降贼后，每见人则曰：我固欲死，小妾不肯。小妾者，为科臣时所娶秦淮娼妇顾媚也。他如陈名夏、项煜等，不可枚举。台省辞纠弹，司冠不行法，臣窃疑焉。又大逆之尤者，如庶吉士周钟劝进未已，上书于贼，劝其早定江南。又差家人寄书二封其子；一封则言尽节死难，一封则称贼为新主，盛夸其英武仁明及恩遇之隆，以摇惑东南。昨臣病中，东镇刘泽清诵其劝进表一联：「比尧舜而多武功，方汤武而无惭德」。又闻其过先帝梓宫之前，洋洋得意，竟不下马。微臣闻之，不胜发指。其伯父周应秋、周维持，皆为魏忠贤门下走狗，本犯复为闯贼忠臣。枭獍聚于一门，逆恶钟于两世。按律谋危社稷者，谓之谋反，大逆不道，宜加赤族之诛，以为臣子之戒。今其胞弟周铨，尚厕衣冠之列；其堂弟周镳，俨然寅清之署；均当从坐，以清逆党』。
　　臣按士英此疏，为杀周镳张本也。故与朱统■〈金类〉之疏先后上。士英既翻逆案，欲立从贼一案，与之为对。其言曰『今之稽首从贼身污伪命者，皆昔之号正人君子者也』。而以周钟为首者，以复社诸人尝号于人曰：「吾辈嗣东林而起」。不知复社，不过场屋余习，与东林何与哉！礼科袁恺奏：『枢辅之言，诚无深意。然恐险人乘间，阳为正人口实，阴为逆案解嘲。甚且借今日讨贼之微词，为异日翻逆之转语，不至于坏国事而倾善类不已。夫枢辅所称号为正人君子者，非所指光时亨、龚鼎孳、陈名夏、周钟、项煜其人乎？时亨、鼎孳，班行末久，建白自喜，其究竟为正人君子与否，未有定论也。名夏与钟，雕虫小技，故未尝有正人君子之目。若项煜者，逆璫余孽，自知公论不容，改头换面，求附清流。君子鄙之。若居恒既负正人君子之称，临难又着捐躯慷慨之节，臣所闻倪元璐、李邦华、范景文、施邦耀、淩义渠、马士奇、吴麟征、吴甘来、成德、金铉诸人。天下方以是信正人之不虚，嘉君子之足藉，顾独举一二偷息之游魂，疑两间充塞之正气，臣窃不甘为君子受也。臣就以钟事论之。其罪亦不过随例从贼耳。举朝从贼，而独归重一新进之庶吉士，又何其视钟太高也？至于士英疏中之言，则为其乡人徐时霖所造。初，钟与其从兄镳以门弟子相高，汲引既广，败类入焉。两家遂分门户，彼讪此谤，两家弟子相遇于道，不交一揖。镳于门人，以徐时霖为魁。北部变后，时霖利钟之败，造为恶言，用相传播。而镳者，阮大铖贸首之仇也。大铖欲杀镳而不得，遂以钟事中镳。
　　是故时霖为镳而囓钟，反因钟以害镳。大铖无心于杀钟，反因镳以累钟。事之不可知，如斯也。钟之就逮，臣遇之句容道中。诸臣欲辨其诬。臣曰：子之诬辨之于君子易明也。今欲杀子者，岂君子乎？钟曰：士英不欲杀某也，某之兄弟与士英有故；士英之母知士英之欲杀某也，不食者数日，必不使其杀某也。臣曰：其可哉！岂知士英之爱母，竟不其爱大铖也。雷演祚母忧家居，定策之际，倡言福王不孝，不宜主鬯。士英欲以此两加之史可法者，不得不试之演祚耳！
　　赠吴三桂之父襄辽国公，諡忠壮。
　　庚辰，皇太后谕选中宫。
　　辛巳，起罪官王永吉总督山东。
　　永吉以蓟辽总督，坐视神京之陷，腆颜于世，犹可谓之才乎？当其巡抚山东，一时颇有虚名。癸未，臣在刘宗周之座，徐石麒有书盛称永吉。宗周谓臣曰：『虞求夫人矣』。由今视之，不能不服宗周之先见也。
　　癸未，以皇太后至，加史可法少傅、兼太子太傅，马士英少保、兼太子太师，高弘图、姜曰广、王铎俱太子太保。
　　諡死事巡按湖广御史刘熙祚忠毅。
　　熙祚武进人，崇祯辛未进士。献贼破永州，被执。十六年九月二十七日，殉节于永阳。赋诗二章，题于署中。诗云：『倥偬军旅已逾年，家室迢遥久别颜。南北骷髅已作垒，湖湘宫殿倏成烟。鹃血不成无塚骨，乌啼偏集有狐田。死生迟速皆前定，坚此丹心映楚天。故园隔别已经年，今颜非复旧时颜。山川草木俱含泪，貔虎旌旗尽作烟。老妇漫劳成蝶梦，儿孙切莫种书田。苌弘化碧非豪事，留此孤忠向九天』。
　　恤北变死节诸臣。正祀文臣二十四人：范景文赠太傅，諡文贞。倪元璐赠太保，諡文正。李邦华赠太保，諡文忠。王家彦赠太子少保，諡忠端。孟兆祥赠刑部尚书，諡忠贞。施邦耀赠左都御史，諡忠介。淩义渠赠刑部尚书，諡忠靖。周凤翔赠礼部左侍郎，諡文节。马世奇赠礼部右侍郎，諡文忠。刘理顺赠正詹事，諡文正。汪伟赠少詹，諡文烈。申嘉胤赠太仆寺少卿，諡节愍。吴麟征赠侍郎，諡忠节。吴甘来赠太常寺卿，諡忠节。王章赠大理寺卿，諡忠烈。陈良谟赠太仆寺少卿，諡恭愍。陈纯德赠太仆寺少卿，諡恭节。许直赠太仆寺少卿，諡忠节。成德赠大理寺卿，諡忠毅。金铉赠太仆寺少卿，諡忠节。卫景瑗赠兵部尚书，諡忠毅。朱之冯赠右都御史，諡忠壮。生员许琰赠五经博士。布衣汤文琼赠中书舍人。正祀武臣七人：刘文炳赠太师桓国公，諡忠壮。张庆臻赠太师惠安侯，諡忠武。李国祯赠太子太师襄城侯，諡忠武。刘文耀赠太保，諡忠果。巩永固赠少师，諡贞愍。周遇吉赠太保，諡忠武。吴襄赠辽国公，諡忠壮。正祀内臣一人：王承恩諡忠愍。正祀女子九人：成德母张氏赠淑人。金铉母章氏赠恭人。汪伟妻耿氏赠恭人。马世奇妾朱氏、李氏，赠孺人。刘理顺妻万氏、妾李氏，赠淑人。陈良谟妾时氏，赠孺人。吴襄妻祖氏，赠夫人。附祀文臣七人：孟章明赠河南道御史，徐有声、顾鋐、彭琯、俞志虞，俱赠太仆氏少卿，徐标赠兵部尚书，朱廷焕赠右副都御史：俱諡节愍。附祀武臣十五人：顾肇迹、杨崇猷、薛濂、徐锡登、郭培民、宋裕德、邓文明、朱时春、朱纯臣、孙维蕃、吴道周、王先通、张光灿、方履泰、李国禄，各晋爵一级。内员六人，李凤翔、王之心、高时明、祺宪章、方正化、张国元。
　　范景文号质公，北真吴桥人。万历癸丑进士。天启五年，任吏部考功司郎中，时魏广微以宦者宗人入相，书台省黄忠端、李应升、周宗建等八人姓名，授太宰使谪之曰『此八司马故事也』。景文争曰：『八人何罪』？广微曰：『党人』。景文曰：『此杀人媚人之事，非景文所能也』。于是引疾归。崇祯十四年，累迁至南京兵部尚书。又二年，进东阁大学士。贼至，景文忧愤不食，城陷自缢，家人救之，复赋诗二首，冠带投井。
　　倪元璐，字玉汝，上虞人。天启壬戌进士，选入为庶常散馆时，上虞有两庶吉士。其一陈维新，例补一人于外，而元璐有文名，维新乃以其再娶事诘之。臣父黄忠端持不可，乃已。魏忠贤败，其余党杨维垣等犹持三案之说，以诎君子。元璐奏：『要典为魏氏之私书，请毁之』。毅宗曰：『可』。于是小人侧目。诚意伯刘孔昭复讦其再娶之事，遂归。已而起户、礼两部尚书，兼翰林院学士。彰仪门夫守，有诏召人，密语移时而出。城陷，元璐绯衣南北拜，至关壮缪像前，酌酒酬之讫，而自酬。出坐堂上书其几曰：『宗社至此，死当委我沟壑，以志其痛』。自经于坐。当议諡之时，刘宗周欲以文忠諡之，而元璐之弟元瓒必得文正为荣，孔昭复狺狺不已。嗟乎！孔昭固小人之论，然不如文忠之于元璐宜也。
　　王家彦号同五，莆田人也。协理戎政兵部右侍郎。闯贼围城，家彦以京营兵守安定门。贼入，家彦欲战，而士卒无应者，乃望阙叩头哭曰：『臣无以报皇上矣』。从城上掷身而下，手足俱折。家人扶入民舍，家彦解带自缢。带断不死，复缢乃绝。或曰守德胜门，贼入持刀胁之不肯降，见杀。
　　李邦华，号懋明，吉水人也，为物望所归。天启间，江右士人借阉人以起复，时邦华在外，臣父黄忠端叹曰：『使李懋明而在，江右之祸不至此』。崇祯末，起为左都御史。城破，大书于门版曰：『堂堂丈夫，圣贤为徒。忠孝大节，矢死靡他』。自经死。
　　孟兆祥，号肖形，山西泽州人，壬戌进士。以忤阉削籍，起历刑部右侍郎，自缢于公署。或曰守正阳门，贼至，死城下。子章明，字显之，癸未进士，从死。
　　施邦耀，号四明，余姚人也。己未进士，左副都御史。邦耀城守，贼入，道梗不得还寓，入民舍自缢。居民恐累之，解其悬，入他舍又缢。他舍民又解之，邦耀取砒投烧酒饮之，乃死。绝命诗曰：『惭无半策匡时难，惟有一死报君恩』。当邦耀求死不得时，叹曰：『忠臣固不易做』。
　　淩义渠，字骏甫，乌程人。乙丑进士，大理寺卿。三月十九昧爽，闻召对，趋长安门拱立待旦，门不启，乃还。有传毅宗出奔者，义渠往从之；已闻升遐，归寓上书其父。谓家人曰：『吾死，题棺□死节孤臣淩义渠之柩』。绯衣而缢。
　　吴麟征，号磊斋，海盐人。天启壬戌榜下，梦入神祠中，一人伛而书碑，视之，乃文文山「山河破碎、身世浮沉」之句。问其人，曰：隐士刘宗周。觉而报榜者适至。当是时，麟征故不识刘宗周。有言此山阴讲学刘先生也。宗周在仪曹，麟征遂北面为弟子。崇祯十六年，转刑科都给事中。明年三月初七日，陞太常少卿。十五日守西直门。十七日夜，本兵张缙彦遣二卒欲出，麟征诘之，语塞而去。明日，麟征欲见上言事，漏下二皷，吏部侍郎沈惟炳讥禁行者，麟征不顾，遇大学士魏藻德于朝。藻德曰：『公何惶遽如是耶？国家如天之幅，岂有他虞』！宦者数十人佩刀离立殿陛间，麟征度不得见，乃出。十九日，得胜门破，麟征自经。从者解之，麟征曰：『得一见天子而死，未为晚出』。出门，贼兵载道，不得前，乃入左三元祠，仰视屋梁曰：『吾终此矣』！从者皆哭。夜半又自经，从者又解之。麟征曰：『误我误我』！已而其友祝渊至。渊涕泣不能仰视。麟征叹曰：『子亦忆我榜下之梦乎？是命也夫！是命也夫！而又奚悲』！明日缢乃死。南都初立，刘宗周为左都御史，臣之友陆符曰：『吴忠节之梦，业身验之矣！御史大夫免乎哉』！臣曰：『请御史大夫志忠节之墓，臣禳之可乎』？于是宗周遂为麟征墓表，乃宗周终殉国难，是命也夫！是命也夫！
　　周凤翔，号巢轩，山阴人。壬辰进士，左春坊左庶子，自经死。父母俱在。遗诗有「碧血九天依圣主，白头双老恋忠魂」之句。
　　马世奇，字君常，无锡人。左春坊、左谕德。毅宗崩，次日，世奇沐浴更衣，设香案于庭，杂陈周易、金刚经、官印、牙牌其上，稽首谢恩，复遥拜其母。家人环泣曰：『太安人在，未可死』。世奇曰：『正恐留此身为太安人玷耳』！以纱帨自经，二妾朱氏、李氏，从死。大书于壁云：『马世奇同二妾殉节于此』。
　　刘理顺，号湛六，开封杞县人。□□坊左中允。城陷，趣命治棺，妻万氏、妾李氏，愿及公之未瞑而死。皆缢。理顺视其既绝，拜之，自为赞曰：『成仁取义，孔孟所传，文信践之，吾何不然，既掇巍科，岂可苟全？三忠祠内，不愧前贤』！已而自缢。幞头平脚，碍环不得入，乃脱平脚口衔之，引颈入环，然后取平脚施于幞头而卒。
　　汪伟，字长源，休宁人。翰林院简讨。贼犯三辅，伟流泪谓客曰：『国事去矣』。客令乞归以免。伟曰：『伟既言之，曷敢逃死』？三月十八日，呼门者以六岁儿授之，曰：『城破，我当死，以是儿累汝』。门者泣诺而去。明日，伟与妻耿氏同缢，书其壁曰：『身不可辱，志不可降。夫妻同死，节义成双』。伟悬于右，耿氏悬于左。耿氏曰：『左右失序，不可』。改悬而没。
　　申佳胤，字井眉，广平永年人。太仆寺丞。贼势渐逼，朝臣多藉事引去。胤行部畿悬，或劝之不返。胤曰：『天下事坏于贪生畏死，死于疾，死于利，死于刑戮，死于房帏争斗，均死也。数者宁死不惜；遇君父大节，缩首垂泪求免。此真不善用死矣』！三月十二日入都，十八日戒严，为其子煜行冠礼。闻毅宗崩，出至王公厂遇井投之，仆号其上，佳胤井中应曰：『归慰太安人，君亡与亡，有子作忠臣，勿过恸也』！
　　吴甘来，字和受，江西新昌人。户科都给事中。与汪伟约死。绝命诗「有到底谁遗四海忧」之句。
　　王章，字濮臣，武进人也。陕西道御史。与光时亨守城。贼入，章犹亲发二矢伤贼，已而九门炮声俱寂。章谓时亨曰：『事急矣，其归死于帝所』。时亨欲易青衣，章曰：『不可。苟易冠裳，仓卒得死，官不官卒不卒』。章与时亨联骑而行。贼掩至，呵道时亨下马。章曰：『视兵御史，孰敢叱之』！贼攒□而去。日暮，家人得尸于女墙下。怒目张口，一手据地，疑以为生也。章尝读书陈司徒庙中，梦与司徒分庭而揖。司徒曰：『忠孝吾与公等』。司徒故尝以武功諡烈者。
　　陈良谟，号宾日，鄞人。四川道御史。崇祯十一年，臣父黄忠端易名之典久稽，良谟独上章言之。城陷，赋诗曰：『中天悬日月，四海所毕炤。倏而阴霾昏，日月夫常道。仰观我明明，薄蚀一时变』。书至此，忽颷风袭牖，乃续云：『电风自南来，光复天心见。大夫百执事，其谁忘明君？愧余沉痾久，床笫淹数旬。背城孰尽瘁，巷战杳无声。如何社稷灵，憯尔顺民形。载舟亦覆伺，古今同一辙。顺民即逆民，参观非一日。苍苍不可问，国亡吾何存？誓守不二心，一死报君恩。大明监察御史陈良谟书于贼陷北京之日』。妾时氏请同死。时氏腕弱，结绳不能急，良谟助之。时氏绝气，良谟腕力亦尽，不能自结，乃命其家人结之。曰：『所以成吾美也』。
　　陈纯德，号澹玄，零陵人。福建道御史。督学顺天。行部至遵化，道梗，乃返京师自经。
　　许直，字若鲁，如皋人也。考功司员外郎。传闻天子从齐化门出奔，直往从之，贼兵塞路，乃归而觅死。家人以父在阻之。直曰：曩父寓书于直云：无忝厥职，便是孝子。天下有君死臣生谓之无忝者乎？然则今日之死，父命之矣』。于是叩头君父，作绝命诗。使奴入室取绳环之。奴手战不能直，挥之自缢。
　　成德，字玄升，山西霍州人。辛未进士，知滋阳县事。尚气好陵权贵。文震孟入相，道中不受郡县私谒，过某县独见成德，德亦无所推让。搤腕而谈，臧否人物，取其姓名甲乙之，震孟遂书其甲乙者以入。时温体仁当国，凡由体仁而进者，皆德之所乙。体仁知之，以事中德下狱。德母张氏曰诣长安门，朝官出入，涕泣诉之。会体仁出朝，张氏攘臂索体仁下车，挽须而瑄问之。体仁惶急不得脱，乃谢去。天子亦知德无他罪，赦之。起为武库郎中。李贼围城，德谓马世奇曰：『主忧臣辱，主辱臣死。吾等不能匡救，贻祸至此，惟有一死耳。豫订斯盟。毋忘息壤』。城破，张氏自缢，德妻及妹皆从死。德乃持只鸡盂酒，如东华门临哭帝丧，触阶死丧之旁。
　　金铉，字伯玉，家于辇下，以谏黄道周狱被杖，起兵部主事，巡视皇城。贼入，母章氏自缢，铉入紫禁城投御河死。
　　卫景瑗，陕西韩城人，巡抚大同，城破执之，不屈，被磔。
　　朱之冯，号勉斋，徐州人。巡抚宣府，城破，不屈，被磔。
　　许琰，字玉重，长洲诸生也。闻北变，自缢于福济观。道士解之，又投胥江。会潞王泊舟，使人出之，终以呕血卒。
　　汤琼，世居都下，城陷，自经。书其衣带云：『位非文丞相之位，心存文丞相之心』。
　　新乐侯刘文炳、右都督刘文耀，任邱人，毅宗皇太后之侄也。贼入，文炳曰：『为国世臣，岂可学卑门偷活』？阖室死于水火，而藏其祖母瀛国夫人生皇太后者于其客申湛然。湛然以爨婢畜之，贼从湛然求瀛国，榜笞数百，以碾石压之，至死不言瀛国所在。
　　张庆臻，仁宗昭皇后之外戚也，自缢。
　　李国祯，字朝瑞，总督京营，先破城之四日，国祯走马见上曰：『守陴者不用命，执扑以抶之，一人起，一人复卧可奈何』！二十一日，贼得国祯，国祯因言三事。一、陵寝不可废，二、葬大行以天子之礼，三、善护皇太子诸王。当是时，帝后皆敛以柳棺，始命以梓宫易之。四月初二日，为先帝发丧，百官莫临，国祯徒跣执绋，送于田园，窆而缢。
　　巩永固，字弘图，尚光宗公主，以驸马都尉加少保，喜文学，尝上疏为逊国诸臣请諡。崇祯十六年，公主卒，城陷，柩犹在堂，永固驱诸女入，闭而焚之。大书「世受国恩，身不可辱」八字。然后自缢。
　　周遇吉，宁武总兵官。副将熊通以二千人遏贼河上，贼渡而通降。通即为贼说遇吉，吉斩之。二月十三日，贼围宁武，遇吉出城杀贼过当，又伏兵巷内，开门诱贼入而杀之。贼愤甚，悉力攻之。城陷，为贼所磔。其妻刘氏登墉射贼，箭无虚发。贼围火烧之，无一人出者。贼至北京，每摇手谓人曰：『汝朝若再有一周总兵，吾辈安能到此』？
　　王承恩，太监也。贼以芦蓆覆帝丧于东华门外，承恩见贼痛哭争之。时本兵张缙彦在侧，承恩骂之曰：『汝误国至此，不思速殡大行，而俛身劝进乎』？缙彦曰：『何与我事』。承恩速批其颊，以头触之，遇害。
　　王之心，大兴人，司礼监太监。毅宗缢煤山树上，之心即于绳尾从死。按毅宗为社稷而死，其于晋、宋蒙尘之耻，可谓一洒也。当是时乃不召群臣俱入，而与内侍自经，尽美未尽善也。
　　徐有声，字闻复，江宁人，户部郎中。
　　顾鋐，兵科给事中。
　　彭琯，工科给事中。
　　俞志虞，御史，为土贼所杀。
　　徐标，真定巡抚，知府方茂华闻贼警，豫山出其家属，标下茂华于狱。其叛将劫标至城外杀之，出茂华而降贼。
　　朱廷焕，大名兵备副使，贼传檄入城。廷焕碎之。三月初四日，城破被杀。吏科都给事中草正宸谏起张捷。
　　张捷，丹阳人，故逆党也。魏国公徐弘基以疏起之，使佐铨政。有旨：『解学龙荐叶秀以主事批升都察院堂上官，群臣寂无一言，今批用张捷，便有议论，是何情故』？
　　乙酉，封郑芝龙为南安伯。
　　起逆案阮大铖为添注兵部右侍郎。
　　大铖陛见以后，争者不止，亦遂迟留。至此而假安远侯柳祚昌之疏起用。职方司郎中尹民兴奏：『崔、魏之潜移国祚，何殊逆闯之流毒京华？在此不殊，在彼为用。则凡不忠不孝者，皆得连苞引孽，移乱天子之庭，是育蛇虺于室中，而乳豺狼于春囿。臣切切知其不可也。申罪讨逆，司马职也。逆莫大于党乱，罪莫大乎无居。抗颜堂上者，一当年助逆之人，即行檄四方，何以折服群贼之心，而销弭跋扈将军之气？古者破格求材，虽曰使贪使诈，不闻使逆。逆案可翻，崔、魏亦可恤，闯贼亦可封，人亦何惮而不为乱臣贼于哉』？左都御史刘宗周奏：『大铖进退，关系江左兴衰』。有旨：『是否确论，年来国家破坏，是谁所致？而责一大铖也』！
　　九月戊子，黄蜚改防江上。
　　补諡辽阳阵亡总兵杜嵩「武壮」。
　　庚寅，黄得功、高杰相攻。
　　杰请于督辅，欲将家眷安寓扬州。得功发牌争执，谓扬州督辅驻节，非诸镇宜居，以数百骑疾趋扬州。杰即发兵邀得功于路，又出奇师以袭仪真。史可法、万元吉，与阉人卢九德，百计解息，然后已。
　　郑鸿逵改防采石。
　　癸已，叙江北劳，马士英加少傅，进建极殿大学士；卢九德加一级，各廕锦衣卫指挥佥事，世袭一人。黄得功、刘良佐，各加一级，廕一子锦衣卫千户世袭。丁启浚免充□□官，加陞一级，廕一子入监读书。史可法加少师；越其杰加兵部右待郎。
　　左都御史刘宗周罢。
　　大学士姜曰广罢。
　　曰广辞疏云：『臣闻王者奉三无私以治天下，故爵人于朝与众共之。祖宗会推之典，所以行之万世无弊也。昨者翻逆案之举，导内侍而废会推，此尤不可之大也。夫斜封敕，口敕处分；种种覆辙，载在史册，可复视也。臣观先帝之善政虽多，而以坚持逆案为盛善。先帝之害政亦间出，而以频出中旨为乱阶。用阁臣，内传矣。用部臣勋臣，内传矣。选大将，选言官，内传矣。他无足数，论其尤者。所得阁臣，则贪淫巧滑之周延儒。逢君殃民奸险刻毒之温体仁、杨嗣昌。偷生从贼之魏藻德也。其所得部臣，则阴邪贪狡之王永吉、陈新甲也。其所得勳臣，则力阻南迁尽撤守御稚狂之李国祯也。其所得大将，则纨裤支离之王朴、倪宠辈也。其所得言官，则贪横无赖之史■〈范上土下〉、陈启新也。凡此皆力排众议，简自中旨者也。于其后效亦可睹矣。皇上亦知内传之故乎？总缘鄙夫热心仕进，一见摈于公论，遂乞哀于内廷。既在内廷，岂详外事？但见其可怜之状，听其一面之词，遂不能无耸动者。而外廷口持清议之人，亦有贪婪败伦之事，授之口实，得以反唇。而内廷遂以为攻之者尽皆如是也。间以其事密闻于上，又侯上之意旨从授之。于是创一秘方，但求面试。至于平台一对，演习旧文之中窍，唇溜舌之投机。立谈取官，同登场之戏剧；下殿得意，类赢胜之贩夫。小人何知，求胜而已。阴夺会推之柄，阳避中旨之名。臣昔痛心此弊，亦于讲义敷陈。但以未及扬言，至今犹存隐恨。先帝既误，皇上岂堪再误哉？孟子曰：「人不足与适也，政不足与间也」。易曰：「正其本，万事理」。天威在上，密勿深严，臣安得事事而争之？但愿皇上深宫有暇时，取大学衍义、资治通监视之。周宣、汉光武，何以复还前烈？晋元、宋高，何以终狃偏安？武侯之出师征蛮，何惓惓于亲君子远小人之说？李纲之受命御虏，亦何以切切信君子勿比小人为言。反覆思维，必能发圣心之天明，破邪说于先觉，夫然后耻可得而洗，中兴可得而期也。皇上与其用臣之身，不若行臣之言，不行其言而但用其身；是犹兽蓄之以供人之刀俎也。臣待纶扉，仰体圣眷，意主和衷，事从退让。然而朝廷未肃，风俗未改，兵民之疑惑未解，江河之备御仍疏。人望未孚，贪风渐长。兼以北方近事，驱虎进狼，半壁东南，仍同幕燕。愧死无地，终夜拊膺。而噍责臣者固已至矣。昨日江南一门人面告微臣蒙恩简用，田夫传闻，举手相庆。今既一月，未见新恩，大失所望。臣略引道前疏，门人变色不语。又原任吏垣熊开元亦出臣门，以近日用人少失□□，盛讥督辅忠勤王家，臣所心折。亦以未停逆案，遂为臣乡台臣郭维经所纠。皇上即此数事观之，臣若依违苟且，容头过身。则操戈向臣者，何必不在臣门哉？有党无党，自无逃于明炤，而臣之此处良苦矣。苟好尽言，终蹈不测之祸；聊取充位，又来鲜耻之讥。臣今诚病郁郁居此，虩虩其来。但恐求病而死，又岂可得哉』？
　　革巡按湖广御史黄澍职。
　　辛丑，补諡逊国文臣七十五人。翰林侍讲方孝孺文正、翰林修撰王叔英文忠、修撰土艮文节、户部侍郎卓敬忠贞、礼部尚书陈迪忠烈、兵部尚书铁铉忠襄、刑部尚书暴昭刚烈，礼部侍郎黄观文贞、户部待郎卢迥贞达、郭任清毅、刑部侍郎胡子昭介愍、都御史茅大芳忠愍，御史茅大夫练子甯忠贞、景清忠烈、都御史陈性善忠节、佥都御史周璿肃愍、右拾遗戴德彝毅直、大理寺少卿胡闰忠烈、寺丞邹瑾贞愍、太常寺卿黄子澄节愍、少卿卢原质节愍、廖升文节、刑部尚书侯泰勤贞、侍郎金有声贞愍、张仲节愍、主事徐子权贞确、兵部尚书齐泰节愍、侍郎边升果愍、郎中谭翌贞愍、主事樊士信庄愍、刑科给事中黄铖忠献、叶福节愍、户科都给事中陈继之庄景、韩永庄介、御史曾凤韶忠毅、魏冕毅直、高翔忠愍、甘霖贞定、王彬忠庄、王度襄愍、谢升贞勤、丁志芳贞定、春坊大学士林右贞穆、编修陈忠文愍、户部主事臣敬毅直、宗人府经历宋征直愍、太子赞善连楹刚烈、御史林英毅节、浙江按察使王良贞毅、江西副使程本立忠介、陕西佥事林嘉猷穆愍、徽州知府陈彦回惠节、苏州知府姚善思惠、松江同知继瑜庄节、知沛县颜伯玮忠惠、子有为孝节、知乐平县张彦芳庄愍、知萧县郑恕惠节、知献县向朴惠庄、沛县主簿唐子清节义、典史黄谦果义、东平州吏目郑华贞庄、漳州教授陈思贤贞愍、济阳教谕王省贞烈、子夔州通判王祯孝节、谷府长史刘璟刚节、衡府纪善周是修贞毅、燕府长史葛诚果愍、宁府长史石撰贞愍、猷府长史龙镡忠愍、辽府长史程通端直、燕府伴读俞逢辰忠愍、参军断事高巍忠毅、杜奇贞直。武臣十七人。魏国公徐辉祖忠贞、越嶲侯俞通渊襄烈、都指挥杨松壮愍、谢贵勇愍、彭二武壮、马宣贞壮、朱监壮烈、瞿能襄烈、宋忠壮愍、孙参勇愍、庄得勇愍、张皂旗英烈、俞琪翼愍、指挥宋瑄果节、张伦贞勇、崇刚壮愍、燕山卫卒储福贞义。女子六人。方孝孺妻李氏贞愍、王艮妻贞烈、储福妻范氏孝节。文臣修撰吴成学，尚书张紞，徐贞、侍郎毛太、黄魁、徐垕、侍读楼琏、佥都御史司郎中柳一景、张安国、主事刘原弼、巡抚黄清、御史程公智、王玭、韩郁、大理丞彭与明、刘端、王高、中书何申、高逊志、博士黄彦清、监副刘伯完、参政郑居贞、陈周、按使李文敏、黄直、佥事胡子义、知府黄希范、孙镇、王璡、杨任、叶惠仲，同知石允、顾尝、典史周缙、知州蔡运、教谕刘固、丰寅初、训导林大同、郑士达、断事钱芹、长史邹朴、举人刘政、诸生高贤甯、王志、伍性原、陈应周、林珏、邹君默、曾廷瑞、吕贤、布衣俞贞木、王梌、王宾、杨福、袁杞山、刘国、谭仕谨等。武臣长兴侯耿炳文、历城侯盛庸、滦城侯李贤、驸马都尉梅殷、耿璿、胡观、李祺。都督同知陈质、都督廖镛、廖铭、平安、孙岳、耿巘、甯忠、陈晖、潘忠、徐凯。都指挥彭聚、卜万、楚智。指挥卢振、滕聚、赵谅。镇抚杨本、徐让、卫健、小马、王曾浚、周拱元。千户倪谅。戍卒龚翊、瓦刺耀等。内臣胡伯颜、官职无考。卢振、梁良用、郭良、马坤、朱进、王墀、陈子方。河西佣补锅匠冯翁、王公。东湖、乐清、耶溪三樵夫。云门僧洞庭居士、雪庵和尚等。从亡诸臣翰林史彬、程济、赵天泰、郑洽。侍郎廖平、金焦。郎中梁玉田。司务冯■〈榷，氵代木〉。御史叶希贤。中书梁良玉、梁中节、宋和、郭节。监正王之臣。
　　尚书严震直。教授梁杨、应能。镇抚牛景先、王资、刘仲。太监段段实、何洲、周恕、长寿、吴亮等。妇女王叔英妻并二女、载德彝嫂项氏、齐泰女铁铉二女、孙安国妻、黄观二女、龚泰妻、郑恕二女、王省女、谭翼妻邹氏、林英妻宋氏等、皆附祀表忠祠。
　　臣按：革除之事，简编杂出，错误甚多。献征录载：王艮北师薄都城，群臣多往迎附，艮独闭门痛哭，与妻子诀曰：『食人之禄者，死人之事，吾不复生矣！安能顾若等』？遂自鸩死。然艮没在建文三年，解缙之墓表可证也。此文节之諡，亦甚无谓。林右字公辅，以字行，王府教授。三台文献录可证也。此云春坊大学士，所当改正。至于致身录、从亡随笔，皆伪书不足信。礼臣尚多从之。致身录托名翰林史彬作。吴宽表史监之墓，书其曾祖彬未尝入仕，则伪不待辨矣。
　　夺靖难大学士胡广諡。
　　諡靖难左都御史陈瑛丑厉。
　　癸卯，以王■〈氵荣〉巡抚登莱。
　　以总兵牟文绶镇守荆州。
　　以王允成为岳州总兵官。
　　諡沈子木恭靖、沈儆玠襄敏。
　　子木于楚宗之事，犯清议，以逢迎一贯，儆玠亦不足道。其諡，以孙胤培长吏垣也。
　　甲辰，起黄道周为礼部尚书，兼侍读学士，协理詹事府事。
　　宗室华堞联络楚寨。
　　补諡直谏名臣御史蒋钦忠烈、给事中周玺忠悫、兵部主事陆震忠定、工部主事何遵节、刑部主事刘较孝毅、行人孟阳忠定、李绍贤忠端、俞廷瓒忠愍，詹寅忠宪、李翰臣忠毅、詹轼忠洁、刘平甫忠洁、评事林公黼忠恪、锦衣卫经历沈链贞肃、指挥张英忠壮，左佥都御史左光斗忠毅、应天巡抚右佥都御史周起元忠惠、左谕德缪昌期文贞、御史黄尊素忠端、李应升忠毅、周宗建忠毅、袁化中忠愍、给事中周朝忠毅、工部郎中万燝忠贞，副使顾大章裕愍。
　　补諡开国文臣翰林学士陶安文宪、御史中丞章溢庄敏、左眷坊大学士解缙文毅、太子正字桂彦良敬裕、训导叶居升忠愍、翰林承旨詹同文宪、处州总制孙炎忠愍、胡深襄节、左司郎中王恺庄愍、太平知府许瑗惠节、祭酒刘崧恭介、兵部尚书唐铎敬安、韩国公李善长襄愍、武臣郢国公冯国用武翼、济国公丁德兴武襄、德庆侯廖永忠武勇、定远侯王弼武威、长兴侯耿炳文武愍、东莞伯何直恭靖、永义侯桑世杰忠烈、河间郡公俞廷玉武烈、东胜侯汪兴武愍、东济郡公茅成武烈、枢密同知丁普即武节、都指挥使韩成忠壮、太平院判花云忠毅。
　　乙巳以定策功加，朱国弼保国公。
　　逮浙江安抚御史左光先；光先不受逮。
　　有旨：『姚孙棐前以贪横激成许都之变，尚敢搜变贼产，日事诛求，又激成大变。罪不容诛。左光先力庇贪令，威胁同官，至于流毒东越。着革了职，法司提问追赃』。
　　臣按：先帝初立，左、魏两家颂冤，皆操戈于阮大铖。已而又左氏刻行逆案，分条细注。大铖之出，光先论之最切。故大铖之所欲杀者，周镳之次，即光先也。光先逃入婺源山中，金声匿之。而士英、大铖以史可法故，左氏之门人，左良玉又其同宗。疑在两家，故不敢急之。
　　壬子，以定策陞太常寺少卿李沾为左都御史。
　　以定策异议逮吏部左待郎吕大器。
　　以总兵卢鼎镇守武昌。
　　癸丑，逮湖广巡按御史黄澍，澍不受逮。
　　甲寅，授罪枢张缙彦总督北直、山西、河南北。
　　使阉人孙元德催理浙、福、直三省钱粮。
　　使阉人田成选淑女于杭州。
　　或言：内监出选，卢太后命之。其言甚亵，所以来人之疑也。
　　●弘光实录钞卷三
　　冬十月乙卯朔，以总兵李成栋镇守徐州，挂镇徐将军印；总兵陈璘驻防九江。
　　吏部尚书徐石麒罢。
　　石麒以给事中陆朗、御史黄耳鼎例转，奉圣旨『陆朗留用』：石麒奏：『郎催饷入浙，吓诈逼辱，挟妓西湖，臣以去邪勿贰，毅然用之，岂知狡兔之窟，专尚交通，不可复动也。噫！今之交通，何独一朗？江阴知县李令□身未入都，已有中贵为之求吏部；中城兵马朱扬□□□等疏上，即有中贵为之求考选，则皆缘朗辈在中为之辟奥窔而凿混沌也。语曰：宫中、府中，相为一体，黜陟臧否，不宜同异。臣部博采舆论以上，而异同之端每见。皇上独不念此初奠之神京元气，几堪琢削也今』。耳鼎奏：『塚臣为昌时之党，臣曾参昌时，宜塚臣之恨臣也』。石麒奏：『耳鼎规避年例，借参吴昌时一疏为护身符；夫耳鼎之年例，为贿荐贪令郝明徽也。发之于巡方，闻之于通国，此岂昌时余党谋害所致乎？臣久在山中，不知耳鼎奉秦差时在去岁冬月也。此时入秦无路，入燕亦无路乎？自南入北自北至南者，三月初十以前趾相错也。耳鼎奉先帝之命而出，自宜报先帝之命而归。若冬底春初入，明告先帝以不得入秦之故。宜亟吴三桂、王永吉诸督镇巩固神京，则冠骑胡得长驱至此？一人不职，九庙顿隳。臣不能申明讨贼之义，而仅发贪吏私人，所谓放饮流歠而问无齿决。恶得无罪焉』！耳鼎又奏：『石麒杀陈新甲以败款局，逢马士英之意，欲借石麒以为款地』。石麒奏：『耳鼎拾马绍愉之邪唾，将以颠倒成案，献媚□庭，以为后己卖国之地。不独欲为新甲报仇起大狱已也。臣请先言款事始末。我国家自有□患以来，其款非一矣。天启二年，本兵张鹤鸣惑于王化贞之说，俾违督臣熊廷弼节制，而私与孙得功为市，得功私献广宁，化贞逃而款议败；其次则袁崇焕遣■〈口赖〉嘛僧吊□□，因以议款，未成而崇焕去位。先帝初立，授崇焕以兵柄。崇焕阳主战而阴实主款也。杀江东毛文龙以示信。同先帝初不之许，遂嗾□阑入胁款，戒以勿得过蓟门一步。崇焕先顿甲以待，是夕□至。牛酒相慰劳，夜未央，口忽渝盟，拔骑突薄城下。崇焕师反殿口后。先帝于是逮崇焕诛之。而款议再败。然崇焕虽言款，其所练甲士颇精强，边备未弛，故诛后而祖大寿犹得以余威振于边。岁久我叛帅累累家辽西，益相狎习，边将多与□媾，偷旦夕之安，而边备日弛也。杨嗣昌为枢密，廉得□状，会□亦内寇，于是再以款事闻。先帝命侦□情，竟得嫚书，大怒格之，而款议复败。嗣是即陈新甲主款也。新甲令石凤台与□通，而恶洪承畴挠其事，因□困锦州，急遣张若麒催战，欲承间杀畴胁款。此即崇焕杀文龙故智也。不虞承畴先觉，独入嵩、杏城死守，若麒计不成，乘月宵遁，陷我六师，旧辅谢陞见边事大坏，忆督臣傅宗龙临行有枢臣计端主款之语。□闻，先帝召新甲陛见，切责良久。陞曰：「果若得款，款亦可恃」。议遂定。时壬午正月初八日事也。已而遣一瞽者、一黜生与绍愉偕往义州议款四、五月；归，复得嫚书。先帝知为所绐，大恨，而款事又败。盖自辛巳张若麒倡逃后，举先帝十五年所鸠集之精锐，一旦悉扫，老成谋国之臣，无不私祝款事之成，庶几稍有息肩。至天子亲发玺书，下明诏，首臣属草，次辅书真，诫枢臣择使者而遣之，为使者饬冠剑，连车骑，乘传至寨外，我边臣椎牛酾酒，张筵十六席，燕□使，□之长遣纲纪一美少年、一老人来会，绝不语及开市事。问之，则云待□□命。及□□至义州，首诘□长私与中国通，拟杀我使人，译事者为之祈请，叩头乞哀。绍愉等抱头匍匐窜归，恐后尚未望见□面。今称亲到渖阳，不几梦中呓语耶。且先帝之诛新甲，非以款事。臣拟新甲罪，亦非决不待时也。先是四、五月间乞款不成，沸满长安，台省恶其辱伤国体，尽发新甲前后奸罪，章满公车。先帝概不下。忽于是年七月二十八日以十余本悉下法司，并下新甲于理。时新甲金多党盛，为之祈生全者如市。及臣发诸纠疏读之，或言其卖总副镇金银累钜万，从海道运归，或言其陷辽城四，陷腹城七十二，陷新藩七。越旬日，臣同法司集都城隍庙，新甲口供与所纠无以异。臣于是引失陷城寨律秋斩。旧辅臣延儒为新甲营解甚力。面奏谓国法大司马□不薄城不斩也。先帝曰：「他边疆即勿论，戮辱我七亲藩，不甚薄城乎」？延儒语塞。先帝尚以秋斩来蔽辜，谕臣再议。于是引居中调度临时不能策应因而失误军机者斩律。朝上，午即会官处决。煌煌天语，而谓臣杀之乎？先帝励精明睿，庶狱庶政，无不亲裁，纶扉大臣，惴惴虑过，岂有诛一枢部大臣而竟听臣下锻链者？耳鼎视先帝为何如主，而概以汉之桓灵、宋之理度，同类视之。此臣所谓矫诬先帝者，悖之极也。耳鼎谓新甲敭历岩疆，饶有兵略，洵如此。自宜龚彰天讨，执讯获丑矣。即不然亦宜左枝右梧，可无失事。而胡以覆军杀将，亡国破城之报，若是之多也。且恭皇帝之变，皇上身尝之痛也。岂先帝痛恨之而皇上遽忘之乎？耳鼎又视我皇上为何如主？而敢于党恭皇之罪人、张封疆之罪吏也。此臣所谓欺罔圣明，老奸之极也。臣恐耳鼎之邪说得行，使国家忘用人行政修德自强之实，而端以款□为事。盖□之佯款，其愚我也。收我边民畏战之心，弛我边塞防战之备也。若其果欲我款，则非讲金缯、讲献币、讲割地、讲南北名分，不可款也。又恐耳鼎之说得行，使天下疑先帝以为昏庸无道，□当款而不款，大臣不当杀而杀，以致身祸国隳，为天下笑。使先帝抱不白之诬于天下，臣之所深痛也。又恐耳鼎之徒党罪枢者，摇鼓唇舌，变乱是非，致皇上疑新甲有于谦之功而受西市之惨，为之恤其罪累，录其子孙，孤烈皇帝敦睦之心，而增恭皇帝在天之恫。臣之所深虑也』。有旨：驰驿回籍。石麒辞表：『臣三朝遣老，二月试铨，谟谋颇于病多，志气衰于迟莫。意欲行先帝之令甲，而不明柄凿之方员；力欲砥后进之狂澜，而未察刚柔之进退。似扬雄之老不晓事，同季梁之少不如人，动与祸期，悔将咎并。参谗累至，即慈母亦有疑投；黯戆复形，虽明主必难曲贷。瑕衅久积，窜逐宜加，蒙荷圣恩，察之舆论，奖以清鉴；念此老成，许乘传以鸣驺，立开笼而放鸟。使枯骸复上河东之垄，已是重生；俾寒泪不沾阮籍之途，尤为异数。此臣所拜稽恐后，捐报靡从者也』。
　　庚申，起解学龙为刑部尚书。
　　起逆案杨维垣为通政司通政。
　　钱谦益荐之也，谦益为马士英所胁，不得已而出此。维垣翻案疏曰：『旧辅韩爌之再相，毫无建明。只造得一本不公不确之逆案，而所欲庇者出之，欲害者入之；如宁锦之捷，不叙经抚，乃叙一巡关御史，则洪如钟岂非魏璫私人乎？不入此案者，以钟曾首荐门户故也。建璫祠各抚臣，谁不被谴者，张凤翼岂非建祠于保定者乎？而亦不入案，则以翼为爌同乡故也。即此两端，可谓此案之公且确乎？案中真真附逆者，实繁有徒，然爌之意不在处彼多臣，而在锢阮大铖及臣等，即后来踵述爌意，多方禁锢不休者，亦非忌惮多臣，而在深忌阮大铖及臣等。其所以忌臣等者何也。皇考藩封既定，后犹求多不止。先已及皇考之母家，次将渐及皇考，臣等独平心调护之，若不知有黜斥事。彼有破绽，则畏臣等摘指之；彼有赃私，则畏臣等黜破之。凡此皆有利于君国，而甚不利于徒党。故重重蒙蔽先帝圣聪，处处阻挠先帝圣断；使先帝不能自行一政用一人；时而保举，时而换授，时而特用，亦明知诸党人之不称任使，而思有以矫之。而因以遂其援引之私，徒开仕路混杂之渐。所谓早见敢言之士。已壮者老，老者死矣，而天下事亦从此坏矣。今其心犹未已也。何以知之？其言还说旧时言，其事还做旧时事。如近之姜曰广、徐石麒是也。臣急乞皇上将逆案重复审定，确如彪虎辈则仍之，其冤者则雪之，冤而物故者，则有刘廷元、徐绍言、霍维华、吕纯如、徐大化、贾继春等，不维雪之而且恤之；其见存者，除已经疏荐外，只有周昌晋、徐复阳等，随雪之而随用之。其不染此案，而深知案之不确，从公发愤者，只有王永光、唐世济、章光岳、许鼎臣、杨兆升、袁弘勳、徐卿伯、申佳胤等，亦宜分别存殁，恤之用之』。
　　以张捷为吏部尚书。
　　以丁魁楚总督两广，以陈丹衷代黄澍。
　　大学士高弘图罢。
　　弘图使燕事宜奏：『一、山陵；闻梓宫葬于田贵妃坟园。此出自逆冠意，请合于天寿山特立陵墓。选日恭厝。一、分地；割榆关外瓯脱与之。若议关以内，即华夷无复界限，而山陵单弱，将何以安？一、款赏；俟三年匹马不犯之后，量增岁币十分之三。一、国书；或炤夷俗称可汗。亦或称金国主。一、使议；本朝使外夷，具有成礼，我使第不至屈膝，即是不辱命也』。
　　臣按：此论可谓执古不知变通者矣。风雨如晦，鸡鸣不已，要亦非占风望气之徒也。
　　辛酉，諡陈仁赐文庄、张邦纪文愍。
　　加巡湖广何腾蛟兵部左待即。
　　凤阳地震。
　　甲子，谢三宾请恤其子于宣。
　　三宾为其子谋翰林，以万金赉之而行，故于宣遂死于货。于宣之丧归，三宾杀其同行者谢三资，以三资隐其货而不能救之也。于宣果慷概死节，三宾何以出此，其请恤也。不谓之欺君而何？
　　壬申，起蔡奕琛为吏部左侍郎。
　　丁丑，崇王移往温州。
　　礼科给事中林冲霄，叙宁绍道卢若腾平乱。
　　崇祯十六年十二月，奉化雪窦山胡乘龙作乱，伪号大猛，改元宗贞。谓于崇祯去其头，剥其衣也。若腾遂于二十一日发兵围雪窦，擒之。
　　马士英上议开海禁税珠池。
　　令童生纳赀免府县试。
　　士英议上等纳银六两、中等三两、下等二两。
　　保国公朱国弼奏劾诸生沈寿民。
　　沈寿民，宣城人。尝与周镳读书茅山，为清议所归。阮大铖之住南京也，招引失职之士，出其门下，流言造事，荧惑听闻。如蝗蝻录等书，编复社士人姓名。谓东林衣钵。寿民以保举入都，上言丰芑之议论，淆于大铖。大铖衔之刺骨，至是授意国弼，言从贼陈名夏逃匿寿民之家，方名捕之，而寿民已变姓名入金华山中。
　　十一月乙酉朔，起孙嘉绩为九江监军佥事。
　　佥事之补，例不得书、此曷以书，以嘉绩而书也。
　　以朱继祚为礼部尚书，掌詹事府事。
　　继祚尝纂修三朝要典。
　　以李永茂巡抚南赣。
　　加沈廷扬光禄寺少卿，管饷务。
　　丙戌，补諡翰林沈懋学文节、焦竑文端。
　　总兵方国安入卫，隶阉人高起潜营。
　　国安随左良玉援剿数年，至是有隙，竟拔营东下。马士英深忌良玉，故收其叛人以自卫。国安亦甚恶之。其后士英入浙，依国安以居。而东江问罪之檄，遂无及之者矣。
　　以张凤翔为兵部尚书，管左侍郎事。
　　桂王常瀛薨。
　　凤阳火。
　　丁亥，参将张□上言黄澍决河事。
　　有旨：『黄澍倡决河之议，使汴百万生灵皆殒，罪在万世，俟楚事勘结再夺』。初，澍为汴理河，闯贼围之，上下固守，已而河决，官府人民具舟星散，开封化为泽国。先帝犹奖澍守汴之功，不知澍避逃□之名，使人私决之也。
　　壬辰，张凤翔以兵部尚书巡抚苏松、卢若腾巡抚凤阳。
　　起逆案卢大复为台兵道。
　　丁酉，以总兵许定国镇守开封。
　　庚子，收朱大典募兵入京营。
　　大典以漕抚坐赃，北变既闻，刘宗周、熊汝霖、冯元颷，与大典皆会于杭。宗周命其募旅勤王，用赎前罪。大典得兵三千，引之至，塚宰徐石麒推以豫督，而遽奉严旨。于是大典结援士英，始收其兵。
　　甲辰，逮叛帅邱磊。
　　有旨：『山东总兵邱磊靡饷二十万，逗留怨望，志图不轨。既已就擒，法司究拟』。
　　乙巳，巡抚苏松都御史祁彪佳罢。
　　丙午，諡死事吴阿衡忠毅。
　　丁未，赐宴巡抚按御吏遇颽。
　　马士英以航海张本托遇颽，而遇颽至浙，激变于民，故不终其事。
　　以何腾蛟为川湖总督，代杨鹗。
　　陞郧阳兵道高斗枢为湖广巡抚。
　　戊申，淮安地震。
　　乙酉，鲁王驻跸台州。
　　追上景皇帝生母吴贤妃諡号曰孝翼温淑惠慎慈仁匡天锡圣太后。
　　补諡孝康皇帝之子允熥吴悼王，允熞衡愍王，允■〈火熙〉徐哀王；惠帝之子文圭恭愍，皇子文奎原怀王。
　　十二月乙卯朔，黄斌卿改驻池州，郑鸿逵改驻京口，榷酤。
　　大学士史可法痛愤，上陈偏安必不可保。
　　疏曰：『晋之末也，其君臣日图中原，而仅得江左。宋之季也，其君臣尽力楚蜀，而仅困临安。盖偏安者恢复之退步，未有志在偏安而遽能自立也。屡得北来塘报，皆言□必南窥，黄河以北，悉染腥羶，而我河上之防，百未料理，复仇之师，不闻及关陕，讨贼之约，不闻达于□庭，一视君父之仇，置诸腹外。近见□示，公然以逆之一字加之于南。是和议固断断难成也。先帝以圣明罹惨祸，此千古以来所未有之变也。先帝崩于贼，恭皇帝亦崩于贼，此千古以来所未有之仇也。先帝待臣以礼，驭将以恩，一旦变出非常，在北诸臣死节者者寥寥，在南诸臣讨贼者寥寥，此千古以来所未有之耻也。庶民之家，父兄被杀，尚思陷胸断脰，得而甘心，况在朝廷，顾可膜置。皇上明承大统，原与前代不同，诸臣但有罪之当诛，实无功之足录。臣于登极诏稿，将加恩一款特为删除；不意颁发之时，仍复开载，闻□□见此亦颇笑之。今恩外加恩，纷纷未已，武臣腰玉，真等寻常，名器滥觞，于斯为极。今宜以爵赏端待战功，钱粮尽济军需，一切报罢。盖贼一日不灭，□一日不归，即有宫室，岂能晏处，即有锦衣玉食，岂能安享。此时一举一动，皆人情向背所关，狡□窥伺所在也』。
　　壬戌，访求三朝要典，宣付史馆。
　　杨维垣奏：『张差挺击一案，谁不知其为风癫，而必欲强坐为刺客。倘差为刺客，则皇考母家必枉受主使之诛，而彼时藩邸亦将有株连之祸。光庙既不遂友于之爱，而神祖亦且被溺惑之名。首此难者，一贪酷之王之寀耳。只图博非望之功，而使累朝父子兄弟无一可者。李可灼红丸一案，平心论之，亦可谓之无功，而不可诬之为行鸩。倘此药为鸩，则是光庙不得考终，熹宗不能正始。不但彼时首辅方从哲不能谢责，即次辅韩爌亦不宜再相。刘一燝亦不宜得諡，而先帝亦久失讨贼之义矣。首此难者，一事后之孙慎行耳。只图遂彼报复之私，而累朝父子君臣无一可者。李选待移宫一案，夫移宫亦止送往事居之常，而不当造垂帘听政之谤，以为非此谤不足以见吾功，然致光庙不能保其巾栉，熹庙不能酬其抚养；甚至炤管冲主者，不归图之数年有恩之宫嫔，而归之妖淫干外事之客氏。首此难者，为一小臣杨涟耳。只遂王安专擅之私，为群小奥援之主，而使累朝夫妻母子无一可者。夫此等害忠伤孝之事，人人知之，第人人不敢议之。大臣不附此，则不能保其崇阶，小臣不附此，则不能跻于要路；不肖者不附此，则失其护身之符；貌贤者不附此，亦不能寻题目做文章。首此难者，为焚要典之刘鸿训、改实录之文震孟耳。亦以图快驱除异己之私，为迎合时局之助，而使累朝伦理治道人才事功无一可者。此要典一书，冠以御制，重颁天下之必不容缓也。远以白累朝之疑，近以雪皇考之恨，前以终思庙之志，后以昭万代之史，一事而四善备焉』。宁南侯左良玉谏：『要典毁自先帝，不宜重颁』。有旨：『要典一书，系朕家事，当存实录。列圣父于兄弟叔侄之间，数十年来，并无丝毫间言，不知当日诸臣何故借端诬构！卿一细阅，亦当为朕倍增悲愤』。
　　以定策，晋诚意伯刘孔昭东平伯、刘泽清为侯。
　　下部恤翰林院简讨胡守恒。
　　守恒字见可，舒城人，流贼攻舒，以乡官守城被害。
　　丙寅，陈洪范使北回，召对。
　　洪范奏：『八月十五日至黄河，二十一日到宿迁。九月十八日至德州，东抚方大猷传摄政令旨：「来使止许百人进京朝见」。臣与左懋第商榷相见之礼，懋第出阁议，以抗节为不辱命。又议以关外瓯脱与之，许岁币不得擅过十万。时第知吴三桂借兵破贼而来，未知其势之不同也。二十六日，天津□抚骆养性来至静海，将臣所携官丁自百人外，其余安置古寺，使人监守。一十九日至河西务。臣等遣参将王廷翰赞画，生员王言斋名帖往投，内院冯铨等辞色俱厉，却帖不守。十月初五日至张家湾，因遗摄政启，三使奉御书礼币而来，宜遣官郊迎，岂有呼之即入之礼。初十日，礼部又奇库来迎。十二日，鼓吹前导，御书从正阳门入，使臣随之，至鸿胪寺中，关防甚严，寺内不容举火，饮食传送，官丁饥寒殊苦。十三日，礼部至寺索御书，臣等执礼须其迎入，礼部不顾而去。十四日，内院刚林榜什率十余人，俱夷服佩刃，直登寺堂，踞椅上坐，通事车令指地上令臣等坐于左。臣等取椅对坐。林曰：「我国为明朝破贼报仇，江南不发兵，便立皇帝。何也」？臣等曰：「今上乃神宗嫡孙，先帝既崩，伦序相应。立之讵曰不宜」！林曰：「崇祯皇帝有遗诏否」？臣等曰：「先帝变出不测，安有遗诏？南都闻变，臣民拥戴，告于高皇帝之陵而立之，安事遗诏」？林曰：「崇祯皇帝死时，江南臣子何为不来教授」？臣等曰：「南北地隔三千里，诸臣闻变，亟整兵马，正欲北来，而传闻贵国已发兵逐贼，故先遣使臣讲好谢德」。是时左懋第身服衰絰，林指而谓曰：「汝服孝便是何臣」？臣曰：「左部院之服母丧也」。林曰：「汝等何在？今日却来」。懋第曰：「先帝遭变之时，吾往江南发兵，陈总镇、马太仆尚在林下」。林曰：「汝发兵曾杀得贼否」？懋第曰：「吾奉命助剿献贼，彼时闯贼未曾敢犯上江」。林曰：「无多言，吾国不日发兵即下江南」。懋第曰：「江南尚大，兵马尚多，亦未可轻言下也」。臣曰：「使臣数千里通好致谢，何必以兵威相吓。果要用兵，岂能阻得？但恐有碍摄政王报仇破敌之初意耳」。林不答而出。十五日，内院、户部入寺，同收银币银十万两、金一千两之外，尚有余鞘，辄起攘夺。臣等云：「银一万两、段二千疋，留赐吴三桂者」。诸□亦竟驮负去。二十六日，刚林至，以行期告。臣等曰：「三使奉命而来，一致谢贵国，一祭告祖陵，一改葬先帝。使臣尚欲一至昌平」。林不听。臣等曰：「果不容往，愿留三千金委官督工可也」。亦坚□不从。出檄一通，当堂朗诵。臣等坐而听之。臣曰：「使臣讲好而来，不得讲而去。可乎」？林曰：果欲讲好，河上亦可，江上亦可」。二十七日，□官二人带兵三百，押送出城，防守益严。二十九日，至河西务，仰望诸陵，近在咫尺，不得一谒，设位遥祭而哭之。十一月初四日，过沧州十里，忽有夷丁五六十骑，追回左懋第、马绍愉。臣问何故？云：「二人留此，放汝一人南回，报大兵即下」。□丁立拥二使，不容一语而北。十六日，过济宁。二十日，□兵乃回。臣前两奉召对，天语丁宁，思得一当以报陛下，而事势如此。□已据都僭号，自燕至齐，分兵列守，而议者欲以十万岁币出之关外，宁可得乎？且其言曰：「吾朝得自流贼，不自明朝」。使臣虽辨若仪秦，安能强之受我戎索乎？□之猜忌特甚，骆养性与臣片语，谍者驰报，即削职逮问。陷北诸臣吴三桂、祖大寿等，咸杜门结舌，不敢接见南人；而甘心献媚者唯以绝通好、杀使臣，下江南为容悦。臣又岂得以只字相闻于三桂乎？相传□即位之诏，内有「明朝诸陵，不许伤毁，仍拨内员看守」；而陵旁树木，剪伐已多，紫气犹葱，松楸非昔，臣之痛心者一也。贼奉先帝梓宫厝于田园，皇上敕臣等同旧辅谢陞共议奠安，今陞已在□庭，□复不容改葬，先帝圣明英烈而马鬣未封，臣之痛心者二也。臣遍访北来诸人，佥谓流贼闻□兵将至，先杀皇太子，挟二王马上偕行迎战；永平失利，二王随亦受害。受害之地，迄无实报。今仅存公主，先帝伤其一手，养在周皇亲家，臣之痛心者三也。
　　马士英加少师。
　　北兵自孟县渡河。
　　大学士史可法奏：『我于□所隔者一河耳。□处处可渡，我处处宜守。河长二千余里，非各镇兵马齐力扞御，不能固也。故兴平伯高杰欲自赴开雒，而以靖南侯广昌伯之兵马守邳徐。久知□之乘瑕必在开雒，无如各镇之不相应何？今□渡河，则长驱而东，刻日可至，御之河以南，较御之河北，其难百倍矣』。
　　庚午，使西人毕方济通洋舶。
　　下部恤死事御史魏景琦。
　　起御史林翥为临海道。
　　起用逆案周昌晋、陈尔翼、徐复阳、逆党袁弘勳、水佳胤。
　　弘光元年春正月（乙酉朔）。乙未，以蔡奕琛为东阁大学士。
　　召对马士英、阮大铖，赐大铖蟒衣一袭，银十两。
　　用保朱国公国弼言，以从贼案不结，革刑部尚书解学龙职。
　　丙申，起叶廷秀光禄寺少卿。
　　廷秀奉旨补都察院上官，终以非其类抑授。
　　起马思理添注左通政。
　　起唐世济为右都御史。
　　总兵卜从善比例自请封爵。
　　许定国杀高杰。
　　定国扎营睢州欲并之，宋游击往来其营，数言定国易图。十一日，杰以二千骑率前三营胡郭等镇至睢州五里庙，定国出迎。杰与之誓于庙中，杰入城，二千骑随之，前三营留城外。是日，定国讌杰。营将劝其不往，杰曰：『定国老妮妮耳。何多虑也』！明日，杰请定国。杰言：『人言甚讹，贵镇不宜住睢』。定国云：『为国防河，何讹之有』？杰云：『贵镇离此，则人言自息。若归阁部、归淮藩，亦惟所择。吾为贵镇先之也』。定国云：『岂有近舍明公，远择所归哉』！杰云：『果欲归我，则住子于扬州或泗州，即在明日』。定国以妻病，请缓其期。杰云：『龌龊龌龊，丈夫行止而由于妇人，不如为子杀之，当偿汝以美人也』。定国请十六日，杰遂允之。当杰与之饮也，定国使其侄许四设酒于外，以饮杰之内司各将，皆酣甚。半夜定国，既出，使其长枪手围杰，杰提刀出砍二人，长枪手攒聚杀之。前三营闻乱，攻入瓮城，为长枪手逐出。十三日，前三营攻城不克。是夜，定国出走西门，而杰骑兵二千之在城中者，为定国所杀，逃者二、三百耳。前三营还至徐州抢掠，史可法抚之，随举后五营总兵李本身统杰之兵。
　　庚子，叙殿工。
　　刘孔昭讦御史王孙蕃不与定策。
　　孙蕃自陈孔昭至其榻前，密商定策。孔昭以士不可以无耻，讦其罔奏。
　　已故逆案徐景濂子乞恤，从之。
　　逆案潘汝祯伪为民本陈辨。
　　有旨：『建祠会稿，潘汝祯见有题疏，岂得委之前任张选等？何故于十七年之后始行陈辨』？
　　辛丑，陈洪范回籍。
　　洪范北使回，云黄得功、刘良佐二心于□。兵科□□言：『其果有此情，方且秘之惟恐不谨，肯以其情输我！又况追还左、马，独放洪范，使为反间，其理甚明』。
　　以瞿式耜巡抚广西。
　　壬子，以刘若金总督湖广。
　　使阉人庞天寿管两广珠池。
　　复已故逆案张汝霖、李思诚官。
　　二月甲寅朔，湖广巡抚改用王骥。
　　路、印二贼久困郧阳，道臣高斗枢，先帝用为秦抚，至是用为楚抚，皆不得达。去年十二月，用计反间，二贼相并，路贼杀死印贼，退回襄阳，郧围始解。是时南都犹断声息，故改用王骥。
　　諡桂王曰端。
　　丙辰，复逆案吴孔嘉官。
　　戎政尚书张国维告假回籍，以李希沆署戎政事。
　　丁巳，户科给事中吴适驳忻城伯赵之龙荐用逆案陈尔翼。
　　臣入垣详看内勳臣赵之龙荐用人才一疏，内有陈尔翼者，察系钦定逆案中人。简阅原案，颂逆有内外诸臣心厂臣之心等语。又荐崔呈秀为本兵，以为逆蹟昭然，非若他人可以影响辨释也。因与同官张希夏面相参阅，谓不可不驳以正告之，不意勳臣复出一疏，期必用而后已。何其不谙职掌，而为是喋喋者乎！祖宗典制，惟科臣专封驳之责，未闻以勳爵参之也。以谄魏逆者为公道，将魏逆在今日，应昭雪而后可。以荐举崔逆者为公道，将崔逆在今日，应推用而后可。吏科参看得陈尔翼、徐复阳，同逆案中人；复阳二疏，护奸害正，尔翼颂魏，荐在两人，罪款有据，不应乘时诡脱。
　　己未，以高倬为刑部尚书。
　　魏国公徐弘基卒，諡壮武。
　　赠死难冯垣登太仆寺少卿，邹逢吉太仆寺丞。
　　加阮大铖兵部尚书。
　　黄得功、刘泽清攻高营，欲并之。
　　杰既死，两镇欲分其兵，得功令四营总兵往扬州追取高兵。泽清亲至仪真，发令箭于新城地方，擒高营头目五人。有旨：『大臣当先国事而后私仇，黄得功若向扬州，既离汛地，狡□乘隙渡河，罪将谁任！朕于诸藩恩礼有加，诸藩亦当恪守臣节，不得任意轻举，致误国事』。史可法则以李本身代杰，而杰妻邢氏又纷诉不已，虽仍以高元爵统之，而别属者多矣。
　　癸亥，除朱大典兵部左侍郎。
　　甲子，諡太子献愍、永王悼、定王哀。
　　乙丑，以卫胤文总督高营兵将。
　　遣协理詹事府事礼部尚书黄道周祭告禹陵。
　　初，道周不欲出山。士英使人讽之曰：『人望在公，公而不起，岂欲从史可法立潞王乎』？乃就召。然士英故未尝用道周，第以虚名羁络之。
　　己巳，下部恤死难阎永杰、彭文炳。
　　录逊国方孝孺后澍节为五经博士。
　　礼部尚书顾锡畴致仕。以钱谦益代。
　　庚午，怀远侯常延龄解任。
　　勳臣之中，惟延龄骨鲠，不为马士英所用。阮大铖之起，具疏争之，每必多不合，故解任而去。
　　辛未，以逆案杨维垣为左副都御史。
　　复先帝罪阉王裕民、刘元斌官，各廕弟侄。
　　□苏松死难王钟彦、宋天显、施溥祭葬。
　　諡死事武臣刘源清武节。
　　癸酉，逆党袁弘勳为大理寺左寺丞。
　　闯贼败于西安。
　　北兵败之也。贼尽撤承德荆襄之兵，援救西安，又败。于是从樊城浮桥渡江至襄。收拾兵马，水陆并下武昌，分为三道，一道渡江走随州枣阳，一道走荆门，一道水路走汉口甲戌，钦天监奏日月赤色太甚。
　　丙子，蔡奕琛进礼部尚书文渊阁大学士。
　　北兵至宿迁。
　　逆党袁弘勳追理要典。
　　弘勳受徐大化指使，于崇祯元年劾孙慎行、韩爌、刘鸿训，荐孙之獬、徐绍吉、阎鸣泰，撒泼无赖。其疏皆嫌挟举人邵喻义所为，弘勳实蠢不解事。此疏后至先帝将逃之际，犹不知倩何人手笔，狺狺不已，直可供一笑而已。
　　左良玉复云梦县。
　　己卯，张承惠袭惠安伯
　　沈宸荃为苏松道。
　　庚辰，改諡先帝毅宗烈皇帝，先后周氏孝节烈皇后。
　　廷臣以諡法追悔前过曰思；此为下諡，而以加之先帝守死社稷之主，非臣子所安。马士英不可，特疏申明。有旨：『庙号思宗，系卿恭拟。考据典则，各极徽隆，不必改』。已而知北亦諡思，于是改定，以修实录。
　　补諡史臣起元文庄。
　　追封福府郡王由颖王，諡曰冲。
　　定北都从贼诸臣罪。
　　从逆贼案，一等应磔十一人，宋企郊、牛金星、张嶙然、曹叙程、李振闻、喻上猷、黎志陞、陆之祺、高翔汉、杨王休、刘世芳。二等应斩秋决四人，光时享、巩惰、周钟、方允昌。三等应绞议赎七人，陈名夏、杨枝起、王承夏、原毓宗、何胤光、廖国□、项煜。四等应戍议赎十五人，王孙蕙、梁兆阳、钱位坤、侯恂、陈羽白、裴希度、申芝芳、刘大巩、郭万象、金汝砺、吴达源、黄继祖、王秉监、杨廷监、张茂素。五等应徒议赎九人宋学显、沈之龙、缪沅、吕兆龙、吴刚思、方以智傅鼎铨、张家玉、傅振铎。六等应杖议赎八人，潘同春、王子曜、周寿明、向列□、徐家麟、吴泰来、张琦。陷北庭俟后定夺二十八人，何瑞征、杨观光、张若麒、方大猷、党崇雅、熊文举、龚鼎孳、叶初春、戴说、孙承泽、徐必泓、刘汉儒、薛所蕴、卫周祚、赵京仕、刘昌、张鸣骏、高尔俨、黄纪（内缺九人）。另议二十七人，翁元益、鲁卓、郭光、吴尔埙、史可程、左茂泰、王自超、白胤谦、龚相熙、王皋、梁清标、杨栖鹗、李化麟、张元琳、吕崇烈、侯埙佐、吴之瑞、邹明奎、姬坤、朱国奇、许作梅、胡显、赵煜、吴嵩元、刘廷琛、朱积、王之牧。奉旨录用十一人，张缙彦、时敏、卫胤文、苏京、韩四维、黄国琦、施凤仪、龚彝、姜筌、张正参顾大成。
　　议懿安皇后张氏諡。
　　癸未，戮妖僧于市。
　　先是十二月十二日，有僧在汉西门外，自冒先帝，缉获至戎政衙门。供名大悲。其初意不过借以动众，不虞见获，而马士英遂授以意。将一网以尽其不便者。书数十姓名，令其出之神中，言钱谦益使我来此。户部申绍芳及谦益等皆上章自理，有解之者，不竟其事。
　　●弘光实录钞卷四
　　三月甲申朔，虞廷陛补吏科左给事。
　　礼部印被盗。
　　辛卯，马士英晋太保，王铎晋少傅。
　　改铸印信，不称南京。
　　甲午，使阉人乔尚监两淮盐课。
　　丙申，会审太子真伪。
　　先是正月内，鸿胪寺少卿高梦箕一奴穆虎自北至，同一少年，密谓梦箕曰：『此先帝东宫也』。梦箕留之不肯，即令虎伴之至浙。顷之梦箕以闻于帝，帝使阉人马进朝追之，得于汤溪。上召国公朱国弼、侯柳昌祚、邓文虎、刘孔昭、伯赵之龙、焦梦熊、常应俊、附马都尉齐赞元、阁臣马士英、王铎、蔡奕琛、翰林刘正宗、李景濂、张居、中书吴国鼎至武英殿，谓曰：『有稚子自称皇太子，内臣李承芳、卢九德审视回奏，皆云面貌不对，语言闪烁。卿等会同府部大小九卿科道讲读官，前去辨其真伪』。士英奏：『原任翰林方拱干办事东宫，臣召而问之。据供干所称东宫睿质颖秀，口阔面方，目大而圆，身不甚高，最为认识。又司业李景濂、翰林刘正宗，皆系讲官。如真，则不惟三臣识东宫，东宫亦识三臣。否则，两不相认矣。赵之龙、朱国弼，皆云曾见东宫』。已而拱干、景濂、宗正、之龙、国弼回奏，皆曰伪。而大学士王铎自云在东宫侍班三载，识认极真；尤言其伪。上特称之云：『具见忠诚大节』。于是下法司锦衣卫研究造谋根底，并收高梦箕、穆虎。又出太子伴读太监邱志忠认之，痛哭而证其非是。于是刑部尚书高倬、锦衣卫冯可宗，皆上爰书云：『审得王之明供称年十八岁，三月十六日生。保定高阳县人，伯祖王昺，尚延庆公主；祖王晟，父王元纯，嫡母刘氏，生母徐氏，父母皆故，止有一妹，嫁与举人张廷录子问成。齐驸马之叔行四者，同陈洪范自南而北，故住之明之屋，语以南方乐土，之明买驴一头，随一仆王元出走。行至山东，王元逃失，邂逅穆虎及长班张应达、生员刘承裕，遂结伴同行。穆虎、张应达胁之明冒称皇太子。至南京，留梦箕家四日，随送汤溪潜住。又供武公名下一小内竖教之明皇后是周，东宫是田，西宫是袁；又与一单，细注历代祖宗各省藩府，令之明牢记。又讯：「方讲官汝何故识之」？之明供：有人语我：多髯而方冠者，方拱干也」。臣等会看得王之明即「汉史」所云夏阳男子假冒卫太子之故智也。又传各省提塘官、应天士民共入审视，即以审词刊刻颁行天下。然天下之人无不愈疑，即闾巷小民亦至泣下。欲生食王铎、方拱干之肉』。靖南侯黄得功奏：『是非真假，日久自明。此时惟以多方保护，庶几天下共见其无他。万一稍有瞻顾之心，卒逢雾露病死，即真奸伪，天下亦疑为真东宫矣。盖原在东宫诸臣，即明白认识者，亦不敢矢口自取杀身之祸，则东宫诸臣之言，其不足取信于天下亦明矣』。湖广总督何腾蛟、应安江楚总督袁继咸、宁南侯左良玉，皆上疏与廷议相抗，而腾蛟、良玉疏内传闻自吴三桂、史可法送来。于是士英逼可法出疏，用释天下之疑。可法奏：『先是传言太子为贼所害，至今二月初五日，使臣左懋第、马绍愉，抄传摄政王告示一纸云：「有妄人自称明朝太子，径造皇亲周奎家，探问怀宗公主。远望未详，蒙面而哭；及详审面貌，全然不是。袁贵妃及宫女秦柏寿等皆不相认。据假太子口称从未落贼手，流亡在外，至今方出。有礼部郎中黄熙胤、朱国诏曾与皇太子同出，亦不相认。故将周奎发刑部审问，养鱼太监常进节、羽林前卫指挥李时印，说太子是真。典乐太监□应庚，说太子是假。应庚遂犯众怒，聚而殴之。太监孙雄不敢言假，然而实非真也。为此合行晓谕。若太子避迹民间，即来投见，以便恩养等因」。随将妄人下之刑部。此左懋第等书可据也。三月中自北来者云，摄政将认太子诸人皆杀死，百姓不平，集内院之前而噪；摄政又将谢陞杀死，以谢百姓。其在刑部之假太子，已勒死矣。都人言及，无不哀恸。夫虏即待太子至优，亦不过假以空名，给以廪食耳。况贵妃、公主见在，一时相随之诸璫环列，以此而假冒，虽至愚者不为。况周奎、公主一见，即相抱而哭；后有怵以利害者，乃不敢认，京城百姓环聚其门而辱詈之。各官出认太子者，多被杀而不悔。由此观之，是皇太子不死于贼，诚死于虏矣。北方之太子方杀，而南方之太子又来，此与理事之必无者也』。然天下之疑，终不可解，而中朝亦有所忌惮，不敢加害；左良玉遂以兴晋阳之甲。及帝出走，南中士民相聚而之于狱，即位一日，北兵乃入。
　　臣按：王之明招辞，之明在北，有庐有仆，其家颇亦温饱，何故弃之而出。此可疑者一也。小内竖所知，亦不过三宫之姓氏，大内之门户耳。至于历代祖宗各省藩府，名分支派，顾非所悉。若当时反覆征诘，之明有一言之误，暴之于丹书矣。此可疑者二也。当时所识者，不仅一方拱干，今皆隐而不书，即拱干之识（疑有讹脱），此可疑者三也。若真太子在北，是时北将南伐，必挟太子以正江左之罪。而肯草率杀之乎？则北方之以假而杀之无疑也。臣尝闻之太宰徐石麒云：会审之时，太子谓一比侍曰：某年某月，帝尝进一扇求书，吾若为书之，颇忆此事否？然则爰书之不□□太子明矣。
　　丁酉，以耿廷禄巡抚四川。
　　定兵额。
　　京营□万，神武营五千，四镇每镇三万。安庆陆兵一万、水兵五千。应抚三千，总兵五口。淮抚一万五千。凤督一万。京口一万八千。芜采水营一万。徐镇四千，每名给饷二十两。
　　己亥，加朱大典兵部尚书，提督广昌、靖南各军。
　　北兵至河南。
　　许定国降，北封为宁南王。
　　庚子，长安门获一妄人。
　　锦衣卫冯可宗奏：妄人白应元病风阑入。逐回原籍。
　　甲辰，河南归德陷，巡按监察御史駉死之。
　　駉字龙翰，歙县人，癸未进士。二月二十八日到任，北兵下令，御史不降者城屠，于是官将吏民强駉纳降。北兵处之空馆，駉寓书，惟愿贵国尚存初志，永敦邻好，大江以南，不必进窥。否则扬子江上淩御史，即昔钱塘江上伍相国也。遂自缢。其侄润生亦从死。赠兵部左侍郎，润生赠御史。
　　辛亥，宁南侯左良玉东下，以清君测。
　　良玉檄：『先帝升遐，海内失望。讼狱讴歌，咸思太子。比幸返驭南都，不意权奸谋逆。按下锦衣，本藩奉太子密旨，率师赴救，凡有血气，当念同仇，顒望义旗，共靖大难，速建补天浴日之绩，毋蹈失时后至之殃』。上密谕兵部：『闻良玉被闯贼所败，残兵犯阙。该部即传督辅史可法、督抚朱大典、张凤翔、张秉贞、旷昭、王骥、田仰、靖南侯黄得功、东平侯刘泽清、广昌伯刘良玉、操江伯刘孔昭、忻城伯赵之龙、总镇杨振宗、方国安、王蜚、郑采、王斌卿、郑鸿逵、卜从善、杜弘域、张鹏冀、监军杨卓然、杨文骢，同心合力，为朕堵剿。如克殄元凶，奠安社稷，爵为上公，兴国咸休』。良玉之下，虽清君侧为名，而其驻武昌也，败于闯贼，人马既多损失，部曲亦多叛之而去者。四月初二日，至九江，遂郁郁而死。其子梦庚统其兵，初七日下安庆，随攻池州，为黄得功击退，北兵逼维阳，梦庚遂降。
　　夏四月癸丑朔，赠高杰太子太保，其子元爵〔袭〕封。
　　锦衣卫可宗、秉笔太监屈尚忠，会审假后童氏。
　　先是，帝在藩邸，有卖婆童氏与其女出入府中，帝与其女通。闻帝即位，自称为后，民间亦以后目之。河南巡按御史陈潜夫称臣而谒，见其应对赡敏，亦遂心折；与巡抚越其杰送至南京，而太后不容其入。有旨：『朕元配黄氏，先朝册封，不幸夭逝。继配李氏殉难，俱已追封后号，诏谕天下。童氏不知何处妖妇，冒朕躬结发，即遵旨严刑讯问来历并主使拨置之人』。三月二十八日，童氏堕胎申报，帝益耻之，以潜夫私谒妖妇，无人臣礼，逮问。
　　安远侯柳祚昌参北洋副总兵张名振。
　　参其贪狡，北京指官局诈，曾经枢臣陈新甲枷责示众。
　　甲寅，以总兵李本身提督高营。
　　马士英上疏自罪。
　　疏云：『闯贼未知何往，闻九江将士家眷皆已登舟；事急，则图道走南昌矣。归德之贼，未知实到何处，据报王之纲、李仲兴、杨承祖，皆已逃回扬州。李成栋已于徐州城外扎营，家眷俱登舟，淮徐道家眷亦登舟矣。东平侯刘泽清有书与臣，言江北文武将吏熟计，北警则相从入海。是今日防河之胜着，已豫备走海之上计也。广昌伯刘良左亦有书与臣，言诸将豫计□若东来，则入海者入海、渡江者渡江，独本藩孤军当道，无可退步。至于骗官骗饷，不能进前一步。王燮、王■〈氵荣〉、越其杰等，不可诛胜也』。
　　庚申，刘孔昭加太傅。
　　恤已故逆案并其党人。
　　刘廷元、吕纯如、黄克缵、王永光、杨所修、徐绍吉、章光岳、徐景濂，俱赠廕祭葬与諡。徐大化、范世济，准赠廕祭葬。徐扬先、刘廷宣、许鼎臣、岳骏声、徐卿伯，准赠官祭葬。王绍徽、徐兆魁、乔应甲、陆澄源，准复原官。
　　癸亥，调靖南侯黄得功渡江入池，以御左兵。
　　丙寅，弃光时亨、周钟，武愫于市。
　　上传：『时亨因李明睿不同声气，力阻南迁，使先帝夫妻父子无一生全。妖讹假冒，烦兴叠见。向使先帝无恙，朕安守藩服，何致日来纷纭。周钟以词臣降贼，仍敢无礼先帝。武愫受贼伪命，为贼任使，牌示有据。三犯即炤原拟罪名，会官处决。其余拟斩的都饶死，发云南金齿等卫永远充军。拟绞的发广西地面，充军终身。军罪以下为民，永不叙用。该部仍将各犯姓名刊刻成案』。
　　勒礼部郎中周镳、武德道、雷演祚自尽。
　　上传：『二犯结党乱政，罪已当诛。乘国家多难，招引外兵，别图拥戴，紊乱天朝，流毒构衅，法应赤族。姑念所谋不成、已经大赦，狱中勒令自尽』。
　　镳字仲驭，金坛人，戊辰进士，尝与宣城沈寿民读书茅山，慨然慕范孟博、李元礼之为人。是是非非，不少假借。小人之议君子多曰伪；镳曰：『伪而为善，宁如诚而为恶也乎』？逆案既定，阮大铖移往南京，招徕匪类，口言远近以图翻案。诸名士出南都防乱之揭，主之者镳也。当是时，南都之走大钺如市，骤而消阻，太宰郑三俊主察，其贤否多出于镳。故事：先察之日，太宰发单于科道，科道书其贤否，上之太宰。镳之母党张明弼居官无善状，镳不为隐。三俊察之，明弼当堂诘三俊，据单不应下考。三俊曰：『吾知子之不善，何必单也』。明弼乃为肚单记以诘镳。镳在狱而左兵东下，左国棅、沈士桎等皆与闻于揭，避大铖而客良玉。故谓晋阳之揭，镳实使之（臣按南都之立，百无一为，止为大铖杀一周镳而已。斯时亦有告大铖者曰：「天下未定，不知为□为贼，公毋端以报复为也』。大铖曰：『钟鸣漏尽，吾及时报复，亦何计其为□为贼乎』）？
　　演祚字介公，周延儒之未败，祚参之。及为武德道；北兵阑入，又参督抚玩寇，致之大辟，故为时所忌。
　　孽逆原任署正徐禹英希阮大铖旨，参顾杲、黄宗羲南都防乱揭。
　　首杲，次宗羲，次左国棅，次沈寿民，次魏学濂；学濂死于北变，寿民变姓名入金华山中，国棅客于左营。于是禹英参杲、宗羲，下法司逮问。左佥都御史邹之麟，杲之姻也，迟之，而北兵已下，不竟其狱。
　　北兵渡河，入泗州。
　　瓜州高营兵叛，郑鸿逵击退之。
　　庚午，许定国导北兵至扬州。
　　以黄斌卿为广西总兵。
　　常澄进封襄王，潘氏封王妃，暂寓江州。
　　赠殉难勋臣朱纯臣舒城王，宋裕德梁国公。
　　乙亥，北兵入瓜州，总兵张天禄、张天福、孔希贵、李成栋、李世春、王之纲等皆投入北营。
　　王铎、常应俊，督师出镇。
　　丁丑，补封于谦临安伯世袭。
　　北兵破扬州，大学士史可法、知府任民育、诸生高孝缵、王士秀死之北兵遂屠其城。
　　可法字道邻。祥符人也，戊辰进士。十五日，北兵薄城下，遣降将李世春说降，可法叱之。又遣乡约捧令旨至，可法使健丁投令旨并乡约于水。十七日，豫王移书数通，皆不发而焚之。监军高岐凤，总兵李栖凤，踰城出降。可法呼副将史得威，以遗表、遗书授之曰：『死，葬我于高皇帝之侧』！二十五日，城陷。自刎不死，命得威刃之，得威痛哭不敢仰视，参将张友福拥可法出小东门。北兵至，可法大呼「史可法在此」。豫王犹欲降之。可法曰：『天朝大臣，岂肯偷生作万世罪人』。遂遇害。
　　民育，济宁人，握印坐堂，不屈而死。
　　孝缵，字申伯，书其衣云：『首阳志，睢阳气，不二其心，古今一致』。自经先师位前。
　　士琇，设烈皇帝之位，与其弟同缢。
　　附录：何刚，字悫人，华亭人也。以职方司主事监阁部军，兵溃被杀。钱应式女自缢。刘乙然妻周氏与其女同缢。其死难而姓名可知者，有江都县令鄞同志畏字抑畏，癸未进士。县丞孝丰王志端，字研方。诸生王缵，字伯绵，王绩，字亚绵；王续，字叔绵；李澜，字学海；黎增，字□修；魏应泰，字泰来；熊胤明；医陈天拔，字西明，兴平伯都司程秀夫；武生戴之藩；又兵张有德，船户徐某。画客陆榆字立梧（西星之孙）民冯应昌。
　　五月壬午朔，晋得功为靖国公。
　　丁亥，北兵渡江，入京口。
　　居民施振环妻见兵至，挈其女投河。
　　辛卯，逆案袁弘勳犹上疏追理三案。
　　甲午，帝出奔。
　　丁酉，赵之龙等迎北兵入南都，刑部尚书高倬、礼部仪制司郎中黄端伯、钦天监博士陈仲弓、太学生吴可基、诸生潘履素、武举黄金玺死之。
　　倬号枝楼，重庆忠州人，乙丑进士，先一日自缢。
　　端伯字元公，江西通贤人，戊辰进士，北人籍朝官姓名，端伯书大明忠臣黄端伯七字与之。乃被执，见之内院，端伯背立不屈，下于江宁狱中。豫王欲降之，不可。越三日，谓之曰：『吾不强汝以官，剃头改冠，则任汝所之也』。端伯曰：『吾志已决』，不能易矣。始命杀之。端伯趺坐，为偈曰：『觌面绝商量，独露金刚王。问我安身处，刀山是道场』。一奴拱立其侧，端伯挥之去，不肯；卒同死。
　　仲弓，上海人，自缢公署中。
　　可基，新安人，衣白衣，『书绝命词于上曰：蹇遇逃君臣，临危犹保身；甘心命节义，耻服北夷人』。缢死鸡鸣山关壮缪祠。已收其尸，袖中有银三两，题封买棺。
　　履素，江右人，先一日自缢。
　　金玺，江宁人，大署于壁曰：『大明武举黄金玺，一死以愧为人臣而怀二心者』。自缢。
　　附录：户部主事吴嘉胤，号方勖，华亭人。六月二十四日，下令剃发，嘉胤命仆捧冠带，至水末亭，进拜方正学像，自缢于树。一仆欲解之，其一曰：「不如令吾主尽节』。中书舍人龚廷祥，字伯兴，无锡人。五月二十二日，投武定桥下。陈士达，金陵人，不肯剃头，投水死。水师副总兵金录，四川人，同诚意侯刘孔昭入海，风阻失队，为北兵所截，金录以金帛系妻沈之，取白玉带自束。或怪其仓卒腰玉，金录曰：『玉重不浮，且朝廷名器，不宜委之』。投水而死。操江都司彭性迷，九江人，五月十九日，投水死。侯指挥妹自缢。安庆巡抚都御史张亮，左兵至安庆，出走，北兵执之于六合，过黄河，夜半，跃入水中死。
　　甲辰，帝被执，靖国公黄得功死之。
　　得功以御左兵调芜湖，帝幸其营，北兵追帝，而得功前金锋、马岱已降，得功督兵前进，岱断浮桥，士卒溺死者无算，得功惶急过刘良佐船，不知良佐亦降，中箭不死，遂自刎。得功死而帝北狩。至明年八月遇害。隆武即位，豫以质宗諡之，得功赠肥水王。
　　癸卯，马士英以太后至杭州。
　　刘宗周曰：『士英亡国之罪，不必言矣。焉有身为宰相，弃天子、挟母后而逃者？当事既不能正名讨贼，国人曷不立碎其首乎？昔贾似道死于郑虎臣之手，今求一虎臣，亦不可得，何怪乎国之倾覆也』。
　　溧阳诸生谢球建义。
　　球字石攻，温处兵备道鼎新之子也。建议募兵，归者如市。士卒欲取饷民间，球不许而散。九月，为北兵所执，使之输货。球曰：『我大明诸生，岂以货活』！至溧水，杀之。
　　附录：溧水汪氏女年十四，闻北兵至，投石臼湖中死。
　　六月乙卯，潞王监国于杭州。
　　甲子，分守台绍道于颖上疏请诛马士英。
　　刘宗周与颖书曰：『监国举动，尚无足恃。此等疏即宜朝上夕下，何至四五日全无行止。景泰初，王竑撞杀马顺；而监国规模次第可观，惜无其人耳。今明府立发第二疏，不必候旨，随发三疏，必行其说而后已。即宗社自此丘墟，亦可下见高皇帝于九京。于臣子分义，亦浩然于天地间矣』。
　　北兵至杭州，监国潞王率群臣以降。
　　左都御史刘宗周、苏松巡抚右佥都御史祁彪佳、诸生王毓蓍、潘集、周卜年死节于浙东。
　　宗周，字启东，山阴人，学者称为念台先生。闻潞王降，方进食，即命彻之。越城降，朝于祠堂，出避郭外。诸生秦祖轼上书，以袁□□谢故事解之。答曰：『北都之变，可以死，可以无死，以身在削籍也。而事则尚有望于中兴。南都之变，主上自弃其社稷而逃，仆在悬车，尚曰可以死，可以无死，以俟继起者有主也。监国降矣，普天无君臣之义矣，犹曰吾越为一城一旅乎？而吾越又复降矣，区区老臣尚何之乎？若曰身不在位，不当与城为存亡，独不当与土为存亡乎？故相江万里之所为死也。若少需时日，以待有叠山之征聘而后死。叠山封疆之吏，非大臣比，然安仁之败而不死，终有遗憾。宋亡矣，犹不死，尚有九十三岁老母在堂，恋恋不决耳。我又何恋乎？今谓可以不死，可以待而死，随地出脱，终成一贪生畏死之徒而已』。系之辞曰：『信国不可为，偷生岂能久？止水与叠山，只争死先后。若云袁夏甫，时地皆非偶。得正而毙焉，庶几全所受』。宗周不食久，渴饮茶一杯，精神顿生；曰：『此后勺水不入口矣』。宗周谓门人曰：『吾今日自处无错否』？门人曰：『虽圣贤处此，不过如是』。宗周曰：『吾岂敢望圣贤哉！求不为乱臣贼子而已矣』。或传金华建义，先生宜不死。宗周曰：『吾学问千辛万苦，做得一字，汝辈又要我做两字』。闰六月初八日卒。前后绝食者四旬，勺水不入口者十有三日。
　　彪佳，字虎之，从宗周讲学。北人有书征之，彪佳拜家庙，处分后事。封于箧中，夜半月黑，分庙中之烛，出炤水滨，端坐水中而死。家人觉而寻之，烛犹未见跋也。
　　毓蓍，字玄趾，闻宗周饿未即死，上书曰：『□官俱受，吾辈非复大明黎赤矣。先生早自决，毋为王炎午所笑』！乃作致命篇，手书数十纸。漏下二鼓，携灯独出，遍揭之通衢，赴水于柳桥下。
　　集，字子翔，与其友刘世鵾约死，相痛饮，世鵾送集赴水，其后世鵾客于清弁。
　　卜年，与集友，亦赴水死。
　　钱塘知县顾咸建被杀。
　　咸建，字汉石，崑山人，癸未进士。潞王之降，咸建独弃官而走，北抚追之，及于吴江。令其剃头改冠，咸建曰：『不仕以完臣道，不髡以完子道』。朔日杀之，悬其头于楼，一蝇莫集。
　　行人陆培、邵武同知王道焜死节于武林。
　　培，字鲲庭，庚辰进士，上书，与其兄圻自缢。
　　道焜，字昭平，自缢。
　　临安知县唐自彩被磔。
　　自彩，字两望，四川人，据青山自守，被执。见北抚直立不跪，左右挽之，终不可。
　　瑞昌王建义。
　　卢象观，字幼哲，宜兴人也。登癸未进士，北兵既渡，象观与瑞昌王遇于湖上。时王尚为宗室，未有封号，乃入于忠肃祠盟誓，起兵茅山。南京人朱君兆者，尝结其城中豪杰以待变，象观将攻南京，使君兆为内应，王亦从君兆入城，已而象观遣僧约君兆某日举火，乃僧之北相所告变。北相戒严，而自举火以诳象观。象观兵遂薄城下。烧太平门，北兵出骑蹂躏之，象观大败走。因族君兆家，而王匿水窦中得逸。复与象观至宜兴半山，稍收士卒，出攻溧阳。观象流中矢，寻卒。象观死，王不能军，而广德人方明迎之。
　　方明，字开子，以海中黛山屯田都司入浙中道，而南都已陷。明素与吴兴豪杰相结，乃还攻广德，破之。军声颇振。王既入方明军，义师复多应之者。于是破孝丰、临安、宁国县、宁国府，而开府于孝丰。隆武皇帝册封瑞昌王，从事诸臣，授有官差。亡何，北帅张天禄由徽州出陷孝丰，王兵散，而明走浙东。其明年，明至长兴，有疑其为奸细者，执至防将郭虎所，乃虎之小卒有曾事明者，见明不觉屈膝，始知为明，斩之。
　　潘文焕，镇江人也，尝佐瑞昌王，王兵散，匿于茅山王家庄民舍。其部曲喜正之镇江买弓，事觉，有司捕正杂治之。正遂言王所，有司使其裨将从正捕王。裨将不欲得王，近王家庄，放炮，欲以惊走王。而王适在田间，正遥见呼之，于是裨将不敢隐。王乃见害，事连文焕。文焕见正，啮指而骂曰：『吾等生死，何所损益。吾王一日未死，人心一日未散。天下大事，乃为汝鼠子所坏』！奋臂断缚而批其颊。文焕之子哭。文焕曰：『我死忠，汝死孝，传至天下后世。若老死牖下，邻里亲戚而外，谁知之者』。传至金陵，过叶家渡，题诗壁间。欲屈之不得，被杀。女不食死。
　　附录：丹阳诸生袁钟、宜兴陈用卿（以沙壶著名）、金坛张景汉、景潮，皆从王死义。
　　嘉兴建义，以屠象美主之（翰林）。
　　北兵以大炮击之，城崩，象美从他门出走。士民追象美杀之。复相固守，至闰六月二十八日，始陷。北兵屠之。
　　吏部尚书徐石麒死节于嘉兴。
　　石麒，字虞求，闻南都失守，即避之城外。嘉兴建义，石麒犹不入。城将破，石麒曰：『吾当归死城中』。二十五日入城，遗笔曰：『我生不辰，会当阳九；流氛陡发，龙驭上宾。边燧旋扬，鸾舆维逊。去岁含哀忍死，赴召秉铨，自谓尽忠后皇，即是仰报先帝。岂图归田不久，国难频仍，于野未安。王畿□□，忿都会之摧坏，伤士女之流残。积力销亡，既不能单骑传呼，使异邦之谢过；年齿衰暮，又不能肃清宫禁，致宗社之奠安。惟有决志歼身，见危授命。若得魂骑箕尾，安问魄滞沟涂！下达黄泉，见父无惭于教育；上游碧落，觐帝不愧于裁成。苟无迕于君亲，庶有词于忠孝。以吾郡完毁，为此身存亡』。自经而死。仆祖敏、李成，从死。
　　海宁举人周宗彝建义，兵败死之。
　　宗彝，字五里，派钱光绣饷，光绣引北兵杀之。
　　附录：祝渊，字开美，癸酉举人。左都御史刘宗周之弟子。北兵至，不食。有难之曰：『子以草莽臣死节，无乃过乎』？渊曰：『吾以上书为世指名。夫名之所在，攘臂而争之；害之所在，畏首而避之：此何异市井贩夫之智也』。难者曰：『子不从犯，亦可逃之释氏乎』？渊曰：『释氏独非胡乎？舍彼而从此，则牛羊何择焉』？卒守志而死（或曰：时渊已病甚）。
　　总兵陈梧建义平湖，兵败走。
　　附录：陈铬妻戚氏赴水死，诸生林鸿妻沈氏投水发浮，北兵出之，大骂被杀。诸生孙锷妻俞氏投水死，诸生□铎妻为北兵所执，啮兵一指，被杀。
　　兵部侍郎沈犹龙、兵科给事中陈子龙、下江监军道荆本彻、中书舍人李待问、举人章简、徐孚远、总兵黄蜚、吴志葵，建义松江。
　　初四日，志葵以吴淞总兵官自海入江塞泖中，过淀湖，攻入苏州，而浏河参将鲁之璵字瑟若者，为其前锋，围北兵于白塔寺，塞门焚之，北兵突围死战，之璵以步抵骑，不敌而死。志葵复还泖，会本彻、蜚，从无锡进太湖，拥船千艘，亦至泖中。犹龙等召募义兵千人，各为战守之备。城守近百日。至八月，乡绅潜通于北，为其后自免之地。人心遂离，降将李成栋攻陷之。犹龙、待问、简吏部主事夏允彝、华享县教谕眭明永、举人吴纯如、傅凝之、诸生胡名荃、戴池泓、徐念祖、夏完淳皆死。而蜚、志葵见获。北相杀之。
　　犹龙，字云升，丙辰进士。
　　待问，字存我，癸未进士。城破，危坐室中，被害。
　　简，字次弓，不屈死。
　　允彝，字彝仲，丁丑进士，自沈而死。绝命词云：『少受父训，长荷国恩。尽心报国，矢死忠贞。南部继覆，犹望中兴。中兴望杳，何忍长存。卓哉吾友，虞求广成，勿斋、纯如，子才、蕴生。愿言从之，握手九京。人孰无死，不泯此心。修身俟死，敬励后人』。子完淳，字存古，亦死。
　　明永，字嵩年，丹阳人，不肯剃发。八月初三日。书绝命词于明伦堂曰：『明命其永，嵩祝何年。生忝祖父，死依圣贤』。遇害。
　　念祖，字无念，故相阶之后也，阖室自焚。
　　附录：陈君秀妻杨氏投河死。蒋敬妻颜氏触刃而死。云间二女，一未嫁，投阁赴水；一新嫁，北为兵所掠，骂不绝口而杀。
　　苏州少詹事徐汧、诸生顾所建，投水死。
　　汧字，九一。戊辰进士；所建，字东吴，题诗于壁，投泮水中。
　　金山卫参将侯承祖守城不下，陷城，死之。
　　承祖，字怀玉，与其子世禄城守。八月二十日，北兵破之。世禄身被四十矢，不屈死。承祖被执，降之不可。曰：『吾祖宗为官二百八十年，今日之死，分内事也』。
　　附录：张烈女同母嫂匿于生圹中，事觉，北兵号于外曰：『出则免，否则刃将入焉』。母嫂皆出，烈女受刃而死。
　　通政司左通政侯峒曾建义于嘉定。城破，与其子玄演、玄洁，其友癸未进士黄淳耀、举人张锡眉、龚用圆、诸生马元调、黄渊耀、夏云蛟、唐昌全等皆死之。
　　峒曾，字豫瞻；闰六月，北设官至嘉定；峒曾建义旗城守拒之。北兵来攻，亡失甚众。越三日，而城中人有为北应者。城陷，峒曾时时在城上，士卒皆曰：『吾曾受公厚恩，尚可卫公出走』。峒曾曰：『与城存亡，义也』。已而赴水。玄演字几道，玄洁字云居；从之。峒曾曰：『吾死义也，夫二子者何为？且有祖母在，不可』。对曰：『有玄■〈氵静〉以奉祖母矣，何忍吾父之独死也』。语未毕，有奴趋告曰：『贼至矣』！相挽而没。降将李成栋斩峒曾首，悬之，大掠去，使别将守嘉定。有金生者，夜窃峒曾之首，藏之箧中，峒曾之叔某自埜舆棺入收其尸，方敛，闻有哭声，自外入者，则金生负箧而至也。
　　淳耀，字蕴生，城破，避之西方庵，问其从者曰：『侯公何若』？曰：『死矣』！曰：『吾与侯公同事，义不独生』。乃书壁云：『读书寡益，学道无成。进不得宣力王朝，退不能洁身远行。耿耿不没，此心而已。大明遗臣黄淳耀自裁于城西僧舍』。其弟渊耀，字伟恭者，谓曰：『兄为王臣，宜死；然弟亦不愿为□□之民也』。淳耀缢于东，渊耀缢于西。
　　锡眉，字介祉，守南门，奸民导敌自北门入，峒曾与锡眉登陴而见之。锡眉曰：『事急矣，曷各自裁』！峒曾曰：『然。一辞家庙，行矣』。锡眉曰：『我无以返家为也。即别公此所』。解带缢于城楼。峒曾遥视，再拜而去。
　　用圆，字知渊，分守城门。城陷，赴水死，二子从之。
　　元调，字巽甫，娄坚之门人也。当建义时，元调年七十矣，以所善诸生唐昌字圣举、夏云蛟字启霖，助调兵食；城破，元调死之。相继者十四人。
　　兵科给中时敏奉义阳王建义于常熟，寻败。
　　附录：诸生项志宁不肯削发而死。
　　崑山建义，郧阳抚治都御史王永祚主之。
　　附录：陈氏，北兵掠之，乘间刺杀北兵，自刎。
　　江阴建义，阎典史主之。
　　阎，其不知何许人也，为江阴典史。北兵渡江，弃官而隐江阴之野。北官至，下教辫发胡服，江阴人不奉教，乃殴北官，杀之，共迎典史。典史曰：『今日之事，非有所强于诸人者，诸君其无以生死为计』。江阴人曰：『诺』。于是收城中粮物器食，均用之，杂乡聚，皆发伏以待。两月之间，北兵至者，馘于境上，豫王发其鱼皮万余人，使降将刘良佐将之，直薄城下。良佐招降，守陴者噪而诟之，典史乃户赋竹器，盛木绵浸水，夜半潜悬睥睨，北兵用西洋炮击城。铅弹累累入竹器，已而开门搏战，离乡聚伏皆应之，杀鱼皮无存者。豫王大怒，自将以围江阴。典史曰：『江阴，小邑也；北兵乃围我，我何以逞』？聚江阴人而哭。江阴人各率其妻子至督学署中，闭而焚之，火三日夜不息。北兵疑，不敢攻。是时，三面皆北兵，截大江，典史与其勇士暮津大江而去。北兵入城，空无人，惊叹者久之（或曰：典吏已死于乱兵）戚磐居城外为犄角，论功独多。城将破，磐曰：『吾之所以戮力者，为此城也。当死城中，以成吾志』。乃入城自缢。
　　夏维新，字灿焉，癸酉举人；王华，字人玉，诸生；城陷皆死。
　　冯厚敦，字培卿，金坛人也；为江阴儒学训导。城破，冠带坐明伦堂，抽匕首自刎。
　　徐趋，字佩玉；黄毓祺，字介子；聚兵竹塘，以应城中。城既破，北使故明淮安道刘景纬令之，趋被执，见之长揖。景纬曰：『汝诸生，不当跪父母官耶』？趋曰：『我方□汝，何为父母汝？汝为大明进士，位之监司，即郡守亦跪汝；今降而为令，且跪郡守？是为□亦不善为□矣，尚欲与诸生争体统乎』？景纬无以应，下狱杀之。毓祺亡命海陵，寓书其所善江一小者，用故时主上所给官印识之，而为毓一之客所得。江甚惧祸，遂告变，捕毓祺入狱。狱期将决，其友邓大临告之期，小祺命取袭衣自敛，趺坐而逝。
　　通城王建义于长兴。
　　王号清潮，洞庭山民梦洞庭树旗。上书「清潮」二字，已而王至，皆以王之祥也。故从者甚众。葛麟，字苍公，丹阳举人也。八月二十日，从王战北兵于湖中。持长矛刺五六十人于水，为北兵所目。曰：『长而肥者，麟也』聚箭射之，投水而死。
　　金有镒，长兴人，以总兵再破湖州，兵败死之。
　　进士吴易建义太湖。
　　易，字日生，聚壮士数千人，退居湖中。乘间出杀北兵，道路为梗。北兵大举入湖，易先令士卒之善舟者，杂农民散处湖畔。北兵掠民船千余，即湖畔捕人操之，义兵遂尽操北人之舟，鼓棹而出。至中流，尽弃棹而入水，凿沈其船，北兵歼焉。浙直震动。王上以兵部侍郎命之，封长兴伯。八月二十一日，北兵又大举破其营，而同事诸生沈自駉、自炳、吴福之，皆死之。举人孙兆奎，执至金陵；其明年，易潜至嘉善，有输情于北者，遂为所得。
　　自駉，字君牧；自炳，字君晦；吴江人。初，其兄自征任侠，知天下有变，造渔船千艘于湖，自征死而变作，自駉、自炳乃收其船以聚兵，故易得因之而起。
　　福之，字公佑，武进人，父钟峦。后死舟山之难。
　　兆奎，字君昌，吴江人，被执，见北相洪承畴而问曰：『先帝时有洪承畴者，死于节矣。今汝亦名洪承畴，一人耶？两人耶』？承畴曰：『汝莫问其为一人、两人，只做汝一人事，且斩之』！
　　文乘，字应符，故相震孟之子也。阴与易通，为人告变，题诗曰：『三百年前旧姓文，一心报国许谁闻。忠魂今夜归何处，明月滩头吊白云』。遂见害。右佥都御史金声建义于徽州。
　　声，字正希，崇祯元年，选入翰林为庶吉士。明年十月，北兵阑入大安口，薄都城，上忧甚，声以新被知遇，乃荐其所知僧申甫为将，即改声御史，监其军，仓卒无兵可用，申甫召募长安中人，得数千，将之，复古车攻之法，阵于卢沟桥。北兵乃绕出其后，御车者惶急，不得转，为北兵斩馘略尽。申甫死，而声黜归田里。马士英调黔兵至凤阳，枉道掠新安，声与其郡推官吴翔凤率乡勇歼之界上，士英与声相讦，天子直声，复翰林，未之官，而北都陷。弘光即位，起佥都御史，不就。至是起义，北兵攻之。五月不下，降将张天禄从间道袭破之，执声至南都。声门士江天一字文右者，追声及之途，声曰：『此何与汝事，而来何乎』？曰：『天一可同公建义，独不可同公死乎』？当是时，南都改服已久，声与其徒峨冠大带而入，道路聚观。北相降声，遣人私语。天一呼曰：『先生之千秋在此刻也』。声曰『诺』。牵至清水塘将斩之，声谓行刑者曰：『但绝我气，母断我头』！于是捻须仰面，饮刃而没。天一亦被杀。而声邑人王世德乃自刎，一时死声之傍者六七人，知姓名者二人而已。隆武皇帝赠声礼部尚书，天一兵部主事。指挥汪秋汉、余公赞守岭南，北兵至，自刎。
　　中军程士皮、诸生项千里、武举洪二魁，皆被获而杀；许伯，字伯辅，阵亡。
　　推官温璜，字宝忠，乌程人，自刎。
　　吴应箕，字次尾，贵池人，募一旅以应声，兵溃，逃婺源山中，名捕得之。将戮于市，应箕不可曰：『吾血不当落尘中』！已至松下，应箕曰：『此吾毕命之所』。有卒拟刃向之，叱曰：『吾头岂汝可断』！一裨将颇敬应箕，应箕拱手谓之曰：『以此劳公』。
　　附录：马嘉，字六礼，壬午举人；方国焕，字孔文；剃发命下，嘉为绝命词，国焕赋诗，皆缢死。
　　山东巡抚都御史邱祖德同钱孝廉举义于宁国。
　　祖德，字令修，成都人，起家宁国推官，及为巡抚，贼至而逃，至是建义，寻败被磔。
　　麻三衡，字孟璿，宣城诸生也，起兵东华阳山，以应祖德。被执至金陵，赋诗云：『吴越连沙漠，天人不可留。誓存千丈发，笑看百年头。若水心犹烈，平原事不酬。西风吹宛句，断送五湖秋』。杀于通济门外。隆武即位，赠国子监博士。
　　泾县建义，被屠。
　　赵初浣，字雪度，诸生。以建义被杀。
　　盐城诸生司石磐起义。
　　石磐同酆都司起义，兵败，执之淮官。北抚命之跪，不屈，仆之，酆都司欲脱石磐，曰：『此故诸生，吾劫之为书记耳』。石磐大呼曰：『公何言之谬也？吾实首事』。下狱六十余日，狂歌痛饮。临刑，大骂而死。
　　附录：六合诸生马纯仁朴公，年十八，不肯剃发。闰六月二十二日，函书付其妹曰：『吾三日不归，以此白之父母。袖大石投浮桥水中。发函，得铭曰：『朝华而冠，夕□而髡；与丧乃心，宁死乃身』。明棠处士朴公纯仁（？）、金坛木工汤士鳌，剃头将及，哭祭祖考，投水死。山东兵部主事王若之不剃头，被获强之剃，不可曰：『留此发以见先帝耳』。戮之。邳州大学生王台辅，大会亲友永诀，乘牛车出郭之相山坟所自缢。无锡副总兵何以培，六月十二日，以不受官见杀。
　　使臣兵部左侍郎懋第被杀。
　　懋第，号萝石，莱阳人也。使北，将馆之四夷馆，不可；曰：『此中国以之待夷狄者，而以之待中国乎』？乃改馆鸿胪寺。自沧州追还，北欲降之，使其弟懋泰来见。诃之而去。江南下，北谓之曰：『汝之所以不降者，江南在耳，今何归而不降乎』？懋第曰：『降则何待今日；吾之所以不死者，图反命耳。今国破，有死而已』。作沁园春一阕：『忠臣孝子，两全甚难，其实非难。从夷、齐死后，君臣义薄，纲常扫地，生也徒然。宋有文山，又有叠山，青史于今万古传。他两人、父兮与母兮，亦称大贤。嗟哉！人生易尽百年。姓与名，不予人轻贱！想多少蚩愚稽首、游魂首邱，胡服也掩黄泉。丹心炤简，千秋庙食，松柏耸天风不断，堪叹他时穷节，乃见流水高山』。杀之无血，唯白乳满地。
　　总督佥都御史袁继咸被执。
　　继咸，字临侯，江西人也。总督应安江楚。左梦庚既降，劫继咸以去，继咸求死不得。八月初四日，至北都，诸降将朝见，继咸冠服如故，曰：『某是累臣，不是降臣，无入朝礼』。北臣来见，刘学士曰：『弘光立得是否』？曰：『神宗诸子，光宗长，福王次之。毅宗无子，今上福王长子，伦序甚明』。刘曰：『崇祯未葬，弘光安得遽立』？曰：『清朝所论者，春秋之义；明臣急于定策者，社稷之谋』。刘又言弘光诸不道状。曰：『既已为君，即吾君也。君父之事，非臣子所当言』。刘语塞而去。已令剃头。继咸曰：『弃其生平，虽生何用』？杀之三忠祠前，明年六月二十六日也。
　　秋七月庚戌朔。江西巡抚旷昭迎降，万安知县梁于涘不下。
　　金声桓既降，即为北徇地，驻于九江。昭患之，然不知其为声桓，以为金之俊也。有胥吏郜国本者，以侵粮系狱，自言为之俊旧役，可以招之。昭具金帛，遣国本往，至则始知为声桓也。国本即以金帛迎降，声桓遣使同国本还，国本盛称金兵不可敌，昭大惧，款其来使，国本出而摇惑众心，定迎降之策。昭亡走吉安。而江省变，遂为声桓有矣。
　　于涘，号谷庵，江都人，癸未进士。郡邑皆下，于涘独婴城固守，援绝不支，被执，下南昌狱。五十三日，作绝命词曰：『但如生富贵，谁识死功名。到头成个是，方见古人情』。自缢而死。
　　东浙、闽中建建，虽俱在闰六月，而此不载者，以事属监国、隆武两「实录」也。此所载，亦有□□所命者；然皆遥命之，非刑赏所加也。
　　●福王登极实录
　　吴县文震亨撰
　　恭闻监国自福邸至淮也，南都文武大臣及科道诸臣方集议拥立之事。佥谓以亲、以贤、以序，即当推奉为臣民主。操臣诚意伯刘孔昭、督臣马士英，各传谕所部将士，以代来中兴之意。将士闻命感泣，亦愿奉为六军主，建义旗讨贼。诸臣恭谒陵庙，告非常大变，恸哭；乃告奉监国之议。议协，参赞机务兵部尚书史可法至浦口，具启迎驾于淮安；礼部司务官齎南都百官公启，迎驾于仪真。渡江，泊燕子矶，百官郊迎，命以王礼见。监国素袍角带，对百官恸哭；百官行礼，手掖之，寻赐茶。言及宗社震惊、大行异变，复哭失声。因流涕言『封疆大计，惟仗诸先生主持；至迎立，决不敢当。盖播迁以来，国母尚无消息，故不携宫眷一人，始意欲择浙东僻地暂居，以使迎奉。今值国难至此，迎立之事，何忍言』！睿音琅然，而睿容具日月表，百官瞻觐，感举额谓宗社之福。
　　次日，为五月朔戊子。从水西门启驾，由城外至孝陵，乘马导引官请从东门乡路入。监国逊避，从西门至飨殿，祭告礼毕，即向懿文大子陵园驻瞻良久。从朝阳门入，至东华门，步行过殿陛，行谒奉先殿礼，出西华门，暂以内守府为行宫，百官进见，行四拜礼，传令旨召诸臣入议事。
　　兵部尚书史可法、魏国公徐弘基、灵壁侯汤国祚各有奏；国祚以户部靳饷，奏对微激，署礼部兵部侍郎吕大器谓非对君体，止之。
　　京畿道御史祁彪佳，因奏纲纪法度，为国之本；吏科李沾合诸科道奏，以朝班宜肃。盖时旧京朝仪久废也。彪佳又奏早颁大号、敬天法、祖诸事。监国皆虚怀纳之。
　　朝毕，群臣退议登极、监国次第，咸谓『仰窥睿意，必欲发丧誓师，晓然示天下以讨贼大义，而后正位。宜先上监国玺绶，而后劝进』。乃即范金铸监国宝。以次日入朝，大臣仍面奏劝进，监国复辞。谕诸臣谓：『人生忠孝为本，今大雠未报，孤不能事君；先王殉节、国母播越，孤不能事亲：无遽登大宝之礼。且闻东宫与永、定二王尚在贼中，或可致之。又桂、惠、瑞三王皆叔父行，惟诸先生择贤迎立』。言讫泪俱。大臣及言官再奏，求允所请。监国逊谢如前。署礼部臣大器率百官跪奏劝进第一笺，传旨暂领监国，百官退；逾时，又进第二笺，命传进，手书批签，仍允监国，余所请不允。
　　又次日，传旨：『官止服青锦绣，朝拜仍行王礼，不必穿带朝服』。百官以典礼重大，具朝服入。监国亲行告天礼，陞座，百官四拜，魏国公弘基率百官跪进监国符宝。受讫，再行四拜礼，乃退。诸臣尚有言宜即登大位以镇人心者，御史彪佳谓『：令旨先受监国之请，其名极正，贤德益彰。既可以示谦让，海内闻之，皆知监国无因以得位之心。俟发丧，择吉登大宝，布告天下为当』。礼臣、魏国，皆然其议，议乃定。即用右都御史张慎言为吏部尚书，传旨合推阁员。疏上，先用兵部尚书可法进东阁大学士兼兵部尚书如故，户部尚书高弘图改礼部尚书、进东阁大学士；俱入阁办事。而召工部侍郎周堪赓为户部尚书，凤督士英进东阁大学士兼兵部尚书、都察院右都御史，总督凤阳等处如故。而以前会推疏词林仅推掌翰林院詹事府詹事姜曰广一人，传旨吏部：『予察祖制，阁员俱用词林；至先帝，间用别衙门官。今正推如何止列姜先生一人，似与祖制不符。着该部再行添推来看』。吏部会九卿再具疏，仍以曰广居首，而推礼部尚书王铎、礼部右侍郎陈子壮、詹事府少詹事黄道周、右春坊右庶子徐汧；令旨再点用首，次二员俱进东阁大学士兼礼部尚书入阁办事，诸臣以次待用。六卿九列既备官，复催补科道各员，皆一时人望。寻特遣彪佳颁赦谕江南云。
　　是举也，群臣当攀号愤变之后，天柱地维摧陷顷刻矣；值真主缵运，日月重光，实惟二祖列宗在天式凭以有此。海内闻当阳在即，用人行政，动协人情，未有朝端已见清宁而丑类不授首膏钺者。刻□□复神京，寸砾逆贼；虽在草莽，胥忍死拭目俟之。若诸臣思祖宗三百年德泽在人、大行十七载焦劳求治，洗涤肺肠，以事新主、扫除门户以修职业，何事不可办、何罪不可讨，亦何功名不可就哉！
　　闻法驾入都之日，都人聚观呼万岁；见两大星夹日而行，钟山紫气中五色云见。而先是龙江浮楩楠巨木千章，若为鼎新大内而出者；两都并建，聿还旧观。江北诸大师，皆上表劝进。所传辽东总兵吴三桂疾驰至山海结虏入关，大杀贼十数万，夺其辎重无算；边镇诸宿将，无不投袂奋剑，以报国仇者。中兴大业，岂灵武草次、靖康偏安之足比哉！


