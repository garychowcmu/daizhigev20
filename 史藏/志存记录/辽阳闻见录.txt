辽阳闻见录　　（清）顾云 撰 

　　●目录 

　　叙 
　　卷上 
　　卷下 

　　●辽阳闻见录叙 

　　上元顾石公往任吉林通志总辑客辽东颇久时志局提调通州杨伯馨同桂精于辽事初撰渖故二卷石公为叙以行之其后伯馨卒长春府任又为叙其盛京疆域考六卷即刘悤石世珩观察取以刊入聚学轩丛书者也石公所撰盛京疆域考叙略谓光绪十七年辛卯从事吉林通志局越甲午志事将竣为将军郭博罗公要与西援乙未军罢谢归其客辽东之大略可考见者如此当光绪甲午乙未之交中东战事方亟石公居吉林将军忠靖公长顺幕身在兵间据所闻见撰为一书颜曰辽阳闻见录稿存清史馆吾邑袁洁珊先生迻录得之为余所见谓宜刊入丛书以广流传据其所记谓岁壬辰游吉林偕李子丹编修纂通志甲午志麤蒇秋将谢归鹤汀将军苦不令行九月将军赴奉助战要与同行不忍辞暂以客礼主军中奏章明年三月既停战议和遂谢将军道辽西入山海关所记视前叙为详鹤汀者忠靖公之字亦即向所称郭博罗公也方忠靖公之援辽阳也石公寓于襄平书院时与知州事徐公玙斋庆璋命酒痛饮抵掌言天下事其叙玙斋在辽阳设防有必死之志及委徐珍为吉峒峪练长事皆为吾侪儿时所习闻顾吾乡无人为之记载则是书之可尚又可知矣伯馨所著二书刊行已久石公之书讵可湮而不彰爰取钞本付诸手民世之考辽阳旧事者或有取焉千华野史识 

　　●辽阳闻见录卷上 

　　上元顾云石公 
　　光绪二十年夏朝鲜全州乱驻朝鲜道员袁世凯具其事请增兵直隶总督北洋大臣李鸿章奏以直隶提督叶志超统兵往世凯言兵毋须多故志超以千五人自海道入军牙山时五月甲申也旋益千八百人全贼窜出州城志超遣抚余党而日本声言会剿已前入韩京分营城外并据仁川志超白鸿章鸿章以达总理衙门时惧开衅而各国驻京使臣方调停中日并罢兵故令志超勿动日本以其暇陆续增兵万人粮械称是癸巳鸿章令志超移军马山浦旋止之志超营务处道员吴学廉言于鸿章马山浦牙山中曰水原府去韩京七十里若以兵船兼载陆师疾扼马山浦而见兵移驻水原势成犄角水原可断日军自仁川入韩京路马山浦可遏日船入仁川此地利所必争者志超亦尝请以护商为名移军仁川近为韩京声援皆不报丙申鸿章以全贼窜长城焰仍炽令志超专剿之勿兼顾日本志超以提督聂士成进公州相机剿抚日本于南路布置益密既要我济师之船于白石浦劫其一走其一一创而自毁又覆所雇商船而朝鲜使至军乞援志超召士成议所向学廉谓疾移军水原渡汉江即韩京且形势足据使亦言水原有储峙可饷军志超士成危之议移成欢进可援韩京退可扼公州于是军发士成以所部先军次成欢日军已来截且战且行颇伤亡 
　　是月癸卯也志超亦淮军之名者然寡断独将非所堪至公州乃绕道而北越清州忠州达金化谍言日军至自其国登岸可千余众请击之志超不许既知徒手行无械大悔遂渡汉江趋平壤总兵卫汝贵自直隶左宝贵自奉天及马玉昆等各以所部前至七月辛未诏志超总统前敌诸将而汝贵之遣鸿章颇短志超用激汝贵汝贵殊自张比会议宝贵玉昆皆奋汝贵独否志超虽任总统终以故等夷降意咨之卒不合乃密言于鸿章报谓有军法在志超则招之密室示以鸿章语汝贵虽佯谢愈益怏怏鸿章驾驭当时往往如此尝自矜其术而诸将水火亦即由之于是平壤诸军汝贵玉昆营南门外大同江志超所部江自康营北门外小山宝贵任城守日故知兵善以寡击众每战胜不穷追辄先顾后路悬军深入势宜然也既溃我成欢军八月乃进平壤宝贵在奉天以捕马贼名颇轻敌日军初至轝炮散设山巅且沟之侦者以告若弗闻日军既逼北山军溃宝贵登城发炮殪于日军其营官藉护尸开城走遇日军又弃之于是诸军皆溃志超将自刭或尼而止雨夜日军四伏溃军过则排枪以击并乱无次是月己未也奏称庚申以是日恭上太后徽号且中秋节云宝贵赠恤予谥忠壮时海军提督丁汝昌以兵船十护运及载陆军至鸭录江之大东沟日本兵船十二来截陆军既毕登汝昌督众与战船楼为日炮击去弹火燃须且伤额并折其五色旗或拥汝昌入舱以避汝昌挥之跃而上战愈力副将邓世昌见帅旗殁恐军心遂摇亟取五色旗于己船卓之日军以帅所在攒炮击其船世昌亦还击日军以鱼雷撞船后破之水入船偏沈鏖战益力既船前又为鱼雷所洞知不济急使满机力撞日船之巨者与俱沈世昌自投于海身环气圈不没汝昌暨他将见之令刬船往世昌拒弗上曰我而生如我船死者何且我撞沈日船我死足报国矣因缩臂出气圈自没于海是役战六时之久我船沈四击沈日船三海外诸国嗟异世昌以为自海上鏖兵无此恶战其智勇忠烈亦非他将可几事闻赠太子少保衔谥壮节而总兵林永升游击陈金揆参将黄建寅林履中并加优恤 
　　越三日壬戌也是日诏师久无功李鸿章褫去三眼花翎黄马褂九月乙亥诏四川提督宋庆既帮办北洋军务自依克唐阿外奉天防战各营均归节制依克唐阿黑龙江将军自请助战者初军宽甸寻与练兵大臣定安所部齐字营总统倭恒额吉字营总统富林布分营大高岭南而迤东大高岭古摩天岭倭恒额富林布及丰绅阿所统盛字营所谓东三省练军者也依克唐阿以所在观望及日军渡蒲石河不能援练军亦窳不任战与安定并褫志超等既溃北奔安州又迤西奔义州遂渡鸭绿江安州故驻军八营收合余众尚可以守卒弃去八营随溃鸭绿江中国朝鲜所界稍西九连城而安东宽甸二县介其南北虽边门外皆中国境矣西而迤北曰凤凰厅以凤凰山名山有石垒古城可屯军数万唐太宗征高丽尝驻跸于此要区也志超等既渡凭江守宋庆居九连城为声援久之日军至隔江以枪炮对击弥日烟焰蔽天寻丈外不复辨入夜日军秉筏潜渡益以炮于上遮击及岸然排枪进我军始知已渡惊而溃宋庆亦走是月辛丑也前数日志超褫而以直隶提督授士成先是士成未至平壤为鸿章所召在道平壤急令之返返而平壤先失得免议而劾鸿章者颇言淮军独士成可用为所抑故有是授遂统志超余众与宋庆俱而汝贵以所部越九连城抵凤凰厅纵大肆掠并宋庆军储亦尽宋庆因奏凤凰城无险可扼退屯大高岭志超汝贵后先逮问汝贵见法志超下于理大高岭天险宋庆议舍之守辽阳直隶臬司周馥以总理东征粮台先至谓曰辽阳弥望平原直无险可扼矣乃止日军既卒渡据九连城意我军必于凤凰厅死拒谍言城空数日疑有伏不之信谂知无他主兵者从数骑入周视大笑而安东宽甸亦空以畀之壬寅诏吉林将军长顺赴奉天助战 
　　十月戊申诏恭亲王督办军务庆亲王奕劻副之翁同龢李鸿藻荣禄长麟商办于是有督办军务处之设恭亲王寻授军机大臣壬子日军登自貔子窝者薄金州副都统连顺及提督程之伟赵怀业总兵徐邦道不能御城陷盛京将军裕禄降二级留任连顺等褫怀业邦道走旅顺与旅顺守将黄士林姜桂题程允和卫汝成张光前所称七统领者也大连湾者船坞所在旋亦没于日甲子岫岩州陷丰绅阿退自平壤与总兵聂桂林所统奉军军此两军闻枪炮声则走禁之不能止丰绅阿次龙凤峪桂林次析木城日旋以兵船游弋海上与旅顺炮台对击而陆路自金州进攻桂题议驱舣岸各船誓共死守水陆营务处总办船坞道员龚照玙遽走燕台又走天津鸿章严饬使返返则军心已涣有掠而走者日乘之仍虚一路七统领先后皆走是月丁卯也说者以旅顺炮台及船坞与一切军资可银二千万两七统领照玙并逮问有走宋庆军为所留诏许以功赎时宋庆徐自大高岭赴援不及军次熊岳日军寻窥大高岭士成等御之而却未至岭数十里曰连山关山麓小屯供行旅憩息无所为关日军既却留数十百人壬申士成率所部捣之日军走薄有斩获以克捷闻然自日军入境我挫失相寻失而复得仅是役耳 
　　十一月壬午复却之岭南而东曰草河口依克唐阿所军也依克唐阿亦数与日军战胜负略相当而岫岩之日军出逼龙凤峪丰绅阿退军海城桂林以军来会日军随至登山排十余枪向空而击两军闻不俟令则皆走海城陷是月丁亥也溃军至辽阳者署知州事徐庆璋方城守闭门不使入军哄将攻之会长顺以百骑驰至斩哄一余令回屯沙河初长顺自吉林以军五千分起赴奉天诏使力顾辽渖渖谓沈阳即奉天于是所部先至者令营本溪湖与依克唐阿相犄角而自以轻骑至辽阳视形势戊子旦戒行裕禄告海城陷势不可止遂发越日己丑至辽阳既定乱军日谍不知仅百骑也归但言吉林将军军至遂止弗前不然庆璋虽统镇东军数营皆新集未必能遏内哄且外拒敌辽阳不守去沈阳仅百二十里广东提督唐仁廉虽有帮办奉天军务之命军未出关他将无在者留都危而陵寝且震说者以长顺是役功不仅在辽阳焉辛卯或言于依克唐阿凤凰厅守单可掩因以所部往马队统领四品衔三等侍卫永山为军锋过雪里站有帕首衣我号衣手令箭者曰我军入凤凰城战方急令速往援永山轻骑疾驰入伏殪于枪军走依克唐阿退屯赛马集及本溪湖长顺既檄本溪湖与吉林续至之军移辽阳而定安以丰绅阿所统裕禄亦分桂林所统四营奏归节制依克唐阿旋移军来会诏辽阳有失惟长顺是问长顺议俟日军至御之或致横决不如以攻为守于是与依克唐阿进军海城依克唐阿军柳树河当海城东北长顺军关山及腾鳌堡当海城东南而宋庆当其西在海城盖平间日军围之决而出杀伤相当以总兵章高元及张光焘等守盖平而自军田庄台十二月甲辰诏两江总督刘坤一为钦差大臣关内外诸军均归节制丁巳日军进盖平高元迎战甚力光焘不援宋庆遣徐邦道援之亦不至提督杨寿山副将李仁党陈没盖平陷宋庆降二级留任是日熊岳陷复州亦前陷于是辽东所称凤岫安宽金复海盖为南八城者尽矣 
　　癸亥诏宋庆湖南巡抚吴大澄并帮办坤一军务是日长顺统领明顺期依克唐阿二等侍卫荣和取海城荣和率营官韩登举以千人进北路既夺三卡令登举伏迤左林中备抄袭而自列陈于野伏排枪以待南路会攻日军数十百人以炮登山巅相我而击弹落积雪中不炸我以炮还击仆日军十数再发再仆日大队傍山出我伏枪齐举歼百余日军亦对击荣和所部募自寒边外所谓东山猎户者也善避枪或伏埂下或伏墓傍伤者少日军分截我后登举拒却之鏖至日昳荣和令炮车先行然后麾军番退而自以骑殿将跨鞍中枪弹坠仍腾而上我炮车行数里顿而遮击日军不能追是役以千人战日军数千而南路明顺等军出旋退即北路亦无继者既而长顺奏趣宋庆合攻海城诏言宋庆方守营口未能会军江苏臬司陈湜以所部至辽阳又请于坤一令合攻报谓湜军能守而不能战而坤一鸿章以吉林马队包抄或截击是其所长并咨于长顺其实雪弥大漠非人迹所经辄没马鼻长顺虽故以骑将名西边至是亦不能用云丁卯日军自大连湾至落凤港登岸陷山东之荣城知县杨阖门死之寻文登宁海亦陷日军分两路逼威海卫而绥巩军总统道员戴宗骞守北岸分统提督刘超佩守南岸庚午诏云贵总督王文韶帮办北洋军务二十一年正月丁丑日军南路进桥头宗骞所请山东巡抚李秉衡援军及超佩皆退日前锋逼我炮台发数炮击之日军仍进我军复退于是南岸三炮台皆不守日后队未至也宗骞募死士夺之不克日军寻进北岸宗骞出登炮台所部自后击以枪宗骞若弗知行数武六枪并举材官追斩一人众遂散走宗骞既登乃无一从者而汝昌兵船十数及鱼雷等椗直炮台虑日军据击我率人登岸毁焉见宗骞仰与语宗骞曰勉之此我死所也令强掖以下既登舟吞金死威海卫失 
　　是月庚辰也秉衡降二级留任直威海卫曰刘公岛孤悬海中明总兵刘林尝于岛破敌故名总兵张文宣军此汝昌与相依兵船及岛上炮台以炮与日军互击都司黄祖莲陈没我军鏖战甚苦数日日军攻暂缓但以兵船遥扼焉我鱼雷船请往击汝昌虑其逸弗许固请不得已许之火生轮动果旁驭汝昌怒炮沈其一一竟逸军心益摇己丑与文宣等相要以死文宣治数簋并酒携之友人家饮数巡起舞慷慨悲歌然后仰药死汝昌与海军总兵刘步蟾杨用霖或仰药或以枪自击死余众降于日日以我一船载汝昌宗骞等柩及降者送至燕台或谓始降实持汝昌书往非人情也死之不恤遑计其它且书孰不能作若以均之一死傥率所部如邓世昌撞日船与俱沈而死益壮汝昌宜无词然方汝昌激厉诸军即有举枪拟之者其能使所部必从谋人之军军败死之斯亦可以谢于天下时长顺攻海城之双山依克唐阿攻唐王山不能下而前藩司魏光焘道员李光久进军海城大澄继之大澄檄示远近语颇张日军欲与角而自析木城趋辽阳有间道曰山?吉峒峪庆璋以镇东军一营军此敌至军走进据七盘岭等处去辽阳不足四十里庆璋激商民并料余军城守请援于坤一初报派军继言鞭长莫及已奏请长依两将军先其所急就近回援初海城之日军应战而已至是乃时时出少兵挑战两军且战且退分屯辽阳城西状颇狼狈二月丁未也前二日海城以西诸军会攻近城八里河诸垒大澄使主事晏安澜督之徐邦道淮军分两队由中路趋龙潭堡李光久湘军吴凤柱凤军居左刘树元所统大澄亲军居右既进枪炮杂施日军百余伏堡内者走唐王山邦道军入之而安澜趣树元军越次亦入遥见日军二三百人植立山上我军抢炮击之不动比渐近则日炮已伤我数人军欲退邦道喝所部炮队燃炮日炮弹掠其右而过殪树元所部副将刘云程又一弹落邦道炮车前遂挥之退日军不追以炮遥击陨营哨官各一而他日军攻大小费屯诸处依克唐阿所部寿山德英额击却之时树元分军东攻安村堡以分日军势有所获安澜以大捷告而有其功安澜大澄门生以胆略自负颇类其师云于是日军遂迹大澄索战大澄时驻田庄台 
　　初宋庆以盖平日军援海城自田庄台率所部乘虚攻太平山允和先登桂题绕山后夹击夺其垒寻由山分三路乘雪进日军亦三路来迎已合攻中路宋庆被围坠马伤腰马玉昆抉围入拔宋庆及亲兵三百人出伤亡颇多日与我各据太平山之半庚戌日军攻牛庄魏光焘以所部御之战方急光焘自率炮队进日军冒死来薄总兵余福章参将陈胜友游击魏极富先后没于阵提督沈宝堂总兵萧有元龙恩思副将龙吉亮并创甚军遂不支而光久以诸将攻海城者逡巡不进是日率所部回牛庄不知光焘败走已为日所据既至退亦为所乘则张两翼与中权并进进至街口日枪炮雨密又以两队分左右出薄与我军几莫辨战竟日日军于各街口纵火断我出路时夜漏再下子弹俱尽光久率余众突围出提督谭桂林邓材贺长发死之自余不可殚计而光久光焘所将湘军十二营俱熸方宋庆军太平山闻日将袭营口移军往守至是遣吴元恺以军来卫大澄遇海城退回刘树元徐邦道之军与俱至田庄台次日日军来攻击败之甲寅复至宋庆走双台子田庄台失大澄军实所在也盖不赀大澄遂越锦州长驱入关诏前自请出关尚知奋厉褫职回任或曰同龢右之而宋庆自双台子走辽西军医巫闾山日游骑有至十三站者嗣后长顺依克唐阿战辽阳海城间宋庆战西沙河与前之丰岛大孤山等战军书杂糅或难尽征或无足数要之朝鲜奉天山东战事大者具此未几议和停战初津海关税务司德璀琳奉命往日本议和被拒弗得见既命户部侍郎张荫桓署湖南巡抚邵友濂往议亦未得要领于是召鸿章入都数见上语秘外无由知寻以头等全权大臣奉命赴日既至有以枪要之者伤颊其人旋获已而鸿章数与日本往复和约乃定其大者台湾及奉天南八城割于日仍偿银二百兆后益银三千万两还南八城 
　　三月戊戌鸿章遣赍约至京己亥军机大臣孙毓汶奉约于上请署同龢鸿藻请缓鸿藻争尤力乃罢庚子都察院国子监翰林院及南书房尚书房诸臣各以疏上疏九人百二十大抵斥和请战有议迁都者西部臣暨试礼部士续以所见陈王公亦有之四月甲辰上朝太后庆亲王等皆在太后谓上外论如此只可废约论战刘坤一王文韶云何战有把握否上宣太后语毓汶奏战万无把握上复陈西迁意于太后太后微笑谓可不必又谓和战之局汝主之此则我主之时恭亲王请疾且俟坤一文韶疏复议未决而罢丁未毓汶等会总理衙门文韶疏入略如毓汶所云毓汶阅竟笑曰我言何如同龢鸿藻相顾失色而已戊申恭亲王将续以疾请太后不许且传懿旨如不出即意存阻挠盖时巳议定和约矣会天津以积雨海潮大上防营漂没数十百人文韶言状至谓不能军己酉恭亲王既出毓汶据文韶言请上署约上意欲待各国之报毓汶奏万不可待恭亲王无语余亦尠异同上乃奋笔书之庚戌既用宝即畀鸿章所遣赍约者驰赴天津约所载条目繁不具录 

　　卷上终 

　　●辽阳闻见录卷下 

　　上元顾云石公 
　　辽阳古幽州地秦汉曰辽东三国曰襄平历据公孙度慕容廆苻秦后魏高句丽及渤海大氏契丹曰东京辽阳金置总管元置行中书省明曰辽东都指挥使司寻置定辽五卫国初克辽渖始居辽继乃迁于渖盖累世战争之地不独唐人十年征戍忆辽阳也朝鲜东学党或谓清议所在然乱实因之要其有土地人民而不能自立弊尤在掊克耕甿计口授食赢悉归官用是地利不尽民亦惰农自安其地产参始官赋之余听民市之光绪十九年复禁民自市令悉入官官予其直直参入关而直卒不予民生益困他弊亦不一而足不乱何为日军既入朝鲜而战端以启吉林军于辽阳海城间获日谍帽藏辽阳图一纸极精有曰明治十三年石印是年为日明治二十七年图成十数年前可谓豫矣日本凡明治初所生子皆籍于官阅七八年俾入学麤通文理即习战陈成军出征皆是属也年无过三十者日本之设备如此而中国上骄下慢忽不经意方以为事起猝然岂不谬哉中东之役天下坐狱鸿章几目同缪丑要不尽然日数言此系战后议和非寻常可比不能战而和割地予金虽苏张亦尔惟其司北门筦钥多历年所炮台轮舶一切军实及养兵所耗几穷于计一旦衅起骄将惰卒类不堪用初无一言中朝不知方恃以从事致覆败相寻又不援君忧臣死之义剑寝屦皇効死疆场此则罪无可逭兵事进止鸿章外主之者有总理衙门有军机处有海军衙门后又有督办军务处问其人则于彼于此仍只盘跚数老非别有奇硕而名目徒繁几于乱国多制海军既覆裁海军衙门和议成而督办军务处如故国家之事往往有难于索解者此亦一端 
　　东三省练军在盛京者曰盛字营在吉林者曰吉字营在黑龙江者曰齐字营以黑龙江将军治齐齐哈尔也营总统帮统各一而总于练兵大臣体甚尊重虽盗贼蠭起初不之省曰吾军所以御外侮盗贼非所谓屑吉字营总统富林布颇有将貌及奉出征之檄濒行或观之色甚惨沮非复向者施施然至渖辞于练兵大臣定安曰向在干清门当差那里见过者个盖官头等侍卫故云或微笑于坐曰者回可以见见不得已去营于宽甸侦言日军将至亟索骑令所部速走或言饷艰难携曰交县官存库或言帐棚未拔曰传乡约看守乃骑而奔其盛字营总统丰绅阿齐字营总统倭恒额虽未能力战犹及闻日枪炮声富林布并枪炮声未闻惟数数疾走卒求改为帮统回吉林而两总统坐褫天下有真是非哉练军之弊自统领管带等官下至什长皆进退于练兵大臣虽总帮统莫能预故其将弁无以材选无以劳升大抵皆请托而得而所请托又皆势要并练兵大臣亦不自为政虚憍之气竞张于平时上下如一有事则或求去或觅代或竟逃亡无一能战者国家乃恃为东三省长城岂不可叹淮军名将故推程学启刘铭传次之又次则周盛波盛传兄弟余率碌碌卫汝贵所统即周氏兄弟旧部所称盛军者营哨官半羸老虚额尤多汝贵操练颇勤而御下无恩士以是不附鸿章知之不能长虑却顾求才以代军既出惧其涣而不敢束以纪律所在骚然翁同龢尝言于鸿章谓宜易以他将鸿章不能用顾大言淮军无出其右者汝贵之死法无可逭然亦颇坐此云铭传旧部铭军统以犹子慎修亦相随而北而赵怀业号铭军能战者无以异慎修独其军戍金州久或家焉日攻金州人自为战多所杀伤卒以无援陷豫军统于宋庆虽名宿将亦无赫赫功以淮军偾事中朝颇右之故与日周旋九连城田庄台营口等处跋后疐前初无大咎而失律将领为所劾者往往相訾嗸谓地势兵形中朝多弗省又或先或后以电奏弥缝其间亦颇得事实要以年几八十帕首短衣蹀躞冰雪中与士卒同甘苦可谓难矣 
　　湘军故淮军所自出是役以当事不右淮军故倚以为重陈湜所部虽先出关始驻辽阳继移大高岭初未与日军战战者独李光久所部而吴大澄等军或溃或走又有统十营驻山海关者乃无一营官设遇敌不知若何调度一时诸将建功之心大扺不胜其牟利不竞一也又坤一之言曰是役淮军先试其锋故丛世诟病傥易地则湘军亦然此尚持平之论海军及东三省练军不仅为日设而皆败于日岂非祸患常出于所备之外哉丁汝昌巡海尝徧历东洋所至则挟妓蒱博武夫不足惜如国体何人以是并其死疑之昔刘仁瞻守寿阳病未即死也副使孙羽代为书降周人不以疑仁瞻是固视素所树立成欢之役退军遇伏失向导莫之所如军颇皇惧聂士成远见二鹤立冈阜间示其军曰彼处必无伏可由是行遂出险此亦左氏幕乌之意宜古名将多好是书士成字功亭合肥人其过辽阳徐玙斋邀同夜饮功亭言望辽阳气甚王必无虞又谓云卑视当世或虑有他然一生安逸以是知善星气及相人术因戏语之曰往颇安逸年来浮海间关劳劳万里又厕身戎马此言殆不其然功亭曰安逸者无颠险之谓非不出户庭也云又述发吉林与丁统领春喜俱将至沈阳出一卷翻视问何为曰择时入城问动必择也耶曰然问择必吉耶曰然笑问昔捕马贼受枪伤岂急而未择择而弗吉耶渠亦笑及统领明顺攻海城之双山前一夕会食手一帖曰明日卯刻出队与老帅八字合与沐恩亦合老帅者军中称鹤汀将军长顺沐恩明顺自谓既攻不克伤数十人后数日明顺复盛言壬遁云笑鹤汀将军问故笑曰前卯刻出队攻双山将军月川八字皆合彼伤者惜未之推坐中皆笑且行军视谋与勇术数何为近事如湘军李孟羣亦坐是败月川明顺字酒间述及盖隐规功亭玙斋署知辽阳州事庆璋字也会稽人平壤之役左宝贵虽陨他将无恙果戮力相持日势未必遽盛叶志超仓皇夜走将领以下各不相顾中国之气于是大挫盖兵以气为用及其既衰虽振之不能起矣 
　　方平壤未失鹤汀将军忧兵事且棘而神机营东三省练军及吉林黑龙江防军均不可恃思为上力陈幕中无敢下笔者造云书院请代属草因并言前敌诸将各拥所部虽命叶志超为总统皆故等夷非临以重臣将如相州九节度之溃而日且入境其疏留中既闻平壤失即夕代草一奏畧言兵有奇正请亟合军五万营鸭绿江外简知兵重臣驻凤凰城调度之为正兵而奇兵万人由珲春亟趋朝鲜兴庆兴源两府虽未即制敌必能牵制平壤之众使不敢西然后因利乘便会军合规平壤且战我地与战人国得失之数所不待言脱藁夜致分巡道属密达鹤汀将军翌日将军至谓如所筹奉天一路朝廷当简大臣珲春一路谁当往对宜将军自行默然不答或言后撮为电奏中朝有奇之者亦有危之者不报前留中之疏底本例存档案署将军恩泽见之曰谁为是者岂不吓煞皇上亦微谓鹤汀将军不为满人地云 【 后闻奇之者兵部侍郎王文锦危之者尚书孙毓汶】 鸭绿江亦源长白山将冬辄冰夏秋则其险可扼唐李绩伐高丽管记室元万顷檄其不知守鸭绿之险高丽报曰闻命矣移兵守之唐兵不得渡万顷坐流日本之能军故异于昔而见敌即走我军亦实鲜用命者拟疏请营江外亦韩信背水之义内闇外怯虽复哓哓曾何补耶 
　　扼江之军虽溃宋庆故驻九连城无何亦相率而走而失炮七十八枪至四千三百九十有五为军兴最前此平壤失炮四十八枪千六百六十有五后此旅顺失枪千百十六炮至三百有三十合之他役凡失炮六百有六枪七千四百都值饼银七百三十一万二千他军资不与国帑几何堪此虚掷九连城既失尝以书抵鹤汀将军谓宜以马队千人裹十日粮骁勇营统领丁春喜熟奉吉形便吉字营练军统领噶鲁岱忠义奋发二人素和使之分将疾由伊通州道磨盘山越草地渡鸭绿江拊九连城之背军从天下可立覆之或电商宋军门辈回军夹击则日军两面受敌又不然我步队继至横扼咽喉胜亦可期将军俾分巡道来言未奉朝旨擅行兴军旅惧诘责之加其有戒心盖八月间奏调一二夙经战陈之将批折谓该省现无军务无庸张皇调用诸臣愦愦若此可与言兵哉他日晤将军谓此与前以万人出珲春皆奇策然亦可危笑而对曰军事生死以之胜算得什六七便可决行伊古无万全之策耳即惧专则不妨以电奏请于朝天下可乘之机得之甚难失之甚易将道为默然云游吉林以岁壬辰前分巡道今驻藏帮办大臣讷钦子襄延偕李编修桂林子丹纂通志甲午志事麤蒇其人士请立崇文院秋将谢归将军苦不令行以分巡道将命来院中者六末言即不愿久留请于春尽开岁南归不得已诺之 
　　九月晦将军得赴奉助战之命翌日至院要与俱行其少日虽以骑将名西边近于所建不能用知非大帅才即虚拘无济于事终以其子侍卫希林布锐庵礼之师友之间求佐其父至长跪不起锐庵春间新卒念之不忍辞但豫约归期如前且不受署暂以客礼主军中奏章而已南八城之下地方官无一婴城守者亦无一殉者夫大将拥重兵往往望风走阘冗有司无足责焉耳然辽阳州独名一时玙斋才而负气多所抵遌至目为凶恶棍徒三蹶三起以凤凰厅在任候升知府调署辽阳州日军既入境罄公私办团以兵法部勒之加以召募成数营曰镇东军时遂称徐统领岫岩海城相继失皆接壤势颇岌岌则闭城门拒溃兵不令入设防所辖各山隘时有斩获又助他军击日军往往得其力诏下盛京将军裕禄传旨嘉奖黑龙江将军依克唐阿寻疏荐诏以知府记名请旨简放嗟乎是亦有司也吉林军驻辽阳西关外又西十数里曰首山司马懿破公孙渊于此而襄平即下者也既会黑龙江军逼海城军中奏报简即有事多以电闻云故留弗进天寒岁晚辄造玙斋索饮倚醉订后约玙斋笑曰有题始有酒否请幕府孤吟可也一日造之相与泥饮中酒猜拳玙斋负幕客代饮嘲之曰负者镇东军统领偏裨何为既而云负玙斋跃而自赞曰徐玙斋气盖一世者何如亦笑答曰吾于世无争但气盖徐统领耳至夜分启城归材官辈十数骑蹴冰雪作声与鼓角相间此概亦殊可思海城之战荣和所部亲募自寒边外地近金冷山故名或作韩则以与三韩近有韩效忠者故山东人少至其地以信义魁其曹年今七十余其地无官人户盈万惟效忠命之从刨参挖金打牲自赡无徭赋盗贼屏迹荒徼之桃源也其打牲不中不发如四弹殪三牲则嗟惜一弹虚发竟日不怡其技精如此 
　　荣和吉林旗籍字育堂伊犂将军谥忠介金顺犹子中东事起奏记庆邸愿募本籍猎户从军庆邸以闻召见者再命募成军赴依克唐阿营育堂故识效忠得四营以效忠孙登举为营官率之出战海城时有电旨奖育堂奋勇育堂故识之吉林及养伤辽阳数往省视锐气不衰为言上本准募十二营而尧山将军军数不利亟趣之出故仅成四营至即使当前敌勉与周旋幸无陨越则其人足用可知尧山依克唐阿字也尧山鹤汀两将军故订兄弟交尧山将军既率师出所至无功始与鹤汀将军合以育堂海城之战名稍稍起会亦不靳结纳接引当时人人得其意鹤汀将军反是是以黑龙江声誉出吉林上其实鹤汀将军奉有辽阳有失惟长顺是问诏旨则责为尤重而与日军相持半载寸地未失亦未大挫衂固视诸将为优此天下共见共闻而非口舌饰者其后两军不无意见则由部曲交构而尧山将军雅量亦有过人者尝曰谁教我作哥哥盖其年长于鹤汀将军云师克在和军兴诸帅鲜能然者即一军之中文与武不和武与武不和其何以济将战亦豫定孰前茅孰后劲及遇敌所谓后劲不惟不援或先走始彼于我如此异日我亦以此施于彼而幸败忌胜因之无不有此皆由军法不明宜有职其咎者荣和战海城竟日他无应援及所部左右两营亦未至丁春喜等攻双山乞援于明顺明顺不应此吉林黑龙江两军事也即他军可知军中多讹言方次辽阳西关去前敌关山之军仅数十里来者言海城复一再皆然奉锦兵备道至电达军务处徐乃知不然昔曾文正公在军不奏谣言至为有见大东沟之战或云丁汝昌令刬船往捄其拒不上者乃总兵林永升疑莫能定而威海卫军溃或以积三月饷不发议戴宗骞此或有之盖军心不固得饷则走姑藉此相羁縻不足为之咎 
　　宗骞字孝侯寿州人慷慨好义军书皆手治一时将领铮铮者军兴同治时诸将帅之子姓多用侍卫编修郎中主事及道员等官从戎在湘军者左文襄公岑襄勤公李忠武公之子曾忠襄公之孙鲍武囊超程忠烈学启之子在黑龙江军者忠武公多隆阿之孙勇勤公富明阿之子忠介公金顺犹子勇勤子永山殉疆场忠武子光九忠介犹子荣和并毅勇有敌忾风不愧故家乔木军兴饷糈浩繁吉林军十数营岁需可七十万其归节制盛字营及奉军不与以此类推关外诸军奚翅千万而军火等不与关内亦不与旷日弥久国与民其何以堪日本颇知兵时合古法尝见日本外史所叙皆战事其先有甲裴武田氏信元米泽上杉氏谦信者二人各据一方时有争战行军料敌并彷佛古名将且着有兵书而国内多山故兵健走善用少其设伏率数十百人人掘坑数尺出所掘土干前立坑中自隐而以骑诱敌至所伏排枪而击得势则围遇隙则抄方陈而战甚少偶有之枪炮对击而已无短兵接者其陈二十四人为排其械皆枪大战不过数十排令严而陈坚前数排类选锋排虽殪二十三人其一人仍持枪进即败退不乱行所至必争山取建瓴之势入冬地冻则沟雪而伏犹之土坑关外苦寒夜必资火炕不独营垒不能筑帐栅不能安苟野宿虽貔貅亦僵故我与日皆顿民屋其夜间放卡以黍??黠数束人字式立道左而手枪于中以时番更无能偷劫者所在有纪律凤凰厅既陷居民苦土匪日军为禁之山东三城皆无所扰日去兵至民所有一空此尤其相反者不甚嗜杀海城初陷日军实无多多则分宿城外诸屯诘旦合队入言增兵至如是数四城中之民颇言兵数益而不见其多然此亦虞翊董卓故智 
　　而山东三城日军去日炊熟矣居民见有以片纸至者皆不食起莫知所之其不可测如此山?吉峒峪绝险玙斋以镇东军一营守之委徐珍为练长率乡团数万人极资得力鹤汀将军问兵力不足当拨军玙斋唯唯因佐以骑兵二百既而镇东军营官言于玙斋称民不便吉林军玙斋托故请撤之已营官强民女为妾其父走海城导日军卒至军溃玙斋虽斩营官而日军已渡险辽阳危甚西关外仅一营檄入城守而请援之骑四出且召耆民集堂皇玙斋谓曰吾始弗令迁以城可保今日军绕道入吉林黑龙江两将军反在其后汝等宜速避无为与我俱死我死分也且他日如得我尸城外是即我负辽阳言罢大哭民皆哭愿同死于是少壮咸登陴会两将军回援得无恙尧山将军所驻视鹤汀将军所驻去海城差近而偏连日与日军战城下两军将领颇龃龉既各得回援电讯黑龙江军不告辄发于是吉林及所节制各军亦发既至云过鹤汀将军所舍而吉林全军翼长文元行营翼长前宁夏道舒之翰盛字营练军总统丰绅阿黑龙江军统领寿山及吉林副都统沙克都林扎布与玙斋并在坐将军告以得电报回援答曰退军亦有法两将军何不一援辽阳一留海城缀敌幸彼未蹑我后不然两军杂退士心已摇辽阳何有且即退亦宜一军扼首山站拒海城之日军而一军御日军之进七盘岭者时将军以寿山在坐未便言不告而发默然不答既而尧山将军至议所以分守遂罢坐中或怪云言对曰公等拘于职守言不能尽云之不受署正以权不我属犹得进言其实一再哓哓初未见用今成事矣亦冀知行军有道聊补将来因相与太息鹤汀将军既与尧山将军定议分守城外然后大会城中书院诸统领营官皆与以巨器贮酒置刀其中两将军以次取刀剌臂血入酒剌毕又以次持刀搅酒饮之相矢以死其实独鹤汀将军尝奉辽阳有失惟长顺是问严旨有死之心余特面从而已既停战议和遂谢鹤汀将军道辽西入山海关至京师访故人子丹暨冯梦华招王梦湘以慜子丹招许少翯叶芬许新交王旧识也宴饮浃旬月一日集陶然亭中酒及时梦湘放声大哭为题诗壁间记之时太后以战事居大内廷栋浦筠与至颐和园周览一遭并泛舟海淀小谷文韫招同子丹游西山榻云光寺翠微山房恭邸岁舍于此以战事复起议政故得居之为翠微山房夜话记记其事子丹书张壁间而以议和言事者闻章疏积尺余一莫之省言迁都者最伙居镐卜洛当于无事时若有事则不测之变或起道中且乘舆一出京师虽留守有人乱亦必作如宗庙社稷何又有言以和款为战费不知二百兆非已措办且能战岂复议和余多毛举细故惟章疏之入当事则斥其字样宜避忌者如场屋程序议者至激谓都城或不守举若辈及束缚天下之具悉与扫除然后人才出而国家可以复振愤疾之谈一至于此弥可痛心四月既望乃别诸故人买舟自潞河南返忆于役辽渖再谒昭陵成离亭燕一词云北望桥山如画苍翠万松相亚郁郁气腾龙虎壮镇日灵旗风洒原庙出衣冠知否苍茫烟尘中夏二白几时飞跨 【 陵前象所御大白小白二马】 此责在天难卸手定旧京纷澒洞辽左八城皆下草莽拜微臣伫望神来清夜 

　　卷下终 

