明亡述略

序
明亡述略卷一
明亡述略卷二
平定耿逆记
 
 
 
序

　　尝读明史，自神宗、熹宗时，我太祖高皇帝、太宗文皇帝创造宏业，启辟疆宇，迨庄烈帝季年流贼李自成陷京师，而世祖章皇帝统一天下，江南、闽粤、滇黔以次皆归版图，明之所以亡，大清之所以兴，其迹灿然着也。昔周之先，太王、王季、文王累世修行仁义，商德虽衰，不遽取而代之；至于武王，纣恶贯盈，乃始有天下。而其后，汉高帝手三尺剑，崛起草泽；唐、宋之祖，皆及身践帝阼；明太祖，亦奋自匹夫。盖历战国、暴秦前后五代之纷争，金、元之乱，人心望治者久，以故取天下若斯之易也。庄烈帝勇于求治，自异前此亡国之君，然承神宗、熹宗之失德，又好自用，无知人之识。君子修身齐家，宜防好恶之辟，而况平天下者乎？虽当时无流贼之蹂躏海内，而明之亡也决矣。惟学校教养之泽，涵濡人心，四方忠义之士，捐躯断脰，迄国亡之后，犹不绝此，以见太祖法制之善，历三百年而未敝也。居闲读史，执笔学为古文，着明亡之原委本末；而大清积累之盛侔于周，亦即因之见焉。锁绿山人述。  
　 
　　庄烈愍皇帝者，讳由检，神宗之孙，光宗之子，而熹宗之弟也。当熹宗时，太监魏忠贤用事，而与乳母客氏通，日引熹宗为声色狗马之事，御史杨涟首发其二十四大罪，魏大中、左光斗之徒，群起击之，皆为诬死于狱，而榜海内贤人姓名数百人，削籍禁锢，名曰东林党。岁常出游，服物拟乘舆，所过士大夫迎拜称九千岁，其横如此。而客氏尝以计堕张皇后娠，又谮杀裕妃，熹宗遂无子。以故熹宗崩，而庄烈帝即位。帝素恶客、魏，皆置之法。其大臣将相，用舍皆取独断。天下望治平矣。

　　先是，神宗时，海内方富，而房山民上书请开矿砂，始命太监董其事，又征关市杂税，都邑要会，各置太监，两使月有献纳，而天下皆骚然。及用兵东徼，乃增田赋充军饷。帝即位，再增之。当是时，大清已取辽阳、广宁而临宁远矣。

　　崇祯元年春三月辛巳，天赤如血。陕西饥，流贼四起。自是，天下连岁饥，贼日蔓延。又值延绥、甘肃勤王兵溃，合于贼，势益炽。

　　三年，周延儒始为首辅。

　　四年夏四月，太白昼见。杨鹤以纵贼遣戍。洪承畴代为陕西三边总督。

　　六年，周延儒罢，温体仁始为首辅。

　　七年春二月丙午，白虹贯日。陈奇瑜以纵贼遣戍，洪承畴代为陕西、山西、四川总督。

　　八年，以卢象升为江北、山东、河南、湖广、四川总理。于时，军饷之费盖数百巨万，而言利之臣益起。李琏者，江南武生也，上书请令江南富家报名助饷。大学士钱士升争曰：此乱本也。都邑有富家，固贫民衣食之源也。今秦、晋、楚、豫无宁宇，独江南稍安，此议出，则无赖亡命，相率与富家为难，其势不驱天下之民皆为贼不止。其事乃寝。而廷议给值山东、河南富家，令买米菽输京师，民益大扰。

　　九年冬，天狗见。豫州分野，荧惑如炬，在太微垣东南。

　　十年夏六月，太白经天。温体仁罢，杨嗣昌始征剿饷。帝曰：不集兵，无以平贼；不增赋，无以饷兵。朕勉从廷议，暂累吾民一年。其布告天下，使知为民除害之意。

　　十二年，熊文灿以纵贼弃市，杨嗣昌代为督师，始征练饷。其秋，彗星见。

　　十三年，彗星复见。

　　十四年，杨嗣昌死，周延儒再为首辅。

　　十五年，流贼李自成陷河南、湖广。

　　十六年春正月丁酉，大风，建极殿榱桷皆折。夏六月丙戌，雷震奉先殿。其年，自成陷陕西，督师孙傅庭死之。周延儒罢。

　　十七年春，自成陷山西。其三月己丑朔，有星陨于御河，识者曰帝星也。甲辰，自成陷昌平；乙巳，犯京师。初，帝以魏忠贤故，太监罢不用，其后以外臣不足信，遂复任之。丙午，太监曹化淳启彰义门，外城陷，是夜，帝登煤山，遥望烽火烛天，徘徊逾时，回干清宫，命召太子及永、定二王至，易冠服，藏于外戚周奎、田宏遇家。皇后入坤宁宫而崩。贵妃袁氏自缢，系绝，苏，帝手剑斫其肩。又斫长平、昭仁二公主。天明，出御前殿，百官无至者矣。丁未，内城陷，帝崩于煤山。文武臣范景文、刘文炳之属，死者数十人。皇后姓周氏，苏州人；太子名慈烺，定王名慈炯；皇后生。永王名慈照，贵妃田氏生。田妃前以十五年薨。自周延儒、温体仁之为相，务植党蔽贤，无治国之术。杨嗣昌兴利，征剿饷、练饷，民日穷困。而杨鹤、陈奇瑜、熊文灿握重兵者，皆以抚贼误国，所恃洪承畴、卢象升一二人，又不克竟其功。明遂以亡。是年，大清定天下。

　　余观庄烈帝时，天变于上，民乱于下，帝苟兢业为国，则其要在于爱民。顾不得爱民之术，反至于虐民。盖无治事之人故也。流贼非他，皆此饥寒之民也。不为民而为贼，情虽可悯，而罪不可赦。然而其始视贼太轻，谓此出于饥寒困迫之余，可以杀而不肯杀。及其势已成，况有枭雄者为之首，则又畏之太甚，即可杀而不敢杀。于是，贼日强而兵不可息，饷不可缓，遂日取敛于无辜之民，无待敌国外乘，而其亡已不旋踵。嗟乎！此谁之过哉！然帝躬行节俭，不好声色，视齐东昏、陈后主、隋炀帝，不啻相悬千万矣。故制宰相六人，皆曰大学士，其第一曰首辅。庄烈帝历相五十人，独周延儒、温体仁为首辅最久，而体仁尤帝所向用也。周延儒者，字玉绳，宜兴人。温体仁者，字长卿，乌程人。帝以旧相半魏忠贤所用，以次罢去，而韩爌、李标、刘宏训、钱龙锡辅政，孙承宗以大学士督师辽东，一时皆正人。延儒善窥伺帝意，崇祯三年，遂为首辅，而援体仁为党。四年，承宗自辽东罢归。孙承宗者，字稚绳，高阳人也。为人铁面剑眉，须髯戟张，声如洪钟。熹宗时，即督师辽东，以东莞袁崇焕元素为监军，数立边功。承宗尝入觐，魏忠贤疑其以兵讨己，比之于王敦、李怀光，及使人侦之，则幞被载车中，从者赞画鹿善继而已。然忠贤意终不释，以故承宗、崇焕皆罢。崇祯元年，起崇焕经略辽东，镇山海关。

　　其二年，大清兵分道入龙井关，至京师。崇焕率将祖大寿，以兵勤王，故忠贤党高捷、史堡疏言辽东皮岛大将毛文龙，以金易辽阳、广宁二卫，既有成约；崇焕妒其功而杀之，且纳款为内应，词连大学士钱龙锡。帝执龙锡、崇焕皆下狱，祖大寿恐，引兵遁去。当是时，都督满桂总理天下勤工兵未战，胜负莫决，而崇焕下狱，人心惊惶。翰林院庶吉士金声荐同馆刘之纶知兵，僧人申甫善造火器战车皆可大用，遂命之纶为兵部侍郎，申甫为副总兵，募军从事。大清兵夜破申甫于芦沟桥，黎明袭杀满桂于永定门，勤王兵皆观望莫敢进。

　　三年，刘之纶败死遵化，而永平、滦州皆失，人心愈惧。初，承宗起大学士督师，及是，至京师，祖大寿以兵来归，承宗督师入滦州，再入永平。是役也，祖大寿功第一，承宗再镇辽东。八月，磔崇焕，籍其家，兄弟妻子皆流三千里，并戍钱龙锡。崇焕无罪，天下冤之。而明年，承宗亦罢。延儒既援体仁为党，体仁阳曲谨媚之，阴实挤焉。

　　六年，延儒罢，而体仁为首辅矣。同时为相者，有徐光启、郑以伟、文震孟之属。徐光启，字子先，上海人，善天文、历算、水利、农桑、兵法、火器，负经济才，自神宗、熹宗时累请练兵自效，不能用。庄烈帝以日食失验，诏督修西洋历，遂为相；年已老，又值延儒、体仁擅政，郁不得志而卒。郑以伟，字子器，上饶人，读书博洽，先光启卒。文震孟，字文起，吴县人，熹宗时，以翰林院修撰忤魏忠贤，斥为民，庄烈帝召充日讲官，遂为相，刚方贞介，有古大臣风，体仁惮之。既相三月，以荐用许誉卿，与体仁争，不能得，出愤言，体仁遽以闻，帝怒罢去。其余黄土俊、孔贞运虽为相，而立朝碌碌，无足称道。王应熊、吴宗达，则皆附体仁。体仁为人阴鸷，机深刺骨，一言辄入人于罪，廷臣争劾之。帝以为孤立无党，信任益坚。其十年，与张汉儒共讦故礼部钱谦益事败放归，旋死。而张至发、薛国观为首辅，皆效法其所为。至发起自外吏，体仁窥帝意，欲相外臣，故荐之。而国观尤贪赂贿云。延儒既罢相家居，吴昌时为赂太监，谋起用。会帝亦思用延儒，十四年复为首辅。岁元旦，帝揖延儒曰：以天下听先生！其重之如此。是时，兴化吴甡与并相，各树党。附延儒者，曰江南党；附吴甡者，曰江北党：各从其所居地为名也。

　　十六年，大清兵至京师。吴甡先奉命剿流贼，延儒乃自请督师驻通州，不敢出战，日与幕客饮酒，伪驰疏报捷。及还朝，请议将吏功，襄城伯李国祯欲为其私人请功不得，发其军中阴事以闻，而吴甡亦以剿贼逗留得罪。帝怒曰：两辅臣负朕。延儒复放归，旋逮之，赐死。而陈演、魏藻德为首辅，京师陷，皆降李自成也。盖君子、小人之辨，其难矣哉！小人相与倾君子，君子亦相与排小人，然而人主反信小人而疑君子，何也？惟小人之结小人，善掩其嫌疑之迹；其倾君子也，则又中于隐微，乘于仓猝。君子则不然。其是一人，同然是之；其非一人，同然非之。人主反以为此小人之党也，彼君子之无党也。于是，君子小人颠倒于人主之心矣。闻文震孟之在经筵，尝讲尚书至为人上者奈何不敬，数目帝。帝适加足于膝，即以袖掩之，徐引下，其善格君非如此。孙承宗自少时，常喜仗剑走塞下，从材官老兵游，以故晓畅边事。其深算老谋，善于用兵。使庄烈帝常相此两人，明之亡不亡，未可知也。周延儒、温体仁未闻其进一善言，未闻其行一善政，顾乃震孟之罢也，体仁谓其党讦誉卿；承宗莫知所由罢，盖亦体仁倾之矣。其在书曰：人之有技，媢嫉以恶之；人之彦圣而违之，俾不达。实不能容，以不能保我子孙黎民。其体仁之谓欤！

　　陕西自累岁大饥，民劫府库为贼，强者各立名号，相从日众，而总督杨鹤以抚贼为功。贼伪降复叛，鹤坐戍。而洪承畴代其职。于是，贼众分犯山西、河南、湖广、四川。及陈奇瑜为陕西、山西、河南、湖广、四川总督，贼避其锋，皆还陕。奇瑜促之于兴安车箱峡。是时，贼渠李自成、张献忠，皆在焉。峡，四山巉立，险隘难出，贼惧，以计伪降。奇瑜受之。贼出复叛，奇瑜坐戍，而承畴代之矣。承畴，字亨九，晋江人，起身文吏，而武勇精韬略，善抚御将士。当其代杨鹤也，督将击贼，大小百余战，斩首四万级，自禽贼渠三人，斩一人，关中贼略平。及代陈奇瑜也，贼众二十万大至，总兵艾万年、柳国镇遇伏战死，临洮总兵曹文诏大怒请行。承畴喜曰：非将军不能破此贼，将军行，吾自泾阳趋淳化为后劲。文诏受命，行次真宁，遇伏，力战不支，自刎死。文诏忠勇善战，西民为之谣曰：军中有一曹，西贼闻之心胆摇。其死也，贼中为相庆焉。当文诏战死，其从子变蛟收溃卒，成一军。变蛟亦善战，勇冠军。贼中闻大，小曹将军名，皆胆慑也。承畴自帅兵御贼于泾阳、三原间，决死战，贼不敢逼。其年，总理卢象升督关外军，而承畴以总督专剿贼关中。其后巡抚孙傅庭擒贼渠高迎祥，而承畴设三伏于潼关、南原，促李自成，自成遂不振。承畴自崇祯四年为总督，至十一年破贼，立大功。其年，承畴以蓟辽总督，镇宁远，曹变蛟以左都督从。先是，袁应泰丧辽阳，王化贞丧广宁，而孙承宗、袁崇焕筑宁远为重镇。其后承畴兵败宁远，而降于大清，曹变蛟死之。朝廷以承畴为殉难也，予赠祭焉。闻之杨鹤有清望，然不善用兵。而陈奇瑜之巡抚陕西也，尝连斩贼魁。贼有据永宁关者，攻之未下。奇瑜曰：是未可以力取也。乃阴简锐士，扬言总制檄发兵，命总兵贺人龙将之以西，身为后劲，直抵延川。俄策马而东曰：视吾马首所向！即潜师疾走入山，贼不虞大兵猝至，皆惊溃，遂焚其巢迹。其出奇制胜，真将才也。设兴安之役，斩其巨魁，而收其余党，其功可胜言欤！呜呼！人非才之难，善用其才者难也。曹文诏子变蛟，至以死殉，可谓善用其才矣。

　　督师兵部尚书赠太子太师、谥忠烈卢象升者，字建斗，号九台，宜兴人也。美丰仪，貌白晢而臞，以进士起家，然勇力善骑射，娴将略，尝以大名道备兵三郡，击斩贼首五、六千级，收还所失男女三万人，贼相戒不敢犯大名。累迁郧阳巡抚、湖广巡抚，擢江北、山东、河南、湖广、四川总理，兼督山西、陕西军务，所至杀贼取胜。贼群惮之，号为卢拚命。移宣大、山西总督，乞炭入寇，闻名遁去。崇祯十一年，以父忧，乞奔丧，疏十上，而诏为兵部尚书，督天下勤王兵。是时，大学士杨嗣昌方夺情用事，而太监高起潜衰绖为监军。象升曰：吾三人皆不祥之身也。人臣无亲，安有君？杨公夺情，亦欲吾变礼分谤。处心若此，安可与事君！闻嗣昌、起潜皆主和，顿足叹曰：吾受国恩，宁捐躯脰以死。及都，庄烈帝召问方略。对曰：臣主战。明日，嗣昌至军中，象升厉声责之，即拂衣去。以高起潜不欲战，因疏请分兵。廷议：宣大、山西兵属象升，关、宁兵属起潜。而山西总兵王朴引军溃去。象升名督天下兵，部下祇宣大兵五千人而已。是日，次宿畿南，其父老叩军门请曰：三郡子弟，皆以为昔无公不生，今无公必死。公且移军广顺，召集义师，十万人可一呼从也；奚以孤军冒险哉？象升谢之曰：自吾经数十百战未尝败衄，今分兵五千，事由中制，吾旦暮死矣，无累尔父老为。遂进军巨鹿之贾庄。翰林编修杨廷麟言于帝曰：昔南仲在内，李纲无功；潜善秉成，宗泽陨命。今卢象升孤军赴敌，非国家之福也。嗣昌大怒，阳荐廷麟知兵，参其军。象升使乞援于起潜，拥关、宁兵，距五十里不至。夜半，大清兵围三匝，令宣大两总兵虎大威、杨国柱张左右翼，自挥刀陷阵，三军殊死战。至日中，矢石皆尽，虎大威挽其马欲突围，象升呼曰：吾不死疆场，死西市耶？独奋身斗死。大威、国柱溃围得脱。时十二月十二日也。象升死时，年三十九。

　　余闻高牟侯宏文者，奇士也。尝散家财募军从象升。湖广巡抚王梦尹，以扰驿闻，象升欲救之，不得。王梦尹岂有宿怨于宏文耶？何扼之使必不得其志也。又闻象升好畜骏马，尝单骑战贼南漳遇伏，引还，至沙河，水阔数丈，不能过，其骑号「五明骥」者，一跃过之，精诚足以感物如此，而独不能感杨嗣昌。抑洪承畴之降也，则以为死；象升之死也，而以为降。好恶由于一心，颠倒甚矣。高起潜闻败，仓皇遁归，不言象升死。嗣昌使锦衣逻卒察实，其一人俞振龙者，归言象升死状。嗣昌怒鞭之。廷鞫，对如初，竟拷死。千总杨国栋塘报至部，嗣昌令缘饰逗怯状，不许，予以极刑，无变词。越三日，副将刘钦得尸，以告赞画杨廷麟。廷麟率其下，舁入真定东关，而守臣素识面者，佯不辨，廷麟愤甚。集兵民视之，一卒遥见，即踊哭曰：我卢爷也！众罗拜，大哭。顺德知府于颖上状，嗣昌故靳之，越七十五日，始克殓，廷麟经纪其丧以归。及嗣昌死，始赠太子太师，谥忠烈。象升忠义性生，为国爱才，恤焉如不及。三赐剑，未曾戮一偏裨，然令出不可犯。杨廷麟，字伯祥，清江人，后为唐王守赣州，死节。

　　杨嗣昌者，字文弱，武陵人，其父杨鹤，即总督陕西抚贼误国被戍者也。嗣昌以宣大、山西总督，上疏言边事，庄烈帝异其才。其父死戍所，又遭继母丧，遽夺情，起兵部尚书。遂议募兵分剿，期百日平贼，而荐熊文灿为督师。文灿故靳水人，曾以两广总督抚降海贼郑芝龙，即用芝龙讨平海贼刘香，因重赂朝臣，谋长镇岭南，而帝疑刘香未死，遣太监觇其实。因置酒留饮厚贿之。太监言及中原寇乱，文灿被酒击案骂曰：若文灿在，讵令至此。太监乃曰：吾衔上命觇公，公信有当世才，非公不能平此贼。文灿出不意，悔失言。太监见帝言之，而文灿姻娅姚明恭言于嗣昌曰：此有内援可引也。故嗣昌荐之。崇祯十年，文灿受命总理南畿、河南、山西、陕西、湖广、四川军务。行次庐州，谒所善僧空隐。空隐笑曰：流贼非海贼比，公用何策办之？曰：抚之何如？空隐曰：吾料公必抚，然其慎之。明年，至安庆，使人招贼渠张献忠降。献忠闻嗣昌大发兵，而恐又败于总兵左良玉，遂就降。文灿刊招降檄，布通都，下令杀贼者偿死。贼不从，则赍金帛招之。嗣昌心知其非，业任之，遂曲为解也。于是，湖广巡抚余应桂上疏曰：熊文灿辨贼之策，曰先抚后剿。乃者，遣使招贺一龙，而使者被杀；遣使招李万庆，而所赍金帛被掠；未闻有如是抚法也。文灿兵至麻城，杀乡民报捷，至靳水亦然。麻城，文灿婿家也。戚里如此，他可知矣。靳水，文灿家园也。乡里如此，他又可知矣。未闻有如是剿法也。张献忠虽降，在榖城招纳亡命，买马置器。文灿顾欲借为前茅，行见即日叛矣。明年，献忠反，群降贼皆起。嗣昌知不可匿，以事闻，文灿弃市。其姻娅姚明恭已为相，而不能救也。嗣昌前既与太监高起潜比，而陷卢象升于死也，孙傅庭又忤嗣昌系于狱，无可任讨贼者，文灿又已所荐失事，遂请自效。帝大喜。

　　十三年，嗣昌以大学士出为督师，帝赐牛斗衣一、良马金鞍各二，赏功银帛数万，备极优崇荣宠之礼。嗣昌至襄阳，以楚地广衍，不能制贼，命将以重兵驱献忠入蜀，与战大胜。捷闻，赐如初。嗣昌自驻云阳，监军万元吉曰：贼必东返，请以兵从间道扼其归路。不听。

　　明年，献忠果以轻骑疾驰陷襄阳，尽得所贮五省饷银数百万，而杀襄王。曰：吾欲杀杨嗣昌，借王头，俾以陷藩伏法。嗣昌闻而大惊。又闻李自成陷洛阳，杀福王，以其血杂鹿醢，名曰福禄酒，遍饮群下。嗣昌益忧惧，遂不食而死。

　　先是，大学士蒋德璟尝曰：足食莫如重农贵粟，北平、山陕请听民开垦，课种桑枣，修农田水利。顾不能用也。而嗣昌之议募兵分剿也，加赋于民曰剿饷。又命州县练乡兵，加赋曰练饷。蒋德璟曰：杨嗣昌倡聚敛之说，以致天下民穷财尽，请追正其罪。不听。其后献忠陷武陵，发其祖墓，焚其七世之柩，而断嗣昌尸，家人获半体葬焉。

　　督师兵部尚书孙傅庭，字百雅，代州人，长七尺二寸，沈毅多智略，尝以陕西巡抚禽贼渠高迎祥者来也。杨嗣昌之议募兵分剿，期百日平贼，以傅庭扼商、雒，当一正面。傅庭知其议不可用，不即应命。嗣昌言军法不行于秦，自请白衣领职。庄烈帝怒责之。傅庭曰：设臣籍郡县民兵，遂为及额，则臣先所报屯兵已及额矣，况更有募练马步军且踰万，何尝不遵部议乎？然设贼入商、雒而臣不能御，则治臣罪。若臣扼商、雒而踰期不能灭贼，误剿事者谁也？遂忤嗣昌。既而数破贼于澄城、淳化、阌乡、灵宝间，立大功。嗣昌抑不奏，而熊文灿予檄云：无妒吾抚功。嗣昌亦云。乃怏怏撤兵。后以勤王兵至京师，始擢兵部尚书，代卢象升督师。京师解严，嗣昌用洪承畴总督蓟辽，欲留陕西兵隶之。傅庭争曰：陕兵不可留，留则贼势愈张，是代贼撤兵也。嗣昌不听，以为保定、山东、河南总督疏请陛见，嗣昌谓为将倾己也，斥来使赍疏还。傅庭愤甚，遂引疾。帝怒，斥为民，下之狱，举朝知其冤，畏嗣昌，莫敢为言。踰二年，嗣昌死，丁启睿代为督师，而以傅宗龙代启睿总督陕西三边。傅宗龙，字仲纶，昆明人，尝以贵州监军破贼酋安邦彦，累迁蓟辽总督，因小故夺官，起为兵部尚书，忤帝意，系狱，因朝臣荐，以兵部侍郎总督陕西三边，专剿李自成。

　　崇祯十四年，以贺人龙、虎大威两总兵出潼关，遇自成于汝水，人龙、大威溃走，贼围宗龙数匝，突围出，被执，以绐项城，不可。抽刀击之，中脑死，而以汪乔年代。汪乔年，字岁星，遂安人，尝知青州，决狱廉平，以卓异累迁陕西巡抚，擢兵部侍郎，代宗龙。乔年曰：我兵疲饷乏，而当方张之寇，如以肉喂虎也。然不可不一出，以持中原心。十五年，以贺人龙、郑嘉栋、牛成虎三总兵出潼关，遇自成于襄城，人龙、嘉栋、成虎皆走，乔年入襄城拒守。城陷，拔刀自刎不殊，贼磔之。是时，傅庭击狱三年矣，因朝臣荐，起代乔年为总督，至关中，即缚贺人龙数之，以其遇贼先溃而连丧二督也，乃斩之，诸将莫不洒然动色。以兵至南阳，天雨积旬，粮绝，士卒釆青柿为食。自成迎战于冢头，弃军资溃走。士卒争取之，贼还战，遂败。于是，决意守潼关不出，而督师丁启睿以败褫职。十六年，进兵部尚书，改称督师，兼督山西、河南、湖广、四川、贵州及江南北军，促出战。傅庭顿足叹曰：奈何！吾固知往而不返也。然大丈夫岂能再对狱吏乎！再出师，破自成于宝丰、唐县，至襄城，天大雨七日夜，粮车不至，命退就粮。自成追及之南阳，败绩，退守潼关。自成乘胜攻关，破之，乃跃马挥刀冲贼营而殁，自成遂陷西安。其妻张氏，率二妾、二女沈于井。八岁儿世宁，逾墙坠民舍中，一老翁收养之，得免。而长子世瑞闻变，重趼入秦，得张氏尸井中，面如生。傅庭尸竟不可得。老翁归，世宁兄弟扶携返，道路见者，知与不知，无不为之泣下。傅庭死，朝命兵部侍郎余应桂代为督师，以无兵饷，不敢出，褫职，而以陕西巡抚李化熙代。化熙亦不能进云。

　　呜呼！用兵之法，审势而已。我众彼寡利用战，彼众我寡利用守，故战无不胜，而其几莫可缓也。守则或乘其懈，或待其变，而后击之，姑缓之而不容急也，则守亦所以为战之地而已。杨鹤、陈奇瑜之时，贼势未张，故数战数胜，顾好言抚，此一误也。洪承畴、卢象升战无不胜，而不与竟其功，此二误也。熊文灿庸才，再以抚败，杨嗣昌曲从之，此三误也。至嗣昌为督师，贼势已强，宜守战兼用，顾撤四川兵，使不克守，俾湖广之战遂无功，此四误也。至傅宗龙、汪乔年以彼众我寡之势，战无不败，宜矣。孙傅庭欲守潼关，盖计之得也。彼促战者，适促之死而已。卢象升尝曰：有剿法、无堵法，有战法、无守法，此为其前，言之势也。至其后，则宜以守为战、以堵为剿，亦势也。然傅庭之再出师，皆以雨败，此有天焉。盖民怨愤之气结而天应之，则彼重敛虐民者之罪，可胜诛哉！

　　山西凭河为险，其西控关、陕，北于宁武犄角，东历大同、宣府、居庸，遂达京师。故山西为京师之西要塞，而蔡懋德为巡抚。李自成之陷潼关，将渡河而东，懋德以兵御于河，疏曰：贼势猖獗，畿辅阽危，万难画界自保，今日之失，正在贼聚而攻，我散而守，故处处无坚城；何者，势不敌也。请发禁旅，并调真保大营、宣大二抚与臣合兵尚，可背城一战，否则畿辅以西，恐成破竹之势矣。而晋王以书促归太原，自成遂陷平阳。巡按汪宗友劾其不守平阳而归太原，遂有旨解任，以郭景宗代。中军应时盛曰：公有解任之旨，例可出境代也。懋德毅然曰：虽新抚至，吾亦与同死，汝爱我，无多言矣。崇祯十七年二月，自成以众攻城，预埋地雷城外，夜使壮士发之，杀贼无数，而标将张雄跳城归贼，伏其党于城楼，夜半纵火，贼乘势而登，城破，自缢于三立祠。懋德字维立，昆山人，好王阳明之学。三立祠，即尝与诸生讲学处也。先尝视学江西，登白鹿洞，讲孝经，听者感动，以为自陆象山后所再见焉。又尝为济南道，有泰安州，素贪暴不法，惧不免，因其生日，置金带绮服，躬捧上寿，懋德自提所束带，笑曰：吾十余年一铜带，转觉馨香耳。其人惭而退，明日解绶去。以故所至墨吏望风引避。自成既陷太原，遂围宁武。周遇吉者，字萃庵，辽东锦州人也。为人质鲁，然用兵多智谋，少起行伍，积功至京营游击，数讨贼河南、湖广，以总兵守宁武。自成之围太原，遇吉请济师于朝，朝命副总兵熊通率兵二千来赴。自成使人邀通，说遇吉降。通如其言，遇吉叱曰：尔统兵二千，不能杀贼，反为贼作说客耶！立斩之，传首京师。及自成兵至攻城，数用奇，杀贼无算。贼将曰：我兵百倍于彼，祗用十攻一，更番乘之，无不济。攻四昼夜，城陷，跃马巷战，被执，贼悬高竿，射杀之。其妻刘氏，蒙古人，率妇女数十人，登屋而射贼，纵火焚之，合家尽死。自成检前后杀死将士凡七万余人，因曰：宁武虽破，吾将士死者过多。自此达京师，历大同、宣府、居庸皆有重兵，设尽如宁武，吾属岂有孑遗哉！不如还陕休息，再图后举。而大同、宣府总兵姜瓖、王承允降表皆至，自成大喜，遂以众至大同。姜瓖降，巡抚卫景瑗死之。至宣府，王承允降，巡抚朱之冯死之。遂至居庸，长驱陷京师。呜呼！余闻李自成之至宣府也，巡抚朱之冯登城命发大炮，左右默不应，自起爇火，则炮孔钉塞，或且从后掣其肘。人心如此，虽忠义之士，何能为耶！

　　四川房竹之界，凡为隘口三十有二，扼其要塞，则外寇不得入，而督师杨嗣昌欲驱贼入川，又虑川兵制险，乃调精兵入麾下，张献忠遂犯房竹，入隘口，巡抚邵捷春以弱卒保重庆，而檄总兵张令守黄泥洼，女总兵秦良玉与重庆相犄角。秦良玉者，石柱宣抚使马千乘妻也。千乘尝从军播州，讨杨应龙，良玉别统精兵五百人从，连破金筑七塞，取桑木关，为南川路战功第一。千乘为事死云阳狱。良玉遂领其众。其兄邦屏，以援辽东死浑河，而弟民屏讨酋贼奢崇明，战死。良玉自率兄子翼明、拱明，大破奢崇明，以都督佥事充总兵。其为人善骑射，兼通词翰，仪度娴雅而驭下严峻，军行肃然。绵州陆逊之为捷春按行军垒，至良玉营。良玉冠带出见，为置酒，慨然言曰：邵公移我兵与重庆犄角，而以张令守黄泥洼，殊失地利，贼据归巫而下，张令必破。令破及我，尚能救重庆乎？且督师以蜀为壑，邵公不早争山夺险，令贼无敢即我，而坐以设防，此危道也。逊之曰：然。还，以良玉言告捷春。捷春乃自移营大昌，而以张令守竹菌坪。当良玉为陆逊之置酒也，逊之戏曳其袖，良玉即引佩刀断之，逊之大惊。而吴伟业于良玉多异词，李长祥辨之详矣。良玉一妇人，然其忠勇之气，丈夫不能及。太史公以留侯状如妇人好女，谓不可以貌取人。呜呼！自来奇伟之人，岂尽出于状貌魁梧者乎？张令者，永宁宣抚司人也。年七十余，能于马上用五石弓，中必洞胸，军中号神弩将。献忠兵至大昌，张令出战，挫其锋，一贼呼曰：若善弩，今用相报。发矢中项死。良玉趋救，不克。捷春退保绵州，遂归成都。杨嗣昌劾捷春失事，逮之。捷春治蜀有惠政，士民哭送者满路。至京师，知不免，仰药死狱中。时崇祯十三年也。十五年，陈士奇为巡抚。明年，龙文光代士奇。士奇自以知兵留蜀，良玉画全蜀形势图上之，请益兵，守隘口，士奇、文光皆不能用。明年，献忠再入蜀，文光、士奇皆死之。良玉驰救，以众寡不敌，败去，全蜀尽陷。良玉慷慨语其下曰：吾兄弟二人皆死王事，吾以一妇人，蒙国恩二十年，今不幸至此，敢有从贼者，族无赦。献忠下令招蜀中土司，无敢至石柱者焉。

　　李自成者，米脂人；张献忠者，肤施人。二人同郡、同岁生。自成尝充银川驿卒，数犯法不死。献忠隶延绥镇为军，坐法当斩，已而释之。崇祯初，陕西贼起，安塞高迎祥聚众称闯王。迎祥者，自成之舅也。其明年，献忠据米脂十八塞，称八大王；而自成从迎祥，称闯将。其时，贼众四起，各立名号，众至二十余万七十二营。或曰十三家、或曰十五家，不得而详也。然遇官兵，数战数败，其众离合聚散无常。其七年，总督陈奇瑜围迎祥、献忠于兴安山峡中，不能出，乃用自成计，伪降，奇瑜果不杀，命送回籍，渡栈道，遂起噪，屠七州县，势大振。明年，十五家贼聚河南，遂犯江北，焚凤阳皇陵，自成与献忠争皇陵善鼓吹太监不得而怒，乃偕迎祥还陕西。自成妻邢氏，美容色，武勇多智，掌军资。其将高杰日支粮过邢氏营，通之，私随杰降于总督洪承畴。自成追邢氏与承畴战败，遂复合献忠。明年，献忠犯湖广，迎祥、自成还陕西，而巡抚孙傅禽迎祥磔之，其众乃推自成为闯王。十一年，献忠以总兵左良玉旗绐宛城，遇良玉，受重伤，不能战，乃伪降于总理熊文灿。其十三家贼罗汝才、马守应之徒，数败于洪承畴、孙傅庭，前后皆降。自成亦先战败，匿终南山不敢出，朝廷谓天下遂无贼矣。明年，献忠叛于河南榖城，群降贼一时并起，独王光恩、刘国能、李万庆遂留其后，为国战死。明年，自成闻献忠叛，自终南山出，聚众投之。献忠欲杀之，自成觉，遁去。当是时，河南大旱，其饥民多从自成，举人李信、牛金星皆归焉。金星荐卜者宋献策，陈图谶，言十八子当主神器。李信因说自成曰：取天下以人心为本，请勿杀人，收天下心。自成大悦，为更名曰岩，甚信任之。献忠之叛也，左良玉追败之于玛瑙山，获其妻妾敖氏、高氏，督师杨嗣昌置于襄阳狱。襄阳令王承曾年少佻达，伪托问贼中情事，与笑语，防禁遂疏。明年，献忠自四川率众东出，夜袭破襄阳，复得所失妻妾。左良玉击之，乃遂趣河南，投自成。自成亦欲杀之，罗汝才曰：不如留之，使扰汉南，分官兵之势。献忠遂犯江北，复入湖广，陷武昌。明年，自成陷荆、襄。自成自初起犯山西、河南，数还陕西，再入四川。及陷河南，所至残毁。既掠湖广，始谋以荆、襄为根本，而罗汝才、马守应皆以兵与合，汝才众十余万，守应亦数万。明年，自成晨入罗汝才营，斩于帐中，尽兼其众还，夺马守应兵，使人谓献忠曰：马守应已降，罗汝才诛死，行及汝矣。献忠惧，遂弃湖广，犯江西，再犯广东，遂入四川。是时，十五家贼降死殆尽，惟自成、献忠存，而自成独劲，乃集其下计掠地之策。或曰：乘胜取京师，或曰下金陵，断燕粮道。其将顾君恩曰：金陵居下流，成事失之缓；直走京师，退安所归。关中，大王桑梓邦也，百二河山，足以建立基业，然后旁略三边，资其兵力，攻取山西，再上京师，乃万全策也。自成曰：善。于是，率众还陕，西陷潼关，分兵取列郡。明年，引兵渡河，掠山西，遂陷京师。文武臣报名迎降，量其官爵，勒献金多少有差，而籍山海关总兵吴三桂家，得其妾陈沅。沅故歌妓，以色艺擅名者也。自成悦之，命三桂父襄为书招三桂降。三桂闻陈沅被掠，大怒，遂乞师于大清，以兵至。自成率众四十万，战于山海关，大败，还京师，纵火焚宫殿及九门城楼，尽载金宝归西安。而前取河南州郡皆反正，李岩请以兵抚之，牛金星素忌岩，阴告自成曰：岩雄武有大略，非能久下人者，河南其故乡，假以大兵，必不可制。十八子之谶，得非岩乎？自成因令金星与饮而杀之。自成素嗜杀人，以岩言故，谬为仁义；岩死，乃残暴如故。而献忠嗜杀更胜自成，四川自献忠之乱，首杀士大夫，次杀兵民，民逃深山，草衣木食，体皆生毛。献忠以川中民尽，乃焚成都宫殿，率众窥西安。是时，大清兵追自成至西安，自成以六十万众迎战，败走武昌，命其部先发，自率二十八骑督其后，过通城九宫山，村民见贼少，争以农器击之而死。而献忠至西安，遇大清兵，中矢坠马，斩之。二贼一时尽灭。

　　初，自成祖墓相传为术士所定，圹中置铁灯笼火。曰：铁灯不灭，李氏当兴。及自成叛乱，陕西巡抚汪乔年奉诏发之，圹中火光荧荧，一金蛇见日而飞。乔年命斩之，铁灯遂灭。当自成之围开封也，总兵陈永福自城上射之中目，自成一目遂眇。其后自成欲降，永福与折箭为誓，其能感人心、使相归附如此。士庆者，献忠称为老神仙，能活死人。贼中多异人，大都此类也。然士庆之为药用妇人，残忍秽亵不可言，则真贼之徒而已。  
　 

明亡述略卷二

　　呜呼！天之厌明久矣，其兴可复望哉！使得贤主建国、君臣同心，无蹈前代之辙，江以南犹不能长保，况承以淫昏之人，欲苟延其祚，得乎？然其臣皆激于忠义，事虽无成，固不得而泯没也。福王由崧者，神宗之孙，而庄烈帝之从父兄也。父曰常洵，郑贵妃之子也。宠于神宗，因谋夺嫡，不就国，大臣数谏，乃始归藩洛阳。赐予之盛，几倾大内。尤好酒色，不理事。李自成之陷洛阳，杀常洵，而由崧亡安庆，庄烈帝命袭爵。帝崩，南京议立君，兵部尚书史可法曰：以伦叙，福王当立，然其为人不孝、虐下、干预有司、不读书、贪淫酗酒，不如立潞王。而凤阳总督马士英用阮大铖计，欲立君图拥戴功，乃以兵送由崧入都。大臣不敢异议。可法劝且称监国，待庄烈帝故太子。不听。夏五月即位，改元宏光。富是时，故旧大臣皆以中兴望王，而王用马士英为首辅、阮大铖为兵部尚书，二人报复私怨，兴大狱，导王以淫乐之事。大学士姜日广、高宏图、吏部尚书张慎言、徐石麟之徒皆致仕引去，朝野知王不可有为矣。

　　宏光元年春二月，僧大悲以冒称定王伏诛。定王者，庄烈帝之少子慈炯也。而鸿胪寺少卿高梦箕奏言：故太子慈烺自北来，驻兴善寺，王使太监审视。还报，夜移至掌锦衣卫冯可京邸。明日，命百官审视，或曰此故驸马都尉王昺孙王之明，貌类太子者也。

　　王谓百官曰：朕无子，若此真先帝太子，即朕之太子矣。于时，河南巡抚越其杰具仪卫送童氏入都，自言王之故妃，以乱相失者。王曰：王之明冒称故太子、童氏冒称故妃，罪不赦。三月，皆下之狱。童氏竟死狱中。夏四月，宁南侯左良玉举兵反。上疏曰：方今皇太子至，授受理明，而奸臣马士英信朋谋之刘正宗，不用识认之方拱干。凡有血气者，皆欲寸磔士英，以谢先帝。士英大恐。己未，杀故给事中周镳、故佥事雷演祚，皆主立潞王者也。而以江北镇将黄得功、刘良佐、刘泽清御良玉，大清兵遂渡江北。丁丑，下扬州，督师大学士史可法死之。五月，王出奔，民千余人入狱拥太子入朝，罗拜呼万岁。己亥，大清兵下南京；癸卯，执王于芜湖，太师靖国公黄得功死之。明年，王薨。而江南列郡起兵者众，江阴阎应元尤城守八十余日。王之立既由马、阮，小说家谓福王久死，大铖伪取乞人为之。噫！王之淫昏，马、阮之奸，人心所恶，故为是言；盖诬妄不足信云。

　　武英殿大学士兼兵部尚书督师史可法者，字宪之，号道邻，其先祥符人也，占籍大兴。少时出左忠毅公光斗门下，以进士累官佥都御史，出为安庐道，巡抚淮扬，拜南京兵部尚书。其为人短小精悍，面黑，目烁烁有光，具大将才。督兵讨贼，大小数十百战，皆以身先士卒。军行不具帷幕幞被，天寒夜坐草间，与一卒背相倚假寐，霜满甲冑，往往成冰。李自成之犯京师也，督师渡江勤王，闻京师陷、庄烈帝崩，恸哭发丧而还。福王立，拜武英殿大学士，督师扬州。当是时，以总兵刘泽清辖淮海，驻淮北，经理山东；高杰辖徐泗，驻泗水，经理开归；刘良佐辖凤寿，驻临淮，经理陈杞；黄得功辖滁和，驻庐州，经理光固。号为四镇，皆授可法节制。而四镇皆以兵争驻扬州，城中大恐，可法闻变，飞骑至，得功、良佐、泽清皆退兵。高杰者，尝为李自成亲将，窃自成妻邢氏来降，为总兵，封兴平伯，骁勇善战，常为军锋。杰素惮可法。是日，朝帐中，色变，汗浃背，可法导以君臣大义，而杰前所窃邢氏常劝之倾心于可法。可法喜曰：吾得杰，大事定矣。杰谓可法曰：杰既以身许公，而妻子暴露野次，无以安内顾，敢终以扬城为请。可法遽迁己东偏，虚己署处之。其九月，以杰进兵归德，祭旗，疾风折大纛，参军应廷吉言于其友曰：明年太乙在震，而角亢先掩寿星之次，法当蹶上将。吾惧沮众，不敢言。可法亦问廷吉曰：星垣失耀，奈何！廷吉曰：上相独明。可法怆然曰：辅弼皆暗，上相其独生乎？可法日经理军务，躬亲簿书，至夜分不掇。参军黄曰芳从容言曰：相国当节劳珍重，无以食少事繁，蹈前人故辙。可法曰：吾固知之，然此何时，敢自暇逸乎？十二月除夕，遣文牒至夜半，倦，索酒，连饮数十觥。可法素善饮，数斗不乱，在军中绝饮。是夕醉，思先帝，泫然泪下，遂凭几卧。比五鼓，将士集辕门，辕门不启，左右遥语故知府任民育曰：相国此夕卧，不易得。命鼓人仍击四鼓，戒左右毋惊相国。须臾，可法寤，闻鼓声，怒。将士述民育意，鼓人获免。

　　宏光元年正月，高杰兵至睢州，为总兵许定国所杀。可法闻变，流涕顿足，叹曰：事不可为矣。乃以杰甥李本身为提督，统其军，还扬州，而疏其子元袭爵封兴平伯。其四月，马士英奏：以可法督黄得功、刘良佐、刘泽清讨宁南侯左良玉。可法疏请留镇兵防江，而自往谕良玉，要与俱西；不许。而大清兵下江南，始诏还扬州，乃昼夜兼程而返。谓应廷吉曰：君言夏至前后南都多事者何？廷吉曰：今岁太乙阳局，而文昌与太阴并，夏至之后，更换阴局，大事去矣。可法曰：如君言，奈天意何？城破，死之。可法无子，副将史德威觅其尸不可得，逾年始举袍笏招魂，葬于梅花岭。其后列郡起兵者，多假其名号，故时谓可法不死云。可法之将曰乙邦才者，好弹琵琶。尝置酒会客，侍姬歌秦声，自弹琵琶和之。歌已，视客曰：邦才自起行间，致大将，所可报国者，惟此身耳。曰马应魁者，常披白甲，背书尽忠报国四字。其余忠义之士，如此类者数十人。城破，皆巷战死。可法死二十余日，南京遂亡。

　　靖国公黄将军得功者，字虎山，辽东开原卫人也。少落魄无聊，为郡商执鞭，入京师，途遇群盗，众商皆逃，独手提两驴蹄御贼。由是知名，隶辽东经略为亲军，累功至游击。以京营副总兵从总督熊文灿，击贼舞阳，战光固间，再击贼淅川，破之。从太监卢九德击贼板石畈，大破之。以总兵驻定远，追贼渠张献忠至潜山，禽贼将四人，斩首六千余级。以总兵驻庐州，而献忠围桐城，桐人间道告急，以兵至，大败献忠而还。献忠复围桐城，桐人再告急，期以四日。兼程三日，行六百余里而至，贼众皆乱，弃军赀走。献忠呼曰：黄将军，何相扼也！留献忠勿杀，为将军立功地，取公侯。得功曰：吾第欲得汝头，何公侯为？举鞭击其首，献忠负痛逃去。得功尝有爱将曰林报国，常为军锋，贼赵虎设伏诱之深入，战死。得功闻而大怒，匹马突入阵，斩虎首级还。贼中有勇将年少嗜杀，号无敌将军，呼于阵曰：吾为汝曹禽黄将军！贼众皆按辔观，得功奋勇大呼，驰战一合，禽无敌将军，置马上，贼众大奔，莫敢仰视。以故，贼皆闻名而遁。其为人好饮酒，善用铁鞭，既醉，提鞭酣战，勇气百倍，军中呼为黄闯子；而行兵严纪律，其下无敢犯法，所至人感其德。定远、庐州、桐城皆为立生祠。一时名将如曹文诏，早死不竟其功，而左良玉养贼自重，邓圯、许自强辈尤龌龊庸懦不足数，江淮间皆倚得功为长城云。崇祯十七年，叙功，封靖南伯。福王立，晋左柱国太师靖国公，与刘良佐、刘泽清、高杰同列为四镇。刘良佐尝乘班马破贼，军中称花马刘。刘泽清略涉文艺，性凶忍，而高杰尤强傲。登莱总兵黄蜚者，得功同姓，称兄弟。将之任，移书请兵，备非常。得功率三百骑迎于高邮，而高杰疑其将图己，潜伏精卒中道，邀击之于土桥，得功大怒还，以大军将与决死战。督师史可法慰之曰：土桥之役，无智愚皆知杰不义，今将军以国故捐盛怒，而归曲于杰，是将军收大名于天下也。得功大喜，从之；以故事得已。明年，高杰死于睢州，而诏得功、良佐、泽清御左良玉。大清兵至南京，良佐、泽清皆降，福王独身就得功于芜湖。得功惊泣曰：陛下死守京城，臣等尤可尽力，奈何轻身至此！而刘良佐以兵至，得功大怒出战，降将张天禄自阵后飞矢射之，中喉偏左。于时，裨将田雄已挟福王出降，得功以事不可为，骂曰：花马儿，黄将军岂为不义屈？事不济，命也。以矢自刺喉死。

　　左将军良玉者，字昆山，临清人也。少起军校，以斩级功，为辽东都司。苦贫，尝挟弓矢射生，误劫锦州军装，坐法当斩。适邱磊者与同犯，愿独任之，得免死。罢官，走昌平，事督师侍郎侯恂。会辽东大凌河围急，诏昌平军往援，总兵尤世威言于恂曰：大凌河当天下劲兵处，围不易解，独左良玉可任此。顾方为走卒，奈何帅诸将。恂曰：良玉诚任此，吾独不能重良玉乎？即使世威前谕意，与期诘旦会辕门。诘旦，送良玉行，谓将士曰：诸将士勉听左将军命。左将军今已为副将军，位诸将上，吾拜官疏，夜即发矣。良玉出，以首叩辕门墀下曰：此行倘不建功，当自刎其头。已而连战松山、杏山，录捷功第一，遂为昌平总兵。良玉长身頳面，骁勇，善为左右射。目不知书，然多智谋。崇祯六年，以昌平兵二千专办贼河南，数战有功，贼人惮之，呼为左爷爷。有喻布衣者，为掌书记，良玉每出军，战胜而还，布衣出迎，欢甚，或败，坐见不为起，呼其名，责数之曰：良玉，朝廷待汝厚，今折损官家士马，又日縻其饷金，何以为颜乎？良玉长揖唯唯，不敢就席。其后布衣死，每饭酬酒于地，呼为大兄。良玉在河南久，会朝廷命太监为监军，太监多侵军赀，临敌辄以精兵先遁。良玉意勿善也。已而，贼众东下，遂拥兵不救，而令河南士大夫合疏留己，朝廷知出良玉意，不能夺也。熊文灿之为总理，部檄良玉军隶之。良玉轻文灿，不为用。而张献忠假良玉旗号，袭宛城，道遇良玉而败，遂请降于文灿。良玉知其诈也，请击之，不许。献忠之叛，文灿使追之，不可强之，追抵罗侯山败还。督师杨嗣昌荐良玉虽败，有大将才。遂拜平贼将军，击献忠，至玛瑙山，禽获其妻妾，而贼党惠登相降。登相，即贼中称过天星者也。既降，遂始终为良玉部将。良玉追献忠几及，献忠使其党马元利操重宝馈之曰：献忠在，故公见重。公所部多杀掠，而督师猜且专，无献忠，即公灭不久矣。良玉乃叹曰：吾即尽贼，安所见功乎？遂纵之去。初，嗣昌以良玉不受约束，而总兵贺人龙屡立战功，私许以人龙代之。及玛瑙山之捷，中止，人龙大恨，具以告良玉，良玉意益离。嗣昌调良玉，九檄不至，而贺人龙亦三檄不至，乃以猛如虎为正总统，兮良玉部兵与之。其后如虎战死南阳，而人龙为总督孙傅庭斩以徇军，遂专倚良玉办贼。良玉之起既由侯恂，恂为事在狱，良玉三过商邱，令其下曰：侯公家在此，敢扰及草木者斩。入城谒恂父太常卿侯执蒲，拜伏如家人，不敢自居于客将。朝命释恂于狱，督师救河南，而良玉以兵来会。良玉出兵至朱仙镇，与李自成战不胜，拔营走，自成从后击之，败奔襄阳。河南既失，恂坐罢官，良玉知为己，愈怏怏。是时，良玉兵八十万，居武昌。崇祯十七年，诏封良玉宁南伯，畀其子梦庚平贼将军印，功成世守武昌。福王立，晋宁南侯，而侯恂故东林，马士英、阮大铖惧东林，倚良玉为难，阴忌之。会监军御史黄澍入朝，挟良玉势，面触士英。澍返，以清君侧为请。良玉曰：世守武昌，非先帝命乎？先帝弃天下而背之，人其谓我何！宏光元年，适有北来皇太子事，黄澍乃召三十六营大将与盟，假太子讨士英，良玉未有应。其将一人起曰：主帅必不动，某等请自行，不能欝欝久居此矣。良玉遂起兵，而劫总督何腾蛟置舟中。腾蛟自沈于江，不死。其后臣唐王，殉节。良玉至九江，总督袁继咸见良玉于舟中，良玉袖出太子密谕，邀之盟。继咸正色曰：密谕从何来？先帝旧德不可忘，今上新恩亦不可负。良玉色变。继咸归，召诸将于城楼曰：兵谏非正，晋阳之甲，春秋恶之，可同乱乎？约相与拒守，而部将郝效忠出与良玉合，阴入城，纵火。良玉望见城中火起，愤曰：吾负临侯！忽呕血数升。临侯，继咸字也。良玉知不起，召诸将曰：吾不能报效朝廷，诸君又不用吾法制，故至于此。自念二十年来，辛苦戮力，成就此事。吾死之后，出死力以捍封疆，上也；守一地以自效，次也。若散而各走，不惟负国，且羞吾军，良玉死不瞑目矣。后军惠登相拔佩刀言曰：我公百年后，有不服副元帅号令者，齿此。诸将皆曰：诺。良玉遂死。良玉精勇善战，多智谋，岳忠武之流亚也。宋史言忠武少习春秋，而或曰宗泽初见忠武曰：为大将者，不可不知书，遂授以春秋。良玉大将才，而无人以春秋授之，惜哉！良玉死，其子梦庚秘不发丧，劫袁继咸引师而东，破建德、安庆，皆残其城。惠登相怒曰：若此，吾反不如为流贼时矣，其如先帅末命何！登相以梦庚不足事，独引军去。梦庚遇大清兵而降，袁继咸死之。

　　唐王聿键者，太祖之子桱之后也，国于南阳。以起兵勤王故，庄烈帝责其不守祖制，禁之凤阳，其弟聿镆袭爵。李自成之陷南阳，杀聿镆。福王立，自禁中赦聿键还。及南京亡，南安伯郑芝龙立于福州。夏闰六月即位，改宏光元年曰隆武元年。王好学，通典故，性朴俭，蔬食布衣，宫中无嫔御。虽明之疏族，其臣皆以汉光武、昭烈期之。而鲁王以海者，亦太祖之子梓之后也；是月监国绍兴。冬十月，诏征其来朝，鲁王大学士张国维上疏曰：方今高皇帝子孙皆当同心戮力时也，迨功成之日，入关者王，监国退就藩服，礼固宜然。今若遽以叔伦侄叙为定分，恐未易假。且当此人心离散，鸠聚为劳，监国一旦南拜正朔，虑猝然变生，则唇亡齿寒，陛下亦非所利焉。王无以难。十二月，王自出师，图恢复，而责其臣云云。大学士路振飞上疏曰：陛下谓群臣不改因循，必致败亡，臣谓陛下不改操切，亦未必能中兴也。陛下有爱民之心，未见爱民之政；有听言之明，未收听言之效。因群臣愚下，而过于督责；因博览书史，而务求明备。凡陛下所长，皆臣所深忧也。是月，大学士黄道周战于婺源，死之。二年春正月，王次建宁；夏六月，绍兴亡，鲁王入海。先是，郑芝龙执国政，不肯出师，数以兵饷不足为辞。秋七月，大清兵至建宁，郑芝龙以兵降。八月，王薨于汀州，王妃曾氏从死。大学士苏观生立王弟聿■〈金粤〉于广州，冬十一月即位，改元绍武。是月，桂王由榔立于肇庆。使者彭耀诏至，以王礼见，曰：以天潢伦叙，王虽高皇帝之裔孙，而吾王先帝之从弟，当立者也。土杀之。十二月，广州亡，王薨，苏观生死之。前绍兴监国鲁王以海既失国，飘泊海中，凡八年，自去监国号，卒死于海中。而郑芝龙有子曰森，唐王奇其状貌，赐姓名曰朱成功。芝龙之降也，谏不听，遂以兵入海。芝龙叹曰：此子往海上，祸未艾也。及闽地尽失，闽中大臣多往依焉。成功渡海取台湾以居，传子经，经传子克塽，历三十余年而亡。

　　濂洛关闽，衍道学之宗，而邵康节、陆象山虽异流而同源。明自薛文清承程、朱之传，王阳明为象山之学，倡致良知之说，遂流于禅，康节则无有传焉者也。然刘念台先生之学似象山，黄石斋先生似康节，惟不寂其心。而心学皆措于身；不滞其数，而数学皆归于理：故与程、朱同源者此也。刘先生者，名宗周，字起东，号念台，山阴人也。尝讲学蕺山书院，告学者曰：学之要，诚而已。主敬，其功也。敬则诚，诚则天。学者皆称蕺山先生。其少孤，以年二十三成进士。丁母忧，三年服阕，选行人，请终养大父母，居丧七年，始赴补。时朝中方与东林为雠，遂谢病归。天启时起官，以劾魏忠贤削籍。崇祯初，召为顺天府尹，数言事，庄烈帝以为迂。居一年，复谢病归。其后再起再罢，以都察院左都御史争言官姜■〈王采〉、熊开元下狱事，斥为民。而海宁举人祝渊抗疏请复故官。先生曰：子为此举，无所为而为之乎？抑动于名心而为之也？渊爽然避席曰：先生名满天下，诚耻不得列门墙耳。遂从问学。先生自历事万历、天启、崇祯三朝，多所建白。其言关天下之要，然皆不能用也。庄烈帝恶言官争执不已，辄廷杖。先生立朝侃侃，独免于此。庄烈帝崩，走杭州，请巡抚发丧讨贼，不应。自募义兵将起，而福王立，起故官。以争魏忠贤党阮大铖之进退，系江左兴亡，不听。告归，而南京亡。其六月，杭州不守，潞王降。先生方食，闻变推案而起，谓门人曰：昔北都之变，以身在田里，且有望于中兴而不死。南都之变，犹望继起有人。今吾越又降矣，不死尚何待乎？门人张应煜曰：然降城中，亦非先生死所也。先生瞿然遽移出城，遂绝食。始犹进茗饮，其后勺水不入于口，与门人问答如平时。至二十三日而卒，年六十八。门人周之璇负遗书，与先生之子汋避兵山寺中，事定乃还。黄先生者，名道周，字幼平，漳浦人也。漳浦山间有孤岛，曰铜山。山有石室，尝读书其中，因号石斋。为人严冷。自少时同学尝强饮之酒，呼妓与卧；及酒醒而觉，转侧间鼾睡如常。比明，妓出言于同人曰：黄公，圣贤也。年三十八，成进士，授翰林院编修，以丧归。崇祯初，起右中允，迁侍读学士。数言事，庄烈帝不喜，再廷杖。以争杨嗣昌夺情事，削籍，谪戍广西。会周延儒再相，欲参用公议，荐起故官，谢病归。福王立，起为礼部尚书。奉命祭禹陵，事竣而南京亡。见唐王于衢州，拜武英殿大学士，请募兵图恢复。裨将施烺，尝晏见言事。先生叹曰：君言是也。顾吾大臣，仗义守死而已。倘有他奇变，可以佐时，君辈行矣；勉之。其十二月，战于婺源，败绩不屈，幽于江宁。明年三月，将受刑。时有求书者未与，命仆取笔墨，展纸为楷书，幅长作大字，终之而死。门人陆自岩匿其首，并全体殓之，子霓以柩归。先生既精数理，推验治乱，无不奇中。又好神仙之术。然从容慷慨，死义如此，诚卓然知命君子哉！殁后，家人得小册，书曰：终于丙戌，年六十二。余瞻夫子庙堂，历两庑，识两先生姓名。读其书，想见其学问。执笔书此，愧未能尽其梗概云。

　　邱维屏曰：明太祖定造士之制，首用四子书程、朱之说，其学校传经之教，熟且专一，相沿于耳目，入之其人，而莫之知相哉！文章可以观察气节，其间岂无一二言行离异者耶！然以文取之，所失固鲜，大都如其人焉。金声者，字正希，休宁人，占籍嘉鱼。初从龙韬习制义，命题至六七作，不许可；徐出所藏名作示之，反复至三十余作，以故文无不尽之意。明制义自王唐归胡后，以声为称首（？）。为人慷慨，好言兵，以翰林院庶吉士事庄烈帝，举僧人申甫为将，遂为御史参其军。兵败，告归。会乡邑多盗，为团练义勇防御，而凤阳总督马士英征贵州兵过祁门肆掠，弟子江天一率壮士斩馘大半，乱始定。士英以倡乱讦声，帝识金声名，起为修撰。故事，修撰专授殿试第一人，此命盖异数也。以母丧，请终制，福王擢为佥都御史，不就。以南京亡，起兵，唐王就加兵部侍郎。当是时，江南北州县起兵相应者，苏州徐汧、松江沈犹龙、宁国邱祖德、贵池吴应箕、宣城麻三衡，不可胜数。大抵皆文士尚气节者也。黄淳耀者，字蕴生，嘉定人也。自少即有志圣贤之学，工制义，以进士起兵嘉定。城破，自缢，前金声死二月。自金声起兵三月，故御史黄澍为内应，城破，率麾下数十人驰大清兵，被执不屈，死焉。陈子龙，字卧子，青浦人也。制义与黄淳耀并称。先是，诗学弊于宋、元；至明，何、李七子转而学唐，一时讥为伪体。然其后变为锺谭体而愈坏。屈大均最晚出，遂为第一。金、黄皆专制义，尝未为诗，子龙独兼之。其豪放之气，盖与七子相抗云。以进士，为绍兴推官。单骑入邻郡，降剧盗，擢兵科给事中，未至而京师陷，以兵部尚书事福王，累疏论事不听，乞假归。南京亡，遁为僧。明年，结太湖兵将起，事露死，后金声之死几一年矣。庄烈帝之亡，半由周延儒，而周锺、项煜负制义重名，皆降贼，议者因诋訿文士。然金声、黄淳耀之属，其文章气节之盛何如哉！而其余赍志抑郁死者，盖又多矣。陈际泰者，字大士，临川人，制义与金声齐名。崇祯甲戌成进士，年六十八矣。又七年，卒。艾南英，字千子，东乡人，举天启甲子乡试。唐王授御史，卒于延平。章世纯，字大力；罗万藻，字文止：皆临川人，工制义，并称章、罗、陈、艾者也。世纯举天启辛酉乡试，又六年，万藻举于乡。世纯知柳州，年七十，闻京师陷，悲愤遘疾卒。福王时，万藻始知上杭县，唐王擢礼部主事。艾南英卒，哭而殡之，数月亦卒。

　　桂王由榔者，庄烈帝之从父弟也。庄烈帝从父七人，其一曰福王常洵。常洵生由崧，建国南京而亡。其一曰桂王常瀛。常瀛生由■〈木爱〉，早卒；由■〈木爱〉之弟由榔，初封永明王。福王之亡国也，常瀛前以张献忠陷衡州，奔广西，尚书陈子壮欲立之，而唐王建国福州。是年常瀛卒，唐王以由榔袭爵，居肇庆。及唐王亡国，广西巡抚瞿式耜立由榔于肇庆，改元永历。而唐王之弟聿■〈金粤〉，亦建国广州，大清兵克广州，至肇庆，王次梧州。永历元年春正月，王次桂林。三月，以大学士瞿式耜守桂林，王次武冈。秋八月，王次靖州。冬，督师大学士何腾蛟以兵复广西，王还桂林。二年春，故提督金声桓以江西来归，故总兵李成栋以广东来归。秋八月，王还肇庆，成栋子南阳伯李元胤遂专国政。当是时，安文侯马吉翔与大学士朱天麟、严起恒、吴贞毓比，外结庆国公陈邦傅，号曰吴党。而袁彭年、刘湘客、丁时魁、金堡、蒙正发时称五虎，皆附李元胤，外结桂林留守瞿式耜，号曰楚党。两党中君子小人错杂，日相排击。金堡尝劾陈邦傅十大罪，邦傅亦上疏发堡阴事，王命朱天麟和解之。袁彭年、金堡遂逐天麟，吴贞毓心恶之，畏李元胤，不敢发。三年，金声桓败死于南昌。秋九月，李成栋以兵攻赣州，闻声桓死，还军渡河，落水死焉。四年，王次梧州，以李元胤守肇庆。于是，吴贞毓劾五虎把持朝政，金堡、丁时魁、蒙正发、刘湘客皆杖戍，独袁彭年以忧免。先是，三年春，湘潭失守，督师大学士何腾蛟死之。是年冬，桂林失守，留守大学士瞿式耜死之。五年，王次南宁。故贼孙可望前据云南，数请封秦王，大学士严起恒持不可。二月，王将迁云南，可望以兵来迎，遂贼杀严起恒于舟中，王乃封可望秦王。六年，可望以王入安隆。安隆在万山中，群蛮所难处也。可望自建宫殿贵州，置百官，马吉翔谄事之，尝令郎中古其品画尧舜禅受图。其品大怒，不可。吉翔报可望，遂杖杀之，其不法如此。秋七月，陈邦傅谋反伏诛，而李元胤见可望专，大怒，欲收高、雷兵，迎王入海，为士兵所执，死焉。自六年至十年，王在安隆。先是，可望党李定国、刘文秀与可望有隙，王受逼于可望，大惧，谓太监张福禄、全为国曰：闻李定国、刘文秀已定广西，欲敕令统兵入卫，若等密图之。七年，张福禄以王命告大学士吴贞毓。贞毓叹曰：主忧臣辱，不敢辞死。乃密书敕，令员外郎林青阳伪乞假归葬，持敕间道赴定国所。马吉翔知之，以报可望。八年，可望贼杀吴贞毓及同谋者十八人于安隆，遇王益无礼。王日食蔬粟，不得饱。其臣乘车过宫门，不为下，武臣时骑马挟弹入焉。十年，李定国、刘文秀始奉前敕，迎王入云南，王封定国晋王、文秀蜀王。马吉翔复谄事之，用事如故。十一年，孙可望举兵反。自十年至十二年，王在云南。十二年冬，大清兵入云南，李定国战败，王将出奔，行人任国玺谏请死守。定国曰：不如暂移跸，再图恢复。王意遂决。十三年，王入缅甸，缅人置草屋居王于赭硁。自十三年至十五年，王在赭硁。十五年秋，缅人尽杀从亡诸臣，马吉翔与焉。冬十二月，以王归大清。明年，王薨于云南，年三十八。王在赭硁，常数日不举火。而御史任国玺釆宋季大臣贤奸事为一书，上之。然王览止一日，太监李国泰即窃去。任国玺尝言事急然眉，当思出险。马吉翔不悦，即责献出险之策。国玺忿曰：时事如此，犹抑言官，使不言耶？小人之善倾人国如此。王自起肇庆，往来桂林、武冈一年，还肇庆二年，往来梧州、南宁二年，在安隆四年、云南三年、缅甸二年，立十五年而亡。

　　古文虽一艺，而道寓焉。故古之名此者，非独其文之美也，必其人之贤。就其言之深浅而学之，醇疵盖莫掩矣。然自唐、宋八家而后，人虽各本其学以为之，而其法则莫能外。明自归熙甫取法欧、曾而更而貌，王道思犹不及也，而侯朝宗、魏冰叔则皆得于三苏为多。侯方域，字朝宗，商邱人也。少从其父恂宦京师，习知朝中君子小人之故，矫矫立名节，好大言，遇人不肯平面视，喜睚眦报复。然一语合，辄吐出肺肝，誉不容口；赈友之急，能不惜千金。著名于复社，与宜兴陈贞慧定生、贵池吴应箕次尾交最善。先是，顾泾阳、高景逸讲学东林，海内士大夫多从之游，故魏忠贤诬为东林党；而复社则杨维斗、张天如倡之，以踵东林者也。忠贤党阮大铖，寓南京，招纳豪侠，日谈兵，冀以边才召用。复社顾杲以乡试至南京，惧其为乱，刊留都防乱揭逐之，列名者数百人，方域、贞慧、应箕皆与焉。方域尝往来于女妓李香家，有王将军者，为贳酒奏伎，积旬不倦。方域疑而问故，王将军屏人曰：是阮光禄所愿纳交于君者也。光禄为君之友吴君次尾、陈君定生所诟，愿请解于君。李香谓方域曰：妾幼识陈君其人有高义，闻吴君尤铮铮，今皆与公子善，奈何以阮公负至交，且以公子之世望，安事阮公。方域称善，因醉卧不起。王将军殊怏怏，辞去，不复通。大铖家畜优伶，善演所自作剧号燕子笺者。方域置酒会贞慧、应箕而使征阮伶，大铖窃喜，使其奴来侦。方度曲，四座称善，渐论天下事，及大铖，遂大骂不止。大铖闻而益恨，思一旦得志尽杀以报，而未有以发也。方域下第归，李香歌琵琶词送之曰：公子才名文藻，雅不减蔡中郎。中郎学不补行，今琵琶所传事固妄，然尝眤董卓，不可掩也。公子豪迈不羁，又失意去，顾终自爱，无忘妾所歌琵琶词，妾亦不复歌矣。及福王立，大铖柄用，兴大狱。贞慧先械送下狱，应箕潜入视，即夜亡去。而方域亡，渡江依镇将高杰，得免。方域既好为古文，末年将刻集，集中文未脱稿者，一夕补缀立就，人竞奇之。入大清，以疾卒，年三十七。而应箕先起兵贵池，死焉。贞慧以入狱受刑，南京亡，脱归，终于家。同时，南昌王猷定于一，以古文名，与方域相埒；而魏禧稍后出，世遂并称侯、魏。魏禧字冰叔，宁都人也。后方域六岁生焉，不相识。负才略，好擘画理势。以避乱，移家金精山之翠微峰，筑室与同志讲易，号易堂九子。九子者，李腾蛟咸斋、彭士望躬黄、朱议霶用霖、曾灿青藜、彭任中叔、禧之兄祥善伯、弟礼和公、姊之夫邱维屏邦士及禧也。九子皆为古文，或曰：邱维屏文奇澹，能敛郁其气于■〈氵〈日上完下〉〉瀁中，序事虽伤于繁，然明古文自归熙甫后断以为最。又曰：彭士望气和而锋不可犯。或曰：士望文盖不能如是。九子其七皆宁都人，独彭士望、朱议霶为南昌人。朱议霶者，宁王叔之支孙也。宁王国于南昌，故子孙遂为南昌人。初见天下将乱，专意结客，招致异人，尝师事段太仆，令读大学衍义，求实用。而交江夏张若仲，传其击刺术。又访士于乐平王纲，纲曰：子同里彭躬庵，方今俊杰也，而外求乎？议霶与士望故亲戚，各负才，不相能，至是倾身交士望。士望亦故奇议霶，两人者交遂第一。士望三至宁都见魏禧定交，而偕议霶往依之。士望常出游，议霶家居，兼督两家事。既而叹曰：不力耕不得食也！遂率妻子种茶于冠石，更姓及名字曰林时益确斋。酒后辄慷慨悲歌，见精悍之色。居久益隐畏，务摧刚为柔，持经素食终其身。魏禧尝曰：愿为之死而未得也。九子中，独魏祥更名际瑞，出为大清招贼将韩大任，死焉。魏禧晚年始易服出游，思尽交天下非常之人；闻有隐逸士，不惮千里造访。大清征博学宏词，以疾辞。卒年五十七。当是时，三楚、吴越耆旧多立名义，以文术相高，而宣城沈寿民眉生躬耕穷乡，吴中徐枋昭发、杨无咎震伯、朱用纯致一，称三高士，虽贤士大夫，不得一见其面，然尚有楮墨流传人间。上元张怡瑶星独身寄摄山，着经说及论述史事数十百卷。殁时，尽入圹中，虽后人不得见焉。呜呼！明之亡也，文士幽隐者盖多矣，大都不能尽传，抑亦不必尽传。然其志义与此；皆不类之类也。

　　恽格者，字寿平，以字行，更字正叔，武进人也。父日初，明亡，为僧。金坛人王祈，聚众建宁，应桂王迎为谋主。三子皆从军，长子桢战死，次桓与格皆为大清总督陈锦所略。其妻爱格，子之；桓遂不知所终。日初以事不可为，散众而归，转游杭州。适陈锦妻携格游灵隐寺，日初因与寺主谛晖谋，绐之曰：此子宜出家，不然且死。锦妻泣留于寺中而去。格以父兄忠于明，不应举，兼治古文，卖画为生，以供其父宾客酒食之费。父殁，常闭门穷饿，非其人不与画也。画初工山水，后与常熟王翚石谷交，曰，君艺独绝矣。吾不为第二手也。遂用徐熙、黄筌法作花鸟。自是，写生为天下第一。恽氏作画，自本初始，格少时尝师事之。日初以枯墨作山水，殊古简，然非专家。而宁王裔孙曰八大山人，亦善画，不传其名。  
　 
平定耿逆记

　　武定邺园李之芳撰

　　康熙十二年癸丑冬十月，抵浙江总督任。明年春，吴三桂据云南叛，遂饬沿海等处重严武备。

　　三月初四日，提镇协各营试用铳炮，循例开销火药，攻坚击远，为军中首资。疏请增设督提二标及各镇协营兵马。

　　二十九日，福建耿精忠反。报闻，随檄各路官兵分守要害。

　　四月初一日，疏请调集江南省满汉官兵于交界之地，以资声援；江西省以广信驻宿重兵，以防崇安大关一路，或有警急，咨调策应。

　　初三日，疏请迅发大兵克期援剿。遂檄发本标中军副将王廷梅统领劲兵一千名，先赴衢州堵御仙霞关。

　　初九、十两日，赏赉官兵，勉以大义。命将至江山县援剿，复会同将军、抚院、提督议驻兵衢州，扼闽浙要害。予位在提督，右，当裹粮倍道而行，遂决计趋衢州。又念从征将士俱有内顾之忧，与将军等议：满汉绿旗官兵均于额俸饷银外，再行赏赉。咸以奏销为虑，予以朝廷之钱粮赉朝廷之将士，俾出死力捍卫封疆，情理允协；且揆之时势，人情汹汹未定，小有怨望，缓急未必可用。今日之举，予一人身任之，惟期有济公事，遑顾其它。额外优给官按一月俸银、兵按一月饷银之数，不论随征守汛，差员赴省领支。

　　十九日，疏请照例支给满汉绿旗官兵行粮、马匹草豆听部议夺。

　　二十九日，疏陈各路塘报情形。

　　五月十五日，予统领本标并杭协营、江南提标官兵共一千五百名，申严军令，自杭赴衢，同平安将军赖塔，一应军机事务商酌而行。时抚部及绅士等俱以省城为控制重地，不欲予去杭。予曰：吾奉君命督兵，岂敢坐误机会！且方今事势所争在衢，苟上游失守，不但全浙动摇，将淮安以南皆震惊矣。遂乘一舟行。次富阳，有一卒与卖菜佣相竞，令立缚鞭之，从官请少宽，予曰：法令之始，毋得姑纵。于是，军中悚息，所至秋毫无犯。

　　二十五日，疏请再发江南援兵数千，相机进剿。

　　二十八日，师抵衢州，驻节。在衢满兵一千余人，逆贼全力屯聚清湖地方，日窥侵犯，而应援之兵猝未能至。予捐资招募乡勇壮丁五百余人，赴军前效命。

　　六月初二日，据报耿逆潜遣奸细张连进投送逆书，即令衢州副将李承恩立将张连进擒缚，会同平安将军赖塔、都统胡图、吴申、把都鲁雅大里公审口供，斩首示众。

　　初六日，贼船侵犯瑞安，官兵奋勇堵御全城。

　　十二日，常山、开化剿杀伪总兵李云龙等。

　　二十二日，疏举原任镇将李荣为援剿总兵官，设立三营；以李荣本宿将统领，鼓励用命，固围破贼。

　　七月初一日，密报逆贼侵犯金华，满汉官兵擒斩获捷。

　　初六日，大阅将士于水亭门，将士皆感激奋发，愿决一战。遂同平安将军赖塔统率出城，军于坑西。既压贼营，贼接战良久，退入，令诸将协力进攻，复大战，轰炮之声震地。流矢如雨，左右请予少避之。予曰：不可。三军司命，少移动，即为贼乘。今日之事，以兵胜败为吾死生耳。介冑指麾终日，晚始收兵。翼日，复进逼之，贼不敢出。是役也，所提兵不满千，击贼数万之众，无不以一当百也。予亲冒矢石，将士勇敢用命。或曰：公封疆大臣，何不遣一将督阵，乃亲踏不测之险耶？予曰：古云将军有死之心、壮士无生之气，然后可以破敌。吾若贪生，谁不惜死！闻者叹服。坑西之战，诸将皆勇往争先，独衢州协右营守备程龙临阵退缩不前。师还，予坐营门，召龙面责之，明证其罪，按军法斩之。

　　初七日，疏请亟催副都统喇哈率领满兵速至应援。

　　十八日，报金、衢官兵大捷，擒斩伪都督严彪、伪副将叶荣等。时绍兴、台州、汤溪石梁镇、龙游、兰溪、严州相继报捷至。

　　八月初九日，疏报屡战克捷，恢复寿昌、淳安、遂安、诸暨、嵊县义乌、东阳等处，擒贼首汪盘以归，又密拏不轨奸徒叶日生等。

　　十月十六日，招抚伪参将杜日葵率兵首先顺，伪游击郑鼎彪、伪都司杜承盛、伪千总李龙等投诚。

　　二十四日，请增督标前后二营足五千经制之兵，策应进剿。

　　十一月十五日，金华十二里庄大捷。

　　二十四日，疏报衢州溪沟前墓山捷功，满汉官兵在金华寿溪地方阵斩耿逆标下伪总兵张元兆等二十余员。

　　二十八日，金华竹园村李宅马涧报捷功。

　　十二月初十日，报兰溪束叶山、严州威平镇两处捷功。擒斩伪总统汪匪石。

　　十四日，报金华积道山擒杀渠逆徐尚潮等捷功。

　　二十四日，恢复分水县城。

　　十四年乙卯春正月六日，具疏汇报自十三年八月以后至今衢、金、严、绍等处招抚投诚人员一万二千余名，招回难民三千余名。

　　十三日，报龙游、兰溪、寿昌捷功。军中获得敌营间谍，予漫诘之曰：吾营中亦有与尔营相通者乎？对曰：有之。问为谁？乃言姓刘者，名则吾不知也。予默意姓刘者必某也，遂呼某至，讯之果尔。供有提塘郑君能者，现在随营，凡一切朝晚缓急军情机密皆泄漏与贼。因立质得实，置君能于法，敌间遂绝。

　　二月十一日，报衢属黄坛口阵斩伪总兵叶念。

　　十五日，请赈被难饥民。严州汤溪缪村、磡底、前岭、双石岭、压潮相继捷功。

　　四月，恢复武义、处州、宣平等处，擒贼首缪国英。

　　五月十五日，具疏请恤死节署武义知县兰溪县县丞徐哲。疏奏军中有不可少之需，动帑有万不得已之势，因初出征时调到都督林宗、吴朝宰、陈世凯等，咸以资装不办为辞，各给银五百两或三百两不等，无不踊跃随行。且用兵之始，大赉将士，预支月饷，请给行粮。

　　闰五月初一日，报衢州南塘、前万青、前岭等处擒斩伪都司何应龙捷功。

　　七月初一日，得获逆书。

　　十一月初九日，汇报招抚衢、台、温、处四府伪总兵等官二百余员，伪兵四千余名，难民十一万余名；又伪总兵侯晋爵等自投来归。

　　十二月十四日，授阶通议大夫。

　　十五年丙辰三月初九日，报温州大捷，斩伪都督孙可德等并贼众一万余人，擒斩伪总兵副将何宾等五百五十余名。

　　十六日，捷报严州宋封等处屡次击败众，剿抚并用，恢复开化县全城。

　　四月，密招降将有亳州人章启元者，自贼营逃回，言贼将马九玉麾下副将军韩斌将兵八百人驻九龙山，愿归诚，恐不纳，若驰一介示德意，则趋命矣。即咨江南，以斌子世晋、家人苑亮至，令持家书并谕札缝履底中，密使走入斌垒。斌得家书，遂与同志相谋，日中奔入压潮营。伪都司王得功、施虎、伪把总毕思臣、苏起、袁宗、张玉，假为追斌，竟与偕来。遂令随营任用，绝不猜嫌，降将感奋。斌家人苑亮为贼所执。

　　四月二十三日，请调江南官兵，疏议并力直捣仙霞关，为一劳永逸之计。部议云：江南有海口重防，不便移调，着于本省审度缓急酌量遣发，并将击贼进取事宜。

　　五月二十日，疏请调发邻省官兵克期赴浙，破贼入闽，可奏荡平。

　　二十一日，议安插难民。常江、开化沦没日久，民有脱走而来者；加意抚慰，量给银米。嗣是归附日众。

　　八月初九日，请优恤阵亡将士成国挺、晋大忠等。

　　十七日，衢州大溪滩大捷。伪将军马九玉窃据河西，转运粮刍，以溪滩为咽喉；数请于朝，速师前进，部议衢州善能保守，奉旨下询进取机宜。又覆奏从常山、江山截其粮道，则入闽之路可通，河西之贼自溃。会大将军和硕康亲王兵临衢州，即面启于王前，遂本夜发兵，诸将率领，由小南门衔枚疾走，直逼贼营。我军勇气百倍，一鼓破之，进师江山，乘胜复其城。初议发兵，王问予曰：贼势向张，能胜之乎？予对曰：胜之。王复遣侍卫雅里布兰问予曰：所巢（？）果万全乎？予曰：兵已发，若复犹豫，则沮士气，何以冀成功！遂诣亲王所，启曰：贼寇情形，在职目中矣。翼日此时，捷音必至。巳而，破贼羽书报闻，王乃大喜。此役也，马九玉方逼衢为垒，我兵乘夜疾走出其后，直破大溪滩，此江山一师也；及其退奔仙霞，而三关已为我据，此常山一师矣。二关既破，贼失其险，大兵得以长驱入闽。马九玉败，知归路已绝，犹冀绕道入仙霞关据守。而诸军已遵密谕疾抵关口，分路夹攻，伪副将金应虎、伪千总金起彪等乞降。

　　二十一日，师入三关，飞章奏捷，遂草檄宣布圣天子伐罪救民至意。是时，马九玉既遁，我兵于湖南地方搜获六十余人，军吏议置之法。予曰：此是守土勿去之百姓，即不肯从贼之百姓也。亟宜招徕完聚，尽释之。是日，恢复开化并福建浦城、建阳等县。

　　二十二日，大将军和硕康亲王自衢州统兵征闽，问予曰：此行若何？予曰：王但禁其下毋掳掠财物、妇女，即扬旗入福州，兵不血刃矣。

　　九月初一日，请亟劝江南、江西督抚及统兵将军会师合剿逋寇，整顿残疆。报满汉官兵攻破石塘贼寨大捷。

　　十五日，汇报招徕归命伪总官、知府文武等官四百余员，伪兵一万四千九百余名，皆给赏酒食、袍帽，各予安辑。又报恢复云和、松阳、龙泉三县城池。

　　十月十二日，请黄岩镇设为水师提督，节省钱粮。

　　十四日，报恢复温、处二府州县。

　　十一月初六日，会剿邻省开、玉交界陈村等处，广信伪总兵汪文生就抚，又处属冯公辅向化，率领伪官全旅来归。

　　十八日，请蠲免被兵地方钱粮。

　　十二月十二日，擒获贼首马鹏。马鹏素称枭黠，聚众于开、玉交界之陈村及江西德兴之白沙关，跳梁怙恶，屡招不应。予乃密饬副将武荣领兵攻贼，连破木城六座，斩获无算。鹏众溃散，遁入德兴老巢。又饬参将蒋懋勋等自白沙关直抵德兴，连破贼寨十三座，斩伪将几十员，生擒马鹏，械送至军门，责其逆天负固，诛之。是年，大将军和硕康亲王大兵进福建，耿精忠降。

　　十六年丁巳四月，伪扬烈将军程凤全旅归顺，伪官三百四十八员、家口四百七十七名、兵丁三万一千二百四十三名。先是，前年予檄行招抚，伪将军程凤已遵谕向化，因解散伪兵八万三千有奇。时，程凤己病亟，未及投诚。凤死，其众推凤妻王玉贞掌伪将军印务。再檄晓谕，玉贞倾心遵奉，又解散伪兵六万七千三十二名，亲率官兵愿就抚于衢州。

　　七月二十六日，剿抚江西巨寇伪总兵陈由、伪参将陈禄等至军投诚，伪官一百四员、伪兵二千一百余名屯踞椒岩洞，山寇险阻悉平。

　　八月二十一日，疏请恤殉节阵亡副将苏木代、把总左朝极，以慰忠魂。

　　十月，请撤江南京，松五营官兵，岁省金钱数万。

　　十二月，报铅山伪总兵林尔瞻率众来降伪官一百余名、伪兵二万三千八百余名。予每于投诚人至，不列兵卫，从容问话，全无疑虑之心，人多感而泣下，是以拥众来归也。

　　十七年戊午正月，疏请衢、处、台降革各官。

　　二月二十八日，报海洋获捷，并招抚伪将。时陆地诸寇渐平，而海氛方炽。伪总督朱天贵等设有五镇于各汛洋面，乘风来去，使我顾此失彼之意。遂饬提镇严加防剿，复宣谕投诚象山副将汪国祥于庙岭湖击斩贼五百余名，生擒三十九人。贼■〈舟宗〉分犯温州，汛兵冒雨冲，淹死贼众无算。副将林云、林祺、詹天枢等船兵来归，又擒伪将麦仁以降。

　　闰三月十六日，报会剿江西子午口获捷。

　　五月十三日报会剿江西玉山八仙洞等捷功。

　　六月，疏奏沿海兵汛单弱，密陈布置机宜。

　　八月初七日，请调江南官兵防海麾下诸将，由偏裨弁目起家，升擢至提督，总兵官者二十余人。

　　十八年己未正月二十六日，请撤援闽官兵回浙。

　　三月初七日，报石塘获捷，恢复云和县地方。

　　十九日，京察，循例拜疏，自陈乞罢。

　　七月二十日，报会剿玉山入关捷功。

　　十一月初一日，报南镇双头洞捷功。

　　十九年庚申正月初七日，汇报海岛诸寇投诚。伪都督苏亮、苏桂、伪总兵王酉、庄永爵等自洒江西率众来降。

　　二月初七日，疏请操练战船，剿袭海寇。

　　三月十一日，据定海镇牟大寅报孝顺洋打沈贼船一十四只，斩贼兵二千余名、伪参将重耀等十九员，磜生擒伪官兵一百余名，告捷。

　　四月二十日，具疏请调福建水师会剿海洋诸寇。

　　五月初三日，送饷银清册，校邻疆用兵地方，节省钱粮甚多。先日，请奏销军中需用饷银，屡疏备载，奉旨着造细册，遂令藩司逐一开造款项数目具疏汇报。查军兴以来，共享银一十一万四千四百七十余两。

　　六月二十一日，报伪将军刘天福率伪官一百八十员、伪兵二千余名自海归诚。

　　八月十八日，汇报招抚浙江、江西等处投诚总册，通计文武伪官共六千三百余员、伪兵共十六万五千五百余名，分别给赏，解散归农，人人各得其所。愿留者，收标效用。又请免追扣赏官兵俸饷银两，不允。

　　二十年辛酉正月，又请开销赏赉官兵俸饷，部议不允，令抵月饷。诸军闻之汹汹，遂抚慰之。又反复条奏具上，康亲王于朝中会议曰：李总督为国为民，心血几枯，诸事不为己私。若皆如此，何虑天下不太平也。

　　二十一年壬戌正月，会题枫岭营属浙、闽分辖，永为定制。

　　三月，王师克平福建。予于浙、闽通衢等处设粥厂施汤药，专委标员管理。自十五年起、二十年止，赈济往来人夫饥民一百二十二万一千五百名有奇。虽兵燹之余，民无供役病毙道途之苦。

　　七月二十五日，请免通省各营裁兵。是月，奉旨班师，启行，于八月初一日回浙江。计自十三年五月至本年八月，历九年，身在行间，先事布置机宜调度，剿抚兼施，大小一百四十余战，克奏肤功耳。  
　
