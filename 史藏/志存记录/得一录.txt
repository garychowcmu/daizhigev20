得一录　　（清）余治 辑 

　　●目录 

　　序 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 
　　卷十三 
　　卷十四 
　　卷十五 
　　卷十六 
　　跋 
　　跋后 

　　●序 

　　□述之家弊在不适于用而好为□所□□□之士□新□□以相□耀□之者□又高□性命□立门户专所学以□所□能□于一□毫末无□于世求其为布帛菽粟之□□不经见也锡山余□□邨善人也既不中于有□□才无所用而好以利□为以□近□□名无于浅之不浅皆信为当世善人兹出□所辑为一录□序于事事实而读之则皆郡□善举行之已收成效者君汇而录之□并不□以箸述自见而著述之适于用荅踰于此□□士不□而□□牗□雅有民胞物与之□无所于施□是砥厉廉□□洁□身□□述以传于后而□不免□向者之所□以祝君之亟□于善不以□□自能□□人所□能者哉其□以淂一名取服膺弗失之义养□真知善之可□□以□颜氏之能□能守其志趣非仅适用于世□也□或□□子曰徒善不足以为政□法不能以自行是□之□□所□徒法乎不知人之□善□不如我世因来尝无存善亦具善力而□□乎不知所从事者□是□而推行□利邪善非徒善法即□法法况更有□是□而勃□□□者善且因法而生而□所□□□乎哉粤东吴□不□□□□培司□吴南举□郎□□星司□见而善之于助捐资遂以次□梓行四君善与人同之心亦有足垂者事故乐为序之 
　　同治八年秋九月吴县冯□□ 

　　周礼大司徒以保息六养万民以本俗六安万民以荒政十有二聚万民六行之教则由孝友而及于睦婣任恤此王政之大端先王之所以亲亲仁民而爱物也后世风俗不古条教滋繁于是乡有乡约家有家规行善则有会劝善则有说所以风末俗广仁心者至周且备程子所谓一命之士苟存心于爱物于人必有所济也余子莲邨与余交二十年生平乐善不倦于济人利物之事有见必为有为必勇凡所施设皆有至诚恻怛之心寓乎其中所刻各善书不下数十种兹集平日所见善举章程条约十六卷汇为一编刊以行世或古人遗灋或身自创行皆必见诸实事而不徒托诸空言者夫吴中众善之会甲于它省而范氏义庄实为赡族美举历八百余年而不废莲邨以义庄规条列诸卷首盖望世之为善者皆以文正之心为心而由亲及疏由近及远尽其力之所能尽为其分之所得为立一灋创一事以期至于数十百年而不替勿使后之人覩是编之美备慨良灋之废弛此则莲邨之苦心而尤余之所大愿也莲邨问序于余书此以谂同志时己巳冬日归安吴云 

　　淂一录叙 

　　人之所以为人者以其存心也心之所存是名善因心之所发是名善果吾之所谓因果非从夫释氏之说也心乎善则所行皆善而心为之愉快焉即此是福天下之膺备福者其究不过愉快而已故愉快者福之大者也心乎恶则所行皆恶而心为之惨栗焉即此是祸天下之遘奇祸者其究亦不过惨栗而已故惨栗者祸之大者也人之心莫不欲愉快而恶惨栗是即所谓本□之善劝善者顺其性而导之仍以本然者还之而已无锡余君莲村甞作江南铁泪图以劝此固已深切着眀发人深省兹复出所刊淂一录见示或辑诸前人或参以已作皆切于时病平实易行推莲村之心当使天下无饥寒夭札而后慰此仁人君子所亟宜共体此心以为民请命者也淂一云者中庸言得一善则拳拳服膺中庸专言心之德莲邨兼言爱之理一则所存一则所发无异致也余既韪莲邨之用心而并着夫人心本□之善欲天下人知莲邨之非强我以所难也是为叙 
　　同治八年岁在己巳小春中澣番禺许其光书于沪上 

　　●得一录卷一 

　　范氏义庄规条 
　　同善会章程 

　　○范氏义庄规条 

　　卷一之一 
　　从古睦婣任恤。礼有明文。一本之亲。谊应加厚而近世俗情但知广蓄积辟田园。牢守悭囊。于族人之疾苦颠连不遑过问。祇以供不肖子孙荡废者。比比皆是。此范文正公义田所以为万世师也。述范氏义庄规条 

　　家规记 
　　文正公初定规矩　忠宣公奏 
　　忠宣右丞侍郎公续定规矩 
　　后跋 
　　主奉能浚增定规矩 
　　钱公辅义田记 
　　附常郡王氏参改义庄规条 

　　△家规记 

　　规所自立。维义田也置田而设之规。程可守式可久也。文正定于前。而忠宣诸公修于继。制之密虑之周也。后贤恢广义田而代有加。绍先型培世泽也。要而论之。掌庄者得其人。则规显日□也奉祖规以垂宪。敷泽于有家。尚祇承于勿替也。 

　　△文正公初定规矩　忠宣公奏 

　　知开封府襄邑县范纯仁奏。窃念臣父仲淹先任资政殿学士日。于苏州吴长两邑置田十余顷。其所得租米。自远祖而下。诸房宗族。计其口数供给衣食及婚嫁丧葬之用。谓之义庄。即于诸房选择子弟一名管。其勾。亦逐旋立定规矩。令诸房遵守。今诸房子弟不遵规矩之人州县既无　敕条。本家难为伸理。六七年间渐至废坏。遂使子孙饥寒无依。伏望朝廷特降指挥下苏州。应系诸房子弟有违远犯义庄规矩之人。许令发司受理。伏候　敕旨。右奉圣旨宜令苏州依所奏施行。　右中书札子　札付苏州准此 
　　治平元年四月十一日　押 
　　文正位　勘会 
　　先文正公于平江府兴置义庄赒给宗族。德泽至厚。其始定规矩。虽有版榜不足久传。及有治平元年所得。　朝旨亦未揭示族人。兼有后来接续措置可为程序者。未曾刊定。深虑岁久渐至隳废。今尽以编类刻石。置于天平山白云寺先公祠堂之侧。子子孙孙遵守勿替。今具如后。 
　　一逐房计口给米。每口一升。并支白米。如支糙米。即临时加折。【支糙米每斗折白米八升、逐月实支每口白米三斗、】 
　　一男女五岁以上八数 
　　一女使有儿女在家及十五年。年五十岁以上听给米。 
　　一冬衣每口一疋。十岁以下五岁以上各半疋。 
　　一每房许给奴婢米一口。即不支衣。 
　　一有吉凶增减口数尽时上簿。 
　　一逐房各置请米厯子一道。每月米于掌管人处批请。不得预先隔跨月分请。掌管人亦置簿拘辖簿头录诸房口数为额。掌管人亦行破用。或探支与人。许诸房觉察勒赔填。 
　　一嫁女支钱三十贯。【七十七陌下并准此】 再嫁二十贯。 
　　一聚妇支钱二十贯。再娶不支。 
　　一子弟出官人。每还家待阙守选丁忧。或任川广福建官。留家乡里者。并依诸房例给米绢并吉凶钱数。虽近官实有故留者。亦依此例支给。 
　　一逐房丧葬。尊长有丧。先支一十贯。至葬事又支一十五贯。次长五贯。葬事支十贯。卑幼十九岁以下丧葬通支七贯。十五岁以下支三贯十岁以下支二贯。七岁以下及婢仆皆不支。 
　　一乡里外姻亲戚。如贫窘中非次急难。或遇年饥不能度日。诸房同共相度诣实。即于义田米内量行济助。 
　　一所管逐年米斛。自皇佑二年十月支给逐月糇粮并冬衣绢。约自皇佑三年以后。每一年丰熟桩留二年之粮若遇荒歉。除给糇粮外。一切不支。或二年粮外有余。却先支丧葬。次及嫁娶。如更有余。方支冬衣。或所余不多。即吉凶等事众议分数均匀支给。或又不给。即先凶后吉。或凶事同时。即先尊口后卑口。如尊卑又同。即以所亡所葬先后支给。如支上件糇粮吉凶事外。更有余羡数目。不得粜货桩充。三年以上粮储或虑陈损。即至秋成日方得粜货回换新米桩管。 
　　右仰诸房院依此同共遵守。　皇佑二年十月　日 
　　资政殿学士尚书礼部侍郎知杭州事范　押 

　　△忠宣右丞侍郎公续定规矩 

　　一诸位子弟得贡赴大比试者。每人支钱一十贯文。【七十七陌下并准此】 再贡者减半并须实赴大比试乃给。即己给而无故不试者追纳。 
　　一诸位子弟以人力采取近坆竹木。掌管人申官理断。 
　　一诸位子弟内选曾得辞或预贡有士行者二人。充诸位教授。月给糙米五石。【荒遇米价每石及一贯以上即每石只支钱一贯文】 虽不曾得辞预贡。而又行为众所知者。亦听选。仍诸位共议。【本位无子弟入学者不得与议】 若生徒不及六人。止给三石。及八人给四石。及十人全给。【诸房量力出钱以助朿修者听】 
　　右三项以熙宁六年六月　日　　二相公指挥修定 
　　一掌管人侵欺。及诸位辄假贷义庄钱斛之类。并申官理断偿纳。不得以月给米折除。 
　　一族人不得租佃义田。【诈主名字同】 
　　一掌管子弟。若年终当年。诸位月给米不阙。支糙米二十石。虽阙而能支及半年以上无侵隐者。给一半。已上并令诸位保明后支。若不可保明。各具不可保明实状申　文正位。 
　　一义庄勾当人。催租米不足。随所欠分数克除请受。【谓如交米及一分即只支九分请受之类】 至纳米足日全给。【己克数更不支】 有情弊者申官决断。 
　　右四项以元丰六年七月十九日　　二相公指挥修定 
　　一身不在平江府者。其米绢钞并勿给。 
　　一兄弟同居虽众。其奴婢月米。通不得累过五人。【如谓七人或八人同居止共支奴婢五人之类】 
　　一未娶不给奴婢米。【虽未娶而有女使生子在家及十五年　五十岁□以上者自依规给米】 
　　一义庄不得典买族人田土。 
　　右四项以绍圣二年二月初八日　　二相公指挥修定 
　　一义庄费用虽阙。不得取有利债负。 
　　一义庄事虽听掌管人依规处置。其族人虽是尊长不得侵扰干预。违者许掌管人申官理断。即掌管人有欺弊者。听诸位具实状同申　文正位。 
　　右二项以绍圣二年四月二十九日　　二相公指挥修定 
　　一义仓内族人不得占居会聚。非出纳勿开。 
　　一因出外住支月米者。其归在初五日以前。取诸位保明诣实。听给当月米。 
　　一义宅有疏漏。惟听居者自修完。即拆移舍屋者禁之。违者掌管人伸官理断。若义宅地内。自添修者听之。【本位实贫乏无力修完而屋舍疏漏实不可居者听诸位同相视保明诣实申　文正位量支钱完补即不得乞添展舍屋】 
　　一诸位请米历子。各令诸位签字圆备。方许给。给讫请人亲书交领即去。失历子者住给。勒令根寻。候及一年。许诸位及当管人保的申　文正位。得报。别给历头起支。 
　　一积留月米并请者勿给。 
　　一诸位不得于规矩外妄乞特支。虽得　文正位指挥与交。亦仰诸位及掌管人执守勿给。 
　　一义庄人力船车器用之类。诸位不得借用。 
　　一诸位子弟官己升朝。愿不请米。捐助赡众者听。 
　　一诸位生男女。限两月。其母或所生母姓氏及男女行第小名报义庄。义庄限当日再取诸位保明讫。注籍即过限不报。后虽年长不理为口数给米。 
　　一遇有规矩所载。不尽事理。掌管人与诸位共议定保明。同申文正位。【本位有妨者不同申】 虽己申而未得　文正位报不得止凭诸位文字施行。 
　　右十项以元符元年六月　日　　二相公三右丞五侍郎指挥参定。 
　　一诸位开报义庄事。虽尊长并于文书内著名。仍不得竹纸及色笺。违者义庄勿受。 
　　右一项以元符二年正月十七日　　二右丞指挥修定 
　　一义庄遇有人赎田其价钱不得支费限当月内以元钱典买田土辄将他用勒掌管人偿纳 
　　右一项以崇宁五年十月十二日　　五待郎指挥修定 
　　一诸位辄取外姓以为己子。冐请月米者勿给。许诸位觉察报义庄。义庄不为受理。许诸位经申　文正位。公议移文平江府理断。【其大观元年七月以前己收义庄给米者不得追讼】 
　　右一项以大观元年七月初十日　　五侍郎及二相公指挥参定 
　　一诸位子弟在外不检。生子冐请月米。掌管人及诸位觉察勿给。即不伏。掌管人及诸位申　文正位。移文平江府理断。 
　　右一项以政和三年正月二十日　　五侍郎指挥修定 
　　一族人不得以义宅舍屋私相兑赁质当。 
　　右一项以政和五年正月二十九日　　五侍郎指挥修定 
　　右仰义庄及诸位遵守施行内文意前后相妨窒碍者。从后规。若有违犯。仰掌管人或诸位备录治平元年中书札子所望 
　　圣旨申官理断。各令知委。 
　　政和七年正月十三日　高平开国之印 
　　朝散大夫充徽猷阁待制提举亳州太清宫范 
　　通直郎知颖昌府长社县事正图书　掌管庄事直誾立石 
　　义庄规矩元立于天平山忠烈庙。曩岁融虐延燎。断石不存久矣。至元甲午。命工以旧本重刊。寘之岁寒堂。庶几先世遗训永保勿替。季澣裔孙邦瑞士贵谨识。 

　　△后跋 

　　语云莫为之前。虽美弗章。莫为之后。虽盛弗传。观于明祖所遗义庄益信矣。义田为文正公不朽盛事。尤得忠宣清宪两公条奏义庄规矩。明宣德朝世孙原理续呈义庄规矩。廵抚胡公饬府榜行。故后先恪守弗替已而太仆□方公振颓废于前。少参石公公捐千亩以广义泽。助修祠于后。煌煌继承辉映矣。乃主事非其人。广义泽者徒滋中饱。助修祠者任其颓剥。虽贤不肖之相去。良由义庄规矩申明乏其人奉行不恪也。度与吾族恳伏庵公主之公于是清义泽。葺先祠。时沈阳忠贞公抚浙。安定鹤鸣慕公藩吴。善公之志。各倡捐祠安度与一二族尊竭蹶襄事兴厘。一时称盛焉。续申义庄规矩十则。请诸当事饬榜先祠。度亦与参其说。其中谨出纳。审互稽严罚规。恤贫矜寡备荒劝学。务洁已以律人正身以善族公之宰天下亦犹是规矣。宜其蒲轮早贲。玉署名高祖宗灵爽实式凭之。天之报施象贤何如哉。迨解组归田再葺祖庙。刊布续申规矩。与吾族共守之。殆心忠宣清宪之心而继述益远矣。度老不堪襄事。惟念前贤世泽。为之后者代有其人。代申规矩。故感而获传又感天报施象贤如是之不爽。因跋一言以俟后之贤者。 
　　康熙己巳三月二十世郎中房孙提管安度谨跋 

　　△主奉能浚增定规矩 

　　浚按祖规子姓给米惟均。本年加给之例。独丧葬嫁娶读书与试则优。惟十千至五十千不等。后世田减赋加。子孙且数倍于昔。合而计之。昔之一口。当今之三十口。固宜赒给之数相去悬殊。而优给诸项亦难为继也。近代以来。冬绢嫁娶奴婢米已不支放。子孙至成丁始给。而增给寡妇优老二项。盖体国家书齿励节之意。亦维风化之善经也。乃相沿既久。老者有增年冐领之弊。寡妇有恃寡多求之弊。丧葬有远年复支之弊。预期不先陈明。临时无厌乞觅。本事修睦。旋复起争。虽云世道之偷。亦属贫乏所使。浚不才。叨任主奉统族。因与掌庄诸位执事。再四酌定。以补前条所未备。窃思子孙当优老。而寡妇独优少。盖惟青年矢志。子孙幼弱未能赡养。情更可悯。今自守节三年为始。仿优老例。较年加给。其丧葬则必限年。若不限年。则年远者皆可诡称。今岁葬祖。明岁葬父盈千子姓。纷纷陈请。欲尽应其求。则义米无多。何以惠及生者。古制大夫葬以三月。士以踰月。今身故者即于本年缴厯时照。例酌给丧葬。过期不葬。已属违法。虽陈请勿给。又参议公助用本房亲支义米向优给不等。今依五服之制。推恩遍减五世以上。庶有限止。其纸笔米。祖规激劝读书。最为优渥。今物力维艰。不得不为酌省。因更为增减前条。以示鼓励其有当随时补救者。复为酌增。浚自癸酉任事之后。行之数载。族情颇安。尚当请宪饬遵。今为附载于后。 
　　一子孙年十六岁。本房房长同亲支父兄于春秋祭祀时。亲同诣祠中。具申文正位验实。批仰典籍注籍给厯至各门支本名一户米。年至六十以上。加优老一户。七十以上加二户。八十以上加三户。九十以上加四户。如内有无子孙者。再加一户。如有废疾不能自营衣食者。再加一户。加给之数。通不得过五户。如有家道殷富。不愿支给者听。 
　　一寡妇守节满三年者。本房房长及亲支保明批给本名一户米。五年以上加一户。十年以上加二户。十五年以上加三户。二十年以上加四户。过此不加给。三十岁以内守节至五十岁者。已合国家旌表例。优加五斗而止。如内有无子孙者。再加一户。□给之数。通不得过五户。如本族聘他女未成婚而夫亡能归本族夫家守节者。给加少寡。不归夫家者不给。以上如矢志不终者不给。冐支者追还所给之数。 
　　一子孙寡妇身故者。即于本年具呈缴厯支给。丧葬过期者不准给。以杜冐支。葬祖父者加给五斗。无子孙而侄与侄孙葬伯叔祖父者亦如之。葬祖母亲母如祖母亲母存日曾给过寡妇义米。即以本名连加给之数作丧葬给之。如祖父母而先故者不给。侄与侄孙葬伯叔祖母伯叔母例例同。祖父葬子孙者如子孙存日曾给过义米。即以本名应给之米作丧葬给之。如无所出者加给三斗。无子孙而兄弟相为葬者亦如之。如遇大工大祲。捐给义米之岁。仍于本年具申文正位。批仰注籍。俟下年补给。不先呈明者不准给。子孙未成丁者不给。葬妻者不络。 
　　一参议公同高祖巨川公后亲支必字号加给无人。自族侄孙以下遽减能字号加给一户。兴字号加一户。仪字号以下不加给。同祖北溪公后亲支必字号加给无人。自堂侄孙以递减能字号加给二户。兴字号加二户。仪字号加二户。德字号加一户。弘字号以下不给。 
　　一诸房读书子弟书院春秋面课制义成篇者。量给纸笔米五斗。二义粗通。与考者给一石。补郡邑诸生者给二石。贡监与大比试者一体均给。遇赴省试时给科举米五石。给而不赴试者追缴。得贡八太学生者。给匾额米四石。乡试中式者五石。成进士者倍之。及第者再倍之。武选自游庠至登第者。各照数减半。其有向系能文。曾在书院面课。屡试不售年老者。仍准支向年所给之数。如年少无故不与试。及出入衙门舞文弄法者。俱罢给。奉祀不在此例。 
　　一诸房子孙呈禀。须由本房房长及典籍执事者用钤记。于春秋官祭家祭及有公事会集之期申报。或有争衅小嫌。先赴本房房长及亲支族老调处未协。然后申诉文正位。同掌庄诸位公断。违者概不受理。其公呈亦须诸位亲自签押。如有擅自兴讼及捏名。公呈妄渎官府者。当以悖规陈官法究。 
　　一诸房向有不肖子孙。或犯事故逃遛他乡。或挈家出外。不知踪迹者。其为玷辱门户之事俱未可定。向后如遇似此之人归宗者。不准给历支米。其以前曾给过米者。仍行追历。若年幼随父兄不得自由者。临期酌断。 
　　一吴县多山田。长洲县皆泽田高下既殊。如遇旱潦。丰歉各异向呈分别给族修祠。不许挪混。如遇大祲。仍当通融协济。尽完赋次祖先祭祀。其余主奉执事房长守祠鸣赞酬劳烧香纸笔丧葬赒给等项。或减给。或缓给。或捐给。临行酌行。无致悞公。仍行晓示阖族。 
　　右主奉能浚增定庄规。因时裁制。斟酌得中。倘后世子孙有能扩而充之者。不妨重为改定也。 

　　△钱公辅义田记 

　　范文正公。苏人也。平生好施与。择其亲而贫。疏而贤者咸施之。方贵显时。置负郭常稔之田千亩。号曰义田。以养济羣族之人。日有食。岁有衣。嫁娶凶葬皆有赡。择族之长而贤者主其计。而时其出纳焉。日食人一升。岁衣人一缣。嫁女者五十千。【若地方有溺女之风者此条尤当加意】 娶妇者三十千再娶者十五千。葬者如再娶之数。葬幼者十千。族之聚者九十口。岁入给稻八百斛。以其所入。给其所聚。沛然有余而无穷。屏而家居俟代者与焉。仕而居官者罢莫给。此其大较也。初公之未贵显也尝有志于是矣。而力未逮者二十年。既而为西帅。及参大政。于是始有禄赐之人。而终其志。公既没。后世子孙修其业。承其志。如公之存也。【其子纯佑纯仁纯礼纯粹皆贤佑仁尤行仁义仁继公为宰相】 公虽位充禄厚。而贫终其身殁之日。身无以为殓。子无以为丧。惟以施贫活族之义。遗其子而己。昔晏平仲敝车羸马。桓子曰。是隐君之赐也。晏子曰。自臣之贵。父之族无不乘车者。母之族无不足于衣食者。妻之族无冻馁者。齐国之士。待臣而举火者三百余人。如此而为隐君之赐乎。彰君之赐乎。于是齐侯以晏子之觞而觞桓子。余尝爱晏子好仁。齐候知贤。而桓子服义也。又爱晏子之仁有等级。而言有次第也先父族。次母族。次妻族。而后及其疏远之贤孟子曰。亲亲而仁民。仁民而爱物。晏子为近之今观文正公之义田。贤于平仲其规模远举。又疑过之呜呼。世之都三公位。享万锺禄。其邸第之雄。车舆之饰。声色之多。妻帑之富。止乎一已而己。而族之人。操壶瓢为沟中瘠者又岂少哉。况于他人乎。是皆公之罪人也。公之忠义满朝庭。事业满边隅功名满天下后世必有史官书之者。予可无录也。独高其义因以遗其世云。 

　　△附常郡王氏参改义庄规条 

　　一建义庄房屋若干。坐落某县。某图捐田【若干】 亩。俱系绝产。开具田号细数呈请咨　部立案并请藩宪给帖遵守。立义庄户名。完纳银漕。永远不准放粮过户。以杜日后易瘠盗废诸弊 
　　一义田饷银将租麦抵办。漕粮将租米完纳。依限全完其余赡给鳏寡孤独及各项费用。日后盈余。增置义田。呈明立案。 
　　一庄田总理一人。族中公举老成殷实者为之。田租银钱簿册。俱归掌管。司事二人。亦必精明公正者共司其事三年一换。倘有侵挪情事随时更换。如三年内。并无错悞。或接管或更换。秉公酌议。 
　　一总理辛俸若干。司事辛俸若干。按季支付。扇人斛脚工食随时酌给倘有催租不力。私收亏短。察出追吐更换。 
　　一族中宗支浩繁不能均给。惟自某支以后。谱次详明。查得实系鳏寡孤独废疾贫乏者。概行入册。如有出继外姓。及为僧道。并入下流者概不入册。【经费多者通族均给】 
　　一赡给额数统以若干名为率。如人数众多。另增副额。赡给一半。俟正额缺出。按照开报入册先后。挨次项补。 
　　一鳏独无依。年过十六。入册开支。惟寡妇废疾。不拘此例。正额每人每月给米二斗四升。副额每月给米一斗二升。闰月照数孤子孤女。一岁至六岁。每月给米一斗。以补寡居养育之劳。至九岁每月给米。从副额递补正额。挨次候缺。孤子十八岁年终缴票。孤女出嫁缴票。支派住居名字年纪。随时注册。须查实发给。 
　　一孤子至十八岁年终缴票给钱若干。为谋生之计。倘年未十八自能谋生庄内一体给发以示体恤之意。且防藉词停给之端。自行缴票者停给。 
　　一寡妇及废疾。俟伊子成立。完姻后停给。若伊子不肖。及继嗣之子。不能供养者。仍照数给发。 
　　一给米定期每月二十四日。持票赴庄领米。过期次日并给。路远者四季支领。不得预支。年终更换照票。 
　　一册内有名身故者。赴庄缴票。给殡费钱若干。连安葬者给钱若干。十五岁以前身故者。给殡费钱若干。连安葬者给钱若干。倘匿不报明。将票冒支月米察出停给其殡葬之费亦不给发。以示薄惩 
　　一族中停柩在家权厝在外。无力安葬。墓在十里外者。给钱若干。墓在十里内者。给钱若干。须查明给发。 
　　一应试无力者。县试给钱若干。府试给钱若干。院试给钱若干。乡试给钱若干。会试给钱若干。【此欵须随各庄定数】 
　　一族中无力婚娶者。于吉期当日给钱若干。单传无力者。多给钱若干。嫁女照婚娶例给一半。 
　　一设立义学。凡孤子无力从师。均归义学教读。路远者。每节给修金若干。每节给束修。须令孤子携所读之书来庄。以便查问课程。 
　　一冬月严寒。册内年老废疾。难自支持者。给棉裤棉衣。九月给发。四月底归庄。给钱若干。以免当卖之弊。庄内令人修补。亦可再给。 
　　一庄内择有名医生。议定每季辛俸若干。择诚实药店。另立一折以便登记。如册内有名病重者。查实后。请医诊视。将方赴庄。用一戳记。到店付药。贫苦难堪酌给钱若干。以备零星等费。族中贫病相连者。通融酌济以寓疾病相扶之意。 
　　一族中嫁出之女寡居而贫。念祖宗一本之谊。亦归庄册。一体发给。其孤子孤女不给。 
　　一收租与给米时。总理必有检点。不得专听下人。恐生诸弊。银钱米麦等出入。随时登记。不准移挪。 
　　一本庄房屋。修葺宜勤。毌致霉烂米麦。器皿亦须收藏节省。食用一切均须从俭不得糜费。 
　　一每岁年终。须将旧贮新收。及各项支销。现在存贮。逐欵开明一册。以备合族查对。 
　　一总理谢事时。将一切事务账目对象一一交清。俾接管之人。不得推诿不致贻悞。 
　　此系庄规大略。须视经费盈绌。因时制宜可也。 

　　○同善会章程 

　　卷一之二 
　　孟子云。大舜有大焉。善与人同。又云。故君子莫大乎与人为善善也者。人生之命脉地方之元气也。善心既笃。则善量宜充。一乡一邑。何莫非善量之所及。力可及而不为非斯人之大不幸耶。世上苦人不少。前贤遗范具存。遵而行之。是在有心者首为倡率耳。述同善会章程 

　　陈几亭先生同善会原序 
　　高子忠宪公同善会规例 
　　枫泾同善会规条 
　　浙江抚藩宪通饬合属十一府一州仿行同善会牌语 
　　同善会照验牌筹式 
　　同善会愿外广善方 
　　奉恳各邑父母谕行同善会文 
　　倡会拟言 
　　会讲广义 
　　行同善会十二益 
　　同善会绪言六则 
　　同善会劝缘疏（江浙宪颁后增入） 
　　同善会备荒四则 
　　劝广行同善会文 
　　附奉劝深埋胔骼预绝疫端公启（乾隆八年春是启与同善会书并呈江苏陈抚院） 
　　高子忠宪公同善会讲语（三条） 
　　陈几亭先生同善会讲语 

　　△陈几亭先生同善会原序【公讳龙正字几亭师事高子忠宪推入室学本身心达诸经济登崇正甲戌进士仕礼部员外郎】 

　　序曰是会也。说倡于梦泽张公。而启新钱先生行其事。筠塘陈公益从而广之。大抵随意量捐用拯无告。因以广动其善心。高子忠宪序之详矣。有云。为善如渴而饮。饥而食。饮食岂望报耶至哉言乎愚尝推之曰。渴而饮。饮焉而渴润。饥而食。食焉而饥充。亦饮食之报也。今试闻一岂弟之言。初或漠。过觉可思。闻一雕琢尖谑之言。乍虽谐笑。过觉无味。见人行一利济事。已或未能。心安乐之。见人行一摧害事。已即不与。为恻恻然者累时。遇一人堕患难。坐视不救。身虽便安。愀然于心。救之或稍费心力。终不致悔于既费之后。是皆人人有之日日有之。长自试验然乎否耶。觉乎忘耶。人生不过求安乐耳不为善而息息怃然。昼中怅惘。梦中扰攘。病中凄惶。人生之无福盖未有迫于此者也。为善而息息油然。志意得宁血气得平魂梦得清。人生之福。未有亲于此者也。久之而众志以孚。风俗以化。气运以移。则如饮食得宜之后。可以当寒暑。可以任勤劳。其为福又孰大于此。周公咏文王也。曰求福不回。以此为善。以此求福。一感一应之间尔。存无求之心。亦操必得之劵。非最乐事耶。彼有不思饮食之人。必不觉饥渴之心。人而至于不觉饥渴也。其危哉窃惧阻人为善者曰。善在心。不在事。犹中满而语人曰。我将辟谷以长年。年其可长乎。圣人□。事不成则礼乐不兴。礼乐在事。犹春在枝头。草枯木落。而春气已泯没不可见矣。凡具善根。愿相与成此善事。事而成也。或者一方之礼乐亦存乎其间。会讲附后。 

　　△高子忠宪公同善会规例 

　　一会名同善。每季主会。不论有爵无爵。但素行端洁料理精明者。即可公同推举。轮流任事。 
　　一会期定四仲月之望。傥有事须易。主会于旬日前揭于会所。 
　　一会日俱以已刻俟诸友毕集序揖班坐茶毕。鼓钟肃众。司讲者用通俗言语。不烦文采。务使人人易晓。感动善心。傥虑听者未谙。每会更大书讲语一纸。粘贴会所壁上。 
　　一会赍自九分至九钱止。【立法之初太羹元酒今嘉兴舒城等处现在扩充其数】 俱自书尊号银数。临期持付司籍者登记不赴会而愿助者。听于先期送主会处收贮。后期而愿入会者听补送。此会乃前人立下方便法每季一举。中人之家。不过每日省钱一二文。稍赢之家不过每日省银一二分即可扶穷救苦【富户捐田或每年量助银若干两】 
　　一会赍。随所至多寡。约为三分。以二助贫。以一给棺。助贫以劝善为主。先于孝子节妇之穷而无告者。次及贫老病苦之人。公不收于养济。私不肯为乞丐者。要在会中诸友平日咨访的确。会后五日内。即赈给以省酬应之烦。其它一切穷民。力难遍及。止于会日俟众将散时主会当面以零钱随意施舍。尽其一念而已。余日皆不给。至于不孝不悌赌博健讼酗酒无赖及年力强壮。游□游食以至赤贫者。皆不滥助以乖劝善之义。 
　　一访确贫老孤独。及节孝奇卓者。每季给助。其余量入为出。如春季给则夏季暂停。庶几新访者补入。通融不匮。应赈人户。逐名下注定银数。牓许某日面发。本日不必候领。其本季暂停者。先期书姓名粘贴四门。免其希求伺候之苦。余外不合助给。及贫人未入访册。而临期纷纷。自行陈乞者一槩不准。 
　　一给棺之法。务于先期将本会现银三分之一。付木行置造较之零买工料颇良。一便也。分置四门庵寺。死者猝求。出一小票。立足应急。二便也。棺上书同善会某年某季。再以干支编号。领者难于假冒。发者无因勒索。三便也。若存银给价。袖中来往。诸弊丛生。所宜深念。【给价银者必多冒滥其端不可开也】 
　　一收散会赍完日主会即将助银姓号。并给进人户数目。用公费刻会籍传送会友。 

　　△枫泾同善会规条 

　　一化导 
　　一酌济 
　　一保人 
　　一定期 
　　一救难 
　　一疗病 
　　一施棺 
　　一扩充 
　　一矢公 
　　一持久 
　　一劝行 
　　一传书 

　　一化导 

　　一化导　高公此会。最重劝善。本名同善会讲。葢教兼养也。今议每月化导十日。公推声音响亮言语恳切者二人作司讲。朔日到公所宣讲格言果报三日。余七日移至他处寺院。各到一二日宣讲。庶境内听者略徧。司讲务期诚心化人。使闻善者踊跃兴起。去旧从新。渐至沦肌浃髓积德累功。莫大于是。动公酌送酬资须会友有力好善者几人助襄其事。久久不倦。【凡倡同善会先从此做起善心感动会自易集也】 

　　一酌济 

　　一酌济　济贫先孝子节妇。及奇卓之士颠沛莫支会例仿古人阴济法。册上书姓逸名。【此条恐滋他弊须绅士及殷实人保】 次及鳏寡孤独。年六十以上。十五以下。并无依靠。及废疾不能食力。公不收养济私不为乞丐者。至若不孝不悌。游手游食。及荡废祖业。暨衙门出入。与一切为民蠹者。槩不滥及 

　　一保人 

　　一保人　会中同人槩不作保。保人必本分行业。老成信实者。保人报名后。会中司事亲访确实然后开姓氏住居入济册。 

　　一定期 

　　一定期　定期每月十六日给发。司月邀诸同人清晨齐集公所受济者毕至。给腐饭一飧。左楹手按照验牌。逐名验悉。分极次二等给筹。右楹收筹给钱。倘有不入册而哀乞者。临散时给以零钱。月终将各项收发照录一纸贴公所 

　　一救难 

　　一救难　凡极贫人猝有危难之事。实在关性命。离骨肉者。会中支银拯救。必系会中人灼见。向司年而保访实共济。【此属偶事不拘日发】 

　　一疗病 

　　一疗病　会中现有善士施医药铺。每年捐助药材。凡茕独抱病求药者。司年随发小票支药。局虽未建而治病无虞。 

　　一施棺 

　　一施棺　会友另纠一局。仿百善堂法。排市募百家。先收每家若干文。造棺若干具。嗣后每发。随敛备造。以充原数。其间察工料。置庵寺。杜假冐。会友另掌其事。 

　　一扩充 

　　一扩充　会中赀不敷者。酌商重募。又特设一册。会友有发愿独养鳏寡若干人。附会给发者。登记急难条中。或繁费不支。会友能格外捐助者。书加愿。若募于会外以成之。书外愿。有公项盈余付入者。书余愿凡寿诞添丁。及诸得意事。省酒筵等烦费。以济穷民者。书喜愿。更有一法。俗名状元会者。约会首十人。每人纠十会。共百位。每位一月。交银一两。共百两。连交十个月为满共集千两。存当生息。数月后。便可取其息以作每月交还各位本银。摇在十次内得者。下月仍交银一两。满十月便不必再交。摇至百次。各本尽收。约八年满。取存当银千两。置义田。如此周而复始。三四十年。可置田几百亩。作善会根基。呈　宪立碑百位名下各刊助银十两。流芳百世凡会中有余力则社仓义塜恤婴恤嫠施衣施粥等事。可次第行之。惟在尽心经理。竭力撑持。以期善缘永久。同结胜果耳。 

　　一矢公 

　　一矢公　枫泾镇南属浙江嘉善。北属江南娄县。向借玉虚观给发乾隆二十年。起建同善会馆阁号桂香。敬供　文昌帝君圣像。合会逢二月三日九月九日。共将立愿永坚。矢心清洁严书誓词。通疏祷告。一祈善行精进。一示乘公无欺。列阄当公费派出。竟日素膳。又岁终董事另誊本年收发总册。俟新正上元日柬邀合会。具疏焚化　神座前。是日盘查一年管收除在总数交卸本年司年 

　　一持久 

　　一持久　善会设或停止。则众茕绝命。获罪大矣。我枫倡始。幸有讲善者谆切指点。每到夜分。而司年等乐听。欵洽最深。切偲三年。不杂闲话所以心□意坚颇能耐久行至十数年。三家科甲远近震闻。许登南宫。谢入翰院。蔡更魁天下。迄今三载。后起济济。精勤益力。善会幸卜其未艾。 

　　一劝行 

　　一劝行　善会只济一二十里茕民。县内地方寥廓。须设几会。庶使邑无啼饥本处既举。约会友酌劝未行者。诚心奖诱。罔不乐从。小村落须另刻一单。简列规条。谷米荳麦。俱可救茕。也 

　　一传书 

　　一传书　朱子曰。刻书流传。足使世之聋盲者。有所警觉稍知蠲净非小补也。会中刻书有二一刻同善会书广传一刻最浅近猜。切善书广劝此中有无限感动在。 

　　△浙江抚藩宪通饬合属十一府一州仿行同善会牌语 

　　浙江等处布政使潘　为恳颁良法事乾隆九年四月二十七日奉巡抚部院当　批本司呈详高忠宪公同善会法一书。请通颁各属举行缘由。奉批如详通饬实力举行仍将选举姓名并参酌规条详送察夺。并候督部堂批示缴。同善会书存。奉经饬行嘉善县刷印同善会书去后。今据该县印订呈送前来。合行抄详饬发为此仰府官吏查照来文。及抄详内事理。即便转发各县暨儒学。遵照将会规大旨及奖励各条。刊示晓谕。无论绅衿上庶。务访平日品行端方者。俱准创行。不得经由役吏以及耆民乡正之手。致滋科敛。有千未便。仍将选举姓名。并参酌规条。详候转请示遵须至牌者计粘抄看【并发同善书一封】 该本司查看得睦婣任恤。宜宏保息之仁。振廪劝分。用溥推恩之化兹有江南娄县童生黄泳呈请。将高忠宪公同善会法一书通颁举行。随经批饬杭府查议去后。今据该府县议覆前来。本司备查书内所列各条。既恤贫以赒无告。复舍棺以惠徂魂节孝先沾。则人心知劝。游惰不及则窳俗可移。利济而即寓维风。活人而并谋泽骨。推行于一乡一邑之中。同游于大生广生之内。立法既善。允宜举行。惟是经费浩繁。劝助匪易。若非遴选得人恐难图终创始。应如该府县所请将同善会书颁发各属会同儒学教官。传齐绅士。公同议举殷实端正之人推会首。广为劝谕。如愿入会者。将姓氏捐数登于簿内。俟纠有成数。另选内行修洁。乡评推重者。分司其事。仍各按士俗民情。分晰酌议会规详请饬遵。其举行之始权择闲空寺院。日后经费充裕再建堂宇。听好善尚义之士。随力乐输。庶勉一篑为山之勤。自覩万间广厦之盛。未可限以岁月旦暮取效也。是否允协。拟合详请。并将同善会书呈送。伏候宪台察核批示。以便饬取原板刷印分发举行为此 

　　△同善会照验牌筹式 

　　见图 
　　此照验牌保后访实则付之每领钱日执此为照照毕仍付领者 
　　给济之日左楹验牌发筹登册右楹收筹给钱 

　　△同善会愿外广善方【真西山先生曰天之福泽我者非私我也予之以为善之资乃所以厚其责今富室明得此理当不徒区区捐愿于会中而遂自足也平日须节减浮费广行善事庶足以仰答天心保其富于子孙因即古人成法为愿外广善之方。】 

　　昔夔州推官杨旬。效周箎行感应篇十种利益事。　一凡有冤狱。必与辨雪。　二收街市弃儿。倩人乳养。　三每于仲冬朔收贫人六十以上十五以下者日给升米养之。至仲春听其自便。　四施应验汤药。救人疾苦。　五有贫不成丧者济以棺木。　六女使长大。量给衣资。听其适人不计身价。　七尃一戒杀。赎放物命。　八每遇凶岁。贵籴贱粜赈济贫民。　九修治桥梁道路。　十资给无归穷旅又常推已及人。济人之急。救人之危。今录此以为会中殷户积善之方。 

　　△奉恳各邑父母谕行同善会文 

　　县主须念境内茕民皆我赤子扶危济厄天职难辞□得此法使免填沟壑丧躯命自应谆切谕行、近者知舒城县蒋公知平湖县高公知嘉善县梁公皆率先领袖令绅士合邑举行以主同善会、此系前人立下方便法惟望仁人接踵相继则不忍人之心心心相印同合天心矣 
　　葢闻亲民莫切于县主。而仁政必先夫茕黎。苐耳目未接乎尫羸斯慈祥尚隔于饥瘠。苟能亲履其事。奚啻绘状以陈我枫行同善会三十年。周谘委巷。备覩惨由始觉命系须臾救争呼吸。或鳏寡穷老。倒饿半僵。或废疾瞽蒙。积饥垂绝更有名门节女。乏粒难支。旧族孤儿。遭灾待毙。九危险病。合家□尘。五日掩门数口卧雪。甚至鬻妻恸别卖子哀离。赴水将亡。悬梁几殒。刎颈未断。买砒欲尝孩弃腐桥。客疽溃路。此等惨厄。孰忍旁观。我同人心痛手援。扶苏起死。随许月给。累百余名。今蒙　江浙宪颁州县谕行在案窃思虽多惠政。难免饥茕。沟瘠含凄。瘼隔百里哀声断而馁鬼泣。□肉平而冥路通。非任牧民。尚流悲泪。兹恳各州县主。俯采刍荛。大发仁慈。出而鼓劝。一循令赤心。申谕众茕民白骨随苏。芬齿微劳。吹嘘肉人骸之枯朽。公庭雅集谘■〈言耴〉转鬼箓之阳春。好生之心。初生与再生并载。活命之德。续命与元命同功。冷脏旋温悲喜而祷天祝寿。断喘重息。存殁而请帝祈祥。完节烈于未亡。冥报恩人使植联妻儿于既割。梦惊慈佛垂航。幸绍几亭。溯源忠宪。一柬一示。茕室生鲜。再励再奖。富家好德匪关小惠。明道亦尝责救孤穷。何虑亵尊。考亭屡次劝分殷户。嗟嗟。天司民命。救命动天。福造人心。慈心集福。从此方寸慊子孙昌。令名垂。血食永。培元气于合邑。积余庆于有家矣。 

　　△倡会拟言 

　　枫泾同善会书既蒙　江浙宪颁惟恐小镇陋规难以通行各处。谨拟刍荛。以冀裁夺 

　　一集公议 
　　一请主会 
　　一推协理 
　　一择董事 
　　一议捐助 
　　一酌给济 
　　一慎事宜 
　　一建会馆 

　　一集公议 

　　一集公议　县主此事。须念一县茕独。皆我赤子。扶危济阨。天职难辞。今得此法。使免填沟壑丧躯命自应谆切谕行。先谕人捐刻会书众览。使悉缘由。然后柬集绅士面议而定。【或绅士呈县集议倡行村镇间可请本地官员倡行○语云当官若不行方便如入宝山空手回尚祈及早谕行】 

　　一请主会 

　　一请主会　平湖倡同善会时。未经宪颁已请县尊作主。况今既颁之后哉。主会每月到堂一二次。奖励众善。课其大纲。使各踊跃奋兴。城中既倡。随面谕村镇仿行。【小村落须另刻一单简列规条谷米荳麦俱可济茕内有殷户须另劝酌数捐济】 今宪并请广文主会。 

　　一推协理 

　　一推协理　苏州育婴锡类广仁积功等堂。善事各异。然皆有监会司会司月等人。以相协理。同善会须仿此。推监会二三人。缙绅好善统摄纲纪。推殷实好善数人为司会。统理诸务。又推十二人为司月。分司每月事务。周而复始。凡三项俱并力一心。撑持善会寒士优才德者亦推司会。【若村镇人数酌减亦须公推乡望】 

　　一择董事 

　　一择董事　堂中司募司收司册司查访司办会书等。或兼摄。或专掌。或共襄。务须谨择廉干勤敏。每月酌送修仪。司爨执役每月酌给工食。凡一应薪水修仪工食等项。照吴例。司月捐备或司月不能住堂任事。务择廉干代理。【会小则二三董事兼摄】 

　　一议捐助 

　　一议捐助　捐助必经集议。俟众议妥协。然后劝募市中须照一文会式。挨户日捐钱一文。内或听人递增。每月清收。大贾则另劝。有田产者。照数酌一近情之规。好义者听增。岁歉则量减。田最多者。会中给票孤茕。令自走领。或本地方货物出入。乐捐者酌助些微。又或照吴例。县主□行断捐。总之捐有余补不足。酌以平心。则人皆乐助。【会小或先从一文会做起】 

　　一酌给济 

　　一酌给济　先贤救济贫户由节妇贫儒及茕民俱事关性命。不得滥冒。至季讲季给。不如月讲月给之善。细审自知。凡给济日。施茕素膳一次。【俟会盛行后乞人另须酌济昔几亭先生有建丐房施丐粥等事】 

　　一慎事宜 

　　一慎事宜　立法不善则生弊。任人非宜则败谋。二事务要十分详慎。立法莫精于广仁堂。凡监会司会司月董事。各有恪守规条而又立誓词。及堂规八条。黜罚规九条。俱极严密经行四载而规始定。至于任人关系善会北大始倡时宁缺毌滥。俟后识赏多人果有实心行善。不怠不欺者。慎择以充其数。此谨始以全终。持久之道也。 

　　一建会馆 

　　一建会馆　吴地诸善举。必先建堂鼓众。同善会务须建堂。供主会长生禄位。大有造于善会者附配捐愿二十年者铭碑。 

　　△会讲广义 

　　陆清献公刊六谕集解化灵寿、尝曰、民久渐渍于薄俗岂区区一卷书朔望一读遂足□胜残去杀耶因思扩充引伸求所以沦肌浃肤之方、兹同善会每季一讲苐先贤立法务简以便后人能效耳。若果诚心化俗使一邑中仁渐义摩人人向善当必有不尽于此者敬呈管见率拟七条惟望仁人君子裁正焉 

　　一主讲 
　　一分讲 
　　一劝讲 
　　一助讲 
　　一士讲 
　　一订讲 
　　一办讲 

　　一主讲 

　　一主讲　同善会莫妙于兼教。今邑侯主会。自宜主讲。苐县尊职掌教化。自有　国家令典。及先贤成法在。区区会讲。不过里党劝善之义。聊以助雅化尔。然必县尊主持提调。庶使风行踊跃。 

　　一分讲 

　　一分讲　程子令晋城。立乡校六十余所。暇时亲至。即明季嘉善城内外。尚分二十五乡约。由此推之凡县内须分若干处。各就附近寺院。谕会中司讲者十数人。朔望宣讲圣谕十六条。暨劝善等书。反复开导。痛切详勉。主会者循次临讲。此高子所云为乡约帮手也。每逢季月。谕会中作讲语一篇。仍照高陈会讲法。并刻送悉依前例。毌失其旧。【各镇各村既蒙谕行同善会后同此谕讲若得每年临讲一次尤善】 

　　一劝讲 

　　一劝讲　朱子临民有劝谕伍保互相劝戒事件。张子令云岩。每月吉具酒食。会乡长于县庭。嘱训子弟有文檄并令往告闾里随亲访民间闻否。今颁朔望所讲者。劝谕伍保乡长。家谕户晓。童妇尽悉。并刊文谕训蒙者。日讲因果格言均宜动以至诚勤以亲访。【各镇各村同】 

　　一助讲 

　　一助讲　如旌善人。惩恶人。革弊俗。禁奢靡等类。各邑尊自有成规。以维风俗。至会中所行。一则刊刻善书。或格言。或因果。或文或图一则书写善言徧贴通衢寺观。或编歌词韵语。意必浅近。词必铿锵。务使识字者。人人能读。倾听者人人能解。庶几悦耳会心。易于感动【或会中择一善翻盲词者教受济诸盲说因果悉系忠孝节义利济等事徧示乡村里落。并不必拘定盲目。或会中精刻善言斗方式施于孤贫令卖求趁总须随地多方设法。俾一日风醇俗美便生出无限好事。】 

　　一士讲 

　　一士讲　陆清献公宰灵邑每逢二四六八日。堂事竣。即诣学听诸生讲书。松阳讲义。面命叮咛。真恳切至诱诸生以圣贤门路。此真百世县父母之师也或谕行黄陶庵公直言会更好。 

　　一订讲 

　　一订讲　监会司会司月。董事。务订交相勉励存善心行善事。【此意本之广仁堂】 并订其中善诱者。时讲会约虚心听受。 

　　一办讲 

　　一办讲　监会司会司月等。有力者捐赀。有心者干事。将上数条。和衷协办。始终力行。则义理明而渐摩熟。善行愈广善人愈多而养教用观厥成矣。此赖县父母谆谆面谕。以鼓舞作新。亦赖办讲者实心奉行。而造福于合邑也。书曰。作善降之百祥。尚祈不目为迂而勇行之。 

　　右倡会拟言。及会讲广义一养一教。推衍同善。会法。大约备矣。倘一时不能并行。姑不拘先行其一务拣最要逐渐增添可也 

　　△行同善会十二益 

　　粤自井田废而比闾族党之谊渐衰斯任恤风微而穷民良多天札矣有宋朱子答张敬夫云。有余者取不足者与务使贫富不甚相悬。而又增损吕氏乡约之兼教养者以行于乡。意此圣贤不得已救世之苦心也。然均节之说一时难行。而吕氏乡约民情又苦其烦重而莫之行仁人际此。隐痛良深哉此高忠宪公暨陈几亭先生悯先王遗泽之亡。而酌留其一线而同善会行焉其为教至简其为养最便不得已而随时救世而又不敢蹈法古之名以骇俗用心愈苦。可绎而知矣有心斯世者。念此恻然而忍自外与。今经　江浙宪颁县令谕行。果能实心奉行则梏亡之陷溺。饥瘠之垂毙。庶有济乎。尤望推而广之。久而遵之。则宇内太和之气弥加蕴酿焉矣兹谨述举行之益于左 
　　邑免夭札。天休滋至。自然民和岁丰。则于国脉有益。 
　　僻壤残喘。叩问有人。从此回生起死。则于民命有益。 
　　恻隐本心。阖县感动。毕竟好善人多。则于人心有益。 
　　救灾恤患。恩明谊美。城乡各敦亲睦。则于风俗有益。 
　　完人贞节。并全骨肉。不至堕坑落堑。则于名节有益。 
　　会讲开谕。提醒愚蒙。徐臻化暴免刑。则于邦教有益。 
　　刊施会约。户有其书。会中讲论切偲。则于人才有益。 
　　远布会书。岁以千计。默使善气流行。则于世道有益。 
　　人心慕义。触类引伸。以广社仓锡类。则于众善有益。 
　　父老作善。后生观感。自能继续遵循。则于流泽有益。 
　　乡约保甲。隐相帮助。藉此整理画一。则于宰政有益。 
　　积岁丰稔。偶遇歉收。便得众力劻勷。则于备荒有益。 
　　同善会实系吉祥善事本小学吕氏乡约之意而更觉通俗易行行是会者必须呈明　县尊公请主会。以正事体且规模可放可缩。不但城镇宜行即小村坊目下亦有仿行者。窃思苏州齐民陈明智倡普济堂扬州齐民蔡琏倡育婴社有志竟成何难之有果能力行十数年。科甲富厚。天报不爽若更精进。即如窦禹钧增寿三纪名列洞天亦分内事也。○同善会倡自官绅。局面自大。如士民万不能盛举。姑从一文会做起渐募至二三百会。亦可救待毙饥茕二三十大日后自有机缘可扩充之。总要具一副□石刚肠。百折不回成会自易。积德累功之薮。切勿错过 

　　△同善会绪言六则 

　　同善会实系吉祥善事。最足感动仁心。枫镇行之六年。颇获效验虽不敢侈风俗之美。然耳濡目染。观化良多矣。总河陈公【讳】 鹏年。序舒城同善会云。为政之本。舍是无术可以同于乡邑。可以同于郡省可以同于天下后世。可赞一道同风之盛治 
　　舒城规条与原规稍变通。敝地务绝诸弊。较为周匝。即大都大郡最繁地方行之。其待济悉会中人保更有居址邻右可据凭签验票。给发何从滋弊。惟愿司年司月。互相查核票册凿凿月收贴会馆。岁收贴通衢。收支何从滋弊。至劝募应呈县颁发印簿令自缴柜。又何从滋弊。翘望同人。率先倡始。康熙时松江王太史椒圃。独养鳏寡三百六十人。亦本此意。况众擎尤易举哉 
　　育婴普济必先建堂居众。兹会亦可借寺院作公所。起造会馆不妨徐图。领袖何等便捷。但日后建馆必属稠密之地。方成盛会嘉善陈几亭先生建同善会馆于县左自具卓识。 
　　义田为善会根柢。倡会之初。或即排户作一次劝募。广置义田。不必每人逐月出赀尤善。如其未能由渐而及。敝地发轫。助愿仅有数友。踰年约四五十愿。三年满百。嗣后辗转传劝。乐助者二百数十家。始行义田事。缘有难易。须审时势若何耳。 
　　莫谓小邨落不可行同善会。十室之邑。必有忠信。或能减衣缩食即豆麦菽米等。皆可准算会银。听从多少不拘。按月按季。村间鳏寡无依。及危难之事。邻里共悉。偶收偶发。众耳目属焉。尤难滋弊。如有一二翘楚。小试其法。应亦优办。【或兼附近二三村共之】 
　　流传会书。每年务须刊刷广布。另纠数友捐赀。专掌其事。尝见青浦惜字会书。规条亦佳司事者公恳邑尊。移文劝行本省各县。并及各省各县。既准。会友分写文书。每角袋惜字会书二本。一县一学送署。签押用印。随持至本处铺递。徧递。同善会书拟仿此例。尤恳详请　宪鉴颁行阖属。 

　　△同善会劝缘疏（江浙宪颁后增入） 

　　葢闻为善最乐。修德降祥。不忍原本于同然因果自征其不爽是以希文言志。每怀后乐而先忧。明道居心祇愿济人而利物富厚而好行其德。势易建瓴。稍赢而为善于乡。功同覆篑。覩此萧条贫子。身濒死而乏术求全。亦有偃蹇儒生。势阽危而无心分润。总俟仁人之普济。犹宜处置之有方。为善不在空言。施恩期于当厄。然仰帡幪于夏屋非独木所能支。而登仁寿于春台。必众擎斯易举敬裁短疏。敢告　同人。或节食用之余赀。命延捐瘠。或减应酬之繁费。泽被含生。勿谓善小不为。所虑惟日不足。随时捐贮按月举行。量力以施。闻风而化。挹西江之斗水。涸辙可苏布大地之阳和。枯荄尽活。特举济人之会。广谋同善之条。念前贤之割宅指囷。敢谓后贤莫逮。积一善之解衣推食顿令万善归怀。仁心以扩而愈充毅力贵勤而持久。不作无益害有益惟通财斯善理财。能以一生济众生。既种德即为种福。死生悬于呼吸。能勿惊心。肥瘠判于越秦。幸毌歧视。岂不足以导迎善气。保合太和哉。伏冀　轩冕宰官急父母斯民之意。　缙绅先达轸桑梓一体之情。自目前以厯岁年。刻刻心存拯济。由一郡以行直省。人人共享生全。虽圣贤道在安怀。非云获报。而惠迪捷于影响岂曰无知。务身体而力行。毌始勤而终怠。将廉泉让水嘉祥骈集于家门。而五桂三槐。福祚永绵于后嗣矣。【近时乡镇凡造桥修庙有集千人万人会者集腋成裘众擎易举窃意一切善会。皆可仿照集成亦权教也。要在经理得人耳。】 

　　△同善会备荒四则 

　　陈几亭先生曰行同善会、倘遇饥荒乡绅领袖富户各区各村、就附近处分救穷民务令合县无一饿殍、则知救荒乃会中之职分也可百年不遇不可一日无备。谨拟涓埃稍助。□帑恤盛典 

　　一谘策 
　　一呈县 
　　一协办 
　　一赈给 

　　一谘策 

　　一谘策　平日务行社仓积谷或照几亭社仓变通法猝遇荒歉万勿等待流殍并作。然后赈救。须移上二三月前。监会司会司月等。公同熟商赈饥之策。广稽古法。便通时俗。各出所见。而参酌定当。以归于一。总期及早行之。 

　　一呈县 

　　一呈县　监会司会司月等。将酌定之策。公同呈县。裁夺施行。得贤父母殚心毅力。经画区处。便使饥黎再造。合县蒙休。或仍传齐绅士。公同议行。 

　　一协办 

　　一协办　或勘荒。或审饥。或平粜。或劝赈。是皆邑侯所行。而会中奉行协办。务须竭心尽力。倘人数不足。各举廉干办理勘荒。可一览而百亩千亩审饥则一日止三村四村。须急乘先时平粜须县尊量地方产米多少。如产米只给一县须禁米出境。即产米多者。亦须留一县之需。禁米多出境。谕取租家。或自家门面零粜或发米铺。均要校准升斗。画平价钱。此法平时宜行而米价腾贵尤甚。至荒岁乏米则多方设米以平粜之。劝赈须县尊先造惩匾。用警乡顽二三。然后乐捐者量数优奖。此皆前贤行之多效者也。 

　　一赈给 

　　一赈给　赈米之先。须随门捱户。亲至其家。细查极次真由。分等验口授票。【此即审饥也】 然后分若干处。据票给米。必将米数通盘公派作一次给。令归治本业。内有老幼病妇不能行者。计口授米。各就附近分救。自能清整如有流民。须到处设粥厂。乡镇务徧至于病故掩殣。收弃孩等。会中均须画策分掌。聊拟大略其余因时制宜。【昔人云。赈济　在大户一在官长大户苟得自□即当倾财施济官长须早勘早申。倘报荒稍迟欲救无及如丁清惠公。领家救万命。而享百龄。膺高爵此大户宜法也如陆清献公宰灵寿亲至各乡勘灾即申恳题请蠲免及赈饥每日□粮驰驱穷谷徧到凡四十五日而毕。此官长宜法也。○赈济断不可经役吏耆民乡正等手。务绝转辗假冐诸弊】 

　　△劝广行同善会文 

　　同善会仰体好生。俯恤茕独。养教兼施设法尽善足以充恻隐。培德器厚人心。醇风俗。君子与人为善。孰大于是。一乡有此。则一乡免其夭札。天下有此。则天下拯其颠连业已常州嘉兴等府无锡昆山舒城江都休宁嘉善等县。青阳盛泽新城枫泾等镇。盛行未艾。竚望未行地方。推恩广被。共游太和此其功重在倡举兹者一劝当事领袖明道作令。座间每书视民如伤自警。葢身处崇高须熟察下民苦楚至若穷民无告仁政尤先。高子忠宪公同善会。向偕官长共事。功与社仓相埒。一以惠鳏寡。一以怀小民二者原不可偏废。伏冀　大宪普德。施行阖属。令将同善会书。镂版传布。并邮递他省。便使寰宇受福若夫郡侯邑宰。广文佐贰。俱祈倡率。不妨公务。不须捐俸。既令万命回生。更使羣黎向善。语云。居官作善如入宝山。望名公卿留意焉。一劝绅士领袖。福泽较齐民悬绝。积累愈难诿谢。夙具善根。宜加培植。一也。祖父积德。当思继承。二也天贤我以开众人之愚。天富我以济众人之困。此职分难辞。三也。况缙绅与官长相表里。倡同善会较易。规模更有闳远者。至于今日之士未必非他日之大夫。尤宜力行善事。以作保赤之基。昔高子忠宪公云。士人须半积阴功半读书。孳孳利济。积久纯熟。则心仁。仁则生。生则吉吉则百祥咸集。不期科第而科第在其中。此固为士赠。即缙绅为子孙计亦不踰此。善会其梯阶也。翘企率先倡始一劝大众领袖大众经商谋利居多不知善中之利极大。善中之利最饶。歙商查永宁祖。独任四千金建桥。而贩木获倍利此利在财也。徽商玉志仁。舍金二十两救投水妇而免祸。此利在寿也福建叶封翁习匠业。倾囊济逋粮被械。而子孙台山作宰相。此利在子孙也。且扬州居民蔡琏倡育婴社苏州居民陈明智倡普济堂。慨然居士大夫先。厥后抚院旌奖。并捐俸。良法传海内。事无难易。坚志便成。温公积财积德之训。切须熟诵。是可见同善会人人俱宜领袖然顺风而呼。其势倍捷。尤于当道望族厚期焉。 

　　△附奉劝深埋胔骼预绝疫端公启【乾隆八年春是启与同善会书并呈　江苏陈抚院均蒙准行附刻存之。○此启系枫泾胡进士燮臣作】 

　　葢闻施惠期于当厄。而杜患要在未形。若事机已见萌芽。则绸缪必须蚤计。况乎事关民命。可以上宽 
　　圣天子宵旰之勤。下免数万家疾苦之惨。尤不容不为之先事而豫图矣。兹据医说之一端。实属救时之急务。敢为　当世仁人君子缕析陈之。谨按渔阳林北海先生题喻嘉言疫论序日。疫症之起惟饥馑之年尤甚。流离满野。道殣相望三五为羣。死无虚日。千百一冢埋藏不深。掩葢不厚。时至春和。地气转动。浮土陷塌。白骨暴露血水汪洋。秽毒之气上冲。随风流布。邻近灾荒之处无论乡城村镇。贵贱男女。老幼强弱。感受皆从□鼻而入无影无形。直侵腑脏。沿门阖巷。传染相同。遂成疫症。顷刻云亡。莫可救药。先王于孟春掩骼埋胔。诚恐秽恶之气。为民物害。故掩埋必深。所以预补造化。非徒泽及枯骨已也。近上下两江。淮徐凤颍等处连被偏灾。加以上年夏季。雨雹水涨。七月中旬。古沟冲开缺口。河湖涨满漂没田房。淹伤人口。随蒙我皇上如天好生各上台奉行。实力如收尸藁葬。加赈截漕诸务凡所为施惠于当厄者。固已至详。且备特虑芦席藁葬。乃一时仓猝之举。所谓千百一冢。未必深藏厚葢。况现在灾黎。虽已仰邀　恩恤而气息尫羸加以露栖野宿。风霜洊加。则道殣沟瘠。尚恐不能免于目前。设或掩埋不深。葢藏不厚。将来土气蒸动。传染可虞。不可不预为曲突徙薪之计。窃意此等被灾尸骸。未掩者固须厚葢深藏。即已掩者。尚宜加工挑土。使亡者安土。无暴露之忧邪秽闭藏免流疫之患。且偏募贫民。给以工食。又可以为餬口之计一举而三善备。诚留心民瘼者之所宜采择也。前雍正壬子。崇明上海南汇等处。海水因风泛溢。漂没人口以万计。藁葬堆积饥民露处。待赈死者亦复累累。彼时曾创此说。闻者以为语涉迂远。竟莫之行次年癸丑。自春徂秋。疫气流染。苏松近属。往来经见者哀哭之声衰麻之服。所在皆是。伤心惨目。已有明验。为此谨刊传劝。所冀福星当路。采舆论而施行。利济仁人。解囊橐而创举。与其救济疫症于既发。莫若消弭疫端于未形。庶使人无横夭。家安乐利。敢竭刍荛之一得。尚期葑菲之无遗谨启。 

　　△高子忠宪公同善会讲语【三条○高子起同善会尤重此讲故四仲月之望会讲讲后五日内赈给孤茕葢会讲以使人兴起于善。则赈恤自能行。且不徒赈恤之行久之醒迷解锢善气通而裨益无穷矣此即朱子月朔会讲吕氏乡约之法而从简以便俗也嘉兴。舒城等处。皆自撰讲语会讲。凡行同善会者务须兼此】 

　　这个善会专一劝人为善。所以劝人为善者。且不要论善是决当为恶是决不当为的道理。中间极有大利害。不可不知我等同县之人若是人人肯向善。孝顺父母。尊敬长上。和睦乡里。教训子孙。各安生理。毋作非为。如此便成了极好的风俗。家家良善。人人良善。这一县一团和气。便感召得天地一团和气。当雨便雨。当晴便晴。时和年丰。家给人足。岂不人人享太平之福。若是人心不好。见识歪邪见个善人。便呌他是没用的滞货。见个恶人。便呌他是有本事的好汉。一味凭着自已的意力一切非为。要做便做。一人作歹。十人看样便成了极不好的风俗。这一团恶气。便感召得天地一团恶气雨旸不时。五谷不登。人民疾病。疫疠交作兵火盗贼。出于意外。不知者皆谓气数当然。不知气数是人心风俗积渐成的此非迂阔之谈。昔年福建兴化府人作恶异常有识的人皆说道此城必要遭屠。不数年间。倭子来。独攻破兴化府士民都被屠杀。若不是人心风俗所为。何以有见识人先说在倭子未来之前。可见一家为善便是一家之福。家家为善。便是一县之福。我等各宜真心实意做个好人。做好人。虽吃些亏。到底总算是大便宜。做恶人虽讨些便宜。到底总算是大吃亏。急切回头。不可走差了路。害了自家又害子孙。又害世界。 

　　第二讲 

　　这个善会。会友众多。人人皆出自心愿。可知为善是人的本心。为善是人的本分事。如着衣吃饭人人喜欢做的从此岁月日久。凡在善会中人看得一县中。老者贫者病者。死而无葬者。真如一家之人痛痒相关。有无相济。这一段意思岂不是极好风俗。天地神明所极喜的。凡在会中受施之人自然思量这个银钱是善会中来的。岂可在不善处用。皆当兴起善心为子弟者愈思孝亲敬长为父兄者。愈思教子训孙。各思勤俭生理。各戒非为浪费。这等方是同善之意。所助虽微。所劝甚大。不虚了此会。我等生在世间百年有尽。所作善业恶业。浩劫无涯。过了一日。便没了一日所以吉人为善。惟日不足。这个身子生的时节。一物不曾带来。惟有这个善。是原带来的。死的时节。一物不能带去。惟有这个善是原带得去的。各各思量。各各努力。 

　　第三讲 

　　这个善会广劝世人为。善凡来听者。便是有善根的人。所以有善缘到此。便有善言入耳。切不可轻看过了这句好言语。一句善言提醒了一点善心。便做了一世善人。岂但转祸为福。正如起死回生也人人有父母人人随分孝顺他。人人有长上。人人随分尊敬他。人人有乡里。大家要和气些。人人有子孙。大家要教训他生理是该做的。人人做自家该做的事。各有过活非为是不该做的。若做不该做的事。各有罪名。但看世间盗贼。那有不破的。但看世间嫖赌打行告状诈人的那有善终的。到得官府访拏。囚禁牢狱之时想着那街上本本分分肩挑步担。做小生意的人也都是天堂。何苦只贪暂时快意。造成无穷苦楚。今日听得这言语。各要立定主意。做个好人。乡里也尊敬。子孙也流传。父母尊长都喜欢。就是没有父母兄长的人。人也称道这是某人的子孙。某人的兄弟。如此学好。父母兄长也增光彩。祖宗也增光彩。这便是孝顺尊敬的实事。比那三牲五鼎供养的也还强胜些。做好人有说不尽的风光说不尽的安稳。都从今日这一点念头上起。原是好念头的人愈要坚固。原不是好念头的人就要转变。苦海无边。回头是岸急急回头还嫌迟了。 

　　附劝行讲语（此下皆摘录感应篇直讲） 
　　孝悌讲语 
　　济急救危讲语 
　　劝善讲语 
　　戒溺女讲语 
　　点淫戏讲语 

　　附劝行讲语（此下皆摘录感应篇直讲） 

　　听了讲语。须要做出积德累功事来。善心纯熟便是德。善事真实便是功。从少到多呌做积。从低增高呌做累。积德要像聚钱。渐渐添多。累功要像筑墙渐渐高大。善人家富便要像窦燕山范文正就是家贫也能笔舌劝人。精力办事。发心要真要坚。用力要勤要久。前贤说道凡做善事。必要功德圆满方能感格天神。趁早去做到得积累日子。便是圆满处。若些须做一两件善事。便要邀福邀不动的○ 

　　孝悌讲语 

　　孝是万善的头前贤说。忤逆子媳。便是禽兽。天报最准的。然这点良心个个都有只消一唤便醒。若有人将二十四孝故事。提点提点人便感动孝心了。只怕晓得这个字的。因因循循。过了时候。霎时间父母大期尽了。要报亲恩。再无日子。只是流泪不尽的。古人说孝。必连思字。不思做不出孝的。善人每日思量。父母生我万般辛苦说不尽的。便要做出报亲的孝来了。每日思量。亲恩未报。父母年纪将衰便要急急做出报亲的孝来了。每日思量报亲究竟在何事。便要勤本业省浮费。得父母酒肉无阙。手里有钱。又要和颜悦色逆来顺受做出养亲悦亲的孝来了。每日思量养亲悦亲也算不得尽孝便要爱惜精神不敢斲丧。不敢犯法。又要种德报亲。诸恶莫作。众善奉行。做出保身修身的孝来了。又每日思量当初孝子。有代父受刑。刀斧不避的有万里寻亲。性命不顾的。就使遭了最苦境界。也要做出孝顺来了。一言一动。总要思量着父母方才呌做是孝思。他如父母老的病的鳏寡的贫穷的。这是极苦。子媳更要竭力尽孝。○至于兄弟是骨肉。他骨是我骨。他肉是我肉。兄弟又是手足。手病连足也痛。足病连手也痛。今人兄弟不睦若内有一个贤明。甘自吃亏。就可和好。前贤说。舜能化象。其机括只在不见象的不是又说骨肉间只该讲情。不该讲理。执了理便伤情。伤情便不是理又说兄不爱弟。做弟的不要学他。只该尽敬兄道理。弟不敬兄。做兄的不要学他。只该尽爱弟道理。善人让些财帛。耐些冲撞。旁言弗听宿怨弗留化导利济。先从此做。不论贤愚继庶。兄弟间一团和气。至诚相爱。他或不顺。只认我的差。不认他的差。功过格说。财物不论尔我。终身如是。准三百功。凡不肯救助兄弟及侄的困厄。准三百过就是同高曾的近族从祖宗看来也是一派。都不可不恤的。 

　　济急救危讲语 

　　篇中所说济急救危。人有紧要须用呌做急。人有祸难将死呌做危。善人看人的急。真像自已的急。看人的危。真像自已的危。慷慨解囊。从宽付镪。乐此不倦。毫无吝色犹恐迟了一步。不及救济只因他原是大有福德的人。故能撞着这般善缘。做得这般善事。事关阴骘报应最奇。所以说个君子赢得为君子。每见财多福薄的人看人急难。漠不关心。重已财似山。轻人命如毛。上天看来便是最凶狠人了为此水火盗贼疾痛横灾。以及子孙赌荡等报。必遭一二。破散家财。况且财宽养子。这句古话最确。刻吝人家财多身弱。短寿绝嗣。屡看屡验。空为子孙做了蛇蝎。反贼害了子孙。一生劳碌。尽付东流。然当利迷心窍时节。甘中的毒。那得醒悟。三教中处处说道。积财不肯散施必有奇祸。岂是哄骗你么。所以说个小人枉是做小人 

　　劝善讲语 

　　篇中说作为无益。作为都是做世间愚多智少。故做有益事少。做无益事多。如造大宅。收古玩赛会做戏。好赌吃着。首饰狗马。器物穷工。结交有势等类朱子说我见人把官钱胡用。实是痛心○对面看来善人知做事有益无益便是祸福关头。大要思量思量的有益莫如行方便长春真人方便文说道。人生世间。方便第一。力行方便。错过可惜。一平粜米。是第一大方便。一济人疾病。大是方便。若能精虔修合许真君如意丹施人方。济万病。治疫尤速。次则诸般可施之药皆好。又能印施良方亦佳。一夏月施汤水。冬月施老病衣服。存恤鳏寡孤独。收养遗弃孩儿。死而无棺者。施之棺木。急难困乏者。随宜救济。一济度幽冥。费小功大一戒杀一切物命。一修桥补路。开井通渠。兴利除害。劝善解惑息争止鬬。皆方便也如前方便事。富贵者行之。及人既广。受报必丰。福寿增崇。家有余庆。原文尚多。今特节录。又前贤说。有文墨的。不着善书。反造淫辞。实是通天大罪。更有得了科第。志得意满。赌钱吃酒。着棋看花。了过生世。便把葢地弥天的力量积福延庆的日子。都错过了真是明珠弹雀。故俗语说。人家出一丧元气进士。不如出一积阴德平民。 

　　戒溺女讲语 

　　篇中说损子堕胎。既产呌子未产呌胎。损是溺杀等类。堕是用药打下。或奸淫或妬忌。或因穷困。或怨女多。那知天律与故杀人命等罪。故犯此必受惨祸世人不醒。极为悲痛这三句最是轻妄的恶。○对面看来。善人慈已的幼并慈人的幼。如陈毅轩知诸暨县民多溺女。公设法劝止。并定上中下三等嫁法。俗因大化。子文庄。天启探花。凡刻戒溺女歌。施保产丸。助米炭银钱都是积德中事。至卖堕胎药的人。尤劝他不要造卖这是上天震怒的。何苦贪小利。堕地狱。速速改换行业为妙○女子投胎。也是一样性命下也。即遭淹死。于心何忍。你想一想看所以世有淹溺女儿。后来生蛇蟠死的。也有因生产丧命的。也有死时见小儿讨命的。也有并其儿子亦渐渐死绝的。淹女之家。子孙多致消败一定道理。心肠忒毒受报也毒要晓得天地好生一切虫蚁。尚且不可无故损伤何况活泼泼的一条人性命。阴司法津淹女者丈夫减寿妇人产亡你越淹他。他越要来。冤魂受毒。总要连你的性命带去。眼前你们也应多见过的了。我今分付你们。各人归去。在地方上竭力劝化劝化一人有一人的口禄养一个留一个。存了好心。后来必有好报。能劝得妇女们回心转意。多留几条性命。阴功极大。积德于子孙不少。急速去劝。急速去劝。尤须广劝收生婆教他积些阴德。勿听凭人家淹女切勿与人打胎。葢此两桩乃极伤心事。罪孽极重如有人家淹杀女儿。以及打胎等事。神明查出。立刻发觉。到那时求天拜地也无用了。 

　　点淫戏讲语 

　　世人每喜点淫戏取乐。全不知小戏诲淫。不但得罪神明而且为害自己。葢台上演出台下有数千百男女聚观。其中之暗受其害者不知多少。害人害已造孽无穷苏州某人每喜点小戏。自夸得意。后来其妻女皆不端。同时跟奸夫逃走。某立时气死。可以鉴矣 

　　△陈几亭先生同善会讲语【高陈二公。行同善会。每年四讲。讲时择教读一人司讲酬银一钱。随刻讲语、及与会听讲姓氏钉本传送会友、并未与会者、兹从几亭全书内。节录二篇以为式、】 

　　癸酉秋讲 
　　辛巳冬讲 

　　癸酉秋讲 

　　向来曾说上中下三样人家。各有为善的法子各。有一句麤浅话儿。我今再说个三样人家。决不可不为善的缘故。富贵的要思量几百几千人中纔生得我一个。人中富贵便像那树中奇花异果。山川中秀石甘泉。天上明霞彩云人人称羡。我今开一句口可以振拔人。行一件事可以救济人。分明是上天与我修福的地位。若认做我今只该享福。享一分便短一分。若识得我今正好修福。修一分前面转增一分只这关头认得清认不清莫说差了多少人品。且差了多少算着。况长存好心。长行好事。富贵的地位。原不曾因此失了。一面修福一面未尝不享福。若一味胡涂过日不留心照管人必至害人。不着意爱物。必至伤物。此是何故富贵之势。自然如此。自以为日日在世享福。不知日日在世造孽。缘何把那修福的根脚。倒将来造了罪孽。岂不辜负这一生富贵。古人说。愿天常生好人。愿人常行好事。今既处富贵。天已把个好人看待我。何不常行好事。去凑那皇天。这便是上一等人家不可不为善的缘故。那中人之家。比上不足。比下有余。我虽无富贵人的力量日日可救拔人。其实人生在世那一日不有几个人与我打些交关。但不刻他。不欺他。就是本分内的为善大凡至诚公道之人。鬼神保庇。床上无病人邻里乡党欢喜。牢里无罪人。年年安稳去家事怕不渐长。又可教子读书。指望进步。有等痴子。待人处处欺刻。初一月半。庙寺烧香。中峯和尚说得好。有益于人是善有益于已是恶葢求益于已。必定妨人从来说善恶无如此两句明白亲切。作善定须有益于人一切点烛烧香。济了甚事如何退消得害人的实罪来。况恶人所供香烛。鬼神必不享所以平日不作善的人。报应到来众人也不怜。鬼神也不护。平生使乖弄巧。求神谄鬼。此时无一毫得力。争如那知足安分。朴实勤俭的平稳无灾。这便是中等人家。不可不为善的缘故。至于穷人。已是十分福薄生在苦恼中过活。凡福薄之人。再经琢削不起。别人过恶。报应还迟。我若有差报应偏速。譬如禀气虚怯之人。略风吹便外感。略醉饱便内伤。须要极其本分。方可度日。又要识自家身上有个决变得来的。有个决变不来的。若要分外营谋。一朝暴富。我不曾生得这造化。难道上天命数。凭人气力改移。这是决变不来的但人心至灵。实与他物不同。所以古人或因一点孝心。或因一段济人救物的真心便能感天地。动鬼神。如为善阴骘上所载。转祸为福。事迹甚多。太上感应篇。开口便说祸福无门。惟人自召。可见总是个命字。要把气力算计去变他。决变不来。若有一段至公至诚的心田。不知不觉他自会变了。这话本不专为穷人说。在穷人身上觉得尤紧切些这便是下等人家。不可不为善的缘故。总看来人无贵贱。各有本心凡事做差后。也会懊悔。只是略迟了些。须移这点懊悔的心肠早一刻儿用。为恶到头终有报。也不得不懊悔。可惜又忒迟了些。须移只点懊悔的心肠。早几年儿用。旧秋说三样人家。平平为善的法子。今秋补说出个急急为善的情由。 

　　辛巳冬讲 

　　这会所济。虽不能徧及四方。惟不论会内会外。凡有济人之心者。自觉与这会意思相合。便大家喜欢。凡有妨人利已之心者。自觉与这会意思相反。也大段销融。这意思却是感动无穷。后来却有说不尽的善缘善果。只看他处都有贤士大夫做行此会几于善气四塞。若行者无长久之计。受者不互相劝勉。便是两相辜负矣所谓长久之计。别有措处。日后自会晓得救急的道理。只是勤俭二字。俗语说。成人不自在。自在不成人。人生在世。那个是自在受用得的。即如官长贵人。一定也劳心。劳力。虽不亲手去做麤事。然自立身读书而外见好人便思奖励。见恶人便思化诲。见饥寒便思救济。见暴骨便思掩埋纵然力量不周。也与多方设处代他算计。与民同患。无日忘之。这纔是士君子之勤。农家及时耕种及时车戽。经纪小生意的。早作夜眠。勿学游手游食。这便是庶民之勤。每见富贵之家。自奉则不惜。周人则未免有吝色若能节缩浮费就耳目玩好上。省得一二件。便勾养活几个穷人性命。若件件省日日省。少些受用那省出来的财物。不知勾活了若干人又落得自家惜了些福从此推将去。行事不敢任意。出言不敢快心发念不敢侈肆。这纔是士君子之俭。一切中下人家。勿贪口腹。勿好胜虚妆体面且如一两年来米贵异常。农家该十分爱惜。却到种田时节。伴工做生活的。每日要酒肉几顿。我吃了别人的。别人还工也要照样。原是自费自家的。有甚便宜。是甚算计。今后第一件。先从缩口食起。这便是庶民之俭。做好人须由不饥不寒。免饥寒须由勤俭。种种孝弟忠信。都由勤俭中出来。种种奸盗诈伪。都从不勤不俭中流弊天下道理虽多。看来这二字。也尽该括得尽了 

　　●得一录卷二 

　　保婴会规条 

　　○保婴会规条【无锡青城乡原本 】 

　　卷二之一 
　　天下最惨者莫如杀生。物命且然。何况人命。近世溺女之风。各直省乡里小民所在多有。呱呱堕地。即付沉沦蔑理伤和。莫此为甚。育婴堂既不能强之必送。而救援之法穷矣。穷则宜变。变则可通。此酌助贫户之法。所以为救婴最上法门。窃愿为普天下千百万婴孩哀号乞命于海内仁人君子也。述保婴会规条 

　　保婴会缘起 
　　规条 
　　附救溺婴新法（见湖南桂阳州邓锡范先生种子集中） 
　　浙江绅士赵钺请通饬保婴会呈稿 
　　附禀请江苏巡抚通饬保婴规约批 
　　保婴会记事 
　　保婴会约序 
　　浙江程大中丞严禁溺女并酌定嫁资示 
　　明同安教谕金星徽上两台风俗书节畧 
　　保甲乡约兼禁溺女法 
　　广信康太守设立婴长责成稳婆以拯救女婴序 
　　金溪县严禁溺女示 
　　附丰城六文会法 
　　江山蔡广文英拟劝救溺女法 
　　培元堂劝育女说 
　　彭南畇殿撰济溺说 
　　附溺婴微验 
　　遂安生生会小引 
　　梁敬叔劝戒近录记浦城蜜浸 
　　救命俗说 
　　附保婴会说 
　　桐乡严比部善后局举行保婴会序 
　　百制府通饬稿 
　　江苏藩宪王通饬札 
　　苏城遵办保婴会启 

　　△保婴会缘起 

　　邑城例设育婴堂。收养遗孩。仰见我朝爱育黎元保赤全生之至意。法良意美。诚盛典也。但四乡窵远。跋涉为艰。【贫者每惜小费入城路远每多惮于抱送】 故贫乏之家。生育稍多。廹于自谋生计。往往生即淹毙。相习成风。恬不为怪。【世俗美其名曰嫁之、又曰度他人身、习以为常、无人劝□】 不特生女淹。甚至生男亦淹。不特贫者淹。甚至不贫者亦淹。转辗效尤。日甚一日。【有一家连淹十余女者。有每村一岁中淹至数十女者。居乡目击。惨不忍言。】 堕地呱呱。遽遭戕害。宛转水中。良久乃寂。闻之酸鼻。言之痛心。呜呼。孰非父母。孰非骨肉。竟至忍而为此。岂必其本心之酷毒哉。习惯自然。故不自觉其残忍至此耳。虽然。天心好生。人心恶杀。有心积善者物命尚思买放。何况人命。居乡之士。目见耳闻。日坐视其死而不之救。咎将谁诿。【此事城中士大夫及乡镇绅富皆未必周知、须留心访问贫妪乃得其详、】 此所以不得不为之呼号求救于四方仁人君子也。查向来善举。育婴堂之外。有留婴接婴等堂。为乡民递送婴孩。洵为善举。但初生即为抱送。恐小小血泡。一经跋涉。未易保全。今特仿苏东坡先生黄鄂救婴。及彭南畇殿撰济溺说之意。变通其例。用酌助钱米一法。令其自养。以补育婴堂之所不及。集成一会。名曰保婴。凡乡里有生育男女。果系极贫而不能留养者。局中例给钱米半年。令其暂养。如万不能养。再为设法安置。或代送婴堂。全其性命。庶使为父母者。因助思留。因留生爱。幼孩日长。怜念倍深。所费无多。保全极大。昔人有诗云。一言激切垂悲泪。万万婴孩在腹呼。仁人之言读之者犹怦怦心动。况目击其事者乎普望仁人君子。俯念孩赤无辜。人命至重。急为设法倡举。或劝或禁。庶几恶俗可挽。婴命可全。上合天心。下关风俗。出诸死地而生全之。其造福于儿孙者何可量耶。爰拟规条如左。以备有心者采择焉。 

　　△规条 

　　一集会之始。未及建堂。先就寺庙公所设局。各友分司。公举殷实老成者为会总。另举老成有才干者数人。或司季。或司察。或司捐。务须恊力同心。以图永久。 
　　一集捐之法。或趸或零。或捐厘。或助田亩。各因地制宜。或一族公议。或一乡一图公议。经费愈多愈妙。务须齐心协力。以挽颓风。以保生命。 
　　一保婴要会之举。因乡间溺婴者多。效尤日甚。特于极贫之户。酌助养费。以救一时沈溺之惨。所以补育婴堂之所不及。其尚能勉力留养者。不在此例。 
　　一地方凡有生育男女。如果系极贫不能留养者。必协同邻右作保。到局报明。司察亲往查验属实。即给白米一斗钱二百文。此后凭票。每月照给。令其暂养五月。【此中长短多寡不妨察看情形随时通变】 五月之后。如果万不能养。方为设法代送婴堂。【如可勉力自养须力劝之或再给米二三月便可保全】 
　　一局中设立底簿。初生到局报明。必将婴儿生月日时。及某姓某地某堡注明。司察查验婴儿。记其手足指螺箕若干。及顶发螺纹单双偏正。即给予票凭。填明应给若干月。两月后抱儿到局验看合符。或司察不时亲至其家看视。倘有病故。即日注销。其隐匿不报者。惟保人是问。 
　　一极贫之家。凡有遗腹孤孩。有关嗣续。而无所依靠者。公议格外酌增。【或三年四年随时酌给】 则恤孤而兼敬节。于风教更非小补。 
　　一贫妇生产后。或随时身故。婴孩无人乳哺。势必难保生全。局中查实。每月加给钱五百文。听其觅乳寄养。定以三年为则。 
　　一事久弊生。酌助之例一开。即有力能抚养。而希图冐领钱米诈说欲渰者。此则须细加察核。务要实系贫穷。方准给予。尤宜剀切晓谕。以溺婴获谴之报。渐格其心。 
　　一是会举行。必须定以地界。始可时时往验。若来者一概给予。恐经费有限。且路远难以察核。姑以十里为限。十里外未能概给。 
　　一婴儿报局。遇隆冬给棉袄抱裙各一件。春秋给夹袄一件。 
　　一是会专为贫而欲溺者。劝其留养。其或有以领费为羞。而又厌多欲弃者。又有不便声彰。势不能留者。尤须力为劝留。委曲代谋。庶几阴为保全。 
　　一送来婴孩。即为觅乳抚养。如有乳妇自愿留作养媳以配其子者。例给费三年或初年每月二斗以后每月一斗至三年为止其男孩则多有人家收养作子。局中止给照单。以杜争嗣之弊。钱米例不给贴。 
　　一出痘为婴儿最要紧事。而天花尤易传染。故须每年正二月或八九月种痘。嘱乳毋小心保护。局中酌给医药之费另备稀痘丹惊药螳螂子药。以资缓急。 
　　一凡遇婴孩有病。到局报知。司事即请医往视。随给药费。病愈乃止。如报局之产毋有病。或乳汁不通。亦准一体报明。酌给医药之费。 
　　一是会所定规例。原为极贫之家起见。其力能抚育者。断不屑此区区佽助。亦断不肯送育婴堂。其或间有以生育繁多。而随俗渰溺者。似难一概保全。然有此一举。稍有人心者。自不便再下毒手。而婴孩可渐免横夭之惨矣。 
　　一是会禀　县出示。立案遵行后。一面地方公议禁约倘有悍然不顾。仍将儿女渰溺者。一经察出。即公同议罚。不得狥情容隐。庶几风气渐移。外似挟制之。内实感动之。非苛刻也。 
　　一是会之举。名为保婴。实亦兼资产毋。葢极贫之家。以纺织为活计。一日不做。一日不活。一遇生产。即不能操工作。巧炊乏术。抱布奚从。百虑攒心。愁苦万状。产后羸弱。已觉不可支持。倘急于餬口。二三朝后。即强起操劳。多致感冐风邪。酿成危疾。有此些些小助。便可赡养数日。既保婴孩。又恤产妇。一举而两善备焉。 
　　一是会定例代送婴堂。实则十无二三。葢初生时或因困乏。或因气恼厌恶。或欲代人乳哺。一时无奈。遂至忍而出此。若养至四五月后。小儿已能嬉笑。娇憨之态。最动人怜。父母必有不忍拚弃而勉力留养者。【至此则勉力之中、又须分作两等、其极贫者津贴之费酌量再给数月、】 
　　天下事莫大于人命。则善事之举亦莫大于救人之命。救命之举。莫急于此。亦莫多于此。伏望　有心世道君子。逢人劝谕。随处倡行。无论大小。皆可成就。总之得救一人。且救一人之命。多设一局。即可救无数之命。所系良非浅鲜。如以立法尚有未善。则因地制宜。参酌而变通之。尤有望于同心之士矣。 
　　予曾询一异乡友。有溺女之风否。友曰。吾地素无此风。予亦甚叹其风俗之厚。后数月。复遇此友。则动色相告曰。有是哉。子前日之言也。幸子为我提醒。不然。予尚梦梦。坐失善缘矣。因详叩之。则此友归后。偶问一收生妇。始知溺女之俗。其地亦正不少。遂于里中集众苦劝。并设法保护。兼申禁约。因而得生者已五六婴矣。可见此风所在多有。特未尝留心察访。故不免交臂失之耳。士子闭户读书。方自诩关怀民物。孰知门以外竟日有无数婴孩呼号待命哉。【凡不问户外事者、谓不问一切非分事耳、若救人性命一事、则户外何可不问。切勿泥定此语把极好积德机会错过也、】 
　　溺女之俗。既多在乡间。则居城善士。在城亦无可设施。凡有心愿救人性命者。即可推此法于乡间。访问某地有此恶俗。即为说法救护。能保全一方。关系正非浅鲜。若疑三阻四。畏难不行。自为计则得矣。而白发无情。催人易老。良缘错过。后悔已迟。古人所以深有慨乎时不再来也。愿与有志之士急起图之。 
　　又溺女之报。不胜枚举。宜多刻报应图画。以警愚蒙。【下药堕胎往往毙命可附刊画图劝世】 至于闺房暧昧。势难留养者。则宜徧嘱收生妇。如遇此等事。倘能暗地抱送。另给赏钱四五百文。则暗中之保全者当不少也。 
　　人命关天。天心好生。故救人为大。夫谋死一人。世上既难免阳诛。暗中更必遭阴殛。盖怨毒之气结而为戾。循环报复。祸有由阶反是以观。则救活一人。或数十人。或数百人。当何如食报也。大小虽分。性命则一。善缘自结。切勿因循。 
　　溺女之风。久成习惯。虽有煌煌告示以禁之。种种篇章以劝之。而蚩蚩之氓。既不识字。复不明理。即诫之深而言之切。何能家喻户晓。执涂人而告之。惟有将古今溺女救溺。彰彰报应编成俚语。明白晓畅。或说因果。或唱道情。于乡村市镇。各处宣扬。善可以感发。恶可以惩创。则愚夫愚妇听之。无不相悦以解。而相沿之积习。即可渐移而默化。能教江湖朦叟。习成此等歌词。既可餬口。又堪醒世。一举两得。功莫大焉。 
　　保婴会局。设于锡邑北门外青城乡莲蓉道院。自道光二十三年集众捐赀。立局举行。数年来全活颇多。二十里内溺女之风亦渐稀少。此其效之可凭可信者。现在江邑青旸等镇。及本邑陡门秦巷均有善士仿照倡行。具见善有同心。渐推渐广。惟此风吾省各州县比比皆是。所望信善君子。互相传劝。俾各处闻风兴起。于以挽恶俗而全生命。此则私心所祷祀而求者矣。人命所关。言之心恻。敢赘数言。用告同志。梁溪同人谨识 

　　△附救溺婴新法（见湖南桂阳州邓锡范先生种子集中） 

　　人生幸际太平。幸值温饱。便须孳孳为善。多贻后人之福。纵有衣食以丰之。非为善则恐福田之不广。纵有诗书以训之。非为善则恐丹桂之无根。但一切方便阴功。谁曰非善要不如救命之真一切戒杀放生。谁曰非真要不如救人之大特是救人一事。有费数千金未见确救一命者。惟有戒溺婴女之法。能拯一人即实在救活一命自古朝廷设法。神圣降笔。或分建养堂。或公雇乳母法非不善。人犹多迷。送养则阻于作践之浮言。自养则狃于赔钱之过虑。即在仗义行善之人。亦虑事体重大。谋始图终之难。是以另立出帖买命之法。帖出而愿行。帖收而愿止同心者众。固可大其规模。协力者少。不妨约其限制。可以两人共行。可以一人独举。一里数里。画疆可守。一月数月。计时可为。至于仁人而在高位。贤者而拥厚赀。更可曲畅引伸。广施仁术又况人之好善。谁不如我。此地为之。彼地岂无为者。今日为之。后日岂无为者使人人有此立愿法则家家有一育婴堂矣 
　　能立局以图永久、自是更好、如不能立局。则从此做起。亦属急救妙法、 
　　数人共救劝帖式　某等特出具劝帖。敬告本境上自某处起。下某处止。左右某处为界。界内有贫家生女无力抚养者。烦本人于三朝内。亲报帖内有名之人。俟其访看的实。助钱若干。【一千以上各随其力】 满月至三月。又助钱若干。【如初助之数】 三月之外。自养抱养。听其自便。凡来报者以此帖存否为据。帖收愿止。倘报者界限情事。不与帖载相合。不能妄助分文。此白。具劝帖某地某名氏并年月日期。 
　　一人独救劝帖式　某地某人立愿助救婴命若干。【一命亦可】 凡本境相识之中。有不肯洗养女孩儿者。烦近邻仁人君子。代为劝阻。即曰来舍告明。情事的实。至满十日助钱一千。二月后再助钱一千此后自养抱养听其自便。但力微不能徧及。权自本境某处起至某处止。至满愿之日。收帖不行。凡来告者。如与此帖不合。一文不敢妄助。此白。具劝帖人某地某姓氏并年月日期。【或写总共助钱三千、分作半年、逐月支取、便可保全、此中多少不妨随酌】 
　　一更有谨默之人。心立善愿。又不欲出帖扬名。并畏难于查访者不妨嘱托诚信之好友。告以心许之愿。使之探访劝谕。不论远近。果得救起之时。其钱即付友人转发。此尤简便无弊之一法也。【城中如无溺女之俗即可从乡间访求、托人办理、○阴德阳德之分、总视其人之用心、若必欲力避人知、便有许多误事、如能行所无事、即阴德亦在其中矣、】 
　　一有疑女命不可胜救者。试譬之溺人满河。我能随拯一人。便是救一命之功岂可以满河难救遂并此一命而不救乎夫名利之不能尽争者。未闻以其少而不取。独于善事则虚忧其大。而实辞其小。彼将何所下手哉。有志者先须去此等狐疑。【救人一命功德最大、须勉力做去、彼以为缓而多生疑沮者、便是阻人为善、恐非福相、】 
　　一富家文士。亦有曾犯溺女之罪者。倘读戒溺诸文。此心能无悔惕然而死者已矣惟有取用此法可以救补前愆可以转祸为福又凡一切问心犯难解之罪者宜取此为赎身之一法【此足为巳犯此罪者、开一条活路、】 
　　一凡求子求寿求功名之人。各具恳切真心。力行一切善事。如更能取用此法。随力所至。实行广推世间感天地动鬼神之事未有速于此者其获福何以数计耶。【人欲挽回天数□作元命、必须取用此法、勿□吾地此风尚少、可以缓图也、】 
　　一世有乐善不倦之人。亦恐终身难遇一命之缘正好取用此法。力行广推。深种善根。若奉功过格誓行善事若干之人。更苦终日无善可为。唯有救活一命。则　文帝乩示潘仲谋之训。分明巳凖百功。况小财大用。人命关天。天地之德曰大生此金不在修生之下父毋之恩曰罔极此金更在罔极之先节寒士之束修亦有献洛除刑之意出匹夫之片纸即同赦过宥罪之书但得一命矜全此心何等快活况天道之报施不爽也【刿目怵心、截金琢玉文章至此几于惊风而泣鬼神读此而仍漠然无动者非人情也、】 
　　一祸患疾病危迫困穷之时。谁不思立愿以禳之。能取用此法即救一命亦足以补天地之憾转移厄数。不卜可知矣。 
　　一刊印各种善书。自是惩恶劝善实在功德。而广布此法。使一切事急无措之人。平日习俗见闻。自然立地可行。尤为方便阴功。凡为父母祈福寿康健。及自已子息功名财利疾恙求愈讼非禳解消灾弭厄等项。发愿印送此集。远传他省。德洋恩溥。生全更无限量矣。按溺女之风。东坡居士言岳鄂间有之。魏裔介御史奏称江西江南福建皆有之。彭凝祉先生言嘉湖有之。阅果报所载。随地皆然。若能印送广传善与人同。功德乃不可思议矣。 
　　按律载故杀子孙徒二年。何以宪典久悬。并无一人念及乎此。岂人皆不犯耶。抑官长所不及耶。或深虑夫地保戚邻之告□。有索诈挟嫌诸弊反惹成多事耶。殊不知官长称为父母即当推父母爱子之心而痛革乎其父母杀子之习始则出示严禁。继则与绅士富户等。公议建堂立社设会。各随其俗所便而行。若绅士富户慨然乐善。则天良发见。岂有出钱以救他人之女。反欲吝钱以溺亲生之女。清夜自思必有不安。则富户之溺女亦可渐除矣。贫者又得所赡养。亦何忍为此灭绝天良之行。溺风不从此息乎。是以凝祉先生哀号求救于民之父母。其一种热肠。一片苦心。跃跃纸上。为民父母者能体好生以救生功德无边无量 
　　溺女之风。近世所在多有。而尤甚于穷乡僻壤。普望仁人君子留心积善者。务祈访问某地有此风俗。即可照此买命帖式随力举行。救得一命。即是一命的功德。勿曰吾地素无此风。遂忽焉不以为意也。【本地即无此风、即可推此法于他乡凡以救人性命为急。当不过分畛域】 


　　△浙江绅士赵钺请通饬保婴会呈稿 

　　呈为溺女伤伦。转呈江苏省保婴局规条。乞通饬各州县照仿劝办以全生命事。窃民间溺女。最为惨毒。顺治嘉庆年间。钦奉上谕。严行禁革。诚以天道好生。人情恶杀。亲生骨肉。忍心害理。足令见者惨目。闻者伤心。无如习俗相沿。遂成风气。各州县育婴堂多建设城内。乡村广远。抱送为难。贫乏之家。生育稍多。力难抚养。初生即行淹毙。浙东西各处皆然。视人命如草菅。实恶俗之急宜严禁者。窃思杀害物命。尚干天和。况溺毙婴孩。更乖伦理。有心者共切哀怜。而救全苦无善策。乾隆五十年。前任盛藩司撰戒溺女说数篇。剀切劝谕曾详奉　前抚宪通饬各属。初行时颇着成效。今事隔数十年。已废弛而不知有其事矣。近年江苏省无锡县青城乡绅士。创为保婴局。设法妥善。着有成效。今春绅士华嘉植等。已将规条呈蒙□江苏抚宪陆。　批示饬县刷印数百本。通饬各属。并移咨安徽省照办。诚善举也。该处绅士。因知浙省多有此风。思欲一体劝办。绅士余治特为远道来杭。将规条三百本。交与绅等。嘱令转呈。吁求　大人恩准通饬劝办。其推广利济之心。乐善而欲与人同善。绅等细阅规条。大旨在各就方隅设局。附近有欲溺女者。止其溺而许助钱米为抚养之资。约以五月为期。计费不及五千文。而可以救一婴之命。在贫家产女。因助而思留。因留而生爱。缘小儿养至五月后。嬉笑最动人怜。为母者乳哺己久。岂忍取诸怀而弃之。多有不肯舍离勉力留养者。是暂时资助显以阻其残忍之狠心而五月携持。隐以发其慈爱之天性。之死而致生之。盖以仁术而为援溺之权也。其有实不能留者。仍由局中妥为安置。或给人领养。或送入婴堂。半岁幼孩。较之初生血泡。易于鞠育。可保生全。事就近而易为费不多而易集至其余所议各条。悉皆妥善。法良意美。事可推行。恭维　大人全浙福星。痌癏在抱。勤求民隐。泽被苍生。凡此呱呱生命咸在矜全胞与之中为此翘首慈云。代为呼吁。谨将余绅士交到规条又抄录前任盛藩司旧案。一并据情转呈。伏乞　大人俯赐核准通饬浙省各府州县查照劝谕各乡村镇乐善之人。各于本处就近照仿办理。其中有因地制宜之处。尽可酌量变通。但能多一处之局。即多救一处之婴。若一村能保得一二婴。推而至十村百村。婴命之得获生全不少。悉出自　大人再造鸿恩。至闻劝听从者。固应给之以利。而残忍不遵者。仍宜治之以法。并恳饬各州县出示严禁。有犯必究。惩劝并行。于以挽浇风而全生命。仰副　大人诚求保赤之慈怀。绅等不胜感颂之至。再浙省温衢各属。溺女最甚。该处多与闽省连界。从前魏总宪原折指称福建有溺女之风。如蒙移咨闽省。一体照办。俾仁风通被。闿泽旁流。功德尤为无量。谨呈。 
　　巡抚浙江部院梁　绅士赵钺等呈批贫民鞠育无资。辄将所生婴女溺毙。最为惨忍恶习。据呈请照苏省准行规条。通饬劝捐给资抚养。系为保全生命起见。洵称善举。候札布政司。通饬各属。妥议照办。仍出示严行谕禁。并候移咨福建抚部院转饬。循照办理。规条抄案存　道光二十七年秋月。 

　　△附禀请江苏巡抚通饬保婴规约批 

　　江苏巡抚　陆绅士华嘉植等所禀设局保婴洵属善举。已将章程札行苏藩司。移会江藩司。通饬各属一体照办并饬该县将章程刷印数百本送司通颁一面详由督部堂衙门。咨会安河循办。道光二十七年四月初一日批 

　　△保婴会记事 

　　予于道光二十三年。就本乡十数里之内。议举保婴会。缘吾乡溺女成风。效尤日甚。甚至男孩亦溺。且甚至有力者亦溺。不特贫户也。因再四熟商。集一善会。就贫户之欲溺者劝令勿溺。准生产后报明。每月助白米一斗钱贰百文。以五月为止。五月之后。如果不能养。方为代送育婴堂。其会以三百六十文为一会。每人自一会起至十会百会各从其力。每春秋两举。焚香祀神。醵分作会收钱存公。以便给付。自此人多感化。留养遂多。自二十三年四月起。至今十余年。每年因助而留者多则百余名少则六七十名。此外又有因捐而留养者。即如予族弟志宏。在苏生理。连养三女。第四胎又产一女。妻气忿。提所产女淹于浴堂。其长女奔诉于翁。翁大哗。以为我于保婴会尚每日捐钱二文。何得如此。急捞起得不死。越明年。又产女。产妇更忿。誓不肯养。志宏适在家。坚不许。以吾家尚捐钱助人保婴。岂有自家反溺女者。妻不能违。越二年。乃生一子。予每谓志宏曰。当时若将女淹死。恐未必即能生子也。又有顾姓名三宝者。尝为蒙馆师。性古拙。有二子。生二女均淹之以为吾寒士。养女恐为后累也。予集会后。尝以溺女果报事缕为述之。颇心动。遂劝其日出一文入会。以期稍赎前过。一年后忽谓予曰。我家一分愿不能出矣。询之。则今年又生一女。以入会故不便再溺。勉力留养。无力再捐矣。予笑谓之曰然请从子便。吾子如实难养活。倘欲向保婴局照例给贴。吾当如数以付如何。顾亦笑曰我尚不至此不过日后又多一累耳。又有顾姓兄弟两人。先后连举女。均以捐一文愿故相劝留养。此外因举会而保全者指不胜屈。畧举数条以昭征验。一会之举。其保全之多己若此。可见事在人为。特患不为耳。且特患为之不勇耳又予于咸丰八年。在下塘双庙镇借谷会中讲说乡约。知该处亦多溺女风。因重言以劝。男女环听者数百人。惟羣相称善而已。越明年。又因乡约事至宋帝庙。晤张姓友谓予曰。先生去年在敝地讲约片时。现救一命矣。询之。因言我去年听讲而归。同行一友有太息声。我知其以育子过多曾溺死一男故也。因乘机谓曰。子得毋闻讲乡约之言而知悔其溺子之过乎。友曰。诚然。我初不知有此道理。但以多累故。且他家亦有溺子者。故不以为意。今悔无及矣。因又谓之曰。无妨也。讲约者曾言设有犯过溺女者。能劝人家勿溺。可将功赎罪。子但从此苦口劝人。前过无难消释也。友称善。今年忽生一女。非但不敢溺。且爱之如掌珠。藉非闻先生一席之谈。则男孩且溺。何况女孩耶。是先生讲约片时。现救一命也。且此事以异而得传。而此外之默为保全者。尚不知凡几。而且听讲之后。因而知尊君亲上。知孝亲敬长。知吃亏忍耐。以及戒杀放生惜谷惜字积德为善者更不知凡几。讲约之功。真无限量也。张君所言。葢咸丰九年三月二十八日行乡约时也。同人闻之者咸为鼓舞。予亦窃幸以迂愚之见。口舌微劳。随处得收成效。抚怀差堪自慰。并以见天下无不可化之俗。无不可格之人。惟在吾人之有心与无心耳。明时恩大无由报。欲为乡邻讲孝经。三复此诗。辄不觉怦怦心动焉。而况人命所关初非细故。吐三寸不烂之舌。救万千及溺之婴。是尤所望于有心者之逢人说法矣【梁溪□□学人余治记】 

　　△保婴会约序 

　　余读吾乡保婴会约一编。不觉瞿然起喟然叹曰。溺婴者之心之忍何若是甚哉。保婴者之心之仁何若是弥沦周浃哉。呱呱堕地。亟投水中。宛转良久乃寂。其忍如此。而有一家连淹七八婴儿者。有一月一村连淹十数婴儿者。其忍之甚如此。保婴者目击心伤。集资设局。其大意以酌助钱米令其暂养数月。使为父母者因助思留因留生爱因爱得保。动其自然之天性。还其本然之慈爱。仁矣哉。推我心而置人腹者也。而又设司捐以裕其资。设司察以防其伪。定地界以分其限。志罗箕以验其真。虑其寒也。加给绵衣。忧其病也。量予医药。恤其耻也。令其背人抱送。产后毌故者。代托亲族。关系嗣续者。加增养费。路远难徧者。劝设分局。实在难留者。不得已乃送育婴堂以资长养。仁矣哉。开源节流。补偏救弊。烛幽达微。凡与婴儿有益者。事无不尽之事。心无不尽之心矣。其弥沦周浃一至于此哉。抑余又有感焉。天下仁心为质者多矣。或有其心而无其效。或有其效而不能普且久。大抵知一不知二也。得偏而遗全也。有初而鲜终也。必弥沦周浃如此。而后可以言保婴。保婴必如此而后无一婴之不保。夫安得保婴者皆如此用心哉。夫安得天下之类于保婴者皆如此用心哉。 
　　道光丙午年闰五月　邑人邹鸣鹤敬题 

　　△浙江程大中丞严禁溺女并酌定嫁资示 

　　浙江巡抚部院程　为严禁溺女以全性命事。照得父子之恩。本于天性。虎毒尚不吃儿。何况于人。试问尔身从何而来。毋生之也。尔子从何而来。妻生之也。身与子皆女所生。而乃溺杀其所生之女。不孝不慈。孰大于是。如谓难以抚养。殊不知天不生无禄之人。如谓生女不生男。殊不知天下尽有生男败类。而生女贤孝者。如谓溺女以求男。殊不知忍心害理。天必不锡以佳儿。且杀机所感。祸即随之。如罗元科在闱中有无数小手掣肘。石揆妻母子俱恶死。河口蔡某生子破体而死。元秀病中见羣女追杀而死。陈一清妻红蛇缠股而死。赫连杰妻见羣女噬肤而死。福安张氏巨蛇击乳而死。颖娘子血漏而死。润州陈氏梦小牛触身而死。王氏腹中生蛇而死。稳婆范氏专为人堕胎溺女。全家十一口俱恶死。厯观古来溺女之家。恶报不爽。盖天道好生。鬼神恶杀。作恶降殃。理固然也。浙江溺女之弊。最为锢习。迭经前院司谕禁。此风未息。大抵因出嫁费繁之故。闻民间嫁女。无一不备。有用银数百两数千两者。最少亦须百数十金。虽卖田借债。亦须凑办。男家以厚嫁为荣。薄则笑之。甚至翁姑待媳妇。以妆奁之厚薄为爱憎。既嫁以后。则有三朝七日十四日满月名色。女家必须备礼物送至婿家以多为贵。少则壻家必笑之。逢年逢节。亦复如是。女若生子。未产以前即送衣襁食物。既产以后。自洗浴剃头。以至外甥周岁。均须节节备具衣饰致送。直至十岁而止。用钱不可胜计。而壻家及自己女儿转嫌礼少。大属非是。不知婚姻而论财古人所戒。嫁娶称家之有无。苟无矣。则一衣一被。尽足成礼。谚云。好女不穿嫁来衣。言贫富自有定命也。如果有福。虽嫁妆菲薄。而多生贵子贤孙。何患贫苦。如无德无福。虽妆奁丰厚。岂能保守。古有公主下嫁。而能荆钗裙布。敦行妇道者。史官书之以为美谈。石碏有曰。爱子者教之以义方。弗纳于邪。骄奢淫佚。所自邪也。婚嫁为人道之始。奈何不教之以俭。而反教之以奢乎。即富家庄田有余。尽可分给女儿。何必以华靡之物作嫁资以相夸耀乎。至节次送礼不特费钱亦且折福尤属无谓嗣后民间嫁女不许用金珠玉翠绣被绣衣总以银器数事布帛数件为度。即富家不得过银百两。中户不得过四五十两。下户不得过二三十两。最下之户。即三两五两亦可嫁女。其男家财礼多寡听其自便彼此不得争竞嫁女以后。止许以一二样食物偶尔探望一切三朝七日至为外甥洗浴做周岁等事槩行禁止民间嫁女不难。庶养女者多不致溺毙。如贫家不能乳女者。即送入育婴堂。或与人作童养儿媳。本部院现在通行各府州县劝谕绅士商民。各于本乡本俗。捐资积谷。育婴养老。该绅耆务须共相化导。毌再溺女。倘再有犯。一烃察出。定行照例治罪。特示。 
　　道光五年七月初一日示 

　　△明同安教谕金星徽上两台风俗书节畧 

　　漳南之俗。止育一女。多则溺之。夫父子天性。何惨毒乃尔。情因势变也。平民婚嫁相夸耀。竞尚张葢鼓乐。舆从服饰竭蹶经营。如输公课及壻车方来积囊己匮赔奁甫毕索债盈门俗敝至此。则虽日严溺女之条。无补于事【此段穷受弊之源】 夫移风易俗。事非易于转圜。然物极必返。想人情亦厌而思去矣。特患无辞以避之耳。若官为谕禁。则向之迫于不得已而勉应者。今乃不啻释重负而纳清风也。【此段导去弊之机】 伏乞裁定礼仪。下于州县。如金珠绫缎随从之类。概行禁止。时进家长族正申明此义。衣冠则责之教谕。务令穷乡僻□皆知牵犬可以嫁女。竹钗可以承夫。则弄瓦与弄璋等耳。【此段详革弊之法】 自兹人戒溺女。家易得妻。闽南亿万命。皆宪台鸿仁所生全也。贾父杜母。岂得专美汉廷哉。为此备具正副二折批示遵行。 
　　按世俗厚嫁成风。遂致不敢养女。计每县每年所溺女孩何啻数千计。夫人命关天。害一命已伤天和。而况以万千生命所关。何等大事。乃地方官绅恬然安之。不为设法议禁。力图挽救。诚可怪也。窃意厚嫁之俗。须责成大户通邑公议立定限制分上中下三等有逾制者加以重罚而倡首者尤宜首先崇俭示以榜样则风俗自可渐转也陈龙庄先生有云。吾乡风俗奢靡。娶妇率多皷乐张葢以华侈相尚自陆比部娶妇。首先崇俭。不张葢不皷乐而后民间娶妇遂有以张葢皷乐为耻者可见风俗转移全在乡绅大户为之倡始如地方有因厚嫁相沿。而溺女成风者。该地绅富亟宜首先倡议会同邑侯。设法化导。以身先之。一面出示劝禁。并劝举保婴会。一举而可挽百千年风俗即可救万千女孩性命造福何可限量耶。 

　　△保甲乡约兼禁溺女法 

　　贵溪令钱邦伟。以保甲法禁溺女。有犯者五家连坐。所活无算。以官法相治。恐有多事小人从此藉端诬陷。转滋扰累。是诚不可不防。惟有地方绅士力行于乡必有实效。预先请官出示。集诸父老公议酌定。同姓者出族。异姓者出约。如情愿赎之以财。则分上下中三等。存之以帮育女。着为乡例。溺女不纠举者。左右邻连坐同罚。则保甲不行于上犹行于下。斯真能翊赞王化者矣。 
　　现今处处奉行乡约。窃拟于吕氏乡约德行可劝中。增拯救溺女一条。会集之日。相与推其能者书于籍。以警励其不能者。于过失□规中。增淹溺子女一条会集之日。值月告于约正。约正以义理诲谕之。谢过请改。则书于籍以俟。其争辨不服与终不能改者。听其出约。如厚嫁相沿。则可公立议约。酌定上中下三等。裁汰俗礼。不许再蹈故辙。如不遵者。亦听出约。夫溺女之弊。事在房帏。查之有所不便。迹涉疑似。辨之有所不行。惟不齿于乡一法。为王法所不及者。乡评得而议之。故识者谓官禁不如私禁之无弊也。昔陈实表率一乡。至使人谓宁为刑罚所加。毌为陈君所短。则约正所以树身之型者可不早哉。 
　　按州县有育婴堂。是皆体天地好生之徳。士大夫倘能因其意而变通之。更立为社。力行救援。此与天地参之大善也。○附录乡间救溺社规云。好善者先作会首。邀同志各捐资入公为倡。外有按月捐银之法。少则每人一钱亦可。又有按月捐钱之法。少则每日一文亦可。又有按月捐米之法。少则每户一升亦可。其法每年正月会首挨门送帖。奉劝入社。以后每月续缴续捐。十人百人。众寡不定。一月数月。常暂不拘。量入为出。分给贫户之育女者。岁终集社中诸友。就境内正神为疏以告之。但使会首得人。公正无私。殷勤弗怠。亦切实可行之法也。 

　　△广信康太守【基渊】 设立婴长责成稳婆以拯救女婴序 

　　庚子莫春。以拯革溺女策试士。于今惓惓不能少释诸生陈义高者。责成族长。家自为治示谕稳婆。临时劝止。醵联善会。公给赡养甲会资助。不预敛集。皆可随时因地行之。惟存乎其人矣。其在城稳婆悬赏董诫育女者。给银牌奖劝。数月来既有成效。而所及苦不能广。又令府署吏胥醵联善会依规守行。现报生女者二十余人。然迟之又久。仅施行于在官。而不敢举以喻期绅民者。深维始终之理。醵集初事之匪易。而垂久不敝之更无其据也。葢人少则敛赀难。赀少则接济难。赀厚而生息难。防干没侵蚀尤难。久之刁黠觊觎。更必滋讼中溃矣。默息于心。慎不轻发。夏五。学博熊公来言。灵山汪生淑仁。有设婴长给田责令稽察之说。其言一村内无论百家数十家。或二三村相约公举婴长一人。给田六亩。令其自种。专任谕禁溺女。即本村绅士董之。事克有济。兼可以久。当加奖励。更进以甲会助钱之意。令兼其说行之。贫乏者亦得养育。拟俟规式有定。行之而效。刊示通行。犹念郡城为四乡七邑之归。理宜先倡。而乡村朴质。城市杂嚣。未可概以此法推之。爰通以稳婆劝止之义。按城关稳婆六名。每名给田七亩。中岁获谷七召。足资口食。责不溺女。有则举首。设婴长一名。给田十九亩零。使稽察稳婆。择委绅士八人主持其事。董理一切。其女婴己不需乳哺。而贫不能养者。责交稳婆。婴长暂为鞠育。代觅抱养。或童媳早嫁。若稳婆婴长不率者。许董事禀官。夺田更易。每岁至日茶会二次。以所活女数列册呈官有拯婴稽举之实。无法久滋支之弊。省贷息要会之烦。收旋至坐获之效。固莫有美具善兼若此者。上饶向有育婴田三十一亩。积存谷价一百八十三千零。为置田三十亩。共得田六十一亩零。足敷分给。刊列规条数则永远遵守。夫士农工贾。则尽乎化内之人也。城市都乡。则尽乎聚人之地也城市有婴长。通以稳婆劝止之法。彼无不延接生者。而稽察罔虑不周。都乡有婴长。兼以甲会助钱之谊。彼固责专而说行。近地而情亲者。习焉相忘。而风俗将日益厚。推斯道也。行诸七邑。美意良法。庶无阂格欤。规条既定。言以弁之。乾隆四十五年八月日【广信府志】 

　　△金溪县严禁溺女示 

　　为严禁溺女以全天性。以维风化事。照得溺女恶俗。忍心害理。莫此为甚。金邑素号淳良。而溺女之惨。相沿成习。屡奉　上宪示禁。愍不畏法。此风终未稍歇。前经邑人陈星周独力捐八千金李庭藻亦捐千四百金创立育婴堂于县城。而其中冐领者甚多。乡间溺女仍然如故。本县下车伊始。闻之殊深痛恨。为此出示严禁并酌定数条。开列于后。使便于遵守。如再有溺女者。或被告发。或经访闻。照故杀子孙律究办。此时悔之无及。毌谓言之不早也。 
　　一宜重其望于绅耆也。凡殷实之家。好善之士。皆一乡所望。平居宜开导愚民。不许溺女。恳切详谕。动其天良。如有溺女者。许其即行禀送。从重究办。即其贫乏万不能育者。或相为助钱。仿丰城六文会之法而变通之各尽其心。各获其报。汝绅耆人等。岂竟膜视而不能救一坊之溺耶。并闻村中有抱养媳者。无如恶姑每多凌虐。贫家之不肯育女者。未必不由于此。汝等务宜劝其爱惜是接绍宗支之人。比亲生子女更当保护。毋再凌虐干咎。此亦为救溺者开一生全之路也。 
　　一宜专其责于地保也。汝里保于乡村人命盗贼斗殴等事。均有稽察之责。如村有溺女之事。亦应严查。据实禀县。只用手本一纸。将某村某人于某日某夜溺死女婴一名。下手溺死者某人。亲房某人。邻右某人。逐一叙明赴县禀报。本县当量为给赏。如知而不报。后被他人告发。即提该村里保重惩不宥。本县于此事深恶恨而痛绝。断不稍为宽贷也。 
　　一宜均其罪于亲房邻右也。溺女者固惟夫男是问。如夫男外出则惟亲房是问。如无亲房。则惟邻佑是问。尤必严查下手溺死者何人。大抵总系乡间无赖之徒。不过得钱数十文。或米一二斗。遂造此恶孽。必须严加处治。其为稳婆者亦当力为救援。如见溺者不救。并拘其夫男惩治。 

　　△附丰城六文会法 

　　其法各村救各村之溺。先立簿一本。邀一百股。则一月可得钱六百文。以付养女之家。如不得百股者。六七十股亦可。每月给养女者钱四百文。以养二十个月为度。计养成一女。每人只消钱一百二十文。即出十股者。亦不过消钱一千二百文。其衣食稍能存活者不给。头胎生女者不给。或生子数胎而始生女者亦不给。即贫乏而不愿领者亦不强给。大抵小村每年不过二三名。大族亦不过十余名。且族大者或一村分为数会。族小者或连村并为一会。又变而通之。或于祭产内储有公费。或预先邀会存蓄。不须临时合费。俱随各村所便。总之各村之溺。各村救之。则首事无稽察之劳。生女便于斗钱。不生女不用。则首事无侵吞之患。养女者不必往育婴堂领钱。可无开销之费。如或可存活。或夭殇者。易于查明。可无冐领之弊。真所谓惠而不费简而易行者矣。本县不惜谆谆告诫务各遵照力行。使风俗归于淳厚。本县有厚望焉。 

　　△江山蔡广文英拟劝救溺女法【字蕃宣诸暨人乾隆丁酉举人】 

　　溺女之惨。素所痛心切齿而拯之无术。若以官法相治。虑有多事小人。即从此藉端诬陷。转滋扰累。第以空文劝戒。则听者藐藐。尝于无可挽救之中。拟为随力禁援之法。愿同志仁人君子推广此意。共谋革回敝俗。爰列数条于左 
　　一祖父立法以禁子孙。凡其派下。无论贫富有溺女者。即削其谱。逐出宗祠。葢彼既以残忍之心戕其儿女。则我亦不必认为子孙。此条当书之遗嘱。载之宗谱。告之祖先。鸣之族长。俾世世守之不易。 
　　一宗长立法以禁族众。凡其共祠其谱中有溺女者。合族会议。无论绅衿齐氏。必于祖灵前杖责若干。如情愿输银赎责者。则当随家产多寡。严定罚例。即公贮其银以分给族中之贫而育女者。 
　　一士人多方以劝其房分亲戚朋友。读书实际。首在敦伦。以父毋而溺无辜之女。岂非人伦大变。故凡师徒讲论。姻邻聚谈。同室同侪。居游出入。常常以此事之伤心惨骨。往复告诫。必有天良默动。自悟习俗之非。而己溺者不致再犯。未溺者不忍开端矣。且彼自戒于己。必将复为人戒。转相劝止。不溺者日多。溺者日少。此即是转移风俗之功。此即是读书人分内责任。务共勉之 
　　一富家捐产立法以救贫女。如生齿不多。而有田百亩。析捐十分之一。于其家计必无所损。而此十亩中除净粮课户费。通丰歉而计之。每岁可得谷十石。遇亲属邻里贫不能举女者。劝令勿溺。即予谷一石。置簿登记姓名。及女生年月。嗣后每年予谷若干。女年渐长。则谷亦渐加。纳谷四十石。分作十五年以给之。而此女长大出嫁矣。彼嫁则续救一女。十亩之产。十五年中。可并救养四女。则一百五十年。可救四十女矣。千田而析捐百亩者。十五年中即可救四十女矣。自为经营。俾与者无所侵蚀。受者无可假冐。没身后则以此田附入祀产。使子孙之贤者掌理遵守。迩来义仓义学。大都有名无实而此项则人受实惠是永为子孙造福且家产罕有传至十代而此产可存之不朽能如是积德者必世世有佳子孙以继之葢以救人身命为事。而其后人不大获天佑者。理之所必无也。 
　　一家长族长。时常申戒妇女以溺女之罪。妇人柔而多狠。不读书不明理。贫者忧女难养。富者忧女难嫁。无子者忧育女则男迟。又或以女为无益。或以抚字辛苦。或托言恐其后日贻羞父母。为家族长者。当晓以女若难养。何妨早予至亲家为养媳。女若难嫁。何难嫁从省俭。究竟免得罪过。若忧男迟。而溺女则罪益重。男亦不可得。若厌女无益。则已媳从何而来。怕育女辛苦。则己身从何长大。怕女后日贻羞。则生男后日岂能必其尽佳况男女定自天命。一人该得几女。溺死即不算数。故每见人溺一女。又生一女。必要补足其数而后己。徒多吃临盆之苦痛积杀命之恶孽耳。使妇人习闻此言。共知此理。则溺女之风可止。 
　　一溺女之戒。大率责备贫贱者居多。不思富贵之家。每至中年无子。妻则恐夫从此多置妾媵。妾媵又亟欲生子以图固宠专房。凡此皆足以萌溺女之心。又有翁姑早望生孙。愚夫喜早生子。往往一生女则长吁短叹。忧形于色。在妇人之不忍者。多忧郁致病。其柔狠者即从此起溺女之心矣。此全在家中族长。平日早为化导。要知生女即会生男。迟早自有定命。生女时尤宜不□露声色。曲为晓谕分外喜欢。使溺女之念无自而萌。则婴儿孽□海。永不生波。暗中造祸更为无量。 

　　△培元堂劝育女说 

　　保婴会拯救溺女。立法最善。予曾邀约同人欲将此法行之于乡而不能遂乃另设一法。祗先行于本族以冀他族观感以救援婴命。爰告族中。倘有生女贫不能育者。吾愿给孩袄褂抱裙各二件每月助钱五百文、为养资。以六个月为止。过此或终不能自养。与人作童养媳。或代送婴堂。自此两月之间。即全二命。一则以有所助而肯育。一则并不望助。谓某尚出钱以活他人。我何忍自残其骨肉。于是乎育之。由此观之。恻隐之心人皆有之。但未经感触。故寂然不动耳。予观四方君子。岂无有心向善。欲捐金抚养者。然或恐其费多欲行终止。若予此法。祗行本族。则所费不过多也。如敝族百余家每年生女大约十余人其衣食丰足者约三分之一衣食粗足者。亦约三分之一。此皆不须人助。其甚贫而须人助者要亦不过三分之一耳。夫一族之中每年生女贫不能自养者。不过三四人。计所给衣食之费。只需十余金。即可全活数命。何美如之。如族中户口繁多。则一族中岂无同志之人。互相集会以成此举者。复何惮焉。伏冀仁人君子。念天地好生之德。或邀同人集议行之于乡。或出一已之力行之于族。则人人仿效。处处风行。将见青蚨白镪。出自囊中。伫看紫诰蓝袍。锡来天上。夫救蚁尚中状元之选、况全人命之重。在皇天岂无赏善之道耶。愿与同人共勉之。 

　　△彭南畇殿撰济溺说 

　　惜字之说余深羡慕外官。得造无涯之福。至溺子恶俗尤欲为普天下婴儿哀号求救于民之父母也试思杨宝救一雀而四世三公。宋郊活羣蚁而大魁天下。况以人命关系之事。较之掩埋棺木戒杀放生其功德尤大数倍。为恳上而督抚。下而守令。切须访察某地有此恶俗。即严示禁止。责令地保乡邻呈告。出首者悬赏以示鼓励。容隐者并其父分别责处。果能实力行之即此一事可以庙食百世泽及子孙无穷矣昔喻仲宽知顺昌。闽人有此弊。公作戒杀子女文召诸乡父老转劝。不半年百姓感格。所活者皆以喻名其子。贾彪为新息长。民多不留子。彪严为例。与杀人同罪。城南有盗刼害人。北有妇人溺子。公出。掾吏欲引南。公怒曰。贼害人常理。母杀子逆天。遂北行案致其罪。城南贼亦面缚自首。人皆呼为贾父。又东坡先生与朱鄂州书曰。凖律故杀子孙徒三年。公宜召邑令以下正告以法律。仍录条晓示。召人告官。以犯人家财给之。若客户则并责及地主云云。余按嘉湖富家亦复如是。若不罚之以财。惩之以法。不能禁止也。其贫者劝令绅士纠造育婴堂以赡之。庶几久久可行耳。余创建一会。察贫户之欲溺者急止之。月给米三斗。以三岁为止。后有某翰林献诗。见余拜焉。即所救溺女之夫也。呜呼。余欲劝人之不溺。彼已心如豺虎。报应亦所不畏不得已哀鸣于官官又以为不急之务而不采狂夫之言然则普天下之婴儿竟听其死于非命而不为之救哉安得有万代公侯之人不忍坐视其沦亡而必实力以谋普济乎 

　　△附溺婴微验 

　　天道好生。溺女者逆天。逆天者死。救溺者顺天。顺天者生。生杀之机。判乎一念。应若桴鼓。古来戒杀放生者。尚多福报何况人命。爰集善恶报应数条。俾知劝戒。倘愚民无知尤望读书士人随地逢人告诫。【能邀集地方父老子弟如乡约例反复讲说使互相警动其法尤妙】 于以挽回恶俗。培养太和。使普天下千百万婴孩咸登仁寿。阴德岂有涯涘哉。【能救活一命已属极大阴功况保全多多耶】 
　　明陈毅轩为诸暨县令。严禁民间溺女。又念民苦嫁资为定上中下三等。议婚时即约定夫家不得争厚簿。民甚便之。其俗遂化。辛丑觐归。同子仁锡宿泰山。梦神授诗四句云。拯溺婆心苦。全生善果成。无惭民父母。瑞气杏林盈。天启壬戌。仁锡果探花及第。【今诸暨县】 
　　此风又复炽盛、且延及温台金衢严等处矣、奈何奈何。安得贤有司仿前贤之法。力挽浇风。为斯民重生父母耶、如有此人吾愿执鞭事之、且顶祝奉之、庶几旦暮遇之、以抒夙愿乎 
　　喻仲宽知顺昌。闽俗多溺婴之风。乃作戒溺子女文。召诸乡父老为人信服者。坐庑下。置酒亲酌饮之。出其文使归劝其乡人。不半年。所活已千数。民至以喻字名其子女。【此法极好盖近时官长告示往往视为具文吏役且多沉搁惟召父老温语使归传劝必多感化真格民妙法】 
　　刘彝知虔州。民饥多弃子于道。乃出示召人收养。日给广惠仓米二升。每日抱儿阅视。小民利二升之给。乐于抚育。一时孱弱俱全。以育婴法代赈。一举两得。尤可师法。 
　　新淦县陈翁。见邻里有欲溺子女者。辄以银米助之。劝其勿溺。于是有本不欲溺诡情以取钱者。翁后梦至一处。见数人拜公曰。福德人也。冥司极推重但某等不肖子孙。骗大君子钱米。被罚阴司。欲求公于城隍说一分上。免其谴责。翁醒而异之。逾月里中大疫。又梦其祖父告其速求陈翁。翁乃具疏焚祷于城隍神。疫者一时意愈。 
　　湖北沔阳生员王烜。家贫。遇考辄卖卜。妻张氏有贤德。邻有溺女者。强为抱养者再。乾隆甲寅同乡某梦神语曰。今科解元是育婴。是科王竟中元。【此等事尤须女人劝戒、见闻多而言易□、相夫积德。助夫成名。□□中亦□回天乎也。夫妇间尤宜常以相朂】 
　　仁和章彦修。逢寿诞。凡亲友祝者悉令折干曰盛意悉不敢领。请以此银为功德可乎。皆曰惟命。于是悉将寿仪为救婴公费。自具薄酌以酬之。夫张筵召客。在亲友不过一刻之欢。何如共为功德彼此俱有利益乎。推之娶妻诞子。入泮登科。诸项。亲友各有贺仪。能遵此意以为里倡首。一则启人善心。一则成全美举。即为地方造福无涯矣。 
　　庐陵王霞九先生。督学楚北闻其地溺女恶俗最盛。出示劝化。责重士子。言甚切至。复刊刷六千本。发各学给各绅士转相劝化。有能倡举育婴社会及救溺女实事者。凖令学官保举优行。例加奖赏。自来戒溺女法。此尤得其要领。伏恳当道之诚求保赤者咸留意焉。 
　　韩念祖。凡有溺女者力劝止之。后入场。见阴人长不二尺。颇惊悚。忽闻小语曰。特谢解溺恩人。是科遂中式。 
　　尹作干。家甚贫。生四女。人劝其溺。曰贫苦儿女。皆命中注定。安敢违天。且时以此语劝人勿溺。后生三子俱参大政 
　　右救溺善报 
　　郑一清妻。三次举女胎三溺之。后又怀孕将产。绞肠奇痛。生下□红蛇。咬破毋腹而死。 
　　吕鋐生二女俱溺。后生第三女。在桶中忽大声曰。我被你溺死两次。今特索尔命。并索你儿子。同去。妻实时惊死。未满月。两男同日暴死。遂绝嗣。 
　　魏某妻生女多溺。忽生一疮。有头三个。人皆不识。痛喊月余。忽见数女孩同一鬼拽鈇挛入房。乃曰冤魂来矣。遂死。 
　　戚某生二子。后生三女俱溺之。其妻忽被蛇咬毒烂痛死。乃示梦曰。吾三女化蛇讨命。悔已不及。为我遍告世人。凡生女孩。虽饿死不可淹死也。 
　　宋谈训之妻颖娘子。怨己多子。以药堕胎数次。干道戊子又孕。复堕之。血遂崩不止。临死见数孩啼哭扯拽不已。告其夫曰。前儿女纠缠如此不去奈何。言讫。痛喊一声而死。即此推之。何必预防多子之累。而自害其身也。 
　　东坡先生与朱鄂州书曰。有神仙乡百姓石揆者。浸杀两女。后其妻一产四子。楚痛不堪。母子俱毙。报应如此。 
　　昆山稳婆范氏。常为人堕胎。未及一年。一家十一口俱得恶病死。范死时周身青肿。病喊宛转。不堪言状。【可举此为稳婆劝】 
　　乾隆辛亥十月廿四日。孝邑小河驿来一丐妇。年三十左右。貌中人。衣服亦颇修洁。不类贫丐。肩生一女垂于左背。衣服外以布一幅披盖之。女颈与妇颈合。头藏妇肩窝内。按之亦隐有耳脑状。手足胸腹具体而微。若初生两月者。问之。妇曰。此溺女现报也吾前世为男。无子。求望甚切每逢生女。辄生厌恶。前后共溺数女。今世为某氏妇。甫有娠。梦寐中见女孩三四。环聚房闼。皆言奉命报仇。或曰使头痛欲死。或曰不如令心腹痛。或曰横生若何。或曰变蛇咬腹。商议匝月惟一女默然。或问之曰是皆不足以泄吾忿也。使吾转胎自其肩出。身赘于背。必使他终年乞丐。遍历千门万户将此段果报详告于人若一日偷闲。一语虚假。吾则内啮其喉。啖其脑。吸其血。使之求生不得。求死不能。如是辱之。终身劳之。终身劳庶可为天下戒。而吾愤不亦泄乎。众女皆曰可遂隐不见。今果其言而莫能违也。妇言次貌甚戚。余疑或有伪。命婢掀布幅。抚而视之。果相合而生者。市中聚观如堵。有问必答。妇稍厌烦。则嚬蹙难忿。絮述如初。惟问姓氏里居。遂泪下而求隐焉。湖北汉阳府孝感县小河驿敬亭居士张关大记。【果报事不胜枚举特畧记数条备鉴】 

　　△遂安生生会小引【遂安县洪子泉倡办一名济婴社】 

　　生生会者何。吾邑新设以济婴堂之不及也。盖婴堂开在城内。近者易于沾恩。而僻壤遐陬。或因往返之艰。或为风雨所阻。近又因岁歉费巨。力难徧周。故婴孩仍有弃溺者。诸同人于乙巳春倡议。随乡设会。即随地散给。其法简便。其力易行。各会友怂恿赞成。故十乡均巳次第举行。每贫户劝留一女。助钱一千文。分两月给付。佥谓意美法良。到处可设。因约举大略为四方乐善者公同好焉。其法每乡或设一二局。或设三四局。【局不必另有公所即人家店户亦可】 主局者必乐善殷实之家。或捐钱百千。或捐钱数十千。分作十年出付。则输捐者不觉其难矣。计一乡中岁得百千。当无不易。而百千可救百命。则一乡之苦溺可支矣。复于每都中择一二端方谨厚人。请为保举。察其应给不应给者而听命焉。近则比邻。远不过二三里。则耳目易周。而无假冐之弊矣。至倡议劝捐清算设局纸札之需不无少费。皆首事人帮贴。不从捐欵开销。则是捐一千便救一命。而闻者尤喜乐助矣。夫天道好生。鬼神恶杀。所费无多。所关甚大。语曰。微命必惜。致寿之征。况其救人命也。又曰救人一命。胜造七级浮图。况救无数命也。吾邑自生生会之设。求子求名屡经神验。所望仁人君子。体大生广生之德。推溺犹已溺之心。多方倡率。则人补其不足。庶使为父母者无忍心灭伦之惨。为婴儿者无堕地溺毙之冤。则回孽海之波同登彼岸。而阴功莫大。获福无疆矣。至于随地制宜。法难一定。是又在襄事者之善为斟酌也。是为引。 
　　按贫户生产。告借无路。困苦难言。不得已而遽下毒手。迨浴盘一过。慈爱顿生。襁褓三朝。恩勤弥笃。千文之助。胜于七级浮屠。若得随地倡行。造福洵为无量。 

　　△梁敬叔劝戒近录记浦城蜜浸 

　　道光丙戌。公交车报罢。南旋至浙。同舟中有浦人。忘其姓氏。谈次间询其家中眷口。云有一子三女。因叹息曰。吾浦罕有二女之家。若余之三女。同邑每诧为异事。盖浦俗嫁女必用蜜浸菓品。以多为贵。至少亦须数百瓶。此物无买处。必须家自配制。又极费事。嫁期数月以前。即须备办。殚日夜之勤。穷工极巧。天时人工一不相凑。色味便差。壻家往往以蜜浸之精麤。卜来妇之吉祥与否。贫寒之家。虑遣嫁之难。而举女不敢多留者。半由于此。予妇行居次。生时亦将溺之。适其母舅至。再三劝解。乃勉留之。因是感誓。生女虽多不弃云。予告之曰。君举于乡。行谊即当为一乡之表率。今既育女不弃。足以劝慈。将来嫁女务先捐此蜜浸之陋习。以塞祸胎。为一乡示效。则功德必非浅鲜也。其人闻之颇以为然。今不知此风尚仍旧否。余曰。浦城溺女之风稍差。而蜜浸之习未革。然余长姻祝东岩太守。本有不用蜜浸之议。余伯姊即其家冡妇。近曰嫁女于孟家。独排众议。不用蜜浸。省郄许多葛藤。近闻有嫁女之家。其家长亦立意不用。而妇女辈仍于背地偷送者陋习之固结如此。今浦城大小燕集。以及新正欵客。新宾登门。无不需此。而家大人但捧杯一拱。从未沾唇。盖亦本无滋味之可躭也。大抵溺女之风。起于吝财其弊由于厚嫁。蜜浸特其一事。而作无益害有益。举国趋之若骛。实不可解。且近闻有一新妇在家。因竭力配制蜜浸。致成痨疾者。是诚不可以已乎。 
　　按此亦记厚嫁之一端。因区区无关轻重之一物。辄致自戕骨肉。犯法蔑伦。本属可惊可讶。乃习俗移人。贤者不免。祝太守能独排众议。不用蜜浸。询属中流砥柱。士大夫居乡为合邑表率。主张风教。力挽颓波。真能造福无量。○此事须当道严行示禁。有心绅董设立乡约局。一面化导。一面会同合邑绅董父老各乡董。立规定议。永远禁革。庶几大声疾呼。群蒙顿醒。如必不能废。议定不得过四色。至妆奁衣服。亦立一限制。违者议罚。庶人人知所儆戒。而敝俗可以渐革矣。 

　　△救命俗说 

　　访得近来乡间。有一件极大作孽的风气。闻之不觉伤心。你道是什么事。你们可知道近时有一等人家。多生了几个女儿。便怕拖累。怕赔嫁把他一盆清水。真是可悲可惨。本县忝为尔百姓的父母官。但愿你们百姓家家户户都做好人。都行好事。从前所犯的孽障。急速要改。以后遇着好事。急速要做。自然可以免灾免难。发福发财。共享平安之福。世间极大作孽事。莫如害死人命。所以说人命关天杀了人便要偿命。难道初生的女孩不算人命么。本县到任以来。察访此地各乡村竟有淹溺女孩的风俗。该地方士民或是不知。或是知而不救。于是习焉不察。不以为怪。你们试想想看。人身是上天所生。无论是男是女。总是一样性命。总是一般骨肉。你母亲也是女。你妻房也是女。若使有男无女。你的母亲那里来。你的妻房向那里娶。父母辛辛苦苦养了你。本要望你养男养女。你偏怕吃苦怕拖累。就不肯养女。初生下来。活泼泼地就要害他性命。他投生而来。你就送他死。岂不是逆天大罪。你们试想想看。虫鸟蝼蚁。尚且贪生怕死。存好心的。尚且买他放生。何况是人。我却知道其中缘故。未必尽由于爹娘的意思。亲生骨肉。到底一段恨肠。一段痛肠。未必竟有此毒手。最可恨是旁人耸使。人家生了女孩。自然难免惹气。在旁人口里只好劝阻。岂有耸使之理呢。然而有一种不顾作孽的乡邻亲戚。或是冤家仇恨。听见生女。或是说尖刁冷话。或是背地暗笑。以致产妇心火发动。气极淹死的。更有一种是假殷勤。鬼讨好。故作叹气可惜。使产妇闷上加闷。以致淹死的。更有一种公婆大人。小姑妯娌。背后厌恶。惹气叫骂。使产妇情极气恼。不得不淹的。种种旁人逼迫。实为可恨。你们可知道冤冤相报天道无差。阴司律例。一命要抵一命淹死一个女儿要罚他死一个男儿。淹死两个女儿。要罚他死两个男儿。来迟来早。一定要报。若是旁人逼迫。便要伤到旁人的儿子孙子。若是公婆大人。那冤魂告状。也要与他算账。折福减寿。你们可听见近来的报应极多。也有生怪生蛇的。也有肚中说话的。也有临死时见小儿索命的。也有横生倒养的。也有暗中减寿的。也有淹死了再来投胎缠绕不清的。或是旁人。或是自己。种种报应。说也可怕。若说是家中贫苦。可知道天不生无禄之人。越淹越穷。一定之理。况且多吃一分苦。多享一分福。养大了。嫁了好女壻。到老来也好靠靠。若说多养了女有碍男胎。可知伤了女命。要害男命。越淹女。越不得生儿。若说家中不能过活。要思量做乳娘。尽可养他四五月。送他到育婴堂去。留他一条性命。不致造十分大孽。总而言之。人身是极不容易的。淹死了他。他阴魂必不干休。必定到阴司告状。告准了冤冤相报。懊悔已迟了。况且本来王法甚严溺女之罪。照故杀子孙例徒二年。乡邻知而不说。也要赔罚。本县因尔等风气习惯了。不便一槩执法。不忍不教而诛。所以做此一段俗话。交与各乡父老士民。互相劝化。拜托各位父老士民。共体此心。转辗相劝。识字的念与大众听听。能劝得各乡村。各各存恻隐之心。不致再犯前过。则千百万婴孩咸登仁寿。共保生全。近报则在自身。远报则在子孙。造福何可限量耶。勉之望之。 

　　△附保婴会说 

　　保婴善会为拯救溺女起见。各就地方或以五里千里为限。切诸善男信女公集一文善愿。每年以三百六十钱为一愿。有力者自十愿百愿不等。凡有贫户人家生女不能留养者。会中帮他半年养费。每月给米一斗钱二百文。初生之时。报明局中。查明即给。随给一票。以后按月支付。贴至半年。如果万不能养。即为代送育婴堂。全其性命。古人说。救人一命。胜造七级浮屠。又说。救一溺女。加寿十年愿有心人急仿行之。另有俚言奉劝 

　　△桐乡严比部善后局举行保婴会序 

　　同治甲子。余还乡省墓。为乡人留办赈务。自夏徂秋。乃克蒇事。而吾邑自恢复以来。一切事宜。尚无以善其后。乙丑之春。余将旋京供职。特为拟善后章程十六条。请于大府。举同邑萧琳村丈沈茂庭表阮两人董理。而大府谆谆劝留。似喜其言之善而欲观其行之效。坚属办有端绪。然后交替。余既感大府之知。而亦愿为乡人导其先路。暂缓北辕。于二月杪开办桐邑青镇两处善后局。凡所有事。皆按章以次举行。茂庭表阮独执简而请曰。善后以救民为第一义。而吾乡溺女风素盛。是亦民之当救者也顾县城旧有育婴堂。青镇旧有留婴堂。今皆废弃。而骤谋兴复。安所得此重赀。兹有保婴会规条一册。其会起于江苏之无锡。湖州之长兴。族人于八年前拟行于炉镇而不果。盍先酌议行之。固事轻易举。而功德无量者也。余因受而读之。为之称善者再。窃惟天地生物之道。有男女然后有夫妇。有夫妇然后有父子。故乾坤六子。三男三女。阴阳相配。盖天地不能有阳而无阴。人不能有男而无女。若周礼职方氏所称扬州之民二男五女。冀州之民五男三女。纵地气之锺毓偶有所偏。而天意之生成终无或歉也。乃末俗习于残忍。几以女为弃物。至于自戕其所生而不恤。于是有仁人君子出。而创育婴堂以保全之固足以补天地之憾。而济人事之穷。当此烽烟甫靖。民气萧条。各州县户口之数。减于前者多或十之七八。少亦十之三四。而民生之穷蹙且更甚于前。非徒溺女者如故。溺男者往往有之育婴之堂既巳毁矣。保婴之会可不兴乎。盖育婴于承平之时。不过为孩提脱其死。而保婴于大乱之后。且欲为国家蕃其生。其关系为尤重。则其举行为尤急。况举会之法。虽即本于建堂。而其法良意美。则远胜于堂中。收婴例设屉于墙穴。听送婴者置之而去。不问其谁何。不详其姓氏。婴即长成。终身为无父无母之人。是全其生而绝其伦也。堂中司事未必皆贤。怠惰溪刻皆不可保。而乳媪非其所生。恃无觉察。往往不能时其寒暖饥饱。而婴多夭殇。是暂生之而终死之也。长成之后。虽定例指配良家。领为养媳。而以无家之□。□复顾忌。或转鬻为婢。或掠卖为娼。皆所不免。是名生之而实害之也。今以保婴会之法行之。则皆无虑此。夫狼虎尚不食其子。而人之忍而为此者。固为饥寒所迫。亦以乍免母怀全无知觉。因得逞其片刻之刚肠耳。故但闻溺初生之婴。而不闻溺既举之婴。沈氏启中所云。要令提携有赖。彼呱呱之一息幸存。待其啼笑堪怜。自煦煦而相依为命数语。得其要领矣。且育婴必待建堂。而会则无论寺院祠宇及人家间屋。皆可藉以举行。堂必建于城市。而乡村之惮于远送者或不能周。会则虽一乡一村。但得善士为之倡导。皆可举办。又其法能大能小。可行可止。善举之妙。无过于斯。天下事固有前人创之而尚遗罅漏。后人述之而乃臻美备者。其即保婴会之法欤。余因取其规条详加订正。为之序而刊之。先试行于吾邑。而后上之大府。请下其法于他郡。以资劝导而广孳生。仍刻沈氏原启于后。不敢掠其美也。是为序。 
　　同治四年岁在乙丑暮春之月赐进士出身翰林院庶吉士现官刑部主事桐乡严辰谨撰 

　　△百制府通饬稿 

　　谕旨。出示严禁鬻妻溺女。以革浇风而正伦纪事。嘉庆二十年十二月初一日。准军机大臣附报字寄。嘉庆二十年十一月十八日。内阁奉上谕都察院奏安徽婺源县民人吴新庆以遵例请禁鬻妻溺女恶习具词呈诉等语。阴阳化生。人道之始。若民间生女。皆弃而不育。则生息何由而蕃。至夫妇列在五伦。非实犯七出之条。岂宜轻弃。如民人吴新庆称该处地方产女之家。因贫起意。往往溺毙。夫妇每因小故。辄相离异。实属恶习。着将该民人原呈发百龄查办。先出示严行禁止。并设法妥为化导。以革浇风而正伦纪。其各省有似此者。均着一体示禁民人吴新庆着都察院饬令自行回籍。钦此钦遵。附寄前来。本爵督部堂准此。除饬藩臬二司通饬各属钦遵严禁办理外。查民人无故弃妻。及溺女不育。例有治罪之条。向来捐办育婴堂。原为民间生女不愿留育及无力抚养是以收堂养育保全婴孩活命而设。既经生产不能养育。自当送堂收养。何辄忍心残其生命。诚如圣谕若生女弃而不育。则生息何由而蕃。况夫妇列在五伦。夫和妻柔。自臻绵顺。即或偶因小故反目。岂可遽行鬻离。近来各属民人鬻妻溺女相习成风。情殊可恨。合亟出示晓谕严禁。为此示仰军民人等知悉。嗣后各宜敦重伦纪。夫妇之间即使偶有微嫌切勿生心离异。其贫家产女无力抚养者。即送育婴堂收养。切勿弃溺伤生。自示之后。革除恶俗。力改前非。如再有无故出妻任意溺女之人。许该族邻地保人等呈首到官。立拏治罪。决不宽贷。倘族邻地保狥庇不首。一经访察得实。并干重处。如该县向未建设育婴堂者许即呈请劝谕捐办。筹费立规。以期经久。此系钦奉谕旨严禁之事。各宜凛遵。毌得视为具文。致干未便。特示。嘉庆二十一年六月初一日示乾隆三十七年九月十五日。内阁抄出江西按察使欧阳永奇条奏内开江右素有溺女恶习。或因家计贫乏。抚养维艰。即家计稍丰。亦虞将来遣嫁滋累。或急望生男。恐为乳哺所悞。迟其再孕。往往甫经产育旋即溺毙。应请嗣后凡有生女溺毙者。照故杀子孙之罪杖六十徒一年。族邻保甲知情不行救阻。照知情谋害不即阻当律治罪等语。查故杀子孙之律原以子孙并无违犯教令而祖父母父母有心故杀。故拟以徒杖以惩其不慈之罪。若甫生幼女。毫无知识。何有违犯。乃以恶习相沿。甘心溺毙。其残忍不慈实与故杀无异。如果事发到官审实。自应即照故杀子孙律办理。毋庸另立专条惟是此种恶习。事出房帷。外人无从觉察。是以历无举发之案。应令地方有司不时剀切劝谕。动以天良。晓以国法。有犯则按律惩治。庶敝俗可以渐革。不至故戕生命。知人谋害。他人不即阻当之律。系专指知同伴人欲行谋害他人不即阻当者而言。若各人室内自溺其女。不明以告人。族邻等势难责以救阻。应将该按察使所请族邻人等不行救阻照知人谋害不即阻当律治罪之处。毌庸议。乾隆三十七年十月二十七日题二十九日奉旨依议 

　　△江苏藩宪王通饬札 

　　为通饬查禁事。照得民间溺女恶习。嘉庆年间。曾奉谕旨饬禁。例内又有治罪之条。贤明地方官。亦多出示禁革。乃此风总不能绝。近经兵燹之后。更盛于前。相习成风。恬不为怪。不特生女淹。甚至生男亦淹。不特贫者淹甚至不甚贫者亦淹。总因育婴接婴等堂。不能处处皆有。而乡居窵远。跋涉维艰。愚民无知。往往忍心为此。从前各乡间。有设立保婴恤产等会。随时查报。先给产费。以后月发钱米。酌定年期。期满如仍无力留养。再行代送婴堂。使其父母因助思留。因留生爱。因爱得保。曲体人情。法良意美。是不得不赖地方官劝惩互用。以遂生机。合亟通饬。札到该县立。即遵照先行邀集在城及各乡董事人等。剀切劝谕。各就各乡实力化导。一面重整育婴接婴等堂。并各就地集会。恤产保婴。务须革除恶俗。保全生命。仍由县申明例禁多缮告示。遍行实贴严加谕禁。务使穷乡僻壤。咸得周知。嗣后凡无力抚养者。或送婴堂或赴会请领资助。倘再忍心害理。仍行淹溺。许绅董人等。以及族邻地保呈首到官。立拿治罪。倘族邻地保徇庇不首。并干重处。该县务。须留心访查。严惩一二。以儆其余。仍将遵办缘由以及设立堂会处所。分晰禀复。现当大难初平。休养生息之际。此等颓风。亟宜竭力挽回。万勿视为具文。因循玩忽。致忝父母斯民之职。勉之望之。 
　　同治五年　月　日 

　　△苏城遵办保婴会启 

　　念天地好生之德。成始成终。惟父母爱子之心。抚我畜我。人伦所在。虽天性本同然。而家道维艰。每多男为增累。惟乡愚之无识。几溺女以成风。遂教甫育之遗呱。竟叹我辰之安在。加以兵燹之余。饔飧不给。萧条四壁。又不幸而将雏。辗转寸心。曷忍言乎舐犊。境之所迫。情实堪怜。爰集同志之人。用举保婴之会。赒恤先于孕妇。事贵豫时。稽查首及赤贫。义从周急。未产而尺衣寸布。聊资襁褓之需。既生而日赠月资。薄备汤浆之费。事尚取其易举。力尤赖乎众擎。惟求仁人君子。哀念苦寒。大生悯恻。或酌廉泉之水。挹注成渠。或分悬杖之钱。百千慨助。总期多多之益善。尚当节节以推行。广培一线生机。留得萌芽簇簇。行见万家哺子。尽成瓜瓞绵绵。拜君之赐。靡有已也。谨志章程如左。 
　　一凡城厢内外。无力孕妇将产。先由亲族或邻里地保报局。查实先给执照。临产持照赴局领去毛衫一件。抱裙一条。棉袄一件。大小尿布各一块。五月初一起。七月底止。改给夹裙夹袄。不准本夫自报。 
　　一产后三朝。司事查看。不论男女。每月帮给抚养钱六百文。一年为满。 
　　一按月额贴钱文。定于报产之日给发一月。以后每月由司事送往。验明孩照相符。照数给发。不必凖定是日。或先或后。至迟以三天为率。假如正月初一报局。给过第一月。极迟二月初三须给第二月。 
　　一凡遇遗腹。每月加给钱六百文。以两年为满。 
　　一襁褓之儿。难于辨认。凡在局中领钱之儿。即由司事查看左右十指箕斗。即与照票。逐一验明填写以便每月查核 
　　一凡产母偶有死亡。或重病断乳。无从寄育者。报明局中。司事随即前往查看。设法寄养。或代报育婴堂。临时与本夫亲属酌办。 
　　一此会定额五十名。俟多募一名。加增一名。总期广为劝募。多多益善。 
　　一凡额数无多。定以离城五里为则。再远不查。 
　　一月终给过某某处某某姓氏。并幼孩箕斗顶发记认。抄写三纸。分送各董。随时酌派亲友抽查。以补司事耳目所不及。 
　　右苏城现办保婴会章程。系奉　上宪饬办者。兵燹之后。烟户散亡。丁口耗折。亟宜休养生息以延人种。而同志不过数人。捐数未充。祗能以五十名为限。原期各处善士。仿此章程。各就近地善堂附入试办。庶几愈推愈广。多援婴命。省垣为首善之区。以此举为之先导。必有闻风兴起者。坐蓐呱呱。哀哀乞命。愿与同人共勉之。 

　　犀钱方种福 

　　救命浮图（见图） 
　　右救命浮屠募缘册。取救人一命胜造七级浮屠之意。其法每一塔合钱四千二百文。每一层计钱四百二十文。一人持一册领募。每一人独捐数塔。或数人合捐一塔。即将捐助芳名写入塔中。以便汇集登入总捐簿。年终报销焚化 
　　神前。以昭征信。 
　　票式（见图） 

　　●得一录卷三 

　　育婴堂章程 
　　恤嫠会条规 
　　清节堂章程（苏郡旧章） 
　　儒寡会章程 
　　恤颐堂章程（即老人堂本金陵旧章） 

　　○育婴堂章程 

　　卷三之一 
　　周官大司徒以保息六养万民。一曰慈幼。古圣人体天地好生之心。扩少者怀之之志。幼吾幼以及人之幼。其所以广生成培元气者无所不至。此贤官绅之所当亟为取法也。述育婴堂章程。 

　　育婴堂规条 
　　内育规条 
　　育婴良法 
　　恤婴刍言（上海育婴堂董经芳洲作） 

　　△育婴堂规条 

　　一司总总理堂务。司年管一年银钱之出纳。司月管一月之收给。司堂常住堂内照料一切。每月底司月同司堂将是月进出婴孩经费。逐细开明。除存堂坐簿移交下月接手经办外。另造清册三本。一在神前焚化。以表心迹。一送县存案。一交司年查核。又录清单实贴堂中。并分送各司事家使众共知。司年期满。将一年进出婴孩经费汇总结算。刊刻征信录遍送捐输各善士。仍将一本神前焚化。一本送县附卷备查。凡初二日十六日司事到堂查验。是日茶饭及验婴奖赏等费值月四人捐办。至各司事船只往来俱系自备。概不支销。 
　　一司察二人或四人须住堂专司其任。但此职系婴命攸关。尤宜勤慎小心。稽查堂外婴妪。不定日期。出其不意。亲至其家探视。或先至其邻近伺察。如该乳妪不能尽心抚育者。追签调发。并稽查抱领婴孩作为子女之家。是否如出亲生。倘有非理凌虐。以良作贱情事。即知会司总报官追究。倘有婴病到堂立即延医同往诊视。随发药炭。急令乳妇加意服侍。并各自立一手折。记明某医看治某婴何病。尽心尽力犹恐不周。设或任意迁延必致临期朿手。故司其事者。宜发恻隐之心实力奉行。慎勿虚应故事。有悞婴命。婴众事繁。朿修俱宜酌加。 
　　一值堂灶四人公议工钱每月足钱各七百文凡执爨洒扫延请发婴等事。悉令专司。宜勤慎供职。听候使唤。倘有躲避贪懒。互相推诿。及不法等情。司堂即行斥退另雇。 
　　一稽察乳妪。为内司堂专责。此事最关紧要。如乳汁之多少。抚养之勤惰。以及火烛一切。均须秉公考察。随时教导。勿稍徇隐。凡董事家中年老内眷。诚心好善。均可随时赴堂查验。以佐内司堂之不逮。 
　　一司堂经收田房租息捐项。会同司月掣三联票。盖用堂中图记。一付善士租户收执。一付司年存查。一存堂中核对。收到银钱交司年存贮。每月望晦司月到堂将内外司堂辛俸。及乳妪等工钱。并柴米应用等费。亦出联票。注明何用。向司年处支出开发清楚。登明簿册。汇入征信清单。每年除支销外盈余银钱。俟有成数。公同存典生息。 
　　一婴孩到堂。先记其男女。随检衣中有无生辰年庚如无即以所到年月日时为八字。细视其五官四肢。头颅偏正。头顶旋螺。十指螺箕。周身有无疤痣。一一登明堂簿。即付乳妪收哺。收哺之后。顶发薙作锭胜模样。内外堂婴一体照办。 
　　一雇乳妪以二年为期。如有不食乳之子女。准带一人。食乳者概不准带。乳妪哺婴一口。月给工钱一千二百文。带有子女者。月给工钱六百文。又兼哺一口。日加钱十文。每日三餐。堂夫送至内门。击梆分给。初二十六大荤。每期每名折钱一百文。初八二十三小荤。每期每名折钱五十文。每乳妪一名。各给床帐被席冬发棉袄一件。棉袴一条。铜脚炉一个婴孩衣帽。随时置给。乳妪衣服等件。出堂时点明收回。不准带去。 
　　一堂外乳妪。于保领婴孩时。缮写木牌。照簿上所载。付与本妇存验。每名月给工钱七百文。至初二十六本妇持牌抱验。听给工赏钱文。不准临期不到。并托人代抱呈验。倘乳妪有病。许其报明堂内探视确实。俟病愈后补验。 
　　一乳妪入堂之后。不准擅出堂门。如有本夫亲族探望。不论男女。须告知司堂。于内门交界处。唤出本妇面谈片时。不得送出堂门。倘乳妪在堂不遵规制。即算明工钱。令其出堂不准复充。 
　　一堂门设接婴乳妇一名。每月给米三斗。给钱四百文。如夜接一婴。接乳妇赏钱二十文。其夫赏钱三十文。以为奖励。倘遇天气寒冷。有婴到堂。立即起来接进。加意护暖哺乳。不使冻馁。如敢贪懒不接。以致殇命。定将乳妇之夫送究。以惩怠荒。 
　　一乳妇一名。只发一婴。若此妇己子遭殇。可发二婴。亦当视其气体壮旺。乳汁浓厚为妥。不可妄发。 
　　一每年神诞三月二十日。七月初七日。九月十七等日。凡在外发出。及旁房堂婴。俱各齐堂。乳妇赏面外。另赏钱一百文。 
　　一乳妇自愿领育。经领投报至堂妪处滴乳。视其果系乳色浓厚。年力精壮者。司籍登明住址姓氏。以待登婴。 
　　一发出领育乳妇。其所居以近为妥。最远不过十里以便随时稽查。最宜防乏乳之妇托其邻近有乳之妇到堂代领。司事者稍有疏忽。必致堕其术中。更有自放自领者。若辈贪图乳粮。将自己之婴托人放弃堂中。或越宿。或朝放晚来。谎称生孩已故。愿领一婴接乳。乃以己婴领去。亦得朦给乳粮。种种弊端。不可胜举。须发婴时。堂中如有几婴。备签几枝。上写明各婴字号。供贮神前。将签筒令领婴妇随签播出。系何字号。即将此婴发。则自放白领之弊除矣。 
　　一本堂发婴。每婴付一木牌。一面填明年月号数。本婴男女八字。并乳夫妇住址姓氏。及保领姓名。一面填明月给乳粮。每月初二十六日令乳妇或乳夫赍牌至堂。查对乳粮册给发。此牌不许遗失。亦不许押钱。如有无牌冐领。概不准给。 
　　一堂中每婴三月给发布衫单袴。四月给发肚兜。八月给发布袄棉裹裙帽袜。以上皆用钤记。乳妇不得私自质当。每年对月交换。如遇过继夭殇。即令交还。倘有留难。当即遣人唤同地保走取。以便再用。 
　　一乳妪婴孩。遇有患病。即知照内司堂转致外司堂。请医诊治服药。堂中预订儿科女科外科专司诊视。另备惊药丸散听用。在诸君乐善任劳。谢金舆金酌量拟发。倘乳妪一时难愈。令中保暂行领回。病痊有乳。仍可开复。外堂婴儿。遇有轻症。着妪抱至堂中。邀医诊视。内堂婴孩患痧痘。报明司堂邀医赴诊。 
　　一婴儿有猝报病故。未经报知医治者。司察即往验明。细缉果系猝病。令其到堂缴牌销册。随后给匣收埋。如有别情。查确的实。即将乳夫送究。并追还乳食。及婴衣等物。 
　　一堂婴出继后。男则为螟蛉嗣续之计。自无他虑。而女则保无妓妾贩卖情弊司事者如未素悉其人。先当探其行止生计实非娼优下贱他乡客籍之人。方准给票过继。庶免日后禀追提堂惩奸锄恶之举。并戒在堂人役不许索取钱文。至及笄后。无论即为子妇。许字他姓。总当报明堂中。务察的实。俾无失所。【一索小费便阻出路。故向例有领费四五百文。宜就本堂赏给乳媪。】 
　　一收育诸婴。怜此呱呱赤子。本生父母不能乳育。当捐弃时。父母之恩已绝。本堂收育以后过继与人。抚养成人。倘有假称婴父母恃强索领。即以凶恶光棍论。许继婴家持过继票报知堂中。送官按律严处。又有口称己子。母病母死寄堂求乳者。及三岁以外能食能行者。概不收育。仍请□县示禁。 
　　一本堂出继婴孩除立过继簿一本外。业经禀　县颁发过继执照。预请空白存堂。后遇过继者。立可登填注册。即将此照给发过继之人收执。其照根存堂。以便同册送　县备案。此举以定继者之后。以杜族人之争。而安是婴之业。 
　　一婴孩离乳。无人过继者另雇干妪照管。每人派管四婴。照前给发。男至六岁以外。司年司月酌送义学读书。十二岁以外。倘质性愚钝不能读书者。酌行送业。女至十三岁以外。司年司月留心择配。倘有聋瞎瘫痪残疾等症。至十六岁司年司月公同斟酌妥为安置。 
　　一婴孩保无殇损。乳夫报知堂中。司察亲至其家验其病死属实。一岁以内者。用杮漆皮纸草纸蒲包收殓发纸锭七提。一岁以外者。司堂即发票给领木匣。用杮漆皮纸着值堂糊封内缝。再用石灰草纸填实。以防渗漏。随发纸锭七提。成殓后发婴地掩埋。每中元节。延僧道诵经一永日。施放法食一坛。以超度殇婴。 
　　一堂中火食。不论上下。每日定以六十文为率。一应在内。如遇米粮昂贵。实不敷用者。司年司月会议暂行酌添。除在堂司事开销外。遇有亲友往来堂中。祇供烟茶。不得狥私留宿。各司事自愿出资留饭者听。倘遇公事到堂。诸同人各贴饭钱三十文。不准堂中开销。 
　　一司年每月朔望。及发乳粮日期。俱应到堂。众司事咸集。必衣冠严整。容止敬恭。有事则议。无事则散。每年收用清数。刊载征信录。一焚神前。 
　　一存堂内查考。每岁除夕。司年捐资。谨备酒醴祭圣母诸神及土地神祠以答神庥。 
　　一开堂收育婴儿。来者自必络绎而来。但乳食之费。日盛月增。惟赖远近　仁人君子乐输勷助。或捐生息。或捐产取租。俾得经费渐充。堂基永固。阴德所存。获福无量。 
　　一婴儿最宜清洁。乳母食菜。不得买韭蒜辣椒等物。若烧酒尤易致婴火毒。更不许私买进堂。 
　　一婴儿之于乳毋。不能片刻相离。所有堂中雇定乳妪。既经入堂。凡各衙门及捐户司事家不得借用帮乳。致滋物议。 
　　一堂中接婴及发外各乳妇。倘有偏爱自已子女。将本堂四时所给婴衣等件。私于己子。不顾堂婴。并乳哺己子。仅以粉饵饲婴等弊。全赖司察随时稽查。如有禁止不改。甚而婴色可怜者。即将此婴提堂。另发他妇领育。 
　　收育女婴。如有愿领为养媳自行乳哺者准每月贴钱五百文。每月朔日亦来堂验看一次。以十个月止 
　　一婴儿剃发。除严寒大风及有病之时不剃外。春夏秋每月二次。冬月一次。男左女右。各留发一撮。以示区别。 
　　一堂婴出天花最易传染、故必须请医种痘。每年以冬十二日及正月为期。又平日宜预备稀痘丹为之先擦。症有轻重。乳妇有劳逸。视其痘之轻重。酌给赏钱 
　　一凡过继婴孩。前条所列奖赏乳妇钱文。均系本堂给发。领婴之家。不费分文。倘有乳妇下人私向需索。以及外人籍称领费名色从中讹诈者。许领婴之人报堂送　官究治。 
　　一婴堂经费不充。未能全育内堂。是以新收血婴孱弱者酌留在堂抚养。约匝月候其气旺。掣签发外领育。以穿耳留发为识认。以杜己婴充作堂婴。将堂婴复放之弊。 
　　一内育乳妇。每人准带己婴一名。每月乳粮通足钱一千文。不带己婴。每月乳粮一千四百文。如抚育勤劳。婴有花色。另如奖赏。保金照门户例加一。倘乳汁不旺。及不善抚育退出另雇。 
　　一凡堂中访募乳妇。接婴请医。备办内外火食。启闭门户。雇用诚实乡人三名。每名月给工钱七百文。折荤与乳妇同。 
　　一内堂乳妇四季给发布衣裙裤等项。期满出堂。赏给带回。被褥蚊帐不准私挪。以为后妇应用。每月每名给零用钱五十文。每名夏给草席一条。凉扇一把。冬给箕夕一个。日给炭基一枚。 
　　一堂中雇首妪一名。每月给工钱六百文。为众妇之统率。专司稽查堂中乳妇有无口角是非。乳水是否充足。婴儿饱暖饥寒。及乳妇贪睡覆压等情。俱凭首妪查察。须择存心公正。精练老成。曾生子女者。方准充当。至各房什物并火烛各事。应着令照派管理。倘有违误堂事。或得受乳妇贿嘱隐匿作弊情事。有碍婴孩者。定行革退。 
　　一雇募乳妇。若任其携带子女。兼哺堂婴。必致厚薄分心。碍难兼收。如果该妇夫故无依。或夫虽未故而有残废笃疾无力养赡者。是该儿已同无父之孤。不能不收。但须易子而乳。本妇酌减工钱。以示区别。如父母俱存。力可自哺者不收。倘先弃所生在堂。潜来应募者。察出送县究治。【按此条若乳妇必不准带子女最是难事恐该妇欲出雇乳必将所生之子女淹弃反开造罪之端须通融酌办】 
　　一查保婴会规条斟酌尽善。如有情愿自养凭保来报者。仍行照办。惟自养之婴。须随时抱验。能及近而不能及远。必须如湖南辰州府婴堂条规。凡自养者各地分段编号。每段各有首事管簿。各有店铺存钱。婴儿初生三日内赴堂报明。俟查婴人查实。并报知该段管簿首事覆查无异当用本段图记片单至堂领票。于该段存钱店铺发钱。年终各段首事暨各段存钱店铺。俱至堂中三面对簿核算。汇总呈报。如此办理。方能合境周遍。但非经费大充。势难照办。特先行标此良法。以待后人之推广。 

　　△内育规条 

　　一女司事公议请司事内眷亲临弹压。以昭慎重。逐月轮管。准带老媪一名使唤。不许雇妇代值。如违规约另请。 
　　一内育规模宜肃。女司事首慎堂门。约朿众妇喧哗。三尺之童不许擅入。 
　　一堂门专用老媪一名把管。严禁出入。闲人喧扰内呼外问。总以敲梆鸣点随时答问。内需一切。传知司育送入。门妇不许擅离职守。 
　　一内育关防宜密。日逐申刻司总加封验锁。匙归内堂收管。实在必须启闭。传梆请匙。内以女司事查明传知。外以管门老妇问明。方准举行不得滥行请匙每日三餐。转桶递送此外执事人等。亦不准窥探。以分内外。如违议罚。 
　　一凡婴儿服药最是难事。恐乳妇厌其哭闹不肯耐烦灌服须堂中司事眼同首妪亲看服完。方足以昭慎重。 
　　一婴儿贴补糕粉。每日每人定钱十文。须按定时候贴喂。方能令聚一处。亲自看食。免致乳妇不喂乱搀别物。 
　　一乳妇家实有婚丧要事者。告知司总询明的确。方准传知内司事。准假一日。辰去申回。如外宿悞乳。不准入堂。追还乳粮中金。 

　　△育婴良法 

　　凡胎婴进堂。或由乡间襁负奔驰。或系城市路旁俭拾。风寒暑湿感受已深。一经入堂。先宜去其外感。用葱白三寸。豆豉七粒。生姜一片煎服【或来婴尚未落脐者即用掩脐药少许酒在脐中、四围用飞过明矾末上盖棉花油纸、用长布裹肚、包束坚固、俟脐落之后不用矾药、仍用棉花油纸、裹肚、倘未落脐十日以前不准乳妇任意揭看洗浴。倘当落脐之时、婴儿啼哭可令乳妇于床上遮风畧揭些须试看、若只落一半者忙用棉花少许垫平、俟脐落去、仍须裹束切勿透风。以损婴孩命。】 清其胎火。【用人中黄川连各一分蒸服】 净其胎垢。【每日早晚、用热水一盆代儿盥洗头面下部、夏日尤宜洗浴、倘有遗尿腌臜污秽以致破肤癣□等事、惟乳妇是问】 方保平安。倘有疾病疮疡痧痳痘疹责成首妪。无分昼夜。迅即报明董事请医调治。【若遇痧痳痘疹必须另置别所以防传染】 
　　凡乳妇与婴儿同睡。切忌鼻风口气吹儿顖门。恐成风疾。并常流鼻涕。 
　　凡初生小儿未剃胎头。不与戴帽。则自幼至长。难于伤风。永无鼻塞拖涕之患。 
　　凡婴儿百日之内。切不可竖抱。竖抱则易惹惊。且必头倾项软。有天柱倒侧之虞。半岁前不可独坐。独坐则风邪入背。背脊骨受伤。恐有伛偻龟背之疾。慎之。 
　　凡小儿遇寒热不调。柔弱肌腠。最易感冐发热。用药反恐误事。但于其热睡之时。夏以单被。冬以绵被。蒙头松盖。勿壅其鼻。但以稍暖为度。使鼻息出入。得此暖气。少顷则微汗津津。务令上下稍透。则表里通达而热自退矣。或乳妇同睡。轻搂贴身而上覆其面。则未有不汗出者。此至妙之法。百法百中。即寒邪甚者。两三次汗出无有不愈。此法行于寅卯时刻。则汗易出而效尤速。 
　　凡婴儿无论春夏。切不可抱当风口地方。坐卧感受风邪。尤忌檐下当门。过堂风破窗风切忌切忌。每逢天气晴暖。至晌午风定时。须抱出院常见阳光。若常在屋内偶出院中。则眼怕阳光。不能开视。尤易受风邪。 
　　凡小儿腹泻吐乳常有之症。不可视为泛常此二症如数日不好须想法早治。迟则变慢惊。吐乳若向口边流出。即是乳哺太过。过乃满而溢出。非病也。只须节乳。若吐乳直出而不停留者。宜早治为要。 
　　凡婴儿衣食不可过于饱暖。陈氏书云。小儿须耐三分寒。七分饱。频揉肚。少洗澡。要背暖肚暖。头凉心胸凉。皆至论也。 
　　凡月内小儿不可闻哭即抱。一哭便乳。每日早中晚须由小儿啼哭两三次。少郄许多病症。仍须酌量时候。不可哭之太甚。 
　　凡乳哺婴儿。须要得法。乳后不可便与吃食。哺后不可便与吃乳。【哺者饭食糕粉】 乳食相连。难以克化。大者成癖。成疳。小者泄痢腹痛。至啼哭之际与方醒之时。亦不可就乳。俟片时与乳。可以无病。 
　　凡小儿半岁以前。只可与乳吃。六个月外方与稀粥。周岁以前。不可吃荤。并生冷之物。谚云。吃热莫吃冷。吃软莫吃硬。吃少莫吃多。自然无大病。 
　　凡堂中每逢春夏之交。多烧苍朮大黄。水缸中并置贯众以避湿气。暨瘟疫传染。 

　　△恤婴刍言（上海育婴堂董经芳洲作） 

　　一育婴堂之设。全在司其事者秉清公之志。无人我之分。视彼之子女。若己之子女。不敢于婴稍懈。且彼子女无父母。我子女有父母。视彼之子女。胜己之子女。愈不敢于婴稍懈。凡属司事而莫之恤。则领妇更以途人之心为心。其死必矣。嘻其死也。是谁之咎。神当默谴之。我亦有子孙。可不惧哉。可不惧哉。 
　　一婴之来堂。有逾月及期岁以外者。必病症危险。或隐疾内伤居多。不然。彼父母何忍割爱。非比初生之婴。尚无嬉笑动情也。故遇此种婴。维持调护。尤宜周至。此内育之所以断难乳领两婴也。然无□惩之道。不足以激励乳妇之心。葢勤者日夜劳瘁婴病。得婴即发外育。而外育之有病者。仍回堂中乳养。最尽辛苦苟无区别。其心何甘。况勤者必具慈心。虽龌龊不堪之婴。望其生全而不忍嫌弃。至惰者保无别具肺肝。冀换乳领干净之婴。居心各别。功过悬殊。自有赏给之例。即惰者或因利而知勉。庶可望全活婴命于什百耳。 
　　一婴来时刻无定。若日间耳目众多。自必随时接进。谅不致有暑热蒸闷严寒冻冷之虞。惟晚间势难周顾。全在接婴之人。实心照应。惟接婴者非专司其事。使工人兼任。则日间操作。夜间势必安眠。且严寒酷暑。尤必倦于从事。当思有以鼓励之。所谓人无利已谁肯早起也。故夜间接婴。应拟以犒赏之例。特暑天尚易而严寒较难。则犒赏之例。亦当权衡轻重虽春秋天气温和毋庸议及。而慎重婴命。不妨稍宽其例。拟以三月朔起。十月底止。凡二更以后。随时接进一婴。赏钱二十八文。十一月朔起。二月底止。凡二更以后。随时接进一婴。赏钱五十六文。此例虽有赏而无罚。然亦有分别。当以婴之冷暖。为赏钱之多寡。或不致日久生怠。兼可知□勤惰。葢婴来随到随接。即窝怀中。先行击梆。使内堂妇闻知。一面即怀至司事床前。验手足之冷暖。待帮妇至栅门口始可安于转桶而入。而内堂妇亦即怀抱交于值夜之乳妇。如此经理。庶几来婴不受寒冷。致胎病根也。至犒赏接婴工人。宜预为申明。身体和暖者如数全给。否则减半。惟司事者切勿辞此辛苦耳。夫为善须实心。常体天地生生之心为心。曲全婴命。自结福果。应亦乐而不倦也。 
　　一宜备丝棉裹被一条。如方桌大小两面。以粗棉绸为之。葢婴来置于堂之门口。迨抱至内育。必经由数进房屋。以及天井。故当严寒之际。此被必需之物。或曰已有棉衣可以遮葢。似可无需。殊不知抱持者虽以己身衣衿覆护。洞其底里。岂无冷风入隙。即或赤心爱护者。另以棉衣裹抱。终不若丝棉裹被之软熟熨贴。而风断无隙可侵也。 
　　一凡放婴入枻。以击梆为则。又恐声响不足以警睡梦。宜以羊肠之线。系于抽枻内口。由门上穿进。度于司事起居之处。即在线尾系数铃作响。而又必于抽枻沿上横一竹竿。使线由竹下勒过。庶外面抽动。其铃即响。如影随形。机无稍滞。若不如此。虽枻尽抽出。其线不灵。铃必不响。若徒恃梆声恐收婴有迟悞之虞也。此系屡试亲验。不敢不揭出也。 
　　一凡婴用尿布。寒天更换时。触手易生怨言。即亲生尚不免此况抚堂婴。每偷懒不肯勤换。且布少亦不能时换。阴雨火烘。婴每受伤致病。宜多备尿布。谕令勤换。冀免疮疡。亦保全之一法也。 
　　一贴乳者有仁心其抚堂婴便与已子无异否即视为无关痛痒设有殇疾。每遇稽察时。即以己子代之察。婴者奖其劳。谓某贴。乳者可靠。实不知所见之婴己非堂婴。因有托辞过寄。凂人先容。谓抚育几年。愿作螟蛉。在司事祗知过寄。无不俯允。不知早为乳妇所愚。宜仿照南翔婴堂法。男左女右。留发一绺如小桃子样。永不薙去。以示区别而防蔑视。 

　　○恤嫠会条规 

　　卷三之二 
　　少妇丧夫最惨事也。妇人以夫为天。所天既陨。依托伊谁。泣血椎心。殆难名状。即家本素封。尚难排遣。而况家无长物。生计无聊。或衰老翁姑。相依为命。或伶仃弱息成立维艰。饮蘗茹荼酸辛万状不有以周之。而欲其自甘荼苦之死靡他也难矣。述恤嫠会规条 

　　京口敬节堂仿行彭氏恤嫠会 

　　△京口敬节堂仿行彭氏恤嫠会 

　　序 

　　京口敬节堂仿行彭氏恤嫠会序 

　　人莫苦于鳏寡孤独。而四者之中。寡居尤甚。葢鳏与孤独。虽无骨月相依。尚有亲朋还往。至守节之妇。茕茕一室。形影自吊。饔飧不继。而人莫知其饥。鹑结不完。而人莫知其寒。呼号罔应。诉告无门。丈夫当此犹难排遣。矧伊零丁妇女哉。其在无遗孤者。显扬之报。既绝望于后来。冻馁之嗟。复伤心于现在。悲忧凄怆。何以为怀。其在有遗孤者。思亡人之似续。祗此一脉相延。顾无父之婴孩。常令三餐莫继。解已之衣。不足以燠儿身。绝已之粒。不足以果儿腹。朝啼夕号。酸楚弥剧。奋欲捐躯。藐孤谁育。暂留残喘。涸辙谁生。斯诚天地之遗憾。生民之最穷。苟非周恤而存活之。苦节之妇。何恃而安。任恤之风。何施而切。此长洲南园氏恤嫠会所由兴也。吾乡矢志冰霜。而艰于衣食者。耳目所及。实繁其人第以事关重大。费用良多。计必久长。仓猝难办。故隐蓄相恤之念。以待乐助之人。甲辰冬。二三同志。偶举彭氏会例。以告有力佥称曰善爰仿其例。畧为增损而举行之。所望诸大善士。丰于财者输财丰于力者输力互相赞助。以底厥成。毋始勤而终怠。毋舍实而务名。岂惟诸孀至诚衔感。没齿不忘。抑伊祖宗九原之下。实相冥佑。福报之隆宁有既耶。敬节堂谨序。 

　　寡妇之苦。比常人加十倍百倍。故无论城乡。皆各宜倡兴。或通族议捐。或合乡集公欵。莫大阴功有力者切勿错过。 

　　京口仿行彭氏恤嫠会例 

　　一彭氏旧例。先集同志。按月分募。但苏州地广。有余者众。吾郡力量可与是会者。屈指可尽。分簿各出势必彼此相同。而逐月募捐益滋繁厌。今特改定。以每年出银十二两为一会。由一会以至十会。诸公量力自书。书定后。即将芳名勒石。以垂不朽。并为疏告于　邑庙神前。用昭善举。 
　　一立法宁严毋滥。凡孀居毫无倚靠者。望亲友代为开明姓氏。人口住居。守节年分。故夫艺业报会登簿。在会诸公各就所近细加查访果系毫无倚靠者即按月支送。否则除名不收。听情者。照数赔补。 
　　一是会大约以孀妇四百分为率。其清门士族。三十岁守节者。一百分。四十岁以内守节者。一百分。四十岁以外夫故者一百分。其寒微之家。实能励志冰霜者。另立副册一百分。续有举报俟缺出再补。其补缺以举报先后为序。【其额数可以随时酌定】 
　　一孀妇三十岁以内守节者。每位按月赠钱三百五十文四十岁以内守节者。按月赠钱二百八十文。以上节妇。每有一子女按月加赠钱一百文。四十岁以外夫故者。按月赠钱二百文。子女概不给赠。 
　　一闺女未适夫家。闻夫故而往成妇礼者。其贞节较诸嫠妇更觉可敬。议定按月送银一两。若有承嗣之子。按月赠钱二百文。 
　　一孀妇公姑年及衰迈。又无他子养赡者。推孀妇孝心。按月加赠钱二百文。 
　　一孀妇如有疾病在床。会中请医代为看治。给以药饵。殁则代为棺敛以妥其灵。 
　　一少年守寡妇女。往往有贪利狂徒。多方诱胁。甚至逼醮抢寡者。此等恶俗。会中人公同禀官谕禁。如有犯者。立即禀官究办。庶以保全贞节。惩儆刁风。 
　　一节妇或有孤子。年及七八岁。应入塾读书者。酌助修金。每季一千文。俾令从师课读。 
　　一会内丝毫皆孀妇活命之源。务在矢公矢慎。或出或入。逐一记明。岁终刷印清单。分送助银诸公细览。庶几弊窦不生而诸孀尽沾实惠也。 
　　一在会董事者。必各有所司。斯责有专属。今议定无论经理之人。分办之人。倘有不合。俱听诸友公议公换。 
　　一局中所及止郡城近地。其远乡隔县。查访难周。概不收入 
　　一经始非难。图众维难。但愿乐助诸君子。日新月盛子子孙孙永具厚力。克成今日之志。相与敬行于勿替。是即　神灵之默佑也已。 

　　○清节堂章程（苏郡旧章） 

　　卷三之二 
　　妇女之所重者节。青年矢志白首不渝。其铁石之心冰霜之操。洵足以维廉耻而植纲常。　国家旌扬之典所由重也。虽然妇女而以节见苦矣。一朝守志。顾影茕茕。饮蘖茹荼酸辛万状。又况呱呱血脉。襁褓无知。一线宗祧危如累卵。以孱焉一弱女子。而欲安其苦节。以抚此藐孤也。忧乎难哉。曲为设法。俾可两全。端有赖于宰官长者矣。述清节堂章程 

　　清节堂保节抚孤启 
　　宪示 
　　本堂规条 
　　入堂规条 
　　抚婴馆规 
　　孀妇食单 
　　孀妇衣制 
　　司事辛俸经管簿册 
　　吴复初捐助清节堂孤儿习业成家贴费规条 

　　△清节堂保节抚孤启 

　　盖闻贞节者。宇宙所尊崇。孤寡者。圣贤所矜恤自非性成婉娩。守志恒难。而况势值仳离保身不易。昔者金陵建堂。谓之清节。既以全贞。又能保赤。立规尽善。成效堪师。原夫妇人之寡也。夫已云亡未得从之于地子犹未立岂能仰之自天。苟失此呱呱。而夫焉无后若任其惨惨。则母也谁依。视彼孑处无俦者可哀更甚。故有屈身赍恨者欲拔靡从。是水欲澄清。扬之于泊舟之所。玉原莹洁污之于积淖之中。则大失本衷。遂违初志。在天地不能平生人之憾。然济施足以拯疾首之穷。兹则众善复建清节堂于苏城也。推已及人。因嫠思幼。仿规制于金陵。名同地异。扩榱题于虎阜。事简功宏。土木兴章程务妥善。规条备。董正择贤能。母子兼收。庶遂生全之乐。冠婚咸理。可希成立之期。苐以厦屋非一木能营。善果藉众擎乃举。狐裘之白。必将集腋而成。泰岱之高。亦赖聚壤而大。所以不能厚望于乐善好施之仁人君子。相与有成焉。不致行百里者半五十。必如为九仞者加一篑。将见寡者得以完名全节。孤者得以果腹成材。生既身安。死为目瞑。用敢畧陈梗概。伏祈随力捐输。所有规条。另刊附览。此启。 

　　△宪示 

　　江苏藩宪给示。照得惸独之哀。矢音于小雅。艰阨之赈。奏赋于乡师。先王存不忍人之心。仁者裕泛爱众之道是以居养有院。安济名方。凡所以心各效慈。德同归厚者。以今方古岂有让焉苏城地据要冲人称繁衍。江海通于一苇。烟火接乎万家。觇水上之华。几同都会。征物产之美。望若乡嬛。固比户之可风宜百姓之咸给。然而生聚愈众。贫富攸分。霄壤既殊。茵溷斯异。虽□连之万变。可拯救于百方。类有等差序分缓急。所伤者。离鸾己唱。别鹄单唫。人悼未亡既伶仃以独活。心怜余息。且孤弱以难生。首比飞蓬。身同集蓼。芳草因之见萎。贞柯于是遭摧。阨穷之路。尚忍言哉。兹据郡城绅士呈称上年有戴绍堂。捐田十四亩零。在虎邱之南。情愿建造清节堂。以安孤寡。公举董事。实心经理蒙县通详立案。今春二月开工公议规条。书捐劝募。惟恐有从中谋利。阻挠善举或有觊觎董事。视捐资为利薮。或因事纠缠以公产作私囊。或捏称嫠妇强欲入堂。或藉系公堂演剧宴会。或地棍滋扰。书役把持。吁请示禁前来。查该绅士等。好义争先。承流恐后。福堂同建。美报必收。拔哀嫠于火宅。尽得清凉。置茕女于化城。咸生欢喜。第功类合尖。事同集腋恐无知之徒。或蹈前辙。合行出示晓谕。为此仰该处居民地保以及董事人等知悉。务须共敦实行。各效荩诚。发大生广生之愿。通欲立欲达之心。敬恭桑梓。永护松筠。庶几成广厦之万问胥超苦海。造浮屠之七级。齐化慈云。倘敢谋利滋扰。定即从严究治。 

　　△本堂规条 

　　一清节堂创自江宁。收养无依孀妇。守节完贞甚盛事也。本堂新立章程。不无少加增损。而保节全操之意则同。故仍颜其堂曰清节。 
　　一本堂虽专为保全贫孀母子而设。如有未嫁夫亡。不愿改适。往夫家守节之贞女。亦苦贫乏无依者。报知本堂。一体查明收养。一本堂设立苏州府元和县虎阜山之南。九都八图。地名菱行河头收养之嫠妇。在堂居住。除堂内稽查严肃外一应外人。不得无故擅入。 
　　一本堂收养嫠妇。防范不得不严。中门以内。三尺之童。概不许入。其所带幼童。及本堂服役人等。出入均由司事稽查。毌得任意启闭。 
　　一总门墙上开设转桶。外设云□内设木梆。以便敲击相闻。传递对象。 
　　一总门内设饭堂一进凡各孀妇二餐饭食。按时鸣梆。齐赴一处同食。 
　　一本堂设立董事一位。司事四位。常川照应。不得在堂宴会。日需食物。公同议买。当即注簿。逐日核算结总。凡公事出入公同知会。不得私自专主。 
　　一本堂董事。永不准支取辛俸。 
　　一本堂于中门之外。二门之旁。立司事公所。稽查出入。并收放柴米及一切对象。 
　　一本堂司事四位。俱延五十以外老成持重者。共襄善举。倘有不合。应听董事辞去。另为秉公选补。不得滥凭亲友荐引。瞻狥收用。 
　　一本堂银钱。皆孀妇养命之资。此外即遇要用。另行设措。不得挪移分毫。违者议罚。 
　　一本堂大门。雇用老仆二名。每月工钱三百文。另赏钱二百文。按月支给。如堂内孀妇置买女工需用布线针黹等物。传梆告知司事。方准代买。倘将不应代买之物。私相授受。察出斥逐。 
　　一本堂中门内。选老诚老妇二名。稽查一切出入。设秤一样两杆。一交老妇。一交司事。□堂内孀妇食物。司事按照额数秤交。老妇过秤。设有短少。即退交司事补足。 
　　一孀妇或年老。或有病。须人浆洗衣服。刷倒净桶。本系雇工老妇分应当值设有不合。当时告知司事。听候公论。不可擅自而斥致启衅端。 
　　一雇工老妇。或有己事回家。只许按季轮流告假。如有携带衣囊箱笼出堂者。必呈司事查验。方准放行 
　　一雇工服役每月工钱三百文。另赏钱二百文。按月发给。不准透支。违者经手赔补。 
　　一中门外厨火买办等人。董事酌用。余外不准私自添雇。致多糜费。 
　　一本堂中门转桶内。另选老诚雇工老妇三名服役。司事随时查察。务令勤谨用人不当咎有攸归 
　　一孀妇粥饭。荤素大小菜蔬。务令当值人烹庖洁净。 
　　一粥饭菜蔬。计口授食。日有定额。不得丝毫作践。 
　　一雇工服役人众。不得向孀孀私索银钱。以及偷懒作践。犯者立逐。 

　　△入堂规条 

　　一孀妇情愿入堂守节。到堂报明。经董事确查。实在衣食不周而无亲族可靠者。取具亲族。及该氏地邻保结。注册入堂。年终禀县备案。 
　　一孀妇入堂后。其家男亲男族。无论长幼。均不准入堂相会。惟本妇之姑及亲生父母。酌于三节之期。至本堂公所一会。倘翁姑暨父母身故时。准回家视殓。成礼即回。不得借事留连。 
　　一孀妇情愿入堂守节者。言明不许无故出堂适有不耐羁苦之人。不安本分。势必难以勉留转滋事端司事一经察出。即告知原保亲族。具领出堂。不许复入。所给被帐衣服等件。照数追还。 
　　一青年夫故无依。遗腹未生。若遽许入堂恐生产污秽。大非所宜。取其亲族地邻保结存查即照在堂之嫠妇例。先行授以衣服按月给发口粮。候分娩弥月之后。方令入堂。娩身之际。原保人报明男女。另给黄米一斗。干菜二觔。制钱三百文。襁褓一副以示体恤。 
　　一贫妇夫故欲入堂者查明百日以内。先给衣服口食。满百日后方准入堂。 
　　一青年孀妇。或有父母翁姑在堂。无人侍奉。不能只身入堂者。一经采访的实。即照入堂孀妇之例。先给衣食之资。候其父母翁姑身故后。本堂收养。 
　　一名门旧族之后。不幸孀居实无亲族可靠。衣食日见不周者。虽不肯入堂。亦照入堂之例。斟酌多寡。按季托其亲人转给。以曲全其苦节之心。 
　　一孀妇如有年幼子女者。均准携带入堂抚育。其子十二岁之内。随母歇宿。辰出入学。申入依母。至十三岁随师歇宿。不得仍住内堂。 
　　一孀妇之子。读书学艺有成。或其壻家有力迎养者。俱准出堂以全孝养。 
　　一孀妇之女。随母在堂。年已及笄亲族择配。均听伊母主持外人不得专擅。本堂给奁资元银十两。 
　　一孀妇入堂守节。先将夫家坟墓地址开交司事注册。有子相随者。每年春秋二祭本堂给费用钱一百文。串锭一千。令人领同本妇之子。前往祭扫。 
　　一孀妇入堂。茶水饭食。俱有规则。倘其家亲族有馈送饮食者。必先交司事验明挂号。再由转桶送交。未经查验者司门老仆。不准传送。违者斥换。 
　　一孀妇矢志保节羣居在堂。俱宜各安本分。彼此和协。共完贞操。毋得恃性构隙致生是非。违者各罚月给零用钱一月。 
　　一孀妇病故。所遗子女在堂。诸妇中有情愿收领抚育者。每名每月给钱三百文。倘抚育不能尽心。定即更换毌许争执。 
　　一孀妇以及随带子女有病本堂延医调治药饵炭资均系本堂给发。 
　　一本堂医生船轿金酌给外。每月酬仪。元银二两。三节节敬。每节送元银一两。 
　　一孀妇之子女在堂。或因天花致病瘫痪。以及瞽目暗疾。子不能学艺。女不能出嫁者。其女留堂。照守贞例养活。其子分入外堂。另屋安置。 
　　一孀妇在堂身故。本堂给以三軿杉木材一具外。吊里封口钱二百文。又殓费钱二百文。扛材钱四百二十文。打圹做坟钱四百二十文。纸十块。锭五千。 
　　一孀妇身故伊家亲族有愿领柩与其夫合葬者。本堂给发埋葬之费。如无族领柩者即葬于本堂孀妇坟地所带之子女病故。亦照此例。另地埋葬。 
　　一孀妇有目能针黹者。其所得工钱。均归本妇收用。至所做针黹物件。先由司事挂号。方准送至转桶转交内堂店铺收取时。仍由司事销号。以免歧悞。 
　　一本堂置得孀妇坟地。周围环砌墙垣。树以松柏。墓门建贞节牌坊一座。傍造飨祠。每故妇设立木主一具。墓前石碣一具镌明某某妻某氏之墓。其坟计径八尺。高六尺。金井深五尺。每塜三年。加土一次。春秋二季在祠。祭祀其地祇葬孀妇。其子女身故不得混入。 
　　一贞女及嫠妇在堂守志。年岁合例者。俱本堂代请　旌表堂外如有烈女节妇。无力呈明建坊者。亲族邻友。告知本堂。查明确实。一并代请。 
　　一投堂节妇。倘有翁姑及本生父母。暨故夫三代暴露未葬者本堂择地代葬。俾安节妇之心。有地无力。酌助葬资。 

　　△抚婴馆规 

　　一本堂门外设立学堂。延请名师训教孀妇之子。读书明理。每岁朿修足钱二十四千。按月致送开馆贽敬一两。三节节敬每节钱一千文塾师家有正事。送分四钱。定于每岁正月十六开馆十二月二十日放馆。 
　　一塾师所需红朱笔墨。及剃头零用。月给钱一百文。 
　　一诸童七岁入学。认字写字读书。八岁习礼。读书务令成诵。字迹务令端楷。量材教课。少长书熟。不时抽背并每日默写一二篇。以免旷悞。 
　　一诸童每名给砚瓦一方。简板一块书布一方。水注一个每十日笔一枝。每季墨一锭。每日纸二方。一月共订一本。 
　　一诸童所读书籍次第更换司事随时买给勿致缺悞。 
　　一孀妇之子能读书者。使习举业。将来应考。即由本堂申送。所有考费筹欵拨给。其资质顽钝不能读书者。于十四岁后本堂量材分送各铺学习生业视生业之大小。酌付费用所有衣服行李。听其随身携带出堂。此后与本堂无涉。 
　　一塾师每日饮食肴馔与司事同。 
　　一清节堂于嘉庆二十四年四月二十日由府详　司转详　院宪咨　部。于是年十月十五日奉到部覆准如所咨立案。 

　　△孀妇食单 

　　一食米务碾上熟无稗稻米。 
　　一米贮内门以外。每日晨初启钥。经董事或司事。亲身开仓放米。当即眼同淘净入堂计口授食每日升斗注簿一月总结。如有短少。经手赔偿。 
　　一嫠妇每日一粥两饭。每人开销米七合。菜蔬钱十二文。幼子女折半。 
　　一每逢初二十六日食肉。逢五逢十食鱼。大人每名肉四两。幼子女每名肉二两。每遇荤期。轮派在堂雇工老妇。二人值厨。按名分齐。逐碗葢覆。一则免冷。二则免致拣择争竞。如有不食者。照价折钱。 
　　一孀妇端节。每名派肉半斤。粽子四个。盐蛋二个。不食者照价折钱幼子女减半。中秋每名肉半斤。月饼二个幼子女减半。年节每名肉一斤。鱼一尾。幼子女减半。不食者俱照价折钱。 
　　一菜蔬每十斤。用菜油四两。照数加减。逐日结总。收支数目不符。经手是问 
　　一孀妇每月给零用钱一百文。幼子女给钱五十文。为剃头鞋布零星之费。 
　　一孀妇及幼子女。每年冬至日起。正月终止。日给炭基一枚。 

　　△孀妇衣制 

　　一孀妇入堂无衣被蚊帐。者给被褥一副单布裙一条。枕头一个蚊帐一顶。冬给棉袄一件。棉裤一条。单布裙一条春秋时给单衫裤一身。夏日给夏衫裤一身幼子女亦同 
　　一孀妇被面水墨色布四幅被里白布。内装新棉花五斤。褥用两面蓝青布。内装新棉花四斤。蓝青单被一条。三年一换。 
　　一孀妇棉袄。用水墨布。里用白布。内装新棉花斤半。二年一换。棉裤一条。面用蓝布。里用青布。 
　　一孀妇大衫一件。用月白衣裙一条蓝布二年一换。 
　　一孀妇小衫一件用白布裤两条用蓝布一年一换。 
　　一孀妇夏大衫一件。裙一条俱用蓝夏布二年一换。 
　　一孀妇夏小衫一件。裤二条。俱用老扣夏布。一年一换。 
　　一孀妇帐用中夏布二十二幅。项用白布三幅。十年一换。 
　　以上各孀妇四时衣服。按入堂先后。扣足年月。发给更换。如有搀用低布旧絮即退交司事。仍照在堂各妇所给衣被花色一体换给。动缺之件。经手赔补。 
　　一各孀妇换给棉袄被褥之日。即将旧者交出收回小衣小衫不问 
　　一孀妇入堂。每名给棕垫床一张。夏苏席一床。凉枕一个。冬秧■〈禾荐〉一床。有子女者满床。一年一换。无子女者堪餬口。若欲换房内置备半桌一张。板櫈二条瓦灯台一个面盆脚桶净桶各一其 
　　一幼童每年各与单韈一双棉韈一双。十岁以下毡帽一顶十岁以上红帏帽一顶四季衣服随时给发。 
　　一幼童年至十二岁。即在外堂歇宿。给被褥一副。帐一顶。夏给席一条。冬给秧■〈禾荐〉一条。 

　　△司事辛俸经管簿册 

　　一本堂司事四位每位每月辛资钱三千文。遇闰照支。按月同发。不得透预。每逢年节另送钱一千六百文。家有正事。送分一千 
　　一司公设收银钱大帐簿一本。支银钱大帐簿一本。 
　　一设柴米油盐茶菜收支簿各一本。 
　　一设孀妇幼子女在堂添补衣裳清册一部。 
　　一设各孀妇入堂年月日期年貌门氏有无子女。并故夫及保举人姓名清册一本。有病故或滋事出堂者。即在各名下注销。 
　　一设孀妇病故埋葬。各年月日期山向。清册一本。 
　　一司事在堂每日饭菜二桌。每桌定价一百四十文。 

　　△吴复初捐助清节堂孤儿习业成家贴费规条 

　　元和县谕据善士吴复初同室。俞氏禀称清节堂收养有志无依节妇。并其子女孀妇迈母孤儿七岁入学读书至十三岁不能举业者。由堂送店学习生理诚大善事也。惟孤儿送店习业。苏郡风俗若无押柜贴膳。只能习下等工艺他日有成仅自餬其口至娶妻成家难若登天。是以初夫妇每念及此。不禁代为酸鼻故廿载来四方托钵。艰苦备尝。血汗针黹。共积有足钱一千千文不敢私为已有。交存殷实店中。按月一分生息年年可得一百二十千文。以供孤儿习业成家迎养之助。合将酌议规条。同存店票折呈求衡定详明刊载堂规以垂久远。其存店票折并乞验印。饬董遵照等情到县。据此查吴复初夫妇。念及清节堂节妇抚孤不易成立为难。情愿捐钱存店生息以为孤儿习业成家迎养之助乐善好施。殊堪嘉尚。惟所拟规条是否允协合饬查议。谕仰该司董陈道修。即便遵照粘开各条会同吴复初逐一查议。如何妥善永久。以凭核详饬遵。 
　　一孤儿十三岁出堂习业。给店中贴膳钱十千文。押柜钱五十千即交本店按月一分起息。不准支用。其利按年递加。俟其习成。迎养娶妻时。方准同董到店。本利支取如店有事故。即由董将本利归取。另存他处生息。 
　　一孤儿十三岁能习举业者。即于十三岁起。由董将钱六十千文。交殷实店中按月一分生息其利按年递加。俟娶妻完聚时方准同董到店支取 
　　一孤儿习业。倘学不成而另换者。一年以内。店中交还钱六十千。另存。一年以外不成者。准店扣饭钱十千文交还本利五十千文。二三年内如再不成。该店扣去饭钱十千文。收回本利四十千另作正用不准再给。孤儿习业之后本与堂内无涉既甘下流听其自便。以为不向上者戒。如寿命不测。亦照此办理。 
　　一孤儿学业未成时寡母已故。则此钱留为孤儿娶妻成家时。方准同董到店本利支用。 
　　一孤儿学业有成后。或好赌博闲荡。无志娶妻迎养。或转希此项钱文。以迎养为名而无迎养之实。则寡母出堂。反受饥寒之苦故定例必以娶妻迎养。此钱方准支用。否则由堂提回以为不报亲恩者戒 
　　一每年利金所入不过两人习业。此项钱文。堂中不准分□支作别用开销。 
　　一现在堂中孤儿早已习业者。自应除去贴膳钱十千文。给付五十千文。挨次成婚取用。其现年学习者。先付店中饭钱十千。挨先付完竣。再付押柜。以免偏枯而归划一。 
　　按本堂规则内。董事永不准支辛俸一条。此就眼前而论。日后恐难为继葢殷实之人。肯作董事者甚少。倘有寒士好善品行端方。办事诚实而以馆伙餬口者。焉能舍彼就此惟议俸则可以聘请。而董理亦可专心。又名门旧族。照在堂例给付一款。大率守节者。名门旧族居多。自然不愿入堂。但在家守节。与在堂一例付给。似与设堂之本意不合。且门族之介于两可者。亦难分别。反致纷纷借口。鄙意莫若另设恤嫠一局。果系士族单寒酌量资助仍归本堂办理则庶为。妥善。 
　　查清节堂之建。有陈道修者。幕佐也。首捐万金为倡。绅士翕然从之。而堂以成噫以一幕佐而能成此举。洵乎有志者事竟成。不以人地限也。彼身都富贵者。尚不知闻风感奋乎 
　　吴复初以铢积寸累之财。不敢自私。捐钱一千千。为孤儿习业成家之费。何等心肠。何等度量世之高赀坐拥。紧握双拳者孰智孰愚。必有能辨之者矣 

　　○儒寡会章程 

　　卷三之四 
　　寡妇苦儒者之寡妇尤苦。生长清门。礼义自守。羞颜难出。仰面终惭。即自顾一身。巳不胜茹蘗含冰之惨况堂上白头。膝前黄口。又有环而待命者耶。述儒寡会章程 

　　常昭儒寡会规条 
　　常昭两邑详定儒寡会规条 

　　△常昭儒寡会规条 

　　江南苏州府常熟昭文县正堂黄方为公捐恤寡。出示晓谕事。据游文书院肄业生童殷振云等禀称。切生等谊关同类志切相周。惟念贫无锥立。庠士居多。利鲜秉遗。儒寡尤甚。以故苏郡设立安仁分局。创儒寡善会。凡庠生赤贫身故。孀母寡妻一无倚赖者。月给养赡钱文。其经费由紫阳正谊两书院中捐扣膏火银两。拨支公用。荷蒙藩府宪批奖。札饬施行在案。郡垣有例。下邑宜循。况与善邻。尤深民望。常昭两邑设局宾兴。既助乡会之费。书院考课。复添膏火之银。善举递增。寒士攸赖矣。第思生无恒产。犹有馆谷可支。殁有遗婺。并无砚田可恃。或且侍高堂之榆景。无以代尽乌私。抚绕膝之兰芽。无以克均鸠饲。纵勤恤纬。难免啼饥。生等目击情形。不忍坐视。谨仿照儒寡善会。即循紫正之例。各捐膏火银钱。以立始基。在士子分余资于文囿。每课之所捐无多。在穷嫠获滞穗于笔耕。每月之所全不少。业经会同众议。谨拟规条。呈乞请照紫阳正谊两书院成例。批示立案。并札饬书院司董扣留存局。所扣膏火银两。不敷接济。生等除先自书捐。一面另立捐簿。广为募捐。庶几积铢累寸。常此举行等情。粘呈规条到县。据此。查该生等因念庠生身故。每有赤贫。母孀妻寡。一无倚赖。兹拟仿照郡垣儒寡善会扣捐膏火银钱。以为资助之费。并恐捐扣无多。不敷接济。先自书捐。复广劝募。以冀久行。似此谊恤同侪。惠及孀寡。洵称善举。殊足深嘉。所议规条。亦甚妥协。除会详粮道宪立案。并札饬游文书院绅董遵办外。合行出示晓谕。为此示仰两邑游文书院肄业生童人等知悉。务各遵照捐扣。并各踊跃书捐。多多益善。庶几经费充裕。再增儒寡衣被。遗孤修脯。及身故殓费。以全善举而垂久远。各宜凛遵毋违特示。 
　　咸丰二年七月二十八日示 

　　△常昭两邑详定儒寡会规条 

　　一紫阳正谊人数众多。膏火系用银款。游文书院人数少。且用钱款。因议稍有变通。拟每期巳进内外课膏火花红钱每一千文。捐钱一百五十文。未进内外课膏火花红钱。每钱一千文。捐钱一百文。 
　　一拨捐膏火花红银两。仍存书院司董处。俟每月望日。司事前赴宾兴局支领登簿后。按户由司事致送。其举报儒寡亦由司事开报。 
　　一凡在庠诸生巳故者。其妻寔系亲族无依。伊子未经成立。凭学册查明入学年分。及身故年分。确寔者。每户每月致送钱四百文。其绩学儒童之妻。寔系寡苦极贫者。俟捐有余资。再议筹送一致送钱文。现因经费不敷。先行酌定三十额为率。余俟广为续捐。再议筹办 
　　一举报儒寡。须有保人开具本儒姓名入学年分、身故年月、并儒寡氏族年岁、住居何所、及子女年岁若干、并保人名姓。以便司事亲往查核。断不可徇情滥报。恐经费不敷公用。 
　　一宾兴局详定章程。自二月起至十一月止。此会邀请公正司事十二人。每月挨司其事。其正月十二月。各司事汇集宾兴局酌款。按户致送。 
　　一安仁分局有儒寡衣被。遗孤修脯。及儒寡身故殓费。均俟经费嬴余酌增。 

　　○恤颐堂章程（即老人堂本金陵旧章） 

　　卷三之五 
　　尝考之礼。有虞氏养国老于上庠。养庶老于下庠。养老之典。古昔圣王尤为隆重。又况番番黄发。茕独无依。淹蹇颓唐。命悬风烛于此而不有以安之。非所以与民兴孝也。述恤颐堂章程 

　　江宁恤颐堂记 
　　恤颐堂规条 

　　△江宁恤颐堂记 

　　在昔哽噎之祝。见之曲台。茕独之哀。陈于小雅王者以养老为本。圣人以安老为怀。其即我佛慈悲之念乎。则有江宁正觉寺镜公者。真实学道。普济存心。于嘉庆十年。募建清节堂。赈恤嫠纬。延保婴赤。菩提树大。功德水深。宏愿弥坚。宗荫益广。因念佛法大意。众善兼行。无告穷民。颓龄尤甚。积瘁之筋力。役以长贫。易耗之形神。撄之沉痼。发种种而己短。言茧茧而先哀风烛之危既迫于一瞬。饔飧之虑。复困于终朝。接目构心。谁能忍此。于是舍鲍侃之宅。更辟广场。输光学之钱。大施法食。徧告十方之众。共襄七级之修。于十六年复建斯堂。益隆义创。规条綦善。耄耋斯安。养有取乎献鸠。报非责之结草。遂使算高绛县。同资续命之田。年小如来。咸与无遮之会。布裘絮被。暖覆三冬上药中医。危拯六疾。即使嵫景难淹鬼中竟执。而桐棺掩骼。无嗟蔓草之萦。蒿里敛魂永妥佳城之闭。麦饭常浇。九幽勿馁。杨枝一洒。枯骨皆春。厥制详矣。厥功巨矣。夫■〈革喜〉厄之赈。特重于乡师。粻膳之典。有崇于王制。今兹善举。广自缁流。固宣彼法之仁。罔悖儒宗之训。用制斯文。式嘉厥志。将使城号化人。布福缘于一钵闾名行义。现寿相于千秋尔。南城曾燠譔 

　　△恤颐堂规条 

　　一本堂收养无靠老人。年七十以上者。赴堂报名。经董事查明。素无犯案。由邻甲投　府县出结入堂。未七十者不得强入。董事亦不得滥收。 
　　一老人年虽七十而有子孙奉养者。不准收入。 
　　一本堂量经费收养。今己收百六十人。未得入者司事仍注册俟有缺出循序挨补。毌得争越挜纳。 
　　一入堂后设有性格乖张。饮食起居。未能遂意。情愿自去者。堂中所给衣履被物。一概追还。本堂逐出者。棉袄一件。被一床。准其带去。以全怜老之至意。余物追回。 
　　一入堂后。不得随时擅行出入。如有要事。由司事处告假注册。回时销假。月不过一二次出以辰后。入以申先。否则不特黑行不便。抑且司事难查。如司事狥隐。一并立辞。 
　　一入堂后。设染疾病。医药饮粥本堂加意备办调护。倘成残疾仍留养本堂。一切衣物与众共给。 
　　一每月朔望前一日放假听其休息。探望亲戚。设老人有在外滋扰者。当即逐出。不许再入。 
　　一老人四名。共房一间。每年给箕箒一付。四人轮行洒扫。不得互相推诿。以致污秽。 
　　一老人入堂每名给床一张。无帐者给帐一顶【七年一换】 。给席一条【一年一换】 。冬天给草韀一条。给被一床新棉花五斤【三年收旧换新】 。夏布大褂一件。【三年收旧换新】 。每年给水纱布小褂一件石门布小褂一件。每年给水纱布裤一条石门布裤一条。单布袜一双【二年一换】 。每年青布鞋二双。雨缨凉帽一顶【四年一换】 。蕉扇一柄。石门棉布大褂一件【三年收旧换新】 。蓝布大棉袄一件新棉花一斤半【三年收旧换新】 。蓝布套袍一件【三年收旧换新】 棉袜一双【二年一换】 。红纬大帽一顶【三年一换】 。瓜皮帽一个【二年一换】 。衣领一条 
　　一本堂所给衣被等物。如有私行典卖及借与人典押者。司事察出。即指名斥逐。司事狥隐者。一并立辞。 
　　一老人衣裳。难以洗濯。每月按名给零用钱一百文。以为浆洗薙发粗纸之费。 
　　一冬至日起。九尽日止。每日给炭墼一个。以免足冷。 
　　一本堂每日三餐。一粥两饭粥用小菜。饭用熟蔬永以为例 
　　一本堂设立。赍堂一所。百叟公同吃饭。如有私造饮食。或烧小锅小铫。及归房私吃者。立即斥逐不但丰俭不公。抑且恐防火烛。司事须每日检查。并责令在堂老人。公同举报。 
　　一本堂粒米同餐董事司事粥饭蔬菜。皆与老人一体。不得另起锅灶自行私食。 
　　一本堂悬本梆一架。饭菜熟时。厨夫将碗箸摆齐监督鸣梆。俟老人齐集坐定然后摆菜。各自盛饭。食毕各散。其收洗碗箸抹桌等事。司事责令厨役。率以为常。 
　　一每日一粥两饭。用上熟好米。董事司事互相监察。 
　　一每顿蔬菜十斤。用油三两。油之多寡。谅菜增减。每顿司事放油。与监督同看。油已入菜方回。庶厨役无偷漏。违者均咎。 
　　一饭时熟菜。每人各一碗。令厨役冬则盖之以碗碟。司事仍不时巡看。老人庶不冷食。 
　　一粥时小菜。每人一碟务要洁净。不可腐臭。由司事处按时支放。 
　　一在堂俱系高年。齿牙不利者多。凡小菜蔬菜。俱以熟烂为要 
　　一端阳节。每人给粽子四个。钱三十文。 
　　一中秋节。每人给月饼一个。钱三十文。 
　　一年节　每人给素菜一碗。年糕二条。押岁钱六十文。 
　　一恭遇万寿圣诞每人面一碗。 
　　一上元佳节。每人给元宵十枚。 
　　一凡有愿输蔬菜菓品食物者。由司事分给在堂老人均惠不在常例。 
　　一本堂老人衣食零星俱经酌定。不丰不俭。已可各适天年。如有藉说孤苦。求人私助告募者。司事查明。即指名斥逐。不得狥隐致乱堂规。 
　　一入堂寿终。如有寿材者。听其自用。无者给棺一具。装殓褥一条枕一个封口油灰一斤纸钱一块□锭一千。零用钱二百。抬钱三百打坑作堆钱三百。有坟归者听归。如无坟地者。即埋于本堂南门外丁字墙义塜。立石以志其名。每年春秋本堂致祭。 
　　一本堂义塜。五年一修。以免坍塌骸骨暴露。 
　　一本堂设立素轴一挂。凡老人故于堂者。书名于轴使岁时受一瓣香人没名存先后入者同沾义意。 
　　一每年清明及十月十日。施食一坛。以追荐亡故老民。 
　　一本堂代众设立耆老公祖堂一所。清明岁时。听各老人瞻拜祖先以慰孝思。 
　　一本堂老人。定于黎明即起。黄昏即眠。止于公堂设灯一盏。不得私行点灯入房。以免火烛。令司事不时查察。 
　　一四人共房一间。给面盆一个。澡盆一个。提桶一个。脚盆一个。四人公用。如不愿公用。听其自置 
　　一本堂煤灶一所。永久设立。以便茶水。 
　　一老人洗面。各人携盆赴煤灶取水。夏日携桶取水。洗浴亦然。 
　　一公堂设立茶具。司茶者将茶安放公堂。毌弃毌竭。听老人自行斟吃。 

　　●得一录卷四 

　　冬月收养遗孩条程 
　　冬月恤丐条约 
　　救生局章程 
　　救火章程 
　　施药局规条 
　　栖流局章程 

　　○冬月收养遗孩条程【锡金成案】 

　　卷四之一 
　　周礼大司徒以保息六养万民一日慈幼大学传曰。上恤孤而民不倍。葢以髫龀之年。顿失怙恃。茕茕孤露。伥伥何之。况值隆冬饥寒交迫。风霜雨雪。最易摧残不有以抚之。恐弱质孱躯。转眼即填沟壑可悯孰甚焉。述冬月收养遗孩规约。 

　　江苏藩宪裕通饬札 
　　收养幼孩厂规 

　　△江苏藩宪裕通饬札 

　　为通饬劝捐。设局冬月收养遗孩。以养天相而全人类事。照得天地以好生为心。王政以赈穷为首。鳏寡孤独皆天下之穷民。而孤儿尤甚。春夏秋冬。皆孤儿之苦境。而冬月尤难。故十岁以下。六七岁以上之幼孩。饥不能自为食。寒不能自为衣。既失父母提携。又鲜亲族倚托。当夫风雪天寒之候。昼则呻吟道路。夜则露宿街衢。被体者裋褐不完。入口者水浆亦缺。不死于冻。即死于馁。非特目之所不忍见。抑亦耳之所不忍闻。言念及此实堪悯恻。省城及外州县。设有养济院育婴堂等处。于养老恤幼之举。已属周备独此遗孤既非育婴堂之所能收。亦非养济院之所可托。各守令为亲民之官谅无不以民瘼为念。而此蚩蚩之氓。茕茕在疚徒使饥寒交迫。日啼号于为民父母之前。谁非人子。谁无父母。恻隐有心。能不为之动念耶。本司前守武昌曾于省城设立恤孤局。收养无依童稚给与口粮。衣履之外。计其教习技艺之方。每岁筹拨银三千两。永以为例。议立章程。通饬各州县一一照办。全活良多。兹采访得锡金两邑绅士所刊冬月收养遗孩录披阅之下。嘉其布置得宜规画尽善。夫集腋成裘。其事甚易。存孤养幼。其德靡涯。人同此心。心同此理。凡斯善举。各宜仿照而行。除饬苏州府长元吴三县先行查议详办外。合将本司前办章程各稿。汇刷一册。同该绅士等征信录。一并札发。札到该府即饬遵照。并饬将发来章程各项。悉心查核。分发各绅耆广为劝捐选举公正董事。设局收养或捐银生息输产收租。目前即为经久之计或聚少成多。集小致巨。逐年渐成增广之规。既不拘于旧章亦不限以定额。行一邑则一邑蒙庥救一人则一人被泽。各从愿力。妥议规条事在必成法期无弊。一俟捐有成数。即行通详察核。该府如能倡首捐廉更见尽心抚字。该府为各郡领袖。省城又为他邑观善之区。务须拣择宽厂适中之地先行建设。或于养济院等处。查有空间房屋暂时设立。俟捐项集齐。再行兴办。仍即督同三首县。迅速妥议详夺。保赤即以保民。有教必先有养。为善最乐积厚流光本司有厚望焉。将遵办缘由。先行报查。瞬届严冬慎弗泛视刻延。切切此札。 

　　△收养幼孩厂规 

　　一厂例止收养六七岁至十岁左右之孩其十四岁以外自能谋食俱不准收或系废疾。方准逾格暂容。但以十六岁为止 
　　一近有一等贫户辄将四五岁之出屎婴孩。送置厂首。自则躲于左近觇伺。收则弃置而回。不收则仍抱去等类。殊开觊觎之端。察出概不准收厂。 
　　一凡上年曾经养过。今已长成一岁。须将旧册查明核实年纪。如现年在十四岁以外者。概不准收。 
　　一凡上年出厂。系有主收领倘有仍流为丐。又来投厂者。必须查明因何背主离异。如情有可原者。方准复收倘有负义在逃或犯拐盗不法等情。即使年纪合例亦不准收留 
　　一凡例不应收之顽皮恶丐。来厂恃强硬捱者。即令丐头驱逐。毌得畏缠滥收。有坏厂规。 
　　一凡合例幼孩既准收厂。即问明姓名年纪。住所。父名母氏。现存已故。有无眷属。向依何处。如何度日。因何抛弃等情据实注册备停养时分别发放。 
　　一既准入册收养之孩。即给棉衣棉裤毡帽束带蒲鞋。令其穿戴。先与白粥充饥。用木牌书其姓名。编号常系腰间。以便认牌呼名。稽查管朿。 
　　一于东首号房装折两排十间。前五间编仁义理智信后五间编忠良孝友贤等号。着地厚垫砻糠上覆芦席。用麻布鞔面草韀。尽房铺满。上葢横泾秧韀。每房卧孩十六名。标名铺次。注明册档。各认原处自卧。不许更移地步。 
　　一于西首号房装折另号一间。以备病孩移卧。勿令他孩传染病气。再装折臭号一间。或有遗尿幼孩经同伴报明。即行提归是号。令与一类遗尿者共宿。以便撤韀晒晾。 
　　一初收幼孩。必然久饥伤胃。如若骤使过饱。恐致内伤生病。先须每日调匀。饲以白粥三餐。养其肠胃。五六日后。量其脾胃平复方可给以饮食。 
　　一厂孩定例每日三餐。上下两餐厚粥。中顿吃饭。小菜饭菜。酌乎其便。于普济堂正厅。行列架板长台。两边搁板为櫈诸孩对面参差坐齐。各派菜碗一分。每桌工人一名承值盛给粥饭。问饱方止。待俱食毕。纔许起立散开。务使一例整齐 
　　一号房总门。定例辰初启扃。放孩凈面。辰正朝餐。午正吃饭。申正晚餐。蒙影时齐归号房安置。不准点灯总以日出而起。日入而息为则。 
　　厂孩定例。五日一洗浴两旬一剃头。然须察看天时寒暖。寒则暂缓暖则如期。 
　　一投厂诸孩。乞儿居其大半。野性难驯。未免互相吵闹。于工人中选取威严驯气一人。专司内厂各门启闭。兼任弹压众孩。止许在厂散行。不许出门惹事。倘有顽童以大欺小以强凌弱。及不遵厂规但敢肆行胡闹等情。立即责治示惩。务使规模整肃。 
　　一厂孩设有患病。经司事察知。随时移卧另房。以杜缠染仍聘高明内外两科医治。另拨工人一名。专司汤药饮食。及兼各号房晒韀等事。倘或病孩折殇。即行取棺盛殓。插标埋葬义塜。注册备查。 
　　一凡给厂孩袄裤。仍用旧料所制。以其昼夜穿着。上与秧韀交擦。下与麻褥相摩。未免间有破碎。须得常雇纫工。为之补缀见有破碎。另以完整代换。如见袄棉单薄。即为加厚贴棉。务使一体温暖。 
　　一每年以十一月中旬开局收养。至明年二月中旬散放。每人给钱三百文。令其小本营生。或有愿收养作义子或供使令者。听其自择。例不给钱。 
　　一局中请蒙师一位教诸孩识字。随读续神童诗并发蒙必读。时与讲说。其有姿性可造者另与培植。逢五十。则董事及蒙师相与谈说孝子悌弟因果报应等事。使各孩环坐静听。俾知为人之道。 
　　一局中诸孩不能读书者。或教之纺纱。或教做草鞋或教作纸绽。散放时或使投师习手艺。随其质地。俱可从事。务使谋生有路。不使人于匪类。则成全多矣。 
　　一此局办于严冬时候。尤为人命所关。极大善政。每县一局。在乡者可嘱报名入局。保全者多以百计。经裕中丞通饬之后。各处照办。如有未经立局之处。尚祈仁人君子急图之。 

　　○冬月恤丐条约 

　　卷四之二 
　　人至流而为丐苦矣。而冬月之丐为尤苦。霜天雪夜。僵仆冻毙于茅檐墙脚之下者皆丐者也。彼惟不能为盗而为丐。日乞数十文以苟延残喘。一旦遇冰雪交加。欲乞热汤一盂而不可得。寒饿不支。祇拚一死。可悯孰甚焉。救人一命胜造七级浮屠。人欲发愿救命。则莫多于寒冬乞丐。拟冬月恤丐条约。 

　　冬月恤丐说 
　　附寒冬劝设幼丐草厂说与冬月收养孤儿参用 

　　△冬月恤丐说 

　　人生不幸而为丐。丐亦人也。同此身世。同此耳目手足。均属上天所赋。我与丐无轩轾也。知觉运动。我非有余丐非不足也。乃世人则往往以其丐也而轻之贱之。呼叱而怒骂之。呜呼。丐之情状固属可憎。然亦人也。人则吾同类也善乎西铭之言曰。疲癃残疾之人。皆吾兄弟之颠连无告者也。彼特无人焉为之提挈为之荐引。故不免终于为丐耳。我生亦幸而叨天地祖宗之庇。不至穷而为丐耳。设一旦时衰势败。无人提挈。无人荐引。竟至流而为丐。其情状之可憎。安知不更有甚于此辈者耶昔嘉善陈几亭先生有丐房丐粥议。于丐者尤惓惓致意焉。倘得各乡有心人。于冬月公议就各社庙间设立章程以拯羣丐。俾度残冬。免填沟壑。造福无量。 
　　道光二十一年。予乡大水。十月间。曾偕友集捐。设丐厂于本镇社庙之旁。便诸丐者住宿中铺稻草。日给粥二飡。来者口众破衣败絮。蚤虱成堆。臭秽熏蒸。互相传染。以致病者日多。死者日甚。至冰雪之夜。则死者多于平日十倍。医治不及。为之恻然因再四计议。另为改章。添设草厂。不使羣聚。更备棉衣棉裤。令诸丐各剃发洗澡。重换棉衣棉裤。其脱下衣裤各令拆下洗涤。重加补缀有疮痍疾病者。另住一厂。各厂均备溺器就近排列。其稻草铺每日一晒。每月一浴浴则重换衣裤。每日吃粥后。各令走动。或令做工或授以纺车纺纱。或令樵草。或令作土堑。或令作纸锭。各令掺作。稍给以钱。自此至明年三月厯经冰雪。竟无一人死者。夫乃知救人必须救彻。若以人多费绌。而草草率责。虚应故事。将欲救之。反以害之。功未见而孽己随之噫其可惧也。稍不经心。即关人命。愿以告天下之留心作善者。 

　　一设庇寒所 
　　一给棉衣 
　　一给粥食 
　　一施炒米姜汤 
　　一施米汤 
　　一雪天送衣送粥 
　　一恤产妇婴孩 
　　一恤贫病 
　　一给秧鞯背心 
　　一施稻草 
　　一施煨热土堑 

　　一设庇寒所 

　　一设庇寒所　丐者随处乞食。无人肯留。往往露宿或厕屋。或廊檐。风霜饱受。安得不病。病安得不死。为之计者。急宜公设一庇寒所。或社庙。或祠宇。或空宅。代为打扫中铺稻草。或每人给与草韀一条以便托宿。责成一人专司唘闭。禁夜间不许吃烟点灯以防火烛。如有以强欺弱。及霸占地步。不容他人投宿者立即查明逐出 

　　一给棉衣 

　　一给棉衣　冬月无衣。断难度活。故给衣一件。即救一命。给衣千百件。即救千百命。宜预为制备。查明实在身无絮衣者给之。又恐其转卖他人也。或用大图记作印。不许衣店收买。查给时尤须无滥无遗。方抚抱憾。至制备棉衣。新者固好如有力不及即旧衣亦可。 

　　一给粥食 

　　一给粥食　能竟收养在局。日给粥二飡不许出外行乞尤妙。否则遇风雨之朝。日给粥二飡。严寒之夜每二更时用担粥法。挑担赴厂各令坐列两旁。以次查点。给与粥一碗亦妙。或每日清晨给粥一碗。或半价卖粥均无不可 

　　一施炒米姜汤 

　　一施炒米姜汤　苏城阊门外渡桥土免下桥亭内。每交十一月初一日。有善友每日天明时。预备炒米姜汤。凡有过往肩贩贫民□每人给与一碗。稍暖肠胃。免受寒疾。亦极大方便也。 

　　一施米汤 

　　一施米汤　施粥经费过大。人皆畏难不敢倡行。若米汤则所费甚小。寒冷之朝。得米汤一碗。便可使周身发暖。仁心仁术。允可法也。 

　　一雪天送衣送粥 

　　一雪天送衣送粥　雨雪之时。贫户无食。又畏寒不能出门。朿手待毙最为可悯。此时周济。极是救人积德机会。宜多带棉衣分挑粥担。查极贫之户。实在饥寒难度者量给之。和风一到。寒谷春回。有心人幸勿错过。 

　　一恤产妇婴孩 

　　一恤产妇婴孩　贫户寒天生产。无衣无食。最关性命。宜立约徧贴。凡地方有生育男女。怀孕足月贫妇。准报明某处给与棉衣棉裤絮胎产后给与白米一斗钱二百文。则产妇婴孩。均可保全。一救两命。功莫大焉 

　　一恤贫病 

　　一恤贫病　贫户寒冬染病。最易致死。宜格外查明。量给衣食。俾可安心调摄。起死回生。阴功尤大 

　　一给秧鞯背心 

　　一给秧鞯背心　棉衣经费不敷。恐诸丐者得之转卖。故等而下之。即秧韀背心。或芦花背心。亦可过冬。不然。即稻草衣亦可。草衣式附后。 

　　一施稻草 

　　一施稻草　乞丐无被。随地托宿。得稻草几束。便可不死。故棉衣之外。尤宜多买稻草。按人给之或铺或葢。均可用也。 

　　一施煨热土堑 

　　一施煨热土堑　老人畏冷。得煨热土堑一块。用棉包好。挟之以卧。便彻夜温暖所费甚小。所惠甚大。洵可办也 

　　△附寒冬劝设幼丐草厂说与冬月收养孤儿参用 

　　尝于往年十月间。初发风信迭见幼丐冻毙于路目击心伤。为之恻恻因地方乞丐甚多。未能徧行收恤。但幼穉者非必尽皆不肖。徒以童年孤露。提携乏人。遂致伶仃孤苦。动多摧折。风霜莫避。即有施与衣裤者。每多被强丐剥去。故其苦为更甚拟于各坊搭葢蓬厂。令其栖宿俾免露处。得全性命。培植孤寒。真无限量。 
　　一令各坊地方稽查人数。报明司事登簿。互相稽察不使遗漏。亦不滥收。查确之后。给付腰牌。开明姓氏。准其赴厂住宿。 
　　一幼丐须视年在十六岁以下。方准收留。如年齿稍长。及强梁恶丐。不得混杂其中。偶遇身故。经司事看明。地保收殓。 
　　一厂中须多铺稻草。俾可卧宿。能借板架起更妙。 
　　一每届隆冬。收宿厂内至开年春暖。俱各散出。不得稽留 
　　一存留幼丐住宿之处。凭司事雇唤诚实之人。严加管束。察看火烛。禁止喧扰。倘有不遵。立加扑责。 
　　一幼丐沿途求乞。不能预之坊次。如遇天色昏暗。风雪骤加。或陡遇病痛。不及奔归坊次者。准于邻坊央保告知司事。验明腰牌。许其住宿。 
　　一各坊分设厂屋。约以二十人为率。宜四散分处。多则结队成羣。恐滋事端。且恐聚处多人。秽恶之气。易生疾疚。尤须将垫草每隔三日。必翻动晒铺。方免致病。 
　　一如遇冰天雪夜。或雨雪风晨。不能出外乞食者。宜劝同人设法给与粥食。早晚两餐。俾可度活。更为无量功德。 

　　○救生局章程 

　　卷四之三 
　　人生急难之遭。至江湖风波之险而极矣。呼吸之间。即关性命。呼天莫应。抢地无灵。四顾茫茫。心胆俱裂。此时设有为之垂手救援者。起死肉骨。何啻浮屠七级也。述救生局章程 

　　金陵救生局募启 
　　附江阴救生局酌改规条 
　　附无锡太湖救生局规条 

　　△金陵救生局募启 

　　金陵救生局嘉庆八年。始建于江宁之龙江关。至十八年同人徙故址稍西建楼临江舟之往来者。远近上下莫得隐遁。请于大府董以乡之士大夫。凡救一人生者钱若干死者三之一。虽非局中所救。无问其生死。送之局。受钱而去其饮食衣履。及死者棺槥葬埋之费。皆局任之。故是局之设未及三年。而全活不可胜计。诸君子既乐其事之益于人。而所及者不可以不广也。故上至烈山三山营。下及龙潭之三江口。内及城中之长乐渡设局凡五。红船四葢利益广。则费日增费日增则辅翼而筹划之者不可以不众辅翼而筹划之者诚众矣则凡边岸辽阔及矶流迅急之地。皆推而行之可也。使辅翼而筹划之者亦未有岂惟不能推而行之。而现今所行者。亦未有以善其后矣。夫人当风涛震惊。樯帆倾侧往往呌号神明求缓须臾当此之日。有可以出洪波而登之平壤者。虽捐万锺。弃千金之产而不惜也。世固有翱翔伦党之中息偃堂奥之上终其身不经江湖见舟楫者则以为天壤间无有是事然仁人君子之用心。固不俟身厯危险而始知其事之危而情之迫也。然则以一人之财力而有可以全数十百人之利。岂非有志于利人者。所宜尽心而不欲辞其责者哉。于是胪其事之功效始终。以告知者。伏惟当世　仁人君子。施德于无量之地。协力于垂成之功。俾费用日敷。规模日广。已建者不虑其毁而局之应设者。可日有所增。其功利之及于物者岂有既哉。　　　　同人谨启 
　　计开 
　　一江面遇有覆舟人口责成摆江舡户抢救。河道溺水人口。责令凉篷船户救护。每救活一人。赴局领犒劳钱一千文如值外江暴风。加倍钱二千文捞尸一口给钱三百文凡救起不活。与救援者无涉。该船户等。务当临时踊跃保全生命切勿观望贻悞亦不得藉救生之名。乘间抢匿失风货物。察出定即照律治罪 
　　一江河救护活人。局中预备衣帽衾褥履袜等件。以备更换。该快甲即便知照家属领回。其有住处较远暂留在局将息以三日为期。倘实贫苦无出。量给路费回家。 
　　一江而遇有漂淌尸身。该舡户随时捞起上岸。局内司事鸣知该处坊甲。验明男女面貌。约略年岁。及身穿衣服鞋袜佩带各件。逐一唱报局中登载瘗旅底簿即用局材一具。敛布二幅。纸锞一千。石灰十斤殓埋。局设义塜标记待认。局给抬埋钱四百文。筑堆高三尺。坑深三尺。宽七尺务须如式倘有草率不坚。三年内有坍卸者。即着原埋土工赔修。该马头土工务须有呼立应。如临唤诿延。该地快甲。随时禀候提究。倘尸身或有伤痕。该坊甲即赴县报验。局中给棺收殓抬至官设义塜 
　　一查有等惯于泅水之人。串同快保舡户人等假意落水救起希冀犒劳分肥。一经查出。除将得钱之人。提案追罚严加惩治枷号游示外。定将包容扶混之胆玩快甲人等。一并拿究。 
　　一上下江面各岸口。摆江舡只。例应编立字号。分别大中小舡。额载人数。以妨多装覆溺。以装三百担为大舡。二百担为中舡。一百四五十担为小舡。查例载大舡。每只装二十五人。中舡二十人小舡十五人。每货一担。扺人一名。每牛馿一匹。扺一人猪羊大者扺一人。中者二扺一小者三扺一。业经委员于舡两旁载明第几号大中小舡舡户某人该装人数若干。连同挂帮各舡用白粉朱圈一律大书仿崇明沙舡之例。永远存记。嗣后摆江如有增添更替。即由分防之员。照例粉□由救生局专案造报以杜遗漏其未报官编入字号及未书旁之舡概不准于江面装渡。违者立拿重惩。其已编号各处江舡敢复违例多装。一经绅士查明许即禀候锁提舡户。严行惩治枷示江干并将舡只充公以儆玩违。又无桅舵凉篷等项小舡只许渡河不准出江大号凉篷。许装十人。其撇时马小划等舡。许装六七人。稍宽者至八人为止敢有贪利多载。冒险出江。除提舡户严究外。亦将舡只充公。以垂炯戒。 
　　一摆江装载。自应渡送过江。泊岸后。照例取钱卸载。查近日舡户每有载至大江中流。任意勒索。及装送病人。与夫婚丧过渡格外留难。种种恶习。或至因争失事。深堪痛恨。此后倘敢仍蹈故辙许被索之人报之公局。查明禀究。其报局之人。即刻放行。免致拖累。至凉篷等舡。敢有在于河道勒索横争者。亦许被索之人。照江面之例报局禀究不贷。 
　　一摆江渡舡。遇风狂浪大之时除公文驲马相机行止外。惟来往行人。当俟风平浪静过江。不得冒险抢渡。现在奉宪印发大风止渡旗。交局收管若遇风起。救生局竖旗后。各舡户即当停泊。倘敢抗违由局禀请拿究。 
　　一红舡四只原为救生而设自应遵照宪定章程不得滥捉差使移调日巡。亦不得通情借用。倘红舡或私自揽载本局察出。立将全船水手革退。 
　　一局中前后基地。无许邻近。人等侵占。及纵□作践情事倘敢故违。即由照管僧人。协同坊甲邻右。指名具禀。以凭提究。 

　　△附江阴救生局酌改规条 

　　一风□浪静救得活人一名。送局赏钱一千文。黑夜加倍。 
　　一狂风骇浪。救得活人一名。送局赏钱二千文。黑夜加倍。 
　　一捞得港内浮尸一具。送局赏钱四百文。 
　　一捞得港内棺木一具。送局赏钱五百文。 
　　一捞得江中浮尸一具。送局赏钱八百文。 
　　一捞得江中棺木一具。送局赏钱一千文。 
　　一捞获遇难空船。及客人货物送局。凭局董公同酌估。约值钱一千者。赏钱三十文如有私行索贿。不即送局。及隐匿客贷。私藏入巳。不归还原主者。董事送　县究追。照例治罪。 
　　一凡有犒赏。不论救生红船帮救杉板。及一应来往船只。救获送局。皆照例给赏。 
　　一局使及水手人等。平日无事。即令四出收拾字纸。另加奖励。分别凈秽。火炉焚化。秽者必洗凈晒焚。字灰收存包好。藏救生船内多则送入江心。 
　　一局中供　天后圣母神位。遇有大风。则主局者急应衣冠拜祷。以祈默佑。 
　　一救出生人。理应向　天后神前焚香叩谢。必考其平日有无过愆。曾否溺杀儿女。有则改之。无则亦须发愿回家逢人□□。庶不负　天后救命恩也。 

　　△附无锡太湖救生局规条 

　　尝闻太湖三万六千顷七十二峯。沉浸出没于其间。是西北众流之所归。而大江以南之巨浸也。锡邑自梁溪西南二十里至渎以门。乱山错峙。迅流激湍。狂飙猝起。居人商贩。恒有漂溺之患。往时滨湖渔船。遇有溺者。辄扬帆往救。顾生者仅以身免。既无余赀以酬援命之恩。而死者捞起还家。反疑营救不力。致有波及之累。无所利有所害。虽至愚谁肯为之。故近年以来渔船遇有溺者。裹足不前。不啻秦人之视越人也。辛卯春三月下旬。黑云四垂。怒涛山立。鳬没者无算。滨湖之人。惟听其宛转呼号汨没波浪中。而无可如何。岂非生民之至惨哉。孟子曰。恻隐之心人皆有之。传曰。匹夫慕义。何所不勉。爰集同人议于湖滨设立救生局。即谕渔船救生。费省而功实大。生者佽之归。死者敛之棺。棺无所归即为之瘗埋义塜。而于舟于捄生出力者酌给赏钱。并恐被难家或有异言。以德为怨。预行呈县备案。一切经费。俱由局内支领。谨议规条。集捐裕费。协力同心以垂久远。并望滨湖人士。仿而行之。俾沉溺者均登衽席。慈航普渡。功德何有涯涘也。谨启。 
　　计开 
　　一救生本应另设船只。但湖面广阔。船数少置不足济事。多置经费又大。惟渔船每遇大风出港捕鱼。船数动以百计。即谕渔船救生。最为省便。或有别项船。适值救生。亦一体给赏。 
　　一湖面遇有覆舟人口。责成渔船及各色船抢救。每救活一人。赴局领犒劳钱二千文。如值暴风。领犒劳钱三千文。捞尸一口。给钱七百文。凡救起不活。与救援者无涉。该渔船务各临风踊跃。保全生命。切勿观望贻悞。不得藉救生之名。乘间抢匿失风货物。察出定即送官惩治。 
　　一船将倾覆人未落水。随时救住报局时查访得实。并非勾串捏餙者。局中总给钱十两。如被风之船有力者。劝伊出钱三四千文。无力者不拘多寡以酬渔船救命之恩。 
　　此欵若不立赏格。恐渔船必待覆溺然后往救。人命保全者十中未必有二三。故赏钱酌议十两。加以船上酬谢。庶救者可以踊跃。又被风之船竟贫乏无力。或性情顽劣。亦不必勉强劝伊酬谢。致起争端。 
　　一救护活人。局中预备衣帽被褥履袜等物。以备更换。该地保即知照伊家领回。其有住处较远。暂留在局安息以三日为期。倘实贫苦无奈。量给路费回家。 
　　一谕渔船救生。船已遭风。银货岂无遗失。而遇难之人贤愚不一。倘于救起后藉端索诈。本局随时禀解。 
　　一遇有漂荡尸身。该渔船随时捞起带岸。局中司事协同地保验明男女面貌。约畧年岁。及身穿衣服鞋袜佩带等物。遂一登载瘗埋底簿。即用局材一具。敛布三幅。皮纸一刀。石灰七斗。殓埋义塜。标记待认。局给抬埋钱四百文。路远酌加。筑堆高二人。坑深三尺。宽六尺。务须如式。倘草率不坚。一年内坍卸者。着原埋土工赔修。若尸身或有伤痕。该地保报明恒善堂。填给联票。赴县报验。局给相验钱二千。饭食钱四千。船只钱四千给棺收殓。一查有惯于泅水。及无业等人。或串同船户假意落水。或乘一破舟伪为将覆。救起希冀犒劳分肥。一经查出。送官追罚。严加惩治。此等弊端。客船货客异乡之人或难串通。若近地之人。无货之船。失业之徒。尤宜细心查访。方可发给赏钱。但不可因疑致刻。藉词吝给。阻人好生之机 
　　一设立救生局公所。在吴塘门口。墙上书救生局三大字。并立县中告示石碑一个。公举董事数人。同心协力。轮流稽查。始终如一。此外帮办之人。应给工食者。遇事临时酌给。以免平时浮费。各董办事时。饭食油烛船只等项。亦归局中开除。 
　　无锡吴塘门救生局。系故友葛君葆之倡办。始于咸丰五年每岁救活百数十人。着有成效。惜乱后经费无措。葛君又归道山。急宜重整前规。以绵义举。 

　　○救火章程 

　　卷四之四 
　　救生局之设。为救溺也。火烈于水。则救火之举。宜更急于救溺。熏天烈焰。男女号呼。转瞬之间。立为灰烬。生人之惨。孰甚于斯。左传许不吊灾。君子恶之。同居乡里。而坐视不救。必非人情也。 

　　辑救火章程 
　　规条 
　　附上海果育堂水龙水担条规 
　　禳火法 

　　△辑救火章程 

　　救火之法。首重水龙或水鎗。每坊厢及各乡村。均宜平时筹备。他如火钩。水斗。铜锣。灯笼。草鞋。火把。均须一一预备。存贮公所。一遇有警。诸同人务踊跃争先。立时赶赴。或扛龙。或提水。或执火把灯笼。不得推诿。有经费。则派定夫役名字。每举一次。局中赏钱若干。不到者有罚。庶几水能克火。人可回天。各积阴功。联络乡谊。兹将水龙救火法列于后 

　　△规条 

　　一救火夫派定名数。每年三节。每名赏钱三百文。此外每举一次。赏钱一百文。其有临时推诿不到者。扣除节钱。一次三次不到斥去另换。 
　　一龙到时火熄数刻。无庸开嘴。违议者不准发筹。 
　　一出龙并未到场。即在半路掬水湿龙。以便回龙取出筹者。察出公同从严议罚。 
　　一抬扛齐有十人。方准出龙。 
　　一水斗八只。龙上自行运水。倘左右邻近。俱系贫户。无钱买水。勿得因此便回。 
　　一路上不许追龙。临场救火。各须踊跃。火熄方回。 
　　一出龙至外坊不准落乡。惟本栅沿乡五里之内方可赶去。如再□者不准发筹惟根锣到者。无论远近。概要去救。 
　　一抬龙诸人中。倘三次不到。押龙查明。与众司事公议拆出。 
　　一火势蔓延时。急宜用火钩拆屋。以免延烧。该房主不得拦阻。致误大事。 

　　△附上海果育堂水龙水担条规 

　　一本堂制备洋龙壹座。着行口承揽四十人。内派头目一人。承执大旗。两人掌管龙头。一人照管洋龙车□。其余三十六人。分作两班。轮流打水。如闻城厢内外。失慎信息。齐集到堂。伺候发给号衣号帽。扛抬洋龙。司事带领前往被灾之处。竭力救护。火熄为止。次日夫头点还衣帽。算给工钱。每次每名给钱二百文。此外不另加给。倘有迟误立予议罚。 
　　一本堂制水担十副。着行口保举水夫十名。如闻城厢内外。失慎信息。齐集到堂。领取号衣号帽。并水担十副。即在本堂。挑就太平水十担。跟同洋龙前往失慎之处倾倒。随即竭力挑水救护。挑水一担。发筹一枝。火熄之后。仍同洋龙回堂。次日夫头缴还衣帽。视其路途远近。酌量数目。照筹给钱文。倘有迟误。立予议罚。 
　　一本堂选派司事十二人。各给手灯长筹一枝。如闻失慎之信。齐到被灾之处。照料龙旗水担等物。各以灯筹为记。自无营县人等拦阻。并备大筹十枝。小筹三百枝。筹袋一只。派司事一人专管发筹。而大筹于起担时。各给一枝。出门后无论用与不用。每担给钱一百文。小筹按照水担。每担发给一枝。次日算给。适有善姓。当时持钱另发。听其自便。与堂无涉。同往提灯发筹龙夫人等。概不得与人搬运对象。以致远离紧要之处。自顾不周。如扑救不力。违者议罚。 

　　△禳火法 

　　用鸡蛋七亇。每用一亇。向东方吸生气。急念普施法润天尊七遍。吹气一口。将蛋抛入火中。自能止熄。 

　　○施药局规条 

　　卷四之五 
　　伊古任恤之风以疾病相扶持为尤要葢贫民恃手足谋生一人卧榻。合室惊惶无力延医。坐以待毙。呻吟床笫。搔首呼天。设身处地真堪恻恻。所以合药施送。疗人疾苦。为利济中一大事也。述施药局规条。 

　　药局规条 
　　又附药局立愿约 
　　医药局立愿单说 

　　△药局规条 

　　一凡各种丸散膏丹。须虔诚修合。或诵经咒。或礼忏文。务须斋戒虔诚如法泡制。药材必地道。地方必肃静器具必精洁。炒研蒸晒。必耐心不厌。倘有疏忽。误人不小。慎之勉之。一给药定以逢六九日为期先期整齐。以免临时纷错。是日以斋戒肃敬将事为要。 
　　一给药必须对症。凡来请药。先问病源。有在表而实在里者。有病似实而实则虚者俱宜细心详问不可轻忽乱给。即如咳嗽一症。有因感冒而咳者。有因劳伤而咳者有因喘哮而咳者有将成痨瘵而咳者。有阴虚火旺喉中作痒作痛而咳者。总当酌量给与。不可固执。或药与膏丹有孕妇者忌用。尤须于包上开明再三叮嘱不可有误。 
　　一凡染毒生疮。及梦遗白浊。色痨精滑。妇人经闭。一切暗病。往往含胡不肯说明。或托言腰痛咳血。或托言脱力痨伤。若不洞悉源委。或致误投他剂。倘有不合。必速其死。造罪可胜言耶凡遇此等。尤须危言根究。自有实情吐露。 
　　一局中请名医内科伤科外科施诊每年四月为始。九月为止。看病日期。或归三六九。或随机通变。若有力者请去看病。须送谢仪 
　　一药中如用谷麦芽。须嘱用绢包好。煎服后。即将谷麦芽付与鸡鸭作食免致狼籍造孽药包字纸。亦须收好。 
　　一局中各种灵方屡试屡验者拣选刊刻以广流传。 
　　一请药后如病愈须烧香。叩谢。尤须将家中所有残破书本。壁隙零星字纸。及妇女夹花线有字书簿。以白纸簿自行换出携至局中焚化字炉。免留孽障。便算酬谢。如有家藏淫书唱本及私情山歌抄本。害人最大。并亦自害子孙。造孽最深。务须劝其一并送局焚化。亦属功德。至淘洗坑底。须每年两次。厨房灶前必打扫洁凈。炊灶时稻草遗谷。必须留心摘下存贮。道途弃粒。必须收拾。戒小儿勿许轻伤物命。凡一切暴殄□渎之处。务各在在留心。自种福田。共消灾厄。在局同人务宜不惮谆谆。俾知听信。庶几药度有缘信不虚也。 

　　△又附药局立愿约 

　　从来生人疾苦。半由人事。半系天灾。人事可以药力治之。而天灾则药力恐有不及。是故遇灾而惧。古人有忏悔求祷之条洗心革面以祈神佑。庶一诚上格厥疾可瘳。爰述立愿约如左。 

　　条约 

　　一局中供　吕祖师圣位。请实心劝善不惮烦劳者一二人。届期清早到局。专司劝人立愿事凡来请药者。或带香烛。令来人先向案前跪拜。问明病源。即劝立愿。然后将药包好。向炉香上熏过。亲付其手。再拜受之。务须敬谨嘱付不厌再三。 
　　一药物奉归。须向灶神前焚香叩首。坚立善愿然后服下外症贴膏亦然百试百效矣。 
　　一立愿并不费钱。只须恭叩　神前。誓愿一生常说好话。所有好话十二句。【另有开单条目】 无论男女老幼。人人可立。立愿之后自然医药有灵。百病消除矣。 
　　一既经立愿。则一切过失如逆父母淫女色、刻薄、口过、杀生、害人之事。断不敢犯。各自问心为要。 
　　一生平戒。食牛犬田鸡。可免瘟疫之灾。自当随即立誓永戒。 
　　一字纸五谷上天最重。从此须另备一小袋。常挂在身。凡见字纸米谷务必拾取。每日走路留心。随见随惜。不可忽略走过。 
　　一地方溺女之俗为人命所关。凡来求药者。必须问其地有无此风。曾否犯过。尤须劝其立愿劝人。多救婴命。你肯救人。天即救你。自然服药有效也。 
　　一药局事毕。须结坛建醮将立愿姓名。表奏上天。求神保佑俾立愿诸人善心坚固。永久不忘。 
　　右药医局劝人改过立愿。以挽浇风。合身病心病而两治之。不取一钱。但邀心愿寓劝善妙用于扶疾之中愿力坚斯药力透。虽有痼疾。不难霍然起也。局设未几。求药者踵相接。几几乎无往不验询之。则闻有逆子沈某。因请药立愿改过病愈而性情大改竟知顺其父母矣。有朱姓寡妇因请药立愿病愈而守节抚孤誓不再适矣。有陈氏妇因请药立愿劝勿溺女病愈而已转劝其邻救一将溺女孩矣。有周姓某。因病立愿常说好话。病愈而已劝人息一讼事矣。有王姓某。素业粘鸟掘鳝刺蛙因请药立愿病愈。而毁其粘竿蛙义。誓不再犯矣。其它因立愿而改行者。指不胜屈。予不禁喟然曰。有是哉。施药之成效竟至若是哉。是不但治其身病。而并治其心病也。是不但治其一时之病。而并治其终身之病也。是不但可救济一方之疾苦。而并可转移一方之风化也。救一病人。即可得一善人。救千百病人。即可得千百善人。且得一善人而他人之因善人而感化者。又不知凡几由是父与父言慈。子与子言孝。善言播即善气充。善气充即沴气消。蒸蒸乎人心日以厚。风俗日以醇。将见疾疠不兴。夭札无患。以是共登仁寿。世享承平不难也。补天地生成之憾。济君师教养之穷一举而万善归焉。其为功德何可涯涘耶。因志其缘起。以谂世之好行其德者。 

　　△医药局立愿单说 

　　世人病痛皆是上天所降的灾星无论大小。总关性命。若不及早调理。恐渐渐加重。懊悔不及。【今日不知明日事上床不保下床时想起来真可危可怕】 但医身病。必先医心病。【不忠不孝不义不仁贪女色昧良心不信阴阳不肯认错阴谋暗筭毒害杀生皆是心中大病须一刀斩尽了】 心病不除。身病必然难好。本局仰奉　神训医不受谢药不取钱。只须立一善愿。这个善愿。既不费钱。又不费力。只须把各种的好话。逢人说说。说一句好话。比如烧一枝香将原本古人遇灾而惧忏悔求禳的意思。各发良心。求神保佑大医王慈心救世。众病人叩首皈依。药度有缘。信不虚也。今将立愿劝人说好话条□开列于左。 
　　第一句勿逆父母　第二句勿忘皇恩　第三句勿欺兄弟 
　　第四句勿走邪路　第五句勿溺女孩　第六句勿坏良心 
　　第七句勿骗人财　第八句勿占便宜　第九句少杀生命 
　　第十句常行好事　第十一句敬惜【字纸五谷】 　第十二句戒吃【牛犬田鸡】 
　　以上好话十二句。须亲向神前或灶前。焚香拜告。自愿一生不辞辛苦。逢人讲说。吃吃短斋。有过即改。自然病痛可除。灾星即退矣。如能立愿做好事戒杀放生常行方便。各随力量。可做便做。则更妙矣。 
　　＃医药局立愿单 

　　○栖流局章程 

　　卷四之六 
　　夫人生苦况。至穷途流落之人极矣乃流落而加之以病。则其困苦更有不堪言状者。此时苟有为之庇以广厦给以医药是真不啻起死肉骨重生父母也。述栖流局章程。 

　　宪示（道光二十年上海县案） 
　　栖流公局规条 
　　报单式 
　　领单式 
　　第号 
　　附南翔栖流所规条 
　　栖流所禁扰累示 
　　变通栖流条约（上海济善堂现办章程） 

　　△宪示（道光二十年上海县案） 

　　松江府上海县正堂叶　为晓谕事照得去冬风雪较多。今岁春寒尤甚。又兼米价腾贵外来无业流民。饥寒交迫。冻卧道旁。不一而足。本县目击情形殊堪悯恻。除已札知同仁堂董事设法办理外合行示谕。为此示仰各铺小甲知悉。凡城厢内外有贫病流民冻卧道旁将毙未毙不能行走者。该地保甲问明原籍。并姓名年岁先行报堂。俟该董事查明确实。然后抬至栖流公局。日给稀粥调养。如春和病愈。听堂酌给盘费一二百文。即令他往。如有病故。仍填明联单照章备棺殓埋若系本邑近方人民。自有亲属。至江湖乞丐。则有该管丐头收管不得混报。倘有刁诈棍徒。藉图充入。乘端滋扰有妨善举者该保甲即行扭禀。以凭尽法惩治。尔等亦须奉公佐善。不得狥情。致干提处。毋违特示 

　　△栖流公局规条 

　　一凡病茕到局据各该保甲报明年岁而貌里居。编号登册。挨次归局每给柴席絮被。病痊不得携去。原衣及随身物件。统行给还。 
　　一斯局专为沿途重毙病茕而设。至佣工有主及亲属可依。或疯颠瘫瞽癣疥毒疮鳏孤乏食无病贫人。概不收养司事不得狥情。 
　　一收养病茕。皆凭保甲查明。无属无伤。填单送局。医痊后。仍交原保领去。故则填单收殓来去俱凭地保。倘有来厯不明。讳匿事故。冒属滋扰等情俱有地保责成。与局无涉。如无地保送局。概不收养。 
　　一讼案病人。恐有畏罪私逃之弊。致滋波累。概不收养。 
　　一局中房屋无多。不能收养妇女。 
　　一进局后初给稀粥养息。俟一二日渐加。如有不纳谷食者。酌进汤药调治。司事监同与服。 
　　一初送到局。查明所患何症。分别内外科延医诊视定方。按名配药。司事必须亲自检点。毋稍懈忽如病体少愈。不得私自出外。聚众喧哗争夺器皿。 
　　一医治病痊。交原送保甲具领遣去。给盘费钱二百文。去而复来不准再收。 
　　一病痊后无属可归者。转送郡城普济堂收养。 
　　一如遇病故。遵奉　县宪示谕。填入联单备棺收殓。掩埋义塜。 
　　一驻局司事。清晨察看病人。给饮汤粥。照应服药。督率工役洒扫病房。收拾床铺药饭碗盏。稽查炊飡一切细心检点。常用勿旷至晚起更后闭门下锁。小心火烛。苟非报送病茕。不准开门出外。日惟蔬饭。概从节俭。不得饮酒谑谈。或留亲友借住。及借用局中物件银钱。 
　　一本局经费及衣被药炭粥米小菜等项。现在设法募捐。如有善信乐输。随时登簿标贴。 

　　△报单式 

　　具送单　　　保　　【图保正铺小甲】 　　　今具到 
　　同仁堂栖流公局【身】 　于　月　　日在于 
　　地方见有垂毙流民　　　询系　　　　人身　面 
　　须　年　　　　　　岁查无伤痕委系患病沉重亦无近 
　　地亲属谨遵 
　　县宪示谕填单送局听候调养病痊则交【身】 遣去与局无干合具 
　　送单是实 
　　计　开 
　　年　月　　日　刻具送单　　　【图保正铺小甲】 

　　△领单式 

　　具领单　　保　　【图保正铺小甲】 　　　今领到 
　　同仁堂栖流公局【身】 　于　　年　　月　　日在于 
　　地方见有垂毙流民　　　系　　　　　　　人 
　　谨遵 
　　县宪示谕送局调养兹已病痊自应交【身】 遣去合具领单是实 
　　计　开 
　　年　月　日　刻具领单　　【图保正铺小甲】 

　　△第号 

　　今据　保　　【图保正铺小甲】 　　　　　具报 
　　在于　地方见有垂毙流民 
　　身面　须　年　　岁系　　　　　人 
　　身穿 
　　头戴 
　　年　月　　日　刻到局 
　　栖流局病茕　方案　月　　日　　剂 
　　官医钤记 

　　△附南翔栖流所规条 

　　本城翔镇。各建栖流所一所。平日雇有家室之人。住居看管。遇有垂毙病人送进。即令送给汤水油烛等物。倘有生机。酌给钱数百文。令其自去。如病毙后。并令看守照应。投保报验。以专责成。堂中每名捐棺。一具并费用三千文。交与该差料理土工伺候人等之用。不再扰及地主。其病人非有地居送进者概不准收。 
　　一遇有垂毙之人。投明本图地保查验。如身受有伤。及服卤服毒等形色。并佣趁之人。现有工主并有亲属可领者。地保毋许混待送进。其送至栖流所时。仍与该处地保交代明白。报验时公报公办。 
　　一向来遇有浮尸路毙。如无亲属出认。由地保报官验殓。相验时凡搭葢篷厂雇倩土工伺候人等饭食皆所必需。地保无论有力无力。断不肯出资供应。不得不出之于地主。或更从中渔利挟制讹诈。以致贫富居民。见尸浮在界。无不畏累出钱。移去以卸已责。今若欲杜其弊。必先绝其源。如遇有此等浮尸路毙。相验时堂中亦给尸场费用钱三千文。毌许向地主邻佑勒索。欲其不向勒索。须不传地主邻佑到案。则差保无由挟制。伏查浮尸路毙。如系近地之人。自有亲属出认。其致死之由。报呈内俱已声明。与地邻本无干涉。至于并无亲属出认之尸。皆从远来。地邻焉知来历。即尸身或有死于伤。非由病毙溺毙者。饬传地邻到案。亦无可讯问。且自有该保在场诘讯登荅。今若准免地邻到案。则地邻无所畏惧。差保无藉诈勒索之权。自可永杜移尸沉溺之苦矣。 
　　一地邻之畏累。由于饬传到案讯供。因而差保等得以肆其勒索。今既准免传讯。即无所畏避。嗣后无论贫富居民地界。遇有浮尸路毙立时赴堂知会。该保即行具报。一切相验诸费。自有堂中应付。与地邻无涉。倘仍有奸胥移诈吓索。即指名禀究。 
　　一遇浮尸路毙。除附近处所由堂给费钱三千文。交与该差分发外。若路远需用船只。除本官坐船自行捐给。其书役人等所坐圈棚快船照民雇平价。每日每船给钱三百五十文。向来所用各差役坐船二只。刑招仵作坐船一只。火食轿伞军牢等坐船二只。每次定用船五只。不许多用。遵 
　　宪定五十里往还为一日。嘉邑极远边界。距城三十六里。往还不过一日。堂中一并照数捐给。交该差备办。此外如多索钱文。及再向地主添补者。指名禀究。 
　　一相验后地保赴堂领棺盛殓。堂中现设义园。即行埋葬 
　　一盛棺时开明男女年貌服色。或垂毙时犹得询其姓名籍贯。均于埋葬处插标登记。以待亲属认领。 
　　一路毙浮尸若系服卤服毒。实非病毙。及树木坑棚间自缢应行查究者。如有亲属出认。应听该亲属自行报官验殓。与堂无涉。如无亲属出认。经官相验后。堂中给费料理。出棺盛殓仍听印官照例查办。交保停放。立标注明男女老少服色面貌。以待尸亲查认。不必埋葬义园。 
　　一相验建设尸场。必择空阔处所。毌许差保硬于地主平民门首混设。如敢暗中索诈。许地主禀究。 
　　一附近地方司事。留心稽查。遇有浮尸。通知地保拴住报官。或径自赴县呈明。以杜地保隐匿。如有旷僻处所。司事不及至。地主不及知。行路之人看见。许其赴堂报知。司事同往协保察看属实。赏给报信人钱三百文。令其自去。仍由堂中约保报官凭官相验。 
　　一堂中每年动用经费。毋容送县报销。致滋经胥索费。但不稍为立法稽查。恐日久滋弊。应于董事中公举司总一人纠察。司年司月一切收支。如有浮冐。加倍议罚。不得瞻徇。 
　　一堂务一切案牍。选择好善经书。饬令专司承办至命案相验事件。向系值日刑书头役经办。今查相验无主路毙浮尸。既已由堂施棺给费。若仍归值日。恐人众志纷。日久滋弊。故于刑书头役中。遴点老成勤慎各二名。专司办理。以归责成。 

　　△栖流所禁扰累示 

　　嘉定县正堂为严禁扰累事切照本县遵奉　宪行设立栖流所收养沿途垂毙无告病茕病痊遣去病毙报验业经通详　各宪在案恐有无知之辈藉称收养公所妄希混入及地保滥行送进并有游手棍徒到所作践种种扰累合行严禁为此示谕地保居民人等知悉嗣后照依后开各条规除沿途垂毙无告病茕送所收养外如有图混滋扰许该董事指名禀　县以凭严究各宜凛遵母违特示 
　　计开 
　　一公所各有界限凡鳏寡孤独残疾自有养济院收养本所祇收沿途倒地垂毙病人并非为贫人餔啜之地如有偶因患病辄□混入者不准 
　　一病人查有亲族及身有伤痕地保留心察看不准滥收 
　　一病丐自有丐棚收管不准滥收 

　　△变通栖流条约（上海济善堂现办章程） 

　　一凡城厢内外本籍贫民。及客籍之不居于寓者。一经患病。如果医药无措。即倩亲友或邻居来局投报作保。局中司事即赴查确。倩医赴诊。并给药票。至病痊日止。 
　　一凡投报者须于午前来局。以便司查者往查。回局即为请医。否则路有东西南北远近之分。医有不家出外之时往返需时恐于本日不及诊治。致有迟误。 
　　一如有病而尚能步履者。本人请同亲友来局作保局中即与药票请帖。自就医所诊治仍给炭资等物。以省彼此查察请医之烦。 
　　一城外落乡之处。路更窵远。司事往查不及。且请医往视亦属不便。兹拟以城厢内外为止。城外里许以外。本局不能兼顾现有保息局仁济济善堂施医病者或自投就医亦可。 
　　一凡病者痊愈后。无可谋餬口除寓客仍照旧章。其本籍及赁居客籍病痊后。酌给资本钱五百文。 
　　一凡医孳无效病故。除寓客之并无亲属者。仍由本局转报善堂给报殓埋外。其本籍及赁居客籍。如果棺殓。可自请亲友赴堂请给。无须本局转报。以省烦杂。 
　　一议送内外科医生诊视。酬仪仍以前议规条每诊一人酬仪一百文。于三节总送并先酌给舆金。 
　　一凡病者于报局日起。除应需药罐风炉青炭。仍照旧由局给发外。其余房饭及煎药侍病之人。因寓客系属孤身。故局中一并酌给。至本籍及赁居客籍。与孤身寓客不同。自有亲属照管局中一概不给。 
　　一局中专司簿册登记出入之人。以前均系本局司事自愿经理。并不支取辛资。今自推广以后。局务益繁且多掣票收捐之事。令酌定本局自愿经理者。仍不支俸外另请总司籍册。及查察收捐之人。每月酌支薪水以专责任。 
　　一局中请医一切。除前己雇用局使一名□应。兹仍令其承值外。尚有收取捐钱之事前使不克兼顾。□添雇一名一体议给辛工饭食钱文 

　　●得一录卷五 

　　义仓章程 
　　救荒章程 
　　济荒粥赈章程 

　　○义仓章程 

　　卷五之□ 
　　伊古备荒之法县都委积以及常平义仓等制法良意美。均堪利济然此惟有司官得为之。又系藏于州县。所恩不过市井惰游未能徧及穷乡。诚有如朱子所云者夫天灾流行。何地不有使不早为之备。而欲取办于临时。则请赈于朝。既恐鞭长不及。集捐于下又虞瓶罄难支。鸠形鹄面之民。有不相率而填沟壑者乎。但积储一端。最宜善处。立法不善。则侵渔耗废。诸弊丛生。有不可不妥为筹划者。辑义仓章程。 

　　朱子社仓法 
　　附前辈积贮论 
　　陶宫保劝丰备义仓章程 
　　无锡青上乡六三图积贮议规 

　　△朱子社仓法【朱子以常平义仓。藏于州县所及不周。又为法太密。封鐍递传。官吏侵蚀。有名无实。遂酌定此法以行于乡洵为良法。】 

　　宋淳熙八年。时朱子为浙东提举。上疏言。干道四年间建民艰食。熹请于府。得常平米六百石。请本乡士官朝奉郎刘如愚。共任赈贷夏受粟于仓。冬则加二计息以偿。自后逐年敛散。或遇少歉。即蠲其息之半【年未全荒则一分计息也】 大饥则尽蠲之。凡十有四年。得息米造成仓廒。以元数六百石还府。见管米三千一百石。以为社仓。不复收息。每石只收耗米三升以故一乡四五十里间。虽遇凶年。人不缺食。请以是行于他州。 
　　明邠州邓成美家小康。约族人预给一周利会。其法丰收时每亩出谷一斗。或二斗。逮来春有人借者。按三分行利。秋收交还。积之数年。粒米狼戾。其或值岁歉。视族人缓急。散给以活之所谓周于利者凶年不能杀也。 
　　熟年有积储。则荒年便不至闹事有力者所当早为之计。慷慨捐集。若到荒年请求保家扞患之法。恐已落下着矣。救荒有先先策。愿贤明官长早图之。 

　　△附前辈积贮论 

　　高忠宪公责成州县积贮约 
　　汤念平先生劝积义谷序 
　　又募义谷疏 
　　魏叔子先生立义仓策 

　　高忠宪公责成州县积贮约 

　　一积贮民之大命。丰无所储。荒无所赈。尚可称民父母乎。必须随宜设法。一县积谷。足备一县赈济。岂独活民。即以弭乱。为州县者。功在苍赤。庆流子孙。端系于此。 
　　一社仓是救荒良法。各乡劝缙绅及名家。自造仓廒。自放自收。不可以官府与之。其法量人户种田多少。人口多少。以二分起息。于青黄不接时借贷。又必二三十户连名保借。欠者即同保内入户摊赔。小荒减利。中荒捐利。大荒连本米下熟征催。官府给与印信文簿。为究治奸顽。使之可久。 

　　汤念平先生劝积义谷序 

　　民穷日甚。借贷无门。一有灾荒。坐而待毙。昔朱文公社仓一法最为尽善。然时诎举赢。实为难事。宜师其意而力行之。为积义谷法。每坊造一木柜。置本坊神庙。每月朔望。谒庙者各持义谷少许。或一斛。或半斛。或□升至□斗而止。勿得过多。不愿助者听。随其意而因其力。不相强也。数少而不欲多者。相形则意沮。力轻者可久也。共推一端谨者司登记。虽一斛半升必纪其名。以彰好义。推一稍有恒产而素行忠信者司出入。每朔望迄晚。即将贮柜者登仓。次年春夏推陈出新。因子多寡贷与农人。息取加二。小荒则以贷诸贫人而减其息。必公议而酌行之。若大荒则尽捐。以赈困穷。必计众而均分之。先其老弱之无告。及孝子节妇之贫者。是举也。专以备荒而利农。他虽公事急需。不得轻移。以致耗散。有恃强而索者。众共持之。不听则控诸官。庶几可久。行而不废。夫为数甚少。则人皆乐助。月月积之。岁岁行之。斯可无大饥之患矣噫省目前饮宴之费。即可苏异日数人之命。减一月鸡鹅之粟。即可救他年同类之生。独何惮而不为哉。【见魏叔子文集】 

　　又募义谷疏 

　　里中亲友寿诞称觞。当计其费出义谷。欲为人称觞者。亦计其费出之。或宴会有不可己者。则薄其费而以义谷补之。夫省酒食之浮费以利济饥贫。此祝寿之上术也。又有疾病及一切祈求。亦于神庙发愿出义谷若干。夫省斋醮之虚文以利济饥贫。此祈神之上术也。盖天地鬼神。原以爱人为心。能爱人者则彼亦爱之。以此祝寿寿必永。以此祈福病必愈。以此祈名利子息。名利子息必得矣。【见魏叔子文集】 

　　魏叔子先生立义仓策 

　　贫民富民多不相得。富者欺贫。贫者忌富。贫民闲时已欲见事风生。一迫饥馑。则势必为乱。初则抢米。再则刧富。再则公然啸聚为贼。富民目前受贫民之害。贫民日后受官府之刑。兵刀之惨。真贫富两不相得益也。所以朱子修举社仓。不特救一时饿殍。实所以保富全贫。护人身家。养人廉耻。为法至善。今师其意而少损益之。凡每坊设立义仓。不必分派若干家若干人。随其相附近处择便为之。听民自议自行。则众情和矣。但建仓费重。或劝富民。或设处公费。随时斟酌。此在官长以真心勤力行之。凡欲立义仓。先集父老士民恳切开谕。以义仓之利。身先捐俸以劝富室。然后出示远近。令十日内报命。凡报命者。合坊具连名呈一纸。内称遵谕设立义仓共计户丁若干。出谷者若干。举值事者一正二副某人。造册二本一丁册。一义谷出入册。凡丁册不论男妇贫富贵贱皆载之。呈及二册官皆用印。旋给本坊收掌。其官所助谷若干。照各坊丁数多少。派贮仓内旧册写完。则仍以新造之册送官用印。坊中有富豪悭吝不肯助义者。许本坊呈官。视所应出者加罚三等。所举值事之人。有不法不公者。本坊呈官重罚。公举他人代之。或本人有病故久出者。仍签他人代之。俱要呈官。其呈仍用印付还或坊中事繁。三人不能理。许值事人随签几人帮之。本坊俱要酌处公费以酬其劳。至义谷出入之数。官府不与。只于当发粜之时。先期出示。令各坊清核丁数。定于某日粜米。官府时行巡访。于当收籴之时。先期出示。以某日起籴。如至某日报完。踰期不完者。以欠谷多少议罚。凡坊内与粜者设签一根。写户首姓名下注共计几口。籴米时左设一人散签。右设二三人量米。来籴者先将名下应籴米钱若干。交左人领签。即将签投右人照签领米。散米巳完。右人缴签。交左人收。明日如之。富室及童婢皆许与籴。凡粜米如原价每升一分。今价三分。则取分六厘。二分则取分四厘分半则取分二厘。分二厘则取一分。升一分。则不出陈矣盖酌取余息以供耗折。及修仓杂用诸费也。凡石斛升斗之类。皆一听官造。日久器坏。许如法私造。仍送官验押。盖以赏罚之权归于官。则人知所畏。出入之数归于民。则官无可私。所谓官民相制。其法无弊者也。 

　　△陶宫保劝丰备义仓章程 

　　州县中每乡村公设一仓。秋后听民捐输。岁歉酌量散给。出纳悉由民间经手。不假官吏。防侵蚀以禁骚扰。矜贫寡而杜争端。诚善政也。 
　　一乡村无论百余家十数家。总以里居联络者。公设一仓。每年秋收后各量力之盈绌捐谷存仓。出者无吝。劝者无勒。或数十石。或十数石。多则一二百石。少则数石。数斗。均无不可。收谷公同立簿登记。择一老成殷实人总管。再择一二人逐年递管。仍设立四柱交□分别旧管新收。开除寔在。明晰登载。互相稽查。连年丰稔。日积月多。则谷不可胜食矣。 
　　一乡村零户。有难于联络者或族各为一仓。或一族中每房各为一仓。或以散户归入附近邻保。共为一仓。均听民便。总在随地制宜。多多益善。果能一处行之有效。久而他处自仿照行之矣。 
　　一设仓宜择善地不宜近水不宜近市。以防不虞。建义之初。仓廒未立。或神庙或公祠。或老成殷寔之家。仓屋有余者。均可借储。但须本人情愿。不得强借。一俟谷石稍充。即可另自置仓。 
　　一仓谷由于乐捐间或有湿有秕。不能拘泥画一。应于收仓时。先为晒干车净。公同登记。耗蚀若干。或收贮年久又须公同出晒一次。覆量上仓再逐一登记实数。以便查考。 
　　一设仓本系义举司事之人不许籍端开销。惟看守仓廒之人不能不给予工食责令巡查遇有风摧雨漏。仓板破损之处即告知经管随时修理。其锁钥等项不得交守仓之人佩带 
　　一捐谷既有成数。即赴地方官呈明立案。以免匪徒阻挠。扰乱章程。以后捐多捐少。收放出入。官吏概不与闻。即里长甲长。亦无许越俎。倘有吏役托名稽查。藉端需索。查出照诈赃例从重惩治。 
　　一积谷既多。止须添建仓廒。不必推陈出新以求滋长。亦不必春借秋还。以权利息戢争杜纷此为最要惟余谷置田收租。尚可并行不悖。然必积谷实在充裕有余。以少半置田乃可。否则不必。盖此谷原为备荒而设至捷至便。推陈出入。易滋朦混借出难还渐归乌有。置买产业。虽属经久之计。然不能救济□前。亦非急务也。 
　　一每遇灾荒。总管分管外。再择公正司事。计谷之多寡。先尽本村中鳏寡孤独无告之人。次及极贫。又次及次贫。或五日一散或十日一散。事竣凭众确算至家计稍可支持者。不必分给。即小歉之年。亦不必动用。以归实济。 
　　一捐谷之家。此谷既捐。即系公物。遇有灾歉。不得以从前甲多乙少。致启争端。或先在此村捐谷之家。其后移居他处。遇此村散放。不得以曾经捐谷。回向转索新来之户。从前虽未捐谷。遇有散放。亦应酌给些些。不得独任向隅。盖各保各境。以乡村为断。虽救恤无分彼此。而谷少人多。亦不得不稍为限制。其各族各房积谷者。则不必以乡村为断。 
　　一年丰时和。劝捐较易。果能积有三年五年之蓄。又不妨畧为变通。邀同绅耆。划分若干。于乡间添设恤嫠育婴义塾等会。或于冬间。就村庄中鳏寡孤独。与外来无告穷民量为赈济。亦所以广任恤也。 
　　一乡村绅士。克知大义者多。自必首捐为倡。如有能捐谷千石者。或捐银千两以上。买谷积贮者或捐置基产仓廒。及斗斛诸器物。用银千两以上者。均当照例请旌以资鼓励。倘虑书吏索费。即径赴院司衙门。呈明捐数。以便行查确实立予请旌。断不令善举稍有阻格。 
　　一劝捐之外。向有因事乐施一节。如民间演戏酬神。及嫁娶喜期。庆祝生日。尽可将縻费折谷。捐入义仓。扩而充之。不特安贫。即以保富。将型仁讲让之风。亦由此而兴起矣。 
　　以上各条。积少成多。众擎易举。所以图便民也。各保各村。他处不得混冐。所以免牵掣也。择人经管。立册交代。所以防侵蚀也。绅民自理不经官吏之手。所以杜骚扰也。不减粜不出易不借贷。专意存贮所以断纠轕而弭争端也凶年不妨尽用。乐岁仍可捐输。以一乡济一乡之众。而不患其不均以数岁救一岁之荒。而不虞其不给。孙孙子子无穷匮也。取锱铢于狼戾之时。求水火于至足之地。捐谷者不以为难。司事者不以为累。行所旡事。不求其利。而弊自除防其弊而利乃可久也。本部堂前经为此章程筹思经岁简便直截。永远可行。尔绅民等。其勿以为空言文告而忽之。至若悭吝之徒。难与图始。必当曲为开导俾知有备无患。安贫即所以保富。倘有匪徒藉端肆闹无知逞臆刁难。则本部堂此条即可录存捐谷簿册之首。以为凭信。国法森严。弗任扰累于虖。图匮于丰为善最乐勉敦任恤共享升平本部堂有厚望焉。切切特示。 

　　△无锡青上乡六三图积贮议规 

　　立议单某某等今因嘉庆十二年遇荒。我等设局平粜。所捐之钱。除转运折耗费用外。计存钱十二千文。轮流经管生息至十八年秋收。本利结存钱三十一千二百文。买贮□稻二十三石五斗。十九年又遇亢旱。即将此稻砻米应粜数月。除开支折耗零用。以及本图查荒费用共计去钱十余千文所剩之钱及米。于上年八月籴换新□稻三十石。为数虽少。倘能照前累年经运。积少成多。亦周官委积之遗意也。为此公同立议。于丰稔之岁设法收放。以陈易新。自成义举。但素来公项。易致侵吞。总由有治法无治人。积久弊端百出。全赖经管之人。任怨任劳。秉公筹办。务期实济。今将议定规条开例于左。 
　　一议积贮原以备荒。非为图利。然以陈易新。不无耗折。且畧为申息。庶可积少成多。在借户得免债米之害。遇歉岁藉以分润一图。此所谓一举两得也。目下所贮之数无多。公议每石酌加申息。俟五年之后。再行公议酌减。 
　　一议放稻于插青秧后定期。收稻于新谷登场后订期通知。限三日内。各借户务将扬清干洁好稻。再行当面过风。如有将毛潮抵塞者。下年不准领借。【公放公收升斗划一】 
　　一议总管每庄一人收放。限期断须亲到。其供给各人自备不得开支公项。其零星用度俱临时酌议开支。不得浪费。 
　　一议放稻每庄举老成干事者数人经手按庄分派。各写领票交与总管。俟秋收交清后。发还领票 
　　一议收齐后交与图内老成殷户收贮。 
　　一议存贮非遇灾缓征时候不得创议先行设局发赈。以致后来竭蹶。 
　　一议付借只可于本图之内。外图人不得混入。即本图不种田之人。及不种仙稻者。亦不得给借。 
　　一议议单五纸。五人各执一纸每年于收齐稻日算账。倘遇灾发赈。各将议单缴出收局后再议。 

　　○救荒章程 

　　卷五之二 
　　姚龙怀曰兵荒者。世界一刼运也救刼者。顺天之心。逆天之运也天心好生。顺以承之天运行罚。逆以挽之。人道之所以与天地参也。人欲一日而行千百善。一人而救千百人。舍却此等时节无处着力矣。辑救荒章程。 

　　劝赈名言 
　　救灾前鉴 
　　苏州府陈公鹏年救荒二十策 
　　节录先贤救荒四策 
　　河南抚军毕沅奏请灾年出卖田产仍准赎回疏略（乾隆五十一年例案） 
　　荒政丛言 
　　牧令当行二十二条 
　　审户 
　　剔弊 
　　急赈恤 
　　抚恤事宜 
　　贷米粟 
　　贷牛种 
　　广籴粜 
　　通商贩 
　　怜妇女 
　　怜婴儿 
　　怜寒士 
　　劝捐棉衣 
　　安流民 
　　悯时疫 
　　收育弃儿 
　　禁卖牛宰牛 
　　敦风俗 
　　以工代赈 
　　劝富户业主当商 
　　救荒福报 
　　救灾有福说 
　　附劝制草衣说 

　　△劝赈名言 

　　胡振安曰。阴功有万而救人为第一。倘值水旱奇荒。三空四尽百万生灵。嗷嗷垂毙。仁人君子当此苟可自全性命即当倾财救济而一人之力有限。须得实有善心者。广为劝募。设法赈给。庶几转沟壑为衽席此在大家殷户。首当倡率者也。鲁恭云万民者天之所生天爱其所生。犹父母爱其子故爱民者必有天报今上天见其地人民。稍有罪愆。不得不罚以灾既罚之灾又矜其饥寒困苦不胜哀悯忽有人焉怜而赈之以钱财衣食使不致填于沟壑上天又不胜其慰然欢欣将必报其人以世世子孙富贵寿考。此一定之理。无可疑者也。 
　　司马温公曰。士君子尽心利济使海内少他不得则天亦自然少他不得即此便是立命又云积金以遗子孙。子孙未必能守积书以贻子孙子孙未必能读不如积阴德于冥冥之中为子孙久长之计又云。人受命于天。生来之福有限。积来之福无穷善心既发切莫中止温公位至宰相。子孙十八世为显宦。世上惟大智慧人眼光看得远善观天道善体天心为其能广种福田以散为聚也张清恪公伯行曰。地方虽有富户。未必人人好善乐施必得上人奖励劝勉则有所慕而为善益力宜谕富户各量力捐施。捐极多者为一等尚义之民。院司给□旌奖。次者为二等尚义之民知府给匾旌奖。再次为三等尚义之民州县给匾旌奖。若有破格多捐。为人所不能为者。申详抚院。具题旌奖【切问斋文钞】 
　　杨景仁曰。太平之世。遇□岁而民不饥。葢不独捐上以益下也抑民间有自相补助之道焉厯代助赈皆有优奖之典诚以施期于当厄多一人捐即多数人食多劝一人捐即多活数人命也 
　　圣朝屡遇灾荒赈贷蠲缓百方筹划。不惜千万亿　　帑金之费又何藉涓埃之浥注然乡党好施者例加奖励。此劝善之良谟。实救荒之仁术也大抵劝输之事不一端。助赈而外凡设粥、平粜、辑流民、收幼孩、施衣、施药、施棺等项皆是也、当饥荒之岁安富必早安贫。斯有力皆须努力。是在良有司之善劝矣。积至诚以感之而不临以贵势。分清俸以倡之。而非谕以空言牖之以□□之良。人虽愚而易晓。动之以厚德之报。民虽啬而易从。怵以饥民劫□之可虞。则分财以拯荒。为保家之至计歆以令典褒旌之可慕则树德以受赏。为荣身之善图。分多寡以量其力。未尝强以所难戢刁悍以定其心。俾勿牵于所虑。鼓之舞之。亦克用劝。何庸抑勒哉。窃见相赒相救。兴仁让而勑懋和。　　圣世良民。由多良吏也。猗欤隆矣。 
　　王圻赈贷羣议第七条议倡义记曰。富则仁义附焉。好义之心。人孰无之。在上之人阳激而阴率之。则倜傥之士慕焉。虽啬夫亦捐千金如敝屣矣以百姓之财。救百姓之死倡导鼓舞之机惟豪杰默运之耳第十条议权宜云饥民命在旦夕非权宜从事曷克有济昔汲黯矫诏开赈。范仲淹纵民竞渡。范尧夫发常平封椿粟麦。不待报。韩文预支官车俸粮。不待命。皆能便宜从事有地方之责者仿其意而行之。苍生幸甚。袁黄曰。凡系世家未有不由祖德深厚而科第延绵者予旧馆于当湖陆氏。见其堂中挂一轴字乃其先世两代出粟赈饥而人赠之者。文中厯叙古时济饥之人。子孙皆膺高位。谓陆氏他日必有显者。今自东滨公而下。三代皆为九卿。其言果如左券。则今之闭籴射利剥众自肥者。可反观矣。【臣鉴录】 
　　宋抚州守黄震约云。天之生人。惟有爱人人众不能尽皆契天天定则时加汰治字□□汰治凡其饥厄之岁皆其升沉之机。富室之在丰年贤否未知也及至荒年。或恻怛而济惠。或顽忍而不恤富室之贤否分矣小民之在丰年善恶未白也及至荒年。或坚忍而守分。或无赖而妄作小民之善恶见矣贤否既分。善恶既见天之升降是人。于斯乎决。此非因果之说也。天道自然。固应尔尔。所以饥馑之后。富者或自此而贵显或自此而祸贫贱□戚毛汝于成□曰自此温厚而□□□□中人说法耳败贫者或自此而温厚或自此而刑戮皆有明征思之思之自当猛省。 
　　于忠肃公劝平粜榜曰。富厚之家。有三千金家计。可捐贷百金。万金家计。可捐贷三百金亦不过三十分中一分耳。捐一分之资。而活数千人之命。上纾朝廷隐忧。下为子孙积福。吾劝汝等为此好事尔等未必慨然及一闻僧尼说法化缘遂能舍大赀财以邀来世福泽岂非妄谬乎孰若捐数十百金。以济嗷嗷饥苦之民生前万人感戴没后百世流芳之为愈也多有富豪之家。平昔悭吝不肯捐赈。嗟乎渺渺一身在世食此亦头面易见者何富贵人全不理会用有限死又将之不去且终日营营千谋百计作马牛而不肯少输一二为此美事乎我亦知尔等富家巨室皆辛苦经营成家必不强致之亦安敢强出之但恐尔等不行此便宜好事为可惜耳 
　　顾咸正赈荒问答有云。人之情。将损人之财以予我贪者必受也。将损人之财而并损其人之性命以至并损其人之父母妻子性命以予我虽甚贪者决不受也夫饥民一日得米三合□便可以不死计一岁中每一石米可救一人不死荒年珠粒仅有此数不在语语痛切读此而不动心者非人也饥民腹中则在宦家富室仓庾中今闭一石不发必有一人死者矣闭十石不发必有十人死者矣闭百石千石不发必有百人千人死者矣然则宦家富室除正供日用外其余仓庾中陈陈堆积者皆堆积死人皮骨血肉脑髓也。夫省一筵宴之费可活几人省一交际之费可活几人省一呼卢之费可活几人省一土水之费可活几人省一簪珥衣被之费可活几人省一摩挲古玩之费可活几人省一供给游狎客之费可活几人省一布施庸俗僧道之费可活几人夫以种种活人之物而糜费之无用之处以为豪人□至□未有以□人为娱乐者岂知罗□□中古玩案头无举娱乐则是合数十百千死人皮骨血肉脑髓罗列目前以为豪非□□膏血耶□实□事非□□尽义之论也举娱乐也清夜寻思理上说得过否心上打得过否。纵然他说。理上硬得过心上瞒得过否。自有天帝鬼神。与他算帐。不知究竟硬得过瞒得过否记得万厯某年某乡有某上舍。积余米三千石。值岁荒。价一两二钱。时上舍在外。其管仓仆寄信云。米价贵。可粜矣。上舍批云。待贵至二两方许粜。不数日火发焚仓三千米悉烬。其它古今报应事。更不胜悉数。呜呼可畏哉。某言到此。直是肝肠寸断涕泪千行。铁石人闻之。当必有踊跃奋起者。而况读书明理之士哉。 

　　△救灾前鉴 

　　赵阅道知越州。岁大歉。公召州之富民。劝诱以赈济之义。即自解腰间金带置庭下于是施者云集全活十万人。【厚德录】 
　　赵汝愚。道见病者必收恤之。躬为煮药。岁饥。旦夕率其家人辍食之半以食饿者【宋史】 
　　哲宗元佑三年冬频雪。冻死者无算。吕公着为相曰与同列议所以救御之术。乃发官米官炭。遣官分场贱卖。以惠贫民。贫病之人。日给医药饘粥。又不时委官看问。以故多得全活。【康济录】 
　　张纶除江淮制置发运副使。见漕卒冻馁死者众。叹曰此有司之过非所以体上仁也。推俸钱市布絮襦千数。衣其不能自存者。【宋史】 
　　赵抃知越州。值大饥。多方救济。及春。人多病疫。乃作坊以处疾病之人。募诚实僧人分散各坊早晚视其医药饮食。无令失时。以故人多得活【康济录】 
　　元张养浩为陕西行台中丞。时关中大旱。饥民相食。公拜命之日即散其家之所有与邻里贫乏者道遇饥者。即赈之。死者则葬之到官六月。未尝家居。止宿公署。夜则祷于天。昼则出赈饥民。终日无少怠。【元史】 
　　王克敬除江浙行省都事。鄱阳大饥。总管王都中出廪粟赈之。行省欲罪其擅发。克敬曰鄱阳距此千里比待命民且死彼为仁而吾属顾为不仁乎都中因得免。【元史】 
　　刘彛知虔州。会江西饥歉。民多弃子于道上。彛揭榜通衢。召人收养日给广惠仓米二升。每月一次。抱至官中看视。又推行于县镇。细民利二升之给皆为字养。一境生子无夭阏者。【明善集】 
　　严世期。山阴人。同里张迈三人妻各产子。时岁饥俭。虑不相存。世期闻之。驰往拯救。分食解衣以赡其乏。三子并得长成。【宋史】 
　　嘉靖十年。奏准陕西。灾伤太重遗弃子女。州县官设法收养。如民家有能自收养至二十口以上者。给与冠带。【康济录】 
　　文宗太和六年。诏曰。天下有家长者皆死。所余孩穉十二至襁褓者。不能自活。必至夭伤。长吏令其近亲收养。仍官中给两月粮。亦具都数开奏。【康济录】 
　　黄震提举常平仓初常平有慈幼局。为贫而弃子者设。久而名存实亡震谓收哺于既弃之后不若先其未弃保全之乃损益旧法。凡当娩而贫者。许里胥请于官赡之。弃者许人收养官出粟给。所收家成活者众。【宋史】 
　　宋史食货志振恤条。载孤贫小儿可教者。令入小学听读。其衣襕于常平头子钱内给造。遗弃小儿听人乳养。仍听宫观寺院。养为童行、宋于幼幼之道。规制周悉黄文洁更为酌定。益详密矣。 
　　隋辛公义。为岷州剌史。岷俗畏疫。一人病。合家避之。病者多死公义命皆舁置厅事医药之既愈乃召其亲戚谕之。皆感谢而去。其后病者多就使君。其后固留养之。始相爱。风俗遂变。【纲目】 
　　倪文正公一命浮图疏引云窃为米价高腾天灾未已。麦青有待。近忧三四之交。榆赤无条。远危六七之际。顷者分坊设赈。亦既普郡归仁。然固有穷谷荒邨。他乡别井。卧儒游旅。废丐瘦囚。居远仁者之邻。名逸饥民之籍鸠鹄在望。殍殣渐繁。谁不有怀。所患无术。今则曲求巧便。别启因缘不假多施但占一命计自春暮以及秋中为期百有四旬。量米日纔五合。不过七斗。以阅三时今以万钱广施万众万腹仍枵苟只一桥专渡一蚁一缗即足为此功德胜于浮图各务尽心共回厄运以万宝登廪之日。为七级合尖之期。一愿倡募者领册一本认救一命更于亲友间辗转劝募即自已无力者。但能劝募多人。功德自应无量也一注认之后须访查确核必得真实无告。朿手待毙而后可以当之。无或忽畧受欺。虚此善愿一每十日给米五升钱一百文自六月初旬起。至九月尽止。如米不足。以麦代之亦可一遇有异乡流落枵腹露居旦夕就毙者更当设处空屋半间俾得容身栖息倘家无余屋者。或于大寺观公所。觅一无碍隙地。使暂栖止。并宜由县出示。如有寺观僧道神庙司祝不肯招留饥民者察出定应究逐不贷一此举费少功大愿相与踊跃从事。约计米六斗钱一千二百文便可全活一命一倡募某人领册倡募共募救饥命若干人认察举饥民者。开记某人察举。及所举饥民姓名。列于后幅。上书赈主姓名。中书认一命。下书饥户姓名及启赈日月。某人察举饥户几人。按此系崇祯时浙省荒旱。会稽倪文正公设一命浮图册。以劝于乡遇有真实无告朿手待毙者。仁人君子触目警心各任一命日给钱米以待秋成。务使全活而后已。虽所及有限。而实能生人救人百人发心即活百命千人发心即活千命各人一片恻隐至诚。真可以格天心回厄运。岂小补哉。【臣鉴录】 

　　△苏州府陈公鹏年救荒二十策【康熙四十七年水旱相仍陈公以此策请详江浙督抚颁行。初时米价二十文一升不及两月。每升止籴八九文。民歌再造洵不愧经济宏才。】 

　　禁占米作酒○禁小麦烧酒○禁黄豆打油○禁糙粞白粞作糖○禁麸皮作面筋【今即粜卖贫民作饼度荒五项严禁。中县一日省米数百石不止、所以当时米价日减。】 ○禁屠沽熟食【惜福省财只许卖粉食面食及素食】 ○劝巨室富商捐米赈饥【是年平湖县董公天眷。亲至富室劝捐至诚感人。刚柔递用。有愿捐十石者。有捐数百金者。有捐累千金者给米给钱外。到处造厂施粥。又施药赈济数月至食新血止捐数有余、仍还富室合县无一饿殍。】 ○兴工作以济乏【如筑城开河修桥路等。使工匠得食】 ○宽山泽之禁【如听民卖盐捕鱼不禁采樵等类使有餬口不至流为盗贼】 ○犯罪情有可疑者听其以粟赎罪取以赈饥○不论官吏军民妇女僧道杂色等人。能捐米助赈者。少则给匾领赏。多则详宪候旨○延请名医开药室以救病民○近山之民教采松柏疗饥【博物志云荒岁不得食可细捣松柏叶以水送下。不饥为度清粥汤送下。尤佳每用松叶五合柏叶三合。研服或专用松叶亦可但须禁一切食物自能疗饥却病】 ○缓刑【凶岁犯法者多故宽之】 省礼【冠婚丧祭减其礼文】 ○贷民种食【恐荒地利也】 ○谨防盗贼【恐为民害也】 ○官吏绅衿耆民每逢初一十五。斋戒沐浴执香步行各庙。拜祷以祈民休【荒岁灾祸易起故搜索鬼神而祭之亦周礼荒政之一。】 ○每州县中择有才德者主持荒政【如料理给米施粥之类使小民得沾实惠事成之□。与捐银捐米者一体　上闻】 ○花米豆麦等船。放关一月。并遣人夫牵挽护送【外郡花米日至则价日减。是转歉为丰一大关也。○其年平湖知县董天眷得陈公鹏年指教。先造为富不仁匾额二十、堆在县堂。始从乡村劝捐。遇顽富三家。钉匾门首。并准告发。凡田土断加断赎家业几去半。从此由乡到城乐输众多。所以赈赀有余也昔朱子与寮属曰劝分以救民之急不得不小　有所忍若为富民计较太深则恐终无可行。威克厥爱。于事乃济。陈公深得朱子救荒之道矣。】 

　　△节录先贤救荒四策 

　　先先策者未然也如复屯田理盐务近水防漂乏水防旱惩游手训节俭劝农桑兴水利有事以粟为赏罚广种代谷食常平仓委任得人。率建社仓。或借裕邻封则薄商征。借灵海道。则清海寇。又如丛说所云。督抚将各项下赃罚银。令府县尽籴谷。徒流以下。许其谷赎。一县有灾邻县通融借贷。减价平粜。　先策者将然也。如水旱谷种既没当预先广籴他邦。查灾伤无可生理者贷之随地利可栽种者教之贫富皆令约食近处粮米先事奏请截留。当蠲当赈。急踏勘。先事奏请　正策者。已然也。一开仓平粜除紧急兵饷外其余出陈易新。二截留上供平粜与民将钱输部。国课无亏三借帑籴粜帑金可借。则差官循环籴粜米可利民银仍补库。四劝富赈饥多有面谕。罚赏兼施五劝典用米。令赍批往产米处远籴听民以物质米照时价值大兴工作。如兴水利葺桥路等并劝民婚葬营缮　权策者。佐正策之穷也。招徕商贩令远商闻风竞来。则米价自减并驰檄邻封速令开禁。暂免关钞经过地方严巡护送或重罪有可出之机令人入粟以赎 

　　△河南抚军毕沅奏请灾年出卖田产仍准赎回疏略（乾隆五十一年例案） 

　　豫省连岁歉收凡有恒产之家渐多变卖餬口近更有于青黄不接之时将转瞬成熟麦地贱价准折别省富户闻风赴豫举放利债籍此准折地亩核其价值均不及平时十分之三该富户剥削荒民甚属可恶现饬各属晓谕凡民间四十九年以后卖出田产如价值过贱者许其备价呈明地方官取赎买主不得以巳经卖绝故意勒掯倘买主另行转卖亦止准照依原价不得多行取值以听原户赎回仍以三年为限以杜年久纷争之渐至近日连麦准折之地限半月内令买者卖者自行呈首听原主收回割刈除归还原价外仍照豫省典铺取息之例按月算给倘买者巳将麦禾收割核计所收麦价除去原买产本及应加利息如有多余令其同地退还如稍有不足仍令卖主找清将地赎回倘买主图利占踞不行放赎即照重利盘剥之例从重治罪如原卖之人或有逃亡事故亦令呈明官为办理将所遗地亩另召无业农民耕种收息充公等因（道光二十七年河南又灾援案办理） 

　　△荒政丛言 

　　明佥事林希元疏云。救荒有二难。曰得人难审户难有三便。曰极贫民便赈米。次贫民便赈钱。稍贫民便赈贷。有六急。曰垂死贫民急饘粥疾病贫民急医药病起贫民急汤米。既死贫民急募瘗。遗弃小儿急收养。轻重系囚急宽恤有三权。曰借官钱以粜籴。兴工作以助赈。贷牛种以通变。有六禁。曰禁侵渔。禁攘盗。禁遏籴。禁抑价禁宰牛。禁度僧。有三戒。曰戒迟缓。戒拘文。戒遣使。 

　　△牧令当行二十二条 

　　一曰方旱则诚心祈祷。二曰已旱则一面申州。三曰告县不可邀阻。四曰检旱不可后时。五曰申上司乞常平以赈粜。六曰申上司发义仓以赈济。七曰劝富室之发廪。八日诱富民之兴贩九曰防渗漏之奸。十曰戢虚文之弊。十一曰听客人之粜籴十二曰。任米价之低昂。十三曰请提督。十四曰择监视。十五曰参考是非十六曰激劝功劳。十七曰旌赏孝弟以励俗。【饥者骨肉不能相保有能孝养公姑竭力供祖父母者当即行旌奖】 十八曰散施药饵以救民。十九曰宽征榷。二十曰除盗贼二十一曰察冤狱【孝妇含冤三年不雨】 二十二曰掩枯骨。 

　　△审户 

　　宋苏次参澧州赈济患抄札不公。给印册一本。用纸半幅。令各自书某家口数若干大人若干小儿若干。合请米若干。实贴于各人门首壁上。如有虚伪。许人告首甘伏断罪。以便委官查点又患请米者冗。分定几人为一队。逐队俱用旗引如卯时一刻引第一队。领米二刻引第二队。以至辰巳时皆用此法则自无冗杂。且老幼妇女悉得均籴矣。○又任澧阳司户日。权安乡县。正值大涝始至。令典押将县图逐乡抹出全涝者用。绿半涝者用青无水之乡用黄不以示人。又令乡司抺来参合。方请乡耆逐乡为图。复以青绿黄色别其村分。出图参验。故不检涝而可知分数。催科赈济亦视此为先后。其法甚简要也。○明陈龙正曰。赈饥之法。往往吏缘为奸。皆由户之不能审也。贫者未必报。报者未必给。其报而给者又未必贫。请就里中推一二大姓。任以赈事。有司不时单车临视。稍立赏罚科条以劝戒之。葢大姓给散。其利有九。习知贫户多寡。不至漏冒一也。给散近在里中。得免奔走与留滞之苦。二也披籍而得姓名。谷米之数。即便查勘。三也。以邻里之谊不至伪杂损耗四也。贫户素服大姓。即有缺漏。易于自鸣。五也。食糜各于其乡。不至羣聚喧杂秽恶熏蒸而成疫疠六也大姓熟识近邻不至撄夺。七也分县官之劳。八也。吏不能为奸。九也。 

　　△剔弊 

　　一乡保里地。于查报饥口给票散赈时多有指称使费。需索灾民。不遂其欲。则多方刁蹬。恣意诪张。印委各官。务须严加禁约。加意密察。一有见闻。立拏究革。枷示追赃。如有故纵。该管道府州察实严参。○一劣衿刁民见乡地混报。吏胥侵蚀。即从中挟制。或于本户之下多开数户。或于领赈之时。顶名冒领。乡地吏胥。明知而莫可如何。不可不察。○一各衙门书吏视办灾为利薮。给票则有票钱。造册则有册费。灾民无力出钱。即删减口数。州县如此。府司院胥吏明知其弊。因而需索。稍不遂意。将册籍苛驳。更有上下勾通。将空白印册交给。任其朦开捏造。俱于赈粮内取盈。非上下衙门之本官互相觉察。尤难破此弊也。○一州县官长厚者任其朦蔽而不能觉察。柔懦者受其牵制而无以自展。又或因仓谷库项霉变亏缺。借此开销或希冀盈余入已。遂徇私而不察其弊。□上开一孔。下开百窦。则大利归于下。而重罪归于官矣。 

　　△急赈恤 

　　环庆大饥。帅守坐不职罢去。范约仁代之。始至庆州。饿殍载路。官无谷以赈。纯仁欲发常平封贮粟麦赈之州郡官皆不欲曰常平擅支罪不。纯仁曰。环庆一路生灵付某。岂可坐视其死而不救。众皆曰。须奏请得旨。纯仁曰。人七日不食则死岂能待乎。诸公但勿预。吾独坐罪可耳。即发粟赈之。一路饥民悉得全活。 

　　△抚恤事宜 

　　一抚恤一项。原为被灾之初。查赈未定。极次未分。灾民之中。如系猝被水冲。家资飘散房舍。冲坍露宿篷栖现在乏食。势难缓待者。自应不论极次。随查随赈。给以抚恤一月口粮。或钱或米各随灾户现栖之地。当面按名给发。印簿委记官登。汇册报销。仍即讯明各灾户原住庄村注册。俟水退归庄后。查明灾分极次。仍按原庄给赈。其卫军贫生兵属有似此者。亦应一体查办。如有灶户在内。□法衙门管理。倘场员查办不及。应令地方官照依民例。先行抚恤。造册详请盐政衙门。拨还归欵。○一猝被水灾。房屋坍倒。一时举爨无资者。或暂行煮粥赈济其有趋避高处。四围皆水。不通旱路穷民无处觅食者。该地方官亟应买备饼面。觅船委员散给。以全生命。此系猝被之灾。事非常有。向无另项开销。如遇此等办理。应按其救济灾民口数。归于抚恤项下报销。 

　　△贷米粟 

　　后魏李元忠为光州剌史。时州境灾俭。人皆菜色。元忠表求赈贷至秋征收。被报听用万石。元忠以为万石给人。计一家不过升斗耳。徒有虚名。不救其敝。遂出十五万石赈之。事讫表陈。胡延嘉之。【 陆曾禹曰杯水不可救车薪之大古云。二千石与国同休戚救民之灾苟不力任。王仁恭见杀于刘武周。郭子和诛王才于榆林卫皆以不赈而起人拂逆之心。可小视哉。今剌史不事虚名。增其赈米。不独救民。且可弭盗。】 

　　△贷牛种 

　　明佥事林希元疏云。幸而残冬得度。东作方兴。若不预为之所。将来岁计复何所望。故牛种一事。犹当处置臣召父老计之。自立一法逐都逐图差人查勘除有牛无种有种无牛听自为计外无牛人户。令有牛一头者带耕二家。用牛则与之供食失牛则与之均赔。无种人户。令富人户一人借与十人或二十人每人所借杂种三斗或二斗。耕种之时令债主监其下种不许因而食用。收成之时。许债主就田扣取。不许因而拖负。亦加其息。官为主契。付债主收。此法一立有牛种者皆乐于借。而不患其无偿。缺牛种者皆利于借而不患其乏用。有灾伤处。如臣之法似可行也。 

　　△广籴粜 

　　明周文襄忱抚苏时云。次贫之民宜赈粜。其法有二。有坊郭之粜。宜多择诸城门相近寺院。及宽厂民居。储谷于其中。不限时日零细粜之粜米计升多不过一斗粜谷不过二斗。如奸牙市虎有借倩妆扮之弊。出首者重赏。其弊自革。有乡村之粜。宜行保甲之法。间月而粜之。每先一月出示。将有灾之乡保限次月某日某保排定日期。每隔一日一粜。以防雨雪壅滞之患。每甲大约许粜三石。多则五石。若通水去处。当移舟就水次粜之。粜价俱比时价减少愈少愈善富人强夺贫人之籴。用张咏连坐之法。一家犯罪。十家连不许籴。其籴本借官银。或借官粮或劝富家。事完各归其本。如系民家则加奖可也。 

　　△通商贩 

　　宋熙宁中。赵抃知越州。两浙旱蝗米价踊贵。诸州皆榜道路禁人增米价。人多饿死抃张榜通衢。令有米者任昂价粜之。于是诸州米商辐辏。米价更贱。而民无饿者。【陆曾禹曰抑价之令一行。商贾固裹足不前囤户亦皆无米吏知之乎。囤户恐人贱籴畧留少许以应多□余皆重价而暗售他方故无米者。室如悬罄。有钱者亦欲呼庚于是一夫不靖。千人应之。赵公之伦。高出千古。】 ○从政郎董煟云。比年为政者不明立法之意。谓民间无钱须当籍定其价。不知官抑其价。则客米不来。若他处腾踊而此间之价低。则谁肯兴贩。商贾不至。则境内乏食有蓄积者。愈不敢出矣。饥民手持其钱终日无告籴之所。有不肯甘心就死者。必不能安静。人情易于煽摇。此莫大之患也惟不抑价。非惟舟车辐辏。而上户亦恐后时。争先发米出粜。其价自贱 

　　△怜妇女 

　　少妇处女。初次到厂吃粥之后当给半月之粮。令其吃完此米。再到厂中来吃一次。如前给之。后皆仿此不可令彼含羞忍耻日日到厂挨挤于稠人广众之中也。 

　　△怜婴儿 

　　不论男妇到厂吃粥。倘怀中有婴儿者。许给一人之粥。令其携归哺之。彼利此粥。不致弃子造福更大也。 

　　△怜寒士 

　　明御史锺化民曰。读书者不工不商。非农非贾青灯夜雨。常无越宿之粮。破壁穷檐。上有枵雷之腹。一遇荒年其苦万状。从厚给之○粥不可过热过饱润饥民肠胃。凡有活人之心宜无不加体察 

　　△劝捐棉衣 

　　高文定曰。直属今年被灾地方。穷民困苦荷蒙圣恩广沛普徧赈恤已无饥馁之患。惟是晨风戒凉向前渐入寒冬。孤苦无营之人。虽幸得食。而衣不蔽体。仍恐莫保身命深堪悯恻。案原题部议绅衿士庶。有情愿捐赈棉衣者。报明地方官听其自行经理。多则题叙。少则奖励。奉旨允行。及今抚恤灾黎之计。捐备棉衣。又为急务。各州县可即出示劝谕绅衿士庶。有愿捐赈者。即今制备棉衣。分给贫民。或交地方印官于赴乡散赈之便。察看单寒极贫之男妇。携带散给。不得预期声张。更不得委任胥役。仍将捐给数目。据实申报。分别奖叙。如奉行不善。致有抑勒扰累。定即加以处分。 

　　△安流民 

　　宋富郑公弼知青州。会河朔大水。民流入境内。公择部内丰稔者五州。劝民出粟十五万斛。益以官廪随所在贮之择公私庐舍十余万间散处其人官吏待阙者给之禄。使即民所聚。选老弱病瘠者廪之。约为奏请受赏。率五日辄遣人以酒肉劳之。人人为尽力。流民死者葬之丛塜。自为文祭之。明年麦大熟流民各以远近受粮而归。凡活五十余万人。募为兵者万余人。上闻之。遣使劳公。即拜礼部侍郎。公辞不受前此救灾者皆聚民城郭中煮粥食之。聚为疾疫。及相蹈藉死。或待次数日不食。得粥皆僵仆名为救之而实杀之自公立法。简便周至。天下传以为式公每自言曰过于作中书令二十四考矣。 

　　△悯时疫 

　　明王文成守仁曰。灾疫大行。无知之民。惑于渐染之说。至有骨月不相顾疗者。汤药饘粥不继多饥饿以死。乃归咎于疫。夫乡邻之道。宜出入相友。守望相助。疾病相扶持乃今至于骨月不相顾。县中父老。岂无一二敦行孝义。为子弟倡率者乎。夫民陷于罪犹且三宥致刑今吾无辜之民。至于阖门相枕藉以死。为民父母。何忍坐视。言之痛心。中夜忧惶。思所以救疗之道惟在诸父老劝告子弟兴行孝弟。各念尔骨月。毌忍背弃。洒扫尔室宇。具尔汤药。时尔饘粥。贫弗能者官给之药。虽已遣医生老人分行乡井。恐亦虚文无实。父老凡可以佐令之不逮者。悉以见告。有能兴行孝义者。县令当亲拜其庐。凡此灾疫实由令之不职乖爱养之道上干天和。以至于此。县令亦方有疾未能躬问疾苦。父老其为我慰劳存恤。谕之以此意 

　　△收育弃儿 

　　宋叶梦得守许昌。值大水。流殍满道公尽发常平仓所储者赈之。全活者数万人。独有遗弃小儿无由得救。公询之左右曰。无子者何不收养曰人固所愿。但患岁丰年长即来认去耳。公即立法凡灾伤弃儿父母不得复认遂作空劵印结发于里社凡得儿者明书于劵以付之。计救小儿共三千八百余人。后官至尚书左丞封侯子皆登第。○宋刘彛所至多善政。□知虔州也。会江西饥歉民多弃子于道上彛揭榜通衢召人收养日给广惠仓米二升。每月一次。抱至署中看视。又推行于县镇。细民利二升之给。皆为字养。故一境生子无夭阏者○明于忠肃谦巡抚山西河南。劝民曰。若有遗弃子女。里老可即报与州县。着官设法收养。候岁熟。访其父母而还之。如里内有贤良之民。能收养四五口者。官犒以羊酒。给其匾额。十口以上者加彩缎免其终身差役。二十口以上者。官带荣身。一时富民乐捐而尚义者甚众。 

　　△禁卖牛宰牛 

　　明佥事林希元曰。凡年岁凶荒。则人民艰食。多变鬻耕牛以苟给目前。不知方春失耕。岁计亦旋无望。按问刑条例。私宰耕牛再犯累犯者。俱发边卫充军。但民果贫不能存活。许其赴官陈告官令富民收买仍令牛主收养。即以本牛种田。照乡例与富民分收。待丰年或富民得牛。或牛主取赎。如此则牛可不杀。而春耕有赖矣。 

　　△敦风俗 

　　明王文成守仁谕军民曰。兵荒之余困苦良甚。其各休养生息相勉于善。父慈子孝。兄友弟恭。夫和妇从。长惠幼顺。勤俭以守家业。谦和以处乡里。心要平恕。毋怀险谲。事贵含忍。毋轻鬬争。父老子弟曾见有温良逊让卑已尊人而人不敬爱者乎。曾见有凶狠贪暴利已。侵人而人不疾怨者乎。夫嚚讼之人。争利而未必得利。求伸而未必能伸。外见疾于官府。内破败其家业。上辱父祖。下累儿孙。何苦而为此乎。此邦之俗。争利健讼。故吾言恳恳于此。吾愧无德政而徒以言教。父老其勉听吾言。各训戒其子弟。○陆曾禹曰民之日流于污下。而不能享太平之福者。人知之乎。皆由未知孝弟忠信礼义廉耻之为重耳。如父兄能以此而教子弟。师友能以此而晓愚蒙。在位者察其言行奖其淳良。民虽顽未有不感奋者。 

　　△以工代赈 

　　宋皇佑二年。吴中大饥。时范文正仲淹。领浙西。发粟及募民存饷。为术甚备。吴人喜竞渡。好为佛事。仲淹乃纵民竞渡又召诸佛寺。主守谕之曰。饥岁工价至贱。可以大兴土木。于是诸寺工作并兴。又新仓廒吏舍。日役千夫。监司劾奏。杭州不恤荒政。游宴兴作伤财劳民。公乃条奏所以如此。正欲发有余之财以惠民。使工役佣力之人。皆得仰食于公私。不致转徙沟壑耳。是岁惟杭饥而不害。○穷民无事衣食弗得法网在所不计矣。故盗贼蜂起。富室先遭涂毒。而饿莩亦丧残生。为害可胜言哉。今劝富民治塘修堰。饥者得食。富室无虞。保富安贫之道。莫过于此。○明万厯间。御史锺化民救荒。令各府州县查勘。该动工作如修学修城浚河筑堤之类计工招募。以兴工作。每人日给米三升。借急需之工。养枵腹之众。公私两利。【陆曾禹曰。化民之救荒。曰驰数百里。巡察各县粥□。随从无几所到食粥。以故吏民畏服。敬若神人如修学筑堤等类。悉令开工。每人日给米三升。不许畧加粞谷。又谕州县有领工价而或稍怠其役者。鞭挞概行停止。恐一人卧痛□室饿亡故耳诚不世出之仁人也。】 

　　△劝富户业主当商 

　　明宣德间。山西河南荒。命于谦巡抚二省。公到任。即立木牌于院门。一书求通民情。一书愿闻利弊。二省里老皆远来迎公。公曰吾欲首行平粜之法。汝众里老可将吾言劝谕富豪之家。将所积米谷。扣其本家食用之外。余者皆要粜与饥民。若仗义者。每石肯减价二钱。减至一百石以上者。免其数年差役。一二千以上者。奏请建坊旌表。有不愿者亦勿强。若有奸民擅富要利。坐视饥民不与平粜者。里人具禀以呈。重罚不恕。凡有借欠私债。一槩年丰还纳。○陆曾禹曰。劝谕之道不一。握其要则民输恐后。失其方虽官索不输。曷弗以古人为法乎。○又有一种分头劝。不可不知。宜预查通县共有几社每社先访才干出众者能事能言者数人。聘以礼。酌以筵。许其旌奖每一人令其劝输几户。多者为能。倘有富足而不听劝谕者。有司始自劝焉。不激不挠。循循善诱。务在必得。如是则社社无不输之上户。村村无不救之穷民矣。诗云。哿矣富人。哀此茕独。周礼云。五族为党。使之相救。五党为州。使之相赒。有无原贵相通。济贫即是安富。劝分其可少乎。特不可稍存其私耳。 

　　△救荒福报 

　　古来世家大族。富贵绵延者。无一不由于祖先之阴德。而阴德之最大者。莫如饥年施赈。一举即可活千万人。下全人命。即上契天心。古云。活千人者。后必封。洵不诬也。考诸记载。赈荒善报几不可胜数。兹特就臆见所及。胪列之以资劝感。【至近世大家昭昭在人耳目者。如吾吴之彭氏潘氏。以及昆山之徐。常熟之蒋。常州之赵。钱塘之许、其先世之积功累德固妇竖所共知者。兹不复赘、】 
　　汉伏湛为平原守时境内大荒湛谓妻子曰百姓困苦极矣奈何独享用乃共清斋。食粗粝不肉食。悉分俸禄赈乡里全活无算。后官至司徒封侯。子隆为光禄勋孙曾皆贵显 
　　唐萧复为太子仆射。广德中连岁不稔谷价腾贵家贫将鬻昭应别业行赈。时宰相王缙闻其中林泉之美。使弟纮致辞。若以别业见赠。当处足下于要地。复对曰。仆以家贫鬻业。将拯救孀幼耳。倘以易美职于身令无告之人冻馁非鄙夫之心也 
　　宋陈尧佐知寿州岁大饥。公自出米为糜以食饿者。吏民以公故皆争出米。活数万人。公曰。我岂以是为私惠哉葢以令率人不若身先而使其乐从也后以太子太师致仕寿八十二谥文惠。 
　　李廷美妻徐氏有贤行。家贫遇凶岁。自度不能活人也。则命冡妇日计煮饭用米若干。而多煮为粥。邻人饥者。来则食之曰吾日三粥足以无饥矣而余力可兼济人不愈于食饭而独饱乎 
　　赵壹为平原守。时多盗。乃与诸郡讨捕。斩其渠帅。余悉赦之。青州大蝗侵平原。荒甚。乃出俸赈之。劝富民出谷济饥。所活万计。官太傅封侯世爵。 
　　滕元发知郓州。时淮南京东饥。元发虑流民且至。将蒸为疫疠。先度城外废营地。召谕富家。使出力为席屋一夕成二千五百间。井灶器用皆具。民至如归。全活至五万人。后为龙图阁学士。年七十一无疾而逝 
　　齐刘善明。平原人。元嘉末。青州饥荒。人相食。善明家有积粟。躬食饘粥。开仓以救乡里。多获全济百姓呼其家田为续命田。 
　　宋眉州苏杲。遇岁凶。卖田以赈乡里。及熟。人将偿之。辞不受。以致数败其业而不悔。子洵孙轼辙为世大儒。 
　　宋祝染延平人。遇岁凶。赈济煮粥疗病无虚日。后生一子。幼即聪慧。应举入试乡。人万黄衣使者执旗报喜。奔驰而告曰状元榜上有四字曰济饥之报及开榜果状元及第。 
　　东吴骆统。八岁归会稽。时饥荒。乡里及远方客多有困乏。统为之减饮食。其姊仁爱有行。数问其故。统曰。士大夫糟糠不足我何心独饱姊曰。诚如是。何不早告我。而自苦如此。乃自以私蓄尽与统。又以告其母。母亦贤之。遂使分施。由是显名。明瞿兴嗣好行阴德。有一贫人值大雪。饿不能起。晨往以钱二十缗投窻而去。岁歉。有人来籴米。受其钱五千佯忘曰汝钱十千耶倍与之凡负贩者必多偿其值曰彼手胼足胝以求利所得无多忍与较乎年八十。子孙荣显。 
　　徐孝祥隐居吴江家甚贫。忽于后园树下得白金一瓮。亟掩之。人无知者。后二十余年值大荒。孝祥曰。是物当出世耶乃启瓮。日取数锭籴米以散贫人。全活不胜计银尽乃已。子纯夫入翰林。 
　　宋富弼为枢密副使。为小人所谮罢去夏竦复诬弼遣石介结契丹起兵。期为内应。仁宗怒甚。以有救者。乃落职知青州。时河朔大水。饥民流入境。猝难获食。相继待毙。富弼择所部丰稔者三州劝民出粟得十万斛。以官廪贮之。劝分得公私廪舍十余万区。散处其人以便薪水。择待阙官吏廉能者。给其禄、使循行乡里。问老弱疾苦。官吏皆书其劳约为奏请。率五日辄以酒食劳之。出于至诚人人为尽力。山林河泊之利。有可取为生。听流民取之。主不得禁流民死者。大塜丛葬之从者如归市。或谓弼非所以处危疑祸且不测弼曰。吾岂以一身易六七十万之命乎。行之愈力。明年。麦大熟。流民各以远近受粮而归所全活甚多帝闻之遣使劳弼即拜礼部侍郎寻与文彦博同相。制下。朝士相庆。封郑公进封韩公寿八十谥文忠配享 
　　漂阳任南原公。乐善好施。天启时大荒。出米数千石以贷乡里贫人廪葢一空自食粥。次年秋。人劝其索偿。公曰贫人经大荒后今稍苏不忍逼索遂取劵尽焚之。曾孙兰枝榜眼及第元孙端书探花及第。 
　　海宁陈氏先人富而好施。尝建高楼。每午刻。高楼四望。见里党有不举火者。使人以粟周之。遇疫时开局施药。施棺置义塜地数百亩。一生乐善不倦。晚年遇异人指以葬地。科甲鹊起。累代中堂。至今为望族。 
　　桐城大学士张英张廷玉父子中堂。忠孝厚德。其先五世祖某公。仁慈好施。遇岁荒以米万石。半价尽粜于乡里。心甚喜曰荒年半价乃丰年全价无损于我有益于人实为心慰仍捐万金设粥济贫。如是三次。后家无余畜。即将田屋衣物卖银买米以救饿者。后遇化斋异人。指葬地。今子孙贵显不绝。 
　　王均乱蜀雷有终讨之欲屠城。时蜀中名士范灿范璲暨文鉴间道迎王师。曰蜀人懦弱其胁从者畏死耳。城下时切勿屠戮。锄其凶党可也。有终见三人皆伟丈夫。又感其至诚为改容曰。非闻长者言。几作忍心事矣。于是合城获免。至今范氏子孙蕃盛为蜀中甲族。文鉴享上寿。 
　　全琮。字子瑾。钱塘人。父好积聚。尝使琮赍米住吴市易。吴荒旱琮将米散给贫民。空舟而返父责之琮对曰儿以所利非急而吴民方有倒悬之难因便赈给不及启也父大喜。私异其子。后琮仕吴封钱塘侯。 
　　倪闪。沙县人颖悟好学。节俭好施。每出以钱自随。遇贫则掷其　家。不问知否。路遇丐者必给钱。人皆曰。此小惠耳。倪曰我但念其穷而可怜何计惠之大小若以小惠而不为使天下人尽存如此识见若辈多应饿死矣及领乡荐。赴礼闱。虽处京师。施与不减。屡试不中。人讥曰。君以济贫为事何屡屈于春官。岂造物有未知耶。闪闻益自励绍定三年。寇起。蔓延侵境。兵获从贼者皆系狱闪悯其无知罹法。日饮食之。巳而得释后火焚民舍将及闪家。贼党相与扑灭。邻家获全明年大饥。道殍相枕。闪罄家。以糜粥济之。活者万计。次年赴试。人多梦竖旗于闪门。旗上书饘粥阴功四字。果大魁天下。为尚书。 
　　河南按察使张孟球。居官廉洁。遇年荒。自食菜粥。叹曰百姓饥馑吾当与百姓共苦安忍食厚味耶因出已俸。并夫人衣饰。籴米赈饥。于是富户争相煮赈全活无算。生五子皆登科。 
　　吴凤冈五十无子莲池大师。劝其行善吴曰吾贫不能行善。师曰为善不在贫富贵贱。宰相日日有可行之善事。乞丐亦有日日可行之善事。只要存心力行不怠耳。功过格上有许多不费钱的善事尔可受持。尔教读一年。所得不过十余金。用度自然不足。尔能持斋戒杀。尽心教学不误人家子弟路见字纸米谷必拾起。见虫蚁不忍轻伤遇衰老残疾乞丐即施一文二文钱。一碗半碗粥。口中时时说因果报应好话劝人为善。今当荒年。正是宝山取宝之时。宜格外出力救得一人。是一人的好事。救得十人。是十人的好事。多抄救饥方治疫方传贴广劝施助此皆贫人可行之大善事。与富贵人布施千金万两者无异也。凤冈遵师训。力行不怠后享高寿生四子二登甲榜。今为江干望族。 
　　披发婆子。年约八十余。不知何处人。在沁水县东门内往来求乞。口念弥陀不绝声。人怜其老。多施钱米。婆即转施孤苦饥民。并云我代施主转种福田也。后里人见五色云起草市中。见婆坐逝异香郁然。 
　　太原布商刘全顺。求袁柳庄相面袁一见惊曰。兄大限只在一月内。可飞速回家办后事。柳庄神相也。言无不中因是归寓。惘然不乐。表侄周鳌问故始知。因劝云。今大荒歉。人相食何不捐资五六十两买米麦散赈诸贫人积大阴德或者可回造化刘即依言星夜发银办米散赈过一月余无恙。复往见柳庄。又惊曰尔作何大阴德。满面阴骘纹。非但延寿。且可得二贵子。刘后年八十五。生二子。皆登甲榜。子孙科第不绝。 
　　天启时祥符县车夫金芳。贫而好施。遇荒年自吃糠粞荳渣见饥寒残疾人必施一二文。每日推车得钱。随路散去。空囊而归。有时雨雪不出。常忍饥一二日不怨也。年六十四岁。遇无心昌老赠吞丹药。发白复黑齿落重生乡里皆异之。后复遇昌老随之而去。不知所终。 
　　天启时。桐栢观道士赵紫霞遇歉岁。将钱米衣物尽施山下贫苦老幼残疾。自绝食掘莨根剥榆皮疗饥。致成病而卒。举棺甚轻。开视惟留敝衣一袭蒲履一双。尸解而去 
　　嘉靖时平阳府西街杨士炎。开张粮食铺。吃亏忍气。不与人校。人啾为杨呆。见贫苦乞丐必与钱米。店伙有时叱骂乞儿。杨云。贫苦小人所求者不过一文一勺何忍加以阿骂且人生靠天只要店中生意顺利无官非口舌火盗自已吃用省俭些每日亦不争乎此数百文钱贫人买米三五升者常令他自量任满。不取其利。遇荒年。家内所存钱米。平价粜完。每日晡。带银钱往僻巷小街。见孤儿寡妇。及贫病不能举火者。酌给之。凡肩负挑贩老幼残疾。无不沾其实惠。愈施济而家财愈盛。六十二岁秋病入冥府。见冥官查其善功增寿二纪。后寿九十二岁。无疾而终。子孙累代富厚。至今已二百余年益多贵显可见为商为贾之人。若能留心积善。随地可种大福葢钱财是命中一定之物。分中有财。能舍得自能积得上天必千倍万倍加利还之。分中无财。即使用尽心机成家立业。而天地降罚。飞灾横祸。不难夺之而去。或为不肖子孙败去。留不美之名。与人作笑柄。所谓小人枉自为小人深可惜也。 
　　嘉靖时南昌熊兆鼎翁。精内外科医术。不计财利。不避寒暑。往往自备药饵。以济贫病。遇荒年。即步行四出赴诊。甚至卖田以济。所活无算自妻冬衣葛裙怡然也。年八十岁诞日。忽见中堂悬红绫报单。上书奉上帝命。命熊兆鼎三日后。赴福建省城隍司任。询之家人。皆云不见。至期。沐浴更衣。拜天地。别亲友。端坐而逝。异香满室。数日而散子孙繁衍。科甲不绝。为江西望族。 
　　苏城桃花坞潘敦仁。瘵疾数年。卧床待毙。自思身后。要钱何用。不如及早济人。时值辛未大荒。售屋八间捐施粥厂米六十石忽有异人自言能治其疾。请诊之。即开一方一服而愈。 
　　徽商汪宇亭。算命者言伊只有四十五岁之寿无子。丙子岁饥。捐粥米一百六十石。后年七十余尚徤生四子七孙。 
　　苏城长洲学前马鹤林。辛未曾助粥米十六石。助后三日。往淮安寓湖嘴子蒋家饭店。至夜半腹疼。下楼大解。忽听轰然一声楼上墙倒。众人携烛往视。马之卧床已压碎矣。马此后一心力善。享寿八十二。子孙满堂。 
　　苏城南濠李文璧于丙子年父故。广修斋醮。一夕父神凭孙女福全对文璧云。尔在生亦孝我。今当此荒年。有此钱财。何不施济饥寒。今但延酒肉僧道礼经拜忏。于我毫无益处。若肯施济饥民比经忏胜多多也。文璧异而应命。明日即施饥人。每人钱一百二十文。共享七百余千。其父又神凭福全对文璧云。尔可为大孝。冥府己加增福寿我亦往生富贵人家去矣。 

　　△救灾有福说 

　　左传秦子桑曰。救灾恤邻道也。行道有福。或者疑其说近邀福。而其心不纯。近世张氏尔岐辨袁氏立命说。以其琐琐责效。目为异端邪说。田氏兰芳撰唐幼章句。释感应篇序。谓希福冀报。非儒者所宜言。推其意则救灾而言有福不亦与正谊不谋利。明道不计功之旨相戾乎窃以为张氏田氏之说精矣然持论过高。无以诱人为善。且斥立命说为异端尤矫枉过正者也袁氏记功。录过。大小厚薄。各有成格。造物若称量以相偿诚未免沾沾作计较。然必谓其望报而始为善。说已近苛况以私伪斥之。何以服强为善者之心耶。彼不求报而亦不为善者。转于人有济耶。田氏訾感应篇亦以其中劝戒辄以祸福为验耳。不知所言善恶之报即虞书惠迪吉从逆凶之说商书福善祸淫。作善降祥。作不善降殃易言积善余庆。积不善余殃。皆此义也。何田氏不敢议书易。而独议感应篇耶。夫子言后获言后得。未尝不言获不言得也。然则行救灾之道。必有救灾之福。安可以言出于霸佐而疑之。试畧举救荒感应之事以昭法戒焉宋淳熙初。司农少卿王晓。平旦访林机。时为给事中在省。其妻晓侄女也。垂泪诉曰。林氏灭矣。惊问其故曰。天将晓梦朱衣人持天符来。言上帝有敕。林机谕事害民特令灭门悸而寤犹仿佛在目也。晓待林归。叩近日所谕奏。林曰蜀郡旱歉奏乞拨米十万石赈赡。有旨如其请。机以为米数太多。蜀道不易致当酌实而后与。封还敕黄上谕宰相云。西川往复万里。更复待报。恐于事无及。姑与其半可也。只此一事耳。晓颦蹙去。未几林病归。至福州卒。三子继踵亡此建言阻赈之报也 
　　张咏知益州日。尝夜梦诣紫府真君。降阶接之。礼甚恭继请西门黄兼济揖张益州坐。黄承事之下。梦觉莫知所谓问左右西门有黄承事否令具常服见。既至。果如梦中见者。再三问平生有何阴德。承事云。无他。惟每岁收成时。随意出钱收米至来年新陈未接之际。粜与细民。价例不增张公叹曰。此宜居我上也。使两吏掖之而拜。此每岁平粜之见重于神也。 
　　明万厯年姚思仁巡抚河南。杀贼甚多。忽病被摄冥司。主者诘曰。尔何好杀如此。姚曰。某为天子执法耳。主者曰凡为官当体上天好生恶杀之心。尔不以哀矜自省理应受罪姚曰。固也。当两省凶荒某曾上疏请赈。所活不下数千万。独不可相准乎。主者曰此尔幕宾贺灿然所为。已注其中年富贵矣。姚曰稿虽贺作疏由某上独不可分其半乎主者点首言。是亦有理。遂令其生还。贺从姚于官。因见凶荒特作疏稿。劝姚上之后贺年四十登第。累官冡宰。姚官至工部尚书此上疏请与作疏人同心救荒之报也。 
　　他如宋祝染。施粥而子及第。邵灵甫发所储浚河。而子梁登第。孙刚魁南省。明冯玘赈流民。而寿逾八十。子冠举进士萧逵出粟济饥。而年七十五。子良有良誉俱登第。救灾获福确有证验事难枚数。畧举其槩如此。夫释氏因果之说近于荒诞而善恶感应周有昭然不爽者。救灾恤邻。道也即谊也。行道有福利也即功也正谊必有其利无谊外之利也。明道必有其功。无道外之功也。歆以福则人有所慕而为善怵以祸则人有所惧而不为不善。行道有福之说正欲尽人纳之于道谊。利不谋而获。功不计而成山畏罪者强仁而进于智者利仁也。安得以私伪疑之哉必计有所为而为之。其心已杂而不纯吾恐持论过高转失圣贤与人为善之旨矣。 

　　△附劝制草衣说 

　　裕鲁山中丞陈臬江苏时。曾刻勉益斋偶存稿一书内载在湖北武昌太守任内。办理荒政。筹欵制办棉衣之外。尚有饬制草衣一项。其年老残废者。则给棉衣。强壮者则给草衣。载明广购稻草编制草衣。每件约需大钱六十文。将草衣式样交给委员。饬县看视。遵照制备等语。其中虽未细载如何造法。其所云编制者。想用粗麻线将稻草打软。照蓑衣之式编成也。若得做成式样广传分送俾人人可仿照而行。则农人亦可自制。并可售人利益颇大。缘近年人多费绌绵衣之给。势难徧及。惟草衣价廉工省亦足御寒。为衣为被。均在乎此。活命法此为最广。愿有心人急起图之。 
　　草衣之举既不雅观亦未必适体。未遇严寒或有不屑受者。然与其衣不蔽体难过残冬何如。权藉章身稍御风雪。草衣木食古圣人尚有此风何碍体面。惟愿仁人君子多为制备。广给贫寒可救无量性命。幸勿以其轻贱而忽之。 
　　草衣式 
　　蒲衣亦可照式[见图] 
　　将稻草打熟用灯草壳绳编成。或用麻皮线更好。背后双层。余俱单层。长约二尺二寸。即雇善做蓑衣人为之每件约重四斤有余。每件工食草料约六十余文。得此式则草裙草裤皆可类推。或编蒲作衣。亦无不可。草衣蒲衣。前后背心均可夹用芦花。更为有益。 

　　○济荒粥赈章程 

　　卷五之三 
　　济饥莫善于粥。而设厂施粥。流弊极多。故施粥厂中病毙者累累无数。本欲救之。反以害之。固董埋者所不及料。亦未始非墨守旧章不善变通者滋之咎也。拟粥赈章程。 

　　粥店十便说 
　　道光二十九年常州府通饬合郡劝行刊发规条 
　　粥不可过饱过热 
　　因里设厂赈粥 
　　一担粥法 
　　陆桴亭施米汤约 
　　黄慎斋澄煮麦粥法 

　　○粥店十便说 

　　一省厂费 
　　一可接续 
　　一免奔命 
　　一免废业 
　　一全体面 
　　一少拥挤 
　　一易筹办 
　　一免疾疫 
　　一省司役 
　　一多暗助 

　　△一省厂费 

　　一省厂费。　施粥必须设厂。或公所大房。局而既大。上下人等。伙食工料一应费用不少。粥店则不必设厂。但就地方公所。只须数间空屋。除锅灶缸杓器用外。其余各费俱可从省。 

　　△一可接续 

　　一可接续　施粥有出无入。当大荒之年。集捐不易。经费恐难为继。开店卖粥。则半施半卖。卖出钱文。又可以资转运。相济源源。在灾民己得便宜。在我亦堪接济。便可多延日月。不致半途中止。 

　　△一免奔命 

　　一免奔命。　粥厂必须人集给发。守候多时。比及吃完散放。为时己晚。数里往返。仍然枵腹。每日为两碗之粥。奔命不遑。老弱妇女固不能堪。即年壮丁男。亦难强忍。日久疲乏难行。或宿穷檐野塜古庙荒庵。势必流为乞丐。甚至风霜染病。僵仆道旁最为可惨。粥店则随到随发。不必守候时刻。自无此等流弊。 

　　△一免废业 

　　一免废业。　粥厂见人数给粥。十口之家。必十口偕来。遂至扶老携幼。冲风冐雨。触目可怜。终日役役。男荒其畊。妇荒其织。有妨将来活计。将欲济之。适以累之。奈何。若粥店则一家只须一人来买。其邻右不能行者。并可托以带买。在家者仍可勤其故业。即来买者往返甚速。归后仍可操作。本业两无妨碍。 

　　△一全体面 

　　一全体面。　施粥一事。顾体面者虽朝不谋夕。往往甘心穷饿。不屑嗟来。而爱好妇女。又恐出乖露丑。不肯赴厂。其情最苦此则以买为名。与者非惠受者无嫌。且可带买。则妇女并可不必亲来。全人体而。体恤最至。 

　　△一少拥挤 

　　一少拥挤。　设厂施粥必俟人集方给。人数既众。拥挤必甚。老幼病弱。受伤必多。甚至倾跌陨命。粥店则自晨至晚。络绎发付。随即散去。可多可少。听人自便。自无拥挤之弊。 

　　△一易筹办 

　　一易筹办。　施粥不分界限。须各处一时并举。否则远近偕来尤难支应。且经费必须广集。方能举事。而估费过大。势必人人畏难。反阻善举。粥店则可以渐次开设。经费亦可渐筹可收可放。可大可小。可暂可久。办理自易。且施粥必须将粥煮齐方可散放。而粥多时久每易清坏。粥店则随煮随买。可无清坏之虞。 

　　△一免疾疫 

　　一免疾疫。　粥厂既设。人迹杂沓。厂旁臭浊。秽气熏蒸。即饱暖之人尚易染成疾病。故司役者往往易生怠心。而灾民以寒饿之躯。早起跋踄。道路风霜。外邪乘虚而入。守候既久。厂中再受秽浊。无论老弱。即强壮者必生疾疫。此中性命关系不少。粥店则既无熏蒸之气。即跋踄远来。到局即有粥吃。以充饿肠。不必守候自无疾疫之虑。 

　　△一省司役 

　　一省司役。　粥厂督理烦杂必须多请司事。多雇夫役。所费甚多。况以人多而忙在一时。尤易生弊。董理者耳目难周。粥店则经董只须一二人。主柜亦只须一二人。夫役不过三四人一店己可兼办二三图自晨至晚陆续打发。无甚匆忙。况夫役少则耳目易周。自然难于作弊。局费亦属无多。以逸待劳以简御烦此为最善。 

　　△一多暗助 

　　一多暗助。　粥店既设。则极贫次贫。一一呈露。倘实系极苦之户无钱买粥。局董须另备粥筹。暗中送给。自无向隅之憾。而且目击情形。动人最易。往往有有心人预买粥筹。就中冷眼相看。酌量给予。令其到局领粥。或给钱令买者。自无苦乐不均之弊。如实系经费不敷。难于为継。则不妨用间日买粥法。否则三日中卖一日亦可。惟须先行贴出。方不贻误。或用糠粞麦糊粥或米汤。或炒米姜汤。附局散施极贫之户。则调剂灾民。无微不至。逢雨雪之候。则用粥担法徧送。或看天气有久雪之象。则米麦糠粞杂粮按户分给。或施不饥□。亦可使有余粮以待晴霁。自可免多少杜门饥莩矣。 

　　此事最系饥民性命。集资稍有端绪。即当赶办。若必待经费充足而后举行。则日延一日。徒托空言灾民待哺嗷嗷。恐已多填沟壑。宜先就最荒之镇。先行开办。邻镇见有成效。自必奋兴继起。其好善者亦必乐于续捐。从此劝行。愈推愈广。可以徧及四乡。有志竟成。自古若是。若虑有本非饥户亦来买食有碍极贫地步。可先查明户口。分别极次给票。填明人口。其次贫之户。或人口折半亦可。准其买粥几碗。自无浮冐矣。此法始于锡邑青城乡。于道光二十一年大水为灾。义赈之外又添粥店。以二百千为始。其时不分界限。十里之近均来买食。计饥口三千余。延至七月之久。所费一千七百余千。人皆称善。嗣后道光二十九年。水发更大。合邑成灾。遂合邑通议分图开设粥店。一时并举。劝图内稍可自给者。勉力书捐。其图内无大户者。总局协济酌贴粥米若干计合邑粥费六万余千。全活灾民数十万众。可见善有同心所患赴之不勇为之不诚耳能勇能诚何事不济。 

　　○道光二十九年常州府通饬合郡劝行刊发规条 

　　救饥之法。惟粥最宜。而施粥之弊。前人有极言之者。以其有拥挤守候之劳。且有接济为难之虑也。道光二十一年。锡邑被水成灾。北乡芙蓉杨家各圩尤甚。有青城乡北七房镇同人。集资开设粥店。半价发卖。【先查给粥票照票发筹照筹发粥临早随晚或多或少听其自便】 其实系极贫之户。无钱买粥者。许照票半给。如平粜之给余钱者。或暗与钱。或许暂赊一碗半碗。聊可充饥。此举无施粥之名有救饥之实。煮粥之本日有所亏。则逐捐逐补。故延至经年。事半功倍。人皆称善。近乡仿行者不少。至二十九年常郡合属大水。特将粥店章程。由府通饬各属一体照办。一时郡属各乡城。仿照遵办者数百处。饥民便焉。全活无算谨拟粥店简便说如左。冀有心人采择行之幸甚。从来救荒之策。自恩赈抚恤外。莫善于煮赈。然煮赈虽善。要亦不能无弊。葢设厂煮赈。必俟远近饥口齐集。方可给发。不至日中必不得食。彼枵腹者恐不及待矣。且煮赈必按口给发。凡一家有数口者。不得不扶老挈幼而至。始则奔走恐后。继则拥挤争先。势所不免。其疲癃残疾。不胜奔走拥挤者。不得食也。此煮赈之弊也。故有心救荒者莫如去赈之名。而寓赈之实。于被灾之区开设粥店。减价发卖。较之煮赈其便有四随到随买不须等候。则无拥挤之患。其便一也。一人来买。两三家可以安坐而食。无事万人空巷。以致废时失业。其便二也。煮赈经费浩繁。难于久远。以故人人畏难。以煮赈一处之费。可以分设三处。以煮赈一月之费。可以延至三月。费少则易成三也。且显有赈饥名□。在自爱者或有甘心穷饿而不肯食。至于以钱买之则不以为耻矣其便四也。前于道光二十年无锡青城乡六一图曾行此法。周围十数里之内。人人称便已有成效。今岁水灾尤甚。民不聊生。好善君子。倘能放其大概。斟酌行之。或十里五里。随便开设粥店。以至麦熟为期。则起死肉骨。彼嗷嗷者均沾实惠于无既矣。谨将煮卖条规详开于左。 
　　一每米一斗、加粉二升五合、煮粥百杓、 
　　一煮粥须用新米、【南米最好】 粉米不拘、每粥一杓、定价四文、半杓二文、 
　　一每作灶一副、头二锅煮粥、梢锅贮水、俟粥出锅后、即将梢锅滚水匀入头二锅内、便省柴火、 
　　一粥米每锅须有一定之数、预先量准、将两锅米并在一处、用小缸水浸半日、 
　　一头二锅须用极大者、名平三尺、梢锅次之、 
　　一风箱要大。且要新、既省砻糠、出粥又快、 
　　一煮粥水须用矾打洁净 
　　一粥出锅后贮大缸内、不可任其上面结葢、倘结葢则热气不能外达、易变清水、须用长柄扒头时时兜底搅之、 
　　一先后出锅冷热之粥、断不可贮放一缸 
　　一煮粥之锅、须先烧滚水二三次、然后煮粥、 
　　一粥不可过热、亦不可太冷、 
　　一煮粥宜旧锅旧傅新锅、煮粥煮饭菜饥民食之、未有不死者、故厂中须用旧锅、万一旧锅不足、须将新锅或向庵堂寺院或向饭铺酒家换取旧锅备用庶不致损人之命、此又一要法也、 

　　○粥不可过饱过热 

　　明崇祯庚辰年。浙江海宁县双忠庙赈粥人食热粥方毕即死。每日午后必死数十人。与宋湖州赈粥。粥方离釜犹沸滚器中。饥人急食之。食己未百步而即死者无异。后杭人何敬德知之遂于夜半煮粥置大缸中明旦分给死者寡矣其所以必死之故。人知之乎。凡食粥者身寒腹馁。必然之势。身寒则必喜热粥腹馁则必贪饱餐殊不知此皆杀身之道立死无疑故赈饥民其粥万不可过热令其徐徐食之戒其万勿过饱始可得生赈粥时尤须大书数纸多贴于粥厂左右上书饿久之人食粥骤饱者。立死无救。若食粥太热亦立死无救犹当令人时时高唱于粥厂之中使瞽目者与不识字之人皆知之庶可共警人之生死系焉仁人幸无忽也 

　　○因里设厂赈粥 

　　魏叔子禧曰。施粥者必须因里设厂。若劳其远行。恐半途仆毙。又须立人监理。令饥民至者。随其先后。来一人则坐一人。后至者坐先至之下。己坐者不许再起。一行坐尽。又坐一行。以面相对。以背相倚。空其中路可令担粥人行走坐至正午击梆一通高唱给第一次食。令人次序轮散。有快餐先毕者。不得混与。一次散讫。然后击梆二通。高唱给第二次食。如前法。共三次即止。葢久饥之人肠胃枯细。骤饱即死。再饥民中称有父母妻子卧病在家者量行给与携归处分已讫。方令散去。散去之法。令后至坐外者先行挨次出厂。庶不拥挤践踏。又多人羣聚。易于秽染生病须多置苍术醋碗熏烧以逐瘟气又不时察验严禁管粥者克米。将生水搀稀。食者暴死。其碗箸各令饥民自备。○按米多亦不得施饭。久饥食饭有立死者。 

　　○一担粥法 

　　赈粥者聚而待哺。冷气熏蒸。更防变生意外莫若用担粥法无定期。亦无乏所。每晨用白米数斗煮粥。【煮粥盛以有盖桶外备小篮贮碗□只筷十双塩菜少许】 分挑至通衢。若郊外凡遇贫乞。令其列坐。人给一杓。每担需米五六升。可给五六十人之餐。十担便延五六百人一日之命。或数日。或旬日。更有仁人继之。诸命又可暂延。无设厂之劳。有活人之实既可时行时止。又且无功无名。量力而行。随人能济众。每日有仁方矣。此崇祯辛巳嘉善陈龙正赈粥之法也。如四月后天炎不可用粥。不拘粞米麦豆磨粉为蒸饼汤团之类。照散粥法分给。亦便。 

　　○陆桴亭施米汤约 

　　陆桴亭世仪劝施米汤约曰。荒岁米贵。民多食豆粞麸糠草根诸杂物。涩滞塞肠。久饥者每每致死。尝考方书惟谷性最养人人但得谷气即累日可以不死因思今素封家。虽无余力可以活人。然朝夕炊粥饭时。幸少增勺米。汤沸必挹取数盏。盛大瓮中。多多益善。明晨以汤再烧量入麦粉少许。使成稀粥。更以水姜三四块捣碎调和。【饥民畏寒有姜汁则辟寒气通肠胃】 各就门首施之或一次或早晚二次。汤尽为度用以稍润饥民肠胃凡有活人之心宜无不以为然者【切问斋文钞】 

　　○黄慎斋澄煮麦粥法 

　　黄慎斋澄煮麦粥法曰。用大麦磨成面子。每面八升。加以碎米二升。调成糊粥。遇饥年择一倚傍庙宇空处。对面搭棚十间。两头设立木栅门。门派二役把守。栅内砌土灶五眼。用大锅五口。满贮清水。烧冷滚沸。预将米粉麦面二八拌匀。堆贮棚内。一锅水滚。入麦面搅匀。顷刻浓熟可吃。用大杓约一大碗。自东栅门放饥民鱼贯而入。就锅与一大杓。挨次给散。令其由西栅而出。一人掌杓施粥。其调煮之人。即于第二锅内下。面调搅。顷刻又熟。二锅散完。即散三锅。次第以至四五锅而第一锅又早水滚可用矣。锅不必洗。人不停手。灶下十人灶上十人。共二十人替换。足供□役计面粉每升可调三四杓。济三四人。计三四石可济千人。每日调粥十余石可济四五千人。初不虑拥挤也。自卯未辰初散至午未竣事。计麦面米粞之价。较米价止十分之五。而人工费用器具。又省十分之七八矣。其便有五。一价贱则经费可充可久。一面粉麤于米粥。非实在饥民不来争食。一米粞拌入麦面之中。厂内人不能侵克。搀熟可现吃。非若冷粥伤人脾胃。一顷刻成熟可吃。非若米粥必隔夜烧煮。不费人工时候。如境遇大荒。城乡分设四厂。可无受饥之民矣。但须预于半月前发米磨粞。发大麦磨面。责成磨坊碾部。陆续磨运。堆贮以供应用无缺。查大麦面子。淮扬徐海贫民藉以日食。收买甚易。江以南则须买麦焙熟方用。以免伤人脾胃。【切问斋文钞】 
　　道光二十九年。锡邑大水各乡设粥店数十处。而吃粥者多博济为难。因设糠粞糊粥。权宜补救。其糊用糠六分。粞四分。共磨细粉入锅。将滚水调糊。畧煮数沸。倾于缸内。缸外用草韀围之。上覆以葢。经时不冷。如无粞。以大小麦粉代之。或用小豆饼磨粉搀入。葢因施卖米粥。尚有滥吃之人。若此糠粞糊则非真极饿者必不屑食。所来、就食者。尽属极贫之辈。是以人皆称善。而助捐者源源不绝。凡救饥时而以经费为忧者、可仿办也。【时有以煮粥必须好白米。且言必须极干极厚。皆但知其一不知其二。不知经办者之苦心也】 
　　米麦之外。一切杂粮如苞谷豆粒番薯亦堪作粉果腹。但散给冬粉只可调糊、切不可作糕饼干食。恐伤脾胃也。 
 
●得一录卷六 

　　灾年恤产保婴规条 
　　蚕桑局章程 
　　伐蛟事宜 
　　捕蝗章程 
　　勤俭社约 

　　○灾年恤产保婴规条 

　　卷六之一 
　　自来荒政诸书。有收养弃孩局一条。善举也而近世习俗。往往有生即淹毙者。则收之无可收也。且有产后冻饿成病者。则局中不及顾也。事关两命。法宜两全。拟灾年恤产保婴规条 

　　灾区恤产保婴引 
　　条规 
　　江苏巡抚陆通饬稿 
　　灾区恤产保婴善愿引 
　　附灾乡恤产保婴记略 
　　填册式 

　　△灾区恤产保婴引 

　　从来荒歉之年。民间多弃婴不育。盖以粟珠薪桂。度日维艰。为父母者自顾不暇。不遑顾及所生。且近世多溺婴之俗。呱呱堕地。即付沉沦。习俗效尤。恬不为怪。每逢饥馑。淹弃尤多。戊□夏秋之交。江水骤溢。江阴寿兴沙被潮泛漫。田庐淹没。其地人民救死扶伤谋生不给。凡有生育。往往淹毙。男孩亦所不免。【予在江邑沙洲、闻其地自被灾后、新产婴孩、多不能举、有老妇言其里不满百户、两月中已淹毙女孩三口、男孩一口、外此当更不少、言之恻然、】 在所生者艰屯适遇。或不愿瓦全苦命。重贻父母之罹。在生之者顾复同情。何竟至玉碎甘心。忍割里毛之爱。事必出于无奈。情或有所难言邻母喧传叹手援而莫及乡人惊告嗟目击以难堪。是何心哉。良足悲已。况饥年产妇。以寒饿之躯。猝焉坐蓐。愁肠百结。枵腹难支。憔悴姬姜。最易感冐。倘无调理。曷保生全。查荒政诸书。有收养弃婴一条。洵为济荒善举。顾收之于既弃之后。恐奄奄弱息。或不免为委瘠于道旁。何如恤之于未弃之先。庶小小血胞。转可望擎珠于掌上。爰拟仿照保婴局规条。并人赈局兼行办理。【或另集捐欵或就赈开销】 凡饥户中有新生男女而势不能举者。勿令淹弃。许报明局中。查验的确。先给绵胎一件。白米一斗。钱二百文。嗣后每月酌给钱米。附赈散给。以赈毕为止。并请县出示晓谕。禁止溺婴。如此则贫民既因有所助而乐于留养。婴孩更得依所生而易于保全。即在产妇得此一助。更可安心调摄。亦不致以强起操作。而生意外之虞。道可两全。事堪兼举。门开方便。既以全灾民骨肉之恩。术本行仁。并可免孩赤沈沦之惨。想有心人当不以为迂远也。是为引。 

　　△条规 

　　一是举即照锡邑青城乡保婴局规条办理。专为荒区起见。凡被灾地方。无论水旱疾疫。总可照办。如有赈局。便可就局举行。倘不能办赈。宜另集捐资。各就本乡设法。实为救命要着。现在功德。□勿错过。 
　　一定例凡灾户中有生育女孩不能举者。许凭保报局查确。先给米一斗钱二百文。小衣一件。【寒天用棉胎亦可】 以后给与凭票。逐月酌给。视经费之多寡为盈缩。能曲为筹划。接济至成熟之期。更为大妙。如经费难集。即一二月亦无不可。千余文即可救人一命。便宜善事。莫过于此。 
　　一生产本属险事。荒年更堪怜悯。一朝坐草。囊乏半文。枵腹临盆。支撑无力。往往昏晕难保。若必待报局查验。恐致躭延时日。所得未能应急。凡办事诸君。如逢荒歉。不妨先到各村坊访问如有有孕之家。约某月将产。可即先为注册存根。临期报局。不待查验。即可付钱。且约有成数。筹费更易为力也。 
　　一男孩例不应给。然一遇荒年。男孩亦恐不保。亦宜稍为酌济。以期必举。戊申冬。苏郡收养流民。恤产每名给钱五百文。以后即添入小口册。故生育男女无一弃者。产母有病。另为调治。保全亦正不少。 
　　一荒年筹捐不易。各村坊注册后。约计若干。该钱每名若干。不妨劝人公捐。或一人认养一名。或一人认养十名。随力捐助。以期众擎易举。 
　　一保婴局大意在因助思留。因留生爱。因爱得保。其法实随处可行。荒区尤易见效。略有所助。无不欲藉产得钱。转可赖以过活。故凡有生育。无一溺弃。且抚养分外当心。数月后婴孩已能嬉笑。而吾法自此行矣。 
　　一是举于戊申冬初。就江邑之寿兴沙先行贴招举办。十二月初又于常邑之青草沙仿照办理。全活颇多。已着成效。爰禀请抚宪陆札饬藩司通饬各属被灾之区一体照办。惟愿贤父母实力奉行。并出示晓谕。设法劝捐。率地方善士。悉心筹划。共起而图之。使百千万及溺婴孩咸登仁寿。造福当无限量。 
　　按宋史。黄震提举常平仓。初常平仓有慈幼局为贫而弃子者设。久而名存实亡。震谓收之于既弃之后。不若先于未弃保全之。乃损益旧法凡当娩而贫者。许里胥请于官赡之。成活者众。惜后世办。荒者多不计及此。此举洵足补近时荒政所不及 

　　△江苏巡抚陆通饬稿 

　　为通饬照办事。据金匮县生员余治禀称。窃天下事莫大于人命。则仁政之行莫大于救人性命。现届岁荒。粟珠薪桂。在在动关性命。而惟产妇婴孩为尤急。盖近时乡里间多溺女恶俗。遇此灾年。父母尚难度日。何况婴孩。故无论女孩之不育者十有八九。即男孩亦恐不免。呱呱堕地。惨遭戕害。可悲可惨。莫此为甚。况饥年孕妇。以冻饿之躯。猝焉坐草。支持乏力。难产堪虞。而且贫户以纺织为恬计。产后倘强起掺作。多致感冐风邪酿成危疾。故灾乡产妇婴孩最关紧要。查南北朝。任昉为义兴守。岁荒禁民产子不举。有孕。者辄助其资。全活数千家。洵可为后世法。现拟就赈局中另开。一欵。先就灾区查明贫户孕妇注册。临产时即给以白米一斗钱百文衣裤各一件。钱米以半年为率。如是则婴孩既以得所助而易为留养。产母亦以得所助而足以保全。一举手间。即关两命。得则生不得则死。所费有限。所救无穷。若得推广遵行。尤为全活无量。等情前来。查溺婴本属恶习。产妇尤属可矜。若非设法周恤。顷刻即关两命。所拟章程。意美法良。洵足补从来荒政所不及。除出示劝行外。合行通饬各属。一体遵办。（云云） 
　　道光二十九年十月　　　　　日 

　　△灾区恤产保婴善愿引 

　　生产险事也。呼吸之间动关性命。昔人比之死里逃生者此也。而一遇灾年。则险又加险。葢灾年贫妇。肠胃空虚。气血衰薄。一旦以寒饿之躯猝焉坐草。用力稍过。往往虚脱。其险一。囊乏一文。稳婆孰问。倘逢难产。妙药谁施。惨痛莫支。束手待毙。其险二。而且贫家藉女工为活计一日停机。合家坐困。倘急于餬口。产后即强起掺劳。多致感冐风邪。酿成危疾。其险三。有此三险。则产母之命。固己危如朝露矣。况乎近时乡里间。所在有溺婴之俗。丰年尚多此习。一遇灾荒。在抱者尚思抛弃。何况初生。倘不稍为酌济。则无论女孩之淹溺者十有八九。即在男孩亦有十居四五者。呜呼。姖姜憔悴。那堪枵腹临盆。孩赤啼呼。忍见吞声投水儿兮命苦。生偏遇此饥荒。母也心伤。死恐即临旦夕。待黄泉兮相见。泣勿呱呱。洒血泪兮何穷。号惊惨惨。苟设身而处地。当搔首而呼天此。景此情堪。怜堪悯。夫事必审其所急。生死所系。何急如之。事必权其所重。两命攸关。何重如之。兹拟集一恤产保婴善会。以出钱一千四百文为一会。每遇贫户生产。例给棉衣裤各一件。米五升钱百文。第二月给三百文。以四月为度。约计钱一千四百文为一会。有力者千会百会。各随心愿。费小功大。何以加兹。普望当代仁人。四方同志。各发慈心。玉成善会。一乡一保。量力仔肩。一册半册。随缘分募。为千百人重生父母。奚啻七级浮屠。结亿万年最胜因缘。先兆盈庭玉树。 
　　世之有心积善者。无不以买救人命为急。而买命一事。莫多于荒年。荒年买命。尤莫多于恤产。所费不过一二串。己可保全两命。并可救一家之命。现前极大阴功。想同心者必不肯错过也。 

　　△附灾乡恤产保婴记略 

　　予于道光二十八年秋。在江阴寿兴沙办赈。因其地素有溺女风。一遇灾年。父母尚难自活。何况婴孩。因设为恤产保婴之举。先查饥口中有孕贫妇注明册簿。许以生育之后。无论男女。到局报明。即给米一斗钱二百文。绵衣裤各一件。以半年为止。计查怀孕贫妇数百户。均为注册待给。十一月初二日清晨。予在西沙公局。风雨中闻扣门声。启而入。则一十三四岁女童。扶一老妇。目双瞽。衣履尽湿。寒战欲跌。询之。知其女昨晚产一女。赘壻王某。夫妇均病疟。家贫。膝下已有二女一男。长者仅八岁。衣被早入典库。皆着破单衣。所领赈钱亦用尽。六口嗷嗷。昨午餐仅啖菜汤。晚间吃得邻家粥半盂。得坐蓐。产母呻吟床笫。恐无以为养。嘱将所产女孩速淹毙之。闻邻人言。公局中另有钱米恤产。是以勉为留养。刻下家中柴米俱绝。产后欲觅三文钱买沙糖煎汤饮。且不可得。今晨势急。壻又病疟不能起。因冐雨来报云云。子察其情确实。因给以钱米并绵衣。并令食粥而去老妇澘然曰。我幸得吃粥。产妇在床不知如何光景也。食毕负米出局。喃喃念佛而去。又东沙为常熟界。以经费未集。至十二月初始挈资前赴。即日查办。同人以为此事极好。惜先生迟至三日。已误两命矣、予询之、则知庆阴沙有展姓妇。新产一男。其夫外出。妇与一八岁儿在家。寒饿不能支。生产后。家无粒米。呼邻童捽所产儿弃于河。是夜产妇亦冻死。盖妇所卧故无被。以竹簟为席。又无稻草也。邻人为报局领义材。始知其事。若此举早行。则产妇婴孩均可保全。惜行之已晚。亦命也夫。予爽然若失。深恨办事迟延。致误人命。为之引咎伤怀者竟日。 
　　是举于二十八年秋查办孕妇。计先后七百余日。以有钱米之助。均各留养。越明春。因筑堤公事。赴各圩埭巡厯。每见有沙民抱其所养婴女出。谓此女若非先生资助钱米。早已淹弃。何能到今日。顾小女孩则皆作嬉笑态。予不觉狂喜。谓此举之真足以救人。实生平快事也。并记之以为此后办灾者之嚆矢云。 

　　△填册式 

　　今查得　　　乡　　　图　　　村　　　里贫户　　　之妻　氏现在有孕　月约　　月将产产后不准抛弃许报明局中每月助米一斗钱二百文以　月为止此查 
　　年　　月　　　　日局查第　　　　　　号 
　　存根 
　　今有　　　乡　　　图　　　村　　　里　　　之妻 
　　氏现于　　月　　日生产　　孩一名系 
　　作保准给　　月为止此存【该氏现有儿女　　名】 
　　年　　　月　　　　　　日局存 

　　恤产保婴票 

　　凡灾乡各图饥户中。如有怀孕妇女。烦图董先行注册。一遇生产。凡在邻里。务必劝他好为留养。即日报明。该图董即领向局中给白米一斗五升钱二一百文。以后准每月给钱三五百文。以 
　　月为止。如离城路远。即由图董垫付。许到总局划算。如有假冐。经手赔罚。各修阴德。切勿忽略。此启。 
　　如经费不敷。准在饥册中填明。加给产妇婴孩口粮亦可。 
　　今查得　　　乡　　　图　　村　　里　　　之妻 
　　氏于　　月　　日新产男女孩一名照例准给　　月此照 
　　月付　　　　　　月付 
　　月付　　　　　　月付 
　　年　　　月　　　　　　日局给 
　　第　　　　　　号 

　　○蚕桑局章程 

　　卷六之二 
　　古圣王利民之道。首重农桑。蚕桑之利甚溥且厚。可佐耕农之不足。地有旷土。而不知倡种桑之举。非所以厚民生也。因民所利而利之是所望于彼都人士矣述蚕桑章程 

　　□江劝课□桑局规条 
　　蚕桑局事宜 

　　△□江劝课□桑局规条 

　　清河砖圩门西。设立劝课蚕桑局。并分局。公举董事。管理出入帐目。照料两局树株。公议事宜十条。开列于后。 
　　一局地十二亩余现每亩栽桑五十株。二年后长成。每株好者。可摘叶三十斤。每亩只留四五十株。余拣出移栽他处。以五株百五十斤之叶。养蚕出丝一斤。计一亩出丝八斤。除去人工饭食一半颇有赢余。 
　　一养蚕俟接桑长成之后。就近雇觅江南蚕妇来局。教十五岁以下女子养蚕。 
　　一筹款由绅士。分单各向亲友写捐。无论多寡若干。均由局中给与收票。俟三年成熟按每年一分起息。统共加三连本归清。其妇女养赡银两。情愿借入局中者。加给经折。按月付分半利。亦俟三年归本。官捐者。任满日如数完缴。 
　　一局中每年春秋二季种椹后。小桑甚多。如民间有愿领回桑秧自行栽种。悉听其赴局领取多寡。随到随付。局中桑匠一名。每年照料桑树外。定准接桑千余株。以资配搭本秧。给散俾各户均有湖桑。可接本桑。 
　　一局中散给民间桑秧。树本微小。移栽者见效在二年之后。为日迟久。种者畏难。拟每年买备仙女庙两年后。大桑秧二三万株。配搭本局小桑秧。普散给民。见效甚速。惟每万须价五十千文。现局中无力购办。俟捐项稍有存积。即为买备。倘遇好善乐捐美举定必有成。 
　　一民间种有大桑秧。四五十株至一百株。不知接条者。许其到局。邀请桑匠赴乡代接。但需年前具禀到局。临期方不致悞。 
　　一局中每年种买桑叶。俾贫民知有桑树即可易钱。自必多栽桑树局中每年种桑秧普散。并收备桑子施散。 
　　一局中制造江南丝车二辆。铁锅二口。年年缫丝。如民间来卖茧妇女愿学缫者。令其自缫。买丝照买茧价酌加。总期于民有利。 
　　一局中每年。刷印简明种桑养蚕缫丝法三单张。随时普为散给。有领桑秧者。必设立号簿注明集镇以便知其散放多寡以便桑匠分接。 

　　△蚕桑局事宜 

　　一规条既定。亟须妥速料理。所有一切应办事宜。择其尤为简要者开单于后。 

　　一编篱 
　　一窖粪 
　　一接果 
　　一蓄菜 
　　一采药 
　　一取料 
　　一养竹 
　　一喂羊 
　　一分局 

　　一编篱 

　　一编篱　查照古农书法。冬月夹杂密栽榆柳大长条。俟生活后。两边扳倒编为十字篱。用棕朿紧。此外仍多栽酸枣枸橘木槿五加皮之类。总以有剌者为佳。 

　　一窖粪 

　　一窖粪　冬日培根用缸盛鱼腥水。百草水亦好。 

　　一接果 

　　一接果　五月畦间种桑。冬月将土研齐浇过春发新条除次年接桑外。多余可接果树不论杨梅石榴梅杏梨皆可接。 

　　一蓄菜 

　　一蓄菜　桑下种葱韮瓜菜。及芋苗山药取其频频浇灌。桑叶愈茂蝗不食桑。芋故宜多栽。 

　　一采药 

　　一采药　霜桑叶桑寄生白皮及殭蚕之类。皆可入药用。惟桑虫多蜗牛者。须勤捕之。方不伤叶。 

　　一取料 

　　一取料　养蚕须矮桑。多留大者长成材料。制一切器具皆好桑梓桑麻桑枣并称。亦不妨连类。及之。 

　　一养竹 

　　一养竹　局中需用。桑梯桑儿。及桑箔之类大约竹器居多。 

　　一喂羊 

　　一喂羊　老桑叶。喂羊肥美。羊矢兼可饲鱼。 

　　一分局 

　　一分局　捐项充余。可陆续添设分局。以期广栽。 

　　○伐蛟事宜 

　　卷六之三 
　　月令季夏之月。命渔师伐蛟。诚恐盛夏雷雨之际。伏蛟忽起。大水迅发。迫不及防。害及田庐人畜。非细故也。述伐蛟事宜 

　　伐蛟说 
　　翁臬司原奏 
　　潘藩司原详 

　　△伐蛟说 

　　江南按察使。翁藻条奏。伐蛟御蛟之法。乾隆十年二月。奉旨此折着抄录。寄与江南浙江督抚阅看。如有可以仿照之处。令其酌量办理钦此。渐藩司潘思渠。又广其说。将一切辨观气色。制掘镇压诸法。着有条欵。详准通行。洵非诞妄。惟闻山村人家。宅舍之旁。见一物状类蚯蚓。顷之雷电交作。飞腾变化而去。逾时即安。一草一木未经损伤。惟所起之处。下成深渊。小者可用人工。运土填实。大者速为迁移。亦免崩陷。则蛟亦有善有恶也。为民上者。修德行仁。惩奸除暴。则人物相感。自然灾祲不生。群虎渡江。飞蝗入海。胜于制伐之法也。多矣。 

　　△翁臬司原奏 

　　臣查被水之由。多系蛟发所致。按蛟似蛇。而四足细颈。颈有白瘿。本龙属也。相传旷原邃阜。当春而雉与蛇交。精沦于地。闻雷声入土成卵。渐次下达于泉。久之卵大如轮。又闻雷声奋起而上。剖而出。暴腾狰劣。往往裂冈岭。荡田园。漂没庐舍人畜。而迫不可防虽雉与蛇非类而交。其事不经。又未见于纪载。似涉臆说。苐考晋大元中。司马轨之将雉媒下翳。其媒屡雊。野敌遥应。觅所应者。头翅巳成雉。半身后故是蛇。又武库中。忽有雉。人咸怪之。司空张华曰。必妖蛇所作。搜括之。果得蛇蜕。是雉与蛇交而生蛟。容或有之。要亦虫恶为民害者。所当亟为驱除也。谨按月令。季夏命渔师伐蛟。则蛟之宜伐也明甚。惟是伐之法不传。询之山野父老。凿言生蛟之地。冬雪不存。夏苗不长。鸟雀不集。其土色赤。其气朝黄而暮黑星夜视之。气冲于霄。未起三月前。远闻似秋蝉鸣。此时蛟能动不能飞。可以掘得。及渐起离地三尺。声响渐大。不过数日。候雷雨而兴。多生夏末秋初之间。善识者察气辨色。掘土三五尺余。其卵即得。多备利刃剖之。其害遂绝。或云蛟非龙引不起。龙非雷电不行。宜用铁与犬血。及不洁之物。以镇之。又云蛟畏金鼓。夜畏火。夏月田间作金鼓声。以督农。则蛟不起。若连日雨。夜竖高竿。悬以灯火。亦可避蛟。凡此搜捕之方。防御之术。体察物理未必无征。臣窃以御灾捍患。惟虑不得其法耳。苟有其法。似宜试行之。况蛟水最暴发则为害非轻。历查各直省内。每于山深谷邃之区。多被蛟患。若得前项御蛟之法。通行各省令地方官晓示居民。不时留心察看。如果掘得蛟卵。自可永除民害。否则如法镇之。俾不得上腾。亦可防患于未萌。此人力所能为。似未便置之勿论也。 

　　△潘藩司原详 

　　查夏秋雷雨之际。崇山迭嶂之间。蛟水报警。间或有之良由不识产蛟之地。未得翦除之术。以致蛟起之时。山水并发。民间田庐多被漂没。为害非浅。则是防御之法。诚不可不预为讲求也。查唐陆禋续水经。内载蛇雉遗精于地千年为蛟。又玉壶清话。亦载游伊山见雌雉飞入草中。薙草往视果一巨蛇。一雌雉盘结纠缠。始念陆禋之说不诬等语。则是雉与蛇交。遗卵成蛟。散见诸书。似非不经。又说钤内载。宁国郡山中秋蛟最多。山人每于大雪时。视其土。方圆丈许无雪者。即知下有蛰蛟。持锄掘下数十丈。得蛟约千百觔等语。是蛟之为害。可以掘除亦有明验。今江南翁臬司。既奏称生蛟之地。冬雪不存。夏苗不长。鸟雀不集。其土色气色。以及声响可以预为察辨。宜用铁与犬血不洁之物。并用金鼓灯火以制之则防御之法。亦既明白晓着。允宜仿照遵行。苐本司考之齐谐志。内载蛟有三畏。畏楝菓畏铁畏蜡。又闻前明河臣潘季驯。梦神告以高家堰堤下有蛟。惟石灰可制。诘朝投以石灰。遂斩一蛟。则蜡铁楝叶石灰。似亦蛟所畏忌。凡有蛟处所。勘其土色。察其地气。形色可疑。并宜预为埋藏。以镇压之。或亦不无裨益。窃闻产蛟之处。多在深山幽谷。似应将捕御诸说。刊刻小字小板。刷印多张。饬令地方官。于每逢宣讲上谕。及巡行村落。劝课农桑时。进耆民老农。亲授方法。明白讲解。再于经收钱粮之处所。无论城乡花户。完纳给串之后。即给一纸带回。时时观看。俾父老子弟。咸知捕御之方。随地察看。依法除之。惟是法立弊生恐有地方奸棍。怀私挟诈。捏称有蛟。或侵毁坟冢。或掘坏田地。亦未可定。应请除山野无碍之处。如有前指形色。知其下伏蛰蛟。许令军民人等。便宜制伐外。其关涉他人坟冢田亩者。着令先期呈报。地方官立即诣勘确实。方许制掘。是又于立法之中。寓除弊之意。至保甲军民兵役人等。如能捕获蛟卵。许禀报府县验明。各给赏银十两。俾知奋励。从事如此。区画承办。实心料理。庶蛟患可以渐除。民生实有裨益矣。 

　　○捕蝗章程 

　　卷六之四 
　　蝗蝻之害。损伤苗稼。顷刻成灾。国课民生两有妨碍。虽曰天意。亦未尝不可以人力争也。述捕蝗章程。 

　　治蝗说 
　　摘录明人除蝗疏 
　　备蝗杂法 
　　附治虫条约 

　　△治蝗说 

　　蝗虫能食禾苗为害滋蔓惟在初生之时竭力扑打。始易为力。若羽翼既成。生生不穷。不但害在木地。兼能飞入邻境。故定例处分最严。州县一有报发。当督率夫役。多方搜捕。不惜工费。务在尽净乃已。查乾隆五年九月。户部会议。候补詹事李绂。奏捕蝗诸法。此方官民皆知。惟埋蝗最善。凡蝗生之地中。掘深坑约长里许。两边用竹梢木枝惊逐。蝗性类聚。一蝗返奔。众蝗随之堕入坑中。即行掩埋。不能复出等语。应行文各督抚。转饬地方文武官弁。凡有蝗生之地。照法办理等因。又乾隆十七年三月。户部议覆。山西道监察御史。周焘奏。略称各处扑灭情形。有司纵不爱民。不能不畏处分畏处分则不得不张皇扑捕于是差衙役紏保长拨烟户。设厂收买是亦尽心竭力不敢漠视矣。然有业之民或本乡本村无蝗蝻。往别处扑灭。惟惧抛荒农务。往往嘱托乡地。勾通衙役。用钱买放。免一二人。为卖夫。免一村。为卖庒。乡地衙役饱食肥囊。再往别村。仍复如故。若无业奸民。则又以官差捕蝗得食工价于已利。每于山坡僻处私将蝻种藏匿。听其滋生。延衍流毒。待应差扑捕之时。亦往往朿手无策。不过叩祷刘猛。祈以神力驱除。要皆循行故事。未尝讲求于拔本塞源之计者也。臣闻蝗蝻所自起。不过化生卵生二端。化生者。宜于水涸草枯之时。令地方官董率百姓。纵火焚烧丛秽之区。荡以烈焰草根蝻子俱成灰烬。永绝孽芽。卵生者。春深风暖土脉松脆。募民于前岁蝗集之处。掘地取种。陆续送官。酌酬价值。上年闰五月间。钦奉上谕。仿行。以米易蝗之法。令州县将所收蝻种。详报上司。核其真伪动用米谷。准于公项开销。小民既可除害。复得餬口。自必踊跃从事。而以米易种。较之以米易蝗。似觉费省功多。倘行之有效。亦勤民重谷之一事也等语。乾隆十七年户部议覆。查蝻子之生。贻害禾稼不一而足惟在地方官。于萌孽蠢动之时。设法剪除自可根株尽绝。乃遇庸懦有司。不过广差衙役。拨派烟户虚张声势。种种弊窦。势所难免。应行令各该督抚不时稽查。遇有蝗蝻问生地方。该州县倘不亲身设法扑灭。听凭胥役奸民婪赃卖放。以及种蝻流毒者。按律严参治罪。毋得疏纵。至水涸草枯之时。纵火焚烧。原系古人成法。总在地方官亲身履勘。实力奉行。体察舆情。根究真确。毋得听信胥役。借端滋扰。至掘地取种。上年闰五月间。现有以米易蝗之。谕旨仿而行之。小民自乐于从事。但须地方官确实查核。果否是前岁蝗集之处。并试令挖掘数处。验其委系蝻种。一面通报上司一面督率小民。该州县验其真伪。酌其多寡。动米赏给详明上司报销。倘有捏饰。一经该上司访问。即行题参。□一蝗蝻为灾除将扑捕不力。各官题参外。其被灾田禾。农民乏力补种。应酌加借贷。资其籽本。若时候已失。无可补种。照例办理。 

　　△摘录明人除蝗疏 

　　一捕蝗解惑 
　　一先事消弭之法 
　　一后事剪除之法 

　　一捕蝗解惑 

　　一捕蝗解惑。考昔人治蝗之法。载籍所记颇多。其最著者。则唐之姚崇。最严者宋之淳熙敕也。崇传曰。开元三年。山东大蝗。民祭且拜。坐视食苗。不敢捕崇奏诗云。秉彼蟊贼。付畀炎火汉光武诏曰勉顺时政。劝督农桑去彼螟蜮。以及蟊贼。此除蝗证也。且蝗畏人易驱。又田皆有主。使自救其地必不惮劳请夜设火坎其旁且焚且瘗。乃可尽。古有讨除不胜者特人不用命耳。乃出御史为捕蝗使。分道杀蝗。汴州刺史倪若水上言。除天灾者。当以德。昔刘聪除蝗不克。而害愈甚。拒御史不应命。崇移书谓之曰。聪为主德不胜妖。今妖不胜德古者良守蝗避其境。谓修德可免。彼将无德致然乎。今坐视食苗。忍而不救。因以无年刺史其谓何。若水惧。乃纵捕得蝗四十万石。时议者喧哗。帝疑复以问。崇对曰。庸儒泥文不知变。事固有违经而合道。反道而适权者。昔魏世山东蝗。小忍不除至人相食。后秦有蝗草木皆尽。牛马至相噉食。今飞蝗所在充满加复蕃息。且河南河北。家无葢藏。一不获。则流离安危系之。且讨蝗纵不能尽。不愈于养以遗患乎。帝然之。黄门监卢怀慎曰。凡天灾安可以人力制也。且杀蝗多必戾和气。愿公思之。崇曰。昔楚王吞蛭而厥疾瘳叔敖断蛇福乃降。今蝗幸可驱。若纵之。谷且尽如百姓何。杀虫救人。祸归于崇。不以累公也。蝗害讫息。现今东省畿内。用为常食。登之盘飧。臣常治田天津。适遇此灾。田间小民。不论蝗蝻悉将煮食。城市之内用相馈遗。亦有熟而干之。鬻于市者。则数文钱可易一斗。噉食之余。家户囤积。以为冬储。质味与干虾无异。其朝脯不充。恒食此者。亦至今无恙也。而同时所见。山陕之民犹惑于祭拜。以伤触为戒谓为可食。即复骇然葢妄信流传谓戾气所化。是以疑神疑鬼。甘受戕害。东省畿内。既明知虾子一物。在水为虾。在陆为蝗。即终岁食蝗。与食虾无异。不复疑虑矣。 

　　一先事消弭之法 

　　一先事消弭之法○傍湖官民田。蝗初生时。最易捕治。夙昔变异。便成蝻子。散漫跳跃。势不可遏矣法当令居民里老。时加察视。但见土脉坟起。即便报官。集众扑灭。此时措手。力省功倍。其二。已成蝻子跳跃行动。便须开沟捕打。其法视蝻将到处预掘长沟。深广各二尺。沟中相去丈许。即作一坑。以便埋掩。多集人众。不论老弱。悉要趋赴沿沟摆列。或扫帚或持扑打器具。或持锹插。每五十人。用一人鸣锣其后。蝻闻金声。努力跳跃。或作或止。渐令近沟。临沟即大击不止。蝻虫惊入沟中。势如注水。众各致力。扫者自扫。扑者自扑埋者自埋。至沟坑俱满而止。前村如此。后村复然。一邑如此。他邑复然。当尽净矣。若蝻如豆大。尚未可食。长寸以上。即燕齐之民畚盛囊括。负戴而归。烹煮暴干。以供食也。其三。振羽能飞。飞即蔽天。又能渡水。扑治不及。则视其落处。紏集人众。各用绳兜。兜取布囊盛贮。官司以粟易之。大都粟一石。易蝗一石。杀而埋之。然论粟易。则有一说。先儒有言。救荒莫要乎近其人。假令乡民去邑数十里。负蝗易粟。一往一返。即二日矣。臣所见蝗盛时。幕天匝地一落田间。广数里。厚数尺。行二三日乃尽。此时蝗极易得官粟有几乃令人往返道路乎。若以金钱近其人而易之随收随给。即以数文钱易蝗一石。民犹劝为之矣。或言差官下乡一行。人从未免蚕食里正民户。不可不戒。臣以为不然也。此时为民除害。发肤可捐更率人蚕食尚可为官乎。佐贰为此。正官安在。正官为此。道院安在。不于此辈创一警百。而惩噎废食。亦复何官不可废。何事不可已耶。且一郡一邑。岂乏义士。若绅若弁青衿义民择其善者。无不可使。亦且有自愿捐赀者。何必官也。其给粟。则以得蝗之难易为差。无须预定矣。 

　　一后事剪除之法 

　　一后事剪除之法○蝗虫下子。必择坚垎黑士高亢之处。用尾栽入土中下子。深不及一寸。仍留孔窍。且同生而羣飞羣食。其下子必同时同地。势如蜂窠。易寻觅也。一蝗所下十余。形如豆粒。中止白汁渐次充实。因而分颗。一粒中即有细子百余或云一生九十九子不然也。夏月之子易成。八日内遇雨即烂坏。否则至十八日生蝻矣。冬月之子难成。至春而后生蝻。故遇腊雪春雨。则烂坏不成亦非能入地千尺也。此种传生一石。可至千石。故冬月掘除。尤为急务。且农力方闲。可以从容搜索。官司即以数石粟易一石子。犹不足惜。第得子有难易。授粟亦宜有等差。且念其冲冐严寒。尤应厚给使民乐趋其事可矣。 

　　△备蝗杂法 

　　一王祯农书言。蝗不食芋桑与水中菱芡。或言不食菉豆。豌豆豇豆。大麻。■〈艹冏〉麻。芝麻。薯蓣凡此诸种。农家宜兼种。以备不虞。 
　　一飞蝗见树本成行。多翔而不下。见旌旗森列。亦翔而不下。农家多用长竿。挂衣帬之红白色。光彩映日者。羣逐之亦不下也。又畏金声炮声。闻之远举。总不如用鸟鎗入铁砂。或稻米击其前行。前行惊奋。后者随之去矣。 
　　一除蝗方。用秆草灰石灰等。分为细末。筛罗禾谷之上。蝗即不食。 
　　一传子曰。陆田命悬于天。人力虽修。苟水旱不时。一年之功弃矣。水田之制由人力。人力苟修。则地利可尽也。且虫灾之害。又少于陆水田既熟。其利兼倍与陆田不侔矣。 

　　△附治虫条约 

　　农书云。热气积于土块之间。暴得雨水酝酿蒸湿。未经信宿。则其气不去。禾根受之。遂生蟊。烈日之下忽生细雨。灌入叶底。留住节干。或当昼吸太阳之气。得水激射。热与湿相蒸。遂生蠈。朝露浥日蒙雨。日中点缀叶间。单则化气。合则化形。遂生■〈螣，虫代月〉。热种根下湿行于稿。夹日与雨。外薄其肤。遂生螟。秽交热化。不雨不旸。昼晦夜暍。而风气不行遂生蜚五贼不去则嘉禾不兴故灌田者先须以水浸过收其热气。旋即去之。然后易以新水。栽禾无害。或以长牵。或以疏齿披拂。勿以凝着。则虫不生。按此言。致虫之由。与却虫之方。凡属农家。不可不知其说也。 
　　乾隆十三年七月。浙江布政使永贵。颁行治田间青蟊诸虫方法列后 
　　一青虫大如蚕。每于日未出时。青虫正在苗尖吸露。急用新竹软条作。扫箒。往回轻轻刷扫。则虫落田间。为泥粘住。不能复生若日出以后。虫行叶下。虽扫无益。 
　　一蟊虫小如芥。多在苗底。小竹筒一个。尽下筒口四面凿孔。系绳四条。如筐挑之式。于筒节旁钻一细眼。筒内注菜油。将孔堵塞拴于竿头。天晴日午。两人对立。一人执竿。将所系油筒取开塞孔。在苗叶上。左右用油拖运。向后退行。一人执细竹扫箒。向前刷扫。虫随油落。二虫发生。均须急治为主。 
　　一飞蛾蚱蜢亦能食苗。惟山乡则有之。其法于黑夜中。在田边隙地。用草燃火。飞蛾自投火中。 
　　一青虫如蚕。亦能吐丝。织茧于稻叶内化为蛾江浙乡人名为裹头虫。此虫只能食叶。除净后禾仍发生。尚无大害。惟蟊贼之属。最不易治。食及根节。为害最毒也。 
　　一治虫。当致力于初发之时。与救火灾同。稍迟即滋蔓难图。虽青蟊诸虫。其害与蝗蝻无异也。一有生发。一面禀报。一面亲往踏勘督率业佃尽力救治。近者田家多以石灰桐油布于叶上。亦可杀虫。如有工本不继之农。酌量借贷以助其油木工食。如果成灾。照例办理。江浙田土高卑不齐。雨水为灾最甚。止荒熟相间。惟□久生虫为灾最大大抵青蟊蝗蝻诸虫当生发之际得遇透雨尚易扑救净尽。人事当尽。而天时最难必得耳。 

　　○勤俭社约【遂安洪子泉定】 

　　卷六之五 
　　人生困苦之遭。大半由于不勤不俭。勤能致富。俭可成家。人亦有言。良非虚语以日省二文为积谷备荒计。节小用以成大用。洵可随地倡行也。述勤俭社约。 

　　勤俭解 
　　勤俭歌 
　　劝日积二钱励勤俭说 
　　劝立勤俭社为积谷备荒积钱作善法 

　　△勤俭解 

　　贫富皆少不得勤俭二字。勤非孜孜为利。惟在专心正务。俭非鄙吝过情止是量入为出。故不习勤。好安逸贪懒惰者。家富则入于下流。家贫则必为乞丐。苟不习俭。 酒肉是务。华丽是崇。淫滥赌博者。家富则至于破荡。家贫则必为盗窃昔有论做人家者。少年子弟不可听其浮闲无业。必察其资性才力。无论士农工商。授一业与之习。则心有所□。身有所拘。外而经营。内而谋画。自然无暇他想矣。若任其闲游饱食。终日必流入花酒呼卢鬬狠之中。诸般歹事都做出来。势必荡产倾家。丧身败行故为人父兄者。于少年子弟。必寻一事。早令他勤苦做做。非定要得利也。即其事无大利而拘束了身心。演习了世务。谙练了人情。长进了学识。这便是大利益也。岂必得金乎。若纵容子弟浮闲惯了。是送上了贫穷道路。虽遗金千万有何益哉。故做人家以勤为第一要着。至于节俭与鄙吝不同。慷慨与奢华不同。鄙吝者止知做家而不知做人。奢华者止知做人而不知做家。究之做人要好。不尚奢华。故曰与其奢也。宁俭。又曰俭则示之以礼。斯俭而得中矣。 

　　△勤俭歌 

　　人要勤、人要勤。男耕女织各经心。耕得田禾吃饱饭。织得布帛着衣裙。听我歌。该认真。迟眠早起学成人。游手好闲流下贱。为匪作歹受官刑。古云坐吃山空了。要望成家只在、勤人要俭。人要俭。淡饭粗衣安贫贱。酒肉宾朋个个亲。手里无钱人都厌。听我歌存主见。血汗求财经百炼。有钱常想没钱时。没钱应用何处变。绝无花费白便宜。若怕求人当省俭。 

　　△劝日积二钱励勤俭说 

　　礼曰。货恶其弃于地也。不必藏于己。力恶其不出于身也。不必为己。夫货弃于地为不俭。力不出于身为不勤。不俭不勤。非独大同之世所不容。即求处小康之时而不可得。此常人所尽知也。然而不勤不俭者实多。才能人所矜也。而不勤者无由能。富厚。人所羡也而不俭者无由富。且不第无能与无富也。甚或为人贱恶而贫困不克自存。则害亦深矣。而天下之不穷不俭者犹多。何也。无勤与俭之心也。即有心而不能持久者。则无所事以日淬厉之也。吾请为一说以劝人心苟勤虽鄙事不必无一钱之余。人身苟俭。虽小用亦可省一钱之出。所余所省。皆别储之。则一日必有二钱之积。岁终可得七百二十文。而一家少者以五口计。亦合为三千余钱焉噫。贫家当岁暮逋集。呼索盈门。乞限则夙已负期转贷则旧赊已徧。捡箱囊而物无可售。计田宅而劵已质人。当此之时。苟有别储之钱出。以偿之而明岁可复通乞假。纵储少而不能给。亦可略与之以求缓。分偿之以冀恕。是何异昔之人每治饭时必取少米别储者。后竟以济断炊之急欤。推此以思。平昔之耗于无形而驯至大困者。葢无日不有不勤不俭之端以致之也。倘能日以自绳。而藉勤俭二钱为之课功而稽旷则上焉者。扩充乎此。而无一事不勤俭。并能持戒与修福。以邀天佑而获素封。次之亦兢兢不遑。罔敢侈肆。外可见原于债家。而少纾迫胁。内亦可支吾凑垫。不遽至于辱行丧身。斯岂非勤俭二钱日相激劝而有以淬厉之欤。则此诚疗贫之良剂也。而吾谓斯又保富之要术。古称富视其所与。贫视其所不取。是知贫尚廉。富尚惠。如前之所言。则贫者日积而可鲜妄取。富者亦宜口积而可资广与。语云。富人者贫人之母。思母之怜子果何如。则富之怜贫当何如。佛书言能布施者。得富厚报。自思吾之有富。非祖父先世之能施。必吾身前世之能施。故得免贫之苦也。既以施获富。富遂不复施。富何能久。富而益施。富终无尽。而子孙可期永享矣。然而富者财施犹易。心施实难。心施者时念贫者之艰。而思损己以益之。故功德尤大。诚能每日勉亲细务。而省一钱。复节昼食而省一钱。钱虽微。而此克己裕贫之怀。晨夕往还于方寸。吾知其慈祥恻怛。必能默契幽冥而福禄日增矣。至于储以待用。则莫大于丰年积谷以备荒。不徒施济之利溥也。亦以豫免饥民之閧夺。岂非保富要术欤。然则富者之俭所以惜物而赒贫。故曰货恶弃地而不必藏于己也。富者之勤所以习劳而体贫。故曰力恶其不出而不必为己也。由是羣富共相淬厉。习以成风。俾菽粟如水火而贫富相安。岂非大同之盛复见今日。而共庆　升平于万禩哉。 

　　△劝立勤俭社为积谷备荒积钱作善法 

　　勤俭两钱一日。七百廿钱一年。十万人余七万千。积谷还资积善。　不善固宜不入。万善胡弗同归。劝君立社幸无违。备荒此为上策。　亲睦相扶相助。联络大小村庄。一社合成周利仓。积谷三年千担。　八百六十四位。一年六百廿千。约来千担合三年。照此城乡并劝。　一社百零八席。一席分定八人。每人一月六十文。席长一人是问。　社长总理百八。年终汇数收齐。二十七席一分司。四季四人司事。　一社积钱储谷。每年粜陈籴新。平粜只许社中□。社外一升不应。　富者惠周同里。贫者利倍自身利人利己免饥民。勤俭推恩无尽。　荒岁议蠲议赈。一时设法俱穷。藏富何如里井中。预备仓开济众。　仿行乡饮酒礼。少长咸集于堂型仁讲让徧城乡。孝义满门一样。　子弟之率必谨。父兄之教必先。势有不行且从权。易子而教尤善。　合家大小男女。个个宜俭宜勤。一日留心在二文。好吃懒做无分。积日堆金两个。悉归勤俭筒中。余钱再积再归筒。七百廿钱归总。　劝君勤俭事大。莫说两钱甚微。时时谋食又谋衣。那肯丝毫滥费。　一切当用则用。凡事当为则为。俭勤两字万般推。知进尤宜知退。　一俭则邪心去。一勤则善心生。善恶何须别劝惩。本正源清无讼。　自古耕三余一。于今年不如年。不勤不俭莫求天。普劝及时立愿。　有愿即今有谷。无心终久无钱。非从人愿在三年。且待他时请念。　要识天心仁爱。凶荒己减刀兵。逢凶化吉善心诚。如此诚求必应。　人能定天亦胜。有荒岁无荒民。我今求雨复求晴。惟有善门乞命。　大用之而大效。小集焉而小成。八人一席各书名。百八今年圆定。　到处男勤女俭。一时俗易风移。积钱作善莫迟疑。舍此难回天意。　然后驱而之善。故民从之也轻。万善同归万万人。从此　升平永庆。 
　　此法行之一年。便有成效。行之一处。即可感兴。岂惟有备饥荒。大益人心风化。不勤俭则日用不足。一勤俭而岁计有余。请试行之。今年为始。多则上下三村。席以百八为率。必如是积谷三年。处处凶荒有备矣。少则八人一席。钱止五千有零。仅如是积赀三载。家家作善有基矣。即少渐可成多。畏难终无成日。吾以此二字劝人立社有年矣。而知其善者惟不果于行。故至今仍不能有备无患。吾方恨其行不及早。致无备于今兹。吾犹□其行莫再迟可有备于他日。此亦犹七年之病求三年之艾。及今蓄之。止待三年。苟为不蓄。终身不得。今之视昔。悔难追矣。后之视今。嗟何及哉。呜呼。今天下之通病。大都起于不勤不俭所致。吾今劝人立社积谷。即所谓兼收并蓄医师之良。是正欲以勤俭医人。所以养人身而不至于冻馁者。其利犹小。所以养人心而不陷于死亡者。其利无穷。是真良药苦口利于病者。安得不大声疾呼以求人人响应共出涂炭之苦。而咸登衽席之安也夫。 

　　●得一录卷七 

　　放生会章程 
　　放生官河条约 
　　赏节会规约 
　　区种章程 
　　借米实惠法 
　　恤寒会事宜 

　　○放生会章程 

　　卷七之一 
　　古圣王网开三面。而放生之说起。杨宝放雀。隋侯放蛇。史传皆着为美谈。不独佛氏为然也。阴骘文新觧有云小人捉而卖之君子买而放之。小人卖之以餬其口。君子放之以全吾仁善哉体天心惜物命。培元气。召祥和真世间第一吉祥善事也述放生会章程 

　　彭南畇先生劝举放生会说 
　　放生会规条 
　　苏州彭氏放生池规约 
　　又小云栖放生园规条 
　　陈荐夫放生论 
　　放生决疑 
　　放生会小引 

　　△彭南畇先生劝举放生会说【先生名定求与孙启丰皆会状联元为吴中盛事苏郡世德首推彭氏其家累代戒杀故科第绵绵至今犹盛】 

　　予家不能断荤然不食活物己数十年矣。鸡鹅之类。虽祀神不用也。【鱼虾买己死者中有活者随手放生】 建放生会亦甚易。与惜字会相仿。法以一人纠十人为一朋按月输三十钱得十余朋。便可举行。至期遇物即买。切勿认人认店以唘其钓弋之心。要久不倦。择渔猎不至之地放之。自有功德戚友中有艰于子息功名者。予先授以持杀生之戒并劝其入会放生。凡孳孳为善者。果辄应验。昔罗念庵先生曰。同生天地。即为同气。不忍之心。乃我生机。减一滋味。于食无损。全一性命利物不细。真仁人之言也幸有心人随处倡行。造福无量今人不信戒杀。说到放生。辄多方驳辨。一味唐突。使人开口不得。此无他。其意不过为口腹护短耳嗟乎下了三寸咽喉不知何物。而必费尽气力为自宽之地上背圣训。下阻善念使人闻而信之。愈以恣其贪饔之性。戕戮生灵亿亿万计则人之过皆其过矣。人之罪皆其罪矣。古圣贤饭疏饮水。澹泊自甘。饮食之人。则人贱之。未有贪口腹而恣杀生灵者。七十者可以食肉。一个小民百姓。有多大福分。顾于少年时大啖无厌耶盍再思之为老年稍留余地哉。 

　　△放生会规条 

　　一放生会每月一举。每会以三十文为率。有力者十会八会。各随所愿、届期携钱赴会。不得误期。【或每会百文二百文更妙】 
　　一会项既集计有若干。即尽数入市买物或鱼鳖或禽鸟。或螺蛳水族则放入放生官河。如无放生官河。即放入宽大河港。禽鸟则放入深林。惟须择一禁猎之地方得保全。 
　　一会期或每月朔日。或望日或就神佛圣诞日。如正月初九二月十九三月念八四月初八五月五日七月七日中秋重阳十月初八十二月初八等日。随便酌定可也。 
　　一放生之日。会中同人均素斋。放生之时或用放生船。宜各持名诵咒一心祝愿。所放生命。均归乐趣。 
　　一每年冬腊月宜结通年总帐。共收钱若干。买放生命若干。务须礼忏一天。焚香叩首。表奏天曹。以重盟誓而昭征信。 

　　△苏州彭氏放生池规约 

　　一守院人宜护持生物。上防恶鸟。下防恶兽。至岸有坍缺。及时报知修整。不得抛入恶水。及恶汁。亦不得放草太多。不得留人宿。 
　　一园中种菜。其多生虫豸致伤物命者。皆宜少种可多种瓜茄刀荳芊荳芝麻等物。 
　　一灯罩用心整治泯缝葢时紧掩。恐伤物命。 
　　一宜放鱼虾蛤蚌等。 
　　一池中勿放黑鱼鳜鱼鲇鱼汪刺鱼杜父鱼鳖鳝。以要害好鱼故 
　　一池内勿放螺蛳。以内有青鱼要食螺蛳故 
　　一不得以洗刮油腻。及糟糠等物入池中。鱼食之多泛死故 
　　一不得多买草料宜少少与之。 
　　一防獭及恶鸟要爪鱼故 
　　一蠏勿放池中蠏要箝鱼眼龟要吃蠏故 
　　特启放生诸善人。凡来放生者必遵先师规约。而住持大师。见有来放生者。务必引看此碑有放不得者。必放外河为妥。葢凡物各有相生相克之性。倘不讲究遗害非细可不慎乎江沅志 

　　△又小云栖放生园规条 

　　一买物不可定人不可定时。不可定地按时而动谋利者必预为摉罗以待。是本处散。而聚而苦之。其致死十有二三矣择地而购取巧者必多方计算以营是本非食品而笼而致之。则造福而罪先成矣。认人而行诡法者。必假托慈悲以售是本属贱价而贵而鬻之。则此昂彼必少买矣。欲除此三弊。法在随目所赌。随心所发。随物之缘。随钱之数刀砧既及。矰■〈矢敫〉既危。勿泥巨牲为命重即一虫亦是救生。勿以细数活多命。彼大畜何可膜视。总之不贪自已之福。实悯众生之苦。则不求福而福自倍也。 
　　一养生不可失人。不可失时。不可失地。马牛羊宜燥处。春夏宜生草秋冬宜枯草。羊宜干桑叶。豕宜湿处宜粮食。鸡鸭亦宜粮食鹅宜。草食。鸭宜近水。牯牛宜水。鱼宜二三月食草。并不可多放。余日不必食螺蝉蚌蛤蠏等宜安一处。黑鱼鲇鱼汪刺不宜放龟鳖宜浅。如蛇在城不宜放。鸟宜茂林丛竹。若此者。断在慎时慎地而尤慎者喂饲惟谨。扫除宜洁。游牧惟勤。当家领众。各半月一警策。勤则奖。惰则罚。若或踢打致损。大小分罚致死者罚出寺另派。总之视物命如己命。彼生灵自戴而超升矣。 
　　一稽察最关紧要者若责之僧人。未免因循。责之董事。又难周徧。今自整顿以后专请司事常川在寺随时稽察。凡一切收支牲畜银钱进出向有总账。今统归司事主笔。进出一切。及收支一文俱逐细载注如有交寺放生。例出收照亦责成司事主笔即不取收照而去者。亦概行登记。以免挂漏。 
　　一放生不能定限。如有持物而来者。悉从喜舍之心。有无牲粮。不得过于索取。至所收银钱。无拘何欵。总定以四分买物以六分买粮。庶豢养无虞。生灵有益。悞果之说。未尝不是然与其买十分而饿毙。不若买四分永得其所也。 
　　一牲物进院既经司事记数。凡有伤毙。俱经司事验看如系畜养不当。及踢打损伤者。管牲人议罚。司事务须举报。如有就地掩埋者或应抬置骨塔者。司事督令举行。勿任因循。致有弊混。 
　　一牲所积聚较多之际。仍发大云栖收养责成。值月董事前赴云栖点数交代。以免中途照料不及遗悞之处。 
　　一放生之物如系来人交来者只查点数目如系本寺买备共议价过秤一切均会同司事过目免致弊混 
　　一豢养之法。亦宜酌定时辰。喂饲不使失时。司事届期监看。以免因循怠惰。其栏圈各所。亦须随时冲洗。勿使肮脏。致损生灵。 
　　一放生牛羊鸡鸭之类各有栏圈收养外。如骡马不能在本寺安置者。务宜酌安妥适地方。请发愿放生信士会同司事押往该处点数安放。以免中途弊混。 
　　按放生原属美事。但死后瘗埋。不食其肉。一条可不必拘定。或给与本城老人堂。或普济堂牧养人食之。正释家所谓早脱皮毛便近人道在地土少蒸腐之气而藿肠有肉食之欢亦未为不可也。 

　　△陈荐夫放生论 

　　仁人捐未用之余资智士施不报之厚德使断肠残喘续命于锋刃之颠。令槁魄惊魂。回生于鼎镬之上。其为功德有三无常放。有两不必放。有物生放。有人生放。有我生放。夫世人放生多克定时日。射利之徒。因而网弋以赴之。多致困弊是以杀为放也。途闲世上。耳目所及。随便买放。是谓放无常期。世人凿池寘苑。既有常处人得伺之。方脱豫且之网旋作校人之羹。是以杀为放也江河林沼地利随宜。监以善信。倏然而往。是谓放无常处世人外放生物家中宰割不疑至谓扰畜待人职宜供馔不知子孙亦所豢养横遭屠噉。彼心谓何。谚云。经营还债。胜于布施。结会放生。何似戒杀。以至草木尽属生灵虮蛾都关佛性。或坏垣而破蛰。时覆巢以毁卵以至弃膻聚蚁。积水生蛆。珍玩鱼鸟。致物以饲。我虽无杀之心。彼则有死之道。皆宜避忌。预护生全。是谓不放之放放无常物也若乃遭噬触网。放之未必有生。更宜调养使其平复。即不全活因而瘗之。又有猛兽毒鱼恶蛇鸷鸟救彼一生。实延众毒是当较丧全之多寡。量功过之重轻。听其自存自死。比之不见不闻此一种者不必放可也。然亦不可杀随缘随力。相机相宜。无以杀小为无伤。无以放小为无益无惮劳而阻善念。无争价而废善缘。一物非寡。众生非多。肖翘非小。马牛非大。一文非不足。万缗非有余。所谓有物生放。其尽于是矣。物既有之。人亦宜然。或诖误可悯。或冤困莫救。或厄盗贼水火。或遭疾病阽危。或营求失利而忘生。或逋负莫偿而欲死。此能资以物力。开其生路。与以周旋图彼解脱。人生我放。其视物生尤为关切者也。故念我困危望救心。自然形体不隔。推我感恩救护心。自然功德有归。若乃我放我生倍当吃紧。人贪生处。即能丧生。放下无生。是以长生。倘能六时打磨。一切透悟。直认本来。了取无生。断世谛之网撤尘劳之锢一条洒洒。不系来去。无拘无迫。逍遥自在。种心放之壳外。真生脱彼轮回。则非人非物。高出四生之中。不□不功。永超福报之上矣。因系之以偈曰。种种生成患亦成。有生纔有放生名。与君打破牢笼去。悟得无生是放生。 

　　△放生决疑 

　　或谓仁民而后爱物。今先务爱物何也。答曰仁民易。爱物难。不忍于害物者。必不忍于害人。况布衣无仁民之权。力量惟能及物以力量所可为者。而错过不为。何异入宝山而空手回乎。 
　　或谓儒教不闻戒杀。答曰。成汤之解网。子产之畜鱼。至于刳胎杀夭覆巢破卵。孔子之训谆谆矣。夫一杀一放。善恶分途。因果迥异哀今之人。不闻能学圣贤。惟不戒杀借口于儒。何自欺也。 
　　或谓天生禽兽。所以养人也。答曰。诚如子言。豺狼能食人之肉蚊蚋能咂人之血天岂为豺狼蚊蚋而生人哉。如必以物之命供人食则天生人以杀物也。不必再生五谷矣。不知天地惟一好生。视人物为一体。天生人而人即伤天地之生。可乎哉。 
　　或谓人皆不杀。则物类充满世间矣。答曰。正惟频频而杀。故频频而生耳。物类之寿。亦有数年者亦有五六年者。亦有一二年者。惟人不能尽其寿数而杀之。则杀者复生。此轮回之报所必然也。若杀者少。则生者亦少。何由充满世间乎。兽中有猫鸟中有燕。此皆人不杀之物也。安见比他类而独多乎 
　　或谓人贵物贱。杀一物命。何至为恶。答曰。所贵乎人者。祗因能慈心爱物天生物而人育之。故人为贵耳。若好杀之人。恐转一世而不得为人矣。 
　　或谓祭祀必血食奈何。答曰。天地仁慈好生为大。神明忠正恶杀为先。杀命以邀福。皇天必无此理若享祀先灵。恐以虚名而增先灵之实孽。世人苟有仁心者方且为杀不食。岂有神鬼而反乐享之乎。人之生死有定正直神明。岂贪口腹而遂移已定之天。愚之极而徒为病者。再加恶业耳。不然。彼祈晴祈雨。胡为必禁屠宰乎或谓我自已不操刀。听他人为之。答曰。彼世有枉受官刑者。何以不恨刽子而恨官府乎。以非执刀者所能主也。故自杀与命人代杀。恶似相等。而欲嫁祸于人。设心愈不良矣。 
　　或谓生必有死。杀之何妨。答曰。万物自生自死。与人无涉无争若云物命难逃。理当烹炙。亦将谓老人寿数无几。悉可诛灭耶。 
　　或谓贫人即欲放生。其如无钱何。答曰。家中蝇蝶虫蚁之类。能全其生。亦即是放生活命。或见放生者。随喜赞叹以坚其志。或随我力量勉而行之古云。一文非少。万钱非多。放一命与放万命。总是心中之善发出。但力有大小。善无二善。惟论心之难易。何计施之多寡。若贫人而能力行善。其功更大于富室矣。 
　　或谓所放之生。既已损伤。恐终难保全。奈何。答曰。使其得善终。不犹愈于生切活煮之。痛乎。况垂危而救之。恩功最大。即十命之中止全其二三。犹愈于即刻赴刀锯也。 
　　或谓所放之生。终被后人捉取。亦有何益。答曰。放生功德。不必究他后来。即一放顷己得圆满胜果。譬如重囚临杀。暂赦还狱明知死在异日。且喜今日尚生。 
　　或谓猪羊鸡鸭鹅之类。放于寺院中。饮食难以相继。终不免于饿死。是放生而反作孽也。答曰寺院放生。池中原有施主舍食接济一切畜类未必尽皆饿死。纵使僧人不肖。以施主之钱入己而不惜生命。是亦僧人之咎。与放生者固无碍也。 
　　世人食肉咸谓理所应然。乃恣意杀生广积冤业。相习成俗。不自觉知。昔人有言。可为痛哭流涕长太息者是也。计其迷执畧有七条。开列于左。余可类推云。 
　　一曰生日不宜杀生。哀哀父母。生我劬劳。已身始诞之辰。乃我母垂亡之日也是日也。正宜戒杀持斋广行善事。庶使先亡考妣早获超升。见在椿萱。增延福寿。何得顿忘母难。杀害生灵上贻累于亲下不利于已。此举世习行而不觉其非可为痛哭流涕长太息者一也 
　　二曰生子不宜杀生。凡人无子则悲。有子则喜。不思一切禽畜。亦各爱其子。庆我子生。令他子死。于心安乎夫婴孩始生。不为积福。而反杀生造业亦太愚矣。此举世习行而不觉其非。可为痛哭流涕长太息者二也。 
　　三曰祭先不宜杀生。亡者忌辰。及春秋祭扫。俱当戒杀以资冥福杀生以祭。徒增业耳夫八珍罗前。安能起九泉遗骨而使之食乎。无益有害。智者不为也。此举世习行而不觉其非。可为痛哭流涕长太息者三也。 
　　四曰婚礼不宜杀生。世间婚礼。自问名纳采以至成婚。杀生不知其几。夫婚者生人之始也。生人之始而行杀。理既逆矣。又婚礼吉礼也。吉日而用凶事。不亦惨乎。此举世习行而不觉其非。可为痛哭流涕长太息者四也。 
　　五曰宴客不宜杀生。良辰美景。贤主嘉宾。蔬食菜羹不妨清致何须广杀生命穷极肥甘。笙歌餍饫于杯盘宰割冤号于砧几嗟乎。有人心者能不悲乎。此举世习行而不觉其非可为痛哭流涕长太息者五也。 
　　六曰祈禳不宜杀生。世人有疾。杀生祀神。以祈福佑不思已之祀神欲免死而求生也。杀他命而延我命。逆天悖理莫甚于此矣。夫正直者为神神其有私乎。命不可延而杀业具在。种种淫祀。亦复类是。此举世习行而不觉其非。可为痛哭流涕长太息者六也。 
　　七曰营生不宜杀生。世人为衣食故。或畋猎渔捕。或屠宰牛羊猪犬等以资生计而我观不作此业者亦衣亦食未必冻馁而死也。杀生营生。神理所殛以杀昌裕。百无一人。种地狱之深因。受来生之恶报。莫斯为甚矣何苦而不别求生计乎。此举世习行而不觉其非。可为痛哭流涕长太息者七也 

　　△放生会小引 

　　放生之说。畅于释氏。儒者或疑之。然古者网罟必用四寸之目。鱼不满尺。市不得鬻。言放生也。国君春田不围泽。大夫不掩羣。士不取麛卵。言放生也。成汤之网开三面子产之畜鱼于池。无非言放生也。是故圣王之世。鸟兽鱼鳖咸若。凤凰麒麟。不践生草。不食生虫。则谓之仁禽。谓之仁兽。天地之大德曰生。全体皆仁也。圣人学天。学天之仁而己天心好生而恶杀。圣人体天之心以为心。故民胞物与。并育并生。推其极必使无一物不得其所。而后圣人为仁之量始全。则放生之说。固久在圣人中和位育之中。无事别标宗旨也。自古礼衰而杀机炽。贪口腹恣暴殄者反以煦煦之仁为借口。杀以召杀。而杀刼以开。佛氏愀然悯之。思欲有以挽其流而拯其敝。于是大其声以疾呼。而放生之说于以起。而放生之会于以行。是故颜鲁公奏请天下立放生池八十一所。苏东坡为杭州守率僚属至西湖放生以为乐。自来名公巨卿。醇儒宿学。类多从事于此。则放生之为道葢可想也。吾辈幸际太平。共游光天化日之中。安常处顺。不遭横祸。是天之放我以生也。天既放我以生。我苟非体天之心多放生命。其何以仰答天恩。终免灾刼耶。爰与同人纠集放生善会。每会以若干文为率会数各随其愿。一月一举。随买随放。不拘何物。不拘何地。事毕□向乞求往生。所愿各发慈心。共培善果。庶几日久月长。愈推愈广。以期答天恩而消灾刼当亦吾党同人所乐于捐助也。是为引。 

　　○放生官河条约 

　　卷七之二 
　　古者网罟必用四寸之目。鱼不满尺。市不得鬻。圣王爱物之。心蔼然如见。况邑城乡镇。必由地脉结聚而成。制伏无方。每关衰旺。青鸟家言。非无因也。古来仁慈好生之地。往往不见。干戈。而城邑遭屠者多由其地人民好杀所致。倘非急开生门以顺地道。以格天心。将何以召祥和而消灾刼。放生官河者生门也。生门开而生气聚。生气聚而戾气。消此不费钱功德也。述放生官河条约。 

　　放生官河禁止采捕议 
　　颜鲁公放生池表 
　　放生河为人主祝寿祈福 
　　宪示 
　　放生官河规条 
　　严禁毒鱼宪示 

　　△放生官河禁止采捕议 

　　葢闻天地之所好者生。帝王之所慎者杀。古圣人设为网罟。以佃以渔。所以备祭享除物窖。非以为口腹也。然犹必设为厉禁。数罟不入污池。网目必用四寸。渔不满尺。市不得鬻。葢恐取之太过。即以蹙物之生。故必示以限制。使取之有节。庶涵濡长养。生机相续于无已耳。是以成汤解网。里革断罟。颜鲁公奏立天下放生池。于势难槩禁之余必宛转纡筹。留一线生机。以延物命。凡以体天地好生之心。广帝王仁育之量。不欲尽取以伤万物之和也我朝仁化旁敷。和风广被。举凡鸟兽鱼鳖具征咸若。仰见圣天子万物一体。度越百王。凡属臣民。自宜本怵惕恻隐之心。扩并育并生之量。日孜孜焉为物命计。俾之繁滋生息。涵泳于光天化日之中于以祝圣寿于无疆。俾羣生而遂长。庶不虚生盛世耳。乃习俗相沿。取求无厌。多方采捕。力索穷搜。无论大小官河。插簖设网。几使水族无潜逃之所而有司官又视为不急之务竟不复留心禁约。为地方稍开生门甚非所以仰体皇仁。以培国家元气也。今拟于州县乡镇。各留河数处。听作放生官河。永禁采捕。勒石垂远犯者惩之。其清查办理宜听该处各善士妥为设法。仍不许地棍土豪专擅开禁。有则鸣鼓共攻。并令各善堂随时稽察。庶使圣泽汪洋羣生同被。蠢灵共寿。物我皆春。亦仁人君子之用心也。谨议。 

　　△颜鲁公放生池表 

　　臣闻帝德莫大生成。臣心敢忘赞述。微臣职忝方面。受恩莫报。广宣皇命于天下。临江带郭处。置放生池共八十一所。泽及昆虫海隅苍生。莫不欣喜。臣不揣愚昧。述天下放生池碑铭一章。葢欲使天下元元。知陛下有好生之德。因令微臣获广昔贤善善之义。乞御书题额。以光扬不朽。 

　　△放生河为人主祝寿祈福 

　　苏东坡守杭州奏开西湖堙塞。首以放生为言。迨天禧中大臣始奏以西湖为放生池。禁捕鱼鸟为人主祈福。自是以来。每岁四月八日郡人会放湖上所活羽毛鳞介以百万数。皆西北稽首祝皇上千万岁寿。此西湖放生故事可征也。 

　　△宪示 

　　苏抚部院张。为申明旧禁剀切晓谕事照得苏城虎邱前一带堤河。及相近东西各港。原系放生官河永禁采捕。本部院前于藩司任内。厯经出示严禁在案。兹闻日久废弛。该处仍有不肖居民。及渔户人等。罔顾生灵。公然违禁或操鹰舟。或张巨网。肆行捕捉。致潜鳞无一线之生机。放生之地。竟为若辈之利薮。地保人等得其规利代为包庇。殊堪痛恨。除访拏惩办外。合行剀切晓谕。为此示仰该处居民及渔户地保人等知悉。自示之后。尔等如敢在于放生河内。肆行采捕。戕害生灵。一经本部院查出。或委员禀报。立即严提惩处。如该处地保。不行查逐。受贿纵容。定即一并究惩不贷各宜凛遵毌违特示 
　　嘉庆十九年十一月初三日示 
　　苏州府元和县正堂舒　为吁恩勒碑示禁。以垂久远事。据生员王煦监生屠■〈目旋〉殷在天周揆殷等禀称切照宪治正三图。设有妙济堂。于内设局。凡施棺收葬惜字放生诸善事。靡不备举。独是放生一事。因堂地狭隘旧日就沿河一带。立石为界。作放生河路。甚为短促。不能多容。今拟请南至青松寺。北至娄门蛇王庙。一带官河。作为放生河路无许捕鱼乡农藉称罱泥名色挨堂放生河边竞相捕捉所全物命实多为此吁恩叩请。伏乞恩准。给示勒碑禁止捕捉以垂久。远等情到县。据此合行给示严禁。为此仰该地保居民乡农渔船人等知悉。所有妙济堂放生官河。南从青松寺起。北至娄门蛇王庙一带。永禁捕鱼罱泥。如有任意抗违。在河罱捕地保司事立即拏获解县。以凭重处枷示。倘地保狥纵容隐。察出定提并究决不宽贷。各宜凛遵毌违特示 
　　嘉庆二年六月　　日示 
　　苏州府正堂觉罗景为据禀给示严禁采捕事嘉庆二十四年六月初四日。据清节堂董事陈道修职员何柱岩吴复初孙道融吴兆钰陈道轩陈培顾退思刘会真程廷珍胡惠友苏晋英等赴府禀称。切照苏郡虎邱山塘官河西由西瓜河起。东至渡僧聚龙山塘各桥南至六房庄。北至钱万里桥。十家洋虎邱后山等处。厯经各善堂禀蒙各大宪放生惜命禁止采捕均于桥座凿有禁止字样祇准各渔船在外河大荡捕获不许在所禁之处采捕在案无如日久废弛。渔户勾串地匪。得规狥纵。始则夜间捕捉。今则白书布网。甚至前舟放生。后船撒罗。罾网所在。不计其数。欲其生而仍置于死。董等目击此形情殊悯恻。是以情愿损资备石各处勒碑。永禁采捕以护水族而励好善。环求给示并捐牌晓谕。以便随时巡查。勒石永禁。并赐分饬长元吴三县。一体禁约。严饬各地保渔总。毋许得规狥纵。取结存案等情到府。据此查虎邱一带放生官河厯经各宪严禁采捕。渔户等何得勾串地匪。肆行□网显系地保渔总得规狥纵。殊属不法。本即查提严办姑宽免究。据禀前情。除饬县一体禁约。并取地保渔总切结备案外。合就出示勒石严禁为此示仰各该地保渔总渔户以及附近居民诸色人等知悉。所有虎邱山塘官河西由西瓜河起。东至度僧聚龙山塘各桥南目六房庄。北至钱万里桥十字洋虎邱后山等处放生官河。勒石永禁。嗣后不许再行□网采捕责令清节堂董事。随时掮示巡查。倘有不法渔户等。敢再私行偷捕。立即指名禀候饬提严究。地保渔总徇纵容隐。并提从重惩办。决不宽贷。其各凛遵毌违。特示。 
　　嘉庆二十四年六月初九日示 

　　简明掮示式 
　　乡镇宪示 

　　简明掮示式 

　　山塘等处官河　　勒石永禁采捕　　责令清节堂董掮示巡察莫惰　　倘有藐抗渔户　　敢再肆网撒罗立即指禀拿究　　重责枷示游图 

　　乡镇宪示 

　　苏州府为据禀给示禁约事。据某某等禀称。元境周庄镇地方。四面环河。有等渔业之人。在河捕捉。迩来渐入市港。鱼无巨细。搜捕一空甚至攫取螺鳖将铁器扒损岸脚。今渔船既聚。适市民舟。拥挤水面。惟思若辈生涯亦易岂必在市港狭窄之所。生等拟定界地。南至报恩桥北至全功桥西至聚宝桥西北至全福寺港。永作放生官河。毌许采捕。不求晓谕难以禁止环叩查照各善堂成案出示严禁入市捕鱼。以广仁德等情。到府据此除禀批示外合就给示禁约。为此示仰各该地保。及渔户诸色人等知悉。所有元邑周庄镇市河。南至报恩桥。北至全功桥。西至聚宝桥。西北至全福寺港作为放生官河不许渔船采捕以全物命如敢故违。许指名禀究。地保或狥纵容隐。察出并处不贷。各宜凛遵毋违特示。 
　　道光二十四年五月二十九日示 

　　△放生官河规条 

　　一放生河应设司事经管稽查如河隶书院或善堂则司岁事即书院善堂之司岁兼管。其司察事即捐资经议诸君轮月稽查。如遇匪人偷捕。即送官究治。倘司事中有远游及出仕或荐贤自代或公举补缺 
　　一放生河已详宪办案。宜祀神立碑。永禁采捕。其界址所在。宜多立奉宪放生河小碑石。每年清明冬至两期。或天赦吉日。司事率同漆石工人。于各小碑石字上俱润朱一遍以醒众目。倘有欹者正之。缺者补之。以符原立之数不致厯久残缺 
　　一放生河除请给谕单。严谕渔甲。使之督禁渔户外。每年于二八两月。仍须请邑尊给严禁偷捕告示十数道。分贴沿岸行铺等处。并给湖差坊保渔甲分班巡逻查缉牌票。 
　　一竹木簰上。向多扳罾捕鱼。又有将树木枝桠沉□水中。暗自成围河面浮水草一丛名曰燕子窠使游鱼藏聚。便于偷捕至冬季尤甚宜饬差协同渔首小甲。押令各渔户将渔窠树枝捞起尽净。并取具不再私捕杂捉甘结存案。凡我同人当随时查察。如河中再有燕窠哨袋等物即协同渔甲捞去以除弊窦。并赖沿河居住行铺诸君。如有见闻。务祈照谕禁告示共相禁止。 
　　一放生河立碑禁捕。饬河差巡缉。往往始勤终怠。视为具文且积久弊生。渐启分肥狥纵之端。又司事稽查或遇有偷捕。理言禁止。即闻声潜逸。甚者反肆强梁。与舟人雀角。咸在波面船头。万一失足有不测之虞。事尚未臻尽善。宜饬取渔首甘结。俾不致通同甲长。贿纵渔船。或晓或夜。仍滋偷捕等弊。又取地保甘结俾不致徇纵岸户中游手好闲人违禁扳罾恣捕伤生等弊。嗣后　贤邑侯遵例谕禁渔船偷捕。责在渔首岸人扳罾。责在地保逢有滋弊即行呈治。 
　　一冬季漕艘船上水手人等往往以扳罾捕鱼为乐。奉本道宪给示严禁。帮船水手违禁捕鱼以全善举。并发宪牌。一行县。俾一体给示严禁。一移卫。俾各船遵照禁约。岁以为例 
　　一现议规条。倘岁远时迁未免事有异宜恒赖贤父母慈爱为怀。诸君子维持勿替。俾全河水族涵泳于光天化日之中永无网罟刀砧之厄。尤深望于后之仁人匡济也。　平湖放生湖。一隶育婴堂一隶当湖书院。共相经理。善士黄菊坪等捐田三十余亩。赎湖放生详宪立案立石二十余处。永禁采捕仍每年捐钱数十千。半买物放生。半作堂中办理费其法甚善 
　　放生之说。其所由来尚矣。葢本古圣人仁民爱物之意而行之者也史记所载汤见四面网鱼者。蹙然曰。呜呼。尽之矣。乃去其三面而祝之曰欲左者左。欲右者右不用命者。乃入吾网。诸侯闻之曰汤德其至矣。此非放生之始耶周官之制。鱼禁鲲鲕。数罟不入污池。所以蕃生息保物命者。亦于是乎兢兢焉。吾夫子钓而不纲弋不射宿。君赐必畜。慈爱之心蔼然流露孰谓放生之说非儒者之教乎昔子舆氏导齐王以仁政。即在于恩及禽兽而察识扩充之非以此不忍之心所及者广耶方今　圣人在上。休养生息。泽及虫鱼诸君子仰体　恩波之浩荡。而乐覩物类之蕃滋。行见放生河中涵濡卵育。各畅生机。鱼跃顺流。堂堂策策。想当时和景明相与问诸水滨。但觉依蒲在藻之乐。无非太和翔洽之休。盎然生趣洋溢目前有不必作濠濮之想者矣 

　　△严禁毒鱼宪示 

　　宁波府鄞县正堂张。为照案出示严禁事。案奉　本府宪张。札奉　本道宪札开。照得宁属各县。每有无赖之徒。购买巴荳。俗名净刚子。或用雷公藤。煎汁倾河。药取鱼鲜。无论巨细。受毒即死河无噍类。甚至居民汲饮此水。轻则染病。重则伤生。不惟戕害物命。抑且毒及闾阎。即经前道暨本道札府饬禁在案。兹据绍郡绅士严嘉荣等呈请饬禁前来。诚恐日久玩生。札府转饬示禁等因。奉经照案示禁在案。兹访有贪利之徒。仍前售买净刚子雷公藤等毒物煎汁倾河药鱼情事。合再照案出示严禁。为此示仰合邑渔户及诸色人等知悉。尔等须知古制数罟尚不入池。况以毒物药取鱼鲜。几至鳞介不留遗种。其暴殄物命。莫有甚于此者且居民买食此鱼。汲饮此水。中毒染病。受累伤生。在所不免。更为民生之害。自示之后。务各痛改前非。切勿再以净刚子雷公藤煎汁投入河中。祗为尔一人谋些微之利。以致害物害人似此居心。亦断不能赚钱获利。倘敢抗违不遵。仍前购毒药取鱼鲜。一烃访闻。或被告发。定即提案究处。决不姑宽。其各凛遵。毌违特示。 
　　咸丰七年六月十五日 

　　○赏节会规约 

　　卷七之三 
　　近人每逢芳辰令节。必大张筵宴以为赏心乐事且谓必如此方不虚度吁富人一席酒。穷人半年粮。席上一杯羹。厨下千百命。孽而已矣。乐云乎哉。拟赏节会条约。 

　　赏节会启 
　　规约 

　　△赏节会启 

　　李青莲云。天地者万物之逆旅。光阴者。百代之过客。盖人生百年如白驹过隙。垂髫丱角。转眼华巅。逝水叹其流光。石火惊夫幻相。古人所以及时行乐者非无故也。顾行乐之道自有真焉。近世高雅之士。每当春秋佳日。月夕花朝。结会联朋。醵金选胜。或山之巅。或水之湄。徜徉临眺。相与为乐。其在豪华之辈。则画船灯舫。选色征歌。虎阜秦淮。欢场蹀躞。流连筵宴。所费不赀。非是则谓之虚度。所谓赏心乐事者非耶。然而珍错充乎庖。而孤寒之嗷嗷待哺者不及问也。肥甘恣乎口。而物命之惨惨叫号者不及闻也。驰逐竟日。乐几忘疲。醉饱归来。味同嚼蜡。残膏剩馥。仅供仆御抛零。一盏半盂。未许穷黎沾被。如是而谓之不虚度。然乎否耶。夫芳辰令节。一岁中为日有几。人当此际。娱目骋怀。倍增忻畅。此诚万物恬熙之日。而天假我以行乐之候也。吾辈名缰利锁。终岁束缚。曾无一毫善缘上答于天。亦己内返多疚矣。幸遇良辰美景。尚不能稍有设施。窃恐白发无情。催人易老。良缘错过。后会难逢。至是而叹终身虚度也不已晚乎。今拟集十数同志。结为一会。每逢佳节。携分赴约。烹茶小叙。作半日游。一济孤老。一放生命。临流登山。吟眺为乐。将见出水火而衽席。易刀俎而江湖。物沾再造之恩。人获含饴之乐。受者欢喜无量。施者亦欢喜无量。物与我皆欢喜无量。而天之心有不欢喜无量者乎吁节一宵之豪饮。即可济数十孤寒。分半席之余资。便可活万千物命。如是方可谓之赏心乐事也。如是方可谓之不虚度良辰也。愿与同人。本欢喜心。行欢喜事。结欢喜缘。熙熙恬恬。物我皆春。庶几皆大欢喜而成极乐世界乎。此启。 

　　△规约 

　　一每年芳辰令节、如元宵、花朝、寒食、浴佛、端五、荷花生日、中元中秋、重九、十月初八、冬至、腊八、及大士诞纯阳诞。各佳节。及寻春赏荷赏桂赏菊赏雪诸胜会。【有馆者或趁解馆日期】 诸同志务各携分赴会。每分二百文。或能多携者听。备作会外善事。除备茶点外。余悉入公。以六分济贫。以四分放生。庶几赏不虚縻。功归实济。 
　　一订会友不拘多少。愿与者即署名会簿。每逢佳节。轮流主值。先一日。值会者订约。届期共集。主会者不得争为体面。于会外赔费。庶可永永相继。 
　　一所济孤老。各就耳目所及。必审其的。系极贫朝不谋夕者。方准给子。或一百二百不等。不得滥给。 
　　一所放生命。不拘飞禽水族。随买随放。不必限以何地。庶免射利者从旁觑觎。 
　　一会约不拘地方。或登山。或棹湖。或就寺院。会时烹茶聚话。或谈书理。或究内功。或商办善事。或稽察功过。或各举新闻果报。笔之于书。不得浪说无益闲谈。违者议罚。 
　　一所备茶点。宜分外从俭。省一浮费。即可充一正用。若欲从丰。便难乎为继。于会例有碍。必须先酌一定额。 
　　一会友偕来。或扶老携幼。或挈客联朋。务使父子兄弟朋友。各极其欢。同襄善举。叙天伦之乐事。联故旧之欢情。诚人生难得之佳会也。 
　　一苏郡彭氏惜字会。每兼放生。此会亦可兼及惜字。约诸同人务须。沿路收拾字纸米谷不拘多少。以作相见之仪。迂事也。实韵事也。 

　　○区种章程 

　　卷七之四 
　　王者重农贵粟。耕三余一。耕九余三。所以预为凶荒之备者。巳无所不至。而耕之中。有可以用人力。而得数倍收者。裕民足食。积谷备荒。莫过于此。是可采择试行也。述区种章程。 

　　区种章程 
　　区种豆麦 
　　区种芋法 
　　区种瓜瓠 
　　备荒琐语 

　　△区种章程 

　　区种之法。不论地土之肥硗。随地多少皆可种植。每区计地一尺三寸。每亩积算二千六百五十区。止种六百五十区。一区可收谷七升八升不等。大旱亦可得谷三四升。洵为备荒之良法。王祯曰。参考汜胜之书。及务本书。谓汤有七年之旱。伊尹作为区田。教民粪种。负水浇稼。诸山陵倾坂及田□城上皆可为之其区当于闲时旋旋掘下。正月种春大麦。二三月种山药芊子。三四月种粟及大小豆。八月种二麦豌豆。随时为之。不可贪多。夫丰俭不常。天之道也。故君子贵思患而预防之。是知此法由来甚古。特为采集古今人传播成式。条列于左。以俟留心者仿而行之。可使游惰之人各务精勤。凶年又免饥馑。一举而两得也。 
　　一每田一亩。阔一十五步。每步五尺。计七丈五尺。每行一尺五寸。该分五十行。长一十六步。计八丈。该分五十三行。长阔总算。通共二千六百五十区。每区四方各一尺五寸。见方二尺二寸五分。空一行。种一行。隔一区。种一区。可种六百五十区。不种旁地以收地方。 
　　一区田画就。每区挖深一尺。将松土起出。【此就应种之六百五十区而言】 再起出松土寸许。用熟粪一升。与寸许土和匀。归入区内将籽种。均匀撒在上面。用手在粪土上按实。使土与籽种相粘。然后将起出之松土覆上。且勿过厚。后谷芽将探起时。渐渐添上铺平隔处。便人入内浇灌耘锄诸事。 
　　一苗出时相去一寸半。留一株区之。边上多留一株。每行十一株。【此是区内种稻之行非即前每行宽阔之行也】 每区一百一十株。只看粗壮好苗。约估拣留。不必逐株细数。总不可贪多。收成时自然获利。【区有四边边上多留一株靠一边留空三边也】 
　　一禾苗留足之后。俟当锄之时。制一小铁锄。宽一寸长四寸。锄去野草。如锄过八徧草尽土松。结子饱满。禾穟长大。如肯加功勤锄。即寻常种植。收成犹多。况区田乎。 
　　一区田禾穟长大。所结谷粒甚重。定要下坠。况遇大风摇摆。一经卧倒。便恐伤损须于苗出有尺许长时。即用土壅。渐长渐壅。遇大风不致吹倒矣。 
　　一凡田不论美恶。总须粪以肥之。况区田既不择地。未必皆属沃土。粪壤最为要紧。田亩岁岁种之。土敝气衰。生物不遂。必储粪朽以粪之。则地力常新而收获不减。 
　　一凡高原平坂陂及宅傍空隙场地。但以一尺五寸画区。虽奇零尖斜横曲。无不可做。其区当于闲时慢慢开掘。弗贪安逸。致临时急促。田多之户。余田照常栽种外。量种二三亩区田。丰年固可倍收。即大旱亦有区田所得。足资口食。田少之户尽可竭力行之。以收水旱无虞之利。大率一家四五口。可种区田一亩多者增加。少者弟兄子侄合种一亩。或分区各种。无不可也。 
　　一区种获数之多。人皆疑其为诞。但考之齐民要术云。昔兖州剌史刘仁之在洛阳。于宅后十七步之地画为区田收粟三十六石又考雍正四年。直隶巡抚李公维钧在保定城内。尝试行之。据称播种灌溉。未尽如法。然一亩之地已得谷十六石康熙丁亥桂林朱龙耀为蒲县知县。曾行之有验。后升太原司马。亦于署中后圃为之每区得谷五升亩可三十六石无疑康熙末。聊城邓钟音亦尝试种。每亩所收实多常田二十斛衢州詹文焕监督大通。于官舍隙地为之。计一亩之收五倍常田又有广润别驾方鸣夏在兰州时。教张姓者治区田一亩得谷三十六石后归江宁以其法语族人。亦治区田一亩得谷三十八石乾隆时。建昌观察李公余三于衙署后仿行之。豫章帅念祖亦仿行之收获皆符其数至道光八年。苏州潘相国哲嗣。于娄门外以其法课种稻禾。及时耕植果获丰收远近村农。皆所目击。次年又于葑门外择田试种亦复应验由是观之。区种多获。又何疑焉。使今之田主及业农者。果皆信而行之。将见家给人足。乡闾不至终穷。由是讲让型仁。礼教得以渐复。入事父兄。出事长上。孝悌忠信之行。不难兼修于深耕易耨之余。斯祸乱不弭而自弭。庶可相与共享太平之福也。岂不快哉。 

　　区田图 

　　见图 
　　此图白行种稻。掘深八九寸。见方一尺五寸阔。每行种一区。空一区。黑行不种稻。亦见方一尺五寸阔。高起楞头八九寸。留楞头泥。节次以壅苗根。 

　　△区种豆麦 

　　区种大豆法。坎方深各六寸。相去二尺。一亩得千六百八十坎。其坎既成。取美粪一升。合坎中土搅和。以内坎中。临种沃之。坎三升水。坎内豆三粒。覆上土勿厚以掌抑之。令种与土相亲。一亩用种一升。用粪十六石八斗。豆生五六叶锄之。旱者溉之。坎三升水。丁夫一人。可治五亩。至秋收一亩十六石。 
　　区种麦法。坎同前。凡种一亩。用子二升。覆土厚二寸。以足践之。令种土相亲。麦生根成。锄区间秋草。缘以棘柴律土壅麦根。秋旱则桑落烧浇之。秋雨泽适勿浇之。麦冻解棘柴律之突绝去其枯叶。区间草生锄之。大男大女治十亩。至五月收区一亩得百石以上。十亩得千石以上 

　　△区种芋法 

　　汜胜之书云。区种芋。区方深各三尺。下实豆萁。尺有五寸。以粪着萁上。深如其萁。区种芋五本。【旁四本中一本渐渐培之】 芋成萁烂。皆长三尺。此亦良法。今之农不然。但于浅土种子。俟苗成移就区种。故其利薄夫五谷之种。或丰或歉。天时使然。芋则系之人力。若种艺有法。培壅及时。无不获利以之度凶年济饥馑。助谷食之不及。 

　　△区种瓜瓠 

　　区种瓜法。六月雨后种菉豆八月中犁掩杀之。十月又一转。即十月中种瓜率两步为一区。坑大如盆口。深五寸。以土壅其畔。如菜畦形。坑底必令平正。以足踏之。令其保泽。以瓜子大豆各十枚徧布坑中。【瓜子大豆两物为双藉其起土故也】 以粪五升覆之。又以土一斗薄散粪上。复以足微蹑之。冬十月大雪时。速并力堆雪于坑为大堆。至春草生。瓜亦生茎叶。肥茂异于常者。且常有润泽。旱亦无害。五月瓜便熟【其搯豆锄瓜之法与常同若瓜子尽生则大槩搯出之一区留四根足矣】 
　　区种瓠法收种子须大者。若先受一斗者。得收一石。先受一石者。得收十石。先掘地作坑。方圆深各三尺。用蚕沙与土相和令中半。【若无蚕沙生牛粪亦可】 着坑中足蹑令坚。以水沃之。令水尽即下瓠子十颗。复以前粪之既生长二尺余。便总聚十茎为一处。以布缠之。五寸许。复用泥泥之。不过数日。缠处便合为一茎。留强者。余悉搯去。引蔓结子。子外之条亦搯去之。勿令蔓延。留子法初生二三子不佳去之。取第四五六区留二子即足。旱时即浇之。坑畔周匝小渠子深四五寸。以水停之。令其遥润。不得坑中下水。【不论草木凡根株大者俱宜遥肥遥润】 

　　△备荒琐语 

　　稗史汇编曰。甘藷或曰芋之类。根叶亦如芋。大如拳。烝食味如薯蓣。海中之人寿百余岁者。由食甘藷故耳。沙土深耕厚壅大旱汲水灌之。无患不熟。闽广人赖以救饥。其利甚大。 
　　又曰。诸苗二三月至七八月俱可种。但卵有大小耳。卵八九月始生。便可掘食。若未须者勿顿掘。居土中日渐大。南土到冬至。北土到霜降。须尽掘之。不则烂败矣。其种宜高地。遇旱灾可导河汲井灌溉之。在低下水乡。亦有宅地园圃高仰之处。平时作场种蔬者。悉将种藷。亦可救水灾也。若旱年得水涝年水退。在七月中气后。其田遂不及蓺五谷。荞麦可种。又寡收而无益于人。计惟剪藤种藷。易生而多收。至于蝗蝻为害。草木无遗。种种灾伤。此最为酷。乃其来如风雨。食尽而去。惟有藷根在地。荐食不及。纵令茎叶皆尽。尚能发生。不妨收入。若蝗信到时。能多并人力。益发土徧壅其根节枝干。蝗去之后。滋生更易。是虫蝗亦不能为害。故农人之家不可一岁不种此。实杂植中第一品。亦救荒第一义也。 
　　又种藷法。种宜沙地。仍要极肥。腊月耕地以大粪壅之至春分后下种。先用灰。及剉草或牛马粪和土中。使土胍散缓可以行根。重耕地二尺深。次将藷种截断。每长二三寸种之。以土覆深半寸许。每株相去数尺。俟蔓生盛长。剪其茎。另插他处即生。与原种不异。又曰。人家凡有隙地。悉可种藷。若地非沙土。可多用柴草灰。杂入其土。其虚浮与沙土同矣。即市井湫隘。但有数尺地。仰见天日者。便可种得石许。其法用粪和土晒干。杂以柴草灰。入竹笼中。如法种之。 
　　农书云。稗多收能水旱可救俭。孟子言五谷不熟。不如荑稗。淮南所谓小利者皆以此。且稗秆一亩可当稻秆二亩。其价亦当米一石。宜择嘉种于下田蓺之。岁岁无绝。倘遇灾年。便得广植。胜于流移抢拾不其远矣。 

　　○借米实惠法 

　　卷七之五 
　　阳羡玉涵子曰康熙九年。吴越大水。吾宜为甚。吾乡名东村者为尤甚。予有田顷余在焉。去冬偶过之。行其巷。寂无人声。非锁门而他出。则阖户而就寝。余深讶焉。或告予曰。凡锁门者。殆举家行乞他所。阖户者。殆绝粒而僵卧不起耳。予大惊曰。然则不久已死乎。曰。但未至是也。凡吾村之困守家居。而不远行丐乞者。类皆以网罟作本。以虾鱼为资每得虾鱼一斤可卖米半升辄得一日活数日来。雪大冰坚。无可施网。又今年巨浸芦苇。亦淹没无遗虽欲采薪以沸水亦不可得耳春二月。复过之。忽有言曰。昨有某者。三岁儿饿死矣。余骇甚而问其状曰。吾地迩来。惟割野菜马兰杂煮而食虽得周澹木曰真极惨极流民图绘不及此些少米不敢以为糜也惟粉之而入于草汤中可以得腻藉以稍通饥肠耳是家无撮糊入爨数日矣儿幼不能草餐母绝粒许久。岂复有乳。是以遄死耳。予泪澘然下不能收、思上年之水。凡丽吾地者。真极难矣。计予业田二百余亩。得租不过十七石有奇。因漕白紧急。尽数输仓。所存欠数谓当卖产借贷以偿矣忽遇天恩、准以水灾捐折反领米四石九斗有奇以归岂不可譬之未尝捐折乎此村立就危亡吾家尚日三餐又三日粥辄欲一餐饭见此光景而私此四石九斗有奇者以独丰义不忍时二月廿四□也中夜以思余持此米将何为而可乎欲施以煮粥也则余见煮粥之弊矣、煮粥者、环一二十里而设一场。饱暖者未必不近。饥寒者未必不远也。饱暖者不宜食。其无耻者未必不食也。闻粥一熟。羣相閧然吾见有大桶小盌而携归以饲其工人者矣。又取多积剩。而臭腐以及夫犬豕者矣。远方饥民在十数里外扶老抱幼冲风冐雨颠蹶而至则锅已罄空惨极相向一恸枵腹而归耳夫少壮者。得以自达矣。衰穉妇女。何以自达乎。晴天暖日。不难早候矣。雪霜泥泞。岂能早候乎。况今春作方殷农务正急若舍一日之田功而往返十数里之遥以就二三碗之薄粥将来秋收宁复有望性命旦夕苟延活计愈加断绝矣故愚谓不如计口分赈领归白煮之便也出米以赈者。诚莫大之功然人皆吝财谁肯竟舍。有出无入事实难行虽以官府临之。急之而严戒切责。劝之而礼貌温文。终莫肯应也。即有十分好义者。吾知其出之亦有限矣今使有人于此。与之米一升。明日即无以继。有人借之米五升。至冬要还一斗。二者不可得兼其人必宁借五升矣葢与而层层剁出□切祥□无继究必饿死借重利之债而可以得生将来秋收一熟奚难此一斗乎故愚谓劝赈不如劝借之便也然今日之借不患利息重而惟患不肯放放债者富人之所乐为而在今偏不肯为巨万家赀。锱铢以积连廒积囤。羣视躭躭。一人肯借。十人岂得辞乎。一升可借。十升宁便已乎。岁荒民歉。借去尚肯还乎拥粟积钱如可恰负重债嚣嚣羣口竟同敌雠幸天下太平。众皆明妬暗嫉摩掌疾视鴈如行相持而莫敢轻动也一旦有变。彼堆千累万者。负之将安往乎然以忽转捷甚今之势苟不力为斡旋亦未必保能无变也富人剌肥贫无半粟富家厌罗绮贫者衣百结寻常亦诿于命而安之矣同是人耳竟甘心独稿饿以死哉且不借者将谓其必赖乎。灶冷烟空朝不谋夕。藉此救命奚忍负恩。计口而给不过升斗。秋收一熟等之锱铢。崔子曰惠不在大济人之急可也济人只在急时。凡衣食不缺之家。不过暂值荒歉耳。若肯竭力节省。岂无一石五斗赢余省得言言血泪矣一石出即可救百人三日之饥省得五斗出亦救百人日半之饥矣吾米尚不满五石。欲以出放济贫。岂不令人齿冷然只要与吾辈篇□子作一榜样做一前驱耳计熟矣恨不即曙黎明即起书片纸曰。史八房有米五石出放。其米作价至冬偿还。其息加二。凡本村极贫之家论丁分借此知。时余仆庄四在傍。余语之故。且备告以作价加息便宜事而庄四曰仆幸邀主庇积省得米一石不须自食亦可撘放以济人乎余喜吾术之得行而此法之果可以行之人人也急颔之曰是极善。遂续书其下曰下人庄四一石亦放时值清明余以执事祠祭无暇过彼。而已有先余而告之者矣。相与踊跃称快。晡后余至则益相与叹息致感余愈愧赧不自胜因挟前片纸不敢出忽一人大声言曰审若是我等穷人今兹或者尚有命乎我等平日借贷于人惯矣虽加六加七而未尝一负也乃今者过之而俱谢无有也无已以倍称许之而益谢无有也翳其无者咸以为今岁非放债之时也今秋宁再大水乎若其有收奚至负此担石活命之债也若其无收吾将视其拥此仍仍者而独食矣无非怕有富名耳官人宁富者哉余曰众等皆在是此纸可以无贴矣众日岂官人是为要欲令通邑式也请即列之通衢因请余出放之期余曰。今米尚在城中。廿九即月尽其次月初一乎。众散去独有一人尾予后私请曰官人能余米在此闲乎余曰前者因筑圩埂给发饭米尚存数斗又板渎圩佃。该我结数斗。今还当问我家人周百福耳。其人曰官人放米。前后等耳余家七口三日无粒米下锅矣。遵官人论丁分借法当得二斗有零。今可以一斗先惠予乎余曰吾应汝然勿令他人知余先归俄而此人至。余视剩米约有三斗即以三斗与之。其人向天连叩首曰官人积德如此皇天皇天你必速报余急扶之起谓曰。我放米与汝。又作价要利钱非舍汝也何至作如此状乎其人曰。如余等人。今者孰肯借余一勺乎虽加十加廿、亦万感也。余有一媳十九岁矣。有娠。因合门将饿死。欲出脱真苦一人兼可得众人活媳请曰。当此荒年。身居贫贱廉耻之事固不足言。独恨妇有苦□重身已五月矣。将持此谁适乎。只待相向同死耳。今得官人米又再挨过去矣。俄而又有一人至曰见彼尾官人后似有所私者吾□得妙家极惨之事且不及言。尚有余剩即惠余乎余罄量且及一斗、急与之、比余入城则前此四石九斗有奇者。己为内人买薪□可知矣市盐杂费用去二石矣急省饭米一石补入而尚少一石也。且下乡再图之。初一日众等将来领米余先令人告曰。不须皆来。只二三人领去足矣俄而五人棹一破舟至。内二人即前日之先支二斗一斗者外又同一人乃余旧佃、余识之遥问曰、汝非此村人也何以至是其人前致辞曰某实不住此村顷来饥肠欲绝闻官人放米特来相央耳。余谓曰、吾前许五石今不自意缺一石而无从措也宁尚有余能及汝乎其人力恳添彼一丁以与此村人均分、五人者辞曰吾村已论户照丁派定。虽勺合曾不相假也。吾等虽欲便汝。真无由。若官人此处能多出必与汝矣其人泪悬悬欲下叹息苦极以视余命先将一路琐琐屑屑极没要紧处形容出来恰是要紧事四石量讫唤周百福取前所收板渎圩米来至则带阴元米六斗。命倾之盘中。则热气蒸蒸欲烂矣。葢余止□时却闲叙收租必用官斛故每得佳米。而彼旁见侧出无非苦境人见今岁米贵虽稍收亦属贫艰。故不觉搀水太重耳。余曰今无奈、只得凑汝去、但不须利有二人者喜□米反□得有便宜可□可涕曰是竟与我吾视之亦甚甘而可以免息也。余少四斗则前已发过三斗矣。止缺一斗。余入内细检得一上年藏米旧囤粜后尚有少剩也余悉取出见中有空蛀及草屑余命筛之。又簸之并归盘中在傍□景逼真者咸笑曰是殆一斗有余暗察前佃面忽苦极欣欣有喜色余命量清一斗。再量得八升。前佃急急甚戆甚苦甚前请曰是宁得不借我乎。余曰是汝而前领过二斗者。忽愀然曰吾此行人家真正□泣所分不过数升矣。今地下有狼籍及蛀屑空头可以施余乎。余急命尽扫以去。彼四人者出一纸上细开三十二家。共一百七十六□止分所借□□□□□凄凉米六石耳。悲哉。夫余之此法既详且稳矣作价□□苦以偿防秋妙用至此此齐缴出熟而米或贱也加二起息以周年计之即加三也。既可获利又救人性命天下无此两便事也。吾辈要大修行积德舍去此等时再无此好机会也。而继余者尚鲜何也。意皆实处于不足耳。夫下人庄四宁有余之家乎。亦放一石。毋论一石。即一斗二斗。皆可济人。苟其出之。必有受其惠者。苦自已偶乏而□多少便门转借以放尤见至心吾辈遇此岁年。钱粮赔累。食指繁多。自难尚有余剩惟是平昔行谊说人不用□苟足信人但一开口告贷代人生息人之与余不待卑辞而苦口也。借来放何等直捷去仍讨来偿还不过一担。当转换闲耳无损于已。而大有济于人。何惜此点点面情几许筋力。任人展转垂危而不一援手耶。因义仓社仓之不能旦夕复而欲使出者不伤财。受者立有济愚谓此放贷赈法之切实可行可以人人行之为甚便也【高玉立曰毋论社仓难复似此随地为社时有社仓不用收贮又无侵盗真前此未有之议后此必传之法】 其法以十家为甲甲有长。通地为村。村有长。一图为坊。坊有正。其人必择地之。公平有信行者为之。一人不能独任。再择一二人分任之。甲内饥民。甲长村长结报。邻甲邻村查核。达之坊正。坊正勘实入册。男子全给。妇女及七岁以下半给其三岁以下。及无行之士。与从来丐乞者不与。计丁分借。具米色。必论高低。会同牙行。三面作价。至冬还亦如之。其斗斛。出入同用流啚。其息加二。放米之家。借户书与借劵、甲长村长作中。坊长照数入册。本坊之米。即放本坊、其本坊米少而借之邻坊者借户书借劵外。坊长村长。另立收领。认与追清。务期有放必还有米乐放。或曰其利不可以已乎。曰此又子贡赎人不受金、子路救溺而受牛之说矣凡善行法者立法要使久久当随时制宜而可行其刻待借者所以广劝放者而加惠贫民实所以一篇主□安富民也 

　　○恤寒会事宜 

　　卷七之六 
　　生人之苦。莫如饥寒。而寒更甚于饥。当雪夜冰天。死者必倍蓰于平日。可见受冻而死。更迫于受饿而死。饿犹可稍缓须臾。冻则难延顷刻。御寒之备。所关正非细故也。士大夫消寒有会。亦知门以外。有无量孤寒。呼号待命者乎。拟恤寒会事宜。 

　　一施棉衣 
　　一施风帽 
　　一施絮被 
　　一施柴炭 
　　一设粥 
　　一设庇寒所 
　　一施草韀 
　　一施炒米姜汤 
　　送粥担 
　　一查造衣册 
　　一换湿衣 
　　一施草鞋 
　　一施帽领 
　　一更夫栅夫 

　　△一施棉衣 

　　一施棉衣。　无衣无褐。何以卒岁。得棉衣裤一身。即可度过残冬。故冬月施衣。得则生。不得则死。最是实惠。○冬月施衣。向例必待仲冬严寒之候。以为太早。则恐变卖也。然寒信不测。往往初冬即见冰雪。薄寒中人。最易成病。其无衣无褐之人。一遇寒风。即难忍受。设身处地。吾辈授衣之日。当为此辈一想。况变卖之人。皆系无耻乞儿。非可因噎废食。鄙意施给棉衣。宜于十月初旬。即应查给。若虑乞丐变卖。则衣之前后。可用花样大印为记。或竟施秧韀背心。或稻草韀背心。或先施粗麻布袋。或蒲包席片。聊以遮寒。总在乎有心者之尽心曲体耳。○待衣者众。或力不能多办。或多制秧韀背心。以施贫者。即草衣亦可御寒。前裕鲁山中丞。在武昌任时。曾制以给散者。又难民得絮两块。护前后心背。便可不冻死。必无可办。即用絮两方亦可。 

　　△一施风帽 

　　一施风帽。　肩挑贸易之人。往往五更早起。冲冐风霜。最属可悯。能多备风帽施给大为方便。 

　　△一施絮被 

　　一施絮被。　老年幼穉。床无絮被。最难度活。须另备絮被。凡老年无告。及寡妇抚孤。贫户生产。实在无被者。查给之。 

　　△一施柴炭 

　　一施柴炭。　凡遇大雪连朝。贫户不能出门寻活。饿而兼冻。必致僵仆枕籍。此时最宜赶紧查访。除送担粥外。尤宜施送稻草。炭火。俾可御寒。功德比寻常、更加十倍。○极寒天气。穷民衣少。恐不足恃。惟有多积炭火围烘。或用柴火彻夜烘之。可免冻僵而死。　难民局遇风雪之夜。冻死者不可数计此皆司其事者。不知料理安排。误人性命。此中罪孽。推诿何人。愿此后当其事者。慎之戒之。 

　　△一设粥 

　　一设粥。　穷民寒饿。得热粥一碗。便可支持。故严冬设粥。为济贫妙法。或竟施给。或半价发卖。均可随时斟酌。若遇风雪之期。贫人出门不易。必须担施方为尽善 

　　△一设庇寒所 

　　一设庇寒所。　或每乡祠庙撤空屋数间。中铺稻草。以便穷民借住。免其露宿。责成一二人专司。收管料理缓急如无空屋。或搭草厂一所亦妙。 

　　△一施草韀 

　　一施草韀。　难民卧地。往往受湿。其卧处必多铺稻草。或作草韀。能以板架起更妙。每十日一换。扫净污秽。以免触冐。其卧处必备尿桶。毌许就地便溺。更须时焚苍朮。以辟秽气。 

　　△一施炒米姜汤 

　　一施炒米姜汤。　穷民小本营生。往往侵晨入市。枵腹冲寒。情实可悯。宜给予炒米姜汤一碗。聊以御寒。　苏城阊门外。渡僧桥下。冬月清晨施炒米姜汤最为方便。 

　　△送粥担 

　　一送粥担。　凡遇冰雪风雨之期。须早煮热粥。或不能行。不能起者。须担粥送至其地。俾令就近取食。倘有冻僵垂死之人。用姜汤灌之。或尚可救。老人给与热土墼一方更妙。 

　　△一查造衣册 

　　一查造衣册。　施衣最易滋弊。一人冐领。即有一人受冻。动□性命。经手者。功罪判然。岂可忽略从事。故须预先按户清查必得实在无衣贫户。方准给票。其稍有寒备者。不得狥情滥给。方为功归实在。 

　　△一换湿衣 

　　一换湿衣。　乞丐冐雨湿衣。或倾跌烂泥。无可更换。和衣卧地。其寒入骨病发难支。凡遇此辈。须另备棉衣。为之更换。 

　　△一施草鞋 

　　一施草鞋。　乞丐雨天行乞。破鞋为烂泥湿透。寒入足胫。易成湿毒。宜各施以蒲鞋木屐一双。其赤足者。即施蒲鞋一双。亦妙。 

　　△一施帽领 

　　一施帽领。　穷民科头赤颈。无以蔽寒。宜多买旧破毡帽。或小帽给之。其领则以布缝棉。所费亦属无几。穷民之受惠多矣。 

　　△一更夫栅夫 

　　一更夫栅夫。彻夜守候。冐犯风雪。其棉衣裤尤宜及早给发。以示体恤。并须每人给棉风帽一个。更妙。 

　　●得一录卷八 

　　葬亲社约 
　　永安会条程 
　　保墓良规（附义塜条约） 
　　收埋路毙浮尸章程 
　　尸场经费章程 
　　施棺代赊条约 

　　○葬亲社约【本陈榕门相国训俗遗规】 

　　卷八之一 
　　宏谋按停丧不葬之非礼。亭林先生已极论之。今世士大夫亦不能不以为非。顾停棺浅厝。所在皆是。暴露经年恬不为怪。推求其故。则曰为择地也。为无力也。夫忍亲棺之暴露。以求子孙之福荫。择地之非。已杂见于他编。惟无力则诚难以为悦。唐子以葬亲为社约。醵金相助众擎易举。虽极贫寒。得此亦可以举棺。而又有不葬之罚。相规相劝。无不以葬亲为事。使不葬者无以自容。其经营之善。用意之厚。不诚可以劝孝而励俗耶。杨园增补之条。尤为精密。行吕氏乡约者亟当增入此约以为救时之切务 

　　条约 
　　杨园先生跋 
　　附补例三条 
　　附乌青葬会规条 

　　△条约 

　　不孝之罪莫大乎不葬其亲。而以贫自解。加以阴阳拘忌。既俟地。又俟年月之利。又俟有余赀。此三俟者。迁延岁月而不可齐也势愈重而罪愈深今集同社数十人。为劝励之法以七年为度。期于皆葬。谨陈数则如左。 
　　一凡欲葬其亲。愿入社者。各书姓氏。满三十二人则止。每人详列同社姓氏。粘诸壁间。遇有葬者。则注其下曰某年月日其亲己葬以观感而愧焉 
　　一凡有举葬者。同社各出代奠三星。【有力者或稍从厚】 一以为敬。一以为助。或至墓。或至家。一拜而退。主人惟各登拜以为谢。无纤毫酒食之费。 
　　一同社者众不能遍告促金。各随其亲朋远近。分为东西南北四宗。每宗八人。自叙长幼。轮年捱次。一为首。一为佐。凡所宗内有葬日。则以语于各宗之首佐。各聚其所宗之金而函之。上书奠仪。注曰某宗。下书同社某某同拜。主人无答简宗者。不失可宗之义仁孝相勉异姓犹同姓也 
　　一每宗首佐躬拜其余可至可不至。或首佐有事。亦可捱代。如志同而地隔。度后往返不便者。不必共社。仿例别成可也 
　　一所费甚薄。而贫者犹以为艰。然有为浮名社刻而费者矣。有呼卢酣宴而费者矣。即不然。譬有至戚吉凶大事。不得已而多此一费者。又譬有泛交套仪而其人偶受之者。今费而必酬。则是葬亲之外府也。且受金不权子母。较诸称贷举会者利已多。岂有不酬之理凡有葬知期前三日金不至者宗首罚之宗首犯者旁宗首罚之。凡罚于本金外加三星。 
　　一亲未入土。礼宜疏布持斋。而大拂人情。则相从者少。今愿斋戒者。短长任意。惟每月朔望。及亲忌日。及祀祖之日。俱不得华服茹荤此仅饩羊之遗意而尚不能者不必入社既入而犯者。亦罚如例。此所罚注月日封押存宗首处。俟偶有葬者。并入函赠之受者于原罚人之葬日答其半。 
　　一七年之间。赀可徐措。地可徐择。日可徐涓。念释在兹。庶能勉强。葢三年而力不足。又以三年迟之。又久将复何需。不得已而又一年再不葬者。从前之费无所复酬。所以为大罚也。无已。则于八年之葬者。众答其半以存余厚过此复何尤乎。 
　　一人数既定。约于某日。共至公所聚会信誓以期必遂。期满而亲俱葬。复聚会告成。任意丰歉。醵饮以相庆。 

　　△杨园先生跋 

　　养生送死。子职所共。当礼称财。人心攸尽。是以我独不卒。雅着蓼莪之哀。凡民有丧。风垂匍匐之训。义苟隆于报本。情自切于感兴。余溪唐子以锡类之至仁。举葬埋之正谊期于七载统厥四宗。劝励资乎友朋。念释断乎已志。不封不树。食息岂忘泚然。既降既濡。俯仰能无沱若。要使苦苴靡怠。日月有时。人无不葬之亲。亲无久尘之榇。伤哉贫也。文不备。宁戚有余。安则为之。遗其先。遑恤其后。式兹里俗。咸与孝诚。斯云厚德之旌旄。彛伦之鹄的者矣。 

　　△附补例三条 

　　一原约同会始终两会而已。窃恐日月寖久。相见太疏。不免怠忘之患。宜于每岁之首。特加一会。其巳葬者。于会期申再拜稽颡之礼以致谢既省登拜之烦。亦使未葬者有所观感。而于一岁之中矢心积力以期必葬。则是岁举事者必众矣。其会以已葬者司其事。而不任费。 
　　一同会之人。不踰桑梓。非其亲党。则通家邻旧也。聚会之人。不妨率其子弟以至世好既敦亦明礼让。其有佻达不敬父兄。游浪不务本业者。同会教戒之。 
　　一蓝田吕氏乡约。敦本厚俗。莫此为甚。今日之集。特从流俗之极敝。人心之最溺者。先为之导。宜于会日讲明其义。使相辅而行。庶乎仁义之风。久而寖盛。异时即不立社可也。 

　　△附乌青葬会规条 

　　一是会为贫不能葬者设。贫人力难营葬。必集众资方可蒇事。兹叙四十人为一集。在集每人出钱捌百文合四十人计有三十二千文。足敷葬费。各凭掣钱得钱。掣得者即可办葬。一年叙会四次。十年为满。则四十人葬事皆举矣。 
　　一每集一次。定于四仲月望日午后为期。不及徧邀届期。各赍足百钱捌百文。亲赴西土地堂公所。齐候掣签。风雨无阻。其或缘事远游。须预托一人代为赍钱掣签。不得误期。 
　　一四十人分四宗。举四人为宗首公请二人为司会。愿入会者告明宗首。转达司会。即将里居姓名注入会册。倘有届期不到。司会即嘱。该宗首先行代应掣签。无论得与否。限次日宗首自行追收。不得稍任迟延。 
　　一是会平收平发。并不加息。临期收会齐集公所。请一长者在上先向同会姓氏签筒中。掣取一签看明某某姓氏。高呼某某本人答应。即向得会签筒中。自行掣取一签。看签上有是为得之四字。即为得会余。俟下期再叙无庸争先论后。 
　　一掣签得会者。所收钱文。存留公所。即备葬料。不得因他事借用。致误葬事。 
　　一营葬砖瓦石灰工作等项。议归宗首办理。每收钱一次。先办葬料存储公所。俟葬主择吉。临期着泥司载料送地营造。 
　　一葬地系归葬主自办。不与会欵干涉。惟葬事既归公办。不能徧及远方。现经禀请　分府宪移知乌程归安秀水石门桐乡五县备案。禁止阻葬恶习。凡在会中卜地自宜。近在程安秀石桐五县境内。方能公同办理。 
　　一临葬遇有乡恶藉端阻葬。凡我葬会中人。各宜自备供给。约同到乡排解。如不得已。司会宗首及葬主公禀地方官惩办。应用川资。照会中人公派俾葬家任轻易举。不至独力难支。致误葬期。 
　　一凡掣签既得择定安葬日期。欲领葬料工食诸费。必须于亲族中。请一众所共信者作保。协同该宗而立收据。领者保者俱要书名画押。将收据存于公所。俟会满检完。倘己收已葬。后来短发会钱。该宗向保人索取。不任拖欠。 
　　一欲与会者。无论为祖父母为父母。或族戚邻友。悉从其便。至营葬时。必须告明登册。 
　　一所集葬费叁拾贰千文。现因工料俱贵。本系仅敷两穴。惟葬主或有两妣。即须三穴。自应葬主另措壹穴之费。倘或实系无力。情愿称家办理。不妨转致该宗。将会欵从俭置备。以两穴改为三穴之用。俾得速安窀穸。 
　　一现在先后共成四集。每集四十人照章办理。将来如有同志随时增集。多多益善。是所望也。 

　　○永安会条程 

　　卷八之二 
　　语有云入土为安。葢谓送终之礼。一日不入土先人魂魄一日不安。即人子之心一日不安也。顾或有以家贫乏力。不能举事。因以迁延时日者。亦人子之隐痛也非有好义亲故为之设法相助孰能早安窀穸也哉。述永安会条程 

　　永安会议 
　　条规 

　　△永安会议 

　　末俗葬亲用砖费多难办。贫者无力。因循岁月。不获已而为火化。仅免暴骨无瘗。人子之心谁能堪此。梅里李绎刍先生用古白云葬法。举葬亲会曰永安。每会助银三钱。岁两举。访里中久淹未葬者。为之经营窀穸。事竟。只鸡盂饭。肃拜以妥安其灵。而遂无颡泚之伤矣。因欲仿其法行于郡中。吾郡道里辽阔。好善者多。会赀约以贰钱费少则易输而可久也。夫贫士委亲棺于荆榛蔓草中。风霜雨雪之交加。狐兔蛇虫之杂处。或苦力绵。或苦无地。以致暴露未有不衔隐痛。一朝举以就窆。实生死被之。是以徧告同志。勷成善果在富者好善乐输。固未尝望报。而天之报施岂或爽哉。集成。即刊与会诸名。以垂不朽。使他郡闻风继起。以共敦仁厚。亦皆吾郡诸君子乐善之劝也。 

　　△条规 

　　一同人中有好义者。合数人为会首。每一人募十会。总□一册。交司事处。至期。司事发票收钱。设簿登记存贮。临期营办。 
　　一司事每年轮当。遇葬经理其事再拨协办二人。即司事中□定。 
　　一会期准于二八两月。初十前发票。定于十日内收齐。每会收钱百六十文足。俱存留司事处总交当会。 
　　一既慨然尚义。自无中倦之理。倘欲中止。须觅友项补。庶不致废弛。 
　　一凡欲葬而力未能者。先书姓氏年庚。及柩几具。地在何处。详悉书明。告之堪舆。司事酌量举行。 
　　一葬于公共祖坟上。或有族众阻挠者。本家自行清理。与会中人无干。 
　　一凡欲葬之家。柩多者。须于柩上记明某公某氏临葬时如本家乏人。或亲或族到地送葬。务使夫妇同穴。昭穆分明。倘有位置舛错与会中司事无干。 
　　一停棺年久。底若朽烂。无可举动。预置小槥或备大坛贮骨。若稍可动者。豫备衬板以便扛移。 
　　一柩多费繁。本家亲戚。能助葬者听。 
　　一凡已葬诸家。每年司事刊刻征信单分送。单上注明某月某日葬某宅【只用姓不用名号】 柩几具。于某氏圩用钱若干俾与会者得以随时查核。则经理者不致侵用浮开等弊。 
　　白云葬法。量棺之大小开金并。假如棺高二尺。须开深三尺。下铺灰尺厚以足踏之。令实按棺于上。棺之前后左右所开。视棺约阔八九寸。量可容足为式。按棺厚之。周围铺灰。每一尺厚约踏至七寸。许再加再踏至齐棺。再于棺面铺灰。却不可踏。以手按之。越厚越好。成堆即挑上。淋珠以大为妙。其配灰之法。每棺两具。酌用灰十担。或增一棺。量加灰三担。每灰一担。用山沙或山黄泥三斗。又土黄泥三斗。俱晒干。筛极细。临用时。将石灰洒水少许。以物葢之。灰便散。即和泥沙拌匀。干铺干踏。并不用水覆以坏上。俟得雨露滋润。渐融渐紧。自然成水乳胶漆之妙虽斧凿不能攻。正如石之蕴玉也。 
　　一所葬或三代。中间筑石灰墙子二道。二代筑墙子二道。不独尊卑有别。并取坚固也其有三娶四娶棺木多者酌用墙子同。 
　　一宋儒有灰隔法。即白云葬也。周围墙子务要筑实。葢顶必须腾厚一尺有余。日后不致坍陷。 
　　一沙必用凤口。随时豫办泥须秋成后。乘乡人空闲。择晴天。先置落白筛二面。买泥雇人筛好同沙堆运空屋。立出入簿二本。一存与当会司事。一存总局经理处临用当会者先登明簿上出泥沙若干。发一小票。总局照票发付登簿。倘狥情移借。公议倍罚。 
　　发灰先一日。用的当小工二人发好。临期和泥与沙入灰内。将三项伴匀筛好。如所葬二棺。大小工要六人。三棺再添一人。每人约发工食钱八十文若多至八九棺。必须十二人动手方得坚固。 
　　一是会年来办事乏人如秤灰督工记载出入等事。必得精明善办者为之经理。庶无差悞。倘在会君子。能出力帮办。尤见气谊。一每年所葬棺坟。若不刊刻信单分送。无以见实力奉行之迹若必某人某氏详细开列。恐伤仁人孝子。倘在会君子。欲观其详者至值会司事处底册上核阅可也。 

　　○保墓良规（附义塜条约） 

　　卷八之三 
　　坟墓者宗祖骨殖所栖托。祖宗安则子孙亦安。气相感也。惟人事靡常。变端百出。孤坟三尺。谁保百年。不有代为护持者。九原能无怨恫耶。述保墓良规。今夫祖宗之赖有子孙者。养生送死之外。惟此春秋祭扫。保守坟墓为重耳。无如人之贫富不同。丁之多寡不一。或有门衰祚薄。餬口四方。不能照应坟墓者或有年远乏嗣。无人祭扫坟墓者。遂使祖宗坟墓。使为邻右侵占。继为奸佃盗卖。青冢易处。白骨何存李戴张冠。年年变幻。以移塜作生涯。以盗坟为恒事。虽有王法。亦难禁止。推之本骸得气。遗体受荫之理。无怪向之子孙。稍能饘粥者。至此而变而赤贫矣。向之子孙仅有孑遗者。至此而变为斩尽矣。向之子孙卜地葬亲。思所以妥先灵而绵世泽者。至此而竟为乌有矣。谁非子孙谁无坟墓。使已之祖宗而为他人发掘。为子孙者安乎不安。言念及此。实堪悯恻。近访得苏郡常昭两邑凝善堂。一切无主坟墓及无力照应之坟墓。俱为确查旧址。绘图入册。给赏坟丁。竖碑存案。春秋巡查检点。虽厯年久远。不至遗废。诚为善举吾邑同人议欲仿照办理。谨拟规条分录于左 
　　一此局规条专为保护无主古墓而办。先将兴办章程。呈明两邑邑尊。并请出示。谕总开报。并谕劝捐。颁发刻板用印红册到堂。以便查看确实。随时登注。凡有堪舆家。存心好善者。托其采访举报或同人就其所见所闻举报。堂中俱将坐落地址。及姓名有无登明。稽查簿内。堂中司事随时查看。地主经管。何人樵采。果系合例入册汇齐。刊立碑石。以便逐年稽查。 
　　一合例入册古墓。将坐落四址丈尺方向姓名。坟塜几个有无树木墙坦。图绘地形。以及看管何人。详细注明堂册。以备查核。但厯年久远。岂无形迹更变。须择附近厯久不变之处。如池涧庵堂。高墩大坟牌坊古树等类。在于何方。远近约有几丈。以为标认。并载册内。以杜坟佃日久移碑移塜盗卖诸弊。 
　　一碑上册内。将坟逐一编立号数相同。以便碑册互相查对。碑上刊刻姓名四址丈尺号数。恒善堂立字样。与册符合。此外另有查考来厯细底。及坟佃等类。俱载入册。刻印看管联单。单上注明某号某人之墓。与丈尺四址记认年月。及坟佃姓名。堂中用戳。坟佃画押。各存一纸。每年岁底坟佃持单到堂。查核给保护钱七十文。若佃己故。或有子弟承管到堂倒换联单。设有墙塜损坏。送官究治。如坟佃己故。无人承管。着总召募。如总推诿。即着该总照管。以杜串通盗卖。 
　　一丈量地步。俱归营造木尺。堂中立营造丈杆一根。司事稽查随带丈杆量覆地界。碑式营造长五尺。阔一尺三寸。厚五寸。 
　　一查明姓名者。碑上刻某姓某名之墓。无从查考者。刻无主古墓。如棺骸鳞次。荒塜累累者。量清四址丈尺。面前竖一石碑。刻无主荒坟。古塜几个。亦编号入册。 
　　一坟塜坟墙俱有者。载明单册。着佃保护。其无坟墙而仅有坟塜者保护坟塜。如坟塜坍塌者。随时酌给工费。加高。如无塜而地低陷者。亦给费填满立塜。 
　　一先贤名人之墓。子孙式微。势将为人侵占者。一体立碑入册。春秋祭扫加意保守。以昭尊崇。 
　　一有等坟墓。并非无主。其子孙单寒。或仅存寡居。恐年久遗失。或邻墓侵占。自愿报堂入册。准其一体立碑编号。将四址丈尺载明册内。逐年稽查。如家道尚可。酌捐经费多寡听其自便。载入册后或有子孙惑于风水。自愿迁葬。应先报明堂中注册。 

　　义塜条约（上海果育堂定） 

　　△义塜条约（上海果育堂定） 

　　一谊园义塜四址。均立界石。各分左右两阡。以别男女。每阡十具。视地之广狭短长。加立号褐。挨次分行。以便查认。不致紊乱。 
　　一埋棺一具。用号砖一块。由一号起至十百千号依次顺埋该棺和头正面。日后棺属报领。以便对号出阡。一棺出阡。司藉撤销号册。续后报堂。仍分男女以原号补埋。庶免空号错号之虞。 
　　一塜地四周各浚深阔大沟。中间起亩。亩间起甽。使前后左右水气得以疏泄。凡掩埋一具。金井开深三尺半为度。两旁约距邻号尺许。葬用灰砂。须足踏坚结。然后圆塜。封以草皮。 
　　一小棺骨箱骨坛。另设余地收埋。其浮尸路毙。亦另归一处。 
　　一凡棺到堂报葬。必得亲属一人。觅取的保。或邀该铺正甲。先期诣局。开明住址。籍贯姓名年岁。司籍登注号册。棺属自雇扛夫抬送塜所。来堂知照。司埋二人。督率夫头掩埋如式。 
　　一每棺一具。本堂自用石灰二百觔。拌入砂土掩埋。工钱大棺制钱一百二十文。小板棺用石灰一百觔。掩埋工钱六十文。骨箱骨坛每具制钱三十文。悉由本局开销。若该属自愿添用石灰以及供设祭品香楮等情。悉由棺属自备。 
　　一每岁清明及中元节。本堂济度义塜乏祀孤魂虔修经忏一永日。捐助冥锭。往塜所焚化。如有棺属不时祭扫。毌许地邻诸色人等需索钱文。倘有阻挠。干咎未便。 
　　一塜旁备有余屋。以作丙舍。凡棺槥尚须覆漆者。蹔置屋内。但以十日为期。过期即葬。不能久停。 
　　果育堂董事江承桂　顾锡麒　萧　缙　贾履上　姚　曦　张文照等具禀为添置义冢环求立案事。切上邑向有同仁堂旧设义冢经办掩埋。厯有年所。兹因匪扰。苏太各郡县。避地者纷纷来沪。兵燹之余。死亡甚众。既难归骨故乡。又乏安厝善地。经苏州府绅士 
　　汪锡珪　潘嘉穗　张世□　程肇清等。汇商措办三邑谊园以敦桑梓。职等并念此外各邑同托　帡幪。情难歧视。就西门外契买二十七保二图赞字圩则田十三亩五分八厘八毫兼置常昭江震昆新太镇各邑义冢。统名苏太谊园。又经契买二十七保二图赞字圩则田二十亩四分。收埋城厢内外乏力营葬以及无主棺柩俾免暴露而妥旅魂。但剏建伊始。恐多掣肘。为此环求大老爷恩施出示晓谕并乞饬将该田可否列八官字号。免其纳粮勒石以垂永远。则善政绵延。戴　德无既。上禀 
　　咸丰十一年六月 
　　刘宪批　尔等契买二十七保二图赞字圩则田三十三亩九分八厘八毫分别作为常昭江震昆新太镇各邑谊园。果育堂义冢。乐善可嘉候出示晓谕。仍着照例绘造图册。出具切结。专案呈候勘详。请题豁粮。抄粘附 

　　○收埋路毙浮尸章程 

　　卷八之四 
　　收埋善政也。自有遇事生波之棍徒。动辄挟人命图赖。而善政中遂有害焉非大为之防。则善路阻。而平民之受害不堪问矣述收埋路毙浮尸章程 

　　计抄详定规条 
　　报验联单存根 
　　严禁地保差仵人等籍尸诈扰碑文（南翔振德堂成案） 
　　严禁脚夫阻挠示 

　　△计抄详定规条 

　　一各图地保遇有路毙浮尸赴堂知照。本堂仍派司事细心查看。分别填单报验殓埋。倘地保匿不报堂。禀报查究。 
　　一验尸各费。已奉　前抚宪删除。应行官为捐给。毌庸由堂给发。所有尸场应用对象。及书差忤怍各项人役饭食。共钱二千文。路远需船者后又议添书差各役坐船六只。捐给水脚及纤夫工食油烛共钱六千文。由县捐给。不累地主。永为定例。不许再向地主保邻需索。 
　　一查看水陆尸身头面。有刀戳绳勤手足被缚及跌磕被殴伤痕。或有颜色发变之处。用手按捺坚硬青红色似系伤痕者。又居民门首河干空地坟旁野厕自缢自尽服卤服毒窍有流血者。以上各尸。如无属出认。遵照定章。由堂填具联单报县。官为捐费验殓。棺交地保收管。听官详办。不传地主地邻讯供滋累。如有差仵地棍勒索滋扰。许堂董即行禀究。 
　　一查看尸身头面。并无刀戳绳勒捆縳等项伤痕皮肉虽有发变之处。用手按捺柔软。非系坚硬。及肚腹低陷面色痿黄。系无伤病故。查无亲属出认即遵。 
　　宪饬捐棺殓埋。毌庸报县相验。仍将年貌服色遗物登簿按月汇报府县。示召尸属认领。以上各尸俱听堂董看明无伤。遵谕捐棺埋葬。倘有地匪棍徒差忤人等拦验勒报藉端滋扰者。许堂董地保指名禀究。 
　　一水陆毙尸有乞食碗钵篮棒者。仍照详定章程。由丐头看明具结向堂领棺殓埋。按月汇报。毌庸报官相验。 
　　一凡遇毙尸。查有尸属出认者。应否报验听亲属自主与堂董无涉。 
　　一地保堂董看明实在无伤无属。由县验明捐棺殓埋之后。倘有地棍奸民冐属图诈。或系的属藉此图讹。捏称有伤。赴官呈控。及奉■〈言凡〉明捏控。棍等以误认一言了事。而堂董已遭拖累。现饬各属。如遇有呈控。先着具禀之人。指明亡者姓名年貌服色住址。于何月日因何事与何人争殴何处致命重伤。出具如虚愿甘反坐切结呈县。照结讯办。或称生前另有别故致死。亦着指出证据查办。俱与见尸捐殓之堂董无涉。不准并传滋扰。如无实据不愿具结者。立案不行。详请开验。虚诬者照例治罪。 
　　一栖流局收养病茕。查明无故无伤抬至中途病故。向系堂董报验与局无涉。今无伤毙尸俱免报验。所有栖流局收养病茕中途亡故者。已经局董验无别故。即听该局捐棺殓埋。待属认领。毌庸再由善堂报验。 

　　△报验联单存根 

　　正堂为填单报验事照得各善堂承办水陆路毙浮尸及在荒坟野厕等处自缢自尽无属出认者遵照　宪定章程堂董督保看明尸身并无伤痕亦无别故者由堂捐棺殓埋义塜插标记认毌庸报验仍立簿按月报县召属认领如系因伤身死应行缉凶及自缢自尽应行召属认领者填此联单报县验殓分别办埋棺交地保收管与报验之堂董地主地邻无涉概不传■〈言凡〉其尸场应搭棚厂及船只水脚饭食等项费用官为捐给不准差役人等藉端妄传需索如违许堂董指名禀究遵办在案今据　　都　　图地保　　　报于　　　地方见有无名　　　尸一名督保查看应行报验当即给与掮牌遵照现定章程官为捐费填单报　　　外合填根票存查 
　　同治　　年　　月　　　日　　刻填报 
　　发给　　　　　　报验联单第　　　　号 
　　奉宪给发报验联单 
　　正堂为给单填报事照得一切水陆路毙浮尸由堂董督保查看如有伤痕显着尸变可疑并荒坟野厕等处自缢自尽身死无属出认者遵照　宪定章程由堂填单报验其尸场应搭棚厂及应用对象船只水脚饭食等项费用官为捐给永为定例苐恐差役地保阻挠需索合行备给用印联单发堂填报为此单给该堂董事即便遵照嗣后遇有路毙有伤浮尸及在荒坟野厕自缢自尽无属出认者即于此单内填明尸身年貌服色赴县呈报以凭诣验所有尸身上衣帽鞋袜随尸棺殓字札银钱对象储库棺交地保收管听候分别查办与报验之堂董地主地邻无涉概不传讯致滋波累如差役人等藉端妄传滋扰许堂董指名禀究其有经堂董督保看明实在无伤者即由堂捐棺殓埋义塜插标记认按月汇报召属认领毌庸报验至应验各尸系在陆路即于原处候验不准私移他所其河内浮尸如在居民尸后河干即另在附近空处搭盖棚厂候官先至尸所看明将尸移至厂前捞起相验毌许扰及居民房舍致干重究均毌玩违须至联单者 
　　今据　　都　　图地保　　　报于　　　地方有无名 
　　尸　名约年 
　　同治　　年　　月　　　日　刻具报　　堂司董 
　　第　　　　　　　号 

　　△严禁地保差仵人等籍尸诈扰碑文（南翔振德堂成案） 

　　江苏直隶太仓州嘉定县正堂吴　　　　　　　　　　　为严禁地保差仵藉尸诈扰以襄善举而杜民累事。嘉庆十七年四月二十二日。奉署本州岛岛正堂陶。　札奉按察使司巴　宪行。内开照得苏郡浒关。地当孔道往来茕独。或因病路毙。或失足致溺。自应报官验殓。而差仵人等。藉作生涯。地主邻佑致累靡穷。甚至择懦而噬。移拴于殷实地界。欲壑未填。则故作危言恐吓。怂恿本官。辗转传人。带城覆讯。民何以堪。前经绅土韩是升等设立一善公堂凡遇倒毙浮尸。凭保报堂随时填载县发联单验殓掩埋。其临场书仵差役饭食船价由堂捐贴后。又添设栖流所收养道路颠跛垂毙之人。此皆绅士好义善举。乃差仵人等未能饱欲。遇有生前磕擦微伤。混报因此致毙。希图嫁祸。又有路毙丐尸验殓之后。藉传堂董地邻赴县取结。混行滋扰。致使地邻胆栗。堂董寒心。夫路毙浮尸。既难知其来历。其如何受伤又从何得悉。地方有司未加明察纷纷传讯徒开索诈之风重重取结。益增无辜之累。寔堪痛恨。兹据绅士韩是升等呈请勒石永禁前来。因思省会法地蠹棍尚敢肆行无忌。其余外属州县更难保其必无。除饬苏州府勒石永禁外札饬谕禁等因到县。奉此合行勒石永禁。为此仰阖邑军民及坊保差仵书役人等知悉。嗣后凡有路毙浮尸坊保先将该尸舁放义冢等空隙处所即赴地方官衙门具报。听候诣验殓埋。地保书役差仵人等。毌许藉尸生发讹诈小民混行滋扰。倘敢仍蹈前辙。一经访闻。或被告发立拿严加治罪。官则定以纵役殃民严行参究。决不宽贷各宜凛遵毌违。 
　　须碑 
　　嘉庆十七年八月　　日札 

　　又谕知 

　　江苏太仓直隶州正堂张　　　　　　　　　　　　　　为遵札谕知事。蒙署按察使司汤　宪札内开照得各属城厢市镇五方杂处。往来茕独或因病倒毙于路。或失足溺毙于河。均属常有。地主报验差仵人等。藉尸诈扰。传■〈言凡〉滋累。以致居民地保畏累不敢报官。尸遭停暴。遗弃朽残。殊堪悯恻。历经各前司通饬各州县谕令各善堂届端司查察。遇有江河溺毙浮尸。以及荒坟野厕道旁等地自缢自尽无属出认者。随时由堂捐备棺费。填具县印联单报验殓埋。插标记认。由县招属认领。验有伤痕。棺交地保收管。听官详缉。不许擅传地主地邻讯供。以杜差仵藉扰勒索之渐。如系乞丐病毙经丐头查无别故。丐头即与尸属无异。赴堂领棺殓埋。毋庸报验。厯经各前司按年给以护照遵守在案。各堂奉行以来。己有实效。乃近闻不法差仵。每多藉端需索。不惟混传地邻人等到案伺讯。并且将堂董牵涉在内。更有各属设立栖流所。代埋寺院久停无主棺柩。及收养老病之人。其问遇有在所身故。并停棺代埋义冢者。若辈串同地棍假冐尸亲。遇事生风稍不遂欲。辄心怀忿恨设计陷害。或赴局以危言恐吓。或藉案而株连质讯。使本官不严加查察。鲜有不为其朦蔽而累及无辜。殊不知地方堂局。乃绅士捐资建成拯生瘗死。最为善举。岂容差仵人等视为利薮。如此阻挠滋事。合亟通饬查禁等因到州。蒙此合亟谕知。为此谕仰该堂局董事人等知悉。嗣后凡有救生江船于江河捞获浮尸。及陆路倒毙之人。均查照向定章程。分别收埋报验。差仵人等不得混传地邻士工船户报信人等伺讯。更不得牵涉堂董在内。藉端阻挠。其栖流所置买义地代埋。无主棺柩。及收养茕独老疾之人。设有病故。亦不许奸徒藉称尸属后裔。藉尸讹索。此谕之后。该差役人等如再不遵章程。混行株累。许该局董事赴臬宪指名禀究。必当尽法严惩。决不宽贷。至于堂局之费。本由各地方绅士自捐自办。其每年支销之数。与夫堂董遇事更替。均仍应听其自行查办。毋庸官为经理。以免书役藉造册为名多方勒索。用昭体恤而从善举。毋得视为具文。切切特谕。 
　　道光二年九月十九日谕。振德堂照刊 

　　△严禁脚夫阻挠示 

　　照得收埋暴露。代葬棺木。前据董事等。禀设振德善堂。捐资办理。设立土工抬埋等情。详奉　各大宪通饬遵办在案。兹届冬令。恐该脚夫等不悉此系该堂好善义举。仍或藉分地界把持阻挠。合行晓谕严禁。为此示仰阖邑脚夫人等知悉。嗣后如有本家赴堂报葬。及代葬暴露棺柩该堂着令土工抬埋者。凡尔脚夫毌许把特争阻。倘敢故违。定提严究枷责不贷。各宜凛遵毌违特示。 

　　○尸场经费章程 

　　卷八之五 
　　民间波累之事至人命极矣。伤未必真。而一经报验。地匪得以逞奸。胥役视为利薮。里邻科派。扰害滋多。情极变生。往往事中生事。得贤明当道严定规约。永禁需索。而小民受福无穷矣。述尸场经费章程。 

　　上海县刘详定尸场经费稿 
　　上海县定尸场经费示 
　　掮牌式 
　　附锡金捐设递解船只谕禁扰累宪示 
　　附严禁自尽图赖宪示 

　　△上海县刘详定尸场经费稿 

　　上海县为详请立案事窃查城乡各处报验命案。每有不肖胥役藉向地主尸亲索诈验费。最为恶习。卑职自咸丰八年十月间奉饬抵任。凡有呈报人命应行相验之案。无论路毙浮尸。以及自尽并杀伤身死等案。惟恐各役仍蹈前辙。应需一切船轿夫马。及刑仵各役饭费等项费用先由卑职捐廉给发不准在外需索分毫。并饬掮牌晓示。俾众咸知。以免诈骗。兹据卑县同仁辅元堂董事经纬曹树珊江承桂王承荣王庆荣叶介寿费培镇沈大本郭长祚江永清张佳梅贾履上沈誉来徐士荣张益廷梅益奎萧缙周志源等禀称。蒙捐尸场费用。禁止索诈钱文。现虽各遵示约。第恐后难照行。查得奉贤县除路毙浮尸无伤者由堂看明棺验报县立案外。其路毙有伤应行报验者。如在附近处所由堂捐给尸场厂费。暨军轿杂役各项饭食钱五千文若路远用船除本官坐船自行捐备外。随从书役另给舟盘钱五千。三十里以外再加钱二千。此外一切鬬殴杀伤。以及自尽各项命案。无分程途远近。统由堂内给发大钱二十千文。概由原差承领分给。以杜需索情弊。每年刊八征信录内。藉备稽考。立有定章。今上海亦设有同仁辅元堂办理各项善事。其路毙有伤浮尸。及荒坟野厕缢死等案。应行报验者。堂内本有章程。应需尸场厂费及军轿书役各项饭食杂费。附近地方由堂给钱四千八百文。如路远需船。本官坐船亦自捐备随从书役另给舟钱一千七百五十文。仍可照旧办理。此外一切鬬殴杀伤身死以及自尽各项命案。情愿仿照奉邑条规。亦俱由堂给费。惟上邑用项较繁。应行畧为加增。现拟无分远近。每案由堂捐钱二十八千文。应请署内颁给谕单。发交原差到堂具领开发各项。堂内即用刊板联单照填案由。注明发讫字样。呈案备查。不准于定数之外再有加增名目。统于年终汇刊征信录内。以期永远遵行。实为善举。阖邑幸甚。为此检同奉邑征信录。禀乞查核通详立案。以便勒石永遵等情。据此卑职覆查尸场验费。久奉各宪严行申禁。本不准书差地甲人等稍有需索。扰累乡民。第每藉以饭食舟盘之费。从中勒诈以饱私囊。其弊有不可胜言者。现自卑职遇案捐廉给发以后。即据该堂董等以钱由官捐恐难久行。愿照奉贤定章。凡有报验命案应须各项杂用。己由该董事等议定钱数。刊刷联单。概行由堂给发。不准再向地主尸亲邻佑人等需索分文。亦不准于定数之外再有加增名色。仍将严禁勒索情弊。遇案饬役掮牌示众。如此明定章程。内外皆可稽察。需索之弊自可永绝。且于民间既不派累而于官署又免捐廉。亦不致日后再有更张。自可永为成例。久远遵行。除由卑县先行出示晓谕并饬董刊刷联单备用外。理合具文通详。仰祈宪台鉴核立案。并请俯赐批示。以，便勒石永遵实为公便 

　　△上海县定尸场经费示 

　　同知衔调补松江府上海县正堂刘　　　　　　　　　　　为出示谕禁事。照得报验命案应需尸场棚席厂费及夫马船只并各书役饭食等项。一应杂用。自咸丰八年十月间本县莅任后无论水陆路毙。以及自尽谋故共殴鬬杀等案。报官相验。应需杂费。皆系本县捐廉给发。不准吏役人等。在外需索分毫。并遇案掮牌晓示在案。兹据同仁辅元堂董事经纬等。以费由官捐。恐难为继。请照奉贤县办理章程。无论报验何项命案。应需尸场棚席厂费。及夫马船只并各书役饭食等项。一应杂用。概由堂内给发备用。既免官捐。而于尸亲地保乡佑人等。亦免再被索扰等情。据即通详各宪立案。并饬刊碑勒石永禁需索以杜扰累。诚恐各乡尚未周知。或有奸徒仍以验费诈骗勒派。大干法纪。合行出示谕禁。为此示仰阖邑军民人等知悉。嗣后图内遇有水陆路毙。以及各项自尽。谋故共殴鬬杀等案。报官相验。一切需用。概系同仁辅元堂内捐备按照定章。逐项逐欵发交原差分给备用。毌庸尸亲犯属地主保邻人等再行出费。亦不准胥役等于堂领之外。再有图内需索分毫。通详立石。永杜扰累。倘有刁诈之徒。仍敢藉端勒派许被诈人指名控 
　　县。定即立提到案。从重尽法惩办。地甲人等徇隐不首。亦当严究。决不稍宽。其各凛遵。毌违特示。 

　　△掮牌式 

　　正堂示 
　　胥役随从相验　向有需索恶习 
　　业经董事议明　费用由堂给发 
　　现己勒石永禁　毌许再蹈前辙 
　　倘仍藉端索诈　究办定依严律 
　　存根 
　　上海县正堂　为捐给验费事今据　　保　　图　【保正铺甲】 
　　禀报　　　　　　　　　身死一案查照详定章程 
　　饬令同仁辅元堂照章发给随从书差人等饭食笔墨纸张搭葢棚厂等项一切杂用无论路途远近每捐发制钱贰拾捌千贰百捌拾文合留票根存查 
　　咸　丰　　年　　月　　　日给 
　　第　　　　　　　　　　　　　　　　　　　　　　　号 
　　县正堂谕单 
　　上海县正堂　为捐给验费事照得本城同仁辅元堂收埋路毙浮尸由堂发给杂费钱文业经详明有案仍令照旧办理外嗣后遇有谋故鬬杀自尽等项一切命案现据该绅董等禀经本县通详立案勒石无论道路远近每起由堂捐发制钱贰拾捌千贰百捌拾文交承办头役到堂领发以资书差饭食笔墨等费以杜扰累而安闾阎兹据　　保　　图　【保正铺甲】 　　　　禀据　　　　　　　身死一案本县定于　　　日亲赴尸场相验谕到该董事立即遵照发给该承办头役制钱贰拾捌千贰百捌拾文令即按欵散给随从书役饭食纸笔搭葢尸场棚厂等项应用倘该书役人等有藉端需索扰累尸属邻里一经访闻或由堂董禀报或被告发定即照例严办不贷特谕 
　　咸丰　　年　　月　　　日谕同仁辅元堂 
　　联单存查 
　　同仁辅元堂今遵 
　　县谕于　年　　月　　日发给　保　图　【保正铺甲】 　　　禀报　　　　　　　身死一案验费钱贰拾捌千贰百捌拾文合留 
　　单根备查 
　　咸丰　　年　　　月　　　日第　　　　　　　　　　号 
　　第　　　　　　　　　　　　　　　　　　　　　　　号 
　　尸场经费联单 
　　同仁辅元堂为遵谕捐给验费事今蒙 
　　宪谕遵照详定章程发过　保　图　【保正铺甲】 　　　　禀报　　　　　　　身死一案搭葢棚厂书役饭食笔墨纸张一切 
　　杂用照数发讫呈请 
　　正堂大老爷查核备案施行 
　　计开 
　　刑房七百文　　　　　招房七百文　　　　　代书二百八十文 
　　原差一千四百文　　　押验总头七百文　　　红班七百文 
　　禁班三百五十文　　　传话七百文　　　　　仵作一千文 
　　尸格二百八十文　　　值日四名五百六十文　门房一百四十文 
　　茶快一百四十文　　　军轿二百八十文　　　衣箱马杌一百四十文 
　　铺司二百二十四文　　清道二百二十四文　　金二百二十四文 
　　军件八百文　　　　　轿班五百一千文　　　样板二百二十四文 
　　以上计钱拾千七百六十六文 
　　外加 
　　朱墨笔六十文　　　　手巾五十文　　　　　红布七十文 
　　芸香苍朮一百十四文　烧酒一千二百文　　　土作四名五百六十文 
　　小夫两名二百八十文　吹手三名四百二十文　炮手一名二百八十文 
　　粗纸三百四十文　　　□牌夫一名一百四十文 
　　以上又计钱三千五百十四文 
　　每次小轿船价不论远近共钱十四千文 
　　以上统计钱贰拾捌千贰百捌拾文 
　　咸丰九年十一月　　　　　　　　　　日示 

　　△附锡金捐设递解船只谕禁扰累宪示 

　　为出示晓谕事。据恒善堂经董秦臻赵彭渊王言铸赵棨禀称。切查锡金地方。从前每逢递解人犯。即由船埠封船当差。各行家因载货之船被封。客商褁足不前。生意清减。受累不堪。曾经禀准。自行捐资雇船四只。以备梭织往来。递解人犯。不准船埠藉递解之名自封船只。此项捐资。及雇船等事。俱归恒善堂经管承办。多年无不称便。兵燹之后。尚未复办。兹恒善堂业已禀准复设。而各行家纷纷来诉。自愿仍照旧章。集资雇船四只。常川伺候以备递解人犯之用。求请循旧捐设。谕饬船埠不准藉差扰累。庶几递解不致误公。商贾各安生业并求出示晓谕。俾得周知等情到县据此除谕饬船埠头遵照外。合行出示晓谕。为此谕仰地保一切居民人等知悉。自示之后。尔等务各遵照。嗣后该船埠倘再藉递解之名。封船扰累。许即禀送来 
　　县。以凭究办。决不姑宽。其各凛遵毌违特示。 

　　又呈 

　　恒善堂经董为呈明递解旧章续请给示谕禁事。窃锡金递解船只向由各行捐钱。经恒善堂办理雇船四号往返苏常。如不敷用仍由埠头添雇在船行揽载之圈棚船。轮流支值。一概不准封提。已于三月十六日为始。由船户黄洪等出具认结承办在案。自办之后。该船户有事则应差。无事则听候。半月以来。并未迟悞。乃埠头因无从索费。串同批差。屡屡需索递解船户。所欲不遂。便肆殴打。动以船不敷用为词。饬令堂中添雇。殊不知递解为埠头应办之差。该行等怕伊藉差讹诈。故有此举。如不敷用。应仍由埠头添雇。与敝堂无涉。此系数十年旧章。遵循无异而该埠头非但要堂添雇。并所载犯人及批。差等饭食一切。均要令船。户贴垫如此妄作妄为。公事如何承办。为此呈明旧章。伏乞给示谕禁以除恶习而全要公。实为德便。再查秋审人犯。向由各班船办差贴费。不在递解之律。合并声明上禀。 

　　五年四月口呈 

　　批　查递解人犯船只。乃系该船埠等循分应办之事。即使并无善堂之船。亦应妥应办理不得稍滋扰累。昨经本县访闻该船埠批差等有任意刁难船户之事。即经饬提严惩在案。据禀前情。候再出示严禁。设有不敷。仍由该船埠请给印封。恊同船行轮雇圈篷船应用。其余各行门前装货船只一概不准藉端滋扰。如有前情。或无印封平空封捉等事。希即随时指请提究。是为至要。 

　　△附严禁自尽图赖宪示 

　　爵阁督部堂曾江苏抚部院丁为严禁自尽图赖以重民命事。照得自尽人命。律无抵法。而小民愚戆。每因细故。动辄轻生。其亲属听人主唆。无不砌词混控。牵涉多人。意在求财。兼图泄忿。经年累月。蔓引株连。被告深受其害。夫父子兄弟夫妇。皆人道之大经。乃死而因以为利。是虽腼然人面。实则禽兽不如。尤人心。风俗之忧也。本部【□院】 既以通饬各属。随事整顿。力挽颓波凡自尽人命之案。均限一个月审结。倘有耸令自尽。诬告诈害等情。即严究主使棍徒一并从重治罪。此后尔等即或自■〈扌弃〉一死。总不能贻害别人。其亲属虽欲逞□。经审出实情。不过自取罪戾。亦无人肯与贿和。是不但死者枉送性命。不值一钱。即生者因此又犯刑章。更属无益有损。本欲害人。适以自害。徒为雠人所快服。何利之可图。何忿之能泄哉。合行恺切示禁。为此示仰阖。属军民耆老妇女人等知悉尔等须知身命为重。既死不可复生。公论难诬。千虚焉逃一实。讼词罗织伎俩。今日不能复行。嗣后务各自爱其身。毌得逞忿轻生希图诈害。其亲属亦不许。听唆诬告。枉费诪张。所有律例罪名。逐条开示于后。 
　　一子孙将祖父母父母。尸身图赖人者杖一百。徒三年。期亲尊长。杖八十。徒二年。【妻将夫尸图赖人者罪同】 功缌递减一等。告官者。以诬告反坐。【杖一百流三千里加徒役三年】 因而诈取财物者。计赃准窃盗论。抢去财物者准抢夺论。 
　　一词状祇许实告实证。若络续投词。牵连妇女。及原状内无名之人。一概不准。仍从治罪。 
　　一赴各衙门。告言人罪。一经批准。即令原告投审。若无故两月不到案。即将被告证佐。俱行释放。所告之事。不与审理。专拏原告治以诬告之罪 
　　一控告人命如有诬告情弊。照律治罪。不得听其拦息。或有误听人言。情急而妄告。于未经验尸之先。尽吐实情。自愿认罪。递词求息者。果无贿和等情。照不应重律。杖八十。如有主唆。仍将教唆之人。照律治罪 
　　同治七年五月二十九日 

　　○施棺代赊条约 

　　卷八之六 
　　送死为人生一大事。至死无以为殓。可伤孰甚焉。好善之士。预制义材以备缓急。盛德事也。而又恐有顾惜体面之人。羞领义材。因设为代赊之举。所以体恤人情者至矣。述施棺代赊规条。 

　　上海果育堂劝募推广施赊棺捐启 
　　条约 
　　附南翔振德堂施棺条约 

　　△上海果育堂劝募推广施赊棺捐启 

　　我邑施棺创自同仁。赊棺创自辅元。意至良也。法至善也。惟恐经费不支。查察难周。以地界为限。固属不得已之苦心。而在界限以外者。未免向隅之叹。往往四乡有病毙。离城畧远。欲谋一板棺而不可得。甚至有用席卷者。殊可慨已。他若寒门旧族。例应赊给之家。一旦病死。六尺之孤无托。一棺之木何来。即或亲若友凑垫若干钱。而稽之赊棺界限。则己越境矣。爱莫能助。同人怜之。且有地例相符。而家本赤贫。一时不能凑足先交之钱。而欲赊不得者。尤为可悯。于是相为筹议。经同仁辅元禀请道宪谕饬果育堂添设施赊棺公局。筹捐办理。与同仁辅元相助为理。共全善举。敢不仰体宪仁以期永远勿替。惟是经费不充。恐有竭撅难支之虑。兹拟每出一棺以十文为一愿。为特奉劝贵官绅士善信宝商慨发仁心。宏施鼎力自一愿以至十百愿冀聚沙以成塔。俾集腋以成裘。行见科甲代兴。财丁并旺。可为德门操左劵矣。谨劝 
　　咸丰八年八月　　　　　日果育堂司事公启 

　　△条约 

　　一施赊棺分为两号。其一为赊棺。前和高一尺九寸。后和高一尺七寸。明堂口一尺七寸。中一尺六寸。底阔一尺九寸前和厚三寸。后和厚二寸。长六尺八寸。和头雕花贴金外面揩油。其一为施棺。前和高一尺八寸。后和高一尺六寸。明堂口一尺七寸。底阔一尺九寸。前和厚一寸八分。后和厚一寸六分。和头雕花贴金。外面揩油。前和暗刊千字文号。并刊乾坤二卦。男用干卦。女用坤卦。以示区别。而备稽查。至赊除棺和头应书姓氏。由丧主自行出资刊刻。不愿刻者听。 
　　一赊棺为保全寒门旧族颜面起见故重以选料定以稽查。不能狥情滥给。必须家世清白。行止无亏。以及贞节妇女。方准赊付。计棺本钱七千六百文。其钱立票存堂。听其随时自缴。并不上门收取。如用櫈当交现钱一百四十文。凡年在七十以上者。不论施赊俱给正号。 
　　一路毙浮尸。向由图保小甲赴同仁辅元堂具报领棺收殓。　各宪衙门档案具在。应仍循旧例归于同仁辅元堂经理。倘图保小甲不遵向章。隐匿实情。向本堂朦领。察出即惟该图保小甲是问。 
　　一施棺赊棺。无论远近。俱由本堂路口脚夫扛抬。立有定例。赊棺四百文。施棺二百八十文。由丧主交堂转给。不得另索上櫈酒资等项。如该丧主倩亲友自扛者听。 
　　一赊棺抬年九月起。木价昂贵。添设统号。今定议正号棺本钱拾二千文。副号棺本钱捌千文。统号本钱六千文。 

　　△附南翔振德堂施棺条约 

　　一是局甫经创举。善愿如云。因此备棺稍从宽厚。并内用纸搪。外加黑黝至施出之际。每具另给石灰三斗。草纸百张。以助殡殓。一施棺合成。即须搪黝。待其干燥而后应给。每遇施出之后即当陆续添办。务使常存廿具。以便随时给发。 
　　一在局司事十人。拈定各轮一月。凡遇求施者到堂。无论风雨寒暑。即同来人亲诣其所。查访明确。然后回堂给发。倘有事故无暇。即于同侪中转托代劳。以期历久不懈。 
　　一捐输愿银。除总捐银两随时登册外。其十文愿钱。遇有施出一号。即按册徧收一次。除支给备棺杂项应用外。所余钱文数满五十千。即以存贮在堂司总处生息。庶使子母兼权可冀曰渐充裕。一切出入细数。每年刊印征信录分阅。 
　　一集会之法。每遇施出一号。遍收十文愿一次。惟新正店铺尚未开张。及岁暮第宅各有正务。兹酌以正月二十日起。登号收钱。十二月二十日停止不收。此三十日内到堂求施者。照例应给。槩不列号。或以五十文或百文为一愿。因地因时可也。 
　　一备棺施济。原为鳏寡孤独平素赤贫哀告无门者而设。如其亲属勉力可支。意存省费。侥幸求施者。槩不准给。代为保领者狥情混报。察出议罚充公。 
　　一向来流丐病毙。该图地保丐头以席草包褁掩埋。今堂中添备薄板丐棺。倘遇乞丐病毙。许该图地保丐头到堂求施。本堂给发一具。仍听其旧冢掩埋。 

　　●得一录卷九 

　　教孝条约 
　　义门族约 
　　宗祠条规（原本陈榕门相国训俗遗规） 
　　治家规范 

　　○教孝条约【钱塘姚廷杰原本】 

　　卷九之一 

　　一曰全天性以乐其生 
　　一曰和兄弟以慰其心 
　　一曰训妻子以解其忧 
　　一曰慎交游以免其虑 
　　一曰动婉容以得其欢 
　　一曰善奉养以安其身 
　　一曰勤服劳以适其体 
　　一曰审寒燠以防其疾 
　　一曰存人心以酬其德 
　　一曰受偏憎以隐其过 
　　一曰用几谏以冀其悟 
　　一曰慎殡殓以保其肤 
　　一曰急营葬以妥其灵 
　　一曰全节义以显其名 

　　△一曰全天性以乐其生 

　　人谓天下唯孝至难。予谓天下唯孝至易。何以云然。天下事。有我本不能本不知。而学能学知则难。若孝则天性所素具。良知良能孩提之童所同也。夫岂不易。天下事有与我疏者。而欲我亲之。卑于我者而欲我尊之。无恩德于我者。而欲我酬之以恩德则难。若父母则本亲而亲之。本尊而尊之。本有恩德而恩德之有何难天下事有我竭我之力。我尽我之心。而人曰是彼之所应为也。不足称也。则欲人鼓舞而兴起为难。若孝则我竭力尽心。而天下之人皆敬之仰之。爱之慕之。感激而称叹之。曰是不可及也。于是乡党效之。朝廷征之。自尽于已。而食报于人。其鼓舞兴起。抑何易也。而况乎天性之间。本有不求人知。而切切焉。唯自尽之为慊者乎。然则人之不孝。因自失其本心耳。岂尝有生而不孝者。如果能自全其固有之天性。而实尽其孝。则父母自有生人之乐。而无悒郁之伤矣。故人谓天下唯孝至难。予谓天下唯孝至易也。 

　　△一曰和兄弟以慰其心 

　　兄弟之间。多因财帛争竞而致伤残。或缘妯娌不睦而生忿怒。兄弟不和。亲怀滋感。君子当以物利为轻。以人伦为重。尤不宜偏听枕席之鄙言。而伤手足之至性。友恭各尽。怡然譪然。父母顾之。喜可知也。若阋墙有变。定伤庭帏之心。是不友即不孝矣。或不幸父母见背益当互相爱敬。以慰亲于九原乃世有见兄弟之富贵而忌。见兄弟之贫困而喜者。有各立门户。伺其隙而讦发者。有各立党羽。乘其危而攻击者。有宁曲护其奴隶。而贾怨于同胞者。以他人为密友。视兄弟如寇雠。布散流言。操戈同室。嗟乎。父母之心能无恫乎。故尽孝者必当和兄弟。 

　　△一曰训妻子以解其忧 

　　夫妇相爱。人之常情。乃世有不孝者当其未娶。犹稍具人心。一旦成婚。遂致昏迷溺爱。妻之言金石也。亲之言草芥也。其视妻也锦绣珠玉之足珍也。其视亲也。豺狼虎豹之足畏也。其视妻也。天帝菩萨之足敬也。其视亲也。奴隶犬马之足贱也。妻所爱即爱之。妻所憎即憎之。妻以为乐者。急思所以曲全其乐。妻以为忧者。急思所以曲解其忧不独不惜己之身躯。而唯求妻之快意。兼借父母之身躯。而欲博妻之欢心。其或妻与父母不合。则必是妻而非父母。即妻显露其非。而明悖于礼。犹必信妻为无心之过。而怨亲之过入其罪焉。堂上之千言。不如枕边之一诉。嗟乎。人虽下愚。既以身殉妻。而并以父母殉妻。是何心哉。于是父母忧郁而不顾。父母忿怒而不顾。父母疾病而亦不顾设其妻有一于是。则疾首蹙额彷徨无措矣。嗟嗟。衾枕之爱。其夺人天性之爱。何若是其易易。而惨酷竟至于斯乎。试思身从何来。由怀胎乳哺以迄长大。父母鞠育教训之恩。数发难尽。在父母为子娶媳。无非为上接宗传。下延支派。兼之待孝养于暮年。留悲思于身后耳。若为子媳者。唯自图私昵不顾伦常是狼虎其心。而蛇蝎其性也。今执不孝者而与语曰。汝夫妇之爱汝子也甚矣汝冀其成立而爱之耶抑不冀其成立而爱之耶。汝望其为孝子而爱之耶。抑不望其为孝子而爱之耶。如望其成立。望其为孝子而爱之。而汝子异日设大不孝。汝之心能无恨乎故凡人知我今日之爱子如是。即知父母昔日之爱我亦如是。知我今日惧子异日之不孝。即知父母昔日惧我今日之不孝。以情揆情。天良未有不发见者夫父母恩并天地然予以为天地逸而父母劳。天地泛而父母切。其恩德尤为过之。更有孀母青年守节。皓首全贞。抚遗孤而厯尽艰辛。受干磨而矢无他志。止期子得长成。使彼可娱老景。子如不孝。益切痛心吾愿天下之为子媳者。夫劝其妇。妇劝其夫。互相勉励。以全孝道。而其责尤重于男子。葢妇女未尝读书。所为暴戾矜躁鄙吝窒滞之气。或一日而数见。唯男子因机训诲使知大体有正气以消磨其戾有至诚以感动其心虽遇悍妇。亦当渐归于孝矣。予故曰。孝当以训妻子为急。 

　　△一曰慎交游以免其虑 

　　交游者。所以收丽泽之益。而在防比匪之伤。与善人居。则子与子言孝。弟与弟言悌。有善相劝。有过相规。与恶人居则败检踰闲蔑伦丧节之事。罔不为矣。故朋友者所以讲习伦常也。近世严惮正人。乐交邪佞。类聚成羣。无非博奕饮酒。迷恋烟花。或作为无益。专务侈靡。耗其财帛。败其身家。父母训之而不从。责之而不改。以致暮景萧条含怼莫释。且与匪类往来。每罹不测之祸。是不孝之由多因择交不慎也。予故曰。欲尽孝思。当慎交友。 

　　△一曰动婉容以得其欢 

　　为人子者。岂惟功名富贵之气。不可加诸其亲。即道德文章之槩。亦难形之于己。葢父母之前。宜廑孺慕是即赤子之心也。朱子注色难曰。孝子有深爱者必有和气。有和气者必有愉色。有愉色者。必有婉容事亲之际。惟色为难也。今人愁容怒容。德色。傲色。狂态鄙态。顽状。蠢状。唐突。抵触。各以其时纷形于父母之侧。而一见其妻妾子女。转瞬之间。如拨云雾而覩青天。不觉其和而自和。不觉其愉而自愉。不觉其婉而自婉。噫嘻异哉。此岂赋性之恶其咎在天与。抑习俗之漓人心日丧也。夫父母受之。非不伤之。但暗忍而容之耳。伤之者何。情之难堪者。受之他人。且不甘焉。矧其子也。忍之而容之者何。葢彼既己生之。亦事之莫可如何者矣。于是或顾影而兴嗟。或临风而洒泪。忧怀莫解。病即随之。嗟乎。人未生子期子之心日切。子既生矣。抑又长矣。百年岁月无多而以有限之精神。耗于无穷之郁抑。劬劳既竭之于前。愁苦又续之于后。是生子适足以为累也吁 

　　△一曰善奉养以安其身 

　　人子之身。皆父母之遗体。岂财利为囊中之私物。若徒惜费而甘旨有违。使亲颜顦顇。于心忍乎。故不特自奉丰而奉亲俭为不孝即自奉俭而奉亲亦俭。均不孝也。富贵者宜躬亲侍奉。不可专委臧获。贫贱者亦宜竭力供职岂容膜不相关。然天下富贵者少。而不甚富贵者多。试思桑榆晚景。光阴几何。若必俟富贵而后丰。焉恐老亲不及待矣。虽菽水亦可承欢。然中心卒多抱憾世人独此一节。每多饰词。不曰吾家贫乏。即云孝养有期。及至树欲静而风不宁。子欲养而亲不在。良心虽动。悔之晚矣。终天之恨。宁自释乎。音容既邈。墓有宿草。杯酒盏羹。仅存故事。一滴何曾到九泉。此言良可味也。何世人不以得养父母为幸。而反以为苦。财利则望其日增。膳亲则惟思渐减。半出己意。半听妻言。声音颜色之间。有似不厌而厌。似不怒而怒。似不怨而怨者。其亲实所难堪也在父母有不屑与子媳较者。其心曰。孝不可强也。吾老人宁以口腹之故璅璅然如乞食于东郭乎。有不敢与子媳较者。其心曰。吾老人龙钟朽物矣。较之而彼勉从焉。意且含怼较之而彼不从焉久增其愠宁无较。呜呼人子使父母不屑与较。已入禽兽中矣。至不敢与较。岂非禽兽不若者哉。尤有不孝者或与兄弟分养。竟以加一餐为贪婪多一刻为逾限。有嘉殽焉。有珍味焉。己食之。妻食之。子食之而独父母不得食。更有己宁不食。尽使妻子食之而父母不得食。甚至己食之。妻与子食之而其余者宁献于妻之父母。而父母不得食甚至己食之。妻与子食之妻之父母食之。而犹有余者宁邀其狎昵友食之。而父母竟不得食。嗟乎嗟乎。人心丧灭尽矣。或疑予言之己甚。而不知其为予之所目击而心伤。旁观而发指者也。予岂寓谤于规哉。 

　　△一曰勤服劳以适其体 

　　凡人少壮未有不劳而能成业者。老则倦勤。人老乏嗣而劳焉。路人且怜之矣。若父母既生有子。而犹令其劳。其与无子也等。为人子者。必先逸其心。而后可逸其体。事无巨细。预为经营而布置焉。使吾亲无所用其心。而并不及用其力。问一事而一事已成。问数事而数事悉备。即父母好为蚤起。好为迟眠。无非月夕花朝。陶情诗酒而己。乃不孝之徒。祗图己逸。罔惜亲劳。终日嬉游置家事于不理。务为宴乐。问生业而茫然旷人子之常职。贻老亲之深忧。夏则衣葛。潇洒园林。冬则披裘。拥炉香阁。而使其亲餐风宿露跋涉山川。是可忍耶。人养鸡豕。待其肥犹可烹。若是子。则不父其父而奴其父。奴其父而子犹不若鸡豕之足供口腹也。则亦何贵乎生之而养之也。嗟乎。予尝见世德之家有老仆焉。不以仆视之也曰尔吾父之旧人也。尔勿以冗食自嫌。而同诸仆之役役。尔其安食而终尔余年。嗟乎。父之仆犹推父之恩。而体恤之生我之父而使其劳勚不安不得如德门之老仆焉。则大可怪矣。 

　　△一曰审寒燠以防其疾 

　　父治外筹划艰辛。母治内。生育繁苦。年日老而血气惫血气惫而身躯弱。身躯弱而疾病多。疾病多而药饵需焉。然予谓与其有病而药饵。不若未病而药饵。与其用药饵以治病之发。又不若慎寒暑以杜病之源。古之孝子。视无形。听无声。若夫寒燠犹为易察。为人子者。知亲老矣。老则性易执而思易迷。其于寒燠之节饮食之宜。老人仅可自主一二。子若媳宜提携之。珍惜之。察其情形而裒益之。以待赤子者待老人。则老人安。若徒任之而不经意鲜有不疏虞者矣故审寒燠在审病审药之先焉。 

　　△一曰存人心以酬其德 

　　世有独传之子。恃爱而故挟制其父母。有怯弱之子。倚病而偏磨折其父母。在亲之溺爱者。未有不受其愚。而其子益百计以难之。嗟乎。残忍己甚人心安在哉盍思父母止汝一子。汝又何曾有几父母耶。父母既以独子为怜。岂人子反不以双亲为念。抑思父母忧汝之病。汝何独不顾父母之病耶。投桃尚须报李。岂受报反以雠酬孝道本是庸常。告诫并无深刻。苟存人心。自不至此 

　　△一曰受偏憎以隐其过 

　　憎而曰偏似属父母之过。虽然。宜反诸躬焉君子于横逆之来。犹三自反。况亲为生我者哉。竭其力者。益意其力。尽其心者益尽其心。不疑憎之曰偏。祇悔孝之未至。亲之心必有幡然者矣。仍或未能。又当自安于命焉。夫天何私之有。天无私而人何以有寿夭之不一。穷通之不等耶。岂天亦为偏爱偏憎耶。故父母之爱我憎我皆由于我之命。而非关父母之偏。犹夫人之受眷佑者。当思答天之贶。人之遭谴罚者。当思回天之怒。如是则无不平之鸣矣。若人一见憎于父母。其心即生怨怼。夫父母憎子而子即怨之是子之存心己极不肖。而父母之憎。乃先见之明。其憎不为偏矣。且怨与憎相掎角。已同枭獍之残。又何暇问亲憎之偏与否也。尤足异者。每见憎于父母。不特怨之于心。且遍诉于人焉。怨之于心。心已当诛。诉之于人。罪尤不赦。为父母者。不逐之于乡党之外。不惩之以三尺之法。犹是溺爱之余也。仅仅憎之亦己宽矣。君子知之。于父母之偏憎也。顺以受之而己矣。顺以受之者。不苐冀其亲之悟也亦恐彰其过而其亲怀惭也。夫孝子犹恐其亲之怀惭而不孝者怨之诉之。欲得他人尽斥其父母之过。而后快焉。且有倚妻家之势力。而与父母树敌焉。嗟乎。人兽之分。相去抑何远哉。 

　　△一曰用几谏以冀其悟 

　　父母之待子也。不当见其过。父母之待人也。当微审其过。何也。令名不可失也。怨尤不可招也。亲倘有无心之失。倘有执性之愆。知而不言。使亲之名有玷。亲之身有伤。子心其能安乎。故几谏者。朱子所云下气怡色。柔声以谏也。然或省悟之迟亦有善全之法。亲之加怒于人。不称其罪。子从而慰之焉或取于人者不应多而多之。与人者不应少而少之。子从而增之减之焉。有力不能自主者。曲为善言以喻之焉。是岂厚其所薄而以此示恩哉。葢恐人有害吾父母之心。吾弥缝其所不逮。人必转而思之。虑害其亲以伤其子。因念其子而释其亲。故孝子之所以输诚乎人者。非为人也。仍为其父母也。用荆棘为藩篱。资干城于敌国。仁人孝子之用心无所不极斯为不可及与。 

　　△一曰慎殡殓以保其肤 

　　殡殓大事。疏忽者谓之不孝。吝费者亦谓之不孝。然即孝者。其时躃踊哀号。荒迷不知所措。宜托戚友之老成练达者。代为主持焉。其措办诸物。宜托诚实之人专司焉。庶几实得其益。总之老亲多病。切须早为留心不致临期仓卒。棺木衣衾。俱当从厚。而制度尤宜精详。虽云称家之有无。然佛事可以不作虚文可以尽捐。省其无益之费。而用于有益之事。所全不已多乎。若徒饰外观。反将大事草率。罪莫大焉。至于力之优为者。益当纤毫无憾而后为孝。凡人于父母生辰。四十而后有五十。五十而后有六十七十。犹可前啬而后丰。若此事则一生惟一日也。嗟乎。此事而不尽心竭力。尚待何事此时而不尽心竭力。尚待何时。稍有失焉。悔无及矣。慎之慎之。 

　　△一曰急营葬以妥其灵 

　　停柩不葬。非贫乏无赀。即因惑于堪舆。希图福地。遂有滞至数十年者。又有厯年久远子孙互相推诿。遂至不得葬者。久而不葬。自有暴露之惨。夫为子者身稍饥寒。百计求觅衣食。而使其亲之骸骨暴露。雪压雨漂。漠然不顾。抑何残忍至此也。既饶裕之家。久厝浅土。岂无水火不测之患。每见荒郊旷野。遍地横棺。月暗风凄。磷火四起。路上行人。尚欲断魂。亲遗骨肉。竟置不问。岂人也哉。即世人亦有勤勤觅地者。推其心多自望其身家之富贵。子孙之繁　衍。而徒以亲尸为邀福之具。若不信形家之说。则益将怠缓不知所止矣。又岂知急营葬者原所以妥其灵耶。然予更有恨焉。尝见贫窘无藉之徒。伐荫木而求售他家。发祖茔而转授别姓。此其人诛之犹不足以尽其辜。断难一日容于尧舜之世者也。凡乡党设有此事。宜协力共锄孽类。鸣官置之重典。以为不孝之戒。儆一人而众人惧所全实多。所关甚大。此诚足以广孝思于无已也。予尤望主持名教之君子。为斯民厉风化焉。 

　　△一曰全节义以显其名 

　　为子者奋志读书。功名赫奕。使父母享朝廷之荣封。受乡里之钦仰。固足为孝。然能为忠臣。而使吾亲为忠臣之父母能为豪杰。而使吾亲为豪杰之父母。等而上之。能为圣贤。而使吾亲为圣贤之父母。流芳奕禩。垂不朽之大名。血食千秋。享俎豆于勿替。岂非孝之至大。而子道之极隆者哉。即或自守愚拙者。谨饬存心虽无显扬。亦鲜玷辱。乃有不孝之徒。寡廉鲜耻。败坏名节。或身受重戮。或显被恶名。人皆日。此其父母不德也。即稍为之宽者。亦必曰是无义方之训也。且有取怨于人。而使其亲受詈者。更有不忠不义而祸及于亲者。嗟乎。身作身受。在己自不足惜。父母何辜。亦受非常之辱焉。其罪上通于天矣。夫有德之士。族党友朋。且沐其光而被其惠若比孽类。不能报父母之德而重伤父母之名。泉台有灵。能不切齿。天道昭然。断无轻赦为人子者当以为戒焉 

　　○义门族约 

　　卷九之二 
　　宗族一本之亲。支分派别。势必日疏日涣。不有以约之。恐人类不齐。是非错出。必将有作奸犯科玷辱祖先者。良规可法。宜采择而行也。辑族约。 

　　义门裘氏先世族约（磨镜□□增订义门裘氏） 
　　附录　先君子竹逸公家约二则 

　　△义门裘氏先世族约（磨镜□□增订义门裘氏） 

　　予家本会稽之云门。一十九世同居。蒙朝廷恩宠。敕旌义门。驾古帙今。世所罕有。凡我子孙。当守祖宗之家训。存心以忠厚为本。处家以仁让为先。此治家之要。守身之符也。其鉴此毌忽。 
　　一孝为百行之原。为人不孝。虽有掀天事业。葢世奇能。总不齿于名教。且问自己本心如何过得。乳哺怀胎。抚携教育。父母之心岂不刻刻想念。其成人立业。代老防饥。而匪莪伊蒿。亦可羞也。人无不爱其子。则知父母之爱我。犹夫我之爱其子人无不期其子之孝。则知父母之期孝于我。犹夫我之期孝于其子。设子有不孝。未尝不瞋之疾之。则知父母之瞋疾于我者。未尝乏也。且人惟以孝存心。则自然不得罪于乡党。自然不得罪于尊长。自然不得罪于名教。兢兢业业彬彬雅雅。保世亢宗。承先裕后。基于此矣。 
　　一人受中以生。与天地并列为三才。得万物之最灵。切不可将已身轻看。故人以立品为重。奉身如圭璧不可渝也。一言失口。受悔终身。一事失足。有污名教。故人身行一败。则终身挽濯垢莫涤矣。凡我子孙虽士农异趋。工贾异业。而立身修行。总只一般。贫富穷通。此听之于天者也。 
　　一人有四大受之父母。须知父母以前。自祖厯宗。绵绵延延。以至于今。非积累之所致。亦何幸而有此故人生在世。惟一点仁心。乃是生生不息之源。譬诸果而有桃仁杏仁。葆真涵素而生机露。程子亦云。人心如谷种。此便是发生之源。故德厚而流自光。傥本心澌灭。天良锢绝。此自斲其生趣。而期叶大枝繁。难矣难矣。 
　　一传曰弟了入则孝。出则弟。凡子弟见宗族乡党。须必恭必敬。即称呼一节。兄弟人等。止应称行称名。若称号称字。乃朋友间事理。义门宗范。不愿闻此也。况宗族称行。则尊卑易晓。不得不论。 
　　一父母爱子之心。固无不公。而偏爱之私。亦不能必无。丈夫每惜多男。而妇女恒怜少子。此偏爱之所自来也。然父母之所以爱之。亦必有故父母之所以不爱。亦必有故。其偏之之心正其公之之心也。为子者。但当自悔其所以不见爱于父母者何故。并思彼之得被爱于父母者又何故。平心自想。可以得父母之心矣。若果父母溺情不明。为之子者。更能曲体父母之心以将其爱尤为能子。故曰。天下无不是底父母。若兄弟原毛里懿亲。阋墙生变。多起于妯娌乖争。男子偏听。各袒其室。遂致同气参商。昔浦江郑义门同居长久。惟曰。不听妇人言。斯真处家庭者之药石。 
　　一士农工贾。各有专业。然后仰事俯育。有所赖。惟游惰之辈。农不成农。士不成士。工贾不成工贾。每思鲜衣美食。呼卢淫酗。浪荡终日。全不想祖宗缔造艰难。将刻苦所遗之成业。轻轻颠覆况家非素封者。亦习为儇巧假作斯文。反以服劳农亩挥汗日午者为可耻。志大而言夸。行僻而心伪。迨至资身无策。饥寒交迫。乃作奸犯科。靡所不为。寡廉鲜耻。恬不知非。犹幸幸然自以为得计。诗云。贫不足耻。惟贫而无行为可耻。及身撄法网。僇及妻孥。噬脐何及乎。莫若早加猛省。勤四体。营生理。各业其业。各事其事。与其仰面求人。何如反求诸己。 
　　一好讼争能。原非仁厚之风。乃近来以此相尚。小事角口。即驾词告官。及一事获胜。公门一出。便高视阔步。逢人自张。独不思觳觫公庭。囚首乞怜。是何等形状。胥差窘辱摇尾告哀。是何等卑贱。天下可羞可辱之事。孰有甚于此者乎。乃诩诩然自以为得志。吾不知其肺肠何如也。况彼此角气。兵连祸结。蔓害无休破家殒命。悉基于此。遡厥所由皆小不忍所致。何如情遣理恕。相安无事之天为愈乎。凡我族人。戒之哉。戒之哉。 

　　△附录　先君子竹逸公家约二则 

　　一族人当论情不当论理也。凡同族中伯叔弟兄子侄。皆我祖宗一气分下来底。骨肉之爱。异于他人。假使小有龃龉。必与争理之曲直。即我直彼曲。一生计较心。我已得一大半不是了。惟白为排解曰。彼特一时不思耳。久之自然。明白了。彼特听外人言语耳。久之自然悔悟了。事事省察。责已而不责人。大事化小事小事化无事。由勉几安。心地不患不厚。福泽不患不增。 
　　一族人宜通有无也。无论有余之家。宜时时敬奉尊长抚恤孤寡扶植单寒。周给贫乏。即力谋升斗。终岁勒劬。亦宜分餬口之资为陆族计。葢随时随地皆可济人之急。一勺之波。不容愈于西江之水乎。且同族往来家常便饭加意殷勤。虽桀骜不驯者。亦可以和气化之。杯勺言欢。或亦睦族之一助也。 

　　○宗祠条规（原本陈榕门相国训俗遗规） 

　　卷九之三 
　　宏谋按此篇与王孟箕讲宗约同意。而条约更周备。自家庭乡党。以至涉世应务之道。均列于宗规。以此见人生一举足而不可忘祖宗之训。爱亲者不敢恶于人。敬亲者不敢慢于人。亲亲长长而天下平。愿有宗祠者。三复此规也。 
　　一乡约当遵。孝顺父母尊敬长上。和睦乡里。教训子孙。各安生理。毌作非为这六句包尽做人的道理。凡为忠臣。为孝子。为顺孙。为圣世良民。皆由此出无论圣愚皆晓得此文义。只是不肯着实遵行。故自陷于过恶。祖宗在上。岂忍使子孙辈如此。今于宗祠内仿乡约仪节。每朔日族长督率子弟。齐赴听讲。各宜恭敬体认。共成美俗。 
　　一祠墓当展。祠乃祖宗神灵所依。墓乃祖宗体魄所藏。子孙思祖宗不可见。见所依所藏之处。即如见祖宗。时而祠祭。时而墓祭。必加敬谨。凡栋宇。有坏则葺之。罅漏则补之。垣砌碑石有损则重整之。蓬棘则剪之。树木什器则爱惜之。或被人侵害。盗卖盗葬则同心合力复之。患无忽小。视无逾时。若使缓延。所费愈大。此事死如事生。事亡如事存之道。族人所宜首讲者。 
　　一族类当辨。类族辨物。圣人不废。世以门第相高。间有非族认为族者。或同姓而杂居一里。或自外邑移居本村。或继同姓子为嗣。其类匪一。然姓虽同而祠不同入。墓不同祭。是非难淆。疑似当辨。傥称谓亦从叔侄兄弟。后将若之何。故谱内必严为之防。盖神不歆非类。处巳处人之道当如是也。 
　　一明分当正。同族兄弟叔侄名分。彼此称呼。自有定序。近世风俗浇漓。或狎于亵昵。或狃于阿比。皆非礼也。拜揖必恭。言语必逊。坐次必依先后。不谕近族远族。俱照叔侄序列情既亲洽。心更相安。又有尊庶母为嫡。跻妾为妻者。大乖纲常。反蒙诟笑。又女子巳嫁而归。辄居客位。是何礼数。吉水罗念庵先生宅。于归宁之女仍依世次。别设一席。可法也。若同族义男。亦必有约朿。不得凌犯疏房长上。有失族谊。且寓防微杜渐之意。 
　　一宗族当睦。书曰以亲九族。睦族圣王且尔况凡众人乎。未俗或以富贵骄。或以智力抗。或以顽泼欺凌。虽能争胜一时。巳皆自作罪孽。尝谓睦族之要有三。曰尊尊。曰老老。曰贤贤。名分属尊行者。尊也。则恭。顺退逊不敢触犯。分属虽卑而齿迈众。老也。则扶持保护。事以高年之礼。有德行族彦。贤也。贤者乃本宗桢干。则亲炙之景仰之每事效法。忘分忘年以敬之。此之谓三要。又有四务曰矜幼弱曰恤孤寡。曰周窘急曰解忿竞。幼者稚年。弱者鲜势人所易欺则矜之。一有矜悯之心。自随处为之效力矣。鳏寡孤独。王政所先。况乎同族。得于耳闻目击则恤之。贫者恤以善言。富者恤以财谷衣仓窘急。生计无聊。则周之量已量彼。可为。则为。不必望其报不必使人知。吾尽吾心焉。人有忿则争竞。得一人劝之。气遂平。遇一人助之。气愈激。然当局而迷者多矣。居间解之。族人之责也。此之谓四务。引伸触类。为义田义仓。为义学。为义塜。教养同族。使生死无失所。皆豪杰所当为者。善乎陶渊明之言曰。同源分流。人易世疏。慨焉寤叹。念兹厥初。范文正公之言曰。宗族于吾固有亲疏。自祖宗视之。则均是子孙。固无亲疏。此先贤格言也。人能以祖宗之念为念自知宗族之当睦矣。 
　　一谱牒当重。谱牒所载。皆宗族祖父名讳。孝子顺孙目可得睹口不可得言收藏贵密。保守贵久。每岁清明。祭祖时宜各带所编发字号原本。到宗祠会看一徧。祭毕仍各带回收藏。如有鼠侵油污磨坏字迹者。族长同族众即在祖宗前量加惩诫。另择贤能子孙收管。登名于簿以便稽查。或有不肖辈鬻谱卖宗。或誊写原本。瞒众觅利。致使以赝混真。紊乱支派者。不惟得罪族人。抑且得罪祖宗。众共黜之。不许入祠。仍会众呈官追谱治罪。 
　　一闺门当肃。男正位乎外。女正位乎内。君子正家。其闺门未有不严肃者。纵使家道贫富不齐。如馌耕采桑操井曰之类。势所不免。而清白家风自在。或有不幸寡居。则丹心铁石。白首冰霜。亦以三从四德。姆训夙娴养之者素也。若狥利妄娶。门阀不称家教无闻。又或赋性不良凶悍妒忌。傲僻长舌。私溺子女皆为家之索。罪坐其夫。若本妇委果冥顽。化诲不改。夫亦无如之何者。祠中据本夫告词。询访的确当祖宗前合众给以除名帖或屏之外氏之家。亦少有所警矣。要之教妇在初来。择妇必世德。颜氏家训曰。娶必欲不若吾家者。葢言娶贫女有益。非谓迁就族类。娶卑陋之女以贻祸也。至于近时恶俗。人家妇女。有相聚二三十人结社讲经。不分晓夜者有跋涉数千里外望南海走东岱祈福者。有朔望入祠烧香者。有春节看春灯节看灯者。有纵容女妇往来搬弄是非者闲家之道。一切严禁。庶无他患。 
　　一蒙养当豫。闺门之内。古人有胎教。又有能言之教。父兄又有小学之教。大学之教。是以子弟易于成材。今俗教子弟者何如上者教之作文取科第功名止矣。功名之上。道德未教也。次者教之杂字柬笺以便商贾书计。下者教之状词活套。以为他日刁猾之地。是虽教之。实害之矣。族中各父兄。须知子弟之当教。又须知教法之当正养正之当豫七岁便入乡塾学字学书随其资质。渐长有知识便择端悫师友将正经书史严加训迪务使变化气质。陶镕德性。他日若做秀才做官。固为良士为廉吏就是为农为工为商。亦不失为醇谨君子。 
　　一婣里当厚。婣者族之亲。里者族之邻。远则情义相关。近则出门相见。宇宙茫茫幸而聚集。亦是良缘。况童蒙时。或多同馆或共游嬉。比之路人迥别。凡事皆当从厚。通有无。惜患难。不论曾否相与。俱以诚心和气遇之。即使彼曾待我薄。我不可以薄待久之且感而化矣。若恃强凌弱。倚众暴寡。靠富欺贫。捏故占人田地风水。侵人山林疆界放债违例过三分取息。此皆薄恶凶习。天道好还。尤宜急戒。毋自害儿孙也。 
　　一职业当勤。士农工商。业虽不同。皆是本职。勤则职业修。惰则职业隳。修则父母妻子仰事俯育有赖。隳则资身无策。不免姗笑于婣里。然所谓勤者。非徒尽力。实要尽道。如士者则须先德行。次文艺切勿因读书识字。舞弄文法。颠倒是非。造歌谣。匿名帖举监生员不得出入公门。有玷行止仕宦不得以贿败官。贻辱祖宗农者不得窃田水纵牲畜作践。欺赖田租。工者不可作淫巧。售敝伪器物。商者不得纨袴冶游。酒色浪费。亦不得越四民之外。为僧道。为胥隶。为优戏。为椎埋屠宰。若赌博一事。近来相习成风凡倾家荡产招祸速衅。无不由此。犯者宜会族众送官惩治。不则罪坐房长。 
　　一赋役当供。赋税力役。皆国家法度所系。若拖欠钱粮。躲避差徭便是不良百姓。连累里长。烦恼官府。身家被亏。玷辱父母又准不得事。仍要赋役完官。是何算计故勤业之人将一年本等差粮先要办纳明白 
　　一争讼当止。太平百姓。完赋役无争讼。便是天堂世界。葢讼事有害无益。要盘缠。要奔走。若造机关又坏心术且无论官府廉明何如。到城市便被歇家撮弄到衙门便受胥皂呵叱。伺候几朝夕。方得见官。理直犹可。理曲到底吃亏。受笞杖。受罪罚。甚至破家亡身辱亲。冤冤相报。害及子孙。总为一念客气始不可不慎。经曰。君子以作事谋始。始能忍。终无祸。即有万不得已。或关系祖宗父母兄弟妻子情事。私下处不得。没柰何闻官。只宜从直告诉官府善察情更易明白。切莫架桥捏怪。致问招回。又要早知回头。不得终讼。圣人于讼卦曰。惕终吉终凶。此是锦囊妙策。须是自作主张不可听讼师棍党教唆财被人得祸自巳当省之省之。 
　　一节俭当崇老氏三宝俭居一焉。人生福分各有限制。若饮食衣服。日用起居。一一朴啬。皆有余不尽之享。以还造化。优游天年。可以养福奢靡败度。俭约鲜过。可以养德。多费多取。至于多取。不免奴颜婢膝委曲狥人。费少取少。随分随足。浩然自得可以养气。且以俭示后。子孙可法有益于家以俭率人敝俗可挽。有益于国。世顾莫之能行何哉。其敝在于好门面一念。如争讼好赢的门面。则鬻产借债。讨人情钻刺。不顾利害吉凶礼节好富厚的门面。则卖田嫁女。厚赂聘媳。铺张发引。开厨设供。倡优杂沓。击鲜散帛。乱用绫纱。又加招请贵宾。宴新婿与搬戏许愿预修祈福力实不支。设法应用。不知挖肉补疮。所损日甚。此皆恶俗。可悯可悲噫士者民之倡。贤智者庸众之倡。责有所属吾日望之。 

　　○治家规范【于清端公原本】 

　　卷九之四 
　　传曰君子不出家而成教于国。则是家有教也。正惟一家有教一国观感。相习成风。而仁让兴焉矣。故居今日而欲陋习丕变。当自士大夫之家倡之。为作家训以示后人云。 
　　一孝为百行之原。父母生儿。能有几个身显荣亲的。就是力田贸易。肩挑负贩者。皆可随分以养亲。但要把父母。时时刻刻。放在心里。时时刻刻。顶在头上。读书明理者。以养志为先。愚夫俗子亦勉力养其口体。依依膝下始终孺慕第一不可听妻子之言。如有不孝。族人公罚。 
　　一弟兄形虽有二。遡源于父母之身。究竟还是一个人。若弟兄仇敌。只为看做两个。所以参商。我今立训。同爨者宜一室和气。若是分居亦要彼此联属。为兄者当爱。为弟者当敬。患难相恤。贫富相顾不肖相劝勿听妻子之言。而伤手足之情。如有不遵者。□朝廷法律具在。莫贻后悔。 
　　一族中之人。皆吾祖宗一脉。譬如树之有干。毕竟落叶归根。彼族中老幼。奈何其不睦乎。今人见族中之富贵者。羡为荣耀见族中之贫寒者。多生厌恶。此种心肠。岂可以对祖宗。我今立训。凡系族人不分枝派远近。不论人品贵贱。俱照长幼执礼。倘敢高下异视。照不睦条议罚。 
　　一士农工商。各执一业。子弟十二三岁时。贤愚已定。贤者做向上事。愚者亦别令其执一艺。庶不致闲旷其身。到了长成。还可以赡养妻子。若一姑息。或听其暴弃。鲜不贻后日之悔也。 
　　一族人不知读书之乐。侥幸博一青衫。自以为万事皆足。至于科第一节。皆诿之于阖郡风水。不知发过先达尽系读书之人。岂风水之说。独不应于我辈乎愿我家子弟破除积习做童生。下一番苦功望进学。做秀才下一番苦功望中举。即使数命不偶艰于遇合。道理明透。亦不被人目为不通。 
　　一四民之首曰士原期读书明道。较愚人回出一头。故称之□秀才岂知一做秀才。惹祸招灾。总从一念之放肆起。我愿子弟小心敬畏虽进学与平人无异。埋头读书。设有非礼之来。当以理遣。如果有干身家。始许理论切勿呼朋引类。做出非为的事来。那时悔之晚矣。 
　　一士子幸而上达。身虽贵显。居家切要勤俭。不可奢靡。待人务宜谦先。不可骄傲。 
　　一有田之家。率其佃仆及时耕种及时耘耨宁先时。毌后时。仍不时亲身董率。勿自家懒惰。委之家人。 
　　一种田不离田头。深耕易耨是其本分。勤得一分。多得一分之利。仍要积聚粪灰。地肥则苗盛。于农暇之时。就想到来岁耕耘之时。有当备用之物乘闲置办。虽遇丰年。所获纵多。亦不可浪费。少留储蓄以备凶荒田有隙地。必种瓜菜之类。畜养猪鸡以补不足。 
　　一朝廷钱粮。依期封纳。不可拖延。为里中顽民。 
　　一生意之人。或开店。或行商。俱要早起晚睡。不可偷安。语云。不将辛苦意。难取世间财。 
　　一居家要俭。当念钱财非易。衣服饮食惟期适口充身。不可浪费吾永宁地土硗瘠。而天时又亢涝靡定。少有所蓄。庶可以备荒年。 
　　一驭仆婢体恤劳苦。轸念饥寒。不可近狎。亦不宜疏远。临之以庄驭之以礼至要至要贵显之后乡党之间。禁其放肆。则又宁严毌宽也。 
　　一结亲惟取门当户对。不可攀高。亦不可就下。司马温公曰。嫁女胜吾家。娶妇不若吾家二语。切记切记。女夫儿妇。俱要一一访实。如仪容恶疾之类慎之于始。不可以一言之合。辄将儿女轻许。至于聘财妆奁。但当量其家计大小不可过费。恐伤元气。 
　　一丧葬俱按文公家礼行。父母年至六十。则衣衾棺木之类。俱当及时置办。 
　　一祭祀祖先。或时祭。或忌日。牲醴汤饭纸钱。量力设备。男妇依序行礼。不可疏畧。 
　　一夫妇之闲。当思一敬字。梁鸿孟光之举案齐眉。千古称为美谈。敬而已矣如今夫妻反目不和。只为太狎。太狎则不敬。不敬则变生莫测矣是故居室之间当如宾客。自然刑于之化以起。门内之和以生。至于彼此骂詈。辱及其身。则又祖宗之罪人也。岂足语于人道乎。倘有小家女。不敬祖先。不尊丈夫。敢用污言詈夫。并辱宗祖者。以不孝律出之。 
　　一凡年至四十无子。方许置妾。嫡妻不得妬忌。如不遵此训。照七出条出之其夫亦不得纵妾凌妻。犯者合族公罚。 
　　一贵显之家。有故交寒士在座。觉得另有一番韵致若有骨鲠之士文学之人在座。则愈显其休容之度矣。子弟贵显者。切莫疏慢士类。 
　　一人家生儿子。自然是聪明者佳。但聪明人每多刻薄。则暗中亏折了许多福分。常见尖颖之人。终于落薄庸庸之人。反享厚福 
　　一系聪明发泄已尽。一系天机浑含不露所以受用各有不同我劝聪明子弟以宽厚宅心庶可邀和平之福 
　　一子弟将成人之时。性情易扰。不许结交淫朋浪友如与不端之人往来。为父兄者。急早禁绝。以防其渐。 
　　一子弟年幼。早晚不时稽查。不许远离膝下。即从师在学。亦必访察功课。倘有旷业之日。则根究踪迹大加振刷。勿事姑息。 
　　一子弟居室。早则十八岁。迟则二十岁。切不可再早。恐元气未壮。致成虚怯 
　　一子弟家居。饮食动作。俱教以规矩。事上接下。俱教以礼数。勿致放荡。恐久久便成狂妄。 
　　一子弟出外。必禀命于父兄反必面。妇女外出。必禀命于公姑。反必面。不许擅自出入。 
　　一人家子女。到五六岁时。男则从师。颖悟者望其上进。愚鲁者束其身心。不致将来有佻达之虞。从小姑息。长大废弃皆为父者贻之也。孔子曰。爱之能勿劳乎。女孩儿即教其纺绩。再长则教其针黹。仍约束其骄傲之性。妇主中馈。为母者亦须教导。务要早起晚睡。不可令其懒惰。头足修餙。不可令其土塌。语言谨慎。不可令其纵肆。行止端庄。不可令其轻浮。若纵而不教。一到夫家。不成材料。不执妇道。牵惹辱罚。皆为母者贻之也。子女所关匪细。为父母者慎之。 
　　一闺门要严肃。虽系中表至歳。务要男女有别。远嫌别疑。不可同席而食。同坐而语。宅中分别内外。昏夜之间。女不出。男不入。女子有事。夜行以烛。男子年交十六。早晚非奉呼唤。不许擅入内宅。 
　　一妇女不许入寺观烧香拜会。惟在家念佛持素不禁。 
　　一妇女惟正事出外。用金珠服饰。在家则家常服饰不得乔妆艳服。 
　　一妇女不幸而夫早殀。应该守节为是。其或青春年少。不能终节者。不妨善言尽伊父母令其改适。以免意外之诮。 
　　一致富由勤。人尽知之。我谓公道二字。乃致富之要诀。常见世人欺慢愚人。巧诈取财。或戥秤升斗出入各别。也有赚钱起家的究竟巧里来。拙里去。明里来暗里去葢由出此心一欺。必干天谴。终成无益。何如任天由命。永保福基。故我谓公道二字。其致富在勤字之上。 
　　一富贵是里带来的。自不必说。然亦非铁汁镕成的。天道恶盈。若无德以迓之。恐转而消折矣。 
　　一钱财盈丰。千仓万箱。不过属你管辖。不可看作万年不拔之基。若遇好事不做。遇贫难不施。不过一守财虏耳。或者博施济众上天鉴之必永享富厚也。 
　　一居心不可刻薄。天地长养万物。只是一个仁仁则并包无外。今人当处处以仁存心。所见所行所言自无暴戾之习。纯是一团蔼然和气。福慧油然而生。为子孙不知存了多少地步自家那里觉得。 
　　一立身贵高。高非高傲之高。只是不可把自家的身子卑了同流合污是也须要看得自已身子重。自然非礼不为。视一班苟贱趋奉者。如坐泥涂。我之身岂不抬高几十层乎。 
　　一人贵立志志非大言不惭之谓也。乃念念向上一等做去。譬如我志在富。则当勤俭以致之。所趋者在那一等。自然所得者即在那一等。所谓有志者事竟成也。 
　　一莫谓神明当敬也。敬神明不如敬心。莫谓此心可欺也。欺此心即是欺天。心存正直天知神敬。心存欺诈鬼祸灾生。从古欺心做坏人者。曾有几个到头。 
　　一世间当行与不当行者。善恶两途。天之福人与祸人者。亦善恶两途。勿谓些小之善不足纪。善念一生。天必降之福。勿谓些小之恶。无足畏恶念一生天必降之灾。二者不分大小。只在人举念间耳。太上感应篇注得分明。 
　　一不可结怨于人。人之最难忘者感恩积恨二端。施恩于人。尚有忘者。积恨于人。则透入骨髓。未有不思报者。所以吾人处世当存一宽大之念。不独驭事留其有余。就是言语之间。也不可过锐。我出于一时之无心。而人竟积为终身之怨阶矣。 
　　一凡事不可做尽。人力不逮于我。我不可穷人之力。人势不及于我我不可使尽其势。即言语之间不妨让人一句。畧得便宜。抽身便转。讨了许多受用。 
　　一人终身体认一个忍字。小不忍。则乱大谋。忍得一分。受用一分父子不忍。则乖天伦。兄弟不忍。则成吴越。夫妻不忍。则鱼水反目。朋友不忍。则气谊参商居家不忍。则乖气致戾。世情不忍。则变起仇敌。甚而一言不合。戈矛顿起。人命反掌。悔焉莫及。不忍之害大矣可不慎诸。 
　　以上四十二条。皆我亲身阅厯。件件有着。凡我后人勿谓其迂远而忽之也。 

　　附朱子家训注 
　　事亲规约 

　　△附朱子家训注 

　　黎明即起。洒扫庭除。要内外整洁。【黎明天将明之候也。庭除即庭阶也。整洁整齐清洁也。古语云一日之计在于寅。盖清早起身。可以干办许多事务。大凡人家早起洒扫清洁者。即是兴家之兆。若懒惰贪眠。日高未起。即是衰气。治家者所当自励】 既昏便息。关锁门户。必亲自检点【昏。时晚。昏黑之际。息歇息也。时晚。则宜休息。所以养神。门户必亲自检点。防火烛盗贼也谨慎小心。治家要诀。】 一粥一饭。当思来处不易。【稼穑艰难非亲厯者不知。农夫千辛万苦。所种成我辈安坐而食倘不思珍重爱惜。必遭天怒】 半丝半缕。恒念物力维艰。【一匹绸聚万蚕性命而成。即半丝半缕亦当爱惜。若任意剪裁日后必受寒冻。】 宜未雨而绸缪。【乘未雨之前。及早绸缪、言凡事须早为之计也。】 毌临渴而掘井。【临旱时方谋掘井求泉。言恐来不及也】 自奉必须俭约。【一身服用。只须不寒不饿罢了。若奢侈浪费。殊非惜福之道。】 宴客切勿留连。【留连筵宴不特浪费。并荒本业客如上等。决不肯为饮食之人也。夫何嫌】 器具质而洁。瓦缶胜金玉【器用什物。但取质朴洁净。一样服用。瓦器亦好。何必金相玉质】 饮食约而精。园蔬愈珍羞【饮食但取俭约精洁。纔过三寸咽喉。园蔬愈珍羞又何分别。讲究食品者。适为饮食之人而已。】 勿营华屋【屋取庇身、但求坚固足矣。何必华丽】 勿谋良田【语云百年田地转三村何必谋求。】 三姑六婆。实淫盗之媒【三姑道姑卦姑尼姑也。六婆。如稳婆媒婆虔婆珠婆之类此等人专事奉承巧言哄骗若许人门、必为淫盗之媒。】 婢美妾娇。非闺房之福【油头粉面。娼妓行为。诗礼之家。宜无此习。有之岂闺房之幸耶】 童仆勿用俊俏【俊俏美丽也。童但供使令美丽者。恐生意外之忧虞】 妻妾切忌艳妆【冶容诲淫。艳妆者式样妖娆。殊失清门规矩。非大家风范】 祖宗虽远。祭祀不可不诚【祖宗人之本也、人不可忘本。则祭祀安可不尽诚心】 子孙虽愚。经书不可不读【读书足以破愚。故为父祖者不可以子孙资质愚鲁而弃之弗教诲也、】 居身务期质朴【居身质朴不失大方举止、若过于华美。便成优伶模样矣。】 教子要有义方【宋窦禹钧以义方教五子。俱登科第。俗所谓五子登科也。幼年不教。安得成人耶、】 勿贪意外之财【钱财各有定分。意外财本非我所应得。若贪取之。必将倍失、何必苦苦争取。】 莫饮过量之酒。【酒宜随量。若过量强饮。则误事惹祸败家致病。皆在其中。】 与肩挑贸易。勿占便宜【便宜。吃亏之根。彼肩挑步担之人、小本经纪、趁钱能有几何。也想养活家口、若再占他便宜。良心丧尽矣、何忍何忍】 见贫苦亲邻。须加怜恤【贫富循环、谁能自家作主。亲邻贫苦境遇适然、量力佽助。所以敦古谊也】 刻薄成家。理无久享【人家忠厚、方能长久、若刻薄者必无好子孙。必难常保、】 伦常乖舛。立见消亡【乖外不循理也。伦常乖舛、如忤逆父母兄弟争竞之类。此谓大逆无道。天怒神诛。灾殃立至。】 兄弟叔侄。须分多润寡。【分多润寡、言以有余补不足也、兄弟叔侄皆一本至亲。痛痒相关。倘有缓急。自宜帮助。岂可自享温饱而坐视不顾。】 长幼内外。宜法肃词严【家法须整齐严肃、戏谑轻浮。断难使家人帖服】 听妇言乖骨肉。岂是丈夫【耳根太软听信妇人之言。反致骨肉不和。是乃小人所为。断非丈夫气度】 重资财薄父母。不成人子【父母是生我之人资财是外来之物若看重资财而薄待父母、是反常颠倒不可以为人子。言不成其为人也】 嫁女择佳婿。母索重聘【既欲得佳婿而仍欲索取重聘。俗不可耐矣。世情可笑往往如此。】 娶媳求淑女。勿计厚奁【娶妇欲其为吾子内助。且以绵嗣续也。装奁厚薄。称家有无更何暇计世有竭家财而为女办嫁者。真属可怜可笑】 见富贵而生谄容者最可耻【奉承富贵之人、势利心肠最是可耻】 对贫穷而作骄态者贱莫甚【轻看贫穷之人。即是奉承富贵之人。设使贫穷者忽变而为富贵彼便忽然换转面皮。非特不敢作骄态。并奉承不遑矣。贱骨头往往如此】 居家戒争讼。讼则终凶【争讼俗所谓打官司也。好讼之人。往往破家丧命争一时之闲气。贻全家之祸累。愚亦极矣。若唆使之人。暗损阴骘尤为十恶大罪】 处世戒多言。言多必失【古语云。病从口入。祸从口出。出言不慎、惹祸招灾懊悔无及。多言者戒之】 毌恃势力而凌逼孤寡【孤儿寡妇是人世之最可怜者。宜格外矜怜。若倚靠势力而反欲欺凌逼廹定干天怒】 勿贪口腹而恣杀生灵【口腹之欲无穷。杀生之孽甚大。为了区区口腹。造作无边孽障。再三打算。殊算不来。况杀生时。跳跃呌号血肉淋漓。尤目不忍见。有仁心者应食不下咽。而忍恣其杀耶】 乖僻自是悔误必多【天下自以为是之人、比比皆是。性情乖僻即明师益友、亦劝化不转到临死时始悔从前之误。迟矣晚矣】 怠惰自甘。家园终废【人家须由勤做起。若一味懒惰。必至百事废弛。家道必然败坏】 狎昵恶少。久必受其累【交友须交好人、若恶少则任意胡行。动多犯法。久后必然败事。亲近之者必受其累】 屈志老成。急则可相倚【屈志言低心下气也。老成人事事持重近之者即可以为法。即有急难。老成人必能为我排解。可倚靠也。】 轻听发言。安知非人之谮愬。当忍耐三思【一面之词、难于凭信。谮愬之人往往虚词架饰、无理变为有理若轻信之而遽为之用。则彼一面之受屈者多矣。所以要忍耐三思。庶不误事】 因事相争。焉知非我之不是。须平心一想【相争之际。人人各执一是。总不肯说自家一句不是。以致各不相下、若彼此能平心想想。必然良心发现。知自家尽多差处。愧恨无地矣】 施惠无念【施惠者动于心之所不忍。非望报也何必记念】 受恩莫忘【受人之恩。须思所以报答若受而忘之、是谓忘恩负义。何以为人】 凡事当留余地【留些余地以便日后走动若早占尽以后便无以容身矣】 得意不宜再往【得意事难以为例再往须防讨厌】 人有喜庆。不可生妬忌心【人有喜庆当代为庆幸妬忌者、非惟无损于彼。适以自坏其良心耳】 人有祸患。不可生欣幸心【人当祸患来缠。身受者何等苦恼。有仁心者必然力为解救乃不能代为忧戚。而反生欣幸。用心险恶日。后必招阴祸】 善欲人见。不是真善【为善而欲人人共见便是为名起见。非真心为善矣】 恶恐人知。便是大恶【司马温公言生平无一事不可对人言者此、心何等光明磊落。若为恶而恐人知。必是阴恶。私意险心恶莫大焉。】 见色而起淫心。报在妻女【我不淫人妇。人不淫我妻。天道好还。循环不爽。故见美色而起淫心者。妻女必受其报。况万恶淫为首。功名禄寿都要减削其报更不止于是耶。】 匿怨而用暗箭。祸延子孙【暗箭伤人。难于防。备岂知你用暗箭伤他。天却以显祸伤你。并连你子孙亦受伤耶】 家门和顺。即饔飧不继。亦有余欢【语云家和万事兴。又云家门和睦值千金。故人家能相顺。即贫至朝夕不给、亦自欢然。况和气致祥。家门和顺。自是一团春气。可卜其家之必兴也】 国课早完。即囊橐无余。可称至乐【人享太平之福。食毛践主世受国恩。区区课税。何足以报効万一。而犹迟延拖欠。烦长吏催科。是忘恩诬上。自贻伊戚也。故国课早完。即使囊乏一文。可谓至乐也】 守分安命【守本分。不向分外贪求。安天命。不肯妄为妄取】 顺时听天【凡事顺时而行。听乎天命。天佑善人。自然决不亏负】 为人 
　　若此庶乎近焉【近言近道也。为人能如上所言庶几近道。而可以为君子人也。】 词则布帛菽粟。理则玉律金科。家训中第一至文也。教子弟者务须令幼年熟读。并宜书作挂幅。悬诸中堂。使家人日诵一遍。庶于身心有益。万金良药。勿以浅近而忽之。○近世无识庸人动多以恶为能。读此文有一句以恶为能处否。万事莫如为善乐。百花怎比读书香。处世让人一步。临事吃亏三分。有味乎言哉。 

　　△事亲规约【孙念劬原辑】 

　　孟子曰事孰为大。事亲为大。亲恩罔极。即事之之心亦罔极人子在生一日。何日非事亲之日。生事葬祭。一有缺憾。即不堪为子。其可忽不加意乎述事亲规约。 

　　事生 
　　侍疾 

　　事生 

　　人子之道。莫重于事生。百年有限之亲。一去不回之日。得尽一时心。即免一时悔也。惟是。易办者无穷之物。难办者有恒之心。真心所切。啜菽饮水可以尽亲欢。卖薪负粟可以酬吾志。欧阳公曰。祭而丰不如养之薄也。痛哉斯言。【为人子者可怦然兴矣】 
　　一【服劳】父母呼。唯而不诺。手执业则投之。食在口则吐之。走而不趋。　凡受父母之命。必籍记而佩之。时省而速行之。事毕则反命。 
　　一【奉养】。三牲五鼎。菽水菜根。皆养也惟应及时为可贵耳然必须有资内助焉。未有妇不贤而能养亲者也。人欲养亲。必先教妇。贫贱之家子养亲。富贵之家亲养子。亲养子。则终身不知子道矣。悲夫。 
　　一【谷食】。凡事父母异食。古云。老少异粮。况亲乎。黍稷稻粱皆欲精凿。麦欲头罗。菽欲纯而新。 
　　一【肉食】。鱼去鲠。鸡鸭去骨。调诸腥以姜醋。肥腻以酒。断脯横理。断鱼顺理。 
　　一【水饮】。水欲甘。欲澄欲洁。【污水食之最易发病】 酒欲醇。欲陈。无宿壶。无再热。糖欲澄垢。【糖中砂垢最多】 酰欲澄根。茗去初未。 
　　一【果实】。无蠹无损。戒先时后时。先时味歉。后时味败。无多进异味非习尝者勿进。【凡西瓜梨藕桃杏之类皆为生冷能□脾胃】 
　　一【视膳】日四问食。食问所欲。适温凉冷热之宜。候生熟清浊之节。尝醎淡辛酸之味。视草毛蝇蚁之物 
　　一【器用】父母一切所用之物。如笔墨纸砚。画籍卷轴。及杯盏壶榼伞屐之类。安放宜有常处。恐一时取用不及。致生烦恼也。诸为餐具。溉涤欲洁碗碟杯盏。欲精致可爱。以得父母之欢。 
　　一【衣服】五十非帛不暖。御寒之具较春夏诸衣尤为紧要。然须以轻暖为佳。凡衾褥须置二副。一厚一薄以适寒暖之宜。即冠巾袜履。亦须有二以备更换。 
　　一【侍容】侍父母之侧。无戚容。无怨容。无惰容。无庄容。无思容。无昏忽之容。无不足之容。无高声。无叱咤之声。无直言。无费解说之言。无犯讳之言。 
　　一【启告】乐事快言。忧事徐言。怒事笑言。悲事疑言。骇异之事平言。恐惧之事。可以不闻者勿言。 
　　一【从命】人子事亲。毕力尽志。凡有所命皆从之。无强以拂其意。 
　　一【悦心】气血调于欢喜。疾病生于恼怒。寿亲之道无他一悦字尽之矣时花新果。异物奇观。好书名画有得必献可助一乐 
　　一【出入】必行之路。地坳则覆之。地凸则平之。地滑则沙之。升高下下则扶掖之。远行则子弟从之。夜归则操炬以迎之。 
　　一【同人】亲有所爱乐之人。趋治具。无厌色。父母所最爱者。子女之子女也。父母欲施之衣食。则食之衣之无怨言。无后语 
　　一【仆御】亲之近侍。以柔顺勤谨者为之。否则易之。必得人而后巳。 
　　一【告面】礼为人子者。出必告。反必面。所游必有常。所习必有业。人子出入而不禀命于父母则意中无父母。目中亦无父母矣。犯尊犯齿之端。皆由于此。子弟所宜切戒。孝经曰。居则致其敬。 
　　一【承志】甘旨日给。是谓能养而尤以善承亲意为主不然、饮食供奉之闲。亲心时有戚戚焉。其养又安足道也。曾子曰、孝子之养老也。乐其心。不违其志。乐其耳目。安其寝处。以其饮食忠养之。孝经云、养则致其乐 
　　一【谏过】亲有错履。无遽言。无尽言。无当人而言。乘时乘机设言以悟之。　亲有激怒。从其怒以缓之。怒平、顺言以醒之。失礼于人者。阴为逊谢之。 
　　一【救难】或居官坐罪。或远出遭殃。或因干涉累身。或以兵火受险皆难也。此在他人尚当救护。亲有难而不救。则禽兽不若矣。人子不幸遭此。毋畏祸。毋过激。必以全亲为上策。 
　　一【祈寿】父母俱存。天伦乐事。然去日苦多。来日苦少。既可喜。亦可惧。孝子所以有祈年之愿也。爱亲者果有减巳益亲之真情。至诚感神。鲜有不应。 
　　司马温公居家杂仪曰。凡子事父母妇事舅姑。天欲明。咸起盥漱栉总。具冠带昧爽适父母舅姑之所。省问夜来安否父母舅姑起。子供药物。妇具晨羞。供具毕。乃退。各从其事。将食。妇请所欲供之。尊长食毕乃退。既夜。父母舅姑将寝则安置而退。居闲无事。则侍于父母舅姑之所。侍立必恭。执事必谨。应对言语。必下气怡声。出入起居。必谨扶卫之。不敢涕唾喧呼于父母之侧。父母不命之坐不敢坐。不命之退不敢退。 

　　侍疾 

　　夫病生死关头也。善调摄之。则几死可生。不善则可生反死礼凡父母舅姑有疾。子妇不离侧。色不满容。不戏笑不宴游。即有灾夭迫切之事。皆不暇及。专以延医合药调摄为务。疾已复初。 

　　●得一录卷十 

　　学宫洒扫职规条 
　　书院规条 
　　义学章程 
　　粤东启蒙义塾规条 
　　变通小学义塾章程 
　　蒙馆条约 

　　○学宫洒扫职规条 

　　卷十之一 
　　小学之教首先洒扫圣学工夫。要于主敬。即洒扫以明敬。所以习小学者在是即所以尊圣学者亦在此黄冠缁流。侍奉香火。犹且晨夕展敬士子读圣贤书所学何事此职也。固士子分内事人人所当共赴者也。集洒扫职。 

　　杭郡绅士公呈稿 
　　规条 

　　△杭郡绅士公呈稿 

　　杭郡绅士公呈稿　绅士梁同书叶藩潘庭筠谢廷燮沈扬沈学厚许乃大汪家禧计万年杨日礼邵志锟孙邦治汪鸿禧许宗瀚等。为谨据成规请时展学宫。以勤洒扫事。窃以大成万世之师。郡学四方之表。维岁久或防夫倾陊。幸　宪忱加意于修除。丝竹谁闻。旁无坏壁。轩楹可仰。势异颓山。数仞墙高。双觚阙焕然守成匪易。渐圯可虞。树韩勑之碑。时为永寿。上史晨之奏。年纪建宁。星甫一终材宁速朽。而已功烦涂色。葺费俸钱。葢时和无别风淮雨之灾。而地大多雀角鼠牙之患。窗驰野马。壁络垂蛛。不有蠲除。曷昭肃敬。所以定制岁颁营修之费。校官时效洒□之勤。然一甓一砖动需官帑。则屡请者烦两楹两庑专责师儒。则独承者瘁。前淮南阮缓堂太史倡议一乡。徧诹同志。谓拚除为弟子服劳之分。以展谒佐公家规学之虔。聚章缝辈日选一钱。至朔望期毕来三舍。拭几席如户曹孔欣除草莱命男子张伯。又于肃拜阶除之后。立周观屋宇之规。蚁孔之漏。亟为补苴蜗涎之污。即事粉饰。若营藉数夫。成难刻日。则必陈于长吏。非给以私财。积小可大。出家谷者力终拘。顺情斯安。敛民财者功不久。规为诚当。良法可稽。兹当土木告成。遂尔观摩意切。但事本涉公。断难凭臆案阙守文之吏。谋同越俎之迀。且学宫地重。阑入禁严茀草佣工。操镘匠作。时远享丁之候。往干令甲之诛凡兹鏁钥。职有专司。同书等既主善为型敢沥情上诉伏愿　宪台大人。饬下学官之长。俾伸慕义之私。庭草胥芟。生意不存荒秽。游尘尽涤。升堂共仰光明。勤涂蔇之功。有基勿坏。拭丹青之染。厯久无渝。同书等虽效诚黉序之间。实戴　德庭阶之下。至或宇将倾者一木难支瓦既毁者千棱莫补。仍准前人成例。端期官匠加修。非敢后也。惟惭力与心违。似望岁焉。窃愿工随请至。明知微尘无补泰山之大。亦如献曝聊抒野老之忱。斋宿上陈仰祗　鸿鉴。谨呈。　浙江巡抚部院宪台大人施行。嘉庆七年九月十八日呈即日 
　　浙江巡抚部院阮　批据呈洒扫规条。甚属安协。此事淮安及江南各府县多有行之者。但以会立名。虽沿淮阴旧例。究有未当查洒扫之法。莫详于管子弟子职。是弟子之职也。非会也。今改为洒扫职。名目。其办事之地。宜在学中择屋一间。用杉木素板。高八寸宽数尺每计一块书捐收姓名及支存四柱清数钉于壁间以便人人共见仍须另存纸帐。司事者收贮。仰布政司将此事宜。转饬遵照办理。并行该学知照可也。规条并发。 
　　洗祭器谕 
　　浙江巡抚部院阮　谕杭州府教授知悉现在春祭届期。所有圣庙内祭乐二器。及各殿宇。传同洒扫职董事。洗刷整理。务须洁净。以昭诚敬。以后永以为例。并将此抄谕董事毌违。特谕。 
　　嘉庆八年正月二十六日谕学师 

　　△规条 

　　一是职创于淮南阮缓堂太史。人醵一钱以给用。复取其赢余购田。号一钱庄。事详条约。及置田本末。葢数约则力易继事专则功可久。因师其意而参酌之。期于法良不废而已 
　　一是职创始诸人。每司总各集十友。每友岁纳钱三百六十文。公举董事四人。司事四人。司总六十人。司总按季收钱。汇交董事处。以备支取。如有赢余。置产生息。岁终汇议。今三学董事公举邵志锟孙邦治汪鸿禧许宗瀚又公举高日观张万年为府仁二庠司事。赵塽汪中熙为钱庠司事。 
　　一每月朔望前一日。司事率佣力人及书斗。自大成殿。东西两庑。崇圣祠。暨文昌阁。乡贤名宦祠。芟草涤尘。其有砖瓦错乱。墙垣剥落者。随见整修。及朔望长官展谒后。董事诸君子以次行礼礼毕。复周视墙宇。倘有倾陊。集同人酌议修葺。支用之数。详载簿籍。以凭核计。费繁公请长官修葺。一切出入用帐。董事邵志锟汪鸿禧许宗瀚收存。 
　　一春秋仲丁先一日。董事赴郡学率工人书斗洗涤祭器。以昭诚洁。仁钱二庠司事司总遵行。 
　　一每岁八月二十七日。至圣先师诞辰。谨集同人。于辰刻郡庠展谒。核帐后。董事司事分诣仁钱二邑庠展礼。 
　　一季首朔日辰刻乡先达率同人赴郡学叩谒余月董事与司事司总职共事仁钱二庠专责司事司总展谒。正月改期上元日。 
　　一是职原所以妥先圣先贤之神。至学师公署及明伦堂斋房学外捐修公派等事。概不旁及。不得倡议挪支。即数十年后或遇重修学宫经费自有官帑。此系同人累铢积寸。亦不充公。 
　　一学中旧例每月有书斗值事。今另择书斗司大成殿。及各祠管钥。其启闭专责值事者。无事谨关有事预启。每名按月酌给。郡庠书斗奖劝银三钱。仁钱二庠书斗奖劝银二钱至洒扫芟草工人。随时佣给。 
　　一郡庠洒扫职。始于嘉庆七年。十月朔日仁钱二邑庠洒扫职始于八年十月朔日。 

　　○书院规条 

　　卷十之二 
　　国家崇儒重道。学宫之外。复立书院。诚盛典也。顾近世书院林立。问师之所为教。士之所肄业者。果何如也讲学明道之谓何能无望古遥集耶。述书院规条。 

　　朱子白鹿洞学规 
　　高汝白先生洞学十戒 
　　吕新吾先生社学要畧 
　　胡文敬公续白鹿洞学规 

　　△朱子白鹿洞学规 

　　五教之目 
　　为学之序 
　　修身之要 
　　处事之要 
　　接物之要 

　　五教之目 

　　父子有亲　君臣有义　夫妇有别　长幼有序　朋友有信 
　　右五教之目。尧舜使契为司徒。敬敷五教。即此是也。学者学此而己。而其所以学之之序。亦有五焉其别如左。 

　　为学之序 

　　博学之　审问之　慎思之　明辨之　笃行之 
　　右为学之序。学问思辨四者所以穷理也若夫笃行之事则自修身以至于处事接物。亦各有要。其别如左 

　　修身之要 

　　言忠信行笃敬　惩忿窒欲迁善改过 
　　右修身之要 

　　处事之要 

　　正其谊不谋其利　明其道不计其功 
　　右处事之要 

　　接物之要 

　　己所不欲勿施于人　行有不得反求诸己 
　　右接物之要 

　　熹窃观古者圣贤所以教人为学之意。莫非使之讲明义理以修其身。然后推以及人。非徒欲其务记览为词章以钓声名取利禄而己也。今之为学者则既反是矣。然圣贤所以教人之法。具存于经。有志之士。固当熟读深思而问辨之。苟知其理之当然。而责其身以必然。则夫规矩禁防之具。岂待他人设之。而后有所持循哉。近世于学有规。其待学者为己浅矣。而其为法。又未必古人之意也。故今不复以施于此堂。而特取凡圣贤所以教人为学之大端。条例如右。而揭之楣间。诸君其相与讲明遵守而责之于身焉。则夫思虑云为之际。其所以戒谨而恐惧者。必有严于彼者矣。其有不然。而或出于此言之所弃。则彼所为规者。必将取之。固不得而畧也。诸君其亦念之哉 

　　△高汝白先生洞学十戒 

　　一曰立志卑下 
　　一曰存心欺妄 
　　三曰侮慢圣贤 
　　四曰凌忽师友 
　　五曰羣聚嬉戏 
　　六曰独居安肆 
　　七曰作无益之事 
　　八曰观无益之书 
　　九曰好争 
　　十曰无恒 

　　一曰立志卑下 

　　谓以圣贤之事不可为。舍其良心。甘自暴弃。只以工文词博记诵为能者。 

　　一曰存心欺妄 

　　谓不知为己之学。好为大言。互相标榜。粉饰容貌。专务虚名者 

　　三曰侮慢圣贤 

　　谓如小衣入　文庙。及各祠。闲坐嬉笑。及将圣贤正论格言作戏语。不盥栉观书之类。 

　　四曰凌忽师友 

　　谓如相见不敬。退则诋毁。责善不从。规过则怒之类 

　　五曰羣聚嬉戏 

　　凡初至接见之后。虽同会亦必有节。非同会者尤不可数见。若羣聚遨游。设酒剧会。戏言戏动。不惟妨废学业。抑且荡害性情。 

　　六曰独居安肆 

　　谓如日高不起。白昼打眠。脱巾祼体。坐立偏跛之类。 

　　七曰作无益之事 

　　谓如博奕之类。至于书文虽学者事。然非今日所急。亦宜戒之。 

　　八曰观无益之书 

　　谓如老庄仙佛之书。及诸家小说各诗文集。无□于圣道者。 

　　九曰好争 

　　凡朋友同处当知久敬之道。通财之义。若以小忿小利。辄伤和气。与涂人无异矣。 

　　十曰无恒 

　　夫恒者圣人之道小艺无恒且不能成况学乎在院生儒非有急务不宜数数回家及言动课程俱当有常毋得朝更夕变一作一辍 

　　△吕新吾先生社学要畧 

　　吕新吾先生社学要畧曰。学者立身行检为重。一戒说谎。二戒口馋。三戒村语媱言。四戒爱人财物。五戒讲人长短。六戒看人妇女。七戒交结邪人。八戒衣服华美。九戒捏写是非。十戒生暴气高。犯者必惩。 

　　△胡文敬公续白鹿洞学规【明余千胡居仁敬斋着】 

　　正趋向以立其志 
　　主诚敬以存其心 
　　博穷事理以尽致知之方 
　　审察几微以为应事之要 
　　克治力行以尽成己之道 
　　推己及物以广成物之功 

　　正趋向以立其志 

　　周子曰圣希天。贤希圣。士希贤。伊尹颜渊大贤也。伊尹耻其君不为尧舜一夫不得其所。若挞于市。颜渊不迁怒不贰过志伊尹之所志学颜渊之所学过则圣。及则贤。不及则亦不失于令名。 
　　程子曰。天下第一等事。不可让与别人做。　言学便以道为志。言人便以圣人为志。　程子自十五六。遂厌科举之学慨然有求道之志。 
　　朱子曰为学须思所以超凡人圣。如昨日为乡人。今日便要为圣人须竦拔后方始有进今日克念即可为圣。明日罔念即为狂矣。 
　　张子曰学者当以立志为先不为异端惑。不为文采眩。不为功利泊。庶可以言读书。 
　　愚谓今之学者。才气高者。则驰骛于空无□渺之域明敏者类以该博为尚。利名为心。又其下者。不过务于诗句浮词。以媚世取容而己。未尝知有圣贤之学也。夫圣贤之学。得之于己。可以成善治。美风俗。兴教化。三代可复也。或者以为圣人之道高远难至非后学之所敢及。殊不知有生之类其性本同。但圣人不为物欲所昏耳今学者诚能存养省察使本心常明物欲不行则天性自全圣人可学而至矣。圣人岂隐其易者。反使人由于艰难阻绝之域哉。 

　　主诚敬以存其心 

　　程子曰。今人心诚不定视心如寇雠而不可制不是事累心乃是心累事　居处恭执事敬。与人忠此是彻上彻下语圣人元无二语　孔子言仁。只说出门如见大宾。使民如承大祭。观其气象。便须心广体胖动容周旋自然中礼惟慎独便是守之之法。　吕与叔患思虑之多。不能驱除。程子曰此正如破屋御寇东面人来未逐得西面一入又至矣。左右前后驱逐不暇。四面空疏。盗故易入。无缘作得主葢中有主则外患自不能入矣朱子曰。持其志。则气自清明学者当提醒此心使如日之方升则羣邪自息心纔主一便觉意思卓然精明　人一时间外面整肃。便一时醒。一时放宽了便昏怠也。　妄诞欺诈为不诚。怠惰放肆为不敬 
　　愚谓今之学者但尽己之心毋使有一毫虚妄斋庄严肃毌使有一毫惰弛则所谓真实无妄主一无适者自可至矣由是以穷理修身齐家治国亦何所不可哉。程子谓聪明睿知。皆由此出。信不欺我矣。 

　　博穷事理以尽致知之方 

　　程子曰自一身之中。以至万事万物之理理会得多自豁然有觉处。 
　　朱子曰、盈天地间皆物也。以其至切而近者言之。则心之为物。实主于身。其体则有仁义礼智之性。其用则有恻隐羞恶恭敬是非之情浑然在中随感而应各有攸主而不可乱也次而及于身之所具。则有口鼻耳目四肢之用。又次而及于身之所接。则有君臣父子夫妇长幼朋友之常是皆必有当然之则而自不容己所谓理也外而至于人。则人之理不异于巳也。极其大则天地之运。古今之变。不能外也。尽于小则一尘之微。一息之顷。不能遗也。其致知之方。或考之事为之着。或察之念虑之微或求之文字之中。或索之讲论之际。使于身心性情之德。人伦日用之常。以至于天地鬼神之变。禽兽草木之宜。自其一物之中莫不见其所当然而不容己与其所以然而不可易必其表里精粗无不尽其类以通之至于一旦豁然而贯通焉。则于天下之物。皆有以究其义理精微之所极。而吾聪明睿知。亦皆有以究其心之本体无不尽矣。 

　　审察几微以为应事之要 

　　周子曰、诚无为几善恶 
　　朱子曰、欲动未动之间便有善恶学者用心理会。则几微之间。善者便是天理。恶者便是人欲。纔觉如此便存其善去其恶可也 
　　愚谓人生日用之间。起居动息。以至设施措置。不能不与物接。故不能无事然所以为事之理固己具于性分之内也若厌其烦扰。欲绝而去之。则陷于佛老之空寂。若不察其理之所当然。以机变为足以应事。则流于仪秦商鞅智谋之末。为小人之归矣故必于事物初接本心萌动之际谨察精辨孰为天理孰为人欲使善恶是非公私义利判然于前然后从其善而去其恶如此既久。则义理益精。自无过不及之差矣。 

　　克治力行以尽成己之道 

　　伊川问谢显道相别半年。做得甚工夫。谢曰、只去个矜字 
　　朱子曰、穷理以致其知。反躬以践其实此间讲说时少。践履时多事事都要人自去理会 
　　愚闻人之有生。便有所以为人之理。是皆天之所赋。非人力之所为。孟子所谓践形是也今所以不能如圣人之从容中道者是气质有偏物欲有蔽故必克治其气质之偏物欲之蔽然后可以尽此身之理以成乎己也苟或知而不行则前所穷之理无所安顿徒费讲学之功。无以为己有。岂不重可惜哉。 

　　推己及物以广成物之功 

　　余闻朱子曰、天之明命。有生之所同得。非我之得私也。是以君子之心。廓然大公。其视天下无一物非吾心所当爱。无一事非吾职所当为虽势在匹夫之贱。所以尧舜其君尧舜其民者。未尝不在吾之分内也。窃谓学者须要有如此心胷。则规模广大。私吝之心自消。推而行之。岂有一民不被其泽。一物不得其所哉。儒者之学。必至于参天地。赞化育。然后为功用之全也。 
　　胡文敬公续白鹿洞学规。简括详明。举圣学如示诸掌。士子遵而守之如走官道举步平坦一切歧趋邪径不得以混之真学者行程厯也广布庠塾庶士子皆知有正路云。 
　　闻之倪畬香先生曰公绝意仕进其学以敬为本以主忠信为要簟瓢陋巷。处之泰然。着有居业录。然则有志于学者。其亦可以知所从事矣。 

　　○义学章程【钱塘陈文述原本】 

　　卷十之三 
　　玉不琢不成器。人不学不知义。学之于人所系大矣。而贫家子弟无力从师。欲求读一日之书而不可得。致令目不识丁。终身梦梦。大义不明。或致作奸犯科而不悟。非司风教者之耻耶。述义学章程。 

　　设义学说 
　　州县捐设义学议 
　　塾中条例 
　　附朱子论定程董二先生学则 
　　江阴恤孤义塾宪示（道光二年） 
　　恤孤义塾对联（江右陈延恩撰） 

　　△设义学说 

　　今之论治者。动言人心不古。士习不端。似天地之生人。有古今之异。而不知皆失教之所致。虽教而教法不善之所致也。拙议主专教贫贱之子弟。先读所刊初学读本七种再读圣谕广训。七种皆醇正之善书善书所言。皆儒书之理。儒书散而善书聚。儒书深而善书浅中人以下。正取其浅近明显。易于领会。即塾师教幼童。亦易于讲解也。一幼童明白书理可以化一家之父兄。并可以化同居之邻里。今通都大邑。动以剏建书院为美谭。愚谓书院教己成之俊秀。不如义学教未成之童蒙。此日之童蒙。不必为将来之俊秀。亦必为将来之丁壮。聚什伯千万不知书理之人。与聚什伯千万能知书理之人。其风俗之良楛。必有辨矣。士习不端。亦由于此种书理未经涉猎留意也。惟民生厚具有天良。身列胶庠必知廉耻。向之不端染于习耳。非其本性之不善也。触目警心。向风慕义。未有不翻然改悔者。故为治必当设义学义学所读之书。宜如章程之所议。庶推暨广而收效速也。 

　　△州县捐设义学议 

　　礼言玉不琢不成器。人不学不知道。言尽人之宜学也。而易言蒙以养正为圣功所基诚以人受天地之中以生。各具五常之性。童蒙习染未深。诚能导其好善恶恶之端。而充其事亲从兄之量。庶异日之希贤希圣不难则幼学之宜亟也。世家大族。类知设塾延师。教其子弟中人之产。力难延师者亦莫不勉力以附于有力之家。则凡为子弟。宜无不被诗书之泽矣。然而贫富不齐。力能延师者。十不及一。能附学者亦十不过二三。此外则悠悠忽忽。以生以长或习艺以资生。或佣工以餬口。有终身未读书不识一字者。彼岂独无知识哉。限于境耳夫终身未读书。不识一字。已可悯矣。因不读书不识字而遂不识书中之理合什伯千万不识理之人。而羣萃州处。此亦大可虑也。则义学之设。乌可缓也。 
　　国朝雍正癸丑尹文端公总督云贵陈文恭公为方伯。四年中剏建兴复及劝捐设立之义学。至六百五十余处。纂义学汇记一书。两公各为之序。尹序所谓内以养其聪明于未雕未琢之天。外以固其根本于相友相助之地。陈序所谓天下少不学之人。无不学之地。此所以化行俗美而人才日出也。某昔在江苏。所至举行。闲居以后。犹与二三同志。设于吴门。今阅三十余年。筮仕重来皖中。循省初志。窃以天下者。一乡一邑之积也。令长之力。仅能行之一乡一邑。则且就一乡一邑中。倡捐一二塾。以为好义士民之倡酌拟条目。请于上官鉴核行之。方今各省大宪贤者在位。咸以化导人心培养元气为事。监司郡守及州县诸君。亦咸有化民成俗之盛心。于鄙人所议。或当采刍荛而不遗葑菲也。教化行而后人心正。人心正而后风俗醇。氓之蚩蚩。自幼习闻孝弟忠信礼义廉耻之训。其长也。或不至即非僻而捍文网也庶不虚生 
　　尧舜之世也。至于事举业而取科第。亦当以幼学为始基章程中所读之书。校之俗师相沿旧章。似较有益。世德之家。明哲之士。体味斯意。培根浚源。异日成就必更醇备家之肥。国之福也。是则尤某之所厚望也。钱唐陈文述谨志 

　　△塾中条例 

　　一塾中生徒。先令习洒扫应对进退之节。一切衣服冠履饮食言语。悉遵朱子童蒙须知。不率教者即行戒饬。 
　　一每日早晨入塾。即向　先师位前叩礼。放学时一揖而退。在家问安侍寝坐立行动一切仪节。须时加训廸。俾知恪守。 
　　一塾中先备小学七种。一三字经、一感应篇、一阴骘文、一觉世经、一文昌孝经、一朱相庐家训、一吕子小儿语此七种皆醇正训戒善书。可先令生徒熟读之毕后方令读四子书每读一种。即为明白讲解。切不可以其童蒙而忽之。 
　　一日记故事最为启蒙善本。务须每日讲说一二条。使之覆讲。近时又有学堂日记学堂讲语等书。皆孝子悌弟善恶果报故事。均宜日与讲觧。俾知终身佩服。 
　　一董事每于朔望。到塾稽查功课。各生所读所讲。按名考其生熟勤惰。如书不成诵讲觧差错者。将本生名下记过一次如二次不改。分别责处。如有能熟诵能讲说。早夜勤劬举止端重者。临时酌奖花红。以示优异。 
　　一生徒在塾。应先生训教。出塾应父兄管束。不得以塾外琐事渎师其或该父兄搀越功课。被责护短。及生徒年长好斗好赌欺凌幼穉屡戒不改。又或无故不到屡次告假者。即行斥退。 
　　一先生功课之外。凡笔墨及琐屑事概不应酬。以节劳烦。至司董人等非有塾中公事。不得在塾久坐。致令旷功。 
　　一淫书小说。不许入目。倘家有其书。务今取出烧毁净尽。庶免贻害。 

　　△附朱子论定程董二先生学则 

　　凡学于此者必严朔望之仪 
　　其日昧爽值日一人主击板始击咸起盥漱总栉衣冠。再击皆着深衣或凉衫。升堂。师长率弟子诣先圣像前再拜焚香讫。又再拜退。师长西南向立。诸生之长者率以次东北向再拜。师长立而扶之。长者一人前致辞讫。又再拜师长入于室。诸生以次环立再拜。退各就案。【今拟诸生拜师开学及放学行四拜礼。诸生相对行二拜礼其朔望则行二拜礼、诸生相对一揖、】 
　　谨晨昏之令 
　　常日击板如前。再击诸生升堂序立。俟师长出户立定皆揖。次分两序相揖而退。至夜将寝。击板会揖。如朝礼会讲会食会茶亦击板如前。朝揖会讲以深衣或凉衫。余以道服褙子。【今拟师长出户率诸生诣　先师前焚香行二拜礼。退入讲堂、然后诸生向先生一揖、次分两序相揖、】 
　　居处必恭 
　　居有常处序坐以齿。凡坐必直身正体。毌箕踞倾倚交胫摇足。寝必后长者。既寝勿言。当昼勿寝。 
　　步立必正 
　　行必徐。立必拱。必后长者。毌背所尊。毋践阈。毋跛倚。 
　　视听必端 
　　毋淫视。毋倾听。 
　　言语必谨 
　　致详审。重然诺。肃声气。毋轻毋诞毋戏谑喧哗。毋论及乡里人物长短。及市井鄙俚无益之谈。 
　　容貌必庄 
　　必端严凝重。毋轻易放肆。毋粗豪狠傲。毋轻有喜怒。 
　　衣冠必整 
　　毋为诡异华靡。毋致垢敝简率。虽燕处不得裸袒露顶。虽盛暑不得辄去鞋袜 
　　饮食必节 
　　毋求饱。毋贪味。食必以时。毋耻恶食。非节假及尊命不得饮酒。饮不过三爵。勿至醉。 
　　出入必省 
　　非尊长呼唤。师长使令。及已有急干。不得辄出学门。出必告。反必面。出不易方。入不踰期。 
　　读书必专一 
　　必正心肃容记遍数。遍数己定。而未成诵。必须成诵。遍数未足。虽己成诵。必满遍数。一书己熟。方读一书。毋务泛观。毋务强记。非圣贤之书勿读。无益之文勿观。 
　　写字必楷敬 
　　勿草勿欹倾 
　　凡案必整齐 
　　位置有伦。简帙不乱。书箧衣笥必谨扃钥。 
　　堂室必洁净 
　　逐日值日再击板如前以水洒堂上良久以帚扫去尘埃。以巾拂拭凡案。其余悉令斋仆扫拭之。别有污秽。悉令扫除。不拘早晚。 
　　相呼必以齿 
　　年长倍者以丈十年长者以兄。年相若以字。勿以尔汝。书问称谓亦如之。 
　　接见必有定 
　　凡客请见师长坐定值日击板诸生如其服升堂序揖立侍。师长命之退则退。若客于诸生中有欲自相见者。则见师长毕。就其位见之。非其类者勿与亲狎。 
　　修业有余功游艺以适性 
　　弹琴习射投壶各有仪矩。非时勿弄。博奕鄙事不宜亲学。 
　　使人庄以恕而必专所听 
　　择谨愿勤力者庄以临之恕以待之。有小过者呵之。甚则白于师长惩之。不悛则禀师长遣之。不许直行已意。苟日从事于斯而不敢忽。则入德之方庶乎其近之矣。 
　　道不远人。理不外事。故古人之教者。自其能食能言而所以训导整齐之者。莫不有法。而况家塾党庠术序之问乎。彼学者所以入孝出弟行谨言信。羣居终日。德进业修。而暴慢放肆之气不设于身体者。由此故也。鄱阳程端蒙与其友生董铢。共为此书将以教其乡人子弟而作新之。盖有古人小学之遗意矣。余以为凡为庠序之师者。能以是而率其徒。则所谓成人有德小子有造者。将复见于今日矣。于以助成后王降德之意。岂不美哉。淳熙十四年丁未十一月甲子新安朱熹书 

　　△江阴恤孤义塾宪示（道光二年） 

　　江阴县正堂金为劝建恤孤义塾以维风化而储贤才事据绅士郑经等禀称地方义学之设。所以培养寒微玉成善类经前宪陈出示劝建纂入县志嗣以移署淮南监掣辍而未作现经他邑风行着有成效急宜筹劝创建义塾窃念寒微之苦莫甚于孤儿成立之望莫切于节母妇人以夫为天节妇以子为命凡学一技必当识字苦节望其子读书显扬次之谋生为急但其指头所人度日己艰修脯待谋攻书不易听邻童诵读似箭攒心任孤露嬉游如针剌背即或吞饥忍冻累寸积铢幸有修脯可供又苦衣裳无措迨至破帽遮头短衣蔽膝谓此茕茕可期入塾矣乃所天既陨事必求人传说稍迟门徒己满屡年痴想终至蹉跎薄命孤儿真堪痛哭此节妇望其子读书之切而其子不获读书之苦诚有目不忍睹口不忍言者且敬节恤孤周其衣食固在所当先而惟特设义塾则不独恤其身并恤其心不独恤其一生并恤其先世后世诚使延师善教之时即在周恤饥寒之后俾孤与孤处类相怜怜相识识相奋则贤达出其中科名出其中文人艺土出其中即不然苟得一技谋生熟知礼义激发天良节毌赖以终身孤子不入非僻其成就非不可必得之事则兴举岂迂阔可缓之图吁恳谕董妥议章程以期有利无弊久远遵行一面出示劝捐兴办等情到县据此查义学本属善举而于穷婺苦节之子尤当悯恤该绅等计及于此殊见实心求善深堪嘉尚除谕董妥议章程具办外合行出示劝谕为此示仰阖邑绅富士民人等知悉务宜踊跃输捐共勷善举庶得经费充足俾穷儿孤子不致失学是则造福无量矣本县实深厚望焉切切特示 

　　△恤孤义塾对联（江右陈延恩撰） 

　　江右陈延恩撰 
　　枵腹忍须臾过午漫呼儿饿　　　地下有人思结草 
　　愁颜勤劝解入门先问娘安　　　年来此举抵培松 
　　汝母吃尽万苦千辛频年忍冻耐饥活儿命强留世上 
　　诸孤快须用心努力他日建坊旌节报娘恩全在书中 
　　缺憾补天安定同时此一席不在治事说经以下 
　　孤寒生路考亭如睹广万间应列鹅湖鹿洞之旁 

　　○粤东启蒙义塾规条 

　　卷十之四 
　　械斗。大恶俗也。小嫌细故。动辄纷争。一哄之顷。杀人盈野。有心人无不思有以挽之。而苦无善法。义塾者。洵化民成俗息争弭衅之上策也。述粤东启蒙义塾规条。 

　　粤东创建启蒙义学引 
　　粤东议设启蒙义学规则 
　　启蒙义塾总理司事年节告神明心疏 

　　△粤东创建启蒙义学引 

　　今夫风俗至极敝之时。非得有心人力图挽救。则敝俗之日甚一日者。其流极将更不可问。顾挽之于己成之后。终不如挽之于未萌之先。风俗之敝。至闽粤间斗殴一端。可谓无以复加矣。或微嫌细故。即启争端。意气凭凌。两不相下。辄至聚众对垒并力斗殴。一閧之顷。杀人盈野。固已惨不忍言矣。况乎官案株连。厥费更巨。有家资累万而转眼倾尽者。有争讼不胜抑郁陨命者。有牵涉波累革功名系狴犴者。甚至有以祭田千百顷贿赂买凶者。种种贻害。书不胜书。事后悔生。惜乎已晚。局外者咸笑其愚。局中者执迷不悟。推原其故。总由读书者少。气质用事者多。父兄之教不先。子弟之率不谨。其所由来久矣。此桂林相国。所以随处倡兴义学。以为治化之源也。粤东义闻素着。敌忾之余。人人思奋。而斗殴一端。久成习俗。尚难遽化。有心人无不痛心疾首。欲有以挽之。惟挽之之方。不有以清其源。必不能遏其流。义学者息争化斗之先着也。何则。蒙以养正。圣功也。蒙养之不讲。少成若性。长大断难骤变。惟孤寒子弟无力从师自幼嬉游。习成犷悍。以强为胜。虽有循良子弟。不久亦与俱化。则义学之设。非此日挽回敝俗之切务哉。兹拟启蒙义学规条一册。本桂林相国遗规。稍加变通。附以训蒙诗歌汇成一帙。付梓广布。以为乡闾矜式。吾粤多好义士。凡有善举无不踊跃急公。一挥而集。惟兹义学。尤为化俗导蒙急务。吾知有心人无不共愿玉成也。况今年钦奉上谕。有深明大义。有勇知方。由化导之神。亦系天性之厚等语。天语煌煌。所以嘉美粤民者。亦己至极无加矣。凡我粤民。宜无不人人感泣。自宜率其子弟。互相教育。俾童年习知礼让。慷慨捐助。略省浮靡之费。作为有用之资。各就乡隅创设义学。于以化羣蒙而成善俗。庶不负天子纶褒远民之至意。为国家养人材。即为地方消戾气。俾千百年来极敝恶俗。转移一旦。其造福于吾粤者。岂有涯涘哉。是为引。道光己酉岭南吴氏书于长松草堂 

　　△粤东议设启蒙义学规则 

　　建塾之初。首先经费。我粤人多好义。每遇一切公事。皆踊跃输捐。义学一事。尤为转移风化极大善举宜无不人人乐助。故有力之家。固当慷慨助捐以为之倡。即中下之户。亦当勉力协助。共种福田。或捐银钱。或捐田产。或捐房租。或出心力。互相劝捐。庶几集腋成裘。勤襄善举。其银钱存项。则或存当铺生息。或置产收租。均可以垂永久。 
　　一我粤各乡多有香火庙。其中或有经费充足。每年出息。少至数百金。多至数千金。向来皆为父老乡人宴飨之用。余则留作争讼之需。夫讼则终凶。以正经公项而耗费于意气之私。留之者其机兆巳属不祥。实为可笑。窃意父老乡人。如果明白大义。断不至贪口腹而好兴讼。总由相沿成习。一时难于骤变。但得本境贤明公正绅董。力持公议。开导同人酌分庙中经费十分之五。兴建义学。吾知善有同心。乐从者必众。况义学既设。子弟皆知以礼让相先。争讼之风自然顿息。靡费既少。此项正可留为义学之用。如经费果裕。则各种善事。皆可推广兴办。倘有心怀私见。多方疑难阻挠善举者。背理丧德。惟神是殛。 
　　一设塾地方。随地酌度。城厢经费易集。创建固所不难。且各善堂中添附亦属甚便。乡间筹费不易。倘先建塾。以土木之功耗费正项。恐财力已竭。而开塾经费反致不足。宜先就地方公所。或乡约或庵观或庙宇打扫空屋几间。附设几学。以公济公。实为两便。或每族公祠中。族长族正公议。酌分烝尝余项。或合族另捐。择族中贫寒子弟。就公祠中开设义学尤为敬宗恤族厚谊。族之贤明者。定当乐于成就也。 
　　一我粤广州系属省垣。地广人稠。建塾地方。城内则新城旧城。须各门分设。城外则东南西北关。必择适中之地分设几处。其余各外府州县城乡。各视地方情形。广设义学总在各处有心人随地酌夺。 
　　一各乡设塾。如西樵沙湾两龙小榄等乡。烟户万计。其中无力读书者正复不少。设塾必分各约。方能周恤贫寒。其余中乡宜各设一塾。小乡则或合三四处共设一塾。但乡间集费殊难。不能与省垣比较。虽有二三殷富。贤愚不等。其贤者自能竭力助捐。其愚者多牢守悭囊。视财如命。不特不肯输捐。反致暗生谤议。大碍义举。然有志者事竟成。如各乡得同志数人。竭诚兴办。总能成就。创议之初。即宜标贴长红于乡约门首。或社学之前。请众公议。照外省义塾劝捐例。有田者按其亩数抽分若干。既可安贫保富。又可积德累功。即悭吝者当亦自知醒悟。乐助其成。庶几经费充足。善举不愁中止。 
　　一各镇码头设塾。如□山陈村江门西南等处。系贸易通衢。五方杂处。教化尤不可缓。倘有好义之士。首肯克己解囊。慷慨捐提。力劝各行按货捐厘。助成义举。栽培一方孤寒子弟。实惠及人。比寻常善事。功德尤胜百倍。一切营运自获吉祥。此明去暗来之定理也。 
　　一捐资赞成义学。多系实心好义之人。塾中例应供奉长生禄位。其捐数最多者居中座。次者居左。又次者居右。并书明捐数勒碑其中。以垂久远。每逢开馆解馆暨各捐主生辰。总理衣冠。率各学生诣长生位前焚香拜跪。藉以报答造就之恩。 
　　一义塾既设。必公举一殷实公正之人为之总理。执掌经费存项总账。更择一老成练达者为之司事。主管塾中一切事宜。登记出入。每月一结。总理必亲自会同各绅士过目。其劝捐集议。则凡属同心均宜襄办酌定。务要平情熟议。以期共济。切勿各怀意见。致滋异议。每岁腊月。总理暨司事将一年出入总账用黄纸一一书明。会同本地绅衿耆老。衣冠诣本境香火庙书疏一纸。凡会议者各各署名画押。并出入总账。拜焚　神前炉内。同明心迹。以示征信。 
　　一义学为转移风化培植人心而设。则延请塾师。尤宜慎重。师道立则善人多。所系正非浅鲜。倘徇荐者情面。不知慎择。滥送聘书。既误公事。又误人家子弟。此中造孽不小。必择人品端方。学问通彻。不嗜烟赌。而又不作辍不惮烦。勤于讲解者。方足以当此任每塾视学生之多寡。酌请塾师几位。分童教授。既请之后自宜致敬尽礼。不可忽慢。断不可容情在先。贻误在后。致有名无实也。 
　　一入塾子弟。自七八岁以上。十四五岁以下。俱准报名。先尽孤子以示敬节恤嫠之意。次及赤贫。每塾子弟以十一二人为率。极多不得过十六人。至生徒在塾规矩。洒扫应对威仪礼节。在塾师教导有方。自能一一就范。兹不多赘。 
　　一供膳宜随地裁酌。经费稍裕。则生徒自可在塾留膳。每日两餐。宜从俭约。每月给食猪肉三次。略润肠胃。如不愿吃者。照数折钱。如有欲将猪肉怀归奉其父母者。亦见孝思。听其自便。至塾师暨司事同餐。菜肴亦不妨从俭。如经费未足。生徒固不能留膳。即塾师司事亦不妨包膳。听各人自便 
　　一入塾生徒。皆系贫寒之家。衣衫鞋帽。多恐不周。褴缕情形。亦堪悯恻。如经费稍充。宜每人为置衣衫鞋帽一套。以示鼓舞。 
　　一塾师每日辰至申归。各童亦辰集申散。每月只可解馆三日。仿古人休沐之例。此外必应在馆。其功课勤惰。塾师设簿登记。如生徒中有勤于诵读。循规蹈矩者。另为记名标出。逢节总理察看。酌赏纸笔果点等物。以示优异。 
　　一入塾生徒。倘有违逆父母。兄弟相争。及出口骂詈。与人殴斗者。必从重朴责。并宜罚跪一日。以儆将来。又或坐立歪斜。动辄嬉笑。交头讲话。衣履不整。戏弄顽耍。对北及日月神圣师长前唾溺。及裸露仰卧。不凈手翻书。种种失仪。大乖学规。必宜管朿痛戒。至于擒拍蝴蝶蝉蝇诸虫。践踏虫蚁。爱折花枝。亦违天地好生之心有伤元气。并恐自幼习惯。长大时炽其杀心。宜早为训饬。勿蹈恶习。若夫见字必拾。见粒必惜。尤为本分事。有关一生禄寿。自宜时时谆告。 
　　一省垣正月间。近县年幼子弟为佣工之计。皆集于长寿庵前名曰住年。又俗称偷家财。此等风气。他处所无。如果实系贫寒子弟为势所迫。亦出于不得已。乃竟有家非赤贫。亦来此中者。得钱能有几何。而忍害其子一生大事。殊为愚拙。故凡亲戚邻里须互相劝谕。苟非迫于餬口。宜劝其入塾读书。以求明白道理稍长时。一切经营技艺皆可谋生。即写一家信。看一契票。亦可不必求人。何可使有用之材。早送入卑污之地。令其终身梦梦也。如能于正月间公请有品学之人就长寿庵前宣讲圣谕。化导愚蒙。俾知王法天理。格其非心。更为善举。 
　　一义塾之设。专为贫户童蒙。若徧读经书。非但力有不能。实亦迫不及待。宜将明白显浅之书。先为训读。并属塾师随口讲解。先读新刻续神童时、　次及续千家诗、　感应篇、　阴骘文、　文昌孝经节本、　觉世经、　朱子治家格言。读毕后。方读四子书。每逢三六九午后塾师宜将学堂日记讲解一二条。诸生还立拱听。俾童而习之。先入为主。终身佩服。自有实效。所以然者。以此塾祗为贫寒子弟略知为人道理而设。故所定章程。未遑谋及举业。如有颖异之资。应即另行提出。格外栽培。 
　　一斗殴之风。由于读书者少。若自幼责令读书。使略知大义。则耳濡目染之余。自足以化其暴戾之心。而柔其凶横之气。并得贤塾师勤勤讲解。使知显有王法。隐有天理。则长大时凡遇争端。必能自甘退让。并肯力为排解矣。潜移默化贵在童年。义学兴而吾粤千百年来纷争敝俗。不难消化于无形。造福何可限量。右悉采桂林相国所垂启蒙义塾条例而稍加参酌。草成是编。其中倘有未合之处。还望　高明重为裁定。尽可随地变通。因时制宜。以期斟酌尽善。 
　　又吾粤近时多溺女之风。计一邑中每年溺死必以数千计。此风关系人命。大伤天和。有心人无不欲有以救之。而苦无善法。若得多兴启蒙义学。则童年习闻救婴戒溺善恶果报。可并其家人归子而感化之。则恶俗可以渐回。而生命之保全者无量矣。事关人命。言之恻然。愿有心人并起图之。 

　　△启蒙义塾总理司事年节告神明心疏 

　　道光某年【干支】 某月【干支】 朔越几日广东省某府某县某境启蒙义塾总理【某人】 司事【某人】 等斋沐叩首尊神之前曰。易俗移风。首先立教。秉公仗义。尤斥欺心。惟神体上帝心。赞天子治。彰善瘅恶。洞幽烛微。境内设立启蒙义塾。赖众绅耆率善士捐输。塾师谆诲。司事协力同心。兹届年终报销。开明进出清账。悬挂本塾门首。谨照录一通。陈求神鉴。如有分厘侵蚀。罚及己身。祸延子孙。庶几众信奉行。永垂善举。谨告。 
　　义塾既设。全凭塾师能善于教导。则一塾生徒均受其益。教成多少好人。倘奉行故事。懒于讲说。则一塾生徒。均为所误。在师固造孽无穷。即在董理司事诸公。不知择师而教。徇情滥请。以致善事有名无实。误人子弟。造孽亦恐不少。是故延师一事。最宜审慎。倘不善教导。即应辞却另请。至为师者既应其聘。尤当勤勤恳恳。多方开导。总以教子弟学做好人为第一义。至斗殴一端。尤为设塾本旨。更宜明白讲谕。晓以王法参以报应。使童年目染耳濡。长大时自知戒惧。塾师之造大福者在此。即董理司事之造大福者亦在此。可不勉哉。 

　　○变通小学义塾章程 

　　卷十之五 
　　□塾□培植贫寒子弟。为功甚大。而人皆畏难自阻者。以日久费巨难以为继也。顾时日可久亦可暂。经费可大亦可小。得简便法。而义塾在在可立。闾阎无不教之子弟即乡曲无埋没之人材王化之行其在此乎述小学义塾章程 

　　小学义塾启 
　　训蒙记事 
　　简便义塾说 
　　规条 
　　附余论 
　　跋后 
　　附各塾师文昌会立愿疏式 

　　△小学义塾启 

　　古者党有庠州有序。睦婣任恤之化成。而闾阎无不教之子弟。所由治化烝烝。臻乎上理也。后世此道日荒。不免视教化为缓务。而孤寒子弟。遂至终身梦梦而莫之教。即有好行其德者。为义学之举。又大抵设在都会。其山僻村野。或数十里。或数百里。不及一见原其故。实以经费甚繁。动需千百是以有心无力之士。往往畏难中止立法详备则继起为难亦势之无可如何者坐使圣贤义味不获使孤寒子弟略与共尝。良可慨也玉不琢不成器。人不学不知义聚千百万不教之民相聚相处非世教之大可忧者乎士为四民之首读圣贤书。均有先知先觉之责。乃贸贸然与庸众同其刍豢坐视世教之敝。而曾不少为措意。将天地生材之意谓何。亦甚负朝廷崇儒养士之恩矣。夫法可变通。曷弗舍难而赴易。事求简便。何妨避重而就轻。若必以经费难筹。而遂付之不问。将穷乡编户。千百年竟无义学之兴。世风何自挽人心何□正耶。今于先辈遗稿中得一至简至易之法。名曰小学义塾无论城市乡村。处处可行。人人可办。时时可举。久久可通。功祗争一月两月之间。效可收千人万人之众。权宜方便。广大圆通。节寒士之束修。亦可溥小雅菁莪之化。出匹夫之口舌已无殊。遒人木铎之廵当亦有心者所乐于从事也。此启。 

　　△训蒙记事 

　　予尝询一乡人曾读书否。其人曰。曾入塾五年。问以塾师曾训汝做人道理否。曰未也。不过日读四书一首。写字数行耳。又问开蒙时。先读何书。曾读孝经小学。弟子职否。曾讲说日记故事二十四孝否。曰未也。启蒙时先读神童诗。千家诗。以后即读学庸论孟。至于孝经等书目且未见。又问能明学庸论孟道理否。其人笑曰。当时先生初未尝为我讲解。我何能明白。迄今句读（已）[近世乡馆大率]大半忘却何（论）[如此可胜浩叹]道理耶。予曰然则子入塾五年。竟全未得读书之益耶。曰诚然然我在塾五年。固未得益。却得益于两夕之深谈令人没齿不能忘。是则我之恩师也。予询其所以则曰我出塾数年后。顽钝犹有童心偶往丈家有事信宿下榻书斋。伴西席陈先生。先生固老成人善教诲。为我谈古今孝子悌弟。及善恶果报事。教我如何事父母。如何待兄弟。如何治家。如何处世。以及立身择友之道。而统贯以两字曰天理反复详明语甚恳切我偶有一言近理处。先生极口赞叹。以为可教。我始恍然如梦初醒。觉前此所作事。都不可对人。愧汗无地。次夕又授我小书一本。系先生所手抄中多诗词。语极粗浅。大约言孝弟忠信等事。并略为讲解。命我读。我即欢喜领受归而日夕读之奉为至宝自是乃恍然于为人之道。有如是其不可苟者。深悔从前之肆无忌惮。而犹幸今之所遇为未晚也。予曰。然则子读书五年。曾不若两夕之讲解耶。曰是固然也。设不遇陈先生我今日正不知作何等人耳。予用是怃然曰。甚矣。苟得其教无物不成。苟失其教无物不败。有是哉。蒙养之初。其关于教者之善不善有如是哉。窃念近世塾师。限于积习开蒙即训。学庸于古者小学之教。已漠不过问其上者高视阔步聪明。自负即有浅近诗歌足资童蒙启发者。又多不屑教读其庸庸者则又墨守成例。千字百家神童千家诗之外。不敢稍改旧章。说到讲解。则又以为童蒙何足与于此。试问启蒙一道。岂徒识字而已乎。但知识字而不知为人之道。则识字适足以济其为恶之具耳。呜呼。蒙须发也。不与讲解蒙何自发彼贫家子弟终身成败。多系此二三年中。必待二三年后。始与讲解。彼早巳无力罢读改业他徙不及领教矣。塾师不教。更有何人与教。无怪乎终身伥伥。全不知所以为人之道。虽读而一如未读也。或曰。为人之道。圣贤经传。至详且备何又他求。予应之曰。读书而能明经书之理者。百人中不得一人。大抵一二年三五年即罢业。四书多不能竟读。且圣言幽远即与讲解亦骤难明白。此吕叔简先生所以有小儿语之作。程子所以思别欲作诗以教童子也。兹册简便义学即宗此意但以教导做人学习小学规矩。而四子书姑缓待。非求速成实。欲使贫家子弟略闻圣训。且以节经费便举行耳。地方有心人能随处设法。实为近今切务。否则有力好善之士专请老成善教之师。就四方周流行教。于以启廸乡愚。诚近日人心风化一大幸也。草茅私议敢与高明证之【附注予又问乡人。子所遇陈先生。近日光景若何。乡人曰。陈先生因善于教导。其学生多有发科甲者。有子三人。皆聪明过人。长与次均巳入泮。邑中某乡绅闻先生名。厚礼请去教子今大约巳六十余岁矣。予于此益叹天之报施真不爽也陈先生于所遇少年能不惮烦劳。善言相朂。则其平日塾中之所教可知以善教人。天即以佳子弟报之。予又卜其子孙之昌大正未艾也人亦何不学陈先生耶。】 

　　△简便义塾说 

　　或曰学须日久渐摩兹以两月为期。母乃为时太蹙。此言诚是然此固为经费难筹。不得已而思其次也。如经费能裕。则一年二年何妨延久。否则与其待经费之充。数百年不能兴举义学。何如因陋就简。且以二月为期为随时可行也。乡约一日半日之讲说。尚足以感动人心。况以二月之久。耳濡目染岂不能感化二三者。贫家子弟无力读书。求一二日入塾习礼。且不可得。以入塾二月者较之不远胜耶。乡塾教法不善。读书二三年。初未尝为之讲解一二。兹则两月中。专以讲解教导做人为主。则一二月之为功。不远胜于读书二三年者耶愿有心世教君子。即此简便易行之法。先为筹办。万勿过求体面。使人人畏难不行。道谋不成。适以阻善。时不我待。切勿坐失善缘也。 
　　古者冠礼曰。弃尔幼志。顺尔成德。此是做人一大转关。今无此一关。则幼长之交。更无人为之警策。僧家受戒。以四十九日为期。所以教习僧规使知防范。有根器者从此便能一超直入。故开堂放戒。为僧家大道场今此义学亦即此意。顾受戒者多在壮年习气巳深骤难变化。故受戒而能守戒者。十人中难得一二人。今此教法。先在发蒙。譬如农田。下种即布良苗。枝叶渐繁。彼荑稗自难容入。先入者为之主良不诬也。否则必待其长而始教市井浮薄之行乡里顽梗之风盈耳充腹熏习者无一善状直不啻良田早种荑稗枝叶繁盛。其势已张虽有良苗无从下种非田之有美恶。实布种之早失其次也。教子弟者。万勿以童蒙不足与讲说。而坐失可教之时也。 
　　是举经费。每二月以十余千文为率地方好善者。可捐则捐之。族中公项。可开销则开销之。否则或有欲阴行善事。或紏数人集成经费公请一老成善教之师。周流各乡各图以次兴举。能得地方好善之士。随地照办渐推渐广。其有益于人心风化者。当必不少。今人谁不思培植子弟。顾培植贵得其要。古人云半积阴功半读书欲积阴功须力兴此举。近世有力之家。不惜金帛。聘请名师期教成其子弟。而子弟终未见其日有进益者。非必师不善教。实为父兄者。不知积德以培植之也。夫种瓜得瓜种荳得荳。欲教成自家子弟宜以教成他人子弟为之引。教他人子弟。如寻常义学。不知教成其为善人。仍无实济。惟此举则费小功大。见效最速。在有力之家。每岁多用一聘师之费。亦属无多。而在乡则可分设五处义塾。可教数百孤寒子弟此外听讲之人互相传劝。又可感动千万人。阴德之积。孰有大于此者。教成他人子弟。即教成自巳子弟。天道无差报施不爽。况教成人家千百子弟。而自家子弟反不能向上发达者。吾未之见也。而且地方既有此感化。不肖者亦闻风知愧。孰敢有牵引吾家子弟误入邪径者。良心到底人人皆有。我有教泽及人。则吾家或一旦有事。更可得意外护持之力。必无有暗中挑弄倾害图谋等事。为他人计即为子孙计。为身家计一举而数利存焉。且即不必论报施之理。而蚩蚩愚民。因失教而陷入下流。亦仁人君子所恻然不忍坐视者。则此举何可一□缓耶。 
　　天下善举。大都畏难中止。为一事动须数十百金。自然人人开口说难。是举则至简至便。随地可成。能得邑中贤父母贤广文及贤绅士垂情风化会同商办。或先出示劝谕各图分董办理。可合城乡远近一时并举。不及一二年风气定能立变从此观感奋兴渐推渐广上以辅圣天子维新之化。下以启诸蒙士向善之机。师道立则善人多。洵天下苍生之福也。世有主持风教大君子能登高提唱者乎。虽为执鞭所忻慕焉。 

　　△规条 

　　是举因近时义学奉行故事。且费巨难行而起盖学者所以学做人之道也。与君一席话胜读十年书。读书而不知做人之道。虽读十年何益于已故是举专以教学做人为主。与义学旧行规例迥别近时义学大率踵事增华过求体面。但以功名之成否为实效。初不以教学做人为事。殊不知功名之成否自有天定。苟其人应有功名即无义学亦必有委曲成之者。况教成功名。而不能教成其做人。则其人将以功名为护符适足为造罪害人之具。则教成功名未足为功德也明矣。苟能教成其做人。则终身即无功名而其祖宗感之。子孙赖之。一身荣之其为德已不小。得天下多一好人。即为天下少一恶人。况一人为善。更可感化数十百人善气弥纶无有限量则教之者造福亦何可限量。且使即不能为善人。而因吾之教而少作几件恶事。少害几个平人。亦是义学明效则教学做人。何可一日缓耶。义塾既专以学做人为主。则一切训蒙旧章。断宜加一番整饬爰本古者八岁入小学之意为宗。务于两月中。将立身处世之要。切实开导。并须娴习子弟规矩庶蒙童先入为主。长大有所法守。特列规条如左 
　　一立义学向来必多集经费诚以延师必数年训徒必数载。费用有增无减。事期经久。故倡始为难兹则事事多从简便训徒以两月为率。生徒约以二十人为率。或一师周流各乡。或每乡随时兴举。每举经费不过十余千。名为简便小学义塾。向来一塾之费。可分作互塾。向来训数十人之费。可分训数百人。而究其实效。则向来入塾。数年不见心地开明者。此则二月后即可了。然于为人之道事半功倍识者自能立见。 
　　一是举随地可行。宜择地方公所三数间中供圣位牌。并择二三老成人料理董事。公请一老成有品能讲说者为之师。【更宜请一教识方字习句读把笔教字者为师之佐。】 供膳每日每人约六七十文。即可托庙丁僧家束修酌送二月毕事约费十数千为率。一切虚文都从减省。 
　　一塾中设立册簿一本。登记生徒姓名功课。及平时功过先期凡贫家子弟力不能从师者。悉令入塾读书。其有曾经入塾。或现从他师。而父母愿令入塾习仪者亦听。但须约定。既入塾后。此二月中。乃一生成败所关。须听先生教责。不得姑息。亦不准告假。有过亦不得代为遮护。庶内外交督相与有成。 
　　一开塾苐一日圣位前宜遵行释菜礼。即可教习拜献之仪。塾师及董事。各肃衣冠拈香以次行三跪九叩首礼。生徒旁立肃观。献茶一。酒饭各三。献毕。然后令各生徒行礼。不能行三跪九叩礼。即用四拜礼亦可。地方士民有愿与习礼者。亦衣冠行礼。礼毕茶叙片刻各相揖而退。 
　　一每日入塾。即向圣前焚香叩拜。揖礼先生。先生问生徒中。或有在家不顺父母及祖父母。以及兄弟姊妹。争论有无。打人骂人。及顽戏狂奔。轻伤物命。不惜字谷。争论吃物等事否。必令互相觉发。无相容隐。有则责令速改。不改即与朴责。或罚跪香一炷。必自愿改过求宽而后已。如有循规蹈矩不犯诸过者。另立赏格加奖【如菓点等类】 
　　一塾中功课。未识字者先识方字一二百。即授小学诗。【新刻续神童诗。为人道理都已说到。尤妙在句句明白如续千家诗。及孝经弟子职小儿语各种。如有余力皆可接读、其每日讲说。则以学堂日记。学堂讲语为最。】 务须尽两月内。训毕一二本。细与讲说。一面恳切训诲教以身体力行。照所读之书做人。方不差误。午后把笔学写格言仿本百字。每傍晚必讲说做人道理二三则。使之互相覆讲。 
　　一每日天明即起。必先在父母前揖禀。洒扫家庭内外。然后入塾。无父母者。必向祖位前拜禀。洒扫一例。到塾时先于圣前先生前谒礼。然后轮流洒扫。整几拂案。读书听训。须静寂无哗。不得多言喧闹。坐立尤须端正切戒歪斜。每归用膳。总须为父母捧粥饭各一次。晚归。必向父母兄长伯叔姑婶前作揖呌应。无父母者。亦令其向家堂祖先位前。作揖告归。如坟墓不远。朔望必到坟墓揖礼告禀。如有不遵此训。即罚令跪香一炷。父母亦不准代为讨情。【每早起时。必须呌应各尊长兄弟。路中或遇尊长必拱手呌应肃立。尊长至。虽坐必起立。】 
　　一每旬另以三八日会讲、许本图父老子弟相率偕来以次向圣位前叩头。向先生前作揖。然后肃静坐旁听讲。不得一语喧哗宣讲尤须明白显豁。不宜参入文字话头。如家常说话一般能参以眼前果报尤为易入。对症发药。杂以机趣。动以天良。感化最为神速。 
　　一子弟入塾例必具贽见之仪须嘱。每人携家中所有残弃字纸。并妇女夹鞋样书簿一本。并路途所拾弃字。作贽见之礼。此外老幼愿来听讲者。及必须每人自带零弃字纸。作听讲之贽。不特可使知师道之尊。并可使地方老幼男妇共知惜字之道。 
　　一每月必宣讲乡约一次。定期月朔。即于社庙宽广公所。董士耆老等。率同地方人众。环立敬听。主讲者。登台宣讲。须引古证今。多方鼓舞。凛之以天地神明。惕之以王法清议。庶几激励奋发。必有挽回补救之妙。 
　　是举一月后可训毕。续神童诗。即可讲毕学堂日记。子弟渐能明白。已胜于读书四五年。而曾未一日讲解者。能至二月所习礼文必彬彬可观。子弟将所读书携归吟诵及将所闻语互相传说。可使一方老幼男妇。无一人不闻善言善行。即无一人不在教育之中。一塾二月之功可以化数千人。共闻乡约而感化者又数千人。从此推而至一乡而一邑以及他州各府。均得有心人一例举行将小学乡约一时并举。人心自然可正。风俗自然还醇。教化之功于斯为大天下不难平也。士子居一乡则利及一乡。正宜于此等处源头上用意。庶不虚生于世否则闭户自娱。绝不问户外事。品则高矣。不过一自了汉耳世间多少闲花草。无补生民亦自惭。每一再诵之辄怦怦心动愿与普天下有心人急起图之。 

　　△附余论 

　　一此举首在择师。师道立则善人多。此言良非虚语。故得其师。则一人可教化千百人。不得其师。则车载斗量无有是处。向来义学之所以有名无实者。大都由于为师者不得其人。非请托即情面稍一容情将市井庸劣者亦杂入其间彼不过为糊口而来。何尝以培植子弟为已任师道既杂则不范不模子弟将何所观法公事之所以终归废弛者职此故耳若择师能得其人。自不致虚应故事。以两月为期。在地方同人自当提起精神舍已从公郑重襄办每三年一举可使孤寒子弟。无一人不受教化之益。区区两月工夫。所费有限有志者当无不乐于从事也。 
　　一是举由官长出示。劝谕各图乡董。一体兴办。如该图力能集费。本地有师可请固妙。如本地实无力兴举。则城中绅富好善之家宜公请数师分图周流开塾。或本图集资不敷。可用酌补之法。其每塾办理事宜册簿。事毕后即送城中善堂。又每开一塾。必须堂董中一人亲到塾中考其功课加以鼓励能公请学官到塾分别奖劝更妙。【贤父母于政治之暇以时至乡召父老子弟温言晓谕尤为化民妙法最足以得民心】 
　　一是举名小学义塾大旨在本朱子小学之意复古小学之教并愿凡当世经蒙各馆师。互相倡和。以期共辅世教要知习俗移人。贤者不免。向特以世风习惯。积重难返。即有志复古小学。非特物议滋多。即其父母亦不愿故开蒙即训学庸。稍欲改易旧章。即羣相讶怪。其实弟子入则孝一章。明明说行有余力则以学文。此书谁人不读。此理谁人不明。古者八岁入小学。十五始入大学今呼七八岁童蒙而训之以大人之学一步登天自问亦应失笑今既有人不避迂腐。从流俗沉痼之中。大声疾呼。劝复小学则凡在有心之士正可乘势而起随处将此意提唱务须于子弟入塾开蒙第一年专做小学工夫专训小学各种书本讲说启蒙日记故事以期先入为主以端蒙养之基此意先儒已多有言之者。其四子书总须在第二三年训读。葢功名迟速。自有一定必不为此一岁小学之功遂致躭误尔中举人中进士时候也读书人无不愿功名显达。无不愿子孙昌炽亦无不知积阴德以求者。教成人家子弟。做个善人其为阴德孰大于此青毡坐老转眼白头为问生平教过多少生徒果成就了多少好人切勿惜此一岁小学之功狃其故习随俗浮沉而自失积德机会也【若以为七八岁童蒙、讲亦不明恐日长一日、习染将深、教将不及、】 
　　一教化必先去其敌近世之伤风败俗足为教化仇敌者。莫如淫书唱本。及淫邪杂剧。男女弹唱等事夫教育者煞费苦心不惜财力冀得挽回一二而数卷淫书数出邪剧数回弹唱。足以败之而有余。是故不毁淫书不禁淫戏。则虽有千百明师随方教戒。其势总不相敌风俗之坏。伊于胡底。言念及此。更堪痛恨。是故义塾既兴必须先将此数端与地方同人严行议禁。淫书唱本则随儿随毁。淫戏弹唱则永远不许演唱。如此则教化之敌既除。教化之效自见。【乡间又有淫歌小木流毒更广见者急宜劝毁并禁子弟不准抄写永不许学习此等腔调既丧廉耻又损福寿慎之戒之】 第一要务切勿缓图。 
　　一近世恶俗莫甚于淹溺婴女。凶狠械斗。人命所关。最足以伤天和而酿灾刼有此两月化导。自然渐知改悔。他如宰牛粘鸟竭泽药鱼掘鳝捕蛙罗雀种种杀生害命之俗。皆可渐次劝化。勉其改业俾人人皆有好生之心。不忍于害物者。自然不忍于害人。所以培一方之元气者。止无限量。 
　　一近世民间雕弊。大抵由于奢侈游荡。故教化以勤俭治生为要务。如婚男嫁女宴会游观饮食衣服。务须敦崇节俭以留余地。有力者率先倡导。俾人人各勤其业。不致安于游惰。早完国课。同为安分良民。地方自成仁里。 
　　古者官师教养。人各尽职。故世风不致大坏。今人日趋浮薄以庸谨奉文为称职。即有一二贤父师讲求人心风俗。便羣相讶恮。以为迂阔岂知古圣贤行事。原不肯随俗浮沉苟能益我国家。何必避人诽笑。此举斟今酌古。事属可行。可以正人心可以厚风俗。可以广庠序之教。可以救刑政之穷。孟子所谓出入相友守望相助疾病相扶持者其风不难再见。自此而人人亲其亲长其长。仁风洽。太和翔。所以佐　国家亿万年太平有道之长者其在是乎。其在是乎。窃愿与　当代有心人恊力筹之。 
　　近世迎神赛会演戏宴饮每不惜钱则此举乃风教攸关急宜仿办官绅能登高唱导蚩蚩者自乐于从事也 

　　△跋后 

　　予偶在吴门见小伶演剧。观其步武周旋。雍容揖让。应弦合节。宛如成人问其年。则长者不过十二三。幼者或十岁左右不等。问习此几何年矣。则曰百日黄也予讶其名。曰稻中有百日成熟者名百日黄今若辈教习百日即登场试演。故以为名。吴中清音戏班诸小伶大率如此。问何以能然。曰教之者严而有范也。予于是乃益叹人之无不可教在童年更易为力也。夫人而至流为优。大抵皆单门寒户顽戏无赖子弟耳。乃百日之教。即能登场演唱应对进退宛如成人。区区庸言庸行。顺而导之。又非强其所难。岂必多需时日耶。乡愚之失教也久矣手胼足胝。谋生不暇。岂有余力读书。即读书矣。又多为庸师所误。不知约束教导。勉力一二年即罢业做人之道茫乎无知。反学成种种刁顽浮滑一切恶习。非徒无益而又害之。蚩□之氓。纵有天良。早巳汨没。最堪悯恻。出塾后又无地方老成人讲说善言善行时为化导。此世风所以日漓人心所以日薄也。仆乡曲陋儒。窃不自量。尝有志小学之教自惟力绵才短。欲兴义塾。则屈指邑城大镇不过寥寥数处。每处所教生徒不过十数人。尚属勉强支持。何论乡僻。兹忽得此小学义塾之说。虽不著作者姓氏。而立法简便。规矩详明。于古者小学之教。不啻大声疾呼。期于力挽。一塾之功化周数里。两月之教范定终身。所费甚小见效甚大。费小则随地可办。效大则尽人乐从。私心窃喜。以为化民成俗之要端在于是。幸逢我皇上励精图治。振兴理学。是举为下学始基。易简而天下之理得。或亦教化之一助也急为增酌校订付诸剞劂。以便流传。倘得当代大人先生再加裁定。广为分布俾薄海内外偏隅下邑。一体遵行。使普天下孤寒子弟失教乡愚。无一人不被陶成。将唐虞三代之治。不难再见于今日也。则以是为太平之左劵可也梁溪晦斋学人谨跋于尊小学斋 

　　△附各塾师文昌会立愿疏式 

　　切念某等幸托儒门。幼承师训。耳提面命感培植于当年茹苦食贫。藉束修为活计。乃或荒功旷课。半生之孤负良多。或弄月吟风。实地之功修转懈。积诸过咎。敢期名列于　桂宫。无限悚惶。每恐灾临于芸馆。况逢刼运尤切忧危。念教学之弗诚。致生徒之多误。明知蒙童求我终身之成败攸关。无如习俗移人小学之功夫未讲读圣贤书所学何事况多不堪自问之端立天地间奚以对人尤切追悔无从之惧始悟名场蹭蹬尤有由招尚虞晚景颓唐祸将难逭青毡坐老朱衣何日点头白屋穷愁黄榜伊谁居首思忏罪必先补过非立功曷克回天爰敢同矢寸忱供伸微愿怜贫户读书之苦入塾不过数年悯乡人赋性之愚讲解尤宜及早训不先乎孝悌何能培厥根基学不切于身心奚自端其蒙蒙自今砥砺。各愿勤修。期回刼海之澜。皆种砚田之福吐我莲花之舌敢辞午夜勤劳开伊茅塞之心不负丁年占毕言能醒世。虽浅近亦何伤。念可。对神。即迂拘而奚害为天地弥一分缺憾即于　国家培一息太和但期激发天良已足导迎善气庶几是邦子弟。都成玉琢金相。吾党人文。从此鹏抟鹊起。或有分非讲席。职异师儒。苟存化俗之心。亦植斯文之果。为此择于月之某日。约集同人恭就某宫斋沐。焚香。恭叩文昌□潼元化帝君慈座下。拜礼　玉局心忏。倡举惜字纸毁淫书善会。叩首　案前。共坚誓愿自今以后。各愿尽心教学。实力奉行断不以初学童蒙不与讲教。庶凭晚盖。冀赎前愆。如渝此盟。惟　神是究伏乞　　恩赐鉴格谨疏。 

　　○蒙馆条约 

　　卷十之六 
　　易曰。蒙以养正圣功也。夫发蒙。童年治事耳。而、系之曰圣功。则知先入者为主。少成者性。关系正非浅鲜。是在于蒙馆师之善为造福矣。述蒙馆条约 

　　训蒙条约 
　　续神童诗（梁溪寄云山人编） 

　　△训蒙条约 

　　子弟读书。务要读得极熟。于生书、则限定课程。于温书、则严于背诵。一字不许差落。切勿贪行数之多。 
　　子弟八九岁稍有知觉。即宜开讲小学。虽每日自有讲书正课。然宜检出一二条。与他讲究。或感应篇、阴骘文、觉世经、日记故事、果报等书亦好。然须覆讲。 
　　子弟极幼者。每晚、亦讲家训格言。随其质之高下。即一二行。或两三句亦好。总以还讲为要。 
　　凡书史中淫秽之事。切勿向后辈谈及。诗词中香艳之句。亦勿选与生徒读。 
　　精选古今名人劝孝诗。多则五六十首。少则二三十首。初讲字面。继讲意义。使之朝吟夕诵。或亦可触发其天良。近刻有续千家诗可读。 
　　早起必洗手。然后开卷。学徒出恭后。亦必命洗手。然后开卷。 
　　家塾中、须常悬圣像。俾学徒朝夕拈香致拜。或悬天地君亲师五大字早晚作揖。亦可。 
　　为人师者。切忌误人子弟。无功食禄。天谴所必加。且训徒以德行为先。文艺次之。有文而无行。虽得功名仍于处世保身治家之道。一无可取。是亦误人子弟也。试思之。 
　　沈潜高明子弟之质不同也。而总宜先教以敬父母。敬伯叔。敬兄长。能遵此者。其在家塾中、自彬彬有礼。不至或慢其师。 
　　教徒更宜加意者。寡妇之子。单传之子。及乃父本不识字、而勉力读书之子。 
　　子弟读书。有初则艰于上口。后则渐有会心者。切勿因读质稍钝。弃之而不留心。 
　　教徒须如教子一般。每日自问教子能尽心。教徒亦能尽心否。庶乎不欺。 
　　每年须将到馆日期。逐日记账。总之多坐几日。方是体贴人情。 
　　处馆者、固宜不涉世务矣。然自身亦须保养。不可使之多病。益多病。则或作或辍。到馆之日必少。即欲尽职。亦焉能尽职。 
　　塾师偶然解馆。属在东翁。有将子弟之书。抽出几处。命他背诵。而子弟竟不能背诵者。原其故。由每日专贪行数之多。而其实出于强记也。强记之书。三四日犹可。数日后即背不出。一二月后。竟差落异常矣。故与其于未读者。务使之多。孰若于已读者。务使之熟。 
　　寄膳生徒。为师者更宜经心。葢子弟在家。内有父母。外有兄长。俱得加意管束。而至于附出。则种种托之先生。一出一入。学徒之成败系焉。岂可不刻刻防闲。 
　　教徒又宜相体裁衣。在其家为功名计者。固宜多读经书。或有三年五年。即要经管家务。及学习店业者。则宜每日多限字课。临帖钞书之外。或教之信札。或教之帖式。或教之算法。及杂字簿。惟谨守家规。与娴习礼貌。则士农工商无二理也。 
　　尔汝之称岂可施诸尊长。而粗心者往往失检。学徒初识字时。即以此为戒。 

　　△续神童诗（梁溪寄云山人编） 

　　梁溪寄云山人编 
　　天子重英豪　诗书教尔曹　万般皆下品　为善最为高 
　　第一当知孝　原为百善先　谁人无父母　各自想当年 
　　十月怀胎苦　三年乳哺勤　待儿身长大　费尽万般心 
　　想到亲恩大　终身报不完　欲知生我德　试把养儿看 
　　精血为儿尽　亲年不再还　满头飘白发　红日已西山 
　　乌有反哺义　羊伸跪乳情　人如忘父母　不及畜生身 
　　奉养无多日　钱财勿较量　双亲同活佛　何必远烧香 
　　打骂低头顺　糟糠背面吞　但求亲适意　吃苦也甘心 
　　莫说万千差　爷娘总不差　你身谁养你　禽兽不如么 
　　父母同天地　人人各问心　倘将亲忤逆　头上听雷声 
　　兄弟休推托　专心服事勤　譬如单养我　推托又何人 
　　随父皆为母　何分晚与亲　皇天终有眼　不负孝心人 
　　孝子人人敬　天心最喜欢　一生灾晦免　到处得平安 
　　人子原当孝　还须新妇同　一门都孝顺　家道自兴隆 
　　媳妇孝公婆　神明卫护多　丈夫宜教训　最好一家和 
　　兄弟最相亲　原同一本生　兄应爱其弟　弟必敬其兄 
　　骨肉见天真　钱财勿计论　同胞看亲面　切戒勿伤情 
　　式好亲兄弟　休将两耳偏　至亲能有几　少听枕边言 
　　同气连枝重　休将姊妹轻　倘令情义薄　何以对双亲 
　　伯叔须当敬　同堂谊最亲　居家尊长上　相待贵殷勤 
　　祖宗虽然远　逢时祭必诚　求安须入土　坟墓早留心 
　　夫妇期偕老　平居贵在和　一家相忍耐　得福自然多 
　　家有贤妻子　夫男少祸殃　水真能克火　自有好名扬 
　　宗族宜和睦　乡邻要让推　丝毫□刻薄　怨气一齐来 
　　婚嫁宜从俭　休将物力伤　明人暗中笑　何必大排场 
　　娶妇求贤惠　何须论嫁装　且留余地步　日后过时光 
　　酒肉非朋友　宜防入下流　时亲方正士　好样自家求 
　　若到为官日　须知报国恩　倘令贪与酷　枉读圣贤文 
　　一入公门里　当权正好修　好开方便路　阴德子孙留 
　　男女阴阳判　宜求廉耻全　男须名是重　女以节为先 
　　戒尔休贪色　贪来病莫支　自家有妻女　还报悔嫌迟 
　　淫乱奸邪事　原非人所为　守身如白玉　一点勿轻亏 
　　暗地勿亏心　须防鉴察神　念头方动处　天已早知闻 
　　积德终昌盛　欺心越困穷　还金兼郄色　第一大阴功 
　　戒尔勿贪财　贪财便有灾　此中原有数　何必苦求来 
　　财物眼前花　来时且慢夸　细将天理想　勿使念头差 
　　酒醉最伤人　胡涂误正经　况多成痼病　贻患到双亲 
　　闲气莫相争　徒然害自身　善人天保佑　何必闹纷纷 
　　鬬气真愚拙　甘将性命轻　忘身忘父母　不孝罪无伦 
　　口角细微事　何妨让几分　从来大灾难　多为小纷争 
　　官法苦难熬　相争手勿交　倘然伤性命　谁肯代监牢 
　　小怨狂争斗　旁人切勿帮　须知人命重　惹出大灾殃 
　　莫说他人短　人人爱己名　枉将阴骘损　况有是非生 
　　田产休争夺　空将情义伤　区区身外物　谁保百年长 
　　争讼宜和息　官私切勿成　有钱行好事　乐得享太平 
　　结讼最为愚　家财荡尽无　可怜忙碌碌　赢得也全输 
　　唆讼心肠坏　明明是小人　暗中还取利　壁上看输赢 
　　天道最公平　便宜勿占人　天宽并地阔　何弗让三分 
　　谎话说连篇　难瞒头上天　倘令人看破　不值半文钱 
　　度量须宽大　将心好比心　量宽终有福　何必学凶人 
　　君子总虚心　轻狂是小人　回头不认错　甘与小人邻 
　　财势难长靠　欺人勿太狂　请看为恶者　那个好收场 
　　一字千金值　存心莫放刁　有才须善用　勿使笔如刀 
　　谁保常无事　平居勿笑人　自家还照顾　看尔后来形 
　　花鼓摊簧戏　人生切莫看　忘廉并丧耻　受害万千般 
　　淫戏休宜点　何人不动情　害人防自害　妻女败名声 
　　莫入赌钱场　甘投陷马坑　终身从此误　家业必消亡 
　　火化烧棺事　儿孙太毒心　请君细心想　天理可该应 
　　溺女最堪伤　心肠似虎狼　结冤终有报　灾难一身当 
　　一样皆人命　何分女与男　母妻多是女　何以两般看 
　　善事诸般好　无如救命先　救人千百命　功德大无边 
　　万物总贪生　须存恻隐心　放生堪积德　禄寿好培根 
　　滋味勿多贪　生灵害百般　乍过三寸舌　谁更辨咸酸 
　　禽鸟莫轻伤　轻伤痛断肠　杀生多减寿　利害细思量 
　　牛犬与田蛙　功劳百倍加　一门能戒食　瘟疫免全家 
　　惜字一千千　应增寿一年　功名终有分　更得子孙贤 
　　俭朴最为良　奢华不久长　粗衣与淡饭　也好过时光 
　　靡费真无益　十分体面装　省来行善事　保尔子孙昌 
　　急难人人有　伤心可奈何　此时为解救　阴德积多多 
　　欲望后人贤　无如积善先　临终空手去　难带一文钱 
　　生意经营客　钱财总在天　留心能积德　明去暗中添 
　　技艺随人学　营生到处寻　一生勤与俭　免得去求人 
　　步担肩挑子　全家性命存　得钱能有几　何忍与他争 
　　更劝上头人　休将婢仆轻　一般皮与肉　也是父娘生 
　　强取人财物　良心坏十分　银钱虽到手　面目不留存 
　　何苦学凶人　谋财是黑心　青天来霹雳　财去命难存 
　　负义忘恩者　原来不是人　试从清夜里　细细想前情 
　　搬是搬非者　冤家结最深　终须招恶报　拔去舌头根 
　　凡事随天断　何须太认真　不妨安我分　做个吃亏人 
　　少小须勤学　安心进学堂　书声宜响亮　字画必端方 
　　言语须和气　衣冠贵肃齐　好将人品立　方可步云梯 
　　年少书生辈　淫书不可看　暗中多斲丧　白璧恐难完 
　　过失须当改　人生几十秋　死生原大事　急速早回头 
　　字纸弃灰堆　灾殃即刻来　好将勤拾洗　免难更消灾 
　　五谷休抛弃　须知活命根　时时能检点　功德自非轻 
　　天地须知敬　清晨一炷香　亏心多少事　每日细思量 
　　同享太平福　人须学善良　倘为邪教误　何以对君王 
　　王法宜知畏　奸刁勿逞凶　欺人心地坏　头上有天公 
　　共把皇恩报　银漕须早完　倘然久拖欠　四季不平安 
　　作恶行凶者　便宜总占先　一朝灾难到　床上悔从前 
　　第一伤人物　无如鸦片烟　此中关刼数　明者避为先 
　　诗句神童续　良言值万金　善人终究好　天理弗亏人 
　　右诗句句明白显浅初学读之可以培养性情开豁心地较之坊本旧刻神童诗似为有益愿贤明父师共鉴之 
 
●得一录卷十一 

　　收毁淫书局章程 
　　翼化堂章程 

　　○收毁淫书局章程 

　　卷十一之一 
　　孟子之言正人心也。以息邪说放淫辞为要。当孟子时。邪说淫辞尚未有如今日之甚也。而孟子生平全力之所致。己端在于是。则今日淫辞邪说有百倍于战国时者。宜若何整顿也。述收毁淫书局章程 

　　钱竹汀先生禁毁淫小说议 
　　张缵孙先生戒作淫词说 
　　收藏小说四害 
　　焚毁淫书十法 
　　苏郡设局收毁淫书公启 
　　宪示 
　　各书坊公禁淫书议单条约 
　　劝收毁小本淫词唱片启 
　　删改淫书小说议 

　　△钱竹汀先生禁毁淫小说议 

　　古有儒释道三教自明以来。又多一教曰小说。小说演义之书未尝自以为教也。而士大夫农工商贾无不习闻之。以至儿童妇女不识字者。亦皆闻而如见之是其教较之儒释道而更广也。释道犹劝人以善小说事导人以恶。奸邪淫盗之事。儒释道书所不忍斥言者。彼必尽相穷形。津津乐道。以杀人为好汉。以渔色为风流丧心病狂。无所忌惮子弟之逸居无教者多矣。又有此等书以诱之。曷怪其近于禽兽耶世人习而不察辄怪刑狱之日繁。盗贼之日炽。岂知小说之中于人心风俗者已非一朝一夕之故也。有觉世牖民之责者。亟宜焚而弃之。勿使流播。内自京邑。外达州郡查察坊市有刷印鬻售者科以违制之罪。行之数十年。必有弭盗省刑之效。或訾吾言为迂远阔事情。是目睫之见也。 

　　△张缵孙先生戒作淫词说 

　　今世文家之祸。百怪俱兴。往往倡淫秽之词。撰就小说。以为风流佳话。使观者魂摇色荡毁性易心。其意不过网取蝇头耳。在有识者固知为海市蜃楼。寓言幻影。其如天下高明特达者少。随俗波靡者多。彼见当时文人才士。已俨然笔之为书。昭布天下。则闺房丑行。未尝不为文人才士之所许平日天良一线。或犹畏鬼畏人。至此则公然心雄胆泼矣若夫幼儿童女。血气未定。见此等词说。必至凿破混沌。抛舍性命。小则灭身。大则灭家。桑间濮上之约钻穴踰墙之行。往往因此而成。开少年之情窦败正士之清规。以至贞女丧贞。节妇失节。所关不小至于女子识字。粗通字义所晓者惟此而己。若有年大而未嫁者。初婚而远离者。寡居而无奈者。阅之必受其害。由雅而俗。由浅而深。构觅频仍。循环赁阅。初则乱其心志。继则荡其神魂。而淫事成矣。虽世家大族。而受此害者亦不少。呜呼。谁实使然耶我辈既已含齿戴发。更复身列士林。不思遏之禁之。何忍驱迫齐民。尽入禽兽一路哉。祸天下而害人心。莫此为甚已。倘谓四壁相如不妨长门卖赋。则何不取古今来忠孝节义之事。编为稗官野史未尝不可逞才未尝不可射利。何苦必欲为此。况矢口定是佳人才子。密约偷期绝不新奇。颇为活套。而况绮语为殃。虚言折福。不特误人。兼亦自误我甚为作者危之惜之。故不惮与天下其戒为淫词并好观淫书喜谈淫事者 

　　△收藏小说四害 

　　一玷品行 
　　二败闺门 
　　三害子弟 
　　四多恶疾 

　　一玷品行 

　　一玷品行　览此等书。必非正人佳士。南海一县令。好观肉蒲团。手钞小本日玩之。不意乱入详册。上司怒其无行。参革而死。【好报应然此特其出丑者耳士子爱看此等书者必非正士自爱者当勿慕才子之名自外名教也】 

　　二败闺门 

　　二败闺门　凡好藏淫书好唱弹词诸家妇女率多丑声。其秉性幽贞者。或以瘵疾死。下此不忍言矣可胜痛哉。 

　　三害子弟 

　　三害子弟　藏此书者。子弟必然偷看。其佳者以此早知早觉早破身。或以疾死。即转而自悔。而元气一散。断不能成大器。世间尽有佳子弟。秀出一时。迄无成就由浑金璞玉。早年玷缺。皆乃父巾箱中密藏物所害也。若中下者。必好此破家矣。金陵一名家子。过目成诵年十三。博通经史一日偷看西厢曲本忘食废寝。七日夜而元阳一走。医家云心肾绝矣乃死。 

　　四多恶疾 

　　四多恶疾　好此种书。必多妖必多忌疾。杭州朱司马。人极丰伟年甫五十。即乞归谓家人曰我幼时喜小说。风痰入肾。不久矣。未几死。看淫书之害如此。呜呼。真可为痛哭者也再详十法普告同人。【说本桂宫梯】 

　　△焚毁淫书十法 

　　第一法　奉劝馆阁名公。谏垣侍史。疏陈其害。请旨申明禁于天下。永远杜绝。着为令。此斩草除根法也。淫书陷溺人心。大伤风化。显与王法相违。以致每年添出无数奸情命案毒流天下。着此等书售此等书蓄北等书者当服上刑。绝此等书禁此等书焚此等书者。必受上赏。【得世代簪缨永享天宫富贵报】 
　　第二法　奉劝各直省守土官长。下车伊始。即严行禁止。翻刻淫书者必究。禁人家毌许收藏淫板。禁画师毌许描画春宫。禁奸徒毌许售卖春药禁书贾毌许发兑淫书。禁匪流毌许制造淫具。禁钞胥勿传播春方。编造淫籍。禁弹唱家。勿唱淫词。有不遵者。酌置典刑。无稍姑贷。【得生集百福及死列仙班报○王清修曰堕胎之恶全由药术每年见都邑乡镇辄有匪人于通衢狭巷遍贴招纸煽惑男女服之者无不伤胎兼且害母且奸民持此私奔苟合愈长淫风能禁止者一可救婴儿之命一可杜邪淫之心功莫大焉伏愿地方官长经过所属街巷等处一切书肆淫书小说及春方媚药墙壁招贴实心认真迅即飞饬妥役根究着落惩其店主伙党毁其卷帙方药责令改业再行密访有私行。货卖者科以重罪必一一尽削其书火板而后己务望使天下少卖一人少卖一日此直居官第一快心事亦真居官第一阴德事更有奸民制造淫具或角或铅丑名不一、较之杀人厥罪惟均、不可不严为惩禁】 
　　第三法　奉劝胶庠吉士。不谈闺阃。不制艳词。严戒生徒。毌许收藏淫书。凡笔墨有伤风化者。必投诸火朋友有犯戒者。务须苦口良言。婉转劝止。【命当显荣者得庆流子孙报命当寒贱者得平步青云报】 
　　第四法　奉劝富家大族。广收淫籍随买随焚。有巨力者。尽劈共板。力稍逊者。多毁其书。每一举步。一出外时。必买收而焚化焉日积月累。功德无涯。倘贫窘亲友不幸业此。务须出赀劝其改业买其所藏之书尽付丙丁。凡一切弹唱小说。不许进门。【得子孙发达福寿绵长报】 
　　第五法　奉劝寒素人家。无力买烧淫书及板亦当手钞烧毁淫书果报。各处分送。倘无暇钞写。尽可逢人劝戒。以口代书随缘指点。功亦不小。【得衣食充裕功名显著报】 
　　第六法　奉劝刻书店铺定议行规。凡遇淫秽册籍。槩不受镌。有私刻者。公同议罚。如此则淫书不绝而自绝阴功浩大更不待言。【得子孙聪慧昌大门闾报】 
　　第七法　奉劝各省书坊。槩不发兑淫书。免使天下识字之人同趋孽海。【福报同上】 
　　第八法　奉劝画家不画春宫免使天下不识文字之人。共沈孽海。【福报同上世间孽未有甚于作淫画者无论识字不识字之人一槩心醉神驰同驱入禽兽之域吾见擅此技者人人斩后盖其画幅艳传不知惑多少子弟坏多少闺门恐绝嗣不足蔽其辜也至其妻其女其媳鲜不淫乱者由其朝夕见闻无非淫状即有贞洁之性亦化而为邪且其人必早殀盖其执笔摹拟刻刻淫心摇荡真精浮散精滑阳脱等症相继而作也呜呼、惨矣夫百工技艺何事不可为。而乃为此。山水人物何物不可画而乃画此吾恐技愈精而孽愈重孽愈重而报愈酷耳】 
　　第九法　奉劝医家不传春方力辟其谬免使淫徒矫揉造作枉送性命。【得世世不生怪病及孙曾科甲报○近见锦囊等医书附载春方最为害事愿医者勿传与人、并削去书中此一条可也】 
　　第十法　奉劝宾僚宴会。勿点淫戏免使少年士女荡心失魂变生仓猝且免中暗中斲丧痨瘵夭亡庶共跻仁寿之域。【得□自传家康强无病报】 
　　以上十法法法皆通遵而行之。便是天堂快捷方式而种种福报皆在其中矣。逆而反之。便是地狱冤缘。而种种祸报皆在其中矣。谓予不信。请观文帝天戒录。应惕然省矣 
　　石琢堂殿撰为诸生时。以扶持名教为己任。家置一化纸库。名曰孽海。凡见淫词艳说。坏人心术及一切得罪名教书。悉买收纳其中烧之。劝友人共襄购买。未几状元及第享高寿 

　　△苏郡设局收毁淫书公启 

　　盖闻孔门论政。首恶郑声、亚圣正心。先息邪说。洵以风俗攸关。即为人心所赖也。乃近者俚词艳曲。竞乐播之管弦。雪案萤窗。辄喜藏诸箧笥。寓目偶然触目。也知棒喝当头。操心稍不惊心。难免泥途失足无如沿传既久。浑忘辱我身心。渔利尤多。不计污人耳目。青年秀士。潜深赠芍之思。红粉名姝。暗作停针之想。只为风月自赏。幻出美谈。乌知清白无端。流为祸水。莫若收之及早庶留未坏之人心。特恐焚或后时。尽汨本然之天性。是用设局而广联众志。毁板而务事销除。共矢好善之诚。咸跻维新之路。无徒快目。但愿阴功自积。何伤才子佳人。亟发婆心。试看榜样当前。争说状元宰相。矧兹时清化美。俗厚风淳。巷祝衢讴。自昔歌传击壤。家弦户诵重聆调叶熏琴。凡我士民。安能不争自濯磨。惕励上勷圣治。庶几以副崇正黜邪之至意也哉 

　　△宪示 

　　江苏按察使司按察使裕。为严禁淫书淫画以正风俗事照得淫词小说坏人心术。是以例载造作刻印者。杖一百流三千里。市卖租赁者杖一百徒三年买看者杖一百仍不准借端出首讹诈各等语淫画亦应比照问拟定例何等森严庶民应知畏惧本署司载陈臬事。重莅是邦。首以移风易俗为要务。乃自到任以来。访闻苏城坊肆。每将各种淫书翻刻市卖。并与外来书贾。私行兑换销售。及钞传出赁。希图射利。炫人心目。亵及闺房。长恶导淫。莫此为甚至淫画显导邪淫较淫书为尤甚。盖淫书尚须粗知字义始得阅看淫画则无论男女老少。一目了然乃苏郡如阊门桃花坞及虎□山门内等处耳目昭著之地。公然悬挂售卖。并可对客挥毫。甚至盒底镜背。无不绘画实属寡廉鲜耻。若不严行禁止。何以端风化而正人心。合亟出示严禁。为此示仰各书铺书贾及刻字铺画铺古董铺人等知悉。尔等既有本业。即当各保身家。经此次示谕之后。凡一应淫词小说永远不许刊刻贩卖出赁。及与外来书贾私相兑换销售淫画亦不准绘画。作卖。现在吴县学宫。设有公局收买。尔等旧存淫书板本。及淫画册卷。概行送局销毁仍给价值。并免究问。如敢不遵及外来书贾。携带淫书。在苏逗遛。一经访闻。或被告发。定即委员严拏。照例治罪。倘有不法之徒。勾通不肖差役以搜查淫书。淫画为名。索诈滋扰许尔等禀明地方官惩以藉端出首讹诈之罪。本署司耳目最近法令必行久已共闻共见。尔等均系有本营生。且曾读书识字。非乡愚市僧可比。切宜怀刑自爱。慎勿视为具文。以身试法。后悔。无及也。其各凛遵毌违特示。 
　　道光十八年五月　　　　　　日示 
　　苏州府正堂汪为永禁淫画以端风俗事。案奉　臬宪颁示札开访闻苏郡坊肆每将淫书淫画。销售射利炫人心目。亵及闺房长恶导淫莫此为甚至淫画显导邪淫。较淫书为尤烈淫书必粗知文义者方能通晓画。则无论妇竖一目了然。乃如阊门桃花坞及虎□山门内等处。耳目昭著之地悬。挂售卖。并可对客挥毫甚至盒底镜背。无不绘画。实属寡廉鲜耻。示论永远不许售卖旧存送局给价销毁。免其究问如敢不遵。一经访问严拿治罪等因。并经本府先据三县学诸生禀请饬禁当经发示悬挂严禁各在案兹复据诸生等。以该处不肖之徒仍复绘画春宫。公然悬挂求饬查明。按铺给示。并刊碑虎□山门永禁等情前来。查描绘淫画售卖显导邪淫坏人心术节经饬禁各铺户应知畏法乃仍敢绘卖藐违禁令。实属目无法纪本即立拿惩办姑念铺户非一良莠不齐未必人人皆卖若将各书铺概行拿究。殊恐累及无辜现饬委员密访查拿外。合再剀切严禁。为此示仰各画铺人等知悉。尔等本业营生。自当安分守法。恪遵禁令。此次谕禁之后。毌许描绘淫画。及装成镜匣。造作售卖并招商运贩射利。倘敢愍不畏法。复蹈前辙一经访拿或被指告定即立拿究惩。决不宽贷。如有旧存春画。速缴局中。给价销毁不许再有藏匿。本府耳目最近言出法随该铺户务各爱惜身家。勿得以身试法。致贻后悔。其各凛遵毌违特示。 
　　兼署江南按察使司按察使苏松太道周为禀求谕禁事。据吴县候廪生陈龙甲等禀称窃淫书坏人心术。久干例禁生等赴试金陵。见书铺中各种淫书。业经出价购取板本销毁。并请　江宁府沈出示刊碑严禁兹复以苏地各书肆。及赁书铺中。淫书亦复不少种种名目不一秽亵异常射利者辗转流传。坏人心术莫此为甚爰集同志公议设局在吴县学惜字局内。备价收买各种淫书如藏有板片书本者。检送局内。照刻印钞工纸料。酌量给价随时在惜子局内。公同督毁。业经议有章程。集资辨理。惟恐各书铺中。或有藏匿不售或更居奇抬价或以经销毁再行翻刻传钞。并外来书估到苏。带有各种新旧淫书源源流布。则随收随出。伊于何底。至出售淫书。光属显导邪淫。应请一并严禁。为此禀求出示晓谕等情到司。据此查坊肆藏卖。淫词淫画久干例禁。岂容射利之徒。公然流布。贻害风俗。自应严行示禁以端风化。除经批示外。合亟出示谕禁为此示仰各书坊肆。并有一等专赁淫词小说书铺。及外来书估苏城内外画铺。古董铺人等知悉。始或不谙例禁。误行藏板刷印。或贩得旧本转卖既经明示谕禁现在该生等设局收毁。即着尽数交出。既给价值。仍免究问。倘敢匿不交出。或昂价居奇。甚或抗违。再行翻刻传钞希图射利。及外来书估携带各种新旧淫书转相交易。并虎□山门内桃花坞等处画铺。并城内古董铺。仍敢出售淫画。则是明知违禁以身试法。一经觉察。定行照例惩究。决不宽贷。各宜凛遵特示。 

　　△各书坊公禁淫书议单条约 

　　立同议单 

　　立同议单 

　　立同议单（书业堂　桐石山房　西山堂芝记　文渊堂　师德堂　　扫叶山房）等奉 
　　臬宪周出示禁毁淫书板本兹于十月十二日邀集同行在邑庙公议规条开列于左 
　　一议得凡有应禁淫书板本各坊自行检出赴局呈缴照议领价如有藏匿不缴者察出议罚任局吊销 
　　一议得外省书友来苏兑换者先将捆单交崇德书院司月查明如有应禁书籍即行交局销毁祇付纸价倘匿不呈缴及各坊私相授受者俱照原价以一罚十半归崇德书院充公一半。缴局充公仍将原书缴局销毁或外省书友不遵局议请局发封任凭局办 
　　一议得外间倘有将应禁书籍板片问坊售卖者实时缴局照议领价 
　　一议得公局于十月二十一日起在吴县学收买销毁各坊务将所有应禁书籍板片在五日内尽数送局收价倘过期不缴即以藏匿论 
　　一议得所有应禁书籍或在未禁以前业经付刊未完者先于五日内赴局呈明俟板到日即行送局销毁照议领价 
　　一议得自禁之后倘有私行翻刻察出从重议罚仍将板片缴局销毁概不领价 
　　一议得书板大小新旧不同今公同议定大新板每块一百文大旧板每块七十文片头新板每块八十文片新板每块六十文旧板每块五十文摊头小片每块二十文唱本板每块三十文书本照批价洋银对扣倘有模糊不全者照数减半抄本每十页五文每页以四百字为准 
　　道光十七年十月　　　　　日立公同议单 
　　书业堂　　扫叶山房　　酉山堂　　兴贤堂 
　　文渊堂　　桐石山房　　文林堂　　三味堂 
　　步月楼【书坊甚多不及备载】 
　　计共书坊六十五号各当□齐集城隍庙拈香立誓各书花押一焚神前一呈臬宪各执一纸存照 

　　计毁淫书目单 

　　计毁淫书目单 

　　本局奉　宪设立收毁淫书业经收得一百余种并板片二十余种照估给价毁讫惟各坊铺中所藏淫书板本尚多己奉臬宪挨户给示晓谕自应赶紧缴局以免日后觉察致干未便兹特将收过各种书目开后如藏有此等板本者务劝尽数交出此外名目尚多未能备载望各自行检点一并送局幸勿遗漏自误此白 
　　昭阳趣史　　桃花影　　　　七美图　　　碧玉塔 
　　玉妃媚史　　梧桐影　　　　八美图【即百美图】 　碧玉狮 
　　呼春裨史　　鸳鸯影　　　　杏花天　　　摄生总要 
　　风流艳史　　隔帘花影　　　桃花艳　　　梼杌问评 
　　妖狐媚史　　如意君传　　　载花船　　　反　唐 
　　春灯迷史　　　三妙传　　　闹花丛　　文武元 
　　浓情快史　　　姣红传　　　灯草和尚　鳯点头 
　　隋阳艳史　　　循环报　　　痴婆子　　寻梦柝【即醒世奇书】 
　　巫山艳史　　　贪欢报【即肉蒲团】 　醉春风　　海底捞针 
　　绣榻野史　　　红楼梦【即欢喜冤家】 恰情阵　　国色天香 
　　禅真逸史　　　续红楼梦　　倭袍　　　拍案惊奇 
　　禅真后史　　　后红楼梦　　摘锦倭袍　十二楼 
　　幻情逸史　　　补红楼梦　　两交欢　　无稽谰语 
　　株林野史　　　红楼圆梦　　一片情　　双珠凤 
　　浪　　史　　　红楼复梦　　同枕眠　　摘锦双珠凤 
　　梦约姻缘　　　绮楼重梦　　同拜月　　绿牡丹 
　　巫梦缘　　　　金瓶梅　　　皮布袋　　芙蓉洞【即玉蜻蜓】 
　　金石缘　　唱金瓶梅　　弁而钗　　　　　乾坤套 
　　灯月缘　　续金瓶梅　　蜃楼志　　　　　锦绣衣 
　　一夕缘　　艳异编　　　锦上花【有解元吴文彦者】 　一夕话 
　　五美缘　　日月环　　　温柔珠玉　　　　解人颐 
　　万恶缘　　紫金环　　　八段锦【非谓元门者】 　　笑林广记 
　　云雨缘　　天豹图　　　奇团圆　　　　　岂有此理 
　　梦月缘　　天宝图　　　清风闸　　　　　更岂有此理 
　　邪观缘　　前七国志【非四友传】 蒲芦岸　　　　　小说各种【福建板】 
　　聆痴符　　增补红楼　　石点头　　　　　宜春香质 
　　桃花艳史　红楼补梦　　今古奇观【抽禁】 　　　子不语【抽禁】 
　　水浒【即五才子】 　丝绦党　　　七义图　　　　　何文秀【新出改正真本不禁】 
　　西厢【即六才子】 　三笑姻缘　　花灯乐　　　　　野叟曝言 
　　其它小说之足以诲淫诲盗者一概严禁收毁 

　　△劝收毁小本淫词唱片启 

　　从来愚蒙之性。从善为难。淫秽之词。移人最捷。有如淫词小说。伤风败俗。例禁久严。往年苏郡绅士曾禀奉大宪出示。设局收买将各书店淫书板片一律缴毁。勒碑永禁。使数百年风俗人心大害一旦扫除快事也亦盛事也但恐奸商射利。此散彼聚。辗转贩卖。妖焰仍炽非得有心人时相提倡。照案续办频频收毁。则毒种必难永断尤可恶者。近时又有一种山歌小唱摊簧时调多系男女苟合之事。有识者不值一笑而辗转刊板。各处风行。价值无多。货卖最易。几于家有是书。少年子弟。畧识数字。即能唱说。乡间男女杂处。狂荡之徒。即藉此为勾引之具。甚至闺门秀媛。亦乐闻之。廉耻尽丧。而其害乃不可问矣。此而不为加意禁绝之恐愈传愈远。祸及海内。是圣贤千言万语十人中不及领畧一二者。反不如此等粗淫小书。知之者几十有八九也。噫嘻。何物狂夫。编此秽语。灾梨祸枣徧布人间。谁司风教。而顾令此等妖淫毒种。户诵家弦远出于圣经贤传之上。为吾教之仇敌。能无痛心疾首共为发指耶。惟愿四方善友。吾党同人。广推卫道之心。共展回澜之手收一书则杜一书之害。禁一邑即挽一邑之风。更得贤父母登高而呼。严禁刊刻吊板销毁。立碑永禁。不许发卖。庶致搜罗凈尽。永绝根株。其所以培风化而正人心者。非浅鲜也。愿与同志共勉之。 
　　各种小本淫亵摊头唱片名目单 
　　新满江红　　倭袍唐诗　　门依栏杆　　王文赏月 
　　王文赏月　　堂名摊头　　姑嫂开心　　姑苏摊头 
　　四季相思　　公偷媳妇　　情女望郎　　五更十送 
　　送花楼会　　小板捎　　十八摸　　闹五更 
　　湘江浪　　十弗攀　　哈哈调　　杨柳青　　小郎儿 
　　姨娘叹　　九连环　　长生歌　　男风化　　女风化 
　　雌赶雄　　武鲜化　　绣荷包　　红绣鞋　　十不许 
　　白洋洋　　新码头　　买草□　　暗偷情　　琴挑 
　　偷诗　　荡河船前本　　荡河船山歌　荡河船呌船 
　　荡河船卖布　　荡河船小板捎　　落庵哈哈调 
　　十二月花名　　搭脚娘姨摊头　　唱说拔兰花 
　　来富唱山歌　　男女哭沉香　　　情女哭沉香 
　　绣花绷算命　　好一朵鲜花　　　王大娘补缸 
　　文必正楼会　　赵圣关山歌全传　王小姐卖胭脂 
　　小尼姑下山　　文必正送花　　　三戏白牡丹 
　　以上各种。不许沿街摆卖。此外名目尚多。不能备载。望各自行检点有语涉淫亵者。一并送局焚毁。自禁之后。如再敢沿街摆卖。及将己毁之板重刻私自印卖等弊。一经察出。立即送官重办。治以应得之罪。勿谓言之不早也。 

　　△删改淫书小说议 

　　窃世教当极弊之时。非得有仔肩世道之人出而整顿之则流极将不可问。孔子之删定笔削。孟子之息邪说放淫辞。圣贤救世之心昭然若揭。自此以后。去圣渐远。文人学士家自为说。标新领异百喙争鸣。固已畸重畸轻。醇疵互见矣。乃迄于今。则高文典册。秘阁尘封。小说演义。家弦户诵。甚至淫辞艳曲。灾及枣梨。海内风行。流毒无尽。功令虽有严禁之条。而奉行者多以为具文。坐视其荡惑人心败坏世教。而曾不少为整顿。可慨也。先儒惟陆清献公有国策去毒一书。尚有删定遗意。此外更不少概见。近时始有右汾山人劝毁淫书录。痛言淫书之害。大声疾呼。洵足发聋振瞶。江苏绅士遂有禁毁淫书之举。计费万余金。各书坊均取具永禁切结。诚盛典也。惟收毁淫书。搜罗必难徧及。况利之所在。旋毁旋刻。望洋惊叹。徒唤奈何。向尝于无可如何之中。拟一釜底抽薪之法。欲罗列各种风行小说。除水浒金瓶梅百数十种。业已全数禁毁外。其余苟非通部应禁。间有可取者。尽可用删改之法。拟就其中之不可为训者悉为改定。引归于正。抽换板片。仍可通行。所有添改之处。则必多引造作淫词。及喜看淫书一切果报。使天下后世撰述小说者。皆知殷鉴。不致放言无忌。如用药然。大黄巴豆一经泡制。即堪治病。抽换淫书一法。洵足以济毁禁之穷。标著作之凖。宜约集同人。筹欵设局。汇集各种小说。或续或增。或删或改。仍其面目。易其肺肝。使千百年来习传循诵脍炙人口诸书。一旦汰其芜秽。益以新奇。更如治盗然。引邪而归正。即化莠而为良。荡瑕涤垢之余。即训俗型方之选。此世道人心千秋大局。固非寻常操选家区区小补者比也。孟子曰经正则庶民兴。斯无邪慝矣。□心世教力挽狂澜。当必有应运而兴者。安得与之把臂入林也哉。 
　　古今来著述家无虑数千百万。而传者不及万中之一。转不如各种演义小说。唱本歌词。辗转翻刻。风行海内。人人心中有其故实。此等书大可就其中用意增删。汰其不可为训者。而换其足资惩劝者。于意义则术等点金。于本书则功同完璧。刊板之费无几。而于世教实大有裨益。想有心人当相视莫逆默为印可也。 

　　○翼化堂章程 

　　卷十一之二 
　　教化者。圣王治天下之大经。而人心风俗之所视为向背也。乃近世偏有与教化为大敌者。莫如淫戏。及花鼓摊簧。不有以整顿其间恐人心风俗之交。更有不堪问者拟翼化堂章程。 

　　儒先论今乐 
　　演戏敬神说（□安洪子泉先生着） 
　　翼化堂条约 
　　永禁淫戏目单 
　　禁止演淫盗诸戏谕 
　　奉劝勿点淫戏单俗说 
　　京江诚意堂戒演淫戏说 
　　教化两大敌论 
　　禁止花鼓串客戏议 
　　劝禁演串客淫戏俚言 
　　禁串客淫戏告示 
　　公禀秘邑尊呈稿 
　　各村议规 
　　上海道通饬示禁淫戏颁发永禁碑式 

　　△儒先论今乐 

　　张横渠先生曰。郑卫之音悲哀。令人意思流连。又生惰怠之气。从而致骄淫之心。虽珍玩奇货。其始感人也亦不如是之切。故圣人必放郑声。亦是圣人经厯过。但圣人不为物所移耳孝经曰移风易俗。莫善于乐。有以夫。 
　　王阳明先生曰。古乐不作久矣。今之戏子。尚与古乐意思相近今若要民俗反朴还醇取今之戏子将妖淫词调俱去了只取忠臣孝子故事使愚俗百姓人人易晓无意中感激他良知起来郄于风化有益 
　　陶石梁曰。今之院本。即古之乐章也。每演戏时。见有孝子悌弟忠臣义士。激烈悲苦流离患难。虽妇人牧竖。往往涕泗横流。不能自巳此其动人最恳切最神速较之老生拥皋比讲经义。老衲登上座说法。功效百倍。至于渡蚁还带等剧更能使人知因果报应秋毫不爽。杀盗淫妄不觉自化。而好善乐生之念油然生矣此则虽戏而有益者也近时所撰院本。多是男女私媟之事。深可痛恨。而世人喜为搬演聚父子兄弟并帏其妇女而观之见其淫谑亵秽备极丑态恬不知愧曾不思男女之欲如水浸灌。即日事防闲。犹恐有渎伦犯义之事。而况乎宣淫以导之试思此时观者其心皆作何状不特少年不检之人情意飞荡即生平礼义自持者到此亦不觉津津有动稍不自制便入禽兽之门可不深戒哉 
　　邱嘉□订音律文云。今之演剧。即古乐之遗也。今之调曲。即古诗之遗也。然古之诗乐。粹然一出于正。而今之剧场词曲。皆流于淫僻而不可训。葢不独中击之亡以至如此。抑亦剧场词曲中所谱之事。悉属增悲长欲之具。而人无所视以为法戒故也。自汉以来。儒者类欲复古诗乐。而徒较其音节于声律字句之末。至使议论纷纷而未有以决。而古乐古声卒不可复。即幸而复之。而不以其事见之舞蹈。则亦使斯人无所观感兴起。如爰居之听钟鼓而郄走耳。窃谓居今之世。而欲追求古乐之声。以复于先王之旧。势必不能何如仿古乐诗遗意召集名儒取今之所谓剧场词曲者一一较而订之其淫艳而伤风教。与其善之不足以为法。恶之不足以为戒者概从禁绝而其所编撰成曲颁行天下者必皆古今忠孝节义可歌可泣可法可传之事至其器与声亦不妨从今之优伶。稍取其明白正大抑扬有节者可也安在今之乐不犹古之乐也如曰演剧不足以当古乐。词曲不足以当古诗。而欲离而二之。以听其自止自行于天下。则古之诗乐既不可以卒复。而剧场词曲之流于今者。将日入于郑卫之淫靡而未知其所止。雅与俗。两失之矣。草莽私忧。愿与司风教者商之。 
　　李文贞公奏定乐章札子有云。孝经曰。移风易俗莫善于乐。故乐无分于朝野也。后世虽有议及乐章者。典之有司。不过施之宗庙朝会而已。而教坊词曲。儒者每鄙其淫亵荒唐不之道。孟子曰。今之乐犹古之乐也。古之田夫歌曲。即如今之优伶所演也故皆足有所感发兴讽云云臣儿时见所演凡忠臣孝子贞女义士。虽宿儒端士靡不沾襟。惟近时唱则皆流为淫靡荒乱而俗乐亦亡。宋时太常雅乐。及教坊俗乐。皆以有司领之。犹存古意。倘取今之坊曲删其荒淫悖谬但存其忠孝节义之事其底本则采之史传志说其姓名与事不全无征者以演唱化导未必非转移风俗鼓吹休明之一助也。 
　　李文贞公榕村语录有云。某看礼乐亦不是难事。如今把礼斟酌令至易简。人不难行。自然乐从乐便把如今的戏整顿起来就是乐孟子断得直截。今之乐犹古之乐。人多在律管上讲究即使得了虞舜的律管作起韶乐亦不必一时便凤仪兽舞安上治民莫善于礼。移风易俗莫善于乐。若只郊庙中作乐就是云门咸池韶頀大武亦只天地鬼神闻之如何天下风俗就会移易自然是人人见闻纔能移风易俗如今人看戏。到那忠孝苦难时。便涕泗交流移风易俗可见不难○朝庙之乐。实能歌咏祖宗功德。字字确实。明创业之艰难。道君臣之一德。悯将士之憔悴。咨黎庶之勤劬。便好。然古之作乐者。非徒以朝庙为重也。移风易俗全以用之乡党用之闾巷者为要葢朝廷郊庙之乐臣民得与闻者有几惟家家户户皆得见之方能兴感○至于词。汉即用乐府。唐即用诗。宋以后即用诗余曲子。无不可者。编纂皆要设一局。礼局、乐局、天文局、书算局、讲求在这里便有举而用之之时○各省大吏。多以优伶为性命。无怪其然。即吾辈之几本书也。不尔。政事之暇。如何度日古人暇时。便有琴瑟歌舞。先王知道人身心必有所寄因其势而利导之以归于正样样都动得手故有用不是全靠读书。如今礼乐久废。只得守几本书检束身心。开广知识。若移而之他。则放僻邪侈不可言巳。古时必有民间之乐韶岂士庶可用宵雅肄三亦不可用于燕间使徒九庙明堂之间作韶頀而天下即风移俗易恐无此事○如今即将古书中忠孝廉节之事制为词曲去其声容之无情埋者令人歌舞之便足以移易风俗感动人心不妨从粗处做起○连日因燕蓝总兵演戏。做到入情时。未有不感动者以此见得乐之效速若就元人百种中选其忠孝节义有事实者改其义理不通处每事四出此外诲淫导欲者禁之亦粗足以感人心而成风俗矣 
　　窃尝谓是非者。天下之定理。是非存而人心于以不死。自水浒戏文出。而是非颠倒。定理亡矣。夫英雄好汉。义士美名也。以之加于盗贼颠倒孰甚焉即如神州会一出。其主将陈元摆列擂抬。招集义勇□意固欲团练一方杀尽梁山人盗为国灭贼者岂非真英雄真好汉耶顾竟至为逆贼所败败矣而看戏诸人或尚能为之惋惜为之不平是是非尚未尽氓人心犹然不死也乃徧察今日看戏之人。则异口同声无一人不笑陈元之败绩而快梁山之得胜者呜呼人心死矣无怪乎结党争雄者效尤日甚举凡贪财亡命之徒均以水浒落草为逋逃薮也有世道之责者。可不急为之加意也哉。○又见秦叔宝三挡一出。末有程咬金劝叔宝数语云。兄弟还做甚么官。不如随我到瓦冈山上做强盗的好。试思此数语。虽一时愤激之词窃恐观场万众不尽有识必有闻之而动心起念者矣尚可令其再播梨园流毒无尽耶 

　　△演戏敬神说（□安洪子泉先生着） 

　　演戏敬神。为世俗之通例。既曰戏敬于何有。既曰神。戏岂欲闻。然则演戏敬神之说。其果有耶无耶。而吾曰有之。有之于神不厌人演戏之深心。有之于人不忘敬神之至意。此其说可得而言矣。今夫神之为灵昭昭也。神不能与人言而有可代神立言者莫如戏文所演忠孝节义等事。葢能一朝一夕移风易俗劝得千万人回心向善宜其神听和平而有许愿而来者无不各如其愿而去也此神不厌人演戏之深心有明证也。若夫点演淫戏。令人丑状注目。妖态攒心。此稍知自守而具天良者。皆欲恶此而逃。望望然去之岂有聪明正直之谓神而耳忍闻目忍睹者乎戏弄神明敬心何在将一部劝世文改作一幅活春宫引诱良家子弟。目见耳闻。性荡情摇因此伤风败俗渎伦犯义其害有不可胜言者皆由点此淫戏而阶之为厉也所谓不忘敬神之至意竟安在哉。夫梨园演曲。以昭盛世之元音。必谓戏为无益。原属不通之论。抑思善者可以感发善心。恶者可以惩创逸志。三百篇之遗意固如是也。不忘此意是为得之也夫岂有敬神而反以亵神者岂有劝世而反以惑人者岂有祈福而反以求祸者诚如是也则所谓非徒无益而又害之者也余甚为之不解。而作此说以为世之敬神而演戏者劝。 

　　△翼化堂条约 

　　一梨园演剧。例所不禁。而淫戏害俗。则流毒实甚。特近世习俗移人。每逢观剧。往往喜点风流淫戏。以相取乐。不知淫戏一演。戏台下有数千百老少男女环覩羣听。其中之煽动迷惑者何可胜数。故欲为地方挽回恶俗者。宜以禁演淫戏为第一要务。 
　　一地方迎神赛会。各业议规。必多演戏。原属人情。特既一经开演。花费多少钱粮。躭误多少工夫。閧动多少男妇。而不于此中多点劝善戏文以资感化。反任其扮演淫戏以惑我齐民。是何异买鸩毒以自戕其子弟耶噫 
　　一各处城乡庙宇。多有戏楼。庙壁上必须立碑永禁点演淫戏。楼上不便立碑。或砌石入壁。或悬木榜。写明奉宪示禁字样。并书明如演唱一出。定议扣除戏钱一千文。不准狥情宽贷。恃强不遵者。禀官究责。 
　　一西厢记玉簪记红楼梦等戏。近人每以为才子佳人风流韵事。与淫戏有别。不知调情博趣。是何意态。迹其眉来眼去之状巳足使少年人荡魂失魄。暗动春心。是诲淫之最甚者。至如滚楼来唱爬灰卖橄榄卖胭脂等戏。则人人皆知为淫亵。稍知自爱者。必起去而不欲观。即点戏人亦知其为害俗而不敢点。则风流韵事之害人入骨者。当首先示禁矣。 
　　一水浒一书。矫枉过正。原为童贯蔡京等作当头棒喝。然此辈人而欲借戏文以儆之。则恐见而知戒者百无一二。而见而学样者十有五六。即如祝家庄蔡家庄等处地方。皆属团练义民。欲集众起义剿除盗薮以伸天讨者。卒之均为若辈所败。而观戏者反籍籍称宋江等神勇。且并不闻为祝蔡等庄一声惋惜噫世道至此。纲沦法斁。而当事者皆相视漠然。千百年来无人过问。为可叹也。 
　　一汉唐故事中各有称兵刼君等剧。人主偶信谗言。屈杀臣下。动辄招集草寇。围困皇城。倒戈内□。必欲逼胁其君。戮其仇怨之人以泄其忿者。此等戏文。以之演于宫闱进献之地。藉以讽人主。亦无不可。草野间演之。则君威替而乱端从此起矣。又戕官戮吏。如刼监刼法场诸剧。皆乱民不逞之徒目无法纪者之所为。乃竟敢堂堂扮演。启小人藐法之端。开奸佞谋逆之渐。虽观之者无不人人称快。而近世奸民肆志。动辄拜盟结党。恃众滋事。其原多由于此。履霜集霰。发端甚微。而其祸直流于悖乱。司风教者何不一为图度耶。 
　　一元人百种传奇。有传有不传。其传者大都列入缀白裘。惜所选者大都沿于积习。不免瑕瑜参半。且多切于朝庙官绅一派。其可为闾巷小民说法劝戒者。寥寥无几。徒有妙方。药不对病。非徒无益而又害之。则缀白裘之急宜删定。诚目前要务矣。 
　　一盗皇坟乃大逆无道之事。偷鸡乃下愚不肖之极。而出于水浒中所称英雄好汉。无怪于学英雄好汉者多。而偷鸡盗坟者之接踪于世也。戏文中积习为常。大率如此。一为道破。能无怦然。 
　　一奸臣逆子。旧剧中往往形容太过。出于情理之外。世即有奸臣逆子。而观至此则反以自宽。谓此辈罪恶本来太过。我固不甚好。然比他尚胜过十倍。是虽欲儆世而无可儆之人。又何异自诩奇方而无恰好对症之人。服千百剂亦无效也。 
　　一淫盗诸戏。最系地方风化。宜约集耆老图董立议永禁。一乡则责成乡董。一族则责成族长。均须于庙宇公处。或祠堂善堂。立议永禁。如某族人有点演淫戏者。祠中究责以不孝论不改者立加斥逐。 
　　一打店杀僧。世人每乐点演噫黑店杀人而食。世上必无此凶恶之辈。乃亦称为梁山好汉。而所杀之僧又系欲灭梁山而伸大义者。乃亦竟为此辈所害。害矣而杀人者既逃王法又逭□诛。天理何在。此事尚可为训耶。 
　　一打鱼杀家。以小忿而杀及全家。血溅鸳鸯楼等剧皆足使观者称快。然其主人固有可杀之罪。而其合家中数十余口何罪。诸如此类。皆作者欲图快人意。信笔写去。未及究其流弊耳。□法纪而炽杀心。更适足开武夫滥杀之风。破坏王法。端在于此。 

　　△永禁淫戏目单【凡其它新戏之近于调情密约者一槩永禁不准点演】 

　　晋阳宫　打花鼓　翠华宫　卖胭脂　打连□　别妻　服药 
　　关王庙　葡萄架　翠屏山　困龙船　捉垃圾　思春　倭袍 
　　荡河船　卖甲鱼　前后诱　拾玉镯　打樱桃　思凡　下山 
　　打面缸　闹花灯　唱山歌　卖橄榄　卖青炭　借茶　三笑 
　　卖草囤　红楼梦　把斗关　财星照　端午门　游殿　送柬 
　　请宴　琴心　跳墙着棋　佳期　拷红　长亭　斋饭　搬家 
　　吃醋　挑帘裁衣　偷诗　三戏白牡丹　交账　送礼　滚楼 
　　月下琵琶　琴挑　追舟　私订　定情　跌球　奇箭　送灯 
　　嫖院　梳妆掷戟　修脚　捉奸　爬灰　摇会　戏凤 
　　坠鞭入院　亭会　秋江　吊孝　背娃　吞舟　醉妃　扶头 
　　种情受吐　劝嫖　达旦　上坟　卖饼　踏月　窥醉 
　　右诲淫各种戏文如敢点演立将班头送官究责、或罚扣戏钱三千文、以儆将来、 
　　以上各种风流淫戏、诲淫最甚而近世人情、沿于习俗每喜点演、试思少年子弟、情窦初开一经寓目、魂销魄夺、因之堕入狭邪、渐成痨瘵、究其流毒所极、甚至贞女丧贞、节妇失节、桑濮成风、廉耻丧尽、推原祸始、此实厉阶、上宪禁示、盖以此也、乾隆时扬州一商人卫某、喜点淫戏、后妻女多外交、着丑声、卫某知之、怒骂其妻女、妻女反唇笑道、你平日喜点风流戏取乐、我辈不过谨遵台命、学他好样耳、何怒之有、卫某气极、得鼓病死、妻女更无所忌、如墙花路柳焉、此前鉴也、今人各有妻女、孰不欲妻女守清贞全名节、各有子弟、孰不欲子弟务正路享大年、而乃喜点此种戏文、煽惑人心、害人无量、试回顾家中子弟妻女、呜呼噫嘻、天理循环、恐将有不可问者矣、 

　　△禁止演淫盗诸戏谕【丙申四月容山教事录】 

　　为谕止演淫盗诸戏。以正人心以消乱萌事。葢闻圣王治人性情。必以礼乐。礼教起于微眇。而乐之感人尤深。优戏。亦乐类也。演忠孝节义之事。则愚夫愚妇。亦感激奋兴。或叹息泣下。是有司教化之所不及施者。优戏能动之也。虽谓胜于古乐可也。演夭冶亵狎之状。则静女良士。亦荡魂摇魄。不能自主私奔苟合之丑。往往繇此而成。是有司刑禁之所力为防者。优戏能败之也。是甚于郑声之乱雅也。且演戏。以乐神也。神聪明正直。岂视邪色听淫声也者。非直不视不听而已。必致反干神怒。凡水旱疠疫之不时祈祷之无应。安知非淫戏渎神之所致哉。或者谓有元黄之正色。不废红紫。有松柏之贞姿。不废桃柳。凡忠孝节义与夫男女之悲欢离合。须相杂而成文。岂其事涉风流。在所必绝。然如折柳一曲。夫妇依依恋别。能增人伉俪之重。仆婢相窥。不及于乱。此所谓发乎情。止乎礼义者也。何不可娱心意。悦耳目。而乃必跳墙庙会。卖臙脂。备诸秽态乎。古者淫声凶声有禁。而当今功令。水浒一书。亦在禁限。葢观水浒者。至戕官篡囚。辄以为快。不知上下有定分。乃天经地义。父虽不慈。子不可忤。官虽失德。民不可犯。宋江等三十六人。横行天下。一夕尽为张叔夜所杀。载在正史。凡为不轨者。可以鉴戒。今登场演水浒。但见盗贼之纵横得志。而不见盗贼之骈首受戮。岂不长凶悍之气。而开贼杀之机乎。案优伶为本学所统管。凡有点淫盗诸戏者。仰班头即请更换。尔士民亦宜慎择之。以助本学正人心。消乱萌而迓神贶。是所厚望。 

　　△奉劝勿点淫戏单俗说 

　　庙宇演戏本以敬□神。及至点戏。把个敬字全忘了。每每好点淫戏。请教你想想这淫戏。　神圣喜看。不喜看。是敬　神呢。是慢神。台下人看了。有益呢有损。就是你点淫戏的。适或到人家。撞见父子师生。聚在桌上看春宫。岂非大奇文。然亦天下必无之事也何独父子师生同在戏馆里看台上演的活春宫就恬不知怪了你想想看庙宇神圣生日。多有摆供的。适或有人。陈设一本春册与人看。岂非大奇文然亦天下必无之事也何独戏台上对了神圣演活春册就不碍了你且想想看呜呼你不知不觉。提笔在朝板背上。轻轻一点。这一点墨不知点污了世间多少清白可为伤心痛哭也。谨恳　仁人君子。凡逢执笔点戏。务点忠孝节义等戏。慎勿再点淫戏。亵渎　神明。而断送人家子弟也。戒之望之。【清音堂名欵待华筵近人亦喜点摊簧更关廉耻更为十恶大罪】 

　　△京江诚意堂戒演淫戏说 

　　甲午年。本郡　　岳庙戏台楼屋一进。突于十一月廿一日。焚毁净尽人咸骇然。觉　神庙不应如是。及推原其故乃前一日。鞋店演戏酬　神。曾点挑帘裁衣卖臙脂等淫戏。故廿一日晚。即有此异。核并无人。只贮戏箱数只。竟不识火所自来。且台后木香亭。地至切近。而花藤丝毫无损。惟独毁斯台。足见淫亵之上干　神怒也。要知在庙酬　神。惟宜演忠孝节义诸戏。庶昭激劝。若好演淫邪。图悦耳目。则年少狡童。观之意荡无知妇女。见之情移。丧节失身。皆由于此。抑思见人好淫。尚宜劝阻。今乃告之以淫事悦之以淫辞。惑之以淫态。若惟恐人不好淫而必欲诲之以淫者。有是理乎。即稍知礼义人。尚目不忍视。岂可干渎　神明。嗣后邑人酬愿。务贵虔诚。切勿祈　神而反亵　神。不能修福。而反以造孽也。事关风俗人心。愿乐善君子。敬体　神意。广为劝谕。幸甚。【道光十五年嘉平月】 

　　△教化两大敌论 

　　从来天下之治乱系乎人心。人心由乎教化。教化一日不行。则人心一日不转教化者圣王驭世之微权实人心风俗转移向背之机不可一日或废者也顾欲兴教化而不先去其与教化为敌者则教化必不能施譬之治病。苟邪气未除。则补剂必不能受。此理势之所必然者也。我朝崇儒重道。正学昌明。学宫之外。书院义塾乡约宾兴久着为令。凡所以训诫小民者。固已无所不至。又复表扬善类。采访频仍。凡属孝子悌弟贞女节妇至行可嘉者。例得褒旌。岁费帑金数十万。建坊立祠。聿昭盛典。俾人人知所观感。凡若此者。皆所以振瞶觉聋宏宣教化也。维风俗正人心于是乎在猗欤休哉。固宜薄海内外悉主悉臣。而无敢踰越者矣。孰知近世竟有坏法乱纪。敢与教化为大敌。可为痛哭流涕长太息者。厥有两端。一曰淫书。一曰淫戏。夫圣人之立言垂训也。何一非导人于正。而淫书之作则惟恐人之弗入于邪先辈钱竹汀先生云。古有三教。今则三教之外又添一教。曰淫词小说。佛道犹劝人以善。而小说专导人为恶。少年子弟。情窦初开。一经寓目。魂销魄夺。因此而荡检踰闲丧身亡家者。比比皆是是贤父师训廸十年不及淫书一览之变化为尤速也是圣贤千言万语引之而不足者淫书一二部败之而有余也此固教化之大敌。可为痛哭流涕长太息者其一也。俗语云。风流淫戏做一出。十个寡妇九改节。又有云。乡约讲说一百回。不及看淫戏一台。葢淫戏一演。四方哄动。男女环观。妖态淫声最易煽惑。遂致青年子弟。璇阁姬姜。牵惹情魔。难完白璧是国家岁旌节孝千百人不及淫戏数回之观感为尤捷也是千百正人君子扶之而不足者一二贱优狎客败之而有余也尤教化之大敌可为痛哭流涕长太息者又其一也。是二端者。一则登诸梨枣。毒固中于艺林。一则着为声容。害且及于帷薄。在作之者固属丧心病狂。在刊布点演者尤属寡廉鲜耻。吾不意尼山删定之后。文字之祸。乐章之坏。其流极一至于斯也。吾不意我朝崇儒重道。正学昌明。而尚有此纵横放诞败常乱俗者。蔓延肆毒至于此极也呜呼此夏廷之洪水也此成周之猛兽也此人心之蛊毒政治之蟊贼也此圣道之荆榛师儒之仇寇也吾辈含生负性。忝列彝伦。孰非沐浴圣化以有今日者。谓宜心伤发指。切齿同仇。不与共戴天日可也。谓宜声罪致词。扫荡廓清。不使稍留余孽可也读圣贤书所学何事所志者又何事何千百年来拥皋比为多士师者后先林立乃熟视之若无覩一任其鸱张簧鼓惑我齐民而曾不少为措意也何普天之下矜硕学号圣人徒者一堂济济乃心恶之而卒置之一任其扬镳竖帜凌蔑先民而曾不一为过问也岂以为小丑无足介意吾但自固其藩篱彼将不战自退耶岂以为耀德无取观兵吾但自舞其干羽彼将不日来格耶噫其然也其不然也昔夫子之与颜子论为邦也。曰放郑声。孟子之言正人心也。曰息邪说放淫辞。当是时天下之弊政弊俗当革当除者亦多矣乃一则曰放郑声一则曰息邪说放淫辞如治病然邪未除总不敢言补从可知古圣贤救世之方挈领提纲急其所急其所、重者葢可想见矣。且春秋时之郑声。不过以其近于柔靡。易以惑人。断未有如今日之甚也。战国时之淫辞邪说。亦不过以其言之诞妄。恐遂流荡。亦未有如今日之甚也而孔孟已大声疾呼排斥不遗余力非以其负嵎之势已成显然与吾道抗有不可不鼓全力以除之者则今日淫戏之宜禁。邪说淫辞之宜毁非为治者第一要务耶。虽然。淫书淫戏之宜毁宜禁固矣。而世固有聪明自负之徒。逞其才辨。颠倒是非。转若谈笑处之。以为无损盛德者是大敌之外不啻又有张其焰而助之攻者为可慨也习俗移人。贤者不免。末流横决。砥柱伊谁。非有　当代名世大君子出为之登高而呼。力排众议恐邪氛日炽愈出愈奇浸浸乎且有倒戈内向为吾道忧者更不知伊于胡底也一肩世道只手狂澜噫微斯人吾谁与归 
　　从古礼法为名教之大防自淫书淫戏出而礼法坏大防决矣顾或者谓智者见智仁者见仁过眼空花何须胶柱噫此上等人见地岂可槩诸中材以下耶天下上智少而中材多庸耳俗目识见易淆受其毒者何啻恒河沙数此司风教者所宜痛心切齿誓欲灭此朝食者杞忧窃抱蒿目徒殷有能垂念及此作登高之呼为名教干城者乎山人虽老犹能执鞭从事也【晦斋自记】 淫书本干例禁自宜官为严禁立予销毁惟官府如□舍恐旋作旋辍日久懈弛仍复滋蔓必须札饬各邑善堂义学乡约绅董就善堂中另筹一欵设局收毁随见随收随地察办永为定例其淫戏则亦由各善堂知照各乡董各就社庙一体立碑永禁永远不许点演如违罚扣戏钱若干各字样绅董中有心人不少必有能相率兴起为地方主持风化者千钧一发只手狂澜跂予望之 

　　△禁止花鼓串客戏议 

　　近日民间恶俗。其最足以导淫伤化者。莫如花鼓淫戏。【吴俗名摊簧楚中名对对戏宁波名串客班江西名三脚班】 所演者类皆钻穴踰墙之事。言词粗秽煽动尤多。夫床笫之言不踰阈。中冓之言丑不可道。一自当场演出。万众齐观。淫态淫声。荡魂摄魄。当此而能漠然不动等诸过眼烟云者有几人乎。少年情窦初开。操持未定。凿开混沌。一决难防。从此斲丧真元。沉酣欲海。背其父母。狎及奴婢。病从此生。身从此殒为害己不可问矣况乡间耳目逼近。高台演唱。男妇纷来习以为常。恬不为怪。演者尽情摩绘。无非密约幽期。观者注目流连。暗动痴情幻想。遂至寡妇失节。闺女丧贞。桑濮成风。变端百出。流毒更何忍言哉。俗语云。摊簧小戏演十出。十个寡妇九改节。向特以为甚言之耳。乃今观于某乡因演摊簧数日。两月内屈指其地寡妇改醮者十四人。多系守节有年。一旦改志者。更有守节十余年孤子年已近冠。素矢不嫁。而忽焉不安其室。托媒改醮者。【闻其子泣諌不从怫然改适其子愤恨欲首告倡首者因地方多人劝阻而止然此特言其害之显而易见近而可征者耳更有因此而荡检踰闲淫奔苟合因想成病因奸致杀暗中受害者更何可限量耶】 盖此戏俚俗不堪。最易学习。地方男妇耳濡目染。皆能摹仿声容。互相传习。一人唱出。合巷皆闻。兄弟姊妹。初无顾忌。狂荡者又往往籍此为勾引之媒。即有稳重贞姬。幽闲淑女。欲其保全名节也难矣。【至此则未看淫戏之妇女亦日夕习闻心移神往矣】 吁。其可畏也。夫我　朝尊崇贞节。凡青年矢志白首不渝者。例得褒旌。或建坊或立祠。所以鼓励廉耻激扬风化者无微不至。以故人人感奋。奇节苦行。远过前朝。而穷乡僻壤。偏有此等狂妄之徒。日以诲淫为事。惑我齐民。是　国家岁旌节孝千百人。不敌花鼓淫戏数回之感化为尤速为可痛也。抑又闻之。演此戏者。多为聚赌窝匪之计。以故淫戏一开。赌风日甚。盗贼□□案牍繁多。株连无已。近世民间恶俗之可为痛哭流涕长太息者。孰有过于此者哉。阳明先生传习录深言淫戏之弊。可见此事为风俗大害。先儒固早虑及此。自来贤明官长。每严申谕禁。而其风终不可绝者。非尽由于地方官之奉行不力也。【地方官以民为子。未有坐视吾子之沦于禽兽而漠然不救者】 盖若辈串通胥吏。奉票下乡。得钱即纵。蒙混禀复。互相隐瞒。官长清查。差房中饱。比比然也。【吏胥之有心肝而实力奉行者正不可多得】 即有贤邑宰留心风化。加意严缉。立拏到案亦不过聊示薄惩。斥逐出境耳。夫斥逐出境。固可冀绝迹于此方。而面目依然。势必仍流毒于异地。盖彼既习为此业。势难骤改。此散彼聚。出没无常。更得地方棍徒包庇其间。其根遂不可拔矣。又况奉行上命。勤惰不同。禁令稍宽。即为若辈潜踪之薮。良有司实心斥逐。卒不免以邻国为壑。即查拿到案。当官发卖。而安分军民。每多不屑。其愿买者仍多若辈化身。名为领卖。实则取赎。【若辈声气广通为营救者必多】 甘言媚词。官长为所蒙蔽。以为自此从良。可不至再蹈前辙矣。然而一出监禁。仍习故业。【未受挫折祗耗银钱若辈更何所畏】 此亦势之无如何者也。然则其风竟不可止乎。窃尝再四筹之。此辈皆无知愚蒙。误于幼习。含羞餬口。既难别事营生。法重情轻。更难置以极典。欲图本原之拔。必求善处之方。宜由　上宪严申禁令。晓谕各属。严勿得以此等淫戏教习妇女。并责其就地教习蚕桑。以务本业。并于省会中设一禁锢教习局。严绝内外。【如外监之例而变通之】 公举老成方正者数人主其事。院内备纺织具。雇民间老妇数人。任其教习。凡遇演唱花鼓妇女。除拏到先行惩责外。随即解入省垣。收入此局。教养一二年。日给两粥一饭。使老妇督其蚕桑。蚕桑事毕。即教习木棉纺织。月课其功。半年后即可取其课利入公仍不啻自食其力。如不愿学习。或懒于操作者。即减其粥饭。【察出严责之】 俾知改悔。至一二年后业已学成。心已灰败。方许其出而从良。如有再犯。定行严办不贷。【办摊簧妇尤急于办门娼、盖门娼虽是陷□。然尚是愿者上钓。若摊簧妇则登台演唱。终日诲淫。、酿成多少桑濮风气。其为害尤酷。故惩办尤宜急也。】 其男者拏到即照例重治剌面为记吏胥私放。察出严行斥革至包庇摊簧之辈照地棍例重治。尤不稍宽。如有狥庇属员不能实力查拏者。一体参究。【严办滩簧妇女。地方官每以法重情轻恐防造孽又卑词乞怜故多不忍加以酷刑。今此办理。乃革其旧习。名为禁锢。实引以正路。有功无过。可不畏造孽。不妨勤加查检也】 如是则己犯者自可改图。未犯者皆闻风知戒庶几风俗可以还醇。人心可以复古。初不必用严刑酷法。而挽回者盖不少矣。【收禁一滩簧妇。可免数千百人之害。若此事一举。使人人不敢习学滩簧。并可免数千百年之害。功德之大未有过于此者。又收养一人。止可活□人之命。若收禁一滩簧妇。则可活千百人之命。盖以其一人足以害千百人。今受害者少自全活者多也】 此拔本塞源之道。上可以辅　国家旌扬贞节之典而峻其大防。下可以杜闾阎淫靡之俗。而安其本业。而治化有不蒸蒸日上者哉。世不乏有心人。能奏请　谕允。严申禁令。通饬各省。并禁戏班不得搬演淫戏。茶坊中不得招留弹唱摊簧男妇。【近来茶坊中又有弹唱一流男女对白所唱者多闺房丑事。竟与滩簧戏无异。又有在胜会场茶坊中坐唱滩簧者閧动多人。为害日甚。尤须严禁】 于以杜淫根而示正轨。此　国家之福。而亦天下苍生之福也。愿与扶世立教　大君子共图之。【通省业此者多不过数百人即禁锢收养所费有限。而为利极溥。况至一年后。即可自食其力。则筹费更属无难。有志君子幸早筹之。】 又郡县幅员甚广。耳目难周务请上宪饬地方官劝谕城乡父老。设立禁约。违者议罚。以本地人除本地弊。既不许无赖子弟敛钱演唱。复何虑差役包庇得贿容留。法简易从。地近易察。心齐可久。罚严难犯。所谓官禁不如私禁者此也实心劝谕。是在良有司开其先耳。 

　　△劝禁演串客淫戏俚言【宁绍名串客】 

　　淫戏本不可演。而串客淫戏更不可演。盖大班王戏多淫戏少。拣戏者既勿点淫戏。班内断勿敢自做。若串客之花鼓淫戏。则全是丑恶可憎之淫戏。并无一出正戏。且都系游手好闲不习上流之子弟。平日毫无廉耻。专喜淫荡。把一种小本唱片买来。你唱我和。及至上台。一花面。一旦脚。扮做男女。备极丑态。装尽油腔。而其白口油子。又都是土话。使妇女小儿们听了。句句记得。做的既扬扬得意唱的自恋恋不舍。所以大班演戏。妇女看的还少。若打听得某处有串客做。则约妯娌、会姊妹、带儿女、邀邻舍、成羣结队。你拉我扯。都去看到。做一日看一日。做一夜看一夜。全然不厌。做串客的见了年轻妇女越多。他装做淫相越丑。顿使妇女们当下眼花撩乱。欲火焚烧。己有按捺不住之势。再加以轻薄子弟。游荡淫棍。从旁百般戏谑。无所不至。此刻在妇人恐怕当场出丑。隐忍不敢声张。在男子私喜暗地无知。猖狂任其戏弄。况情欲既动。胸中便无把握。其或素爱名节女子。虽不至失身于人。而情魔缠绕。难免因想成病因病丧命之患。若是没廉耻妇女。淫念一起。奸情百出。往往看此戏后。有私期偷会的。有密约拐逃的。有不顾贵贱主仆通奸的。有丈夫久出不归勾引狂童入室的。有孀妇空房难守招揽光棍当家的。种种伤风败俗之事。都从看串客起因。自有串客淫戏直使人人走入禽兽一路。想到此处。令人不胜发指。这样匪类。倘不速为禁止。其流毒岂有穷尽。奉劝各处　绅士乡耆。公禀县尊请示严行禁止。并恳贤父母官饬差到处查察。见地方上有演串客淫戏者。立将为首之人及行头主。一并扭送到县。重责不贷。庶几匪类永绝。淫风自清。请高明者细心想之。 

　　△禁串客淫戏告示【宁郡公禀】 

　　为出示严禁事。据绅士陈掌文等呈请。窃照演戏酬神。例所不禁。惟串戏一项。本系游闲无耻之徒。专习淫亵词调扮演男女私情。当街搭台。备极丑态。以致男女聚观。乘机诱惑。败坏风化。莫此为甚。前于咸丰年间。迭经各绅士呈请示禁。蒙前道府二宪。并县主会衔出示。并严查惩究在案。自此城乡各处。咸知畏愓。不敢演唱。无如逆扰以后。城中尚知敛迹。四乡恃以路途广远。查察难周。仍然故态复萌。敢聚众串演。而且奸徒藉此图利。开场赌博。愚民无知。被其局骗。种种弊端。不堪指屈。因思乡各有塾。塾必有士。村各有族。族必有长。如果各乡各村该宗房长。与读书明理之士。督同地保。互相查禁。岂容奸徒聚众开场。任意串演。为此亟亟公叩恩准会衔出示申禁。饬差查拿究办。并传各图地保。到堂严谕。饬令各具甘结。以端风化。而靖地方等情。据此查演唱串客。最为风俗人心之害。经前道府县会衔示禁在案。兹据该绅士等呈请申明禁令。合亟查案会衔示禁。为此示仰城乡内外军民人等知悉。自示之后尔等务各安分守业。毋再罔顾廉耻。演唱串客倘敢肆行无忌。一经访闻。或被指控。立将该图地保。并行头主。及为首敛钱。在场串戏之人。严拿究办。一面追取箱笼衣物乐器等件入官。并令各乡村宗房长与绅士等。督同地保随时随地互为查禁。访察得寔。立即指名报告。该地方查禁不严。无论该地保有无贿隐情弊。一并从重惩治。决不宽贷。各宜凛遵毋违特示。 

　　△公禀秘邑尊呈稿 

　　为政令方新。敢萌故智。禀叩签提究禁事。窃宁波城乡。往往置办服箱扮演串客寔为赌博起见。俗所谓庙会场。其所做戏剧。只有一丑一旦。非勾诱通奸。即私奔苟合。丑态万状。淫曲千般。哄动就地男妇人等。挨肩擦背。混杂其间。从此淫风流行。言难胜述。前经呈明道府县各宪。厯奉出示严禁。并于一啚之内。责成地保。一族之中。责成宗长。如能首先通报者。立予赏给。各在案。兹当仁宪荣任。政令方新。讵有东乡四都六啚之李沈两姓。胆于本月初九日定得混号新友癞头所置之三星堂串客班。并有四都地方族长邵和俊。开设赌场。图勾赌脚。胆于本月十二日定得屠宁沛所置之得胜堂串客班。分头扮演。故智复萌。地保邵太顺俞观成极力理阻。肆无忌惮。来城通报。始得惊知。似此淫剧诱人。大坏风化。在串演者廉耻道丧。无足为奇。而观看者恶习移人。伊于胡底。为此禀叩（云云） 

　　△各村议规 

　　盖闻百事以奸为最丑。万恶以淫为最先。吾宁串客一项。端演男女奸淫丑态万状。既无情节可观。又无果报可据。不想无知之辈。藉此为欢。非彻夜狂歌。即连天扮演。遂致男人败度。女子怀春。或成童情窦初开。顿萌色欲。或寡妇贞操颇固。忽改初心。败俗伤风。莫如此甚。寡廉鲜耻。无以复加。现奉道府县三宪会衔各处申禁。诚恐村庄乡野未及周知。爰于一啚之内。责成地保。一族之中。责成宗长。务须明白开导。自相警戒。倘啚内怙恶地棍。恃霸不从。即由该地保密禀宪署族内不肖子孙。执迷不悟。即由该宗长密禀宪辕。庶几各畏王法。自保门楣。则串客不绝而自绝。风气不古而自古矣。此启。　赏格附后（另贴告条） 
　　奉道府各宪严禁串客事。嗣后再有违禁肆做者。有人访闻确寔。准其赴宁邑庙体仁局通报。司事杳明。赏给大钱五千文。 

　　△上海道通饬示禁淫戏颁发永禁碑式 

　　苏松太兵备道应　为通饬示禁事。照得搬演杂剧。律内止许妆扮孝子顺孙。义夫节妇。劝人为善之事。近来戏班所演之戏。非特不能劝人为善。且多演唱各种淫戏。竭尽丑态。导人为恶。其情最堪痛恨。然使演戏之家。终不点演。则亦无能惑人。乃有一种浮荡之徒。往往喜点淫戏。自命风流。不虑观之者。目炫心迷。荡魂失魄。甚至害及己家闺阁子弟。诚不知其是何居心。且乡间演戏。皆为酬神邀福起见。试思聪明正直之为神。顾可演淫戏以亵渎之耶。至花鼓淫戏。本干例禁。班内男女混杂。向后苟且暧昧之防。一切情事。何堪闻问。演之者皆图诱人聚赌。尤为风俗人心之害。去年业经通饬严禁。兹本道访闻此风仍未尽绝。各处多有演唱。自应一体严加示禁。以正人心。而端风俗。除刊刻告示外。合行札发通饬。札到该某即便遵照。将发来告示。转发各属。代为标判。遍贴晓谕。并于常年淫戏最多之戏。竖立禁碑。俾众触目惊心。以垂久远。其乡间演唱花鼓淫戏。开设赌场之人。应如何拏办。以靖地方。其寻常戏班演唱淫戏。应如何劝谕。绅士随时随地开导禁止。以挽颓风。均即由（府州厅县）各就地方情形。酌议具覆。总期事归实际毌得徒托空言。是为至要。切切特札。 
　　同治六年十一月　　　　　　　　日札 

　　●得一录卷十二 

　　惜字会条程 
　　惜谷会条程 

　　○惜字会条程 

　　卷十二之一 
　　人生斯世。父生之而师教之。师者所以成我。而舍字则无以为教故不敬字者其罪同于背师。人莫不有师。即无人不当敬字。饮水思源。礼隆报本乌可轻亵耶。辑惜字会条程。 

　　彭南畇先生惜字说 
　　惜字会分别缓急说 
　　常郡修举惜字拾遗会 
　　拾字用器说（式附） 
　　附惜字五法 
　　苏州府正堂李示 
　　惜字拯急会广劝法 
　　花样代字说 
　　用花样编号法 
　　花样（计六十则） 
　　双惜会小引 

　　△彭南畇先生惜字说 

　　惜字建会。赀费不多。贫富皆可行之。稍有力者。尤在雇人广收。每夕焚化。灰用蒲包装好。送之于江。予目见行此法不倦而得大魁者。与予而三矣。然所惜亦有限。计每年焚灰总未满二千斤。岂能徧及一省一邑耶。魏庄渠先生云。大丈夫欲致君泽民。可以庙食百世者。不为相则莫如为令与守。予深味其言。即如惜字之法作福甚大。守令行之亦甚易。凡发告示先存号簿。着地保用木牌。或芦竹帘裱挂。逢几月按簿吊销。不致风雨溷藩之狼藉。并禁贴一切招纸。在星卜学术果精。铺家货物果正。何待招之使来。至下胎淫药尤败风俗。以及靴鞋窑户。伞扇茶食蚕匾烛心之类。剀切晓谕。一概禁止。尤在严拿造还魂纸之人。不妨惩以重法。【封其屋入官器具销毁】 责一警百。予见禾城典铺二伙。合卖积年账簿为还魂纸计直百二十千。未几两人之子俱夭遂以乏嗣。能绝其弊。岂不大妙。更须杜卖淫书。务要劈其板。尽焚其书无使藏匿留遗。真一举而积无量之福也。学士陈恂之父。莅江西景德镇不许碗底描字。子孙科第不绝。可见官卑则泽及一方。位高则泽及一省若力能奏请谕允。永远着为令典。则泽及天下后世。功德不可胜言矣居官不于此等处作现成福。而又得万民之感戴如入宝山空手回。甚是可惜。又为幕为吏。本官不知竭力。劝之使行。真不费钱功德。凡与官幕吏相识者。一以吾法化导之。亦人人可作之福也。 

　　△惜字会分别缓急说 

　　近世惜字会所在多有。具见善有同心。法良意美顾所定条规。多雇工人挑担广收。按斤给价。工人利于多收斤两仅向店铺书馆字篓中收取趸字。而于灰堆遗纸。墙壁招条。零星散弃者。往往熟视无覩。此名收字纸非拾字纸也并非敬惜字纸也。夫所贵乎敬惜字纸者。正在于灰堆墙壁污秽不堪之地细心检拾使圣贤遗迹。不致混入泥沙庶足以昭诚敬耳。字纸而在灰堆墙壁。一经风雨转眼化为乌有甚至人畜践踏秽溺交加乡人扒去。杂入粪窖此何如情。何如景耶而谓可稍缓顷刻耶譬之济贫。一则瓶罍未罄尚可支持。一则爨火久虚。难延旦夕。此其情势孰缓孰急救援之法孰后孰先。不待智者而决也。篓中趸字。已聚不虞复散。犹贫人之瓶罍未罄。尚可支持者也。灰堆墙壁零字。不拾即将沦没犹贫人之爨火久虚。难延旦夕者也举惜字会而不于此权其轻重。岂得谓之敬惜字纸也哉。是故举惜字会者挑担广收。固不可废而拾遗揭壁尤所当先。惟计斤两则功课易稽。拾零星则功夫难察。不得其人。恐多旷误必须另择老成勤笃之人。专任其事。日携一袋。徧处摉寻。分别凈秽。以便洗焚。察其勤惰以定赏罚。如此方可谓之拾字也如此方可谓之敬惜字纸也。区区鄙见。事关至要愿与惜字会诸君共酌之。【垃圾秽涂中字纸。一可当百。故留心收拾。功德亦加十倍。急莫急于此也。】 
　　惜字为积善中大功课。功名之得失。子孙之贤愚禄寿之增减多由于此。乃世人于惜字会亦知关切。而道旁遗字往往熟视无覩一若有亵身分者噫士子读圣人书便当饮水知源见字一如见圣。字纸而在灰堆墙脚。是圣迹将溺于粪秽也。于此而不怦怦心动者。岂人情乎。【昔赵恭毅公未发时随身携一袋见遗字即拾归洗焚。子熊诏亦然。】 

　　△常郡修举惜字拾遗会【惜字会宜以拾遗为重以其抛弃泥沙不数日便不可收拾也若现成字纸可以按季收取 】 

　　夫画始鸿荒。究形声之变化文同天下。启治教之昌明。故惜比兼金。护持宜力。而用同粒米。狼戾可虞。欲无落溷之嗟。庶效披沙之拣。此惜字院所以向有拾遗之举也。然而善缘谁嗣。盛举久停。焦爨间之桐质罕遇中郎。埋狱底之龙文。难寻雷焕。护少纱笼。壁上之飘零不少。沾同絮点。泥中之灭没何堪。忘制作之本原。贻鬼神之恫怨。今各友共议捐资。重为议会顷筐以暨。不终日而己。夹袋所收。无零星之偶弃。浴之香水免受尘污。付之鸿炉长归净境下界搜奇。不藉六丁之神怪。名山访秘。益瞻二酉之尊严。意本前人幸典型之未远。功资同辈。期经费之共筹。福有默资。仁无多让今将议定规条列左 
　　一兴事之始。议趸捐为创制器物修理惜字炉诸费 
　　一事期垂久。议零捐按月收取。倘有总捐巨项者。另存生息。 
　　一通城内外分四路。设拾遗人四名承值。每路按日分段。限某日到某段。每旬除给假一二日外。可厯一周 
　　一拾遗人每名日给工食钱五十文。所得招纸零星字纸。每斤另给钱七文。竹木灰漆绸布字迹与纸。同例磁瓦字迹每十字。给钱一文。残书每斤钱五文。粗纸账钱二文。懒惰者追还器具另召换充。藉端偷贩者。送官究治。 
　　一拾遗人按日周流。风雨无阻。倘因故躭搁自觅妥人暂时替代如有弊端。惟本人是问 
　　一发贴告示满三月收揭其余一切招贴。满二月收揭。字迹剥落者不论。倘混贴坑厕不洁之所。以及淫邪药帖等纸随贴随揭 
　　一字纸潮湿俟晒干方准交秤。倘污秽不净。另为收聚。用水漂洗仍另贮送局焚化。 
　　一竹木灰漆绸布字迹。与纸同例。磁瓦字迹。每十余字给钱一文残书每斤钱五文。粗纸账簿钱二文。 
　　一兼拾遗谷。另设小布袋贮归不必送局。另加奖励 
　　一兼收买之法。广置字簏分送各家。令拾遗人于拾字暇时。收取字纸送局照例称斤给价庶字可广收。杜匪人偷贩之弊。而拾遗人亦不得专贪收字。妨误拾遗正课按此条须酌葢局中另有担夫专收每斤四文不宜夹杂 
　　一兼捐焚之法。各典各店。残账废簿堆积如山。易开匪人伦贩之端。倘尽须收买。经费难敷尤仗各发善念捐送院中立时焚化。 
　　一分按四城地段。各与同志董察拾遗功课。逐日字纸。即于当处投董呈缴。给条赴局照验以征勤惰。以区赏罚 
　　一字纸潮湿。及夹带泥沙香灰。希图欺冐多担斤两者。于应领价值内。罚去一半充公。 
　　一设字篓针线簿干公所散给。逐期登账若携归私送者。不准于会内开销【针线簿原刻各花样窃意可附刻逆媳地灭图及溺女生蛇图孝媳吞糠图添入中间亦是劝化女人一妙法此三图可不必写字一看便知。又拔舌图。逆媳变牛图亦妙】 
　　一残书间有篇帙稍完听人领回诵读者。每大小本缴钱三五文。【善书可重订送人】 
　　一会中事宜。凖依成例。或因时制宜。不无增损。各友虚中合议。择其尽善者行之。其有一二人私见。不得冐昧竟行。 
　　一收买字纸除本局拾遗人外。凡有字纸到局不拘远近。多一例收买。原例以每月十一日为收买正期。在会各董务。宜到局监督。检摄焚化。无得托故不到。 
　　又另设拯秽会。凡城中垃圾灶灰每有乡民买去城北沿河一带。为积灰基。地主收地场钱。其中。字纸及米粒布号零杂遗弃者不少。局中公议令收灰人。细心检出交地主。着地主五日一缴到局。量给价钱。此举极善。盖必如此而惜字之法乃详且备也。有心人幸留意焉【惜字须于此等处留意常郡此局新设至收买之期并请委员到局以警不法者周详审密煞费苦心最可取法各州县皆宜倡举】 

　　△拾字用器说（式附） 

　　铁钳　纸帖恒在高墙。仰揭颇艰。用钳期手腕灵便。无不及之虞。然宜轻而不宜重。欲以便运掉也。　钳长一尺六七寸。重十两许。式类烛剪。而口则似镊。相关须紧。顶上尖锐有锋。又可当铲。高平匠人能为之。　小铁钳专拾街缝遗谷【小铁钳式如揭镊】 
　　铁铲　纸帖陈朽难揭者。宜轻轻铲下。勿动墙土。致杂入泥灰。并紧承以小篾箕。勿使零星散落秽壤。反增亵渎铲长四寸。柄居其半。口广三寸。略如马蹄刀式【如有纸帖门板上者另用角片铲之不伤门板　角片即以漆匠之角匙为之】 ○【或铁铲外套以皮壳口略宽以盛落字。根处扎紧便可不用篾箕极为轻便。】 
　　篾箩　箩以盛字。勿过大。即遇隘巷仄径亦可随身携往盖字纸之由于检拾者。纵穷日之力亦不能多。即此已足收贮。倘身带巨器重滞不便。且生彼贪多满载之心。必挨门搜索现存字纸。置正课于不问矣。　箩深一尺许大亦如之。上有提绊周围及底盖皆用篾细编夹以油纸。以防遇雨浸湿。 
　　篾箕　说见铁铲。　箕长不盈尺。口广八寸。箕唇不用篾扎。以便紧贴壁上。字迹不自隙落下。 
　　竹筒　纸帖干粘难揭。用筒蓄水。以棕帚蘸刷潮透揭取。　筒长一尺五六寸许。用极大毛竹截成。上贯以绳。便于携带 
　　棕帚　说见竹筒　长一尺四五寸。竹柄编棕为帚。广狭视筒口。以便容纳【或用筅帚洒水亦可】 
　　布袋　字迹从秽处得者。勿和入箩内贮袋收归漂洗晒干。另焚。袋用小布一尺三四寸缝之。　小布袋专贮遗谷。【约四寸长三寸阔】 
　　絮袄　冬日给之。拾字不避寒暑。御之不可无具也　用新棉一斤有余。照袄式弹成。上漫棉纱以布缘其领口襟边所谓着肉絮也。 
　　草帽　夏日给之 
　　箬帽　以御雨。雨中字迹易至漂没。而亦以被雨湿透。转易收揭故惟大雨宜避。至雾淞小雨中最为紧要工夫 
　　钉鞋　说见箬帽 
　　去岁孟夏重举惜字拾遗会。匝岁规模觕立。四方颇来问其式法。会中所立规条业已刊布然其各式未详其说。视之未如指掌之瞭犹不足请正于　海内诸君子也。爰就应用各物。稍缀数言于下。 

　　△附惜字五法【常郡有惜字劝戒录一书板藏清秘阁最为详备此亦其中摘出者】 

　　一日涤秽　昔西冷袁上珍梦械见王天君责以焚烧秽字之罪。设有不洁字纸须用清水涤去泥秽再换水入香末少许逐一洗过。收置竹筐曝干另烧。冬日恐易结冻。宜用炉火烘干。焚后将灰别贮。勿与净灰搀和。涤字之水以极细罗筛。沥取泥滓。恐其中尚有纤悉剩字亦必拣出。一概烘曝。不得随便倾泼。听其流入秽处也。近水口者。即将沥过之水。挑送大河。离水稍远者势难挑送亦当倾向净处。如此慎重。方为实心奉行。 
　　二日贮灰　昔槎溪朱宁约勤于学字。焚灰辄弃散不加珍惜至罚减寿算。夫五福以寿为先。不惜字灰。罪罚且当如是。可不悚然警惕乎。曩寺尝与友人面试。取洁白纸张于背风处焚化。既成灰矣。验之字迹宛然。不过比前缩小耳。又如疏文符箓每至焚后方有灵应。可见字虽烧灭鬼神视之依然字也。况十斤字纸。烧灰不上一斤。是少许之灰。实有无数之字。务宜敬谨存贮汇送江流不得随便抛撒致干罪戾。 
　　三日建炉　字炉宜制造净院祠宇为上书馆次之。四周缭以短垣。使与外方间隔。垣之侧设木门。常时扃闭之焚字则启。炉底垫砖一层令字灰不沾泥土。炉口用铁门一扇。化字时将门拽开。俟字入点火引着数处。即将门关上其纸自烬。两旁气孔不必过大。只要透得烟出。又须稍为曲折。纵有风吹隙。亦不能扬灰。倘居家不能建炉者。焚时宜用镇江烧酒坛坛口覆以瓦。灰不飞。火不熄。焚处宜在净室不宜露天。恐热灰见风易为吹散若并无净室。必须露天。又当俟无风天气方可焚化。 
　　四日出灰　积灰既多。须将灰内或有未烬之字纸拣出与后来字纸。一总再烧。其余净灰须用清水缓缓向炉内浇湿用长柄铁钉爬即在炉内拌匀如此则灰不扬起炉外用大匾一个将瓮纳在匾中。用木勺将灰取出盛于瓮内筑坚。其匾内之灰屑扫归炉内或收入瓮内。瓮用双皮纸双层封口。 
　　五日送灰　灰瓮为数巳多。宜用船载送江心或送海中将近江海之时。必将水缓缓注饱灰瓮。及至中流推入立即沉没庶免弊端送灰之人。或托带。或专请须用亲信可靠者。方免卖灰卖瓮等弊。 
　　张邑翼日。惜字加名日敬葢必以心能珍重为真惜也。王沂公父为夫子嘉予。以其能香汤洗烧。近年□□袁上珍。梦械见王天君责以焚烧秽字之罪非以其惜而不知敬乎。 
　　近年惜字会之举。莫详于常郡而科甲亦称极盛。葢善气所感也。各店字号皆改用花样。并请　宪示。如烟店烟包纸【此日用之物乡民买去往往随手抛弃秽厕阳沟满目皆是甚至有用以拭大便者怵心惨目更不忍言地方官所当严禁也】 香铺线香纸【抛弃极多】 药包　茶叶　肥皂【字随洗涤百无一存】 伞鞋店　及各杂货店。止许用花样。不许用字各惜字局绅董。公议严禁如有不遵实时议罚。惜无形之字。诚善举也【不费钱功德有心者幸勉之】 

　　△苏州府正堂李示 

　　晓谕事。据绅士吴仁荣王汝玉包汝霖黄寿凤等。禀请饬禁沿街一应招贴。并各衙门告示请用木板或芦席。裱糊张挂。以惜字纸。并求给发手谕。刻印通行等情到府。本府查士读儒书。固宜敬惜。下之农工商贾。亦有子孙。无不望其显荣仕进者。乌得将圣贤遗迹。任意轻亵。弃诸秽地。除据禀先发朱谕限令地保启揭外合行列款申禁。为此示仰铺户士民人等知悉尔等各照后开规条逐一遵奉。实有厚望焉毋违特示。 
　　计开 
　　一各衙门示文。向俱用木板或席片裱糊悬挂。不得浮贴墙上。以致随处堕落。 
　　一各店铺及命相星卜之类。招纸多粘于沟渠圊厕之处。货物果正。艺术果精何待招徕。嗣后概不许遍贴招纸。其医生住址。寻人招贴。及善堂催葬传单。不在此例。 
　　一售卖种子壮阳堕胎各种淫邪丹药招贴。及茶馆说书唱书戏法像声杂耍包摇大会各色招纸。并江湖方技之流托名报恩扬名等单。俱经饬禁。嗣后再有粘贴一经察出着落地保交出本人照例严办。 
　　一破布头店。城内齐门街。护龙街城外山塘街。马铺桥等处。皆布头店聚集之所。专收碗船餹担。及伪惜字担残书旧簿字纸由粮船夹带至山东直隶等处。又有客贩到苏。贩运各省。造作回残纸张。或作花炮等项。迭奉　抚宪道宪前府及本升府各出示严禁。嗣后如再不遵谕禁仍敢屯积销售者。定即按户严提从重惩治。 
　　一拾荒担内。检拾纸片。不论有字无字。俱卖与纸作坊。伪惜字担担上假挂文昌宫魁星阁惜字会牌子。凡收回字纸逐类检出旧书账簿卖与破布头店。白料飞花卖与回残作。桑皮纸卖与脚篮漆匠店假洋扇店破文章卖与赁小说店裱夹里黄筒纸卖与匠作打纸筋。仅剩零碎红杂色纸。不能回残者。卖与惜字会焚化。否则竟供炊爨之用。经前府示禁并传谕各会真字纸担。如遇伪担实时扭送各地方官惩治在案。嗣后如再有以伪乱真者。仍前办理 
　　一纸作坊广收残书账簿字纸。堆贮缸中。用水泡烂。用足践踏。作为还魂纸。苏郡北寺后。沙河荡。退居里。承天寺前桃花坞双塔寺前。四摆渡。各处皆有作坊。其始但收纸店书坊切下纸脚。浸烂回造。其后并收伪惜字担上。白料有字纸名曰飞花。一并回造。入缸时。必加人溺及秽浊之物。字迹乃化。自后各纸作坊不许收买字纸飞花等造作还魂纸一经查出。定将器具销毁房屋入官充赏。 
　　一齐门外。钱万里桥。纸行家将黄筒纸七都纸。原来纸捆边上印记刨去。重印此地印记其刨下字屑。每年有一千余担之多。各纸行栈房管事俱卖与匠作打纸筋。从前纸行。曾会议刊碑建炉焚化。现今废弛已久究属何故。着各纸行迅加整顿仍旧焚化。毌任散弃。 
　　一店铺包货纸张。印记招牌字号最易秽污者。莫如香粉肥皂。一经用尽。鲜不弃掷。如零卖糕点茶叶。建烟水烟潮烟杭烟之类。亦必加印牌号往往代作粗纸。陷于厕内。嗣后各铺户包货纸张。概不许印用字号招牌。各自改镌花样图记。葢印纸包以志辨别。至纸店香蜡店所卖粗细纸如雨横葢有字号者务先翦去字迹。再行发卖。 
　　一槽坊酱园茶馆浴堂以及各色行铺。每书大字于墙。日久粉苏。堕落沟渠。更有墙角恐人小便。或写粉字。或贴纸条尤属污秽嗣后墙上不许写字亦不准粘贴字条。各行铺一概悬挂木牌。以免字迹剥落。多遭污秽。临河无街道者。不在此例。即街头遗弃残缺磁器之有字迹者。亦应随手检起。送入河心。 
　　一鞋帮内每有店号字迹图记。穿用之人。脚底践踏。尤为不安。嗣后各鞋铺。务将号码等类。俱印于小方布上。或印于小皮纸上。粘贴鞋帮之内。卖时随手揭去。放入字篓。 
　　一刻字店刷印书文字帖。每将字迹模糊无用者。或以之擦手抹桌。或以之里物糊窗。嗣后各等宜一体敬惜。 
　　一门首联贴。及报条等项。遇有剥落。或须更换。如用刀帚刮洗。务将残碎字迹。检入字篓。切勿随手弃掷。 
　　一纸篓所值无多字局散给难周。嗣后各铺户居民。一家各置一篓。留为已用。十家公设一篓悬于门首。使行路之人。遇有字纸即可检入。收字纸者。亦便沿户广收。 
　　以上各条。地保只准传谕不准讹索。如查有讹索情弊。从重冶罪。道光二十年三月示也。 
　　赵恭毅公申乔为秀才欲举惜字会每月朔望摄敝衣冠向各家门首揖礼人感其诚踊跃从事公后为巡抚子熊诏大魁天下至今科第不绝皆公之遗泽也 

　　△惜字拯急会广劝法 

　　惜字曷为曰拯急也。葢言乎其势之不可稍缓也。夫人当安常处顺。太平无事。何等闲适。一遇有急或溺于水。或焚于火。此□待救之情若何廹切。人非甚不仁未有不狂奔尽气急往救援者也。字纸而藏字篓。犹人之安常处顺也一遇遗弃道途。混入垃圾。甚至杂入粪秽。犹人之溺于水焚于火也。种种践踏。目不忍见。士大夫性多好洁。每不肯从此等处加意掇拾。而工人挑担者。又以其龌龊且不成斤两。亦不暇拾。以故零星字纸一入秽途。大都为乡民扒取垃圾者。杂入秽中。并为粪壅。兴言及此。可胜痛念。欲遍拾则势恐难周。责工人则事有难托辗转思维。窃得一简要劝行之法。惟有心者采择焉。 
　　子尝路遇乡民扒垃圾者必检其箩担。往往有字纸杂入其中。乡人有知有不知。稍为劝谕。类多感动。又一日至若辈屯聚堆积之所。见有垃圾数十堆。偶为寻视。即得字纸十余张。大都污秽不堪。乃即择其中之年幼者。嘱其翻倒扒转。许以酒钱。其人即为力扒。连扒数堆。即得字纸百余张。大为惊恻。遂即于是晚候其人齐集时。为之反复开导。劝其留心惜字。予并为现身说法。以为我亦生长农家。幼年亦与诸兄同业。不过勤于惜字得有今日。其人率皆点首。讲毕。即与作揖致敬。每人给面筹一枝。以资鼓舞。约七十余人。俱欣然应允而去。所费不过千余文。而可以劝化数十人。其为权巧真无可比。并此法极可推广。愿四方君子。各处集同志共仿行之。　盖劝化后。乡人归去必传作一时佳话一传十十传百。父教子。兄教弟。感化尤当倍速。足开无穷劝惜法门。 

　　△花样代字说 

　　原夫书契者。先圣藉以纪事。人一日无字。即一日昏蒙。可抛弃而不惜乎。吾常惜子章程。前人可谓竭其诚敬矣。虽然、犹有未、尽焉。即如各店铺中。皆于纸上刊刻字号图记。或包里货物。或封贴瓶瓮。一入贩夫竖子之手。用以揩拭污秽者有之。用以引火包物者有之。甚至抛弃泥涂。飘落沟厕。字纸之狼藉。可胜计哉。爰造花样数则。听各铺拣择。如欲用红旗报捷。即以红旗为记。而代字样焉。客有见而难之者。曰、子以花样代字。法固然矣。盍审其便与否。而为经营者一熟筹乎。予曰唯唯。客请尽言。予详晰之。客曰花样止五六十则。若此处用海棠为记。彼处亦用海棠为记。得毋虑其雷同。难以分别乎。予曰、花样不比字样。字样一字止此数笔。不能增减。花样虽一。而枝叶之疏蜜不同。花朵之向背各异。即画人物亦然。则一花样。虽用至十余处。自可暗自分别。况花样甚多。更可自出心裁。其变化岂有穷尽。是花样胜于字样。故近日有以和合及刘海等样为记者。则花样之便于通用可知也。客曰、花样自巳纵能分别。恐买主无由认识。主顾或从此减少。经营者能不受累乎。予曰、不然。各铺俱有招牌悬挂。买主必先信其货之真正。方肯进店。况舆论至公。耳目甚近。岂区区于包里上刊刻字号。遂能招之使来乎。则买者必不凭其纸上之空谈。以决去取可知也。客曰、近者巳矣。远省啇贩。必以店号为凭。今改花样。将何以使四远驰名者。生理仍归茂盛乎。予曰、客虑至此。可谓详且尽矣。然不有发票为凭乎。包纸及瓶瓮上。即不用字。其发票上自可详载店号居处也。况四远驰名者。每多冐其店号。他省岂不洞悉其弊。而必恃此以取信乎。即使以此为信。发票岂反不足凭乎。且用花样即可兼刻于发票上。以为暗号对核。如是远客亦必将辨其花样以为凭矣。既积功德。又免假冐。其生意不更茂盛乎。予于六七年前。见香铺及烟铺。其包纸俱用字号。近日皆改用花样。贸易未见其有不便。而生理未尝不茂盛也。岂香铺及烟铺可用花样。而他铺独不可仿用乎。客休矣。其毋以此为虑。客又曰、花样信可用矣。其如世之惮于更改何。予曰、此诚非予之所能知也。虽然、字纸人人所宜敬惜。各铺于包货纸上。本可不用字号。其必欲用者。不过恃此为记认耳。今既有花样可代。刊换一版。所费无几。积德甚大。亦何惮而不为哉。唯愿乐善君子。巳用花样者。切勿更用字样。尚用字样者。皆即改用花样。久久无浪费之字纸。于以销戾气而致休祥。岂不美哉。敢竭愚诚。以资采择。绘图于左。幸各施行。时 
　　咸丰伍年岁在乙卯季夏之月树德斋散花主人谨跋于雨粟轩上二图系招牌上样式。如欲用此二样。即照此彩画悬挂。或刻于发票上。写明以红旗为记。或海棠为记。俱可详载店号。及开张何处等语。以便对核。至于包里纸上。及封贴于瓶瓮者。止凖用中心花样。不可用字。其方圆大小。临时斟酌。因花样烦多。不克尽绘。画此二则仿用。余可类推。[见图] 

　　△用花样编号法 

　　予见各变蛋铺。每以千字文编号。贴于瓮上。后日多落泥涂。兹造花样四十八号。并联作四字句。瓮上既可按花编号。簿上即可按名登记。更可读熟。遇某花样。即知第几号。　假如梅字。系第一号。瓮上刻梅花。账簿上即书梅字第一号。又如松字第十五号。系瓮上刻松树。账簿上即书松字第十五号。此法他铺亦可仿用。况此下花样。即不用编号。亦可拣取刻于帽领各物。以为区别。 

　　△花样（计六十则） 

　　红旗报捷【以红旗为记】 　　四海升平【以海棠为记】 　　呈祥献瑞【以吉祥花为记】 
　　龙马负图【以龙马为记】 　　三阳开泰【以三羊为记】 　　五福来朝【以五蝠为记】 
　　葵心向日【以葵花为记】 　　丹凤朝阳【以凤凰为记】 　　封侯挂印【以金印为记】 
　　一品当朝【以天官为记】 　　平升三级【以宝瓶为记】 　　进宝招财【以金盆为托】 
　　玉堂富贵【以牡丹为记】 　　禄马同居【以鹿马为记】 　　杏林春宴【以杏花为记】 
　　太师少师【以狮子为记】 　　一团和气【以和合为记】 　　双龙戏珠【以双龙为记】 
　　金钱满树【以钱树为记】 　　瑞草灵芝【以芝草为记】 　　仙童献宝【以刘海为记】 
　　王母赠桃【以仙桃为记】 　　鸳鸯比翼【以鸳鸯为记】 　　棣萼连辉【以棣花为记】 
　　泥金报捷【以金书为记】 　　独占鳌头【以金鳌为记】 　　三元及第【以香椽为记】 
　　黄甲传胪【以芦花为记】 　　骅骝开道【以骏马为记】 　　鱼跃龙门【以金鱼为记】 
　　榴开百子【以石榴为记】 　　鹤献蟠桃【以仙鹤为记】 　　芙蓉接桂【以芙蓉为记】 
　　金玉连环【以玉环为记】 　　鸾飞凤舞【以鸾凤为记】 　　金鸭焚香【以金炉为记】 
　　和合如意【以和合为记】 　　着手成春【以佛手为记】 　　鹿鹿顺利【以双鹿为记】 
　　竹报平安【以绿竹为记】 　　双鱼吉庆【以双鱼为记】 　　四季发财【以月季花为记】 
　　十全富贵【以古钱为记】 　　五子夺魁【以金魁为记】 　　渔翁得利【以渔翁为记】 
　　日进斗金【以金斗为记】 　　军书宝剑【以宝剑为记】 　　桂子兰孙【以兰桂为记】 
　　吉祥如意【以如意为记】 　　指日高升【以连升为记】 　　麒麟送子【以麒麟为记】 
　　松栢同春【以松栢为记】 　　羣芳领袖【以梅花为记】 　　王者之馨【以兰花为记】 
　　橘中仙着【以棋橘为记】 　　偃武修文【以桃牛为记】 　　升平有象【以金象为记】 
　　天下文明【以孔雀为记】 　　普天同庆【以铜磬为记】 　　鹤寿松龄【以松鹤为记】 
　　梅兰竹菊瓜蝶珠榴[见图] 
　　柳桥莲塔葵扇松球[见图] 
　　琴棋书画鸡犬羊牛[见图] 
　　龙虎狮象蝠鹿蜂猴[见图] 
　　蒜盘钵锉月戟鱼钩[见图] 
　　笔镜荔杮钱日银楼[见图] 
　　以上畧画花样便于仿用其大小生发听人随意画刻印用可也 
　　干元亨利贞大号　双放　三号[见图] 
　　上五字以此五花样代之 
　　帽上欲用大号等字以此花样代之 
　　前论花样代字详矣而凡所当用处尚未开载兹列于左 
　　一变蛋铺鞋袜□肚铺香铺烟铺浴堂既用花样切勿更改 
　　一药铺除丸药方外勿用字包里药材及花露瓶上 
　　一糟坊勿用字封贴辣椒瓶上 
　　一纸铺整捆草纸切勿在两旁面页上印用店号戳记 
　　一花篦铺勿于篦上刻字及花匣粉包上刻店号 
　　一茶叶铺勿于包纸上刻茶名店号 
　　一南北杂货铺勿于瓶瓮蒲包粗纸上写字及封贴店号 
　　一绸缎铺将有字机头剪下送入字篓勿于纸包上刻字号 
　　一领帽铺勿于领帽及包纸上印店号字样 
　　一绒线色布铺勿于包纸上刻店号 
　　一铜钮作包纸勿刻字号 
　　一伞铺勿于伞上印刻字号 
　　一桐油铺勿将字样封贴篓上 
　　一女工勿以书夹绒线愿好善者刷花样夹簿送换、【以上俱宜用花样】 
　　右开载宜用花样处详矣而更有字与花样俱可不用者再列于左 
　　一典铺既不用废账蒨簿包封手饰并将木牌小票留下宜永远勿更 
　　一茶食铺除糕上印字外切勿于包纸上刻店号成说字样 
　　一估衣局于衣裳卖出时即将衣上店号价码纸条付篓 
　　一印衣店勿于帐衔手巾上印诗句 
　　一笔店扇店勿于笔扇上镂字 
　　一钱庄勿用字包里银洋 
　　一官私窑户勿于瓶罇盘碗砖瓦上写诗句年号福寿字样 
　　一纸坊切勿用字纸入槽造还魂纸 
　　一枕衣套袋孩裤兜肚切勿挑线作长命富贵等字父兄宜禁 
　　一洋烟铺切勿于包纸上刻古文诗篇 
　　一医士务自携小枕勿将书籍垫手 
　　一医卜星相及公门书役勿将招贴告示粘贴湫隘厕墙溺所 
　　一施送一切善书不宜刻印单张务装订成本 
　　一纸店作坊巳遵示不刻大小经旛心经仙佛板样切勿更改并勿于钱袋元宝上刻冥资等字 
　　一僧道设坛宜用布榜更愿入家勿使书写字榜以免焚化飘落所拜经忏方有功德僧道一体遵照至所送符纸文牒于化灰时宜各自备功德瓶收回焚化在内并勿有字旛布售卖染色以作别用更愿送旛者书字于纸粘贴旛上以便后日可以揭去 

　　△双惜会小引 

　　今夫字纸五谷之当惜。无人不知也。而惜之之法未能曲尽者。盖由不知推及本源而急所先务也。何则天地生成。必资教养。字者教之源。谷者养之源。教养之源即生成之本。父以生我。非谷无以为养。师以成我。非字无以为教。故字与谷其功等于父师。反是以观。则不敬字谷者。其罪即等于逆父师。逆父师者。为天律所不容。雷霆之殛所由来也。夫饮水思源。享其利者。必厚其报。吾人日受教养之恩。而目击字谷之抛零。不免熟视之若无覩。将报本追源之义何谓耶。近世惜字会担收字篓存趸。而道路飘零。未能徧拾。惜谷会祈禳礼忏。而街衢狼籍。未必留心。甚非所以崇本源急先务也。兹拟约集同人。举办双惜善会。多雇无告穷黎。日给工食。分办理。惜字则专以收拾道路飘零为主。惜谷则专以打扫街衢狼籍为主。晚归察课。呈缴　神前。字纸则分别净秽洗涤晒焚。米谷则积见斗升布施贫苦。如此方可谓之曲尽敬惜之道也。如此方可谓之真能惜字真能惜谷也。所望四方善友。各发愿心。协力助捐。玉成此举。庶几涓埃共效。同酬教养之殊恩。福慧双修。永食儿孙之厚报。是为引。 

　　○惜谷会条程 

　　卷十二之二 
　　世人但知举惜字会。而不知举惜谷会。盍思字与谷并重而弃谷更多于弃字。人之生。父母生之而非谷则父母亦无以为生。故弃五谷者罪同逆亲。雷霆之震。所由来也。拟惜谷会条程。 

　　劝行惜谷会启 
　　无锡县宪吴金匮县宪钱告示 
　　惜谷善会俗说 
　　惜谷会条约 
　　惜谷会议约 
　　填写格式 
　　立愿惜谷有求必应 
　　推广惜谷各条欵 
　　惜谷会纪验 
　　米业同行惜福免灾公议 

　　△劝行惜谷会启 

　　窃惟天生五谷所以养人。人情一日不再食则饥。饮水知源。礼崇报本。故狼籍则上干天怒。敬惜则默感天和。干天怒则天降灾。感天和则天锡福。粒米必惜□之源古人不我欺也。无如近世人民狼籍过甚抛零堕落。触目惊心。甚至倾弃秽沟。遗入粪厕。习惯自然。忽不加察。积诸罪过曷免天灾。水火饥荒。所由来也夫撮米入坑。必遭雷震。此妇竖所共知者。况亵弃多多。则天之震怒又何如也。近世士林。往往遵行惜字会。洵为善举。惟字与谷并重。而弃谷更多于弃字人人得。谷而生宜人人咸知敬爱。则惜谷会之举。更何可稍缓也。窃思春祈秋报。为农政大典。后世奉行不善。遂成具文。迄于今。祈者不知所以为祈。报者亦非所以为报。所持狭而所欲奢。久为淳于所窃笑。若以惜谷会为祈报。堂堂礼制洵可推行。报本格天。胥在乎是。普望同志之士。各就地方率诸农民。倡议集会。一年两举。即藉以行春祈秋报之礼。以期召天和而消灾刼。庶几年丰人寿。共乐升平。想有心人关怀粒食。必乐于从事也。谨启。 

　　△无锡县宪吴金匮县宪钱告示 

　　为谆劝惜谷以隆祈报。以免天灾事。照得五谷为养命之源。为上天所最重。故狼籍不敬者。往往干天之怒。立降灾殃。雷电之警。所在多有。古人云。粒米必惜。富之源也。惜谷之家。其子孙必多富厚厯有明验。查雍正五年。钦奉上谕。朕生平爱惜米谷每食之时虽粒米不肯抛弃。若恣情纵欲暴殄天物则必上干天怒。水旱灾祲之事。皆所不免等因。钦此。天语煌煌。至今传诵。无如近世民间狼籍过甚。抛零堕落。触目惊心。甚至遗入粪厕倾弃秽沟。日久月深。忽不加察。积诸罪过。难免天灾。水火凶荒。所由来也。夫撮米入坑。必遭雷震。此妇竖所共知者况亵弃多多。安得不酿成灾祸耶。自古春祈秋报。礼有明文。迄于今。祈者不知所以为祈。报者亦非所以为报。循名核实。古意何存本二县忝为民牧。愿与尔民敦崇报本。以求天眷。以迓康年。况际此时势。艰危。尤应惜福修善。以弭灾祸。近时士林。往往遵行惜字会。洵为善举。惟字与谷并重。而弃谷更多于弃字。允宜仿照惜字会之例。劝行惜谷善会一年两举。即藉以行春祈秋报之礼。如能实力奉行。惜福真为无量。除本二县斋心默祷每逢朔望邑庙拈香。为尔民祈福禳灾。并将惜谷章程。按图分发由董劝行外。合行抄粘条约。出示晓谕。为此示仰阖邑军民人等知悉。尔等须知食乃民天。分应敬惜。自此以后凡有遗弃米谷各宜父诏兄勉。率同合家大小妇子。检点厨灶内外。务使格外收拾净尽。各修阴德。至各米行典栈。以及车坊砻坊碓坊各店铺作场尤宜同业公议。如何设法定章。不致忽弃。或另雇贫老男妇专司打扫米谷。务使齐心敬惜。以期格天心而消灾刼。庶几年丰人寿。共享升平。毋得仍前狼籍。自取罪戾。凛之慎之。切切特示 

　　△惜谷善会俗说 

　　这个善会名曰。惜谷。为啥缘故要惜谷呢。只为五谷是天地所生。的养命之宝。我们家家户户男男女女都靠了他活命应该十分敬重。况且一到荒年。一升半合。尚且难借。吃尽多少苦楚几乎饿死大约皆轻贱五谷罪孽。所以天降灾殃。若再不知敬惜五谷。恐怕荒年又在目前了。你们想想看。倘有把一撮谷蹧蹋入坑。必遭天雷打死。可见得谷是上天最看重的。古人说得好。若要惜福。米里拣谷【饭中谷吃了不化多杂粪坑】 又说道。增福添禄。路上扫谷。【收成时候路上抛弃麦谷最多一日可扫十数斤工食亦已够足】 善有善报。一定不差的。所以奉劝世上善男信女。各各发心敬惜。各乡村多举惜谷会集。保甲长都可为首。每年两次。如惜字会例。各家焚香斋戒。带了谷篓齐集一堂。可祈求用财茂盛人口平安竭小百姓一点诚心。求田祖神三分默佑奉劝大众。即速奉行。公修公德。婆修婆德。真是极大好事。雍正时奉上谕劝行惜谷。大典煌煌。百姓至今传诵。若终身惜谷。自然上天保佑。免灾发福了。此不费钱好事。有福人乐得做做。 

　　△惜谷会条约 

　　一此会不拘城乡士庶。都可举行。不拘一村一乡三百二百家总可集会。或仿照惜字会同善会旧例。每年两举。或三四举。各携分来会。素面一叙。焚香祀神。藉以祈年祈谷。报谢先农田祖。【即以代乡饮酒礼亦可】 。惟集会之初。必举定老成会首数人。约同按户劝说用神道设教之法。俾人人立愿惜谷。建醮奏表。求免一方灾厄。尤昭郑重。【建醮立愿可合数千户公辨每户须给一立愿惜谷平安灶疏能兼立愿惜字尤妙】 
　　一此举惜谷。并不费钱。只须劝大小各户。均向灶神前立愿自此以后各家灶前置一瓮瓶。或用竹篓。将所惜之谷。并入其中。通计每年积有若干。举会之日。带到公所。称见斤两。登簿具疏告神或愿充公作为济急扶危。积谷备荒之用。更为无量功德。其贫户力不能充公。仍欲携归自食者。亦听自便。不必相强。 
　　一立愿惜谷条目一愿稻草上有谷摘净。一愿饭米中有谷拣净一愿砻糠中有谷搧净。一愿每年扫取岸头麦谷几斗几升。一愿每年淘洗坑谷二次。一愿地上狼籍糕饼屑粒。随见随拾。一愿少用面糊浆衣。并愿见字必拾。字纸灰不敢弃地。一愿永不用书簿夹鞋样。并愿常说好话劝人。并愿戒食某某等物。放生某某等物。另有刻成灶疏。可以遵行。 
　　一夏秋稻麦登场。田岸零星遗落谷粒极多。会中同人必须发愿忙里偷闲。各户扫取一斗。或五升。或照田田分段落各自扫净。以免雨后践入泥中。或另雇贫老丐童四出打扫。即以扫取之谷散给孤寡。功德更倍。 
　　一稻麦秀实之际沿路一带稻麦穗头每多倒眠路上常为行路往来践踏。垂成遭蹋。尤为造孽。会中人急宜早为议禁。约集圩长告知。各庄各佃。一概用草绳押拉。或用木■〈木党〉推转。　以免伤残如此尽心保护。则天心自然喜悦。可保田财茂盛。倘懒惰不拉。恐造孽召灾。邻田亦被带累。宜公同议罚。 
　　一惜谷莫多于稻草会中人宜公议约同各户务必于打麦打稻之后。随即另雇数人将稻草把拆散。用竹片重加希打名为做柴以期拣摘净尽。打下之谷。以之抵销雇工工食尚有余多。不费一钱。可积大德。愿共勉之。如有懒惰不照办者。亦议罚。 
　　一各典铺栈房各米行陆陈行干面行以及砻坊车坊碓坊面坊槽坊粉坊糕饼茶食店各作场各大字号各庄房各衙署各善局以及人口繁多之户。最易狼籍造孽。宜仿惜谷养老之法。另雇贫老男妇一二。专司收拾遗粒。打扫内外。以免抛零。一年所费工食有限。既惜福。又养老。一举而两善备焉。洵可仿行种德。如各行中有好善之士。出为倡首集议。细商惜粒惜谷之法。立规定约。一体遵行。尤为无量功德。 
　　一乡约久成具文。若举行惜谷善会。一年两次。每次必有数百人会集。一日间聚而不散。可即于此日赴会宣讲。俾数百人环坐静听。事毕乃散。最为一举两得如此则行惜谷会□乡约张本已隐寓其中。相辅而行挽人心以回天怒。诚目前要务也。 
　　一保甲易致疏懈。若举惜谷会。则每乡每里必有十数好善之人作为会首会长。按户列名。互相联属。可即于其中默寓编查之法。设立议约。凡会内之人。毋许为邪说所惑。如有窝藏匪类之家。以及为非作歹之人。即责成会首。严查斥逐以免株连。则行惜谷会而保甲已隐寓其中。化暴为良权宜通变。因势利导。当亦高明所许也 
　　按近时乡里小民。有佛会香会之举。为儒者所不道。然苟有心化导。何妨从俗从宜。自古春祈秋报。典礼昭垂。后世率以具文了事。宜其荒歉频仍。民生凋弊也。愚意以惜谷会为祈年报本郄是格天妙用。并于举行之日。宣讲乡约。多方劝善。纳约自牖。善与人同。未必不为大雅所见许。借竺干之法化。警晚近之人心。金粟如来。拈花欲笑。大千一粟。证果非难。彼法中权巧方便。即吾道中诚敬工夫也。幸有心人随处倡行。为地方造福。是所切祷。 

　　△惜谷会议约 

　　立惜谷议约。吾里（某乡某村）众姓人等。窃思五谷为养命之源。实关四民生计。理宜敬惜。无如近世人情往往忽畧。不免任意狼籍以致天灾屡降。荒歉频仍。为此我等公议。约同合村各户。谨集惜谷善会合计若干户。转相传劝。约各家大小男女。务必各加敬惜。议定一年两举就社庙焚香具疏告神。即以行春祈秋报之礼。举会之日。另请一老成明理之士。登台宣讲劝善各条。兼行乡约之典。会中人务须坐定静听。以期同归于善。并将所惜之谷。充公作善。如有一毫私弊。火焚雷殛。日后每年永为定例。不得始勤终怠爰立公同议约永远存照。 
　　一议公同捐资买备惜谷篓几百只按户分送。举会之日。各带此篓入会。记数登簿。公议作何项好事。随时求签为定。【积谷备荒最好】 
　　一议凡遇打稻之后。务必率同合家大小男女做柴掠稻。将稻麦□上遗剩谷粒。用竹片细细掠下。不使一粒留存。如有不依合村议罚。 
　　一议每逢收麦收稻之先。须各备粗布担兜。捆担时先用铺地。兜住稻麦穗头。缚好挑起。自免狼籍。有不备者议罚。 
　　一议合村各户。每年必淘坑二次。淘起坑底或钱或谷。焚香告神如有不淘。察出议罚。惟入坑必吃烧酒。以蒜塞鼻以免坑毒。 
　　一议合村妇女。倘再用有字书本账簿夹鞋样花线者察出议罚钱百文。凡遇宰牛打狗粘鸟捕蛙之人。不许入境。 
　　右议之后同人务必一心遵守。不可忽畧。以期消灾集福。 
　　年　月　　日立惜谷议约某乡某人。 

　　△填写格式【照式填写每愿一条下亲写一十字押不能立愿者空去不押戒食放生填写某物听其自愿可也】 

　　神前立愿一生惜谷信【人某姓某名女某门某氏】 行年几岁某月某日建生【押】 又愿每年扫取岸头【麦稻】 粒几斗【押】 又愿每年淘洗坑底谷二次【押】 并愿【一生敬惜有字纸戒用书簿夹花线】 押并愿一生【戒食牛犬田蛙等类放生禽鸟虫鱼等物】 押　并愿劝人【勿堕胎溺女勿谈人闺阃】 押　并愿一生常说好话押　谨为报谢 
　　天恩祈求年岁丰登合宅平安【或保病延寿求财求子均可】 事【今于几年惜得稻谷荳麦共计几斤几两】 押 

　　△立愿惜谷有求必应 

　　一凡禳瘟禳火解厄消愆解冤释结官司阴谴必立此愿 
　　一凡为亲求寿为子求名及自已求财求子必立此愿 
　　一凡重病保泰怪异求禳风波险厄难产祈安必立此愿 

　　惜谷免灾会平安单 

　　立愿合家敬惜五谷稻草上有谷摘净饭米中有谷拣净地下灶前有米谷扫净每年扫取岸头狼籍几斗每年淘洗坑谷二次以及饭粒面浆荳麦黍稷随见随惜不敢轻弃又愿敬惜字纸眼见必拾永不用书本账簿夹鞋样花线自愿一生常说好话每遇初一十五及祖先父母生日并圣贤仙佛诞辰合家持斋谨为报谢 
　　天恩祈求年岁丰登田财茂盛生意兴隆消灾延寿事 
　　慈于某某年统计惜得稻麦谷粒几斗几升 
　　年　月　　日惜谷会集给信人某姓某名信女　门　氏 

　　△推广惜谷各条欵 

　　敬惜五谷。分所当为。功过似无庸细记。凡见遗落。拾则为功。舍之即过。久久行之。不求福而福自臻矣。 
　　一劝仓场盈千累万。势难尽善。然宜申禁隶役。随处留心。母得任其狼戾。能用木栅铺地每晚起栅扫之。造福真为无量。 
　　一劝官衙食指浩繁。最易亵慢。宜申饬厨下长班。毌得轻弃米谷。能另雇一老成人专司拣摘收拾。更为极大功德。 
　　一劝家主训阖门人。令其珍惜。司厨宜奉主命。加意小心。　粥饭后洗镬水。用篮沥去囫囵米粒。然后倾之河内。席面遗粒嘱令婢仆拾置掇锅。再行揩洗。　饭箩伐要紧细。否则小粒遗落。暑天隔宿之饭。最易变味。淘晒即可再食。　在家随时随地留心。不能殚载。 
　　一劝宦家富室。多有余剩粥饭。奴婢弃之泥沟。急宜检点。可济贫丐。或舍近邻。不许杂入泔脚。 
　　一劝糕饼圆团等物。妇女之职。做时嘱其粉毋飞散。【磨粉有磨箱筛粉有筛帐】 
　　一劝饲猪及鹅鸭等物切勿投以饭食。 
　　一劝人粥饭后。白粲尚盈碗内。即便投箸。习惯使然。见者苦劝。并闻别省风俗。每饭必留余剩。名曰子孙饭。此种陋习。有识者宜剀切劝谕。设法禁止。【子孙须积德留余乃偏留几粒作孽饭可发一笑】 
　　一劝窗纱及灯盏绢幅。竟以糯米作浆糊之。嗣戒用。 
　　一劝信札纸包等件。随意即将饭粒弥封。亦宜戒之。 
　　一劝有租米家上落抛散。常使婢仆多则扫之。少则拾之。 
　　一劝米铺曰坊砻坊米栈。最易造福之地。随落随扫。随兄随拾。地下必用木栅铺之。每日起扫勿使踏碎。能雇工专司尤妙。 
　　一劝磨坊面行。设法不使粉末飞扬满地。最好。苟扬开各处。频将湿布揩之。绞入河内。能使各面坊祀神会议。立愿永遵尤妙。 
　　一劝鞋店闲有将米作糊裱褙衬布。造罪极大。务祈痛改忏悔。否则积久招殃。若能易用山芋粉。或白芨粉。永不用浆糊。此则各自存心各人修福矣。 
　　一劝恶佃奸商米中用水。后来煮饭如糟。入仓后发热霉烂。试思粒米落地尚遭雷击。存心如此。天必降灾。后悔莫及。【此亦可议禁】 
　　一劝送鬼饭吃亦何妨。抛覆街路。遭人踏烂。愚妇见识。急宜禁绝。 
　　一劝糠内留粞。猪食之亦不化。宜戒。 
　　一劝于秽处见米谷。即拾起洗净食之。功德十倍。 
　　一劝坑底必有谷粒。每年必淘坑二次。拣出淘洗。其功最大。 
　　一面浆浆衣裤。作孽最大。可易以山芋粉或白芨粉。能不用更妙 
　　一劝衖口每置便桶。掮稻柴掮米谷过此。失落在内。及乡村收成时亦多遗落坑内。倾弃时嘱人拣出。【亦须议约】 
　　一劝各处马头闹热地方。每见肩负麻袋漏米满地。于人众中拾扫俱难。易以考老挑之。似稍尽善。然必官为经理。庶无阻碍。 
　　一劝粉抟人物。小儿玩耍必致掷弃。禁之勿买。 
　　一劝生面觔系小麦渣滓所成。打烂可代皮胶粘缝。竟有用于便桶上者。匠工不知。见者劝之。【此须议禁】 
　　一劝刻字上稿。每用饭粒。近有用白芨粉糊者甚为得法。同行公议。造福不小。 
　　一劝煮饭汤下面汤。不可浆洗衣裤。【亦须议约】 
　　一劝饮酒淋沥覆溢。或暗倾肴馔中。 
　　一劝将粥饭及糕饵等物。与无知小儿任其自食。必至狼籍。甚而在尿粪之中。为父母者须痛戒。 
　　一劝染作绒彩花心插带。戒妇女勿用。 
　　一劝草纸上谷。用时亦宜留心捡去。 
　　一劝夏布织成匹后。不可再涂厚浆。因用时须将浆粉漂净。未免流入沟渠。闻木渎横泾两镇。出布甚多。作践麦粉不少。【宜议禁】 

　　△惜谷会纪验 

　　阳羡王福康。为母病重。发愿力行惜谷善会。买惜谷竹篓千具广送。母病立愈。 
　　阳湖张士正。为幼儿出痘内陷。危甚。医家束手。遂立愿劝行惜谷会。儿痘即发浆。数日而愈。 
　　如皋林元法。年逾四十无子。祷于大士。愿举行惜谷善会。并印惜谷书一千部广送。越一年即生一子。早年入泮。 
　　桐乡张端土。三十外尚困小试。见惜谷会书而善之。遂立愿持簿劝募。信奉者甚众。明年即入泮。 
　　宜兴顾某。家巨富。性刻薄。恒以重利。盘剥贫民。一日以病重许愿。持千金往普陀斋僧。厨下有老婢携毛谷三斗。随船同往。葢其终年柴上摘米中所拣之谷。积而所得者也。至普陀则方丈僧辞千金而独出门迎厨下妇。谓此三斗谷胜于千金。亲为课佛。令众僧受福。顾某惭忿归。家中己焚于火。未几潦倒而死。厨下妇则子孙力田成富室。有入泮者。妇至九十念佛坐化。 
　　宋王黼家与寺邻。其家沟中每日流出白饭甚多。寺主僧命拾取洗净晒干。日久积成一箱。后金兵围城。黼一家乏食。僧即用前饭蒸熟送食。黼叹其美。僧曰。此即相公家所弃余粒也。因惶愧不己。黼寻以他事伏诛。 
　　康熙四年。松江西门外袁太葵家端午剖鱼。因以鱼肠拌饭喂猫。猫食未尽。次日作臭。家童张某抛之墙外。往登厕。乃见鱼肠饭粒误投厕中。归告大葵。初七日命扫除讫。是夕大葵梦元坛谓曰。汝不敬五谷。上帝怒。明日雷将击汝。太葵办是家童张某所为神曰罪坐家长。太葵恳苦求赦云。此事某寔不知。且米粒己经收拾。神曰。如此罪尚可解但雷部己发。必经汝家然无害矣次日雨雷电绕屋竟日。至暮乃散 
　　江右富家某。不敬五谷每饭毕。碗中必留数粒。名子孙饭。凡所剩饭菜任意倾泼泔水。后病剧作猪鸣而死。子孙作丐。 
　　钱处士尝见一人谓曰。尔天罚将及。可急告谢。其人曰某生平无过。但昨日饮食不如意。弃于沟中。钱曰。是也可急取食之。乃以水沃去其秽。俄雷电大震。钱曰。急并秽食之。雷电果息。 
　　又青邑人家。雷火满室。莫测其故。询知后宅临河。晨有粪船泊焉。适小儿倚槛食糕。糕堕船中。而船去己远。急追及之。与以金。出其粪。雷乃己。 
　　又一妇人。日涤溺器。其夫先为汲水。习以为常。一日夫早出忘汲。适有糕粉水在旁。取以涤焉是夕雷击其坑。夫妇不知获免。 
　　余乡既举惜谷会。每会就二三里内。以二三百户为率集休资置办惜谷蒲包按户分道。每户每年所惜谷粒或一斗二三斗不等。各户半愿充公。故每次就寺庙举会课佛一堂。各人立愿画押。各带所惜之谷。秤见斤两。每次得谷十数石。实时变价或以济孤恤寡或以修桥铺路。无不人人踊跃。会中人立愿者。所求必应。不能缕述。又每逢举会课佛。会集者数百人。各人带米一升。香钱二十一文。□素素一餐。讲说乡约。多方劝善。各人静坐环听。事毕送神乃散。无不欢欣鼓舞而去近日宣讲乡约。听者寥寥。盖未有如此之整齐耐久。家喻户晓者也特纪之以为留心教化者因势而利导之一助云。 
　　古人云粒米必惜。富之源也。吾乡有张太翁夫妇勤于惜谷。每日晨起。即向灶前后。督率家人细检柴米。日间时时持帚净扫。不使粒米践踏。以为常。旋以经营获厚利。成巨富。又有潘姓老翁。日在米铺持帚扫米。砖缝中有粒米必以竹篾挑出之。日为常课。今亦富甲于乡。子孙满堂。老翁享大福。 

　　△米业同行惜福免灾公议 

　　米行一业最易造孽亦最易积福总在乎各自尽心。今奉坛谕云。尔等陆陈生意。亦属便民。但可惜不肯留心。以致狼籍五谷。踏碎多多。并有连粘鞋底落入粪坑者。种种恶孽。大干天怒。祸不远矣。奈何坛下各各恐惧叩头。从今誓愿格外留心。时时扫净。不敢忽畧。又判尔等既知悔悟。吾且代尔上求。看尔后效。尔等试想。遭蹋了一把米。即刻要雷打。尔等今日狼藉了几粒。明日踏碎了几粒。一年三百六十天。算来不知多少。上天岂不大怒。总是主人不知料理。以致行伙懒于打扫。其罪难辞。今既各知悔悟。急速写具改过发愿切结一纸焚化。吾方可代尔等上奏否则吾未如何矣我等同缘半多米业。除各人具结誓愿合家敬惜外。爰另拟同业公劝条约如左。愿同人共勉之。 
　　一行中即速制备木楞铺地。以免践踏。所费有限。造福无量。 
　　一主人伙友。凡见狼籍。随见随扫。米中稻谷。必重为筛净。 
　　一凡来行装米麻布袋。须留心察看。如有破绽。即不许装载。一面先行晓谕各车夫。随时补好。以免临时漏撒。 
　　一街道往来。必多遗弃米谷。须同行公捐经费。另雇一二穷老男妇。专司打扫狼籍之事。【凡街缝石罅涂旁沟侧须收拾干净、分段各值、有余力则仍令沿路四出随见随扫其工食每人日给若干、如雇工惜字例。如有懒惰不力者、即行更换。勤者加赏现在穷苦之人甚多、雇令打扫既济贫又惜福一举两得。洵大功德】 
　　一粪坑多有米谷抛入。必须每年淘洗坑底二次。功德最大【多年不起底、必犯火焚。○淘坑恐有坑毒。必须多吃烧酒。以蒜塞鼻。再以灰拌扫底泥。向沟中淘出谷粒。漂洗晒干。凡人作事、必得天心欢喜。方可免灾免难。不惜米谷。必犯雷打□。雷打者。天之震怒也。遭蹋了一把米、上天己如此大怒。则敬□了一把米。上天岂不大喜。日日敬惜五谷。即日日邀天之大喜。为人能得天心大喜、自然定不遭刼了、此眼前道理。无人不知。愿吾党勉之。刊板印送功德无量】 

　　●得一录卷十三 

　　首善堂章程 
　　汇旌节孝坊祠条程 
　　劝善提纲 
　　抚教局章程 

　　○首善堂章程 

　　卷十三之一 
　　五刑之属三千。而罪莫大于不孝。慨自世教衰而风俗敝。子不孝其父母。媳不敬其翁姑者。所在多有。嚣凌勃溪之习。实有耳不忍闻目不忍睹者。不亟为设法化导。恐戾气渐摩。酿成巨案。亦有司者之责也。述首善堂章程。 
　　上谕 
　　嘉庆十四年四月十三日抄奉上谕、朕以孝治天下。海隅山陬。回向风化。又加意旌奖激励愚顽。今据湖北巡抚汪疏称武生邓汉珍与妻黄氏殴母辱姑一案。朕思不孝之罪别无可加。惟有剥皮扬灰。族长不能教诲子弟。当问绞罪。左右邻舍知情不报于上。杖八十。充发乌噜木齐。教官不能化善。杖六十充发。府县不能治民。削职为民。子孙永不许入考。黄氏之母不能教诲其女。脸上刺字。游省四门充发仍将邓汉珍与妻黄氏发回汉川。对生母剥皮扬灰示众。邓汉珍之家掘土三尺。永不许居住。邓汉珍之母。发湖北布政司每月给米一担发银一两体恤。着湖北总督将此案勒碑石垂谕。各省州县卫示知。嗣后倘有不孝照例治罪。钦此。 

　　常州府武阳二县宪示 
　　规条 

　　△常州府武阳二县宪示 

　　武进县阳湖县正堂为摘治顽梗以维风化事。据两邑绅士等禀称。切常郡风俗清醇。固多孝子顺孙。而市井愚顽。亦多不率教之子弟。其初由于近年来烟赌成风。靡费日甚。始则诱骗尊长财物。继则强行索取。不遂所欲。渐至诟谇嚣陵。无所不至。其祖父母及父母。往往惜费畏累。容忍不报。其邻里亲族。究属旁人。亦遂无敢首告以致恶胆日炽。横逆日加。若不早为惩创。诚恐酿成重案。致费周章绅等公同集议。有尊长情愿首告者。听其自行惩办。其余倘有前项凶情。令其家亲族协同里邻。就近诉知各善堂义学即由善堂义学报县。分别轻重惩办。其费亦由善堂垫给。庶愚顽知所忌惮。不致相率效尤。所有拟办章程□呈俯赐立案会同给示等情。粘呈拟定章程到县。据此查常邵风俗由来醇朴。近来渐染恶习。甚至吸烟赌博。诚如绅士等所禀。若不严行惩创。转恐酿成重案。据呈议定章程。俱属允洽。合行开列律文。并议定章程出示晓谕。以挽颓风。为此示仰两邑居民人等知悉。自示之后。务各痛改前非。力除旧习。倘有愚顽子弟。仍敢违犯教令。吃烟赌博。以及诱骗尊长财物。并敢强行索取。不遂所欲诟谇嚣陵。无所不为。此等忤逆不法。律法难容。除罪关凌迟斩决重案。仍由邻里申报外。其余如犯后开各条。许该亲族开具触忤罪由。协同里邻报诉各善堂义学董事报县。以凭立提分别照例究办。决不宽纵如有自愿首告者。听其自便。各宜凛遵毌违特示。 
　　大清律 
　　凡子孙骂祖父母父母及妻妾骂夫之祖父母父母者、并绞、 
　　凡子孙殴祖父母父母及妻妾殴夫之祖父母父母者、皆斩、致死者、皆凌迟处死 
　　凡子孙不孝祖父母父母如审有触忤干犯情节、以致忿激轻生窘迫自尽者、即拟斩决、 
　　凡子孙违犯祖父母父母教令及奉养有缺者、杖一百、 

　　△规条 

　　一堂名劝孝。实为风化所关。第一须主持得人。须于绅士中公举公正廉明为人所推服者二人作董请府县宪给与谕帖董理。并发用印戒尺一根。许其便宜处责忤逆子孙。更宜请于堂前立耻石一大方。上镌锁押忤逆子孙字样。润以红朱。堂外再立二石条。一石镌敬表孝顺子孙六大字。亦润以红朱。一石刻责处忤逆子孙六大字。润以黑墨。以醒众目。 
　　一城乡内外。凡有孝子顺孙。许该乡图保邻据其实迹申报本堂义学。堂董再行亲查。如果系至性敦笃。内行可敬者。即由堂公具呈禀。请于府县二宪。给匾示奖。匾额既下。即于月朔置备彩亭。中设朱漆金字牌一扇。上写匾式。注明奉宪奖励孝子某某。用四人抬送。鼓吹鸣锣前导。董事协同司事数人。衣冠亲送至孝子之门。另备酒一坛肉十斤米三斗。为其父母寿。仍嘱其邻里亲族衣冠迎候。为孝子上匾。庶民间有所观感。其孝行过人终身不懈者。即为详宪咨部。请　帑建坊。送入孝子祠春秋致祭。 
　　一凡父母及祖父母有忤逆子孙。必须自具忤逆情形。协同邻保带犯赴堂。以便惩究。堂董尽心讯问。该犯如若情有可原。必当警戒劝谕。倘能嗣后回家承顺不敢再犯。即劝令伊父母及祖父母带回。或令其父母亲族重加朴责以示惩创。念其初次免送。 
　　一凡忤逆子孙巳犯初次送堂后。到家不数年月。仍然忤逆伊父母及祖父母。仍照具申诉。协同邻保。各具报单捆犯到堂。遵法锁押耻石示众数日堂董并以所颁戒尺先行重责。再为剀切晓谕。其犯或因一时酒醉冐犯长上。致蹈前辙。嗣后承认永远戒酒安分承顺。除罚跪半日或朴责示警外。且仍令伊跪求其父母祖父母。能发慈心。堂董亦即宽恕其二次送究。【或以草绳系颈着人鸣锣遍走本处村坊或插招旗上写忤逆父母者照样惩办庶人人见而知警】 
　　一凡父母及祖父母三次到堂禀送子孙忤逆者。其堂董随即解赴县宪台下。照例收禁究办。 
　　一凡忤逆子孙实出情理之外强悍不遵者。无论初次二次随时即行解究。 
　　一凡妇人不孝翁姑。罪坐其夫。应并令同夫一体究办。一祖母亲母倘有孀居力难呈首者由公正亲族协同保邻出名报堂。 
　　一倘有弟殴其兄及胞侄殴其伯叔者。亦可一体酌办。 
　　右首善堂规条。可附入各善堂义学。或节孝祠。或各神庙寺院。总可由公正董事立规施行。不必另行建堂。其间劝惩之法。及装塑画像等事。又可与乡镇节孝坊祠条规参看酌办。人能孝悌。必不敢犯上作乱。诚为整顿风俗之要务也。 

　　○汇旌节孝坊祠条程 

　　卷十三之二 
　　人生忠孝节义本于至性。发于至情非为身后荣名地也。坊祠云乎哉。顾风教久衰。人心日薄。无所触则不奋。幸有一二孀居守节。矢死不渝者。其至性至情之所结直足以盟金石而泣鬼神此诚女中之师范。末流之砥柱也。不急表而出之。何以风励斯人激扬末俗耶。述节孝坊祠条程。 

　　采访贞孝节烈妇女公启（锡金旧稿） 
　　道光十五年正月日采访贞孝节烈妇女汇册请旌建立坊祠条例 
　　附呈式（锡金成案） 
　　表扬节孝说 
　　附锡金乡镇坊祠拟规 
　　广劝表彰幽潜说 
　　锡邑募设乡镇节孝祠引 

　　△采访贞孝节烈妇女公启（锡金旧稿） 

　　谨启者。锡金节孝贞烈妇女。凡举报请旌者。奉位入惠山贞节祠而厯来无力具报。未经表扬采入邑志记名者甚多。此外城乡各处并未载入邑乘者亦正不少。凡我同人。久欲采访汇集公为呈报以彰苦节近见武阳两邑绅士办有成例。并刊阐幽录一册诚为首倡善举。今拟于惠山地方合建一祠伏望城乡诸君子各随耳目所及。广为搜访。凡自前代迄今实系无力而湮没者。或据前人传记。或本族中家乘。或子孙确实可证。或邻戚闻见无讹。务以姓氏里居年岁合例及现有子孙与否。开明一单送至城内崇安寺左恒善堂。公为汇录清册。遵例请旌。建坊。立祠。俾得清节昭彰。幽芳表着。此白。　同人公启 

　　△道光十五年正月日采访贞孝节烈妇女汇册请旌建立坊祠条例 

　　一城中设总局。各乡镇另举贤明公正者。董采访事造册汇送。 
　　一节妇不论正室侧室在三十岁以前。夫故守节。至五十岁。或年未五十而身故其守节已及十年。果系孝义兼全阨穷堪悯者。一体开报。 
　　一未婚贞女。按照节妇年限。一体开报。 
　　一贞女过门守节。未符年例而身故者。一体开报。 
　　一孝女因父母未有子孙。终身奉亲不嫁者。一体开报。 
　　一烈女闻讣自尽。烈妇夫亡自尽者。一体开报。 
　　一烈妇本系侧室。夫亡自尽而正室身故在先者。一体开报。 
　　一节妇因子受　封者。一体开报。 
　　一节孝贞烈妇女。业经　旌表。而未建坊者。一体开报。 
　　一凡邑志所载及上年采访各节孝贞烈妇女。未经请　旌者。现己造具分镇草册。由总局分交各镇董事。查核生卒夫亡年月日期。氏父氏翁后裔名字。现住乡镇村巷。逐一明晰填注。其曾蒙　各宪给匾褒奖者。一并填注。至册内或有将氏夫表字误作夫名。又或以一人分作两人者。即行改注。倘有年例不符者。亦即明白填注。以凭扣除。 
　　一贞孝节烈妇女。年例合符。乡评允协。而上年采访未及与历年久远。邑志未入者。该嫡属子孙。照依前项开明。送交采访董事。细加查核。填注入册。如无嫡属子孙。准由亲族里邻开送。倘有年例不符。率行开报者。别经查核确实。或被指驳有据即行扣除。 
　　一是举表彰节烈合数十百年之久计数甚多。虽事属浩繁。不得不赶紧办理务于本年冬至节前。收节孝贞烈妇女开报。该镇董事确加查核。定于岁内汇齐总局截数。 
　　一节妇子孙。有不由采访处填注经报总局者。局董暂与登记仍由采访处汇报。 
　　一节妇子孙。有无故迟延。至截数后始行续到者。不准开报 
　　一节妇子孙。有本拟专案请　旌者听其具呈详请不必开报。□□局董事。据各乡董汇报到局。亲赴各乡覆查取具嫡属及邻里亲族切结。采访董事加结送学。牒县具详。【以上皆县□中条款。发贴各乡。】 

　　△附呈式（锡金成案） 

　　具呈某　等。　呈为贞孝节烈。厯久未伸环吁遵例破格题　旌事。窃惟潜德无不发之光。奇节有必彰之报。筠坚松劲。　皇仁特隆劝善之条。玉掩珠韬。　圣世尤重阐幽之典。职等伏查礼部则例内载凡节烈妇女实系阨穷堪悯。或因世远年湮。未据呈报尚有府县志事迹可凭者。准其子孙补请　旌表。以垂不朽。又遭寇被害之士民。妇女等每县给银三十两。总建一坊。镌刻姓氏。并于节孝祠内设位致祭。仰见我朝锡类推仁。显微阐幽之至意。职等又查道光七年。常州府武进阳湖两县。江宁府上元江宁两县绅士各将志乘所载。及采访所得。未经请　旌之贞孝节烈妇女。汇册呈报。并声明人数众多。未便分别建坊。请照总坊之例。给银三十两总建一坊。均蒙宫保总督部堂前任苏抚部院陶。会同督学二宪。合疏具　题。奉　旨旌表。给帑建坊各在案。今职等查无锡金匮县志。并众姓家乘所载。贞孝节烈妇女。未经请　旌者有　氏等一千二百八十九人。皆多年湮没。盛典未邀。此次又详加采访。有无锡　氏等　人金匮　氏等　人共计　人皆心坚金石操凛冰霜。事节确真乡闾共见。或系子孙服贾务农不知　旌扬之典。或该妇女清操劲节。不求褒奖之荣。或后嗣式微。或乡村僻处。以致厯年久远。苦志未彰。职等采访既真。不忍听苦节孤芳。终于冺灭。因核其年例皆符者。共为一册。请　题　旌表。为此备具总册。环吁察核。牒县通详。　题请　旌表。给帑总建一坊。于惠山节孝祠前庶数百载未彰之姓氏。得邀绰楔之　褒扬千万口共播之芬芳。并列贞珉而久远。式昭大节用励浇风。上呈 

　　△表扬节孝说 

　　地方当事俱有旌表节孝之例。但幽芳僻处。家世寒微。潜行自修。不肯求表著者多矣。当事何由而旌异乎。然今之表扬。类皆城市素封。搢绅巨族。或公举之有人。与援引之多力。非其道傍之桃李下可成蹊。而深谷之芝兰。不采自萎耶。为司牧者。宜岁令里耆访其僻远孤寒。果有节妇烈女。孝子顺孙。懿行卓然者。许开列事实率其族属乡老连名举报。俟官察实。然后衿耆具呈州县儒学所具里邻甘结。申详各宪。始见仁侯崇励伦常阐报幽隐之至意。若必俟请求而后为之转达。则所谓深谷芝兰又何有采芳之日哉。更有念者。人之妾仆。有嫡配早亡。而为之抚孤成立者。有家长并没。而为之守志不移。有老奴辅遗孽。而竭力兴家。有义仆婴贼锋。而舍身救主。此与程婴公孙杵臼。李善王安诸义侠何异哉。然格于例而不获邀褒典于朝廷。抑以其卑贱而不敢亵渎圣聪乎。在司牧者。为风奖纲常起见。又不可不给匾以代绰楔之旌也。近有妇因夫亡。而以身殉者。有如许字在室。因未娶夫亡而以身殉者。此皆天性刚贞。不以死生故而移其从一之义者也。然考之定例。俱不在旌表之例。岂以毁伤支体。自戕其生。而失顺命之正乎。说者曰。夫死姑存父死子存。能代夫以养姑。代父以抚子。方为完节。若夫女子许字未嫁。犹然处女也。而遂以身殉。似于礼有未当。二者皆旌。正恐轻生者多。甚非所以仰体　皇仁。矜存生命之至意也。予窃以为就事以推。世有无姑与子。义难独存。亦将忍作未亡人乎。即女子既己许人。名分有定。不幸偶亡。欲往而事姑。则伉俪未谐。仍蹈自奔之诮。欲依亲以老。则雁羔有□。难为□下之□计惟有从容就义。以了此一生大事耳。愚以为妇之夫死。无姑与子及女子未嫁之夫死而以身殉者。仍应旌表以正人伦而维风化。若谓轻生是戒。固属深仁。然有臣当患难。或慷慨捐躯。全家殉国。莫不称舍生取义褒赠有加。而亦得以轻生置之哉。愿当事君子。特疏　上请。与贞节同邀　盛典。庶千秋□烈。光昭于天壤矣。 

　　△附锡金乡镇坊祠拟规 

　　孝子节妇坊祠大都系有力子孙专立。其无力子孙势难营建。而节孝公坊公祠。又多设于都会无以耸乡民之耳目。是以乡居僻处。往往观感无由。因地制宜。随方倡举。化俗导民诚乡大夫之先务也。述锡金乡镇坊祠拟规 
　　一乡间特建公祠。经费颇巨。如力能募建。洵为善举。倘以经费为艰。不妨就社庙寺观公所。撤屋三楹分作三龛。间以板壁。中供神佛。【或大士像或纯阳像】 两旁则左供孝子位。右供节妇位。【节妇能另撤屋三间供位尤妥】 庶使烧香男妇。一体瞻礼。不致冷落。【能多□屋宇大□规模史好】 
　　一公祠门外榜额。一书孝子公祠。一书贞节公祠。中悬匾额。注明孝子某某节妇某某。并将事实详载木榜。其木主则以时代先后为序。旁注里人公立字样。如本地向无孝子。即取本邑孝子之可师可法者数人设主供奉旁设虚位以待后人【虚位宜写明如有子而尽孝妇而守节者公议请居此位字样】 庶见者易为激发【查邑志中有名者】 
　　一公坊即立于祠宇之外或通衢大道。石上镌孝子节妇姓名。使往来者一望而知。 
　　一请主入祠。宜纠集同人。醵分致祭。以妥其神。并宜率其子孙并地方老幼。整肃衣冠。鼓吹前导。执香以送。每逢春秋二节。亦必偕同人拈香设奠以昭敬礼而示观感。 
　　一孝子节妇中有诏旌者有宪旌者。有未旌而仅载邑志者。又有邑志亦未载。而孝行人人共信者。【孝子请旌经费颇多无力者多中止】 不妨一例入祠诏旌者则书于坊。宪旌者则书于匾。未旌者亦另立一匾。书待旌可也。【如有孝女悌弟亦可附入】 
　　一祠既附入寺院。则僧道所为。亦不妨从俗从宜。近时僧道每多佛会之举。设奠之日。不妨许其照例作佛会一次。但须于同人中择一声音洪亮。能谈因说果者。就是日讲说孝子节妇故事。庶使人人共晓。从俗从宜。因势利导。但期于世有益。正不必俯视一切也。 
　　一寺院公所。僧道每好更张。宜各勒一碑。除地方同人力能拻拓另建外。僧道永远不许擅自改易庶免日久废弛。尤宜饬僧道留心看守。时时打扫。不许作践。致贻亵渎之罪。公议每年给洒扫香火费若干。其不能实心照管者。另举妥人专管。 
　　一孝子坊嗣外。公立耻石一方。上镌惩罚逆子四字。凡地方有骂詈父母。弃而不养者。公议将其人扭至祠外。罚令跪向耻石下以耻之。必能改过方准释放。 
　　一孝子节妇坟墓。宜各立碑表道镌明姓氏。每年润以红朱。庶几可以永守。 
　　一凡妇人能孝敬翁姑者。亦准另设一龛。供立神位。榜书孝媳祠【如节妇另立专祠。则宜以孝子孝媳分列左右二龛】 
　　一祠规如可充拓不妨装塑孝子孝媳节烈妇神像供奉。使人覩像生敬。观感尤深。特宜洒洒严洁不得亵玩。 

　　△广劝表彰幽潜说 

　　士君子留心世道。饬躬砥行而外。其最要者莫如激浊扬清一事。盖　国家旌别淑慝之典。与吾人隐恶扬善之事。相为表里也。晚近人心日薄。无所触则不奋。幸有一二能树立者。不急急为之表彰。将何以为斯人劝乎。我　朝雅化作人。奖成善类。凡孝子悌弟贞女节妇。例得褒旌。许建坊祠。所以为鼓励廉耻维持风化计者无乎不至但请　旌一事建坊建祠。不无需费。以故穷乡僻壤。苦节懿行。卓卓可传者。往往终于埋没。一苦于资力不给。一苦于筹办无人也。普望同志之士随处留意。凡遇孝子悌弟贞女节妇苟确有可信。必为竭力表扬。以成其美。其贫而无力者。尤宜纠集同志。剧分捐金。代为请奖各就本乡公建坊祠庶潜德幽光。不致终于埋没。观感之下。当必有人人奋勉者。其所以培风化而维廉耻者。良非浅鲜也。幸同人共勉之。 

　　△锡邑募设乡镇节孝祠引 

　　人心风俗之浇醇习而己矣习闻夫邪僻淫荡之风而醇者以浇。习闻夫孝义贞烈之行而浇者以醇。是以古圣王式闾以彰忠贞。旌门以表孝友而其时男子勉为孝子悌弟。妇人勉为劲节清操记有之曰吾观于乡而知王道之易易也吾乡慧麓。建立节妇祠凡四处其孝友之可风者。则有华孝子潘顺孙秦双孝蔡孝友等祠。邦人以为仅足以着闻一邑。不足以兴起一方。谋于各乡建立总祠以范人心而维风俗庶几男子登其堂而孝于而亲。敬于而兄信于而朋友。式好于而夫妇妇人拜其室而事翁姑能孝。事夫主能敬。待妾□有恩。抚前子抚养媳有义。不幸夫死。从一而终不屑改颜以事他人。如是而疾疫不除。盗贼不息。水旱不免。年谷不丰者。未之有也。且未民间所祀。无论为天神为地祗。为人鬼。其建祠树主。以报以祈。在小民大率为招弭祸福起见。然祸莫甚于逆子呼卢喝雉而恼其爹娘。荡妇赠芍采兰而弃其家室。反是而父子笃。兄弟睦。夫妇和。使一方之中。孝友不绝于书。贞节不置于口。其为福也大矣。务使乡间之烧香者还愿者祈福者禳祸者。在家则以父母翁姑为活佛。出乡则以义夫节妇为如来。固知胜于九华之进香。天竺之礼佛。普陀落伽之讽经矣。所愿绅耆人等。或捐钱或捐米。或就庙宇拓其数楹或就通衢别设一所。但足以妥值神灵。而为一方之所瞻仰。其有裨于人心风俗也岂浅鲜哉至所立之主。则据该地方之子孙举报或己旌者。或未旌者己旌则为立主未旌则为请旌。春秋则请官为致祭。祭之日。其子孙肃衣冠以次而至。其乡之耆硕绅士为莅其事。必恭敬止。亦桑梓之义也。是为引。 

　　○劝善提纲 

　　卷十三之三 
　　为人在世不有益于养。即有益于教。不然即天地间一蠹物。此陈几亭先生语也。劝化虽似迂可广多少善缘。可弥多少缺陷。总在乎有心者之不惮烦琐耳。拟劝善提纲。 

　　儒先集说 

　　△儒先集说 

　　程子曰。邵康节先生。与人言。必依于孝悌忠信。乐道人之善。而未尝及其恶。所以厚风俗成人才。先生之功多矣○教人未见意趣。必不乐从。须令其鼓舞向进。○人心有所蔽。有所通。通者明处也。须从其明处告之。求信则易也。如其蔽也。虽力抵之如其不省何必于所不蔽之事。推而及之。则能悟其心矣。 
　　朱子曰人在乡曲。处置得事。是教一乡之人。不至于争斗。即所以仁之也。○吾人幸闻圣贤遗教。安可不推所闻以拯斯人之溺。○只有讲学修身。传扶大教。使后生辈知有此道理大家用力。庶几人才风俗他日有以为济世安民之助。○君子随时救世。无必待学至圣人。然后有为之理。 
　　陈几亭先生曰。劝世之道无穷。遏恶亦无穷然而动以本心。使自劝。使自遏也。则诚无穷矣夫。○盗牛之客感彦方而守剑梁上君子。感太邱而易行。向令不赐布。不呼子弟整衣冠但如世俗惩创之未必化也。化民者。不可不知。【几亭此言闻出无数化民之道】 
　　陆清献公曰。祸福之于善恶。犹影之于形故君子教人未有不兼言祸福 
　　薛文清公曰。心诚色温。气和词婉。必能动人。 
　　回心录曰。人之积德。大半在言语间。昔之圣贤。终日只是讲善。何尝对人说一句闲话。今人只日说秽琐卑鄙之言。令闻者量隘而善消冥顽不悟可痛也 
　　觉迷子有训云。天下事立身砥行之余。极可暗中修德者。莫如劝化所以补天地之缺憾者以此。所以培一身之元气。而使时时自励于善。挽一方之风俗。而使人人同归于善者亦以此诚不可不处处留心也。葢我辈既生而为人。幸稍有识知。天之待我者。巳在优等。苟不思有裨于世。徒做一个自□汉。悠悠忽忽空过一生与草木何异是故有势位权力者。固可正身率下。大行其道下此则亦可凭三寸不烂之舌。七寸未秃之管。随人随事血诚点化开其觉路。总期于世有益。方不枉费精神。方不虚度时日。世上聪明才士。大抵具有夙根慧业。故得笔端花放舌底莲生。非泛泛凡材可比。是人生所最难得而最可幸者。正好用以作种福之具。当格外自爱。庶不致辜负聪明。若自诩风流。讳言因果。摛华猎艳。惑溺滋深在当时或可幸博声华。窃取虚誉。而人生百年。如白驹过隙。善缘错过后悔难追。俗语云。晴干不肯走。直待雨淋头。此言最耐人寻味可为浮薄下士。下顶门一针。幸诸君珍重。切勿以名士二字。横梗于胸。视劝善为迂拘。目鬼神为诞幻。徒沾沾于名世文章。而自甘堕落也。勉之戒之。 
　　汤西箴人鉴发明云。天下做人的道路有两条。一条是好路。向善上去的。一条是不好路。向恶上去的。无奈世人。都站在两来路口。全仗人引导。幸亏我先认得这条善路。好领众人一齐同去。肯走的。指点他。不肯走的。劝化他。会走的。褒奖他。不会走的。教导他。世路上多几个善人。就少几个恶人。成全世人做个善人免他堕入蛇坑火宅。就少几个恶人。是向心田上修桥补路了。岂不是功德万倍。即使有人闯入恶路去。譬如醉眼朦胧。一时落在粪坑里。此□人一生的丑行。只好替他遮瞒。我若败露他。不特讦人阴私。伤我阴骘。且招灾惹祸。贻累不小。每见好谈人短的。非有奇祸。必有奇穷。最是上天所忌。近世人更多此种习气。急宜猛省。 
　　汤公纶曰。劝人为善。先要具一片慈悲心。至诚心。布施心。勿退转心。又要具一副说因缘。话果报的舌头。不怕羞不避嫌的面皮。不辞劳苦。不惮奔波的脚跟。十人中也好化得一二人。百人中也化得二三十人。功德无量。葢人心可上可下。见人说好话。做好事。便渐渐学好。见人说恶话。做恶事。也就渐渐习坏。若有善人多方奖劝。虽不能保他事事向善也就提起他一点良心。终久不同 
　　陈眉公曰。人生在世。空手来。空手去。一切都是虚假。只有善恶两字。是实落受用。带得来。携得去。 
　　汤昆河曰。隐恶有多少好处。一则培养天和。二则陶镕德性。三则蓄聚元气。四则顾人廉耻。五则全人宗祖。六则福人子孙。且使作恶人。犹知顾忌。不敢胡行。若竟败露。剥破面皮。越发无耻。 
　　袁了凡教人劝善歌云。做好人。说好话。频将孝弟唇边挂。家无逆子恼爹娘。兄弟和爱勿相骂。这是人间第一功。莫辞辛苦勤宣化。　谈闺阃。说风流。造尽人间业未休。岂知多少贞淫者。果报彰彰遍九州岛。凭将一一逢人化。也算阴功第一筹。　作小说。造淫书堕入泥犁业未除。拚将如许精神费。纂集嘉言化鲁愚。但看道岸同登日。物我皆春乐有余。 

　　○抚教局章程 

　　卷十三之四 
　　善后恤孤条约。有入局后暂养月余。陆续散派新开各店铺。行户俾令习业之法。其意甚善惟所派领之店铺行户。则难童中循良习业者固多。其顽钝不受管束遯去为丐者亦正不少。欲终始成全之非就局教督严加约束不可也。拟抚教局章程。 

　　江苏苏松太兵备道应饬办抚教局示 
　　沪城抚教局规条 
　　劝推广抚教局公启 

　　△江苏苏松太兵备道应饬办抚教局示 

　　为出示晓谕事。查得上海乞食难童。散处城厢内外。暨洋泾浜等处者甚多。大都异乡客籍。流落难归。父母俱无。茕茕孤露。频年漂泊。寒暑交侵。往往转填沟壑。若不及早督令习业无论乞食必难久活。即幸而得存。而积惯丐乞。习成顽劣。日益放纵。比匪同归。本道职在旬宣。关怀教养。情形目击。恻怛久深。爰特谕设抚教局。收养十六岁以下无依难童。给以衣食。安其眠宿。疗其疾病。闲其出入。量其材质。另雇工匠督令习业。俾昼夜专勤。无许怠惰。限以岁时习成一艺。俾能自食其力。即可各遂其生。不率教者立加惩责。庶以仰体我。国家保赤存孤休养生息之至意。以期起废材而培元气。其有不合定章。强欲入局以及无知之徒来局滋扰者。亟应一体谕禁。除本道倡捐廉俸谕董设局妥办外。合行出示晓谕。为此示仰军民人等知悉。尔等如见有城厢内外十六岁以下。无依丐童。一律送入　陈军门祠抚教局。登号入册。听候教习。毋许仍前行乞。如有无知之徒来局滋扰。及不合定章强欲入局。致乱局规者。定即立提惩儆。以全善举。切切特示。 
　　同治五年六月初二日示 

　　△沪城抚教局规条 

　　局名抚教谓抚养而兼教习也。养为目前计。教为终身计。司其事者。须出以一片婆心。宽严并用。为之扶持督责。必冀其习成一业可以自谋其生而后己。更不可以其顽梗不驯而遂付之不屑教诲之列。缘此辈既流为丐则性情脾气。必有可厌可憎之处甚有不愿习业而乘问逃出者。更有贪小便宜攘人衣物者。此时若不法古圣人原情三宥之条。则可弃者多矣。要之年幼无知。原应父师教诲。今此辈父母俱无。无人管束全赖有心人为之再生父母。抚之教之。方可各期成立。试思吾辈子弟若被掳不归。漂流在外。或入丐羣。其性情脾气。安知其不与此辈一辙耶。愿与在局诸友共勉之。 
　　一开局之初。由县宪谕饬丐头及各地保。将城厢内外所有乞食难童无父无母者。一概拉令入局。务必一体送入。毋许在外行乞。倘或强梗不肯入局。即行押进。此后如尚见有此辈沿街乞食。惟丐头地保是问。入局之后。恐其乘间逃逸。非奉差遣不准出局。责成管门役。严查出入。毋许懒惰误事。 
　　一难童入局后。调养旬日。即督令读书两月。俾略识数字。亦即可试其资性之高下。以便量材教习。 
　　一所习之业难易不同。巧拙不齐。有一年即成者。有须再习一二年者。拟于一年之后。甄别两次。其业己习成。可以自餬其口者。即给以器具小本令其出局谋生。其或业尚未精。必须再习一二年者。则一面传知各业之愿领为徒者。视其习业之工拙。局中代立从师笔据。或以一年为期。或以二年为期即出师起俸。缘在局教习已粗有可观。与寻常从师习业之例不同。收徒者到店即可帮同作活、只能以一二年为期不能再令帮作。 
　　一各童习业勤惰不一。须加赏罚。俾知鼓励。 
　　一定雇工匠。须先言定。局中给饭食外。或按月给辛工。或借资作本令其自行转运销售觅利则辛工可以停给各童器具酌量先办若干。每人约数百文入局时须先为酌定其资本约十余千文。足资转运一年习成后即以此为酬劳可也 
　　一刻字　此业系斯文雅道须畧识字者习之。初习半年、教师须另给辛工、半年后师即以刻字计工。局中辛工可以停给 
　　一印书　此业亦与刻字同。初习三月。月须给辛工。以后只须借给纸本、设法刷印小书。俾可转运销售则辛工可以停给 
　　一裁衣　局中各童衣裤帽鞋。均可嘱裁衣师领同诸童自制。须按月言定辛工若干。 
　　一皮匠　此项只须借本。多买旧鞋及皮靴、一面修补转售即可获利。辛工只给二月。即可停支、 
　　一竹匠　如饭箩筲箕之类。习之甚易。其师亦止入局二三月。给与辛工、以后只借竹本可也 
　　一扇骨　与竹匠同 
　　一洋铁　此项亦只须借垫本钱买办洋铁、令其做成转售 
　　一编芦　此业最易资本亦轻资质迟钝者均可学习。教师辛工亦以二月为期。以后亦只借给资本。 
　　一编蒲　北业亦易与编芦同 
　　一剃头　剃师按月量给辛工。即令在局剃洗、一面教习、一年后大半可成。即可帮工。否则给担一付。便可谋生、 
　　此外易习之业尚多。总视各童之资质。酌量教习不句拘也。 
　　右各业如皮匠洋铁竹匠扇骨印书编芦编蒲最易。一年之内定可有成。如能自餬其口。则局中准给与器具资本约三四千文。如皮匠剃头。则买担一付约二千文。左右竹匠扇骨洋铁编芦编蒲。则器具所需甚微。只须给资本二三千文。便可自谋生路惟恐其年幼无才。不善经画日久恐将资本吃尽。则必荐令为徒一年。一年之后便可起俸作伙委曲成全。量材酌夺。全在司其事者当作自己子弟看待。斯得之矣。 

　　△劝推广抚教局公启 

　　□者现查沪城城厢内外乞食难童以数百计大都异乡客籍。流落难归询其父母或被戕。或被掳、或病死。或冻饿死。破巢之下幸存完卵宗祧一线动关数支。所苦者辗转漂泊。衣履不完。蓬首垢面。殆无人状。人皆以其乞儿也。而轻之贱之。无人肯收。亦无人肯荐。即欲荐入店铺。又恐其不受拘管。私自逃逸遂致孱焉孤露。落魄频年。暑湿风寒。摧残略尽。呜呼谁非人子。谁无父母徒以遭逢离乱。怙恃交失流为贱丐。可悯孰甚焉。此而不为之抚养。不为之教习。无论乞食必难久活。即偶有存留。而积惯行乞。习成慵懒。自甘暴弃。终为废材。甚非所以仰体我国家子惠元元保赤存孤之至意也。兹幸奉　道宪应。倡捐廉俸。并拨公欵饬办抚教。谕令设局收养十六岁以内无依难童。给以衣食、安其栖宿、雇觅工匠、量材教习、使之昼夜专勤。无许仍前行乞。一年之内。已可习成。由是荐入店铺作坊。俾能自食其力。即可各遂其生终始成全。此为最善。惟是各属城乡乞食难童如此类者何限。上洋一局。未能广收。所望四方仁人君子。悯兹孤露。各发慈心。随地劝捐。一律照办。行见一经拂拭。咸与维新。朞月栽培便堪成立。庶几小子有造。同铭教养之殊恩。天道无私。永食儿孙之厚报。知有心人必乐于推广也。谨启上洋。抚教局设于城内淘沙场陈忠敏公祠内。自同治五年四月奉　道宪应倡捐饬办陆续收养十六岁。以内无依难童贰伯伍拾余名。入局之后。更衣洗澡。先令入塾读书两月。俾令略识数字粗习小学规矩。然后教习各艺。一年内大半成功。着有成效洵可推行照办也 

　　●得一录卷十四 

　　吕氏乡约 
　　保甲章程 
　　双惜扶颠局规约 

　　○吕氏乡约 

　　卷十四之一 
　　国家立法治民。明刑弼教之外。月吉悬书。木铎徇路。皆所以纳民于轨物也。后世教化渐衰。民多放逸。有王法所不能及者。有心人关怀风教为之立规定制以济王法之穷。固都人士之责。亦贤有司之所乐为提倡也。述吕氏乡钧。 
　　宋蓝田吕氏兄弟四人。大中大防大临大约。皆从伊川横渠两先生学。德行道艺萃于一门。为乡人所敬信。爰为立约以期同归于善。其约有四。一曰德业相劝。二曰过失相规。三曰礼俗相交。四曰患难相恤。众推有齿德者一人为直约正。有学行者二人副之。约中月轮一人为直月。置三籍。凡愿入约者书于一籍。德业可劝者书于一籍。过失可规者书于一籍。直月掌之。月终则以告于约正。而授于其次。 

　　德业相劝 
　　过失相规 
　　礼俗相交 
　　患难相恤 
　　附慈溪县乡约示谕 
　　计开条约 
　　乡约公据式 
　　乡约所考 
　　宣讲乡约新定条规 
　　附乡约会讲变通法 
　　宣讲乡约聚人之法 
　　附锡金乡约局规条 
　　宪示 

　　△德业相劝 

　　见善必行　　闻过必改　　能治其身　　能治其家 
　　能事父兄　　能待妻妾　　能教子弟　　能御童仆 
　　能事长上　　能睦亲故　　能择交游　　能守廉介 
　　能广施惠　　能受寄托　　能救患难　　能导人为善 
　　能规人过失　能为人谋事　能为众集事　能解鬬争 
　　能决是非　　能兴利除害　能居官举职 
　　至于读书治田。营家济物。畏法令。谨租赋。好礼乐射御书数之类。皆可为之。非此之类皆为无益 
　　右件德业。同约之人各自进修。互相劝勉。会集之日。相与推其能者书于籍。以警励其不能者。 

　　△过失相规【犯义之过六不修之过五】 

　　酗博鬬讼　讼。谓告人罪恶意在害人。诬赖争诉得已不巳者若事干负累。及为人侵损而诉之者非 
　　行止踰违　踰礼违法。众恶皆是。 
　　行不恭逊　侮慢齿德者。持人短长者。恃强陵人者。知过不改闻谏愈甚者 
　　言不忠信　或为人谋事。陷人于恶。或与人要约退即背之、或妄说事端荧惑众听者 
　　造言诬毁　语人过恶。以无为有。以小为大或作嘲咏匿名文书。及发扬人之私隐 
　　营私太甚　与人交易伤于掊克。专务进取不恤余事。及无故而好干求假贷受人寄托而有所欺者。以上犯义之过 
　　交非其人　所交不限士庶但凶恶及游惰无行众所不齿者。不得已而暂往还者非。 
　　游戏怠惰 
　　动作无仪　谓进退太疏野。及不恭者。不当言而言及当言不言者。衣冠太华饰及全不完整者。不衣冠而入街市者。 
　　临事不恪　□事废忘期会后时临事怠惰者。 
　　用度不节　以上不修之过 
　　右件过失。同约之人各自省察。互相规戒。小则密规之。大则众戒之。不听。则会集之曰直月告于约正。约正以义理诲谕之。谢过请改。则书于籍以俟。其争辨不服与终不能改者。听其出约。 

　　△礼俗相交 

　　尊幼辈行与父同行及长于已二十岁以上曰尊者长于己。十岁以上与兄同行曰长者。年上下不满十岁曰敌者。少于己十岁以下曰少者。少于己二十岁以下曰幼者。○以上凡五等 
　　造请拜揖　凡少者幼者于尊者长者。岁首冬至四孟月朔□见贺谢皆为礼见。此外候问起居质疑白事。及赴请召皆为燕见。尊者受谒不报。长者岁首冬至书牓子报之。余令子弟以己名牓子代行。○凡敌者岁首冬至辞见贺谢相往还○凡见尊者长者门外下马。俟于外。次升堂礼见四拜。燕见不拜。退则主人送于庑下。○凡见敌者门外下马。俟于庑下。礼见则再拜。退则主人请就阶上马。 
　　请召迎送　凡请尊长饮食亲往投书。既来赴。明日亲往谢之。召敌者以书简。明日交使相谢。召少者用客目。明日客亲往谢。○凡聚会皆乡人则坐以齿。若有亲则别叙。若有他客有爵者则坐以爵。若特请召。或迎劳出饯皆以专召者为上客□□礼则□家为上客、皆不以齿爵为序、○凡有远出远归者则□送之、或五里三里各期会于一处。有饮食则就饮食之。少者以下俟其既归又至其家省之。 
　　庆吊赠遗　凡同约有吉事则庆之。有凶事则吊之。每家只家长。一人与同约者。俱往。其书问亦如之。若家长有故或与所庆吊者不相接。则其次者当之。○凡庆礼如常仪。有赠物。或其家力有不足则为之借助器用及为营干。○凡吊礼初丧未易服。则率同约深衣往哭之。且助其凡百经营之事、士人成服则相率素服具酒果食物往奠之。及葬又相率致赗俟发引则素服而送之。○凡丧家不可具酒食衣服以待吊客。吊客亦不可受。 
　　右礼俗相交之事。直月主之。有期日者为之期日。当纠集者督其违慢。凡不如约者。以告于约正而告之。且书于籍。 

　　△患难相恤 

　　水火　小则遣人救之。甚则亲往多率人救且吊之。 
　　盗贼　近者同力追捕。有力者为告之官司。其家贫则为之助出募赏。 
　　疾病　小则遣人问之。甚则为访医药贫则助其养疾之费。 
　　死丧　阙□则助其干办乏财则赙赠借贷 
　　孤弱　孤遗无依者。若能自赡则为之区处。稽其出内。或闻于官司。或择人教之及为求婚姻贫者协力济之。无令失所。有侵欺之者、力为辩理稍长而放逸不检、亦防察约朿之。无令陷于不义。 
　　诬枉　有为人诬托过恶不能自伸者。势可以闻于官府。则为言之、有方略可以救解则为解之。或其家因而失所者。众共以财济之。 
　　贫乏　有安贫守分而生计大不足者。众以财济之、或为之假贷置产以岁月偿之。 
　　右患难。相恤之事。凡同约者财物器用车马人仆。皆有无相假。若不急之用。及有所妨者。则不必借。可借而不借。及踰期不还。及损坏借物者。书于籍。邻里或有缓急。虽非同约。而闻知亦当救助。或不能救助。则为之告于同约而谋之。有能如此者。则亦书其善于籍以告乡人。 

　　△附慈溪县乡约示谕 

　　慈溪县正堂宋□为劝行乡约以安民业以厚风俗事。慈邑向敦礼教。俗厚民安。近有花会庙会擒诈等项。为害匪浅。本县到任以来。业经严捕。其风顿息。诚恐本原未清。或生萌蘖。为此劝谕阖邑绅耆。协保举行乡约。谨立条程。以德业相劝。过失相规礼俗相交。守望相助。毋习赌博。毋留匪类。毋纵讹诈。毋好争讼为则。而益以严禁溺女劝辨保婴以全生命。使之各安本业。各存恻隐。成为礼义之乡。不特本县之幸。抑亦尔阖邑之福也。倘有抗违等情。许约长直入面禀。在胥役地保。不准分毫需索。速速遵行。无违特示。 

　　△计开条约 

　　一德业相劝。礼义廉耻。人之恒心。士农工商。人之恒业。于此不勉。必至习于匪类。将见士弄刀笔农习游荡。工商务为淫巧。人心风俗不可问矣。凡同约之人。宜以此劝戒毋使贻害乡邻。不可遏抑。 
　　一过失相规。过失之来。人所难免。惟随时改过。庶为完人。但当局者昏。旁观者清。凡同约之人。宜忠告善道。使之痛改前非。不可狥情姑纵。以致陷于罪戾。 
　　一礼俗相交。睦婣任恤。责有难辞。凡在乡邻。宜思周急以全分谊。不可吝于资财。视同陌路。至交际往来。宜务俭约不可崇尚时样。以致极盛难继。 
　　一守望相助。邻里之常。以钱相劝。未免藉端滋扰。凡约内之人。每户登名簿籍。给签一支。灯笼一管。即以耒耜为器械。倘有不戒。各户宜闻锣奔赴。不得躲避。并不得索谢。无故不到者禀究。如有折伤等情。殷户宜醵钱调泊。 
　　一毋习赌博。赌博二字。即拐骗之别名。一经赌博。则存心凶险。家业难成。甚至引类聚党。图害乡邻。如花会庙会等项。舟车毕集。比户嚣然。奸淫窃盗。从此滋生。数年以后。户口凋残。风俗颓败。成何乡邑。凡同约之人。宜各相劝戒。不可姑纵。如敢抗违禀究。 
　　一毋留匪类。商旅寄寓。原无足怪。独有匪类。不工不商逗留闲宕。凶险难测。究其因由。害在窝留之家。倘屋宇宽绰。宜问明来厯。果属善良。方许居住。如敢抗违禀究。 
　　一毋纵图诈。良善之人。系一乡之望。正宜爱养培植。庶几善人日众。方成仁里。若诬良欺善。动行图诈。地方成为恶薮。不测之祸从此滋生。凡在约中。宜平心理处。继　以钱相劝。如敢抗违禀究。 
　　一毋好争讼。横逆之来。各宜自讼。毋得讼人。况情恕理遣。讼无不解。恣意健讼。必致危亡。凡同约之人。须各相劝戒。万一情不可容。亦须通知同约理处。径行控告。许约长禀处。 
　　一严禁溺女律载溺杀子女者。照故杀子孙例。杖六十徒二年。稳婆下手溺死者。绞罪。须知天地好生。最重人命。天生人杀。是谓逆天。逆天者亡。一定之理。本县久已严行示谕。此番并谕乡约正实力劝导。俾男妇老幼。人人知显有王法。幽有惨报。庶愚民知所戒惧。于以全生命而召天和。实为地方之福。如有冥顽无知。仍蹈故习者。许乡正邻右地保禀控。定当照例治罪。决不姑宽。 
　　一劝辨保婴民间溺女有实系贫苦力不能养者。地方绅士宜首为倡导。设法集捐。仿照无锡保婴会章程办理。许临产报明局中准给米一斗钱二百文。按月给付。以五月为止。五月之后如实□不能养。即为代送育婴堂。该董如能实力遵辨。挽回恶俗见有成效者。定当给匾优奖。咸丰五年六月　　日给 

　　△乡约公据式 

　　立乡约　　都　　　啚约长　　　同约 
　　等奉 
　　邑尊劝谕举行乡约凡同约之人各宜恪守条程协力奉行互相劝戒毋得疏忽如有抗违等情公同禀究立此乡约两本一本呈　县一本存约长此约 
　　咸丰五年　月　　日立乡约约长某某 
　　同约某某等 

　　△乡约所考【采常熟县志】 

　　考周礼地官。司徒掌邦国家之教令。分遣乡师各掌所治之教。凡四时征令有常者。以木铎狥于　朝。岁时巡国及野。党正属民读邦法纠戒之。此后世乡约之制所由昉也。明高帝制教民榜六条。设州县乡约所。月吉有司临莅讲所。宣谕劝戒。俾民圜观而竦听焉。亦犹古读法巡国之遗意也。国朝更定彝宪。彰明六礼七教。而为十有六条。其所以禁民恶迪民善者意深切矣。越在下邑。奉行之勤。惟贤令长是赖。否则循为具文。辄举而辄废者有之矣。今知县杨振藻实心教民。正已化俗。力举讲约之政。虑乡隅辽远。煌煌圣谟未及周知。爰择神宫佛宇。凡六十四处。所定八卦。以定八方。每所各颁铎书。编列某所某号。悬额以垂永久。俾遐迩相率。翕然从风。圣世之觉民。与贤侯之善俗。并有征焉。故详列之如左。 
　　西北干号乡约所八　　　　正北坎号乡约所八 
　　东北艮号乡约所八　　　　正东震号乡约所八 
　　东南巽号乡约所八　　　　正南离号乡约所八 
　　西南坤号乡约所八　　　　正西兑号乡约所八 

　　△宣讲乡约新定条规 

　　一乡约为化导乡愚起见。当此时势。尤宜实力奉行。从邑城首先倡率。设乡约总局。选举公正经董捐集经费。专办化导事宜。以作四乡表率。务须出以诚敬之心视为至要至急大事。不得仍蹈故习。致成具文。 
　　一乡约旧制。邑城四门暨各乡社庙俱有乡约所匾额。为朔望会讲之所。又有申明亭。有事则地方父老在此剖理地方曲直。标记善恶人姓名。宣讲则责归约正。及乡饮宾。今则半归湮没。良规久废民俗愈漓。现拟渐次兴复。邑城四门。以及各乡择社庙公所。修复乡约所匾额。重建申明亭以复旧制。 
　　一局中另聘公正诚笃之士二人。或四人。名为约正。分值四乡会同各乡图董振兴乡约。挨图轮流会讲。其赴乡舟车供应。每日酌定若干。悉由总局开支。该乡无须供应丝毫。致滋浮议。或该乡有好善之士。能自愿捐资贴补总局经费。则听其便。 
　　一公局所聘约正。分赴各乡。首先倡导。各董会同耆老士民。整肃衣冠齐集公所。静候听讲。不得推诿误公讲毕即与该乡父老董事　就该乡公举老成敦品之人。作为乡约长。平时就各村坊朔望轮流会讲。年终则考核该乡约长所讲事宜。庶有倡有和。不致一暴十寒俾时时提醒人人感动 
　　一每乡须先请学官临讲一次。以便会集绅董。传呼地保。访问地方利弊。其盘费亦由局酌定。或邑尊能亲自临乡一次。尤见隆重。能视斯民如家人父子。召诸父老。访问民间疾苦讲说善言登高而呼其感化更当神速 
　　一宣讲圣谕惟直解最为明彻。惟恐照本读去。乡民尚未能尽解故必须参以方言里语罕譬曲喻引古证今反复开导方能耸听尤须按切地方风俗对症发药惕以王法动以人情警以天理更晓以果报务使听者于欢欣鼓舞之中有感动奋发之意斯为得之 
　　一聘号约正。必须品学兼优。为众信服者由公局绅董延请。由县给与谕帖其修脯则照义塾师例酌量按季致送。每岁正月十五日开讲。周流各乡图。除农忙及酷暑雨雪不能从事外。通年共计若干日。另用一册注明某月某日在某乡某图某村与乡董耆老某某等会讲立议。以征功课。年终核对。有能勤于从事。实有成效者。由县给与匾额。或加送节仪。以酬劳苦。或有人浮于额。不妨向神前拈□为定。庶免滥竿。或自揣不耐劳苦。许本人告退。以敦礼让。 
　　一宣讲仪制。隔宿失张挂县示。宜就寺院宽大之所供设万岁牌。旁设小台。排列几案。官绅耆老约正。以次行礼。礼毕官绅耆老皆席地坐。击钟鸣鼓。约正登台击节止喧。高声宣讲。务宜庄容正体。以肃观瞻。 
　　一开讲时。恐人多厖杂。致听者混淆。须另举一二人主张料理。高声约束。更雇把门使二人。只准放进。不准放出。傥有人语喧哗。致乱讲规。即行喝止。男女则分东西立。不得稍混。有不服者立逐之庶浮嚣可靖。 
　　一约正每到一乡。先访问该乡利弊与同人议立禁约。次访地方孝子悌弟贞女节妇事实送总局以便汇齐请旌。 
　　一宣讲过于拘方。则人易生厌。立读一刻后可请官绅起而从便或内堂小坐。然后主讲者可从容坐谈。每讲一则。必举眼前果报一二条。以示证据参以描摹点染动以活泼天机使环听者不致倦而思散然又不可竟类俳优伎俩致生狎玩又恐讲说过多难于持久。必另有佐讲之人。俾更班接续。互相推演。以三炷香为限。讲毕即将所访地方节孝之人。对众揄扬。并访问该处善恶报应近事。不妨各述所知。以资引证。以耸听闻总期鼓动人心潜移默化不得草草塞责。便为了事 
　　一宣讲之法须因人人所明者以晓之第一先提重天地君亲师大恩如何报答。则良心天理自然感动。说到 
　　恩。则厯言国家爱民如子之至意。见得君父并重。忠孝同源。婉转曲喻。反复开导以期触动天良激发忠义 
　　一孝为百行之先。乃人生第一要事即是人生一点良心孝可以治天下。孝可以息纷争。孝可以挽刼运。故教孝一事。不妨言重词覆。旁引曲证。一切善事。都以孝字速其力行。一切不善。都以孝字动其改悔。源头立论。易于感动。在宣讲者自得之。 
　　一会讲频频。须每期更换说法。若袭旧说。两三期即将生厌。盖谓予前次己闻而知之矣。故必须更易地方。更换说法。又须先期贴出。某日讲某某几条。或讲某某书篇。讲某某故事。某某近事。欲听者务须早集。尤须参入新奇动听报应近事数条。以广招来。 
　　一地方各种善举。宜随时劝导。量力施行。而寡妇孤儿。苟有不得其所。怨郁之气。最戾天和。故恤嫠恤孤。尤宜早为设法。宣讲时留心查问。约有若干。劝有力者酌量周济。仿高忠宪公同善会例。广集善会。或捐一文愿。十文愿。集少成多。按月送给孤寡各户保全清节。扶植单寒。最为极大阴德。至其它善举。如养老恤婴掩埋助葬积谷备荒筑堤开港救火扶病种种有益地方之事实足培养生机潜消刼运亦宜随力兴举使人人知力行善事造福更无限量 
　　一地方恶俗。如不孝不悌。纠众械鬬。淫书淫画。淫戏摊簧。欺寡逼醮。溺女焚棺。窝匪诱赌。杀牛宰犬。粘鸟、捕蛙、焚林竭泽种种削伐元气之事久干天怒易召天殃宜严立议约永远禁革官禁不如私禁不妨立碑遵行庶风俗可以整齐奸民知所敛迹一善书为圣教羽翼。公局宜酌择简明切要善本。随力捐资。刊刻分送各馆师。劝之以时讲说。多备劝善畵张。分贴各神庙。同善会向有会讲语。当时局中随即刊板分送。携归粘壁。可以照式刻送。庶为乡约默助。 
　　一乡约欲图久远必须有一定经费。可以开支。方可奉行不替。各乡宜另筹公项。或集分。或轮值。每讲一次。经费数百文作为香烛茶水辛工之用　耆老士民衣冠来集者。或备茶点必先有凖备。不致临时无措。如有剧分作会者。亦见向善之诚。各从其便。 
　　一乡约局门首。署乡约总局匾额。旁用签贴大字。书本局奉宪采访孝子悌弟贞女节妇事实。另一行书本局奉宪收毁淫书淫畵吊销板片酌量给价。另立一碑。奉宪永禁花鼓摊箕演戏。并禁诲盗诲淫等戏。如违立提严办遏邪扶正允宜实力奉行 
　　一局中设立各种册簿。一册采访节孝事畧。一册记地方风俗。一册书各乡见闻善恶报应近验。一册记出入细数。一册记讲约生赴乡宣讲功课。一册记奖励善类。一册记惩戒凶恶。一册记示谕文书底稿。一册登记收捐。一册记乡董到局。会叙轮流日期。一册记刻印各种善书散布细目。庶有条不紊日后可凭核实。 
　　一年岁丰歉。为小民第一倚赖要事。每逢旸雨不时。地方官固应循例祈求即绅董士民。亦宜一体诚求。断屠斋戒早晚对天拈香叩首。一面刻单飞布各乡照会乡董。以期各发善心。庶□心感格。转歉为丰。如遇疫气流行。火灾示兆。以及江潮泛溢。皆可照例祈求。一体商办。夫求雨求晴之典。我上犹且躬亲叩祷。为民请命我等士民事关切己岂反可漠然坐视耶积至诚用大德以结天心端在乎此此乡约局同人所宜协力襄赞者 
　　一局中每月除朔望宣讲外。或另有同人约集。讲说劝善新书中前言往行。或讲本邑故事。尤为信而有征。如锡金则有梁溪前鉴录。【江邑则有江上遗闻及府县志中忠义事实皆可】 或感应篇阴骘文直讲图说。以及古今稗官野史中之足资劝惩者。均可随时演讲。此则可不必拘拘宣讲仪制。可以环坐而听。啜茗剧谈。 
　　一聘请约正。须论功受禄。其或不能终年从事每月仅能从事数日。则议定每节致送束修若干两。或约定终年从事。而或不能如约。则修仪亦宜自请酌减。盖此系公事。非可以虚文相视。约正皆系诚实耿介之人。必不肯无功受禄。致滋局外者以口实。其去就之间。亦宜本人自存谦退。庶不失约正身分。至各乡所举约长。每月宣讲几日。则该乡自行承办其节仪或送或否。则听各乡自议。 
　　一杀刼之来。多由人世杀生太过所致。此理既无人见信。祸到临头应知自悔好生之念足以上格天心故宣讲时须明白晓谕少杀生灵实培元化刼中要事也。切不可以其说近二氏而遂忽置之。 
　　一世间溺女恶俗。最戾天和是杀生中之最大者各省民间比比皆是计每岁淹溺婴命何啻数十万积兹怨毒酿为妖氛须知人命关天。胜造浮图七级。故所到之处须留心访问有无此等风气。必须尽力苦劝一举可保全无数婴孩性命体天地好生之德即以感召天和造福真为无量 
　　掩骼埋胔。是禳灾化沴中一大事。故所到该乡。一面劝说。一面与地方同人商议。设法掩埋。查一图中暴露若干。即可协力兴办。藉以鼓动善机。 
　　一械鬬争执。乡愚恶习。动辄让成人命。总由一时之忿不肯忍耐所致。故讲约时亦须重言申明。 
　　一乡愚无知。动以人命图赖。甚至有耸其老父迈母。向人家肆闹此其心为何如心。充其心是忍死其父母而快我报复之心也即科以逆伦之罪亦不为过故讲约时亦必先为道破。 
　　一字谷实人世至宝。允宜敬惜。乡民多不加意。讲约时须重言之。 
　　一牛为大牢。本非小民所得食。暨犬能守夜。蛙能捕蝗均属有功人世。讲约时均宜劝人早戒 
　　一乡间少善医者。故凡遇难产。或五绝。或急痧。皆束手无策讲约时亦可即事指点示以急救之法 
　　一与人为善。期有实效如遇寒冬。则劝人施衣施粥。炎夏。则劝人施药施茶。遇水火偏灾。则劝人赈济。遇孤寡或贫病则随缘劝助总期于人有益庶几物我皆春 
　　一约正约长。虽秉公持正而遇有民间词讼诸事。无容强为处分。正宜善言劝化使之默感潜消。因而寝讼息争。固是美事。倘或执迷不悟。亦只宜听官长公断不宜稍有干与。若民间词讼。有牵约正约长名目公局中自可禀请示禁。 
　　一乡约既行后。即可就其中兼行保甲。责成乡图董地保里长。竭力遵办各约正协同查究自有实效向来各州县示谕重重而奉行。者往往不力。原其故。多由于立法之太烦。立言之不切。以致人人畏缩兹有极简极切保甲法。随地无不乐于从事。另附规条于后以备采择。 
　　一每届年终。局中官绅主讲生。并各乡约正董事。恭请邑庙拈香将功课簿暨出入细数收捐细数各账。焚化　神前。以昭诚信。局中乡先达。如欲鼓舞后进。振顿士风。宜每月会讲一次。约诸少年士子。环集一堂或讲学问。或讲经传、或讲经济、总期黜华崇实文行兼修。以为四民凖则。或聘请四方宿学。轮流请赴。善易者即请讲易。善诗者即请讲诗。通理学者即请讲理学。善古文者即请讲古文。先期贴出本局某日恭请某先生讲说某某经书。凡我同人偕来会讲云云。如是则乡约与讲学兼行。士习亦与民风均厚矣。 

　　△附乡约会讲变通法 

　　人情厌故喜新习久易生怠忽。听古乐则倦而欲卧。自古已然。何况今日。是以近世俗尚。如迎神赛会花灯歌舞演戏唱曲。一切无益有损之事。则趋之若鹜。即如僧家说法。羽士谈经亦且环集而听。娓娓不倦。而于乡约之举。为地方风化所关。反以为老生常谈。偏不肯破半日工夫偕来集会。轻薄者以为迂阔。耽逸者不耐厌烦风俗至此可胜浩叹然时势至此舍劝善之外更无别法彼虽呼而不觉而呼者之意愈殷彼虽招之不来而招者之心愈苦病势虽急药不可离但期有益于人何妨变通从事自古圣人立□。从俗从宜。不为己甚王道不外人情因势乃可利导鲁人猎较。孔子亦猎较。圣人于风俗所尚。苟无大害。不难降格而就即于其中默用斡旋补救之法不必斤斤固执致吾道仍多扞格也赤子匍匐将入井。皆有怵惕恻隐之心。此时救之之法不妨百计千方以求有济乡约规条己备。恐有难于通行之处。特另附变通法。随时随地可以酌定。惟会心者采择焉。 
　　乡约旧例朔望宣讲邑城官长亲临。尚多奉行不废。若乡间势必不行。盖人情厌常好异无所为而为之。三五次必将厌倦。是故初行之时。听者以千计。再亦以百计。又再则数十计。又其后则必至人迹希少。几以为老生常谈。群相掩耳矣。听者既少。则讲者亦必败兴。乡约之以所厯久多废者职是故也。窃意乡民之所最信者。神佛赛会。往往云集辐辏。至再至三而不厌。盖世风所尚。则相率奔趋。虽费尽工夫财力。亦所甘心。原其故。则或以求福。或以禳灾。或趋热闹。或乐新奇。故令人比户偕来。乐于从事又如诸神诞日。各有香会。乡民醵分赴会。不一而足。要皆忙里偷闲。笃信不疑。不敢或慢。若乘此时登台宣讲。则环观羣听者必多。且神佛当前。善言尤易感动。尝考明儒高忠宪公有四季会讲之例。不疏不密。最为可法。今拟仿其其意。每图每年举行乡约。以四次为率。两次则借径惜字会。两次则借径惜谷会。乘举会之日。约令通图老幼男妇。咸来听讲。岁以为例。善会不废。则乡约亦可期永远遵行。不致懈怠乘机开导因乎时宜。但则听者多多何妨变通从事借径而行无不可引归正路。识者谅之 
　　一每图每年举惜字会二次。先期订约。该处士民恭诣文昌宫拈香。素面一叙。具疏告神、立愿惜字外。馆师则立愿尽心教诲其余则立愿常说好话。各发善心。神前书押各愿转相劝化由是而宣讲善言、俾人人习闻互相传说。则善言几于充满乡曲矣。其各人香资。则临时公议。 
　　一每图每年举惜谷会二次即藉以行春祈秋报之礼。亦可就此时定讲劝善即事指点。言尤易入。亦为化俗良法。 
　　一司讲者苟留心劝化则随时随地各有机缘。如神诞集场胜会。青苗狼籍。岁时伏腊。苟羣相类聚。皆可就便讲说不必拘拘成格也。 
　　一乡约中可兼训子弟法。凡地方孤寒子弟。未经入塾者。不知凡几。若欲设义学以教之。即设千百处亦难遍及。莫若就乡约时约令来集。听讲半日善言。学习子弟规矩。傍晚各给予点心钱十四文。归家各令向父母尊长前叩首。不遵规矩者斥之。敬听能覆讲者另赏之。与君一席话胜读十年书半日善言终身有益所费有限获益无穷胜于终年入义学。而曾不一为讲解者乡约所到之处。又可约各塾师会讲。各率子弟会集一堂互相劝勉。以尽心训诲之道。盖塾师教训关系终身成败塾师善教一生可成就子弟数百人为益正非浅鲜故会讲之法。急宜推行。 
　　一省垣五方杂处。易成朋党。易起衅端。此中查访难周。最难安放。窃意各省有各省会馆。各行有各行会馆。各归各帮。尤易弹压。宜于会馆中择贤董数人。专司劝导。每逢月朔日。各会馆宣讲馆约。凡本帮人一体齐集听讲。记名入册。有不到者。即饬查。三次不到。即屏斥。或资遣回籍如此则以本地之良民化本地之□民提纲挈领默化潜移必有范我驰驱之妙虽五方杂处。亦不足患也。 

　　△宣讲乡约聚人之法 

　　人情习见习闻。厯久必生厌倦。宣讲乡约虽为大典。然听之者两三次后。即以为不过尔尔。不欲再听矣。日讲时闇淡无华。即无以耸乡人之耳目。宜将古今善恶果报图绘成大幅。加以采色。则远近男妇。必将奔走偕来。环观群听矣。从此即事指点。曲为说法。庶几耳濡目染。必有默化潜移之妙。闻有逢期宣讲。用清道旗抬万岁牌张黄伞鸣锣前导。以赴讲所者并有备坐橙茶水。以招徕听讲者。亦此意也。 

　　△附锡金乡约局规条 

　　无锡金匮县正堂吴钱示。今将会同绅董议定举行乡约章程开列于左 
　　一立总局以统乡城也。总局现设锡境西北三图。真应道院。因居城中。往来甚便。每逢朔望。本二县及绅董到局。齐赴乡约所。龙牌前。行三跪九叩礼。宣讲圣谕广训。席地听讲。士民毌得拥挤喧哗。违者有罚。至一切有益地方兴利除弊公事。宜俟讲毕后。在局中秉公会议。 
　　一城厢分设乡约所以便宣讲也。城中设崇安寺。东里设延寿司庙。南里设于张王庙。西里设于东平王庙。北里设社公庙。朔望轮流。届期本二县及绅董偕赴宣讲。劝导。至乡间各图乡约所。亦必敬设龙牌凡朔望日。乡约长及图董。行三跪九叩礼。然后宣讲。 
　　一立局必延请绅董。以专办理也。本二县延请绅董开局。每乡公举扇董数人。至各图董事。须扇董察访。每图公举数人报县。以便襄理本图事宜。 
　　一局中请公正练达约正六人。常川赴乡倡导。会同乡董。按图轮流宣讲。该乡则每上下扇内。公举公正老成乡约长二人。 
　　一乡间必按图扇以分宣讲也。锡金二县分十六区为十六扇。每扇约二十余图。局中约正自备舟车。赴乡协同本图乡约长。及董事绅耆。齐集公所。宣讲。议定章程。除总局约正。一年两次按图会讲外。每逢朔望定期。【朔日某图望日某图】 董事协同该图绅耆。齐集公所。宣讲开导。 
　　一乡董必轮流赴局。以便会议也。每扇一年分两季到局。豫定各扇赴局日期。每逢朔日。【锡邑一扇金邑一扇】 望日亦然。届期扇董于赴局前一日。约齐本扇各图董事。及城乡各乡约长。在本扇公所先行会议地方一切除弊兴利等事。至期扇董约同图董四五人。及城乡约长。同赴总局。将各图所议之事。报明以便商酌举行。其一切经费。各就本图集捐。量力酌办。至一年后。各图行有成效。如果输将踊跃。讼狱衰息。该图董扇董等。定加奖励。以偿其辛勤。并为他图效法 
　　一乡间必亲到宣讲。以示郑重也。本二县政务纷繁。难于遍及。拟每年春秋两季。会同绅董。每扇就大镇地方。亲到一次。率同宣讲。又请　学师各扇轮流亲到一次。以通民情。以示鼓励。一经费必须节俭。以期永久也。总局约正赴乡宣讲。岁无暇日。故总局须酌送修金。本扇乡约长。仅在该扇各图轮挨。朔望宣讲。其应送节金与否。乡董自行酌定。于总局无关。至局中约正绅董下乡船只。供应俱由总局开支。各扇无须供应。至扇董图董及城乡约长。按季分期到局。局中供给便饭。倘有别故到局者。槩不供应以杜浮费。庶此举可以永久。 
　　一乡间必照例劝惩。以期感化也。凡各图孝子梯弟贞女节妇。无论存殁采访事迹。造册报局登记总簿。先由本二县给匾奖励。或赴乡时。式庐展墓俟汇集总数。当为具题。请旨建坊旌表。又地方善举。如保婴养老敬节恤孤惜字放生掩埋助葬救火备荒等事。随时随地举行。其中尤为出力者。亦由县给匾奖励。倘图中有花鼓摊簧。及宰牛赌场窝匪等事。不必拘定朔望两期。图董当即会同扇董。及城乡约长随时报局。同总局绅董会议查办。亦随时禀明其余讼事。局中概不与闻。 
　　一立局必筹经费。以图永久也此局为弭患救灾济急要。务实与保卫局表里相辅而行。允宜和衷共济。本二县每年各捐廉一百千文为倡。此系善举。并不勉强。书捐。各绅董均须酌量劝捐。各就亲友中同志好善者。互相敦劝。随愿捐助。庶经费充裕。此局可垂永久。 
　　一总局必请司事。以专责成也。局中请司事一人。管理局中杂务。酌送辛俸。其出入银钱账目。局董分期查核。又雇局使一人。以便差遣。又局中由本二县拨书差各一名。朔望到局听候。 
　　一局中必有总册记录。以便核实也。总局约正各立一册。注明某日在某图宣讲。按季缴局。通年以二百日为率。至局中司事。出入银钱账目。逐月开明清册。以便年终查核。就邑庙祀　神报销。以昭大公。 
　　以上规条十二则。各宜遵照举行。其中因地制宜之处。亦可凖情酌理参以变通。总期协力奉行。功归实际庶不负我 
　　国家化民成俗之至意。幸甚。 
　　咸丰五年七月　　　　　　日示 

　　△宪示 

　　江苏常州府无锡金匮县正堂加十级纪录十次吴钱为遵行乡约。以正人心而厚风化事照得风俗系乎人心。人心由于教化。人心不正。风俗因之败坏。故欲敦风俗。先正人心。欲正人心。先行乡约。恭读圣祖仁皇帝训谕十六条。为万世生民熟筹深计。故乡约一事。实应永远宣讲。实力奉行。上年钦奉上谕通饬各直省州县。兴复乡约。一体遵行。仰见我皇上化民成俗之至意。兹又奉本府正堂色　札奉提督学院奎　札饬各府州县。分谕各善堂绅董妥议章程遵奉宣讲。并仿照明儒高忠宪公同善会会讲之法分别遵办。以期感召天和。转移风化。各在案。况当此天心告警。寇患未平。正宜上下虔修。知危知惧。父诏兄勉。相劝为善。冀以弭天灾而消人祸。查学宫书院。所以化导。士子。乡约之行。所以化导愚民。而化导之方。端在士子。念尔蚩愚。无人开导。终身梦梦。遂致触禁抵网。累及身家。深堪怜悯。睹兹习俗。情切悚惶。欲振颓风。莫如乡约。似迂实切。似缓实迫。消沴气而召天和。端赖乎此。本二县自到任以来。夙夜兢兢。深愿与尔士民。恐惧修省。以迓天庥。除延董设局。妥议章程。分别举行外。为此出示晓谕。城乡居民人等知悉。尔等各图先行赶紧公举老成图董。并延请品学兼优堪胜讲生之任者。造册送局。察访呈县以便随时给发章程各就图内。宣讲开导。本二县实为尔等转移风化。弭灾消患起见。所望各发天良。实力奉行。庶几感召天和。潜消戾气。于尔士民有厚望焉。其各凛遵。毌违特示。 
　　咸丰五年五月　　　　　　日示 

　　○保甲章程 

　　卷十四之二 
　　为政首在安良。安良必先除暴。盗贼不弭。良民无从安枕。一经发觉辗转□害。累及无辜官长既增□入之愆。闾阎更切株连之惧此中分别而剔除之非贤父母之责而谁责耶述保甲章程。 

　　常郡实行保甲启 

　　△常郡实行保甲启 

　　启者保甲之法弭盗安良。立法最为尽善。咸丰二年。因贼氛逼近。钦遵谕旨城乡一例举行。而日久懈生。仍复虚应故事。甚且疑为无益殊不知良莠不分则良必为莠累本年屡奉钦差大臣向及抚部院吉。　来札。称贼易服改装。四出勾结。愚民受其煽惑。往往陷入党中。即如上年姜芳□等。竟至谋为大逆。伏受重诛。更有可虑者。从逆之人。心同枭獍。一经刑讯。肆意妄扳即清白安分之人。而素未能共见共闻。即邻里出结相保亦属不能湔洗。惟行保甲之法。则平日行为踪迹。着于簿籍。众所同知。遇有冤扳诬诳之人。牌甲长即可持门牌户籍。具其平日行止据实申明免提免究而外来奸究。及素行不端之徒。亦断不能匿迹闾阎致遭扰害。此皆本局同人。目击近日情形实有非此不能保全良善绥靖城乡者特此剀切劝谕。名为保人。实以自保。幸勿畏难玩视。一旦飞祸临身。噬脐莫及。谨白。 
　　一保甲之法。每十家为一牌。牌设一长。百家为一甲。甲设一长。牌长甲长。须择刚方正直之人。如十家之中。有犯后条聚赌等事者。左右邻告知牌长。牌长转告甲长甲长查访确切。轻者会商图董训惩。其抗违难化者。转白总局。送官究办倘知情狥隐不告左右邻及牌长甲长俱议重罚。至窝藏奸细。本人以通贼论。房屋入官。十家连坐。 
　　一挨户填注男妇姓氏年岁执业。及仆婢姓名。并填左右邻姓氏。再由牌甲长详查无讹。填于十家牌。交董照填总册。送局呈县盖印仍由董事赴局领回。分散甲长悬挂各户门首。十家牌悬于牌长之门。户口册存县备查。 
　　一所编之户。如有出外生理者。须告知牌甲长。现赴何方。作何生理。填写总册。牌甲长仍须不时查察观其往返踪迹。如遇形迹可疑。即行暗记。告知图董查访。转达乡董。 
　　一稽查之法绅户大户稽查中户小户。大户绅户则互相稽察。牌长每日稽查。甲长则五日抽查。牌长与甲长十日聚一次。甲长与图董。半月聚一次。图董与乡董一月聚一次。遇有懒惰狥隐。察出公同议罚至客寓寺观最易藏奸客寓则设循环簿。着令房主逐日登记。责成甲长。不时查察。寺观须另择一人。专司查察之事。亦须每日稽查。如有游民立即驱逐。匪徒解官研究。其孤庙无人管理者。概行封锁 
　　一大户每有数宅同居者。同姓以家长为主。祗算一家。异姓则各编各户。其牌俱挂门首。以便查核。至小村畸零户口。即应遵照四并六分旧章办理。 
　　一乡间聚赌渔利。引诱愚民。草窃奸宄。皆起于此。其甚者唱演摊簧。聚引博徒外来奸民。尤易混迹。最为可恶。永宜禁止牌长甲长当随地严查。乡党亦须随时察究。如有抗违不遵。为城中访闻者。除送县重惩外。罚钱充公。 
　　一匪徒从逆。包藏祸心。一遇摘发。则报怨扳仇。无所不至。一立保甲。则甲内稽甲内之人。匪类既无所容。设有诬枉甲牌长察其含冤令左右十家环保由甲长图董转告总局。公同具呈保释庶无瓜蔓株连之害。 
　　一盗贼为民间大害。最宜同心守望。遇有黑夜刼掠强徒。一经风闻。即鸣乱锣为号。各甲皆出救护如获盗一名解案公局赏钱五十千。或当时不能擒获乘其退而追尾其后因而追还财物者。赏钱三十千或能阴尾贼后得其踪迹。即能破案者。赏钱十千。如此则各甲齐心不必约朿驱策自见人人思奋矣。 
　　一偶有警报各村巷各须悬灯一盏。各家轮番巡更以备不虞。倘有事端。邻甲坐视不救者。公议重罚。 
　　以上各条。简便易行。并无扰害洵为除暴安良要法。幸有心人随地照办。 

　　○双惜扶颠局规约 

　　卷十四之三 
　　人生困厄之遭曰颠踬。曰颠连。而在穷途流落者为尤甚。不有以扶之。恐一蹶不振。终身废弃良可悯巳。顾世路崄巇。中道失步者比比皆是。实有扶之不胜扶。且扶之不任扶者。于是有妙其扶之术而一举两得者。是可仿行也。拟双惜扶颠局规约。 

　　扶颠局小引 
　　规条 
　　推广扶颠局条目 
　　借资作本说 

　　△扶颠局小引 

　　呜呼。生人之苦至穷途流落之人亦甚矣。或寻亲不遇。归计难求。或荐引乏人。佣工无主。或营生缺本。告贷鲜通。旅况凄凉。拟托沿门之钵。羞颜涩缩。怕吹入市之萧俗所谓跌仆曰失路者。此类是也。此其人概名之曰颠颠而不扶。焉用彼相。周任为相者言之而不独相也上洋为通商大口。五方杂处。流落尤多。失业穷黎比比皆是。蓬首垢面。几同萍梗之飘。骨立肌销。类属翳桑之饿。固多沿路告哀呼号永日。向隅饮泣。过问无人矣。然而中途失步。岂遂甘堕深坑。苦海将沉。畴不望登彼岸。所苦者饱思一饭。度日维艰。囊乏半文。思归徒切。纵使计然有术。藉手无由。即令毛遂多能。处锥何地。苟舒冷眼。所需本属无多。稍动热肠。培植当复不少。此扶颠局之设所以为此间要务也。兹拟集资设局以惜字惜米为首务而即以穷途流落之辈入局充工日给工食钱百文。每日止付五十文俾资食用。一月之后。应付工钱一千五百文。两月即可得三千文。欲回里者盘川有着。欲经营者小本裕如。且小试两月。勤惰可知。即代作曹邱。亦可无虑。如此更班迭换。可以源源汲引。纔经提挈。即获超升。大法力佛手垂援。真功德兹航普度。分西江之勺□。涸鲋重苏。挹南国之微熏。冻蝇立起。权宜方便。一举而两善兼该委曲成全。双惜即孤茕□路。当亦有心人所乐于赞助也。谨启。 

　　△规条 

　　一局设某地。公捐善愿。即择穷途流落之人办理惜字。惜粒事宜。司事督率工人。分段收拾零星弃字。狼籍米粒。日付饭食钱每名五十文。如能实力承办。则每日准存工钱五十文。满月即存一千五百文。两月得钱三千文即可作路费或资本。不致终为流丐。既惜字粒。又济穷途。一举两得。洵称创举。【每月工钱若干不必先与说明】 
　　一惜字以拾取墙角灰堆零星抛弃为要。每日早起分派收拾或有污秽另行收存。以花椒汤洗净。晒干焚化。以昭诚敬。 
　　一惜米以打扫各码头各街路零星狼籍为要。一人领同数人。各持箕帚。分头扫取。携归淘洗。晒干收存。 
　　一每日所收字粒。各人若干。晚归时。司事必领向　神前。焚香叩首呈缴见数。如或怠惰。惟神是究。俾知戒勉。有能格外勤力者。另加优奖。 
　　一城厢内外铺户栈家。每日遗剩饭食。往往任意抛弃。实为造孽。拟另遣工人挑担收取。如僧家盏饭例。俾免狼籍。收归入局。晒干收存。作为冬月煮粥济贫之用。 

　　△推广扶颠局条目 

　　双惜会作扶颠局。洵为一举两得。惟恐来者众多。双惜事宜不不能多用工人。又不忍不代为设法。俾各有谋生之路。因附、推广各条于后。 
　　一代作荐主帮作小工。以应得工钱存积两月。如包饭、者除每日给付饭钱外。余钱亦代为存积。俟满两月给还。 
　　一开作坊收留失业之人。择其事之易为而可以流通者。如□坊砻坊、做蒲鞋、做纸锭、打缏、绞绳、收买乱砖、收买草药料、耕种牧牛等类。皆人人所能为但得代为设法。代为转运自然各有生计。不致终于废弃矣。 
　　大户、大典栈、大行店、大作坊、大作场、狼籍米粒饭糁最多。宜另雇失业穷老。专司打扫收拾惜米惜字事宜。【所烧稻草每日摘净所吃饭米每日拣净】 在主人多养一吃闲饭人。一年所费无几。而代为。惜无穷之福既济贫又惜福一举两善洵为极大阴功局中人众即可代为分荐作惜谷工人。善有同心。定多感动。 
　　一各柴行及窑场所有稻麦草。其中谷粒必多。局中人可分派各行户。代为拣凈柴上遗谷。或摊出拍打。将所收谷粒收回。充公行善。另给工食。核所得谷粒以抵工食。所贴无多。此须禀明官长。以便分派。否则善劝各行。各修各德。必有信从者。 
　　一以工代赈事甚多。如打扫街道垃圾。修补道路缺陷。剪除碍道荆棘。掩埋荒野暴露。添设古庙灵签司香火。兴修渡船。俾撑驾餬口。均属一举两得。随地可行。惟在有心人曲为设法耳。一每见穷丐乞食。必有所挟以动人者。方能有求必应如能念经。能宣卷。能说好话。或挂阎王轴。或说偈言。或唱因果。则到处有人施钱给饭。窃意凡遇此辈。各为教习热练。如经卷木鱼阎王轴等类。所费无几。而丐者得此行乞。自可不愁冻饿。权巧方便。惟有心人不惮烦琐。代为图之。亦最下扶颠之一法也。 
　　一失业孤茕。倘有患病。无人照料。往往、起。须另为设法扶持。给以医药。俾能就痊。或劝其于病中立大誓愿。自愿一生敬惜字纸五谷。即为代求神庙仙方。病愈之后。令其专惜字米以完夙愿。当必格外加勤。不敢怠误。或生平有无忤逆邪淫烟赌诸习。尤须令其痛心立誓。方有生路。则养也而教在其中矣。 

　　△借资作本说【营生无本则束手坐困借给些些便堪养活】 

　　现在失业穷民比比皆是若辈有耳目手足。皆能肩挑贸易。营生餬口。所苦者乏本耳。而其本又不在多也。所少者三千二千耳。有三千二千文便可自餬其口。并可赡养其家而借贷无人束手坐困久之渐流为丐。运耶命耶。亦人事有未至也。兹拟倡一借本营生局。或独力承当。或集众公办。许附近失业穷民。觅保来局。借钱若干。【少则数百多不过三千】 每借钱一百。缴利半文。惟须每日将本钱或存货呈缴取信。以察诚伪。人不论异乡土著。但有保人。即准借给。此中可扶植多少穷民。虽取利而不失为方便者。惟有心人早图之。 
　　湖北李某、家小康。尝以钱数百千出借。其借厺只准借肩挑贸易之人。但有人作保即借之。钱不得过二千。每借钱一千每日缴大钱十一文或十日并缴钱一百十文以百日为缴清或每日缴大钱十文以百二十日为止亦可惟不准稍欠。如实在亏本。或病不能作活者。另出期票而缓其利。一时因借谋生者甚众。久之得利甚厚。有忌之者。以重利盘剥告于官、官拘李至李屈于法而无词。未几署外大哗。询之。则有数百人各肩肩担呼冤。官大讶问故。则皆曰我等穷人步担肩挑为活。欲借小本作营生。无人肯借。若非李先生借钱。我等何以养家餬口。每日出利。我等自愿。今反以害李先生。我等何安。有罪我等请同当之。毋令李先生独受苦也。官得其情。立即开释而斥讦告者。众人始散。后李公家财顿发。而扁担之名。由是传为佳话云。 

　　●得一录卷十五 

　　官长约 
　　乡绅约（石天基原本） 
　　高子宪约 
　　训俗条约（裕鲁山中丞刻木） 

　　○官长约【石天基原本】 

　　卷十五之一 
　　论行善是人人分内事原无那个该行善。那个不该行善的说话也。没有那个善是人所能行的。那个善是人所不能行的说话。只是有一等善事。凡人力量万万做不来的惟有做官的。轻轻就做来了。且是凡人行善一善止成一善。只有做官的人。做一件善事便胜如凡人百件善事千件善事万件善事。更有一件胜人万万件的善事。以此做官的人。更当急急行善。更与凡人不同。为甚说做官的行一件善事。便胜人百件千件万件万万件比如做州县官的。便是一州县民命所关。他若行善那一州县百姓都受他的福了州县既受他的福。那上天怎不报他以福做府官的。便是一府民命所关。他若行善。那一府的百姓都受他的福了一府既受他的福。那上天怎不报他以福。到了做司道的。做总督巡抚的。便是一省民命所关其善愈广。其福愈大。直到了做科道九卿六部。以至于宰辅中堂。做这样大官的。便是天下民命所关。他行一善事。尽天下都受他的福了。这岂不是一件事胜凡人百件千件万件万。万件的么。且这样大官。要行善事再没有行不去的。即闲有疑难的事。若打起精神来。照依世上人做生意要赚银子的心事一样。千方百计。定要到手。如此做去。那里有行不得的。以此做官的人。行善最易。一善抵人百千万善。获福又最多所以说那做官的更当急急行善也。但是做官的也须知他的就里。比如那做科道部院的。奉行　朝廷善政郄不能与百姓相亲还要那有司官实实去行。百姓方受　朝廷之福。所以做有司官的。尤望他急急行善。若有司官不肯实实奉行。便是那科道题请。六部奉准。　朝廷行下来的善政。□□□于空言了。所以有司官尤当急急行善方为不负　朝廷。不愧民之父母。但是做有司官的。也有难处。也要知他的甘苦。寻常民间小小冤枉事。有司官申得。小小便利事有司官行得。若是要兴大利除大害。必须督抚代为题请。若是有司官申详上去。督抚不替他题请纵有好司道官。好有司官要行好事也不能勾完全圆满。至于六部九卿。奉行　朝廷的善政。必是先行督抚。督抚后行所属。看来六部九卿。要行好事也须督抚替他实实去行。若做督抚的。不实心督率所属官吏着实去行纵是科道部院要行。也是不能勾完全圆满。所以做督抚大官的。上可以通得　朝廷的呼吸。下可以雪得民闲的疾苦。要兴大利无有不兴。要除大害无有不除的。真是行一件善事。直抵得凡人百千万件以至于万万件的。做这样大官的。岂可当面错过。我今设一譬喻。譬如人入海取宝的。其中珍珠玛瑙■〈王车〉璖玳瑁种种色色。任人所取。独是有一颗径寸的明珠。养在骊龙颔下。有一枝七尺的珊瑚。长在海底石上。若要取这两件宝贝。郄不是凡人福分可以妄想得的。必须造下大船。制下铁网又有澹台灭明下水斩蛟的手段。然后取得那夜明珠珊瑚树来。取得这样宝贝。便是世代子孙受用不尽的了。但是如今做大官的。未免错认路头。竟把做官行善看做两椿事了。因何说他看做两椿。我常见做官的人说到兴利除害的事。便说　朝廷立定的法度。谁敢更张。却不道　朝廷立的法度。那一件不是利民的。若还法久弊生。正要做大官的说明利害。奏请更改。那有坐视百姓困苦。只守定旧椿的道理如今做大官的。那个不是好善的。但只谨守法度。未免见义不为只到宦成回家。另做一番善事不过是斋僧造佛。布施福田看来却是小小善事。放着一件胜如万件的善事为何不做。却来取此小善。只因将做官行善看做两椿了。殊不知做官却是好行善的时节。行善正是做好官的本领。那有驾着大船。拿着铁网。不取那夜明珠珊瑚树。却来拾取残珠剩宝。岂不是错认路头了也。独至牧民的有司官。要行善事。往往多有掣肘。必待上台允行。方可放心去做。然虽如此说。据我细细想来。也不为难比如今日有司问一的决问一折赎。也要详过上司三回两驳。委是烦难。到了夹棍桚子。任意施行。三十板。五十板。往往立毙杖下。此事又何尝定要申详。可见上司掣肘的。反是小事转是关系性命生死的大事。反得自已操纵所以亲民的官。最要仔细夹棍板子最怕手滑。我只开口一声。衙役便加力几倍。我只用动手一摸百姓便去了血肉几多。一般皮肉。我疼他岂不疼。他疼我又何忍。果系情真罪当。打他也不为过若还非罪无辜于我定然损福。做有司官的如何容得忽畧。若论大刑一节。尤为不可轻用。当初设立大刑。原为凶犯强盗。熬刑不招的。用此拷讯他的真情。如何寻常事体。老实百姓。也用这等非刑。大约官府好用大刑。只是不奈烦琐。他说重刑一用人都惧怕。后来不打就招了。此说大有病痛。若是凶犯强盗。夹他也不为枉。若还未经官刑的人。一用此刑。多致残废。甚则老少虚弱的人。立时送命最可怜悯。当时缇萦女说道。死者不可复生。断者。不可复续。正是此等刑法。做父母官的如何用得轻易。还有一种乡愚。从来未见官府。一到法堂。言语错乱。官府动了疑心。致用大刑的又有一种言语蠢直的人。应对官府。也是这般粗糙官府动了嗔心。致用大刑的。又有官府盛怒之下。愚民不知进退。致令拍案呌怒。加力责治的。也能立毙杖下。又有事关考成。或系钦件。上司着紧行牌。要参要处。或是谒见上司。为着某事面加责让也能火上加油不顾百姓死活但念身为有司犹如人家的媳妇一样当受公婆烦恼须想名为父母就有不肖儿女也望爷娘周全于万分难忍的事切要忍得于一时难耐得烦恼也要耐得但宽得一分百姓就受我一分之恩但缓得一刻百姓就受我一刻之福了至于催征钱粮这是考成大事如何宽得缓得只是要百计千方设出一个妙法来便省了无穷板子省了无穷板子便是积了无穷阴德既不累我考成又与百姓作了福岂不是两便之道岂不强如那一味乱打的钱官粮又催不起考成又误了百姓又受了苦自己的阴德又亏损的么所以做父母官的一毫用不着火性只要细细商量事事留心人人访问自然有绝好的政事出来至于询讼一节便要留心替百姓伸冤理枉是不消说了还有要紧的事不可轻提妇女不可轻监家属不可拖累无辜这就有无量的功德了大约那做有司的一日之间有无数善事该做切莫轻易放过将这零星小善等闲看了他那做大官的取得夜明珠珊瑚树固是受用不尽我如今将那珍珠玛瑙■〈王车〉璖玳瑁零星宝贝积得堆山接岭的也就敌过那夜明珠珊瑚树也就世代子孙受用不尽了所以说做官行善胜如凡人百千万件不是虚说混话正是实实道理只要人打起精神来猛力行去不但自高官子孙朱紫就是登那仙证果也从这里做得来的若只恁的刘备混账不免福力有限也有不做官的日子却不道当权若不行方便如入宝山空手回岂不错过了好光阴也我还有一句紧关的话头索性与做官的说了罢如今做官的人不要把自巳等闲看了大凡做官的都不是凡人都不要小觑了自巳不是前生修来的就是祖宗积来的不是天上星辰降下来的就是仙佛圣位中应化来的。所以他出娘胎胞时就有些气概不同。此处最要认得分明。知道来厯。若晓得是前生修来的。前生积善。纔有今生。今生不积恐没了来生的了急急行善。犹恐其迟。若晓得是祖宗积来的。祖宗积了。有我今日。我今积了。又有了子孙的。后日愈积愈厚。愈积愈久。日后子孙世代做官。岂不可羡若是我今不积犹如祖宗攒下万贯家财。到我手里都用尽了便没子孙用的了这样看来。我在祖宗分上。也算不得好子孙。在我子孙分上。也不呌做好祖宗了。如何不急急行善去。晓得是星辰降下来的。仙佛应化来的。正要致君泽民。不负上天生我之意。若还只是受享禄位。目前早己随落如何不急急行善去。若说我是天生的福人。富贵是我该受享的。百姓是我管辖。我该役使他的。他该供应我的如此话头。谁去与他辨论。只是人生福报。也有限量。譬如那会射箭的人也有射到一百步的也有射到二百步三百步的不论多少步数。到底箭要落地。到此田地。大家自见分晓。那行善的人。五更半夜。都有安稳的到那回首时。多有好光景。也是说不尽的。那为不善的人。平时血气用事。不信天地鬼神。只到腊月三十日。手忙脚乱血气己尽良心发现了。平日所作所为。一一现前或自己首过或央人救他。那日常所说驰骋过头的话。一切都用不着了。却也悔之晚矣。我今再说一件故事。与做官的人听。当初宋朝有个王韶。是个极有才干的人他当初不合一念差了。要取那大功名上了本。自己要去开边展土。他就收了熙河一路。也不知杀了多少人也就做到安抚使的大官。他那心上不知怎么。郄有一点子过意不去。一日到甘露寺闲游。遇着那高人刁景纯。他开口问那景纯道。以王法杀人。可有罪过么。那刁景纯说得好。你也莫问有罪无罪。只要你打得过心下去。那王韶硬着口答道。打得过去。那刁景纯又说得好若打得心下过。便不来问我了。今来问我。还是打不过心下去。王韶便默默无语的去了。后来那王韶得病。只将两手紧合着那两眼。人呌他开了眼。他回说。开不得的。眼有无数没头没脚的人。立在我面前哩这郄不是那收熙河时杀的冤鬼么。到此时。候良心发现自己欺瞒不得。那从前硬口的语。一切都用不着了。却不是大可惧的事。如何不急急行善去。又有一等人说如今做官只要谋为好。打点得到。自然有官做。那里管甚么行善不行善。此等言语。我也不与他辨白只是你看天下偌多的人。多少文章好不中的。多少才干好。不能勾做官的。多少钻谋营求不得到手的。难道做官的只凭谋为打点不成。你只看又有多少老实头不会谋为营求的。也照样做大官。又有多少不顾官爵。一味只是行善的人。依旧也至大位。并不曾见说某人是为善坏了官的。可见做官的。也不是单单靠着谋为打点的说来说去还是他命里带来的咦。说到此处。急须着眼。分明一样的人。如何偏你命中带得富贵来。还是你前生修来的。还是你祖宗积来的。还是星辰降下来的仙佛应化来的。做官的好听在下的言语。切莫迷了本真。切莫错了念头。切莫差了道路。前生修的莫教今生坏了。祖宗积的。莫教我身耗了。星辰降来的。仙佛化来的。莫教此生堕落了。往来生身上想一想。从子孙分中算一算。急急行善切莫迟疑。趁我事权在手。努力发心。多多做些好事。落得名垂万古。福满人天。岂不称大丈夫哉。 
　　生而为人无益于世。则不如无生。仕而为官。无益于民。则不如不仕。何也。以其虚此官也。虚此官则并虚此生矣。可不早计乎 

　　○乡绅约（石天基原本） 

　　卷十五之二 
　　论行善是人人分内事。但是平常人为善。力量有限。官长力量无穷。所以官长行一善事。便抵过平常人的百千万件。其次就到乡绅了那乡绅如中堂部院科道九卿督抚司道有司。无论出仕与林下。那有没力量的。所以乡绅尤当急急为善一县止一县官。一州止一州官。一府止一府官。一县一州一府中。却不是一个乡绅。那地方兴旺的所在。常时有几十位乡绅。这几十位。若大地方上合力行善。那一方便是福地了。若是那几十位有些不妥帖处。那一方居民。也就不消说了。所以乡绅关系地方祸福与父母公祖一同无二往往有府州县得了好官。要行好事。不得乡官帮助就行不去的。也有府州县没有兴利除害的官。地方上有几个好乡绅。也救得一半。看来乡绅关系地方不小所以乡绅行善。也有一件事胜平常人百千万件的。且如那牧民官。初到地方。任是聪明特达的。土俗民情那里就知。惟有这乡绅。却是乡生土长的。那一件事他不知。常时官府到任。要访求民间的利害没人说与他。那官长也只说。地方中无利可兴无害可除。也就罢了。也有地方中有偌大利害。那耆民百姓人等要来条陈的。或是乡间愚人不曾到过衙门。见了官长。举止失措。不能申达下情。又或有能言会说的。多是不合道理。利口哓哓。又有一等奸狡利徒。借题条陈。假公济私。不是实实利弊所以道达民间利弊。这个担子。专是乡绅的责任。且是乡绅平日有望的。官长自然钦敬。说来无有不依从的。纵有疑难的事体。从公起见。委曲敷陈。也没有不行的理。这样看来世上好事。那官长也只做得一半。那一半还要乡绅出来做了圆满。这岂不是一件胜如百件。千件万件的善么说来只用我开口。不曾要我解囊。也只算做不费钱的功德。也不呌做甚么费力的事。但是如今乡绅有两等。见解横在胸中。所以不能行那一件胜如百件千件万件的功德。有一等乡绅。平常缄默不言只是身家重事。纔去关说。这岂不是本分的。但只是自了身家。总不肯替人做些好事。恐也辜负了头上进贤冠。又有一等乡绅。只要闭门养重。就是身家事。也不肯向公祖父母开口。只要人说他清介孤高。即有官长虚心。来请教。也只半吞半吐。不肯替他担担子。却不思同居一块土。地方上那个不仰望我。若兴得几椿利。除得几件害。那三党九族。也沾我些恩惠传到后代子孙身上。也有些光彩。何苦抵死不开口。况且从公起见。官府也自明白。那里就损了我的名节。亏了我的声望。此一等也是自私自利。与前边那一等争差几何。古人说得好。一介之士苟存心于利物。于人必有所济。堂堂一个乡官。与一介之士不同。若曾做过科道的。便是林下也有激扬的责任。若还厯过铨衡。也是有黜陟之权的。若再做过尚书阁老。更该为国分忧。奠安这一方百姓。方为不负朝廷。不是只一味杜门谢客。便算做贤士大夫也。看来肯替地方造福。纔是真正第一等好乡绅。替地方造得一分福。便有一分人品。也就有一分阴骘。留与子孙。造得十分福。便有十分人品。也就有十分阴骘留与子孙了。自利利人一举两得。就是平日有些小小过误。也都抵过了。毕竟好乡绅子孙。自然是书香不断。若还一味缄默。见义不为。就是清如伯夷。廉如陈仲子。也不过是个自了汉。假饶做到极品。也不过是一代显荣。那有余庆到得子孙身上。只可惜这不费力。又不费钱。一件胜人百千万件的功德。等闲放过了。也算不得读书明理有大见识的人。我如今还有一等善事。也要乡绅做去。□却不费钱又不要央求官长。但须要实实行去。方算得功德。看来这功德比那兴利除害。为地方造福的事。反觉难些但只是能行了这功德。子孙世代书香。地方也受福不浅。说来乡绅都是大根器的人那里有害人的事。只无奈子侄弟男。习气不好。就做出那不尴不尬的事来。再有那门下犬马。与豪奴悍仆。狐假虎威就要凑成十分再是各各宦家。彼此仿效成风把那要便宜占上风的事。当做理之当然就有无穷受害的了。乡绅那里尽知有。人说他不是他还要怪那说话的人哩殊不知极好的乡绅家造出极不好的事。都是此辈所为所以乡绅家第一要教子弟教子弟不是单单教他做文章第一要教他明道理。教出一个明道理的子弟来。便是家门之福。也实是地方之福。第二就要教家人那生事害人的掌家。不是主人得意的亲随。就是公子介弟的宠幸。这里最要觉察。一些不到。就要被他瞒过了。就要受他的负累了。至于投在门下的人。多是要假我的势力。行他的胸臆。乡绅间或见他才调。要用为腹心。不知一旦线索在手。他就用起主人来了。莫说前朝大老家。有廖莹中董心葵那一班门客。就是平平宦家。也须有个负嵎之虎中山之狼食心之蟊哩。这样人切不可收留在门下。用那奴仆们。宁可要朴实良善的。平日常要戒饬他。不许他生事害人。这样乡官。就是古时陈太丘王彦方那一班人。也不过如此。这虽不曾为地方兴利除害。那地方受他的福也不少了。我还有一件善事。也望乡绅们做去却是乡绅家力量优为的。一发是不费钱的。大凡一方有一个乡绅。便为那一方的表范。乡绅家好刻薄。那一方都学得刻薄了。乡绅家好势利。那一方都学得势利了。若还有一个乡绅俭朴醇笃。谦虚好礼。尊贤下士。凡事让人。那一方中。那个不敬重他仰慕他。也就大家仿效他了。可见乡绅原是一方的表帅模范。风俗的美恶。人心的厚薄。都从这乡绅身上做出来的。若有好乡绅。表正得一方。化得那一方的风俗。都是好的。人心都是厚的那一方的善都归那乡绅了。岂不是一件胜百件千万件么。又有一件好事。尤望那乡绅们做去。也算做不费钱的功德。乡绅家成人的田房产业。原是要留与子孙受享的。遇着那人家不肖子孙将田产来卖与我。我就该生警戒心要想到自己子孙身上价银照时价要从厚些。许他的银子。克期给与他还要欵欵。问他何处用。劝他切不可浪费。那不肖子孙。或者因这大人君子劝化他从此学好竖立起来也不可知。遇那騃愚子孙将那田产来卖的就当生怜悯心。要想到自己子孙身上。照前与他的价银。交付银子时。还要好好问他那里用或是替他照料一照料。或者那騃愚的人。不受人的欺弄。也不可知。若遇着人家有至急的事。仓皇弃产的。却不要乘危掯勒他。却不要故意顿□他别家两次三番兑银子。我却一天平兑足与他。济他之急。若有可以替他排解的去处。替他排解一排解。遇有可以镇压的。替他镇压一镇压。却不准折他银子。那人就受我的许多福庇。这功德也就不小了。如此成产。如此长厚。自然子子孙孙千万世受享不尽矣。我今另有几件费钱的功德。更望乡绅们着力做去。这费钱的功德。除了乡绅谁人能行。说来却又是乡绅本分内该行的那乡绅们受了　朝廷的高爵厚禄原该替地方上做好事的既读了圣贤的书。明白道理。原该见义必为的况且又有极多的利益。庆流子孙的妙处在里面如何不行。只是有那龌龊小见的人。舍不得银子向他说不得独有那大本领大见识大度量有大福禄的行善做功德。何忧日后没这东西。也该放心用他了。再从子孙身上勘一勘。那子孙聪明才能还要像我做乡绅。也不用我积攒银子与他。若还不能为乡绅。遗留与他的忒多了。我生前又不曾积德。这银子恐反成子子孙孙的祸胎。勘到这里。这银子也该发心用来行善了。再诸乡绅先生更从自己家里勘一勘。日日要吃饭是少不得这银子的。个个要穿衣服。是少不得这银子的。还要娶亲嫁女也是少不得这银子的。除了这几件事。银子也就用不着了。何不拿来行善事积阴功呢。怎奈那乡绅堆金积玉。只是愁穷。只说是不勾用的。我想他那里不勾用。那曾见不勾买饭吃。不勾买衣服。不勾娶亲嫁女。多只是不勾他侈靡浪费罢了。若将这银子浪费了。却也可惜何不将来行善事积阴功。勘到这里。也勘破十分了。难道还舍不得用。还不去行善积德么。我还有一句苦口的言语。笃劝乡绅先生。若要乡绅先生们倾囊倒箧尽数用去行善委是也难。若是只将浪费侈靡一项。节省了去做好事。有何难处。且是将那无益的烦费。行那有益的阴功。岂不是极妙的事。怎奈乡绅先生。又欠高见。只说我们宦家体面所在。不得不然。我今再将体面两字大家商量一番。恩周三党。这是乡绅的体面。泽及九族。这是乡绅的体面。万民感仰。诸人钦敬。这是乡绅的体面。若只是衣服华丽筵席整齐。房屋轩昂这也不算做体面。比如乡绅生事害人。这呌做没体面。或是占田霸地。这呌做没体面。行止有亏清议不容。这呌做没体面。若还是老实本分。不好奢侈难道就是没体面。且将那夸多鬪靡的银钱。都用去行善作功德。积得于门高大子孙世代做乡绅。人人赛他不过。这却是极大的体面。只是如今乡绅先生。一向豪华惯了。我如今劝他俭朴本分省了银钱做这行善的勾当。不免说我们酸气。亦且他是要自家受用的。如今劝他损己利人。不免又笑我们呆气了。又有一等乡绅先生。从那寒窗困苦中来。他把这银子未免看得太重了。我们向他说这等话。不是伸舌摆手。就是掩口摇头。这也不必评论是非。只是要乡绅先生。再将那银子的机关。着实的再勘他一勘这银子原是天地间的神物。是浪费他不得的。却又是窖藏他不得的。你若是浪费了他。他就福过灾生了。你若是窖藏了他。他就变生怪异了。只如那晋朝何曾他生在世家。奢侈惯了。一日间用了一万钱的作料。还说没有下筯处。到得两代后。他的子孙就没有衣食。贫穷下贱了。那何曾还是个有识见的。尚且如此。岂不是暴殄过分了么。又见有许多财富人家。房屋衣冠。华丽僣越。或惹得贪酷的官长。动了火。就无辜想吃他或生事的光棍。借题陷害抄没了他或盗贼平空打刼了他。我也数说不尽。岂不是奢侈的没理了么。只有那窖藏的。自谓留与子孙。世世受享。却不知银子这一件神物。真是作怪。那银子所在。人人侧目。银子越多。惹祸更速。那怕你会算计。会收拾不知怎么样。就有个不测之事取了他去。这也是说不得的。我请乡绅先生们。试看如今可有个二十年三十年无事的财主么。向这里着一着眼。这银子也是不消窖藏他的。且道这银子窖藏他不得浪费他又不得。毕竟如何纔是。我今分明说破了罢。只有用他去行善。万无一失。有了阴功善事。鬼神就来庇护他。天地也来保佑他没银子的。也就有了银子。有银子的。一发世世享用不了。这阴功善事。犹如点化的大丹一般。那银子遇着他。都分外精彩起来。也就用之不尽了。又如那镇库的宝贝。一般那银子有了他。都一毫没处走失了。如此看来。可见那银子反是个捉拿不定的。阴功善事反是个实在有据的看破了这个机关自然要发心行善。做那费钱的功德了。况行善阴功古来榜样不少。当初那范文正公。也是个穷秀才。他在天平山读书时。断□画粥。极是清苦的。后来做了宰相。他却看得道义重于银钱。一日公子纯仁。收租八百石麦。路上行善事。都给与人了。回来见父亲时。文正公问他。此行可遇着故人否。公子说道。遇着故人石曼卿。他说家有三丧未举。那文正公便道何不将那麦舟助他。公子回说已与之矣。这文正公父子们。是何等手段。何等度量。文正公又在苏州买了一个南园。有风水先生说此地气脉极旺。将来要出一斗芝麻的进士。那文正公说有这些进士。我家如何独占了。遂作为学宫。就是如今苏州的府学宫。这府学中真也出了无数举人进士。都是范家让出来的。这是何等心肠。何等识见谁知那范家的举人进士。却也不少。自宋朝直到如今。那一科没有范家的人。这岂不是古今第一等的大功德。大结果榜样么。只是他有了那大识见。方有这大度量。有了这大度量。纔有这大手段有了这大手段。纔有他这大福分。如今乡绅先生。也有做过尚书阁老科道九卿的。也有做过督抚司道有司的。其中岂无范文正公这样人。忠宣公这样子弟。这是要信得真切。大发良心。大开手段。堂堂做去。凡将宦后余资。僭侈妄费。惹祸生非。有损无益。真万万倍的利益也。两约所言。无非要人随处行善。量力行善。人性皆善。心同此理。在官为官长。在乡为乡绅。总此一心而巳。为善于乡者。居官定有惠政。为善于官者。居乡定有令闻。举斯加彼。初不过自尽其心。而所及者甚广矣。今以一二人倡之。数十百人和之。城乡倡之。远近数百甲之内从而和之。一时倡之。数千百世又从而和之。天地之心。生民之命。万世之平。皆在于此。其功德岂可限量。昔孔子告季康子曰。子欲善而民善矣。风行草偃。势所必至。上行下效理有固然。然则正巳率人。化成美俗。端有赖于在位之君子。有道仁人主持世教。毋视为迂阔之常谈。世俗之俚语也。 

　　○高子宪约 

　　卷十五之三 
　　高子宪约。今已世远年湮。只将当格言看。然而字字箴规言言药石可云立言不朽。体此言而行诸事。即立德立功之不朽。吾知民命既立。帝心白简指日荣升跻身显爵。血食享以千秋。簪缨绵于数代矣。尚祈实心仿行。当作座右铭可也。 
　　一课农桑。须中心诚恳。欲开民衣食之源。赏勤警惰。使民兴起毌得徒事虚文。差人下乡。反滋民害。 
　　一兴教化。教化自身而出。非以虚文。故曰民不从其令而从其好。为人上者。敬以持身。廉以励操。肃以御下。民自观而化之。更须彰善瘅恶。树之风声。孝子顺孙。义夫节妇。必表扬之。乡绅耆德必尊礼之。邑中经明行修。令誉着闻者。必稽考其实。闻之巡抚御史。疏荐于朝以补乡举里选之废典而不孝不悌及一切关人伦伤风俗者则必置之法。如是久之。而教化自兴。 
　　一育人才。朔望临学宫必以圣贤明训为诸生谆切教诲俊秀之士必令读四书五经小学近思录性理纲目。以端其心术。正其识见。为　国家有用之才。 
　　一乡约为教化内一要事。但县官不以诚心行之。徒成虚文。而约正约副等。反为民害。果有力行者。必敦请邑中德行乡绅。或孝廉贡士。为民钦服者主其事。而约正副等以供奔走。乡约行则一乡之善恶无所逃盗息民安。风移俗易。皆得之于此。有记善簿记恶簿。又须有改过簿。许令自新。 
　　一乡饮巨典。不得滥及匪人。 
　　一义学务选读书端人。 
　　一学宫敝坏。即申详修理。境内凡有古先圣贤。及祀典所载山川祠宇敝坏者实时修理。完好者仍要扫除洁净。关锁祠门。不得容人堆积杂物。坐卧作践。 
　　一积贮民之大命丰无所储。荒无所赈。尚可称民父母乎。必须随宜设法。使一县积谷。足备一县赈济。岂独活民。即以弭乱州县之功在苍赤。庆流子孙。端系于此。【原注罚锾原为积谷】 
　　一社仓是救民良法。各乡劝缙绅及各家自造仓廒。自放自收。不可以官府与之。其法量人户种田多少人口多少以二分息。于青黄不接时借贷。又必二三十户连名保借。欠者即同保内人户摊赔。小荒减利。中荒捐利大荒连本米下熟征催。官府给与印信文簿。为究治奸顽使之可久。 
　　一境内有荒芜田土。宜竭力开垦。流移人民。宜竭力招抚。 
　　一境内有陂池宜浚者。及时开浚。圩岸宜筑者及时修筑。城垣颓塌桥梁毁坏者。及时整理。高原污下。所宜树木。及时种植。 
　　一仓谷主守。须择殷富谨厚者。量以礼待。每年交盘更换。勿令偏累倾家但令接管者照数交收。勿令吏书参与。以滋需索。及时敛散。出陈易新。皆县官躬亲。 
　　一养济院近来竟成弊薮茕独不沾实惠。皆由吏胥添捏诡名。混冒。须是州县官据其陈告者。审实给以面貌本牌。仍不时查核。分别革留。凡男妇犯重罪。或游荡倾家。及有子孙子侄可养者不得混收以妨无告。 
　　一州县极贫待毙之民。大约可计每岁动支预备仓谷城中四门择寺观宽绰者煮粥。每人米五合。即可苟延残喘自十月十五日起。正月十五日止。孤老有粮不许混冒。约费百余石耳。设诚行之。利济不少。当委任得人稽查出纳。无成虚文。 
　　一佐贰不得令擅受民词。擅出牌票。衙役尤宜箝朿。佐贰之害民。即令之害民也。 
　　一勾摄止差里长非真正强盗人命巨恶不得滥差皂快下乡以滋诈扰。是造福小民第一义。【原注原被各差一证似便妥】 
　　一吏书门皂嫟之纵之皆县令也众胥役分其利一县令受其名愚者不知往往迷而不悟何也。所当猛省。 
　　一善人者一方元气民间有孝子悌弟其上也。次则仗义好施者次则终身自守。不作非为者必须访实各书所长匾额表其门免其杂泛差役以为民劝。 
　　一恶人者良民蟊贼蟊贼去而良民始安凡天罡地煞打行把棍之类访其首恶重治。仍籍之于官。使禁其党类。一有党类诈害良民者。并其首治之。 
　　一讼师教唆起灭。破民家。坏民俗。一段机械变诈。无识者竞以为能。浸淫入于其术而不觉。不复顾天理人心为何物矣。所当访实悉榜其名于申明亭。审出刁诬词状之人。并拏重治。【原注状上写代书人某自不敢欺】 
　　一刑杖竹篦。不得重一斤。务要削平棱节。不许打在一处。不许打腿湾桚指不得过两时。非强盗人命。不轻用夹棍。夹不得过两时。 
　　一堂上须要肃清。不得容吏书皂快门役拥立左右。致奸弊出于意外。 
　　一每日所行事。须立一簿。逐件登记。完者勾之。一月内事必于三月内了。使吏书不得延挨索诈。上司事亦不至沉阁取咎。 
　　一私衙要关防严密多有清谨官为妻子僮仆亲戚所坏。交通衙役私出官票。暗骗民财。时宜觉察。 
　　一保甲所以弭盗安民。今本县开报保长时。既餍饱吏胥一番。而棍徒充当保长。又诈害良民无已。竟使善法皆成厉政团练乡兵亦然徒滋扰害而已。既不可惩噎而废食。岂可不循名而责实。要在贤者着实举行。周密防备。 
　　一武备不但地方保卫。亦官府自身保卫。昔人作县。猝遇大盗诈作承差突入县庭。拔刃劫库。县官给以库银大锭。不堪发用。为批票取之大户。所佥大户。皆民壮之骁勇者。诸人知令有急。皆襁砖石而入。遂擒羣盗。使非抡选平时。安能应变仓卒。故据各州县民壮弓兵。汰其老弱。实其虚冒。尽足以募壮士练精兵。备不虞也。 
　　一盗贼地方大害。必有窝家必与捕快交通。平日当密访窝家。及通盗捕快。置之于法。一有生发即行严捕。必擒获而后已乃不肖有司。护盗如子。既欲邀盗息民安之誉。又避上司地方多盗之责。往往深怒失主呈告。反责捕快诈诬。所当痛戒。 
　　一强窃盗到官。县官即刻自审。勿轻用刑。只严急起赃。赃真然后具招。勿轻信扳诬而容捕快先拷。勿先发佐贰审问。 
　　一赌博为盗贼之源。必须严禁民间开场赌博者。责令两邻首。告不肯者同罪。 
　　一白莲天主等教。自古倡乱之首务要密察访。严驱逐。无致遗害地方。 
　　一花鼓淫戏诲淫实甚。尤为民俗大害。务须密访查拿。立予严惩庶风俗可端。人心可正。 
　　一州县官表率一方。宜先简俭以挽侈靡之俗。即宴会名刺不可以为小事。漫从流俗。当照宪规。刊刻小约。与本地缙绅彼此遵行。节财用于易忽。移风俗于不觉矣。 

　　○训俗条约（裕鲁山中丞刻木） 

　　卷十五之四 

　　裕中丞示谕 

　　△裕中丞示谕 

　　为训勉风俗。以端趋向事。照得三吴为文物大邦。士庶军民之知礼义爱身家者。奚可偻指。祗因商贾辐辏。习染多歧。平居以相衒为能。积久遂因仍成俗。其力量不能供挥霍者。又各出其机械变诈。以求取胜于人。于是温饱之家。大半搘撑门面。矫诬之辈。甚且干犯刑章。不知守仆守诚。生人大要。克勤克俭。衣食本原。富家固祖业所遣。穷人亦筋力所趁。丝粟来处不易。暴殄岂不可惜。本部院自十四年陈臬以来。屡为吾民出示晓谕。总以正人心厚风俗为当务之急。迩日莠稂渐戢。讼狱渐清。士习民风。渐有起色。可见吾民非不率教。惟习焉不察。遂无所信从。本部院钦奉　　圣恩简巡兹土。尤愿吾民共臻醇朴。庶几共享升平。明儒吕叔简先生云。节俭无非美俗。奢华尽是邪心。前部院汤文正公云。衣食之原。在于勤俭。又前部院陈文恭公有风俗条约于吴郡民生最为有益。今就前贤意指斟酌现在情形编为八条。除出示徧贴。务期家喻户晓外。特再刊刷成册。分给上庶军民。愿我士庶军民人等。尊长戒其卑幼。师傅戒其生徒。夫男戒其妇女。老成者戒其后生。贤智者戒其愚鲁。而神衿明理之家。更宜身先作则。严切防闲。式化乡里。以期风移俗易。家给人足。本部院有厚望焉。 
　　一嫁娶必应及时也。男大当婚。女大必嫁。在为父母者。固应尽其尊长之义而儿女各有配合。亦可自成室家。周礼合男女于仲春。定纯币于五两。原欲其早为完礼。不致愆期也。苏俗男女两家。自行聘以至过门。但以夸多鬬靡为事。礼或不备。难以成婚。其计妆奁则金珠彩币必求充篚盈箱。其重迎娶。则花轿珠灯必欲填街塞巷。于是有索开门钱者。有索盘头费者种种陋习。不可枚举尤可笑者。两家力量不支相约掩人耳目。更有强抢硬娶之案。且有悔亲改适之人。无非侈习贪心。阶之为祸。至于不能措办贻误终身。则亦意中所恒有。抑思此等见识。为门楣乎。为儿女乎。因办婚嫁彼此伤情害义。计较缁铢。大户人家不屑也。择婿为择衣履乎。择媳为择妆奁乎。天下有志气。有作用人。谁赖嫁娶资财。以为基业。彼无资财之家。独非儿女乎。儿大女长。任其旷怨。为父母者。抑何忍也。本部院殊所不解。自今以后。须知能了婚嫁。不在饰观。亲戚友朋。悉相劝勉。不论家贫家富。各量其力以行。切勿以浮文末节之不齐。而致吉日良辰之坐误。为儿女完大礼。即为儿女种福田。傥有怙习不悛。因而致讼。本部院必加惩处。不能为执迷不悟者宽也 
　　一丧葬不得踰制也。论语论孝。谓生事之以礼。死葬之以礼。祭之以礼。礼有一定仪制。如　大清通礼所载。自王公以至庶官庶民。自始死以至卒奠卒哭。皆以尊卑上下制为常经。古人居丧。谓之守制。言不得逾法制也。今苏俗丧葬不甚援据一定礼制。往往铭旌功布。僭越崇仪。石兽丰碑。酿成讼案。已属不成事体。而其尤可怪者。经忏之外复用僧道唱曲演歌。谓死者乐观戏文。谓生前确有罪孽。飞铙舞钹。吹竹弹丝。含玉未寒。而宫商递奏。麻衣如雪。而男女混淆。荡礼忘哀。莫此为甚。至于出殡必备列仪仗。安葬则酷信阴阳。中人之家。停棺不瘗者。不知凡几。问其原委非缺盘头脚力。即为风鉴谬谈。抑知入土为安。岂得有心弃置。若谓子孙求福。转致窀穸无时。是反不如孤独茕黎尚得官为□敛。本部院迭经出示劝令棺骸早葬。阖省谅有见闻。若夫冢制高卑。石器多寡。通礼所载。各有明文。士大夫循礼饰终。足遂显扬之愿。何必穷工极巧。僭越虚靡以致为饰观瞻。多延岁月。查律载托故停柩。经年不葬者。杖八十。其居丧之家修斋设醮。若男女混淆者。家长杖八十。僧道同罪还俗。又例载民间。丧葬有用丝竹。演唱佛戏者。照违　制律治罪各等语今为吾民反复劝谕。无非欲尔等循分自安。尔等明发有怀。岂不知礼不过惑于习俗。以为非此恐贻笑柄耳。要知通礼颁自　朝廷。官民悉应遵守。嗣后务各捐除旧染。依礼而行。凡礼所不载者。毌或妄增益。 
　　一服饰宜崇雅饬也。吴中刻丝顾绣。以及累金雕嵌。各项物件。皆有作坊行户。赖以营生。原不必概行禁止。但用之不得过当不但物力可惜抑且不衷为灾类如男子着油绿衬衫。戴绿小帽拴绣花汗巾。其人已属可鄙。至妇女衣裙。则有琵琶。对襟。大襟。百裥。满花洋印花。一块玉等式样。而镶滚之费更甚。有所谓白旗边。金白鬼子栏干。牡丹带盘金间绣等名色。一衫一裙本身□价有定。镶滚之费不啻加倍。且衣身居十之六。镶条居十之四一衣仅有六分绫绸。新时固觉离奇。变色则难拆改。又有将青骨种羊作袄反穿。皮上亦加镶滚。更有排须云肩。冬夏各衣均可加上飜新鬬丽。无所底止。尤属荒谬此皆人心不古所致。抑知荆钗布裙。更见妇德。何须华服艳妆。况自己银钱来亦不易。又何得任意糜费。试分所费之资。以为举家衣饰。则一件制与妻妾。更可一件献奉庭闱。卑幼之心。岂不甚快。傥尊亲不无蓝缕。而闺门竞事华丽。则愈华而愈形背理。又将何取乎。本部院闻十二三年吴中偶遇偏灾便有饥寒交迫之虑。盖藏易竭。总由平日奢华。易云。不节若。则嗟若。盖言始不节俭。必至嗟悔也。愿我民富不忘贫。文无弱质。屏除习尚。永享丰盈。切毌异服危冠。为有识者所哂。 
　　一宴会当撙节也。岁时伏腊。亲友招从。月夕花晨。盘餐乐叙。大则示礼。小则合欢。要皆重在真情。何必竞夸珍错。吴中水陆之品。山海之鲜。固所在俱有。但为一时筵宴。耗费中人卒岁之资。甚至百物骈罗。饾饤满席。其所谓高装碟子者。面铺食品。中堆洋糖。大菜用至十余。热吃又复间上。更有烧煮之味。面粉之珍。如其不尽精工。则暴殄固为无谓。即使烹调悉善。在宾朋岂能徧尝。本部院以为此风创自各衙门。而绅士庶民。遂相效法。不知官场己属套习。居家更非所宜。孔子饭疏食饮水。乐在其中。朱柏庐先生家训云。饮食约而精。园蔬愈珍羞。奢当示俭。此其最易改者。忆陈文恭公在吴与同官绅士有五簋约。知交小集颇可遵循。此后本部院倡率同僚。均用五簋。设有大宾客。及喜庆等事。亦不得过入簋惜有用之财。以留不尽之福。想省垣无不乐从也。 
　　一师巫宜屏绝也。户枢不蠹。流水不腐。人能习劳戒逸。自然却病延年。其有禀赋羸弱。四时感冒。但须择医调治。否则竟不服药。亦得中医。盖为客感所乘。不过行徧六经。以及客气解散。自能痊愈。何以苏城治病。辄有不事医药。一意妄信师巫。本部院初莅三吴。闻得疾病之家。有看□画水呌喜茶筵情事。城厢内外师公师娘。不下数十百家。原其初。总由邪鬼所附。不由自主迨其后。则因邪入邪。而狡黠之徒。遂藉此渔利营私。诈伪百出。遇人来请看病千般蛊惑。百计牢笼病者不知堕其幻术或听烧香拜忏。或听借寿关亡。幸而获痊。酬谢之资。视其家道贫富。已无定数。甚至捏称前生冤孽以及神灵欲其舍生则更化疏烧香。多生枝节。种种妄为殊为可笑夫有病祈禳例所不禁乃初不知自问自心。改过向善。而但信此辈。说冤说鬼。致罗雀掘鼠。奉若神明。昏愚颠倒。可恨可怜。本部院前以淫祠惑众。大为民害。上冬奏毁上方山五通淫祠。钦奏　　谕旨嘉奖现已拆毁不留片瓦寸椽。是皆平日无知愚民所由起。尔等军民。试观邪鬼邪神。何能作祟于　　尧舜之世。其从前因此受惊恐耗钱财之家。思之岂不爽然自失乎。假使当时不为所骗。穷民小户留得余资。岂不免得揭债变产乎。可见总由自无主见。以致引鬼入门。现今各弊俱己驱除。尤愿我民各以务正为心。切勿再萌故习鬼魅岂能医疾病。师巫祗白耗银钱。况例有明条书符咒水之罪。比照邪术惑人绞律仅减一等。其吞服符水之人。即属为从。又何苦于病耗之余。甘心问罪。此事妇人最易被惑。罪坐夫男。其未嫁者。责在父兄。凡我军民切宜互相训诫。毌使绝迹之后。再有蔓延。是为至要。 
　　一庙宇宜清肃也。定例寺观庵院。除先年额设外。本无者不许剙建。原有者不许增置。又现在应付火居等项。僧道年逾四十者方准招徒一人。违者照律办理。盖缘不耕不业之僧道。平时衣食皆取于民。又岂可听其剙建。以耗民财。任其簪剃民间户口。律例最有深意。乃吴中习俗则专事崇饰庙观。不特剙建增置。事所恒有。且崇饰极侈。为之雕栏画槛绣幙朱棂。而更置暗门于碧纱厨中。筑密室于夹层墙内。不知将作何用。其愿施者未必家中不缺奉养。无非藉此以敛众人之财。而僧道无知。又设为解天饷。打趸金。赎罪舍身等等名色。竞相煽惑百伪朋兴。如大街拉行钱粮木柜。装有车轮。鸣锣收费。各处庙门。擅贴王侯封条告示。上用木印。竟与各衙门仪制相同。而完愿祯祥及天饷完纳。降福消灾。黄纸刊单。几于无处不有。又动辄敛钱打醮。各于门口贴斋戒二字。且不论大小神佛俱作赛会。劳民伤财。试问聪明正直之谓神。福善祸淫之谓报。若谓神者不问人所作为是善是恶。只就还愿与否便降祸福。是恶人还愿。转将得福。善人不还愿。必将得祸。几副纸锞香烛。直令天理如此倒置。此乃至愚极陋者所不为。而谓聪明正直之神为之乎。奈何有腼面目。受人愚弄若此。至于以阴官为阳官尤属骇人听闻。不成事体。本部院念尔军民。终岁劳苦。不能尽免饥寒。何苦再多耗费。即使富户乐施好善。只问六亲乡党。可能赒给无遗。自必恍然于亲亲仁民。次序不容紊乱。是以曾经剀切出示禁约。皆为尔等节省起见。自此以后。我军民切勿以辛苦之资。浪掷空虚之地。不但民德可期归厚。而各处庵堂寺观。从此肃清。亦不致滋生事端。贻害方外也。 
　　一游观毌纵恣也。虎阜灵岩。名山胜景。春秋佳日。何碍清游。即城厢内外园林。未尝不可骋怀娱目。独可恨者浪游子弟。以浏览为名。借观妇女。山僧园主。设局敛钱。每至花时。又有狡猾棍徒。租赁园亭。刷印小票。招集青楼妓女为羣芳会吹弹杂耍。悉聚园中。良贱不分。男女混杂。少年子女耳闻目见。荡志倾心。因而画舫灯船。龙舟赛会。四时八节。各自追踪。而且淫词列于市肆。淫绘售于山塘。淫出演于戏园荡检　闲。无所不至。又有一等轻薄文人。每游览山水必偕少年僧道。名曰风雅。实类挟优而隐僻尼庵。藏奸局赌。被其累者。虽父兄管朿。亦不及知。夫人孰不有羞恶之心。乃其流弊至于此极。为害风俗何忍详言。本部院前己　奏明严禁淫画淫书并不许妇女入庙烧香。及开设花茶馆。犯者必应惩办。自今各处园亭不得开放。一应昆徽戏班。只许演唱忠孝节义故事。如有将水浒金瓶梅来福山歌等项。奸盗之出。在园演唱者。地方官立将班头并开戏园之人。严拏治罪。仍追行头变价充公。其各处茶馆弹唱文词。亦毌许男女杂坐。闹至深更。凡我军民。须知游熙皞之天。不得有越礼犯分之事。湖山花鸟。常此清妍。自爱之人。谅必乐闻斯语耳。 
　　一本业宜专务也。古时无田不能得食。有恒产始有恒心。今人餬口岂止一端。有恒心即是恒产。苏城种佃而外。百工技艺。商贾贸迁。何事不可谋生。故论者以省城为寸金地。然而业精于勤荒于嬉。鲁敬姜云。民劳则思。思则善心生。逸则淫。淫则忘善。忘善则恶心生。更见一劳一逸。人心之善恶因之。即家业之兴败亦因之。今吴民果皆劳而不逸乎。勤而不嬉乎。蚕桑徧野。谁肯缫丝。木棉盈塍。谁肯绩布。大街小巷。茶馆酒食。铺店居多。其作奇技淫巧者。不过博爱玩于一时。岂俱远近所必需。日用所不可少之物。是本业绝少也。且人家无论贫富。总当男尽男职。女修女工纔能家道日兴。苏城妇女。亦不皆懒惰之人而中馈不司。妇功不饬者。比比皆是。惟其自□甘苦罔知物力艰难。于是衣必求鲜。食必求美。早眠晏起。佚乐游观。彼支持门户之人。日进分文。那堪消耗。家庭诟谇。债客纷呶。未尝不由于此。他如开馆授徒之士。医卜星相者流。皆恃所业。以为营生。若俱舍业而嬉。则误人子弟。伤人性命。乱人从违。名为餬口有资。实则孟子所谓毁瓦画墁以求食。谁其与之。至于妄愿难偿。诈术纷起。则更拔本塞源矣。安怪失业闲民。填衢塞路耶。本部院抚绥斯土。不能使通省军民丰衣足食。各得其所。而鞠人谋人之念。无日去怀。既知受病之由自应对证发药。为此苦口相劝。尔等军民如能悉心仰体。其向来勤俭者。固当益加勉励。传之子孙。其素常偷惰者。应知衣食维艰。必须一家之人。同心操作。不事浮靡而后有求必获。所谓民生在勤。勤则不匮。以苏城之地大物博。各能明动晦休。尽心竭力。而趋正道。四民之业日精百产之源日聚。丰亨乐利。比户可封岂不休哉。 
　　以上八条。何能该括。苏省风俗。盖就本部院耳目所及。择其最为昭著最易施行者。揭示大概。我士庶军民人等。当知本部院非以刑民峻法强为之驱。亦非以理学迂谈曲为之解。无非欲尔等黜浮践实。返朴还醇。尽心知手足之长。以遂其仰事俯育之愿。尔等其敬听之。尔等其慎思之。尔等其身体而力行之。勿负谆谆诰诫之至意。 

　　●得一录卷十六 

　　身世十二戒 
　　羁所改作章程 
　　不费钱功德条例 
　　良法附纂 

　　○身世十二戒【开原刘德新裕公着】 

　　卷十六之一 
　　人之所重者身身之所处者世。六尺之躯。块然于天地间。位置果于何等。是非加意防闲。兢兢自守。鲜有不失足深坑。流为小人之归者。人兽关头。祇争一念。白圭之玷。可不凛欤。述身世十二戒。 

　　原序 
　　一戒妄念 
　　一戒恃才 
　　一戒挟势 
　　一戒怙富 
　　一戒骄傲 
　　一戒残刻 
　　一戒放荡 
　　一戒豪华 
　　一戒轻薄 
　　一戒酗酒 
　　一戒赌博 
　　一戒宿娼 

　　△原序 

　　余愚朴无似。总角时入家塾。闻先生长者。训经书义。辄于圣贤大道理。慨然有触于心常述以语人。人靳子曰。子将为道学先生耶。余曰。道学不可为。孰是可为者。比及成童。少知自好。不为跅弛无赖之行。岁庚戌。余年二十有四。初筮仕来豫。虽少不更事。无益于卫水伾山间而此心犹凛凛如昨听政暇。曾撷古今格言数十项汇而题之曰赠言。业已授梓。为同人之献矣。因而思朋友且有规劝之义岂于所亲爱之子若弟。而反无一言为诲耶。爰条事之可戒者十有二。各为之论。其论以是非可否言者十之三。以祸福利害言者十之七。葢是非可否之谈平而难入而祸福利害之说警而易从予为子若弟诲。故不禁痛切諪复言之如此。且以见余之立论。乃要诸人情世事之所必至。不但袭道学义理之成语也。 

　　△一戒妄念 

　　海鸟有信天翁者。拙而不能攫鱼以食。但待食他鸟啖啄之余。夫他鸟之啖啄者。日所余几何而乃待以为命。吾为信天翁惧矣。然卒不闻海上有饿死之信天翁。何也。君子曰观此可以悟处境法焉。贵贱贫富死生。有司其权者曰天。天不可以人为也。有定其分者曰命。命不可以力竞也。吾顺吾天。吾安吾命。知止知足之间。自有不殆不辱之理。岂必形逐逐意营营。以与天较。与命衡。而卒无如此天与命何哉。夫实地莫负于见在悬思莫牵于将来。见在者可据之地也。未来者难知之乡也。诸快乐之观从实地出也诸苦恼之况。从悬思成也。衣不过被体已耳。虽目前之鹑衣缊袍。亦自若也。奚必为他年谋千金之裘。食不过充腹已耳。虽目前之箪食瓢饮。亦自乐也。奚必为他年计万钱之奉。居不过容膝已耳。虽目前之蓬户瓮牖。亦自安也。奚必为他年筹千万间之厦。古人有言曰。非无足财也。心不足也非无安居也。心不安也。夫有可足之财。而心不足有可安之居。而心不安。舍可据之地。而问难知之乡。弃快乐之观。而躭苦恼之况。知者固当如是耶。葢吾人之道德品谊。当向胜于我者思之。则希圣齐贤。而奋励之心自起。吾人之居处服食。当向不如我者思之。则随缘安分。而觊觎之念自消。苟非然者。不以不如人之道德品谊。为耻。而以胜于我之居处服食为羡。身在今日。心在他年。欲根不断。愁火常煎。势将多病易衰无益有损。吾窃叹衡命之人终不如信天之鸟也。 

　　△一戒恃才 

　　语曰美女不病不娇。才士不狂不韵。此非君子之言也。美女何以病。怙其美而为柔怯可怜之状。故病也。才士何以狂。逞其才而为宕轶不羁之行。故狂也。此岂贞女正人之所为。而世乃以是为诩诩哉。美女而有幽间贞静之仪。乃以全其美也。才士而有沉潜渊默之气。乃以成其才也。吾于世之所称为才者。不能无议焉。夫才之实不易言也。才之名不易副也。古大贤圣。如虞之五臣周之十乱。孔子乃以才目之。而今人岂有其千百之一二耶。而何以言才耶。即曰以一才一艺论也则是如财赋如兵戎如礼乐如刑名凡人之诸乎是者皆才也而世之论才者。又不以是。葢不过以文章之一事言耳。夫持三寸管。以摛纸上之空言。亦何益于天下事。而乃以是为才且自恃耶。且其以是文章之才自恃者。又未必真有是文章之才也。为制艺者。少知属比偶。即自负曰。吾茅归矣。吾王瞿矣。为古文者。少知工铺叙。即自负曰。吾韩欧矣吾秦汉矣。为近体古风者。少知媲青白。别仄平。即自负曰。吾李杜矣。吾陶谢矣。好大言。沾虚誉。此近世之通病也。吾闻之。司马光与人不言政事而言文章。欧阳修与人不言文章而言政事。夫有其才者且不矜。而乃无是才以妄自炫耶。里妇效西施之颦。而自曰美女。鲰生学子建之步。而自曰才士。吾恐不足当旁观者之粲然一笑也。  

　　△一戒挟势 

　　有喻以势之可恃者。曰爇火风上。以烧风下之草。莫之能返也。投石山巅。以击山底之人。莫之能拒也。予即以势之不可恃者。喻曰。仆于平壤者。不必尽折足也。若踬高山之脊。则糜矣。蹶于行潦者。不必尽濡首也。若坠大河之浤。则没矣。呜呼。世之名家贵冑。高爵巨官。其席祖父阀阅之势。以及据一已赫奕之势者。皆蹑履高山之脊。而荡舟大河之浤也。吾谓其当兢兢然廑登高临深之惧。而以宠荣为惊。以盛满为戒。为求无至于山之踬河之坠而罹彼糜骨没身之祸。亦云幸矣。况乃乘顺风负山之便。而遂欲甘心于一日矜已凌人。肆毛鸷之威。报睚眦之怨。以为此爇火投石之行耶。吾恐器满则覆。碁累则倾。其以之爇人者。终以自焚也。以之投人者。终以自击也。请以古人论。李绩曰。吾见房杜仅能立门户。遭不肖子孙。颠覆殆尽。然则祖父阀阅之势其可恃耶。主父偃为武帝所宠。公卿畏其口。赂遗至千金。或谓其太横。偃不悛。后竟以事族。然则一已赫奕之势。其可恃耶。夫祖父之势不可恃。一已之势不可恃。而世之人乃更有要公卿。通宾客。依城托社。援他人之势以恐吓陵轹其乡里之人如所谓狐假虎威者。抑又何为哉。 

　　△一戒怙富 

　　洪范之次五福也。二曰富其次六极也。四曰贫。贫者富之反也。今必执向子富不如贫之说为言。无乃论之不近人情。而于经训有悖耶。虽然。富亦何过。顾所以处富者何如耳。富而能散为上。能保次之。最下则怙其富。疏广曰。富者。众之怨也。夫彼此同闾闬。各家其家。各事其事。何嫌何疑。顾独有怨于富者。则何耶。是有由。有无不均。多寡相耀。苟非守贫守道之君子。鲜不生一艳慕心。生一惭媿心。而且心羡其盛者。反口剌其非。耻我之不足者。遂忌人之有余。此恒人必至之情也为富者。当此之际。苟上之不能慕卜式马援之义。输粟分财。以佐国家之急。以赒乡族之艰。次又不能制节谨度。绝其僣心革其奢习。以求免于罪戾。而顾凭财贿为气势。虎耽狼顾。恣为兼并武断不法之行。以陵铄其内外亲疏之人。夫如是。则众之怨者不将更结为仇耶。揆其猖狂自恃之意。岂不曰权贵可以苞苴请也官长可以贿赂通也。罪犯可以金粟赎也。纵无礼于若。若将奈我何。呜呼。以是而言。千金之子。不死于市。诚如陶朱公所述矣。然试问朱公杀人之中男。何以卒不赦于楚。而其兄竟以丧归耶。 

　　△一戒骄傲 

　　予尝读易至谦卦而有感也。易之为卦六十有四。其吉凶悔吝错。见于六爻者比比是也。独谦则六爻皆吉焉。谦之时义诚大矣哉。夫知谦之吉。则反乎谦之悔吝凶可无问也。世之人昧于此义乃故存一自先自上之心而发之以不肯后人不肯下人之气。而恣睢睥睨之态出焉。此其为类有二。一则以势自雄。谓人既在吾后吾自宜先之人既在吾下。吾自宜上之。此所谓富贵者骄人。以尊傲卑者也。一则以才自命。谓我虽在彼后。而有所以先之者。我虽在彼下。而有所以上之者。此所谓贫贱者骄人。以卑傲尊者也。吾以为是二者皆过也。以势自雄此非善居其势者也。以才自命。此亦非善用其才者也。吾且不述三代以后之为骄傲败者。而述三代以前之为骄傲败者。今之人孰不知丹朱为不肖子耶。孰不知鲧为凶人耶。然亦知丹朱与鲧之所以为不肖子为凶人耶。尧咨若时。而放齐以朱对。咨俾乂而四岳以鲧对。是朱与鲧之在当日。必皆具有绝人之才。为众所推许者也。然朱终以嚚讼不获嗣位。而鲧终以方命圯族绩用弗成见殛。遂得不肖子凶人之名。使后世传之。几不知其为何如恶劣人。然则骄傲之为害。一至是耶噫谦受益。满招损。此不易之理也人奈何甘受其损而不自求其益也。 

　　△一戒残刻 

　　吾读班氏酷吏传。于他人不为齿。而窃喟然叹惜于严延年也。昌邑之变。延年抗疏。谓擅废立。无人臣礼。君子韪之。以为烈比夷齐。且考其生平亦廉正无私是延年固汉臣中之不多见者。乃以疾恶太严过行杀戮。竟被祸如其母氏之言。而史氏遂以之与宁成尹赏辈。同类并讥。万世播恶声焉。则甚矣。残刻之行为能杀人身而败人名也。间尝推原其故。葢天地以生万物为心人之仁慈好生者。顺天地之心者也。故降之以福人之残刻好杀者。逆天地之心者也。故降之以祸。以好生得生。以好杀招杀。理有固然事所必至亦何惜乎延年之身名俱丧耶。或者曰。信如是则世之为官吏者。将必出重囚翻大狱。以行所为阴德事。而因觊于驷马三公之报耶。予曰非是之谓也。法不可以不守也。情亦不可以不原也。彼有可杀之道。而吾必生之。是谓纵有罪彼有可生之道而吾必杀之是谓贼不辜。然则贼不辜不甚于释有罪耶。善乎欧阳氏之言曰。求其生而不得。则死者与我俱无憾也。此真仁人心也。然吾以为欲制残刻之行于当官。当养仁慈之心于平日。何则屠之门无仁人岂其性固然。习使之也。古之人于无故而伐一木。杀一兽拟之曰不孝。斯葢绝其忍心之萌。而以成其不忍人之德也欤。 

　　△一戒放荡 

　　子夏曰。大德不踰闲。小德出入可也。儒者犹病其言。以为观人则可。自律则非葢圣贤之道。慎小谨微。以求寡过。虽一举足一启口。亦不敢轻且易。而谓何事可荡轶于礼法之外耶。不谓世之恣纵者。匪惟小有出入。抑且大闲罔顾焉。厌为绳尺所拘。躭习夫猖狂不羁之行往往曰礼非为吾辈设也吾游方之外也。揆其意。岂不以昔之七贤八达辈为口实耶。然亦思此七贤八达辈为何如人耶虽其中不无因世之变。有托而逃为混迹尘埃以自匿者。而要其越闲败检。得罪名教者固比比矣。或以废君臣之义。或以绝母子之恩或以溃男女之防。而且诩诩然相推曰。此贤也达也因之一倡万和。而天下之风俗由是坏。而天下之纪纲由是隳晋室败亡之祸实出于此君子深痛其祸而究其为厉之阶。谓其罪浮于桀纣。而顾可真以是为贤且达耶。或曰。晋入既不可学则必师宋人矣。清谈之放。道学之迂。一问耳。放差能乐迂徒自苦。亦何必舍此取彼为。予曰。苦乐固别。福祸亦殊。礼者古所制也。法者。今所守也尔弃礼。不惧败矩度。尔蔑法不惧罹罪辜耶。楚子将出师。入告夫人邓曼曰。余心荡。蔓曰。王禄尽矣盈而荡。天之道也。楚子果卒于师。夫荡于心为死亡之兆则荡于身者又当何如也。然则儒者主敬之学。固养心之道。而实保身之道也欤。 

　　△一戒豪华 

　　语云德过百人曰豪。是豪之为名。以德称也。又云。和顺积中。英华发外。是华之为义亦以德着也。洵如是。亦何恶于豪华。而为之戒哉。而不知此古人性分之谓。非今人势分之谓也。今人所矜为豪。多在驾高车。驱驷马。意气扬扬自得之间。而所艳为华亦不过崇轮奂。美裘裳。以照耀于闾阎市井中已耳。此非范质所讥为纵得市童怜。还为识者鄙者耶。吾且不论此虎皮羊质。玉外珉中。见讥于有道长者。而窃为若人瞿瞿有祸福之惧焉。何以见其然也。人心好胜。天地忌盈。豪过则灭。华甚则竭。此必至之势也。不思古人宫成缺隅。衣成缺衽之义耶。试取从来之最豪华者论富莫过于石季伦。李赞皇。季伦以人臣与贵戚鬬富。虽以天子佐助之。犹为之诎。赞皇饮食珠玉之奉。过于王者然一则为孙秀所收。一则有岭南之窜卒不克以免其身焉岂非其暴殄之行。有干天道故耶。夫以季伦之文章赞皇之勋业。犹且至是。况在区区辈耶。诸葛武侯云澹泊以明志。宁静以致远吾于其言有感。 

　　△一戒轻薄 

　　尝读苏子瞻传有云。嬉戏笑骂。皆成文章。在作传者葢以是为之称也而不知其一生受祸之本。正坐此何则苏子以雄视百代之才。不能沉潜静默。以养成其远大之器。顾以笔墨为玩弄当时之人。摭拾其九泉蛰龙之辞。而必寘之死地安知非受其侮辱者。而假此以为报复耶。此亦不厚重之祸也。予即以是类着之。为世之轻薄子诫焉。虽轻薄之事。予亦不能覼举而所最忌者三。一则勿以已之少。慢人之老也。无论近父近兄。礼宜尚齿即以人生百年计之。自少至老。旦暮事耳。今日红颜之子。不即他日白头之翁耶。况寿夭不齐。安知不老者犹存。而少者或没耶。杨亿少入禁掖。每侮其同官之老者。一人曰。老终留与君。一人曰莫与他。免为人侮杨后未艾而卒。此以少慢老轻薄之可戒者也。一则勿以已之长哂人之短也。天下事吾所知能者。不胜所不知不能者顾于人所不知不能者哂之。曷亦自反而计吾所知能者几何耶。温庭筠谒时相。相询以故实。温曰。事出南华。非僻也。冀相公燮理之暇。姑宜稽古时相薄其人而恶之。温卒不获一第。此以长哂短轻薄之可戒者也。一则勿以已之全笑人之缺也。大凡形体不全之人。其讳护为最重我故为玩其所不足。以中其所忌。鲜有不深激其怒者。却克与鲁卫诸臣使于齐。其形各有所缺。齐以其类为迎。且令妇人帏观之。克大怒。誓以必报后卒有□之师。此以全笑缺轻薄之可戒者也。若引而伸之。触类而长之。其于轻薄之行。不思过半哉。 

　　△一戒酗酒 

　　传有曰。兵犹火也。不戢将自焚。吾即以酒犹兵也。不弭将自杀吾今戒若以勿崇于饮。但袭取前人之言曰。内丧若德外丧若仪云云也。若或德仪之不恤。将有迂吾言而褎然笑者吾且不为若德计若仪计。而为若性命计若当羣然举白鲸吸自豪岂不日吾求一醉之为快也。而不知醉中之祸有不可胜言者。若之量为酒所胜。颓然而倒。不知天之高地之厚。非梦如梦。非死如死。吁危矣。迨至梦幸得觉死幸得苏而宿醒所苦呕心吐肝辄为作数日恶。夫吾人之身。寒暑燥湿之不克当者宁堪经此摧折耶。即若之量不为酒所胜。而不能不为酒所使。酒胜则气麄。气麄则胆壮。喜而狂呼大笑。已可丑也。况一有所触。怫然而怒。非言可劝。非力可排。因而骂座行殴。杯盘之地。顿成戈矛之场。其以之得亡身丧家之惨者葢比比也。是知酒弱者祸迟。酒强者祸速。然迟速皆祸也。弱与强皆无一可者也。呜呼。人之湎于酒者纵不恤若仪独不恤若性命耶 

　　△一戒赌博 

　　事之有益于人者。虽古凶人之所遗。吾亦有取焉。若鲧之城桀之瓦是也。事之无益于人者虽古圣人之所遗。吾亦无取焉如尧之奕。老之樗蒱是也。夫以无益而不取。况乎其有害耶。旧事相沿新机递创。浸假而有掷骰打叶之戏。浸假而有混江马吊之名。且昔人以之适性情者。今人以之规财贿。而赌博之事纷出焉。予尝曰。小人而赌博。盗之媒也。君子而赌博。贪之囮也。曷言之夫赌博以求利。断未有能得利者。胜者什之一。负者什之九此所谓乞头而外。无赌钱一输之方也。乃负矣而必求一胜。再负矣而又必求一胜。再三再四之不已。卒之有负无胜。则吾赀以罄。吾债以积。而吾心益以热。则凡苟可以得财贿者。将何所不至哉。吾故曰此盗之媒。贪之囮也而世之人或有甚吾言者曰吾辈之为此也。虽不无金钱之注。然岂真以规财贿耶。不过为适性情故耳。纵百万一掷。曾无芥蒂于胸中。而乃一以为盗媒。一以为贪囮。且君子与小人同讥耶。而不知更不然事不可以或废也时不可以或失也。孔子之贤博奕。所以甚言不用心之不可耳。岂真以为贤耶。以可用之心。而用之不可用之物则误用之心。与不用正相等。况身列士大夫之林。而可为此牧竖小人之事耶。而且心术以此坏焉。何也觊觎之念一动。则必弄机关。而且体貌以此亵焉。何也。计较之心太明。则必起争竞。而且身命以此轻焉。何也。胜负之情正切。则必忘饮食。废寝眠。以是而言。非所谓不徒无益而又害之者耶。夫不为其有益而无害者而为其无益而有害者。适足以见其人之愚。而自贻伊戚也噫 

　　△一戒宿娼 

　　世之荡轶子。出入于狎邪青楼中。而以风流自命。或有绳尺之士过而讥之。彼且曰。吾不钻穴隙相窥。踰墙相从。自觉贤于尾生相如远矣。寻常以金钱买歌笑。于阴骘何损。于名教何伤。而乃过为律耶子曰。是大不然。夫语以可否而不悟者。语以利害未有不悟者也。若亦知夫倚门跕屣者之为何如人耶。凡人之大无耻者。必其大无情者也。彼以一人身为千万人传妻之身朝送秦人。暮迎越客其以前日陪欢于人者。今日陪欢于我。即知其以今日结爱于我者。异日更结爱于人也。彼为假情之娱。我为真情之认。我作有情之痴。彼作无情之黠吁。亦愚矣。况且以是荡吾赀。败吾名。祸吾身。夫人之拥有厚赀者。岂无自而来。是非祖父积累之所贻必吾身筋力之所致也而顾荡诸有情无情之场是何异取箧中金而掷之于水耶。且使为此狂夫浪子之行。而无贻辱于父母也。无贻讥于乡党也。或无害。有此行乃父母恶之矣。乡党贱之矣。亦何苦而出于此耶。更虑者。铅华香腻之地。实垢污凝渍之乡也。中其秽浊。即成恶疾。已成恶疾便为废人。斧斤酖毒之祸。未必烈如此。人生实难。而顾可自促其死哉嗟乎人之出入于狭邪青楼中者。闻吾言。亦可以猛然省矣。 

　　○羁所改作章程 

　　卷十六之二 
　　羁所又名班房。又名保歇。本有官办旧章。惟日久弊生。动关性命当事者习见习闻。不以为意。而不知其中之含冤负屈吞声泉下者多矣。设身处地一刻难安。一转移间。造福无量。述羁所改作章程。 

　　羁所宜改活板说 
　　附羁所流弊四则 
　　禁私押牓示（丁中丞通饬札） 

　　△羁所宜改活板说 

　　凡羁所人犯。往往甫经报病。即已不治。推其得病之由。多因所睡地板之下。潮湿积秽。日渐熏蒸所致。犯人羁候日久。气必衰弱。处此积秽之地。人易生病。病易速死。理固然也。更有板片俱无。犯人即睡在泥地上。尤易生病查粤东州县简缺之羁所。每年死者已不乏人。繁缺则不可胜数矣。慈祥官府。目击情状。能不动心。特经理未得其方耳。厯观各处羁所。俱系钉实呆板。下面不能打扫通气。犯人在板上昼夜坐卧。或病时便溺或病毙后将板洗刷。秽水洗下。日积月累。其板下尘灰堆积。污秽之气。已不堪闻。虽曰在板面打扫洁净。焚烧苍朮诸香。亦无益也。至于春夏以及交秋。时而潮湿。时而闷热。气候不定。因此传染疫症有之。且押候之犯。其中或受刑不轻。或米饭不继。忧惧焦思。尤易生病。处积秽之地。受郁蒸之气。其生病速死之由。大率类此。况犯人终日坐卧板上。亦易得脚肿之病。是以病故之犯。多面黄脚肿。亦未始非地板铺满脚不得舒之故也。窃思人命最重。既非命盗大案。果能时常清厘。讯结开释。不致久押。固为上策。奈其中有刁徒妄控。或讼棍挑唆。非一讯所能结。必须传齐证佐。始兄定案。至贼案之诬扳牵连。更不能免。于是押候之犯。迟之又久。既不犯死罪而并可无枷杖之罪者。亦复不少。乃因羁所污秽。竟至病毙于此。实堪惨伤。凡羁所地板钉呆者。必须改作大块活板所费无多。而保全人命不少。兹特将改作章程附后。 
　　一先将旧时秽泥挑去一层。另换新土。上而铺□青砖一层。后用木椿钉实。做成横架于上。上铺床板三块。每块宽约二尺零。以横可睡人为度。离地高一尺许。一室之内。三面镶成大块床板。中留空地。犯人坐则可以垂足。起则可以行走。如是半 
　　一间有犯人患病。竟至病故。其便溺秽臭之气。床板巳系活动。尽可将活板取出外间洗净。再行搬进。仍旧铺好可也。 
　　一如房屋十分窄小。约看地方开窗通气。虽不能中留空地。亦可改用活板。或房屋低矮。离地五六寸均可。惟须饬令看役。于三二日内将板取起。打扫一次。务要洁凈。或留空一边亦可。 
　　一设有秽气未除。须多备艾绳或苍朮。时时焚熏。庶可驱邪辟秽。责成看役照顾。 
　　道光十二年。有人在海康县行之。一年后。据看役云。往年病毙者颇多。自改此活板。今岁病毙不能保者一人而巳。电白县于十九年行起。至二十六年。厯数年之久。亦仅病毙不能取保者十人。至死生有命之说。有富贵寿考之人。或大恶人。方可言命。其它芸芸之众。乃世间可有可无之人。即其命亦是可生可死之命。援之则生。置之则死。于是亦可见矣。凡公门中可行方便之事。不一而足。特患人不肯行耳。即此羁所改活板一节。洵为良法。一日改。则行之百年为补救之方。一处行。则推之各处。皆可取法果如是。所以保全人命实难以数计。上天有好生之德。为民上者岂有不乐善行仁。忍其死而不救之理。是皆职司其事未得其方。所谓欲救无术。行之不力。习焉不察之故耳。愿亟为改作幸甚。 

　　△附羁所流弊四则 

　　凡羁所看役所报病呈。一二日内即死者。务将看役责处。方不致漫不经心。倘该役早数日禀报。即可早数日拨医调治。　系病重。即可交保领去。然此为实心任事者而言。每见看役禀报。幕中照禀一批。拨医调治四字而巳。再禀病重。不过批多加紧二字。均属纸上空谈。全无实济。并无医药。安得不死。 
　　羁所人犯。本无不准薙发之例。每见各处多蓬首长发。宜令每月薙头一次。天热则月薙头两次。是亦免除患病之法。惟每届薙头时。须经管羁所之人。亲自督同看役查明。薙发者只准带进薙刀一把。此亦格外谨慎之道。 
　　犯人初进羁所。看役必以三数日后。无人顾送。始敢禀请发给口粮。但犯人初到讯问。或巳受刑。或远来数十里。其人已困乏痛苦。再受饥饿。数日后始给口粮。其因此受病者有之。应以初到之人犯。查无口粮。随即酌发。俟有人顾送。再行住给。其间或本有人顾送。初到时有不敢送与不及送者。须随时酌量给之。冬间赏给棉衣。【宜早数日勿待及冷之时】 夜间仅能盖及上身。谚云。病从脚根起人脚不暖不睡因此冻而生病。毙者亦复不少。宜赏旧棉絮数张。二项所费无多。而济人不少。保全人命。全在口粮。棉衣最为紧要。各处间有署内煮粥给食。最为便当。经管之人。须随时留心。添人增粥。切不可人多粥□。以致饿毙。若不随时留心。虽系无心作孽。孽正不小。□派管羁所。尤须老成人。分给门上月账股子。庶不致为家计衣食所迫。致生他念。 
　　且羁所贼犯。最易久押。以为贼犯不甚紧要。多漫置之。即病故亦视为寻常之事。但此中冤屈者不可胜数。缘贼犯仇扳诬供。捕役亦藉此多弄差钱。【俗语所云开花是也】 其中系小乡村无绅耆可保者居多。及至到案。贼口硬证以至受刑久押不知凡几。因而押毙者亦复不少。最为可悯。盖贼案之供。难以取信。实有所见。前嘉庆二十三年。王少溪明府任西宁时。衣箱内装满贵重皮衣。并储有千金。仅失去箱内当中所放衣服四件。共指为家内人所偷。万无疑议。及破案。乃在罗定州售赃时查出。系积匪猾贼军犯某所偷又道光六年。罗后轩明府任新安时。仓内住有裁缝某被窃。获到行迹可疑者二人。因此訉供竟供认入室行窃。情形如绘。即立正其罪。似无冤枉之理。后来破案。乃远在省城丹桂里窝藏之为陈亚六所偷。此二案所亲见者如此。其民间诬扳。捕役混拏之贼。可遽信乎。遇初犯赃轻之贼。及情有可原之人。或被久羁者。随时从宽保释。是亦仁人之用心也。又武营所拏之贼尤不可信。沿海地方营弁。一有拏获。无论虚实。即行冐昧通禀　各大宪。但此等并不紧要。尽可由县訉明虚实。随时分别取保究办。奉到　大宪文行据实禀复。并无驳诘。厯办有成案可据。 
　　各属羁所间有设立脚闸者。曾经于电白海康二处撤除。其脚闸孔眼巳经脚汗渍透油滑。掼之于地。臭虫如蚁。不知若干人受此苦矣。窃计人犯上此脚闸。坐起不能。两足伸缩不能。其受苦情形实为可怜。况所上之人。果系应得军流徒者。尚为罪所应得。有此脚闸。恐无枷杖之罪者亦所不免。其弊不可胜言。即如道光初年平远县火烧羁所。烧毙人犯十数名。官发军台。即系脚闸开除不及所致。但从前撤去电白海康两处羁所脚闸。看管之人大以为不便出言阻挠。谓要犯无此脚闸。一有疏虞。大为干系云云。当晓以现今羁所即班馆之更名。嘉庆年间。百中丞奏参南番两首县班馆押毙多命。均获重谴。嗣后各州县年终具结。并无私设班馆。是羁所尚系从权私设。而乌可用狱中脚闸之刑具耶。若谓要犯无此脚闸。恐致疏虞。可打如各州县解犯人船上所用铁脚盘三两个。并脚镣五六副。遇有要犯上之。即可无虑疏虞。此物可以起坐。不致如脚闸起坐不能之苦也。 

　　△禁私押牓示（丁中丞通饬札） 

　　为奉文晓示以杜私押事。照得本县审理案件。随到随审。随审随结。惟案内设有訉供未确。或证佐未齐。不得不管押待质。无如差役舞弊不一。或提到而匿不禀明。或讯释而私押索费。甚至以扭交指交为名原告串差私自管押。随后具禀。以为欺懦之计。此等弊窦。相习成风。兹本县奉札严禁。合行牌示。为此示仰诸色人等知悉。此后管押人证。本县当堂交保开释。必亲自注明日期。该差不得私行收押。如有示内无名。及已经交保开释者。该差或仍行私押。准该家属指明喊禀。以便查究。特示。 
　　词讼项下　　　　捕役项下 
　　某某某某　　　　　　某某某某 
　　同治六年九月　　　　　　　　日示 
　　此事近□第一善政惩儆刁风。保全良懦。造福实为无量。洵可推行照办。 

　　○不费钱功德条例【熊勉麾先生定】 

　　卷十六之三 
　　佛氏以出钱作福为财施功德。为六波罗蜜之一。诚助道因缘也。然有钱者固以出钱为功德。而无钱者则出心出力。随在可以种福。即随在可以立功。惟在有心人处处留心耳。述不费钱功德条例。 

　　官长 
　　将帅 
　　乡绅 
　　士人 
　　农家 
　　百工 
　　商贾 
　　医家 
　　公门 
　　妇女 
　　僧道 
　　兵丁 
　　仆婢 
　　大众 

　　△官长【能信心积累必世为官长】 

　　训励风俗　劝课农桑　酌立义学　重惩赌博　严处盗贼　矜原错误　保全善类　打扫监铺　轸血狱囚　诬告必严【清讼原也】 　唆讼必惩【息讼□也】 　不轻发脾发　不株累亲邻　不轻拘妇女　不轻羇监铺　不妄逞已私　不阿狥公举　不徧听左右　不多带役从下乡　不滥用重刑【加□棍之类非凶犯强盗弗轻用】 　不断离婚姻　不折散骨肉　不轻辱斯文　考试不徇情　钱粮设法催征【勿徒鞭朴】 　水旱早报灾伤　饥荒设法赈济　盗贼细心盘问　呈诉实时批发　讼案速为审结　买办现银足价　严禁衙役诈骗　严禁势豪欺压　严禁私宰耕牛　不枉法坏人功名　盛寒灾暑不轻责　随行远路不轻责　老幼病癈不轻责　婚娶凶丧不轻责　不以有害地方事逢迎上官　不作惊骇耳目事沽买名誉　事不可行者虽严檄必极力挽回　情有可原者虽成案必加意矜恤　有驿站怜恤马匹　有水道大兴水利　宽一分民受一分之赐　省一事民省一事之扰　民生大利人害在外大臣题请在内各衙门启奏常有一言一事数百万生灵受其福 

　　△将帅 【能信心积累必开族昌后 】 

　　不激边衅　不纵兵丁生事扰民　不杀己降【能善招降又不受其欺功德最大】 不从险策以害生灵　不屠城　不毁墓　不滥杀胁从　不杀良邀功　不匿战士功绩　不克减军粮　不淫掠妇女　不毁秽书籍　不牧马学宫神庙　不因一时喜怒轻为进退　体恤士卒饥寒劳苦 

　　△乡绅【能信心积累必奕世簪缨】 

　　倡率义举　正已化俗　奖励后学　扶持风化　严禁子侄倚势凌人　严禁仆从倚势生事　有利地方事尽心告白官长　有害地方事极力挽回上官　民闲冤抑公行表白　乡里结衅公道纷解　不说昧心人情　不以喜怒作威福　不强买人产业　不苛刻细丁　不傲慢贫贱宗亲　表扬节孝　保护善良　主持公论　戒人忤逆　止演淫戏　劝人重义轻利　抑强扶弱　不压良为贱　奴婢婚配及时 

　　△士人【能信心积累必金榜题名不于其身必于其子孙】 

　　以名节立身　以忠孝训俗　敬奉圣贤典籍　尽心启发生徒　不犯色戒【文人犯此必有纵才必不发且损寿】 敬惜字帋　谨修言行　诲门人文行并重　无故不旷课　不鄙薄人为不屑教　不谈人闺阃　不发人阴私　不书写词状　不作昧心干证　不恃衣顶呈人　不恃负才高轻慢同学　不作淫词艳曲　不废散人书籍　遇上智讲性理学　见愚人说因果书　劝止人不孝　不睦诸事　引导人敬宗睦族　编缉利济为善书　传人保益身命事 

　　△农家【能信心积累必家业丰隆】 

　　不贱弃五谷　不耕占无主坟墓　不盗斫坟上荫树　不侵夺邻田疆界　不私坏要道津梁　不掘断坟墓龙脉　不阻塞水道　粪田不害物命　完租谷不着水和糠　不纵六畜践人禾苗　禽畜误食禾苗不轻击戳　不做工懈怠荒人田亩　不以酒饭不厚工钱短少做假生活　爱惜他人车具　犁车牛路不图超近践人田禾　不于戊日犁锄田上浇灌秽粪污触地祗【田家耕作最忌戊日抱朴子曰燕于戊日不衔士】　随处填修坟墓穴洞并坍塌者【此事工德最大泉下人必默佑之】 

　　△百工【能信心积累必生计繁多】 

　　制器必坚实　造作不苟且草率　不妄废人材料　不因主人酒食淡薄生坏念　不躭延捱功　不作不吉利语　不行魇魅法　不传播主东家常隐微　不撺哄人兴造　不造硗薄假物　不轻毁成物　爱惜衬用物件 

　　△商贾【能信心积累必货充财溢】 

　　不贩卖假货【药材尤忌】 　不高抬市价　　讨价不欺哄乡愚童叟　出入不用轻重戥秤大小升斗　不设计谋夺生意　不忌人生意茂盛遂生谗毁　凡病人所需货物不掯勒高价　夜深买物急需者勿以寒冷不应　典铺能让利息　赎当少亏无补或年月久长谅情让利勿使不成致恨没绝　贫人买夏帐棉衣棉被等哀怜让价勿使不成　不齐行勒重价　交易公平正直【药铺最关功过人已不幸而市药岂可抬价虚诳尤失公平】 

　　△医家【能信心积累造福无穷每见有及身富而子孙贵显者】 

　　体认脉理【不粗心轻率】 　精研药性【用必得宜】 　详问病证　施效验良方【药救治尤大】 　医妇人须远嫌疑　不乘重病险疮勒厚谢　不妄惊病家　不因钱少迟滞其往　不因风雨寒暑不远赴　不因宴会嬉游托辞不往　不用霸道药速效不用缓药迟愈取利【外科尤多此事孽报最深若用假药骗人造孽最重】 　不轻投金石攻刦剂　不用堕胎药　不传淫方媚药　不因错认病症　委曲回护　不互相讪谤令病家惶惑　认病不真实必令邀医会议　可以步行不必舟舆费人钱财 

　　△公门【书吏衙差之类能信心积累定有贵人提携子孙荣显】 

　　随事方便解和不唆人结讼　不指拨官长生事　不捺案　不生枝节提人伺候【一夫到案合户不安】 　不唆盗贼扳雠家　不乘危索骗　不受鬻儿卖女钱　不倚官势凌人　不诬诈良民　不逼病人妇女到官　稿案字眼不改轻为重　人罪不下死煞字语　不因无钱聚杖一处及杖人腿湾　不私拷贼匪　不妄拿窝家　不苛虐狱囚　牌签票稿勿滥填姓名株累良民富户　批回速请发　解审速请审　水旱请官早报灾伤　设法赈济【勿侵赈济】 　多送正风俗兴利除弊告示　学书门斗　圣殿及各处　时当洒扫洁净　有坏则请修理　常劝举节孝德行　不轻传劣迹恶款 

　　△妇女【能信心积累自身福寿子贵夫荣】 

　　孝敬翁姑　和睦妯娌　凡事劝解丈夫勿欺勿慢　无子及子迟不妬夫置妾　不凌虐婢妾　不凌虐妾生子女　前妻子女一体看待　不暴殄衣饰　不卖使俏乖　不毒口咒骂　不言人私情　不妒伯叔有　不笑妯娌无　不信邪巫　不人寺烧香看戏　公姑丈夫前不般唆是非　不倚母家势傲夫家　不恃父母爱欺兄嫂　不恕女苛媳　洁净厨灶　爱惜物命　秽物秽器勿暴露日下【露厕尤忌】 　恤奴婢劳苦足其衣食【并禁子女凌虐】 　嫁婢及时　妾庶不恃宠欺正挑唆谗毁 

　　△僧道【能信心积累必往极乐世界转生为富贵之人】 

　　严持戒律　谨守清规　虔礼神明　参悟经忏　勿生贪嗔　勿发秽言　不窥妇女　不饮酒赌博　不浪费施主银钱　不苟简神前香烛　神案整齐洁净不以器物置其内　代人忏悔祈祷必斋戒虔诚　不假托募化　不妒忌同类　行一切方便事【如募修坏桥洼路掩埋无主枯骨留养过路病人等类】 

　　△兵丁【能信心积累必履险如夷出身受职】 

　　无事习武艺　有事勿退避　为地方廵缉奸匪　遇水火窃盗争先捕救　出师不妄杀平民　不淫人妻女　不抢掳财帛　不拆毁墙屋【及毁人宗□木主】 　不放马践踏禾　不斫伐坟树　不勒买货物　不诬良为盗 

　　△仆婢【能信心积累必立业成家】 

　　不背主向客　不误主委任　不倚势生事　不傲慢主人亲友　不传说主人隐事　不以主人年幼肆欺诱贫懦生玩侮　不搬弄是非致主人眷属不和　不背地咒骂主人不侵柴米钱物器用 

　　△大众【各种人俱在内故曰大众能信心积累必各得福报】 

　　敬畏天地　恭敬神祗　孝养父母　友敬兄弟　睦族恤贫　矜孤怜寡　完人女节　和人骨肉　息人争讼　雪人冤抑　传说良方　赞成好事　禁戒宰杀　救护物命　珍重五谷　敬惜字纸　凡事吃亏　到处忍耐　化人不赌钱　醒人当局迷　有当救者勉力必救　可从宽者勉力必宽　当欲可染不染　不助人为非　不忘恩念怨　所欲必推　所恶勿施　勿以善小不为　勿以恶小为之【此二句赅括一部功过格之全】 

　　○良法附纂【随便种福】 

　　卷十六之四 
　　布施二字。释氏谓之慈悲吾儒谓之仁爱如来舍身喂虎。割肉喂鹰。圣人一夫不获时予之辜。吾辈能乎不能乎。惟随便布施一法简而易行。盖饥寒人所最苦。而今之沿门乞化者。非为此乎每有见其来者。除不怜念。而反斥逐之。甚且辱骂之。伤哉。所求几何而遭此狼籍耶。余劝仁人长者。或米或食或银或钱。无论多寡。随便与之。即合勺亦能济其饥毫厘亦能周其急。或当食饭饮酒之时。乞者望之。不知何如香美。不妨出其残羹余沥以充彼之寝消彼之馋。至于行路之间有病者瞽者幼稚可矜。衰老可怜者。则量我囊中之多寡。为布施之厚薄。此法甚简便。在我不为大费彼己十分欢喜。即是慈悲之本。仁爱之端成佛作祖之根基。为先圣贤之道路也。若以为小惠不足为是直世俗庸愚之见。种福于冥冥中。盍勉而行之。 

　　买物惠贫议 
　　岁岁济瞽议 
　　设瞽相所 
　　资送留养难民事宜 
　　置义田说 
　　债项不宜捐为堂费说 
　　各乡送诊施药说 
　　每冬栖恤老病无依说 
　　以公项行义说 
　　积财济贫说 
　　遇寿诞放生说 
　　妇女积功德说 
　　敬节会纪畧 
　　育婴社说 
　　梁敬叔劝戒近录记浦城蜜浸 
　　苏郡洗心局章程 
　　保送条约 
　　局规 
　　号规 

　　△买物惠贫议 

　　买卖贸易皆是各人生活之计。在门店之家。因有赀本。坐而乐利。不必言矣。惟是本少贫人。设措微赀肩挑步担。遍厯街坊忍饿奔驰求活家口。最为苦楚。予昔日会撰现在功德一篇。备悉苦情刊印遍贴。谅世人已知之矣今议约列后。 
　　一凡挑担行卖之物。如日用薪米菜蔬瓜果布帛零星食用诸物但向担上买用。不可又向店铺中买。在我一样出钱而贫人自沾我之余惠矣。 
　　一凡岁暮。或时节前以及初寒酷。久旱赤雨尤须存济贫之念凡可久存之物此时不妨多买昔人于荒年多兴工作。小则起造房屋。大则开河筑堤。修桥补路。皆随寓济贫之义。 
　　一凡向小本人买货物。必须纹银高戥。暗中要令贫人少有沾润若存心刻削。则大失本意矣。 
　　一午后或带仆人或着子侄。在于离家稍远之处。忽东忽西莫有定向。见有余剩薪蔬等物与价略高。买堆存用。若在自家门前买惯倘人探知予意。未免羣聚呌喊。争论混闹反致气恼。 
　　一买物若见衰老幼穉以及残病者尤厚待 
　　一买存用物之外如瓜蔬菠苋菁芹等菜倘天热不能久贮兼之家中日用多剩。岂不可惜。坏烂即送寺庵。以供僧众。或与养济以散穷丐又加施惠矣。 
　　一挑脚汉。车夫轿夫。因无赀本。只靠扁担气力挣养家口。肩上尝挑重担。若遇夏天暑热。流汗成浆。比于卖菜物人。尤为苦楚。其脚价戥色。不可不厚。与令众欢感。凡有呼唤争来挑运。岂不快哉。 

　　△岁岁济瞽议 

　　瞽目之人。终日如在黑暗地狱中作活。天日不见。行止不便。父母妻子只闻声而不见其面。乃世间最苦楚可怜者。若再加饥寒贫病。更加难堪。予欲于每年腊月。每瞽人各赠银二钱以度岁暮。聊济万一。奈予一介寒士。家无余资。今倡首捐出银十两。因约同志好友二十余人。各随意喜助银几两。共有百余金。成此善举。但此不过予一己寒士微念若各州县富厚善信。俱仿此意。由瞽而至瘫残贫病。功德不可胜纪矣。【特录事条如左】 
　　一设局城内寺院。每年定于十二月二十日。预于十日前。请杂职官示晓。遍粘各门。并乡井。至期早晨齐集。己时给散。后来及非□瞽者不与。 
　　一各善信出银。不拘几两几钱。竟自各包。每封二钱。统交为首者汇存。不必又加另封至期公同给散。 
　　一凡有瞽而兼老病者。尤须先散。其瞽而少壮者。不妨迟后一刻 
　　一本日为首三四人。各多带银两许。恐一时瞽多。即可补给。若瞽少银多则封存交诚实人以积异时之用。 

　　△设瞽相所 

　　古者。瞽必有相。俾免失所也。凡瞽而有艺。能自食其力者。固可自觅其相。即零丁孤苦。亦有恤孤局收。而教其资生之业。惟幼小及衰老无家可归。无人可依。无能自谋之人。少则多由父母不育而弃于道路。老则总由饔飧难给。而流于乞丐。揆诸无告。惟此为尤。其无告之人。有目犹可。向人乞食。此则乞援无路。行止皆艰。纵有衣食。苦不得见天日。有衣不能自澣。有食不能自煮。至无衣无食。零丁孤苦。衰病纠缠。复何以为生哉。夫虫蚁至微。莫不贪生。彼亦人类。能不矜全。此瞽相之由劝设也。彼老而入养济院者。自毌庸议。即少而有父母力能养育。及随亲属之乞讨者。亦不必收。惟但遇实系无依无倚之人。无论老少。设一大院落。或租赁一大庙。收入其中。每五人老少共住一房。五房共雇倩一有目之人照料。饮食起居。量力定限。额满停收。遇缺补入。其饮食每日两粥。粥听其饱。十日一饭。饭两顿。与粥同。其少者。约逾十岁。延请能算命之人。教以自谋之资。一能自谋。则提归另院。虽照料如常。而不复给粥。或遇雨雪不能出营。间一给之。倘其中有不安本分者。无论老少。及另住者。立即驱出。至少女中有已同有目婚配者。即有所归。亦不收。其无归者。应同老妇一视同仁。而别其居曰瞽妇院。另倩有目之老媪照料之。此项费用。大约以百名而计。每年需数百千文。五十名半则之。如不能常行。而行于残冬。以一二月为率。则虽一二百名之多。亦不过花费钱一二百串。有人能为之倡。每人但出钱三五千文。约三四十人。合力举行。则事可济。而无目者一冬可免呼号。且人数之多寡不定。而施惠之大小不拘。此即担粥之变法。能更推于众丐。其惠尤广。好义之士。谅有同心。愿亟起行之 

　　△资送留养难民事宜 

　　资送留养。诚为救荒要法。资送者。系散其强壮。以免聚集滋事。留养者。系留其老弱残疾。无家可归之人。资送本移民就粟之意。按站给钱递送。随到随行。令其回籍复业。至留养必择城外厂寺院。与之栖止。按日发给口粮。不准进城滋扰。其有男女同行。询明实系一家。准其同住。余悉别居。不许混杂。水退时。仍令回籍领赈。此江南奏定章程。行之有效者。但资送虽与留养并行。究竟留养多于资送。且资送即在留养之中。当其分派大小县。留养之时先须资送至留养处。迨留养后。又须资送其归。惟遇实在年力强壮者。本籍无可栖止。或别处有亲故可依。及愿往各处佣趁者。专行辗转资送。而不停留耳。其事虽属官理。其费多系集捐。并有认名留养。按日留养者是此法民闲好义者亦可行。最苦莫如疾病老弱。若能专设收恤所。给以医药。饲以糜粥。则于周济之道。尤为周匝矣。○赈钱固便。但仓卒被水之人。锅灶俱无。或值冬时。及零丁者。又莫如粥便。惟厂须多设。并宜兼行担粥。厂多则人易分领。担粥则尤便于人。如设一厂。令其就近饥民。分男女列坐于道。而以担粥送其坐处。按人给食。食毕听散。庶免拥挤之患。而同时开厂亦无重领之弊。且疾病老弱之有家者。亦可就饲。法有六急。病者急。饘粥是也。如虑米石不敷兼可用面。亦系江南奏定章程。但须临时权量其价耳。常州有粥店法。减价出售。荒年先查户口。丰年不查户口。专售贫者。每以冬为期。亦可仿行。 

　　△置义田说 

　　义举而能积赀。自应权其子母。或以置产为永计。调置产莫如置屋。以屋利既厚。且可每月收租就用。不似田租必待收成。且有水早之忧。累粮之虑。迫和之难。众口一词。此但就目前而论。似也。但田之高下水旱诚不能免。其利微。佃亦多抗。是以人皆苦之。语云。十年高低一般收。然良莠固有不齐。而政令要自可制。如学田囚田有官法治之。则抗者亦不敢终抗。今置义田。自须经公。经公则同学田囚田。无佃抗之虑。至于钱粮。大灾自有蠲缓。其偶尔歉薄。亦不过租利微薄。以丰歉并计。总有几厘之利。即数百年。亦不过如此。若置屋。其利虽倍。平时有拾扫之费。有关空之虞。亦未必竟无欠租者。年代愈久。修理愈费。其所获厚利。巳要折算。设遇坍倒另造。又须大费。若费不足。仅存白地。其租何出。是欲保其数百年如一。日恐不能也。即幸而保至数百年。其屋亦朽腐不堪矣。何如田之纵经水旱。尚有可挽之法。仍可受耕。且平日既不须修理。既逾数百年。亦未必便改沧桑。是田永于屋。而其利牵算如一。未可但就目前。谓置田不如置屋。要知屋租。不若田租之久也。国家正供在田。而杂税在屋。税无定。而供无或缺。非重计系于田乎。惟救急需。或先计屋租亦可。故余旧有论田屋兼置。而以屋为先。并多置屋。而少置田。盖为目前权宜起见。非久计也。总而言之。田惟虑其失利。屋且防其失木。古人义田祭田。皆是田。而非屋。其深思远虑。当可想见。抑余更有感焉。义举无论田屋。惟在人之义长。义如不长。虽有田屋。或不能管理。或支销不当。流弊丛生。转滋咎戾。亦如富家子弟。转受有财之累。是又不独慎于置产之先。更当思善其后也。是为说。 

　　△债项不宜捐为堂费说 

　　凡邑里设堂。兴诸善举。固必待众力以擎。力有厚薄。量力乐助。胥宜出于至诚。方有裨于善行。至于债项。尽可自行讨取。何必捐堂。盖或因欠户消乏。无力偿还或因事远年淹。索之不偿。虑鸣官而不究。遂以助善为名。冀假义行为泄忿地。善堂司事不察。往往堕其术中。转致善堂受扰累之名。常郡绅土有鉴于此。遇以债项作捐项者。槩郄不受。并请示严禁。经前抚林文忠公札饬。凡有善堂捐欵。总须现钱交堂。不得以远年烂债混捐取巧等语有案可稽。窃思善须根心。行可量力。善念一动。即便勇为稍一迟回。即惜财矣。倘以难索之债。而居市义之名。是作伪也。根心行善者。当不出此。古有焚券市义者。倘效法行之。即大善也。是为说。 

　　△各乡送诊施药说 

　　世之最苦者。莫如贫病。而贫病又莫如乡村之苦为甚。缘乡人艰于财。而俭于用。即有病亦未肯遽就医。且知医者鲜。即有稍涉医道者。亦在集场。其离集场较远之家。欲就医惮于行。欲请医更乏费是以穷乡非病至沉重。不作延医之想。迨医至而病已无可救药若欲易医。尤为难得。而且集场药店药多不全。非桃僵李代。即霉烂不堪。方既不对其症。药又不能地道精制。纵延医较早。亦无济于事。况以沉疴而欲冀其一剂。即奏奇功。岂可得乎。虽人命在天。而补救究在人事。似此岂可谓人事已尽乎。苟思及此。能无恻然宜于天灾流行之时。请倩医士。随带咀片。沿乡送诊送药并约畧携带引药之物。不必设厂。厂费既繁。且与集场之开药店。挂医牌。无甚区别。纵医药俱全。而不取利。究不能恤其路远。及零丁病卧之人。可仿古药箱之法。遇病即诊。诊后即照方给药。医一家。再至一家。行一村。更至一村。临去时告以所住之处。俾可寻访。设遇重病。暂留一二日。或转至其地。病人多处。添医办理。且可互相斟酌。其方期于尽善。惟心虽期于普济。而总以救得一人。是一人功德。医无回生之术。而宜存割股之心。以仁心行仁政。乃不负送诊送药之本意。医士及随人盘缠。自应酌带。或遇次贫之家。一宿一餐。固不为扰。但总不可贪哺啜。而尤不可分文受谢。致滋弊端。此事在天灾疫疠之时。最宜行之。即平时每月赴乡查探一二次。亦方便事。城中虽不乏贫病。但只艰于乞药。尚不艰于求医。故敢以乡村为劝。凡为医为业者。能于贫户不计谢金。且早到无误。或以经验便方刊布。亦阴德也。 

　　△每冬栖恤老病无依说 

　　乞丐之强悍者可恶。而衰老庸懦者亦可矜。在各铺户固有零给。而究难以区别。缘其中衰老残废及患病之人。有尚能行乞者。亦有未能行乞者。大抵不惯求乞。或外来初到。并乏止宿之处。而丐头之所喝止者。多属不惯求乞。及外来之辈。如积愤乞丐之人。则仍听之。且分其余。似此同一乞丐。岂不有能乞不能乞之别乎。乞且不能。何以聊生。是不得不设法矜恤也。其法何如。拟每冬于城外空旷处。撘盖席屋数间。厚置草荐。倩一二人。或地保甲头。令其掌管。专宿无依老病之丐。不许强者搀人。如一家中。有壮丁者。即令其自为之所。不容冐滥。而留者仍别其男女焉。但止声称安其居。而不给食。一俟风雪之时。查看情形。酌量人数。或钱或米。或担粥。不拘多寡。不定时日。不露姓名。间一度之。惟须说明。逾年即止。年终令掌管人撤还。留为下届之用。或借空庙为之。更属简易。此亦恤其老病之一端。如有关系流落之人。或酌助回里。亦方便事。若谓事涉张扬。恐多滋扰。要知不给食。止给住处。虽张扬何虑。况聚集莫非老弱。亦不致于滋事。纵人多而施与无定。且以年终为限。即使久占。亦不过一席屋空庙。无姓氏可寻。有何遗累哉。又或疑此初行固善。若年年踵行。恐不免流弊。窃谓施与无定。稽察必周。则虽年年行之。何害。但须各铺户分润。乃能于事有济耳。谨录于此。以俟采择云。 

　　△以公项行义说 

　　善堂多矣。义举繁矣。倡为者。即出已资。而不能不忧其匮。况力有不济。事期经久。势不能不劝捐以助。所劝虽不拘何人。而出资莫先于乡党。但以一户之捐。而为数堂之用。捐力既分。用犹不足纵其中有大愿力。亦不能兼行各堂之善。欲其众善奉行又安得有点金之术。而源源不绝乎。惟念善堂办公之事也。以公济公。莫如取诸公项。公项云何。买卖田屋之中用是也。每社每年。总有田屋交易。交易总有中用。向来有提为公用者。亦有各业户公分者。若以此项中用。或分其半。或分十之三四。均交各堂。以为义举之助。以公办公。惠而不费。何人不愿耶。或曰。向来提作公用有为修街等事者。有为各业分受者。相沿已久。孰肯捐堂。是固然也。但非全改其例。只劝酌量分捐。其中岂无好义而愿独捐之人乎。况修街事。即可交堂办理。此次用中不敷。堂亦可凑。而下次收归亦属甚便。至各业分用。其钱无多。且有业者。方有捐堂之费。又岂惜此戋戋而不肯助作功德来。第须各社公议一老成人领之一社行。而各社从风。总在乎倡首者之善为说法耳。 

　　△积财济贫说 

　　语云。积财、莫如积德。是已。然亦有以财行其德者。是财亦不可不积。惟积之匪易。既积又恐因他事移用。则积与不积同耳。盖遇欲行之善。而囊无余资。恐将错过善缘。且恐一转念。即惜其财。则善终不得行。因循延搁。竟成虚愿。人情大抵皆同。事后悔生。岂不可惜。因想一法。甚属简便。人皆可行。无论贫富之家。每日总有常用之钱。但设一筒。无论多寡。每口于常用中省出若干。积于筒中。总有急需。不许开用。遇有善事。倾筒而出。即可大行方便。又不觉其难。用毕再积。积而复用。源源不绝。久而行所无事。竟似惠而不费。行之既久。善念日熟。善行岂有涯哉。僧家盏饭盆米之法。皆属功德。何况积钱。至于富贵之家。但仿其法。或积银钱。或积米粮。或专舍一屋一田皆是积财济贫之妙用。有心人愿留意焉。 

　　△遇寿诞放生说 

　　放生莫如戒杀。此诚至论。但杀生难以全戒。而放生亦需财用。必欲废人事而全以庖厨之费为放生之用。未免不近人情。且因养亲而戒杀。亦功过格之所不取即无故不杀亦未必人皆中礼只有劝人勿贪口腹。而恣杀时为放生以存仁。庶乎易行。今拟行之之道。凡人家每于诞日。不无宴饮之费。如是日不拘一鸡一鱼。或数文以至数百文。先行买放。乃复供膳。虽杀者自杀。放者自放。即所放不敌所杀之多。究可稍减口腹以全生命。行之既久。其不忍之心油然勃然。行所无事。由爱物以及人。岂不于身心世道两有裨益乎。但总以力行为要。不可徒托空言。力行自能有恒。有恒方征实德且为人子者无不愿父母之寿考。而为父母者亦无不愿子孙之繁滋。即亲属之称祝者何事。而友朋之颂祷者又何事。寿为百福之首。人皆愿欲。以此愿欲之情推及禽鱼。寿物即以寿已。理固然也近闻江浙有缙绅家逢诞日不杀生灵以素面素席待客预辞亲友之馈礼。嘱备可放之生物以送之。各视其谊之亲疏。力之厚薄为断。收而放之。否则不受。盖本　莲池大师生日不宜杀生之意。洵可风也。愿世人共效之。 

　　△妇女积功德说 

　　妇女之心多慈。但处于阃内。每格不得行。特陈其法以劝。向来江南育婴堂。小鞋袜。小衣服。多由人家内眷所赠。恤嫠堂孤寡堪怜。能于女红暇日。舍其针线余资。或制小儿鞋袜。或给贞妇布疋。不拘新旧多寡。皆属功德。即无力之家。总有破旧衣裳。如补绽而给乞丐亦为惠而不费。凡施济之力出于艰难。最为盛德。今以绣线之余。为恤贫之事。其功岂不胜人千百乎。尝见有绣佛像送庙者。盖敬佛而望佛保我佑我耳。殊不知佛之慈惠众生。不独于我。我如体佛之意。行佛之慈。即不绣佛像。佛亦必大欢喜。而保我佑我。不待我之祈祷也。语云。远处烧香。不如近处作福。人能如此。便是自求多福矣。再妇女每用书木夹针线。及剪字为花样。此皆造孽。凡夹针线。宜用无字空白簿。或画花于上。至于剪花样不可用字。如送礼物。即用吉庆花样以代字可也。 

　　△敬节会纪畧 

　　常州敬节会。始仿于长洲彭氏恤嫠会。其畧曰。念我同侪。每当春秋暇日。岁时伏腊妻孥聚首。酌酒言欢下至夏畦负贩之徒。莫不昂首伸眉。嬉然自得。独此茕茕者。吊影空闺。衔悲卒岁。将呼天而莫闻。欲诉人而不可。吾侪不代为之告。其谁为之告耶。夫力之出于一人者有限。而出于人人者无穷。所望同志诸君子。辗转劝募。集成一会。量入为出。随所见闻。曲加周恤焉。长洲始行时。按月分募每年出银十二两为一会。常州每月出钱四百文为一会。由一会以至十会。量力书簿分捐总办出入之账。疏告文武帝君。而先查实登记。将收条存于节妇处。按月敬送。取回收条为验。按此与他处恤嫠堂外堂章程畧同。而于岁终酌量加给。并制寒衣。及节妇身故。趸给三月之钱以助丧费。极贫力不能殓者。格外酌给。节妇病故注销后。其所遗之孤。苦无亲族照应。仍照旧支赠至十六岁开除。无力婚嫁者。并助完配。节妇翁姑年已衰迈。或有疾无他子女养赡者。推节妇孝心。随时酌赠等事。较为周备。且无须建堂不拘多寡。随地量力可以施行。爰纪之以为法云。 

　　△育婴社说 

　　扬州蔡君琏创育婴社。募众协举以四人共养一婴。月出银一钱五分。遇路遗子女收至社所。招贫妇领乳。月给工食银六钱。逢□朔验儿给银。考其肥瘠。以定赏罚。三年之内。听人领养此法不独恤孤。又可济贫。免一时溺婴之惨。兴四方好善之心世间功德。莫此为最凡郡邑村镇善士皆可仿行。为官司绅衿者。循此化导各方利济之功更大。此与接婴保婴等会用意畧同。凡有心修善者。可转邀三四人。或五六人。月出之赀无几。其事易集。惟须畧仿婴堂章程。勤视婴之肥瘠。兼为治其疾病。妥为料理。不必拘定三年。虽除工食外不无尚有所费。而以数人之力救济一婴。总属易事。且就近办理。其非因贫而失育者。亦可真知灼见。惟遇道路抛弃者总宜推广收之。处处可行。人人可为。仿而行之。功德莫大。 

　　△梁敬叔劝戒近录记浦城蜜浸 

　　道光丙戌。公交车报罢。南旋至浙。同舟中有浦人。忘其姓氏。谈次间询其家中眷口。云有一子三女。因叹息曰。吾浦罕有二女之家。若余之三女。同邑每诧为异事。盖浦俗嫁女必用蜜浸菓品。以多为贵。至少亦须数百瓶。此物无买处。必须家自配制。又极费事。嫁期数月以前。即须备办。殚日夜之勤。穷工极巧。天时人工一不相凑。色味便差。壻家往往以蜜浸之精粗。卜来妇之吉祥与否。贫寒之家。虑遣嫁之难。而举女不敢多留者。半由于此。子妇行居次。生时亦将溺之。适其母舅至。再三劝解。乃勉留之。因是感誓生女虽多不弃去。予告之曰。君举于乡。行谊即当为一乡之表率。今既育女不弃。足以劝慈。将来嫁女。务先捐此蜜浸之陋习以塞祸胎。为一乡示效。则功德必非浅鲜也。其人闻之。颇以为然。今不知此风尚仍旧否。余曰。浦城溺女之风稍差。而蜜浸之习未革。然余长姻祝东岩太守。本有不用蜜浸之议。余伯姊即其家冡妇。近日嫁女于孟家。独排众议不用蜜浸。省却许多葛藤。近闻有嫁女之家。其家长亦立意不用。而妇女辈仍于背地偷送者。陋习之固结如此。今浦城大小燕集。以及新正款客。新宾登门。无不需此。而家大人但捧杯一拱。从未沾唇。盖亦本无滋味之可躭也。大抵溺女之风。起于吝财之弊。由于厚嫁。蜜浸特其一事。而作无益害有益。举国趋之若骛。实不可解。且近闻有一新妇。在家因竭力配制蜜浸致成痨疾者。是诚不可以已乎。 
　　按此亦记厚嫁之一端。因区区无关轻重之一物。辄致自戕骨肉。犯法蔑伦。本属可惊可讶。乃习俗移人。贤者不免。祝太守能独排众议不用蜜浸。询属中流砥柱。士大夫居乡为合邑表率。主张风教。力挽颓波。真能造福无量。○此事须当道严行示禁。有心绅董设立乡约局。一面化导。一面会同合邑绅董父老各乡董。立规定议。永远禁革。庶几大声疾呼。群蒙惊醒如必不能废。议定不得过四色。至装奁衣服亦立一限制。违者议罚。庶人人知所儆戒。而敝俗可以渐革矣。 

　　△苏郡洗心局章程 

　　一此举专为兵燹后名门旧族子弟失教废学误入下流而设年岁以二十左右为度如非旧家子弟及行年过大劣迹过多者概不收留 
　　一保送子弟入局须预先登号由局派友访明底细然后收留现在号舍四十间号满即行停收俟经费充足再议增号续收 
　　一凡子弟入局须保送之父兄或亲戚出结如有疾病意外等事各安天命与局无涉 
　　一在局子弟各居一号以免羣聚生事每日一粥两饭饭菜与局中司友无异其衣被等物均系自带极贫不能备者由局酌给 
　　一局中除司友各有责成外另请教习一人专司劝导凡子弟入局时保送人须将本人平日性情行止及从前曾否读书习业现在所犯何过详开节略一纸交局以便相机规戒 
　　一在局子弟防范严密不令出外惟每逢朔望日齐赴厅事恭听教习宣讲圣谕讲毕即行归号 
　　一在局子弟遇有重病准保送人领出调治病愈仍听入局如并非重病率行领出者去后不准再来 
　　一局中号舍畧分大小以示区别人局子弟先住小号如能恪守局规数月无过失者迁入大号如果能改过自新拔为号长由局董教习察看资质才具分别读书习业其出号之日仍须原保送人赴局具领领回 
　　一在局子弟如有不遵约束不知悛改肆横任性者由教习严责不服者交原保送人领回 
　　一局中收支款项每届月底会集同志核算钞黏局门年终汇造清册并在局人数姓名及悛改遣出人数姓名细册申报各宪并于　神前焚化一册以昭公慎 

　　△保送条约 

　　一凡子弟入局须保送人照局中结式出具保送结一纸存局如有不愿出结者不收领同时一体出具领结 
　　一凡保送子弟入局者自宜遵依局规不准暗觅传递私送饭菜杂食等项致令子弟别生妄想衣服洗净替换亦有局使送号不准亲族到号亲送以避嫌疑而杜弊窦 
　　一子弟入局后倘任意肆横自当从严约束亲族人等慎勿稍存姑息凂托说情致紊局规 
　　一子弟入局后倘有野性难驯私自逃归者准由亲族仍行送入但须从严朴责以儆其后 
　　一子弟疾病由局延医诊治设有不侧亲族人等自当各安天命 
　　一子弟在局为时短长局中自有权衡亲族人等不得谓烟已戒凈率行领回 
　　一本局不过代人管束倘子弟入局既久业己悔过自新亲族人等自应领回分别读书习业不得置之度外致后来者无地可容 
　　一同人议设此局系蒙　藩宪拨款充费此外并无恒产劝募尤属不易凡保送子弟者各宜体谅酌量按月捐助经费以期永久 
　　一局中除饭食之外凡子弟剃头及笔墨纸张一切零用均由局备给不取分文子弟在局毫无费用家中人毋庸送给钱文 
　　一局使厨役人等局中自有工食各子弟毋庸另给其入局出号时亦无酬劳等名目 

　　△局规 

　　一局中司事六人内管号四人每人各管十号理帐及照料杂务一人收捐书捐票及置备对象一人如将来□费充裕号舍加多再议增请 
　　一司事外另请教习一人专司劝导号中及弟及升降大小号等事 
　　一司事辛俸逢初二日支送不得预支暂借以清款目其办事勤慎者年终酌送节敬 
　　一局中饭菜每月四日当荤余日祇备素菜内外一式如司友有自行添菜者听 
　　一司事各有专司即各有责成务宜一体勤慎其惰窳不职者即行辞去 
　　一局门辰启酉闭非有要事不得擅开钥匙归入账房门房立簿 
　　一是局为教化子弟而设在局司事各应知所表率凡斗牌及一切游戏等事概宜戒绝 
　　一本凡局中上下人等出外回局概行随时登记以便稽查 
　　一局使承值号内子弟不准代送烟炮杂食及传递消息等事违者撤退并予惩究 
　　一局中防范严密号舍门户尤为紧要随时锁闭检点毌得疏漏 
　　一号内粥饭小菜自当一律不得私为增减 

　　△号规 

　　一子弟入局时所带铺陈衣包俱由司事检阅如有不应携带之物即行检出交还保送人 
　　一子弟入局时如己吸烟成瘾由局照　林文忠公戒烟方配合丸药分别轻重给服务令断瘾而止 
　　一子弟入局后听局董教习约束劝导务各息心静气不准高谈阔论及私相讲话 
　　一子弟清晨即起洗面吃粥后习书算午饭后就性所近各习一技薄暮晚饭后即各安静休息概不用油火灯烛以期早眠早起 
　　一局中立功过簿一册由教习将各子弟每日功课勤惰及一切语言行动分别功过填注以便随时考核 
　　一子弟一粥两饭外概不准私吃杂食水旱烟亦不准吸 
　　一子弟入局已久不知改悔者每逢宣讲之期罚令跪听 
　　一子弟初入局时先住小号如果恪守局规即升入大号倘益加奋勉痛自改悔当再拔为号长自此尽除旧习即可由局告知亲族领回分别读书习业 
　　一凡子弟既充号长未经领回尚住局中者当为各号表率格外谨慎并帮同教习管号现身说法随时劝导 
　　一子弟力勤所得不论多寡由管号司事暂行收管逐一登记俟领回时照数给还以资正用其平日剃头及笔墨纸张等零费概由局备并不开销本人分文 

　　●跋 

　　得一录者予友梁溪余君莲村所辑各种善举章程以便有心人观感取法者也余君平日集刊善书甚伙俱已风行又虑托诸空言不如见诸行事之深切着明也乃于随地劝办善举之外复成是集剞劂过半旋罹刼灰同治丁卯君来游申江候予于松风巷寓斋煮茗剧谈沧桑同慨询及得一录则知君处尚存旧稿一册半遭蠹蚀为之怦然窃思此书择精语详法良意羙倘得推行海内辗转观摩其利益于斯人甚大余君欲再谋付梓而苦无力因为亟商于香山友蔡君桂培蔡君一见称善即力任刻资之半遂促余君重加厘定即付手民予更为设法集资以速其成洵乎针芥相投因缘会合有志者事竟成也功将竣会余君抱恙甚重得义仆陆庆断指煎汤以进病遂霍然益信善愿所结天人感应予既为余君幸更为是书幸也故于其刻之成也附数言以识缘起云 
　　同治八年仲夏之吉　端溪吴宗瑛紫石甫谨跋 

　　●跋后 

　　予于道光己酉曾采取古今各种善举章程足资仿办者汇成一书名曰得一录盖取得一善则拳拳服膺之意将以资观感利推行也剞劂过半旋罹刼火前功尽弃负疚良多去年薄游沪上晤粤东旧好吴紫石明府即予初集是书时所竭力赞成者也至是知是书板片垂成被毁深为惋惜嘱予重为补辑以成前志并为代商于香山蔡桂培司马蔡君素好善书即慨任刻资之半吴君又偕唐景星司马暨令侄南皋部郎相与协力捐助促付手民因得次第告成分作一十六卷凡亲亲仁民爱物以及养生送死兴利除弊移风易俗诸善举各已觕备均系古今良法美意可师可法久着成效者昔夫子有云我欲载诸空言不如见之行事之深切着明也是编所集事事可以仿行溥为实惠固非空言无补所可同日语者人之欲善谁不如我况经大刼善念易滋特人情无所触则激发无由得是编而广布之知必有观感兴起推行尽利者则诸君赞助之功何可不有以记之也刻既竣爰为书其缘起如右云 
　　同治己巳小春之吉　　　梁溪晦斋居士余治谨志 

　　得一录 

附录： 

余治（1809～1874） 
近代戏曲作家。字翼廷，号莲村、晦斋、寄云山人，晚署木锋先生，门人私溢孝惠。江苏无锡人。早肄业于江阴县暨阳书院。五应乡试不中。咸丰八年（185）由附生保举训导，同治五年（1866）充广方言馆监督。好戏曲创作，作品甚多。内容多为劝人行善，宣扬忠孝节义。曾组织童伶戏班。主要作品有《后劝农》、《活佛阁》、《同胞案》、《义民记》、《海烈妇记》、《岳侯训子》、《英雄谱》等。另着有《草小学斋集》、《得一录》。生平事迹见吴师澄《余孝惠先生年谱》及俞础所撰墓志铭、彭慰高所撰墓表。 
戏曲作家。字翼廷，号莲村、晦斋、寄云山人。江苏无锡人。曾多次应试不中。清咸丰年间，以附生名义被保举作训导。太平军进军江南时，他曾协助地方当局镇压当地起义农民。余治一向积极维护封建秩序、宣扬封建伦理道德，曾多次向当局呼吁禁毁“诲淫诲盗”的小说、戏曲，建议审定戏曲演出剧目和编写新戏。晚年，他亲自编写新戏，并自组童伶戏班演出。余治剧作共28种，在他死后，被人辑为《庶几堂今乐》刊刻印行。其中有教忠教孝的《岳侯训子》、《前出劫图》，诬蔑农民革命的《阴阳狱》、《劫海图》，鼓吹支援清军镇压农民革命的《义民记》，宣扬维护封建统治秩序的《英雄谱》，提倡封建教化的《风流鉴》，宣传迷信思想的《文星现》、《烧香案》，等等。余治为使他的宣教意图深入民间，采用了当时新兴的皮簧、梆子腔剧种的戏曲文学体裁和通俗、浅近的语言；但由于这些剧作的说教意味过浓，戏剧性不强，很难吸引观众。自组的戏班，终至解散。同治、光绪年间，上海的官府曾强令各戏班演出这些戏，有的戏还增添了灯彩歌舞，但仍因不受观众欢迎而陆续被淘汰。仅其中《砂痣》一剧，由于情节比较曲折，有些唱段适于演员发挥唱功特长，曾在汉剧、徽剧、京剧、河北梆子等剧种中流传。 
