《大唐传载》 唐 佚名


　　《书》云：“不有博奕者乎？犹贤乎已”。斯圣人疾夫饱食而怠惰之深也。 又曰：“吾不试故艺，试用也”。夫艺者，不独总多能第，以其无用于代，而穷 愁时有所述耳。八年夏，南行极岭峤，暇日泷舟，传其所闻而载之，故曰“传载”。 虽小说，或有可观览之，而喁而笑焉。
　　杜河南兼，常聚书至万卷，每卷后必有自题，云：“清俸买来手自校，汝曹 读之知圣道，鬻及借人为不孝。”
　　阳道州城之为朝士也，家苦贫，常以木枕布衾，质钱数万，人争取之。
　　苏州开元寺东有陆氏世居，门临河涘，有巨石块立焉。乃吴陆绩为郁林郡守， 罢秩泛海而归，不载宝货，舟轻用此石重之，人号“郁林石”。陆氏自绩及裔孙 国朝太子少保兖公，犹保其居。今子孙渐削，其居十不存一焉。
　　费县西漏泽者，漫十数里，岁时雨降，即泛溢自满，蒲鱼之利，人实赖焉。 至白露应即前后，一夕即一空如扫焉，信殊异也。
　　李忠公之为相也，政事堂有会食之床。吏人相传，移之则宰臣罢，不迁者五 十年。公曰：“朝夕论道之所，岂可使杇蠹之物，秽而不除。
　　俗言拘忌，何足听也！以此获免，余之愿焉。”命撤而焚其下，铲去聚壤十 四畚。议者称正焉。
　　杜太保宣简公，大历中有故人遗黄金百两。后三十年，为淮南节度使，其子 投公，取其黄金还，缄封如故。
　　赵郡三祖，元和中，每房一人，同时为相，皆第三，即司徒吉甫、司空绛、 华州刺史藩。
　　天宝中有书生，旅次宋州。时汧公勉，少年贫苦，与书生同店。而不旬日， 书生疾作，遂至不救，临绝语公曰：“某家住洪州，将于北都求官，于此得疾且 死，其命也。”因出囊金百两，付公曰：“某之仆使无知有此者，足下为我毕死 事，余金奉之。”李公许为办事。及毕，密置金于墓中，而同葬焉。后数年，公 尉开封，书生兄弟赍洪州牒来，果然寻生行止，至宋州，知李为主丧事。专诣开 封，诘金之所。公请假至墓所，以出金付之焉。
　　韦献公夏卿有知人之鉴，人不知也。因退朝于街中，逢再从弟执谊、从弟渠 牟、升。三人皆第二十四，并为郎官，簇马良久，献公曰：“今日逢三二十四郎。” 辄欲题目之，语执谊曰：“汝必为宰相，善保其末耳。”语渠牟曰：“弟当别奉 主上恩，而速贵为公卿。”语升曰：“三人之中，弟最长远，而位极旄钺。”后 竟如其言。
　　杜亚为淮南，竞渡、采莲、龙舟、锦缆、绣帆之戏，费金数千万。于頔为襄 州，点山灯，一上油二千石。李昌夔为荆南，打猎大修富饰。其妻独孤氏亦出女 队二千人，皆着红紫锦绣袄子。此三府亦因而空耗。
　　汝南袁德师，故给事高之子。尝于东都买得娄师德故园地，起书楼。洛人语 曰：“昔日娄师德园，今乃袁德师楼。”
　　兴元元年十月戊辰，始诏中官窦文场监神策军左厢兵马，马有麟为左神策大 将军。神策监军将军之始也。
　　贞元十二年六月乙丑，始以窦文场为左神策护军中尉，霍仙鸣为右神策护军 中尉，其日又以张尚进为神武中护军。左右辟仗使之始也。
　　建中初，关播为给事中，以诸司胥吏为弊颇多，播议用士人掌之。
　　弘农杨氏居东都者，承四太尉之后。世传黄雀所衔玉环，至天宝为杨国忠所 夺。今不知所在。
　　张守珪，陕州平陆人，自幽州入觐，过本县见令李杭，申桑梓之礼。见陕尉 李冕桎梏，令众冤呼。张公曰：“困危之中，岂能相救。”至灵宝便奏兖州判官， 冕后至宰相。
　　贞元中，张茂宗所尚义章公主赠郑国公主，谥为庄穆。韦宥所尚故唐安公主 赠韩国公主，谥为贞穆。所司择日册命。国朝已来，公主即有追封者，未有加谥 者。公主追谥，自此始也。
　　徐尚书晦，沈吏部传师。徐公嗜酒，沈公善养。杨东川嗣复尝云：“徐家肺， 沈家脾，真安稳耶。”
　　有士人平生好食熝牛头，一日忽梦其物故，拘至地府。酆都狱有牛头在旁， 其人了无畏惮，仍以手抚其头云：“只者头子，大堪熝食。”牛头人笈而放回。
　　元和中，郎吏数人省中纵酒，语平生各爱尚及憎怕者。或言爱图画及博奕， 怕妄与佞。工部员外汝南周愿独云：“爱宣州观察使，怕大虫。”
　　贞元中，禁未仕不得乘大马。有人言于执政，大马甚多，货不得，举人不得 骑，当尽为河北节制所得耳。
　　陆鸿渐嗜茶，撰《茶经》三卷，行于代。常见鬻茶邸烧瓦瓷为其形貌，置于 灶釜上，左右为茶神。有交易则茶祭之，无则以釜汤沃之。
　　高祖之制：凡出将，赐旌节专征，行军有大总管之号也。高祖之制：镇军有 大都督之号。
　　玄宗之初为节度大使、节度之号。凡皇太子、亲王统军，中有元帅府之制。 宰相遥领节度使，自牛仙客始也。
　　开元九年，命宗正寺官寮并以宗子为之。唐制：男子始生为黄，四岁为小， 十六为中，二十为丁，六十为老。
　　赋役之制有四：一曰租，二曰税，三曰役，四曰徭。凡丁岁输粟二石。凡调 随乡土所产，绢、绫、絁各二丈，布加五分之一，麻三斤。凡役，岁二旬，闰 加二日。
　　至德元年三月，方以侍御史文叔清为宣谕使，许人纳钱授官及明经出身。
　　至德二年，敕以僧及道士入钱自度有差。
　　乾元元年七月，铸钱使第五琦奏，谓铸乾元钱每贯重二十斤，一文当五十。 宝应元年以盗铸日甚，物价腾贵，咸称非便，减重轮钱，以一当三十。
　　乾元二年，御史中丞元载为江淮五道租庸使，高户定数征钱，谓之“白著” 榷酤。
　　至德二年，敕天下州县量定酤酒，随月纳税。建中二年，更加青苗。大历中， 初税每亩十文。三年，加五文。敕以御史大夫充使，其后割归度支。
　　卢中丞迈有宝琴四，各直数十万。有寒玉、古磬、响泉、和志之号。
　　李河南素替杜公兼。时韩吏部愈为河南令除职方员外，归朝，问前后之政如 何，对曰：“将兼来比素。”
　　李相国程执政时，严休皆在南省。有万年令，关人多属之，李公云：“二严 不如誉。”
　　豆卢署，少年旅于衢州，梦老人云：“君后二十年为牧兹郡。”已果为衢州， 于所梦之地立“征梦亭”。
　　郑滁州胪于曲江，见令史醉池岸，云：“更一转即入流矣。”
　　白宾客居易云：“忠州有荔枝一株，槐一株。自忠之南更无槐，自忠之北更 无荔枝。”
　　贾至常侍平生毁佛，尝假寐厅事，忽见一牛首人，长不满尺，携小锅而燃薪 于床前。公惊起而讯之，对曰：“所谓镬汤者，罪其毁佛人。”公曰：“小鬼何 足畏耶。”遂伸足床下，其汤沸，忽染于足，涌然而上，未几烘烂而卒。
　　乌江有项羽系乌骓树，历千余年尚郁茂。建中年中，县令张勤厌宾客观游， 令伐却。至今兹地独不生草。
　　李镇恶，即赵公峤之父，选校梓州郪县令。与友人书云：“州带子号，县 带妻名，由来不属老夫，并是妇鬼官职。”
　　刘巨麟，开元中为广州刺史，弟仲丘为丽政殿学士，兄弟友爱。有罗浮道者 为巨麟合丹剂，将分半以遗仲丘，命刀中破之，分铢无差焉。
　　萧功曹颖士、赵员外骥，开元中同居兴敬里，肄业共一靴，久而见东郭之迹。 赵曰：“可谓驶于道路矣。”萧曰：“无乃禄在其中。”
　　苏州洞庭，杭州兴德寺，房太尉琯 云：“不游兴德、洞庭，未见山水。”
　　寿安县有喷玉泉、石溪，皆山水之胜绝也。贞元中，李宾客洞为县令，乃刬 翳荟开径隧。人方闻而异焉。太和初，博陵崔蒙为主簿，标堠于道周，人方造而 游焉。
　　颜太师鲁公，刻名于石，或置之高山之上，或沉之大洲之底而云：“安知不 陵谷之变耶！”
　　独孤常州及，末年尤嗜鼓琴，得眼疾不理，意欲专听也。
　　曲阜县先圣庙前有数株古柏，亦传千余岁，其大十围。潘华为兖州，军食贫 穷，无以结四方之信。华遂命伐之，裁为简册，刻为器皿，以行饷之。
　　张文贞公第，某女嫁卢氏，尝为舅卢公求官。俟公朝下而问焉，公不语，但 指支床龟而示之。女拜而归室，告其夫曰：“舅得詹事矣。”
　　开元东封有太原入于伯陇者，年一百二十八岁，精爽不昧，其子已卒，两孙 随之，各年七八十矣，自北乘诣阙引见，上劳之，老人无拜礼。伯陇曰：“臣神 尧皇帝之臣也。荏苒岁月，得至今日，复事郎君，臣之幸矣。郎君明圣，功成封 岳，不以昏老，千里而来。”笑而悯之，乃赐紫袍牙笏，及优恤有加。伯陇自言 隋仁寿年生，说大业末事，了然可见。
　　李右丞廙，年二十九为尚书右丞，至五十九又为尚书右丞。
　　于良史为张徐州建封事，但举其姓曰：“辛丘杜当人。”
　　萧功曹颖士，尝出灞桥，道左逢一老人，眉发皓白，状骨甚奇古，萧甚异之。 老人瞻顾，萧因问之，老人云：“公似吾亡友耳。”萧固请言之，老人曰：“吾 与鄱阳王恢善，君甚类之。”乃颖士六代祖。萧问其所来，不应而去。
　　洛阳金谷，去城二十五里，晋石崇依金谷为园苑，高台飞阁，余址隐嶙，独 有一皂荚树甚大，至今郁茂。
　　郑公审，开元中为殿中侍御史、充馆驿使，令每传舍立辰堠，自公始也。
　　润州金坛县，大历中北人为主簿，以竹筒赍蝎十余枚，置于厅事之柳树后， 遂孳育至百余枚。为土气所蒸而不能螫人，南民不识，呼为“主簿虫”。
　　开元中进士第唱于尚书省。其策试者，并集于都堂，唱其第于尚书省。有落 去省，两两三三戴帽子，日暮但候吟一声，长安竹帛皆枯死。
　　开元中，吏部侍郎被宁王宪嘱亲故十人官。遂诣王请见，云：“十人之中有 商量去者乎？”王云：“九人皆不可矣，一人某者听公。”吏部归，九人皆超资 好官，独某者当时出。云：“据其书判，自合得官；缘嘱宁王，且放冬集。”
　　昆山县遗尺潭，本大历史村女为皇太子元妃，遗玉尺化为龙，至今遂成潭。
　　洛东龙门香山寺上方，则天时名望春宫，则天常御石楼坐朝，文武百执事， 班于外而朝焉。
　　永和中，有判太常寺行事礼官祭圜丘，至时不到，云：“太常大寺，实曰伽 蓝；圜丘小亻鲁，不合无礼。”
　　沙堤起天宝三年，因萧京兆炅奉请于要路筑甬道，以通车骑，而覆沙其上。
　　天宝中，乐章名以边地为名，若凉州、甘州、伊州之类是焉。其曲遍繁，声 名入破。后其地尽为西番所没。其破兆矣。
　　高平徐弘毅为弹侍御史，创一《知班官令》。自宣政门检朝官之失仪者，到 台司举而罚焉。有公卿大僚令问之曰：“未到班行之中，何必拾人细事。”弘毅 报之曰：“为我谢公卿。所以然者，以恶其无礼于其君。”
　　裴仆射遵庆，二十入仕，裹折上巾子，未尝随俗样，凡代之移易者五六。而 公年九十所裹者，犹幼小时样。今巾子有仆射样。
　　韩太保皋，生知音律，尝观客弹琴为《止息》。乃叹曰：“妙哉嵇生者也。 为是曲也，其当魏晋之际，《止息》与《广陵散》同出而异者也。其音主商，商 为秋声，天将肃杀，草木摇落，其岁之晏乎？此所以为魏之季也。慢其商德与宫 同音，是臣夺其君之位乎？此所以知司马氏之将篡也。广陵，维扬之地，散者流 亡之谓也；扬者，武帝后之姓也。言杨后与其父骏之倾覆晋祚也。《止息》者， 晋虽兴，终止息于此。其音哀愤而噍杀，操蹙而憯痛，永嘉之乱其应乎此。叔夜 撰此，将贻后代知音，且避晋祸，托之鬼神，史氏非知味者，安得不传其谬也欤！”
　　韩太保皋常言：《洪范》五福，独不言贵者，近于高危。福之自至犹儆动， 奈何枉道邀之。
　　李西平晟之将军也，尝谒桑道茂云：“将军异日为京兆尹，慎少杀人。”西 平曰：“武夫岂有京兆尹望乎？”后兴元收复，西平兼京兆。时道茂在俘囚中， 当断之际，告西平曰：“公忘少杀人之言乎？”
　　韩太保皋之为御史中丞、京兆尹，常有所陈，必于紫宸对百僚而请，未尝诣 便殿。上谓曰：“我与卿言于此不尽，可来延英议及大政，多匡益之。”亲友咸 谓公曰：“自乾元以来，群臣启事，皆诣延英，方得详尽。公何独于外庭对众官 以陈之，得无不慎密乎？”公曰：“御史，天下之平也，摧刚直枉惟在公，何在 不可人知之？奈何求请便殿，避人窃语，以私国家之法。且延英之置也，肃宗皇 帝以苗晋卿年老艰步故设之。后来得诣便殿，多以私自售，希旨求宠，干求相位， 奈何以此为望哉！”
　　张秘书荐自筮，仕至秘书监，常带使职，三入蕃，竟殁于赤岭外。
　　韦崖州执谊，自幼不喜闻岭南州县。拜相日出外舍，见一州郡图，迟回不敢 看，良久，临起误视，乃崖州图也，竟以贬终。
　　王河南维，或有人报云：“公除右辖。”王曰：“吾居此官，虑被人呼为 ‘不解作诗王右丞’。”
　　阳道州城，未尝有所蓄积，惟所服用不可阙者，客称其物可佳可受，公辄喜， 举而授之。有陈苌者，候其始请月俸，常往称其钱帛之美，月有获者。
　　常中书处，原在开州也。常有李潼、崔冲二进士来谒，留连月余日。会有过 客西川军将某，能相术，于席上言李潼三日内有虎厄。后三日，相君与诸客游山 寺，自上方抵下方，日已暮矣。李先下，崔后来，冲大呼李云：“待冲来！待冲 来！”李闻“待冲来”声，谓虎至矣，颠蹶坠下山址，绝而复苏，数日方愈。及 军将回，谓李曰：“君厄过矣。”
　　苏给事岱，建中末为太常博士，遇朱泚乱，将赴行在，夜行山谷常有二烛前 导，危险毕见。既过，烛然后灭，岂忠愤所感耶？
　　李龟年、彭年、鹤年，兄弟三人，开元中皆有才学盛名。鹤年诗尤妙，唱《 渭城》。彭年善舞。龟年善打羯鼓。玄宗问：“卿打多少杖？”对曰：“臣打五 千杖讫。”上曰：“汝殊未我打却三竖柜也。”后数年，有闻打一竖柜，因赐一 拂杖。羯鼓后卷流传至建中三年，任使君又传一弟子。使君今取江陵漆盘底，泻 水卷中，竟日不散，以其至平。又云：“卷人鼓只在调竖慢，此卷一调之后，经 月如初。”今不知所存。
　　安邑县北门县人云：“有一蝎如琵琶大，每出来不毒人。”人由是恐其灵， 闭之积年矣。
　　泾州将郝玭，自贞元末及元和中，数于泾州擒杀西虏，及筑临泾城，西戎 畏之。赞普铸一金郝玭，号曰：“有能得玭者，赐金玭焉。”
　　建中中，李希烈攻汴州，城陷，用百姓妇女辎重以实壕堑，谓之“湿稍”。
　　窦参之作相也，用从父弟申为耳目，每除吏先言于申，申告人，故谓窦给事 为“喜鹊”。
　　同州唐女寺有盗帅董太宫之漆身，后有盗者皆来拜祝，有至鸣足者，今漆足 皆口牙。
　　襄州汉皋庙，本为解珮于汉之义，今为汉高祖，误也。
　　陕州平陆县主簿厅事西序楣，有隋房公、杜公仁寿九年十二月题：“玄龄、 如晦题处，房年二十三，杜年二十六。”今移在使府食堂之梁。
　　杨京兆凭，兄弟二人，皆能文学，甚攻苦。或同赋一篇，共坐庭石，霜积襟 袖，课成乃已。李愿司空，兄弟九人，四有土地，愿为夏州、徐泗、凤翔、宣武、 河中五节度，宪为江西观察、岭南节度，愬为唐邓、襄阳、徐泗、凤翔、泽潞、 魏博六节度使，听为夏州、灵武、河东、郑滑、魏博、邠宁、凤翔七节度。一门 登坛授钺无比焉。
　　元和十五年，辛丘度、丘纾、杜元颖同时为拾遗令史分直。故事：每自吟曰： “出身三十年，发白衣仍碧。日暮倚朱门，从来汗袍赤。”因为之奏章服焉。
　　河南广武山有流桂泉，史思明于其上立汉高庙。茅山下泊宫茅君炼丹井，香 洁不受触。鲁有修宫工人获知，取水煮肉，良久不熟。
　　宝历中，亳州云出圣水，服之愈宿疾，亦无一差者。自洛已来，及江西数郡 中人争施金货、衣服以饮焉，获利千万，人转相惑。李赞皇德裕在浙西也，命于 大市集人，置金，取其水于市司，取猪肉五斤煮，云：“若圣水也，肉当如故。” 逡巡肉熟烂。自此人心稍定，妖者寻而败露。
　　朗州武陵山，有人换骨匣。每年若大风雨望峭壁，即有新者。
　　泽州长平，即白起坑赵卒故地。开元中诏为“省冤谷”，至今天气长阴，有 泉色赤，于其下立丹井碑。
　　湖州德清县南前溪村，前朝教乐舞之地。今尚有数百家尽习音乐，江南声妓 多自此出，所谓“舞出前溪”者也。
　　终南山有湫池，本咸阳大洲，一夜忽飞去，所历皆暴雨与鱼俱下，大者至四 五尺，小者不可胜计。遂落终南山中峰，水浮数尺，纵广一里余，色如黛黑，云 雨常自中出。焦旱祈祷，无不应焉。山僧采樵，时见群龙瀺灂其中。
　　昭应庆山，长安中从河朔飞来，夜过闻雷声如疾风，土石乱下，直坠新丰西 一村。百余家因山为坟，今于其上起持国寺。
　　魏齐公元中，少时曾谒张憬藏，待之甚薄，就质通塞，亦不答，公大怒曰： “仆不远千里，裹粮求见，非徒行也，意必谓明公有以见教，而含木舌不尽勤勤 之意何耶？且穷通贫贱，自属苍苍，何预公焉？”因拂衣而去，憬藏遽起言曰： “若之相禄，正在怒中。”后位极人臣。
　　解县盐池，当安史时，水忽淡。銮舆反正，复如故。
　　上都崇圣寺有徐贤妃妆殿，太宗曾召妃，久不至，怒之，因进诗曰：“朝来 临镜台，妆罢暂徘徊。千金始一笑，一召讵能来？”
　　汉中王瑀为太常卿，早起朝闻永兴里人吹笛，问是太常乐人否？曰：“然。” 已后因闻乐而挞之。问曰：“何得某日卧吹笛？”又见康昆仑弹琵琶，云：“琵 声多，琶声少，亦未可弹五十四丝大弦也。”自下而上谓之琵，自上而下谓之琶。
　　裴延龄尝怒李京兆充，云：“近日兼放髭须白，犹向人前作背面。”
　　薛汝丹，家在南岳，常与一僧知闻。其僧每年以香炼顶供养佛，至八十余终。 后岁余，有州民生一子，色貌绝殊，而顶甚香，十步之外，人皆慕之。生不食鱼 肉，数岁出家，为南岳高行律师焉。
　　王藻、王素，贞元初应举，名皆第十四，每诣通家，通王十四郎，或问曰： “藻也？素也？”
　　常相衮为礼部判杂文，榜后云：“旭日登场，思非不锐；通宵绝笔，恨即有 余。”所以杂文入选者，常不过百人。鲍祭酒防为礼部，帖经落人亦甚。时谓之 “常杂鲍帖”。
　　左右常侍与给、谏同厨，厨人进鲜菌于给、谏，问云：“莫毒否？”厨人答 曰：“常侍已尝了。”
　　乾元中，太子左赞善大夫吕旬母张氏，年八十八，以旬久不归，愈思念之。 忽觉左乳长，汁流出，顾谓孙鄢：“汝父即来也。”不逾十日，旬遂至。
　　至德初，当安史乱，河东大饥，忽然荒地十五里生豆谷，及扫却又复生，约 得五六千石，其米甚圆细复美。人赖焉。
　　开元、天宝之间，传家法者，崔沔、崔均之家法。
　　泓师云：“长安永宁坊东南是金盏地，安邑里西是玉盏地。”永宁为王太傅 锷地，安邑为马北平燧地。后王、马皆进入官，王宅累赐韩令弘及史宪诚、李戴 义等。所谓“金盏破而成马”。马燧为奉诚园，所谓“玉破而不完也”。
　　常相兖之在福建也，有僧某者善占色，言事若神。相国惜其僧老，命弟子就 学其术。僧云：“此事有天性，非可造次为传。某尝于相君左右见一人可教。” 遍召，得小吏黄彻焉，相命就学。老僧遂于暗室中，置五色彩于架，令视之曰： “世人皆用眼力，不尽淬熟看之。”旬后依稀认其白者，后半载看五色即洞然而 得矣。命之曰：“以若暗中之视五彩，迥之白昼。”占人因传其方诀，且言后代 当无加也。李忠公吉甫云：“黄彻之占，袁许之亚次也。”
　　礼部刘尚书禹锡，与友人三年同处，其友人云：“未尝见刘公说重话。”
　　唐公临，性宽仁，多慈恕，欲吊丧，令家僮归取白衫。僮仆误持余衣，惧未 敢进。临祭，公谓之曰：“今日气逆，不宜哀泣，向取白衫且止之。”又令煮药 不精，潜觉其故，又谓曰：“今日阴晦，不宜服药，可弃之。”终不扬其过矣。
　　唐皎，贞观中为吏部，先时选集四时，随到即补。皎始请以冬时大集，终季 春而毕，至今行之。
　　徐大理宥，少为蒲州司法参军，为政宽仁，吏感其恩信，遍相约曰：“若犯 徐司法杖，必斥罚。”终官不杖一人。
　　颜鲁公真卿，为监察御史，充河西陇右军，覆屯交兵使，五原有冤狱，决乃 雨。郡人呼为“御史雨”。
　　德宗问李汧公勉：“人云卢杞是奸邪，何也？”勉曰：“人皆知之，陛下独 不知，此所以为奸邪也。”
　　李希烈跋扈蔡州，时卢杞为相，奏颜鲁公往宣谕之，而谓颜曰：“十三丈， 此行出自圣意。”颜曰：“公先中丞面上血，某亲舌舐之，乃忍以垂死之年饵于 虎口。”杞闻之啼焉。卢即是御史中丞奕之子。
　　南蛮清平官，犹国家之宰相也。元和中，有邓旁来庭，宰臣问之：“公名旁， 其何意乎？”对曰：“亦犹大朝之刘宗经矣。”
　　苏户部弁、刘常侍伯刍，皆聚书至二万卷。河南冯宿之三子，陶鞠围兄弟， 连年进士及第，连年登宏词科，一时之盛，代无比焉。当太和初，冯氏进士及第 者，海内十八，而公家兄弟叔侄八人。
　　李相国程为翰林学士，以阶砖日影为入候。公性懒，每入必逾八砖，故号为 “八砖学士”焉。
　　永州龙兴寺，乃吴军司马蒙之故宅。僧怀素善草录，尝浚井得军司马印，文 字不灭，雕刻如新。怀素每草书，用此为志。
　　英公虽贵为仆射，其姊病必亲为粥火，燃辄焚其髭。姊曰：“仆妾多矣，何 为自苦。”勣曰：“岂无人耶？顾今姊年老，勣亦年老，虽欲久为姊粥，复可得 乎？”
　　英公尝言：我年十二三时为无赖贼，逢人则杀。十四五时为难当贼，有所不 惬者杀之。十七八时为好贼，上阵杀人。年二十便为天下大将军，用兵以救人死。
　　尉迟敬德性饶宽，而尤善避槊。每军骑入阵，敌人刺之，终不能中，反夺其 槊以刺敌人。海陵王元吉闻之不信，乃令去槊刃以试焉。敬德曰：“饶王著刃， 亦不畏伤。”元吉再三来刺，既不少中，而槊皆被夺去。元吉力敌十夫，大惭恨。 太宗之御窦建德，谓尉迟公曰：“寡人持弓箭，公把长枪，二人相副，虽百万众 亦无奈。”乃与敬德驰至敌营，叩其军门，大呼曰：“大唐秦王，能敌来与汝决！” 追骑甚众，不敢御。
　　窦建德之役，既阵未战，太宗见一少年骑骢马，铠甲鲜明，指谓尉迟公曰： “彼所乘马真良马也。”言之不已，敬德请取之。帝曰：“轻敌者亡脱，以一马 损公，非寡人愿。”敬德自料攻之万全，乃驰往并擒少年而返，即王世充之兄子 伪代王琬。宇文士及在隋亦识之，是马实内厩之良马也。帝欲旌其能，并以赐之。
　　太宗将征辽，卫公病不能从，帝使执政已下起之。不起，帝曰：“吾知之矣。” 明日，驾临其第，执手与别，靖曰：“老臣宜从，但犬马之疾日月增，甚恐死于 道路，仰累陛下。”帝抚其背曰：“勉之，昔司马仲达非不老病，竟能自强立勋 魏室。”靖叩头曰：“请舆病行。”至相州疾笃，不能进。
　　驻跸之役，高丽与靺鞨合军四十里，太宗有惧色。江夏王进曰：“高丽倾国 以拒王师，平壤之守必弱，请假臣精卒五千，覆其本根，则千万之众，不战而降。”
　　借商，建中二年，京师及江淮借商钱物。
　　省官，建中三年，天下州县各省一官。乾元四年敕：下注额内官。元和六年， 又减州县官。
　　除陌，建中四年敕：“天下州县，市买交关，每贯五十文，纳官。”
　　间架，建中四年，户部侍郎赵瓒奏：“天下州县，屋宇间架，率算钱有差。”
　　沙门一行，开元中尝奏玄宗云：“陛下行幸万里，圣祚无疆，故天宝中幸东 都，庶盈万数。”及上幸蜀至万里桥，方悟焉。
　　天宝中，天下无事，选六宫风流艳态者，名“花鸟使”，主宴。
　　玄宗幸蜀，天厩八骏，其七尽毙于栈道，惟一云骓存焉。德宗幸梁，亦充御 焉。
　　五台山北台下，有青龙池，约二亩已来，佛经云“禁五百毒龙”之所。每至 盛午，昏雾暂开，比丘及净行居士方可一观。比丘尼及女子近，即雷电风雨，当 时大作。如近池，必为毒气所吸，逡巡而没。
　　韦献公夏卿，不经方镇，惟止于东都留守，郡吏八人，而路公隋、皇甫崖州 镈，皆为宰相；张尚书贾、段给事平仲、卫大夫中行、李常侍翱、李谏议景俭、 李湖南询，皆至显官，亦名知人矣。
　　李西台文献公，避暑于青龙寺，梦戴白神人云：“昔君氏相宣王致中兴，尹 男亦佐中兴，君宜以吉甫名之。
　　李相国忠公，贞元十九年为饶州刺史。先是，郡城之东，四牧故府，废者七 稔。公莅止后，命启钥而居之。郡吏以语怪坚请。公曰：“神实正直，正直则神 避；妖不胜德，失德则妖兴。居之在人。”
