引
    金陵聚宝门城墉，左右袤延，淮水邪界于其北，中狭而旁广，故城厢隙地，如舒两翼。然土人呼门东、门西。而徐锦衣园亭分踞其胜，因又有东、西花园之称。予既辑《凤麓小志》以纪西南隅之名迹，而东城阙如。山川有灵，殆将怨我。会于暮秋之初，访秦君伯虞于南冈草堂，时天雨新霁，景物澄鲜，疏柳摇风，丛芦作雪，相与登孝侯之台，寻鹫峰之寺，俯仰陵谷，不尽流连，古意满怀，呼之欲出。归乃披图检册，就所闻见，排比成编，命曰《东城志略》。山水、街道考核綦详，人物、艺文未遑专录，亦《运渎桥道小志》例也。抑予深有感焉，士君子幸生今世，方将驰海外之观，即邹衍所谓大九州者，演为新说，以变易天下之耳目。而顾足不出里闬，一邱一壑，极意蒐探，甘为不贤者之识小，质之秦君，得毋笑其如醯鸡乎？光绪已亥冬至后十日陈作霖识。
志山

   赤石矶者，雨花山之分支也。杨吴筑城时，断而为二。在城内者为紫岩，俯临娄湖。娄湖者，吴张娄侯昭所开也。齐武帝作娄湖苑，陈宣帝立方明坛于娄湖，或厌王气，或誓六师，天人交应矣。今湖久涸，而乱石狰狞，俗呼“老虎头”者，娄湖头之转音也。其坡陀处为南冈，六朝士大夫萃聚之所。（《梁武帝评书》讥其徒尚风轨，不免寒乞。）宋沈庆之有园舍在是。一夜携子孙徙居之，所谓徒步归南冈也。稍东为同夏里，梁武帝生于斯。大同三年置为县，因舍三桥旧宅为光宅寺，亦名萧帝寺。（萧子云飞白书寺额，后唐李约得一“萧”字，载归以名斋。）南唐更名法光，宋曰鹿苑，皆取内典以锡号焉。寺侧有范云、裴邃二墓，（见《南史，梁武帝纪》。）今不知所在矣。向东有舰澳，梁武帝每幸旧宅，仪仗塞路，开此以藏舰也。（见《景定志》。）后为郄氏窟，盖梁武皇后化蟒处。武帝册为龙天王，立祠祀之，（《景定志》引《六朝记》。）今之蟒蛇仓也。冈脊有周孝侯处读书台，正气浩然，高山并峙。台下为古柏庵，林木名节，辉映千秋矣。门外嵌宋管仲姬画大士石刻，后又就山凿像，故谓之石观音院。西莲庵实与之邻，修竹深藏，屋瓦皆绿，循侧径而行，至接引庵，藏二米佛，刻镂工绝。相传为赫制军寿所留，今久失去。紫岩旧有文昌阁，明吕维祺建。林明经润尝横经于此。（润字雪睛，解元，端其子也。）与谭圣道之在慈云庵，生徒同其盛焉。矶旁为大树城，有明贾孝廉明道之园。（明道，字心我，善《易》，尝筑乾坤一草亭于赤石矶上。）孝廉皓首穷经，当万历之季世，时尚承平也。迨两都既覆，抗夷齐之节者，率潜伏不仕，如顾梦游、（字与治，寒碧裔孙。）纪映钟、（字伯紫，竺远子。）文士英、（字及先，与张瑶星为友。）王亦将，（亦临弟，性孤僻，非其紊好不下楼一见。）所居皆在孝侯台侧，与张幼仁斐园、（张为瑶星从兄，园在濯锦塘。）邹典节霞阁、典字满字，与胡念约、周敏求为友。阁在洗马塘，宋之玩水阁也。）李邺鸥天阁，（邺字泌仙，事亲至孝。）相望于山水之间。其以画隐者，又有杨亭、（字元草，家贫品竣，不妄干人。）张修、字损之，（尝独坐鹫峰寺钟楼，反扃其户，寄想云外。）樊圻（字会公，与兄沂偕隐，尝作诗云：“天多哀志士，福不降淫人。”）诸人，遗老衣冠，差堪仿佛，彼李渔芥子园，（渔字笠翁，以填词名。）不得与之竞美已。官廨则有明供应库，土人犹呼库上。又有金陵驿，同治后迁于上元署侧。而马王庙遂废，其址曰马皇苑，犹以庙名也。自大树城转东为正觉寺，初名水月庵。嘉庆中，僧镜澄获妖人方荣昇，奉敕改建，规模宏敞，予犹及见之。盖至是，而冈麓之地尽矣。

志水
    镇淮桥者，今之南门桥也。跨秦淮之上，在吴为南津。晋立大航以与朱雀门对，故名朱雀航，实二十四航之一。至唐乃有桥，（见刘禹锡诗。）而淮流益狭矣。自桥南转东为大英府街，（今改为膺福。）以明英国公张辅府而名。（辅以平交耻封，后死土木之难。）又东为堆金、积玉二桥。稍北为翔鸾坊，南唐卢绛尝居此，有庙祀卢大王，重其忠节也。（绛为昭武节度留后，宋杀之。）皇甫继勋与之为邻，有愧色矣。（继勋，晖之子也。亦居翔鸾坊，以豪暴为众所。）庙侧有溥泉，咸淳年井阑已失。对街为长乐渡，旧有桥，今圮。古丹阳郡城在长乐桥东一里，（见《肇域志》。）晋太康中所筑也，至隋始犁平之。转北为大油坊巷，（一曰德庆巷，从庵名也。）有明姚典客淛市隐园，（淛，字元白，性孝，告归侍养，与顾东桥、顾清甫为友。）其子之裔建海月楼于中，孙履素拓南面而大之。以北半归何侍御淳之，命曰“足园”。（淳之，字仲雅，巡按福建，有政声。）鼎革后，龚尚书鼎孳挈顾眉娘寓此。值其初度，张灯宴客，而园名“益振”。（或曰仕隐。）乾隆间，属熊编修本，易名“塔影”，与其旁借影园，龚文思以为江文通宅者，今皆荡为瓦砾场矣。又北为武定桥，（徐中山王达，谥武宁，桥适当王府第后，故曰“武宁”，以避宣庙讳，易今名。）桥口有明梁尚书、邢榜眼二坊。（尚书名材，字俭庵，在户部，善守法，谥端肃。榜眼名一凤，字羽伯，号雉山，官至太常少卿，为德乡里。）而管检校景宅，（景，字子山，能文。）与尚书坊相对，读乐园即在坊侧。（白云《名园记》：有亭翼然，藏书十二架，以供翻阅。）迤东北为钞库街，明置宝钞库于此，一日沉香街，以项子京焚沉香床得名。（子京挟妓为所侮，因焚是床，见《续板桥杂记》。）骠骑航实当其地，晋纪侍中瞻之宅在焉，（瞻，字思远，拜骠骑将军，即家开府，故航以官名。）又名东航。（《金陵新志》：晋太元中，骠骑府立东航，则会稽王道子所立，亦曰东府城桥，或曰陈后主弟叔陵据东府作乱，自小航渡，亦此处。）乌衣巷应与之近，吴时乌衣营处也。晋王谢渡江初来，卜居于此，翩翩子弟，裙屐风流，必非寻常阀阅。（宋有乌衣园，马制使光祖新之，榜其堂曰“来燕”。）乃以街西一委巷当之，谬矣！巷中旧有法王寺，隆安间，晋帝迎鸠摩罗什于秦来居此，号三藏国师，非唐之元奘也。（见《肇域志》。）濒淮有张明经泺宅，（泺，字子澜，道光中诗人。）与顾槐三（字秋碧。）夹河而居，人称“白门二妙”。其旁为文德桥，（新造用木，甚崇隆，与利涉桥同。）跨文庙泮池之上，蒋山真面，青翠扑人。桥口有明督学陈公子贞祠，旧名芥子河亭，今为茶社。疏柳曲栏，颇饶画意。直北为石坝街，亦曰石坝园，以近长桥石坝而名。街西有明黄侍中观祠，屋后临河，立忠节石坊。（侍中贵池人，与妻翁氏俱死靖难之变，翁有血影石，旧藏祠中，今失。）又北为贡院对岸，每届大比之期，设浮桥以通中路焉。夫秋风士子，负笈观光，试馆如林，率筑台榭。傍南岸者，以合肥刘氏河厅为冠，盖在丁字帘前遗址左右。（对河水港歧出，潮丁字形，所谓帘前丁字水也。）或曰即丁继之水亭，复社会文处也。薛桑根师停艇听笛之扁，（以四声调之。）殆为此作欤。若张士瀹清懒窝，（士瀹，字心父，昆山人。）亦在淮上，则无可考矣。临石坝之首，有木板以蓄泄水，命曰金陵闸。胡太守钟之宅在其东，（钟，字晚晴，以举人官至遵义知府，祀乡贤。其子沛率合室死粤贼之难。）朱太守绪曾之宅在其西，（绪曾，字述之，以举人官至嘉兴知府，留心乡邦文献，其子桂模为刊遗书。）而利涉桥界之。（或指是为长板桥者，非。）旁有金公阁，以祀国初造桥之人金云甫，非典祀也。稍东为桃叶渡，晋王献之送婢于此，宋曾极诗谓之“南浦渡”，明遗老方文自瓦官寺移居焉。旁为柳浪湖，（疑即田林诗注之烟柳湖。）明吴子充筑长吟阁于上，朱元律诗所谓“秦淮别派小成湖”是也。自是而上，楼船、歌舫麇集于斯，金碧辉煌，外施步幛，中流屹立，不费推移，与昔时乌篷小舫纳凉竞渡者迥异。即一冶游，亦不免沧桑之感焉。南岸有长年振粥厂，以食饥民，豪华浪子睹之，其有警心乎！又向东折处为汝南湾，晋汝南王南渡家此。旁即东冶亭，六朝士大夫饯别之所，明焦太守润生之随园在焉。（润生，字茂慈，弱侯之子，以荫官曲靖知府，死孙可望之难。）其跨淮平旷之区，盖东府城故址，晋会稽王道子之第也。赵牙为筑土山于中，曰灵秀。义熙十年，移扬州治于此，宋、齐、梁、陈因之，（景和中，改东府为未央宫，萧道成初封齐王，以东府为齐宫。）江左之重镇也。今则旧时明月犹过女墙，寂寞周遭，正临东关之上，乃秦淮水入城之处，所谓上水门也。（城内河身积淤，高于城外，闸板虽开，而时届秋冬之交，水反外泄，讲水利者，宜思导源之法焉。）
    右，淮水东南岸。
    明留守后仓，在赤石矶下，俗呼“蟒蛇仓”。其转输之道，则引淮水以为渠，谓之小运河，自金陵闸东北傍白塔巷而流。（塔本在回光寺，永乐时，僧回光所建。万历中，以寺近旧院移去，而白塔犹存。）巷中有倪园，释笑峰所构也。（笑峰即倪嘉庆，字笃之，官户科给事中，明亡为僧。）又有卜守备世俨宅。（世俨，以武进士起家，死吴三桂之难。圣祖南巡，赐“尽节边疆”额。）一曰杨家巷，蔡部郎琳故居在焉。（琳，字紫函，性至孝，咸丰中进士。）迤北为丁官营，直东为长塘，旧长板桥所跨也。桥西为教坊。明初，以胜国俘孥罪臣妻女没入其中，最称弊政。然烟花南部，点缀陪京，旧院闻歌，奈何辄唤，渡江名士有乐而忘归者，如顾横波之眉楼、李香君之媚香楼，皆足为曲中生色。而过孔雀庵中，（一名因是庵。）寻守真（马湘兰字。）手植朱藤，清阴散馥。经门外玩月桥，证色空之旨，得真诠焉。黄虞稷诗：“马湘兰宅作招提”，大彻大悟矣。院旁有乐王祠，以祀鼓吹之神。后讹曰“药王”，医士祭之。祠外有教坊司题名碑。（嘉靖中立，张鏊书，有左右司乐、俳长、色长等名，后徙于回光寺。）至国朝康熙间，改筑石坝，而桥始废。塘西有鹫峰寺，（唐时僧名鹫峰。）天顺中，宦官进祖定所建。寺后有颜鲁公放生池。溪云芦雪，秋景绝佳，石上镌擘窠字曰：“鱼极乐国”。宋乾道时，史制使正志建青溪阁于池上，后人误以淮东为青溪，实始于此。迤南有回光寺，葛祠部寅亮所移建也。中筑青扶阁，登眺尤宜。道光中，以寺为老民堂，屋宇日圮矣。运河水又东流至苑家桥，徐锦衣天赐之东园在焉。中有世恩楼，徐霖所篆额也。（《弇州名园记》云：“东园一曰太傅园。初入门，杂植榆柳，余皆麦陇。转而右为心远堂，为月台，为小蓬山，有峰峦洞壑亭榭之属。左有一鉴堂，枕大池，丹桥迤逦，凡五六折，桥尽有亭，宛在水中央。一水之外，皆平畴老树。”）其壮丽为诸园甲。有园丁苑姓，居桥旁，故桥以苑姓之。旧有酒肆，曰“浣花居”，以卖野味得名。其小碣曰“青溪中断处”，嗣魏国公洪基书也。茶社曰“静乐轩”，相传为刘明经旂锡故居。（旂锡，字莪厓，诚意伯之裔，著《白下余谈》。）其侧有晋孙兴公宅，王宗伯泽宏（字昊庐，黄冈人，主持风雅，远近宗之。）卜筑于此，命曰“红蔷山馆”。（见《白门风雅集》。）左近有茉莉园，东园之所分也。蔬圃菜畦，地颇幽僻。金陵俗：中秋月夜，妇女有摸秋之戏，以得瓜豆为宜男，常往是间也。运河水又南折至马家桥，有缘蘋湾，朱处士庭柏寄寓于上。（庭柏，字林修，性高洁，康熙时人。）宋山言诗：“便欲从君图画里，杉皮屋子补三间。”其景仰之情可见矣。马家桥南有石桥，迤东为五块砖，方少詹拱乾尝居之，（拱乾，字坦庵，恪敏公之高祖也。）陈布衣毅之宅在焉。（毅，字古渔，工诗，袁简斋称之。其子元富，字紫岩，以地名也。）陈大令克广，实与之邻，（克广，字容园，宅中有玉京仙馆，以植美蓉而名。）异苔同岑，契合无间已。运河水又南流，至麦子桥，娄湖水自五板桥、观音桥、藏金桥、采蘩桥、星福桥、小心桥来会之，所历者为半边营，（南岸皆河，有桥曰“安定”，今圮。）为水左营，（明水军左所屯营之地。）遂以达于仓焉。（按：此水明人以为青溪，《吕志》以为西沟，实则淮水支流，古运河水也。今故道多塞，诸桥日平。每夏秋水涨，泛滥为患，病潦者十室而九焉。）
    右，小运河。

志街道
    镇淮桥东，沿南城根转为豆腐巷，内有土地庙，颇宏廓。迤西为鬼门关，以阒寂无人也，今呼为贵人坊，从美称也。直东南为边营，有金氏膝园，地仅数十弓，而池台粗具，罂粟花极繁。(见《白下琐言》，）又东为中营，为仁厚里，转北为三条营，为阿弥陀佛庵，或曰即普照庵。道光时，饭僧以千计，蔡琳诗“腊终尚想儿时事，锦髻双丫看打斋”是也。跨五板桥，过为积善里。稍东为双塘，塘旁园户缚盆为船，冬月入夜取鱼，谓之湖鱼，味尤鲜美焉。自大英府南转为翦子巷，古名周处街，在善和坊南、织锦坊东者，即此。（见《南都察院志》。）巷内有明韩通政国藩园，（国藩，字襄宇，万历中进士，从子范死国难。）石山中峰，高可二丈，宋贤题跋甚众，从徐氏东园购得者也。旧有崇义堂，本淮商创置，以为孤贫肄业之所，今废。新设育婴、普育二堂，官所办也。东转为方家苑，明世宗孝烈皇后家居此。过藏金桥，为小英府，英国公之分第也。路旁有韦驼殿，其南为陶家巷，又南为张家衙。明张庄节公可大有宅在此，名小东园。直东为转龙桥。（一名八间房。）南折即转龙巷与转龙居也。自堆金桥东转为马道街，相传明富民沈万三居此。（万三，非名也。洪武初，分其民为歌、畸，郎、官、秀五等，秀最上，又各有等，巨富者为万户三秀。沈，名富，字仲荣，性豪华。其弟贵，屡以诗讽之，不听。未几，籍没其家，戍金齿。）范光禄鏊之宅在焉。（鏊，字叔度，从福康安平台湾有功，官至四品卿。子承祖，夔州知府；承典，通政司副使。）东为采蘩桥，侧有王义士廷铨寓庐。（廷铨，字朴庵，闽人，尝收道旁遗孩养之。）查慎行诗云：“采蘩桥上留诗别，母在尤宜惜政身”，则亦游侠之雄者也。后虽迁徙，不离东园。又王元贞（字孟起，诸生，有任恤行。）有卧痴阁，在秦淮南；有桂园，在回光寺后，择邻尤近矣。金明经鳌故居，亦在桥畔。（鳌，字伟军，即著《金陵待征录》者。）模山范水，笔具化工，文献之所系也。马道街西北为蔡家苑，为木匠营，其歧处为新路口，东沿方井，遂至于小心桥矣。自翔鸾坊人，为维新巷，为灯草巷，又东为磊功巷，兰明经玉堂尝课徒于此。（玉堂，字带芬，以善讲书名。）巷尽处，有郭贡生鸿、倪处士之<钅鹿>二孝子坊，东西相望。转北为箍桶巷，有徐髯仙霖快园，前明武宗南巡时幸其家，于晚静阁下钓鱼，失足落水中，园内有宸幸堂、浴龙池，皆纪实也。（霖，字子仁，词曲诗画无不精妙，供奉禁廷，恩幸无比，授官固辞，天下高之。）后园数易主，至国朝为凌州判霄所得。（霄，字芝泉，尝入毕中丞沅幕，书画篆刻皆工。）今虽废为邱墟，而春水鸭栏，夹以桃柳，土人犹呼小西湖焉。自大油坊巷转东，为宰猪巷，为小油坊巷，巷北有官立清节堂，以养嫠妇，惠政也。直武定桥东，为堂子巷，有明何文端公如宠赐第。（如宠，桐城人，崇祯时，官至大学士。）至国朝嘉庆时，秦殿撰大士归老后居之，（大士，字磵泉，官至侍讲学士。）取欧阳永叔“瞻望玉堂，如在天上”之意，名其园曰“瞻园”。（中有东山楼，自撰联云：“辛勤有此庐，抽身归矣，喜鸟啼花笑，三径常开，好领取竹簟清风茅檐暖日；萧闲无个事，闭户怡然，对茶熟香温，一编独抱，最难忘别来旧雨经过名山。”又树柏、梓、桐、椐四木于庭，名曰“百子同居”之堂。）土人遂以官命其里，曰“大夫第”。（大士子承恩，官至直隶总督；承业，以帝傅赠礼部尚书，谥文悫。承恩子耀，曾官兵部郎中。其妻毕率合室死咸丰癸丑年粤贼之难。）又东为院门口，旧院之前街也。长桥烟水，清泚弯环，碧杨红药，参差映带，明时最为歌舞胜处。又东为新廊，有凤池书院，以课诸童。迤南有千佛庵，（《梵刹志》所谓千佛寺，在水军所东北者，即此。）有石将军庙，饮虹园之故址也。稍北为莲子营，为槽坊巷，有釐捐总局寄此，理财抑末有微权焉。自钞库街转南为琵琶巷，迤东北为天喜长生祠，（本名祁园。）所以祀痘神者。道光中，上元夜张灯极盛，后毁于贼，曾文正公重建之。又东为延庆祠，藩司书吏以祀库神，谓之财帛司。道光中，有为之娶妇者，黩神甚矣。自石坝街转东，为石将军巷，为小石坝街，有画师蔡元春之宅，（元春，字芷衫，尝与绘《南巡盛典》。）吴思忠遥与为邻，（思忠，字孝侯，工诗善画猿，人呼吴猴。）家有青溪草堂，实为东城之极北隅焉。
