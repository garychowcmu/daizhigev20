绥广纪事　　 明 高拱 撰 

　　●绥广纪事 

　　边略五 
　　高拱 
　　广东久遭寇乱敝甚予为计处吏治颇殚心力又推殷石汀为总督经略其地遂以底宁凡予所筹划不能悉记惟疏书一二尚存特录藏之备故实云 

　　疏 
　　书 

　　○疏 

　　议处远方有司以安地方并议　加恩贤能府官以彰激劝疏 
　　议处广东举劾以励地方官员疏 
　　议革广东廵抚疏 
　　议处广东兵备知府等官疏 
　　议留副使王化立功赎罪疏 
　　议处知府侯必登疏 
　　改参政陈奎兼潮州兵备疏 

　　议处远方有司以安地方并议　加恩贤能府官以彰激劝疏 


　　臣惟广东旧称富饶之地乃频年以来盗贼充斥师旅繁兴民物凋残狼狈巳甚以求其故皆是有司不良所致而有司之不良其说有四用人者以广东为瘴海之乡劣视其地有司由甲科者十之一二而杂行者十之八九铨除者十之四五而迁谪者十之五六彼其才既不堪而又自知其前路之短多甘心于自弃此其一也岭南绝徼僻在一隅声闻既不通于四方动静尤难达于朝着有司者苟可欺其抚按即无复有谁何之者此其一也广乃财贝所出之地而又通番者众奇货为多本有可渔之利易以艳人此其一也贪风既成其势转盛间有一二自立者抚按既荐之矣而所劾者亦不过聊取一二苟且塞责固不可以胜劾也彼其见抚按亦莫我何则益以为得计而无所忌惮居者既长恶不悛来者亦沦胥以溺是以贪风牢不可破此其一也以甘于自弃之人处僻远之地艳可渔之利而共囿于无可忌惮之风此所以善政无闻民之憔悴日甚而皆驱之于盗贼也若不亟处敝将安极查得往岁奉旨多取进士议者为当于此等去处用之乃竟不肯选去殊为可憾合无今后广东州县正官必以进士举人相兼选除杂流迁谪姑不必用果有治绩抚按从实奏荐行取推升如其奉职无状必须尽数参来处治不得仍前聊取一二苟且塞责如尚苟且塞责容臣等参奏治罪庶人心知警而不敢公然纵肆也然不肖者罚固可以示惩若使贤者不赏又何以示劝臣等访得潮州府知府侯必登公廉有为威惠并着能使地方鲜盗百姓得以耕稼为生此等贤官他处犹少而况于广东乎若使人皆如此又何有地方不靖之忧合无将本官先 

　　议处广东举劾以励地方官员疏 

　　臣等照得抚按官荐举太滥日益而岁增者往时之通獘也本部题奉钦依严禁不许滥举者近日之明例也乃在广东则有不可以例拘者谨为之明其说广东财货所出旧称丰裕固乐土也祗缘近年以来法度废弛官其地者贪虐特甚习以成风而抚按亦不可以胜究于是民不聊生盗贼四起乃贪虐既不加惩而处置又不得当于是良民皆化而盗譬之病痞者然始缘客火为逼血脉聚而为痞其路既通而又逼之不巳则痞日积而血脉日微实有难于救药者也臣诚为国忧先曾具疏议处彼处有司荷蒙俞允臣乃总计其州县共八十处其掌印官每三处则用进士一举人二皆拣其年力精壮才气通敏者以充而监生以下不与焉其自京往者臣又每每集于堂陛谆切戒勉谕以选择任使之意教以弭盗安民之理而歆以功名上进之路盖欲为皇上奠此一方易乱以为治也然臣又思得有司之劝惩系于黜陟而朝廷之黜陟凭诸举劾今广东有司既皆科目选择之人使抚按举荐同于他省则官其地者必曰吾辈科目人多而抚按举荐同于他省则虽尽力効职称上等者或且不得于他省中等伍而又何望于进取乎于是隳其志以玩愒者将有之矣是又不可以无处也臣诚欲于广东举劾另立科条令其抚按官将各有司时时体访务在的确果有殃民不职应拿问者即便拿问应参奏者即便参奏不必待复命之时其它只不许狥私市恩若果有弭盗安民茂着循良之绩者复命之时不拘多寡尽数举荐本部另行体访的确亦不拘多寡尽数行取超升如此则贤才虽众然各有上进之途自不至于相碍而体悉既周必多有奋励之志当不肯以自隳庶乎善政可兴而数年之间可有安乎之望也至于他省用人亦当如此但科目人少不能周徧则其抚按官自当守滥举之禁不得援广东以为例恭候命下本部移咨都察院转行彼处抚按衙门遵照施行等因隆庆六年二月初三日题初五日奉圣旨是 

　　议革广东廵抚疏 

　　看得吏科都给事中光懋等廵按直隶等处监察御史苏士润各题称要将近设广东廵抚裁革广西廵抚暂令调度仍将总督闽广廵抚改为提督两广军务兼理广东廵抚事惠潮两府仍宜复属南赣兼管各一节除新设广西廵抚待后事宁另行议拟其广东廵抚既经科道条议前事相应议处合候命下将广东廵抚裁革原任廵抚熊汝达行令速赴浙江到任管事原任浙江廵抚谷中虗不必候代其见任总督两广军务粮饷兵部左侍郎兼都察院右佥都御史李迁改为两广提督军务兼理粮饷兼廵抚广东不必拘定驻札但遇有盗地方便宜剿灭候事宁之日仍住梧州移咨该部换给勑书关防原降给者俱行奏缴其惠潮二府军民政务先因彼此推避故议专属广东以便责成巳奉钦依讫今未经彼中详议难以悬断姑仍照旧管辖以免前獘如此则两广之事体归一而远徼之地方有赖矣隆庆四年五月十一日题十三日奉圣旨是广东廵抚依拟裁革着李迁兼管换勑与他 

　　议处广东兵备知府等官疏 

　　该廵按广东监察御史杨标题要选用兵备议立赏格知府功罪宜同兵备等因奉圣旨吏部知道钦此钦遵为照近来推用边海各兵备官本部不拘见任起废京职外官俱皆遴选务在得人以称任使其职务克举历俸一考抚按荐其贤者查例超擢如副使范大儒等抚按劾其否者即行罢斥如佥事黎元等其无抚按奏者本部止循资叙用一向遵行无容再议是则处兵备者然耳至若知府与兵备职任虽殊均有地方之责实则同功一体者也如功罪赏罚漠不相关则上下之间视如秦越何以弥盗安民共成化理哉今据廵按御史杨标条议前来相应议拟合候命下移咨都察院转行各该抚按衙门今后各地方兵备官员历俸年深贤能称职者即奏荐到部以凭查例超升如历俸仅一二年者仍不得一槩奏荐以市私恩否者即行参论以凭罢斥使人咸知赏不幸徼罚不幸免自当知所劝惩尽心职务其知府有功得与兵备并荐失事亦与并参庶避事者绝巧免之私而戮力者获同赏之劝等因隆庆四年三月初九日题十一日奉圣旨是 

　　议留副使王化立功赎罪疏 

　　文选清吏司案呈奉本部送准都察院咨该廵按广东监察御史赵焞题称勘得原任广东按察司副使王化先年督剿和平龙川地方行秀千户等官朱如拳等把截要路乘机索受银两事有指实巳玷官箴拟以赃罪情法俱当但王化屡立战功斩获数多况今贼复猖獗苦无将才累据长乐平远人民告称得化复任当能灭贼则化之勇敢当先临机应变委尚优于诸将合无将王化权复一府佐职衔或充为事官令其领兵前去惠潮地方杀贼限以二年果立有奇功准与赎罪一体叙用若或不効仍坐罪革职等因奉圣旨都察院知道钦此钦遵抄出到院看得本官所奏要将王化立功赎罪但今地方多事彼中士民告留乃出一时权宜相应会议合咨吏部查照施行等因咨部送司案呈到部看得王化由举人历官副使屡着军功乃获超擢独以性气粗率遂蒙萋菲禁系多年未与归结今该廵按御史查其奏愬情词及地方人情具奏前来又经都察院会议欲权复一职令其戴罪杀贼臣等谨议得惠潮多事地方需才亟今王化往岁军功既多可纪近日赃私又属可疑况地方有复用之望而按臣有特请之章相应量复一职但府佐官轻难以镇压一方及查惠潮见缺兵备一员似宜仍用于此合候命下将王化量起广东按察司佥事就驻札惠潮地方管理兵备事务令其仰体朝廷使过之仁俯竭人臣尽瘁之义益坚初志勉赎旧愆限三年内果能剿贼安民立有奇功另行叙用如或因循塞责罔所报効抚按官从重参究等因隆庆五年六月二十九日具题七月初一日奉圣旨是 

　　议处知府侯必登疏 

　　考功清吏司案呈奉本部送吏科抄出廵按广东监察御史赵焞题臣据广东潮州府知府侯必登于隆庆五年十一月十三日呈称愿告致仕除具本恭奏及将印信关本府同知杨汝聦收掌仍截日住俸不支等因到臣臣不知奏内何事但据其近日与本府推官来经济相讦者度之不过以乞休为名暗引党巳为援不附巳者一槩波及之以售其必报之恨耳臣谨述其事之始末为我皇上陈之则其险诈欺罔之情自可见矣访得先任巳故熊廵抚大征曾一本驻札潮州因府皂殴打标兵几死批行来推官究问将府皂责治讫侯必登遂以此恠恨来经济后熊廵抚擒获曾一本会官审验必登当堂倡言曰是假是真下人承望风旨次日飞帖遂徧城市熊廵抚以此抱忿成疾欲移出城避之司道固劝乃止此二臣相嫌之始原任监军道副使江一麟之所亲见者也臣又访闻侯必登私议来经济收匿桥税随密行该道升任佥事杨芷查访揭称查得该府原觧底簿系无印草本似难凭信及面加细审各犯所供情节似有威制主使之情且思来推官以甲科筮仕未必不自爱以至于此巳经驳回再问来报本道待辜一方固不敢姑息以废法亦焉敢媚人以杀人等因臣见其含糊不明又行分守参议许天琦查议桥税葢因以核来经济之事也即据回称查该府填报循环考之隆庆二年分白同知抽银四千八百余两三年分来推官抽银八千五百余两四年分春夏二季陈同知抽银四千三百余两备呈到臣随批税以来推官抽数冒额臣以为此事明矣至七月内来经济得报行取就据该府揭称匿税一事系隆庆三年内告发彼因有碍未敢成招至四年内赴省闻来推官反诬职狥大使潘铨之私情不结前事所以蒙熊廵抚奖语并无一操守字样等因十一月内又揭称蒙分廵兵备道牌奉本院牌提潘铨一干人卷遵将犯人李班等觧赴本道审究外向因来推官在外未经彼此开释昨回一应礼节并无敢少缘未道及前事乃于结内略言其端意其悟而他处本官不就近辩明致烦提问等因又据来经济揭称隆庆三年内蒙委管广济桥桥务因本年四月白同知病故本官亲笔批揭取盐税银助丧不报循环济亦将陈和商税银八两助讫亲笔批单付税课司存案委亦不报循环见今一单系济亲笔辄生情团陷诡写私簿侵银二百两以上切思查摘奸獘必吊印记日收底簿查对其中有报有不报则有侵有不侵明矣乃今独写一匿税私簿岂非有意为之哉且以太守之尊挟虎狼之威拘商照簿认税孰肯有不认者乎显系挟雠团陷掯阻行取等因并将侯必登亲笔批收盐饷不报循环二揭到臣又据分廵潮州道佥事金柱揭称准布政司照会查知府侯必登是否患病应否准放休致任内经手钱粮有无明白见报不胜惊异本道自十一月二十五日同侯知府习仪二十六日拜贺长至令节午时相别出廵步履俱为无恙何忽以病告而呈文又在本道未行之前何本道一不闻知耶至本日未时方接得本府公文一角内称患病乞休又书十一月十三日呈详字样本道与该府共住一城至于告休交代本道略不与闻及行查后始知该府呈详本道又逆书月日何本官之不诚心直道诡谲一至此也推原其故乃本官因与来推官互相构隙其始也惟欲误来推官之行取使不得与选不意来推官尽发其平日奸险贪污之迹于人自以为众论所不容乃捏病告归然其倾陷之术不但行于僚友即八月内该府呈详通判华泾患病告休本道批候两院详行该府不知何故听其径归今乃申曰金佥事批允回籍本道经历二十余年宁独于此尚有所昧耶本道驻札潮州五越月矣凡批案不知几十百行并无一起回报屡提吏比一吏不觧罪徒则弥满囹圄而怨声彻于道路本道每一放告在监家属抱诉者辄百十余起不得巳行杨同知清查本官又持之不发至今并无一字回报朝廷设官分职以为民也本官僻傲成性阴险成谋终日之所营营者非揭帖则私书而无干之讦日扰于庭使能用此以及民事何至于积案盈庭罪徒满狱哉苟如是亦何以称朝廷之恩激天下之良二千石哉当本道初到任之时有识者人人为危之葢以本道之徧心直躬不能御徂诈阴诡之秘必有以中之者今数月之间尽见其为人始信人言不妄等因到臣再三覆查卷案参详前后情节密访之舆论之公面稽之当时亲见之臣在侯必登则为先任熊廵抚之提问皂隶而移恨于同僚在来经济则自以为持法不阿竟不受屈于堂官此二臣相嫌之源人人所共见共闻者也其后任熊廵抚奖励侯必登不及操守二字葢因伊差人馈送长夫银五十两心甚鄙之彼时曾对司道明言其过见任副使李渭所耳闻目见者也今乃诿罪于来经济则侯必登之诬也若桥税一节侯必登私馈人六十七两零来经济私馈人八两零皆有亲笔填日无可说矣其私簿税银二百余两若系经济入巳之赃即罪当罢斥抑或有团陷之情亦当与之辩洗侯必登因见提吊人卷不遽如其愿遂诈病奏扰则险诈乖方之极大伤于国体者也除来经济听布按二司会问明白另行具奏外为照潮州府知府侯必登负小有之才悻悻自好凭斗筲之量事事乖张初至擒白哨之贼功可嘉矣而熊廵抚之擒获曾一本则倡游言以乱真心何险也杜属官之馈守似洁矣而于熊廵抚之升任则送长夫以求荣行何污也时可猎名则百方求剌李军门之收逓私书与臣之收贮匿名揭帖可查也计在箝口即峻刑绳人大使潘铨之滥罚百金与指挥刘兴伦之死于杖下者可据也钱粮应征不征惟事违道干誉词讼应问不问岂怜环隅衔冤收吏役公堂以滥充私费狷者不为纵伊父贺寿与部民宴酬官闲尽扫数月前金箱玛瑙带数十余条扬言馈人将焉用之十月内夜出私篢藏四十余扛令弟回家伊谁欺也徐绍祖十岁之幼儿恨其父而拶折手指残忍殊甚来经济役使之门皂为索垢而尽刑系监狂惑异常过蒙皇上使过之仁不思感恩图报乃逞一巳好刚之气辄欲睚眦害人无故称病敢干欺诳朝廷擅自奏渎明系紊乱法纪似此不忠之臣应在不谨之例所当亟行罢斥者也伏乞勑下吏部再加查议如果臣言不谬将侯必登速赐罢黜庶朝纲振肃而改节之臣无所容其奸矣惟复别奉圣裁等因题奉圣旨吏部知道钦此准抄出送司案查本官于隆庆六年二月内奏为患病不能供职仰负天恩乞赐罢斥以免贻累地方事奏臣原籍云南广南卫贯应天府上元县人由进士除授江西南昌府推官升授南京兵部武选清吏司主事历升本部武库司署郎中隆庆二年内升任前职隆庆四年六月内伏蒙圣恩特允吏部题请加升从三品服色俸级仍旧管事隆庆五年正月内又蒙钦赐宴赏窃念臣以一介孤寒领巨郡方忧莫逭尸素之罪讵意滥叨希旷之恩此微陋之极荣古今之难遇者也臣惧孤高厚夙夜恐惶誓在捐糜少图报称凡可弭盗惩贪以安疮痍残喘之民者罔敢不遵承吏部所条悉獘源勉思涤洗一二以奉扬德意虽敛怨招毁亦不敢辞岂知福踰涯分病遂侵寻本年八月内以来感患瘴疟继生疮疡医治失方毒流在足动履艰难目今巨寇反侧之时而臣卧病在床瘝官废事上负圣明之特恩下失黎庶之过望此臣所以痛心疾首而卧不宁席者也若不昧死陈乞则悞地方之事必多而臣之罪愈重臣之忧愈甚而病愈深仅存瘦骨不待积毁而销即欲涂肝脑以仰报亦将无所从矣恳乞圣慈轸念艰危之地难容羸病之夫勑下吏部速将臣罢斥回籍别选贤能来守兹土则一方生命仰再造于尧天而万里微躯获免填于瘴海矣臣无任激切祈恳陨越俟命之至等因奏奉圣旨吏部知道钦此又查得隆庆四年六月内该本部题为议处远方有司以安地方并议加恩贤能府官以彰激劝事访得潮州府知府侯必登公廉有为威惠并着能使地方鲜盗百姓得以耕稼为生议将本官先加从三品服色俸级令其照旧管事待政成之日另议超升等因题奉圣旨近来远方有司不得其人以致民不聊生盗贼滋蔓这所议甚得弭盗安民之要都准行钦此又查得隆庆五年正月内本部议覆南京科道官王祯王嘉宾等题为申饬朝觐考察重典以励庶官以隆圣化事该本部会同都察院详议得知府侯必登等贤能卓异巳经题奉钦依照例奖赏外隆庆六年二月内本部题为缺官事照得广东按察司缺佥事一员合当推补查有原奉钦依加从三品服色俸级广东潮州府知府侯必登年资颇深例应升任但地方多事正赖本官干理若迁之他处委属不便相应就近升补议将本官升补广东布政司右参政仍兼佥事职衔管理前项地方事务等因奉圣旨是钦此巳经给凭移咨转行去后今该前因通查案呈到部看得廵按广东监察御史赵焞题参潮州府知府侯必登挟嫌相构妄行奏扰乞要罢斥一节为照广东地方徧地皆盗民不聊生实起于有司之贪残而成于蒙蔽因循之日久本部于先年访得潮州府知府侯必登能抚绥穷困制伏豪强弭盗安民地方利赖特为奏请加三品服俸以示激劝后廵按广东御史杨标至京臣即问彼处有司贤否标曰知府侯必登有守有为任劳任怨民赖以安但不肯屈事上司所以问之百姓人人爱戴问之上司人人不喜至朝觐时又加查访佥同本部遂有卓异之荐然侯必登资俸巳深潮州士夫在京者恐其升去每向臣等保留曰潮州不可一日无侯必登也又有潮州举人监生及在官纳觧人等数十人遮道告曰侯知府年久该升若遂升去百姓无主必皆随之而去此人情如此臣等思得官久不升何以示劝会潮州兵备员缺遂将侯必登拟升参政带宪职管潮州兵备事葢所以慰士民之心为地方计也今该廵按御史赵焞论劾前来其中论词多出守廵等官揭帖夫言既盈耳监察之官固不容默然详其论词并其中揭帖语意乃是侯必登素不能奉顺上司廵按及守廵等官既皆衔之会又与行取推官来经济相讦而推官乃廵按所信用行取之官乃两司所趋附于是守廵等官遂明有左侯右来之意侯必登忿其不胜遂具本差人赴京乞休守廵官既知侯必登恨巳闻其有奏以为必有相攻讦之辞遂具揭廵按激而为此又恐迟则侯必登之说行而巳反出其后故如此其急也而不知侯必登本中止自乞休并未沿及他人向使知其不相沿及又岂有此论哉今观劾词首云府官挟嫌相构妄行奏扰大坏圣朝纲纪又云侯必登告致仕臣不知奏内何事但据其近日与来经济相讦者度之不过以乞休为名暗引党巳为援不附巳者一概波及以售其必报之恨耳其金柱揭云本道徧心直躬不能御狙诈阴诡之秘必有以中之者此其情自可见不然两司知府官自行具本乞休者亦多矣何以皆无劾者而今独劾一侯必登谓之大坏朝纲乎且据劾词内称侯必登与来经济相讦在上年七月则是事巳久矣又称来经济事待布按二司会问明白另行具奏则是今尚未明也若止恶其相讦何不即劾于始讦之时若是劾其所讦之事又何不少待于问明之后而顾急举于侯必登上本之日乎况彼此相讦事尚未明则是非固未定也劾则俱劾止则俱止又何匿来经济不劾而止劾侯必登乎此其理亦自可知然事既如此侯必登实有难于处者欲拟其去则不惟失百姓之心而将来任事之臣何以自効欲拟其留则上司既不相容留之何以自展欲拟行勘则无事可勘欲拟罢斥则即据劾词既未明指所坏何法又未明指所贪何赃不得而议罢也但访得侯必登心既好胜气又过刚虽惠及于民而不能善事上官虽威行于盗而不能善处寮寀恃长纵傲以短招尤虽非重愆亦有薄咎合无将侯必登仍以新升职衔量调别省令其痛自省改其来经济事须要明白本部移咨都察院转行广东廵抚都御史另委隔别衙门官从公勘问不得曲狥偏向务见的确具奏发落仍令省谕各布按守廵等官见今广东盗贼纵横正破格整饬之日兵粮缺乏正协力干济之时毋得仍守成心尚循故套崇姑息而摧振作奖软熟而抑刚方当知任事为忠不可徒诿罪于人当以救民为急不可徒取便于巳如有违者参奏重治斯于事理两得其平而拨乱反治之功或可望于一二也等因隆庆六年二月二十二日具题二十四日奉圣旨是 

　　改参政陈奎兼潮州兵备疏 

　　文选清吏司案呈照得广东按察司缺佥事一员专管东筦以东自惠州海丰直抵潮州闽境一带地方带管整饬岭东道兵备兼管分廵南路一带所辖潮州府属饶平大埔海阳潮阳揭阳惠来澄海普宁及惠州府属海丰各县事务监督柘林碣石二寨平时则操练兵船稽察奸獘催督钱粮遇有警报会同各该参将督率各寨兵船出海剿捕以靖地方合当推补案呈到部看得广东地方多盗而潮惠尤甚先任潮州府知府侯必登能弭盗安民是以本部即拟升潮州等处兵备令其弹压地方今既被论调去地方失望非得有才力肯任事者不可以继其后照得新任山东布政使司右参政陈奎原任广东副使才力有余敢于任事且广东民情事理皆所谙熟堪以弹压潮州等处地方合无将本官改广东布政使司右参政兼以佥事职衔管理前项地方事务候命下之日本部给凭令其作速赴任仍咨该部照例请勑以便遵行等因隆庆六年二月二十五日具题二十七日奉圣旨是 

　　○书 

　　荅广东赵廵按 
　　荅两广殷总督 
　　荅广东杨廵按 
　　与南京姚监察 
　　荅两广殷总督 

　　荅广东赵廵按 

　　闻宪节巳到地方良慰广中狼狈巳甚惟有处分有司是第一义乃今入选者巳无科甲之人只待会试后方可为之又须秋冬间始可到任便是阅岁纔能周匝远方之难及固如此无可令人柰何然有君在地方须当极力振饬务洗从前苟且之政以拯此疲民庶有更生之望凡有当行事宜不惜见教即当为君行之草草不悉幸照 

　　荅两广殷总督 

　　先承书教谆切如得晤对巳多感慰继又辱示倭奴猖獗土寇相勾为乱忧怀可想也然有公在镇诚何足虑顾此非一朝之积所谓因循姑息废弛痿痹正是向来久贻之病若非一大振刷终亦若斯而巳公素负大志宏略今当盘错正利器可施之日凡可改弦易辙灭寇安民者不妨见教便当为公行之古云候谁在矣张仲孝友仆固不敢望于张仲然力为主持于内俾豪杰得以成功于外同心戮力共翊王室则寸衷固自许焉而曷敢有一毫之不尽哉方弘静者当留在地方刘稳巳用之广东矣来书乃索此人可见心之同也其诸藩臬守令等官有当在地方者或不宜者或他处之人有可用于广者幸一一示之即为措处官皆得人事自可辩也又仆昔曾具题议处广中有司今又为议处荐举以激励之原稿特录上幸刻成册二司守令各给一册使彼知庙堂相待之意如此当必有劝也又稿三通亦守令所宜知者附之后可矣冗甚放笔布复不伦幸亮 

　　又 

　　前使回曾具启布意谅达左右广东地方狼狈皆因法度废弛人心玩揭所致非大破格整顿必不能易乱以为治幸公在镇仆当力助必为主上收拾此方复如先年之旧而后巳诸所当行者不妨见教即当为行之也知府侯必登前所以宠异之者以其能守巳任怨弭盗安民故特奖以励人心今且被论则任事之臣反为狥旧套者所笑而地方之事其孰为振作乎初意欲直留之又恐自兹难于展布故稍为处分而又为之明其意葢恐广中有司遂以必登为戒而不可以驱使也然其实必登被论之由不过如仆疏中所云而巳一览自当知也幸以此意徧示诸地方官使知庙堂之上所以念广东者如此所以顾地方顾百姓者如此有志之士固不可因侯而自为无志之人亦不得快侯而自幸也 

　　又 

　　两承手教亹亹数百言地方事举在目中知措置得宜处之有备广不足忧矣惟公任便行之其地方官僚不知果能副用否如有不堪便当更换务期宁此一方而后朝食公不妨频见教也人回索书急草草布复不悉幸亮 

　　又 

　　承示处置广中事宜委到周至平定在目中矣大抵天下之事在乎为之出于实而处之中其机则未有不济者然非公其孰能兼之方布政所言非特广东葢处处皆然也因公有实心故彼有实言耳今处处有兵处处有粮威力既盛伸缩在我以剿以抚皆可成功寇诚不足虑也番夷市舶一节尊谕极是彼井蛙之见何足计哉某人者便当调去即以某人补之此外有司官有不堪用者亦须见教仆当与公戮力协心必为主上奠此一方苟可以为公助者纤毫不敢自惜也人行急草草不伦幸亮 

　　又 

　　广东事理前巳略言其意想达左右兹城池既复剿倭报捷良可喜也然倭尚可平而地方之贼难于卒灭地方之贼不可灭固倭之所以来也而地方之所以多贼者实逼起于有司之贪残而养成于有司之蒙蔽及其势成计无所出乃为招抚之说以苟且于目前于是我以抚款彼而彼亦以抚款我东且抚西且杀人非有抚之实也而徒以冠裳金币羊酒宴犒设金鼓以宠与之有司将领固有称贼首为翁相对宴饮欢笑为宾主而又投之以侍教生帖者百姓之苦如彼而贼之荣利乃如此斯不亦为贼劝乎柰之何民之不为贼也而广之徧地皆贼寔由于此今幸有公在彼必须痛剿一场使诸山洞海洋之贼皆就殄灭然后抚恤疮夷休养生息乃称平定不然而犹狥故也恐日复一日广非国家有矣昨巳令本兵覆题发银两招浙兵以副公之用其伸缩操纵任公便宜为之他人更不得以阻挠公其为皇上整顿此方复如当年之旧是不世之功也陈奎刘稳巳皆用之广东矣苏愚待有副使缺补之其它尚有当更置者不妨见教即为处也至于征剿之事尤须将领得人乃可奏功广东自大将徧裨而下果孰可用当留孰不可用当去何人可代孰宜于彼不宜于此孰宜于此不宜于彼所当更调可即奏上当拟行之有将有兵有粮则贼平有日矣然仆所以急急于此者尤有深意夫广东之敝极矣整顿而使之如旧亦甚难矣非公在彼孰能经略非仆在此孰肯主张故整顿此方必当在此时也过此以往但少一人事必无济广东终无宁日矣公有雄负成此不难时不再来可不念哉冗中放笔无伦不能尽意惟照亮千万 

　　又 

　　倭贼巳平足征雄略仰服仰服以贼治贼不劳不费而成功尤为上计仆昨所以力言招抚之非者为往日之旧套言也若使彼之归款非伪而吾之处置得宜则盗亦可用唐李愬之平淮蔡即用淮蔡之人可鉴也但威足以破其胆而恩足以结其心使杲吾用而立功胡不可者不然则直有剿除而巳此在公斟酌为之仆非有成心也来疏云云巳令本兵照覆不为异同至所谓立章程定法制尤为确论惟公所行也冗中草草不悉幸亮 

　　又 

　　渠魁既得地方既平一省宴然皆公之力而计其所费又甚省约非有经济弘猷而又出诸为国之忠赤何以能此公真社稷之臣非时流能伍也忆昔识荆即仰公为大用之器以今观之诚为不爽矣仆素无他长惟有一念为国之心死不敢易柱石如公敢不为国爱护公其畅意行之惟以济国事为主余更无他虑也 

　　又 

　　承书问多感大疏言地方事甚明读之敬服数十年造乱之乡一朝靖谧诚为可喜然善后之计更须深图种种停妥乃可望于久安有公在镇必获良策凡所当行者不妨见示当为行之人回草草布复不悉惟照亮 

　　又 

　　公有报国之忠心有勘乱之雄略指挥一定叛宄遂平此数十年不能得者乃不劳而致功在社稷谁能右之其善后事宜惟公处分更无掣肘愿益展弘猷图其永久是所望焉人回草草不悉 

　　荅广东杨廵按 

　　辱书问知宪节巳抵地方为感为慰所谕云云忧深意切必须力为处分务觧倒悬为当不然恐遂至于不可为也仆于广中事日夜在念凡有可言者不妨见教即当为行之人回草草布复冗甚不能悉意惟心亮幸幸 

　　与南京姚监察 

　　贵省狼狈巳甚仆诚欲为主上奠此一方实日夜在念处置不遗余力不知能竟遂此心否外书稿三通奉览此其近者前此尚多不能悉具也人行迫草草布复不悉幸亮 

　　荅两广殷总督 

　　公雄才渊略亮节真心实仆二十年来所敬仰者岭表多艰遂劳节钺曾未期月立致辑宁俾数十年猖獗之徒悉归王化数千里作逆之处尽服朝廷公之功在社稷何其伟也仆曩在政府虽不无少効赞襄然爱莫能助顾何力之有焉而公乃归功于仆则何敢当人回草此布谢余情如海莫克具陈临楮不胜怅悒统惟心照不宣 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 
