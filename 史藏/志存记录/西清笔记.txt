西清笔记 清 沈初

阮序 
嘉庆九年平湖沈文恪公令嗣莲生以公兰韵堂诗印本见赠并持公西清笔记索序元于公为翰林后辈且乾隆五十六年元年二十八大考翰詹第一人奉特旨入南书房行走与公同直时奉勑编纂石渠宝笈校勘石经兼在懋勤殿侍直每当风日清和早朝人散开窗散帙卷轴数千堆满几榻唐宋名迹目不给赏无论元明内珰叉画伸纸以待相与啜茗尝赐食评真赝考跋尾其绢纸黕黦印记不可辨者诸前辈必就元指问以元年幼目力足且识古篆文也编考既毕至未时闻干清宫大钟鸣一二声乃散直出东华门犹忆元始入直每随公及彭文勤公召对公与文勤公谓元曰吾等荐直懋勤殿数年后始在南书房行走得召对今詹事由上亲擢超迁直入南书房屡召对君恩之重当自知也又元尝问公曰夏暑冬寒儤直皆不易耐暑胜寒耶寒胜暑耶公曰寒易耐耳已而果然又尝与公出南西门游万泉寺公作五律四首见集中元作七律四首有野性消磨天趣少吟怀荒落夕阳知之句公嗟赏久之元奉使督学五年于外嘉庆三年冬回京仍直南书房时公兼在军机处行走四年春首纯皇帝龙驭上宾近臣摧痛公哀病不支以卒上特命元职掌御制诗文稿本编写御制纯皇帝圣德神功碑文等事噫公自序所言后浪催前浪毋乃是乎公耽吟咏多识掌故兹所记南书房翰林事虽未极详备然内廷故事足见一斑且圣人优待词臣之恩可以铭志勿磨在词林典故中地位尤为清切也爰书数百字归之俾弆而勿失焉馆后学扬州阮元序于浙江节署 
自序 
甲寅冬自九江还省城度岁入春雨雪匝旬燕居多暇宾客谈次或有询内廷故事者辄疏数条以对自念侍直三十载前辈零落殆尽兹存者偕余入直或又在后昔钱文敏尚书尝慨然诵长江后浪催前浪之语信然顾余亦将老矣感沐圣慈得亲禁近儒臣荣遇古无以加就所疏记编次成卷为西清笔记他日茅檐曝背以示子孙欧阳子所谓顾瞻玉堂如在天上者不啻过之如谓载笔以备掌故则吾岂敢乾隆乙卯仲秋月下澣沈初 

西清笔记卷第一 清沈初着 
纪恩遇 
乾隆丁亥十一月上命内廷诸臣举翰林数人以进刘文正公于文襄公裘文达公王文庄公联名奏今大司空彭云湄宫保曹竹虚两前辈大司农董蔗林同年与余四人翌日命入直懋勤殿十二月与彭大司空同日得日讲起居注官［一则］ 
是冬命恭和御制喜雪诗戊子新正与三清茶联句自后应制题咏及和韵诗率以为常［二则］ 
戊子四月大考翰詹奉上谕曹文埴彭元瑞沈初董诰学问俱优因内廷有交办事件不令考试未得与诸臣一体升转着加恩各加一级时奉诏在懋勤殿写华严经用泥金书羊脑笺涉暑每日上辍进御西瓜十枚以赐［三则］ 
十二月十六日与彭大司空皆以编修迁侍讲是日御门余以讲官侍俟宣旨毕即叩头谢［四则］ 
己丑八月董大司农丁文恪公忧余闻本生母讣南归命添今相国韩城王公少宰金听涛前辈入直余于庚寅四月入都仍诏入直并蒙恩给俸［五则］ 
庚寅十月九日恭和御制雪诗结联云帝勤民事嘉天贶优渥从知泽普临翌日内侍传上语诗中嘉字未见敬事之诚着改致字小臣得承圣教忭幸何已［六则］ 
辛卯六月奉上谕裘日修王杰彭元瑞沈初俱着在南书房行走时裘文达公因庚寅直隶捕蝗事出书房故复入直曹宫保金少宰已出试差董大司农未入都也未几余奉命视学河南至滦河请训回祖母病革承重南旋［七则］ 
甲午春服阕入都入直恩旨给俸余谢折有仰渥泽之再叨诏糈逾格顾微长之莫效食粟多惭十二月补官右春坊右庶子以候补侍讲遽得迁擢洵异数也旋复充讲官于中和殿侍班上视祝版出将升舆呼余名因出班前跪舆已行即随旁趋上顾曰未为滋味出何书余对干支之义汉人始为解上曰后汉志中遍查无此文余对或出晋书上曰可即检查余随入干清门至懋勤殿检晋书夹签呈进后阅史记则知始自律书也［八则］ 
丙申夏余以詹事代阁学批本时奉旨补授礼部右侍郎批本即余所书也至滦河谢恩上曰尔乃南巡所得士在内廷又素知尔未几命为四库全书处总裁［九则］ 
丙申两金川平定羣臣恭上诗册一日召见问曰尔用何体对曰五言古诗散行序上曰尔善四六亦学古文乎对曰臣勉强习学上曰尔家乡今有人工诗文如钱陈羣者乎对曰无之上曰仕籍中固尽知之矣或草茅中有人对曰亦无之上曰人才故不易得也上之留意人物如此［十则］ 
庚子上南巡余时在籍迎驾既驻跸杭州上制赐随营诸臣及浙省大小吏食得句入杭州即事成什葛岭玛瑙寺四诗命内廷扈从臣工恭和诏余与焉梁文定相国遣人要至行在南斋公所怱怱成四什偕进［十一则］ 
辛亥上命续编石渠宝笈秘殿珠林二书以乾隆十年后所得书画不欲多于前编之数因于钦定入书之外分赉皇子皇孙内廷臣工先是上已取石渠宝笈所藏书轴五百分赉矣至是复有加计余前后所得共三十余作是冬复以御笔书画赐军机处南书房诸臣余得御临清和帖一轴［十二则］ 
壬子夏五扈从滦河六月上命回京谕曰汝在此不过得汝和诗而已今金士松已差主试浙江吏部办事人少汝可即回暇时仍往懋勤殿编纂石渠宝笈既回京八月命视学江西复至滦河谢恩上曰汝是好学政故仍令汝出去但汝系嘉兴人一程即到苏州学政离家近非所宜也江西稍远然亦大省前代人文盛着故令汝往余叩头谢先是余任江苏抚臣奏折述余视学称职朱批公谕二字余回京召见屡称好学政［十三则］ 
内廷臣工奉使在外每有赏赉亦及焉例专折谢甲寅夏于谢赐御制笔误识过墨刻折批曰文佳而实小臣荣幸何极时适编集经进文稿即恭识于序中［十四则］ 
甲寅冬江西抚臣循例奏余视学称职朱批此人有何说时奏谢赐御制廓尔喀贡象马诗墨刻批曰太工文矣［十五则］ 
纪典故 
上每日临幸之地或诣神庙拈香祭祀筵宴诸典礼及巡守驻跸之所逐日恭纪于册献岁汇辑成书为内起居注［一则］ 
每岁立春日前进春帖子词上先成五言绝句二首七言绝句一首内廷诸臣各五言绝句一首七言绝句二首黄折红里排次接书立春在新年则于小除日进在旧年则于立春前三日进折面书春帖子词四字颁赏笔墨朱锭五色绢笺福字笺等件上书房亦与颁赏而不进帖子［二则］ 
除夕前一两日御书福字赏王公大臣南书房诸臣多得与上御干清宫西暖阁展长几列笔砚诸臣以次进上南向拂笺执笔一人进跪几旁俟上书毕起随侍臣捧笺出一人复进跪笔工擘稯作大笔今无能者上所用笔犹是康熙间孙枝发家所造也［三则］ 
岁首重华宫茶宴联句先时上命题御制句先成诸臣排次连续成章进呈至期茶宴上即席复得诗臣工即于席次恭和呈览颁赏如意画轴端砚荷包等件是日所赏名人画轴必有御制诗句题帧间［四则］ 
端午节进书扇颁赏葛纱羽扇葵扇香珠香囊曹扇香药等至节日加赏小香囊内廷每岁例赏三月芽茶四月帽纬冬则哈密瓜葡萄干柿饼石花鱼木瓜石榴广柑福橘佛手蜜罗除夕荷包貂皮手帕加赏大小荷包玻璃灯新正燕窝元宵粉团其特赏者不在此例［五则］ 
凡初入南书房者入冬赐貂褂内廷臣工于冬至前始常服貂褂惟元旦则易补褂至元宵后则稀穿貂褂矣［六则］ 
懋勤殿列架书自武英殿版诸书而外可备检查者略备架首列函弆蒋衡书十三经辛亥岁上命勒石于辟雍凡臣工所呈进之书皆存贮殿内历代法帖亦弆藏焉[七则] 
康熙间懋勤殿为圣祖仁皇帝读书之处臣工无得入者今惟每岁遇勾到之日皇上临御殿上缘殿为干清宫西厢东向义有取也南书房诸臣向俟传旨直恋勤殿乃入今则总以懋勤殿为办事之所矣[八则] 
上于干清宫束昭仁殿藏宋金元板书明板之佳者亦列焉御笔题曰天禄琳琅甲午岁命重辑天禄琳琅书目略仿郡斋读书志而详记收藏家姓名图识于上宋金极用锦函元板青绢函明板褐色绢函宋板书佳者甚多金板惟贞观政耍一书纸墨工好视宋板之佳者[九则] 
内府所藏书画有石渠宝笈一书涉二氏者另为一书曰秘殿珠林册卷轴分门记载首恭纪三朝宸翰皇上御笔次历代名家及臣工恭进者乾隆十年以前内廷诸臣之所编辑自后四十余年收贮之件辛亥岁上命选择进呈钦定为二书续编书成御制序犹以玩物为戒特申勤民之旨以垂训焉[十则] 
内廷有奉诏编纂宫史一书不授剞劂其宫苑一门或有添造及增设御书扁联时为修辑中备载宫中现行则例首一门为圣训记有圣祖仁皇帝谕旨闻一老内侍言崇祯末兵革扰乱帝于宫中习学骑马左右扶掖以上不数步即坠内臣谓马不任骑命杖之又移一假山石至午门不能入内臣奏石不肯进门亦命杖而弃之明代宦侍蔽惑人主如此圣谕谆切言之以申鉴焉[十一则] 
皇上御书之汇刊者有敬胜斋法帖钦定历代名人书有三希堂法帖墨妙轩法帖兰亭八柱帖重刊淳化阁帖皆命内廷诸臣校刊臣工所书有张文敏天瓶斋帖汪文端时晴斋帖乃上择所进御者命工勒石[十二则] 
内府所贮砚自未央宫瓦砚以后历代名人所藏石砚澄泥砚有欵识者及产之佳者命诸臣摹写砚式并载题识分类成册为西清砚谱上自为制序[十三则] 
上钦定墨法集要一书绘为长卷命余逐节分书御题诗于卷首入石渠宝笈令工制墨取旧所藏墨屑而入之[十四则] 
内库藏明代香笺甚多今制尚沿其旧亦宋人蜡笺遗意而坚致过之上命造梅花玉版笺仿澄心堂笺云龙笺诸种尤胜[十五则] 
内府所藏铜器备载西清古鉴一书宁寿宫落成上命以成书后所得之件选贮于内命纂宁寿古鉴体例视西清古鉴而所贮不及十之二三[十六则] 
圆明园南书房直庐在宫门左滦河直庐在宫门右为朝退办事之所[十七则] 
南书房额设太监四名以给入直诸臣使令[十八则] 
纪文献 
刘文正相国不刻意为诗而举止自佳戊子进春帖子文正首列第一章云长奉无疆寿频歌大有年南云恢禹域北极拱尧天真有冠冕佩玉之风[一则] 
钦定淳化阁帖乃当时赐毕士安本重为摹刻于王着标名叙次之误者悉为改正其旁释文及每卷考证皆于文襄相国所书快雪堂帖即涿州冯氏本鬻于闽中守臣得之以进中有木板三上命易以石加御题焉[二则] 
于相国晚年尝言身后若得谥文襄方偿一生志愿同直皆熟闻之后梁文定相国拟谥时即以文襄首拟上允焉刘文定相国尝言裘公若死当谥文达后拟谥时文定已病犹力疾诣内阁定其谥以上[三则] 
钦定礼器图一书成于王文庄公之手先是内廷三品以上皆穿红衣仿御前从臣之例公时为侍郎以二三品官穿红雨衣非定制不入于礼器图说中即自易青雨衣以为式焉[四则] 
钱文端太傅年臻耄耋所进诗册自缮行书极有风致庚寅入京祝嘏绘入九老图赐游香山作诗有鹿驯岩畔当童扶之句上深赏之御笔仿梁楷泼墨仙人绘图以赐并赐人参一斤曰令其多做些好诗也太傅在京仍日入直少司寇东麓前辈随以入尚不须扶持少司寇诗律工整实为济美其先典试江南回省太傅既启程旋京有和太傅诗云楼头烟雨人回梦江上芙蓉士怨秋人争诵之[五则] 
裘文达尚书书法自成一家其潇洒拔俗之致似不食人间烟火者上尝评其似张樗寮尝得张书华严经缺数册令足成之[六则] 
刘文定相国四六文清壮奇博前无师承实自辟一庭户作书方严瘦硬亦不犹人下直即闭门却轨兀坐书室无为往来裘文达尚书下直即居听事西轩环设客座戒阍人客至即引入坐与偕饮食迭起迎送竟日无倦容[七则] 
董文恪尚书画理精到平视宋人较赵松雪黄鹤山樵不啻过之钱文敏尚书虽师之而好为黄子久一派其气象雄迈固自另出一头地文恪于暮年眼昏眊不能作中年所作皆供内府故外间真迹绝少今蔗林大司农于圆明园滦河南斋直所见壁间所张横幅乃文恪遗墨皆易以己作取归宝藏之[八则] 
每岁除赏福字王文庄公直南书房最早而生平一出视学外未尝离直所故所得福字较多丙申新正集福字二十四列悬于堂中名其堂为二十四福堂共讶公将来未可量何限以数是年春尽即去世犹未及六十初度之辰若预知之也赏自言前生为杭州一老僧犹能记其处[九则] 
袭文达尚书赏言张南华前辈真天才或试之命题限韵应声成章不俟七步一时数十章可立就今所流傅诗画气韵绝高自有仙骨[十则] 
前辈书学擅名而又勤进不懈者无如汪文端尚书今内府所藏小楷成册者数十而时斋少司农家藏者尚多张文敏尚书嗜饮有醉中作书极得意者内府所藏临争坐帖自题谓酒气拂拂从十指间出上甚赏之[十一则] 
钱文敏尚书诗宗少陵书规苏文忠书法黄子久真能好古勤学辛卯岁余过常州泊蚁舟亭公每夕来过剧谈中夜时病已亟犹意气飞动如常时先是在京师以右手无名指有赘肉时憎之盖作画执管为所抵触日久为赘耳一日有湖广明经王孙会能祝由科以禁法削平之夜半痛甚清晨有号李仙人者叩门傅以药李素善公谓其轻信庸医致大病自后消渴作逾年竟不起李仙人者四川人不言名字善养生有道术浙江延江西张真人祷雨不应李登坛坐少时雨即下浙人异之呼为仙尚书时视学于浙因识之既来京师适张真人奉勅祷雨又不得尚书因见上言李事上命踪迹得之遂令祈雨果验上欲赏之李言世外人无所须乃赐朱沙一盒尚书殁公子中恶引佩刀自剸其腹几殆李将归治数月竟愈李自言九十余岁壮健若四十许人后数年亦卒[十二则] 
梁文定相国于唐人楷法真有得力在直庐稍暇即展临法帖一日临颜鲁公书郭氏家庙碑后书余欵余即索而藏之[十三则] 
陈枫崖光禄初以孝廉入懋勤殿编校西清古鉴其博古多识世咸推之工篆籀八分书后历官至光禄卿上谕同南书房翰林行走[十四则] 
稽文恭相国直南书房历官至大宗伯以终养归后服阕任河督复以大宗伯召至京日适傅文忠相国奉旨督师缅甸相国见上言未合指喻左迁副都御史出南书房自后屡迁至大学士终不复入[十五则] 
彭芝庭尚书于京察予致仕南书房臣工向未有也庚寅来京祝嘏语余曰回家不起早能健饭皆出恩赐是年诏绘入九老图癸卯见于苏州神明未衰犹诵余少时所赠一门史举传金匮千古诗情满石湖之句[十六则] 
窦东皋御史大夫始由翰林入直南书房庚寅为京兆尹以属邑捕蝗不力未劾罢官出书房旋起至列卿不复入然上知其能文任浙江学政时上有新制寄令阅看亦异数也[十七则] 
余官侍讲时钱文敏尚书于余扇头以泥金画竹于文襄相国题诗于右云爱此凌风筱含毫异墨壶捎云枝灿烂筛月影模糊兰臭言相契鸾和韵不殊笑他苏玉局新样费研朱相国诗不多作而作必工致此其一时得意所书余至今宝之[十八则] 
西清笔记卷第二 
纪职志 
上曰所著诗文朱字稿发下誊清送览经更定后将誊清片发誊于册于文襄相国受其事后则梁文定相国今则韩城相国承之[一则] 
上于朔望及佛诞日必书心经每册发下以泥金字题签及函签书御笔心经四字注年月于下今已千余函矣心经咒语经章嘉胡土克图改译为答达鸦［二字合音］塔阿噶得噶得巴阿喇［二字合音］噶得巴阿喇［二字合音］桑噶得玻堤娑诃[二则] 
每岁腊月制椒屏岁祝椒屏攒彩结椒施于素绢为人物器具花草一屏拟吉语四字为题又作四言八句颂署名题其上岁祝拟五言对句交如意馆画五色绢每一联或山水或界画花鸟相对与句语相合画成书五言对句于上不署名[三则] 
凡遇大典恭进诗册各衙门分函汇进上命内廷诸臣择其佳者呈览弆藏斋宫东厢上于斋宿时备乙览惟内廷诸臣另为一函呈进[四则] 
御用铜玉冻石印章皆贮懋勤殿有宝薮一册每遇御笔书画发下用宝诸臣择印章字句合用者位置左右以令工人[五则] 
御制题画诗必书于帧间有命臣工题咏者各录于左右及下方标绫弆藏古器檀匣则上镌御制诗臣工题咏镌于四方玉器则镌御制诗于玉[六则] 
上命审定名人书画及考订故事奏片不署名笔误黏纸于上改之其书画命为题识者南书房诸臣联名署于后印章用写字之人姓名凡序跋皆如之年时金书华严经诸臣联名序其文则彭大司空所撰大司空笔翰为上所赏自此序始[七则] 
上命审定书画分一二等呈览一等弆藏二等以备陈设铜器亦如之铜器有下者不入选[八则] 
发书册页手卷等件俱临法帖后欵臣某敬临扇子或谕令临帖亦如之或恭录御制诗亦可[九则] 
命书对联必恭集御制诗句惟年前书红纸春联则撰吉语横披条幅多临帖[十则] 
上书神庙扁联及赏赉臣工向系于文襄公拟上一扁一联必拟二以俟睿裁今则董大司农承之[十一则] 
南书房拟考试翻译题约三百余字题如策问而略为敷衍不多引故实每人拟三四题黄签束之各署名其上以进阅时用将竟复拟呈[十二则] 
浙省供御之笔有名小紫颖者上所常用中疎易散第用其锋书少时辄易之乃可有名经天纬地者一管中藏四笔尚可用微嫌其锋短少滞其余虽饰观而未适于用[十三则] 
写泥金字不可用毫笔于前门笔铺中市其最下者董香光所谓三文钱鸡毛笔今则须五六文矣泥金写于羊脑笺上更非此不可缘受金多能徐下令金色平满软滑顺手年时写华严经始用毫笔继易水笔最后得此笔凡三易而后始得焉[十四则] 
羊脑笺以宣德磁青纸为之以羊脑和顶烟墨窨藏久之取以涂纸砑光成笺墨如漆明如镜始自明宣德间制以写金历久不坏虫不能蚀今内城惟一家犹传其法他工匠不能作也[十五则] 
泾县所进仿宣纸以供内廷诸臣所用匠人略加矾若矾多则涩滞难用又每纸三层折而矾之其正面滑润中一层不中书[十六则] 
书画记其卷幅纵横之数必用尺铜器量其围径则用软尺以绢为之识以尺寸竟丈皆可展之以便施于围圆凹凸之处[十七则] 
闻古铜器一件可分造为数器各有真青绿在上虽识者不能指为赝也余一日见外所进宋磁碗偶持之觉着手处微软匠人言此处系修补不可持恐致脱细视磁色青润无少异亦了无痕迹工匠之巧如此若铜器自更易为矣[十八则] 
干清宫院内御驾经过东则上书房西则红本处奏事处诸臣皆出站班惟南书房向不与站班[十九则] 
南书房奏事请安之折但书臣某不列官衔即出视学亦不列学政衔上在滦河南书房与上书房两处联名递请安折凡巡幸皆如之俱不书衔[二十则] 
新正重华宫联句先期南书房进绿头签上列诸臣衔名军机大臣为一束上书房为一束南书房为一束外廷大学士尚书左都御史侍郎为一束上命纂四库全书时在馆总纂总校诸臣亦为一束候上择定近常派二十八人或有奉特派在名签外者督抚入觐时与恩宴宴日上御重华宫其左厢为羣臣入宴观剧之所小三间不多容人大约派入宴者二十人余八人与联句而不入宴不入宴诸臣恭和御制即席成什之诗交南书房汇进凡遇经筵赐茶诸臣恭和御制及一切应制之作背汇交南书房以进[二十一则] 
佛经有名双译者乃印度所著唐古忒所译而此土重译之本有名单译者则译唐古忒所著之本惟楞严经为此土所著从未入西域上命以满洲字蒙古字汉字唐古忒字四体书于羊脑笺以付西土流传时余奉勅写汉字[二十二则] 
诸臣趋直各佩表于带以验晷刻于文襄相国于上晚膳前应交奏片必置表砚侧视以起草虑迟误也交泰殿大钟宫中咸以为准殿三间东间设刻漏一座几满须日运水贮斛今久不用西间钟一座高大如之蹑梯而上启钥上弦一月后再启之积数十年无少差声远直达干清门外文襄每闻午正钟必呼同直曰表可上弦矣[二十三则] 
纪名迹 
右军快雪时晴帖真迹纸黄微黝坚致润泽墨色深透自是千百年以上物上每遇冬雪时必取展玩题识数语蝇头密行已满一册前绘御容为宝笈中弁冕[一则] 
二十八宿真形图前人以为张僧繇所作又谓阎立本者近之余尝于江南见阎画历代帝王图卷其气韵深厚正与此同册中列宿缺者前人已载之上命丁观鹏补绘一望知为近时能手盖其沉着处不能摹仿也[二则] 
颜鲁公自书告身有两本今并刊于三希堂帖中究未知孰为真鼎明代争坐帖犹在人间今惟有双钩硬黄本[三则] 
唐人书兰亭修禊诗前人定为柳谏议所书犹灵飞经董文敏定为锺绍京书也然灵飞经结构精严其深入处雄键转折处灵快墨色浓淡中笔势具在非唐中叶以后人所可及今刊本俱失其真矣经在海宁陈氏家析产时分为三余所见者乃第一段延津之合未知何时也[四则] 
董源龙宿郊民图轴端有董文敏题识山水大幅而人物极小中有两舟连接数十人排立其中联袂若举者首一人持小红旗向传龙宿郊民之义于画多有未协御制诗定为绘郊民祷雨之事龙见而雩故曰龙宿卓论千古不易矣张择端清明易简图沈归愚宗伯以为即严分宜所购之本然此本书画谱中具载是清明上河图非清明易简图也易简二字亦费解卷中人物舟车庐舍似较上河图他本为稍简耳[五则] 
李龙眠诸卷中以三马图为最上清高深稳真为传神三昧其用笔竟如一笔书非画工所能到也苏文忠三马图赞即书其后亦苏帖中最佳者[六则] 
林和靖二札即文待诏刻之停云帖中者上命以苏文忠题林诗帖合弆之御制用苏韵先后各题数章又命臣工赓和书于册后[七则] 
米南宫蜀素帖卷素绢乌丝栏甚精雅墨色鲜润如新南宫真迹中自当以此为第一[八则] 
马和之画毛诗图邶郑齐陈豳风小雅鹿鸣南有嘉鱼鸿雁节南山诸什周颂清庙闵予小子两什鲁颂商颂凡十三卷上鉴定后各为题识建学诗堂弆藏而记之其画笔意精细古肃中复见流动飘逸明人仿者远不逮也宋高孝两朝书亦工整尝见经义考中所载尚有未入内府者而此十三卷又多朱竹垞检讨所未见则知世所流传者当不少耳[九则] 
北宋院本画用笔工致傅色明酽规模神气逼似唐人今所传周昉人物赵昌花鸟其佳者大率皆院本[十则] 
张樗寮诗帖即三希堂帖所刊者绿色蜡笺字愈加润其诗有人到心间饮水甜之句余甚爱之属石执如殿撰镌一小印[十一则] 
古人自书名有似花押而实省笔为之宋人尺牍中竟有不能辨其字者[十二则] 
赵文敏小楷二十四章经已极妙更有法华经全部册高不及寸纵二寸余横一寸余字大如粟纸薄而坚前后一笔不苟工力如此洵神技也[十三则] 
日下旧闻所载廉希宪饮赵文敏于万柳堂名妓解语花者赵赠以词即歌以侑酒文敏图其景绝妙树木森秀气象闲远堂中主宾坐对妓奉觞侍人仅寸许而尽态极妍具见名士风流之致[十四则] 
上最赏黄子久富春山居图每展阅即题数语细字缀于卷中空处几满余尝于初冬过富春青山白云碧江红树深秀之景间远之致延绵无尽叹天生画本以供名流挥洒也[十五则] 
沈启南文征仲合卷烟江叠嶂图乃两人前后所作自记甚详各出手眼经营而成较寻常笔墨更胜国朝惮南田王石谷多合作山水亦最佳世所传南田山水绝少即有亦伪作者石谷真迹甚多然须观其得意之作则视赵文敏黄鹤山怃辈竟可比肩外间亦不多得[十六则] 
明人沿文家画法者徧于东南数儿不鲜人皆易之董文敏一变其习气韵固佳细实处少学之者尤浅率无足观崔子忠虽尝游文敏之门然结撰工细秀逸之致出自天成非规橅文敏者[十七则] 
丁南羽画佛象元明以来无出其右者余里居时闻城西一小庵藏十八应真像四轴为南羽真迹购得之以进观其笔力果可谓瘦硬通神又南羽画中之上乘也[十八则] 
内府所藏明人画扇重装面骨其一面新者命臣工书臣工亦以旧画扇进余进扇中有一柄并未重装乃椶竹细骨极密而扇甚长金笺面完好如未开折者文待诏画设色兰花一枝用笔极细鲜明秀润如甫脱手欵字小楷工致非苟作者[十九则] 
宋刻丝画有绝佳者全不失笔意余尝得萱花一轴以进花光石色黯而愈鲜位置之雅定出名手后见有明季人画而刻丝者其原书亦在取以相较树石层次笔意相同而傅色鲜妍刻丝反胜近来吴中工匠亦有能者[二十则] 
天禄琳琅所藏宋版汉书即历赵文敏王弇州所藏本也前有文敏小像一叶首戴黑圆帽四周有边如今伶人所呼大帽[二十一则] 
纪庶品 
龙井新茶向以谷雨前为贵今则于清明节前采者入贡为头纲颁赐时人得少许细仅如芒瀹之微有香而不能辨其味也[一则] 
上制三清茶以梅花佛手松子瀹茶有诗纪之茶宴日即赐此茶茶碗亦摹御制诗于上宴毕诸臣怀之以归[二则] 
宫酝以供筵宴者味甘以奉祭祀者味冽冽者云以粟造馂余拜赐外间罕知其味[三则] 
桃产于香山者味如肃宁所产而实差小甘膏沁齿经宿即坏拜赐时必饱贪也[四则] 
绿葡萄即回部所称奇石蜜食无核必分根移植大兵平定回部后取以植于香山结实甘脆过马乳移至城即不实回部三果尝荷颁赐梨视永平所产之玻梨尤小木瓜大如拇指甚香云可食也[五则] 
闽中荔枝入贡植本于桶至京始熟然一本仅存二三枚上赐侍臣得一为幸其味逊在闽中远甚余昔在闽见荔枝素心兰花督抚分年轮办如今年督臣进荔枝则抚臣进兰花明岁互易之署中罗列数百桶至时择其本大实繁者数十以进载闽中水随之日以溉福州省城外二百里水路为水口荔枝过水口必在结子后如未结时过则不结未花时过则并无花矣过水口即无荔枝树在闽徧尝荔枝昔所谓陈家紫者晚而大无甚佳漳州有绿荷包味为最胜苞绿微紫异于他种旧谱所未载过于仙游之状元红[六则] 
哈蜜瓜第一次所进颁赐者最佳然贡瓜皆不取其熟者道远熟则易败食瓜干始知此瓜之甘美矣[七则] 
江南太湖县岁馑于山中得黑米不知何年代窨藏地中者绵延数山趾不可胜计全活穷民无算大吏入告并以米进上作诗纪其事函少许藏之米中边纯黑而不朽腐犹有味婺源戴秀才冕家尝于圃中治地亦得黑米数石云以治隔症无不效者[八则] 
葫芦器康熙间始为之瓶盘杯椀之属无所不有阳文花鸟山水题字俱极清朗不假人力其法于葫芦生后造器模包其外渐长渐满遂成器形然数千百中仅成一二完好者最难得尝见一方砚匣工致平整承盖处四面脗合良工所制独逊其能[九则] 
余尝进一旧竹笔筒围仅四寸许扁而旁削如梭非经造作上刻小景亦工雅上题诗镌于上方[十则] 
菊有自伊犁来者开时最早一日至懋勤殿见之因为赋诗时八月初旬也[十一则] 
内府一自呜钟下一格有铜人长四五寸许屈一足跪前承以沙盘钟鸣时铜人手执管于盘中划沙作天下太平字钟响寂则书竟矣昔在闽见一钟上一格两屝常阖至交初正时内有铜人两手启屝转身于架上取槌击钟如数毕置槌于架两手阖屝又有铜人高数尺如十三四丫头面纷衣缯前置洋琴启铜人钥则两手起执棰击琴左右高下其声抑扬顿挫合节头容目光皆能运转助其姿致鼓毕则置捶于琴两手下垂矣又制飞雀呼噪逼真西洋工匠之巧如此[十二则] 
和阗玉自平定西域以来辇致不可胜计其最大者上命制玉瓮镂以云龙较金时玉瓮大又倍之既成新正联句即以为题并镌诗于瓮[十三则] 
痕都斯坦玉盘椀其薄如纸而制甚佳规矩凹凸通体毫发不差雕镂之处俱极工整非中国匠人所能玉色青者多因质薄亦增其莹洁耳[十四则] 
近来江南所制雕漆器竟与明宣德间所传无少异有椀内镕金为胎尝荷颁赐尤前所未见[十五则] 
懋勤殿向设一大镜屏岁值铜价涌贵上命撤以付钱局鼓铸时始禁止珐琅作坊内府珐琅器亦有付钱局者[十六则] 
袭文达尚书尝以西清古鉴铜器百余件肖其形式并青绿欵识一切摹仿付景德镇造磁器既成择十余件以进又摹御笔制磁炕屏亦甚佳云造炕屏最难入窑百十纔得一二成者盖火所炎爇长则难平又有虽平而微有损者亦无用也[十七则] 
新正江南进挂屏多横幅陈设诸器嵌铜磁玉石片肖其半面器中染象牙为枝玉石为花叶或以玉石为果实染象牙为小花炮杂玩器之类插细珠串为旛胜于瓶剧有巧思上命刻御制春帖子于上方［十八则］ 
尝见象牙浮屠高数寸围寸余雕镂工细窗栏檐铎层层周密内设佛像面面端整细处几不可辨以显微镜烛之称为鬼工所作[十九则] 
宝笈所藏手卷尝启匣见有小帘卷之者细滑微黄云是虾须帘能辟蛀[二十则] 
尝见外所进白貂鼠皮洁白润泽可爱云九白贡之一也每识而藏之[二十一则] 
安息雀卵一胡土克图所进径约八九寸有细点微黝藏于干清宫余为题匣签记余家向亦有之窍其一端以当花插特未知其所自出耳[二十二则] 
朝鲜贡笔饰管甚工而颖粗不适用墨坚试之甚黑纸以染色者折为手启并函封式甚狭而长上尝以颁赐其进烟筒曰烟杯[二十三则] 
安南所进绢布皆极细扇亦轻小便于携握竹骨莹净面之下方纸有少花纹甚雅尝以颁赐[二十四则]
