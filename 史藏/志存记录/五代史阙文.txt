《五代史阙文》 （宋）王禹偁  著 

目录
序
梁史三篇
后唐史七篇
晋史一篇（晋高祖）
汉史二篇（王淑妃、许王从益）
周史四篇
◎ 序
臣读《五代史》总三百六十卷，记五十三年行事，其书固亦多矣。然自梁至周君臣事迹，传于人口而不载史笔者，往往有之，或史氏避嫌，或简牍漏略，不有纪述，渐成泯灭，善恶鉴诚，岂不废乎！因补一十七篇，集为一卷，皆闻于耆老者也。孔子曰：“吾述而不作。”又曰：“我犹及史之阙文。”此其义也。宋翰林学士王禹偁撰进。
◎梁史三篇
◇梁太祖
世传梁太祖迎昭宗于凤翔，素服待罪，昭宗佯为鞋系脱，呼梁祖曰：“全忠为吾系鞋。”梁祖不得已，跪而结之，流汗浃背。时天子扈跸尚有卫兵，昭宗意谓左右擒梁祖以杀之，其如无敢动者。自是梁祖被召，多不至，尽去昭宗禁卫，皆用汴人矣。臣谨按梁祖以天复三年迎唐昭宗于岐下，岁在甲子，其年改天祐，至国初建隆庚申岁，才历六十年矣，然则乾德七十岁人皆目睹其事。盖唐室自懿宗失政，天下乱离，故武宗已下实录不传于世，昭宗一朝全无记注。梁祖在位止及六年，均王朝诏史臣修《梁祖实录》，岐下系鞋之事，耻而不书。晋天福中，史臣张昭重修《唐史》，始有《昭宗本纪》，但云即位之始，有会昌之风，岐阳事迹不能追补。此亦明唐昭宗有英睿之气，而衰运不振，又明左右无忠义奋发之臣，致梁祖得行其志。有所警诫，不可不书。
◇广王全昱
全昱，梁祖之兄也。既受禅，宫中间燕，惟亲王得与。因为博戏，全昱酒酣，忽起取骰于击盆迸散，大呼梁祖曰：“朱三，汝砀山一民，因天下饥荒，入黄巢作贼，天子用汝为四镇节度使，富贵足矣，何故灭他李家三百年社稷，称王称朕，我不忍见汝血吾族矣，安用博为！”梁祖不悦而罢。臣谨按《梁史》叙广王全昱传曰：“昱朴野，常呼帝为‘三’。”宫中博戏之事，讳之。夫梁祖弑二君，弑一皇后，名臣被害者不可胜纪。及庄宗入汴，尽诛朱氏，惟全昱先令终。至道初，知单州有称广王之后，与尼讼田宅者，岂以一言之善，独存其嗣耶！
◇司空图
图字表圣，自言泗州人，少有俊才。咸通中，一举登进士第。雅好为文，躁于进取，颇自矜伐，端士鄙之。初，从事使府，洎登朝，骤历清要。巢贼之乱，车驾播迁，图有先人旧业在中条山，极林泉之美。图自礼部员外郎因避地焉，日以诗酒自娱。属天下版荡，士人多往依之，互相推奖，由是声名藉甚。昭宗反正，以户部侍郎征至京师。图既负才慢世，谓己当为宰辅，时要恶之，稍抑其锐。图愤愤谢病，复归中条，与人书疏，不名官位，但称知非子，又称不辱居士。其所居曰祯贻溪，溪上结茅屋，命曰休休亭，常自为《亭记》云。臣谨按：图，河中虞乡人。少有文彩，未为乡里所称。会王凝自尚书郎出为绛州刺史，图以文谒之，大为凝所赏叹，由是知名。未几，凝入知制诰，迁中书舍人知贡举，擢图上第。顷之，凝出为宣州观察使，辟图为从事。既渡江，御史府奏图监察，下诏追之。图感凝知己之恩，不忍轻离幕府，满百日不赴阙，为台司所劾，遂以本官分司。久之，征拜礼部员外郎，俄知制诰。故事中有文曰：“恋恩稽命，点系洛师，于今十年，方参纶阁。”此岂躁于进取者耶旧史不详，一至于是。图见唐政多僻，中官用事，知天下必乱，即弃官归中条山，寻以中书舍人征，又拜礼部、户部侍郎，皆不起。及昭宗播迁华下，图以密迩乘舆，即时奔问，复辞还山。故诗曰：“多病形容五十三，谁怜借笏趋朝参。”此岂有意乎相位耶河中节度使王重荣请图撰碑，得绢数千匹，图致于虞乡市心，恣乡人所取，一日而尽。是时盗贼充斥，独不入王官谷，河中士人依图避难，获全者甚众。昭宗东迁，又以兵部侍郎召至洛下，为柳璨所阻，一谢而退。梁祖受禅，以礼部尚书征，辞以老病，卒时年八十余。臣又按梁室大臣如恭翔、李振、杜晓、杨涉等，皆唐朝旧族，本以忠义立身，重侯累将，三百余年，一旦委质朱梁，其甚者赞成弑逆，惟图以清直避世，终身不仕梁祖。故《梁史》指图小瑕，以泯大节者，良有以也。
◎后唐史七篇
◇武皇 
世传武皇临薨，以三矢付庄宗曰：“一矢讨刘仁恭，汝不先下幽州，河南未可图也。一矢击契丹，且曰阿保机与我把臂而盟，结为兄弟，誓复唐家社稷，今背约附贼，汝必伐之。一矢灭朱温。汝能成吾志，死无恨矣。”庄宗藏三矢于武皇庙庭，及讨刘仁恭，命幕吏以少牢告庙，请一矢，盛以锦囊，使亲将负之，以为前驱。凯还之日，随俘馘纳矢于太庙。伐契丹，灭朱氏，亦如之。又武皇眇一目，世谓之独眼龙。性喜杀，左右小有过失，必寘于死。初讳眇，人无敢犯者。尝令写真，画工即为捻箭之状，微瞑一目。图成而进，武皇大悦，赐与甚厚。
◇庄宗 
庄宗尝因博戏，睹骰子采有暗相轮者，心悦之，乃自制暗箭格，凡博戏并让采之在下者。及同光末，邺都兵乱，从谦以兵犯兴教门，庄宗御之，中流矢而崩，识者以为暗箭之应。
◇张承业
庄宗将即位于魏州，承业自太原至，谓庄宗曰：“吾王世奉唐家，最为忠孝，自贞观以来，王室有难，未尝不从。所以老奴三十余年为我王捆拾财赋，召补军马者，誓灭逆贼朱温，复本朝宗社耳。今河朔甫定，朱氏尚存，吾王遽即大位，可乎”云云。庄宗曰：“奈诸将意何！”承业知不可谏止，乃恸哭曰：“诸侯血战者，本为李家，今吾王自取之，误老奴矣。”即归太原，不食而死。臣谨按《庄宗实录》，叙承业谏即位事甚详，惟我王自取之言不书，史官讳之也。
◇张全义
唐昭宗赐梁祖名全忠，赐张言名全义，入梁改名宗奭。
梁乾化元年七月辛丑，梁祖幸全义私第。甲辰，归大内。《梁史》称：“上不豫，厌秋暑，幸宗閤私第数日，宰臣视事于仁岐亭，崇政使诸司并止于河南令廨署。”世传梁祖乱全义家妇女，悉皆进御，其子继祚不胜愤愤，欲剚刃于梁祖。全义止之曰：“吾顷在河阳，遭李罕之之难，引太原军围闭经年，啖木屑以度朝夕，死在顷刻，得他救援，以至今日，此恩不可负也。”其子乃止。《梁史》云云者，讳国恶也。臣谨按《春秋》庄二年《经》曰：“十有二月，夫人姜氏会齐侯于禚。”《传》曰：“书奸也。”夫《经》言会者，讳恶，礼也。《传》曰奸者，暴其罪以乘诫也。又庄二十二年《传》，书齐陈完饮桓公酒，公曰：“以火继之。”辞曰：“臣卜其昼，未卜其夜。”岂有天子幸人臣之家，留止数日，奸乱明矣。况全义本出巢贼，败依河阳节度使诸葛爽，爽用为泽州刺史。及爽死，全义事爽子仲方，即与李罕之同逐仲方，罕之帅河阳，全义为河南尹。未几，又逐罕之，自据河阳，其翻覆也如此。自是托迹朱梁，斫丧唐室，惟勤劝课，其实敛民附贼，以固恩宠。梁时月进铠马，以补军实。及梁祖为友圭所弑，首进钱一百万，以助山陵。庄宗平中原，全义合与恭翔、李振等族诛，又通赂与刘皇后，仍请庄宗幸洛，言臣已有郊天费用。夫全义，匹夫也，岂能自殖财赋，其剥下奉上也又如此。晚年保证明宗，欲为子孙之福，师方渡河，邺都兵乱，全义忧恨不食，终以饿死。未死前，其子继业讼弟汝州防御使继孙，庄宗贬房州司户，赐自尽。其制略曰：“侵夺父权，惑乱家事，纵鸟兽之行，畜枭獍之心。”其御家无法也又如此。河南令罗贯，方正文章之士，事全义稍慢，全义怒告刘皇后，毙贯于枯木之下，朝野冤之。洛阳监军使常收得李太尉平泉醒酒石，全义求之，监军不与，全义立杀之，其附势作威也又如此。斯盖乱世之贼臣耳，得保首领，为幸则多。晋天福中，其子继祚谋反伏诛，识者知余殃在其子孙也。臣读《庄宗实录》，见史官叙《全义传》，虚美尤甚，至今负俗无识之士，尚以全义为名臣，故因阙文，粗论事迹云。
◇明宗 
明宗出自沙陀，老于战陈，即位之岁，年已六旬，纯厚仁慈，本乎天性。每夕宫中焚香，仰天祷祝云：“某蕃人也，遇世乱，为众推戴，事不获已。愿上天早生圣人，与百姓为主。” 故天成、长兴间，比岁丰登，中原无事，言于五代，粗为小康。
◇安重诲
明宗令翟光邺、李从璋诛重诲于河中私第，从璋奋楇，击重诲于地。重诲曰：“某死无恨，但不与官家诛得潞王，他日必为朝廷之患。”言终而绝。臣谨按《明宗实录》是清泰帝朝修撰，潞王即清泰帝也，史臣讳避，不敢直书。呜呼！重诲之志节泯矣。
◇清泰帝
晋高祖引契丹围晋安寨，降杨光远。清泰帝至自怀覃，京师父老迎帝于上东门外，帝垂泣不止。父老奏曰：“臣等伏闻前唐时，中国有难，帝王多幸蜀，以图进取，陛下何不且入西川”帝曰：“本朝两川节度使皆用文臣，所以玄宗、僖宗避寇幸蜀。今孟氏已称尊矣，我何归乎！”因恸哭入内，举族自焚。
◎晋史一篇（晋高祖）
梁开平初，潞州行营使李思安奏：壶关县壤乡民伐树，树仆，自分为二，中有六字，如左书云：“天十四载石进。”梁帝藏于武库，时莫详其义。至晋帝即位，识者曰：“天字取四字两画，加之于傍，即丙字也。四字去中之两画，加十，即申字也。帝即位之年，乃丙申也。进者，晋也。石者，姓也。”臣谨按天祐二十年岁在癸未，其年庄宗建号，改同光元年。至清泰三年岁在丙申，其年晋祖即位，改元天福元年，自未至申，凡十四载矣。故谶书云“天十四载石进”者，言自天祐灭后十四载，石氏兴于晋也，岂不明乎！而拆字解谶，以就丙申，非也。
◎汉史二篇（王淑妃 许王从益）
◇王淑妃
明宗妃也。从益，明宗幼子也。而见于《汉史》者，为汉祖所杀故也汉高祖自太原起军建号，至洛阳，命郭从义先入京师，受密旨，杀王淑妃与许王从益。淑妃临刑，号泣曰：“吾家子母何罪吾儿为契丹所立，非敢与人争国，何不且留我儿，每年寒食使持一盂饭，洒明宗陵寝！”闻者无不泣下。臣谨按隐帝朝，诏史臣修《汉祖实录》，叙淑妃、从益传，但云“临刑之日，焚香俟命”，盖讳之耳。
◇刘洙 
汉隐帝朝，洙为开封尹。周祖自邺起兵，洙尽诛周祖之家子孙妇女十数人，极其惨毒。及隐帝遇害，周祖以汉太后令，收洙下狱，使人责之。洙对曰：“某为汉家戮叛族耳，不知其他。”周祖怒，遂杀之。臣谨按周世家朝史官修《汉隐帝实录》，洙之忠言，讳而不载。
◎周史四篇
◇周太祖冯道（事迹相因，故君臣同序）
周太祖在汉隐帝朝，为枢密使，将兵伐河中李守贞时，冯道守太师，不与朝政，以疾请告。周祖谒道于私第，问伐蒲策。道辞以不在其位，不敢议国事。周祖固问之，道不得已，谓周祖曰：“相公颇知博乎”周祖微时好蒲博，屡以此抵罪，疑道讥己，勃然变色。道曰：“是行亦犹博也。夫博，财多者气豪而胜，财寡者心怯而输。守贞在晋，累典禁兵，自为军情附己，遂谋反耳。今相公诚能不惜官钱，广施恩爱，明其赏罚，使军心许国，则守贞不足虑也。”周祖曰：“恭闻命矣。”故伐蒲之役，周祖以便宜从事，率成大功。然亦军旅归心，终移汉祚。又周祖自邺起兵赴阙，汉隐帝兵败，遇害于刘子陂。周祖入京师，百官谒，周祖见道犹设拜，意道便行推戴。道受拜如平时，徐曰：“侍中此行不易。”周祖气沮，故禅代之谋稍缓。及请道诣徐州，册湘阴公为汉嗣。道曰：“侍中由衷乎”周祖设誓，道曰：“莫教老夫为谬语，令为谬语人。”臣谨按周世宗朝诏史臣修《周祖实录》，故道之事所宜讳矣。
◇王峻
广顺初，河东刘崇引契丹攻晋州，遣峻率师赴援。峻顿兵于陕，周祖欲亲征，遣使谕之。峻见使受宣讫，谓使曰：“与某驰还，附奏陛下，言晋州城坚，未易可拔，刘崇兵锋方锐，不可与力争。所以驻兵者，待其气衰耳，非臣怯也。陛下新即位，不宜轻举。今朝中受圣知者，惟李谷、范质而已。陛下若车驾出汜水，则慕容彦超以贼军入汴，大事去矣。”使还具奏，周祖自以手提耳，目使者曰：“几败吾事。”
◇世宗符皇后
符后，先适河中节度使李守贞之子崇训。守贞尝得术士，善听声，知人贵贱，守贞举族悉令术士听之，独言后大贵，当母仪天下。守贞信之，因曰：“吾妇尚为皇后，我可知也。”遂谋叛。及城陷，后独免，周祖为世宗娶之。显德中，册为后。臣以为术士之言，盖亦有时而中，人君之位，安可无妄而求，公侯其诫之。
◇王朴 
周显德中，朴与魏仁浦俱为枢密使。时太祖皇帝已掌禁兵。一日，有殿直乘马，误冲太祖导从，太祖自诣密地，诉其无礼。仁浦令宣徽院勘诘，朴谓太祖曰：“太尉名位虽高，未加使相。殿直，廷臣也，与太尉比肩事主，太尉况带军职，不宜如此。”太祖唯唯而出。臣谨按朴之行事，传于人口者甚众，而史氏阙书。臣昨重修《太祖实录》，已于《李谷传》中见朴遗事，今复补其大者。况太祖、太宗在位，每称朴有公辅之器，朝列具闻。

 


