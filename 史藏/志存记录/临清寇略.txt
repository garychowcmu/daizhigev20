　　临清寇略 　清 俞蛟

　　临清，为山左水陆之冲，距京师八百里，而近商贾幅辏，市廛林列。乃啸聚阳谷、寿张、堂邑三县之亡命，蚁屯蜂集，虽三旬扑灭，而干戈烽火，村市为墟。

　　狂寇跳梁，用纪颠末。顾军需旁午，执简操觚，终虞舛漏。且叙无伦次，不贤识小，聊存其略云尔。

　　甲午之秋，余客临清，吏目范龙山与有葭莩谊，投辖下，键馆于衙斋。时逆匪王伦以清水邪教，煽聚亡命，至数千人；阴布其党于东昌、兖州二郡。八月二十八日，子夜，陷寿张。县令沈齐义，朝服坐堂皇，骂贼；贼支解之。临清之南乡张四姑庄，亦同时被贼杀掠一空。庄去州仅二十五里，闾阎汹汹。协镇叶信，江右人，髦且病，部下兵不满三百。州牧王溥入京未返，摄篆者别驾秦震钧，束手无策。龙山谓余曰：“寇至奈何？”余曰：“升平盛世，此等么魔，直飞蛾投火，灭亡可立待，何虑为？虽然，不可无备。宜先谕四乡，运积聚入城，无为贼掠。西南二门外，民舍与城毗连者，毁之，虞贼人藉足且纵火也。派城内居民，列名造册，上城分守垛口。其四门敌楼，则以兵守之。令绅士分任段落，为兵民造饭，供应毋缺。御贼器物，自弓矢、火药、铅丸外，更多备石灰。盖远凭枪炮，近宜矢石；仰面攀登者，扬灰可眯其目，此其大略也。至随机应变，不可枚举矣。”

　　龙山曰：“贼之来与否未可知；先运积聚，毁民舍，余以吏目微员，敢张皇滋事乎？”后贼专攻西南，藉民舍为障蔽，致城上枪炮不能击，四乡积聚恣其淫掠，所备灰石复不多，拆女墙用之。龙山初未尝不笑余为书生谈兵也。

　　先是五月间，四乡忽起讹言，清水教主招聚训练，择八月二十八日起事矣。

　　或问起事云何？曰：“杀官劫库藏。”察之，每村果有贼目数人，教习枪棒，声言饮水一瓯，可四十九日不食，因名其教为清水云。时犹未知渠魁为王伦也。伦阳谷人，貌魁岸，性狡谲，多力，有拳勇。尝为县役，因事责斥，无以为生；遂抄撮方书，为人治瘾疡颇验。择受病男妇之精悍者，不受值，坷感其惠，愿为义儿义女，以报德。又诡称遇异人授符篆，能召鬼神诸邪法以惑愚民；积十余年，而奸党遍诸各邑。寿张与阳谷连界，沈明府齐义于八月始廉知其事，方拟移文阳谷协擒，而胥役皆贼党，有伪授元帅将军之目者，遂作先发制人之举，于二十八日，召优在衙前演戏，椎牛醵饮。至更余，聚贼数千人，呼啸而入。沈明府出谕祸福，而伪帅李旺转率群贼胁降。李旺者，皂役也。沈知事不可为，遂朝服升堂骂贼。李旺抽刀而前曰：“小人今日犯上矣！”遂遇害。夫县令职司民社，贵能劳来抚字，而尤贵摘奸发伏。乃奸民煽乱于下，不能察；甚至胥役舞弄肘腋间，亦梦梦而无觉。及风闻已确，复不能急为消弭扑灭。方且邻邑行文，机事不密，身殉而民社随之，邑宰如此，朝廷亦安赖哉？

　　兖州镇惟一满洲人，素以勇略自夸。闻变，率所部三百人，疾驰而至。军法，以鸟枪利于杀贼，为前锋。而鸟枪每杆必以长刀或长矛，一人护之。盖鸟枪一发之后，加药丸引火绠，须片刻俄延，则全赖护之者从旁抵御，而枪火复发，方保无虞。兖镇藐视贼为乌合，仓猝而往，又众寡不敌，遂为所败。骑兵被创而奔，步兵无生还者。

　　九月二日，贼陷阳谷。阳谷为贼薮，胥役皆党羽，故陷之倍易。县丞刘希寿、典史方光礼，俱被害。报至，人情益皇遽。是日，城上画角乌乌，城门已昼闭数日。而州衙大门亦闭，往来者进出即阖。夜二鼓；廨内外人声如沸。余数眠数起，不能寐。少选，龙山仓皇呼曰：“此何时，犹酣睡耶？”余询：“贼氛若何？”

　　曰：“顷又报堂邑陷，署篆陈枚、训导吴标，俱殉难。余被害者，无从考。贼距城二十里矣。”余急起，见龙山率役十余人，各持械而出。俄顷，诣南门，探之，声息寂然。惟闻各衢巷鸣钲，按册呼民兵上城。时阴云惨合，凉飚飒飒透襟袂。

　　望陴上无灯火，惟城下系马二十余骑而已。天曙，龙山返，谓已得确耗，贼大队踞柳林，距城四十里。枝党踞茶庵，有国学生王某以妹进王伦为伪后，群贼庆贺，优人方演剧也。日向午，兖镇惟一，率部下马步八百人，驻城中，遏贼北走，人心稍定。

　　陈枚者，浙人，以孝廉截取发山左，试用堂邑宰。汤桂计偕入都，因摄其篆。

　　而是日汤适返，陈已交印绶，脱然事外矣。会贼至，分守西成，城垣颓败，又乏守兵，无可捍御，贼因驱马直入。陈躯肥重，其仆牵马至，四五人扶掖不能上，挟之而趋。贼尾至文庙前，仆皆散去，遂就擒，至演武场。先是贼帅归太，以货私盐为业，数月前被陈擒治，荷校当途。其党劫之去，陈不知也。今欲泄愤，杖以百数，且割其势，置口中，而后脔割之。归太凶逆之罪，可擢发数乎？归太本名国太，因与藩司同名姓，当事思避之；而山左国音为归，遂呼为归太。后贼党擒解入都，皇上亲鞫，得归太戕陈状，上震怒，严谕大将军舒公赫德，必生致归太。于是就被擒诸贼，逐名质讯，均以不知对。及鞫其妻刘氏云，归太于九月二十四日战败，相向泣下，探怀中鸡卵八枚，付刘氏曰：“若等自为计，余不复相顾矣。”提枪跨白马，解缠头黑布，易以毡帽而出，从此不复见。方王伦造逆时，四乡村镇，皆立义堡。贼至鸣鼓聚众，作捍御；或预掘土坎，遇形迹可疑者，即生埋之。事定后，抚军榜归太状貌服饰，檄东昌司马龚孙枝遍查；俱云有其人。

　　及扌骨而验之，皆非；则归太为漏网脱逃，未可知也。

　　初五日，傍晚，抚军徐公绩檄兖镇惟一于五鼓合兵赴柳林，留百人助守，而率骑兵六百往，谓以抚镇大员，剿乌合之草寇，直以汤沃雪。咸引领盼捷音。而余亦与诸同人酌饮以为欢。孰料捷音未奏，而贼反于初六日巳刻临城下矣！贼将至，人无知者。龙山犹奉监司札往闸河撤渡。至西城外鸡市，市人告曰：“君毋往，贼前锋已渡河，宜急返。”驰回，而城门已阉，武弁不纳。一时绅士及兵民皆哗，谓吏目虽微，亦朝廷官，乌有因公出外，弃之以张贼势者？门启而入，贼即踵至。贼之初至也，遇闸河，河阔数十丈，虽有一二舟楫，而贼徒颇繁。因柝居民庐舍，浮木板苇席于河，或曳马尾迤逦而渡。倘以数百人伏河岸，乘其半渡，贼众可歼。惜当事无远略，仅知撤渡，而计不及此。至之日，听国师樊伟之谋，伪收人心，不杀劫，一切食物，均易之以价。有一贼食人梨而少与值，立斩之，而倍以偿。于是无知细民，咸为贼无所害；而稍有知识者，亦图苟安，不思远避。

　　三日后，贼状毕露，掠财物掳妇女，四乡要路，均守之，无一人得窜逸者。遂逐户编名，以老弱执役，少壮者每人给药一丸，令吞之。又给黑布一幅，裹额上，刀一口，俾相随攻杀，不从则杀之。相传食其药，即心迷，能杀人。余同里人李允恭者，为临关椽吏，被虏给药，伪含于口，藏齿颊间。俟贼去，吐之，得无恙。

　　然其母若妻，拘贼营半月。事平获返，其不死于贼，不死于官兵者幸也。其他不受贼胁，不为贼污，甘蹈白刃而不顾，且有阖门殉节者。人固有贤不肖之不同，乌可同日语哉。

　　贼之攻城也，皆黑布缠头，衣履墨色，望之若鬼魅。间有服优伶彩服者。器械多劫诸营汛，或以厨刀樵斧，缚杆上，跳跃呼号。兼挟邪术，城上以劈山炮、佛郎机、过山鸟，齐发击之，铅子每丸重二两，其势摧山倒壁，当之者宜无不糜烂。乃自午至酉，贼徒无一中伤，益跳跃呼号，谓炮不过火。守城兵民，咸皇迫，窃窃私语，谓：“此何妖术，乃尔也？”贼中有服黄绫马褂者，系王伦之弟，伪称四王爷；右手执刀，左手执小旗，坐对南城，仅数百步，口中默念，不知何词。

　　众炮丛集拟之，铅丸将及其身，一二尺许，即堕地。当事诸君俱惴惴无可措手。

　　忽一老弁，急呼妓女上城，解其亵衣，以阴对之，而令燃炮。群见铅丸已堕地，忽跃而起，中其腹。一时兵民欢声雷动，贼为之夺气。群知其术可破，益令老弱妓女，裸而凭城；兼以鸡犬血粪汁，缚帚洒之，由是炮无不发，发无不中，贼碎首糜躯，洞胸贯胁，尸枕藉城下，以千计。自此白昼潜踪，每至夜分，束黍秸堆城下如阜，焚之。烟焰障天日，敌楼几隳者五次。赖将士用命，以水沃救，得无恙。一夕，以大车四乘，载火药，驾牛而至，城上发炮，毙其牛车，不得展动，投火焚之。焰冲霄汉，民舍咸烬。脱令近城，则敌楼必毁，而城不可保矣。时有武孝廉吴召伦者，为贼主谋，以牛马驾车，不能避矢炮；因其轮两旁，没木板，约宽三四尺，名曰“大鹏双展翅”。令有力者，七八人，伏其下，背负而行。冀至城下，发火焚敌楼。城上急投砖石，一时堆车上若阜，负者力不胜而仆，缒兵士下城，尽杀之、南城外，有小楼，高数丈，系质库中每夜巡更击柝之所。贼踞之，俯瞰城中虚实，间施枪箭，当事患之。募有能焚之者，得十余人，束刍于背，缒城而下，逾垣越屋，至其楼前。先从窗外觑之，见贼多酣睡；独有两人，坐胡床而饮，杯盘狼藉。火发，贼皆呼啸而出。有三妇，年约三十余，均以黑缣裹额，短小精悍，结束整齐，挥刀踪马，追至城下。城上急发火炮，三妇均以左手向城上挥摇，自南而西，飞驰而去。云皆王伦义妇义女也。

　　兖镇惟一自九月五日，赴柳林后，杳不知其所之。会城音耗隔绝，文檄不通者，八日。临清孤城捍贼，所恃民心固结，兵士用命。至十四日，得登州兵三百名助守，始知初六日柳林三路合剿之师，皆不利，贼众所以即于是日乘胜围临清也。十五日，兖镇复收合师徒千余人抵城下，结寨西南之冲。兖之参将乌大经守南门，躬诣营，延之入城共守。兖镇曰：“我为若等犄角于此，城可无虞。往者寿张之役，事起仓卒，柳林之败，咎有攸归。兹来努力建功，一洗前耻，区区贼奴，乌足当我前锋哉！”邀之再三，终不入。时识者窃忧之。盖贼虽乌合，实皆亡命；且合胁从而计，已不下万人。彼众我寡，形势悬殊。兵法固有以少击众者，兖镇岂其伦欤？越三日，贼果率二千人劫战，离北门仅里余，可望而见。守城者咸作壁上观，呐喊助势，不敢施枪炮，以我兵与贼混斗，恐致误伤也。俄而贼众の至，兖镇力不能支，率数十骑，策马驰去。计败阵三次，欲委为非战之罪，盖亦难已。后舒大将军至临清，奉亡命正法军前。自十五后，各郡助守兵陆续而至，兵民益奋。拟夜半缒城，掩贼不备。而协镇叶信不可，谓行师当临事而惧，好谋而成，只以坚守，以候王师之至。倘有不利，则人心馁而贼势张，柳林一败，临清被围，非明证乎？盖叶信虽武夫，无干城之略，因前一夕贼人火攻敌楼，几焚，适信退而休息，闻报急驰，一惊而腰为之折，遂不能乘马。每日坐蓝舆，两卒舁之巡城上，尚敢撄贼锋，而速其攻围乎？闻信颇知吟咏，兼工擘窠书，足征毛锥与长枪大剑兼擅为难，上马杀贼，下马作露布，若此人，即古来亦岂多见哉！

　　贼党窥东昌时，东昌城垣残缺，兵不满五百，战守均不足恃。贼于日暮，见一人，赤面修髯，身高丈余，坐雉堞上，火炬笼灯，约数万。贼大惊，相谓曰：“谁云东昌乏守兵耶？”由是骇散。东昌实山左要地，故神物效灵，为一方保障。

　　贼之来也，多挈其妻孥老幼，并载牛羊鸡犬，且有劫其戚族俱来者。逞其邪说，谓本乡有黑风劫，遭之者死亡相继，宜出门远避；经七七之期，庶可免耳。

　　后贼之妻孥，皆缘坐，或发披甲为奴，其余释归乡里。然朝廷虽下宽大之诏，而闾阎之明大义者，咸拔刀砍地曰：“吾乡乌容此逆种，再遗他日之害？”尽杀之，虽孩提无得免者。

　　贼掳妇女数千人，置大寺。大寺者，城西古刹也。室宇宽广，多隙地。色美者，王伦自取之；次给贼目，作战胜之赏。迨舒将军至，贼徒败衄。官兵围寺，将施大炮轰击。被掳者皆奔窜投闸河，水为之不流。

　　樊伟，寿张人，自幼犷悍无赖，好博，负多不能偿，为其徒窘辱，匿王伦家。

　　久之，髡其顶，名为僧，而无师傅，所为多不法；逞其私智，妄谈天文谶纬，以惑众。尝语王伦曰：“予阅人多矣，莫有如君者！即若辈位至督抚，衣锦食肉，能生杀人，亦徒拥虚名；按其才与貌，终出君下。予为君擘画，十年当为君，姓上加白字，毋自弃也。”又尝劝王伦纠党千人，潜入京师为变，因事迁延不果。

　　伦之造逆，多出其谋。后与官兵抗御，恒执红旗指麾。被擒囚解入京，廷讯，犹称王伦为新主。其冥顽无知，与明季艾山贼刘永明临刑称寡人者，均堪捧腹。

　　孟灿兖州人，勇鸷凶悍。尝因争博，以一掌毙其徒，亡命至楚。素与樊伟善，闻逆谋，潜返，王伦倚如左右手，跬步不离。破寿张、阳谷、堂邑，得其力为多。

　　王师压垒，贼势穷蹙，伦与其党踞汪氏室，侍卫英继图与把总仙鹤翎率死士数百人，挺身直入，大呼：“王伦安在！”伦出应，鹤翎即前摔其辫，继图扭其胸，盖欲生致之也。群贼尽力格斗，我兵稍却。时鹤翎颈上被砍深寸许，继图亦遍体受伤，然两人犹与王伦卧地上扭结不可解。孟灿掣短矛刺继图，中其喉，继图遂释手。幸援兵继入，劫两人出，俱受重伤，而继图尤甚。因以毡车护送入都，未至而卒。王伦亦从此不复见矣。后灿擒解入都，与樊伟等磔于柴市。

　　颜六，堂邑人，面黑髯卷，指甲如爪，故贼中称“虎爪颜六”。家饶于赀，招聚亡命，居积私盐，荷筐入市，莫敢谁何。樊伟招之入党，贼中称勇健者，推六为首。后为大炮击死。

　　李三，堂邑人，年约三十许，身长八尺，而两脚过身之半。日荷担衙前，货菽乳干为业。予尝见之，不谓即贼党。且贼之先行也，一日夜能行八百里。王伦遣其入京侦探，见舒将军率师出得胜门，三于次早即报知王伦作备御。《语》云“长胫者善走”，果不爽与。擒置囚车，索酒肉，不与且谩骂，犹自称“先行官”

　　云。

　　扬累，忘其里居，王伦义儿也。多力，贼中妄称“万人敌”。每跨白骡，持白蜡干枪，与直隶参将某战，被围数重，自辰至酉，不能出，为流矢所中，斩于阵。

　　李旺者，寿张人，亦王伦义子。鸳黠善斗，八月二十八夜，戕沈君，犯上作乱，已罪无可逭。又相随破阳谷、堂邑，围临清。北门之战，兖镇惟一失机败走，其部下马兵张某，面麻而黑，力杀贼数十人，不过。贼无可如何，旺步行潜出其后，以矛刺之，堕马，群贼相庆。谓“官兵尽如此麻，吾辈无噍类矣！”曾与杨累同被围，旺独兔脱，后终被擒，解京伏法。

　　乌三娘，兖州人，年二十许，娟媚多姿，而有膂力。工技击，其夫某，能为角<角氐>戏，俗所称“走马卖械”者也。尝与三娘挟技走楚豫间，以糊口。而三娘技实过其夫，尝患疡，遇王伦治之而愈，不受值，且助以赀。三娘感其惠，愿为义女。夫卒，遂依于其家。王伦破寿张诸邑，三娘皆从，而更招致其当日同卖械者十余人。王伦皆呼为女，而实与同卧起，如妻妾。

　　王师困王伦于汪氏室，三娘率诸女巷战，短兵相接，诸女次第死。三娘独挥两刃，能捍蔽锋镝，忽于马上跃升屋，而楼即汪氏之三层楼也。高十余仞，官军围三匝，矢炮拟之若的；三娘扬袖作舞状，终莫能伤。日将夕矣，一军皇骇，盖不虑其不死，虑其遁走而莫可致也。有老弁就贼尸割其势，置炮上，一发而三娘堕地。诸军呼声雷动，锋刃齐下，立成肉糜。

　　王王氏，王伦嫂也，号“五圣娘娘”。年六十余，白发盈头，身高八尺，跨马挥双刀，巷战被擒。当事闻妇有妖术，以铁绠贯项下骨，拟次日解京，一宿而毙。

　　临清被围几二旬，幸大仓储粟颇饶，然食有余而薪不足，拆屋而炊，熔锡器作铅丸以击贼。贼亦发大炮攻城，铅丸如鸡卵者，皆由敌楼飞越而过；挽二石弓，矢集城上如猬毛，均未尝伤及一人一骑，谓非神乎？余易儒服，随守土诸君，巡城上，衣不解带者，旬有八日。二十三日，黎明，南外门呼噪连天，炮声如贯珠，累累不断。报徐抚军兵至矣。纵火焚鼓楼，众贼乱窜，城上乡兵缒城助战，运河北岸，喊声继起。望之，人马如豆，往来驰骤，尘土障天，则直隶制军师也。

　　贼踞莲花庵，穴墙施枪炮。日向午，报大将舒公赫德，统八旗劲旅至。余急趋东门观之，干戈耀日，旌旆翳云，军容之盛，实生当盛世所不能常觏者。大兵四集，爰扫礻枪，贼惶怖不敢出，然犹踞市廛作负禺势。兵不能骤进，因四面纵火，且攻且焚，击斩之外，日生擒数百人。于是王伦党羽俱尽，势不可支，且自知罪大恶极，法所不宥，因纵火自戕。人竞以不获寸磔其尸为恨，余谓糜肌骨而灼肺肝，殆尤甚于寸磔欤。计贼匪造逆至荡平，凡二十六日，三邑一州，良民遭残害者，不可胜计。其间明大义，知顺逆，不为贼胁，洁身自尽，或骂贼被害，自守土诸公外，亦难更仆数。于是皇上纶下颁，酌赐荫恤，以慰忠魂；而草野之流离失业者，倍廑轸念，开仓廪，蠲赋税，给籽种，不期年而闾阎疮痍斯平，盖藏如旧，复熙熙矣。嗟乎！我朝自承平百数十年以来，普天率土，仁声遍洽；凡在海外，靡不重译来格；间有不靖，六师所向，何坚不摧？乃王伦以山左细民，妄逞跳梁之技，致廑睿算。命将行师，计日而著戎衣，诘朝而歼狂寇，疾风扫秋叶，何其神且速耶？蛟躬临壁垒，目击情形，故敢就所见闻，略纪颠末，为冥顽狂徒，妄弄潢池者戒。
