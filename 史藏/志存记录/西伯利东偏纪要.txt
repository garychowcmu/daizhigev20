西伯利东偏纪要　　（清）曹廷杰 撰 

　　●西伯利东偏纪要 

　　楚北曹廷杰撰 
　　密探俄界情形委员候选州判曹廷杰谨 
　　禀 
　　钦差侯爷将军爵前敬禀者窃卑职于光绪十一年三月二十五日 
　　在靖边后路营中由后路统领葛胜林奉到三月二十二日 
　　密札一件内开饬职变装前往伯利一带密探俄界情形即游行其境凡彼兵卒之强弱众寡与夫道路之险易某某为彼之咽喉要害均着在在留意默识于心往返无须拘定时日总宜探察明白始可回报等因当即遵照 
　　指授机宜订期四月十三日启程前往呈报在案嗣于四月二十七日入俄界即顺松花江至东北海口复由海口泝流入黑河至海兰泡地方仍顺黑河返伯利溯乌苏里江过兴凯湖经红土崖由旱道至海参崴坐海舟入岩楚河海口于九月初八日入珲春界九月三十日抵省共在俄界一百二十九日谨遵 
　　密札探得一百一十八条凡彼东海滨省所占吉江二省地界兵数多寡地理险要道路出入屯站人民总数土产赋税大概各国在彼贸易各种土人数目风俗及古人用兵成迹有关于今日边防与夫今日吉江二省边防可以酌量变通或证据往事堪补史书之阙者皆汇入其中终以有事规复一策不揣冒昧谨缮具清册一本并绘图八分恭呈 
　　宪鉴敬请 
　　爵安卑职廷杰谨禀 
　　光绪十一年十月　　日 
　　批　据阅图说及笔记各条于俄界情形详明该备迥与寻常游历不同具有深心殊堪嘉尚仰候核定随折呈缴图记存 
　　一查徐尔固地方在黑龙江入松花江处东北沿距三姓约七百里松花江从西南来经其前向东流黑龙江从西北折到正西入松花江有二口下口即在徐尔固江沿水浅不能行舟上口在徐尔固上六十五里松花江南岸莫宏库地方西北俄人轮船俱由此口出入松花江水色浑黄黑龙江水色深黑至此合流黄水在南黑水在北行七百余里至伯利二色始融徐尔固西南二方无山东北二方有山围绕如城垣状北山自外兴安岭分枝向南逦迤而来西分精奇里牛满二大江入黑河东分恒滚格林库鲁三江入松花江其山至徐尔固正北数十里落为平阳凡东北数十里外山皆其麓也东面数十里外街基额图诸山由长白山东北分枝经哈尔巴岭出牡丹江东兴凯湖西曲折向东北行尽于松花江南沿与北山同为黑龙松花二江门户诚形胜地也俄人于此立镇名迷海郎西苗斯克设玉斯颇兰一员总理诸事统兵官一员带实数兵二百名驻扎镇东二里江沿其处大小官共二十四员有巨炮二座长九尺口径三寸在玉斯颇兰署前粮房军械房各一所在署东北铁线房一所在署西北通共房舍三十余所其西三里许俄屯人民四十余家其东五里许俄屯人民七十余家土木营造垦地迁民方兴未艾然南岸为三姓边地其西南九十余里为拉哈苏苏屯旧有巨炮二尊其东六十余里额图石石??斗峙江沿上有古人炮台壕堑皆为险要所关有图进呈 
　　一查海兰泡地方在旧黑龙江省城即今爱珲城北七十里黑河东天时寒暖与北海口庙尔地方同每年霜降前后封江立夏前后开江但地冻六七尺芒种后必尽解透不似庙尔夏至时仅解二三尺耳俄人呼黑河为暗木彔自咸丰四年五月十二三日摩力摇付犯境后次年即于海兰泡立屯成聚成都称为不拉好为十亲四克一名把拉云省斯克现有房舍二千八百八十八所内有官房十四处外有喇嘛庙二座颇为华丽设固毕尔拉塔一员专主其地今归伯利统辖署在黑河屯卡伦对岸江边有树中闲即署当面也银库总管一员 【俄名嘎土那旦】 铁线总管一员 【俄名居勒嘎木】 律例总管一员 【俄名苏达】 堂司总管一员税库总管一员 【俄名阿革粹次】 班克一员 【即贷借庄】 公议会总爷一员 【俄名革勒洼】 给照总管一员 【俄名巴土波勒达】 仓官一员 【俄名不拉位四克】 屯官一员 【俄名一土不拉勿泥克】 站官一员 【俄名土他拉士】 库官一员 【俄名文金丹士克】 理民厅官一员 【即巴立祠官】 狱官一员官医生一员 【俄名多何都鲁】 教官一员 【俄名士戈保】 炮官十三员管炮兵二百名步兵官十三员管步兵二百名马兵官十九员管马兵四百名兵房教军场俱在黑河屯关帝庙对岸距江沿约半里许子药军械房三处俱在兵房西北山脚地窖内相距不及二里上山即大狱在黑河屯关帝庙上约二里对岸粮仓二所在黑河屯关帝庙对岸江沿即房西南盐仓一所在其旁银库一所在洋船码头东向直进第四条街口道北其处仅有大炮四位又黄河 【即精奇里江俄呼也也】 黑河交汇之处有大房二洞一为机器磨面房一为教馆按海兰泡地方居黄黑二河交汇之闲背北面南黄河居左黑河居右拥二江之水利为东北之咽喉先代所置黑水府或即在斯今入俄界垦地尽膏腴居民已殷富市廛喧阗一大都会幸黑河以西皆我版图黑河自此以上深不及二丈宽不及二里呼吗尔河一带林木尚未斩伐俄人于此视为固有防堵实末尽善一旦有事恢复黑河之险我皆可据黄河以内尚有旗民居住并有爱珲各屯人每年入河伐木之役未尽禁阻此或投闲抵隙之机乎有图进呈 
　　一查伯利地方在三姓东北千六百余里乌苏里江入松花江处东岸时令与三姓同较三姓微暖俄人名曰克薄诺付光绪初年始设固毕尔拉塔专主其地光绪十年改设一泥拉拉固毕尔拉塔总理东海滨省等处事宜街道占居四冈三涧凹凸不平其一泥拉拉固毕尔拉塔署在第二冈将尽头处西北半里许有戴土石山俛瞰江流名曰上宏叩险要与额图相仿俄人于此疏林藩院为游观之所又西北行半里许宏叩尽处有机器房俄名马思专备修理枪炮轮船之所用由机器房北行一里余至第四冈山头有子药房二所中储子药甚伙由机器房东行半里许上冈即养病院贫人有病者送入院内官给医药饮食以养之院后有大兵房十所每所可容数百人常驻兵千名号四千兵房东北隅有常川取用军械子药房二所固毕尔拉塔署西南山麓有储粮大仓三二储官粮一储商粮粮仓前即轮船码头由此东北行进穷棒子沟为该处冲要东南行约一里至庙上华人买地建庙供奉关圣江神山神画像有草舍数十闲可容数百人庙前江沿繁华华人码头商船俱泊于此再由此东南行约一里山冈偏陂处有大库二尽储开花炮后膛炮哈乞开斯鎗炮车子药车箱极为宏富昼夜常有一二人执鎗梭巡末尝少停凡粮仓子药房军械房大狱大官衙署皆然闻伯利于有事时可得实数兵三千名绿官商服役诸人平日不与操练临事皆听调遣也其处房舍现有一千二三百所日新月盛岁更不同听差固毕尔拉塔十一员小官二百余员该国夙称东海滨省今即定于此处为都会惟其地居松花乌苏里二江之总汇华商夏行船冬跑冰俄人势不能禁又东南东北正东三面不及数里林木荫翳尚属鸿荒倘图恢复出奇其在斯乎有图进呈 
　　一查红土岩地方在兴凯湖西沿适中 【脱之处二字】 正南循铁线道二百二十九里弱 【俄里一百零三里】 为双城子正北偏西二百里为蜂密山由山西北行六百里至三姓有孔道由山正西行四百里抵宁古塔由山正东偏南行二百余里至龙庙子其处为兴凯湖出口流水一线曲折万千轮船入湖道必经此有华民七八家对岸即为俄界红土岩天气和蔼万物发生比三姓每早半月沿湖一带旷野无垠皆有田陇旧迹俄人于此立镇名曰甘冥俄里薄诺付通呼里薄诺付东北距伯利俄里七百六十四里每里一千六百步以华里七百二十步除之实距一千六百九十入 【入：八】 里弱乌苏里江轮船行至里薄诺付而止有俄房百余所设有民词官铁线官领兵官共实数兵八十名兵房一所在屯正北岭上再北有军械房一所湖水浅时轮船泊此屯正东湖沿有食仓二盐仓一湖水深时轮船泊此其处有华民百余名华商二十余家又南二里俄屯百余家亦有华人服苦者按兴凯湖周八百里与洞庭埒而夏冬不涸尤为可观盖来源之远大不及洞庭出口细小则比洞庭尤有含蓄也闻前二十余年有宁古塔猎户孙某至红土岩南见湖面浮出一人状貌异常执戟四顾苍黄入水旋有几筵殽馔罗列波心二女出坐对饮猎者以为妖燃鎗轰之顷刻不见忽大雷电以风湖边毙一大鱼猎者是时亦震恐昏迷不知人间事苏以告人数日亦死此事之不经而亦足以传奇者进呈 
　　一查赵老背地方在红土岩南四十三里双城子北六十里皆以俄里计数为自红土岩至双城子第三站独有站房一所专管来往迎送之事站东五六里有俄屯名马得克俄民三四十家驻有实数马兵五六百名以该处南通双城子海参崴彦楚河诸处东通阿勒干夹皮河苏城沟诸处实为与凯湖以南陆路咽喉故据险扼要以防不虞也进呈 
　　一查双城子在红土岩正南二百二十九里弱东南距海参崴俄里九十六里正西路三岔口华里一百四十里由三岔口向西偏北行四百八十里至宁古塔由三岔口向西南行五百里至珲春双城子以东西二城得名 【相距四里许】 俄人占东城其城以土为之高可丈余城南北长东西短其东西二面城上各有大土堆二十每堆相距九十步南北二面城上各有土堆每堆相距七十步西城南城外尚有土壕俄兵皆住城内共计实数炮兵五百马兵五百步兵一千兵房九所仓房四所马房二所官房五所兵士住家房二十余所城外东北隅俄街五层俄房五六百家喇嘛庙一所军械子药房二所在庙南里许俄城北有华人丁字形街三道计华商二三十家常聚华人数千西城俄人亦曾居之多不利今以为安葬之处其东南里许有德商火磨房一汽机一动共激三磨每日磨麦四十六石皆华人照理院内有古碑按双城子古为肃慎国地亦女真部地唐为北沃明为建州卫野人卫交界之处国初属瓦尔喀部大清一统舆地图东城曰传尔丹西城曰朱尔根未知创自何时今此碑字迹剥蚀仅存其台二字 【台字旁写】 必有缺交 【交：文】 相传原文有宽永十三年湖北进马三千匹二语谛视之惟宽永十三年湖北进马九字尚髣髴可识三千匹三字已属乌有查宽永为日本国号岂此地早为日本窃据欤其曰湖北当指兴凯湖以北非今内地湖北也详观碑所知为日人古墓 【无 【无：衍文】 碑乘以赑厂?赑旧有石人石马在其前今被俄人毁坏并将碑之上截凿为阶□距碑北丈余有古墓形亦被俄人发掘丈余迄 【脱无字】 所见之揜 【之揜：揜之】 】 惜书史无征又被俄人侵占耳考误 【误：该】 处节气比红土岩更早数土地日 【日：在第一字土上】 膏腴惟东南皆山余则平冈盘旋中多旷土俄人名其城曰玉果斯克设有理民事官仓官站官医官铁线官兵官边界官廓米萨尔住此盖以徙民垦地为先即以固海参崴之后路也有图进呈 
　　一查虾蟆塘在双城子东南八十三里强即俄里三十七里东南距海参崴俄里五十九里其处为绥芬河入海门户扼海参崴陆路咽喉俄人屯实数兵一千名有兵房二所子药房一所粮仓一军械库一铁线房一北一线通双城子红土岩至伯利南四线通海参崴内有一线行数十里分向西南即通蒙古街彦楚河等处地方也误 【误：该】 处为由双城子至海参崴第二站俄民二百余家华人三四百名皆服苦营生俄人轮船每于七日内由海参崴两至其处惟屯北二里有两山东西对峙相去约三里许绥芬河绕西山之东麓而南流俄人屯兵屯南距此处尚六七里有事时亦必争之险也图见海参崴进呈 
　　一查海参崴在双城子东南二百一十三里强即俄里九十六里西南由海道距彦楚河约三百余里距珲春约四百余里俄名那吉洼斯托克坐东北向西南海口形如撮箕长约十里宽约六七里出口处宽四里口外数里有大岛名囥岛长七十余里宽二三十里不等天然形势八风不忌其街为曲尺形房舍一千七八百所有日本高丽德国美国法国诸商华人多至二万八千名 【系光绪九年俄官稽查总数本年约二万人】 商以广东为巨人以山东为多有华街三条俄人设固毕尔拉塔总理该处事宜后山有望远楼二防不虞便于瞭望固毕尔拉塔署在南望远楼山麓道南海沿其东有粮房十余所兵房十余所总理各事公署一所听差官员公署一所养病院一所其西山冈大道东有理民事衙门对面冈平处为日本领事衙门折而南有兵房六七所再南二里许有储子药军械大库二与伯利埒山后二里山凹处名清沟子为陆路咽喉有守卡实数兵二百名营中置有大炮由此北下道东有俄民数十家对屯西北海沿有大房三四所有兵看守亦藏军械军粮海参崴共屯实数兵二千余名时海口有兵轮六艘可载二百五十人闻其处大小兵轮共十四支往来无常大兵轮四支每支可载五百人小轮如前然皆以木为之非铁甲也本年八月二十九日有日本兵轮一支驶至此处言因该国疫疠大作至此避灾固毕尔拉塔署前海中 【距岸不及半里】 有整理轮船机器一座华街东南即华人码头有华船三四十支俱号三叶板每支可载六七万斤口内两岸有炮台六七处东岸适中之地有堆积煤炭房数所囥岛对口两边各有炮台由日本领事衙门向西直行一里许即绥芬海口有巨炮一尊口径八寸长一丈后膛身高五尺系本年秋初由海道运来该处天时比双城子尤为和畅洋商房舍俱仿上海规模土木之功方兴未艾再数年后当与上海比美宜俄人有宁弃本国京城不弃那吉洼斯托克之语也昼则车马喧阗夜则镫火达旦气象万千何俄人之善于择地哉倘有事于此陆路仅西北一道自虾蟆塘来出入山涧林木参天且道旁掘有暗穽步兵万难轻进非出奇制胜不可水路海口虽多炮台可置水雷然彼之兵轮皆木我若于图们江口仿长江水师舢板候西南风驶至其处 【五时可至】 水雷可以不忌风利即不得泊得势则直捣巢穴失势则退泊口外诸岛 【自图们江口至海参崴海中相距各数十里不等】 或亦彼之所不及料欤 【有图】 
　　一探三岔口地方在双城子正西一百四十里宁古塔正东偏南四百八十里为中俄分界之处俄名格尔里斯亦名巴大斯克屯有实数马步兵约五百名俄民约百余家进呈 
　　一探蒙古街即蒙武河为绥芬海口西北之支河在三岔口正南二百余里东北距虾蟆塘俄镇二百余里西南距阿济密俄镇亦然其处有俄民二百余家华人千余俄人屯马步炮兵共实数千名于此进呈 
　　一探阿济密地方在海中大多壁岛小多壁岛西北与珲春东北黑山背卡伦连界东北距蒙古街俄镇二百余里西南距彦楚河俄镇称是其处有俄民百余家华民数十家俄人屯实数兵一千名马步炮均备进呈 
　　一查摩阔崴在彦楚河海口距海口约二十里北距彦楚河俄镇三十里西北距珲春一百二十里其南数里有二石山生于海口内水中平列如门与长江东西梁山相似但形势较小商船出入莫不由斯俄人名摩阔崴地方为默些止有俄民三十余家华人百余名粮仓二所在屯东南兵房二所在屯西北常驻实数兵五百名进呈 
　　一查彦楚河俄呼言其在珲春东南九十里东北距阿济密俄镇二百余里轮船由海参崴至此半日可到其处屯有实数马步炮兵一千名俄商数十家俄民百余家华商数家华民数百粮仓军械子药库均备进呈 
　　一查札依地方在伯利下一千五百三十余里混同江至此折向正北流其南二十余里东岸有湖号札依侯温 【黑斤济勒弥人等语侯温犹言湖也】 其北七十里东岸亦有湖号奇吉侯温即奇吉伯径约六七十里东踰山岭二十余里为库叶海峡俄人初得东海滨地时于奇吉设立重镇名马林义斯克市廛云连议凿东岭以通海道后迁庙尔其议遂寝士 【士：土】 人有先有奇吉后有庙之语今则日就萧条仅存居民数十家昔之市廛今已鞠为茂草矣札依地方俄名沙费斯克其处有俄房三十余所设玉颇兰官一员总理上下诸屯事务官嘎勒斯克曾充其任颇有声名后任海参崴事其先并有俄兵八百名驻此俄官鱼吉甫管之现俱调往伯利仅留二十余名防守尚有大炮四座粮房一所兵房一所子药房一所进呈 
　　一查庙尔地方在伯利东北二千二百七十里凡外兴安岭以西以南长白以东以北诸山俱于此处总汇再向东偏南行百余里即出海岛口内有天然八岛天气晴明时立岛上以远镜望之可见库叶岛高山庙尔气候极寒每年霜降前后封江立夏前后开江本年六月初十十一等日已届大暑节凿平阳地三尺许冻犹未解其有水沟涧去浮沙四五寸即见坚冰日午可着单衣早晚寒甚非皮裘不暖前于五月二十六日二十七二十八等日在阿博尔毕等处地方审定九点初刻日甫入地十点二刻舱内方须燃镫夜观天象但见白光半圆约径数十丈由亥转子由子转丑以手对照二三寸内可见掌纹惟子正前一刻后一刻闲稍暗丑初三刻天色已曙丑正四刻末日又出地至庙尔地方以有度罗盘竖立测之北极实出地五十二度强距前测日时已十余日日出入时尚不甚相远其处形势北高山距街约二十里约为平冈山北数十里即大拉该海南面江宽约二十余里有二砂如蟹螯弯铺江心 【西沙之头有炮台即上砂尽处也】 其内可泊巨舟数万江南沿高山平列远望为一字正岸自江心视之则数十山头一齐朝拜也江自西向东西面砂内有小河砂外即混同江东面有大山弯抱距庙尔约二十余里有青得利俄屯数十家江自此折而南若庙尔地方建立南向都会诚足以擅江海之利固藩篱之门俄人于此设镇名利格来斯克街道东西约长六里南北宽一里有奇共街四层有喇嘛庙一所在江沿街道适中之地甚为华丽有旧设固毕尔拉塔署前二年移固毕尔拉塔至伯利此署遂空现有玉斯颇兰主之署在喇嘛庙西道北有巴利祠一所建高楼以望远在喇嘛庙正北第三条街军械子药库粮仓兵房俱在巴利祠西有大小官数员主词讼取票收税及一切往来公文诸事先有实数兵数千自固毕尔拉塔移至伯利其兵亦多调往现存实数三百名有炮三处一在江心沙洲一在庙尔东三里许江北岸一在对岸南山尽头处正对北岸炮台与江心炮台成品字形各有炮位子药房以砂达士数十名守之又有马斯利堆粮房各一所喇嘛庙下江沿该处昔最繁富今则渐近寥落华人住此者不过数人往来贸易者常不满百人有广东商人数家日本人数家高丽人数家惟高丽改服俄人尚有千余家美国大商数家又有吕宋黑人数名俄人重海参崴而轻此处诚以地气甚寒更有冈札德加部及库叶岛足固海外门户故两利相权耳 【有图】 
　　一探库叶岛有山产煤俄人名曰沙哈林凡隶东海滨省犯重罪者俱发往此处掘煤日给黑捏饽四两最为苦楚有实数兵百余名守之该处有华人二百余名其南数百里即堆依河进呈 
　　一探堆依河在库叶岛西适中之地即舆图伊对河俄于此设官总理通岛事务迁移俄民数百家居此常驻实数兵三百名炮台粮仓子药房俱全为轮船自日本海入混同江必由之路进呈 
　　一探哈四第力地方在混同江出口南行约百余里西岸海沿即舆图尼满河口有俄民百余家俄人驻兵二百余名守之实数约六七十人进呈 
　　一探嘎沙古斯克地方在混同江出口南行约八百里西岸海口内与札依侯温东西相值俄人徙民数百家居此驻兵四百名实即一百人也进呈 
　　一探因拔纳斯克地方在嘎沙古斯南八九百里东北距库叶岛堆依河约五百余里其处海口宽平可泊巨舟与嘎沙古斯克无异有俄民八九十家俄兵三百名以实数核之共七十五人进呈 
　　一探刀平河 【疑即舆图夹皮河之转音】 在海参崴东北八百余里旱道与海参崴不通惟向西北有道至赵老背分往红土岩双城子诸处又有铁线道至乌苏里江泥满河口等处其处屯有俄兵三百余名实即八十 【脱余字】 人也进呈 
　　一探阿勒干在海参崴东北一千五百余里其处有大海口与因拔纳斯克同俄人数家百华人千余名屯兵百余号五百由海道通海参崴有旱道分通尼满河赵老背诸处进呈 
　　一查俄人海兰泡徐尔固二处与江省爱珲连界共实数兵一千名伯利红土岩双城子三岔口蒙古街阿济密彦楚河等处与吉省宁珲姓三城接壤共实数兵八千五百八十名庙尔堆依河沙哈林哈四第力嘎沙古斯克因拔纳斯克海参崴虾蟆塘摩阔崴阿勒干等处分防海口共实数兵五千余名札依居伯利庙尔水路之冲赵老背扼伯利以南陆路之要二处共实数兵六百余名通共实数兵一万五千余名观其布置大势趋重双城子海参崴彦楚河一带进呈 
　　一查各处俄兵俱呼沙尔达士亦讹呼臊答子步兵炮兵皆系该夷种类马兵多以改装奇勒尔俄伦春蒙古回民及该国雅库斯克人 【今东海滨华人俱讹呼月空国其人须眉面目与奇勒尔同】 充之皆短衣长袴章身无余头戴平顶圆帽深可二寸顶大口小前加半月形黑漆皮便于蔽额足履皮靴踵底增皮数层厚寸余或二寸藉以铁圈用钉固之走则鏦铮有声操练时身着白褂帽蒙古套袴则一色皆黑惟马兵袴自腰至足外踝缝黄布一条宽约二寸步兵专持带剌皮尔丹鎗即哈乞开斯鎗腰挂宝剑马兵或执丈余长鎗或执铜帽火鎗腰挂腰刀炮兵专挂腰刀衣之两肩各用青布一方宽约二寸长约四寸书俄字二三载之其头两肩则或灰色或红色或黄色或用纹锦或盘金丝亦皆有字大约以官阶为区别当额帽檐下漆皮上小长圆帽花亦铜银金三种用金银者中嵌珠玉宝石颜色亦异惟马队头目足后平施铁距闻该夷兵制庽兵于农择其幼壮者挑之数十年以前每人必当兵三十年始遣回归农仍听调遣嗣以不便身家改十五年又改七年现定五年当兵时食官衣官冬给毡袜一双夏给皮靴二支岁给零用俄帖三张零八十子俄帖一张合中钱一串二百文三张零八十子即中钱四串五百六十文现又裁去八十子衣食而外别无长物故俄兵善偷不惟华商恶之即该处夷商亦莫不切齿其兵皆夏住棚冬住房进呈 
　　一查俄兵操练步兵各背毡衣一套俄名西发由肩上斜络胁下每操皆然马兵炮兵亦同以练行军负衣负粮之力手执鎗腰佩刀分合进退坐作击剌与淮军营所刻德国操法无异其异者于百人中以二十五人出队前冲约二里许立坐各放一排鎗后七十五人飞奔追及立放一排鎗前二十五人又复前往如是者数次步伐正 【正：止】 齐足练足力且备冲锋接应之用此在徐尔固目见者其打靶也靶以木为之高七尺宽四尺中画人形共立四靶于距二百四十步处命四兵为一排各执皮尔丹鎗打之其距靶旁数丈处有数人看靶中在人身外则以白标记扑之中在人身则以红标记扑之每一排立打一鎗蹲打一鎗伏地打一鎗每鎗皆听洋号举鎗听叽喇落火中身者约七层中身外木靶者约二层不中靶者约一层立受谴责此在庙尔目见者炮兵单操与克虏伯炮操法相合马步炮兵合操步兵平列马兵出两旁炮兵护炮车子药车在后步兵前进马兵后两旁冲锋左向前冲右右向前冲左各绕炮兵之后归本位步兵实时分开左右各距马队不远平列为四炮兵从中出勒马向后以炮轰前马队分两翼进前步队随合为一炮兵复后鼓乐收队各兵歌咏俱中音节此在伯利目见者又各处兵房附近地方俱有长方大木架一座高二丈余宽一二丈长三四丈不等四面各闲三四尺横一木以为固每东西或南北两面各有一梯斜搭架顶早晚令马步炮兵依次东上西下或南上北下数次而止其无梯两面则使之抛钩挂于架上缒绳而下询其制为练上坡下岭足力并扒城垣之用 【进呈】 
　　一查各处市镇兵营俱无城垣壕堑惟双城子驻兵于传尔丹古土城内然亦凭陵旧堡未经修理进呈一查东海滨各海口地方仅有大兵轮四艘小兵轮十艘 【详海参崴说下进呈】 
　　一查各处炮兵俱置炮于平地盖以四柱小亭或竟暴露惟炮兵之炮载以车操毕即随子药箱车藏于军械库进呈 
　　一查俄人饲马不用谷草凡平甸草丰之处令附近兵民刈积于野宁腐勿缺各处皆然惟由红土岩至海参崴一带无二三里无草堆数十者黑龙江西岸多俄人草堆乌苏里江西岸所见不过一二 【进呈】 
　　一查各处俄屯俱有粮仓其有官有兵之处或屯二三仓至十余仓不等仓长十余丈宽二三丈高二丈余并有军械子药各库惟伯利海参崴二处库储极宏进呈 
　　一查俄人国初犯境由克薄诺付倡之止在混同江以北及东北近海费雅喀诸地未入乌苏里江一步今以其名名伯利定为东海滨省志其朔也咸丰时犯境由摩力摇付倡之初乘隙而恐以势继因人而啖以利涓涓未塞遂成江河然无论官商兵农循理以刚强遇之则顺而亲若徒以柔弱处之则逆而横所谓虏性犹犬羊震之以威则惧而逸示之以怯则骄而聚俄人其信然哉摩力摇付得东海滨地后膺显爵今三江轮船数十艘独摩力摇付船岁修不坏示不忘也咨 
　　一查松花黑龙乌苏里三江自摩力摇付犯境后俄人共火轮船四十六艘近来已坏十一艘实存火轮三十五艘其船皆以木为之或包铁叶皆用柴火三江之船每闲数十里必有俄民伐取近山大木析薪备用每立方五尺值俄帖三张轮船止载官商均不载货载兵载货载兵大船名曰巴纳嘎子每一艘可载数十万斤每一轮船可拖带大船六七艘每年往返上下一轮约得俄帖十余万张内有官船十一支系该国王资本获利尽以归王咨 
　　一查该国人民迁居各处均由尼布楚入黑龙江分往伯利以下乌苏里江以南诸地富者多由轮船贫者均于格尔必齐河一带伐木为筏本年七月中旬俄民携家带眷乘筏顺流而下者共十余家尚舣筏海兰泡江沿咨 
　　一查各处招民凡贫民由俄界来者每家官给俄帖五百张牛二头五年以后照数缴还其站车站扒里诸费由所过之处摊派惟坐轮船须自备价咨 
　　一查江吉二省旧地现属俄夷东海滨省各处屯站自伯利顺松花江至庙尔共五十三自伯利入乌苏里江过穆陵河口入兴凯湖至红土岩共三十六自红土岩顺铁线道至海参崴西南与宁珲交界抵图们江合红土岩北一屯共二十六自双城子北第一站以东兴凯湖入乌苏里江处以南尽海滨阿勒干西诸地共三十六七自伯利西溯松花江北岸至黑河口即泝黑河东岸北岸至额尔古纳河入黑龙江处共七十二自外兴安岭东索伦河口向东南抵恒滚河口共十二自庙尔出海顺海沿南至因拔纳斯克地方及隔海库叶岛共十余通共大小屯站二百四十有奇进呈 
　　一查俄人迁居江吉二省旧地总数光绪九年七十三万余名口本年三四月闲因英夷构衅或回本国稽数不及七十万秋闲事平复稽共八十万名口有零官与兵不在此数此询之稽查户口俄官而知者也咨 
　　一查该夷东海滨省土产黑龙江以北以东产大麦小麦荞麦苓大麦苓大麦宜作铃铛麦土豆黑豆红豆豌豆苏子小米??糜米白菜菠菜芹菜芥菜葱蒜韭薤葵撇兰西洋白菜食以大麦苓大麦土豆为大宗山多松桦柞椴榆产貂皮狍狼马鹿堪达韩四不像出木耳蘑菇近水多杨柳江少鱼自伯利至庙尔大麦荞麦苓大麦土豆小菜白菜葱蒜韭薤萝葡撇兰西洋白菜食以苓大麦土豆为大宗富者闲食美国白面及三姓白面山多松桦柞椴榆杨产狐貉皮水獭猞猁狲熊罴虎豹豺狼麞狍貂熊黄鼠黑鼠自阿勒干以下混同江南北无马鹿多堪达韩北岸多四不像惟恒滚河产黑狐近水多杨柳沿江捕鱼不可胜食松花江海口出青黄鱼骨海豹皮海多海牛海马海虎自伯利至海参崴各处产大麦小麦土豆黑豆黄豆黄粱赤粱豌豆苏子小米白米白菜菠菜芹菜芥菜葱蒜薤萝葡胡萝葡撇兰西洋白菜食以小麦面为大宗富者闲食日本上海粳米山多松桦柞椴榆杨产狐貉豹皮水獭猞猁狲熊罴虎豹豺狼麞狍黄鼠灰鼠兴凯湖以北多马鹿以南多花鹿出人参木耳蘑菇烟麻近水多杨柳乌苏里江多鱼沿海出海参海菜蟹肉海多海豹海牛按俄人喜饮酒锺无大小必一饮而尽醉则或歌或哭或起或伏丑态万千不可殚述尤喜华人烧酒多醉至死或失业废事今禁之甚严茶皆自中国成砖运来饮食必搀白糖和牛乳无贫富贵贱皆然肉食惟牛鸡鹅鸭鱼间食羊少食猪者进呈 
　　一查该国近分六大部伯利居似倒夙称东海滨省地始卜于奇吉继迁于庙尔光绪十年定于伯利统辖乞塔尼布 【系划该国东悉毕尔属地】 海兰泡海参崴 【系江吉二省属地】 四固毕尔拉塔凡兴安岭以南黑龙江乌苏里江以东及三姓所属海以外图库叶诸岛地皆隶焉官职旦拉泥拉拉固毕尔拉塔每年俸帖四万张华人呼为总督亦称大将军见其用汉文出示冠以大俄国总理军务统辖文武威镇东海滨大将军衔现任系哖呡人名巴兰罗付有大战名该国王深为信任闻其来东海时该国王命其因地制宜不必拘定成宪凡无关于军国大事者勿庸奏闻故禁令律条近来多所更改进呈 
　　一自四月二十七日入俄界以后每遇俄官俄商俄民询及春月海参崴事皆云不畏口?英咭唎惟闻欲约中国合攻人之众寡不敌殊觉可畏据云以俄人一当华人十两败俱伤俄难抵华此众口一词之实在情形也进呈 
　　一见俄人各处有刘永福登坛图刘永福打胜仗图刘爵帅省三克复基隆炮台图据云华人此次打仗为从古所未闻凡外夷战胜见白旗则止而不追此次华兵在越一二日不食追至二三百里者又云法人以重价雇日本人三千黑夷三千俱战死越南无一返者述此二事莫不变色咋舌又云法人不知自量近在海面行劫与胡匪无异此五六月闲闻诸各处俄人之口者也进呈 
　　一查海参崴双城子彦楚河等处俄人多于春季回国秋间仍返故地此次顺黑河至伯利又由伯利至红土岩同船官商大半皆是咨一探该国重武轻文其理民事管取票收税诸文职官或雇他国人充之至高官显爵非有武功不能得加级至百品为止由战功至七八十品封荫罔替现在该国王亦至九十余品东海滨总督巴兰罗付固有六七十品者咨 
　　一查该国喇嘛甚为有权凡有俄屯即有喇嘛庙庙费皆民间募化视数之多少为庙之小大市镇则发国帑修之每须俄帖二三十万张称庙为破荷犹如他犹华言天神住房 【俄称天为破荷称住房为犹如他】 亦称成拉过付称喇嘛为巴吉斯克亦称泼卜大约即活佛之转音其人左衽长衫大领长袖蓄发不束分垂耳后手执杖冠如戏台中军盔为民祈禳专司化导官无大小服公服见之喇嘛必以手画其额为之祓除虽国王亦然多藏满汉蒙古文平常语译以俄字以备各处宣教能与各总督及该国王通行文书陈各处利弊王与官均不得绳以法律但不操刑名之权咨 
　　一查各处向无大辟重典有重罪者发往库叶岛 【俄名萨哈林】 掘煤次则发往近处次则鞭笞如定罪笞五十则取柳条五十合为一束一下而止余无别刑本年二月间东海滨省总督巴兰罗付改为杀人者死用木架悬一绳将白布蒙犯人面入头绳绦中缢之旁轰以鎗禁赌禁饮华酒吸洋烟药律令甚严虽显官有犯者立治以罪五月间伯利下四百余里多林地方缉获该国重犯六人即前数年乱国者解至伯利缳之咨 
　　一查该国官商兵农越行本管地方均须取票远人入境者亦然又贩运货物莫不纳税东海滨省属地除乞塔尼布楚勿论外近年伯利岁入票税俄帖十八万余张海参崴入票税俄帖五十余万张海兰泡岁入票税俄帖二十六万张庙尔岁入票税俄帖十余万张田赋狗马诸税不在此数咨 
　　一查各处每地一晌抵中国三晌每年纳赋俄帖三张零二十五子黑龙江乌苏里江南尽海沿皆已田连阡陌居积致富惟伯利以下至庙尔每屯垦田不过数十晌而已其狗马之税马除马队之马无税外凡官商农养马一匹每年纳俄帖五张名曰官马断无私蓄者狗则纳税不纳税听其自便每犬一头每岁纳俄帖一张颈系皮条铜铃即曰官狗倘旁人有故毙官马一匹赔俄帖七十张因噬人击毙官犬一头赔俄帖三张若无故劳毙官马击毙官犬照故犯例赔价发往他处着为令私狗不与焉咨 
　　一查铁线道每百步 【即二百小步】 立一高柱以擎铁线每闲十六柱立一矮柱头作三楞两面书俄字以记里数东来者认东面西来者认西面勿庸若内地行人逢人问道此该国以一千六百步为一里之实证也考俄人知权而不知量无石斗升合诸名其市镇村落各设官秤一具形若天平而甚大以铁为之凡买卖交易至数十斤以上者必至其处过秤号十二两为分头四十分头为一甫特各处一律无此轻彼重之殊其尺曰阿纳申每一阿纳申合中国营造尺二尺二寸有奇交易以俄帖为尚次用该国洋圆每一圆合银五钱八分又次用该国红铜子大者若洋圆曰皮打克一子值小铜子五即克别克二十子换俄帖一张小者若制钱无孔曰克别克一子合中钱十二文五子值一皮打克外有值小铜子三之中铜子俄帖张半换五八洋银一圆二圆合华银一两然不用华银惟外夷洋圆兼用之 
　　一查伯利以西有铁线顺松花江北岸至河口即顺黑河东岸通海兰泡上至尼布楚以达该国京城伯利东北有铁线顺松花江南岸下达庙尔庙尔有铁线入海一通库叶岛一通冈札德加伯利以南有铁线通兴凯湖入乌苏里江处一循乌苏里江源通阿勒干等处一入兴凯湖由红土岩经双城子至虾蟆塘分为四线一通彦楚河抵图们江一通海参崴一通上海其一不知通何处每年必差官巡查两次线柱朽坏者易之查各处铁线通文报而外兼寄各色人等私信每一里约取小铜子三文每年获利尽以归公　进呈 
　　一查各处驿站大站距俄里二十六七里小站距俄里十四五里惟自红土岩至双城子西南至彦楚河东南至海参崴自尼满黑河口以上由乌苏里江西沿至阿勒干等处各有驿站宽平如砥稍有凹凸即遣俄兵修理其顺黑龙江乌苏里江下至松花江以迄庙尔顺进呈铁线道可以步行无大驿路江沿俱设有站房夏月轮船通行无人经管冬月由江心跑站扒里与陆路站车同其站各有马数十匹陆路有车及扒里各四五具江沿止有扒里无论华人俄人但取站车站扒里票至站即送驾以三马奔驰如飞每一日夜可行华里七百每人行一俄里一马给该国铜子三曰特林克别克特林谓三克别克谓铜子每一铜子合中钱十二文行旅便之进呈 
　　一查东海滨省相通各道由伯利泝松花江入黑河口上至尼布楚为一道夏由轮船冬由冰道顺松花江北岸黑河东岸北岸有铁线路可通徒行其中由黑河东岸海兰泡地方泝精奇里江上外兴安岭至索伦河口又别为一道水路陆路兼行由伯利顺松花江行三十余里北入库鲁河行八百余里登山经格林河源陆行四百余里入恒滚河上游即由恒滚河沿向东北行五百余里又折而北行二百余里踰小岭由陆路向北偏西行九百余里即至索伦河为一道此国初俄人败归之道水陆兼行黑斤与俄人均有述之者本年三月闲海参崴备战有小轮船数支入库鲁河探道黑斤人多耻笑之由伯利顺松花江西入恒滚河行一千七百余里与由库鲁河经恒滚河踰小岭之陆路会亦至索伦河为一道其未抵恒滚陆路之先夏由轮船冬由冰道如履平地由伯利下至庙尔夏由江轮登海轮南岸并有铁线道通步行为一道冬月海冻无所通此由伯利通该国之道也由伯利入乌苏里江至穆陵河口上西南入兴凯湖至红土岩夏由轮船冬由冰道即由红土岩陆路南至双城子再由双城子陆路分往海参崴彦楚河诸处此为一道其半途由穆陵河口上顺乌苏里江西沿由陆路南至阿勒干等处又于半途分道由陆路西通赵老背双城子等处此为岐道由伯利至穆陵河口以上并无陆路可通由海参崴庙尔两处海轮通海滨各口及萨哈林遂东历大洋抵冈札德加部南洋经大西洋入波罗的海抵该国京城或经红海入黑海亦抵该国属部其由西北海经正北历黑领海峡东北包冈札德加部入混同江口者每年闲止五六七月可以行船余多冻故由此道者每年止一次此该省相通之道路也进呈 
　　一查江吉二省通俄界之道在珲春者二一向南出彦楚河图们江二口由海船向东北抵海参崴此为水路一道一向东南至彦楚河俄屯即由俄人站道东北至阿济密蒙古街虾蟆塘向北偏东至三岔口为陆路一道在宁古塔者三一向东偏南至三岔口一向东正至红土岩一向东偏北至蜂密山东皆陆路在三姓者三一向东南出蜂密山一向正东出挠力河此为陆路一顺松花江抵徐尔固及伯利此为水路在黑龙江者三一由齐齐哈尔察边旧道出额尔古纳口一由卜魁驿路出爱珲城及大黑河屯一由呼兰河向东北由小道亦出爱珲城此为正道其吞昴河都鲁河等处踏荒向北行数日俱可抵黑龙江则闲道也进呈 
　　一查自双城子东南至海参崴陆路二百余里皆出入山涧多丛林密树俄人又于海参岁 【岁：崴】 西北一百余里内凡路在两山闲者俱于其旁掘暗穽且有虾蟆塘扼水陆之冲一旦有事此道不可轻出咨 
　　一查俄人重海参崴有宁弃本国京城不弃那吉洼斯托克之语诚以该国全境居北黑道内外各处海口多以冰冻不利行舟惟海参崴码头南距北黄道约十九度有奇天时和畅口外数里海水不冰可以通行亚细亚欧罗巴以南诸地比该国黑海码头气候尤暖道路尤近更有高丽日本动其狡焉思启之心此谚语所由来也进呈 
　　一查光绪九年夏初有俄官一员带领差役人等由黑河顺混同江北岸大量荒地于十年秋初丈至札依地方调回本国凡平原可耕可种之地至今尚插有标记咨 
　　一查东海滨等处呼米利坚为阿美利堪光绪十年秋间有阿美利堪人至海滨克平通木基英门河等处游历月余遇奇雅喀喇甚厚并以重价购取该处衣服器用等件回国据俄商云奇雅喀喇地方纵横各千余里不等既阻中华声教又不肯心服俄人阿美利堪此举似有收拾该处人心之意咨一查外兴安岭以南黑龙江以东恒滚河以西以北旧有奇勒尔俄伦春二种其人皆乘四不像逐兽捕貂善踰山涧俄人于前数年逼令改装拨充马队诚因材器使之术也四不像者蹄似牛不像牛头似马不像马身似驴不像驴角似鹿不像鹿不刍不豢惟食石花该处人养之用则呼之使来牧则放之使去性驯善走德同良马亦异物哉咨 
　　一查该国西悉毕尔东悉毕尔两省与回部蒙古接壤有迁居该处改装者俄人亦拨充马队殆以善于骑射驰逐如飞故因其势而利导之耳咨 
　　一查黑龙江东岸旧有高丽二百余家共三千余人在彼垦地致富前数年俄人欲逐出境外高丽无所归往隐忍改装俄人恐其为患又勒令散处俄屯今高丽人犹有不愿者咨 
　　一查双城子西三岔口东有高丽民四五百家共数千人在彼耕种为业前因岁饥曾食俄人官粮本年五月俄人欲重征还逐出境外否则改装此辈呼吁无门竟改俄装闻改装之后俄人拟将此辈徙至东北海口分屯各处此辈又栗栗危惧嗟乎俄人于奇勒尔俄伦春回部归顺之人则徙于伯利海参崴等处为兵于黑河改装高丽则析而四散今欲于此辈仍用此智其防患未然之术与咨 
　　一探海参崴东北百余里秦孟河又东北六百余里苏城沟有华民百余家在彼种田营生多历年所本年秋间因苏城沟华人有为匪者杀死俄人一家九口报经俄官已将凶犯数人弋获又带兵往二处将华民尽行驱逐火其卢舍收其田里迁俄民安受其成一害一利相权最审惟非昆冈何于华人玉石俱焚乎进咨 【咨：呈】 
　　一探苏城沟长七百余里宽百余十里不等内有古城曰苏城相传入利相权最审惟地非昆冈何于华人玉石俱焚乎进呈 
　　一探苏城沟长七百余里宽百数十里不等内有古城曰苏城相传为宽永建都之所此于书史无征然以所见双城子宽永碑及济勒弥人等至日本穿官之说按之则其说亦属可信咨 
　　一查双城子有宽永残碑 【详双城子说下】 咨 
　　一查伯利下四百余里松花江中洲上 【通呼巴汊】 敦敦地方薙发黑斤屯又下八百余里北岸阿吉地方又下六百里南岸普禄地方又下二十余里北岸乌活图地方三处俱不剃发黑斤屯四屯各有铜坛一件呼曰奇勒革特二拉荡云系先代取革居陪嫁之物以为传家至宝查国初羁縻诸部有入京聚妇一节今四屯遗有铜坛故老传闻如咏于戏前王不忘之什咨 
　　一查庙尔上二百五十余里混同江东岸特林地方有石石??壁立江边形若城阙高十余丈上有明碑二一刻勑建永宁寺记一刻宣德六年重建永宁寺记皆述太监亦失哈征服奴儿干海及中苦夷事论者咸谓明之东北边塞尽于铁岭开原今以二碑证之其说殊不足据谨将二碑各搨呈一分咨 
　　一查敕建永宁寺碑阴有二体字碑文其碑两旁有四体字碑文惟唵嘛呢叭弥吽六字汉文可识余五体俱不能辨考杨宾柳边纪略载威伊克阿林界碑其略曰威伊克阿林极东北大山也上无树木惟生青苔厚常三四尺康熙庚午与阿罗斯分界天子命镶蓝旗固山额其巴海等分三道往视一从亨乌喇入一从格林必拉入一从北海遶入所见皆同 【时方六月东海尚冻　大】 遂立碑于山上碑刻满洲阿罗斯喀尔喀文按纪略言碑刻三体文未详所纪何事今此碑共六体文非廷杰浅见所能测谨折呈一分咨 
　　一查永宁寺基今被俄人改为喇嘛庙二碑尚巍然立于庙西南百步许庙后正东二十余步山凹处有连三炮台基一座南向据混同江之险壕堑俱在庙西北约百步有土围一道土壕二条周数百步中有土台亦似炮台基西北向可堵海口及恒滚河口水道来路恒滚口在特林下十余里西岸其江长二千余里西入黑龙江之精奇里江牛满河东入混同江之格林江库鲁河共发源于外兴安岭南枝俄人由索伦江海口南行八九百里可入此江上游榻碑时有喇嘛铺拉果皮与土著济勒弥种六七人在旁观望均谓此碑系数百年前大国平罗剎所立土人以为素着灵异喇嘛斥之咨 
　　一查由特林喇嘛庙西北下山沿江行里许有石岩高数丈上甚平旷有古城基周约二三里街道形迹宛然瓦砾亦多今为林木所翳非披荆履棘不能周知 【特林上六十里东岸莫胡抡地方有温泉距江沿十二里】 咨 
　　一查由特林向东南泝流而上约二百一十里混同江东岸前坎地方有古城基周三四里对岸为无底侯温下口地名乌活图有不剃发黑斤数十家东北海潮入江至此而止混同江至此一束西北行五十余里两岸皆山宽不及二里惟前坎下二十里东岸鰕力地方有平原圆径二十余里四围皆大山耸若城垣江流由坤过干作弯抱形由鰕力东进山口踰大岭一日程可达海沿俄人于此立屯现仅六七家前坎古城内有俄民数十家咨 
　　一查徐尔固下六十余里松花江南岸额图地方有石石??子二座高约十余丈耸峙江边西一石??略高形若覆锺东一石??稍矮若覆釜二石??顶上俱有土壕土人呼曰卓罗哈达韦克和屯证以国语犹言石石??顶上城也其处据形势要害松花黑龙二江合流经其下上下数里俱无沙洲细观之知为古人用兵炮台形迹显然南面有平冈平原可屯数万军并有车道上通富克锦等处下通挠力河口其地属三姓界对岸稍下有俄屯百余家名七盘闹斯克咨 
　　一查由额图顺流东下四十里松花江南岸青得林地方有古城基周数里亦属三姓界内与额图同据松花江险要俄人由黑龙江出不能越此二处按松花江南岸自三姓下一百五十余里起至乌苏里江入松花江处止约一千四百余里皆旷野平原多草少树惟自徐尔固下二十余里对岸街基地方起至青得林下数里止上下六七十里皆山又乌苏里江入松花江上口通江地方有山数十里今附近山饶材木俄人每于封江时越界私砍以备轮船之用窃考青得林亦作奇讷林即喜鲁林与锡喇忻之转音天命元年大臣安费扬古扈尔汉自黑龙江旋师招服锡喇忻路当即在此咨 
　　一查三姓下一百三十里松花江南岸城子地方有古城基由此顺江沿向东行十里为达卜库屯天命元年大臣安费扬古扈尔汉自黑龙江旋师招服塔库路崇德七年沙尔琥达珠玛喇招降塔图库屯当即此地咨 
　　一查三姓下三百五十余里松花江南岸瓦里溪 【溪：豁】 通地方有古城在平地冈上因冈为城西北至东南纵约三里东北至西南横约二里成长方形东西南三面土城高约二丈濠深亦二尺惟正东隅城基最高西北一面临江高二丈余城中东北方有圆台高约五尺周十余丈中有凹形圆径丈余深约五尺为尖凹底城中又有壕二道深七八尺相距数丈由东至西中亘一堤城西南九里平地有大山一座名打狐呼兰正东一里平地有小山一座名将军台江中有洲七正北一上三下三南距山脚约百余里北面不见山影东北顺大江极目无际诚膏腴之地形胜之区也其处有居民数家近来入旗当差不知耕种咨 
　　一查松花江岸乌通河都鲁河之间有古城基在平地南距江沿里许按都鲁河即舆图都尔河乌通河即舆图乌尔河由乌通河顺江沿西行三十余里有小河今无名当即舆图富尔涧河天命元年七月大臣安费扬古扈尔汉率兵二千征东海萨哈连部行至乌勒□河刳舟二百水陆并进乌勒简河即富尔涧也今由此数河向北踏荒而行三五日均可达黑龙江乌通河在瓦里豁通对岸偏东数里咨 
　　一查三姓下新设富克锦地方即崇德七年沙尔琥达珠玛喇招降之福提希屯又下至黑河口对岸七七屯即同时招降之干齐奇屯西南距拉哈苏苏十五里有咸丰九年十月吉林将军景所铸巨炮二尊一名靖边将军一名镇远将军其处为三姓水路门户驻兵不少咨 
　　一查伯利正东千余里海滨奇雅喀喇地方有英门河其处有地名额赫国初屡征东海瓦尔喀部额赫库抡即此天聪九年所征额勒约索地额勒即舆图额勒河约索即舆图约色河二河今无此名然当距额赫不远咨 
　　一恭查国初屡次征服瓦尔喀部诸地绥芬路即今绥芬河雅兰锡林二路即舆图锡林河雅兰河在今海参崴东北海滨额勒约索路即舆图额勒河约色河在今伯利正东海滨奇雅喀喇地方其处英门河内有额赫地名当先年所征额赫库抡也 【今附近有平地一段土人相传为老汉王驻扎处不敢践履即当年营基】 瑚叶路即舆图呼雅河在乌苏里江源今其地仍呼胡叶河穆陵路即莫力河诺罗路即今挠力河俱在乌苏里江西岸乌尔固辰路即舆图库尔布新在今莫力河对岸尼满阿库里库路即舆图尼满河今讹呼驿马河阿万路即舆图阿翁河在今挠力河对岸通在乌苏里江东岸乌扎拉部在今伯利下六百里金山银山两岸银山下尚有乌扎拉地名此用兵陈迹皆由宁古塔分道前进于今日吉省边务甚有关系者咨 
　　一恭查国初征索伦平罗剎两大役其进兵道路俱于今日江省边防最切谨汇二篇附入廷杰所拟东北边防辑要下册内另呈咨 
　　一查由伯利东北行俄里二百七十里至松花江南岸俄屯麻宜美斯克地方其处有山华人称金山俄人尝于此采金因金苗不旺未兴大工对面北岸为玻兰侯温出口处有山产银华人呼银山其处银矿甚富人有窃取者辄昏迷不能下山俄人屡至皆然与金山南北对峙内有侯温外瞰江流亦松江关要也银山下有乌札拉地方名顺治九年驻防宁古塔章京海色率所部击罗剎战于乌扎拉村当即其处咨 
　　一查伯利下四百余里松花江南岸卧牛河内东北二百余里磨勒木地产金俄商简勒甫 【一名梭革江】 于光绪九年 【系该国一千八百八十三年】 至彼开采因无道运粮未大兴工又由卧河东南行约八九百里至他勒马苏地方山岩多白金如锺乳石形满铺岩面奇雅喀喇人曾取之以为耳环北 【北：比】 银尤坚而重咸恐有神为崇不敢再取僻在深山俄人无知之者咨 
　　一查黑龙江东牛满河上游有俄人金厂二 【俄呼金厂为布利斯克】 
　　一名泥满斯克由甘般泥专办甘般泥系该国王合伙贸易之名一名布金布利斯克布金人名此厂系此人查出故以其名名之现卖与甘般泥般二厂俱同治中年出泥满厂每年可得金七十余甫特布金厂每年可得金三十余甫特共销苓大麦十余万甫特 【专喂马用】 运粮夏由黄河水道船冬由牛满河冰道进呈 
　　一查黑龙江东北精奇里江上游 【精奇里江今通呼黄河俄呼也也】 有俄人金厂二由黄河水道一千四百余里至耶是甘般泥金厂每年可得金百余甫特其西二百余里有萨八什泥过付金厂每年可得金二百余甫特二厂俱同治末年出每年约销苓大麦十余万甫特运粮夏由黄河轮船冬由冰道萨八什泥厂与日德林厂共一总领进呈 
　　一查黑龙江北雅克萨城俄名阿勒巴金其东二百余里曰德林地方俄人有金厂一名为力胡阿木炉士干般泥每年可得金二百余甫特约销荅大麦十五万甫特运粮俱由旱道进呈 
　　一查混同江西岸恒滚河口内有俄人金厂二一距河口二百余里曰米墨勒金厂一距河口千余里曰沙美郎金厂皆俄人七居果付开采每年共得金百余甫特共销苓大麦四五万甫特运粮仍由海兰泡顺黑龙江入松花江进恒滚口二厂俱光绪元年出先招华人采办现逐出进呈 
　　一查海参崴东南百余里海中青岛先年出金最旺华人偷采者多至数万俄人争此岛甚力累与构衅后归俄人独办金遂渐稀近年不过百余人在彼沙汰而己进呈 
　　一查混同江北岸七厂每厂约二三千人其初探得者报该国王候旨采办国王不命采者此人于开厂后每一分头 【即十二两】 由承办人给俄帖三张零七十五子承领采辨者每金一两该国王给俄帖三十张或三十余张其厂内一切费用皆由承领人自备每厂有兵数十名或百余名看守费用亦由承领人出每年有钦差至厂查询利弊丝毫不能自私承领人亦不得刻待劳金人等劳金人每月得俄帖四五十张不等查俄帖统由该国王发给通行六大部凡买金与官俸兵饷皆给此帖无民间私行印用者闻该国王将各处用帖买回之金铸为大小铜金钱以备大商不时换帖其六大部一切票税田赋诸正供仍用帖解库故俄境人民喜用俄帖进呈 
　　一查黄河金厂本年三月间在海参崴雇华人三百名至彼服役五月间到该处咨 
　　一查黑龙江省西北额尔古讷河入黑龙江处附近有墨金厂系江省界本年六月间有俄官孤备奉该国王命往遣俄人带俄兵数百名并有解送军械火药俄官名瓦革斯木特询悉遣散金匪后即将此兵驻扎墨河对岸俄屯薄克诺付克地方以防俄人越界采金其先伯利总督于五月初旬由海参崴回署后即往该处代国王买金闻共买金五十余甫特每一两为额金卓勒你克每十二两为额金分头四十分为额金甫特额金犹华言一也咨 
　　一此次入黑河时有俄官林魁士帖瓦革斯木特出黑河时有俄官巴阿克申色拉今撇拉申一万罗付也米力一万罗付阿溜克三多罗付等与之同船甚为浃洽均问江吉边荒何以无人垦种廷杰答以国家养兵牧马之地闻将来拟移兵屯田作为营田该俄官等均称善不觉变色进呈 
　　一见俄官孤备往查黑河金厂特见随员二人在轮船用仪器测量松花江南岸地势从侬江地方上至莫宏叩止随测随绘山之高下江之曲折皆入图中并询地名及居人种类又问由莫宏叩入松花江有兵多少屯兵之地距此若千 【千：干】 转问北岸何以不测答曰久已测定及入黑河曰何以不绘亦曰久已绘定进呈 
　　一探闻俄人欲修铁道通中国其初意在由恰克图至张家口以蒙古王不允此议已寝其次由海兰泡经伯都讷通奉天高丽其次由爱珲经富克锦至红土岩抵图们江其次则顺黑龙江东岸至徐尔固又顺松花江北岸至伯利再由乌苏里江东岸通海参崴拟于二三年内兴工按俄人此举若成不但经商获利无穷即兵之进退亦皆电掣风驰恐高丽日本未必能安枕也进呈 
　　一探闻俄人拟于外兴安岭东索伦河海口添设重镇不久即当举行其处现名木格卞斯克咨 
　　一查海参崴西南图们江东北海中大小数十岛俄人现俱插立标记禁止华民叉海参拈海菜取蟹肉诸大利欲藉以征取重税也咨一查彦楚河海口内西南寒奇地方向为华民海道玛头俄人近派俄兵数名在此稽查出入货物以为征收税务张本昔之华民成邑成聚者今皆散处他处咨 
　　一探闻俄人于黑顶子地方分界狡展其意在由旱路通高丽由高丽窥日本咨 
　　一查日本人在俄界海参崴双城子伯利庙尔四处者女多于男合计不满三百名其余各处无之咨 
　　一查高丽人在俄界者东除黑龙江数百家双城子西数百家已改俄装不计外其余在各镇贸易各屯服苦及自彦楚河至阿勒干沿海一带种田者合计尚不止万人惟至海兰泡以上遂无高丽人咨一查德国人在俄界贸易者惟海兰泡双城子二处开设火磨二家海参崴巨商二家其余各处无之咨 
　　一查美国人在俄界贸易者庙尔伯利海兰泡海参崴四处各有巨商数家其余各处无之咨 
　　一查法国人在俄界贸易者惟海参崴一处有巨商三家咨 
　　一查吕宋人在俄界者惟庙尔有数名咨 
　　一查各处并无英商惟闻每年有英国海轮数艘驶至库叶岛及冈札德加部外海面捕鲸咨 
　　一查俄界各国俱无领事惟海参崴有日本领事官一员咨 
　　一查本年八月有日本兵轮一支驶至海参崴海口 【见海参崴说下　咨】 
　　一查各处俄人种类不一有黄色鬓发须眉隆额深目黄睛者有白色鬓发须眉隆额深目碧睛者有红黄色鬓发须眉隆额深目或黄睛或碧睛者有如上三色鬓发须眉曲额黑睛者有黑色鬓发须眉曲额黑睛如华人者独此种须不连鬓其男皆截发仅留寸余蓄胡髭须髯使之卷曲为美观间有年少薙须修餙容貌者皆以小铜片为十字形长寸余系于项下当心以奉耶苏冠平顶圆帽以皮遮额 【制见前俄兵下】 亦有如近日京师冬帽平顶样帽檐壁立三寸许紧贴帽身檐蒙黑羊皮以为官帽者大官于耳上帽边插金花或一支或二支小官无之兵卒迎接上司亦戴此帽冬夏皆然见官则去之以为敬短衣长袴仅足周身齐民夏衣皆红白色冬用灰色青色官衣冬夏皆青间用灰色袴则一律如其衣足着皮靴无袜踵底厚寸余或二寸官之品级视帽花肩牌为大小不须臾离有圆领左衽衫裘长及膝下裘领或高五寸可以藏头以便御寒女人蓄发作双辫盘顶如髻富贵者用各样花纹锦绣为圆圈数重盘髻下覆以冠如高丽纱帽又以各色纹锦为花朵形饰之自颈及乳背亦用各色纹锦被之衣皆小袖细腰束以带着长裙及地腰间折迭最多下宽大容步有余着革履 【屦：履】 不履丝而曳缟贫贱者皆以方幅花巾蒙头露面夏用红白洋布冬用灰青毡呢为衣亦有圆领左衽衫裘惟无裈围以布幅婚姻由女自择女愿从者父母不得阻桑间濮上相习成风旁观不敢指议本夫亦止谴责虽富贵者往往如此男女均好洁冬夏用凉水沐面初见通呼都陆克 【犹言朋友也】 相识伸右手将指以四指彼此相握为礼浃洽则紧握其手上下者三再则去帽为敬再则左手执帽避置腰下屈右手将指又略屈四指遮右鬓礼极于此家奉耶稣入门则去帽屈右手无名指小指撮将指食指中指先点额次点心次点右肩下次点左肩下如是者三食毕亦然入喇嘛庙亦然不知揖让跪拜与官商见礼皆平行待兵极严兵失仪或违令用刑最酷农民垦地以马以锄养牛仅取牛乳每七日为礼拜官商兵农均不执事饮食歌舞各从其愿市镇乡村半皆醉人每年又有大节气数次每次各数日亦如礼拜最喜华人烧酒禁令极严通嗜好饮茶日三次食日二次以黑捏饽为正宗字用三十六母 【去一不用共三十五母】 合二母三母四母以成声书皆横行从左向右接读妇孺亦多识字于各国事迹能道其详至该国古今沿革制度无不通知惟无文法询以文章诗赋则茫然不解所崇教门不一大要以喇嘛专司化导为民祈禳词讼入官立传破告到案判其曲直令两造心服而去有罪者立即鞭笞发遣无株连拖延胥吏作奸之弊凡人理屈皆直言无隐不敢颠倒是非谓恐获罪于天此则俄俗之可取者也咨 
　　一查伯利东北行一千二百余里至阿吉大山以上沿松花江两岸居者通称黑斤亦呼短毛子共约五六千人其男皆薙发女未字则作双髻巳字则垂双辫鼻端贯金环语言多与国语同衣服亦悉如制度惟喜用紫色袖口束以花带二三寸足着鱼兽皮乌喇自膝至踝或翦色布或翦鱼皮为花下连乌喇如靴男人亦多戴耳环稍形其奇异无文字削木裂革以记事不知岁时朔望问年则数食达嗄鱼次数以对夏捕鱼作粮冬捕貂易货以为生计捕鱼以网以钩驾一叶扁舟名曰几喇皆用妇女搬桨捕貂下箭如弩貂动其绳则射之百不失一射鼠鹿狐貉水獭皆然善睐牲踪见踪则迹之必获以数犬驾舟形木架长一丈二尺宽一尺余高如之曰狗扒里雪甚则施踏板于足下宽四寸长四五尺底铺鹿皮或堪达韩皮令毛尖向后以钉固之持木篙撑行雪上不陷上下尤速冬夏所止之处取树皮或草为小屋有安口 【桦皮为之捕牲住】 搓罗 【草盖用棚捕鱼住】 傲苟 【冬行晚宿所住或布或树皮为之】 胡莫纳 【桦皮小圆棚夏捕鱼住】 麻依嘎 【不剃发黑斤捕鱼小棚】 刀伦阿吉嚷莽 【行船时晚宿岸上小布棚】 诸名平居皆草房在江沿有暖匟门置掠鱼木架得鱼则划为四片晾之以其一带鱼头脊作狗食按东北海口有大鱼长一二丈大一二围其头有孔如江豚涉波孔中喷水高一二丈訇然有声可闻数里黑斤济勒弥人通呼为麻勒特鱼谓此鱼奉龙王旨送鱼入江以裕民食不准回海其人皆不知岁月特以江蛾为捕鱼之候每于江面花蛾变白蛾时时值五月麻勒特送乌互路鱼入江江面青蛾初起时时六月至七月半送七里性鱼入江江面小青蛾再飞时时至七月半至八月底送达莫嗄鱼入江皆至格林河口而返其送也每三四为羣相去里许逆流而上奔波喷浪势甚汹涌故乌互路等鱼率羣上行不敢稍止每日逆流可六七百里今俄人于庙尔地方初见乌互路等鱼时即由电线报知伯利三日则鱼至伯利下四百里南星地方再半日伯利可以得食是其验也此三项鱼到时济勒弥及黑斤人等于江边水深数丈处多置木桩横截江流长或二三丈四五丈不等亦有作方城形江沿一面无桩者名曰闷杠平水面下系以袋网次日乘小舟取之每一闷杠可得数千斤又或以围网或艾萨克网一举可得百数斤数十斤均以小舟载回男妇大小各持小刀于江沿将鱼划为四层穿一头作孔随穿木棍上置架上晾之作旨蓄以御冬至麻勒特鱼其先济勒弥人等原以奉旨送鱼不敢捕取近二十年来俄人不信此说设法取之济勒弥人等从而效之每于风浪大作时乘舟掦 【掦：扬】 帆持叉跴捕俟出水时以叉叉之叉尾系以长绳俟鱼力困惫牵至江沿或售或食不敢携入室中恐有神崇俄人不尔也若夫坐快马持叉取鱼则以剃发黑斤及旗喀喇人等为最尝于波平浪静时往江面认取鱼行水纹抛叉取之百无一失虽数寸鱼亦如探囊取物从旁观之不知何神异若此也其快马以桦皮为之长丈余宽约二尺两头渐窄才容一人其快如风至于青鱼黄鱼即诗所谓鳣七里鲋鱼即诗所谓鲔通混江人皆以数寸大钩系于径数寸长丈余木上置之江中取之与川江无异也亦多鲤通混江人于七里鲋青黄鱼俱生食之不识金银钱谷之利富者蓄蟒缎羔皮以自侈间有藏先代所遗甲冑及昔年充乡长姓长官给顶戴文凭者喜饮酒醉则出其所有夸耀于家人邻里之前妄自尊大子弟远行或自外归来皆右手执壶左捧杯请父母兄嫂坐依次跪进一巡再酌则父母兄嫂仅各一粘唇令子弟自饮以嘴亲子弟两脸为欢亲戚往来以抱见为礼见官商则皆跪拜好淡巴菰无医药惟事跳神祈禳按跳神之俗通松花黑龙乌苏里三江至东北海口皆然高丽人亦从之其俗于有病时请叉妈至家左手执跳神鼓如京师腊鼓样以铁丝贯钱数十系于鼓胁肩曲身而行右手援枹鼓之使钱相撞有声腰系围裙至地又以皮系铜铃铁铛施于后腰裙上叉妈先作祝语旋自作狐鼠诸山精言争显道法或遂以利刃入病人患处甚有截身为两断者刀出即愈此伯利以上松花黑龙二江俗也黑斤地方叉妈不自作祝语 【脱先以数三字】 人装叉妈样绕室而行 【室而行：三字皆衍文】 室而行叉妈忽下匟为怪异状以两足左右跳荡不进不退吃火与鱼头饮酒与狗血任其所欲又自以低答刃末向腹使数壮士执末刺之数壮士皆仰跌于地而赤腹无伤问其术佥谓搜神额奇赫诸神喜跳荡为乐久不跳神则为祟故家有怪病跳神即愈叉妈男女俱为之亦有假此以惑人者刻木奉先置匟头岁久则送入林中更刻木肖鸡鸭狗猫形又为人骑马形盛以木匣藏于家名曰额奇赫亦曰搜温冬入山捕貂则出悬林木上杀猪奠酒而跪祷之又以银或铅为二小人长寸余悬胸前专称额奇赫有事设坐设奠祈福佑甚验又刻木为熊虎形置林中家有病或有吉庆事则抱置匟上陈饮食跪祷旋送原处又刻木为人形曰喀勒喀马夏得青黄鱼则陈饮食梵僧克勒香而敬之专称搜温亲衍丧则子翦发尖夫丧则妻缠白巾衣褴褛待安葬以终丧后遂弟妻兄嫂兄妻弟媳甚至翁媳相配曰西勒弥聘娶男携酒壶入女家先饮后议银两数目上者以绸缎羔皮代次以布女与父母俱允即同宿一夕再约期送女不亲迎时有同妆妇女三四俱乘船至门前步行入户女即执酒敬客客以布为礼亦敬翁姑兄嫂陪嫁用桦皮为筐筥木杓生子无论冬夏皆用冷水沐浴忌出痘一人偶发则合屯皆避居他处或出痘之人于林木中为小屋居之愈然后归 【按生子出痘之俗通界黑斤济勒弥俄伦春奇勒尔奇雅喀喇诸人皆然】 其一姓一乡各有长有不法不平诸事则投姓长乡长集干证公议处置其法杀人者死余则视事之大小定布帛服物之多寡令理屈者出之名曰纳威勒至十头为止小事纳一头二头大事则纳十头约值银数两至百两以内公议云然两造心服姓长乡长始以杖叩地遂成铁案否则再议有至数日数月不决者妇女用布一幅曰勒勒自喉下至膝宽以盖两乳为度腰以上翦色布或鱼皮为花贴之腰以下用铜片圆径一寸及二寸许者共二十余枚各凿云纹孔呼曰空盆以次垂布上富者用绳贯珠贫者贯铜叩系勒勒于颈后走则丁冬有声闻一二里以不好洁为贞不然即冒不走?韦之名考通志有额登喀喇当统此辈而言特此辈今不披发耳向至三姓进貂自入俄界后俄人俾喇嘛惑以天主之说屡令改装赖华商维持其间不从近有二三人通俄语服俄服充通事以诱羣辈者咨 
　　一查自阿吉大山顺松花江东北行又西北行共约八百余里至黑勒尔地方以上沿两岸居者通呼长毛子共约二三千人风俗习尚与薙发黑斤同惟语言各异男不薙发垂辫染济勒弥俗以弄熊为乐遂分两类通志自宁古塔东北行千五百里居混同江黑龙江两岸者为赫哲喀喇又东北行四五百里居乌苏里混同江黑龙江三江汇流左右者曰额登喀喇其人披发鼻端贯金环衣鱼兽皮陆行乘舟或以舟行冰上驾以犬所谓使犬国也其语言与窝集异无文字笔墨裂革以记事如古之结绳然地产貂又曰自宁古塔水路至其部东北界共四千五百里今以里到按之犹合特昔称额登喀喇今区薙发黑斤与此不薙发黑斤为两地耳向至三姓贡貂后至赏乌凌木城处穿官今入俄界情形与薙发黑斤同咨 
　　一查自黑勒尔以下西北行又东行南折至海口共约六百余里松花江两岸旧为费雅喀喇人所居今则合俄伦春奇勒尔二族凡迁居江沿者统称济勒弥凡四五千人男不薙发女未嫁则束发垂背如椎出嫁则合双辫横束脑后语言又与不薙发黑斤异俄伦春奇勒尔二族又能各为本部语言与济勒弥异亦无文字医药不知岁时朔望生计习尚半与黑斤同尝夏乘小舟至海岛及各处河汊冬乘扒里至索伦河以南俄伦春奇勒尔诸地贸易每家畜犬数十头以备使用择其力衰性劣者食肉以衣其皮夏月亦不去身喜弄熊呼曰马发多以重价购养聚邻里亲朋射杀为欢虽百里外亦多至者其俗造室落成或迁居则射狗熊封江时出门捕牲或贸易合屯公为大祭则射马熊为木雕槽如舟长六七寸宽三四寸曰俄通喀圆如钵者曰柯当浅如椀者曰木格苏先食熊头于野以敬长老余则聚食于家出胸佩木人家藏木像奠之妇女惟食熊髀身不净者远之食毕仍藏木椀于林中或岩下家储恐有不祥近来食麻勒特鱼亦然亲丧则削木拟像但具口眼衣以熊皮置匟头饮食必以少许供口内亦备衾褥以安寝夫丧妻亦如是增系一犬于木像旁待积数棺安葬方终丧遂从西勒弥俗又刻木为二小人长二寸许挂于心有事祈祷多验又有木刻熊蛇猩猩等形像无搜温喀勒喀马诸名跳神叉妈能于密室令人见星日又以皮条长数丈许置壁隙使幼壮数十室中执之皮条由壁隙自行出外幼壮不能挽户外亦□其无人喜烟酒昏嫁亦如黑斤性不好洁面垢不知洗衣垢不知浣门前皆有晾鱼木架夏月过之鱼腥犬矢气味极恶国初与库叶岛各族至阿吉上三百余里莫莫气对岸赏乌凌木城处受衣物服饰之赏名曰穿官后亦贡貂又此辈自述二十年以前每年渡海至西山国穿官 【黑斤济勒弥人等呼日本为西山国】 即以木城所受衣物服饰贡于该国该国命官至所止海滨赏黄狐水獭白貂诸皮彼此授受俱跪携皮回家候明年木城穿官卖之亦至三姓及自罗剎来不许我等穿官见木像则焚见弄熊则阻又欲我等截发易服心寔不愿女人畏忌更甚惟望大国如数百年前将罗剎尽驱回国方幸据此则费雅喀地兼隶日本证以苏城沟古城双城子殊觉日本夙称北征五十余国亦非无因且康熙初罗剎与费雅喀人战朝廷屡遣大臣剿灭至今传闻不失其实犹见祖宗之流泽孔长也其人昔皆敬畏华商今或有倚俄反噬者咨 
　　一查俄镇因拔纳斯克以南阿勒干以北伯利以东纵横各千余里奇雅喀喇地方共约四五千人通呼二腰子语言与黑斤济勒弥又异亦无文字医药削木为节以记事男女均蓄发作辫从耳后分垂肩前即自耳下用红绳束辫如双椎令垂乳上又以彩线或翦鱼皮为穗上贯五色圆粒如珠系于椎下颈后以绳贯珠或小海蚌及铜叩三四串横连双椎有丧则解椎使垂置棺平地用木揜之华人以为木葬知人伦无西勒弥俗婚姻由父母定令男至女家宿数夕携以归衣服裁制悉如黑斤唯女人喜用紫色旧穿钱边为小圆孔以饰衣缘近来听华商言亦以小海蚌及铜叩代之穿右鼻兰台贯以金环胸前亦间挂勒勒空盆每月必避人独坐数日虽本夫亦不敢近性皆好洁勤澣沐嗜烟不嗜酒问姓多牛与王自谓系中国牛皋王贵之后不知何时人避世来此 【黑龙江爱珲城附近有窦姓人自谓系窦尔东之后与此均未见记载者】 刻木为鸟张翼形立木柱上以为祖悬小铅椎于心号妙翁居革得祈祷甚验跳神鼓大如藤牌叉妈为抽掣状立而不行吃火自剌并口吐蛇蛙于鼓上旋吸而吞之以示异亦刻木为熊虎等形画以彩文跳神时出而奠之无庐舍游处山林及江海之滨冬用树皮夏用布为棚以居刳杨为舠善使鸟枪木弓桦矢低答弓以黄瓤木为之性直不弯长五尺盈握为度用麻绳或皮作弦弛则直亦如矢矢以蜂桦为之长视左手至左肩镞长视食指本窄末宽约四分低答以木为之长七尺余头贯利刃如枪每与虎豹鬬而杀之黑斤济勒弥人等不及也衣食俱仰给于华商曰弗纳子 【黑斤济勒弥亦同】 以貂皮鹿茸鱼骨为偿债之资蓄猎犬少狗扒里冬着踏板行山林捕牲极力遇不平事则聚能言诸人公议处置令理屈者输财帛以寝事曰白他巴哈东海诸地惟此部未被俄人侵占亦无愿随俄者咨 
　　一查乌苏里江两岸约有黑斤四五千人语言衣服生计习尚旧与伯利不薙发黑斤同近与华人久处遂变华俗谨守沟规一听华人之命恶俄甚严但不事耕种惟喜捕捕牲鹿其性情犹有殊耳咨 
　　一查华人在俄界者海参崴约二万人 【光绪九年稽数至二万八千余名】 双城子约二千余人 【光绪九年稽数至八千余名】 伯利约二千人 【光绪九年稽数至四千□人】 海兰泡约千余人徐尔固约百余人贸易松花乌苏里两江者约千余人居乌苏里江岸及南滨海沿一带者共约二万余人进呈入奏 
　　一查华人在俄界者惟伯利红土岩双城子海参崴彦楚河五处共计大小肆店三百余家各立门市坐贾营生外有自三姓贩运货物通行松花江至东北海口行乌苏里江至穆陵河口以上者共二百余家皆于江沿盖有房舍以货物易各处貂皮鹿茸鱼骨狐貉海豹水獭灰鼠黄鼠等分售伯利三姓等处名虽坐贾实则行商更有自三姓分往二江以货易货春去秋回者每年亦约千余人此三姓人以贩商为业者也其余在俄镇诸人大半服苦觅食多有嗜好赌风最盛押宝押会各设专局间有亡命逃匿其中此游民情形若夫散入山林古所谓树中人与林木中百姓则有采参定碓木营菜营棒椎营五项采参者专采大山野参曰挖棒椎定碓者设木为碓以捕牲曰定碓房木营伐木候山水发时赶放至各处售卖菜营检菜于柞木多处伐倒俟生木耳往收棒椎营种参取人参子种入土中培养灌溉不令见日约十余年后方可获利或有移种野参小苗俟年久取出者曰顿树根此五项或行或居每数人为伴入山甚深皆称穿山沟亦曰跪腿子辛苦备尝存亡靡定殆以虎口余生与木石居与鹿豕游者乎至于乌苏里江以东及南海滨沿一带各山沟口诸人各有房舍半带室家皆以务农为先夏兼捕鹿冬则捕貂以为生计各沟俱有头目曰沟大爷又数沟公立一头目曰总大爷有事时则以木牌递传不日可以共聚名曰转牌沟中杀人者死滋事者逐规矩简严虽至亲亦无所私皆云此法遗自老把头号曰沟规行不必裹粮居不必防盗道不拾遗夜不闭户居然别有天地俄人甚畏此辈近被奸人识破机关有逐渐侵占之势咨 
　　一查海参崴有文殿奎一人双城子有孙福小成子二人红土岩有崔明善李短辫子二人海兰泡有旗丁一人皆诵俄言服俄服行俄行去发留须藉以讹诈华人然除文殿奎以外多因避罪偷生无能为大患者文殿奎粗知文义凡海参崴双城子一带俄人用汉文出示皆其手定本年三月因华人在俄界者向无俄票教俄官勒令华人一律取票每人票一张俄钱一串有官给护照者验票俄钱三百文商贾门面货物票增至二三十串不等皆令每年一换彼之一言兴俄人之大利则贻华人之大害人人切齿道路以目然亦不过害及俄界华人犹未足为大患也查彦楚河有华商刘福伯利有华商纪凤台二人俱未改装华貌俄心意不可测刘福系吉林人家住省西身处俄镇内地苟有举动俱一一为俄人言之前 【将军铭督办吴】 招民实边之意因此人探明转告故俄人于近年专仿其法迁民于双城子彦楚河一带垦田养兵为足兵足食之计遂至黑顶子分界一事愈形狡展纪凤台系山东黄县人在伯利开立和成利字号交结俄官最密各处俄人无不知有纪凤台者华人下江贸易不经其手以分利每被俄害娶三姓某氏女为妇上下无常凡边防一切事宜无不周知与俄官言必故讳其足壮声威者传会一二小事张大其词菲薄不己向华人言俄事则反是故俄人昔年敬畏华人近来大反其局欺虐日甚狡谋日张皆此人导之也华人闻名无不唾骂然又谓当面若小鸟依人不忍弹指此次三至伯利彼皆款洽殷懃复馈送广藤鞋一双餻饼四盒洋鱼四匣又代觅轮船私情甚为可感然以大义揆之实为边防之患谨以实陈咨 
　　一此次至海参崴住广商吉祥店内询问该处情形据云店主陈华銮店伙林星南邓甫臣等云俄人欺凌日甚缘无领事官为之领袖又有汉奸数人导俄行凶故俄人于华商诛求苛索于华民驱逐侵侮任其所欲若于俄界设立领事将华商华民取俄票一节订为取领事票廉俸即觉有余否则商民岁捐着为章程无庸耗费国帑况日本于此处已设有领事阅上海点石斋所印中俄和约条内有若别处设立领事亦听中国之便等语倘得上达朝廷于俄界设立领事实商民之幸廷杰查该商等所称均非无见谨以实陈入奏 
　　一查黑河口为江吉二省门户在三姓东北七百里当水路之冲凡顺黑龙江而下逆混同江而上者此处实扼其咽喉若移兵驻松花江两岸拉哈苏苏屯 【东北距黑河口二十五里】 则二省门户益固入奏 
　　一查峰密山在三姓东南六百里与宁珲成掎角之势于三姓为陆路之门若移兵驻守有事时南可扼双城子海参崴之后路北可据伯利之上游似于边防大有裨益入奏 
　　一查通江地方在三姓东北一千四百余里其处为乌苏里江上口西南距蜂密山约一千五六百里东距伯利九十里若移兵于此与蜂密山及拉哈苏苏二处成鼎足之势似可预杜俄人借地修火车道之意入奏 
　　一查江省西北额尔古纳河入黑龙江处扼俄人由尼布楚入东三省水陆之咽喉旁乌河 【今呼平果河】 当雅克萨之冲二处向无防兵本年因墨河金厂遣散金匪后由莫力勒柯河至额尔古纳河入黑龙江处即顺黑龙江南岸下至大黑河屯以上设立二十四卡伦以防俄人犯边洵为尽善尽美钦佩莫名第查俄人现于薄克诺付地方 【在额尔古纳河入黑龙江处北岸稍下】 添设重兵我即宜于新设博罗哈卡伦多添防守西可以堵俄人由额尔古纳河察边旱道至卜魁之路东可备旁乌河御雅克萨之接应且有事时可断截黑龙江水道是一增益间而一二善皆备俄人又因已设卡伦不及介意然则墨河金厂或者天欲藉以严边防乎入奏 
　　一查有事时江省由卜魁驿路呼兰小道可出爱珲抵黑河屯直捣海兰泡吉省珲春出图们江口彦楚河口由海道捣海参崴由旱道捣取彦楚河阿济密蒙古街虾蟆塘四处宁古塔由旱道出三岔口取双城子三姓水陆并进取徐尔固伯利二处其出奇制胜之方莫若于黑龙江呼玛尔河上数百里黑河口内俄屯克敲林那玉果斯克上二百余里及乌苏里江兴凯湖口龙庙子下数百里令人伐木塞江以断俄人水道盖三处河身极狭两岸树木极多龙庙子水深不过丈余可下木桩搪树黑龙江二处水深不及二丈平抛大猫十余上系大树即可横江若可堵塞至二三十里远冰牌不能冲动冬夏遂难通行此水路策也旱路则以奇兵出赵老背深沟高垒扼其咽喉令南北不相接济先将各处铁线约期截断俄人即善用兵有不望风逃走者哉其万全之策在以江吉二省额兵固守各城要隘各路冲锋出奇须五六万人可以一鼓而下先留由库鲁河及精奇里江至索伦河二道为俄人归路然后由乌苏里江至松花江规复旧境入奏 
　　光绪十一年十月二十八日戌刻奉军机大臣密寄大学士直隶总督一等肃毅伯李　钦差大臣督办东三省练兵事宜福州将军穆　盛京将军并管奉天府府尹庆　吉林将军希　黑龙江将军文　光绪十一年十月二十二日钦奉慈禧端佑康颐昭豫庄诚皇太后懿旨前据军机大臣总理各国事务衙门会同神机营王大臣遵议东三省边防事宜暨请派防军移扎凤凰边门等处各折片业经饬雷正绾一军移扎凤凰边门择要安扎兹因穆图善卓著勋劳熟悉东三省事宜谕令来京陛见现在该将军业经到京已降旨授为钦差大臣会同东三省将军办理练兵事宜各城副都统以下均归节制东三省筹边之策今昔异宜从前斥堠之设多在中路北徼自咸丰年间分界后东路边防日形吃重近十年来筹饷练兵陆续布置该三省土客籍几及九万人兵力不为不厚岁需饷银三百七十三万饷项不为不多亟应破除积习厘定章程据王大臣等定议整顿练军筹备火器核定军饷所陈三端尚属切要穆图善膺此重任先将整顿练军一事切实经理即就该三省已练之军详加挑选汰弱留强查照王大臣等所议每省以五千人为率更番练习统期一兵得一兵之用至多练步队参用民勇各节并着悉心筹划奏办所需添购火器及应用饷项随时与海军衙门总理各国事务衙门会商筹备练军未成以前该三省应办事宜及本省之饷仍责成庆裕希元文绪认真筹办榷盐开矿屯田各节如果办理得宜尤为天地自然之利各该将军身任地方均属分内应为之事并着确切商办不得因穆图善督办练军致将地方诸事率行推诿滦州乐亭等处防军能否移调珲春近日情形应否添扎劲旅着李鸿章希元分别确查具奏至水师与陆军互相掎角极关紧要已饬李鸿章先练北洋水师一支所有新到之定远等轮船及丁汝昌原有水师应在何处驻扎操演着李鸿章筹定具奏总之办事以核实持久为主立法虽善尤在得人当此时势多艰边防紧要该将军等其各振作精神同心协力绸缪未雨安不忘危一切应办事宜随时互相商榷务臻尽美以副委任王大臣原折片均着钞给阅看将此密谕穆图善并由五百里密谕李鸿章庆裕希元文绪知之钦此遵旨寄信前来和硕醇亲王臣奕　等跪奏为遵议东三省边防事宜恭折密陈仰祈圣鉴事光绪十一年六月十八日钦奉慈禧端佑康颐昭豫庄诚皇太后懿旨东三省边防事宜着军机大臣总理各国事务衙门会同神机营王大臣妥议具奏钦此仰见圣心廑念边陲防微虑远钦佩莫名臣等窃惟防边之要首在审地势察敌情先事图维择要布置而选将练兵尤其亟务也东三省统辖至广盛京十四城为边门者二十余吉林八城为边门者四黑龙江六城旧设卡伦七十一从前中俄立界于尼布楚开市于恰克图斥堠之设多在中路北徼而东方则晏然无事也自咸丰年间分界以后黑龙江以北乌苏里江兴凯湖以东数千里之地悉归俄属于是吉林黑龙江二省遂无师船出海之口而边事因之日亟矣且图们江一带界址至今犹多轇轕边情反复势难久持查黑龙江省与俄之阿穆尔省一江之隔其省城在海兰泡与我黑龙江副都统所驻之城相望沿江上下皆敌垒也吉林省与彼之东海滨省毗连其新设酋长驻海参崴双城子又别屯兵于岩杵河摩阔崴诸处而此驻扎伯利之重酋联络其间其两省额兵度已不少常招练屯垦客户编为民兵以辅其不足近且偪珲春为垒开通图们江东岸以窥朝鲜北境行船松花江以窥三姓上游情殊叵测吉林所最要者珲春一城与俄逼壤其西南接连朝鲜之庆源庆兴两府一苇可杭毫无隔障三姓一城水路上距伯都讷之三岔口一千余里自三岔口西南陆路由蒙古郭尔罗斯界径从草地直抵奉天之总库边门不及千里最为便捷然则该两处最为注意一以保护朝鲜北境一以屏蔽我松花江上游伯都讷腹地此吉林大略情形也黑龙江为吉林唇辅上游有内兴安岭一带为之阻隔设防宜在下游旧设卡伦今存四十七处多在呼伦贝尔以西今既画江为界则卡伦宜改设东北又将军远驻齐齐哈尔北距黑龙江八百里控制非便则副都统之任较重此黑龙江大略情形也奉天吉林皆界朝鲜吉林以图们江为界奉天以鸭绿江为界旧设凤凰叆阳鹻厂旺清英额威远六边门为扼要之地今水路则趋重旅顺口大连湾一带陆路则自同治六年奏明勘荒开垦以后边门以外耕廛栉比设官置戍直抵鸭绿西岸非厚集兵力水路掎角不足以顾根本而护藩邦而腹地防营似可酌量并省以节饷力此奉天大略情形也臣等查光绪六年经户部总理衙门奏定请饬下各省每年协拨东北边防经费二百万两虽解不足额然部垫拨之款数实相当今试以东三省兵数计之历据该将军等先后奏报奉天经制额兵二万二千八百余名练军马步队及巡捕勇丁又一万三千一百余名而雷正绾宋庆等军之食江浙河南饷者独不与焉吉林额兵现据册报一万一千余名乌拉打牲勇丁四千余名练军四千余名外马步练军四千五百余名 【以下原缺】 
　　以三省通计之共有土客兵籍几及九万人兵力不可谓尚单以饷数计之奉天地丁粗货厘洋税船规岁入银一百三十一万四千余两又各省协拨银实能到十一二万两吉林岁入之款四十五万六千余两又部库拨银九十万两部库垫发银二十八万两各省协拨银实能到银六七万两黑龙江岁入之数约银三十六万六千一百余两又部库拨银三十万两各省协拨银实能到五万至八万两不等是东三省岁需饷三百七十三万客军之费独不在内饷力不可谓不厚当此艰难支持之秋任兵事者自宜加意整饬庶兵归实用费不虚縻臣等公同商酌现在筹边之策约有三端一曰整顿练军查三省本已各有练兵然多寡不等训练不齐日久无事渐至骄惰仍恐有名无实自宜立定章程重加训练每省以五千人为率汰弱留强化散为整调集合操务臻精熟一年后撤半归伍续调二千五百名以补之次年再撤半补半以三年计之可为练军一万人自此更番练习周而复始可一律整齐向来东省长于马队现在审时度势仍以步队为宜练军中练马队五分之一相辅而行其原有马队较多之处可酌量裁改所用枪枝以七向洋枪六转手枪相间练习此于筹防之中仍寓以节饷之意俟将来帑项充裕每省可推广万人作为常川防军俾资捍卫至三省民籍甚众每至流而为匪倘择其材勇招集编伍亦可潜消内患如果办有成效即以代客军之用是以一举而两得也一曰筹备火器从前旗营习弓箭火枪盖自泰西竞尚枪炮月异日新其迅疾致远实为行军利用总理衙门上年正月间行文通查各省练军火器先后据盛京将军咨报捷胜长胜等营练军及调驻客军计练习前后膛洋枪者四千余名炮兵一千一百余名吉林将军咨报册开边防马步各营练洋枪洋炮者共五千三百余员名练军马步各营则练洋枪者约三千人黑龙江将军咨报所有练军西册前经奏调洋枪洋炮教习常川操演五千名是三省操演业已兼用新法现计三省练军需用洋炮各五千尊后膛洋枪各四千枝除各该省现有洋枪炮外尚短若干应即如数筹备应用子药由津局造拨至洋枪名目不一用法亦不同须择其最宜者用之将来逐渐改为一律则器良而技熟临敌不至参差矣一曰核定军饷查三省饷需以吉林最多奉天次之黑龙江较少奉天以本入款抵用添拨无多黑龙江入款拨款过半吉林则入款不及十之三拨款逾十之七盖自东北设防以来岁饷已加增不少矣现拟三省各练兵五千人应就各该省旧有之饷从实核计如有不敷奏明由户部拨给专款其购买枪炮之需由部筹拨俾资应用以上之事应如何妥定章程一律举办拟请旨特派知兵大员会同三省将军详细筹议奏明办理再奉天沿海产盐市价最贱近来每年征收盐厘银十七八万两似尚可酌量加增藉济饷项又闻奉天宽甸一带铅矿颇旺若令本地土人开采官征其课果能办理得宜实于裕国利民两有裨益又从前伊犂养兵之费半资屯田其法以旗汉兵每年分拨四成屯田六成差操更番为之故可持久吉林荒地极多借使于经制兵内仿伊犂成法抽调若干成拨地垦荒凿渠灌溉以资生计双城堡即其明验凡此皆于边务有裨应由简派大臣会同该将军察酌情势奏请施行臣等遵议缘由合词恭折覆陈是否有当伏祈皇太后慈鉴训示谨奏光绪十一年七月二十日再总理衙门前以驻防朝鲜之兵撤回朝人颇有戒心当即亟商李鸿章以筹备之策旋据覆称奉天边门仅有东边道两营未堪大敌可否请旨饬下雷正绾马步九营就近移扎鸭绿江西岸择要布置以备朝俄有事进据平壤与北洋水陆各营互为声援等语查平壤朝鲜旧都地居该国适中在今汉江郡城之北贡道径达凤凰边门现在金州之旅顺口有丁汝昌等水军与宋庆等六营互为掎角兵船不时往巡仁川江华一带以壮声势而陆路兵力尚单目前海氛已息营口防务较松拟请旨饬调雷正绾一军移扎凤凰边门以外择地扼守用备缓急此外与滦州乐亭等处防军能否移调请饬李鸿章酌度具奏至珲春地处极边屏蔽朝鲜北界最为冲要依克唐阿一军训练多年应着成效并请饬下吉林将军确查珲春近日情形应否派扎劲旅务即不动声色妥筹布置他如广西巡抚张曜久驻西陲熟悉俄人情形所部马步十四营率多百战之余蒋东才所部四营冯南斌所部二营亦均健可用宜俟浚河工竣暂令屯扎近畿以厚兵力至丁汝昌等水师尚嫌单弱凡海道可通之处非有得力轮船水师难资策应现在德国所购定远镇远济远等船将次抵华拟饬下李鸿章先在北洋练成水师一枝开定规制将来逐渐推广庶水陆相辅防务较有把握所有筹护属藩事宜谨附片密陈伏乞慈鉴谨奏 

　　○进呈侦探俄情各条疏 

　　吉林将军希　奏为遵旨派员侦探边情地势摘要密陈恭折仰祈圣鉴事窃奴才于光绪十一年三月十三日承准军机大臣字寄光绪十一年三月初五日奉上谕希元奏中俄疆域毗连东西横亘万里防务莫重于吉林至伊犂塔尔巴哈台库伦黑龙江各城无事自宜慎固封守有事即须合力图维等语所见甚是思患预防必须为未雨绸缪之计该将军大臣等务当督率所属于交涉事件持平妥办毋起衅端平时整顿营伍并边防情形地势留心侦察随时密陈一面互相知照设遇有警候旨择宜进取在我则声势联络在彼则应接不遑庶足壮军威而弭外患等因钦此遵旨寄信前来奴才跪读之下仰见庙算深远先期必胜之至意钦悚莫名遵即密饬候选州判曹廷杰轻骑减从改装易服前往俄界侦探去后兹据该州判禀称三月二十五日在靖远后路防营差次奉札密探俄情当由三姓起程于四月二十七日入俄境即顺松花江至东北海口复由海口溯流入黑河至海兰泡地方仍顺黑河返伯利溯乌苏里江过兴凯湖经红土岩由旱道至海参崴皆海舟进岩杵河海口于九月初八日入珲春界十月十二日回省销差计在俄界一百二十九日往返道路一万六千余里所探各处兵数多寡地势险要道路出入屯站人民总数土产赋税大概及各国在彼贸易各种土人风俗一一备录共得八十五条缮册绘图禀复前来奴才伏查俄夷夙称东海滨省近年始定伯利其乞塔尼布楚海兰泡海参崴等处悉力经营均成重镇而伯利海参崴海兰泡尤与吉江两省逼近根本之区关系甚重筹边设备不可一日稍缓者也该州判身历其境所称各节均系实在情形但头绪纷繁未敢仰渎宸聪除照录原册咨送军机处备查外谨摘其最要者三十五条敬缮清折并原图八分恭呈御览理合会同奴才依克唐阿恭折密陈伏乞皇太后圣鉴谨奏奉旨留中 

　　西伯利东偏纪要
