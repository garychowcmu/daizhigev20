文昌杂录   [宋]庞元英


序

　　吾乡渔洋先生最喜说部书，遇一僻秘世所罕见者，往往于友人许展转借录，雠校评泊，储之池北书库。当时风流好事，辉暎朝野。先生于康熙己巳服阙入都，至辛巳四月请急归里，官京师十年之间，曾撰《居易录》一书。凡官方迁擢，政事因革，逐日记载。叹其见闻周悉，可为史家取衷，但未知其书体例创自何人。及观宋单父庞氏《文昌杂录》，始知先生仿懋贤之书而为之，盖池北书库有此书也。前辈撰一书，必有所本，其不苟作如此。懋贤为丞相庄敏公籍之子，元丰壬戌官主客郎中，在省四年，时官制初行，记一时闻见及朝章典故，颇可观览，故先生称为说部之佳者。此书刻本无多，为梓以行世。懋贤名元英，蚕尾集跋误书文英，当改正。《通典》以尚书省乃文昌天府，庞为郎官，记省中事，故以名其书云。乾隆丙子德州卢见曾撰。

　　右《文昌杂录》六卷，庞元英懋贤之书也。干道丁亥夏，留尹方公刊置建康郡斋。懋贤，丞相庄敏公之子。元丰官制行，入尚书为主客郎。醇懿有家法，多识旧章，援证同异，穿贯今古。当时大制作大典礼，祲盛之容，进退揖逊，罔不与从事。故其书事信，其着论确，观者如班云龙之庭，而登羣玉之府。昔太史公父子紬金鐀石室之书，而《世本》、《战国策》、《楚汉春秋》咸补旧闻之阙，后之学者殆将有考于斯。六月望，左宣教郎、新充枢密院编修官卫传书。

　

卷一

　　元丰壬戌五月朔，上御文德殿视朝，仗卫如式。既退，三省已下职事官各厘新务，盖一时之荣遇也。

　　初三日，诏曰：「先王以道在天下，列而为事，陈而为法。人各有分然后安，官各有守然后治。三代以降，累世相仍，寖迷本原，遂乱名实。余斯积，其流及今。朕闵古弗还，因时改造。是正百职，建复六联。先后重轻，粗获条次。大小贵贱，迭相维持。差择羣材，分委成宪。伫观来効，共致丕平。敢有弗钦，将底厥罪。新除省、台、寺、监官详定官制所已，着所掌职事。如被选之人，不循分守，敢有僭紊，其申论中外，违是令者，执政官委御史台弹奏，尚书已下听长官糺劾以闻。」诏自内出，非学士之辞也。

　　尚书省官：左仆射王公珪，右仆射蔡公确，左丞蒲公宗孟，右丞王公安礼，吏部尚书李清臣，户部尚书安焘。四曹阙：吏部左选侍郎苏颂，右选侍郎何正臣，寻出知潭州，除李承之，户部左曹侍郎陈安石，右曹侍郎李定，礼部侍郎谢景温，兵部侍郎许将，刑部侍郎崔台符，工部侍郎熊本。郎中员外互置不备员。左司郎中吴雍，右司员外郎王震，吏部郎中曾肇，员外郎刘奉世，司封员外郎王祖道，司勋郎中穆珣，考功员外郎范峋、蔡京，户部郎中刘珵，员外郎黄好谦、王陟臣、马珫，度支员外郎陈珦，金部员外郎晁端彦，仓部郎中韩正彦，礼部郎中刘贽，员外郎王子韶，祠部郎中赵令铄，主客郎中元英忝冒焉。膳部郎中鲁有开，兵部员外郎潘良器，职方员外郎黄萃，驾部郎中王钦臣，库部郎中林积，刑部郎中胡授、杜纮，都官员外郎韩宗良，比部员外郎宇文昌龄，司门员外郎王谔，工部郎中范子奇，员外郎高遵惠，屯田员外郎张叙，虞部员外郎李闶，水部郎中李文卿。未逾月，而兵部、都官、屯田三员外相继以病卒。于是杜常、许安世补兵部员外郎屯田阙。六月，勑吏部增员外郎一员，除文及甫。潞公之子也。

　　主客所掌诸番，东方有四：其一曰高丽，出于夫余氏。殷道衰弱，箕子去之朝鲜，是其地也。在汉为乐浪郡。其二曰日本，倭奴国也。自以其国近日所出，故改之。其三曰渤海靺鞨，本高丽之别种。其四曰女贞，渤海之别种。西方有九：其一曰夏国，世有银、夏、绥、宥、静五州之地，庆历中，册命为夏国。其二曰董毡，居青唐城，与回鹘、夏国、于阗相接。其三曰于阗，西带葱岭，与婆罗门接。其四曰回鹘，本匈奴别裔，唐号回纥，居甘、沙、西州。其五曰龟兹，住居延城，回鹘之别种，其国主自称师子王。其六曰天竺，旧名身毒，亦曰摩伽陀，又曰婆罗门。其七曰瓜沙门，汉炖煌故地。其八曰伊州，汉伊吾郡也。其九曰西州，本高昌国，汉车师前王之地。有高昌城，取其地势高、人昌盛以为名。正观中，按宋人避讳改贞为正。平其地为西州。南方十有五：其一曰交趾，本南越之地，唐交州緫管也。其二曰渤泥，在京都之西南大海中。其三曰拂菻，一名大秦，在西海之北。其四曰住辇，在广州之南，水行约四十万里，方至广州。其五曰真腊，在海中，本扶南之属国也。其六曰大食，本波斯之别种，在波斯国之西。其人目深，举体皆黑。其七曰占城，在真腊北。其八曰三佛齐，盖南蛮之别种，与占城为邻。其九曰阇婆，在大食之北。其十曰丹流睂，在真腊西。其十一曰陀罗离，南荒之国也。其十二曰大理，在海南，亦接川界。其十三曰层檀，东至海，西至胡卢没国，南至霞勿檀国，北至利吉蛮国。其十四曰勿巡，舟船顺风泛海二十昼夜至层檀。其十五曰俞卢和，地在海南。又有西南五蕃，曰罗、龙、方、张、石，凡五姓，本汉牂柯郡之地。又有荆湖路溪洞及邛部黎、雅等蛮傜。北方曰契丹，匈奴也。别隶枢密院，朝廷所以待远人之礼甚厚，皆着例录，付之有司。而诸蕃入贡，盖亦无虚岁焉。

　　尚书新省兵部未毕。凡寓治四所：一曰旧三司，为仆丞都堂，而吏部户部寓焉。二曰旧司农寺，户部右曹寓焉。三曰旧尚书省、兵部、刑部、工部寓焉。四曰三司使廨舍，礼部寓焉。日给太官常膳汤茗薪炭有差。

　　五月十二日，左右仆射赴上于都堂。是日，郎中、员外班迎仆射。拜厅讫，各判祥瑞等三案，遂引学士两省官贺于厅上。御史中丞、尚书已下百官班于廷中，东西相向，引仆射降阶就褥位。直省官赞揖，朱衣吏引御史中丞出班，北向躬致辞贺，复位赞拜，百官皆拜，仆射答拜。班退，尚书省侍郎已上、两省给、舍已上、御史中丞、学士皆御赐寓，百官就食幕次。

　　七月，勑职事官常膳，许变料供应，盖异恩也。

　　礼部王员外修说文毕，作进书表以示同舍。仆因言《前汉艺文志》裨应作「稗」。官之说，亦自可用。有一士人遽云：「富丞相曾用此故事。」众人问：「如何」乃曰：「贪以败官。」一坐皆笑。此与坊州取杜若无以异。

　　祠部休假，岁凡七十有六日，元日、寒食、冬至各七日，天庆节、上元节同，天圣节、夏至、先天节、中元节、下元节、降圣节、腊各三日，立春、人日、中和节、春分、社、清明、上巳、天祺节，立夏、端午、天贶节、初伏、中伏、立秋、七夕、末伏、社、秋分、授衣、重阳、立冬，各一日，上中下旬各一日，大忌十五，小忌四，而天庆、夏至、先天、中元、下元、降圣、腊皆前后一日。后殿视事，其日不坐。立春、春分、立夏、夏至、立秋、七夕、秋分、授衣、立冬、大忌前一日，亦后殿坐，余假皆不坐，百司休务焉。

　　大忌日，百官集于相国寺，先至斋院，左右巡使御史两赤令夹街。宰相过，百官立班于庭中。宰相揖讫，方行香。既毕，御史台知班，复传呼立班，而朱衣吏乃曰：「相公传语，请不立班。」遂退。百官见宰相故事皆废，独此仅存焉。

　　礼部侍郎谢公言：有一养珠法。以今所作假珠，择光莹圆润者，取稍大蚌蛤，以清水浸之。伺其口开，急以珠投之，频换清水，夜置月中。蚌蛤采月华，玩此经两秋，即成真珠矣。

　　详定礼文所言：「古者神民不杂，礼刑异制。故治礼之官常得以治礼，事神之官常得以事神。如左氏所谓：使名姓之后，率旧典者为之宗。自汉以来，治礼事神之官，不得其职，始杂以他官。故《后汉志》：太尉掌郊祀亚献，光禄掌三献。大尉，秦汉用以掌兵，今为三公坐论道者也；光禄本掌宫殿门户；皆非祠官之任。」勑今后南北郊，执政官为初献，礼部尚书、侍郎为亚献，太常少卿为终献。诸祠祭，礼部尚书、侍郎、太常卿迭为初献；太常少卿、礼部祠部郎中、员外郎为亚献，太常博士为终献。宗庙，亲王、宗室、使相、节度使为初献，宗室正任以上为亚献、终献。若南郊宗庙，即户部、兵部随所用牲，以尚书、侍郎荐彻腥熟。如常祀，即户部、兵部郎中、员外郎荐彻。文宣王，以国子祭酒、司业、丞、博士为三献。武成王，以祭酒、司业为初献、亚献、终献。自如故事差官。中祠，即礼部祠部郎中、员外郎为初亚献，太常博士为终献。小祠即礼部祠部郎中、员外郎与太常博士、互差一献。祭马者四，皆以太、仆、卿、少。七祀，皆以太庙令为献官焉。

　　七月五日，迎气西郊，六日，孟享太庙，皆当差工部郎中荐彻。而工部乃轮差水部郎中摄事。师授据《文献通考》应作「受」。誓于尚书省，有司举糺，方改差工部员外郎。不预誓成，直赴祠所，监祭使却之，弹劾以闻。

　　祠部岁比天下僧尼道士，凡二十四万，然死者亦常万人。按杜牧《杭州南亭记》：「文宗语宰相曰：『古者三人共食一农人，今加兵、佛，一农人乃为五人所食。』」武宗会昌五年，出四御史按行天下，凡除寺四千六百，僧、尼并女冠二十六万五百。盖自有唐以来，数常如此，何其盛哉！

　　中书丞相蔡公太夫人康宁，门下侍郎章公尊亲，以通议大夫致仕、户部尚书安公具庆，重茵列鼎，可以言荣养矣。

　　凡三省官假日，唯接见宾客，不许出谒，新制也。

　　七月二十八日，以国史成，曲宴于垂拱殿。两省给、舍以上，尚书省侍郎已上，学士、御史中丞、观察使并赴。奏教坊乐，酒七行，皆供御杏仁，盖非常例也。

　　礼部王员外言：今谓面油为玉龙膏。太宗皇帝始合此药，以白玉碾龙合子贮之，因以名焉。又云：昔于孙四皓家得七宝帘数尺，皆以七宝纵横编缀，工巧不可名言也。

　　右屯卫将军孙守彬家富于财，置酒模于明德坊，常有四老人饮其上，俗有四皓之名。

　　礼部刘郎中莘老言：昔年郓州进士李矩赴公试，问同人李演云：「尧舜如何可以对天地否」演对云：「似此疑惑事，切不可用。」闻者无不大噱。

　　余昔知安州，见时丙推官言；罗恺初及第，郑獬在翰林，以诗贺之。恺以公状为谢：「具位诗一篇：右伏蒙尊慈，特有宠惠。感荷之至，但切下情。」郑云：「赖此诗不是公用。」都下莫不传以为笑也。

　　八月壬子，文德殿宣制：授皇子彰武军节度使、开府仪同三司、进封延安郡王，昭容朱氏进位贤妃。三省及在京应职事官皆赴班集，寄禄官不与焉。

　　三佛齐、注辇国朝贡，见延和殿，引至柱外跪，撒金莲花、真珠、龙脑于御坐前，谓之撒殿。初至阙，先具陈请，诏方许之。

　　新定仪制：宰相、两省侍郎、尚书左右丞，皆朱衣吏两人双引。枢密院官，紫衣吏一人前导。御史中丞、知杂御史，亦朱衣吏两人双引。尚书、侍郎、学士、待制、两省给、舍及太平大夫已上，并朱衣吏一人引。

　　膳部鲁郎中言：昔知万州、南山甚秀，去城三十里，远望如妇人簪花之状。州中谓之真女石。一本作「贞」。登山视之，即一石觜上有紫荆一枝。州中女子至七八十不嫁者。夫死，义不再行，盖有真女之风焉。

　　礼部王员外言：昔在金陵，有一士子为鱼鲠所苦，累日不能饮食。忽见卖白饧者，因买食之，顿觉无恙，然后知饧能治鱼鲠也。后见孙真人书，已有此方矣。余知安州，有鼎州通判柳应辰为余传治鱼鲠法：以倒流水半盏，先问其人使之应，吸其气入水中，面东诵元、亨、利、贞七遍，吸气入水，饮少许即差。亦尝试之，甚验。

　　礼部谢侍郎言干山药法；刮去皮，以厚纸裹挂于风中，最良。又置焙笼中，下铺茅数寸，以微火烘之，亦佳，作汤点如新者。乳香最难研，先置壁罅中日许，入钵乃不粘。祠部赵郎中亦云：研乳香，取指甲三两片置钵中，尤易末尔。

　　考功蔡员外超授起居郎，其季卞方为右史，兄弟并直螭阶，士林竦美焉。

　　旧三司勾院井泉最苦。熙宁中，三司火，始引金水河注省中，去井差近。未逾年，遂为甘泉，名著都下，品第一。因知水脉流通者，无不甘冽云。

　　元微之诗云：「松门待制应全远，药树监搜可得知。」盖有唐宣政殿为正衙，殿廷东西有四松，松下待制官立班之地，旧图至今犹存。

　　按开成元年正月，诏以入合日，次对官班退立于东阶松树下，须宰臣奏事毕，齐至香桉前各言本司事。虽紫宸殿亦有松树，为待对官立位，六殿门外有药树，监察御史监搜之位在焉。唐制：百官入宫殿门必搜，监察所掌也。太和元年诏曰：「自魏晋以降，参用霸制，虚仪搜索，因习尚存。朕方推表大信，寘人心腹。况吾台宰，又何间焉自今已后坐朝，众寮既退，宰臣复进奏事，其监搜宜停。」

　　户部王员外言：元昆驾部郎中比自长安归，携药树数株至京师，其叶葱翠可爱。于今关右颇多，人罕识者。

　　汉制以侍中执虎子。礼部王员外因读《西京杂记》云：汉朝以玉为虎子，以为便器，使侍中执之，行幸以从。又知虎子以玉为之也。

　　李广猎于冥山之北，射虎，断其髑髅以为枕，示服猛也。又铸铜象形为溲器，示厌服之，故谓之虎子云。

　　礼部刘郎中《借东京记》云：相国寺前有公子亭，临汴水。大中祥符七年，徙近西北，真景灵宫，即魏公子无忌胜之地也。天清寺繁台，梁孝王常按歌吹台。阮公诗云：「驾言发魏都，南向望吹台。箫管有遗音，梁王安在哉」后有繁氏居其侧，里人呼为繁台。芳林园，太宗在藩邸，特赐其地为园。或传周世宗时已为园。大祖自陈桥入京，驻于此，范质等谒见焉。开宝寺上方院，即夷门山院，有唐令狐绹读书堂。初令狐楚镇宣武，绹随侍，读书于此。后复为节度使，图像，今不复存也。

　　膳部鲁郎中言：昔年陈州有女妖，自云孔大娘。每昏夜，于皷腔中与人语言，尤知未来事。时故相晏元献公守陈，方制小辞一阕，修改未定，而孔大娘已能歌矣。又何怪也！

　　九月一日，法酒库内酒坊诣内东门进新酒，遂以颁近臣有差。前数日，膳部、光禄寺皆尝酒，举旧例也。

　　诏吏部增员外郎一员，以丰稷充。而稷以昨任台官，曾弹奏执政，乞辞新命。许之。刑部增二员，以韩晋卿为郎中，莫君陈为员外郎。以吕和卿为考功员外郎，补蔡京阙。未几，胡援卒。

　　礼部王员外言：崔豹《古今注》：蛱蝶大者名凤子。然辞人罕用。余读唐韩偓诗有：「鹅见唼啑雌黄觜，凤子轻盈腻粉腰。」正为蝶也。《西京杂记》：汉武帝过李夫人，以玉簪搔头。自后宫中搔头皆以玉，玉搔头之名起于此。

　　余奉使北辽，至松子岭。旧例，互置酒行三。时方穷腊，坐上有北京压沙梨，冰冻不可食。接伴使邪律筠取冷水浸，良久，冰皆外结。已而敲去，梨已融释。自尔凡所携柑橘之类，皆用此法，味即如故也。

　　余本部掌朝贡录，见至道中大食国满希密遣男进贡云：「彼国但出犀象。」诏问：「以何法可取」对云：「象用象媒诱致，以绳渐羁缚之。犀则使人卧大树、操弓矢，伺其至，射而杀之。其小者不须弓矢，亦可捕获。」于阗国城之东，有白玉河，西有绿玉河，次西有乌玉河，其源同出昆仑山，在其国西千三百余里。每岁至七八月水小之后，取玉于河，谓之捞玉。阇婆国方言谓真珠为没爹虾啰，谓牙为家凌，谓玳瑁为家啰，谓香为昆炖卢麻，谓犀为低密云。

　　今岁时人家作饧蜜油煎花果之类，盖亦旧矣。《楚辞招魂》云；「粔籹蜜饵，有餦餭些。」粔籹，以蜜和米面煎熬。餦餭，饧也。中书赵舍人云：「《方言》：『饵，餻也。』」今（左飠右兹）餻是。

　　礼部王员外言：昔见朝议大夫李冠卿说：扬州所居堂前杏一窠，极大，花多而不实。适有一媒姥，见如此，笑谓家人曰：「来春与嫁了此杏。」冬深，忽携酒一樽来，云是婚家撞门酒，索处子裙一腰系杏上。已而奠酒辞祝再三，家人莫不笑之。至来春，此杏结子无数。江准亦多有嫁橘法，不知是何术也。

　　兵部杜员外言：今关中有白蕤，棫朴也，芃芃丛生，民家多采作薪。且言：烟与他木异。尝取试之，其烟上直如线，高五七丈不绝。诗所谓「薪之槱之」，物虽微，可以升燎于上帝，亦苹蘩薀藻之谓邪！

　　礼部谢侍郎因诵杜甫诗「五夜漏声催晓箭」，坐客言：午夜子夜之义如何余因言：颜之推《家训》：「或问：一夜何故五更更何所训答曰：汉魏以来谓为甲夜、乙夜、丙夜、丁夜、戊夜，又云一鼓、二鼓、三鼓、四鼓、五鼓，亦云一更、二更、三更、四更、五更，皆以五为节。」《西都赋》亦云：「卫以严更之署。」所以尔者，假令正月建寅，斗柄夕则指寅，晓则指午矣。自寅至午，凡历五辰。冬夏之月，虽复长短参差，辰间辽阔，盈不至六，缩不至四，进退常在五者之间。更，历也，故曰五更。午夜子夜之义，盖亦如此。

　　九月，以工部郎中范子奇充陕西转运使，边事毕，如故。以知湖州唐淑问为吏部员外郎。是月，曾肇以忧去官。礼部谢侍郎言：昨以谏议大夫知潭州。岁正月，家人迎紫姑神为戏。是时官制未颁，升改之客，莫有知者。家人戏问紫姑：「将来迁何官」乃画地作太中字，了不详所以。明年，遂改太中大夫。唐义问家事，紫姑最灵。在京南问：「得何差遗」写京西转运四字。已而果除京西转运判官。何其异邪

　　刘敬叔《异苑》曰：紫姑本人家妾，为大妇所妬，正月十五日感激而死。故世人作其形于厕以迎之。

　

卷二

　　十月，以天章合待制王克臣为工部侍郎，熊本知桂州故也。以水部郎中李文卿为司门郎中，以司门员外郎王谔为水部员外郎，以曾伉为吏部员外郎，以太仆少卿吴安持为驾部郎中，仍专緫牧租券马事。

　　尚书省凡六曹二十四司。除告身帐目外一百六十八案，吏额一千四十三人。緫五月六月文书一十二万三千五百余件。天下之事莫不上于尚书，宜其多之如此也。

　　余读《唐会要》：贞观十五年，太祖按应作「宗」。遣新州刺史高表仁持节至倭国，古倭奴国也。在新罗东南，居大海中。表仁浮海数月方至。自云：路经地狱之门，亲见其上气色蓊郁。又闻号叫锤锻之声，甚可畏惧。世之言地狱者多矣，信非妄邪

　　二十日，国忌，相国寺行香同集，金部晁员外问：取上鸱吻义如何余因言：唐开元十五年七月四日震，兴教门两鸱吻栏槛及柱灾。苏冕驳曰：东海有鱼，虬尾似鸱，因以为名。喷浪则降雨。汉栢梁殿灾，越巫上厌胜之法。及大起建章宫，遂设鸱鱼之像于屋脊，又画藻井于梁上，用厌火祥。今呼之为鸱吻，岂不谬哉鸱尾之说盖如此。

　　驾部王郎中言：唐李肇《国史补》云：宰相相谓为堂老。及元载与常衮唱和诗有堂老之称，信李肇之不妄也。

　　礼部王员外因问：唐宰相宿直否余言：唐制，宰相每日一人宿直。开元二年，姚崇为紫微令。崇年位已高，时亦违其直次，所由吏数持直簿诣之。崇题其簿曰：「告直令史，遣去又来，必欲取人，有同司命。老人年事，终不拟当。」诸官欢笑，不复逼以直。十一年停宰相宿直，见《会要》，此其证也。

　　景灵宫神御殿成，牓名皆上亲制。宣祖曰天元，后殿曰太姑。《文献通考》作「太始」。太祖曰皇武，后殿曰俪极。太宗曰大定，后殿曰辉德。真宗曰熙文，后殿曰衍庆。仁宗曰美成，后殿曰继仁。英宗曰治隆。将以十一月五日奉安，丞相、执政官分充礼仪使，仗卫如式。

　　礼部王员外因言：和诗最为难，唯唐贤尤工于此。贾至《早朝大明宫》曰：「银烛朝天紫陌长，禁城春色晓苍苍。千条弱柳垂青琐，百啭流莺遶建章。劔佩声随赤墀步，衣冠气染御炉香。共沐恩波凤池里，终朝染翰侍君王。」王维和云：「绛帻鸡人送晓筹，尚衣方进翠云裘。九天阊阖开宫殿，万国衣冠拜冕旒。日色纔临仙掌动，香烟欲傍袬龙浮。朝罢须裁五色诏，佩声归向凤池头。」杜甫和云：「五夜漏声催晓箭，九重春色醉仙桃。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于今有凤毛。」三篇皆用凤池事，唯工部尤出于二公。昨建三省待漏院，书此诗为屏风焉。

　　三省、枢密院，皆执政官一人修时政记。按唐永徽已后，左右史唯得对仗承旨，仗下已后谋议，皆不参闻。文昌左丞姚璹以为帝王谟训，不可遂无记述。若不宣自宰相，即史官疎远，无得而书之。遂表请仗下所言军国政要，即宰相一人撰录，号为时政记。自璹始也。

　　二十四司郎官各轮当本曹宿直。凡假日，若直夜，四部文书皆得施行，而用当直郎官印。按唐故事，除吏、兵部外，共享都省印。至大历二年二月九日，初备文昌台二十四司印，本司郎官主之，归则收于家。建中三年，左丞赵涓始令纳于直厅。其假日及不入日，即用当直郎官本司印，余印都不开。此亦前事之比也。

　　余读《江南录》：丘孟阳有赋名，尝梦有一官人延入一第中，具饮。其傍几上有书一卷，孟阳因展读，谓曰：「斯乃吾所述赋藁，何至兹乎」其人曰：「昔公焚之时，吾得之矣。」孟阳因就求之。答曰：「他日若至衡山，必当奉还。」后官至衡州茶陵令，乞致仕，卒于衡州。今世言焚故书，必毁而后燔之，盖可信也。

　　礼部谢侍郎言：尝游庐山天池菩萨崖，夜至亭上，其下数十仞，忽见两灯闪闪，相去数里许。俄而灯自下而上，渐傍崖口，直外亭上数丈，复下至崖，分数星而散。礼部王员外亦言：昔见刘定说：曾至此崖，夜半，白烟起于崖中。既明，如水中月影，滉漾不定。彼人云现银色世界。颜之推所谓：千里宝幢，百由旬座，化成净土，踊生妙塔。岂虚语哉

　　御史台言：文德视朝仪，兵部侍郎与吏部侍郎东西相向对立，搢笏出班簿置笏上。盖因唐制武选在兵部。今吏部左选掌文官，右选掌武官，请今后视朝，以吏部左右选侍郎分立殿廷。诏可。礼部谢侍郎言：昔有一军校与赵韩王同甲，月日时亦同。韩王每迁拜，此校亦略有转补。或大有锡赉，亦须薄有沾赐。然韩王微疾，此校必剧病。或薄谪，必大受笞辱。福常轻而灾常重，岂君子小人理固如此邪抑亦偶然邪

　　御史中丞知杂事，礼上祥瑞案三道皆判记谘，不见出何故事驾部王郎中云：谘亦诰之义，如尚书省案式郎中侍郎判六谘名示之类，记未详。余以谓：尚书省案式至尚书亦曰依判谘注，非通仆射判者，不须谘。至仆射但书依判而已。然则记谘者，恐是应记谘于上也。亦未知果是否。

　　卤簿内皁纛，盖旄头之遗象。《光武纪》注：《汉官仪》曰：「旧选羽林为旄头，被发先驱。」魏文帝《列异传》曰：「秦文公时，梓树化为牛，以骑击之，骑不胜，或堕地，髻解被发，牛畏之入水。故秦因是置旄头骑使先驱。」旄头之遗象盖如此。

　　十一月四日午时四刻，殿中细仗金吾旗幡僧道威仪教坊乐奉引列圣神御，自天章合出晨晖门，赴集英殿。上步出集英门，每神御步至右承天门奉迎。至慈圣光献太皇太后，上雨泣前导。于时日景晏温，皆以谓恭孝所感。初五日，鸾驾仪卫太常鼓吹凡四千人，奉引赴景灵宫。上步出宣德门，上香再拜，仍却拜褥。初六日，车驾诣宫，行朝谒之礼。至继仁殿，上出小次，悲哽。酌献举，号恸久之。在列莫不凄怆。是日，微有云物。前此芝产天元殿栱。初八日，宰相率百官诣东上合门，奉表称贺。故礼部王员外表辞云：考宫之日，灵芝秀于虹梁；荐鬯之辰，庆云承于玉宇。用此事也。初八日，文德殿宣赦文，应神御殿绘像文武臣僚，与子孙一人初品官，续功臣之后。圣泽无穷，公卿之家，何以为报耶

　　十三日，以原庙奉安礼成，宴百官于紫宸殿。酒九行罢，教坊已下支赐，凡绢一千一百余疋，钱四百余千，红锦一端，银椀十四口，用正旦例也。

　　晏元献家有《相笏经》，占吉凶十可八九，昔有《相印经》，陈长文、章仲将、许允皆传受此法。允初拜镇北将军，以印不善，使更刻之，如此者三。允曰：「印虽始成，而已被辱。」问送印者，果怀之而坠于厕。又有《鹰经》、《鹤经》、《牛经》、《马经》，今公卿家亦颇有此本。

　　工部王侍郎言：昔与先兄同官河内，尝借亲书刘梦得集四册，后不复见还。今尚在否余归索于书橐中，果有刘集一部，细书小楷，末有印记克臣二字，侍郎名也。因以还之。凡四十五年，复归王氏。侍郎且言：二十岁写此书，今七十年矣。不惟不能复写小字，远视亦已不见。又可慨然也。

　　工部范郎中出古画一轴，云是韩滉笔。其画作村夫子教学生，夫子带乌纱折上巾。按幞头起于周武帝，盖取便于军容。至唐始有巾子，两带以系巾，两带垂以为饰。至僖宗时，因伶人以银线捻二带。帝曰：「亦与朕作一顶来。」自此方应折上。后又以木刻头围，裁乌纱为之。所谓「与我斫一军容头」之类是也。方韩滉时，未有此制，恐非韩画。诸君皆以为然。

　　二月，以金部员外郎晁端彦为郎中，以大理正贾种民为吏部员外郎，门下驳还，改驾部员外郎。国朝故事，诞圣节前两月，译经院开堂，宰相领润文使，参知政事一员同润文。至日，执政皆赴中使。

　　张文昌《寒食内宴》诗云：「朝光瑞气满宫楼，彩纛鱼龙四面稠。廊下御厨分冷食，殿前香骑逐飞球。千官尽醉犹教坐，百戏皆呈未放休。共喜拜恩侵夜出，金吾不敢问行由。」有唐禁烟节，亦宴百官廊下，皆冷食。又知夜慈多至夜而罢也。

　　礼宾使，管勾麟府路军马公事张世矩上言：「昨夏国稔恶，用师讨荡。臣随王中正出界，行十余程，其夜苦寒，被坚假寐，而府州灵佑秦王见梦于臣。言荷朝廷禡祭及御香之赐，故来助战。若闻乐声，即是凯旋之兆。及破宥州，将校皆闻金石之音。俄奉诏班师，乞赐嘉号，以答神休。」勑特封灵佑应顺秦王。秦王竟未知何神肸蠁之应，亦可以言聪直矣。

　　潞国文公守太尉，皇弟雍王，曹王守司空，郑国富公、济阳曹郡王皆守司徒。三公官备，近世未有也。

　　十二月，以著作佐郎林希为礼部郎中，以范百禄为司门郎中，以知建州王{左{上士中罒下且}右彡}为刑部郎中。

　　礼部王员外言：前知制诰李大临，西川人。有门人背偃，不能仰视。一日，因药市罢，见一道士云：「秀才有钱，丐一二百为酒资。」此书生云：「家贫无钱，所居有薄酿，同一醉可乎」道士欣然便往。酒半，道士问：「何故背偃」书生言：「不幸得此疾，无如之何！」道士因出药三十粒云：「来日五更，面东，以新汲水下，觉微燥，不足怪。」书生如所教。既服药，燥不可胜，展转于榻上，亦甚悔之。然每一伸缩，渐觉舒便。比明，身已直矣。蜀人重药市，盖常有神仙之遇焉。

　　余表弟靳庠自河东来，言：石州定胡县有赵相公庙、神每降言灾福事，如婴见状。韩公绛知太原府，经略司勾当公事张姓，忘其名，欲议毁此庙。韩遣往视之，既至祠下，忽自空中飞甆盏一只至香炉前自碎，飞上张面，血流不已，张恐惧再拜而去。刘永年病，遣子焚香八两。已而神降云：「尊君无恙，行且入朝矣。」刘疾果愈。未数月召为步军副都指挥使。何其异邪

　　十六日，都省覆王韶已下谥议。左仆射王公式假，右仆射蔡公服药。传宣召左仆射赴省，左丞对席，右丞独坐于西偏。尚书、侍郎、郎中、员外分左右曹，东西各重行。考功郎中、监仪御史坐北向。酒九行，仆射秉笔，有司赞揖，顶笔故事废矣。

　　礼部林郎中言：大门年三十五，累举未登科。忽梦诣卜肆，布卦甚久。曰：「秀才及第晚，须在五十一已后。来年诏下，固无所望。」已而五十一人解送，五十二人过省，五十三人及第。冥兆之前定如此邪！

　　兵部杜员外言：前年使熙河，五月二十六日至岷州界黑松林，寒甚，换绵衣、毛褐、絮帽乃可过。每岁四月七月，常大雪三二尺。至是，林雪犹未消，非目睹未必信然也。

　　礼部王员外言：登州有嘉鲯鱼，皮厚于羊，味胜鲈鳜。至春乃盛，他处则无。鳆鱼亦出此州，百决明是也。褚彦回传：江南一枚，直数千钱，盖重北地所有也。余昔通判滑州，见太守光禄卿解宾王说：登州每晴霁，烟雾中有城阙、楼阁、人物、车马、鸡犬往来之状，彼人谓之海市。礼部作诗送王衮出守东牟，用嘉鲯故事。因为余话海市，与解光禄同。

　　十九日，国忌，景灵宫辉德殿行香。三省、枢密院导从皆不得入殿门，捧香合用合门祗候八员，从新勅也。

　　《国朝会要》：犦矟。犦，击声也。一云象犦。牛善斗，字从牛。唐金吾将军执之。今制如节，有袋，上加碧油。□□□置朝堂。车驾卤簿出，则八枚前导。又四枚夹金吾大将军者，名卫司犦。矟，音少。府监欲修犦矟，不知其制。礼官曰：「犦矟，棒也。以黄金涂末，执之以扈跸。」余昔为三司勾当公事，尝至仪仗库季点，见旧犦，犦矟末刻牛，以黄金饰之。《隋书》：大业元年，应是二年。三品已上给{左瓜右句}《隋书》作「瓟」。槊。用{左瓜右申}之{左瓜右句}，《玉篇》亦作蒲交反，未知孰是。

　　余昔知安州，见荆湘人家，多以草竹为卜。《楚辞》云：「索琼茅以筵篿兮，命灵氛为余卜之。」其注曰：「琼茅，灵草；筳，小破竹。楚人名结草折竹而卜曰篿。灵氛，古明占吉凶者。」盖因遗俗之旧也。

　　监察御史王柏言：每国忌，相国寺行香，左右巡使与两赤令相对立班，俟宰相过，揖讫退。今国忌并赴景灵宫行香，集百官，方俨恪以奉祖宗，见宰相私礼，谓宜寝罢。勑特依。夹街故事废矣。

　　二十八日，腊前一日，祭太社、太稷。质明，御香不到，监祭使以闻。勑改用次日。国朝以火德王，故戌日腊。建隆中，礼官议：唐贞观已前，寅日蜡百神，卯日祭社稷，辰日飨宗庙，非古也。请三祭同用戌腊一日。近仪酉日祭社稷、蜡百神，戌日飨宗庙。杜台卿引《礼运》云：仲尼与于蜡宾。郑康成曰：蜡亦祭宗庙，时孔子仕鲁，在助祭之中。明自古以蜡日祭庙也。

　　《汉旧仪》曰：颛顼氏有三子，生而亡，去为疫鬼。一居江水，是为虎；一居若水，是为罔两、蜮鬼；一居人宫室区隅沤廋，按《学津诗原》本「廋」作「庾」。善惊人小儿。今岁暮大傩，谓之逐疫是也。

　　二十九日，大庆殿习元会仪，与辇、御马皆在龙墀上，按《学津诗原》本「与辇」作「舆辇」。新制也。

　

卷三

　　上御大庆殿会朝，始用新仪。开大庆门，张旗帜。兵部设黄麾仗五千人，夹门填街。太仆列五辂，殿中省舆辇伞扇。又复故事，陈天下贡物。百官冠服，分为七等，皆有司新制。不佩剑，不脱屦舄。中书侍郎押方镇表案，中书令读。给事中押祥瑞表案，门下侍郎读。户部尚书奏诸州贡物，诣付所司。礼部尚书奏诸蕃贡物，请付所司。太史奏云物祥瑞，光禄卿请允羣臣上寿。既毕，延王公升殿，百官就坐。酒三行罢，所司承旨放仗。旧仪：宰臣、两省、学士、待制至殿中侍御史，先就丹墀位，乘舆升御座，方引诸司三品四品入大庆偏门，正安之乐作。按李德裕《两朝献替录》云：每遇正至，与两省官侍立香案两边，终朝会，无拜贺之礼。尝奏请自今且立香案南，候扇开赞拜，再拜出班致辞贺，又再拜讫分香案东西侍立。乃知唐仪，丹墀祇是两省供奉官侍立之地。宰相一员摄太尉，与一品二品三品四品列于殿门，乐作就位。盖官架之乐，本为上公。今元会新仪，百官就位，皇帝升坐，礼官乃引宰相、亲王、使相押文武三品等官分东西门入，正安之乐作。虽刊正谬误，而两省供奉官犹班贺于丹墀，未复侍立之制。详定所上《朝会仪注》二卷、令式四十卷，其详密如此。然恐尚有未至者焉。

　　元会，门下侍郎奏祥瑞。故事，但读有司所上名数，今方用表，礼部林郎中撰，其辞曰：「圣人出而四海清，帝命昭而万灵集。必致诸福之物，以表太平之符。伏惟皇帝陛下，体尧之仁，躬舜之孝，力行勤俭而本以化物，诚意恻怛而出于爱民。是以指挥之间，功业成就；覆焘之内，阴阳协和。蒙被羣生，既浃肌肤而沦骨髓；函濡异类，遂沾动植而洽飞翔。仰而观者，景星庆云；俯而视者，醴泉甘露。扶疎伟晔，是为嘉禾朱草三秀之英；游泳服驯，则有赤鴈白麟一角之异。谓宜作为声诗而奏于郊庙，深诏太史而着之简编。以示无疆之休，以昭特起之迹。考诸已住，固可谓绝世之殊祥；抑而弗宣，犹以为盛德之余事。自时所纪，殆不绝书。今者驾鸾辂以充明庭，撞黄锺而御太极。典礼大备，物容一新。万方骏奔，重译辐凑。于是自昔辫发卉裳，羁糜之所未至，踰沙轶漠，言语之所未通，咸奉玉帛而介九宾，袭衣冠而献万寿。烜威赫德，冠古超今。巍巍煌煌，传示无极。铺张王会之众美，裒对皇家之盛仪。臣等恭率有司，伏寻故事。稽参图牒，宜先象齿之珍；敷道句胪，敢上龙墀之奏。欢呼抃蹈，倍万常情。」表既出，羣公莫不传写焉。

　　唐谏议大夫、拾遗、补阙皆在省，太官局属光禄寺。而刘禹锡《送令狐博士》诗：「谏院过时荣棣萼。」张文昌《寒食内宴》诗：「廊下御厨分冷食。」已有谏院御厨之名。其故何哉

　　初二日，谒左仆射，因言：「仁宗朝作新玉辂既成，与旧辂同呈于崇政殿。旧辂在后，忽有大声隐隐如海兽状。仁宗讶之，乃令新辂在后，遂无声。既出殿门，旧辂复在后，又有大声如前。」吏部苏侍部云：「此辂唐高宗显庆年造，制作极工，历五代至皇朝，今在太仆寺。」

　　勅景灵宫朝献：正月以十一日，四月择日，七月以中元，十月以下元。原庙之礼，盖用孟月焉。初十日，立春，赐三省官采胜各有差。谢于紫宸殿门。杜台卿说：正月七日为人日，家家翦彩，或缕金薄为人，以帖屏风，亦戴之头鬓。今世多刻为华胜，像瑞图金胜之形。引《释名》：华，象草木华也；胜，言人形容止等，一人着之则胜。又引贾充李夫人《典诫》曰：每见时人，月旦花胜交相遗与，谓正月旦也。今俗用立春日，亦近之。然公卿家尤重此日，莫不镂金刻缯，加饰珠翠，或以金银穷极工巧，交相遗问焉。

　　余昔年随侍至定武，见緫管厅有唐段文昌撰平淮西碑。石甚大，不知何因而至此地也

　　鸿胪陈大卿言：昔使高丽，行大海中，水深碧色，常以镴碢长绳沉水中为候，深及三十托已上，舟方可行。既而觉水色黄白，舟人惊号，已泊沙土，水纔深八托。凡一昼夜，忽大风，方得出。去日，五昼夜至高丽境上。回日，七昼夜方至定海。风浪每散，乃作浪花，袬然赤色。夜见海中如火龙无数，不知涯际，甚可怖也。

　　以驾部郎中王钦臣为陕西转运副使。

　　唐岁时节物，元日则有屠苏酒、五辛盘、咬牙饧，人日则有煎饼，上元则有丝笼，二月二日则有迎富贵果子，三月三日则有镂人，寒食则有假花鸡球、镂鸡子、子推蒸饼、饧粥，四月八日则有餻糜，五月五日则有百索糭子，夏至则有结杏子，七月七日则有金针织女台、乞巧果子，八月一日则有点炙杖子，九月九日则有茱萸、菊花酒餻，腊日则有口脂、面药、澡豆，立春则有彩胜、鸡燕、生菜。今岁时遗问略同，但餻糜、结杏子、点炙杖子今不行尔。杜甫春日诗云：「春日春盘细生菜。」又曰：「胜里金花巧耐寒。」重阳诗云：「茱萸赐朝士。」腊日诗云：「口脂面药随恩泽。」如此之类甚多。略举记，当时所重也。

　　夏英公家有皁绫标《六典》一部，唐旧本也。虽宋宣献、李邯郸家藏书为多，亦无此本。尝问其孙朝请大夫伯孙：「书在何处」云：「昨分书，云不知谁院得之。」计已散失，殊可惜也。

　　工部王侍郎言：昔年通判寿州，知州光禄卿林洙因鼓角匠入州衙为盗，被伤而卒。后一日，其家女仆附语云：「召签判吕水部。」既至，云：「某不幸且死，敢以后事为托。某之死，非此兵之过，宜问。」有公案五道，要其照验。吕因问：「大卿附语，使某何以为信」乃曰：「但看架上衣，可知非妄。」家人遽住视之，见一浅色汗衫，素未经着，血痕满襟。又曰：「此非血，某之泪尔！」家人以钱送佛寺撞钟，至五更，钟竟不鸣，又何怪也！前此太白近月，太史言南方主将不利，未几，洙死焉。

　　礼部林郎中言：昔年为礼官，以朝命至豫章祭小龙。既至祠下，行礼之日，数见异鳞，皆金色，口有火焰。自梁楝间坠于祝欧阳生之肩，遂入石合。又举首蜿蜓于花板间。既而耸身直上，高三五尺。执事之人无不见者。还朝，亦图上其事云。

　　唐淑问前知宣州，以避亲嫌，与集贤校理、知湖州陈侗对移。唐自湖州召为吏部员外郎，以疾乞补外，复授宣州，代陈还朝。近时未有如此之比也。

　　以礼部侍郎谢景温依前通议大夫、知洪州，以翰林侍讲学士黄履为礼部尚书，以右司员外郎王震为起居舍人，以礼部郎中刘挚为右司郎中，司门郎中李父卿出知晋州，以考功员外郎范峋提点府界诸县镇公事。

　　冬至假七日，前后各三日。宰相宅引百司厘务。初，包拯为三司使，上言：「每节假七日，废事颇多。」请令后祇给假五日，自此始也。旧仪：宰相五鼓早朝，朱衣吏不引，午后归第方引。假日，迟明始赴中书，朱衣吏自私第前导，故谓之宅引云。

　　淳化元年，命正言直史馆宋镐、右正言直史馆王世则使交州黎相。既至，相令数十人扛大虵长数丈馈于使馆，且曰：「若能食此，当治之为馔以献。」又羁送二虎，以备纵观。外国之俗，其陋恶乃至于尔邪！

　　余奉使北辽，过顺州，有黍谷坊。伴副使王仲渊指以谓副使文供备云：「观此，可知其寒也。《刘向别传》曰：『燕地谷美而寒，不生五谷。邹子吹律，召温气至，五谷生，至今名黍谷。』」北辽士子多燕人，故亦颇知学问也。

　　赐筵尤为盛集。吕许公、王沂公与羣公唱和诗刻石堂壁。官制既行，以礼部尚书兼译经润文，宰相与执政官犹同赴开堂之会焉。

　　礼部王员外言：京师贵家多以酴醿渍酒，独有芬香而已。近年方以榠樝花悬酒中。不惟馥郁可爱，又能使酒味辛冽。始于戚里，外人盖所未知也。

　　户部马员外言：藩镇之雄盛，莫如吉州。有解玉钻真珠修琵琶行，他处未见此比。余昔知安州，步石村种姜芋凡四十里，城南有栀子村，花开如琼林，香闻数十里，他处亦无。

　　礼部林郎中言：兵部许侍郎昔为翰林学士，忽梦着绿，心甚恶之。未几，夺职，以起居舍人知蕲州，然未见着绿之应。官制既行，改朝散郎，本阶正合衣绿。方悟前梦之可信也。

　　大常寺言：四时大祠，自天地、日月、九宫、贵神、五帝，其祝皆进书臣名。谓宜如唐故事：天地称臣，日月已下皆进祝书名。礼部议曰：天子父天、母地、兄日、姊月，礼故宜有降。请如太常所议。

　　太常博士何洵直言：春秋仲月，朝拜诸陵，于太常寺轮官一员，余并以吏部待次升朝官充摄。谨按汉制：丞相以四时行园，重如此。唐显庆中，以太常卿少行陵，事重人轻，乃诏三公行事，太常为副，率皆乘辂车、备卤簿，谓之公卿巡陵令。谓宜太常寺轮卿少外，其余差门下书「书」疑作「省」。尚书省清望官，仍乞重修春秋仲月遣官拜陵仪，荐牙盘食讫，应须洒扫及芟薙修治，皆随事处分。勑朝拜诸陵轮太常卿少外，余并以宗室遥郡防御使充焉。

　　二十二日，迁寓治尚书都省入新省，就令厅赐省官已下御筵。至都省守当官已上，六曹书令史已上，分坐两廊。遗入内供奉官刘瑗排办，及勾当翰林御厨仪鸾内臣分緫诸司，差教坊第四部一百五十人。酒九行，果肴皆非常比。再坐，赐花。内出金器，遣御乐院近侍各传宣劝酒，至暮方罢。羣臣庆亲逢之幸，莫不感恩沾醉焉。

　　元丰五年七月，始命皇城使、庆州团练使宋用臣建尚书新省。在大内之西废殿前等三班，以其地兴造。凡三千一百余间。都省在前，緫五百四十二间。中曰令厅，一百五十九间。东曰左仆射厅，九十六间。次左丞厅，五十五间。次左司郎中厅，二十间。次员外郎厅，二十间。西曰右仆射厅，九十六间。次右丞厅，五十五间。次右司郎中厅，二十间。次员外郎厅，二十间。其后分列六曹、每曹四百二十间。东南曰吏部尚书厅，在中，六十四间。次侍郎厅，四十间。其东曰郎中厅，四十九间。次员外郎厅，三十四间。后曰司勋郎中厅，三十四间。次员外郎厅，三十四间。其西曰司封郎中厅，四十九间。次员外郎厅，三十四间。后曰考功郎中厅，三十四间。次员外郎厅，三十四间。其北曰户部，度支、金部、仓部在焉。又其北曰礼部，祠部、主客、膳部在焉。西南曰兵部，职方、驾部、库部在焉。其北曰刑部，都官、比部、司门在焉。又其北曰工部，屯田、虞部、水部在焉。并如吏部之制。厨在都省之南，东西一百间。华丽壮观，盖国朝官府未有如此之比也。

　　太常博士何洵直言：看详旧礼，太祀前七日，平明，太尉誓百官于尚书省。近制：亲祠南郊、明堂、太庙，掌誓戒用左仆射，阙即用右仆射，以刑部尚书一员莅之。今有司摄事大祠，但初献官，即前期七日南向读誓戒文，无临莅受誓之官。谨按祭祀之有誓戒，所以要之以刑，重失礼也。古者掌誓戒有专官，欲人之听于一也。周有太宰掌百官之誓戒，谓其天官之长，且佐王治故也。以大司寇莅誓百官，戒千百族，盖言失礼则入刑故也。唐以太尉掌誓戒，今以宰相、亲王、执政官、宗室、使相、郡王、节度使以上为献，即掌誓戒得其职矣。盖与周之冢宰、唐之太尉同意。自余初献，止是礼部尚书已下。即不摄太尉，犹行太尉之事，误矣。伏谓自今诸大祠，降宰相、亲王、执政官、宗室、使相、郡王、节度使以上为初献行事，依旧掌誓戒外，余以吏部尚书或侍郎一员掌之。盖吏部，天官之任也。仍用刑部尚书一员莅誓，阙即以侍郎充。所有亲祠掌誓戒，即合用左右仆射掌誓莅誓。勑依所请。

　　后唐同光三年，洛京蕃汉马步使朱守殷于积善坊役所，得古文钱四百五十六文曰得一元宝，四百四十文曰顺天元宝。史不载何代铸此钱，以俟知者。

　　唐宫中每有行幸，即以龙脑郁金布地。至宣宗，性尚俭素，始命去之。方唐盛时，其侈丽如此。

　　国朝故事：乘舆亲祠郊庙，拂翟往，以金合贮龙脑，内侍捧之，布于黄道，重齐洁也。

　　户部马员外乞守明州。既受命，因阅昔年卦影，见画一豕其上，日月相并，下有舟一只。亥年明州之应，岂不了然邪

　　尚书省旧有甲库，未详是何名唐大和二年勑：尚书省二十四司制勑及勑甲等，近日检报，多称断裂，宜各委本司郎中甲库官并重粘皆学津本作「背」。及同书名印所断裂缝。跋尾后云：「某甲勑卷若干缝断裂。」乃知甲者，勑甲之谓也。

　　三月，以新江淮发运使吕嘉问为吏部郎中。

　　十八日，集英殿大宴，酒九行。初，有司预于殿庭，设山楼排场，为羣仙队仗、六蕃进贡、九龙五凤之状。设鸡《文献通考》作「天鸡」。唱楼于其侧。殿上陈绣帟、垂香毯，设银香兽于槛内，布以文茵。设御茶酒器于殿东北楹间，羣官：骨头索粉。白肉餬饼，羣仙炙、天花饼、太平毕罗、干飰、缕肉羹、糖油饼。再坐，假圆鱼、蜜浮斯、柰花肉、鲜排、炊羊炙、金肠{左食右炙}子、馒头、肚羹、水飰、下飰。教坊已下，凡支赐绢二千四百余疋，彩百疋、钱七百七十余贯，锦一端，银椀三十五口。春秋常例也。

　　国朝之制：凡百官拜表称贺，诣东上合门进名奉慰，即诣西上合门。盖有故事。唐天佑二年勑：自今五月一日后，常朝出入，取东上合门；或遇奉慰，即开西上合门，遂为定制焉。唯诸军员寮，每奉慰，立班去杖子，未详所出。后唐庄宗同光元年，中书门下奏：「每日常朝，百官皆拜，独两省官不拜。准依前《文献通考》作「本」。朝故事，朝退于廊下赐食，谓之廊飡，百官遂有谢食拜。惟两省官，本省有厨，不赴廊飡，故不拜。伏自僖宗幸蜀回，以多事之后，遂废廊飡。百官拜仪至今未改，将五《文献通考》作「四」。十载，礼恐难停。惟两省官独尚不拜。岂可终日趋朝，曾不一拜，独于班列有所异同若言官是近臣，于礼尤宜肃敬。自今已后，逐日常朝，宣不坐。其两省官与东西两班并齐拜。」从之。至明宗天成元年五月，内出御札一封赐宰臣，晓示文武百寮，每日正衙常朝外，五日一度赴内殿起居，其后遂以为常，非故事也。皇朝百余年未遑刊正谬误。今上熙宁五年，方讲日朔文德殿视朝立仗之仪。

　　殿廷东西左右面，各金吾引驾官一名，四色官二人，各带仪刀。金甲天武官一名，殿中省排列官一名，扇二，方伞一，金吾仗碧襕一十一，各执仪刀。兵部仪仗排列职掌二人，押队员寮二人。黄麾幡一，告止幡一，传教幡八，信幡八，龙头竿五十，戟五十，判殿中省一员在左，天武官东西共一百人。门外东面青龙旗一，五岳旗五，五龙旗十，西面白虎旗一，五星旗五，五凤旗十。仗马每面三疋，每疋御龙官四人。前一日，有司供帐于文德，又设御幄于文德殿之后门。又设中书门下至文武百官等幕次于朝堂，应宰臣、亲王、使相、枢密使、带平章事已上出赴外班，参知政事、学士、台省官、待制、皇亲及见任节度使、两使、留后、观察、防御团练、刺史、文武百寮、殿前马步军司、诸军将校并皇亲、驸马都尉合赴班者，及外国蕃客合赴朔望起居者，并赴立班。其日，左右金吾将军常服，押本卫仗，判殿中省官押细仗，先入殿廷，东西对列。诸军将校分入殿庭，北向立。朝堂引赞官引弹奏御史二员入殿门内踏道下，当殿向北立。次催文武百官班，至丞、郎、尚书，次两使、留后、观察、防御团练、刺史，并归本品序立。次引两省、宣制、侍御史、中丞、知杂、三院御史入。次引文班一品二品入、次学士并节度使入，立于右省班前。通事舍人分引宰臣、亲王、使相、参知政事入，并东西相向对立。皇帝鞾袍垂拱殿坐，内侍鸣鞭。内侍都知押班供奉官已下，带御器械等，其余祗应诸司使、副使等并公服系鞵作一班，四拜起居讫，次呈进目客省合门使、副使，次通喝对立觉察失仪通事舍人，次宿卫诸班，次殿前诸指挥使、副都指挥使、都虞候，次行门指挥使，并依朔望常例。殿前都指挥使已下起居毕，换窄衣，祗候引驾。次通事舍人引枢密、宣徽使、三司使、副使、枢密直学士、内客省使已下、诸司使已下至医官、侍诏、及修起居注官二员大起居讫，诸司使已下并先退。其合系排立供奉官已下，并先赴文德殿，于文武百官班北，东西排立。有司进辇，皇帝乘辇。枢密使已下至合门使、殿前都指挥使已下并前导。至文德殿门，枢密、宣徽使、副枢密、直学士、内客省使至合门副使、枢密承旨至诸房副承旨各归殿上侍立位。修起居注官夹香案分左右北向立于螭阶之下。通事舍人二员，殿庭北向对立。其余系祗候、通事舍人，并于殿下稍东侍立。天武官等各衣绣分东西排立。司天监奏时刻，合门奏班齐，皇帝自后合出，殿上索扇，升坐，内侍鸣鞭，扇开帘卷，仪鸾使焚香。舍人喝天武官等拜奏圣躬万福。又喝拜，再拜，随拜呼万岁。喝各祗候依旧排立。鸡人唱时。通事舍人一员就弹奏御史立位稍东西喝拜大起居，喝各祗候讫。弹奏御史分左右，由文武班后转至弹奏御史位对立。次左右金吾将军二人合班于奏事石位南，躬东南对立。通事舍人喝拜，大起居讫。班首奏军国内外平安。又喝拜，再拜，随拜呼万岁。喝祗候分归东西押伏位，东西对立。通事舍人进至宣制石位南，北向立。以后通班西面对立。舍人退于西阶。次通事舍人分揖宰臣、亲王已下。躬《文献通考》作「躬奏」。通事舍人通文武百寮臣某姓名已下起居。舍人通讫，退归侍立位。通事舍人分引宰相已下横行，诸军将校不横行。合门使喝拜大起居讫。舍人引宰臣至奏事石位南，俛伏跪致词祝月。其辞云：文武百寮宰臣全衔臣某姓名等言：仲春之吉，伏惟尊号皇帝陛下，膺受时祉，与天无穷。臣等无任欢呼抃蹈之至。俛伏，兴，引归位。合门使喝拜，再拜，搢笏舞蹈。俛伏，兴，再拜。喝各祗候、合门使揖宰臣、参知政事由东阶升殿，枢密使带平章事已上由西阶升殿，侍立。给事中一员复归左省位立。转对官立给事中之南，吏部侍郎及刑法官立于转对官之南。兵部侍郎立于右省官与吏部侍郎东西相向对立。其吏部侍郎候到位搢笏，各出班簿置笏上。亲王、使相、学士、台省官等并分班出，次引转对官于奏事石位南，宣徽使殿上承旨宣答，并失仪弹奏，并如常仪。如宰臣、亲王、使相、参知政事失仪，并左右弹奏御史合班弹奏。转事官奏事举，出。次吏部、兵部侍郎及刑法官对揖出。次弹奏御史对揖出。次给事中右位南躬，通事舍人喝祗候出。次起居注官合班于奏事石南躬，通事舍人喝各祗候分班出。次排立供奉官已下合班于奏事石位南，舍人喝各祗候分班出。次通事舍人喝天武官等门外祗候，应喏出。殿上索扇，帘垂，皇帝降坐乘辇还内，内侍鸣鞭。通事舍人当殿承旨放仗。四色官鞾急趋至宣制石位南，称奉勑放仗。金吾将军并殿中省官对拜讫，随仗出。亲王、使相、节度使至刺史、学士、台省官、文武百寮、诸军将校等并叙班于朝堂，喝赐茶酒，门谢毕进。皇帝御垂拱殿坐，中书、枢密及请对官奏事如常仪。合门更不引见，谢辞，班崇政殿。亦不视事。如遇有德音、制书、御札，俟皇帝垂拱殿再坐，制箱方出付外。

　　元丰四年，始罢正衙常参。

　　侍御史知杂满中行札子：「伏见本台见行仪制内，两省官、文武百官日赴文德殿东两相向对立，宰臣一员押班，闻传不坐，则再拜而退，谓之常朝。遇休假，并三日已上，应内殿起居官毕集，谓之横行。自宰臣、亲王已下应见谢辞者，皆赴文德殿，谓之过正衙。然在京厘务之官，例以别勅免参。宰臣押班，近年已罢。而武班诸卫，本朝又不常置，故今之赴常朝者独御史台官与蕃官待次阶官而已。其武班既无本品，因今使臣十员假摄以实之。臣尝终始考求，盖以循乎唐制而失之者也。按唐制：京司文武职事官，省朔参望参，有五日参。唯职事官五品并供奉官八品已上及员外郎、监察御史、太常博士，则每旦参，盖职弥观者，参弥数也。今垂拱内殿，宰臣已下既已每日参矣，而文德常朝，仍复不废。又使待次摄班之人数十员，以应文武百官，而冒常参之名，舛谬倒置，莫此为甚。至于横行参假，与夫见谢辞官，先过正衙，虽沿唐之故事，然必俟天子御殿之日行之可也。自唐室衰，宣政视朝之礼废，应谢辞者，始与常参之官同至正衙叙班，以应故事。五代沿袭，不复改正。遇入合日，则正衙先拜，而后唤仗。五日内殿起居，则见谢辞官，先退而后入。因陋习谬，转相传承，失之益远，持之益固，是以历数百年而未有以正其非也。窃考周官：天子三朝，内外异位，燕治异仪。宰夫掌治朝之法，而司士正其位。司寇掌外朝之政，而朝士建其法。至于燕朝，则正位掌傧相者，太仆而已。朝仪详略之辨，可见于此矣。唐因隋制，大朝会御承天门为外朝。朔望御太极殿为中朝。日朝事于两仪殿为内朝。而大明宫制，亦以含元、宣政、紫宸三殿以当三朝之位，而有正衙、上合之称。虽于古制，未必尽合，而内外有序，隆杀有辨，良有取焉。伏观陛下，稽经考古，更定官制，损益革因，发自圣学。一代之典，于斯为盛，而文德正衙之制，尚存常朝之虚名，袭横行之谬例。有司失于申请，未能厘正，诚恐不足以称明诏，示来世。欲望特降指挥，先次罢去。若夫因今殿庭以分内外之朝，随今官品高下，以为进见疏数之节，并其余应干废置事件，即俟依近降朝旨，本台与合门别具事目进呈，取旨裁定。」奉圣旨：送详定官制所详定闻奏。检会《唐书百官志》及仪制令，文武职事官九品以上及二王后朝朔望，文武五品以上及两省供奉、监察御史、郎、太常博士日参，日参号常参官。武官三品以上，三日一朝，号九参官。五品以上及折冲当番者五日一朝，号六参官。长上、折冲、果毅若文武散官五品已上，直诸司及长上者，各准职事参。其常参官，隔假三日以上，即横行参假。窃详唐制，即是有职事要官朝见数，而无职事及官品卑下，朝见亦疎也。今在京文武升朝官未有职事者，每日常参，宣勑不坐，再拜而退。有职事者，乃五日一赴起居。其辞见谢恩，皆先赴文德殿拜而退，谓之正衙。连遇朝假，则百官诣文德殿立班，谓之横行参假。三者但知仿唐旧文，而实与唐制甚异。盖唐制：日御殿以见羣臣，日常参不临前殿而御便殿，唤仗由合门入，百官俟朝于衙者，因随以见，故谓之入合。至其后世，未曾日视朝，而入合之制亦废。常参之官日至正衙者，闻传不坐即退。至明宗，始羣臣五日一随宰相入见内殿，谓之起居。盖非唐盛时之本制也。唐之常参，乃职事五品及供奉官、台省之官，其后不御前殿，又废入合之仪。常参官至正衙，闻传不坐而退。今天子听政于垂拱殿，以接执政官及内朝之臣，而更于别殿宣勅不坐，实为因习《学津讨原》本作「袭」。之误。兼有职事升朝官，五日一赴起居，而未有职事者反日参，疏数之节，尤为未当。又辞见谢恩，已入见天子，则前殿正衙对拜，自为虚文。其连遇朝假，则百官自赴大起居，不当复有横行参假。其满中行乞罢常朝及正衙、横行，委得允当。

　　及官制既行，又有日参、望参、朔参之制。

　　门下省起居郎以上，中书省起居舍人以上，尚书省侍郎已上，御史中丞已上，为日参官。其知枢密院以上，自如旧仪。以三省及御史台官、寺监长贰以上为六参，寺监丞、大理评事已上为两参官，寄禄官通直郎以上为月参官。又今后除朔望参外，每月定以五日、二十日、二十一日、二十五日为参日，遇假即罢。如契丹使见辞日，并特起居。其前后三日内合起居，权罢。

　　然则正衙常朝，昔者省、台、寺、监应在京厘务官，每日并集。其后以妨废职事，乃罢之，独侍次官赴耳。初无疏数之别。方唐盛时，正衙立仗，百官廊飡，日以为常。五日起居，虽始于明宗，盖亦唤仗入合之遗意，天子之朝，莫先于正衙。于礼，羣臣无一日不朝者，而唐朔参、望参、每日参、六参、九参之类，并谓衙殿，天子日御宣政殿中，金吾细仗，兵部旗旛等设于廷，朝官退皆赐食。开元中，以朔望宗庙上牙盘，欲避正殿，遂御紫宸，唤仗入合门自此始也。如此，则常衙常参果可废邪

　　《世说》：海外有燕子，至秋社乃去，仲春复来。《诗》谓玄鸟，鳦也。春分，玄鸟降。昔年因京东开河，岸崩，见螫燕无数。晋郗鉴为兖州刺史，镇邹山，百姓饥馑，或掘野鼠、蛰燕而食之，乃知燕去亦蛰耳。惊蛰后，中气乃来，非复度海也。

　　唐通事舍人宣诏，旧令拾遗团句把麻者，盖谒者不知书，多失句度，故用拾遗低声摘句以助之，及吕温为拾遗，被唤把麻不肯去，遂成故事。拾遗不把麻自吕始。时柳宗元戏吕云：「幸识一文半字，何不与他把」国朝文德殿宣麻案，自东上合门出，合门使押至当衙横街北，躬云：「付门下宰相」。跪，授讫，归位，以授通事舍人，折方揖殿，至宣制位，搢笏宣读，两舍人捧之。然团句每以为艰也。

　　内香药库在謻门内，凡二十八库。真宗皇帝赐御诗二十八字以为库牌。其诗曰：「每岁沉檀来远裔，累朝珠玉实皇居。今辰内府初开处，充牣尤宜史笔书。」东库内有王烧金药一炉，至今犹在。又有辰砂一块，其上忽生新砂二十二颗，赤如火色。尝取之禁中，还送本库焉。

　　昔见故老说：有一朝士，好为谐谑。尝云：「近求得一对，的似有理。『躁因修贺刺，怒为答空书。』」闻者无不大噱。

　　晋王戎妻语戎为卿。戎谓曰：「妇那卿壻于礼不顺。」答曰：「我亲卿爱卿，是以卿卿。我不卿卿，谁当卿卿」戎笑，遂听。束皙亦曰：「妇皆卿夫，子呼父字。」有一士人作诗，谓妇曰卿，非也。

　

卷四

　　四月六日，北辽贺同天节使副见，望参官起居。是日微雨，特放，唯引对北辽使者于紫宸殿，酒五行罢。

　　户部王员外言：昔年作一梦，甚奇。一布牓大书云：「七元均气，丁丑人作相。」后数年，今右仆射蔡公拜，公丁丑生，实契此梦。乃知宰相固有默定。如纱笼中人之类，前书所记者甚多也。

　　国子朱司业言：南方柑橘虽多，然亦畏霜。每霜时，亦不甚收。唯洞庭霜虽多，即无所损。询彼人云：洞庭四面皆水也。水气上腾，尤能辟霜。所以洞庭柑橘最佳，岁收不耗，正为此尔。

　　元英昔随侍太原，见是年秋解进士，正额外续解李霖。朝廷以故相曾有此比，令礼部收试。既而正额所送多，省下牓出，有霖姓名，遂及第，今为朝奉大夫。及至育州，恐是晋州之误。秋试进士，已锁院，今太府寺丞王璋以病，在道久，八月半方到。州牒试院，亦令收试，文在优等，解送甚高。明年，登科而归，信有命也。

　　库部林郎中说：建州上春采茶时，茶园人无数，击鼓闻数十里。然亦园中才间垄，茶品高下已相远，又况山园之异邪太府贾少卿云：昔为福建转运使，五月中，朝旨令上供龙茶数百斤。已过时，不复有此新芽。有一老匠言：但如数买小銙，入汤煑研二万权，以龙脑水洒之，亦可就。遂依此制造。既成，颇如岁进者。是年南郊大礼，多分赐宗室近臣，然稍减常价，犹足为精品也。

　　仓部韩郎中云：叔父魏国公喜饮酒，至数十大觞，犹未醉。不甚喜茶，无精麤，共置一笼。每尽，即取碾，亦不问新旧。尝暑月曝茶于庭中，见一小角上题襄字，蔡端明所寄也。因取以归员王家白，后见蔡，说：「当时秪有九銙，又以叶园一饼充十数，以献魏公。」其难得如此。

　　司门范郎中云：叔父蜀郡公镇，近居许昌，作高庵以侍似应作「待」。司马公，累招未至。庵极高，在一台基上。司马公居洛，作地室，隧而入，以避暑热，故蜀郡作高庵以为戏也。北京留守王宣徽，洛中园宅尤胜。中堂七间，上起高楼，更为华侈。司马公在陋巷，所居才能芘风雨。又作地室，常读书于其中。洛人戏云：「王家钻天，司马家入地。」然而道德之尊，彼亦不知颜氏子之乐也。

　　工部王侍郎云：昨谪守单州，后圃有宓子贱琴台，为一郡之胜，独此可以销忧耳。有诗云：「琴声久遂秋云去，台势空随古堞高。」既召还，见于垂拱殿，与吕资政同班殿庐，因话琴台。后数日，吕遂知单州，甚可异也！

　　祠部每岁祠祭，大祠三十：正月上辛，祈谷上帝。四月，雩祀上帝。九月，明堂祀上帝。冬至，祭昊天上帝。夏至，祭皇地祇。孟春、孟夏、孟秋、孟冬、腊，五享太庙。正月上辛，祀感生帝。立春，祀青帝。立夏，祀赤帝。立秋，祀白帝。立冬，祀黑帝。土王，祀黄帝。春分，祀高禖。春分，朝日。仲春、仲秋、腊祭太稷。仲春、仲秋祀九宫贵神。孟冬，祭神州地祇。秋分，夕月。腊，蜡百神。立春，祭东太一宫。立夏、立冬，祭中太一宫。立秋，祭西太一宫。中祠十有四：立春后亥，祭先农。立春后丑，祀风师。仲春、祀五龙。季春，享先蚕。立夏后申，祀雨师、雷师。四立井、土王，祭岳镇、海渎。仲春、仲秋、上戊，释奠武成王。小祠十有三：立冬后亥，祭司中、司命、司民、司禄。秋分，享寿星。立秋后辰，祀灵星。孟冬，祭司寒。仲春，祭马祖。仲夏，享先牧。仲秋，祭马社。仲冬，祭马步。立春，祭户司命。立夏，祭灶。季夏、土王，祭中溜。立秋，祭门及厉。立冬，祭行。皆有司行事焉。

　　元英昨充元丰五年贺北朝正旦国信使。行至神水驿，苦风眩，昏乱不记省，随行小史辈皆环坐以泣，通一昔方稍安。是年正旦，接伴使杜刑部弦至深泽县界中浴，几不可救。刘右司挚充贺同天节接伴使，沿路病伤寒，至滑州增剧，然艾数百，肩舆以归，后累月方安。一岁中奉使者皆得疾危甚，殊可怪也。

　　礼部尚书黄公说：丙申年秋试进士仅八千人。国朝以来，未有如此之盛。他试院不能容，始命就开宝寺分数场引试，开宝为试院自此始。礼部林郎中以《清微之风养万物赋》为第一人，始可谓雄魁也。

　　元丰三年，高丽国遣使柳洪、副朴寅亮朝贡，且献日本国车一乘。洪云：「诸侯不贡车服，诚知非礼。本国所以上进者，欲中朝见日本工拙尔。」朝廷为留之。高丽本箕子之国，其知礼如此。

　　户部刘郎中说：雄州城南，陂塘数十里，芰荷极望。以小舫游其闲，鸥鹭往来，红香泛于樽俎，虽江乡亦无此景。四时有蟹，暑月亦甚肥。昔见谢通议言：曾通判莫州，有戎卒溺塘水死，州请覆验。既到彼，尸不可得。所司云：水中积蟹一窖，莫知浅深，尸在其下，无由得也。雄莫间蟹多如此。

　　右司郎中刘挚罢，以提点开封府界诸县公事杨景略为右司郎中。以知寿州叶温叟为都官员外郎。以提举荆湖北路常平仓李莘为屯田员外郎。

　　礼部尚书恩赐今年龙茶一斤。折简谕林郎中云：「欲以五饼分送郎官，如何」林献答云：「众官参详，委得允当。」遂以分送五厅，他则不然也。

　　元丰五年五月，官制始行。两省官但除给事中、中书舍人、起居郎、起居舍人而已。六年四月，方以监察御史王桓为右正言。

　　五月一日，文德殿视朝，仗卫如式。是日，对于阗国进奉使，贡物充廷，多白玉。熙宁六年，大食俞庐和地国亦贡云霞白玉圭一副，今藏内帑。

　　详定礼文所上言：「腊蜡百神四方，并就南郊一坛，礼未合古。请蜡祭四郊，各为一坛，东方日，西方月，各神农配，作大祀。南方神农为神主，后稷配。北方亦神农为神主，后稷配，系中祠。其五官、五田畯、五星、二十八宿、十二辰、五岳、四镇、四海、四渎、每方山川、水泽、丘陵、坟衍、原隰、井、泉水、墉、坊、邮畷、青龙、朱雀、骐驎、白虎、玄武、于菟、鳞、羽、介、毛、臝、猫、昆虫，并如故事。若其方有灾害，则阙而不祭。」诏可。

　　国子司业朱服上言：「惟先王之时，燕饮必有射。将祭，择士于射宫。能偶，则又别之以射。射，武事也。先王于进成人材之际，每不废焉。今养士之盛，莫盛于大学，而大学之士，鲜能知射。羯见武学教场，与国子监相去数十步，欲使太学诸生，遇假，有愿射者，听往习焉。不惟闲暇之时，使游于艺，又足以收其放心，而不迁于异物。」状下礼郎，羣官皆以为然。上都省乞如所请云。

　　元丰四年，高丽国遣使崔思齐、副李子威朝贡，并献乐器。明年正月十四日，车驾幸集禧观，诏思齐等侍从。又令所遣乐工对御献乐，赐袍带银帛有差。思齐言：今高丽乐是新罗乐，乐器有嘉配琴，谓笛为大吟。舞有七十余种，止用两人，谓之攀花云。

　　勑：大忌日，六曹诸司并不作假。执政官早出，官司不得随出。前此，车驾游幸及临奠宗室，若大臣，咸为之举哀，及后苑观麦、观稻、观谷、观橙，及延和殿北辽礼物，崇政殿疎决，景灵宫朝谒，北使见辞执政礼，上皆早出，故有是勑。

　　资州上言：资阳县民支渐葬母于赖锡山汉中，庐于墓侧，已经三年。自负土成坟，布素不食五味，惟菽粟而已。日三时号恸，余时即诵佛经。有白黑雀各一对，盘泊坟上松间，每有野狸、白蚆兔自山上来看上土，久之方去。又有白鸦及五色雀，计万余围绕。乞行旌赏。勑特赐栗帛。

　　熙宁中，福建贼廖恩聚羣党于山林，招抚久之，方出降。期廷赦其罪，授右班殿直。既至，有司供脚色一项云：「历任以来，并无公私过犯。」见者无不笑之。

　　祥符中，开宝寺福胜院舍利塔上光明，或似水晶，或似金色，于相轮上或隐或显。又降下舍利于地面砖石上，约五千余粒。僧俗虔心求觅，必获沾足。真宗幸塔下焚香，有舍利见，大如拳，色如水晶。召从臣同观。洎赐食退，舍利复见于西北铃索上，往来飞动，臣庶莫不瞻覩。今庆寿崇因阁，慈圣光献太皇太后所建，即其地也。

　　合门旧仪：大宴、更衣降坐，羣臣退。再坐，羣臣先升殿。既就坐御，羣臣谢花，拜于坐次。天禧中，司谏祖士衡上言：欲望每更衣再坐，有司引羣臣班于殿廷。俟升御坐，谢花于廷，乃分引上殿。自此始也。

　　礼部王员外说：昔有一举子、恩泽牓授三班借职，作歇后诗。诗云：「官资得个三班借，请给全胜录事参。从此罢称乡贡进，这回走马东西南。」唐宰相郑棨好作歇后句，此诗亦甚工也。

　　元丰三年，高丽国王王徽以疾，表乞太医，朝廷遣阁门通事舍人王舜封押至彼国。舜封上言：十二月一日，徽生辰，北辽遣起居郎、知制诰马尧俊充使留仙宾馆，尧俊献徽诗云：「始从钩裂海东天，世世英雄禀自然。掌上宝符钤造化，胸中神剑画山川。太宗莫取龙州道，炀帝难乘鸭绿船。真是金轮长理国，岂论八万四千年。」徽以锦紬八百匹为谢云。

　　给事中徐禧殁于王事，朝廷录其子弟十余人，以弟秘为太庙斋郎。秘自陈：愿阁此恩，以待兄有嫡孙长日推授。朝廷嘉而许之。秘为太学生，有声名，而孝悌廉退之行又如此。

　　开宝六年，翰林学士李昉知贡举，放进士及诸科及第者凡三十八人。下第进士徐士廉自陈屈抑，即诏贡部以八等第进士并终经学人，并亲覆于殿廷，内出《未明求衣爵待士诗》，进士宋准等一百二十七人并放及第。昉所放，退落者十人。责授昉太常少卿。御试举人自此始也。

　　淳化中，有司言油衣帟幕损弊者万数，欲毁弃。诏令煑而浣之，命尚方染以杂色，刺为旗帜焉。元丰元年，详定礼文所言：「古者祀天于地上圆丘，在国之南。祭地于泽中之方丘，在国之北。其牲币器色，歌诗奏乐，亦皆不同。凡以顺阴阳、因高下而事之以其类也。汉元始间，以祀乐师各有合，而礼又有夫妇共牢之文，于是合祭天地，以隆一体之义。后汉、魏、晋及唐以来，皆因仍之。本朝亲祀上帝，即设皇地祇位，稽之典礼，有所未合。」勑详定更改礼文闻奏。陈襄议曰：「汉元始中，奸臣妄议，不原经意。附会周官大合乐之说，谓当合祭于帝，从而用之。故天地共犊，礼之失自此始矣。臣以谓既罢合祭，则南北二郊，自当别祀。伏请每遇亲祠之岁，先以夏日祭地祇于方丘，然后以冬日至祀昊天于圆邱。」李清臣议曰：「欲乞每遇亲郊七日戒之后，三日宿之时，宿太庙以告。宿北郊以祭，宿南郊以祀。所以先太庙者，告祖为配也。所以先北郊者，先卑后尊也。然虽自北郊至南郊相去为远，则中道不可以无舍，请为帷宫，止而后进。」王存议曰：「国家用冬夏至遣官摄事于二郊，盖周礼未尝废也。其三年一有事于南郊，实同汉制。若因三岁之期，渐辍郊丘之祀，间有事于北郊，如先朝亲耕祫享之比，则不失恭事天地之意。」陆佃议曰：「今或冬日至亲祠昊天上帝，因即圆丘之北，别祠地祇，不崇朝而天地之祠毕举矣。」张璪议曰：「窃谓阳生于十一月，阴生五月，则阴阳之生，天地致用之始。故天神地祇，可得而礼。然当今万乘仪卫，加倍于古。方盛夏之时，不可以躬行。臣以谓宜即郊祀之岁，于夏至之日，盛礼容，具乐舞，遣冢宰摄事。虽未能皆当于礼，庶几先王之遗意犹有存焉。」勑如璪议。其亲祠南郊，罢皇地祇并从祀位。六年五月二十八日夏至，适当亲祀之岁，于是左相王公摄事，礼部黄尚书、太常李少卿为亚、终献，中书蔡舍人读册文，且用备乐。愚以谓祠官当给本品卤簿，方可为盛礼容也。

　　礼都黄尚书上言：伏覩覆定臣寮谥议，其法：质明入内，废务一日，假故既频，事易停壅。欲乞自今集官覆谥，午刻入省。勑依，乃罢酒食。故事：尚书省集请谥之家，自设醪馔。旧从官给，今方罢之。

　　吏部颁给印历，六曹尚书、侍郎、左右仆射、左右丞批，都司、郎官、左右丞批，二十四司郎中、员外、本曹尚书、侍郎批，以书逐考功过焉。

　　六月二日，三省官集于吏部寓治都听讲求，奉上仁宗皇帝、英宗皇帝徽号。初四日，两省官与尚书省左有司郎已上又赴门下、中书都堂再议，执政官在中，设羣官位，重行，皆北向焉。

　　《晋志》云：袴褶之制，未详所起。近代车驾亲戎，中外戒严，则服之。唐制：三品以上紫褶，五品已上绯褶，通用细绫。七品已上绿褶，九品已上碧褶，通用小绫，《玉藻》云：禅为絅，音扃。引急也。帛为褶，今袷也。郑云：单为絅，有衣裳而无里者也。帛为褶，有表里而无著者也。周迁《舆服杂事》云：赵武灵王缦胡之缨；戎服有袴褶之制，始自汉武。近世服以从戎。隋制：缵严，文武百官咸服之。车驾亲戎，则缚袴，使不舒散。皇朝导驾官袴褶，盖马上之服也。

　　太子太师张公升，大中祥符八年岁在乙卯登科。熙宁九年丙辰终于许州阳翟县里。公起布衣，致使相，自初仕至薨谢，历一甲子，近世所无也。

　　真宗皇帝东封选，次太平驿，赐从臣辟寒丸。仁宗每崇政殿亲试进士，亦赐大臣七宝茶。至今以为故事。

　　以礼部尚书黄履为御史中丞。

　　详定礼文所言：谨按《仪礼》曰：夫妇一体，故昏礼则同牢而食，合卺而饮，终则同穴，祭则同几、同祝、同馔，明夫妇一体，未有异庙者也，恭惟孝惠皇后，太祖皇帝元妃。淑德皇后，太宗皇帝元妃。章怀皇后，真宗皇帝元妃。而孝章皇后，实太祖皇帝继后，当时议者，或以其未尝正位中宫，或以其继而不许其配。有司因循不究其实，皆祭以别庙。在礼未安。伏请升袝太庙，以时配享。勑恭依，仍于今年大礼前更不行孟冬荐享。止俟升袝礼毕，遍享太庙。并祭七祀配享功臣。其太庙祏室，三省看详，合以配继先后为序云。

　　以太常少卿李常为礼部侍郎，以司勋郎中叶均为秘书少监，以户部员外郎黄好谦为司勋员外郎，以提点开封府界当平仓张询为户部员外郎。

　　《通典》：梁御史中丞，给威仪十人，其八人武冠绛鞴，一人缃衣执鞭杖，依行列行。七人唱呼入殿，引喤音横。至阶。一人执青仪囊，不喤。国朝故事：御史中丞告官，呵引至朝堂门，两朱衣吏告引入朝堂，至文德殿门止。盖亦引喤之比也。

　　长安隐士曰高绎，有古人绝行。庆历中，召至京师，朝廷欲命以官，固辞归山。特赐安素处士。家甚贫，妻子寒馁，终不以困故受乡人财，闭门读书而已。昔王霸怜其子蓬发投耒，愧卧不起，前贤之所难，而处士蹈之有余裕也。尝见古老说：种放隐终南山，召拜起居舍人，赐告西归，有一高士，隐居三世，以野蔌一盘、诗一篇赠放云：「接得山人号舍人，朱衣前引到蓬门。莫嫌野菜无多味，我是三追处士孙。」放国史有传。若夫志意修则骄富贵，道义重则轻王公，惟安素可以无惭矣。

　　旧三司使厅屏风，崔白画芦雁，用意极工。昨为仆丞都堂，此屏在后合。及迁都省，左仆射命移于尚书令厅后，亦近世之奇笔也。

　　闰六月，以新差权知曹州井亮采为户部员外郎。

　　二十四日，尚书令厅集三省官上仁宗皇帝、英宗皇帝徽号，奏议羣官杂压，非故事也。愚以谓布仆射当坐东偏南向，门下侍郎次之，左省官列于东北壁下，重行，南向。右仆射坐西偏南向，中书侍郎次之，右省官于西北壁下，重行，南向。左丞东相对。如学士、太常卿皆赴，即坐于正南北向。虽未必尽合旧仪，犹愈于杂压也。

　　七月十二日，后升袝于太庙。兵部黄麾仗、太常鼓吹一千八百余人，重翟车四乘。是日五鼓，神主自后庙升彩殿，宗室正任已上，步导进行，直南沿城入太庙。至南神门外降绛殿，入幄，升腰舆，各袝本室。太祖室曰孝惠，次孝明，次孝章。太宗室曰淑德，次懿德，次明德，次元德。真宗室曰章怀，次章穆，次章献，次章懿。既升袝，行遍享之礼。雍王、曹王、濮阳郡王充三献。礼毕，百官诣东上合门奉表称贺。

　　以户部尚书安焘为司知枢密院事，以吏部侍郎李承之为户部尚书，以户部侍郎陈安石为吏部侍郎，以河北都转运使蹇周辅为户部侍郎，以左司郎中吴雍为直龙图阁、河北转运使，以吏部员外郎曾伉为左司员外郎，又以司勋员外郎黄好谦为郎中，以户部员外郎井亮采为金部员外郎。

　　唐德宗正元十年七月，赐故唐安公主谥庄穆。盖公主赐谥，始于此也。

　　韩文公《永正行》云：「公然白日受贿赂，火齐磊落堆金盘。」《南史》中天竺国说：火齐状如云母，色如紫金，有光辉。别之，则如蝉翼；积之，则如纱谷之重沓。又王子年《拾遗记》曰：「董偃尝卧延清之室，上设火齐屏风。」所谓磊落者，亦珠琲之谓也。

　　二十五日，文武百官诣太庙，奏请上仁宗徽号曰体大法道极功全德神文圣武浚哲明孝皇帝。左相行事，起居郎蔡京、著作郎丰稷读祝。其祝言皇帝谨遣百官奏请徽号之意云。

　　二十八日诏门下：升袝礼毕，宜覃庆泽，以暨后昆。四后之家，各与最长者初等官，已仕者改一官。

　　干德五年正月十六日，诏以朝廷无事，年谷屡丰，上元观灯，可更增十七十八日两夜。自后每至十六日，开封府以旧例奏闻，皆诏更放两夕。雍熙二年十月，下元节张灯，赐近臣宴于枢密使王显私第。夜分，命中使赐御制诗一章。其后每灯夕，皆命中书、枢密分往大寺焚香，就赐御筵。遂为故事，自此始也。

　　杜甫《紫宸退朝》诗云：「香飘合殿春风转，花覆千官淑景移。」又《晚出左掖》云：「退朝花底散，归院柳边迷。」乃知唐朝殿亦种花柳。今殿庭唯对植槐楸，郁郁然有严毅之气也。

　　八月，左丞蒲宗孟罢，出知汝州。以右丞王安礼为左丞。以吏部尚书李清臣为右丞。以端明殿学士、知鄿州曾孝宽为吏部尚书。以都官员外郎叶温叟为郎中。

　　礼部李侍郎说：秘书少监孙莘老庄居在高邮新开湖边。尝一夕阴晦，庄客报湖中珠见。与数同人行小草径中，至水际，见微有光彩。俄而光明如月，阴雾中人面相覩。忽见蚌蛤如芦席大，一壳浮水上，一壳如张帆状，其疾如风。舟子飞小艇竞逐之，终不可及，既远乃没。

　　九月，以吏部郎中吕嘉问为光禄卿。以司勋郎中黄好谦知扬州。是月，都官员外郎许安世以忧去官。

　　皇佑二年，大享明堂。仁宗谓辅臣曰：「前代礼神，有祭玉、燔玉二品，今独燔玉，无乃阙礼文邪」辅臣等对曰：「唐大和中，太常卿王起以当时祀事止有燔玉，而无礼神美玉，请下有司造苍璧等七玉，祭讫藏之。燔玉即用珉。唐末以来，祀典废阙，礼神之玉，不复备用，以至于今。」

　　勑：其令有司议如典礼。是时，适回纥贡玉璞数十，剖之，命匠者制为苍璧、黄琮，四圭有邸，青圭、赤璋、白琥、黝璜，尤温粹。祭玉之备，始复于此。

　　十月，以右司郎中杨景略为起居郎，以钱勰为左司郎中，以孙览为右司员外郎，又以大理卿杨汲为刑部侍郎。

　　十一月十二日，大庆殿遣上仁宗皇帝、英宗皇帝玉册玉宝。上服绛纱袍，再拜廷中，跪授册宝。使既出大庆门，礼仪使奏礼毕，上犹立廷中。册宝升辂既远，从官方前导归御幄云。

　　十五日，迁寓治礼部入新省。自尚书令列曹员外郎厅屏风，皆书《周官》一篇。在位何以称上所以戒责之意邪

　　南郊大驾，上乘旧玉辂。户部王员外说：辂上有款识，唐高宗显庆年造。高宗麟德三年、玄宗开元十三年、真宗皇帝祥符元年封禅，此辂凡三至泰山。开元十一年、祥符四年亦两至濉《宋史》作「脽」。上。真所谓万乘之器也。

　　司封员外郎王祖道出知汀州，以礼部员外郎王子韶为库部员外郎，以太常博士何洵直为礼部员外郎，以驾部郎中吴安持为太府少卿，以柯述为司封郎中，以苏注为司勋员外郎，以王兢为仓部员外郎，以蒲宗闵为都官郎中。

　　十九日，车驾诣万寿观恭谢毕。由天波门幸尚书新省，至令仆厅，遂徧至六曹，传宣尚书、侍郎、郎中、员外郎各转一官。主事已下，等第支赐，凡二万缗。至礼部，上顾谓侍郎李常曰：「唐尚书省亦止于四千楹。」又问：「吏额多少」常具以对。又宣谕云：「朝廷待遇责任之意非轻，卿等各宜自勉。」虽千载难逄之期，顾羣臣何以上报圣恩邪

　　十二月一日，文德殿视朝，仗卫如式。是日大风，诏移御紫宸殿，百官起居，正如唐唤仗入阁之仪也。

　　右省赵谏议说：王汾学士皆言：梦中见人云：「君要如意，须逄元公。」了不晓所谓。后数年，得知兖州，其字即元公，方悟前梦之可信也。

　　二十八日，以鲁国大长公主薨，辍朝五日。是日，北辽贺正旦使副见于崇政殿，赐茶而已。上御靴袍，自延和乘辇至崇政，非后殿常仪也。

　

卷五

　　元丰甲子正月五日，宴北辽国信使于紫宸殿。酒七行，不作乐，以鲁国大长公主在殡故也。是时，上元节，有司已设山楼，诏撤之，罢御端闱。鲁国，仁皇帝之女，恩礼加隆焉。

　　熙宁二年，朝延始命两浙、福建等路转运司，招接高丽入贡时舟人傅旋，至彼国述朝廷之意。王徽喜甚。次年二月十五日，然灯如中华上元。旋适在彼，见徽赋《感天朝招接拟侍中华然灯夜述怀诗》云：「宿罪应深近契丹，历年徒贡事多般。忽蒙舜日龙纶召，便侍尧天佛会观。灯艳似莲装阙焰，月华如水泄云寒。夷身幸入华胥境，甚惜今宵漏滴残。」福建路转运使张徽上其事云。

　　以开封府推官祖无颇为驾部郎中，以开封府判官胡宗愈为吏部郎中。又以司勋员外郎苏注为郎中。二月五日，太师致仕文公自西京造朝修谢，对于垂拱。诏是日特开宴，酒五行，命御药院内侍梁从政，特以大觞酌御樽酒以赐之。且命饮，侍臣拭目以观恩礼之隆遇焉。

　　慈圣光献太皇太后，天圣中册为皇后。其文，丞相吕公夷简之辞。元丰二年，奉上尊谥，诏同知枢密院事吕公着撰册文，丞相之子也。枢密公亦自陈遭遇，中外莫不感异云。

　　滕正议甫知安州，苦风眩，久不差。有一道人赠药方，名筠遇丹，因修合服之，旧恙顿愈，自此遂常服。既罢官，赴阙，至都城，久之未有除授。因旦服筠遇丹，谓其门人云：「久服此药，岂非得筠州邪」不数日，遂知筠州。礼部何员外，正议子壻也。质之信然。

　　三月二日，太师潞公西归。诏宰相、执政官、三省近臣、学士、待制宴饯于琼林院，赐御诗以宠行。前此，令有司不得收河东印节。又令都水具舟，由洛河以归。清明日，特宴于玉津园，唯执政官得预。太师以诗述感遇之意以遗丞相。次日，赐御诗，俯同元韵。恩数之隆盖如此，公卿耸羡云。

　　十八日，集英殿大宴，再坐，延安郡王侍立。百官称贺廷中，既升殿，上遣内侍引王揖宰相辅臣，皆再拜以谢。酒再行，方还内。在位瞻覩，莫不悦怿抃蹈，共釂赐觞焉。

　　四月初五日，礼部试饶州童子朱天锡，年十一，念《周易》、《尚书》、《毛诗》、《周礼》、《礼记》、《论语》、《孟子》凡七经，各五道，背全，通无一字少误者。是日，礼部侍郎召本曹郎官赴坐，左右观者数百人，此童讽诵自若，略无慑惧。后数日，召至睿思殿，赐五经出身。昔晏元献公名贯抚州，近年何正臣名占临江，皆童子举。江南多奇伟，亦山川之秀使然邪以陕西转运副使范纯粹为左司员外郎，补曾伉致仕阙。又以仓部员外郎王兢为郎中，以湖南转运判官邹极为度支员外郎，以司门郎中范百禄为吏部郎中，以太常丞吕升卿为司门员外郎。

　　杜甫为左拾遗，作《紫宸殿退朝》诗云：「宫中每出归东省，会送夔龙集凤池。」东省，门下也，鸾台在焉。凤池在中书省。杜诗不应有误，恐唐朝别有故事，又恐是时政事堂适在右省耳。

　　五月，户部尚书李承之以忧去官。以龙图合直学士、知开封府王存为兵部尚书，寻改户部。以户部侍郎蹇周辅为宝文合待制、知开封。以刑部侍郎杨汲为户部侍郎。

　　景灵宫天元殿考宫之初，灵芝产于殿栱。今岁孟夏朝献，车驾诣宫。前数日，芝又产于殿门。近臣贺于斋殿，右仆射赋诗，命礼曹郎官属和焉。

　　登闻鼓院，未知起于何代。因读《唐会要》，见显庆五年有抱屈人赍鼓于朝堂诉，遂令东西都各置登闻鼓，自此始也。

　　六月，吏部侍郎苏颂以忧去官，以知桂州熊本为吏部侍郎，以库部员外郎王子韶为考功员外郎，以路昌衡为右司员外郎，以左司员外郎范纯粹为河东转运使，以工部郎中范子奇为左司郎中。

　　礼部上言：「郊庙亲祠仪注：祭日，皇帝并服靴袍至大次，于礼意未协。谨按《礼记郊特牲》曰：『祭之日，王皮弁以听祭报。』报，谓小宗伯告时告备，若今请中严奏外办也。韦彤《五礼精义》，以通天冠，犹古之皮卉斋服也。伏请太庙圆丘祭之日，服通天冠、绛纱袍，自斋殿赴大次，以应皮卉以听祭报之仪。」勑依。

　　新制：寺监丞、簿皆轮宿直。长贰每五日一点宿。有一卿长，每点宿，亦令丞、簿自依日赴直。谓长贰点宿，乃点检之义。按学士、舍人新拜官，有儤直，旧官间数日乃点检，直欲新来者稍休也，岂点检之谓邪士大夫不可以不知故事，一点字，其误如此。

　　书奏之奏，谓进也。汉田蚡奢侈，后房妇女以百数，诸奏珍物狗马玩好，不可胜数。注：奏，进也。

　　晋州州学教授陆长愈上言：「朝廷追封孟轲为邹国公，窃谓春秋释奠，宜与颜子并配文宣王。」礼部看详：「孟子于孔圣之门堂，在颜子之列。伏请自今春释奠以邹国公孟子配食文宣王，设位于兖国公颜子之次。」勑依。

　　礼部上言：近年礼文屡经改定，而正辞录，其间尚有差误。如先农正座帝神农氏祝文云：「以后稷配神作主。」配座后稷云：「作主侑神。」谨按《春秋公羊传》曰：郊则曷为必祭稷王者必以其祖配。王者则曷为必以其祖配自内出者，无匹不行。自外至者，无主不止。何休曰：必得主人乃止者，天道阇昧，故推人道以接之。然则古者作主配神之意，本施于祖宗。其间有虽非祖宗而施祝辞可以言作主配神者，如五人帝之于五天帝，是推人道以接天神。勾龙之于社，后稷之于稷，是推人道以接土谷之祇。其祝辞俱云作主，可也。若并为外祭而正配座，又皆人鬼，则以正座为主，其配座但合食从祭而已。《礼》曰：蜡之祭也，主先啬而祭司啬。说者谓以先啬从祭，今仪享先农，亦是以先啬为主，以司啬为合食而配座。祝辞乃云「作主侑神」，于正座祝文，亦曰「以后稷配神作主」。伏缘先农为外祭，正配座均为人鬼，而以司啬主先啬，盖自唐以来失之。伏请于神农祝文云：「以后稷配。」于后稷配云：「配食于神。」如此类数十条，皆删修改正，协礼意。

　　元丰令：诸私忌给假一日，逮事祖父母者准此。枢密安公祖妣忌，方二岁时，祖妣已殁，疑逮事，以问礼部。何员外答曰：「《礼记》云：生不及祖父母。说者曰：子生所不见。又曰：子生之时，祖父母已死，故曰生不及祖父母。元丰令所逮事祖父母，逮，及也。谓生而及见祖父母者也。夫生而及见祖父母者，礼许其税服。则今令于私忌给假，不违礼意。子之生未有不逮母者，故郑氏以逮为及识也。」然则及识当以几岁为限曰：「子生三月，则父名之，以其三月一时，天气变，有所识别故也。生三月之后，可谓之及识耳。事者，为成人言之也。成人，然后知事母之道也。」

　　七月，左丞王安礼罢，以端明殿学士、知江宁府范纯粹为右司员外郎。以右司员外郎孙览为河东转运使。

　　左仆射厅西贮廊，右仆射正厅，各产芝草一本，绘图以闻。

　　礼部林郎中言：昔见宋赐道说：唐朝帝王带虽犀玉，然皆黑鞓。五代始有红鞓。潞州明皇画像，黑鞓也。其大臣亦然。余昔通判滑州，见州衙设厅东西有贾魏公祠堂，皆黑鞓玉带。不知红鞓起于何时也

　　八月，膳部郎中鲁有开罢为提举亳州明道官，以通判延州吴安宪为膳部员外郎。

　　流苏，五采毛杂而垂之。挚虞《决疑要注》曰：凡下垂为苏。张衡《东京赋》：飞流苏之骚杀。其注云：骚杀，垂貌。盖流苏、骚杀，皆下垂也。

　　宗室子漪说书于秘书省，特授通直郎，服绯。令馡士淝等数人应进士举，取解别试，所衣白襕，一时新事也。

　　柳子厚作《馆驿使记》云：万国之会，四表之来，天下之道涂，毕出于邦畿之内。故馆驿之制，于千里之内尤望《柳河东集》作「重」。自万年至于渭南，其蔽曰华州，其关曰潼关。自华而北，界于栎阳，其蔽曰同州，其关曰蒲津。自灞而南，至于蓝田，其驿六，其蔽曰商州，其关曰武关。自长安至于盩厔，其驿十有一，其蔽曰洋州，其关曰华阳。自武功而西，至于好畤，其驿三，其蔽曰凤翔府，其关曰陇关。自渭而北，至于华原，其驿九，其蔽曰坊州。自咸阳而西，至于奉天，其驿六，其蔽曰汾州。由四海之内，总而合之，以至于关。由关之内，束而会之，以至于王都。言唐都畿之制如此。虽六典所在，亦不得其详。今司门、职方谓宜举唐旧制，而复京畿之壮观焉。

　　九月，驾部郎中祖无颇知颍州。

　　二十一日，以立冬祀黑帝。祠官受誓戒于尚书省，始举质明故事，从新勑也。前此，四鼓初，羣官皆集，多宿于近坊。礼部上言：以谓质也，明也。仍请蠲其日朝谒，勑依。不准礼合经据而奉祠者，免后至之弹劾焉。

　　天下诸路文武职事官总四千一百一十八员：开封府界约五十员，京东路约三百七员，京西路约三百八员，河东路约二百七十员，河北路约四百二十员，陕西路约五百二十二员，淮南路约三百五员，两浙路约三百一员，江南东路约一百九十四员，江南西路约一百六十四员，荆湖南路约一百二十员，荆湖北路约一百五十三员，福建路约一百一十四员，成都府路约一百五十八员，梓州路约一百五十员，利州路约一百四十二员，夔州路约一百一十一员，广南东路约一百六十一员，广南西路约一百六十八员，盖十九路总数大约如此。幕职判、司、簿、尉又在其外。因颁降拟举升陟人数式，遂得见天下具员，他处则无也。

　　礼部郎中厅，东直皇城，其内即广圣宫。林子中云：每清旦风顺，闻浓香东来，此宫三清合晨炷也。主客又在其北，正对后苑，春夏燕鹘无数，飞翥往来，上林乔木之所栖止也。

　　起居郎杨景略、左司郎中钱勰奉使高丽。七月二十四日，同自密州发洋。杨起居至大洋，遇东风，飘回登州。八月初二再发洋。十三日方至高丽境上。钱左司郎八月四日已达彼国。一海之中，风势如此，又可异。

　　开宝寺试国学进士。景德寺又为别试所。既开院，以车营务驴车数十量载试卷赴礼部架阁，数日方毕。所落人数可知也。

　　十月四日，礼部试饶州进士朱天申，年十二，念《周易》、《尚书》、《毛诗》、《周礼》、《礼记》、《孝经》、《论语》、《孟子》、《扬子》、《老子》凡十经，各有一百通。前日所试童子天锡之再从兄也。亦召至睿思殿，赐五经出身。

　　以给事中韩忠彦为礼部尚书，以左司郎中钱勰为中书舍人，以吏部郎中范百禄为起居郎，以直集贤院满中行为左司郎中，以太常丞吕希绩为吏部员外郎。

　　世言市井、市廛，未晓其义如何因读《风俗通》曰：市亦谓之市井。言人至市，有鬻卖者，当于井上洗擢令香洁，然后□学津讨原本作「入」。市。或曰：古者二十亩为井田，因井为市，故云。又市中空地谓之廛。颜师古乃云：凡言市井者，市，交易之处。井，共汲之所。总而言之也。

　　余尝见枢密都承旨张诚一说：昔年使北虏，因问耶律萧姓所起。彼人云：「昔天皇王问大臣云：『自古帝王英武为谁邪』其大臣对曰：『莫如汉高祖。』又问：『将相勋臣孰为优』对以：『萧何。』天皇王遂姓耶律氏。译云刘也。其后亦锡姓萧氏。」欧阳少师作《五代史》乃曰：天皇王阿保机，以其所居横帐地名为姓世里。世里，译者谓邪学津讨原本作「耶」。律。昔萧翰为契丹大族，其号阿钵，本无姓氏。李松为制姓名曰萧翰，于是姓萧。二者不知孰是也

　　世谓胡饼者。《释名》云：以胡麻着之也。《前赵录》曰：石季龙讳胡，改胡饼曰麻饼，今俗字增食非也。

　　《齐书》曰：永明九年，诏太庙四时荐面起饼。岂今之蒸饼邪

　　二十七日，礼部试抚州进士黄居仁，年十二，诵《尚书》、《毛诗》并《正义》、《礼记》、《周礼》、《孝经》、《孟子》、《老子》及《太玄经》凡九经，合七十五通。又试《论语》大义三道，文理稍通，勑赐五经出身。合门送袍笏至礼部给赐焉。

　　太师潞公归开封府，推官赵君锡作小诗二十篇纪恩宠以送行。其尤为人传诵者，有若：「乐人都用教坊家，席上羣公换口夸。内里宣来蕉叶盏，御前赐出缕金花。」「全上纔初佳句传，中官写得便闻天。圣人含笑搜寻了，依韵当时赐和篇。」「西苑重排饯会时，新篇御制降彤墀。明朝上巳无公事，赴宴臣寮总进诗。」虽王建宫辞，无以过此也。

　　十一月，职方员外郎黄莘出知汝州，以秘书省著作佐郎邢恕守职方员外郎，以司门员外郎吕升卿为兵部员外郎，以秘书丞陈宗古为司门郎中。又以曾肇为户部郎中。

　　十二月，司勋郎中穆珣出知润州，以彭次云为司勋员外郎，以左司员外郎路昌衡为江准发运副使，以中散大夫李之纯为右司郎中。

　　急、告、宁，皆休假名也。《释名》曰：急，及也，言切之使相逮及也。李斐《汉书》下脱「注」字。曰：告，请也，言请休谒也。宁，安也。吉曰告，凶曰宁。又曰休沐。汉律：吏五日得一下沐，言休息以洗休也。

　　礼部投纳试卷，因国学至天下所解进士者诸科赴省试者约六千人，辞场之盛，未有今日之比也。

　　昔年有一大臣，留守北京，方暑，至上关，因得诗句云：「河上荷花何处好」坐上幕客，河朔人也。应声对云：「市中柿子是谁甜」诸官莫不为之恐悚，而大臣终不见怒也。

　

卷六

　　元丰乙丑正月，以司勋员外郎彭次云为郎中。

　　开宝寺为礼部贡院。二月十八日，火。凡本部贡笺与夫所考试卷，须臾灰烬，略无遗者。自正月九日鏁院，方定二十八日奏号，至是火。诏以太学为贡院，再令引试，前此未有也。

　　元丰六年癸亥，大庆殿元会。初设五辂于廷。除夜三更，大风自北，木拔，幕屋坏，新玉辂右轮入池数尺，玉饰皆碎。观者莫不骇愕。八年正月二日，先帝不豫。二月五日，遽宣遗制。方悟为变之兆也。

　　二月二十七日，内出白麻，丞相而下，进官一等。是日麻案在崇政殿门，百官素服序班于门外，南北相向。通事舍人宣麻于正东西向，示变礼也。

　　元丰八年春，太史奏荧惑守心。是时，太清宫道士王太初奏章于太一宫真室殿之中坛。回云：至九天门下，有传上章之命者曰：「已付南陵使者告行。」太初因敬问曰：「南陵使者谓谁」答云：「见守心者是也。」已而又拜章于坛上，回云：复有传上帝之命者云：「已再付南陵使者，依命告行。」自此京师大火，焚庐舍，开宝寺为甚。未几，宫车晏驾，太初方敢传此事于人间也。余昨充北朝贺同天节接伴使。三月五日，至深州安平县。前一夕，大风，是日，寒甚，雪深数尺，林木多折。至雄州，泣覩遗制。河朔人言：虽极寒，暮春未尝有此异也。

　　度支员外郎陈向权兼京西转运使，以修奉山陵增员也。事毕如故云。

　　四月，以左司郎中范子奇为直龙图合、河北转运使，以右司员外郎范纯粹为直龙图合、京东转运使，以吏部员外郎刘奉世为京西北路提点刑狱，以户部郎中刘理为京西转运副使，以金部郎中晁端彦为利州路转运副使，以都官郎中叶温叟为秦凤路提点刑狱。又以右司郎中李之纯为太仆卿，以吏部郎中胡宗愈为右司郎中，以工部员外郎高遵惠为左司员外郎，以职方员外郎邢恕为右司员外郎，以知滑州刘挚、新知信阳张汝贤并为吏部郎中，以潞州韩宗道为户部郎中，以京西北路提点刑狱梁焘为工部郎中，以知密州范谔、考功员外郎吕和卿并为金部员外郎，以太常博士盛陶为考功员外郎，以秘书省校书郎叶祖合为职方员外郎，以合门通事舍人文贻庆为都官员外郎。

　　五月，左仆射王公薨。以右仆射蔡公确为左仆射，以知枢密院事韩公缜为右仆射。又以户部尚书王存为兵部尚书，以翰林学士曾布为户部尚书，以兵部侍郎许将为龙图合直学士、知成都府，以吏部员外郎文及为直龙图合、知陕州，以户部郎中曾肇为吏部郎，以考功员外郎王子韶、水部员外郎王谔并为郎中。

　　六月，以通判颍昌府范纯礼为户部郎中，以右司谏蹇序辰为司封员外郎。

　　左仆射王公珪，己未七月初九日生。知枢密院韩公缜同甲，月日皆同，惟时差异。五月十八日，王公薨。后数日，韩公拜右仆射。阴阳家之说果可信邪

　　余奉使至雄州。五月二十二日，次白沟驿。是日晚，雨雹。其大如拳，屋瓦多碎。彼人云：岁常如此，尤有甚于此者。目所未覩也。

　　司马公光拜门下侍郎，辞避甚确。累遣御药院近侍召受告身。只日，特垂帘，促令告谢，押赴门下归，即归秋第。又遣入内都都知张茂则宣召供职。国朝故事：惟宰相或间遣御药院近臣传旨，都知累朝未尝遣也。召受告身，双日特开延和，又遣都都知宣召，皆非旧例。恩礼之隆，今昔绝拟。

　　北人谓住坐处曰捺钵，四时皆然。如春捺钵之类是也。不晓其义，近者，彼国中书舍人王师儒来修祭尊，余充接伴使，因以问。师儒答云：是契丹家语，犹言行在也。

　　七月，以资政殿大学士吕公着为左丞。自王安礼罢，左丞久阙，至此方有除授。

　　初五日，诣南郊，请大行皇帝尊谥曰英文烈武圣孝，庙曰神宗。三省给、谏、侍郎已上，学士、待制、御史中丞、宗室、正任团练使、寺监长、寄禄、中散大夫已上，并预焉。

　　七月十六日，太皇太后生辰，上节名曰坤成。有司检讨故事，北朝当遣使人。干兴元年，章献太后垂帘，各遣生辰使人，亦曾致书。嘉佑二年，虏母听政，真宗之妻，于仁宗皇帝为弟妇，即难通问。是时，每遣国信使，即致书洪基云：请侍次闻达。其回书亦洪基传达母后之辞。使者到彼国，即洪基殿通书母后殿，传达遣使之语，及致礼物，当时以谓得礼。今洪基，英宗皇帝之弟也。于太皇太后亦难通问。朝廷方采用嘉佑故事，无以易焉。

　　十四日，北朝祭奠吊慰使副各素服诣皇仪殿行礼，既毕，百官立班殿门外，进名奉慰云。

　　以户部侍郎李定为龙图阁直学士、知青州，以宝文阁待制吴雍为户部侍郎。

　　梁沈约有《修竹弹甘蕉文》。其略曰：「渭川长兼淇园贞干臣修竹稽首言：『切寻姑苏台前，甘蕉一丛，宿渐云露，荏苒岁月。今月某日，有台西阶泽兰、萱草到园同诉，自称今月某日，巫岫敛云，秦楼开照。干光宏普，罔幽不瞩。而甘蕉攒茎布影，独见鄣蔽。虽处台隅，遂同幽谷。臣谓偏辞难信，敢察以情。登摄甘蕉左近杜若、江蓠，依源辨覆。两草各处，异列同款，既有证据，差非风闻。妨贤败政，孰过于此而不除戮，宪章安用请以见事，徙根翦叶，斥出台外，庶惩彼将来，谢此众屈。」历观自昔文集，未尝有类此制者。虽曰新奇，盖亦有所寓托也。

　　朝廷承五代之弊，名式未正。文德殿东西有上合门而无上合。按大唐宣政殿，周之中朝也。是谓正衙。紫宸殿直其北，是谓上合。盖自晋太极殿有东西合，天子坐以听政，合之名起于此。方唐盛时，立仗于宣政，天子坐紫宸，而金吾殿中细仗自东西上合门入，谓之唤仗。今文德殿，唐宣政正衙也。而垂拱直其北，紫宸乃在东偏。文德殿东西但有上合二门，未审以何殿为上合谓宜参详典故，正上合之名，以复有唐盛事焉。

　　以知蔡州黄好谦为驾部郎中，刘挚为秘书少监，以都官郎中蒲宗闵为利州路转运副使，以知明州马珫为都官郎中，以左司郎中胡宗愈为起居郎，以右司员外郎邢恕为起居舍人，以吏部郎中张汝贤为右郎中。

　　元丰八年七月，御史台班簿：银青光禄大夫二员，光禄大夫二员、正议大夫六员、通议大夫九员，大中大夫四员，中大夫六十员，朝散大夫七十三员，朝奉大夫八十七员，朝请郎一百二十一员，朝散郎二百一十四员，朝奉郎二百八十四员，承议郎三百六十七员，奉议郎四百八十九员，通直郎二百三十五员，分司官四十员，宣德郎二百三十八员，宣义郎一百一十四员、承事郎一百三员，承奉郎一百五十七员，承务郎一百一员，内外共一千八百余员。近者登极覃恩，各有迁改，其多如此，然旧数亦依约可见也。

　　《史记季布传》：楚人曹丘生招权，顾金钱，事贵人赵同等。《汉书》同作谈，司马迁以父名故改之。今人与父同名者改曰同为是也。

　　唐慈恩题名。按《刘公嘉话录》，起自进士张莒，于长安慈恩寺闲游，题其姓名于塔下。后书之于板，遂为故事。本朝进士题名，皆刻石于相国、兴国两寺，亦慈恩之比也。

　　梁四公子：一人姓（蜀去虫加圭）音携。名闯，万禁反。孙原人。一人姓（左需右免），音万。名杰，音杰。天齐人。一人姓（左麦右戈），音蜀。名（左端右广），音湍。浩（左氵右亹）人。一人姓仉，音掌。名，五阮人。昭明太子曰：（蜀去虫加圭）出扬雄《蜀记》；闯出《公羊传》；（左需右免）出《世本》，字亦作简，出《三齐记》；杰出《竹书纪年》；（左麦右戈）出索纬《陇西人物志》；（左端右广）出《世本》及《广雅》；仉出《太乙符》，出《史记》。孙原，僰山名。浩（左氵右亹），洮湟之间二水名。五阮，雁门也。

　　浩音告，（左氵右亹）音门，今俗呼为合门河，盖疾言之，告为合耳。

　　吏部四选：一曰尚书左选，京朝官三千余员。二曰尚书右选，大使臣一千九百余员。三曰侍郎左选，幕职、令录、判司、簿尉四千余员。四曰侍郎右选，小使臣一万三十余员。四选除非次阙外，例多待阙及二年者，员多阙少之弊也。

　　唐制：天子坐朝，宫人引至殿上。故杜甫诗云：「户外昭容紫袖垂，双瞻御坐引朝仪。」天佑二年十二月，诏曰：「宫妃女职，本备内任。今后每遇延英坐日，只令小黄门祗候引从，宫人不得出内。」自此始罢也。

　　今三省官、谏议大夫、司谏、正言、郎中方出入重戴。盖昔者门下、中书省自侍郎、常侍、给、舍、谏议至起居遗补，尚书省自尚书、丞、郎至正郎皆重戴，是为清望官。唯员外郎不得预此。御史台至今自中丞、监察皆重戴，独此为是耳。三省皆非故事也。

　　周显德六年，高丽遣使献《别叙孝经》一卷、《越五孝经新义》八卷、《皇灵孝经》一卷、《孝经雌图》三卷。别叙者，记孔子所生及弟子从学之事。新义者，以越王为问目，释疏文之义。皇灵者，止说延年避灾之事及符文，乃道书也。雌图者，止说日之环晕、星之彗孛，亦非奇书。熙宁中，王徽病，诏医官马世长往治之。归，得《东观汉记》七册。彼亦自无完本。然俗好经书，至于庶贱之家，各于衢路造大屋，谓之局堂，子弟昼夜诵读云。

　　建隆三年班簿，计二百二十四员，南班在内。元丰八年止，阶官计二千八百余员。然建隆时，两省凡二十七人，盖不专职本务，分莅中外之任焉。

　　神皇帝灵驾发引，自福宁出垂拱殿，由西上合门，文德殿端礼门出右升龙门至德门，而不由大庆殿平日辇路。既葬，吉仗即日东还到阙。虞主自右掖门入，由右长庆嘉肃银台承天门至集英殿奉安，列圣故事也。

　　中书舍人礼上有押角。尚书、八坐、丞、郎初拜，并集都坐交礼，迁又解交。《六典》载蕴位动位，省未详其义，以俟知者。

　　押角、解交，已检获，载后篇。

　　梁均王，晋天福中始葬，故妃张氏独存。考功员外商鹏为志文曰：「七月有期，不见望陵之妾；九疑无色，空余泣竹之妃。」后唐武皇师还渭北，不获入觐，幙客李龚吉作违离表云：「穴禽有翼，听舜乐以犹来；天路无梯，望尧云而不到。」五代之季，工翰墨者，无以过此也。

遗补

　　余记中书舍人礼上押角，未详何义。按唐《裴坦传》载：令狐绹荐坦为知制诰，裴休持不可，不能夺。故事：舍人初诣省视事，四丞相送之，施一榻堂上，压角而坐。坦见休，重愧谢。休咈然曰：「此令狐丞相之举，休何力！」顾左右索肩舆出。宋次道乃曰：舍人上事，必设紫褥于廷，面北拜厅，合长立褥之东北隅，谓之压角。宋丞相作《掖垣丛志》，亦不解其事，未知何者为是

　　唐国子祭酒李涪作《刊误》云：两省官上事日，宰相临焉。上事者设床几面南而坐，判三道案。宰相别施一床，连上事官南坐于四隅，谓之押角。自常侍已下，以南为上。差牙相承，实乖礼敬。何不为丞相设位于众官之南，常侍、谏议、给事、舍人循次而坐于丞相之下尊卑有序，足以为仪。由此观之，不独中书舍人，凡两省官礼上宰相皆压角也。至五代，冯道为宰相，判状尾罢之。应自此合长立于东北隅，犹谓之押角，如宋次道所记也。

　　又《五代会要》：晋天福五年三月，勅中书、门下五品已上，于两省上事宰臣，押角之礼宜废。

　　余又记：后唐同光三年洛京积善坊得古文钱曰得一元宝、顺天元宝，史不载何代铸此钱近见朝士王名御仪家有《钱氏钱谱》云：史思明再陷洛阳，铸得一钱，贼党以谓得一非佳号，乃改顺天，盖史思明所铸钱也。

　　余前记：尚书省初拜，并集都坐交礼，迁又解交。未详其略。曰：汉制：八坐及丞郎初拜官，并集都坐交。仆射，八坐也，又无不答之文。又《东宫旧事》曰：太子至承华门，设位拜二傅，二傅交礼毕，不复登车。又后汉养老仪：天子与五更于门屏交礼，即答拜。详此，并以对拜为交礼。迁日又集，对拜而去，谓之解交也。

　　余前记：唐谏议遗补在左右省，而刘禹锡《送令狐博士》诗云：「谏院过时荣棣萼。」已有谏院之名，何哉按《会要》：贞元中，薛元舆为谏议大夫。奏云：「谏官所上封章，事皆机密。每进一封，两省印署。凡有封奏，人且先知。请别铸谏院印，庶免漏泄。」乃知谏院之名旧矣。

　　余自壬戌五月入省，至乙丑八月罢，每有所闻见，私用编录。岁月寖久，不觉滋多。官在仪曹，粗记故事。今杂为六卷，名曰《文昌杂录》。或有谬误，览者为校正焉。南安庞元英题。

　　《文昌杂录》六卷，补遗一卷，所载朝章典故甚核。旁及琐闻轶事，亦足资考证，信说部佳本也。往岁维扬曾经镂版，惜如卷一膳部鲁郎中、《西京杂记》玉搔头二条，皆误合上条。卷二原庙奉安、晏元献相笏二条之阙文，皆错入卷三。兹据《四库提要》订正。余如卷五枢密都承旨、世里译者，本属一条，悞分为二。以及粘背之为粘皆，祭户之为祭尹，常平之为当平，与夫后为授、筳为筵、西为两、今为令、降为隆之类，殆因辗转传抄，致滋舛误，今悉与改正云。癸亥小春，张海鹏校毕识。
 
