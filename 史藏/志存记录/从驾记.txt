　从驾记　　宋 陈随隐 



　　孟亨，驾出，则军器库、御酒库、御厨、祗候库、仪鸾司、御药院从物前导，骐骥院马引从，舍人、内外诸司库务官继之。前驱亲从左右各二十一人，控拢亲从三百十四，沿路喝赞舍人二，文武左右各八，都下亲从如其数。阁门、宣赞捧驾头于马上，乃太祖即位所坐，香木为之，金饰四足，随其角前小偃，织藤□之。至则迎驾者起居引驾，主首左右各五人，阁门、提点御史台、诸房副承直、御椅子，簿书官、阁门祗候、金枪、银枪招箭东一至五，西一至二，茶酒等班环卫、御带内等子、道遥子，御辇院官御燎子，翰林司官阁门觉察。宣赞二人，殿侍五十二，快行如上数，而杀其二，御马数十。院官随之警跸八人，殿侍执从物者十人，行门往来，禁卫内编排三十人，知阁步帅行于中，御龙直执从物者八十人，引驾长八人，祗候左右班各二十人，殿前指挥使如上数，各杀其六。亲方围子二百四十人，内殿直、御龙直各二百，崇政殿亲从、内外等子各如上数，内等子十七人，作内围子。主管殿司公事，主管禁卫官押之。烛笼两行，各六十人，快行如初数，行门二十四人，擎辇六十人，中仰天颜，盖二、扇二、挟辇。殿前指挥使左右各二十四人，内殿直如之，挟辇、御药左右各二人，插带内外御带倍上数，带御器械、阁下官又倚之。文武亲从又各如前数。筤一、扇二，左贤右戚，乘马从驾。弹压宫殿之行门以下，舒脚幞头，大团花罗袍，击鞭编排小团花罗袍。御龙直、茶酒等班，红地方胜练鹊缬罗衫，各涂金束带。控拢御马左右直执七宝素红玛瑙鞭，各二；擎朱红水地戏珠龙杌子，各一。皂纱帽，青地荷莲缬罗衫，涂金束带。文武亲从贴锦帽，紫宾相花大神衫，铜革带，内外围子，皂纱帽，红地黄白狮子缬罗衫，绯线罗背子，涂金戏狮束带。前引从并姜牙帽，三色缬衫，铜带。亲事官曲脚幞头，簇四金雕袍，涂金带。百官诸司，并朝服。阮秀实《仰瞻圣驾诗》云：“紫烟敛翠碧天长，柳荫旌旗午尚霜。一朵彩云擎瑞日，光华尽在舜衣裳。”僧必万云：“轻尘不动马蹄催，警跸声中圣辇来。汉代威仪周礼乐，太平天子拜香回。”若恭谢驾回，围于子内作乐，添教坊东西班各三十六人，丞相以下皆簪花。姜夔云：“六军文武浩如云，花簇头冠样样新。惟有至尊浑不带，尽分春色赐群臣。万数簪花满御街，圣人先自景灵回。不知后面花多少，但见红云冉冉来。”潘牥云：“辇路安排看驾回，千官花压帽檐垂。君王不辍忧勤念，玉貌还如未插时。”邓克中云：“辇路春风锦绣张，裁红剪绿斗芬芳。黄罗伞底瞻天表，万叠明霞捧太阳。”阮秀实云：“宫花密映帽檐新，误蝶疑蜂逐去尘。自是近臣偏得赐，绣鞍扶上不胜春。”先臣云：“幸骖恭谢睹繁华，马上归来戴御花。老妇稚儿相顾问，也颁春色到诗家。” 
