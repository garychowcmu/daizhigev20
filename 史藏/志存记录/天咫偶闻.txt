　　天咫偶闻　　清 震钧


　　●卷一
　　◎皇城本朝大内之制，全因明旧，无所损益，但易大明门为大清门，余正衙便殿皆仍之。惟各朝房旧在午门外者，今皆移于景运、隆宗二门外。盖国初御门之典，在太和门。后改御乾清门，因亦移入，即唐代之常朝也。常朝五日一举，故御门五日为期。凡题本大除授皆于此降旨。《居易录》娄书其事。咸丰中，因圣躬违和，此典久辍。及同治亲政，无请行之者。乾清门左右置木箱二，闻其中皆藏御门仪物，不开已五十年矣。

　　御门之典，六部堂上官及司员均得侍班。故人才贤否，堂陛熟知。自此典辍，而司员黜陟，惟凭曹长一言。只于外转时，一觐天颜而已。似非慎重人才之道，故此典宜复也。

　　太和殿，古之正衙，有大典则莅之。光绪庚寅正月，上亲政，并大婚、遣使。余官水部，得缀班行之末，恭睹盛仪。正使为高阳李相鸿藻；副使为礼部尚书昆相冈。由太和门外持节乘马而出，凤舆前乐设而不作，法驾卤簿前导，群臣彩服夹路。考本朝自康熙、同治至此，凡三举行此典。

　　大朝筵宴，内务府设朱漆反坫于丹陛之中。坫方可八尺，上陈碧玉洗一，径可二尺，厚可二寸。中镌御制玉盂联句，于文襄公敏中书。玉勺二，长二尺，交陈洗上。玉壶二，高亦二尺。碧玉盏八，径九寸者二，径七寸者六。此高庙所制。陈之殿廷，极唐皇伟丽之观，亦庚寅所瞻也。唐人早朝在日出后，朝罢议政。今则不御门而但办事、引见，或有升殿亦必先办事。国初趋朝皆在辨色后，嘉庆中有卯正入值之旨。同治初以垂帘，渐晚至辰刻。光绪以后改用寅刻，朝退才卯正耳。康、雍以前，皆以乾清宫为寝殿。乾隆以后，改御养心殿，在月华门外，凡召对办事皆于此。每日军机大臣先入，然后引见。

　　内廷奏事之制：每日子正，部院各以一笔帖式持折至东华门外。少俟，门启，随奏事官以入，至景运门内九卿房，以折匣及本衙门印片一纸，同交奏事官，奏事官登之于薄。少顷，乾清门启，奉之以入，至内奏事处，交奏事太监以达御览，时不过丑正也。乾清门石栏上置白纱镫一，递事者以此镫为表缀。若镫移至阶上，则事下不久矣。少顷，奏事官徐捧折而出，高呼曰：接事。则群集以俟。奏事官呼某衙门，则某衙门人前。奏事官手付口传曰：依议；曰：知道了；曰：另有旨。虽百十函无一舛误，不须开匣视也。然此亦有诀，以爪划痕，俗谓之：横知竖议。后移西苑，则接事在西苑门外，侍卫处檐下。

　　刘若愚《酌中志》言：明代禁城内皆有路镫，自魏奄专权后尽废之，以便夤夜出入。此制至国朝遂不改。禁城以内，除朝房及各门外，绝无镫火。戊夜趋朝，皆暗行而入，相遇非审视不辨。惟亲王及堂上官有镫引至景运、隆宗二门；军机大臣以角镫入内右门，此原慎重火烛之意。然光绪初一夜大雨，有持折笔帖式某，竟溺死御河，由夜暗故耳（乾清门内，则有路镫）。

　　军机处，在内右门之西，隆宗门之北，创自雍正初。军机大臣无定员，视事繁简，近古之枢密而权实过之。军机章京则由中书部曹考取，分满汉员。满章京向不拟旨，惟司翻清。盖其初拟旨原军机大臣之责，章京惟司缮录。久之，大军机习于宴安，遂交章京代拟。乾隆以前，廷寄清文多，故满章京事繁，近来多改汉文，满章京遂成闲曹矣。

　　军机大臣皆兼方略馆总裁，章京皆兼纂修。每日散值后，轮章京一人在馆住班。凡此日之折奏，亦归方略馆收庋，择要入方略升殿之仪，乐先作，殿后户辟。驾将入，殿后户御前侍卫，左右交互往来于殿门之内，内侍二人执二红镫盘旋而舞。少顷，各肃然就列，乐亦顿阕。上已端拱座上矣。陛下鞭声起，三鸣鞭而赞作，此定制也。

　　御前有刀名小神锋，长二尺余。每驾出，侍卫一人，负之而行，此与神枪皆置御座之旁，顷刻不得少离。

　　诸王、贝勒、贝子、公皆于丹墀上行礼。行礼处，横布毯，由东而西，一字列之。元日皆貂服，二品以上同，三品以下朝服，余日则皆朝服。召对引见皆服天青褂、蓝色袍。杂色袍概不得服，羊皮亦不得服，恶其近丧服也。故朝服但有海龙、猞利、孙貂、灰银鼠，而无羊皮。夏不得服亮纱，恶其见肤也，以实地纱代之，皆所以崇敬，此定制也。

　　中和殿，惟大祀看祝版一莅之。保和殿，则筵宴外藩莅之。殿试、覆试、朝考、大考、考差皆于此，监试皆以王公。先伯祖恭慎公，乾隆甲寅举乡试，年十六。覆试日钦命题为“山节藻税”二句，“于季桓子”六句，诗题“窗明几净”得行字。日未午，忽监试者命众跪，则上出也。询有完卷者否？时无一完者，惟一人以完卷未誊真对，命取其草呈。御笔为改诗一韵，其人竟以此获首列。又覆试题例命会元、解元誊写，其原题仍恭缴。乡试，解元或不到，则旗魁代之，皆跪而书。午间例赐松饼四枚、奶茶一瓯。殿试例设高几，余则矮几也。

　　乾清宫之东廊为端凝殿，西廊为懋勤殿，天府图书皆庋于此。乾、嘉两代，命翰林编录为“石渠宝笈”、“天禄琳琅”、“殿珠林”、“西清古鉴”等书。详阮文达（元）《石渠随笔》、胡以庄（敬）《西清札记》，入值者皆南书房翰林官也。南书房则在乾清宫南廊下之西，最为清要之地。或代拟谕旨，或咨询庶政，或访问民隐，或讲求学业。国初不必定用翰苑。故查初白、李复堂以举人入；梅文穆、高江村、何屺瞻以诸生入；王白田以教官入。盖天下人才，皆如烛照，故所取悉当如此，其礼数亦非他臣所敢望。赐赉与王公军机大臣同。若上书房，虽亦在内廷而礼数不逮矣。然书房之制，实超越前代。盖前代人君自为太子时，已养尊处优，侈然自肆。所谓生于深宫之中，长于阿保之手，几不知世间事为何若。及其为君，复安望其悉天下利病耶？国朝自太宗以后不立太子。皇子之幼，与诸王世子共学于上书房。选词臣有学行者，训迪加严，与民间延师无异。又有清文师傅，日习清文，而于骑射技勇皆兼习之。故嘉庆癸酉之变，宣宗在书房亲以鸟铳殪贼。文宗及恭邸、醇邸皆善舞刀，有御制刀铭。此所以我列祖、列宗皆度越百王也。上书房阶下为习射之所。上政事之暇，辄呼皇子、王子习射，诸师傅善射者亦与。中辄赐帛或赐翎枝以为常课。

　　唐宫中植花柳，宋宫中植槐，本朝宫门以内无枝木。惟午门外六科廊下，有宫槐数株耳。若太庙、社坛中，松柏蔚然矣。

　　太庙中多灰鹤，社坛中多蛇，天坛产益母草，此皆地秀所锺，聚于一处。一墙之限，外此求之不得，足异也。庙社之中，宫鸦满树。每日晨飞出城求食，薄暮始返，结阵如云，不下千万。都人呼为寒鸦，往往民家学塾以为散学之候。

　　景运、隆宗二门及东、西华门，例有护军值班。每王大臣出入，高呼：“伊里！”国语云立也，盖示人致敬之意。

　　坤甯宫为神板所在，每日祭神用双猪。祭毕，辄传内廷及诸侍卫赐食。食者先向神板一叩，随席地而坐，自以刀割肉食之，每人一方。

　　诸大臣赐紫禁城内乘肩舆者，以二人肩椅，即古之腰舆也。例得至景运、隆宗二门外；乘马者亦然。惟近支亲王得乘四人舆。

　　光绪己丑十二月，太和门火，自未至酉。是日余以事至地安门，南望黑烟如芝盖。市井喧传为正阳门火。明日始知为太和门。明年庚寅，正月二十六日大婚，不及修建，乃以札彩为之。高卑广狭无少差，至榱桷之花纹；鸱吻之雕镂；瓦沟之广狭；无不克肖。虽久执事内廷者，不能辨其真伪。而且高逾十丈，栗冽之风，不少动摇。技至此神矣。

　　是年大婚，先进妆奁二日。今敬载奁目，以备掌故。光绪十五年正月二十四进上赏金如意成柄；进上金如意二柄；帽围一九一匣；领围一九一匣；帽围一九一匣；又一匣；各色尺头九疋一匣；又一匣；又一匣；铜法琅太平有象卓镫成对；紫檀龙凤五屏风铜镜台一件（大红缎绣金双喜字套）；紫檀雕福寿镜支一（随金卡子镫）；金大元宝喜字镫；金福寿双喜执壶（杯盘成对）；金粉妆成对；金海棠花福寿大茶盘成对；金如意茶盘成对；金福寿碗盖成对；黄地福寿瓷茶盅成对；黄地福寿瓷盖碗成对；金胰子盒成对；银胭脂盒成对；银喜相逢槟榔盒成对（金点翠红白玛瑙桂花，红碧么玉堂富贵）；盆景成对；红雕漆太平有象饽饽成对；脂玉夔龙雕花插屏成对（紫檀座）；黄面红里百子五彩大果盘成对；古铜兽面双环罐一件；脂玉葵花御制诗大碗成对；古铜三足垆一件；古铜蕉叶花觚一件；脂玉雕鱼龙一件；脂玉雕松鹤山子一件；翡翠大碗成对；汉玉松鹤笔筒一件；碧玉福禄圆光璧一件；郎窑大碗成对；汉玉雕仙人插屏成对；青花白地西莲大碗成对；汉玉雕和合山子一件；脂玉雕荷叶双连一件；雕碧玉镶脂玉乳璧植成对；汉玉双环喜字兽面垆一件；脂玉双兽面喜字有盖瓶一件；翡翠瓷观音瓶成对；汉玉兽面方垆一件；脂玉双环兽面雕坐龙有盖扁瓶一件；粉地五彩瓷八仙庆寿樽成对；脂玉雕西番瑞草芳彝一件；脂玉兽面双环有盖扁瓶一件；古铜周云雷鼎一件；古铜周父癸鼎一件；金转花洋钟成对；金四面转花洋钟成对；铜法琅龙凤火盆成对（以上均紫檀座）；紫檀雕花炕案成对；紫檀雕事事如意月圆桌成对；紫檀茶几成对；紫檀宝椅八张；紫檀琴桌成对；紫檀连三成对；紫檀雕花架几案成对；紫檀书格成对；紫檀雕花洋玻璃大插屏镜成对；紫檀足踏成对；紫檀雕龙盆架金面盆一（大红缎绣花披）；紫檀雕花匣子二十件；紫檀雕花箱子二十只；紫檀雕花大柜成对（以上共百抬）。二十五日卯刻进上赏玉如意成柄；领围一九一匣；又；各色福履一九一匣；又；又（钅咸黹一九，花巾一九）。一匣；又；又；红雕漆喜字卓镫成对；紫檀雕福寿连三镜支（大红缎绣帘）；金小元宝喜字镫成对；金油镫一件；金漱口盂成对；金抿头缸成对；银胰子成对；银粉成对；银牙箸成对；金喜字羹匙成对；金喜字叉子成对；黄地福寿瓷膳碗成对；金漱口盂成对；金斗成对；金洗手盆成对；银痰盂成对；银沤子罐成对。

　　内阁之制，唐之中书省也。明代不设宰相，遂不设中书省，改为内阁，以翰林学士赞襄庶政。至中叶乃有大学士之名，其权依然宰相也。国初改为内三院，旋复为内阁。若政事则初由议政王大臣，继由军机大臣，而内阁成闲曹矣。闻之友人王逸珊中翰言，内阁之职，主于批本。夷考题本之制，实有深意。每题一事，必先引例载若伺，而今此事若何，查与某例相符。或事于例虽未符而有某例可援。且查曾有某事即照此例办理，今此事与此例相合与否。凡题一事，必引例数次，声叙亦数次。初视似繁文，然苟少与例不符，即无办法。此正韩魏公所谓“虽使一庸人执此，亦可为宰相”者是也。刑部本尤密，人命至重，不惮详慎也。自来复仇之案本，必双请是否抵命，抑可从末减，固无不从末减者，然本则如是也。近某部臣厌其繁琐，改为直从未减，此盖失古人作法之本意矣。复仇固当从轻，然焉知不有借复仇为名以泄其私怨者。若概入轻比，含冤者有矣。然后知古制未可轻改也。内阁大堂以有谕旨故不设正座。六堂分左右六位，若遇大挑之年，则钦派王大臣皆面北而坐，挑者南面跪。

　　军机拟旨，向来皆大臣之任。傅文忠公始属之司员，事见《檐曝杂记》，至今成例。章京考试始于嘉庆元年，试论一篇以神速为贵，限三刻交卷，迟者不阅。初由大臣试补，至嘉庆四年始命带领引见。

　　枢廷事件，皆书于册，标曰“随手登记”。元旦则装订新册，敬书“太平无事”四字于册端。

　　康熙癸丑春，天子御讲筵，从容谓学士：欲得文学之臣，朝夕置左右，惟职经史讲诵，给内卢以居之，不令与外事，其慎择醇谨通达者以闻。时举编修桐城张英。召入对，上心识之。自是再四咨询，对者无异词。遂有内廷供奉之命，赐邸舍于瀛台之西，辰而入，终戌而退。上所旧御读书处曰南书房，在乾清宫之西南隅。处其中，饮膳给于大官，执书使中涓。纸笔之属，出自御府；珍果之属，撤自御馔者，日数至焉。上御乾清门听政后，则召至懋勤殿。辰巳前讲经书，午后讲史，率以为常，此南书房供奉之始。

　　康熙二十一年六月上谕部院诸臣：朕因天气炎热，移驻瀛台。今幸天下少安，四方无事，然每日侵晨御门听政，未尝暂辍，卿等各勤执掌，时来启奏。曾记《宋史》所载，赐诸臣于后苑赏花钓鱼，传为美谈。今于桥畔悬设罾网以待卿等游钓，可于奏事之暇，各就水次，举网得鱼，随其大小多寡，携归邸舍，以见朕一体燕适之意。谁谓东方曼倩割肉之事，不可见于今日也。

　　凡翰林赐燕瀛台，定在暑节。每趁早凉入西苑门，大柳星稀，高槐露下，宫墙缘岸闲安步徐行。菰蒲四面，水禽啁哳，与江南水乡无异。暨渡板桥则荷香袭衣，闸流滴耳，宛在梦中听筝筑声。然后复从内苑墙入小红门，划然大湖，有红板长桥，横跨水面。桥夹朱栏，外杂列鱼罾。凡朝官渡桥者，俱许抽罾捉鱼，得即携归，于是迤逦达瀛台门。惟赐燕时，则从闸口北上直西，浮道通梁中有层亭，两面帐房，列如号舍。上命登舟泛太液池，即从过船亭登舟。芰荷十里，望如蕃锦，北面望金色摇曳，则别一境地矣。

　　向例，殿试进士在太和殿丹墀。雍正癸卯年十月二十七日殿试，天寒砚冻，上命移至殿内两旁，并令太监多置火炉，俾殿内和爰，使诸贡士得尽心作文写卷。此移入殿内之始。至乾隆某某年，因御正殿，命移入保和殿，至今沿之。

　　雍正元年十一月二十九日，奉上谕：新科进士于引见前，朕欲先行考试再引见，一应仍照殿试预备。朕将诗文四六各体出题，视其所能，或一篇或二三篇，或各体俱作，悉听其便。此进士朝考之始。向例馆选不分省，以致边省多缺。通江李雪原钟峨，官太常寺少卿。雍正四年疏言：康熙四十五年至六十年，七科不分大小省俱有庶吉士。至元年癸卯，汉军及河南、四川进士无馆选者。二年甲辰，蒙古及山西、河南、陕西、湖南、四川、广东、广西、南、贵州诸省进士俱无馆选之人，请广储才之路。上交部议准行，此散馆分省之始。

　　翰林学士习国书，盖以备翻译编纂之任。故须专心熟习，辨析精微，积学功深，与年俱进，始为不负所选。康熙年间，馆选之例，庶吉士年四十五以下者，悉皆分读清书。世宗御极以来，只择年少资敏者。每科不过十余人，盖取其年富力强，可收记诵翻译之功也。而翰林甫经散馆，遂谓无从考验，束置高阁，以致教习三年，转为虚设。雍正十一年四月上谕：嗣后庶吉士等虽经授职，或数年以后，或十年，朕再加考验。若依然精熟，必从优录用，以示鼓励。其或遗忘错误，亦必加以处分。此翰林大考之始。

　　钱塘陈仙桥参议（鸿）尝建言：请轮班日讲。以为康熙、乾隆间，设官使日缮进经史讲义，讨论益精，义理愈出，辨别益确，施措益明。兼可鉴其才猷，验其学识，既备咨访之具，即储简拔之才，云云。其说甚允，窃谓此法实佳，然须有学校一番教育，然后其言始可用，否则以八比文、楷书字为讨论之具，恐非所以储才也。

　　《茶馀客话》谓：文渊阁，遍质之先辈博雅诸公，皆无以答。余意今之内阁大库，彷佛近之。当时杨廷和在阁，升庵挟父势屡至阁翻书，攘取甚多。又典籍刘伟、中书胡熙、主事李继先奉命查对，而继先即盗易宋刻精本。观此情形，必非内廷深严邃密之地。而沈景倩谓制度狭隘，窗牖昏暗，白昼列炬，当时俱属之典籍云，则与今日大库形势宛然。且紫禁殿阁绮窗藻井，罘ぜ玲珑，惟皇史为明季藏本之地，则石室砖檐，穴壁为窗，盖以本章要区，防火为宜。今大库之穴壁为窗，砖檐暗室，较史尤为晦闷，则为当日藏书之所，正与史制度相合。

　　按光绪戊戌、己亥间，内阁大库因雨而墙倾。夙昔以幽暗无人过问，至是始见其中尚有藏书。如邵康节《蠢子》数堆庋充栋。又有《大舆图》一张，无处张挂，其大可知。以此知阮氏之言盖信。若今之文渊阁，乃乾隆中仿四明天一阁所建，非其旧地矣。

　　明之南内，今已拆尽。按行遣迹，惟普胜、普度二寺似犹是旧殿之仅存者。普度寺殿宇极宏，佛像极奇，皆西天变相。手执戈戟，骑狮象。陈设多宝物，沈香长及丈，雕镂花纹。明成化中，番僧板的达所贡七宝佛座，即仿其规式造五塔寺者。今尚供寺中，完好无恙，乃木雕加漆者。疑《涌幢小品》记所云：南内最后一殿，供佛甚奇古者，或即指此而言。国初，睿忠亲王曾作府邸，吴梅村诗所谓：“十载金归掌握，月明车马会南城”者也。今殿极东一间，北墙下番佛五，皆乘狮象。南窗下悬王之甲胄弓矢，甲长七尺余，黄缎绣龙，鲜好如新。胄径九寸余，护项亦黄色。刀剑弓矢长于今三之一，弓无肖而一人之力不能开。旁二护卫像，著甲执兵，皆真物，王之二巴图鲁也。殿外作龙尾道，直抵山门，道旁古松林立，清荫甚美。

　　东安门内，东安桥上有关帝祠，地极狭隘。相传此庙如灾，必出大工，故工部吏胥奉之极虔。

　　左文襄入都，僦居东安门内。《盾鼻余沈》自记有石鼓阁，即此。公入军机，锐意欲有为。曾闻一章京云：公虽欲有为，而成例具在，丝毫难于展布。陈奏发行，急于星火，无暇推敲。且有明日拜章而今日甫定稿，了无更正之暇。有所建白，亦多中辍。所以文襄入直未几，即力疏求去，有以也。然而京官之钳制堂官，亦见于此。

　　八旗春秋试，例于试前兵部请钦派王大臣校试。马步射向在东安门内南箭亭。盖明之南内，今为正黄旗侍卫校场。其期：春闱二月下弦以后，秋闱七月下弦以后。于时衣冠竟会，旌麾并举，骏马骄风，雕弓替月，饿鸱互叫，灵黾时振。翼翼济济，犹想见辟雍校士之盛典焉。

　　国家创业，以弧矢威天下，故八旗以骑射为本务，而士夫家居亦以射为娱。家有射圃，良朋三五，约期为会。其射之法不一。曰射鹄子，高悬栖皮，送以响箭。鹄之层亦不一名，最小者名羊眼。昔果益亭将军专工射鹄，有“果羊眼”之称。然工者仍不事此，或一箭诸圈皆开而不落，如花篮式，此为至难。曰射月子，满语名艾杭，即画布为正也。曰射绸，悬方寸之绸于空而射之，此则较难。又有于暮夜悬香火于空而射之，则更难。然皆巧也，非力也。闻之开国之初，其射也，弓用八力，箭长三尺，镞长五寸，名透甲锥，所中必洞，或连贯二人而有余力，是以南京太和门箭遂没羽焉，此国初所以能威天下也。

　　定制，赌有禁，惟以射赌者无禁，故有大书于门曰“步靶候教”者赌箭场也，然往者寥寥。

　　自开国至乾、嘉，田狩盖为重典，非以从禽，实以习武也。圣祖于热河建避暑山庄，以备木兰巡狩行围之制，一用兵法，围时以能多杀者为上，皆以习战斗也。又杀虎之制，以二侍卫杀一虎，得者受上赏。故嘉庆癸酉之变，京营兵皆能战，遂以殄除巨寇，灭此朝食。道光以后，不复田狩，于是讲武之典遂废。后生小子既不知征役之劳，又不习击刺之法，下至束伍安营，全忘旧制，更安望其杀敌至果乎？迨同治中，穆宗奋欲有为，亲政后曾畋于南苑。诸环列至有预购雉兔，至临时插矢献之，而蒙花翎之赐，可为叹息也。

　　热河行围，前人多有诗纪之。以瓯北为最佳，然尚未备。成倬云侍郎（书）《多岁堂诗集》有《避暑山庄纪事》绝句八十五首，最详。今录之云：端阳节至麦风温，郊祀初回万马屯。避暑年年循例往（年例于北郊后启銮），千官送驾大东门。鸾旗翠葆出圆明，近野居民夹道迎。不用羽林传警跸，儿童相戒各低声。委蛇辇路绝尘氛，旗影徐飞树影分。正是久晴新雨后，清河桥下水。相国行舆步骤迟，每随双纛望前麾（御纛前，皆御前大臣及乾清门侍卫。扈从诸臣在御纛之后、八杆旗之前。扈从者例皆骑马，时惟王、董两相国乘轿）。书生也忝从行列，驽马常先八杆旗。趱拨如飞健步军，每经村市避行人（乘舆所至，凡遇村市凑集处，则粘竿拜唐阿及绿营健步在前，步行警跸，谓之走噶山。噶山者，村也。亦谓之走拨，凡走一拨即乘马从宽转驰向前以待，谓之趱拔）。道旁樵牧多如织，不近銮舆总不嗔。白褶前驱后赭黄（虎枪营皆衣白褂，乾清门侍卫皆衣黄褂），行宫将近趱行忙。营门下马看林立，射虎将军蜡杆枪。沙孤堆上望行旌，万骑如云按队行。豹尾遥分成小驻，蔺沟河畔有尖营（沙孤堆在蔺沟河之南，积沙成阜）。草软沙轻辇路平，石槽南畔认行营。下门列帐还相劳，屈指泺阳第一程（驾入行宫，百官齐集，谓之上门。晚膳后散归帐，谓之下门）。风山口内路迂回，土壁中间一径开。转过坡陀三四里，青山如面向人来（至此始见山）。已近怀柔风候殊，山城如斗势盘纡。鸾舆过后街衢静，闲坐农民说免租（诏经过地方特予免租）。岁岁居民望翠旄，密云一带沐恩膏。迎銮父老能追忆，六十年来世八遭（逆旅老人记忆甚悉，亦绛县之俦也）。屈蟠妙笔写荆关，铁干虬枝翠霭环。谁识百年培养力，九松山作万松山（山初有九松，故名。今则不下万株矣）。万马连镳静不闻，千山盘折翠旗分。南天门上传朝膳，遥见金舆入五云（南天门在万山之巅，乘舆小驻，从行仰视，黄屋翠盖皆在天半）。小邑当衢百货陈，连宵镫火聚行人。传言石匣藏灵怪，欲访奇闻说未真（传闻有石匣在巡检署，坚不可开，故名。问之土人，或云不知，或云有，仓卒一宿，不能往穷其怪也）。白鹤涧沟风日晴，山头涧底白云平。下山却望来时路，人在长空木杪行。边风飒爽阵云屯，古北雄关锁断垣。十万貔貅齐勒马，元戎擐甲立军门（时古北口提督陈兵迎驾）。一色鹅黄孔翠斑，北来嘉客觐天颜（蒙古于本朝为客，见御制诗注）。问安才毕齐乘骑，便入乾清侍从班（蒙古诸王公多有在御前行走者）。关城回望五云中，路入平川马首东。千里泺阳分别派，双桥如虹驾晴空。竟日看山眼渐明，一山未尽一山横。欲穷绝塞峰岚秀，清晓来过巴什营（巴什营直南一山，峰岚秀绝）。关门内外隔温凉（出口后气候稍寒），七站中间此站长。路转峰回迷向背，御营近在两间房。茅屋石墙处处皆，山家留客小安排。晚餐莫漫愁沽酒，御道中罗买卖街（御营前，多支布帐，货食物酒果，谓之买卖街）。小户编篱逐径成，村庄儿女善经营。晚凉动我归农兴，羡煞山田带月耕。雨后泥深马不前，解鞍小憩古城川。行人说虎日将夕，榛莽无边风飒然（地多虎）。驼装深夜走前营（部院百官，下门后无事，辄先一日启行，谓之走前营），铃铎相闻歌笑膺。宽转莫愁官道失，路旁悬得火球镫（垫夫于路之两旁，隔数步悬一红镫，夜行甚便）。石岭盘空一径开，争涂隔夜苦喧う（青石梁，路仄陡险，车行甚艰）。蓦看车骑分头避，向导先锋跃马来。鹿角杈丫当道横，鸾舆过后放人行。山头地底遥相应，尽是鸣鞭叱驭声。老岭才过又陡坡（过青石梁数里，即黄土冈，路亦陡险），两峰相望郁嵯峨。中间平坦无些子，衔尾驼装络绎多。常山别殿午阴浓，谡谡寒涛静院松。谁识九重无限意，雨忧行旅旱忧农。

　　侍从清班愧不才，橐日日上门来。黎明忽失前宵路，此处宫庭向北开（常山峪行宫，背南山而建，北向）。雨气空夜气凉，严装夙驾晓行忙。侵晨忽散千山雾，策马先过三道梁。远山隐隐见周墙，望近谁知路尚长。盼到河屯营里住，计程明日是山庄。断岭回坡路折盘，晓行人在画图间。泺平迤北无乔岳，一带倪家平远山。双塔山头处士祠，跻攀无路到今疑。曾闻有诏搜奇迹，野韭盈阶木主欹（一土台在山半，高十余丈，中分为二，四围立如削，上有瓦屋三楹，历无登之者。闻往岁乘舆经过，诏遣人梯而上，室中设香垆木案，尘积数寸，一木主题曰：王先生之位。屋前地半弓，种野韭数畦，甚丛茂，不知为何人之祠。问之土人，亦不能知所自始也）。边城宁虞生计微，八旗蕃富似京畿（热河设八旗驻防，副都统领之）。健儿站道夸身手，一色鞭刀短后衣。齿发虽衰精力存，黄衣诸老沐天恩。道旁稽首还相告，矍铄应须逊至尊。辇路和风塞草熏，提垆香篆气氤氲。广仁岭过山庄近，望见山头五色云。十里长街驰道通，遥闻仙乐入离宫。内臣传旨千官散，丽正门前日正中。草创规模质不雕（山庄为圣祖所建，榱、楹皆本色，无丹ぬ之施），茨茅阶土仰神尧。文孙继武无增饰，弈叶钦承俭德昭。禁扁当门手泽垂（“避暑山庄”额，仁庙御笔），百年堂构系深思。两旁素壁无多地，尽刻今皇感旧诗（二宫门壁闲石刻最多，皆御笔也）。日午当天火纟散张，薰风前殿送微凉。戟郎侍值轮番入，内药仍颁祛暑汤（门侧置朱漆桶，贮暑汤冰水）。游豫何尝慰睿思，每忧水旱问疮痍。从臣召对无虚日，纤细都劳圣主知。楠殿薰风婆律芬（山庄正殿栋宇皆楠木），小臣曾此切瞻云（臣书壬子扈跸，蒙恩召见于此）。今番更荷如天宠，独听君王论典坟（臣书今岁召见，蒙询及诗赋制义，并问能为古文否？因论古丈法度。圣学渊深，茫乎莫测也）。传餐已下引诸曹，虎卫拿门执锦条（驾未出以前，门尽阖，侍卫执环条以俟驾至，门辟，谓之拿门）。阊阖未开人语肃，正中黄帕御床高。校射宫中集俊髦（驾时出看诸臣习射），旧家风俗习弓刀。书生合作千夫长，三发亲蒙睿语裒（臣书中三矣，得赐金焉）。亲王挟矢御墀头，龙种英雄厌辈流。孔翠鹅黄新赐得，天闲骑出紫骅骝（郑亲王连发五矢皆中，诏赐三眼花翎黄褂、内厩马）。天藻颁来雪日光，词臣奉诏愧枯肠。乌丝茧纸刚誊得，中使传宣进和章（皇上万几余暇，圣制诗章，日有程课，率命扈跸词臣和韵。隔数日辄一汇写呈进，以单纪数。前诗甫缴，次单即下。奎文炳焕，富有日新，实旷古所仅见。臣书以翰林讲官随行，亦得一体恭和）。射生人集曲城隈，白鹿黄羊扌载来。内侍迎门先导入，御前都尉打鲜回。山雨吹晴不作泥，侵晨有诏幸须弥（寺名札什伦布，盖梵语也，译言“须弥福寿”，见御制诗）。流杯亭外排仙仗，水长沙平辇路移。梵宇浮图高出霞，下瞰城市如尘沙。撞钟吹螺迎大驾，辇前无数金莲花。毡裘君长沐殊恩，泥首宫门圣语温。六十年来勤教养，诸蕃一体等儿孙。巴林盟长已华颠，拜跪依然礼数虔。圣主非常赐颜色，念他侍从几多年（巴林王为诸蕃盟长，年近古稀，瞻觐时犹跪拜如礼，无衰迟之态。仰徵圣人久道化成，故一时寿寓同登，蔚为世瑞如此）。无数明驼卧近郊，殊方贡使面＜尧页＞＜页＞。沙堤十里平如掌，一例排支蒙古包。朱轮黄盖傍天门，中使传宣哲木尊（哲木尊，西藏剌麻名号，秩亚呼图克图）。召对出门还默坐，西来大意本无言。九龄稚子悟前因，又见章嘉万劫身。逢著旧交都色喜，可知渠是再来人（前章嘉呼图克图住世时，道法神异，最蒙优眷。示寂后，复转轮阐教，今九岁矣。来行在，见前身所素识者，仍慰劳如平生欢）。捧诏名卿见佛回，法轮自转不须推。丹书未递行程缓，堪布先期进马来（剌麻来觐，进梵书通帛，顶礼志虔，名丹书，堪布亦刺麻之有品秩者）。振古奇功一日收，捷书驿递看星流。宰臣入贺天颜喜，旷典颁来如意舟（如意舟乃御园中别所，于水中叠石为洲，全作舟形，故名）。会龙山色晓空，万壑朝宗一派通。锡以嘉名应为此，荒唐野语付齐东（会龙山下水，为众水所归，故有是名。传言下为群龙所聚，殊属荒诞）。矗矗孤疣插断崖，山灵也是费安排。依然顽石和沙砾，笑杀谈诗萨质斋（磬椎峰，俗名棒椎山。孤峰拔起，上丰下俭，别无环拱，状极奇伟。同官萨质斋曾有诗云云）。山势高低一径开，石城内外隔尘埃。游人莫傍墙根语，圣驾方从西峪来。罗汉山头羊骨灰，回官作法召风雷。传闻札鞑生牛腹，能致蛟龙送雨来（遇旱时，回人辄于山头，燔生羊，诵回兄，祈雨，颇有验，盖其国俗也。札鞑，似石卵，生马腹中，亦回人祷雨所用）。箫鼓喧天达禁宸，士风祈雨走比邻。柳圈帕首胡旋舞，寡妇童男笑杀人（俗间祈雨，多折柳戴首）。惟有山田望泽殷，经旬不雨便如焚。忽闻好语传邻叟，僧帽峰头望白云（僧官帽，山名也。土人每瞻峰巅，云起为雨候）。宫墙下视小西沟，退食宗藩羽卫稠。忽地下舆骑马过，始知天子在楼头。吹面西风酒力微，好山无限澹秋晖。碧天云点长空静，望见宫庭白鹤飞。荒山如赭碎秋菅，游牧儿童驱犊还。望见仙园规矩草，始知雨露胜人间（塞外土肥草长，高不见人，然俱离披，蒙密可憎。独御园内所生，修仅数寸，一望如翠平铺，略无半茎参差错出者，可异也。俗呼规矩草）。中元法食集群僧，迎水堤前梵唱兴。十里长渠通禁苑，御沟墙外看河镫（中元节施食、作佛事、放河镫，一如都下）。花炮声中璧月圆，中秋烟火二更天。居民都向山头望，紫电金蛇满碧天。离宫秋晓瑞光寒，寿域宏开万国欢。禁尉鸣鞭仙仗肃，二层门外拜鹩鸾。鹬冠奇服遍城，尽是梯航祝嘏人。万树园中开御宴，湛恩亦许到陪臣（八月十三日为圣寿节，每年祝嘏后，例于万树园中赐宴诸王公大臣，有外藩使臣，亦恩许入宴）。广场回望静无尘，走索跳丸百戏陈。亻辰子仟倡排两列，御前先唤撂交人（开宴时，百戏具陈，辄宣善扑高等人员，令于御前相扑，以角胜负）。名是吴俞及越吟，踏歌运袂走相寻。熙朝乐舞声容备，不废兜离亻禁亻末音（大乐奏时，亦有回部乐舞，用乡语联臂顿歌。其乐器形制绝奇古，非所习见。我朝声教远讫，乐备万方，夙仪兽舞之盛，虞廷不得擅美于前矣）。甫田秋宴仰同仁（“甫田秋樾”亦御园别所），金帛肩异数频。拜赐向来皆九列，君王特旨入词臣。铃索无声昼漏稀，时平微物亦忘机。一双白燕衣如雪，来傍宫墙故故飞。边城五月似春阳，尽日山行挹众芳。饶有风姿草芍药，略闻芬馥野丁香（草芍药，草本小花，鲜红灼灼，剧可爱，绝不类芍药也。野丁香，亦口外野花，形差近似，香远逊）。石洞飞泉一道斜，坡陀背转少人家。平冈十里无行道，开遍空山桔梗花（桔梗花，山间弥望俱是，初不产水泽也）。僦居多在两山头，退值还为蜡屐游。芳草铺茵榛子峪，石林飞雨水泉沟（峪中平冈迤逦，芳草芊眠，饶有画意。退值后，同人相与携尊藉草，竟日忘返。水泉沟，有瀑泉倾泻乱石间，繁响琮，如琴筑竞奏）。禁院风清绝点尘，冷官无事称闲身。朝朝太仆朝房里，挥尘清谈似晋人。炎威尤畏日西斜，边地无冰酷暑加。夜半酒苏肺疾作，床前留得枕头瓜（地产瓜，形皆椭圆，颇不类，故有枕头名）。诗情画意总相关，退值离宫镇日闲。数点斜阳红树晚，碧峰门外看秋山。满地清晖兴未阑，孤吟无奈夜镫残。中秋节到归期近，御制诗交第四单（年例圣驾以八月望后回銮）。山村茅屋自高低，荒草连天曲径迷。黄叶满街秋巷静，隔墙声唤卖酸梨（土产酸梨剧佳）。胜迹都从远处搜，一官羁绊苦相留。秋凉一枕游仙梦，梦入朝阳洞里游（朝阳洞，为此地名迹。遇驻跸时，游人甚伙。余以去舍辽远，竟未得一游）。此诗盖仿元人《泺京杂咏》而去其琐亵也。

　　扈从行围，例服行装。《会典》所云，行袍、行裳，色随所用。行裳，冬以皮为表，佩分、素布视常服，带微阔而短。按：行袍，即缺襟袍。行裳，俗呼战裙。佩分，满人名荷包手巾，汉人名忠孝带。梁ぇ林《南省公馀录》称，闻之松湘圃相国谓：国初以代马络带，此恐讠为。闻之前辈，此所以马上缚贼之用。凡随扈，仓卒有突仪卫者。无绳索则以此缚之，盖备不虞之用云。

　　旃檀寺，本名宏仁，以旃檀佛像所在，俗呼为旃檀云。其像元代供大内，明代供鹫峰寺，国朝乾隆间移此。此像与石鼓皆起于周代，至今三千年，岿然无恙。庚子之乱，寺毁，像不知所在。

　　天庆观，在旃檀寺南，俗称刘銮塑。神像皆出元刘供奉銮手。今已颓败零落，蔓草塞门，过者瞻望太息。

　　西十库，始明代。康熙中，检查封禁。近倒尽，几如土阜，而库藏犹有存者，惜竟无人过问。

　　大光明殿，本明万寿宫，成祖潜邸也。嘉靖后改此殿，今为设醮祈雨雪之所。道士例取于江西龙虎山，坛陈设法器、幡幢、帷幔、冠帔、绅笏，皆康熙内府旧制。星羽辉煌，锦绮耀，睹之者如入八景宫中，观法驾导引也。例月给内仓米三十石，仍有香镫银两，今皆停给，道士遂稀有存者。每临事，取足于各观而已。

　　雪池冰窖，在北海陟山门内，为诸冰窖之冠，御用取给于此。都城内外，如地安门外火神庙后，德胜门外西，阜成门外北，宣武门外西，崇文门外东，朝阳门外南，皆有冰窖。以岁十二月藏冰，来岁入伏颁冰，各部院官学皆有之。掌以工部司员一人；以数寸之纸，印为小票，名冰票，为领冰之券。然年久弊生，虽有此票，而给冰绝少，殆不能供一人之需。故亦不复领票，而冰多售于市矣。乐部，在西安门内。初沿明制，用教坊司，有奉銮。其属左右韶舞、司乐共四人，协同官十人，俳长无定员。雍正时改和声署，礼部、内务府、太常，鸿胪皆领之。乾隆七年，始命王大臣总领乐部事。王一人，侍郎一人，皆兼官也。其神乐署仍隶太常。和声署则隶内务府，俗呼为南府，其优伶皆内监也，亦即古教坊司。又有蒙古乐舞、回人乐舞、缅甸乐舞等，惟大燕则用之，以示徕远。

　　乾隆中，以旧译佛经，多失本真。诏开清字经馆，以唐古特文译西番文，又以蒙古文译唐古特文，再以清文译蒙古文，于是经之真面目始出。又仿译经润文之例，董以亲王，总以章嘉国师，置翻译生若干员。惜其经世无传本，相传《金刚经》之“如梦幻泡影，如露亦如电”句，原本甚长冗，凡十数句，唐人译本节之耳。又西藏独无《楞严经》，章嘉国师乃以唐古特文翻之，俾流布藏中。

　　光绪乙酉、丙戌之间，京师谣讠千甚众。时王侍郎（文锦）密陈于两宫云：将有西狩之兆。以侍郎夙精天官家言也，且请移跸西苑以禳之，遂诏修仪鸾殿而迁居焉。然庚子之变，侍郎已前死，不及见矣。

　　甲午六月十五日夜，大雨雷，烈风拔木。大清门、天安门、端门、午门、太和门门闩齐断，多年大树偃覆纵横，自来无此烈风也。

　　●卷二◎南城堂子，在东长安门外，翰林院之东，即古之国社也，所以祀土谷而诸神焉。中植神杆以为社主，诸王亦皆有陪祭之位。神杆，即“大社惟松、东社惟柏”之制。满洲地近朝鲜，此实三代之遗礼，箕子之所传也。俗人不知，辄谓祀明邓子龙。不知子龙盖于太祖有旧，相传开国初太祖常微服至辽东，以觇其形势，为逻者所疑，子龙知非常人，阴送出境。太祖笃于旧谊，祀于社，亦崇德报功之令典，非专为祀邓而设也。堂子墙外松柏成林，满人欲请神杆者，具呈礼部，任择其一而仍以稚者补之。考满洲祭礼，实《仪礼》特牲馈食礼也。余尝有《满州婚祭礼合仪礼考》一篇，今录之云：满洲六礼，惟婚、祭二礼，不与世同。余尝疑为古礼之遗，乃以《仪礼》考之，始知即婚礼及特牲、馈食二礼。如满洲旧家，皆有神堂。神堂之户在东而牖在西，此《仪礼》户牖之制也。室中以西为上，《仪礼》室中之位也。庋板为神位，宗之遗也。设几于地，古之席也。植竿于庭，贯以锡盘，丧礼之重也。古以代主既虞，废之。满洲无主，遂不废也。祭用特豕，特牲馈食也。其祭也，夫妇亲之，《仪礼》之主人主妇也。祭之先一日，主妇亲成糕饵，《仪礼》之主妇视馆也。祭日厥明，主妇献糕饵十一器，《仪礼》之主妇直祭也。奉首于神板上，迩黍稷于席上也。主人跪，巫者祝辞，《仪礼》之释辞于神也。巫者鸣弦索，歌吉辞，古祭乐也。《仪礼》无乐，盖士礼如是，大夫则有之矣。而乐之始作，亦当于释词迎神之际乎。主人出迎牲，《仪礼》之视牲也。既至，振牲令其鸣，《仪礼》之雍人作豕也。置牲于床，即《仪礼》之於也。省牲，主人亲视之，《仪礼》之视杀也。灶居西方，《仪礼》西荣之位也。以盆盛血献于神前，《诗》之“取其血臂”也。献牲，承以木，古之俎也。随肉必献汤；太羹也。至暮再祭，以幕蔽其窗牖，阴厌也。明日，晨祭于庭，《仪礼》之绎祭也。《诗》谓之礻方。祭毕，阖族大燕，及宾客皆与，《仪礼》之族酬也。此祭礼之合《仪礼》者也。若婚礼，则媒氏执男女二家之年庚、三代互易之，《仪礼》之问名也。既主妇至女家视女，《仪礼》之纳采也。既定，则男家以如意纳之女家，《仪礼》之纳吉也。婚前二月，具羊豕鹅酒服饰采帛以书将之纳于女，并告婚期，《仪礼》之纳徵兼请期也。婚期以夜，日入三商为婚也。奁具既入门，婿往女家拜于堂，亲迎也。而今讹为谢奁也。其娶也，舆前导以角镫数十，《仪礼》之执烛前马也。妇至，布席于室中地下，不设几，陈羊豕黍稷，夫妇相向坐，《仪礼》之对席也。御者以二盏互饮其夫妇，凡三，《仪礼》之胤也。质明，以质见舅姑，《仪礼》之厥明见于舅姑也。并拜于家庙，《仪礼》之庙见也。按《汉书。地理志》云：殷道衰，箕子去之朝鲜，教其民以礼义。而《仪礼》古人传为殷礼，然则满洲礼固殷礼也。虽行之久，未必无讹，然大端具在。惜乎国朝有此古礼，乃日用而不知，傥修明其礼，颁而行之，不胜于汉唐沿讹之礼远也乎。余既箸此文，更载其仪节于此，俾后世有考焉。仪曰：谨蠲吉辰，先期三日，主祭者率阖族虔诚致斋。选牺牲，择纯毛净体，牡二牝一（惟背镫牲用牝）；江米、白米、黄豆、稗米、安春香（出关沟）、红烛、白挂钱、新麻、白纸、赤小豆、小鲫鱼、新柳枝一、三色纺绸（白色、蓝色、月白色）、三色线（作索）。先期二日，主祭者率阖族，谨将神板拭净，换新挂钱，香碟内易新灰，次将祭器洗拭洁净。应用祭器列后：鸾刀一（柄上有铃）、匙箸、祭桌二、肉俎三、香案一、省牲床一、盛血盆一、和面盆一、锅一、灶一、杓一、铲一、勾、叉、蒸龙一、新笸箩一、控筛一、罩篱、帚、｛艹刀｝、帚、簸箕、蒸布、拭布、净绳六根、秫秸（四根一束，四束，长二尺）、净柴。先期二日，主妇率阖族妇女拣择米豆，取纯净者用，作索照旧式，按应换索子女每人一挂。先期一日，用新汲水将米豆淘净。米晾微干，豆熘熟，磨面，蒸面，江米九成，加白米一成；煮面，江米八成，加白米二成；和面，用温水香，选新采绿色叶，晒极干，研粗末。赤小豆、小鲫鱼俱换索，用豆煮研泥。届期朝祭，设架（以黄布，架以木为之，饰以来油），悬前设矮桌，列烛二，香碟陈于桌里边，横之（凡三），主祭者，丑刻率阖族点香，免冠三叩首，兴。和面蒸熟作饽饽十一盘，每盘十一数。献齐，奉第一盘于神板上，免寇三叩首，兴。顶冠出，请牲，至牲前用净帚遍扫牲体，换新缚绳引牲人，至神前陈于地。牲首向上，脊向南，免冠三叩首，兴。视厨役省牲、升牲于床。省牲，用左手盛血以盆，血盆供桌之左，接香。俟肉熟，撤饽饽盘。奉俎以献，首向上，插鸾刀于牲首之左。盛汤一碗，加箸一双，供于神板之上，免冠三叩首，兴。稍候撤俎，每分割取肉三片，并撤所供汤，阖族食，异姓不与。香息，撤，请上香碟。午后，撂骨跳神，礼成，夕祭，设架于北炕，悬前设矮桌，列烛二，香碟横陈于桌里边。主祭者，未刻率阖族点香，免冠三叩首，兴。和面蒸熟作饽饽九盘，每盘九数，献齐，奉第一盘于神板上，免冠三叩首，兴。顶冠出请牲，至牲前，用净帚遍扫牲体，换新缚绳引牲入。至神前陈于地，牲首向上，脊向东。免冠三叩首，兴。视厨役省牲、升牲于床。省牲，用右手盛血以盆，血盆供于桌之左，接香。俟肉熟时撤饽饽盘，奉俎以献，牲首向上，插鸾刀于牲首之左。盛汤一碗，加箸一双，奉于神板上，免寇三叩首，兴。息香、彻火，以布幔庶窗，闭庭户。阖族人等屏息俟于门外，主妇在内行九跪九九顿首礼，兴。将牲首所插之鸾刀撤下，轻放于案上，呼烛。然后秉烛入。撤，上香碟。撤俎，每分割取肉三片，并撤所供汤，阖族人等食，异姓不与，背镫礼成。是晚将神杆请下，净拭洗斗，即将香案、祭器、锅灶、柴米、水火、盐梅等备具于庭中，以备次日祭天。次日丑刻，设祭桌于庭中，陈三碟：一盛香，一盛稗米，一虚空留盛牲之全体。设齐，主祭者率阖族顶冠，行三叩首礼，兴。请香案、祭器等出，设于神杆前，安斗，升旧颈骨于屋上，即往请牲。至牲前，以净帚遍扫牲体，换新缚绳。引牲至祭案前，陈于地，首向上，脊向东，跪。俟读祝者宣祝词，并洒米三次，免冠三叩首，兴。视厨役省牲、升牲于床。省牲，用左手盛血以盆，血盆供于桌之左。主祭者衅杆尖毕立之，脱牲衣，解节，取颈骨（先下锅），取搭枯拉（骨名），挂于桌乘。取牲之全体（每一片），供于碟中。取胸岔及肋骨，左三右二，取塞勒带骨三节。取小肉，约十分之三，依次下锅。将大肉，连牲衣供于俎中。接香。俟肉熟时，跪切细丝，供稗米饭二大碗，肉丝二大碗。肉丝上加塞勒并右肋二条，血肠七片，三四碗稗米饭，饭上各插匙一把，肉丝碗各插箸一双，献齐，顶冠跪。俟读祝者宣祝词祭告，洒米三次，毕，免冠三叩首，兴。取碟中物置杆斗内，剔颈骨，贯杆尖，撤第一碗饭肉，移于庭内，二碗饭肉留于院中，搭占拉，例与读祝者。候小肉食毕，随将大肉下锅，午后撂骨毕，燎牲衣，礼成。换索礼。是日卯刻，设石东阶下，竖柳枝，展索绳，系其端于西神板下之右，下系于柳干，将所作新索并净纸，依次挂于柳枝。设矮桌于柳前，桌上设香碟一，系净麻于神箭，立于柳之左。和面作大小饽饽，煮熟大饽饽，摆九九烙。按换索之子女，每分供碗四：一盛饭；一盛小鲫鱼，每碗一尾；一盛小饽饽，九数；一盛豆泥，供齐，点香，主妇领换索之子女，序跪于柳前。主妇行三叩首礼，换索者随行三叩首礼。主妇兴，请神箭，展麻绕子女之颈；请净纸，拭面身，随即焚化，带索行一叩首礼，兴。其次应换索者俱如之。若有应开索者（凡婚嫁者先须开索），即将索结为之开释，遂行一叩首礼，不带索，兴。换毕，将第一碗鱼头，夹于第一个大饽饽内，夹于柳枝丫内。俟午后，令世仆将柳枝请出，即将饽饽与鱼头领食。升柳枝于屋上，撤香案，归神箭、索袱于神板上，换索礼毕，此余家礼也。余家或小有不同，而大致无异。凡跳神、背镫、祭天，皆夙宾。宾至，不迎送，不设几榻，席地而食，不饮酒，主人不陪食，虽至舆怡，亦均沾溉。祭之夜，阖家不得去衣而寝，日不出门，奉奉俎，必恭必慎，置器不得有声。祭用春秋吉服。三昼夜，衣索者不得入门，杂色人不得入门。凡有神堂人家，平日亦同此禁。

　　六部官廨，分居大清门左右，东为宗人府、吏部、户部、礼部居其前，兵部、工部、鸿胪寺、太医院居其后。翰林院则又东而北向，理藩院南向。西为鸾仪卫、太常寺、都察院、刑部、大理寺，而通政一司则又在西长安门外，北向焉。阙西之前一列，为明代五府。国朝废，今尚存五府之名，而改为民居矣。本朝六部官皆添满缺而仍汉名。司官初名理事官，后改为郎中、员外郎，惟宗人府未改。六部实缺官则有尚书、侍郎、郎中、员外郎、主事、司务，此满汉所同者也。又有堂主事，七八九品笔帖式，惟满有之。小京官，惟汉有之，此皆额设之员也。然部中任事之员，初不计此。盖每部分若干司，司有掌印，有帮印，有主稿，有帮主稿。又或有掌印上行走，帮掌印上行走，主稿上行走，帮主稿上行走，名目虽繁，然任事者惟掌印、主稿而已。吏、刑部有汉掌印，余部皆满员，且不限郎中、员外郎、主事，惟堂官所任主稿亦然，亦不限定司缺，亦有此司候补人员掌他司印钥者，全以堂官意指为之。此下有管股司员、有当月司员、则初到部者为之。部有档房，一部之关键也。以司员为总办。帮办有堂主事，有笔帖式。笔帖式之分，曰委署主事，曰掌稿，曰缮折，曰牌子，所以供笔札，司收掌，任奔走，而实则学习部务，以备司员之选，分吏胥之权也。故列一等者，不三年氵存至员外、郎中而掌印矣。乃法久弊生，堂官视为微员，不任以公事。笔帖式亦自甘废弃，不复问及公事，而公事之权仍在吏胥。计一部中，每遇公事，堂官下之司员，司员委之书吏。书吏检阅成案，比照律例呈之司员，司员略加润色呈之堂上，堂上苟无驳斥，则此案定矣。然堂官久于其部者，能有几人？即久于其部，而能于此部成案，条举历历者，更有几人？下及司员，罔不如是，而祖孙父子，世代相传者，惟吏胥耳。虽有三年退卯之制，而彼屡更其名，无从稽也。或退卯而依然逗留。所更者，非其子侄即其弟子也。无怪乎长安吏胥之门如市，而富越公卿也。微员中，似无足重轻而关系极重者，莫如笔帖式与县令。笔帖式一官，堂官不甚介怀，司官亦羞与为伍，彼亦自侪于书吏、舆亻台之列。然而三年大计，保列一等，不数年题郎官，掌印钥矣。又不数年，外任监司、太守矣。其为笔帖式也，绝无培植之方。及其外任也，欲收桑榆之效。岂一人之身，贱则愚而贵忽智乎？至于州县，亦七品官耳。而人民寄焉，土地寄焉。外省自督抚至道府，虽曰临民，特空言耳。其亲民者，惟县令。县令得人则治，失人则乱，关系如此其巨。然朝廷视为不甚爱惜之官，以捐纳取之。小夫贩竖，无不可得。及一得之，视为利薮，必偿所愿而去，更不问所司之事。无怪闾阎困苦，盗贼横行也。是以昔陆清献公力请停止捐纳，而宝竹坡侍郎有考试笔帖式之请，惜皆未行而罢。

　　咸丰末，户部失慎，火三日不息，存案悉毁，故户部无陈案可稽。先是，董韫卿大司马（恂）初登第，观政于户曹，暇则检其旧案之有关系者，抄节存于家。及官少司农，值修《则例》，吏以无从检察，例不能具。公乃悉从节抄中补之，书赖以成，亦留心之效也。

　　纪文达《槐西杂志》云：礼部署中有寿草，春开红花，缀如火齐，秋结实如珠。《群芳谱》、《野菜谱》皆未之载，不知其名。或曰即田塍公道老。此草种两家田塍之上，用识界限。犁不及，则一茎不旁生。犁稍侵之，则蔓衍不止，反过于所侵之数，故得此名。然余审谛署中之草，叶作锯齿略相似，花则不似，其说非也。在穿堂之北，治事处阶前甬道之西。相传生自国初，岁久渐成藤本，今则分为二歧，枝格杈桠，挺然老木矣。曹地山先生名之曰长春草。余官礼部，特作木栏护之。门人陈约园（）时官员外郎，使为之图。署中又有连理槐，在斋戒处南荣下。邹小山先生官侍郎时常绘图题诗，今尚贮库中。按梁ぇ林中丞谓，在部清理南库时，与萨芗林（迎阿）注意检寻，渺不可得，不知失于何时。而二卉木今皆无恙。至优钵罗花，则久无存矣。

　　王阮亭先生《春曹仪式》一书，梁ぇ林《南省公余录》中载之，今录于此。式曰：一、朝参。入长安门，候鼓鸣序齐，出阙右门棕棚下，西向共一行立。少顷，北向，照官分三行立。如门朝，西向，郎中、司务前班；员外郎、主事次班；北向共一班，如殿朝，西向北向俱共一班，复班亦如之。散朝，鱼贯卷班而出，过金水桥，亦照官分三班行，俱要整齐，出长安门外序齿，一、衙门序官，火房序齿，出外亦序齿，一、谒文庙及一应公谒，俱序齿。一、终岁，同旧僚公会。仪司约旧僚官尊者，佥分举行，坐次序官，其馀同僚宴会序齿。一、同曹交谊，自昔称隆。前辈于大会外，另有私会。凡以商榷职业，讨论文艺，不惟联疏涣萃，而藉此规劝，庶几直道少存。今拟于四季照司轮会，其费则佐以公羡，务从省约。一、凡公礼，俱约齐行。在衙门则同出，在外则约会某所，非甚不得已事，忽托故不到。一、升任出衙门者，不拘在京在外，俱留书二三部本署中，以三十本为率。在部升任者，亦留书一二部本署中，以二十本为率。留别私礼，不拘。一、升任衙门在京者，同司者掌印，佥分四钱，举饯赆及文轴册叶。升任者到任寄四两，仪司收贮登簿，备同部公用。出差者，亦佥分各四钱，举饯赆。一、旧僚至京，不拘已未升任，原司掌印送一隶供役，佥分各三钱，治席公请；不得请者，送下程及赆礼。一、本部各司，例不出印结。同僚相保，不在此例。一、同僚及旧僚，遇有庆吊，礼不可废，情不容已者。同司酌量轻重，佥分举行。一、投刺：内院大学士，用官衔晚学生，吏部、都察院正堂与内院大学士同。各部正堂用官衔晚生，吏部左右堂与各部正堂同。惟升转考满用官衔，余不用。出差、差回亦不用。各部左右堂、坐院副佥都用晚生，即旧堂及别衙门带吏部本堂衔者，亦不用官衔。以上侍坐。内院学士，宗人府丞，通、大堂，用晚侍生，佥坐。太常、光禄、太仆卿、府尹、侍读学士、祭酒及四品大小京堂，用侍生，对坐。总督、巡抚带部衔者，用晚生。巡抚带副佥都衔者，用晚侍生。本省总督、巡抚用治晚生。本省巡按及二司用治生。以上帖式，同乡年家通家有相拘者，不在此例。本衙门往来拜帖，俱用侍弟，不称寅。新旧同僚亦然。相见俱行南礼。一、内院大学士、吏部正堂、都察院正堂，不送上马。各部正堂以下，俱送上马，曹堂亦同。一、遇部院大堂，通、大正堂，宗人府丞，引马避，副佥都非坐院者，不避。一、称谓：内院大学士、吏部、都察院正堂称官衔。各部正堂、吏部左右堂称晚生。同僚称老长官。称长官，称号，称兄，不称老先生及翁老之类。寻常往来，用单帖。宴会，两人一席，相见行两拜礼，行南礼。凡联名帖，序官。以上诸条，皆署中旧规。凡我同寅，愿言共守。有不如约者，众相正之。新任者，该司吏赴仪司领一册送览。康熙八年四月朔，吉。仪制清吏司郎中曹首望、员外郎王士祯、主事□□□。祠祭清吏司郎中黄虞丹、员外郎侯杲、主事何尔彬。主客清吏司郎中南廷铉、主事吕祚德。精膳清吏司郎中陈景仁、主事赵仑、司务范研经重订。

　　刑部大门无额，相传系世宗遣人取之，部臣不知也。一日御门询及尔部有额否？部臣对以有。上命人舁出示之曰：额在此久矣，而若辈未之知，则平日疏于入署可知也。诸臣叩首引罪。自是额亦不复发出，故至今无额。

　　刑部地最洼下，长夏淫霖，大门以内，水入车箱，各司皆以木床为甬路，而后可入。大理寺、都察院亦然，相传谓之“水淹三法司”。又刑部大门，横铁索一条，惟官出入去之，余则由索下入。意在戒人勿入，所以止好讼之意。

　　余师濮青士先生（文暹）官刑部，著《提牢琐记》，蔼然仁者之言也。记曰：提牢，古狱吏也。位卑而责重，易孽亦易福焉。国家哀矜庶戮，不遗一夫，岂容愚贱妄议损益！然今昔异宜，变通乃久。虽曰小惠，无伤大体，亦圣朝所不废也。文暹循职无状，因时补苴，琐琐载笔，私备检点，科条所布，则概从略。自惟不文，体段懵如，意者，劬妪絮语，病夫呻言，明知厌听，或亦有以谅其心矣。作《提牢琐记》。清、慎、勤，官箴也。箴，提牢尤亟。众狱所归，竿牍易行，清则绝之。猾役作威，大盗阶厉，慎则制之。躬理巨细，耳目入微，亵毋嫌渎，烦不惮劳，勤之谓矣。三者之中，清、慎在心，勤乃妙用。凡所类记，惟勤有功，一弗亲历，即属虚文，亦记所不必记也。关领囚粮，岁凡三期，虽具官司，仍烦商户。既便支存，亦易操纵，呈式先验，随时可核。米粝且尘，溲之务净。炊或失宜，匪饣壹则腐。盛以巨桶，覆以大布。冬则加棉，用辟寒氛。健役交荷，时防索朽。雨雪艰步，尤宜慎之。辰、申饭囚，毋或先后。立受以序，戒竞戒哗。范铜为杓，实容半升。上周镌文，以防磨减。先备洁水，数数泽之。积垢斯除，粒亦不胶。胶积太多，受者损矣。规木量杓，欲其平且盈也。倾杓惟速，欲其不寒也。扬而覆之，欲其无馀也。计口一杓，日凡两给，人饱一升，定例然也。饭给而汤随之，人沃一瓢。冬加莱菔，夏加绿豆，春秋则茶。禁苦水，禁冷水，禁不熟水。暑则多储，惟所需，饮无时。犴狴之侧，别设盎浆。夏日提讯诸囚，是出入饮之。淡食可悯，以盐蔬给之。毋过与，恐益烦渴，或靳之，饮尤苦。箸，折者，裂者。碗，损者，渗者，秽者，不足者，时时察之，易之，增之。囚给熟面一斤，佐以葱酱，或增肉数两，良辰佳节则为之。长官同僚惠于平日者亦为之。例餐仍不撤，酒与洋烟有常禁。屋环五床，守者居中。久禁而贷死者，居洁地之两床，凿垣通便溺，余两床与近死囚居之。床丈余，广可五六尺。支厚板，去地尺许，朽必易，湿必曝，秽必濯。藉于板者，夏席而冬荐。席宜泽，荐宜厚，皆于宽宜加荐以毡，尤于冬宜纫布而实以秸。为大枕，长如其床，月一浣，敝乃更。屋日必洒扫，床下尤督之勤。冬之煤气，春之温气，夏秋之交，疫气汗气。朝夕之厕气，泡氵气，湿热气，皆足致疾以死。蓄术柏艾萧频熏之，或屑杂药益佳。虫噬人至酷，蚤虱继之，不终夕已疮痍其体，血痕纵横，四壁如绘，狱中第一苦恼境也。虫有自壁出者，有从床上缘者，有自梁柱下坠者，隔以承尘而涂茨其旁隙，则稍得眠。屋外隅皆多设厕，日必一净。别具柳匡一，交绳而贯以木，渣滓悉入之。日荷以出，毋有少积。夹堵尤戒之，虑塞沟渠，或至高积，将可梯而逾也。囚定谳者许女属入视，皆朔，望后一日。先注门籍，出入以时，别纳一屋，闭户而守。禁窥伺，严私递，戒偶语，绝谑言。面日一沐，三日一栉。木梳、草纸、疏巾、碱豆，敝斯易，乏斯给，女狱倍之。或携婴稚，护视益当谨。女狱恒键，非公事男役不得入。扉之心，特洞一穴，藉传所需，加片板而时掩焉。择役之老而诚者，司其钥。病者、刑者、宿疾者、孕者、产者，医必速，药必具，日询所苦而躬督之。饮勿强他囚与俱，勿移之厕旁及秽湿地。非大瘳不止药，疾不可为者，立移空屋，杜传染也。死则有停尸所，缚尸于板而虚悬中央，恐为鸟兽残。呈验勿稽，夏秋尤亟。痧药、喉药、痢药、疟药、疥药、金疮药、杖伤药、解毒药，求可预制者，蓄以应所急。夏给扇，早启封而迟锢之，守者加严。衣一，一，秋夹而冬绵，絮多败、布多粗，缝缀多疏，多垢腻，多缧纟曳磨刮，则皆易敝。御一寒必二三易，厚厥直，倍厥数，施乃不穷。巾袜不具，冬即寒皴。首所覆，足所藉，皆给焉，惟察所乏。秋冬夜永，柝声难续。破寒往督，或风雨雪，督尤勿懈。平居巡狱，勿与定时，绝迁就也。役有告必察，囚有诉必受，微疾微伤必详诘，隐处不洁处必躬巡。筑颓葺漏，平道疏渠，事皆举矣。垣周老棘，火灾之媒。大旱大风，非时往察。囚屋出入有定时，坐卧有定方，眠食有定候。狡者、悍者、喧笑者、詈者、斗者、导讼者、商饰狱词者、结死党者，轻长跪重杖，或加桎梏；甚者铁索制其肘，悬之梁间，仍余其索，俾可坐卧。惟不可行死囚中，不得已乃一施之。囚不遵法度，屋则彼此移，监则南北调。有讦之者，质诸守役，证诸囚以实、以情，然后行法。守者或虐囚，不敢以非法也。但喝而渴之，强杂秽疾者同坐卧，无伤可证，已不堪命，故饮食必躬监。夜必核宿者之数，数必均，床必有限制。罪轻者，不系；稍重，曳锁于项；又重，拘手足；至重，乃加栲丑。其间老幼废疾、朴鲁、安静，严寒酷暑，刑伤太重者，皆可宽法，而仍时防之。新制琅铛，芒刃未销，著肤易伤，别给尺布护之。支木为凳，联床而属焉。淫雨积潦，以渡奔走，自吏及囚，罔不利之。长官所施，厥价甚钜。收发有时，修补有资，首役之责也。司狱八员，轮宿在狱，见闻最习，力求和衷，事乃有济。正役二，散役百有二十，巡夜武弁十，兵八十，司炊者二，铃柝者三十有二，咸轮期代役，纵则玩，激则变。专寄耳目则蔽，衡其轻重以为张弛。弊绝，殊未也；免咎，或庶几焉。狱有神，有总司，有分司，统尊之曰狱神。在祀典者，若关帝、龙神、门神。他若佛典之大士、阎罗、社公；若道流之太乙、药王、瘟部、火部，皆为位以祀。别一楹，祀前明椒山杨公。而刑部尚书王公世贞，郎中史公朝宾，司狱刘公时守得焉。庭隅老榆盘错，阴森不昼，传为忠愍公手植者。南则阿公祠，公讳世图。康熙时官满司狱，以除夕纵囚，元旦囚悉来归，一囚偶后。公惧，竟仰药死。囚踵至，痛公甚，亦触柱死，即今肖像牵马侍公侧者也。诸神朔望则祀，履任则祀，报赛日则祀，勾决日则祀，必躬亲，香帛虔洁，宜专厥司，庶几覆盆之中，亦有临质。神道设教，用佐官箴。《琐记》如右，盖缘煦孑以为弥缝，舍本齐末，奚裨劝惩。循吏不必为，能吏又不屑为也。文暹于是投笔而喟曰：嗟乎！斯所谓惠而不知为政者欤。虽然，《周易》言讼，厥卦凡三，噬嗑利用，狱著干肉，黄金之像，旅不留狱，协怀资得斧之占，无财不可以为惠，圣人得无深意存焉。至于议狱中孚，乃格豚鱼。豚蠢可莅，鱼愚可罟，狱近之矣。必格以信，厥道何先。天下万事，所不疑者惟生与养；所不变者，惟衣与食。本此立信，孚乃化邦。矧兹囹圄，饥寒所驱。记言琐琐，固属私恩，要非徒手，遂堪坐理。冥顽有众，玩视锯镬。夫岂口惠可以行赏，温拊可以代纩哉。试以勺水，人增一饮，不羹不薪，夫亦何费。而计囚三百，积勺溢斛，已非一力可汲，一瓮可储，况其他乎。洪惟国家深仁厚泽，靡隐不周。恤囚仅为政之一端，而原情立法，计日靡帑。谁非圣君贤相，忧勤恻怛，所推被于无穷者哉。我不敢知曰：名存而实亡。然法积久则弊生，政待人而后行。上挈大网，下厘细目，遵兹成宪，济以权宜，亦小臣所当自尽也。是故生者不使枉死；死者惟其法，不惟其心，刑官之职，固应尔尔。下逮提牢，厥责惟均，夫新旧相代，政必以告，古人在官之义也。益由广受，思以集成，救弊补偏，敬俟来哲。光绪二年十月朔，提牢厅主事濮文暹谨记。师，江南溧水县人，乙丑进士。官比部郎，外擢河南南阳府知府。有政声，以循吏荐卓异。诗、古文得阳湖恽氏之传，著《见在龛文集》。尤精天算，已有著述。及见李壬叔书，自以不能过之，遂止。诗文高古，实近代一作家也。

　　工部大堂，屏风之后，门限之间，有铁砖方二尺许，色泽甚古。明人著《鸿雪轩随笔》，谓是石季伦家物，未知何据。工部屯田司，有文子乘郎中（辂）联：粉署共宣猷，旧雨常怀杜工部；词人能作吏，晓风争唱柳屯田。为一时绝唱。文为丙辰进士，工诗。

　　太常寺仙蝶，曾蒙高宗赐诗，京师盛传之，未知始自何时。偶阅揆凯功《隙光亭杂识》，则言之甚详云：太常寺公署垂花门之上，有蛱蝶子三枚，黄质而黑章，须之末有如珠者二，余则与常蝶无别焉。常以夏至之时来集，每祭方泽，各官斋戒，蝶辄先至其所。祭毕则翩翩而逝，还其故处。或以帛及扇承之，呼曰：老道。便飞而下集，似有知者。见燕子必从而逐之，燕莫之敢抗。秋分后即去，不知所之。明年复来，不解其故也。此五七年间事，前此所未有者。以此书证之，则仙蝶之初来，盖在康熙中叶。而《鸿雪因缘图记》谓元时即在太常，此恐不然。若尔，何以不见明人言及之？且元太常寺不在此，明永乐初太常寺寄处万寿宫，至宣德初始建此署，安得云始于元代。

　　今世说周茂源官比部郎署，为王、李诸公旧游所，称“白云楼”即其地也。周与同官宋直方、施愚山相过从，饮酒赋诗，虽大风雪弗辍，一时都下传谓复见先辈风流。然王、李之“白云楼”在旧刑部街，非今地也。

　　观象台，在都城东南隅，付城而起，下为钦天监之外署。台在测算房后，拾级而登。上设仪器九事，顺治初，西人汤若望所造。甲午春闱后，曾因监人得登其上。仪器绝精，浑仪径丈，一人之力，转之有余。黄道游仪尤精，中有窥管，可以旋转四望，略无少碍。台下院中别有元代废仪器二。按天算之学，以本朝为最精，盖由圣祖天纵聪明。登基之始，适杨光先与西人互争历数，廷臣中无能决其是非。上乃躬亲律算，竟造其微。后遂有《历象考成》诸书，至今遵之，不能少出其范围，诚自古帝王所罕。又如南巡治河，命设转水墩，河患遂息。后河臣擅去之，河复坏。又手定乐律，撰《律吕正义》一书，出宋人诸乐书之上甚远。用兵西北，屡亲征伐。而宸制龙章，又复冠绝千古，诚天生圣人也。

　　吕公堂，在观象台之南，泡子河东岸。自昔久著灵异，春秋闱士子祈梦者最多。今梦榻尚存，而祈者鲜矣。但祈方药者甚多，门外卖药人王姓以此致富。壬辰春闱，余假馆其家。每晨光未旭，步于河岸，见桃红初沐，柳翠乍翦，高墉左环，春波右泻，石桥宛转，欲拟垂虹，高台参差，半笼晓雾。河之两岸多园亭旧址，今无尺椽片瓦之存。然其景物澄扌廓，犹足留连忘返。此河来自城下，本无上源。余沿河细审之，见河从东北来，环吕公堂，南度石桥，折而西南，沿城向水关而去，始悟此河盖本是元代通惠河之故道。自明代筑城，将河之半段截于城内，今东便门外之河，即此河之下流，其上源则与大内金水河通。徐中山改小元都城，永乐又拓而大之。元之都城凡两番改作，遗迹久不可问矣。慈云寺，在河西岸，颇宏。后阁尤古，惜半已就颓，尚未全废。若东岸之华严寺、太清宫皆成平地。太清宫顾起元碑尚在，文用骈俪，书法圣教，屹然于兔葵燕麦中，其西一带，炮厂、盔甲厂之街衢，皆拆成白地。铁梅庵先生故居即在此，今亦不可问。大抵城隅之地，尤易荒废，以去市远，居者不便，故家不能保其室庐也。按梅庵先生名铁保，满洲董鄂氏，以进士官至总督。少时与百菊溪、法石帆有三才子之目。后官江南，以罪遣戍，然《啸亭杂录》称其颇忤宦竖，故多造蜚语上闻者，其得罪以此。公书法为八旗第一，名亚石庵相国，用笔亦极相似也。公夫人名莹川，字如亭，亦善草书，工画兰，且能骑射、舞剑，又工举子业。公门生以文请益，夫人代为评骘，见或出公之上。

　　近代恩竹樵方伯（锡）居第，亦在贡院之西毛家湾。公满洲瓜尔佳氏，以进士起家，官至江苏布政使。在官有政声，而尤崇奖风雅。工倚声，刻有词草。戊寅入觐，卒于涂。后裔不振，此第竟无售主，大半赁人矣。

　　于忠肃祠，在裱背胡同。燕废已久，近始重修，浙人逢春秋围，居为试馆。

　　汤文端（金钊）第，在长安街中街。公浙江萧山人，以进士官至协揆。公初以解元举于乡，计偕入都。和相闻其名，欲见之，许以大魁，公即日出都。及和败，始应会试。嘉庆乙丑成进士，受知于朱文正公，为理学名臣。其学以躬行为主，不事虚声，手抄《十三经》一部，书法端谨，望而知为厚德君子。与先伯祖恭慎公同年至契，居址密迩，公退辄杖履相过。故余家公之笔札最多，而先伯、先君皆承明训，佩之终身。余幼尝得郑小樵《梅花谱》，首有公序，适大伯父载堂公见之，曰：文端公笔墨更复有何说。大伯于兄弟中最号坦率者矣。尚奉如严师云。

　　明嘉定伯周奎第，国朝三等伯穆赫林居之。子孙不能守，惟门堂仅存。听事后杂树扶疏，乱石簇拥，中间似有亭址。自此以后，皆别售之于人矣。而其门前宏敞如故，石狮二，尚存，今称博家大门。

　　蒙古博晰斋观察（明）之居，当在御河桥之左近，故翁覃溪题其《西斋诗辑遗》云：艺苑蜚声四十年，凄凉草拾南天。玉河桥水柯亭绿，多少琼瑶未得传。但未知门巷在何许耳。晰斋著有《西斋偶得》、《凤城琐记》二书，覃溪序之云：西斋洗马所著《偶得》三卷、《凤城琐录》一卷，其《琐录》内考在《明诗综》诸条，予尝借录之矣。西斋姓博尔济吉特氏，祖邵穆布总督两江。西斋少承家世旧闻，加以博学多识，精思疆记。其于经、史、诗、文、书、画、艺术、马步射、翻译、国书源流，以及蒙古、唐古忒诸字母，无不贯串娴习。西斋与余生同里，乾隆丁卯同举乡试，壬申同中会试，同出桐城张树彤先生之门。又同选庶常，同授编修，同直《起居注》，同修《文献通考》，同教习癸未科庶吉士，同官春坊中允。其后余视学粤东，西斋观察粤西，余寄诗有《十同篇》之咏，盖知西斋者莫予若也。而西斋之卒，予适出使江西。西斋以所著此二编，于疾革时始托同里邵楚帆给谏，遂有脱误，不及尽为订正。今又十余年，给谏将为付锓，而属余序之。给谏既以《琐录》更写净本，而于《偶得》一帙详加分卷，致慎，以求其必传于后，深可感也。予箧中所旧录考正《明诗综》数条，尚有与此稍出入者，就其要者，略增数字耳。亦可见西斋撰述之精博，当必不止于此。即以《厉樊榭集》所载《卖元诗》一律，西斋尚能举其家世来历，而予今忘之矣。忆尝同在馆下，十余年间，宴谈谐笑，笔之于册，皆典故也。而今仅于此杂著二种系之，良足悲也。西斋外任南迤西道，内官兵部郎中，而其在词垣最久，故仍称西斋洗马，以志感旧之思云尔。按：覃溪所谓考正《明诗综》数条，盖在西斋《偶得》中，今录之云：朱竹《明诗综》载朝鲜诗人八十有二，其爵里表德文集缺而未载，及所载有舛误者。邮致鲜国代为检核补之，其检而未获者仍缺焉。郑希良（字淳夫，官校理，有《虚安集》）　曹庶（仁山人，官参议）。权（字正卿，安东人。有《所闲堂集》）　尹子云（字彦龙，茂松人，官左议政，有《乐闻轩集》）　李克堪（广州人）　申从（字次诏，高灵人，官参判，有《三魁堂集》）

　　成亻见（字磬叔号庸斋，昌宁人，官大提学，有《虚白堂集》）　成侃（字和仲，昌宁人，官修撰，有《真逸斋集》）　卢公弼（字希亮，交河人，官领中枢府事，有《菊逸斋集》）　李荇（有《容斋集》）　尹仁镜（字镜之，坡平人）

　　金麟孙（字呈瑞，庆州人，官判书）　尹殷辅（字商卿，海平人）　林百龄（字仁顺，号槐马，善山人，官右议政）　李润庆（字重吉，广州人，官判书）

　　徐敬德（字可久，唐城人，赠官右议政，有《花潭集》）朴淳（字和叔，忠州人，官领议政，有《思庵集》）　李珥（有《栗谷集》）　金赡（字子瞻，号荷堂，安东人，有《东冈集》）　高敬命（字而顺，号斋峰，长兴人，官参议，有《苔轩集》）　许葑（字美叔，号荷谷，阳川人，官校理）　金尚宪（有《清阴集》）　李廷龟（字圣徵，号月沙，官判书。其先世盖陇西李氏入高丽者，原云：号粟谷。粟谷，李珥号也，盖误）　崔寿城（字可镇，号猿亭，江陵人，处士。城，当作城）　林悌（字子顺，处士，有《白湖集》）　赵希逸（字怡叔，号竹阴，林川人，官参判）　金鎏（宇冠玉，号北渚）　申钦（字敬叔，号象利，平山人，官领议政）　权к（字汝章，号石洲，安东人，赠官持平，有《石洲集》）

　　赵昱（字景阳，号龙门，平壤人，官主簿，有《葆真集》）　柳永吉（字德纯，号月篷，全州人，官参判）　鱼无逸（字潜夫，号浪仙，威从人）　李嵘（字仲高，完山人，官翰林）　金宗直（字季显，善山人，官判书，死节之臣也。有《亻占毕斋集》）　李承诏（字允甫，号三滩，阳城人，官判书）　郑昔（字君敬，号古玉，温阳人，官司评）　李直（字汝固，号泽堂，德水人，官判书）

　　李达（著有《荪谷集诗》，不详其名，盖误）　朴弥（字仲，号芬西，潘南人，官锦阳尉）　姜克诚（字伯实，号醉竹，晋州人，官舍人）　郑之升（字子慎，温阳人，处士，有《丛桂堂集》）　姜浑（字士浩，晋州人，官判中枢府事，有《水溪子集》）　金净（字元冲，号冲庵，庆州人，官判书）　郑知常（西京人，官知制诰）　李仁老（字眉叟，仁川人，官右谏议大夫，有《双明斋集》）

　　李安纳（字子敏，德水人，官判书，原未载名）　《梅月堂诗集》（乃金时习作。时习，少颖异，后避世，隐于儒释之间），月山大君婷（怀简王子，康靖王｛析女｝弟。朝鲜制，王兄弟封君，同母者封大君，非女子也。诗话误）　以上共补四十八人。又谓辽之耶律氏，即今伊刺里氏。元之孛尔只止歹氏，即今博尔济吉特氏。特者，众词也。又有博尔济锦氏，本一族也。又谓锡伯，即古鲜卑。蒙古呼中国为契塔特，西洋呼中国为吉代，皆契丹之转音也。皆有至理。又其《释诗草木鸟兽及马今名》一篇，亦可资考。其《凤城杂记》皆记凤凰城事，颇资掌故。今载其略云：凤凰城边栅，在盛京城异隅南一度六十分，东一度。边门在凤凰城东南三十里凤凰山之麓，植木栅为缭垣，屋三椽，中为门，施管钥焉。边门章京司之，是为通朝鲜之孔道。康熙二十八年，设领催一名，兵九名。雍正五年，添领催一名，兵十九名。乾隆六年，添兵二十名。十一年于兵额内改领催二名。户部议定，以三千二百九十四两作为定额，以岁春冬之季徵之。盖朝鲜贺正旦使，以三月出边领《时宪书》，员役以十二月初旬出边也。国家嘉惠远人，凡鲜人之物，豪无收取。所抽乃边门商民之互市者。马市之兵丁、台ㄢ门栅人等所易牛马、农器亦纳税焉。其有非时之谢恩称庆诸典礼往来者，别为造报。马市设于中江，岁春秋仲月望后，朝鲜员役以牛货齐陈于江干，驻防兵丁台ㄢ夫以布七千五百十四段，易牛二百、盐二百九十九包、海菜万五千八百斤、海参二千二百斤、大小纸十万八千张、绵麻布四百九十九段、铁犁二百具，以京畿、平壤、黄海三道商各一人承办，义州知府率员役领之。所具糗饵薨鱼称之曰宴，其官商曰别将榷使。无衙署，僦民＜厂墨＞以居。无胥役，惟城尉拨有兵丁三人供使，令岁支公用银二百两。屋柴门，终日静坐。是以家渖城者，率以岁事小毕，即促装归，岁数往返焉。凤凰城边栅，北自石人子与阳接界；南至海滨五百六十里有奇。出栅，至与朝鲜分界之中江，北远而南近。其地皆弃同瓯脱者，盖恐边民扰害属国。乃朝廷柔远之仁，设官置汛，立法綦严。又一条云：凤凰山麓有故石城一，周十余里，设二门。依山设险，石堞具存，相传为旧凤凰城，朝鲜人呼之曰安市城。考《新唐书》贞观十九年四月，李济辽水，高丽皆婴城守，帝大享士，帐幽州之南。命长孙无忌誓师，乃引而东，攻拔盖牟城，即其地建盖州。程名振攻沙卑城，游兵鸭绿江上，遂围辽东城。城溃，即其地建辽州。进攻白崖城，高丽将孙代音降，即其地建严州。进次安市，攻未能下。帝怒，敕诸将攻之，三日不克，乃班师。按盖牟，今盖州；辽州，今辽阳；沙卑，今海城。且延寿惠真欲取乌骨，渡鸭绿，迫其腹心。长孙无忌谓：安市十万户在吾后，不如先破。云云。今此城最险，计其地势，无不吻合。当日兵机，其为安市城无疑。至《明一统志》谓在盖州城北，其情势则是转战而北矣。考城内故屋址甚多，有哨台二。但无水不可以居，岂故有井而久废耶？又闻朝鲜人云：当日守城之将名杨万春，可补史缺。又（十二石斋）《诗话》记晰斋答人问云一十五科前进士，七千里外旧监司二句，此诗集中题为偶作，云：疆将老骨自支持，莫怪逢人问是谁。一十四科前进士，万三千里旧监司。病肠索寞亻庸耽酒，拙宦萧条赖赋诗。衮衮诸公休自负，阿婆三五少年时。

　　御河西岸尽南，名达子馆。蒙古年例入都所居，携土货于此贸迁焉。贾肆栉比，凡皮物（裘褐之属）、毳物（毡绒之属）、野物（狍鹿之属）、山物（雉兔之属）、｛艹而｝物（茹茵之属）、酪物（乳饼之属），列于广场之中而博易焉。冬来春去，古之雁臣也，此为里馆。安定门外为外馆，更钜于此。

　　倭文端公（仁）居前门城根西城察院之左，子孙至今居之。公学以存诚为主，见于所著日记中。曾文正公极重公，自云理学效法公及唐镜海。公以谏设同文馆不合，求去甚力。奉旨慰留，卒辞诸任，但留书房而已。考公平生奏疏，喧传众口，而尤以应诏陈言一疏，为得大臣之体。疏云：伏惟行政莫先于用人，用人莫切于严辨君子小人。方今宝初膺，励精图治。百尔臣工，视九重好尚为趋向；薄海内外，亦莫不廷颈举踵，观朝廷举错以卜升平。易泰之初九，曰：拔茅茹以其汇征吉，此其时矣。夫君子小人之分，藏于心术者难知，发于事迹者易知。类族辨物，约有数端，敬为我皇上陈之。大抵君子朴拙，小人佞巧；君子恬退，小人躁竞；君子爱惜人材，小人排挤异己；君子图远大，以国家元气为先，小人计目前，以刻薄聚敛为务。刚正不挠，无所阿徇者，君子也。依违两可，伺候人主喜怒以为趋避者，小人也。谏诤匡辅，为朝廷补阙拾遗者，君子也。迁就逢迎，导人主长恶饰非者，小人也。进忧危之议，悚动当宁之敬心者，君子也。动言气数，不畏天变，以滋长人君之逸志者，小人也。公私邪正，相反每每如此。皇上天聪明，勤学念典，孰贤孰否，自难逃圣明洞鉴之中。第恐一人之心思而揣摩者众，一人之耳目而混淆者多。几微莫辨，情伪滋纷。爱憎稍涉于偏私，取舍将虞其失当，此知人则哲，惟帝其难，大禹所以致叹也。今欲求知人之道，有他术哉！亦惟皇上之心，勤求不怠。使圣智益明，圣德益固耳。宋臣程颢云：古之人君，必有训诵箴谏之臣。惟命老成贤儒，俾日亲便座，相与讲论道义，以辅圣德。又择天下贤俊，使得陪侍法从，朝夕延见，开陈善道，讲磨治体，以广闻听。我朝康熙年间，熊赐履上圣祖仁皇帝疏，谓《大学衍义》一书，为君师天下者之律令格例，伏愿延访真儒讲求研究，务尽其理。于是考之以六经之文，参之以历代之迹，实体诸躬，默念诸衷，以为敷政出治之本。若夫左右近习，必慎其选。虎贲缀衣，亦择其人。非圣之书，屏而弗读，无益之事，戒而弗为。内而深宫燕闲之间，外而大廷广众之地，微而起居言动之恒。凡所以维持此身者无弗备，防闲此心者无弗周。则君志清明，君身强固矣。臣以为二臣所言，诚人君修养身心之益，用人行政之原也。天下治乱系宰相，君德成就责经筵。惟君德成就，而后辅弼得其人；辅弼得人，而后天下治。然则开讲幄以赞宸修，致治要图，莫急于此矣。公居家，朔望必集家人为讲温公《家训》、朱子《小学》，终身不懈，平日作书，亦必有益于人之语，始肯落笔，最喜书格言。

　　按国初满洲理学，有阿什坦，字海龙，完颜氏，正黄旗人。顺治九年进士，官给事中。通经学，笃于践履。康熙初，翻译《大学》、《中庸》、《孝经》、《论语》诸书刊行之，以教旗人。九年，官给事中，时稗官小说盛行，满人翻译者众。海龙上言：学者立志宜以圣贤为期，以经史为导，此外杂书无益之言，悉当屏绝。请敕旗下人自经史外，杂书不许翻译。又请：严旗人男女之别，定部院九品之制，俱报可。康熙初，退闲家居。鳌拜专政，闻其贤，欲令一见，终不往。久之，以荐起，纂修《世祖实录》。圣祖尝召入便殿问节用、爱人。对曰：节用莫要于寡欲，爱人莫先于用贤。上顾左右曰：此我朝大儒也。十八年，乞休家居，喜任恤。临终谓其子曰：尔等处世，莫占便宜。便宜即是不义，慎之。公孙少冢宰留保，幼年气盛善怒，太夫人屡戒之。及长，使于四方，跪太夫人前，乞授杖老仆曰：尔后见我怒，即以杖示我。每怒必悚然曰：母在。怒辄平。其纯笃至性，盖有自来。康熙初，满洲理学以德子谔（格勒）为最。公以翰林入直内廷，清风亮节闻天下。所与友则徐文定公（元梦）、汤文正公（斌）、李文贞公（光地）。文贞《榕村语录》自云，其学问遇德子谔、徐善长两先生而后有进。尝扈从巡行，明珠奉万金为装，固辞。天久不雨，上命筮之，遇，深言小人在上之当去。又以京师地震，与魏敏果相继言二相植党之应，明尤憾之。会公删定《起居注》稿，明嗾人劾其私抹《起居注》，论死。会时公主出降科尔沁，乃使尽室以从，遂死于塞外。考公一生学业，虽不可得详。然当时与汤文正、徐文定同举侍值内廷，必非常人。且于乾清宫试文臣十二人，满臣中公与文定而已。至汤公见公文，大笑以为非，而当时究未传其词云何。窃意：公文必诋斥陆王者，与汤公异趋，故汤公非之，此可以意会者也。若李文贞则屡称之不置矣。顾用方总河（琮），平生不以理学名，事君交友之际，极尽其道，此真理学也。岂必日诵《近思录》，笺注性理书，遂足号为理学哉！故其称朱文端曰：人如高安，乃真无近名之念，此其学之宗旨也。正恐世之方巾阔步者，有愧斯言。

　　札史，字彬如，蒙古贡生，笃于内行。乾隆三年，八旗公举孝友，特赐六品顶带以旌之。按：康熙中大学士温达、尚书穆和伦富宁安、都统孙查济之孝，至蒙特旨褒嘉，谓：不但众人俱知，朕亦知之。则古姜黄所未被者也。

　　有人游西单牌楼小市，于乱书堆中得《大学》章句一本，买以当十钱数百文。为书贾所见，以十二千买之，装潢成册，竟售五十金，盖宋板也。大抵京师百物阗咽，世家大族，数世之藏，其子孙不能辨。一旦拉杂售出，至于此等处，直土苴视之。苟遇识者，遂作披沙之金矣。此市在西单牌楼，南抵宣武门。

　　姚伯昂总宪旧居，在东铁匠胡同，其中听秋馆、竹叶亭、小红鹅馆诸名尚存。先生安徽桐城人，嘉庆乙丑进士，工书画。其隶书学《曹全碑》，而参以《史晨》、《孔宙》，有台阁气象，行书亦有风韵。画则花卉近白阳山人，人物似丁南羽，一时声称满日下。其书室中扇心，皆手摹古人名迹，径用古人款，见者不能辨真赝。与先恭慎公交最契，余家公迹颇多。

　　石镫庵，在象房西承恩寺街。元代为吉祥庵，明易今名。国初诸老皆有题咏，汤西崖少宰诗所谓“岿然削出此香台，恰在蒹葭野水隈”者也。今其地并无蒹葭、野水，信沧海桑田矣。然西傍官沟之上，窄港相通，石桥互接。或倚茂树，或亘颓墙。金晃刹竿，最多古寺。花依篱角，略辨人家，且城带西山，离离瘦碧，尘飞夕日，点点疏红，虽不能遽角胜江南，亦无复东华尘梦矣。

　　象房，在宣武门内，明之旧也。咸丰已来，滇南久乱，朝班无象者十余年。至同治戊辰，南底定，缅甸始复贡象七只。余庚辰入都，曾往观之。至甲申春，一象忽疯，掷玉辂于空中，碎之，遂逸出西长安门。物遭之碎，人遇之伤。掷奄人某于皇城壁上如植。西城人家，闭户竟日，至晚始获之。从此象不复入仗，而相继毙矣，京师遂无象。

　　太平湖，在内城西南隅角楼下，太平街之极西也。平流十顷，地疑兴庆之宫；高柳数章，人误曲江之苑。当夕阳衔堞，水影涵楼，上下都作胭脂色，尤令过者留连不能去。其北即醇邸故府，已改为祠，园亭尚无恙。

　　庚子之春，余从江南归，居广宁伯街。适郑东甫自东城移居于太平街，时相过从！甚乐也。未几拳匪既起，五月朔，火铁路。京师人心摇摇，东甫甚以为忧，遂抱病而卒。未病之前一夕，余饮于其斋，尚纵论天下事，侃侃也。计东甫一世居贫，炊烟屡断，而枢臣权要招之，皆不赴，惟日与寒士游而已。何吟秋学博（家琪）曾为之传云：光绪五年己卯科山东乡试第一名郑杲，文出，传京师。京师山阴傅郎中钟麟平是科直省文曰：山东元甲天下。于是郑杲之名，远近无不知。明年会试，常熟翁尚书为总裁，将复置第一，以得卷晚，名列二十。成进士，用主事分刑部。上书本部尚书潘文勤公，言天下事数万言，求代奏，公寝之。逾数年，授江西司主事，擢员外郎。当是时，宗室盛昱为国子监祭酒，好士。宅百余间，有池树竹石之胜。凡四方春秋之士，与京宦多借居焉。杲雅奇于祭酒，居逾十年。杲虽为时重，不谒朝贵，公廨不恒至，日惟与二三知己谭艺，一室人罕见其面。二十六年夏，荧惑入南斗，上书言星变宜修省，不报。拳民乱，血京师，杲忧愤成疾。五月十四日，城东南火，或传车驾将出宫。杲方寝，闻之起，曰：可以死矣。复寝，绝时年五十。江西洪嘉与杲初交也，出资集友人同敛之。先山东捐纳印结局，同乡官司事者，例以次推岁金数千镒。某官以母老乞前杲一岁，许诺。迨杲碎，某犹司事，或代乞敛资，弗应，辇金出道，死兵。杲尝恤亡友子胡敦佐，授以学，为入赀充国子监生应省试，亻危中选。一日，忽奔泰山，自髡丐为僧。山僧不纳，仰药死。遗书杲曰：时事不可为。京师陷，杲［C190］尚在彰义门内宝应寺，泰州宫本昂谋归焉。杲治经尤深于《春秋》，著《伏传书序通释》一卷，《春秋三传异同》、《春秋三传通义》各一卷，又《主考》一卷，本春秋三传，以折近时君主、民主之说。《杜诗小序》四卷，订旧注年代之误。杲字东甫，其先直隶迁安人。以父鸣冈知即墨县，殁，不克归，遂家焉。母李丧，客济南，充泺源书院院长二年。妻黄，无子。兄果、束，束亦进士，刑部主事。束子二，三畏、三省。何家琪曰：余举省试，东甫为诸生，未有名。见余文曰：子文何似望溪，望溪文今尚有识者耶！洎东甫领解捷进士，阅卷者皆赏以桐城派。盖东甫之师望溪，自余发之。余不第，何与至于第，而值时变以忧死，无知者，余重为东甫悲也。

　　●卷三◎东城贡院，在城东南隅，明因元礼部基为之。其制：南向大门五楹，门外树绰楔三，中曰天开文运。东曰明经取士。西曰为国求贤。外又为缭垣，开门四，谓之砖门。大门内为二门，亦五楹。再内为龙门，由甬道过明远楼下，直达至公堂。然考之张居正《重修贡院记》，则三绰楔，中曰天下文明。左曰虞门。右曰周俊。聚奎堂、会经堂之外，又有燕喜堂，今诸榜不知何时所易。至公堂榜，相传为明严分宜书，固完然无恙，国朝屡加修葺。光绪初，因就试人多，号舍不敷用，乃大加展拓。明远楼旧在中，望亭居其四角。自增建后，号舍益展，而后且拆却顶银胡同之东半人家以增益之，于是望亭反居其南。乃更增二亭子北，凡六亭。而至公堂亦照料不及，乃添设新号，监试御史以司之。然考其不敷之所由，则亦有故。闻之先辈言：道咸以前，科场搜检之法至严，甚至解衣脱履。故非腹笥渊深，辄畏难而止。乡试岁止四五千人，会试两千人。同治以后，禁网渐宽，搜检者不复深究。又有石印书以济之，士子有恃不恐，熙攘而来，搜者益不能给。至王午科入闱者，至万六千人，遂不得不议及添号矣。余初次入闱，至贡院门，番役尚唱云：搜过。及壬辰会试，则并此声亦废。

　　步军统领为外弹压，然极难肃静。同治戊辰春闱，至毁砖门，殴及弹压御史，故群以此任为畏途。惟文锦如（秀）任总兵时，以兵法部勒之。身自当门。接送考者，以外砖门为限。内者得出，外不得入。有逾限者，鞭杖交下，不服则荷以大校，于是场规肃然。士子出闱，二兵执鞭前导，代其开路。力不能负考具，则有兵代负。盖文曾从军西域，犹有老将风规也。而内场之不肃如故，秋闱为尤甚。至中秋日，或且弦歌竟夜。庚午秋闱，至群轰饮于明远楼。盖北闱三场，向皆视为具文。宋《四朝闻见录》谓：高文炳好以藏头策试士，士不能应，但以“也”字对“者”字。此风今乃盛行，于北闱三场之策，但以“也”字易“欤”字，余虚字大抵仿此，谓之勾策。题亦曰对空策，故三场极易毕事。及毕事，无所作为，相寻高歌痛饮耳。光绪癸酉以后，场屋渐尚实策，然旗卷尚少。及壬午秋闱，余以三场满卷，得副榜第三名，次科渐有学对实策者。迨己丑秋试，余与恩席臣皆以满卷获隽，从此成风矣。至文字旧尚清真，及咸丰末同治间忽变为滥调，时谓之咸同派。至光绪乙酉乡试，潘文勤主试，竞尚才华。戊子翁叔平尚书典试，忽尚说文。己丑春闱，文勤又典试，尚文选体。此虽因题制宜，而主司好恶亦关焉。

　　贡院文昌槐，在明远楼前。始自前明，发根于东龙字号，蜿蜒而西，横过甬道，覆及西号舍。夭矫如龙，下仅过人。相传此树为文运所关，士子有病，祷于树下，摘槐角服之，辄愈。戊戌秋忽枯，有司遂伐而薪之。又明年贡院毁，及乙巳，科举遂停罢。

　　北闱满号，谓之辰字闱，向以至公堂左右八号为满号舍，后增至十二号。后以挨号声息相通，易滋流弊，乃改为隔二汉号，一满号。以北闱满、汉号向不相联属也，然亦视乎其人。忆戊子秋闱，余相识满、汉号人最众。风檐之下，煮茗清谈，玉笋金兰，实为自来未有。及戊戌春闱，偶与同号友人谈及，则或登第，或改官，或去，或故，止余续耻庵（廉）及余，及家弟介竹三人而已。时又新遭伯兄再芳之丧，不觉呜咽悲凉。于二场完卷之顷，填《烛影摇红》词以示耻庵、介竹，亦均为流涕也。词云：最怕伤心，那堪偏到伤心处。当年同队踏槐花，人逐槐花舞。记否矮檐相聚，有多少翩翩玉树。几回谈笑，不觉流光，暗中飞度。瞥眼光阴，飘零半作风中絮。池塘春草梦难圆，挥手成千古。依旧南楼夜鼓，全不是，那回意绪。渭城一曲，只有何戡，尚堪重诉。盖余家自乾隆以来，科第不绝。耻庵家亦然，故两家交谊亦数世之久。今虽尚有吾辈得承先绪，然家世盛衰之感，盖有同情矣。

　　余尝买得康熙十一年《江西题名录》本，纸墨精好，书法娟秀，迥非今日所及。其制度亦与今不同，监临，巡抚江西等处地方工部尚书兼都察院右副都御史加至正一品董卫国（右君，奉天辽阳人，丁未贡士）提调，布政使刘楗（公愚，顺天霸州大城县人，丙戌进士）、布政使司督粮道参政韩庭芑（燕翼，山东青城人，壬辰进士）监试，按察使黄龙（卧庵，正红旗人，世袭）、提刑按察使司分巡赣南道佥事姚启盛（际斯，辽东杏山人，乙未进士）头场四书题：子以四教二句；德为圣人。诗云：雨我公田五句；《易》：保合太和。君子以正位凝命。默而识之三句；其旨远二句。《书》：帝德广运。道积于厥躬。先知稼穑之艰难。咸中有庆。《诗》：孑孑干二句。载驰载驱，周爰咨度。王国克生二句；仪式刑文王之典□句；《春秋》：郑人侵宋（庄十五年）楚屈完来盟（至）盟于葵邱（僖九年）晋阳处父（至）救江（文三年）齐人来归汶阳之田（至）堕费；（定十年至十二年）《礼》：本仁以聚之。德盛而教尊二句；君之所谓义者二句；笃行而不倦。二场论、诏、诰、表、判题：《夫孝，德之本也，教之所由生也论》。《拟汉令诸儒议五经同异诏》（建初四年）。《拟宋以杨亿为翰林学士诰》（景德二年）。《拟皇上同诸王九卿躬耕田礼成群臣贺表》。（康熙十一年）。判语：赴任过限，荒芜田地，服舍违式；门禁锁钥；修理桥梁。三场策五道：圣学、吏治、漕政、备荒、弭盗。正考官，光禄寺少卿仍支正四品俸于嗣登（岱仙，直隶清苑籍安州人，丙戌进士）。副考官，中书科掌科事中书舍人童钦承（在公，浙江会稽人，己丑进士）。同考：《易》三房，《书》二房，《诗》二房，《春秋》二房，《礼》二房。中式五十七人：一名彭恪（清江县附生，《诗》）、二名程建章（鄱阳县附生，《易》）、三名康玮（安福县学生，《书》）、四名徐京（丰城县学生，《礼》）、五名边勋（峡江县附生，《春秋》）。最后附刻诸文，内二场一表颇佳。录之云：“康熙十一年月日，具官臣某等，恭遇皇上同诸王九卿躬耕田礼成，臣等谨奉表称贺者。伏以天王攸介田功，三壤祥征薇座；元后覃敷地德，五云瑞霭介。一人元良，百谷蕃而嘉祥锡；皇躬有道，三推举而风雨时。充庭喜溢鸫班，率土欢腾鸠杖。臣等诚欢诚，稽首顿首上言：窃惟六府修贡赋于虞年，九谷辨职方于周代。春秋记麦苗之事，诗书多黍稷之章。献种只承，自出后庭之种穆；粢盛时荐，非如原庙之樱桃。诵载芟之诗，周成始为祈谷；读农祥之诰，虢公已请躬耕。只饬农桑，不待祈年于元日；诚修卣鬯，欣看举趾于南郊。瑞鸟飞鸣，太史告协风始至；赤乌翔集，秩宗司瑶瑟初陈。慨自龙驭渐疏，因之金盘希荐。民依罔念，黍稷不闻馨香；皇眷弗承，恣睢存腥祀。钩盾千亩，未央备弄田之名；樗社一金，南山开上林之苑。桑田久无税驾，绿野不睹青旗。田竣徒歌，剃人空设。未有首公卿以耜，律转三春；偕妇子以桑麻，风开百室，如今日者也。兹盖伏遇皇帝陛下躬遵禹德，心迈尧仁。念稼穑之艰难，锄兹稗政；悯阊阎之疾苦，整我神疆。节届农祥，典隆阡陌。首举三推之礼，用率万偶之勤。鱼丽前驰，扬芊芊于轻宪；龙骧中队，动哕哕于鸣鸾。惟诸王皆不世之英，食乃德亦宜服乃畴。剑雍容，柳色拂腰围之玉；尔九卿皆在田之彦望，尔霖必须勤尔稼。旌旗掩映，杏花生袍袖之香。红纟引绀辕，戴操勤于御耦；缥车黛耜，群拜舞于灵坛。公卿叙班爵之章，或五或九；庶人来终亩之义，斯万斯千。已是春风风人，夏雨雨人。京抵象双阙，觚棱而允介；不啻解衣衣我，推食食我。茨梁随六龙，鳞甲以先施。碧浪动三畴，不羡潘安之赋；黄云高百雉，宁夸杜甫之辞。臣等力愧上农，饩惭少府。躬逢神圣，敢云由已之饥？心戴皇恩，凛此不谋之食。捧鞭随后，快双犊之驱驰；奉谷迎先，羡百花之馨。钦哉昧旦，圣主且日昃以凛躬；盈止室家，臣下敢素餐而尸位？伏愿膏披翠亩，泽溥青畴。轸赤子＜疒同＞，大有特书而嘉祥屡告；霈青阳之霖，来享骈集而卿景咸臻。行见歌满康衢，赓帝力于何有；风行远亩，快我室之既盈。斯一日当天，河岳仰溥将之命；五云垂地，山川永长发之祥。臣等无任瞻天仰圣，踊跃欢之至，谨奉表称贺以闻。”此录可考国初掌故，此表又可见文风之盛。余家又藏《嘉庆乙丑会试题名录》，乃先恭慎公中式同榜也。其纸墨潦草，逊此远甚。然名人最夥，三鼎甲则彭春农（浚）、徐少鹤（）、何文安（凌汉）也。传胪为徐星伯（松），次即李申耆（兆洛），五名孙文靖（尔准），七名姚伯昂（元之）。此下二甲中孙子潇（源湘）、马□□（瑞臣）、胡以庄（敬）、彭春农（邦畴）、于莲亭（克家，改名克襄）、聂蓉峰（铣敏）、胡墨庄（承珙）、宝文庄（兴）。三甲中帅仙舟（承瀚）、先恭慎、穆鹤舫（彰阿）、那竹汀（清安）、朱椒堂（为弼）、周保绪（济）、童正三（槐）、色□□（卜星额），令人阅之，增仰止之思。余家又藏有《乙丑同年公会图》拓本，乃于莲亭先生所刻，分赠同谱者。首有英煦斋相题《乙丑及门公会第三图》，并系以诗曰：昔年来谒艳门墙，今日相看各老苍。回忆锁闱三旧侣，衰翁亦是鲁灵光（指朱文正、戴文端、恩雨堂）。彭春农学士为之记，徐星伯先生书之。记云：君臣、父子、夫妇、昆季，以天合者也。朋友则以人合；同年之相友，又人而天者也。顾其始也，游曲江、登雁塔，少年意气，但视为可乐而未觉其可亲。既而宦各一方，升沈显晦。有通謦者焉，有未觌面者焉，甚有忘其姓字者焉。其同官日下，相依最久者，数十人已耳。相依最久而相得甚欢者，十数人已耳。而此十数人者，又不能必其终聚，此公会图之所由作也。吾乙丑榜中凡二百三十三人，是科甫定，即用分发例，同时得官者几二百人，可谓盛矣。岁辛卯，朱菽堂河帅始创为是图。同人自外来者，以时增入，阅二载仅十有八人。后为赵秀峰太守重摹一通，则十有六人，列前图者已去其二焉。兹第三图为莲亭观察作，时张昙村来作选人，增以二君，合之仅十五人，盖视前图又去其三矣。嗟乎！昌黎先生传圬者王承福云：其操镘入人家一至焉，过之为墟矣。再至三至焉，又过之为墟矣。由今视昔，然后知其言之恸也。虽然国家以科目取士二百余年，自顺治丙戌到今七十九科矣。其一榜之中，入相者多仅两三人，或且无之。顷者，我鹤舫相国拜真除之命，是榜中气运，犹蒸蒸日上焉。自今以往，调鼎鼐，膺节钺，有相继而起者。邦畴虽老朽，犹能执笔补摭言之阙，以纪功业之成也。诸君勉乎哉！图中居首者为史荔园，右行斜上为朱菽堂河帅，次为帅海门，次即观察，次即何仙槎，次为赵秀峰，次为姚伯昂，次为特芳山，次为徐香，次为陈韦田，次为张昙村，次为穆鹤舫，又其次为余，次为徐星伯，而殿后者郭鹤眠也。秀峰之图，余为记其事，用米海岳《西园雅集图》例，兹故变文以书之。道光丙申二月，南昌彭邦畴记，北平徐松书。是图长二丈余，高尺二寸。作园亭景物，诸人或观书，或抚琴，或清谈，或垂钓。其拓工地用深墨，树石几榻衣物皆用淡墨，而又分浅深，望之居然如水墨。此石原在西湖昭庆寺壁上。杭州被兵，石毁，余曾托杭人访之，亦无知者，录之以备科甲故事。星伯先生精舆地之学，著述甚富，松文清公最重之。晚知陕西榆林府，其寄恭慎公书，甚可悲惋。云：弟二月二十八日行抵西安，询知北山不通车路。因于省内租得小屋数间，将眷口留住。独携仆从四人前进，涉川越岭，胆战心寒，不意垂暮之年，履此危险之境。三月二十五日甫达榆林，通省皆称为著名苦缺，多有托故不到任者，然词讼尚简，颇堪藏拙也。云云。余家世守之。

　　每春秋二试之年，去棘闱最近诸巷。西则观音寺、水磨胡同、福建寺营、顶银胡同，南则裱背胡同、东则牌坊胡同，北则总捕胡同，家家出赁考寓，谓之状元吉寓，每房三五金或十金，辄遣妻子归宁以避之。东单牌楼左近，百货集，其直则昂于平日十之三。负戴往来者，至夜不息。当此时，人数骤增至数万。市侩行商，欣欣喜色。或有终年冷落，藉此数日补苴者。

　　初，余家自乾隆间由西城迁居总捕胡同元真观之左，盖在先曾祖水部公。公官至工部郎中，是生我先祖兄弟七人，长孚吉公，嘉庆乙酉拔贡。次芳山公，以进士官兵部尚书，谥恭慎。次兰谷公，官笔政。次吉士公，官慕东陵员外郎。次□□公，生员。次鹫岭公，官学生。七即先祖悟堂公，官福建同知，署福宁府知府，内用慕陵礼部员外郎。公有子五人，先君其第四也。长大山公，次凯之公，均以议叙官知县。三心农公，刑部郎中，候选道。先君以户部郎出守扬州。自大山公及先君，兄弟四人皆成孝廉。先叔卜三公少游庠，弱冠而逝。心农公生家兄再芳，以工部郎出守思恩。凯之公生春字兄，官笔政。不肖亦忝获一第，录录无所就。方曾大父居是第，里人称文善人家，祖父皆以厚德世其家，故荣显至此。不肖无状，不能克荷先业，有负累世之积培矣。

　　余家世代仕宦，皆以清德著称。水部公监督琉璃窑，值乾清宫灾，严旨督造甚急，瓦不能继出，家赀佐之。宫成，家赀遂罄。恭慎公官马兰镇总兵，有内务府司员李某，巨富。历任无不贿赂交通，惟公一无所受。后李败交刑部时，有某相国与公不协，必欲李攀引公。李大呼曰：历任驻陵大臣无不受我赂，惟特大人一无所染，李某虽死不敢诬公也。及公逝后，先伯至于窘乏。先大父福宁公，以福建海防同知权福宁知府，归来即典衣。先君官户部，日掌山东司印，竟不名一钱。档房领办数年，凡奏销案概不与闻。及南奏销案出，阎文介逐名指摘，而知公素深，独无间言。官江南，与沈文肃相忤，及公殁，文肃谓人曰：英守殁矣，江南似此廉吏，恐难再得也。即日致赙千金。

　　恭慎公受知宣庙最深。官祭酒时，以考南学不肯徇私，为忌者所摭。降官时宣宗尚为皇子，在书房闻其事。及即位，连擢至左都御史。以秋闱监临，某相之子故违功令，公戒饬之，遂大与之忤，故回翔卿贰甚久。卒赖圣明在上，不能终抑，然竟不得居枢要也。宣庙召公，当询及家事。公方无子，上知之，询以兄弟有子否？公以福宁公有五子对。上曰：何不承继？兄弟之子，犹子也。遂以心农公承嗣，遵圣训也。

　　福宁公官福建理事同知，以惠爱称。公余栽花竹以为娱，暇则临古帖。适公廨火，向空祷之。有回风返火之异，署竟无恙。且百姓争来救火，如赴其私。

　　二伯父将乐公以选得福建漳浦知县，氵位任十八日而发逆至。公激励士民，与共设誓守城，飞檄乞援于左文襄。文襄勉以坚守待援，且云：一月外城陷，非尔罪也。公又乞饷于大府，终竟不发，乃劝饷、抽丁、储药、铸兵，仓卒皆办，贼屡攻不克。至百余日，饷绝，贼谍知之，乃大发兵攻之。公又乞援于文襄，文襄新失利，弗能救。一夜大雨，火药不然，城遂陷。公自裁未殊，适溪南社团勇闻城陷来救，见之遂拥公出城。公于路少苏，大詈，求死曰：尔辈救我，实陷我也。众曰：非也。左师新失利，诸社无主，知公必能办贼，故冒死援公出，为复城策耳，死何益乎？曰：能如是乎，犹可为也。乃如溪南适铜山，有萧封翁廷桂者，馆公于家，衣食与共。公乃召募练勇，教演枪炮。贼购之甚急，百姓争匿之。适提督郭某至，公与之合，连战三日而城复。公募资振饥，瘗骨收养，难女为之择配；修文庙，招诸生，课学以振风化。左公力请于朝，革职留任。及左公去闽，公亦罢任，士民为刻《绥安事实》以纪政绩。又沈虚谷茂才有感事四章，述闽事，其三章即指公云。后闽督为之开复原官，部吏需索，公不应，七年而后得请。

　　是宅后售之恩露圃相国（承），今又归合肥相国矣。东院有枣甚甘美，西院有榆，亭亭梢云，余兄弟三人皆生于此宅。

　　宝源局，在石大人胡同，本明石亨宅，即在余居后。每天阴月晦，鼓［1234］之光，上彻霄汉，此为工部局。又有宝泉局，在北新桥，则户部局也。

　　总理各国事务衙门在东堂子胡同，故大学士赛尚阿第也。总以亲王，副以卿贰章京。分为数股，有英股、法股、俄股、美股等名，皆以六部司员充之，不分满汉。兼此者，本署可不复顾，而升转如常。二年保奏一次，不数年外放海关道。故京官趋之若鹜，为第一捷径。按：苏子瞻策有曰：今若依仿古行人属国，特建一官，重任而厚责之。使宰相于两制之中，举其可用者，而勿夺其权。凡吾所以遣使于虏，与吾所以馆其使者，皆得以自择。而其非常之辞，无厌之求，难塞之请，亦得以自答。使其议不及于朝廷，而其闲暇则收罗天下之俊才，治其战攻守御之策，兼听博采，以周知敌国之虚实。凡事之关于境外者，皆以付之。盖如此则天子与宰相特因其能否而定，其黜陟其实不亦甚简欤。今之总理衙门，实本此为之。特苏意用此以省宰相之烦，今则以军机兼之，非苏意也。

　　且园，在帅府园胡同，宜伯敦茂才所构。有小楼二楹，可望西山。花畦竹径，别饶逸趣。伯敦名，满洲人。生有俊才，寄怀山水。性复好事，风雅丛中，时出奇致。同治初，京师士夫结探骊吟社。扶大雅之轮，遵正始之轨，倡而和者，一时称盛。伯敦乃择其尤者刻之，名《日下联吟集》，今录其序云：太上立德、立功，其次立言。吾侪不得志，不能献可替否，致君泽民。不得已发为歌诗，虽不足以当立言之事，然亦未必非立言之一端也。或陶写性情，以抒抑郁；或有所寄托，以备采风。要之不失风人之旨，即可当立言之事。扬雄谓：雕虫小技道，壮夫不为。吾以其言不可信也。友人宗子美，与余为总角交。其人倜傥有奇志，后侍宦入蜀。冫自岁癸亥始归京师，复纳资为戎部吏。居恒郁郁，约同志廿余人，率皆当时俊彦，结社联吟。越二年，积成巨帙，请人选定，手录若干卷。余适过其斋，披览竟日，爱不释手。乃携归，捐资矫命，以付剞劂。嗟乎！使诸君生于百余年前，得遇阮亭、归愚二尚书者，则此诗已不胫而走矣。又何待余为之刻耶？也无才，人贱言轻。必有谓我阿其所好者，亦不暇顾也。刻既成，爰志数语，以为之叙。是集凡二十六人，宗室宝竹坡侍郎、时甫成孝廉居其首，次则志润伯石、俞士彦德甫、宗韶子美、文海镜寰、戬宜之、李湘兰宾、启名子义、宝昌朗轩、延秀、德准绳庵、寿英金甫、豫丰登五、遐龄菊潭、英瑞凤岗、文悌仲恭、廷彦子俊、荣光镜波、载本道生、荣祺镜臣、文峻秋山、志觐秋臣、佑善学斋、贵荣竹坪、孙广顺仲良、道士王裕芬，共诗三卷，词一卷。

　　镫市，在明代为极盛之地。《燕都游览志》所称，相对俱高楼，楼设氍逾帘幕，为燕饫地。夜则然镫于上，望如星衢者，今则无是。忆余髫年，尚见路南楼六楹，岿然无恙，今不可问矣。每上元五夕，西马市之东，东四牌楼下，有镫棚数架。又各店肆高悬五色镫球，如珠，如霞标，或间以各色纱镫。由镫市以东至四牌楼以北，相衔不断。每初月乍升，街尘不起，士女云集，童稚欢呼。店肆铙鼓之声，如雷如霆。好事者然水浇莲、一丈菊各火花于路，观者如云，九轨之衢，竟夕不能举步。香车宝马，参错其间。愈无出路，而愈进不已。盖举国若狂者数日，亦不亚明代镫市也。此外地安门、东安门外，约略相同。六部皆有镫，惟工部最盛。头门之内，镫彩四环。空其壁以镫填之，假其廊以镫幻之。且镫其门，镫其室，镫其陈设之物，是通一院皆为镫也，此皆吏胥匠役辈为之。游人阗咽，城内外士女毕集，限为之穿。近日物力销耗，渐不如前，镫景游尘，均为减色矣。《傅青主集》有《冰镫诗》一卷，可称极盛。然不过伐冰作屏，然镫于内耳。今则愈出愈幻，遂有以冰为酒瓮、瓶罂、鼎彝之属，然镫于内，高悬四座，观者叹其绝肖。此多在酒肆，以代招牌，故尤妙。

　　神机营署，在煤炸胡同。同治初，设选八旗精锐，别立此营。总以亲王大臣，无定员。其下全营翼长二人。其下分为文案、营务、印务、粮饷、核对、稿案六处，各有翼长、委员（印务无翼长）。此外军火局、枪炮厂、军器库、机器局，各有专司，共兵万五千余名。自设立后，八旗京官竞来投效。文案处委员至一百六十余员，营务处一百八十余员，而书手不在此数，庚子以后废。

　　余友续耻庵居邻营署，戏署门云：门迎凤阙高轩过；宅傍驹营天马亻来。盖西去东安门止一望之地耳。耻庵，满洲那拉氏。本旧家，其先人麒庄敏公（庆），官热河都统，政绩著于旗常，姓名藏在册府，久已昭人耳目。耻庵以苏许国之多才，学张长公之避世。座盈佳客，家富藏书，自署其居曰：羞园。暇则与二三友人，闲踏天街，倾囊谋醉，今之振奇人也（耻庵少年咏猫，佳句最多，孙丹五戏呼之为“续狸奴”，见《余墨偶谈》）。

　　贤良寺，在冰盏胡同。本怡贤亲王扌舍宅为之，在帅府胡同，后迁于北。以其地近东华，外省大吏入觐，辄喜驻此。而寺复层甍云构，闲院花飞。粥鼓晨严，垆烟昼静。地无人迹，竟日苔封，洵精蓝也。道光中，凯之公偕心农公及先君、先叔父读书于此，结漱芳文社，同人极一时之盛。余家举业之学，本于家传。恭慎公为阳湖管韫山先生入室弟子，故诸父皆有声场屋，同掇巍科。凯之公举业尤精，恭慎公屡充读卷。出门下者，皆一时名流。公与大山公日与酬接。故游从云兴，见闻日博，一时有联珠之目，曾辑《五枝轩文稿》。凯之公、大山公皆擅古学。大山公集名《榕阴小舍垂根草》，凯之公名《凭懑录》。

　　法华寺，在豹房胡同，明代建。《啸亭杂录》记：乾隆中，法和尚居城东某寺，交结王公，淫纵不法。为果毅公阿里衮所擒，立杖杀之，即此寺，其巨为东城诸刹冠。咸丰庚申之役，王大臣于此设巡防处。总之者为瑞文庄公（常）、文文忠公（祥）、宝文靖公（鎏）、麟梅谷（魁）。凡数月，和议既定，诸大臣于此延见洋人，是为京师交涉之始。

　　寺之西偏有海棠院。海棠高大逾常，再入则竹影萧骚，一庭净绿。桐风松籁，畅人襟怀，地最幽静。己丑庚寅间，与同人为社，会于此。以读书及诗古文词为日课，余名其室曰丁嘤馆。乙未复会，则同人益增，才俊咸集，一时称极盛焉。同治初，昌平孙丹五（云）曾寓是寺，著《余墨偶谈》，记当时名人甚盛，今惟续耻庵及静澜上人仍在座中耳。

　　智化寺，在禄米仓胡同，为明王振舍宅所建。极宏丽，今已半颓矣。殿宇极多，像塑尚出明代。西殿为转轮藏，别无佛像，亦它寺所无。万佛阁规模巨丽，碑述振事极详。盖振自宣德时入宫用事，宜宣宗之末，三杨不能制之矣。旧有振祠，今毁。

　　阿文成公祠，在灯草胡同，今子孙尚居之。综论国朝诸宰相，必以公为称首。唐之姚宋，宋之韩范，差可肩随。李文饶、张太岳不足继武。而遭际明时，得竟其用，又非古人所及。自开国诸相，大抵有祝有诅，惟公众口无闲言。诸家诗文集，历历可考。遗大投艰，所向如志，老成硕画，望重当时。化林坪之乱，诸将不知所为，公以两月平之。金川之役，天下兵威所不能定，公以二年定之。修黄河，筑海塘，指挥如意，若所素习。其不世之勋，则尤在开拓西域。盖西域以化外初入版图，漫无经纬。公为区疆画邑，直不啻手造一国，百余年来无能少改。即以鄂文端之“改土归流”方之，亦所不及。盖“改土归流”至今尚有流弊，西域无流弊也。且明见远虑，朝廷有一大举措，必为筹数百年后之利弊。此真《诗》所谓：瞻言百里，《书》所谓：能保我子孙黎民者，古有圣相，近之矣。傅忠勇公（恒）第，在二条胡同。当时园亭落成，高宗曾临幸之，赐名春和园。忠勇初建此园，其正听事用冉木，高大逾制。及闻将临幸，亟易以它材，其原材遂别修一寺。今其后人尚居此。

　　光绪戊子秋，四牌楼北至十条胡同一带，天雨小石子，如べ豆，黑黄色，开，其中重重如有多层，不解何物，它处亦无之。

　　世家自减俸已来，日见贫窘，多至售屋。能依旧宇者，极少。以余所见，如续顺公沈氏、靖海侯施氏，皆数易其居，赁屋以处。至今未易者，惟佟府福文襄后人，果毅公后人，张靖逆后人尚是旧第耳。佟府有野园，介受兹先生（福）自号野园，即此，至今尚在。相传此府即明代严世蕃第。其前镫市大街单贝勒府，即分宜第也。贝勒讳丹巴多尔济，蒙古人。嘉庆八年春，有膳房人陈德，挟刃突至，御前诸侍卫不知所为。贝勒直前抱持之，德不得逞，反刃亻事其腹，肠出流于地，贝勒仍不释，侍卫始前缚之，贝勒乃仆。上亟命蒙古医纳其肠，舁归第。赐上方珍药，日遣视疾。其初封本公爵，至是加封贝勒。贝勒为先高祖赠光禄公受学弟子。高祖时方有疾，遣先曾祖弟兄往视。贝勒见之，即举手曰：二君来甚善，余之所以能为此者，承师训也。余有诗二，君其和我。即枕上出诗相示，时肠尚未全入也，较之金日殚之擒莽，何罗其难十倍，孰谓古今人不相及哉。又贝勒幼时读诵颇钝，每覆书不熟，辄口目移动，戒之不止。光禄公命取大镜置之座旁，令其自观。曰：汝自视成何状，改否？听汝。贝勒始止。

　　裕鲁山制府第，在班大人胡同。制府官江南，有政声，晚节殉难甚烈。今其子孙尚承袭世职，此巷本义烈公班第所居，公之祖也。

　　刘文清公故第在驴市胡同西头，南北皆是。其街北一宅改为食肆，余幼时屡过之，屋宇不甚深邃。正室五楹，阶下青桐一株，传为公手植。街南墙上横石，刻刘石庵先生故居七字。今屋皆易主，北宅久坼，横石亦亡矣。公在日，与瑛梦禅先生交最契。余尝见公与梦禅手札，凡二百通，由壮至老，体格皆备。梦禅装为册，自为之序。又得公与梦禅馈物事目一册，日用之物，无所不具，殆亦无日不馈也。又见二册，则多邀饭之札，想见二公交谊。盖瑛居勾栏胡同，与公邻巷也。公平生虽书楹联，亦用紫毫笔。尤好用蜡笺、高丽笺。官尚书时，判诺辄画十字。有司员仿为之，公辄辨出，曰：吾书不可伪也。然公三如夫人皆能代公，书可乱真，外人不能辨，晚年多代笔。其但署石庵二字及用长脚石庵印者，皆代笔也。曾见公与三姬人论书家信，指陈笔法甚悉。又瑛梦禅亦为公代笔，见《存素堂集》，知者绝少。得公之传者，伊墨卿（秉绶）之篆隶、陈玉方（希祖）之行楷，皆能不触不背。若王惕甫之书，则婢学夫人矣。

　　张船山有妹嫁汉军高兰墅（鹗），以抑郁而卒，见《船山诗集》。按：兰墅，乾隆乙卯玉殿传胪。亦有诗才，世行小说《红楼梦》一书，即兰墅所为。余尝见其书诗册，有印曰《红楼外史》，则其人必放宕之士矣。兰墅能诗，而《船山集》中绝少唱和，可知其妹饮恨而终也。

　　世行《覃史》一书，不著姓名。以荒唐之辞，肆诋诽之说。详其命意，似指三省教匪之役。当世将相，任意毁刺，且有上及乘舆处。考其用笔，极类《烟霞万古楼集》，此殆王昙手笔。王为吴省钦弟子，吴曾举其能用掌心雷破贼，奉仁宗严斥，盖吴、王皆和党也。然则此书泄怨之作，胡足存乎。其书末之《少目翁》，已明指省钦矣，为昙无疑。

　　沈文定公（桂芬）居东厂胡同。公本无屋，借居瑞文庄公（麟）第。同治初，汉军机中惟公最持大体，遇少年喜纷更者，一皆抑之，故尤不为新进所喜。及事后思之，其益无穷。且清慎持躬，绝无苞苴。居家俭素，尝自雇驴车进内，及东华门，门者呵止。公下车而进，众乃大惊，又一驴车宰相矣。

　　隆福寺，在四牌楼北隆福寺胡同。月逢九、十日，庙市。门殿五重。正殿石栏，犹南内翔凤殿中物。今则日供市人之摸抚，游女之依凭。且百货支棚，绳索午贯，胥于是乎，在斯栏亦不幸而寿矣。庙市之物，昔为诸市之最，今皆寻常日用，无复珍奇。余少时游之，尚多旧书古拓，字画亦夥，价直不昂，今不复见。惟寺左右唐花局中，日新月异。旧止春之海棠、迎春、碧桃，夏之荷、榴、夹竹桃，秋之菊，冬之牡丹、水仙、香椽、佛手、梅花之属。南花则山茶、腊梅，亦属寥寥。近则玉兰、杜鹃、天竹、虎刺、金丝桃、绣球、紫薇、芙蓉、枇杷、红蕉、佛桑、茉莉、夜来香、珠兰、建兰到处皆是。且各洋花，名目尤繁，此亦地气为之乎。此外，西城之护国寺，外城之土地庙，与此略等。而士大夫所尤好尚者，菊也。往往家自有种，分畦养之，名目多至三百余种。每出一新种，索价数金，好事者争以先得为快。其精者，于茁苗之始，即能指名何种，栽接家不敢相欺。购秧自养，至秋深更胜于栽接家。故登巨室之堂，入幽人之宅，所见无非花者，春明士夫风趣，此为首称。

　　完颜氏半亩园，在弓弦胡同内牛排子胡同。国初为李笠翁所创，贾胶侯中丞居之。后改为会馆，又改为戏园。道光初，麟见亭河帅得之，大为改葺，其名遂著。纯以结构曲折，铺陈古雅见长。富丽而有书卷气，故不易得。每处专陈一物，如永保尊彝之室专弃鼎彝；琅环妙境专藏书；退思斋专收古琴；拜石轩专陈怪石，供大理石屏，有极精者。端砚、印章累累，甚至楹联亦磨石为之。佛寮所供亦唐铜魏石。正室为云荫堂，中设流云槎，为康对山物，乃木根天然，卧榻宽长皆及丈，俨然一朵紫云垂地。左方有赵寒山草篆“流云”二字，思翁、眉公皆有题字。此物本在康山，阮文达以赠见亭先生者，信鸿宝也。云荫堂南，大池盈亩，池中水亭，双桥通之，是名流波华馆。又有近光楼、曝画廊、先月榭、知止轩、水木清华之馆、伽蓝瓶室诸名。先生故，已近六十年。完颜氏门庭日盛，此园亦堂构日新。满洲旧族，簪笏相承，无如完颜氏之盛且远者。其先出金世宗，国初未入关时，已有显仕者。顺治中，阿什坦学士字海龙，以理学著。圣祖称为我朝大儒，即先生之祖也。其后和存斋（素世）、留松裔（保）、完颜晓岩（伟）皆为一代伟人。见亭先生继之，崇文勤（实）、嵩文恪（中）继之。文勤公曾官盛京将军，盛京方以吏治不修告困，公为之添设郡县，修废起顿。陪都人士，至今颂之，惜未及二载而逝，未能竟其功也。文恪公官尚书，为余己丑座师。榜后晋谒，极蒙嘉许，即以濮青士先生寿文见属。怜才之笃，殊不可及也。

　　大佛寺前，有明新建伯王国栋修永济桥碑言：去余第数十武，有永济桥。今寺左近实无桥，意者寺前地极洼，遇霖雨辄不辨路径。光绪甲午夏至前大雨，金吾无策，至奏请北郊乘舆，改辙出地安门，其洼可知。或者旧有桥，今已陷入地中矣。其云：去第数十武，则今额驸景寿第，即新建伯第乎？其街至大佛寺折而西，过寺复北，寺与街必金元故迹。明代筑城，因寺不可毁，迁就为之，尚是金元之旧，故最低下。每大雨后，车马绝轨。沿街古槐高柳，众绿成阴，晚霞乍生，夕阳欲下。轻衫白合，沿岸独行。衮衮街尘，忽吹谷浪；依依墙柳，半弹丝风。时或群儿跨木，竞作水嬉；氵女携筐，争窥鬓影，惜少扁舟一叶，置我于图画间也。

　　宝文靖公（）第，在于南兵马司路西，其园在路东。公早岁出身寒，多知民间疾苦，及致身通显，最达人情。当庚申之变，肃顺惑上为秋弥之举。又导上以土木音乐之玩。时度支存储无几，顺请尽运至承德以备用，皆从之。公方为户部侍郎，奉守城之命。既得严旨，且专官守取骡网，已系于户部之仪门外，势不可少缓。公抗疏持之，力言守城需饷，库无存储，是无京城也。臣敢以死争，事得中辍。未几内务府失印，肃请降公五品顶戴，开去守城之任。得旨时，公适在署，即手自免冠，易其帽顶。曰：冠下之物且不顾，冠上者又何足道。一时直声振天下。毅宗即位，遂以大用。大抵公守不及文、倭二相，才实过之，故能相与辅成中兴之治。

　　文文忠（祥）有大臣之度，立朝正色，众不见其一笑。事有关系，必侃侃力争，不少假借，自恭邸以下咸惮之。恭邸与宝文靖好谐谑，惟公在座则肃然。有顾公在座，使人不乐之风，故政事鲜有过举。退朝之后，杜门绝私谒，不与外吏通一书。尝有公费与例不符者二十金。公力持之，众以为此小事，何足校？公曰：国事与家事异，吾辈多用二十金，诚不足道。若国事以其少而不问，则二十金者，二千、二万之权舆也。此真知大体之言。

　　直隶学院署，在马大人胡同内横胡同路东。按：顺天科试在通州，八旗在贡院，惟秀才乡试录遗在此。八旗应秀才试者人最少，或不及额。盖八旗官生、笔帖式皆可入闱，又免岁考之烦。故应小试者多寒家，其学业谫陋，或反出监生下。

　　怡亲王旧邸在头条胡同。同治初，载垣死磬室，爵归宁王后人袭，此邸赐孚郡王居之。载垣后人迁居二条胡同，其奕世收藏俱携出卖之，三十年始尽，书画悉有明善堂印。四王吴恽有画成未衤票，至今纸墨如新者。

　　亲王邸在齐化门斜街，王为文宗之弟，耿介成性。府门之内，俭如寒素。出门则肩舆一乘，不复从骑。朝归惟事杯勺，然喜折节与寒素游。余舅氏宜子荣先生（昌）馆邸中，王略分言情，如布衣交。或家有庆吊，王为之酬酢宾客。客皆而退，王犹独留不去，与主人酣饮至暮。先生殁，夫人居邸中屋终身。盖王邸延师，敬礼出士大夫上。如红兰主人、问亭将军、怡贤王皆以好士闻。履邸之于阎百诗，果邸之于方望溪，慎邸之于李眉山、郑板桥；礼邸之于姚姬传为尤著。

　　П亲王名允秘，封П王，邸在大佛寺北。瑶华道人，即王子也。诗画皆有重名于世。其画取法倪、黄，为一代正宗，画家至今推之。其诗阮文达公为之镂板，法石帆学士送之庄邸，今不多见，此邸今改公主府矣。

　　内城老宿，以书法名者。西城推如冠九提刑；东城推锡厚庵都护（缜）。公书仿平原，参以漫仕，晚岁取径河南。于雁、╊二碑，尤有妙悟，其居在山老胡同。

　　吴梅村有《田家铁狮歌》，疑即铁狮子胡同。双狮在一狭巷中，已破碎。巷口另有二石卧狮，制作极工。梅村歌有“铸就铭词镌日月”语，今狮半埋土中，铭词有无不可知。巷北为志尚书（和）第，屋宇深邃，院落宽宏，不似士夫之居。后有土山，山上树数围。后墙外即顺天府学。《帝京景物略》谓：英国公园北临柴市，疑即此地。或英国后人，又鬻之田氏耳。又明成国公适景园，地在今十景花园。其巷至东半改而南折，今东边祥氏之宅，占地独宽，或即园基也。

　　宝泉局，在北新桥南大街路西，户部局也。咸丰三年，军旅数起，饷需支绌。东南道路梗阻，滇铜不至。刑部尚书周祖培、大理司卿恒春、御史蔡绍洛先后请改铸大钱，以充度支。下其议于户部，时祁文端为权尚书，力赞成之。三月，先铸当十钱一种，文曰：咸丰重宝。重六钱，与制钱相辅而行。八月，增铸当五十一种，重一两八钱。十一月，因巡防王大臣之请，又增铸当百、当五百、当千三种。当千者重二两；当五百者重一两六钱，铜色紫；当百者重一两四钱，铜色黄，皆磨钅卢精工，光泽如镜，文曰：咸丰元宝。而减当五十钱为一两二钱，当十钱为四钱四分，继而又减为三钱五分，再改为二钱六分。四年正月，命宝源局铸当五钱一种，重二钱二分；三月，铸铁当十钱；六月，铸铅制钱，亦颇可行。然未及一年，盗铸蜂起，虽禁以弃市之律，不能止。旋部臣请停铸当千、当五百，御史庆惠请停铸二、三、四百者，得旨允之。未几时，当百与当五十亦均不行，惟当十铜、铁二种独行。七年正月，忽讹言，一日而铁钱顿废，比户谕之，终不听，从此铜当十独行。初令大钱与制钱并行，其后，京城遂不用制钱。出城数十里，即不用大钱，亦不知谁为之限制。光绪九年，御史刘恩溥请出示令相辅而行，后以惑观听而止。十四年，户部尚书阎敬铭请废当十，仍用制钱。遂奉旨以三年为限，钱局遂停铸当十。所有交官之项，以制钱出，以大钱入，限三年收尽大钱。然大钱用已三十年，人无间言（盖名为当十，而民间则以大钱一当制钱二，交易皆准此算之）。及此令下，市肆大扰。贫人买物钱稍小，商贾辄不收，以钱局不收私铸也，因遂有自戕于市者。数日之间，民怨大沸。私铸即停，官钱少，银价骤落，富人亦苦之。未几，阎去位，前令亦不复行。咸丰之初，银一两易钱七千余。同治初则易钱十千。光绪初至十七千。十四年以后又减至十四千，又至十二千。二十三年以后减至十千有余，不及十一千。

　　京仓之在城内者，北曰北新，曰海运；南曰富新，曰南新，曰兴平，曰旧太，皆在朝阳门北，曰禄米，则在朝阳门南。凡京官俸米，皆于此取给。又大清门东皇城夹墙内曰内仓。凡宫庭用米及庵寺糈粮，皆于此取给，然皆内新出陈，红朽者多。然京师贵人家以紫色米为尚，无肯食白杭者，惟南人居京者始食白米。而百官领俸米，券入手，以贱价售之米肆，而别籴肆米以给用，此固由不善治生。而京仓之花户，巧于弄法。领官米者，水土搀和，必使之不中食，而米肆所私售则上色米也。故凡得券者，亦不愿自领，米肆遂得与花户辈操其奇赢，共渔厚利，此固法之所无如何者也。然有因此欲折南漕者，则又不可。盖利之所在，民命之所以寄也。使尽去仓储，改归折色，似可杜此弊矣。而商人仍可于米价取赢，食米者依然受困。且皇皇帝都，倘不有此数百万之存储，万分之一，道涂有梗，南米不以时至，北方杂粮决不敷用，是安坐而待困也。是以仓储之法，自三代至今，未之有改。圣帝明王，非不灼见其弊。然所以因仍不变，盖所虑者远矣。

　　顺天府学在府学胡同，元之报恩寺也。学门内西，有明洪武间定学制碑。考其法，府州县皆有学，令乡三老各举其乡之秀者，升之于学。择邑中之宿学为师，学不一艺，师不一人。经史之外，兼及礼、乐、射、御、书，数旁及击刺勇力。有余力愿学文者，听。月考其学之进退，以为师之去留。有司莅之。三年学不进，有司及师有罚。学成，贡之太学，即为进士。此法深得王制立学之本义，胜科举法多矣。宜乎洪武初停科举至二十年也。不知何故，未久即废，卒尚八比。且糊名考试，暗中摸索。坐令贤达沈沦，而莫之挽也。

　　嵩茂承（希，文简公曾孙，赫澹士侍郎子）为介受兹先生作《野园图册》，有彭芝庭、沈文恪、钱文端、裘文达、董文恪、鄂刚烈、双有亭、萨鲁岱、塞晓亭、德文庄、何翰儒、张生岚诸公题咏。旧为汉军李恩庆所藏，有其细字跋，考受兹先生事迹颇详。按：公配施宝环，亦能诗。

　　贵云西侍郎（庆）平生有砚癖，刻有《咏研诗》一册，皆同人倡和之作，余曾于庙市见之。又铁梅｛艹｝先生有欧阳文忠南唐官砚，欧公题云：此砚用之二十年矣。当南唐有国时，于歙州造砚，务选工之善者。命以九品之服，月有俸廪之给，号研务官，岁为官造砚有数。其砚四方而平浅者，官砚也。其石尤精，制作亦不类今工之侈窳。北砚得自今王舍人原叔家，不知为佳砚也，儿子辈弃置之。予初得之，亦不知为南唐物。有江南年老者见之，凄然曰：此故国之物也。因具道其所以然，遂始宝惜之。其贬夷陵也，折其一角。皇三年辛卯，龙图阁直学士欧阳修记。又先芝圃方伯（福）藏有岳鄂王砚，刻王手书铭云：持坚守白，不磷不淄。下有谢叠山藏记，文文山铭，于忠肃、王文成题字，曾归董思翁。二砚，法石帆皆有诗。

　　音德布，字春圃，蒙古正蓝旗人。善草书，喜以草法作《清平如意》，自录其诗及友朋赠诗于上下，几满。又能卧而射，以足开弓，矢无虚发，亦奇士也。

　　文丞相祠，在府学之左，地仅数弓。祠屋一楹，相传府学即元之柴市，丞相成仁地也。《日下旧闻》谓：旁有吉安会馆，此恐未确。今祠旁左为文昌祠，右为府学。余地无多，难容会馆。且会馆皆在南城，北城无会馆。《藤阴杂记》谓在打磨厂者，理或然也。

　　汪文端公（由敦）第在十三条胡同，今名汪家胡同。其宅未知所在，或云今廷侯所居是也。公以书法受知高庙，与张天瓶继轨刻有《时晴斋帖》。时晴斋者，以藏松雪书《快雪时晴帖》而名也。

　　玉元圃（栋）汉军人，官学士。居城北。藏书最富，凡王渔洋、黄叔琳两家书多归之，筑读易楼。法石帆有诗云：读易楼前隔岁苔，楼门十载未尝开。不窥园只覃溪老，特为寻书城北来。买书容易到斜阳，读易楼中万卷凉。零落都门诸梵宇，鲜红小印辨王黄。

　　又怡亲王府藏书之所曰：乐善堂。大楼九楹，积书皆满。绛云楼未火以前，其宋元精本大半为毛子晋、钱遵王所得。毛、钱两家散出，半归徐健庵、季沧苇。徐、季之书由何义门介绍，归于怡府。乾隆中，四库馆开，天下藏书家皆进呈，惟怡府之书未进。其中为世所罕见者甚多，如施注苏诗全本有二，此外可知。至载垣（原作端华误）以狂悖诛，其书始散落人间。聊城杨学士绍和、常熟翁叔平尚书、吴县潘文勤、钱唐朱修伯宗丞得之为多（右录《仪顾堂题跋》）。

　　按：当时得之最多而最精者，以盛伯熙祭酒（昱）为首。盖居在内城，得之较易。而又具搜罗之力，故收藏甲于诸家。祭酒为肃府宗室，敬文庄公之孙。世家三代，家擅园池之胜，好士为士夫之冠。门多宾客，于馆，于殡，以此终身。春明人士，皆艳称之，己亥冬卒。庚子之乱，其收藏竟未失去。祭酒著有《蒙古世系表》，未刊。

　　与祭酒同时，同年有山左王廉生（懿荣）亦官祭酒，收藏尤富。方光绪初元，京师士夫以文史、书画、金石、古器相尚，竞扬摧翁大兴、阮仪征之馀绪。当时以潘文勤公、翁常熟为一代龙门，而以盛、王二君为之厨顾。四方豪俊，上计春明，无不首诣之。即京师人士谈艺，下逮贾竖平准，亦无不以诸君为归宿。厂肆所售金石、书画、古铜、瓷玉、古钱、古陶器，下至零星砖甓，无不腾价蜚声，而士夫学业，亦不出考据、赏鉴二家外。未几，盛司成有太学重刊石鼓文之举；未几，王司成有重开四库馆之请，盖乎承平盛事矣。孰知庚子之变，一败莫挽，王君以身殉之。而诸家收藏，散失几尽，一时学术亦遂大变，是岂诸君所及料哉！是时，满祭酒熙元字吉甫夫妇偕殉，而盛君先一年卒，不及见。

　　同时殉难者，有庶吉士寿富字伯蔸，别号鞠客。宝竹坡侍郎之子，幼有至性，居丧遵古礼，寝苫枕块，服布素三年。为文章操笔立就，兼精西算。乙未，中东和议将成，约同人上书力争。遂发愤讲求西法，游历日本，作《劝八旗子弟书》。戊戌成进士，用庶吉士，未及授职。庚子七月，事急，有劝以去者，不应，城破，阖室饮鸩以殉。

　　钟祺字维春，汉军镶黄旗人。姓马氏，世袭一等子。少为诸生，以袭爵不得与试。授三等侍卫，改二等侍卫。有文武才，读书过目成诵，为诗、古文洒洒有生气。初服膺陆、王之学，继参以程、朱、张、吕，不主一家，更辅之以经史百家，杂出不穷。为人伉爽有奇气，慕孙白谷之为人。尤好搜朝野之贤士与之游，闻奇人必命驾造之。风晨雨夕，辄遍访素心人，或偕游山水；或径诣酒家，醉辄朗吟陶诗。然绝不喜俗子，遇必白眼待之。或闻俗子语，必吟诗以乱之，以此得狂名。甲午事起，上书请自效，遂从戎于奉天。盛京将军伊克唐阿倚任之，统镇边马队。和议定遂归。李忠节巡视长江，亲访之于家，奏请为营务处。庚子乱起，忠节遣之先驱，匹马就道，冒锋矢而北，濒于死者数矣。至京睹时事而流涕，拟二奏：一劾政府，一剿团匪。鉴帅未及行而出师，及败，忠节殉，护其丧归。归三日，城破，自缢死。著《五伦大义》、《马氏日记》若干卷。

　　文福字星垣，满洲正黄旗瓜尔佳氏。一等子爵，官二等侍卫。服膺程朱之学，兼长经济，喜读经世书。曾从将军延茂带马队于吉林，闻变，自焚死。

　　延茂，字松岩，汉军正黄旗，姓杜氏。以文学著称，管官学，成就后进最多。及官吉林将军，营官皆诸生徒任之。有阳明之风，文福亦其一也。罢官居京师，吟咏不辍。闻变举室自焚。

　　德续，字继亭，满洲镶黄旗人。少无赖，习市井事。所居与蔡省吾（绳格）邻。省吾教其为善，且授之书，遂为善士。及闻城破，登城持刀作拒守状，遂中炮死。

　　王节，字竹庵，宛平人。工琴善画，惟好静，喜居古寺。六七月间以忧卒，年二十五。

　　葆初，字效先，镶蓝旗蒙古人，袭三等承恩公。素工楷法，俄国亲王为觐，曾以千金购其书归。及城将破，命家人即其室中掘大坎以待。城破，阖家以昭穆次序坐坎内，命仆掩之，仆不应而走。乃自起举火，焚其室，歼焉。

　　●卷四◎北城国学，在安定门成贤街，因明之旧。东为圣庙，乾隆二年易黄瓦。又仿曲阜庙例，领彝器十种，祭则共陈一案。案上凿槽函足，五器有款，五器无款。无款者尤精，苍翠欲滴。康熙中，升配十二哲，陆续入祀者若干人。而本朝居其四，可云盛矣。大成门内列陈仓石鼓，门外列乾隆御制十鼓。元明及国朝进士题名碑林立，桧柏皆逾十围。翠盖撑空，苍苔绣径，庭阶肃穆，风日幽闲。每一瞻仰，令人兴敬止之思，信诗礼之宫墙，道德之渊囿也。辟雍亭，在国子监彝伦堂下。璧水环周，檐楹壮丽，虹梁四达，碧坊高て。列圣屡次临幸，亲行释奠礼，执经讲学，典迈桥门矣。两廊为率性、修道等六堂，堂中列石经凡□十□碑。后为彝伦堂，悬列圣御书额，及祭酒箴。南学额学生六十人，由考取。住学肄业分六堂，月凡四课，膏火银八金，尤者升斋长。其课有制艺，有杂作，有札记，戊戌后添算学斋。又有北学额九十人，不住学，举、贡、生、监均与，课与南学同。国子监石刻，旧有《兰亭》、《乐毅》、《座位》四百字，丁香花诗，而《兰亭》最有名。国初人皆有题跋，其石已佚。余旧识门斗张姓者，以拓碑为业。尝倩其精拓石鼓，而《兰亭》、《乐毅》阙如也。一日春雪初霁，观斋中所存旧刻，忽思访国学《兰亭》，亟走国子监，欲与张共事搜访。甫入门，丁丁之响，清越异常。推户视之，横石一方，古光可鉴，则《兰亭》也。余曰：石固无恙乎？张曰：前数日从敬一亭土中搜得石数块，则《兰亭》、《乐毅》、《座位》三帖。《座位》已阙，《乐毅》亦漫，惟《兰亭》完好。出其拓本视之，与旧拓无大异，而石之大小亦与二帖不同，始知此殆宋刻，彼则元镌耳。嗟乎！数石沈霾殆百馀年矣。鉴家无复问者，鄙人适发钩沈之想，石即应念而来，未可谓非翰墨缘也。

　　余尝重订石鼓次序，更为《集注》一卷，辨为秦文公东猎时所刻，载十篆斋题跋内。虽知不免大雅之讥，然未必非献疑之一助也。录其大略云：石鼓文久经前贤论定，余何敢别有异同。然玩其字画及其诗格，窃有致疑之处，而于郑浃际秦文公之说有取焉。考《史记。秦纪》：文公三年，以兵七百人东猎。四年至、渭之会，此即所云：沔沔是也。又曰：昔周邑我先秦嬴于此，后卒获为诸侯，乃卜居之。占曰吉，即营邑之。此即所云：吾道既平，嘉树则里，皆言营邑之事也。日佳丙申者，所卜所之日也。第一鼓皆言猎事，则以七百人东猎事有据矣。而且一鼓中，天子与公杂见。岂有宣王猎碣，既称天子复称公之理。则天子，周王也。公，秦文也。又其诗诘屈难通，不类大小雅，而有《车辚》、《四铁》之风。夫前人所以指为周宣者，不过以第一鼓《吾车既工》似乎小雅耳。不知此正秦诗非周诗之高据。夫宣王中兴，诸臣皆极一时之盛，其歌功颂德之诗，亦必因地而异。岂有东都已陈之诗，至西都而依然录旧。则所谓从臣尽才俊者，无乃如江文通才尽耶。必为秦诗始可以，后人慕前人，用其语句。如魏武短歌行用青青子衿。及晋宋郊祀诸歌，多袭毛诗成句耳。至其字体，不似周之古器，而类秦权、诅楚诸刻，更可以意会。由此言之，浃际之论，其信然乎。又十鼓次序，薛氏、郑氏、潘氏亦各不同。今别为考订，卤莽之愆，深知不免耳。

　　“吾车既工，吾马既同”为第一鼓。

　　右第一鼓记将东猎之始，选具车徒，储峙弓矢。其曰员猎员游者，盖始有游猎之言，尚未出也。故通篇作想象之词，犹车攻之诗，言“之子于苗，选徒嚣嚣。建设旄，搏兽于敖”，欲往未行之词也。

　　“田车既安，｛攸金｝勒虔虔”为第二鼓。

　　右记车徒完备，旌旗飞扬，乃出而猎。且驱跻于原而戎众则止于陆。以秀弓而射禽兽，似舍车而徒猎者，于古未闻，秦近西戎，盖狄俗也。

　　“□□銮车，［1234］敕真□”为第三鼓。

　　右田猎既畅，迤逦而东。路渐入山，故有｛备逯｝湿阴阳之言。按《水经注。秦川》有故秦亭，秦仲所封也。自是而东有小陇山、吴山，然后至陈仓。《水经注》又言：小陇山岩嶂高险，不通轨辙，所谓｛备逯｝湿者即此。此章极言戎徒之美、之众，近于《车辚》。所谓公之媚子，从公于狩者焉。

　　“皮□走齐々”为第四鼓。

　　右所狩既远，道草茂，以起下除道。

　　《□□猷乍，｛备逯｝乍□》为第五鼓。

　　右记入山益深，丛树交荫，至三十里之远。且华叶亚若，道途昏蔽。于是兴除道之役（｛亠曰｝古昏字，见《代醉编》）。

　　“吴人｛炎心｝亟，□夕敬□”为第六鼓。

　　右言猎至于吴山之下，吴山之人皆爱而敬之。朝夕趋事，或西或北，且不以为功伐。因其人情之美，欲留居之，遂暂寓于囿中，以度其地。

　　“吾水既□，吾道既平”为第七鼓。

　　右言道既平治，人有栖止，嘉树成列，营邑既定。戎人自远，天子可以永宁矣。乃于日之丙申自往，周行道路而将归矣。

　　“□□□□，雨□＜流水＞”为第八鼓。

　　右归途遇雨，舍车而舟。其初缘岸势之盘业，（即某），浮车涉水，久乃方舟而西。徒更（更）以索维舟，或在水之阴，或在水之阳。辎重则以驴负而行，雨湿不能成列，或有奔逸，则御止之。

　　“丞泛丞，丞皮淖渊”为第九鼓。

　　右既泛舟，因遂渔焉。其鱼众多，羹霍之不足，更以柳为橐盛之。

　　“弓矢孔庶”为第十鼓。

　　右鼓剥蚀已甚，约略知为田渔。既毕，归而韬弓戢矢之意。其曰天子，又曰嗣王者，乃因营邑思周之故都。及东周之王，故追述之。天子指幽王，嗣王指平王也。

　　国学许文正柏，前人皆有诗。然元初国学，非今之地，此因《元史》而误，盖未可信。

　　雍和宫，在国子监之东。地本世宗潜邸，改为寺，剌麻僧居之。殿宇崇宏，相设奇丽。六时清梵，天雨曼陀之花；七丈金容，人礼旃檀之像。飞阁复道，无非净筵；画壁璇题，都传妙手。固黄图之甲观，绀苑之香林也。宫东为书院，乃昔之山池，入门为平安居、如意室，石假山环之。正室曰太和斋，后为海棠院，又后延楼一带，树石丛杂。室中陈设，贴落胥乌，号神鼎之遗。岁时方泽毕事，临此园少歇，进膳更衣。从臣亦去朝服，换常服，定制也。寺僧分四学，曰天文学，曰祈祷学，曰讲经学，曰医学。学各有经论，文字不能相通，故始入某学，终身不迁。上殿诵经，座位亦分四列。惜其经皆梵文，无从证其法之精粗。

　　柏林寺，在雍和宫之东，亦巨刹也。相传寺僧某，道行高洁，世宗居潜邸尝往来，曾预示龙飞之谶。今寺西有行宫。

　　镶黄旗炮厂，在城东北隅，即所谓红夷大炮者。其巨者有大将军之号。按：炮制本始于金元，至明而精。及国朝入关，得其制。又得明代司炮之车，乃立八汉炮队，以配八旗，故至今炮队犹聚族居此。或云其先本亦由金元入明者也。

　　羊馆胡同，有前代废铜厂基。锻灰积过七八丈，裒延甚远。岁久坚凝如石，风雨剥蚀，颇具之致。坡陀迄逦，且起且伏，令观者骇愕，崎之致，疑从天外飞来。每春岫浮烟，秋林落叶，登兹遐眺，所见自远。而城堞参差，正堪平视，屋宇远近，都在指顾。西则宫阙重重，山岚嶷嶷，万岁景山，皆在禁中。我辈送目，惟此而已。城隅隙地，半多野水。履亲王邸山池，即因水为之。今楼榭不存，而水局如故，数株杨柳，低欲拂波。其北有俄罗斯馆，水所周也。闲尝小步其间，景物全非，烟水自妙，留连久之。遂制《八声甘州》云：满空园春水自茫茫，不是旧烟霞。想当年盛事，朝飞暮卷，多少繁华。舞榭而今尽也，何处说窗纱。乔木幸无恙，残照栖鸦。惆怅荒芜至此，奈群儿不解，犹折残花。危楼未圮，阑也欹斜。不见楼中帝于，只离离衰草遍天涯。浑可叹，一园新绿，偏在邻家。

　　五岳观，今已圮。而观外人家亦日少，故地最空阔。

　　松文清公（筠）第在二条胡同，今子孙仍居之。尝闻其听事中有巨椅一，公遗物也。人不敢坐，坐者往往致疾。公以理学名，而滑稽不羁。然事君交友之际，汲黯不能过也。晚岁退居时，适宣庙以天变示警，特召对。上慰之曰：卿貌尚矍铄如前。公仰对曰：以臣观之，天颜似少逊昔日，想因万几过劳之故。上曰：然，即如今天象示警，亦廑朕怀，卿有所见乎。公谢曰：以臣妾测，此似由用人失当之故。上瞿然曰；朕用何人失当，卿有所见，可直陈之。对曰：他人臣不敢知，即臣之两子，皆犬马材也。皇上任以侍郎，果何所取？以此推之，似此者恐不免耳。上亦为之怃然。某相国最富，公素狎侮之。一日，公入朝，顾从行笔帖式某者，衣服蓝缕。公叱之曰：当此严冬，人衣皮而子衣袷，何不自重其身乃尔。某曰：家贫无从取办。公又叱之曰：胡不早言。即自脱其褂令某持之曰：待我于此。遂入朝房，见某相曰：今日忘穿皮褂，冷甚。乞君海龙褂一披。某不敢违，顾从人取付之。公披之而出曰：赠尔一褂，可急去勿顾。某犹逡巡。公曰：保无人向子索债也，勿虑。某竟以之小康。它日闻其取妾，往候之。入门即曰：闻君取妾必大佳，乞一视何如？某不得已出之，公一见诧曰：君以老年得此幼妾，非偶也。回顾从某之仆曰：以余观之，此妾正可配此仆。即牵其妾与之，且使之向某谢，仆未敢。公曰：想汝无以养之耶？吾有以相赠。即前攫某之金条脱付之，麾使去，某无如何。先恭慎公于道光初，由工部侍郎改盛京刑部。未启行间，公忽至，坐定即曰：君以何日行？恭慎公曰：资斧尚需筹措，故行期未定耳。数语后，公即起告别。少顷忽复来，家人皆讶之。公入笑曰：我为君筹得资斧来也。命从人于舆中取出白金二百，曰：足敷行资矣。问所从来，则曰：不必问，然亦非余物也。言已迳去。后遍询之，始知公初出门，即诣东邻钟仰山学士（昌）曰：余有急，需二百金，请以见假。钟请待明日，公不可，不得已如数付之，公即持以转赠。后学士知之曰：我之西邻，我自赠之也可，何须此老多事？然亦无如何。阮文达刻《皇清经解》初成，遣送公。才及门，适徐星伯先生在座，盛称此书之佳。公命从人即将书置之星伯车中，不复取视。且笑谓星伯曰：并省阁下赠使之资。其无所凝滞如此。公喜饮酒，尤喜大书。俗人传公书能避祟，故争欲得之，或誉之为神仙托迹。盖由公狂放不羁类李邺侯，有以致之耳。

　　璧星泉制府（昌）居方家胡同。公常从军西域，知兵最深，著有《兵武见闻录》，皆布帛菽粟之言。咸丰初元，奉诏进呈。又《守边辑要》、《牧令要诀》二书，亦皆有用之言也。常熟翁邃庵相国（心存）为之序云：咸丰三年秋，小丑跳梁，驿骚三辅。天子赫然震怒，命将出师。简诸王大臣统禁旅巡防京师，即家起内大臣璧公入参谋议。且命以所撰《见闻录》呈进。海内引领仰望，以为殆如《诗》所称：“方叔元老，克壮其猷”者欤！逾年贼平，而公已老病尽悴殁矣。公以世臣，起家县令，氵存擢监司。经营西域，守孤城功最。旋镇八闽，开府三江，事迹备载国史。晚年养疴，以平生所躬历而心得者，著书三种。曰《后武闻见录》，经进御览。曰《守边辑要》，谨边防也。曰《牧令要诀》，饬吏治也。嗣月川制府，汇刊行世。翁心存曰：公之烈光，炳焕昭明；公之惠泽，沾渥给足。人既知之矣，亦知公之学之所本乎？盖公之先德和泰庵尚书，湛深经术，尤邃于《易》。尝著《读易汇参》一书。公习闻庭训，默会乎阴阳消息之原，故能触处贯通，用能开物，而成务师之象。曰：容民蓄众，正言行师，必以得民为本也。比之象曰：建万国，亲诸侯。又曰：邑人不诫言，御外必以安内为先也。杂卦传首言乾刚坤柔，而即继之以比乐师忧言。理天下者，必抱先忧后乐之怀，而后用协刚柔，乾坤清晏也。然则公之学谓非本于《易》乎。月川秉吉甫文武之略，蕴召虎肇敏之才。镇遏岩，拊循畿辅。必有以使吏畏民怀，内绥外靖，成公未竟之志者矣。咸丰九年冬十二月朔，常熟翁心存序。公子名恒福，官至直隶总督。孙锡珍吏部尚书，盖四代八座云。

　　宋人称范宗尹拜相时三十二，卒年三十九。然有五子皆已取妇，兼有孙数人。论者谓其享年不永，人间之事已备。近代席卿冢宰（锡珍），三十四为冢宰，四十赐寿，四十一而卒。然有三子，亦与宗尹相仿佛，但未拜相耳。

　　顺天府，在交道口之西，即元之大都路总管署也。地极宽阔，堂亦宏壮。其私宅甚小，厅事中有秦小岘侍郎书额并堂记。考近代京尹以周小棠先生（家楣）称首，惠政极多。光绪九年之水，为之请帑于朝。不足，又募助于各省，凡得若干万。沿村设厂施粥，择公正绅士司之，民得以不病。馀款未尽，设义仓积谷，令首事司之。惜后人不善守，公殁不数年，湮没不可问矣。

　　僧忠亲王邸在刍豆胡同，专祠在宽街。按：王本蒙古科尔沁郡王，以功晋爵。生平忠节，可与定边超勇亲王并峙。其不可及者，则有数端。自兵民既分，遂不相入。虽节制之师，不扰民者有之，断无民愿兵之来者，惟王异是。闻山左人言：捻匪之乱，王驻兵于彼凡数年。它将非养寇自重，即弃民不顾。惟王专以救民为心，凡捻踪所及，王必追踪而至。首令保护百姓，故民皆仰之如父母。中丞设筵飨之，甫入座，忽喧声沸于门外，命视之。云：某村因捻至，赴诉于王。王从座起，呼马。中丞请少餐，王不及待，即席上怀馒首数枚而去。一日，王师将至某邑，忽邑中饼师皆闭户。有从买者，以无饼对。买者怪之，入视则积饼如山，且溲面不已，买者责以妄言。则曰：此将以犒王军，虽多钱不卖也。其得民如此。王之殉节也，师少匪众。匪围之数重，王乃下马踞坐于地，示诸军无退意，匪亦不知其王也。然围之甚急，适诸将皆先发，左右无可以解此围者。王恐为贼所得，遂从容就义。及既死，贼见其冠服，始知之，然无敢犯其尸者，一贼取冠献之其酋。酋问：冠何来？以王就义对。其酋曰：既王就义，此冠即不当持来。令速诛之。明日陈镇国瑞求王尸，贼复围之，陈凡三出入。呼曰：王之威德，尔辈所知也。岂可令其不返葬故乡乎？今日不得王尸，吾必不返。贼相谓曰：彼既求王尸，不可困之。乃解去。陈卒获王尸以出，其诚及寇又如此。王在军，与士卒同甘苦。军不休不入帐，不食，不进膳。寒者解裘被之。一日绝粮，止存胡萝菔数石。命以充食，人不能下咽。王坐军门，连尽数器，若有馀味，众始不敢有言。及薨，百姓罢市，巷哭野祭。灵舆返京城，万民纟散至七十馀柄。兵弁百姓皆迎祭，哭声振地。亦有纸线一陌，奠于道左，竟不知其谁何者，沿途比比皆是。非其诚之感人也深能之乎？故至今山左人与关帝并祀，祠宇殆遍通省，不下城阳景王也。

　　德壮果公第亦在刍豆胡同，其后人尚居之。公以平三省教匪功，爵为通侯而俭素如故。平贼归来，囊橐萧然，不亚曹武惠之图书数百卷也。

　　交道口西有巷曰肃宁府，明魏良卿封肃宁伯居此。至今巷口大石狮一岿然尚在，第则不可问矣。八旗书院在郎家胡同路北。先是八旗各有官学，建自雍正中。然年久废弛，徒存其名而已。八旗子弟亦无入官学者，学舍皆圮。光绪十年，因谏臣之请整顿官学。以礼部尚书延煦、吏部尚书徐桐为管学大臣，每学管学官一人，司事者三人，学师十人，胥由大臣辟举。于是兴工修复，规模一新。教习之勤惰有赏罚，学生之优劣有进退。岁颁巨款以为俸薪、束修、奖赏、膏火、纸墨、书籍、饮食之费，于是官学遂为人才林薮。八旗子弟无虑皆入学矣。至近数科，每一榜出，官学人才居半。然费如许心力所造就者，举业耳。于学之实，固无当也。于是当事者又筹及书院，适延尚书殁，遂售其宅之半，入官开书院焉。分经义、治事为二。经义，月作四书义一篇；治事，月课通鉴论札记一册。讲书二日，选官学生住院肄业。

　　步军统领衙门在帽儿胡同。按：京城之所以司地面者不一。曰步军统领，所以司内城盗贼者也。曰外营汛，所以司外城者也。曰五城巡城御史，所以司闾阎词讼者也。曰街道厅，所以平治道涂者也。曰顺天府尹，大、宛两县，职在郊垌，城内无其责也。然相沿既久，渐至侵官。偶有违言，任人赴诉。时逢拘捕，听官所为。盖其职不相统摄，民亦莫知适从。辇毂之下，肃清不易，亦半坐此。然步军统领之权稍重，苟得其人，尚可为理。向以恩文肃（桂）为称首，其政以严为尚。街衢琐事，无不周知。奸人不得逞其技，至造歌谣以谤之。先是技勇营人多粮少，用之不能得力。公为奏减其半，俾人领双粮而严其选，于是番役始可用。又各街堆铺，虽有兵而夜间多私宿于家。公知之，奏许铺兵携眷，于是夜巡始严。近则以文锦如总兵（秀）为称职，亦尚严。凡道涂小不修，立呼铺兵鞭责，候平治毕始去。救火、巡夜，多以兵法部勒之。且清廉不名一钱，故能孤行己意。盖京师街巷，皆有堆铺若干。堆总以官厅立一官司之。凡有水火盗贼及人家细故之或须闻之官者，皆可一呼即应，法至善也。乃日久弊生，始而捕盗，继而讳盗，终且取资于盗，或代盗偿其直。街间小窃俗号小掳者。傥被其窃，苟鸣之官厅，三日之内无不返者。返则重赏酬之，使非与之因缘，何能如是。

　　地安门外大街最为骈阗。北至鼓楼，凡二里馀，每日中为市，攘往熙来，无物不有。余居板场胡同时，暇尝游此。其地西邻海子，行所必经。门外有酒家，二三知己，小酌清言，直不知身在人海。曾联有“四座了无尘事在，八窗都为酒人开”之句。饮罢，小步湖ぞ，荷香柳影，致足撩人。按：京师酒肆有三种，酒品亦最繁。一种为南酒店。所售者女贞、花雕、绍兴、竹叶青之属，肴品则火腿、糟鱼、蟹、松花蛋、蜜糕之属。一种为京酒店。则山左人所设，所售则雪酒、冬酒、涞酒、木瓜、乾榨之属，而又各分清浊。清者，郑康成所谓一夕酒也。又有良乡酒，出良乡县，都中亦能造，止冬月有之。入春则酸，即煮为乾榨矣。其肴品则煮咸栗肉、乾落花生、核桃、榛仁、密枣、山楂、鸭蛋、酥鱼、兔脯之属，夏则鲜莲、藕、榛、菱、杏仁、核桃，佐以冰，谓之冰碗。别有一种药酒店，则为烧酒以花蒸成，其名极繁，如玫瑰露、茵陈露、苹果露、山楂露、葡萄露、五加皮、莲花白之属，凡有花果皆可名露，售此者并无肴核，又须自买于市。而诸肆向不卖菜，饮毕，亦须向他食肆另买也。凡京酒店饮酒，以半碗为程，而实四两，若一碗，则半斤矣。疑宋人所谓一角者即此。又宋酒库四月造酒，九月出卖，谓之开清，今犹沿此称。盖此等酒店，其初必是金人由汴迁至者。余尝曰：于京酒店饮酒，自谓置身唐宋以上。以其伺应规例，仿佛《梦华录》所云也。京师士夫，昔日酒人最多，道光中有大元帅、二元帅之称。聚饮以碗不以杯，或夜以继日，罄瓶始已。《蔗馀偶笔》记前门某酒楼，有内城二客登楼，索酒一坛，饮至暮而罄。疑为酒仙，不知彼时实有此大户。以余所闻，鄂松亭学士（恒），即其一也。学士又善大书，或径丈一字，与何爰叟相善。

　　交道口头条胡同有地名范家大院。考其地为范文肃公（文程）故居。开国元勋，功在社稷，子孙簪缨接武，今零替矣。公为宋范文正公后裔，功名亦相似。闻其家向不用僧道，镶黄旗汉军世家，颇有被其化者，至今守之。

　　洪文襄（承畴）第，在南锣鼓巷路西。门庭俨然，悬有顺治乙未科进士第匾，其名则洪汝亨，当是文襄诸子。

　　地安门街西有火神庙，建于明代。国朝重修，联额皆高庙御书。《日下旧闻》谓其后有水亭可望湖。亭久废，地亦改为染坊，道士不复知之矣。寺前有卖书人赵姓，时得故家书出卖。余所得颇多，余友续耻庵所得更多。零星小品，多有昌堇斋、法石帆印章，皆内城旧家童仆所窃，妇孺所弃之物也。内城旧藏书家，初推曹楝亭通政（寅），后其书归昌堇斋学士（龄）。又宗室素菊主人钦训堂藏书最有名，余尝得其钞本题跋六种，皆无刊本。又玉元圃家有读易楼，藏书多王渔洋、黄叔琳两家物。完颜氏半亩园藏书亦富。文也庵太守（良）精于鉴书，于某书凡有几刻，某刻最精，言之娓娓，书贾皆向请益。其藏书也，一书或收数本。苟遇精者，不惮再购。身后其家开述雅堂书肆卖之，讫未尽。续耻庵孝廉（廉）家，书亦多，尤饶丁部，多不经见之本。大抵此事，非真读书人又世代藏书者，不足以语此。否则非以殿板书炫收藏，即以局板书充数，皆无当于一映，不如寒士案头，置数部书真读之为愈也。

　　自地安门桥以西，皆水局也。东南为十刹海，又西为后海。过德胜门而西，为积水潭，实一水也，元人谓之海子。宋词所谓“浅碧湖波雪涨，淡黄官柳烟”者也。然都人士游踪，多集于十刹海，以其去市最近，故裙屐争趋。长夏夕阴，火伞初敛。柳阴水曲，团扇风前。几席纵横，茶瓜狼藉。玻璃十顷，卷浪溶溶。菡萏一枝，飘香冉冉。想唐代曲江，不过如是。昔有好事者于北岸开望苏楼酒肆，肴馔皆仿南烹，点心尤精。小楼二楹，面对湖水。新荷当户，高柳摇窗。二三知己，命酒呼茶，一任人便，大有西湖楼外楼风致。余至湖上必过之，乃以富豪所不喜，竟至闭门。未几为山左人所赁，改建连楼。云窗雾阁，烹鲜击肥，全是市井一派，而车马盈门矣。若后海则较前海为幽僻，人迹罕至，水势亦宽。树木丛杂，坡陀蜿蜒。两岸多古寺，多名园，多骚人遗迹。诒晋斋居其北，诗龛在其西，虾菜亭、杨柳湾、李公桥、十刹海皆萃此地。湖上看山，亦此地最畅。昔翁覃溪先生曾集二十四诗人于湖上酒楼，每月有诗会。一时群羡为神仙中人，如法石帆、何兰士、顾南雅、王惕夫、张南山、宋芝山诸人皆与。事载张南山《诗人征略》中，成邸故府，即在北岸。王为仁宗之兄，曾入值枢廷，管户部，为怡贤王以后一人。而其学问之渊雅，风度之高迈，置之士大夫中，亦当居第一流。称之者徒以书法，岂知王者哉！前此慎靖王以画名，亦实不止能画。余尝读王《花闲堂诗集》，所与酬接皆卑官逸老，公卿反无一人。今录其十咏诗，足见交游大概。盐大使岛庵易宗瀛云：辛苦红尘上白头，天南薄宦当闲游。耶溪春水桃花涨，不寄离心向北流。大钵山人马清痴长海云：大钵山人凤城里，客到打门惊不起。有时梦醒忽思茶，街上呼儿买甜水。豸青山人李眉山锴云：抱膝高吟白石烂，独与狙公数昏旦。碧云黄鹤杳难寻，涧户山桥雨中断。弥勒院主量周海公云：百八真珠手自持，琳宫高敞净琉璃。曹溪法乳云门钵，都在拈花一笑时。旧河内令湘南彭廷梅云：谁念湘南有苦诗，秋风春月断吟髭。近来乞得渊明食，半世功名一破篱。传经寺介庵湛公云：钟磬声闲锁佛楼，桫椤树下鸟鸣幽。西来妙义无多子，独把顽金凿石头。新范邑宰板桥郑燮云：一疋缠头一曲新，风流不省自家贫。无端腰系银鱼，闲却雷塘花柳春。上湘主簿淑南易祖┉云：几年走马凤城春，无复行歌汉水滨。借问月明南浦夜，可曾逢著弄珠人。满洲笔帖式雨村保禄云：故人佳句苦不多，清冰一尺寒峨峨。空斋酸吟坐亭午，怡颜但有庭前柯。闾阳布衣凯亭傅雯云：谪向人间四十春，云霞气骨出凡尘。醉来十指狂涂抹，抹杀丹青无数人。

　　成王邸旧为大学士明珠第。明之相业固不足数，然撤藩一举，惟明珠、米思翰、魏裔介所见相同。且爱才下士，与徐东海皆在毁誉参半之间。其二子成容若、揆凯功，则与竹、初白诸人游。容若经术湛深，学有本原。所刻经解，虽何义门极力诋毁，不能废也。若凯功《隙光亭杂识》谈经者居半，尤邃于书经。其书六卷，后二卷皆书注也。凯功又有诗一卷，初白为序。

　　法梧门祭酒小西涯故居，在松树街东头，李公桥西ヂ下第一家。今已无人居，老树数株，茆屋半欹，灌园人栖止。余曾见罗两峰为祭酒画《西涯十景》册，有翁覃溪序。梧门自书诗，覃溪和之。画极荒率之致，寥寥数笔，宛然街市之景也。祭酒初居此，后移旧鼓楼街，有移居诗。《湖海诗传》称其自登仕版，即以研求文献，宏奖风流为事。故在词垣著《清秘述闻》、《槐厅载笔》，在成均著《备遗录》。其馀有资典故，著而未刻者甚多。所居在厚载门北，背城面市，一亩之宫，有诗龛及梧门书屋。室中收藏万卷，间以法书名画，外则移竹数百竿，寒声疏影，然如在岩谷间。经师文士，一艺攸长，莫不被其容接。为诗质而不癯，清而能绮。故问字求诗者，往往满堂满室。《寄蜗残赘》云：祭酒文誉卓著，尤好奖掖后进。坛坫之盛，几与随园埒，而品望则过之云。按：先生晚岁罢官家居，卒。无子，以外孙承继，后亦不振。所藏书籍字画，出卖殆尽。光绪中，其家又将先生箸述之板，举而尽售。为一书肆所得，印行于市，价为之顿贱，然止《诗集》及《清秘述闻》、《槐厅载笔》三种。后为志伯愚（锐）、崔盘石（永安）二君购其板，藏之翰林院中。按先生又有《陶庐杂录》六卷，见于翁覃溪《复初斋文集》，称其于典义卷轴，每有所见，必著于录。其中有系乎考正，有资乎典故者。视其诗，更为足传。陈笠帆中丞曾梓之，此书今不复见矣。又《存素堂文集》，余曾见于邗上，止四册，每文后列评骘语。板极精，文多短幅，后来不复可得。大抵近来诸旧家皆中落，子弟不复潜心学业。每一公卿即世，其家所出售者，必书籍字画也。市贾又百方嬲之，不售不止，售不尽不止。有自国初守之至今，亦荡尽者。如怡亲王载垣，自褫爵后，其子鬻书画三十年始尽。书籍则宋元明板、殿板、怡府自镌板，字画宋元明极多，四王已为下驷。竟有自国初画就，至今未装者。成邸薨后，所刻《诒晋斋帖》石，其嗣王改为阶石。英煦斋相国所刻《松雪斋帖》，为其孙赠同仁堂药店乐某。崇语铃中丞（恩）之碑帖字画，继幼云（振）之字画古钱，商贾至赝作其题跋印记以信旧物。考法石帆诗集注云：傅忠勇公家被火后，收藏书画为门客所攫，无存者。然所出止七八百件，而赝作其印记者至两千件。此风自昔然矣。

　　庆似村公子《湖海诗传》称其两世平津，诸兄无仕，即姻娅亦皆贵盛。当为笔帖式，遽谢病家居。居相府后冰浆局，老屋数椽，轩窗枯槁。独拓地数弓，种竹数十竿，并辇西山沙土以植之。爱兰而北地无兰，取以自名，常为永叹。早亡无嗣，盖其性情幽淡，非软红所得久羁也。然则似村之居，当在今地安门外冰浆局，而尹文端第在今定府大街也。第有绚春园，又名晚香。

　　杨幼云（继振）汉军人，居旧鼓楼街。家有星凤堂，富于收藏，赏鉴尤精。终日闭门，不闻世事，但与古为缘。所藏有“夏承”、“娄寿”二碑，自名承寿双碑之馆，秦谊亭为作图。又得苏迹，自号又一苏斋，所收古泉尤夥。余尝见其所藏王廉州册页上，有幼云跋，其印曰：江南第一风流公子。又有黄氏去尘小印，其妾也。

　　英煦斋协揆居，在李公桥北后海之西岸。原居史家胡同，此系赦归后所移居。公为德定圃侍郎之子，而石东村之孙也。满洲索绰罗氏。少年科第，六掌文衡，门生半天下。任司农时，创行海运，实为本朝行海运之始。又奏请官米搭放折色，至今行之。著有《盛京赋》、《卜魁城赋》、《恩福堂笔记》、《恩福堂诗集》，又工书，得法于诸城相国，曾汇刻赵文敏剧迹入石，名《松雪斋法帖》。

　　恭忠亲王邸，在银定桥，旧为和┞第。从李公桥引水环之，故其邸西墙外，小溪清驶，水声然。其邸中山池，亦引溪水，都城诸邸，惟此独矣。┞败，以赐庆亲王。相传乾隆之末，诸王相聚，语及和┞，争欲致之法。王独无言，仁宗及诸王诘之。王曰：我自顾无此大志，但欲异日分封时，得居其第足矣。一笑而罢。┞败，上竟如其言。恭邸分府，乃复得之。邸北有鉴园，则恭邸所自筑。宋牧仲有《过银定桥旧居》诗，或即此第乎。

　　内城水局，余取净业湖。《帝京景物略》载，明代诸名园咸萃此地，今无一存。然野水弥漫，一碧十顷。白莲红蓼，掩映秋光。两岸多古树，多招提。北面雉堞环周，如映如带。西北土山忽起，杂树成帏。石磴高盘，寺门半露，汇通祠也。南岸危楼蹇产，有如高士枕流，美人临镜，高庙之日下第一楼也。从祠上望湖，正见其缥渺；从楼上望湖，又觉其幽秀。神光离合，乍阴乍阳，妙无定态。士夫雅集，多在于此。北岸有净业寺、太平寺，皆名刹。惜北迫于城，广轮有限。净业寺惟门外高柳数章，三伏逭暑为妙境。

　　隆善护国寺，俗称护国寺，即元之崇国寺。赵松雪书演公碑，危太仆书选公传戒碑皆在殿东阶下。月七、八日有庙市，与隆福寺埒，而宏敞过之。

　　张文和公赐第，在护国寺西。后又赐史文靖公、王文庄公，最后为汉军李氏所居，今废。

　　崇元观，在新街口。明奄人曹化淳建，俗呼曹老公观。正月庙市半月，近已倾圮无馀，而市依旧。相传化淳于观中多藏珍宝，以为后人重建地，故俗有观倒观修之谚。然以此翻为观灾，尺椽寸瓦，搜求殆遍，今倒尽，更不能修矣。

　　马状元胡同，顺治中满洲状元马中骥所居。按满洲科目，实始于赛麟阁先生（图），为顺治中解元。幼贫，常马通读书，尤好为诗。自先生后，遂相继而起。虽八旗多以勋业见长，不事乎此，然亦有少掇巍科，一生不试，而以文学名世者。如成容若、昌堇斋、图时泉、法时帆、博晰斋，皆卓然有声，今列之。纳兰性德容若，大学士明珠子。康熙癸丑进士，官侍卫。少聪敏，过目成诵。十九成进士，二十二授侍卫。拥书数万卷，萧然若寒素。弹琴歌曲，评书画以自娱。书学褚河南，间出入黄庭内景经。幼善骑射，自入环卫，益便习，发无不中。以意制器，多巧亻垂所不能到。尝读赵松雪白写照诗有感，即绘小照，仿其衣装。座客或期许太过，皆不应。徐健庵曰：何酷似王逸少。乃喜。尤工倚声，所作有《饮水诗词集》、《通志堂文集》、《周易集义》、《粹言》、《礼记集说》、《补正》，所居名珊瑚阁。

　　昌龄字堇斋，满洲富察氏，傅阁峰尚书（鼐）之子。以进士官至学士，性耽书史。筑谦益堂，丹铅万卷，锦轴牙签，为一时之盛。通志堂藏书虽多，其精粹蔑如也。其书后归礼邸。宋末江湖诸集，多手自钞者，亦想见其风雅也。

　　图合布，满洲人。乾隆戊辰进士，官侍读学士。公貌清癯，懒撄世情。中岁即以疾见告，筑室于西郊外数里。篱扉茅檐，轩窗精雅。院中叠石为山，奇峰｛山律｝。路径迂折，饶多清趣。后圃艺花种蔬，公亲灌课。每春秋佳日，同曹宗丞学闵遍览西郊诸兰若，尝风雪中共策蹇行，访潭柘、戒台诸名胜。短裘笠帽，人望之如神仙中人。好吟咏，颇不修栉字句，有靖节、放翁之风。后即筑墓于舍旁，病剧时告妻孥曰：死即埋我于此，不必移置城中，劳往来仆仆也。言讫端坐而逝。其夫人从公之志，门下士争为吊唁。戒台僧感其惠，筑专祠以祀之。刘文正公尝称：公不忽于微，不愆于隐，盖亦非常人也。又遗命谓后之吊吾墓者，荐寒泉而已，勿以荤酒也。

　　钱箨石侍郎尝偕朱竹君、金辅之、陈伯恭、王念孙诸人过法石帆，冬夜消寒，卷波浮白，必至街鼓三四下。竹君推戴东原经术，而箨石独有违言。论至学问得失处，聚讼纷拿。及酒罢出门，不已。上车复下者数四。月苦霜凝，风沙蓬勃，馀客拱立以埃，无不掩口笑者。余每冬夜过地安门外，辄忆此段光景，为之莞然。

　　成书字倬云，号误庵，满洲穆尔察氏。乾隆庚子进士，官侍郎。工于诗，不多吟咏，亦不事声誉。与法梧门同年，且赁居梧门小西涯屋。而平生绝无唱酬，亦未闻当代名流齿及之，可谓善藏其用矣。曾选《古诗存》四卷，别裁伪体，自辟境界。今录其凡例云：选自古逸始，铭操歌谣，其赝参半，前人辨之甚严，兹不复袭。但就其文词断之，古雅者为真，否者为赝。古歌诗多出于《汲冢》、《越绝》、《庄》、《列》诸书，不载其原文，则不解所谓。且其文古丽奇幻，足发神智，故录存之。汉以后，文显而事明，可不复赘。《左传》、《礼记》为习见之书，所载歌诗，概不入选。且其歌诗之佳，亦因文而见，割裂翦裁，无关妙处也。古谚多不过数语，少或数字。而古厚奥典，有非后世手口所能辨者。选而存之，非以储诗料，兼以广诗才。汉有诗人无诗家，凡能为诗者，皆可成家也。魏晋以来，始有诗家之目。诗家出，诗人少矣。四言诗，以三百篇在前。后之作者，虽极摹拟，终属优孟。不受牢笼。自然典重者，其《封禅》一颂乎。东方《诫子》诗，亦能自出机杼，故并存之。晋宋以下，则登一两篇，以存一体。苏、李为五言之始，河梁赠别，古人每疑为赝。然其浑脱古厚，自是汉人之言。即拟苏、李数首，亦非晋、宋所能逮也。其诗可取，取之而已。为真为赝，何纷纷焉。《胡笳十八拍》圆熟流利，不似汉人。试以《悲愤诗》并观，身分立见。即使果出文姬，亦不足以为法。古乐府多有重复脱节，不成章法者。然古人每出一语，辄令人不欲弃。其气魄降人也，虽属断碑，无异全璧。《相逢行》为乐府一体，文词古丽可观。晋宋以后，人拟一篇，不过更易数字，但觉恶滥可厌，并原文亦不耐观矣。一概从删，独存始作。郊庙歌词，汉人最古，《练时》、《日华》、《煜煜》诸篇，精光炯炯，莫可掩抑。虽暂有不可解处，不足病也。魏晋以后，率皆蓝本于此，而不能变。否则学步商周，千首一律，殊不耐观。谣为无根之言，必古奥离奇，使人乍见不解者始佳。晋宋以下，直呼其人而告之耳。惟隋大业中诸谣，似诗似曲，妙有含蕴。其不及汉人之厚者，风气使然。《梁甫吟》质直浅薄，不似隆中怀抱。武侯一生，文章事业，政不在此。删之，庶免厚诬古人。诗有必不可删者，十九首是也。有必不容不删者，嗣宗《咏怀》是也。有不必选亦不能删者，仲宣《从军》诗是也。譬之味：十九首，菽粟也，淡而不厌；《咏怀》，异品也，江瑶之柱，去肉益美；《从军》五章，其鸡肋乎。古诗连章数首，起于苏、李。魏、晋以后尤盛，要皆瑕瑜互见耳。其中亦有不可删者，如子建《送白马王》诗、延年《五君咏》之类是也。佳则并存，否则删之。不必惜群，亦无容裂锦。魏一代诗人，曹氏父子尽之。后起而卓绝者，惟阮嗣宗耳。邺中七子，亦风骨不凡。但较之数公，未免有大小巫之辨。诗有卷帙浩繁而可取无多者，张华、陆云、潘岳、潘尼、王融、王僧孺、刘孝绰、张正见诸人是也；有所传无几而人宝为拱璧者，刘伶、王羲之、惠远帛、道猷诸人是也。少而精不觉其少，多而滥则人厌其多，甚矣树立之不可不慎也。太康诗，二陆才不胜情，二潘才情俱减。情深而才大者，左太冲一人而已。二陆皆有才多之病，然士衡颇优于弟。其歌行乐府，虽非诗家正则，尚皆华整可观。士龙则竟无足取矣。向论诗颇不满竟陵，后观其于士龙集，茫茫数百首中，独取《闲居物外》一章，可谓卓识。《懊》、《桃叶》诸歌皆载名氏，而诸家或云古词，或云讹谣，《诗纪》两载之。今以其辞颇似《子夜》，姑编于本卷清商曲词内。渊明诗出入仙佛，独参圣境。业已录其全书，奉为蓍蔡。兹复选择而登之，集则欲其完；选则欲其精，是犹以陶论陶而已。若曰去取从心，则吾岂敢。景纯、道林，诗中别调也。而郭胜于支，《游仙》数首，惝恍可爱，故选存之。支公有意求奇，多堕理障，且《八关》、《赞佛》诸作，全用彼家言，诗意索然矣。登其一章，以存一体。《璇玑图》古今艳称。然谓之绝技则可，谓之诗则不可。试依其法读之，未有不牵强佶屈者也。此亦论诗之言，不得不尔，妙手慧心，要自古今无两。诗至延年而极炼。炼者，诗之盛也。而颜之佳偏不在炼；诗至康乐而后排。排者，诗之忌也。而谢之古则全在排。炼不伤气，颜集中惟《五君咏》足以当之；排不伤骨，康乐集中皆是也。陶、谢并称，非此乌足以抗彭泽哉。《秋怀》、《捣衣》，小谢之杰作也。其不耐人读者，情滞而才弱耳。即使天假之年，亦未必能追踪康乐。乐府自晋以后，体格全非。惟鲍参军沈郁雅健，有汉魏遗意。齐梁以下，直五律耳。《行路难》十八首，淋漓豪迈，不可多得。但议论太快，遂为后世粗豪一流人藉口矣。择其少有含蕴者数首存之，以备长歌一体。然以此较之《胡笳十八拍》，觉此反似汉人。《子夜》、《读曲》诸歌，唯晋宋人作者最妙。儿女痴情，言之略尽。汉魏以前，无此笔段。齐梁以后，欲效之而不能，绝调也。齐无诗人，谢元晖一人而已。笔情结构，的是康乐后身。而筋力微逊。人知康乐开律诗之门，而不知其流实衍于谢眺。康乐之排古，元晖之排隽，学康乐犹不失为古诗。学元晖不能不为排律矣。昭明一选，词家尸祝久矣。顾其自作，何卑卑也。或曰：昭明能选而不能作。予曰：昭明并不能选耳。诗莫靡于简文，然病其靡则无可取者矣。细腻纤丽亦诗中不可少之境。唐人香奁诗不能出其蹊径，况后人乎。沈休文才华富健，人所艳称。然其佳处不尽在此，如《游沈道士馆》、《别范安成》诸作，置之汉魏，岂复能辨，特惜其不多耳。范子铮铮，亦一时瑜亮。江文通长于拟古，其拟之而似者，独陶征君一首耳。其它作尚不及任，而顾齐名沈范，吾甚不平。梁诗人惟柳恽有萧疏淡远之致。吴均之才俊，何逊之才高。俊者，出天资；高者，由学力；合而论之，其品自见。刘氏一门皆能诗，而孝绰之名最著。观其与何逊并称，则当日尊之者众矣。余谓孝绰诗尽有不及乃弟处，特为一时名流所重，遂暴得大名耳。岂能望仲言肩背耶。朱超、朱超道为二为一，远不可考。《诗纪》分载之，亦史阙文之义也。今不敢复乱其例，若以诗论，的系一人之作。梁人词曲，短小精悍，较之晋宋，又是一种色泽。风气所趋，大率如此。《木兰》诗古艳非梁人所能，汉魏时又无此条畅流美之作。《古文苑》以为唐人，有以也。但不知出自何人？杜少陵时时摹仿之，则其佳可知矣。后主、隋炀志趣略同，诗词亦如出一手。自古亡国之君，未有如两人之酷似者。阴铿与何逊齐名，颇无愧色。后之论者反痛诋不遗馀力，而顾以骨轻皮厚之刘孝绰当之，命之曰何刘，亦无一人辨者。不知是何见解？北齐诗人不多，人知赏《芙蓉》、《杨柳》之句，而不知斛律金《敕勒歌》真气惊人，为《大风》、《垓下》嗣响。视彼《风云》、《月露》之词，直蝉噪耳。余友眇山人尝曰：天地间至文，都是不甚识字人作得。信然。庾子山风情秀美，锻炼自然，远过其文。当时赏其绮艳，遂以徐陵配之。不知徐乐与庾俱，庾不乐与徐俱也。少陵曰：庾信文章老更成。是真知于山者。杨素诗骨力健拔，蝉蜕陈隋，尤喜其《山斋独坐》诗，酷似谢元晖之学康乐，不谓欺人而有斯言。虞世南入唐后，诗颇成家。其作于隋者，寥寥数章，亦无足取，故不载。《诗纪》所载仙诗，豪无灵气，铺张堆垛。正如乡老夸富，其矜为奇货，而出以骄人者，皆人所厌闻，而不欲见者也。惟《太虚》、《西城》诸吟咏，尚警策可观。然亦是彼家言，求其陶写性情者，百无一焉。略存数首，与鬼诗俱载于卷末，使读者知天地间自有此一种体格。若谓仙人之诗，皆当如是，则吾不敢言矣。是选也，事始辛丑，而成于壬寅。凡年馀，得诗八卷，录之又两阅月而始毕。以其馀力，复为例言若干条，所以详其选诗之例也。或论诗，或论世。人不必备，惟其要；论不必尽，惟其精。谓之凡例可，谓之通论可，谓之诗话可。总期无谬于诗，以求诗之志而已。观其例，则其所选之诗可知矣。成诗集名《多岁堂纪行》。五古规模少陵，得其神似，西域咏物诸律，亦洞房鹦鹉之亚也。其《过井陉□》云：狠石惊沙灌莽丛，韩侯战垒乱山中。左车已作贲军将，东向居然名士风。古庙灵旗思易帜，断崖飞鸟忆藏弓。我来立马传餐地，绵蔓奔流夕照红。

　　靖逆侯张勇第在西直门街。侯之勋，已具国史。后裔尚能守世业。按：其嗣侯张仁宗之配高夫人景芳，诗才清绝。张侯家财数百万，以好客喜施，不二十年而罄。逝后，其子袭职，贫不能支。太夫人示以藏镪处，发之，得三十万，赖以济。盖侯在时，太夫人已预为之地矣。贤哉！夫人工骈体文，善词赋，有集三十六卷，名《红雪轩稿》。

　　八旗妇女能诗者多，今类列于此。钮祜禄烈妇希光，吏部尚书协办大学士永贵之子媳，员外郎伊嵩阿之室也。夫病割股以疗，不验，矢以死从。因女弱无依，恐诒舅姑累，苦守十年。女嫁之次日，赋七言古诗见志，自缢死，翁录其诗，奏闻。高宗朱批云：著伊家好好收藏，特予旌表。今录其诗：茑萝松柏为婚姻，峥嵘夫婿超凡伦。盈门不须夸百两，入座却喜惊千人。三周御后谐红烛，华屋金堂伴珠玉。春风秋月见情怀，得事秦嘉愿已足。一从清馆理瑶琴，恩礼殷勤契合深。白壁寒冰知妾志，高山流水见君心。如宾如友意方遂，谁知运厄龙蛇岁。得疾三旬尚未痊，驱驰千里随朝贵。病中作客病弥增，书报平安那足凭。去后妾惟心戚戚，归来夫已骨棱棱。倚枕缠绵势愈重，膏肓二竖谁能送。一时和缓总虚声，百剂参苓皆浪用。眼看一局欲全输，百计维图拯我夫。闻说通灵惟割股，此时那惜肌肤苦。白刃如霜忍痛剜，一脔偷持和羹煮。愚孝愚忠一寸忱，皇天后土鉴应真。今日瘢痕在弱体，当时血迹满罗巾。人定胜天竟虚语，精神耿耿浑无补。瑶琴锦瑟叹凄凉，可怜一旦成千古。伤心万事尽雕零，弟妹多人尚弱龄。伯道无儿悲似续，中郎有女痛零丁。妾亦何心立人世，泉壤同归蚤决计。馀生尚在非贪生，强持妾意同夫意。临危执手语谆谆，嫁娶经营委妾身。泣言身了事未了，惟恃卿存即我存。我夫托我深知我，我不报君乌乎可。一死从夫妾不难，前言不践死何安。九原会有相逢日，迟速须知事一般。向平嫁事今已竟，十载要盟此日应。夜台衔命报夫君，嚼蘖肝肠差可证。遗稿中尚有《烈妇叹》二首，为大学士舒文襄子妇栋鄂氏作，伤同志也。

　　诚嘉毅勇公明瑞之夫人常氏，满洲人。明公征缅甸，夫人送之诗云：家事纷纭莫挂牵，与君结缔总前缘。不求长作双栖鸟，但愿同雕并蒂莲。及明阵殁，夫人遂雉经以殉。

　　蔡夫人者，制军毓荣之女，而高文良公其倬之配也。夫妇皆工诗，皆有集行世。余见公夫妇手写诗稿一册，惜未录出。按“闺秀正始集”谓夫人才识过人，鱼轩所至，几半天下。文良名重一时，奏疏移檄，每与夫人商定，闺阁中具经济才者。《随园诗话》载，文良公与某不合，屡为所撼。公咏《白燕》第五句云“有色何曾相段借”，沈思未对。夫人至，代握笔云：不群仍恐太分明。盖规之也。

　　德松如侍郎（龄）之母，名坤秀。松如幼时家贫，经书皆太夫人口授。乾隆八年，太夫人年八十，高宗赐诗云：治身勤四德，教子勖三迁。乐易斯长寿，令闻乃大年。封柑曾著洁，画荻昔称贤。彤管芳规在，千秋耀简编。夫人有《冬夜偶吟》云：一篝镫火岁将除，寒素家风称索居。细翦剡藤三四幅，为儿黏补读残书。其勤苦可想。

　　法梧门祭酒之母韩氏，号端静闲人。有《雁字诗》三十首，闺阁争传诵焉，著《带绿草堂集》。

　　佛怡仙布政（喜）之室人熙春，蒙古乌梁海氏。夫妇俱工诗，怡仙有“何时谱就房中曲，留得金徽好和歌”之句，著有《友莲堂合璧诗存》若干卷。

　　莽鹄立女名巴颜珠，字佛圆。受画法于卓然先生，亦工人物。不用墨骨，纯以渲染皴擦而成，神情逼肖。因性耽禅悦，守贞不字，长斋绣佛以终。有《习静吟》云：枯坐小蒲团，菩提结静缘。一庭花月好，悟得美人禅。（鹄立，为满洲伊尔根觉罗氏，谥勤敏）

　　卞淑媛，侍郎永誉女。永誉精赏鉴，淑媛薰习庭训，遂悟画法，工花卉人物。张浦山《画征录》深以未见为恨。

　　汉军汪氏，总督满保母，年二十二而寡。家贫甚，抚前室子三，亲课经史。子逢泰、满保俱成进士。康熙五十九年，八旗博访贞节，氏以受封例不与，特旨旌表。蓝鹿洲为作《汪太君传》。

　　觉罗学诚字丹奉，巡抚雅尔哈善妹。生有废疾，立志依父母以终。好读书，谈古今节义事。将殁，遗言火葬。雅公不从，为之铭而葬之，著有《素言》一卷。

　　“快马轻刀夜斫营，健儿疾走寂无声。归来金镫齐敲响，不让须眉是此行。”此诗乃汉军镇平将军一等男徐治都之夫人许氏所作《马上歌》也。夫人亦汉军人，精韬钤，善骑射。偕夫出兵，每自结一队，相为犄角，以故战功居最。吴逆犯湖南，襄毅往援，夫人驻防江口。康熙十五年，镇将杨来嘉叛应谭洪，夫人脱簪珥犒以大义，沿江剿杀，屡却之。八月猝犯镇署，夫人中炮殁，特旨优恤，予云骑尉世职，令次子永年袭。

　　红兰主人蕴端女，少习庭训。工诗，善画花卉，然不多作。有题《画牡丹》诗云：风风雨雨惜春残，为爱名花倚画栏。淡著胭脂浓著墨，一枝图向画中看。

　　慎郡王《花闲堂载笔》云：长白淡如女史，工诗。每誉蕊仙，天资颖异。流览经史，寓目不忘。著有《绚春堂吟草》，不以示人。常云：闺阁能诗固属美事，但止可承教父兄，赓歌姊妹。若从师结友，岂女子事耶。按蕊仙名乌云珠，大学士伊桑阿室。

　　莹川字如亭，满洲甯古塔氏，尚书铁保夫人。好读经史，工大草，善写兰竹，兼精骑射，识大体。冶亭扬历中外，多所赞襄。常登济甯太白楼，凭栏赋诗，胸怀洒落，非寻常闺阁所及。又有嘉庆元年正月五日，交泰殿朝贺礼成，恭纪四绝句。富丽堂皇，古所未有。又英树琴相国夫人萨克达氏，字介文。亦善诗画，每自署观生阁。常与相国共襄册立大典，相国绘《比翼朝天图》征诗。

　　完颜兑字悦姑，都统穆里玛室。能诗善书，曾辑古今闺阁琐事为一卷，曰《花果丛谈》。

　　宗室养易斋学人，一等男珠亮室。工诗，有《养易斋集》。其子妇字兰轩，庄亲王女。亦工诗，有《兰轩诗钞》。学人子嵩山字伯仁，有诗名，中年病废。兰轩性和多艺，时以唱酬排闷，伯仁顿忘疾苦。兰轩有《同夫子游城南王氏园》诗，云：一樽欲劝东君醉，不许春风管落花。

　　恽珠字珍浦，江苏阳湖人，为满洲完颜廷璐字署墀太守室。幼时侍父官肥乡典史，值完颜太夫人见之，试以《锦鸡》诗，援笔立就曰：闲对清波照彩衣，遍身金锦世应稀。一朝脱却樊笼去，好向朝阳学凤飞。遂聘定之。侍翁晓岩公官河南，随夫官江苏、山东、浙江，又随子官安徽、河南，及殁，公子麟庆已官巡抚矣。太夫人幼工画，得南田翁家法。而其子妇程孟梅，女孙妙莲保、佛芸保，亦皆能诗文，一门之内，风雅所钟也。太夫人著有《兰闺宝录》，以纪自古女士之嘉言懿行；选《国朝闺秀正始集》，皆一代女士之诗。又刊《李二曲集》、《四书反身录》、《孙夏峰集》、《恽逊庵语录》等书。

　　《絮香诗稿》者，旌表节孝诰封太恭人长白库雅勒氏竹友女史所著也。道光中，随其尊人嵩中峰镇军宦游楚皖间。镇军曾任吾郡衡州协副将，延余主家塾。时竹友甫髫龀，及门数载，有夙慧，喜吟咏。博览群书，好谈忠孝节义及聂隐娘、红线诸故事，眉飞色舞，跃跃欲试。自恨身不为男儿，笞兵万里，取封侯印。盖闺秀而具有豪侠根器者也。事亲孝，归御前侍卫忠善亭。未一载而寡，家徒四壁，立立夫兄荩斋公之子吉顺荣帆为夫后。时尚黄口，抚育教养，为两营婚娶，费不赀，半藉针黹以给，艰瘁备尝。荣帆事母亦至孝，能体亲心，自奋于学。由笔帖式氵存历刑部郎中，亻暴直枢廷。与亡儿永钊同部，最称莫逆，盖世谊已阅两世矣。竹友年及五十，已奉诏旌门。未几，荣帆复迁直隶口北兵备道，得晋封太恭人。欧阳子曰：为善无不报，而迟速有时。今观荣帆母子，何其食报之速，而捷于桴鼓也，非太恭人丸熊茹蘖之苦节所致哉。光绪甲申春，余在岭南军中，荣帆自塞上以书抵余，拟锲《絮香诗稿》行世，而乞序于余。余惟《诗》三百篇，半女士所作也。自古讫今，能诗者谓之才女。然或有才无节，如文君、文姬、朱淑贞之流，虽有才曷足贵哉。春秋时以节见者，惟卫共姜、宋伯姬、纪叔姬，节而兼才者，盖尤难焉。惟《柏舟》二章，为共姜所作，是乃节妇而兼才女之诗。后此惟鲁陶婴之《黄鹄吟》足以嗣响。今作者是编，即可作《柏舟》、《黄鹄》诗读也。余老矣，倥偬戎马中，偶以盾墨余暇，不辞而序其简端。回忆四十年前，缕缕如昨日事，惜中峰先生已不及见矣。余是以握管而不禁蝉嫣太息也。右彭刚直公（玉｛鹿吝｝）所序长白竹友女史名龄文诗集也。

　　余舅氏九山公（多宝）继配，宗室氏灵文恭公（桂）之兄女也。未成婚，九山公疾笃。夫氏请罢姻，夫人闻之不可，请往视疾。入门，九山公卒，遂易衰服。九山公无子，以犹子嗣，甫而死。又十馀年，余舅丽山公、璧山公相继殁，夫人为经纪其丧葬，抚孤侄成立，为之娶妇，家故无恒产也。守礼綦严，微嫌必谨，有古贞女之风。及庚子乱日亟，夫人恒顾娣媳曰：我已自为计，但颇为汝辈虑。城破日，娣与仆妇先投井，夫人曰：善。遂引药饮。寡媳视其既绝，然后自饮，从容而卒。先是夫人已以贞得旌，及乱定又以节旌。夫人平日不作儿女琐细态，亦不作慈妪呕育态。不肯佞佛而善谈名理，落落然有须眉致，而须眉且愧之矣。古有女师，今见之夫人焉。

　　●卷五◎西城都城隍庙在城隍庙街，元之旧也。胜国庙市最盛，《五杂俎》、《野获编》皆详言之。然即其所言，亦不过今东、西庙耳。第改市于两庙者，不知始自何时。今城隍庙止五月上旬有市，亦不及两庙之盛。自同治十年庙灾，仅正殿及仪门修复，馀则一片瓦砾场而已。后殿基存，元、明碑或立或仆，换水碑则在左阶下，惟北平府三字无存。庙前街道宽宏，想见昔日繁盛。庙西有地名花园宫，尚有陂塘遗址。疑古月张园所谓“阜城门内侯城下”是也。

　　鹫峰寺俗称卧佛寺，在卧佛寺街。旧址甚宏敞，今止殿二重，亦不甚深。正殿旧奉旃檀佛像，乾隆中移入宏仁寺。存卧佛一躯。唐淤泥寺经幢最有名，亦失去。惟阶下石钵一，甚光泽，疑是旧物，惜裂为二矣。

　　阮文达公蝶梦园在上冈。公有记云：辛未、壬申间，余在京师赁屋于西城阜城门内之上冈。有通沟自北而南，至冈折而东。冈临沟上，门多古槐。屋后小园，不足十亩。而亭馆花木之胜，在城中为佳境矣。松、柏、桑、榆、槐、柳、棠、梨、桃、杏、枣、柰、丁香、荼コ、藤萝之属，交柯接荫。玲峰石井，嵌崎其间。有一轩二亭一台，花晨月夕，不知门外有缁尘也。余旧藏董思翁自书诗扇，有“名园蝶梦，散绮看花”之句，常悬轩壁，雅与园合。辛未秋，有异蝶来园中，识者知为太常仙蝶。继而复见之于瓜尔佳氏园中，客有呼之入匣，奉归余园者。及至园启之，则空匣也。壬申春，蝶复见于余园，画者祝曰：苟近我，我当图之。蝶落其袖，审视良久，得其形色，乃从容鼓翅而去。园故无名也，于是始以思翁诗及蝶意名之。秋半，余奉使出都，是园又属他人。回忆芳丛，真如梦境矣。癸酉春，吴门杨氏补风为画园图，即以思翁诗翰装冠卷首，以记春明游迹焉。此园今已改为花厂，无复亭台花木，祗石井存耳。士夫近多喜住东城，趋朝便也。西城旧屋，日见其少，真如昌黎所谓：一过之再过之，则为墟矣者。故西城菜圃最多，菘韭连畦，固画栋雕甍之变相也。

　　双塔寺之西，头条胡同西口外有井，上竖碑二，一大书刻曰：明大学士范文忠公殉节处；一书明史本传。额题为碑阴而实非阴。书法学六朝，有龙门造像笔意，乃如冠九按察（山）所书。盖本之《日下旧闻》，此为吴桥范质公先生遗迹也。冠九先生，满洲赫舍里氏，书画冠当代。书学北派而不犷，参南派而不怯。使包慎伯见之，定当把臂入林。德研香太守、锡厚庵都护皆所不及。画则张仙槎一派，未免小有迹象，然得意之作亦胜罗两峰。失偶，遂不娶，无子。余曾谒公于长芦都转署卧室之中，素帐、蒲团、木鱼、梵笑，壁上自书一联云：到什么地位说什么话；当一日和尚撞一日钟。居然僧舍也。

　　旗人能书画者，如黑石夫（葛）、赫澹士（奕）、莽卓然（鹄立）、高且园（其佩）、李斋（世倬）、唐毓东（岱）见《画征录》。音闻远（布）、图牧山（清格）见《板桥集》。曹子清（寅）见《扬州画舫录》。鄂刚烈（容安）见《春融堂随笔》。此外，若阿少宰（尔稗）、傅凯亭（雯）及甘道渊（运源）、瑛梦禅（宝）、博问亭（尔都）、果益亭（齐斯欢）、玉次山（辂）、鄂虚谷（云布）、德敬庵（敏）亦皆铮铮有声。且园、斋、凯亭、梦禅迹最多，然皆指画。余见梦禅为英煦斋协揆画扇十二，全用笔画，不减文衡山，胜指画甚远，始知平日皆应酬之作耳。李斋笔墨未脱俗，而名反出三家上，何也？毓东赝迹最多，其真迹则取法麓台，而泽以宋人也。赫澹士画，余见山水一册。张浦山所称“山岚秀发，草木华滋”者，信然。音闻远书学柳，余见《兰亭跋》两行。鄂刚烈余见一扇，则得天法也。博问亭书，《崇效寺青松红杏图》中有其诗，书法神似香光。甘啸岩余见隶宇一幅，是傅青主一派。若鄂虚谷、果益亭、玉次山书，世皆有之。鄂专学阁帖，果学松雪，玉学香光，皆有名。若《墨香居画识》所记之西蜜扬阿、噶禄辰、于紫亭，犹未见其迹也。今将书画家之可考者，略载其概。

　　高其佩，字韦之，号且园，辽阳人。善指头画，人物、花木、鱼龙、鸟兽，天姿超迈，奇情异趣。信手而得，四方重之。余尝见扇上笔画散仙数种尤妙，有如黄初平叱石成羊，作乱石一攒。或已成羊而起立者，或将起而未起者，或半成而未离为石者。神采熠熠，风趣横生。他如龙虎等，亦各极其态。世人祗称其指墨，而不知笔画之佳也。

　　图清格，字牧山，满洲人。以草书法写菊花，盖不屑随人步趋，而能自辟一径者也。官大同府太守，亲丧庐墓，筑丙舍于西山，孝行可风。

　　郑板桥诗云：我访图牧山，步出沙窝门。拥肿百本树，断续千丈垣。野庙包其中，蹒跚僧灌园。僮奴数十家，鸡犬自成村。青鞋踏晓露，小阁延朝暾。烹茶亦已熟，洗盏犹细扪。平生书画意，绝口不一言。又诗云：昔余老友音五哥，书字峭崛含阿那。笔锋下插九地裂，精气上与云霄摩。陶颜铸柳近欧薛，排黄铄蔡凌颠坡。时时作草恣怪变，江翻龙怒鱼腾梭。与余饮酒意静重，讨论人物无偏颇。众人皆言酒失大，余执不信嗔为讹。大致萧萧足风范，细端琐碎甯非苛。乡里小儿得暴志，好论世家谈甲科。音生不顾辄嚏唾，至亲戚属相矛戈。逾老逾穷逾怫郁，屡颠屡仆成蹉跎。革去秀才充骑卒，老兵健校相遮罗。群呼先生拜于地，盆酒大肉排青莎。音生瞪目大欢笑，狂鲸一吸空干波。醉来索笔索纸墨，一挥百幅成江河。群争众夺若拱璧，无知反得珍爱多。昨遇老兵剧穷饿，颇以卖字温釜锅。谈及音生旧时事，顿足涕泪双滂沱。天与人才好花样，如此行状应不磨。

　　西蜜扬阿，字文晖，满洲正红旗人。官协镇杭州兼统领水师副将。工指头画，山水苍浑有气势，杂卉尤佳，奇情逸趣，信手而得。高且园侍郎后一人而已。

　　黑寿亦高尚不仕，乐与江浙文士游，人称满洲高士。善画，山水学董文敏。又有赫奕，号澹士，山水宗法元人而独开生面。峰峦浑厚，草木华滋，迥异时流，豪杰士也。官大司空（按：澹士，乃大学士希福孙）。

　　噶辰禄，满洲人，官牛录。工画蟹，草泥郭索，备极生趣。尤精律吕，喜古乐。操琴鼓瑟，雅歌投壶，颇有儒将风流。

　　于宗瑛，字英玉，号紫亭，汉军镶红旗人。襄勤公之孙。乾隆甲戌进士，官江南监察御史。性简淡，不趋荣利，所在扫地焚香，似韦左司之为人。工诗文，著有《来鹤堂集》，随园主人尝采其佳句入诗话中。书学颜平原，参以苏、米两家，极苍古浑厚之致。山水得清三昧，间作写意，人物及花卉、禽虫，皆有天趣。

　　甘运源，字道渊，号啸岩，又自称我道人，籍隶正蓝旗。性喜读书，恂恂儒雅，忄亢爽有志节。善诗古文词，工行楷书。而于模山范水，尤出宿慧，落笔便秀逸有致。生平游历，几半天下，再入蜀，留西域者四年。所著有《长江万里集》、《西域集》。母张太恭人，博学工诗，人谓啸岩之学，其渊源盖出母氏云。

　　啸岩少随父司马公游川、楚、滇、黔，西至卫藏。故诗体浑厚遒劲，有唐人风味。为刘海峰弟子，海峰甚赏识之。先生既屡不中，益放浪形骸，日酣饮酒肆中。遇舆夫贩负皆招与饮曰：近日公卿，皆若辈侪辈耳，余有何区别焉。故人多忌之，晚年始仕为英德县象冈司巡检。福文襄王闻其善绘事，欲招致之。命韩桂ぎ司寇为介绍，先生复书曰：某虽不肖，岂可以笔墨为羔雁也。卒不赴召，其耿介也若此。

　　瑛宝字梦禅，号问庵。大学士永公讳贵之长嗣，以疾辞荫。曾一官笔帖式，旋罢去。闭门却扫，惟以诗歌自娱。工画山水，尤精指墨，张船山太守在都时极推服之。余昨见其巨册十二叶，山水、花鸟、果品，悉以简贵胜人，题识颇自矜许。高且园侍郎后，当首屈一指。

　　梦禅居士，永相公子也。其兄伊江阿任巡抚，一门赫奕。而居士隐居不仕，有倪高士之风。善绘事，摹倪高士而酷似之。书法俊逸可喜，尤善指头画，识者以为高且园侍郎后一人而已。

　　梦禅老境愈贫，字似刘石庵，画逼古人，不肯轻著墨。岁暮，负米债无偿，家人促其作书画，零星鬻之，得者比兼金云。

　　德敏字敬庵，先福中丞之兄，未仕。明福，字闾山，明学士之兄，官甘肃同知。世皆不知其工画能诗。法梧门藏敬庵画扇、闾山《兰山图》，皆可宝爱。

　　庆蕉园保，满洲人，雅望素隆。工画花卉，尤善画蝴蝶。官江苏方伯时，尝于九日登元妙观弥罗阁。指写巨蝶于白玉蟾侧，观者如堵。生动活泼，如罗浮仙蝶，栩栩欲飞。陈云伯曾题其纨扇一诗。

　　副都统朱涵斋伦翰，康熙壬辰武进士。年四岁时，以煤涂壁，肖人鬼鸟兽状，见者惊诧。一日攀煤车取煤，压伤右手。中指治痊，则此甲独厚而锐，有微凹，能容墨，遂以指代笔。

　　伊福纳，满洲辉发纳刺氏，字云五。有抑堂诗云：故友音布，字闻远，又自号双峰居士。工书，嗜酒。往往不与人书，其所善虽弗请亦与也。以故多所不合，竟以诸生老。板桥郑燮为长歌以哀之，词旨悲怆。余深概夫故旧之沦亡也，为作是歌云：吾乡书法双峰豪，藏帖千本如屋高。摩娑寝食四十载，熔铸昔哲神嚣嚣。平生爱友兼爱酒，酒酣始肯挥霜毫。笔圆墨润腕肘活，往往如运庖丁刀。楷书端庄杂流丽，九华春殿金环摇。草书怪变莫方物，规矩巧随风雨交。云垂海立露蛟蜃，巨石大木趋波涛。观者屏息不得语，甬道九绝神兵鏖。然却立更呼酒，纸上馀力犹腾跳。长安城中贵介子，高车大马行相邀。等闲只字未易得，笑谓尔辈非吾曹。琳宫梵宇偶独往，要寻残碣窥前朝。沙弥衲子喜一至，争煎佳茗沽春醪。解衣盘礴数十纸，戏拍僧顶听空瓢。晚游西园好老友，葛衣竹杖从逍遥。西园宾客多隽雅，一一心折同下僚。相赏独有板桥郑，酒场棋墅恒连镳。歌呼尔汝任所适，非云名士矜高标。板桥作字自奇古，画被画破多吴绡。章草篆籀随手掇，懒同时辈为推敲。喜共双峰遇都下，韩陵片石尊琼瑶。戏鸿云海亘倾倒，家鸡野鹜由诋嘲。即今双峰墓木拱，荒原冷落迷蓬蒿。犹复长歌致深慨，凄音激越兼风骚。寄我一篇寒月夕，烛花如豆荧虚寮。命儿细读再三听，涔涔老泪垂青袍。独鹤无声斗杓转，百灵下集云旗飘。怀人感旧渺何极，有酒难向霜空浇。嗟乎！双峰已矣板桥远，使我白发空萧萧。

　　旗人能书画者多有之，论书画之书则不多见。乙未仲春，偶于大隆福寺故书堆中，得《画学心法》二卷，为满洲布颜图，字竹蹊所著。布官绥远城副都统。此书乃与其弟子戴德乾问答而作者。书中论画极有精义，自序用笔颇近《南华》，今录之云：或问山水画学何由而好也？曰：吾不知其然而然也，似有所不能已者也。窃思吾之所不能已者，殆有所偏僻而溺焉。盖人之性鲜得中，必有所偏，好人之所好，人皆知之。有博奕而好焉；有玩物而好焉；有服饰而好焉；有珍味而好焉；未闻有山水而好焉者。夫山水之间，冷坞荒陬，棘篱茅舍，而居之者淡然，而视之者渺然，人之所必不好者，而吾独溺之。是吾之所溺，不溺人之所溺，而溺人之所不溺。此问者之大惑不解者也。不独问者惑而不解。而吾亦无以自解也。岂其为名乎？而身膺显爵，虚誉无所取。岂其为利乎？而体腹充饶，衣食无所仰。岂其为人乎？而绘事末技，于人无所重。岂其为己乎？而墨沈淋漓，于身有所劳。既不为名，又不为利，且不重于人，反劳于己，而吾乃孜孜于斯，屹屹于斯，虽髦末而笔走不辍，吾真无以自解也。此吾之所谓，不知其然而然者也。顾不知其然而然之中，必有然其然之据。吾试思之，其先天之葆光乎？光葆于中而阐发于外，嗜好随机而发。不发于彼，而发于此，亦先天之蕴用，有不可测者也。讵非性之所分而情之所钟乎？吾故谓有所不能已者也。其所谓不能已者，非独此好然也。大凡嗜好皆有所不能已者。若以此好诮彼好，以彼好诮此好，皆过矣。盖此好即彼好也，彼好即此好也。固一好也，又何歧异于其间哉！第彼好之所不能已者，吾未始知之。而此好之所不能已者，吾知之矣。吾知其能旷、能逸、能远、能大、能悠、能久、能安、能乐，吾少时慕之，壮时好之，老则溺之。少时如立洪崖而观沧溟，壮时如卧蘧庐而梦华胥，皆在可已不可已之间，悉为已陈之刍狗。今老矣，方如登堂而观钟鼓，欲罢不能矣。吾之作画也，窗也、几也、香也、茗也、笔也、墨也、手也、指也，种种于前皆物象也。迨至凝神构思，则心存六合之表，即忘象焉，众物不复见矣。迨至舒扌宛挥豪，神游大始之初，即忘形焉，手指不复见矣。形既忘矣，则山川与我交相忘矣。山即我也，我即山也。惝乎恍乎，则入冥之门矣。冥之中无物无我，不障不碍，熙熙默默而宇泰定焉。天光发焉，喜悦生焉，乃极乐处也。舍此极乐，吾将安往？故吾所谓不能已者也。知吾之所不能已者，其门人时乘乎？是为序。时乾隆十一年岁次丙寅嘉平月，竹蹊布颜图自叙于绥远城衙署之西圃。此书论画颇有精语，如谓墨有黑白、浓淡、干湿、六彩，古人所未道也。

　　梧门先生《西涯考》谓：西涯之居在李广桥。其在李阁老胡同者，乃李贤之赐第，斥《渌水亭杂识》为误。按：李文正赐第为耿定向赎还，改为李公祠。见于《帝京景物略》，不得以为无据。梧门急欲为西涯作证，遂不复深考耳。今李阁老胡同祠尚在。

　　郑亲王邸，在大木厂。按：始封之王为太祖派下开国元勋，武功卓著。载在国史宗室王公传。其后裔出人最多最著者，简献亲王德沛也。王未袭封日，曾官侍郎，开府两江。以理学闻天下，与陈榕门先生并称。榕门先生有致王书，倾倒甚至。袁随园为王表墓，详其行实，见本集。大抵其品行学业，殊近许文正也。王曾著《周易补注》、《实践录》二书，今不易见。余曾从友人处借得易注，今为录其序云：或有问于余曰：子以图言《易》，果足以尽《易》耶？予曰：曷为其言之易也。图以统《易》之蕴，《易》以发图之藏，二者互相为用，不容偏废也。曰：若是子解图，曷可不注《易》也。余曰：余安敢注《易》耶！古之注者，无虑数百家，有注疏辟其蚕丛；有传义达其康庄，而复有我圣祖折衷以一其途轨，同文化洽，中天经纬，粲然厘然，呜呼尽矣。何烦更赞一辞耶！曰：子不有注，何以尽图耶！余唯唯。因忆余少婴痼疾，数十年中悬揭图象，指陈卦画。翻阅古人诸旧说，谛审而酌从其一。偶有会合，辄取学官今文读本，字栉句比，训前诂后，不敢强图以合经，亦不敢蔑经以叛图，要以求尽其意而已。岁月既多，约齐其页，定为十有一卷。然性复浅钝，不能如王、孔、程、朱诸体例之繁而称，简而该也。题曰：《补注》，补读本之未尽云尔。曰：注，必待子补之而后尽耶！余曰：《易》义之无尽，以钻研而不厌。古人馀未尽之解，赖后人有必尽之心，余顾不以未达之词罔意，不以未安之解诬经。亦惟求尽其不能尽者而已。曰：子何以云辑耶？余曰：众说错出，各有能尽者。或博采其说，或引伸其旨。如出五等之瑞玉，辑而得其合也。余第辑古人以补古人，究非以自尽也。曰：曷不明著古人之得失而尽论之？余曰：征引杂而正义晦，辨驳纷而群疑起，乌在其能尽也。诗言衮职不美其无阙，而美其能补，又不云乎词之辑矣。余方惧和洽之未能，而令纷杂耶！又以识余辑而补者之意无尽也。曰：请从子之补注求子之图解。庶有得于不强图合经，不蔑经叛图之旨，尽其亘相为用之妙可乎？余不获辞。爰出而梓之，将以补图解之未尽，非以尽《易》也。乾隆六年冬十有二月，宗室济斋德沛书。此书中屯卦爻词，盘桓利居贞解。盘为大石，桓为大柱，盘桓乃柱石之义，故利建侯，其说颇新。王又有方圆二图解，则未之见。

　　郑府宗室，近代有竹坡侍郎（宝廷），喜吟咏，好山泽游。家故贫而交接寒峻，随手资助，无少吝。立朝直言极谏，奏疏传诵于四方。官礼部侍郎时，上疏谆谆以人才为虑。《请整顿八旗人才疏》云：近年八旗文风未见，大逊于前。何以消乏如此？推原其故：一由于官学废弛，教育无法。虽不乏读书应试之人，而专攻举业，所学非所用。一由于开捐以来，进身太易。捐一笔帖式，谋入档房。但能奔走攀援，虽目仅识丁，不十年即可富贵。纵有聪明可造之才，沾染陋习，亦渐于轻浮卑佞。故有谓档房为汨人之渊，语虽近激，非过论也。今欲培八旗人材，必自整顿官学与笔帖式始。官学前已有旨交议，至笔帖式尤不可缓之图。八旗就此途者，较他途为尤多，必当亟加整顿。整顿如何？惟教之习例而已。查考试笔帖式，定制极严。今则枪替传递，无弊不有，清理非易。近来堂官视笔帖式如吏役，往往不暇整顿。即有心整顿，亦不过严察考勤簿册。就令笔帖式日日到署，迎送堂官。所习仍奔走伺候，于公事何益乎？是疏于八旗人材，颇中要，惜其未行也。又有《请严申京察旧章疏》云：近年风气，日坏一日。每届京察，堂司各官，上下营营，举国若狂。瞻徇情面犹弊之轻者，贿赂潜行恐亦未必无之。不论才守，不论资格，并不论例案，不论文理。所保非贵近子弟，即浮华少年。但藉当差勤奋一语，掩饰耳目。其实平日点派差使，大半由请托而来。豫为一等地步，并非熟悉部务，实有勤劳。夫守之清浊，暧昧不易知也；才之真伪，仓卒不易见也。而资格之浅深，例案之生熟，文理之明昧，易知、易见也。居今之世，内外大臣求才守兼优者，能有几人？何况司员。今之所谓才者，不过奔走勤，应对捷耳。若此者何足为才？且每无守，习俗移人，人才难得。汉司员例案文理尚不至不谙，而气节操守未必尽能刚正。满司员则例案未必尽明，文理或至不通。守清尚许有人，才长殊不易觏。方今满汉司员中，求才守俱平者，已未能多得。又何论兼优乎？二疏原稿过长，节录之。侍郎少曾读书西山灵光寺。十三而工诗，通籍后诗益工。放达不拘小节，卒以是罢官。晚乃自悔所为，折节入理学。著书名《庭闻忆略》，多见道语。诗集亦手定，名《偶斋诗集》。

　　八旗人才，国初最盛。乾嘉而后，已少逊矣，今尤寥寥。余思辑刻八旗人著述，曾记书目一纸，以无力而辍。后见《八旗通志书目》与此互有详略。今录之如左，《通志》所载，亦不复补入，所以存盖阙之义。

　　《周易补注》（简献亲王）　《方圆二图解》一卷（同上）　《律吕元音》四卷（礼恭亲王）　《合订删补大易集义粹言》□卷（性德）　《礼记陈氏集说补正》□卷（同上）　《原易》三卷（李锴）　《诗解颐》（同上）　《春秋通义》十八卷（同上）　《读易汇参》（和瑛）　《易贯近思录》（同上）　《读易拟言内外编》（同上）　《毛诗多识》（多隆阿）　《论语注商》（樊封）　《读孟稽疑》（同上）　《易学答问》（强谦）　《尚书持平》（宝廷）　《禹贡注》（伯钺）

　　以上经部。

　　《啸亭杂录》十卷、《续录》十卷（礼亲王昭连）《通鉴本末纪要》（蔡毓荣）　《史迁句解》（吴兴柞）　《粤东舆图》（同上）　《通鉴参注》（范承勋）《鸡足山志》（同上）　《文庙从祀先贤考》（郎廷极）　《旗军志》（金德纯）　《治河方略》十二卷（靳辅）　《式古堂书画汇考》七十□卷（卞永誉）　《汇草辨疑》（马雄镇）　《尚史》李锴《滇南新语》张氵宏《靳文襄奏疏》（靳辅）　《赵清献奏疏》（赵良臣）《抚豫宣化录》（田文镜）　《抚虔奏疏》（佟国器）《靖海纪事》（施琅）　《西域闻见录》（七十一）《番社采风图》（六十七）　《异域录》（图理琛）《黑龙江外纪》（西清）　《吉林外纪》（萨英额）《黔南纪略》三十二卷（爱必达）　《西征纪略》（孙绍昌）

　　《抚苗录》（鄂海）　《西清载笔录》（介福）　《张襄壮奏疏》（张勇）　《槐厅载笔》（法式善）　《清秘述闻》（同上）　《成均备遗录》（同上）　《卫藏通志》（和琳）　《满洲四礼考》（索甯安）　《除邪纪略》（百龄）　《行水金鉴》一百七十五卷（傅宏泽）　《李文正公年谱》（法式善）　《画学心法》二卷（布颜图）　《一得录》（荣沛）　《召对粗语》一卷《居官切要》一卷（先福）　《西招图略》四卷（松筠）　《古品节录》（同上）　《河工器具图说》三卷（麟庆）　《牧令要诀》一卷（璧昌）　《瀚海雪山游览志》（佛龙武）　《城西古迹考》（廷玉）　《西宁秉节录》（东纯）　《那文毅奏疏》（那彦成）　《初使太西记》二卷（志刚）　《乘槎笔记》二卷（斌椿）　《明刑管见》一卷、《西行日记》一卷（海霈）　《蜀轺记程》一卷（文祥）　《南北朝朔闰表》（恩华）　《金贞铜印题词》（锡缜）　《于清端公政书》（于成龙）　《蒙古世系表》（盛昱）

　　上史部。

　　《实践录》二卷（简献亲王）　《花闲堂载笔》（慎靖郡玉）　《金错脍鲜》（礼恭亲王）　《鹪鹩庵笔麈》一卷（宗室敦诚）　《渌水亭杂识》□卷（性德）

　　《隙光亭杂识》六卷、《续识》六卷（揆叙）　《在园杂志》十二卷（刘廷玑）

　　《测算刀圭》三卷（年希尧）　《视学》一卷（同上）　《面体比例便览》（同上）　《对数广运》（同上）　《万数》（同上）　《平立方表》（同上）

　　《算法纂要总纲》（同上）　《太平胜算全书》（年羹尧）　《思旧录》（靳治荆）　《胜饮编》（郎廷极）　《集唐要法督漕奏议》（蔡世英）　《话》一卷（佟世思）　《耳书》一卷（同上）　《割环密率捷法》四卷（明安图）　《增补合璧事类》（永诚）　《亚谷丛书》（鲍钅）　《稗勺》（同上）　《陶庐杂录》（法式善）　《彳勺西杂记》（同上）　《备遗杂录》（同上）　《西斋偶得》（博明）　《凤城杂记》（同上）　《受宜堂居官说》二卷、《居家说》二卷（常安）　《续同书》（福庆）　《古镜约编》二册（和瑛）　《铁围笔录》二十四册（同上）　《二楼纪略》（佟赋伟）　《定轩谈粹》（继昌）

　　《鸿雪因缘图记》（麟庆）　《兵武闻见录》（璧昌）　《守边辑要》一卷（同上）　《草竹轩杂录》（善泰）　《倭文端公日记》一卷（倭仁）　《□□篇》一卷（同上）　《红叶山樵印谱》四卷（敬文）　《铁若笔谈》四卷（萨保）

　　《庭闻忆略》（宝廷）　《退复轩随笔》一卷（锡缜）　《五伦大义》四册《马氏日记》（钟祺）

　　以上子部。

　　《稽古斋集》（和恭亲王）　《友竹轩诗》（康亲王）　《恭寿堂集》（镇国公高塞）　《春和堂集》（果毅亲王）　《静远斋集》（同上）　《奉使纪行诗集》（同上）　《尔吟诗集》（赠简亲王）　《玉池生稿》八卷、《花屿读书堂稿》（恪敏贝子蕴端）　《鸣盛集》（果恭亲王）　《日课诗稿》（贝勒永基）

　　《花间堂集》二卷、《紫琼崖诗集》二卷（慎靖郡王）　《寄畅斋稿》（履端亲王）　《九思堂诗钞》（质庄亲王）《明善堂集》（怡僖亲王）　《怡情书室诗钞》（睿恪亲王）　《清修室稿》（郑恭亲王）　《身云室稿》（睿恭亲王）

　　《诚正堂稿》（礼恭亲王）　《瑶华诗草》（贝子宏午）　《诒晋斋集》（成哲亲王）　《仓龙集》（同上）　《石琴室稿》（郑悫亲王）　《乐循理斋集》（瑞□郡王）　《行有恒堂集》（定郡王）　《乐道堂集》（恭忠亲王）

　　《萃锦吟》（同上）　《□□□□□□》（醇贤亲王）　《紫幢轩集》八卷（宗室文昭）　《香婴居士集》（同上）　《白燕栖稿》（宗室博尔都）　《问亭诗稿》（同上）　《晓亭诗稿》（宗室塞尔赫）　《主善斋诗稿》（宗室德普）

　　《鹤鸣集》（宗室伊尔立）　《诗瓢》（宗室书П）　《石琴草堂集》（宗室宏胭）　《冷吟集》（宗室宏）　《清训堂集》（宗室永敬）　《鉴山堂诗钞》（宗室永敬）　《嵩山集》（宗室永敬）　《延芬室集》（宗室永忠）

　　《思元斋集》（宗室裕瑞）　《月山诗集》（宗室恒仁）　《懋斋诗稿》（宗室敦敏）　《四松堂诗集》（宗室敦诚）　《选梦楼诗钞》（宗室豫本）　《不远复斋稿》（宗室奕经）　《北海集》（鄂藐图）　《范忠贞集》（范承谟）　《公余诗草》（卞三元）　《静庵未定稿》（贾汉复）　《葛庄诗钞》（刘廷玑）

　　《与梅堂集》（佟世思）　《抚江集》、《滕王阁集》（蔡世英）　《栖友堂集》（佟凤彩）　《通志堂集》（性德）　《益式堂集》、《鸡肋集》（揆叙）

　　《世美堂诗文奏疏》（范承勋）　《忧畏轩遗稿》（姚启圣）　《梅崖集》（李基和）　《培风堂稿》（阿金）　《式古堂集》（卞永誉）　《来远堂集》（卞永吉）　《塞上集》（喻成龙）　《徽音集》（梁儒）　《顾文端诗节钞》（顾八代）　《课慎堂诗集》（李兴祖）　《独坐轩稿》（齐克慎）　《沓渚集》（佟钅英）　《花雨松涛阁诗文集》（巢可托）　《镜烟山房诗集》（苏良嗣）

　　《楝亭诗钞》（曹寅）　《雏凤堂集》（范承烈）　《承仁堂诗集》（花色）

　　《青蔼山房诗集》（赫奕）　《竹圃诗草》（孙川）　《韫园遗诗》（高其位）

　　《长虹斋集》（洪奕沔）　《守瓶集》（僖同格）　《西林全集》（鄂尔泰）

　　《梦堂诗稿》（英廉）　《味和堂集》（高其倬）《守素堂集》（蔡）　《兰雪堂集》（岳礼）　《梦痕斋小集》（佛伦）　《检心堂稿》（满保）　《悔翁集》（法海）　《自拙堂诗草》（石芳）　《嘉乐堂诗集》（伊都立）　《盘村居士稿》（文明）　《于止斋诗》（朱兰泰）　《无垢诗集》（索泰）　《黍谷山房集》（吴麟）　《漫翁诗草》（固兴额）　《绿云堂集》（塞尔登）

　　《香山樵集》（明鼐）　《闲青堂诗集》（朱沦瀚）　《尘缶集》（吴孝登）

　　《倚松阁集》（德龄）　《滇南游草》（赛都）　《通介堂诗稿》（徐湛恩）

　　《南堂诗集》（施世纶）　《步雪堂诗集》（孙绍昌）　《静观堂诗》（国琏）

　　《慎馀堂诗文集》（何溥）　《自镜斋诗稿》（占鳌）　《竹园诗集》（张廷弼）　《春晖堂诗钞》（张廷枚）　《拳石斋诗文集》（达礼）　《桐轩集》（夸岱）　《近青堂诗集》（卓尔堪）　《淡如斋稿》（邓住）　《友莲堂集》（佛喜）《划沙集》（讷尔朴）　《冷月山堂诗》（珠亮）　《乐贤堂学吟小草》（舒清额）　《千顷斋诗稿》（黄德溥）　《红叶村诗稿》（同上）　《城南集》、《馀生草》、《兰言小草》、《北征纪事诗》、《□□师古堂诗》（卞之钥）　《绿雪书屋诗草》（额勒洪）　《宜园集》、《溯源堂集》（赛音布）　《书鞭小草》（庆复）《印月斋诗集》（伊尔谨）　《尔尔斋诗草》（佟钺）　《偶然集》（徐琨）　《以约堂焚馀藁》（嵩寿）　《澹甯斋诗钞》（和明）　《兆园集》（贵昌）　《补履斋诗集》（苏章阿）　《玉汝堂集》（西成）　《野园诗集》（介福）　《留都集》、《关中纪行草》、《采江小草》、《退思斋集》（同上）　《德荫堂集》（阿克敦）　《尹文端公文集》（尹继善）　《虚亭遗稿》（鄂容安）　《大谷山堂集》（梦麟）　《亲雅堂集》（双庆）　《误庵诗钞》（卓奇图）　《道腴堂集》（鲍钅）　《樗亭诗钞》（萨哈岱）　《陶人心语》（唐英）　《铸陶集》（永甯）　《寸寸集》（永甯）　《居白室集》（陈景元）　《雷溪草堂集》（长海）　《自我集》（明泰）　《静廉堂诗文集》（顾琮）　《云樵诗稿》（天保）　《昆山诗稿》（怀玉）　《聚英堂诗钞》（金班）　《积翠轩集》（高述明）　《固哉草亭诗文集》（高斌）　《玉华堂集》（赵宏恩）　《晴岚诗草》（孙绍武）　《江湖夜雨集》（郎廷槐）　《柏翠山房集》（峒山）　《昆崖诗钞》（吴久成）　《坦庵遗稿》（关舒）　《归卧集》（金良）　《春芜集》（胡星阿）　《西园集》（罗泰）　《行园集》（柏格）　《听花楼集》（王敏）　《游外诗草》（六十七）　《台阳杂录》（同上）　《悦云集》（王以中）　《废村诗稿》（额尔登萼）　《绿雪堂诗稿》（常裕）　《楞香诗草》（何贯曾）　《乐伦堂自娱草》（孙绍）　《睫巢集》（李锴）　《深省堂集》（富昌）　《国香堂诗》（宝善）　《清虚斋集》（鄂忻）　《惟清斋诗稿》（李钅宏）　《澄悦堂集》（国梁）　《石堂诗钞》（高书勋）《静远堂诗钞》（张永贵）《敬斋吟稿》（杨师震）　《卧云堂诗稿》（傅显）《时斋偶存诗稿》（国栋）　《桂舟游草》（王站住）《余廉堂集》（嵩山）　《晚香堂集》（永亮）　《钟秀室诗钞》（寅保）　《受宜堂集》（常安）　《枝巢诗草》（图合布）　《来鹤堂诗钞》（于宗瑛）　《野人居稿》（保禄）　《鹤亭诗钞》（白衣保）　《酌雅斋诗集》（福增格）　《锦绣段诗集》（庆玉）　《邮囊存略》（嵩贵）　《海愚诗钞》（朱孝纯）　《绚春园诗钞》（庆兰）　《柱笏轩诗草》（琨玉）　《墨卿堂稿》（恒裕）　《含溪诗草》（王秉韬）　《早闲堂诗集》（汪松）　《竹岩诗钞》（明新）　《于意云何斋稿》（德瑞）　《读易楼诗稿》（玉栋）　《博虚宥诗草》（博卿额）　《啸月堂集》（那霖）　《燕市杖藜吟》（刘淳）　《乘槎集》（全魁）　《西南于役草》（穆丹）　《山晓堂诗集》（秦廷）　《存斋诗稿》（卢崧）　《塞游小草》（同上）　《读易山房诗》（成桂）　《蕉雨山房诗》（赵濂）　《亦啸集》、《亦步集》、《适晋车草》（孙沛）　《抱筠亭集》（景文）　《坦园初稿》、《二稿》、《焚馀草》（富森泰）　《椿荫堂诗存稿》（虔礼宝）

　　《听匏轩诗集》（陈大文）　《一枝轩偶集》（郭洁）　《瞻园诗钞》（托庸）

　　《挹翠轩诗》（福明安）　《长大轩诗稿》（高谦）　《云轩诗稿》（石岱）

　　《慎馀堂诗文集》（和溥）　《北窗吟稿》（明瑞）　《买桐轩集》（张氵宏）

　　《诚斋诗存》（高厚）　《多识书屋诗钞》（那禅）　《戢思堂诗钞》（季宏）

　　《寄素草堂诗草》（李永标）　《苕溪宦游诗草》（李月）《红杏山庄遗稿》（绳武）　《萃苹遗稿》（彭振翱）《怀立堂诗集》（李方勉）　《李村集》、《滋兰室集》、《洗石山房诗钞》（李方勤）　《据鞍草》、《凭轩小草》（德昌）　《兰岩诗稿》（恭泰）　《晴窗诗录》（庆云保）　《香湖文存诗钞》（李尧文）　《幽栖堂吟稿》（奎林）　《静怡轩诗集》（毓奇）　《习静轩诗文集》（鳌图）　《栖碧山房文稿》、《红亭文集》（李德）　《竹轩诗草》（宗福）　《易简斋诗钞》（和瑛）　《惟清斋全集》、《梅庵诗钞》、《淮上题襟集》（铁保）　《白山诗钞》（伊福纳）　《守意龛集》（百龄）　《不堪持赠吟牧子诗录》（兆勋）　《啸崖诗存》（甘运源）　《长江万里集》、《西域集》（同上）　《舞蔗轩稿》（甘运瀚）　《多岁堂诗集》（成书）　《存素堂文集》、《诗集》（法式善）　《石经堂诗集》（玉保）　《兰藻堂诗集》（舒瞻）　《云川诗稿》（顾邦英）　《枕石斋集》（江松）　《谦益堂集》（贾虞龙）　《乐贤堂诗文集》（玉保）　《补亭诗集》（观保）　《寄万卷书室诗钞》（世泰）　《慎一堂诗钞》（彦德）　《瑞榴堂诗稿》（托浑布）　《精勤堂吟稿》（文）　《蕴山诗集》（永福）　《兰泉诗稿》（福庆）　《适园诗录》（阿林保）　《操缦堂诗稿》（瑞昌）　《耐庵集》（伊汤安）　《知了义斋诗集》（贵庆）　《恩福堂诗钞》、《盛京赋》、《卜魁城赋》（英和）　《十六砚斋诗钞》（瑞元）　《枣花轩诗钞》（达纶）　《秋潭相国诗存》（文孚）　《纪梦吟草》（富斌）　《抱冲斋集》（斌艮）《绳斋集》（蒋攸）　《黔轺纪行集》（同上）　《适斋居士集》（觉罗舒敏）　《怀古田舍诗文集》（徐荣）　《敬仪堂经进文稿、诗稿》（觉罗桂芳）　《凝香室集》（麟庆）　《还初堂诗钞》（斌桐）　《沤罗庵诗稿》（法良）　《勉益斋偶存稿》（裕谦）　《松阁诗集》（庆霖）　《清籁阁集》（惠敏）　《鲁斋诗存》（文颖）《求是山房遗集》（鄂恒）　《薜篥吟馆诗存》（柏俊）　《香南居士集》（觉罗崇恩）　《韵雪斋小草》、《出塞杂咏》、《东使吟草》、《讲园吟草》（花沙纳）　《佩衡诗钞》（宝）　《朴学山房文集》（樊封）　《梦香草堂诗集》、《知足知不足斋草》（宝琳）　《大小雅堂集》（承龄）　《艳雪山馆稿》（文享）　《扫叶亭诗集》（来秀）　《江上草堂集》（清瑞）《惜阴轩剩稿》（寿昌）　《妙香馆集》（铭岳）　《游晋草》（斌椿）　《天外归帆草》（同上）　《如舟吟馆诗钞》（瑞常）　《小琅馆诗存》（崇实）　《画禅诗草》（书绅）　《报好音斋文稿》（廷樾）　《仿玉局黄楼诗》（廷桂）

　　《敦教堂集》（官文）　《怡园诗草》（盛元）　《灵石山房诗草》（贵成）

　　《退复轩诗文集》（锡缜）　《窥铁生斋诗存》、《希晦堂遗文》附《杂箸》（宗山）　《偶斋集》（宝廷）右专集。

　　《饮水词》（性德）　《词韵正略》（同上）　《楝亭词钞》（曹寅）　《冬白堂词》（佟世南）　《冰蚕词》（承龄）　《还初堂词》（斌桐）　《窥铁生斋词》（宗山）　《红叶山樵词》（敬文）　右词集。

　　《古文约选》（果毅亲王）　《据经楼诗选》（慎靖郡王）　《古诗管》、《唐诗管》、《五朝诗管》十四册（宗室文昭）　《宸萼集》（同上）　《全唐诗选》（性德）　《唐宋诗选》（徐炎）　《胜国遗民诗》十二卷（卓尔堪）　《熙朝雅颂集》一百三十四卷（铁保）　《白山诗介》（同上）　《淮上题襟集》（同上）　《二十二史文钞》一百九卷（常安）　《古文披金》二十四卷（同上）

　　《风雅正音》六册（和瑛）　《山庄秘课》（同上）　《杜律》（同上）　《多岁堂古诗存》（成书）　《朋旧及见录》（法式善）　《感旧拾遗集》（锡缜）　《八旗文经》（盛昱、杨钟羲合辑）　《斯文精萃》（尹继善）　右总集。

　　《素言》（觉罗学诚）　《花果丛谈》（完颜兑）　《兰闺宝录》（恽珠）

　　《养易斋集》（养易斋学人宗室氏）　《兰轩遗稿》（宗室兰轩）　《蕴真轩诗草》（蔡婉）　《绚春堂吟草》（乌云珠）　《红雪轩稿》（高景芳）　《友莲堂合璧诗存》（熙春）　《竹屋诗钞》（四焉主人梦月）　《冷斋吟初稿》（冰月）　《带绿草堂集》（端静闲人韩氏）　《实情草》（兆佳巩年）　《合存诗钞》（思柏）　《西园诗钞》（兆佳氏）　《如亭诗草》（甯古塔莹川）　《子春集》（顾大清）　《涟香阁集》（卢淑韫）　《红香馆集》（恽珠）　《国朝闺秀正始集》、《续集》（同上）　《絮香诗稿》（龄文）　右闺秀著作。

　　以上集部。

　　旧传元巴颜太师第，在西单牌楼路西，有庆元楼、丽春楼等。此言虽不可考，然尚不相远。以今西城，皆元之故也。

　　余家旧居，在西单牌楼马尾斜街。自七世祖处士公（讳常喀）蚤世，先高祖农部公始四龄，家业为族人所攘。老仆郑姓奉高祖奔戚某家，为之延师课读，驯至成立。公幼慧，十二学成，十四遂为戚家课其幼子。后学者益众，名大著，为蒙古公聘课其子，即前卷所记贝勒单巴多尔济也。公授徒于外，先高祖母以勤俭持家，率仆妇郑，以针黹佐薪水，恒至丙夜。先祖兄弟七人，皆太夫人出。方幼弱，夏夜一炕不能容。太夫人布席于地，勤女红。一夜忽来白鼠赤睛，向太夫人人立而拱，仆妇骇绝。太夫人曰：鼠饥求食耳。取物饲之，鼠始去。后太夫人寿八十四，殁时恭慎公官侍郎矣。

　　蒋心馀《三义行》云：克什泰，何堂堂。镶蓝旗人，赞礼郎。不读书，略识字。耳内不甚知圣贤，性中独自有仁义。一妻二子，三十馀。出入乘一马，亦无婢与奴。凡其所行事，皆曰古丈夫。官满当外补，送者来塞途。哭声哀哀手执祛，古丈夫去今更无。江甯进士曰龚孙枝，历仕到古州，官理苗同知。文士作循吏，才大而数奇。以事镌级走京师，眷属二十口，孰救寒与饥。后官尔何人，是为克什泰。前官衣食我任之，他家饱暖吾心快。如是五六年，施者受者皆自然。但曰前官是好官。龚君遥遥感且叹。及龚ヘ东昌，家人始团栾，一舟素经河干。呜呼古丈夫！死矣身在棺。是时龚奉檄，往督粮艘还。迟迟半载，龚游长安。访于太常街，孤孀渐饥寒。龚哭失声，相慰劳苦。贷钱买屋奠厥居，酾酒频浇赵州土。二子十馀龄，当延句读师。虽然世禀仁义性，亦须偕诵圣贤词。嗟哉！奇士适遇之。奇士名龚涵，是为君从子。年二十二美且都，从君远到长安市。涵妇翁，方应纶，丞束鹿，召涵婚。涵闻两孤且废学，长跽叔前流涕陈，愿不负叔生死谊，涵请暂留赘婿身，断齑画粥偕二子，或者师弟皆成人。叔笑且悲告邱嫂，孀乃择吉延师云。呜呼！三义士先后同一辙，谁道今人弃如土。各以酸心倾热血，噫嘘唏，请君读我《三义行》。一死一生见交情。君不见黄金满簇惟自固，转眼儿孙啼道路。

　　石佛寺在劈柴胡同，门榜曰大石佛寺，元刹也。石佛尚在，高逾尺，传为弥勒像，殊不类。乃一人坐而欹首作假寐状。疑本非佛像，缁流附会为之耳。元代供列朝御容于此，其巨可知。今则小殿两层，地殊逼仄，不知何时所改。

　　刘文定公（纶）第，在二条胡同，今已无考。公清正与刘文正公媲美，时称二刘。为相时，王述庵司寇以公事诣第。夜半，天寒甚。公呼三公子具酒脯，厨传已空，仅得白枣数枚，以侑酒。在枢廷园居，与于文襄公同院，喧寂悬殊。客至，恒手自拂尘，拱客立，待取褥。前辈清风，倜然远矣。按昔之先正大抵如斯。我生之初，所闻见者，尚能尔尔。如杜文正殁后，亲临赐奠，其门至不容乘舆，上为之降辇步入。文文忠（祥）终身不修宅，倭文端亦然。沈文恪（桂芬）赁屋终身。宝竹坡侍郎（廷）集中有“大雨墙颓，无资以葺”诗。文叔南学士（硕）官驻藏大臣，归来无以给，朝夕穷约如寒士。大抵同治以前，居官者竟不知贿赂钻营为何事。即偶有之，亦羞面见人。

　　大德显灵宫今已废尽。惟山门之在兵马司胡同者，今尚岿然，而石额亡矣。

　　明代勾阑，皆在东城，故有勾阑、本司之名。至本朝裁教坊，其地尽改民居。即迤南之泡子河一带，所谓昔之歌舞场者，亦不可问。而正阳门外以西，则改为花柳之窟矣。未几，西四牌楼左近，复变歌吹之林。始只砖塔胡同寥寥数家，继则方以类聚，日变逾多。今则闾阎扑地，歌吹沸天。金张少年，联骑结驷，挥金如土，殆不下汴京之瓦子勾阑也。

　　万松老人塔至今无恙，仍在居人屋里。又白塔寺及广积［济］寺今亦完。大抵西城多元代旧刹，虽仅破屋数间，而问其名，则金元遗构也。若东城则多创自胜国，无复古人遗迹。

　　恩楚湘先生（龄）宅阜城门内巡捕厅胡同。先生于嘉庆间，曾官江苏常镇道。慕随园景物，归而绕屋筑园。有可青轩、绿澄堂、澄碧山庄、晚翠楼、玉华境、杏雨轩、红兰舫、云霞市、湘亭、罨画窗十景，总名述园。吟笺歌管，送日忘年。收藏亦最富，宋元名迹极多。元夕放镫于园，自撰《玉华观镫词》，命家姬习歌之。

　　麻线胡同极东道北一第，为彭尚书（丰启）故居。石老娘胡同极东道北一第，为许文恪（乃普）故居。皆有山池花木之胜，今久易主矣。彭第尤巨丽。

　　鄂文端公第，在帅府胡同，即明武宗威武大将军府也，今已废。按：文端相业，在本朝要为巨擘。后来惟阿文成、曾文正差堪继武。而公之《示滇南士子文》与文正之《示直隶士子文》亦可并美，其所学具见于此。善学者正可即二文以得学之指归。二文，正、续《经世文编》皆已收采。今欲学者观其会通，故节录其大概而并列之。鄂文云：读书之法，经为主，史副之。四书本经、孝经，此童而习之者。外此则先之以五经，其次如《左传》之淹博，《公》、《谷》之精微，《仪礼》之谨严，《周礼》之广大，《尔雅》之辨析毫芒，大至无外而细入无间。此十三经者，阙其一即如手足之不备，而不可以成人者也。至于史，则先《史记》，次《前汉书》，次《后汉书》，此三史者，亦阙一不可。读《本纪》可以知一代兴亡盛衰之由；读《年表》、《世家》可以知大臣创业立功之所自；读《列传》可以知人臣邪正公私，即以关系国家得失利害之分。读《忠孝》、《节义》、《隐逸》、《儒林》、《文学》、《方伎》等传，可以知各成其德，各精其业，以各造其极，而得其或显当时，或传后世之故。读《匈奴》、《大宛》、《南夷》、《西域》诸传，可以知安内攘外，柔远绥边，恩威各得之用。读《天官》、《历律》、《五行》诸书志，可以观天，而并可以知天人相感之原。读《河渠》、《地理》、《沟洫》、《郡国》诸志书，可以察地，而并可以知险要之机。读《礼乐》、《郊祀》、《仪卫》、《舆服》等书志，可以知典礼掌故之因革，而有所参订。读《艺文》、《经籍》等志，可以知七略、九种、四部、六库之源流，而有所考稽。读《平准》、《食货》诸书志，可以知出入、取予、制节、谨度之大要，而有所规鉴。读《刑法》、《兵营》等志，可以知赏罚、征伐、惩恶、劝善、讨罪、立功之大法，而有所折衷，此读史之大要也。且善读史者，不仅以史视史，凡诏、诰、奏、疏、檄、谕、论、策之属，文之祖也。乐、章、歌、词之属，乐府、诗歌之祖也。屈原、贾谊、司马相如、扬雄等传所载骚赋之属，词赋之祖也。故熟于三史，则文人、诗人、骚人一齐俯首矣。况不止三史乎？必待读经即毕而后读史，则史学太迟。惟读《左传》而以《史记》副之，读《公羊》、《谷梁》、《仪礼》、《周官》、《尔雅》而以前、后两汉书副之。十三经与三史既读，此外如《家语》、《国语》、《国策》、《离骚》、《文选》、老、庄、荀、列、管、韩以及汉、唐、宋、元人之文集，与《三国志》、《晋书》以下诸史，参读参看，择其尤精粹者读之。其馀则分日记览，天资绝人，过目成诵者，览即是读其不及者，原不能尽读，博览、强记。有十三经三史为之根本，馀皆一以贯之。读固为要，看亦有功。必欲汝曹全读，非人情不可强也。经庄重，史闲雅。庄重者难读，闲雅者易读。读经以淑性，读史以陶情。朝经暮史，参错互读，则有体有用，内外兼该。相济而不相妨，相资而不相紊。然后反求其本，而约之于至一之地，则本之身，错之世，无所往而不当。出之言，为经术之言；行之事，为经济之事；建之功业，为经天纬地之功业。曾文云：为学之术有四，曰义理；曰考据；曰词章；曰经济。义理者，在孔门为德行之科，今世目为宋学者是也。考据者，在孔门为文学之科，今世目为汉学者也。词章者，在孔门为言语之科，从古艺文及今世制艺诗赋皆是也。经济者，在孔门为政事之科，前代典礼政书及当世掌故皆是也。人之才智，上哲少而中下多。有生又不过数十寒暑，势不能求此四术遍观而尽取之。是以君子贵慎其所择，而先其所急择。其切于吾身心，不可造次离者，则莫急于义理之学。凡人身所自具者，有耳目、口体、心思；日接于吾前者，有父子、兄弟、夫妇；稍远者，有君臣，有朋友。为义理之学者，盖将使耳目、口体、心思各敬其职，而五伦各尽其分。又将推以及物，使凡民皆有以善其身，而无憾于伦纪。夫使举世皆无憾于伦纪，虽唐虞之盛，有不能逮。苟通义理之学，而经济该乎其中矣。程朱诸子，遗书具在。曷尝舍末言本，遗新民而专事明德。观其雅言，推阐反复而不厌者。大抵不外立志以植基，居敬以养德，穷理以致知，克己以力行，成物以致用。义理与经济初无两术之可分，特其施功之序，详于体而略于用耳。今与直隶多士，约以义理之学为先。以立志为本，取乡先达杨、赵、鹿、孙诸君子者为之表。彼能坚苦困饿，坚忍以成业，而吾何为不能？彼能置穷通、荣辱、祸福、死生于度外，而吾何为不能？彼能以功绩称当时，教泽牖后世，吾何为不能？洗除旧日ㄙ昧卑污之见，矫然直趋广大光明之域。视人世之浮荣微利，若蝇蚋之触于目而不留。不忧所如不偶，而忧节概之少贬。不耻冻馁在室，而耻德不被于生民。志之所向，金石为开，谁能御之。志既定矣，然后取程朱所谓居敬穷理，力行成物云者。精研而实体之，然后求先儒所谓考据者。使吾之所见，证诸古制而不谬。然后求所谓词章者，使吾之所获达诸笔札而不差。择一术以坚持，而他术固未敢竟废也。其或多士之中，质性所近，师友所渐。有偏于考据之学，有偏于词章之学，亦不必遽易前辙，即二途皆可入圣人之道。其文：经史百家，其业：学问思辨，其事：则始于修身，终于济世。百川异派，何必同哉！同达于海而已矣。若夫风气无常，随人事为变迁。有一二人好学，则数辈皆思力追先哲；有一二人好仁，则数辈皆思康济斯民。倡者启其绪，和者衍其波。倡者可传诸同志，和者又可袒诸无穷。倡者如有本之泉，放乎川渎。和者如支河沟浍，交汇旁流。先觉后觉，亘相劝诱，譬之大水小水，亘相灌注。以直隶之士风，诚得有志者导夫先路。不过数年，必有体用兼备之才，彬蔚而四出，泉涌而云兴。二文各有门径，鄂文乃国初诸老为学之法，曾文则姚惜抱传授，善学者正可合而观其会通。昔金相徒克坦镒著《学之急》、《道之要》二篇，金人至刻石学宫，而其文不传，此二文或可方驾乎。

　　祖大寿故居，在祖家街，今改为正黄旗官学。其屋全是旧制，听事、正寝、两厢、别院，一一俱在。屋中装饰皆存，昔制足令观者兴故家乔木之思。

　　一亩园，在大丞相胡同，先师荣吉甫先生（棣）曾居之。先生汉军人，姓刘氏。居家无恒产，性耿介，不妄取予。尤工诗古文，以优行生屡试不中，第授经糊口。曾一入杨子和学使（霁）幕，一言不合，携一童子径归，视万里犹户庭。身后遗诗一卷，门人刊之。志克庵先生为之序云：吉甫荣先生为予同学友，家无恒产，而性耿介，不妄取予。务举子业，尤好古文辞。以太学优生屡试不售，益忿激。往往读太史公文辄慷慨悲壮，有不可一世之概。交游中，稍显达，即苛求不少贷。其为人与所为文辞，几如《阳阿》、《薤露》，国中属而和者，盖寡矣。惟与余交四十年中，虽时不满，而终相契合无间，或承气味有相投者乎。岁丙子，馀在库伦，稔知先生苦况，稍馈俸馀，竟受之。仍复书谢，异数也。嗣闻先生语人曰：志克庵尚能笃故旧之谊，故受之，在他人则不可。无何，闻先生讣音。只以迹阻数千里，同研至契，竟不得灵前一奠。不但四十年故交中无此人，即非故交，再索耿介如先生者，不知谁为气味相投之人也？悲夫！及几戊寅，乞病归。先生及门诸友，欲刻先生诗稿，问序于予。因言先生故后，曾公约每月集数金为先生孺人胡氏生计，孺人辞焉。谓偕先生食贫惯，先生不受人怜，何敢伤先生之廉。复议刊先生诗稿，乃许之。噫！奇矣。先生耿介而孺人能安贫守分以承其志，真不愧为先生之配。求之须眉，且不可得，而况贫独之嫠耶！先生之诗，有目者共赏，无烦谬赞。而刊诗之举，虽及门之美意，而究由先生孺人能承其志以成之，是不可以无述也。绥芬瓜尔佳氏克庵志刚序。按：克庵先生沈潜理学，宗陆、王而不渐其流弊。以经济自期，初以部郎使西洋，作《初使泰西记》。时使事肇端，人不愿往，先生毅然请行。卒以不肯事当道，竟不得大其用。遂出为库伦办事大臣，以风节著。未几，乞归。筑陶穴三间于昆明湖之北坞，屏家人独往居之。面对澄湖，荷花十顷，与田夫野老相过从。有往访者，欣然酬接，竟日不倦，或止宿焉。甲申以后，又弃此，北之昌平州之勾勾崖山寺中，遂卒。又按：八旗仕途较易，家计多优，故人易有品。如李眉山、石东村、尹似村、瑛梦禅诸君，身列朱门，心游蓬户，富贵逼人，惟恐去之不远。盖由于目睹宦海风波，不欲搴裳就之耳。即偶有一二入仕途者，亦视浮沉升降无所动于中，竟有不为五斗米折腰之势。尔来则仕途逾难，生计日窘，遂不能希风先进矣。故许文正云：为学必先治生，其言固然。然朝廷所以作养教育者，亦有关焉。余搜采八旗高尚之士，凡得十馀，今列于左：《古夫于亭杂录》曰：色侍卫者，满洲人。少曾驻防东粤。性嗜花卉，凡南方草木异种皆致以归。老而退闲，深谙栽植之法。所居精舍数椽，佛桑、末丽、建兰之属，环绕其中，更不凋谢。又多取蝶蛋养之奁中，每冬月梅花盛开，辄下帘放蝶。千百为群，飞舞花间，忘风雪之寒洹。客至则瀹茗治具，极欢，亦一高士也。

　　《在园杂志》云：佟图南（世京）才人而有气节者也。平昔以诗酒为缘，循循儒雅，绝无窘乏之状。即诗亦无寒乞语，不意一病不起。卒后无以为敛，惟敝衣数件，质票数纸而已。故余挽诗云：高品能孤立，英才未一伸。开箱无长物，至死不言贫。与杨次也太守比屋而居，挽诗云：士品最难贫里见，分镫从不借邻光。太守感余诗内有“有名虽县令，其实乃诗人”之句，遂题曰：诗人佟图南之墓，友人常定远为之勒珉。

　　李锴《马山人传》云：马长海氏那兰，字汇川，清痴其号也。先时为乌拉部长，其高祖苏伯海，率所部归我太祖高皇帝，授都堂。父马期累官都统，以平滇功，晋镇安将军，守滇。伯叔兄弟并后先登显秩。山人初肄举子业，非所好，去。继以镇安功予荫，又不就。其伯氏为之请补民部后库。使檄下矣，山人始知之，复坚卧不肯起。母太夫人怪之。山人曰：库使司帑，藏岁丰入，惧及焉，逃死非逃富也。太夫人贤，听之，遂布衣终其身。山人冲远任真趣，囊括一切，了无容心。遇佳客每娓娓谈，再叩之则忘之矣。杖笠有所如，行辄遗之，不觉也。博古多识，辨金石器往往而中。酷嗜画，当意则倾箧购之。尝袭衣裘往吊所亲刘氏丧。刘氏贫，事不辨。山人济之，解其裘。归途见未见书，买之。解其衣，由是中寒疾。乃夷然伏枕曰：获多矣。山人既不事生产，家遂中落。然衣食或不给，而所好殊未移，臧获有所之者。听大司寇巢可托寄斋、牧山居士图清格月坡，并有别墅据佳胜。每迟山人至，辄林陬水涯相探索。或篝镫命酒，商榷所闻。长安传之，举以为佳事云。山人中岁爱易水之雷溪，筑大盏庵，自号雷溪居士、大｛┧皿｝庵主。晚入长安，居委巷，又颜其阁曰玉衡。悬画四壁，对之吟讽。其诗矩古人而不胶于固，断句尤冠绝一时，声藉甚。王公贵游争欲识之，而山人落落任放如故云。乾隆九年三月卒，年六十有七。

　　鄂文端公云：汇川生于勋旧，高爵厚禄，其所自有。乃好读书，浮云富贵，胸襟浩浩。不知有王公贵人，亦不知有山农石隐。盖爵然不滓之怀，魁杰崛宕，擅秀孕奇，发于流峙之间。球激韵，露生以灵，冲襟以旷，有自得其为汇川者。

　　《测海集》云：李铁君家世贵盛，尽推田宅以属兄，脱身独居，沈潜文史。游盘山，乐其幽邃，买田而居焉。与山氓杂耕，蔬材果实，取之弗禁。其尤贫者，以田与之。偶行游，挈垆罂自随。人望其茶烟，迹之无弗得也。有石永甯者，巨室（按：永甯字东村，满洲绰索罗氏，德文庄公之封翁，隐居不仕），少豪纵，年三十，始折节读书。已而移家盘山，每大雪，辄与铁君携杖步潭，叩冰作声，相视而笑。两人俱工诗。乾隆元年，永甯举孝廉方正，辞以疾。铁君举博学鸿词，及试而竟被黜，遂老于山中。

　　《稗勺》云：纳兰户部峻德，尝寓盘山天成寺。与水庵僧然西以诗往还，系于小犬之项，云：相望一峰隔，相呼恐不闻。寄诗凭小犬，好去度深云。僧答诗有“昔有鸿传信，今凭犬寄诗”句，则古所未有者，可为廖融添一诗奴。慎斋女弟名筠德，字书彤。亦工诗，与慎斋唱和。

　　《鹤征后录》云：陈橘洲景中，与兄石闾景元，并力学好古，以能诗称。与辽东诸老时相唱和不绝。

　　《盘山志》云：永甯石氏（前见）号东村，长白山人家。素贵显，壮岁折节读书。奉母孝，母没，移居田盘，作山居诗以见志。与李锴为世外交，一庐山南，一耕山北。藤杖鞋，相遇穷崖陡壑间，无间风雨。桐城方苞为作《二山人传》，载其迹甚详。

　　光绪己亥五月初七日，石碑胡同军器厂失慎，火药库被轰，时日才加巳，西城忽有大声如地震，屋宇皆摇阖，厂房均震飞，地陷巨坑。右邻尼庵，禅房、香积，尺椽不存，惟佛殿仅在。四旁人家，毁屋无算，伤人亦无算。奉旨确察，金吾仅以六人塞明诏，实则不止也。是日人家有从空坠人首足者，亦有炮子飞落屋上者。正值护国寺庙市，琉璃器碎无一存。其日，厂兵点卯甫毕，众往食肆早饭，故免者甚多。考明万历中，王恭厂火药局灾，为五月初八日，今止差一日，亦奇。

　　旗人精《易》者最多，如来文端之相马，自云得之于《易》。文梦芗之谈《易》，见于《鸿雪因缘图记》。其著述成书者，不胜屈指，然多不传。近有崇济亭（善）隐居西山佛寺，邃于《易》数，人鲜知者。惜其踪迹飘然，无从叩问耳。

　　肃贝子府，在西直门内半壁街。贝子为成哲亲王后人，此府昔为九公主所居，宣宗第九女也。当光绪甲申越南事起，枢臣多不主战。于是廷臣交章极谏，盛祭酒（昱）劾枢臣尤力，众知事必有变。适值九公主薨，两宫临奠，近支王公皆在。越日，遂有旨，恭亲王以下，咸出军机，且切责诸臣之不职。越日，遂有旨宣战，中外欣。明年谅山既克，和议底成，遂设海军衙门，醇邸航海至旅顺，亲阅海军及炮台。于是乎武夫悍卒无虑，皆目而语兵事矣。明年冬，以天下渐已太平，有诏修颐和园，以备巡幸。于是京师熙熙攘攘，有道咸以前承平景象焉。

　　●卷六◎外城东天坛，在永定门内之左，都城之丙方也。建自明永乐间，周凡十里。前为圜丘，后为皇穹宇，又后为祈年殿，又后为皇乾殿。西为斋宫，西南为神乐署，东南为神库。周以缭垣，上覆椽瓦。垣外为沟，其中古木千章，三伏无暑。我朝列圣谨于事天，凡郊祀靡不亲行。且于前一日出宿斋宫，午夜将事。自定鼎至今如一日。祭前期十日，部臣敬演郊事，青舆五路，日日到坛。正阳门左右列肆，皆悬镫彩。营军巡警，往来不断，游人蚁织。此十日间，各署官吏，亦时往来，上辛常雩皆如是。天坛之殿，皆用蓝瓦而朱柱。其坛上陈设幄，亦皆蓝色。执事者，衣青衣。坛旁有天镫竿三，高十丈。镫高七尺，内可容人，以为夜间骏奔助祭者准望。

　　乾隆十三年，圣制《冬至》《南郊述志诗》注云：国初一切礼仪，率依明制。郊庙所用祭器，徒存其名，皆以瓷盘代之，相沿未改，亦不知始于何时。朕以既用其名，宜备其物，特敕廷臣议更古制。今冬至大祀，始用之于南郊，自是诸祀俱用古礼器矣。又二十六年，《南郊礼成述志诗》注云：比因临江得古钟，参考仿制，副以特磬，大乐条理乃备，今大祀始用之。

　　《礼部志稿》载：洪武二年谕礼部尚书陶凯曰：经曰：鬼神无常享，享于克诚。人谨方寸于此，而能神明于彼，由至诚也。然人心操舍无常，必有所儆而后无所放耳。乃命礼部铸铜人一，高尺有五寸，手执简书曰：斋戒三日。凡致斋期则置朕前，庶朕心有所警省而不敢放也。今斋戒进铜人，立于乾清门外，盖仿此也。又古制，大祀斋戒七日；中祀五日。洪武二年谕曰：人心久则易怠，怠心一萌，反为不敬，可止于临祭斋戒三日。务致精专，庶可以感格神明矣。此制我朝至今因之。

　　宋代郊祀典极大，虽南渡后未废。百货竞陈，百姓纵观。今则正阳门街各肆，悬灯彩三日。游人亦众，但不得陈货物耳。

　　光绪己丑八月大雨雷，天坛祈年殿灾，一昼夜始息。诏群臣修省，于是议重建而《会典》无图，且不载其崇卑之制。工部无凭勘估，搜之于《明会典》亦不得。乃集工师询之，有曾与于小修之役者，知其约略。以其言绘图进呈，制始定。至丙申乃毕工。

　　鱼藻池，俗名金鱼池，在天坛之北。金章宗曾幸之，有瑶池殿，久废。明人《帝京景物略》称，池阴一带，园亭甚多。今则居人几家，寥寥类村屋而已。池亦为种苇者所侵，地多于水。国初尚有端午游赏之举，故王横云诗有“花底张云幔，风光满碧汀。一杯同洛禊，曲水即兰亭”之句。王渔洋句有：记来剧饮暮春天，络马青丝白玉鞭。却倚回廊望珠箔，吴歌赵舞为君妍。今久废。

　　金台书院，本洪文襄园。施公世纶尹京兆，谋欲建书院，商之于洪后人某，不允。而施必欲得之，乃为之闻于朝云：洪氏愿施此园为义学。圣祖嘉之，御书：广育群才额赐之，洪氏乃不敢争，遂建书院。至今为京师首善，肄业极盛。此外如宣武门内之愿学堂，宣武门外之观善堂，延词林阅卷与书院同，刻有课艺，风行一时。城内西四牌楼又有崇善堂，则系私学，而制亦同。月凡二期，讲书任人往听。此外有各义学，如崇正义塾、海岱精舍之类。皆有月课，亦延词林，特不属于官耳。

　　天庆寺，元代名刹。袁清容集有《大长公主书画记》即作于此。马石田有天庆寺纳凉联句，则寺在昔日亦胜地矣。寺东即南药王庙，朔、望庙市。

　　姚斌关帝庙，在药王庙东。相传始于隋代，盖无可考。其像塑威严生动，绝非后代工人所能梦见。帝君正坐左顾，怒形于色视斌。斌袒裼赤足，系发于柱。勇悍不屈之色可掬。七将皆仰视帝忄旨而意属于斌。马在右而左顾，若长鸣仰诉者。马身装饰甚奇古，尾亦有饰。合一殿人物，如古画一帧，不似神像。或其初竟从古名人卷轴中来，而其塑手之高，恐非刘供奉不能办也。

　　东小市、故衣市，均在药王庙西。凡日用衣服、几筵箧笥、盘盂铜锡、琐屑之物，皆于此取办。盖外城士夫多居城西，商贾皆居城东。东城隙地正多，故为百货所萃。

　　天桥南北，地最宏敞。贾人趁墟之货，每日云集。更有金张少年，扶风豪士。夕阳未下，黄尘正繁。轮雷乍惊，驹电交掣。飘风一过，忽已远逝。洛阳青门之犊，不足斗其捷也。而仲夏南顶之游，驰骋尤众。孙文定公（尔准）有小寒食，宿雨初霁，踏青至天桥。登酒楼小饮，稚柳清波，漪空皱绿。渺渺余怀，如在江南村店矣。顾其檐额曰杏花天，因倚声书壁云：纹学得青帘贴，人倚槛初明，望眼新柳馀寒浅，一夜雨丝绿糁。休负了玉尊春满，但回首三千程远，杏花也带江南怨，慵傅晨脂浅淡。公诗集中又有《偕书农小孟饮天桥酒楼》诗。又武虚谷与黄仲则、洪稚存饮于天桥酒楼，轰然甚乐，忽顾盼哭失声曰：我幸叨一第，而稚存、仲则寥落不偶。一动念，不觉涕泣随之耳。今日天桥左近亦无酒楼，但有玩百戏者，如唱书、走索之属耳。

　　天坛之东有法藏寺，浮图十三级，登之所见甚远，都人以重九登高于此。寺已毁尽，惟浮图仅存，而往者如故。其中容人之地无多，登者蚁附至绝顶，则才容二客挨肩而过。斗室之中，喘息不得出，竟不知其何乐。耻庵尝登而苦之，问余此何所取？余曰：都人重九喜食蒸蟹，蟹入甑中不得转侧。其苦万状而食者怡然，登浮图殆所以忏此业耳。相与绝倒。

　　京师园亭，自国初至今未废者，其万柳堂乎，然正藉拈花寺而存耳。此园冯益都相国临去赠与石都统天柱，石后改为拈花寺。当时诗人颇有讥之者，而不知石之见甚远。盖自古园亭，最难久立。子孙不肖，尺木不存。《帝京景物略》所载，今何如乎？石湖之治平寺，古人已有行之者矣。今寺中尚存御书楼，阮文达榜曰：元万柳堂。以神谶体书之，朱野云为之补柳作图。近寺僧颇知修葺，补栽花木甚盛。余与耻庵暇辄往游，于经厨搜得查声山学士（）手书二诗。直幅云：晚照秋光冷研屏，更无人处鹤梳翎。独留一径萧萧叶，童子关门自理经。坐爱红栏映曲池，风光留客去迟迟。我来祗少茶烟畔，相对人如澹菊姿。后署访衲公和尚不值，留赠二绝。查又得朱野云《万柳堂图》，盖仿松雪本。边绫上有阮文达、翁覃溪二诗，又有叶润臣（觐仪），宗梅岑（稷臣）联句。劝僧重装，今罩以玻璃，悬壁上矣。然园地多碱，实不宜柳。野云所补，既无存。潘文勤又种百株，亦成枯。惟池水清冷，苇花萧瑟。土山上有松六株，尚是旧物。寺又有元人《山水》一幅，见程春海侍郎集。问之僧已为某尚书用萧翼法赚去，而僧初不知为何等画也。

　　夕照寺，为东南城寺院之最整洁者。殿壁画松及《高松赋》，今皆无恙。人传松为陈松绝笔，信然。即左壁王安国之书壁，高丈馀而行款端若引绳，亦不易也。寺僧法云以能书名。其人本不识字，常往来于贺云甫尚书（寿慈）第，睹尚书作书，忽有所悟，遂能自运。尚书奇之，指授笔法，且聘为代笔。一时书名大噪，求者接踵，有铁门限之风。然胸既无书，目又无帖，遂流入甜熟一路矣。

　　南台寺，在夕照寺后，亦古刹也。光玉如孝廉（熙）于地安门街买得李谷斋（世倬）《游南台寺》诗墨迹，今录之云：和汇川先生《游南台寺》。有序：南台，京之古刹也。相与游览焉，罗山上人乃设斋以款。而菊绽寒英，香焚沉水，食具同蒿，咸讶为春蔬，今何得耶？遂占云：南台秋尽食同蒿。先生随成一律：年来逸兴愧称豪，那复寻游更任劳。晚圃昼闲聊散步，南台秋尽食同蒿。妙明有道真成果，枯寂无为岂是高。结契羡君禅侣近，游翔镇日喜携敖。李世倬拜稿。谷斋诗世少见，故录之。汇川者，马大｛皿｝也。

　　放生池，在火神庙街。顺治中，浙人范思敬建。范尝梦至一兰若，院悬木鱼。有人云：东坡居此。遂入谒。坡云：吾有王文正金书《法华经》以授汝。坐侧一人侍立，云姓何。放生池既成，延一老宿居之，而未之往也。一日至寺，则宛然梦境也。僧云：有一法宝，今赠居士。视之，王文正金书经也。室有募缘疏，乃何御史书，乃知僧为东坡后身。此段见《池北偶谈》。乾隆中，果邸重修之，后渐颓。光绪初，僧洞天募而新之，别建幽室数楹，颇为明净。种花数亩，秋菊尤盛。续耻庵与僧相识，恒往来探花事。壬午秋试后，曾招同辈数人，饮于崇文门外。兼访东篱芳讯。至此寺，同人咸乐其幽静，然尚未悉梦坡一事也。余一日偶翻《池北偶谈》见之，以语耻庵。耻庵甚喜云：京师绝无坡迹，此亦水中月影也。遂倩张叔宪（度）隶书《梦苏亭》榜，悬之禅房，且大会同人以落之。明年十二月，又集同人寿苏于此。耻庵藏有罗两峰写坡像，上有翁苏斋题云：炉烟斋榜本名苏，使节归来荐笋蒲。六百年过星纬烂，二三人到雪花俱。遗珠编校搜珊网，祖砚流传拭画图。阳羡有田身计稳，未教乡梦落江湖（崇本）。梅花风雪祀髯苏，六百年来此老无。世以党人争气运，天教春梦落江湖。蛰龙冤苦沉沙劫，磨蝎逍遥笠屐图。今夕尊前兼送客，阳关唱到四声夫（埙）。跋云：坡公生日，仆与吴中张君、商邱陈君、两峰山人为置酒苏斋，醉后两峰绘像两帧，张陈即得苏字，各题一律，并送两峰。仆为录亡方，俾各得其一，即以志别。方纲并记。下方又有杨息柯（翰）及万石山人和韵各二首。山人为廷芳宇太守（桂），即耻庵之从父行也。山人官湖南日，与息柯岁悬此帧寿苏。今帧归耻庵，乃悬之亭中，同申瓣香之敬。祀毕，合饮甚欢，此戊子年事也。会中齿最尊者即叔宪，叔宪先生，浙江长兴人，筱轩侍郎（麟）之子。本出世家，少年时多见前辈，故犹存先正典型。受《说文》之学及篆隶法于何子贞编修，能得其心传。又精六法，家藏书画亦夥。光绪初元，先辈无在者。惟潘文勤以学鸣于朝，先生以书画鸣于野。过之者，皆叹息犹有乾嘉馀韵。宾客日盈其门，而先生亦酬接不倦。居宣南烂面胡同，自署其斋曰传壁经堂。堂中古物充刃，四壁皆昔贤妙墨。先生复口讲指画，井井入理。余尝偕耻庵及汪叔芾（嘉棠）、濮柚生（文曦）诣之。先生出所藏倪云林《溪亭山色图》轴，纸本，用笔似风行水上，不著痕迹。有小楷自跋一段，又明人跋一段。又董思翁山水册，纸本八叶，纸墨如新，系仿唐宋元各家。首幅仿杨《蒲雪图》，又有仿惠崇、仿云林，皆著色，对幅皆有题语。末幅录东坡二绝句，有烟客及异公印章。又陈老莲人物册八幅，纸本。树石细钩，笔如屈铁，敷色浓艳。白描则大略，钩勒神气，古厚如晋唐人手笔。又唐六如《南游图》、王石谷《北山图》卷，长三丈，行笔类山樵。又石谷《江山卧游图》，为颛庵相国作，仿燕文贵卷。又恽寿平《一竹轩图》卷，纸本，墨笔，为武进唐氏作。又王孟津自书诗长卷，董思翁书《翰林院箴》，黄蜡笺轴，字仿季海，上用翰林院印。又傅青主临“米”卷，绫本。凡此皆剧真而精之迹，不易得也，记之以存先生赏鉴之梗概。余旧亦有此好，京尘十载，暇辄从事搜罗，所见殆数百种，记之左方，以当云烟过眼。

　　法书则有东坡黄州《寒食诗帖》，山谷跋，即戏鸿堂所刻者。后又有数跋，未记。米漫仕《复官帖》、《珊瑚帖》合装一册，系定邸所藏。米自书《拜官诗》，大轴，绢本。长八尺，宽四尺，古独梭绢也。诗云：云水心常结，风尘面久卢。重寻钓鳌客，初入选仙图。雀鼠真官耗，龙蛇与众俱。却怀闲禄厚，不敢著潜夫。拜中岳命作，录呈吕提举漫仕。米芾印二：曰中岳外史，曰米芾之印，引首则宝晋斋也。印泥红艳异常。左下角三印：一曰李氏家藏，一曰西京邵氏家藏，一曰□氏仁澍。右下角二印：一曰宋氏家藏，一曰商邱宋荦书画府印。考米公于元六年官雍邱令监，《中岳庙》诗盖作于是时。而九年有《上吕汲公书》，则吕提举当即汲公。此书作于拜官中岳时，则海岳四十一二岁，故款已改书芾字。真西山书刘梦得《竹枝词》卷，宋黄麻纸本，墨如堆漆，无跋。元杨廉夫《草书》卷，纸本，破碎。《松雪书札》一册，用笔圆浑，藏锋时露渴笔，真迹也。张伯雨自书诗稿一卷，纸不一律，亦不一色。间有书札，书法遒劲，的是真迹。明初人跋沈氏《先德记》一卷，纸本。盖沈民则（度）述其祖竹庄长者，及其父蔬食野人之遗德，自书《诰身》及二传，而倩诸翰苑跋之。惜原诰、传已遗，而但传引首题跋耳。引首为陈登篆书“沈氏先德记”五字，以劲豪焦墨为之。此派明之文衡山，国朝之蒋拙存、王虚舟、孙渊如皆不出其范围。记者一人，邹素庵（缉）小楷，类松雪《过秦论》而稍参行。押跋者六人，首胡节庵（俨）小楷，直是松雪。次曾子启（）行书，亦赵法也。次赵友同、次梁潜、次李子学（贯）、次吴讷。吴跋宣德六年，馀皆在永乐六、七、八年。后复有国朝嘉庆间沈少云、叶东树二跋。祝希哲小楷书王氏《成趣园记》轴，绢本，字有指顶大，界以乌丝。又：临《十七帖》册，纸本。又：大草《送高闲上人序》，大屏十二幅，每幅三行，纸本。其书沈著凝重，绝非平日狂怪一路。字字有法，极似怀素。睹此，始知凡前人得大名，必有真本领。绝非后人随声吠影辈所知，后人但见其皮毛耳。故毁之，誉之，皆无当也。文待诏大行楷自书诗册八叶，纸本。用笔结体全似山谷。但时有率笔，以此不及，然是衡山经意之作。又：书札十一叶，多与民望者。未知何人？其书似赵而少健，以此亦不及赵。杨忠愍大行草《自书》许一卷，极骞翥，忠正之气盎然。董思翁书所见甚多，不胜记，大抵经意之作不易得。于岭南见书唐诗卷，长两丈许，绫本。字大于钱，笔笔内ㄓ，最为甲观。此外如张叔宪藏画册对叶，小楷最精。余曾得其《饮中八仙歌》。小楷临《韭花帖》、临米《金粟帖》亦妙，此外所见尚多，未记。又见其手札一册，亦精。士廷（魁）有其书《张子野词》卷，为七砚斋藏。光玉如藏其《仪凤赋》卷，皆绫本，则皆伯仲之闲物。黄石斋草书《孝经》卷，黄绢本，与杨忠愍诗同日见之。陈白沙书曾见一幅，署款古冈痛夫先生。曾以书自负云：能于静中用动。实则尚不及阳明。王觉斯所见亦众，曾见巨幅书《羸童骑饿马》一诗，当为大书之冠。又藏其《临汝帖》一卷，绫本。从贺监至鲁公共七家。自跋云：丁亥二月二十六，天寒微雨，忽□而不雨。不知造物者何意也？时同张安河、吕亦仙、张千虑饮数盏。贱体方为疮所困顿，又花绫不健甚，徙倚未尽，欲书之兴，此亦命也欤？晋卿老乡翁曰：如何？洪洞王铎。按此跋语不甚了了，盖觉斯晚年，未尝不自悔其覆水难收，故多作愤语。士大夫立身不慎，失足一旦，千古难回。虽晚节自悔，何益哉！如其前一幅大书固极近杨风子，而其诗云：羸童骑饿马，将近就红烟。归路三千里，虚名四十年。牛神祈戬谷，石齿慰兰渊。家计憎人说，迷离日醉眠。观此则觉斯亦绝可怜矣。味其诗语，盖非全无心肝者，特为钱牧斋辈所误，至于如是。以视史道邻、刘蕺山、黄石斋，其苦乐不天渊乎。聂大年书札一卷，字类松雪而厚。徐俟斋手札一卷，多与瑞五者。按：瑞五姓葛氏。又明人《尺牍》二册，内有丰道生一札，以秃管作之，极生辣。又：黄姬水一札，亦佳。傅山大书绫幅，笔类有毛，奇迹也。米紫来书《鹤林玉露》一段册，纸本。款书上老年翁，疑是为渔洋所书。渔洋自书诗册，又：《渔洋诗话》原稿，勾勒涂乙，几不可辨。而一种秀逸之韵，自在楮墨之外。郑板桥书札七幅，语皆有味，录之一云：君由鸿博，地处清华。当如欧阳永叔在翰苑时，一洗文章浮靡积习。慎勿因循苟且，随声附和，以投时好也。数载相知，于朋友有责善之道，勿以冒渎为罪，是所冀于同调者。堇浦词兄。弟燮顿首。二云：燮到杭州，遍询苏小墓所。皆云西冷桥畔，是其埋玉处也。然禾郡至今有苏小坟，未知孰是？窃意苏小或葬钱塘，未必即在湖畔。博物君子，必有灼见。虽闾巷琐事，大雅所不屑道。在名士风流，未尝不深考也。希指示，幸甚！幸甚！堇浦词兄。弟燮状。三云：赐示《七夕》诗，可谓词严义正，脱尽前人窠臼。不似唐人，作为一派亵狎语也。夫织女乃衣之源，牵牛乃食之本。在天星为最贵，奈何作此不经之说乎？如作者云云，真能助我张目者。惜世人从未道及，殊可叹也。我辈读书怀古，岂容随声附和乎！世俗少见多怪，闻言不信，通病也。作札奉寄，慎勿轻以示人。寿门征君。弟燮顿首。四云：词学始于李唐，人惟青莲诸子，略见数首，馀则未有闻也。太白《菩萨》二首，诚千古绝调矣。作词一道，过方则近于诗；过圆则流于曲，甚矣词学之难也。承示新词数阕，俱不减辛苏也。燮虽酷好填词，其如珠玉在前，翻多形秽耳。板桥弟燮。书寄寿门老哥展。五云：骨董一道，真必有伪。譬之文章，定多赝作。非操真鉴者，不能辨也。夏鼎商彝，世不多有，而见者殊希。老哥雅擅博物，燮曾有“九尺珊瑚照乘珠，紫髯碧眼号商胡”诗以持赠矣。然窃有说焉，世间可宝贵者，莫若易象、诗书、春秋、礼乐，斯岂非世上大古器乎。不此之贵，而玩物丧志，奚取焉？然此只堪为知者道耳。往愚之论，敢以质之高明。寿门征士。燮奉简。六云：燮旧在金台，日与上人作西山之游。夜则挑灯煮茗，联吟竹屋，几忘身处尘世，不似人海中也。迄今思之，如此佳会，殊不易遘。兹待凉秋，定拟束装北上。适有客入都之便，先此寄声小诗一章，聊以道意：昔到京师必到山，山之西麓有禅关。为言九月吾来住，检点白云房半间。勖尊者。弟燮顿首。七云：昨承订渡江观剧，中宵忽抱小恙，不获奉陪同往矣，殊深歉仄也。持此覆爱江良友。弟燮白。刘文清公所见颇多，而不无利钝，大抵临古者为佳。公与瑛梦禅先生居隔一巷，手札往来，难以数计。曾见二巨册，乃公与梦禅之札。由壮至老，咸萃其中。前有梦禅一叙，述两人交谊极详。后又见二册，凡八十叶，则较前二册更精。而其零星送礼之目，亦以不经意而入妙。尝见成邸与刘文清公书札云：闻之窦东皋先生言：《论语》“有妇人焉”，当作“有殷人焉”，古篆“殷”与“妇”相近而讹。成邸颇不以为然，云：亦尝留心篆、籀，“妇”与“殷”殊不相近，云云。此事未知文清如何回答？惜不得其复札一证之。王梦楼行楷册十二叶，系自书诗，以与随园者。字大于钱，极称合作。大抵梦楼书之经意者，皆近欧。又：小楷十二叶，系临董书《弥陀经》、张即之书《金刚经》，各六叶，皆极神似。《翁覃溪诗稿》一册。乃法石风以高丽笺乞书，覃溪误以起草。石风仍欲得之，翁乃跋其事于后。其书全似《争座位》。稿间有涂乙处亦相效。翁书余所不喜，然似此又未尝不心写之也。何爰叟小楷书陶诗卷，极精，后有行书自跋。系因周允臣以旧拓《庙堂碑》相示，而爰叟不以为然，故因其乞书而跋于其后，并口占小诗。其跋与诗皆见于东洲《草堂诗钞》。

　　名画则有顾恺之《落神图》卷，绢本。前有梁ぇ林题签，后有董思翁楷书跋。其图起手作一美人，盖自“扬轻之猗靡起”至“令我忘餐”止为一段，以前竟失之矣。次作一大鸟，下有神人立于水上屏翳，川后也。又一楹鼓，一神立而考之，冯夷击鼓也。后有一女子，女娲也。又一舟，鱼龙随之，杂文鱼以偕逝也。又一车驾六龙，六龙齐首也。图中树皆作芝柄形，舟车皆古制，全类汉石室画像。后无款，疑出宋人临本，然必有所本，非出臆造耳。马和之《诗。风》十叶，首《柏舟》，一舟中坐一女子，执纨扇。后又二女，一执篙岸上，钩叶柳一株。次“墙有茨”，画一墙蒺莉满之，下有数人仰望作踌蹰态，有不可扫也之势。三“君子偕老”，画一夫人盛服而立。次《桑中》，画一水旁有桑。别有松，上有女萝缘之。一人立而采撷，又一人采麦，一人采葑。次《鹑奔》，画一枯木上二鹊，下二鹑。次《定之方中》，作山下城郭、宫室，人役往来，正在兴作。山崖上文公与诸臣登眺望之。次《くぐ》，作一草亭，四女子袖手倚栏而望。天外彩虹一抹，有莫敢指之态。次《干旄》，一车驾四马，一人牵一马随之。一人衣冠与一士对揖，旁有执旌旄及橐者。次《相鼠》，画一人席地坐而执卷，一手执笔，如有所指示。前二人拱立，地有一砚二盂。次《载驰》，画夫人立语，一大夫磬折于前。后有一人执一物，似旄而无首。每幅以小篆题诗篇名，末有小隶书“马和之”三字。又“马和之印”，铁舟道人王士锦跋。此册的是摹本，然自来著录家皆未见和之《风》。阮文达《石渠随笔》记学诗堂藏亦无之，则稀见可知。其衣冠制度虽不及《洛神图》，然绝非漫然落笔者。祗其车不作一辕，而作二辕，似稍失考。阮文达谓其全失古制者，实不尽然也。赵氏一家《墨竹》卷，首子昂，为中峰和尚画竹，偃竹一枝。次管仲姬，为淑琼作。次仲穆，老竹一枝。后有王樨登七跋云：文敏公画竹，如仙坛一帚，闲扫落花。管夫人如翠袖天寒，亭亭独倚。待制如珊瑚宝，落魄王孙。万历戊戌六月廿又五日购得此卷，坐青箱库展阅，王樨登。往岁在湖州钅夷佛寺西壁，见管画晴竹两竿，孤挺森峭，有首阳二子风概，不谓此媛笔乃有扛鼎力，是日再题。此琅邪公故物，流转数往，复入吾家。虽人琴兴感，终不失为王氏青坛，日在并榈树杪，又题。文敏每画，神来辍以名其子。此一枝焦墨，似非出仲穆手，当是阿翁捉刀。次日，松院与家儿无曲同观漫书。王叔明是魏公外甥，俞子中是外孙，书画并有外家法。文氏外孙从简，亦善书画，来共欣赏，因与谈及，广长庵主：“石如飞白木如籀，写竹还于八法通。若也有人能解此，须知书画本来同。”此承旨公自题其作《古木竹石》诗。袅袅青竹竿，一锾可得数十个。余宝此三竿，如石家十尺珊瑚，侍儿在旁，皆为匿笑。七夕后十五日，余斋饭罢书。此卷国初为安麓村物，后不知入谁氏。近归胡石查，又属之濮瓜农矣。松雪画马小幅，绢本。一马不施羁的，一圉人牵之。用笔如其书，上有沈石田七古一篇。方方壶立轴山水，纸本。用墨厚染，隙处以云补之，极离奇之观。上题五古，书用章草，玉池上有明人黄云题。王叔明《坦斋图》，巨幛。用墨浓厚，有自书一诗并跋云：坦斋老师出宋纸索画云。下右方有“慎独清玩”四字。此画见郁氏《书画记》、汪氏《铁网珊瑚》。又见一本，亦立轴，纸本。皴如乱发就梳，纯以笔胜。较《坦斋图》尤佳。黄子久《溪山无尽图》卷，纸本。如人含物，一口巽出，绝无滞机。后有沈石峰、马扶羲、钱茶山诸跋，乃张玉川藏本。又见一绢本，后有王觉斯跋，最妙。王元章《没骨红梅》一巨幅，绢本。纯以淡墨写干，不加一点，以脂渍梅花，中间借白地作烟横锁之。章法极奇，无款，止一印章，旁有明人题诗。《宋元人杂画》一册，无款。山水多作雪景，花卉以浓墨作圈，如铁线。徐青藤《花卉》，凡见二册，一卷。大册最精。唐子畏《约斋图》卷，绢本。山作斧劈，绿树浓阴，填塞满幅。起手作一屋，一人偃坐，旁侍一童。其笔墨上承宋院体，下开如意馆，所谓北宋也。后有王履吉书《约斋记》。沈石田《山水》册，十八叶，绢本。系仿宋元各家，用笔极细，著色极厚。有大青绿数开，尤奇。后但一总款，此盖缩临名迹以备夹袋者。所见沈画，以此为第一。又：山水卷，纸本。水墨乱头粗服，真气弥满。长几两丈，前有钱鹤滩题“烟飞含露”四隶字。石田自题云：笔床茶灶绕壶觞，到此欣然百事忘。自笑频来无俗客，止愁难却是清忙。池塘听雨烦心静，庭槛迎风醉面凉。绿树绕垣啼鸟寂，更从何处觅江乡。后跋云：夏五月望日，偶西山别业雨亭，与圭庵社友观察永思先生小酌，兴馀漫作此卷，并系小诗请教。弘治丙辰沈周。后有朱希周、申时行二跋，商邱陈淮审定印。又：人物轴，绢本。画高梧之下，芭蕉七本，一叟坐而啜茶。题云：桐影蕉阴合晚凉，暗泉流玉下银塘。自烧松火烹双井，要与诗通久涩肠。文衡山《看云斋图》卷，纸本。引首隶字自题《看云图》三字，后有自书《看云斋记》。画系晚年笔，淡著色，勾勒云，脱尽笔墨痕迹。后有王祥、王履吉、钱磬室跋五段。又见一长卷，系中年笔，有恽南田跋。笪江上所藏也。文氏父子书画合璧卷，纸本。钱鲁斯题引首曰：“文氏墨妙”。衡山摹梅道人《山水》一幅，水墨粗笔。款曰：庚申二月摹梅道人笔。征明。长尺馀，高九寸。次文嘉水墨《山水》，则系命纸略加钩染，后有范允临跋。仇十洲仿宋人白描《美人按乐图》小立轴，细字款一行，工细绝伦。陆叔平设色《山水》一幅，系没骨法，景物艳冶而雅澹。

　　董思翁《秋林读书图》轴，绢本。款云：仿黄子久。陈眉公题云：元宰在长安，以宋人为师。董巨之外，惟伯驹令穰犹在。摹拟转学三十年，复返元四家。正如律师作祖师禅游戏，自在以意生身者也。陈继儒题于白石樵舍。又题云：此画即子久复生亦不能辨。有王鸿绪、陈鸿寿二印。又：仿赵吴兴《水村图》。又：仿杨《蒲雪图》，皆立轴，绢幅。又：金笺《山水》册八叶，内有青绿数叶，尤妙。有一叶题云：作此意有未竟，明日于阳羡溪头得之。又：金笺《山水》十幅，册皆水墨，每幅自题五言绝句。其画云，就纸地染作烟云，满纸生气盎然。又：大轴水墨《山水》，绢本。笔墨萧散柔闲，无一滞机。与其书法相参，树石皆上淡下浓，尤见用墨之妙。自题云：青溪道中乘快风，仿黄子久笔。思翁书尤浑融，晚年妙境也。又：小轴，纸本。款云：仿北苑法，董元宰。无印章，下有董孟履收藏印。陈眉公《墨梅》绢本轴。题云：连林穷果熟，古井幽花香。谷口君归处，终朝守草堂。宿道院，写似元芝词丈正之，继儒。下方有恽南田跋。龚半千《山水》十二叶，纸本。纯用水墨，浑厚凝重。有一幅浓墨作山，中以墨匡就纸色钩成方坛，望之如有月色。题云：羽士醮馀山火灭，独留明月守空坛，尤奇绝。大涤子《墨兰》册，纸本，十四叶，高尺馀。生气远出，直掩文赵。前笪江上题《空谷幽香》四大字，对开，有国初诸人题咏，只记有八大山人、江实节二人。又：《书画》合卷一，纸本。画长二尺，高六寸，作枯木奇石。自题云：颜鲁公书，笔力直透纸背；东坡书，转折间不能无铁石之疑。移手腕作画，当别是一番境界。不必如经生辈左规右矩，自足千古赏鉴。清湘苦瓜和尚元济石城之凤游寺。己未。后有自书诗二章。一云：春风吹萝衣，发我西山兴。手策绿玉杖，著屐蹑山磴。山光曳青苍，松声引遥听。采薇拨云根，幽探入修径。踏歌如有期，岩阴昼而暝。长啸落晴晖，栖鸟惊复定。牧竖讶相呼，樵者问名姓。朝采不供餐，一钵尚悬罄。贫病是良谋，饥渴保正命。饮鼠怡于情，巢禽适其性。忆惜耻粟人，今古称贤圣。次首为：“春日寄怀郡司马唐载歌先生作楫石城。”司马情何远，清声到处传。政成棠树下，禅寄雨花前。坐对昭亭酒，行吟剡水篇。遥情正无限，又命石城船。习战临江甸，艨艟近借筹。如云看挂席，蔽日厌惊流。作楫声先合，乘风绩可收。蚤闻飞诏下，制（原阙一字）倚嘉猷。桃叶迎舟近，花台傍辔高。春风时极目，客兴满芳皋。故郡澄江上，攀辕众庶劳。酒酣应有思，莺语接回镳。甲寅夏日，清湘石涛济道人敬亭双塔寺。烟客《山水》小册，十二叶。中一叶作点叶柳几满幅。山水屋宇从柳隙中透露一二，极深远之致。廉州画册十八幅，纸本。系仿各家，末幅一总款云：抚古十八番王鉴。馀幅止有名印，其用笔细静入骨，山树著色分数层，树枝亦细判毫芒。有何爰叟题签，继又云跋。又：水墨《山水》卷，纸本。自题有元之画家止有子昂、子久语。麓台仿《嘉陵江图》卷，纸本。长五丈，解索皴全类山樵，著青绿浅色，有自跋一段。恽寿平《花卉》册十帧，纸本。首帧《墨梅》，用笔如铁线，花瓣外微以墨晕。题云：冰鳞断壑想移根，古干倾欹掩荜门。天地一寒吾与尔，雪窗残月伴黄昏。杨补之梅花，用笔简洁，洗尽町畦，正如姑射仙人，独立天表，非近世尘凡所能拟议。二帧《梨》二枝，花瓣用粉极厚，而抚之若无痕。微以花青罩地，作夜色。题云：还疑玉树旧歌声，帘卷东风永夜清。偏是月中容易见，玉栏西畔最分明。东皋园池月夜观，梨花得句因制图。三帧著色《千叶桃》，题云：遥想春云玉洞深，一枝疑是美人簪。红尘笑我无仙骨，纵遇桃花何处寻。南田寿平。四帧著色《牡丹》，题云：亭亭红艳露凝寒，三月春光绕碧阑。只恐春光容易过，一枝传向月中看。拟北宋徐崇嗣赋色。五帧《朱藤》，行笔纯任自然，不以章法布置见长，而色形宛肖。题云：紫霄缨络。六帧《萱草》，一笔屈曲，写茎自根及梢，嫩如可摘。向上怒发一花，十许瓣可盈掌大，而望去如有碗许大。题云：《忘忧图》，南田写生。七帧《墨荷花》，其叶纯墨点成。题云：临唐解元墨花，别是高逸一种。寿平八帧著色《芙蓉》，题云：奇服吾犹在，秋风寄所思。美人应未远，怅望涉江时。用没骨法临赵昌本。九帧著色《菊》，题云：瘦茎叶叶带霜气，繁花片片含秋清。黄鹅紫凤娇欲舞，金幢玉节纷来迎。十帧著色《山茶》、墨《水仙》，《山茶》一叶为虫蚀，半破，最入妙。题云：寒香雪艳，寿平甲子上春苕花馆无古十种，时客荆溪南岳山庄。又：《群芳谱》大轴，绢本。如新菊花数十枝，枝各一种，种各一色。有自跋三段，未及记。旧为王定九相国物，归蒋兆斋矣。吴渔山《浔阳琵琶图》卷，纸本，著色。后有行书《琵琶行》，忘为何人笔矣。项孔彰《人物》小轴，纸本。一人携杖行于树石间，以细笔作人，写意作树石，秀韵生动。八大山人画册，系为问亭将军（博尔都）作者，有问亭跋。赫澹士（奕）《山水》册，十开，纸本。系嵩山十景，仿元人著色。每幅各题景名，如“初阳台”之类，对幅又各题诗。张瓜田称其山水宗法元人，独开生面，峰岚浑厚，草木华滋，信然。张文敏《梅花》小帧，纸本。花凡二枝，占左下角十之三。题《点绛唇》一阕云：流水泠泠，断桥斜路梅枝亚。雪花飞下，浑似江南画。白璧青钱，欲买春无价。春归也，风吹平野，一点香随马。款止一“照”字，字大如钱，却占幅十之七。冬心《墨梅》一巨幅，纸本。浓皴老干，细缀圆珠，不作寻常画家态。题“高澹”二隶字，款云：学补之先生，昔邪居士画。郑板桥《通景竹》六帧屏，平生见板桥以此为第一，有自题诗。薛生白《兰花》册八叶，纸本。画以韵致胜，征君诗有云：风晴雨露从君看，一笔何曾似画师。实副其言。每幅有印章一，印云：一举供奉，两聘鸿博。童二树《映月梅》轴，纸本。染墨作地，以劲直之笔写枝，如其隶书。长二三尺，竟不作干，亦一奇也。题诗云：微云净尽月孤明，照澈梅花太瘦生。独倚寒香深处坐，世间行止此双清。二树道人。瑛梦禅扇面十二，山水人物皆笔画工细，近仇十洲，始知此老自有真力量。平日指画皆应酬耳。刘文清又临各家书于其背，均英煦斋相国款也。钱箨石《花卉》大册，八开。其章法全作大开合，或一枝塞满幅中，或树干一段不见根稍，如自窗中望之。绝无画史习气，对幅有胡光熊、徐邻哉题。宋芝山《蓬窗夜话图》卷，纸本。乃芝山与冯鱼山访孙渊如于江南，夜泊瓜步。鱼山有诗，宋和之，乃作此图。一时名士，咸有题咏。高南阜《山水、花卉》册，纸本。为西溪君作者，每对幅有自跋，印章甚多，张叔宪题签，髯高墨妙。李复堂写生册，纸本。大推蓬中有作炽炭一盆，铁火箸竟尺，挺挺如篆书法。黄小松水墨《山水》册，纸本。首叶作群山出云，下有茆屋二间，一人倚楹而观之。题云：一峰顶稍白，数峰状忽改。初疑丝引缕，渐若絮蒙彩。出岫皓茫茫，腾天纷皑皑。模糊翠半昏，烂漫雨姑待。终朝遍瀛寰，肤寸信非绐。山川需晴色，浓阴乃加倍。得此心眼娱，兀坐吾未悔。《晚看诸峰出云》。二叶，平峦两重，下有磐石，二人对坐，一人抱琴。题云：笙篁冷不闻，琴语夜来歇。一霎松风吟，泠然天籁发。《永嘉吹台》。三叶，纸心画金山一拳，下有二舟近岸，沙柳二株，山上一人，几与浮图埒。题云：山在水精域，人登员峤巅。平来雁行乱，深见峭帆悬。残照瓜洲树，寒灯北固烟。佛前敲玉磬，惊动蛰龙暝。《登金山绝顶》。四叶，小山如笔架形，丛荻中一亭、一室、一舟，题云：谁问霓裳与六么，江头冲晓一停桡。罗裙酒浣青衫泪，并作浔阳昨夜潮。五叶，作一横岭，沙中树两排，沙鸥一行拂波而起。题云：何人掠岸撑单舸，冲起沙鸥雪一行。六叶，平山远水，柳丝四绕。平桥再折，荷叶田田，正出水上，一人泛舟。题云：一片凉波雨淅淅，数茎水草风丝丝。红衣落尽莲房结，此老苦心谁得知。七叶，以笔略勾作两屋平列，破笔作乱树，想是梅花。石阑一抹带月色，此外以墨水染之。题云：更无人处拓窗看，合算侬渠耐夜寒。多谢一弦云隙月，却移疏影上阑干。八叶，右半幅作石矶，下育舣舟，上有亭阁。题云：《燕子矶守风》。作意西风劝客停，为君今夜宿寒汀。转登燕子矶头望，只觉钟山老眼青。未谷仁兄两正，弟易（此册不真，以其诗存之）。汤雨生元戎画“梅”，小幅。纸长三尺馀，用破笔扫梅花数枝，止占幅上左方三之一。下方题七绝二首，占右下方小半幅。笔墨寥寥，而士气满纸，去画史不可以道里计。

　　事有行之似非政体，而祖宗以来，相沿不废，其中必有故，非浅人所知也。如崇文门税务之有委员，由来旧矣。向者奏委四人，堂委十数人；分局十馀处，局十人或二十人，此外挂名尚数十人，皆旗员也。其初似乎冗滥，光绪十年为某御史揭参，旨命朝邑相国阎文介公察办，遂尽改其制。奏委改二人，堂委四人，分局各二人，馀尽裁撤。百年之弊，一举而廓清之，似乎是矣，不知其隐患无穷。盖京官之贫，满汉同之。汉京官例有印结费，每月可得数十金，而满京官无之。故历朝以来，明知此等委员为虚设，然以此为调剂满京官之用，所以抵汉官之印结。计一岁所养，不下七八百人。其所征者，亦皆富商大贾之财，而非刻剥小民生计也。此数百人，每岁人不过分润百金上下。计一岁国课少入者，不过数万金，而旗员无忧贫之虑。自改章后，旗员生计大窘。无才者，号寒啼饥；有才者，别工施设。迩来土木之役大开，每兴一工，司员累累，其分润更钜于崇文门税务。而且止供数人。若委员所得，遂归之吏胥，若辈顿富。盖名虽云照章核减，而各行家纳税，相延已久，不敢少失。吏胥之意，苟不如式，则刁难百出。故税司前，虽告示皇皇，谁敢过问。于是实惠初未及民，而国本耗矣。始知前人盖有深意，一味综核者，不能知也。然推原其本，盖亦有故。盖崇文门旧无行李之税，故《户部则例》于崇文门税则下无故衣一项。然而外吏入都，往往有应纳税之物，如绫绸缎布等，岂能尽无之。关吏熟知其然，亦不能过事盘诘。于是征私钱以为免税之资者有之，久之习为故常，且忘行李之本无税也，于是虽无货亦征之矣。且为之定额曰某箱银若干两，收者纳者，视为固然。且有未至都，先将箱笼改为包裹，而后入者，则曰箱有税而包无税也，已足一笑。而关役之名海巡，又四出巡逻得之，指为漏税，加倍罚之，此等几乎为暴矣。监督委员明知其然，置不问。而外方人入都，则以为深苦，所以有丙戌揭参之举。遂纷改旧章，旗员生计顿耗。然而行李无税之旧章，终无过问者。是揭参及察办之人，皆未曾深悉立法之本意，徒为此泄私愤计耳。旗员亦不能究所以然，弟知自咎其误，不知皆吏胥家丁误之也。若司税务者肯裁去家丁一项，少用吏胥数人，何至如是。

　　崇文门外板井胡同，有祝姓，人称米祝。盖自明代巨商，至今家犹殷实，京师素封之最久者，无出其右。祝氏园向最有名，后改茶肆，今亦毁尽（国初人多有祝家园诗词。《宸垣志略》谓在先农坛西；《藤阴杂记》谓在安定门西，皆非也。毛西河诗：挟筝怜小妇，请唱祝家园。则当时且以入之时调矣）。

　　行头吴姓者，其祖名鉴，安徽人。雍正中，官太医院判。世宗苦头风，群医束手，鉴一药而愈。赐之不受。问所愿，以此业请，许之，子孙遂世其业。凡各行家纳税，必经吴姓签名，其任在商吏之间，如经纪焉（《医宗金鉴》外科一门，乃鉴纂）。

　　太平宫，在东便门内，庙极小。岁上巳三日，庙市最盛。盖合修禊、踏青为一事也。地近河Й，了无市聒。春波泻绿，Й土铺红。百戏竞陈，大堤入曲。衣香人影，摇春风，凡三里馀。余与续耻庵游此，辄叹曰：一幅活《清明上河图》也。按：查昌业诗有云：正是兰亭修禊节，好看曲水丽人行。金梁风景真如画，不枉元宫号太平。国初已然矣。

　　花儿市大街，在崇文门外大街东。每月逢四日有市，日用及农器为多，来者多乡人。其北四条胡同，则皆闺阁妆饰所须。翠羽明，假花义髻之属，累累肆间。

　　尝见国初人尺牍十数册，多与潘次耕者。首册即顾亭林，内一札云：吴门之行，想已回府。弟在兖州所寄之札，曾入览否？弟以三月二十九日入都，寓在珠市口东冰窖胡同三官庙中。此来全无名利之图，所求者读古人书，友天下士而已。孙退谷先生，当世之通经好学者，而其家藏书甚多，近乃出以相示。如唐陆淳《春秋纂例》、宋刘敞《春秋权衡意林》之类，皆生平所未见。思欲抄写以去，而苦于独力之难成也。弟少时博奕玩好，全不关心。在同学中，颇不为自弃。而中更患难，晚阅征途，今且白首而无闻若此，况他人乎。进德修业，欲及时也。愿兄之以此自勉，而并以训子弟之从事于斯文者。胎簪、天谷、力臣诸兄，并为致念。弟在京过夏，至秋或附回空之便而南，未可知也。容再报。起田三兄。弟炎武顿首。此书可共观之。又一札云：本拟春末至淮，不意忽有即墨黄姜一事，几起大狱以祸天下（事具与都门大老书中，在力臣函内）。身在京师，只身赴济，径自投到，羁禁两月。今五月十九日抚院亲审，先唤案内即墨县年老者四五人保识，黄御史曾已剃头口供。次辨《忠节录》，即沈天甫所首。《启桢集》书中有宁人字，无顾姓。又不在黄御史传内。惟问姜元衡要顾宁人辑书实证，供系传闻，又诘传言之人，无以对。又扳即墨老诸生杜廷交（此人从不识面。）为证，又展转供出所从得书之人，为莱阳孙荣之，乃历年在南行骗之人，今并行提去矣。虽南冠未税，而是非已定，不惟区区一身得以保全，而并为士类造无穷之福。上台淑问之明，众君子孚号之助，真足令人感激。而贾彪所云：吾不西行，大祸不解者，庶足以见谅于同学之友也。兹者来，聊述大概，以慰悬注。起田三兄。弟炎武顿首。皆可，六月初一日。按：起田，名王略，淮安山阳人，次耕之外舅也。二书皆可考亭林事迹，且其住冰窖胡同三官庙亦不见他书，故录之。可补年谱之缺。

　　湖南会馆，在崇文门外。曾文正公晚年入都曾居之。己巳于此祝寿，致有题诗于门以讥之者。按：公平生所长，在于知人善任，以收久远之效。而于交涉事绝非所能。盖公尚有嘉道以前人气象，不屑与外人交接。及临事而仓皇应之，所以全失节度。时先君在江南，已料公必不能胜此任矣。然公之所不可及，尤在深识大体。江南甫平，即撤兵讲求吏治，兴复典礼。大乱十二年，一旦平定，即能使民不知兵，一归承平之旧，洵非他人所能及。尝读《节制四省疏》云：现在诸道出师，将帅联翩，权位太重。恐开斯世争权竞势之风，兼防他日外重内轻之渐。其语实能见及后日之弊。使公不死而入军机，必能取已失之柄，还之朝廷，决不致成今日之势也。继公督两江者，为马端敏公（新贻），承文正之后，威望不及文正，而吏治过之。时丁雨生（日昌）为苏抚，与公协力整顿，陋规悉裁，改为办公经费。以地之肥瘠为等差，于是州县不甚累，而道府之用亦足。又如保甲、恤嫠、育婴，次弟修举，江南政治，以此际为称首。惜乎敷政未终，而有被刺一事也。

　　然而彼时督抚称首者，尤以川督骆文忠（秉章）为最。不矜才，不使气，粥粥若无能者。对僚属默无一语，而其人之贤否，烛若然犀。方石达开之走贵州也，实志在两川。公讠ぁ知，阴为之备，外则镇静如平日。未几，石兵渐近，川人始惊。将军两司皆不知所为，走谒公，公辞以疾。时崇文勤为将军，不待通，直入卧内见之。公固无恙，崇责以玩寇。公曰：寇为谁？余胡弗闻！崇曰：石达开已入境矣。公曰：吾以为何巨寇，张皇乃尔！若石达开，不十日致麾下矣。崇怪其太易，公嘱以勿恐。后果十日而达开被擒。盖公夙稔石逆用兵，以大军当之必不胜。伏兵于隘以待之，而檄土司助剿。石过一隘，则截杀数十百人。蜀道山险，处处可伏。以逸待劳，每战必胜。如是者数日，而石党渐尽。欲进不可，欲退不能。正犹豫间，大军猝集，一战擒之。及公之卒，蜀人为之罢市持服，官府禁之不能止。平生俸入，悉以济人。典衣以给朝夕，至不能具便服，但衣弊羊裘以视事。死后箧中止质券数纸，钱数千而已。

　　方文忠之开府湖南也。左文襄以孝廉依其幕下，政事一任之，致有“帮办湖南巡抚左”之谤。有总兵得罪，将入之弹章，乞恩于文忠。文忠曰：非我不可，左师爷不可耳。乞于文襄，文襄持之甚力。某遂飞章腾谤于京师，奉有严拿劣幕之旨。令官文恭公查办，官遂檄文忠索劣幕。时文襄已偕计北上，胡文忠公闻之，亟遣人追之。及于长新店，乃挟之返。于是曾、胡、骆交章荐其可大用，始奉以四品卿衔帮办军务之旨，文恭乃向文襄谢过焉。文襄晚入枢廷，锐欲有为，以禁不得施而出督江南。甲申再入都，志在选练旗兵，乃不久又出督兵于闽，遂以不返。然自公施设观之，在闽立船厂，在江南练水军。其志极远大，非苟安者比也，惜未竟其用耳。

　　光绪初元，言官最盛。上自朝政之阙，下及官方之邪，微及闾阎之困，无不朝闻事目，夕达封章。公会至戒偶语，官师相规，动以恐登白简为戒。及甲申，其力遂足以摇动枢臣，亦盛极而亢，亢极将悔之机也。逮夫钧衡既改，谏权亦终。朝议以言臣嚣竞之风，恐致成阻挠之患。不得不力为摧抑，以牿童牛，维持数年，风始少戢。然甲午议和，仍有争谏。至庚子用兵，音响殆绝。

　　●卷七◎外城西先农坛，居永定门内之西。周回六里，缭以周垣。岁三月上亥，上率王公九卿躬耕。彩旗轻，仰纷于五云；乐句徐敲，乐丰穰于万姓，礼乐皆寓稼穑艰难之意。旧制设彩棚于田上。乾隆二十三年上谕：亩所重劭农，黛耜、青箱、畚锸、蓑笠，咸寓知民疾苦之意。而设棚悬彩以芘风雨，义无取焉。吾民凉雨犁而赤日耘，虽衤发衤之尚艰，岂炎湿之能避。且片时用而过期彻，所费不啻数百金，是中人数十家之产也，其饬除之。此后遂为定例。又：耕之乐，不同他典所用，有腰鼓、拍板。所歌皆御制禾词。每歌一句，偃旗一次。上四推毕，诸王及诸臣始耕。余备员水部，曾敬瞻焉。

　　又按：顺治十年，定于仲春亥日祭先农。后改为三月亥日，以六壬亥为天仓也。往时以祈谷时祭，不燔柴。顺治十七年定用燔柴礼。

　　先农坛之西，野水弥漫，荻花萧瑟。四时一致，如在江湖，过之者辄生遐思。光绪甲午四月，忽相惊水中有物，声如牛而不见其形，民庶骇然。讹言日起，逐日往观近万人，大京兆出示禁之不止，时常雩期近，乘舆将临。执金吾恐致获戾，签兵捉怪。戈戟如林，日伺水上。由是观者益众，或且设茶肆以侔厚利。兵役入水搜捕，或云声于东则东之，或云声于南则南之，茫如捕风，了无所得。如是者经月乃罢。而所谓荻苇，皆僧产也。至是均作琅邪之稻。或曰此鼓妖也，是年遂有辽东之役。边警日亟，士大夫去者甚多，西南城为尤甚。迨庚子之乱，而全城蹂践几遍，亦妖由人兴欤？抑洪范五行之说，信有之乎。

　　野凫潭，在先农坛西。积水弥然，与东城鱼藻池等。其北为龙泉寺，又称龙树院。有龙爪槐一株，院以此名，久枯，僧人补种一小株。院有二楼，东楼为满洲高士炳半聋所筑。炳故家子，以不治生而中落，亦不复仕进。筑此楼居之，贫至不能晨炊。日惟作书评画，相访者多不接纳。有音闻远、图牧山之风，亦近代一畸人也。吾友毓赞臣（俊）曾葬山左诗人王公玉于寺后，种杏花十馀株。张叔宪篆书：山左诗人王公玉之墓。刻石竖墓前，赞臣为作铭刻于后，又近代一畸事也。

　　陶然亭，在潭之南，又名江亭，江郎中藻所建，自来题咏众矣。宣南士夫宴游屡集，字内无不知有此亭者。其荒率之致，外城不及万柳堂；渺弥之势，内城不及积水潭，徒以地近宣南，举趾可及，故吟啸遂多耳。

　　崇效寺，俗名枣花寺，花事最盛。昔，国初以枣花名。乾隆中以丁香名，今则以牡丹名。而《青松红杏》卷子，题者已如牛腰。相传僧拙庵本明末逃将，祝发于盘山，此图感松山杏山之败而作也。其图画一老僧趺坐，上则松荫云垂，下则杏英霞艳。首有王象晋序，后题以竹、渔洋冠其首，续题者几千人，亦大观也。然而金貂共狗尾偕陈，玉楮与败叶参见。甚至有妄人，将己名与古人夹写，真为不识好恶之尤。曾有某君题诗于匣以止之，亦无人肯顾也。又一卷为《训鸡图》，画一僧抱鸡而坐，别有猫犬在地，不解何意？禅堂中王觉斯书“静观”二字尚在，杨忠愍“无尘别境”额则不可问矣。又有唐王仲堪墓志石刻、翁覃溪《丁香花》诗石刻。

　　法源寺，即古悯忠寺。悯忠台尚存，高阁及双浮屠已不可考。西廊嵌唐《宝塔颂》石刻。僧院中牡丹殊盛，高三尺馀。青桐二株，过屋檐。城南隙地，最多古园。国初尚存封氏园、剌梅园、王氏怡园、徐氏碧山堂、赵氏寄园、某氏众春园，皆昔日名流燕赏，骚客盘桓之所。今不过二百年，已如阿房、金谷，不可复问。而宣南士夫亦无复经营之力矣。

　　查初白诗云：才了歌场便卖灯，三条五剧一层层。东华旧市名空在，灵宫前另结棚。此国初事也。盖内城分住八旗，将灯市移于灵宫前，后又移于琉璃厂。今此两处皆无灯。鬻灯者在廊房头条胡同，然止日间有之，不复放灯于夜。

　　般若寺，在故衣市，南省公车、计吏多寓此。壬辰之春，濮柚生（文曦）从南入都寓此，余往访之，与作竟日谈。游心域外之观，几如读《山海经》、《博物志》，怪怪奇奇，不可名状。如云：山移，在古以为大异。而滇省屡见之，不以为异。有人家居于山巅，门临大溪。一日启户，溪水忽失，寻之则在山后。以为水之改流，察之则溪旁景物依然，而山下地势全非，则山移而溪未改也。又有人家居于小山之上，一日觉地微动，久之则山移故处矣。然移甚缓，一日才数十丈，半月后移过一溪，为一大山所阻而止，遂不动。柚生亲见之。又有某土司能变虎者，柚生亦亲见之。问其变之故，彼云：亦不自知，但祖父以来，相传如是。至期则变，变过复常。虽知其苦，无术脱解。月凡三变，上旬为虎，中旬为驴，下旬为犬。方其为虎，百姓闭户；乃其为驴，家具草料于门外；其为犬也，不复顾之。余闻而笑曰：此不足奇，余见甚多。今之县令方见上司则为犬，对同寮则为驴，虐百姓则为虎。而且一日三变，何须一月。柚生时方以大令待选，亦为胡卢。

　　渔洋老人曾住保安寺街，故邵青门与渔洋书云：奉别将十年，回忆寓保安寺街，踏月敲门，诸君箕坐桐阴下，清谈竟夕，恍然如隔世事。又自叙：己未客都门，寓保安寺街。与阮亭先生衡宇相对，愚山先生相去数十武，陆冰修仅隔一墙。偶一相思，率尔造访，都不作宾主礼。其年寓稍远，隔日辄相见。常月夜偕诸君扣阮亭门，坐梧树下茗碗清谈达曙。愚山《赠行诗》有云：踏月夜敲门，贻诗朝满扇，是也。渔洋又有屋在琉璃厂夹道，孙丹五有诗吊之云：诗人老去迹犹存，古屋藤花认旧门。我爱绿杨红树句，月明惆怅海王村。盖屋有藤花，先生手植也。

　　同治以后，老辈崇尚风雅者，以潘文勤公（祖荫）为一代龙门，居在米市胡同际会堂之对门，以提唱奖拔为己任。闻一才士，亟收罗门下，礼节先施，人以及门为荣。兼京兆尹，最关心民瘼。屡年大水，延绅士放振，不假官吏之手，民不知灾。卒后，日有奠于门者，竟不知为谁何氏也。俸入皆以购鼎彝书籍，及殁不名一钱。所刻《功顺堂》、《滂喜斋》丛书，士林宝之。己丑乡试后，余谒公于私第，蒙奖诩备至，以后起之秀见励，且赐以《功顺堂》、《滂喜斋》各一部，吉金拓本各种。自云：十一吕阝钟，尤为醉心之品。子学篆书，不可不细玩也。

　　烂面胡同有接叶亭，国初汤西崖少宰居焉，查他山有诗。至乾隆中尚知其处，见法时帆诗集。今久迷处所，张叔宪自名其居为接叶亭，然非故趾也。

　　李南涧（文藻）有《琉璃厂书肆记》，叙次甚详，曰：琉璃厂因琉璃瓦窑为名，东西可二里许。未入厂东门，路北一铺曰声遥堂，皆残破不完之书。馀从其中买数种，适有《广东新语》，或选思平之兆也。入门为嵩□堂唐氏、名盛堂李氏，皆路北。又西为带草堂郑氏、同升阁李氏，皆路南。又西而路北者，有宗圣堂曾氏、圣经堂李氏、聚秀堂曾氏，路南者有二酉堂、文锦堂、文绘堂、宝田堂、京兆堂、荣锦堂、经腴堂，皆李氏。宏文堂郑氏、英华堂徐氏、文茂堂傅氏、聚星堂曾氏、瑞云堂周氏，其先后次第，忆或不真，而在南在北则无误也。或曰二酉堂自前明即有之，谓之老二酉。而其略有旧书者，惟京兆、积秀二家，馀皆新书，而其装潢，纸不佳而册薄。又西而南，转沙土园北口路西，有文粹堂金氏。肆贾谢姓，苏州人，颇深于书。余所购钞本如宋《通鉴长编》、《纪事本末》、《芦蒲笔记》、《麈史》、《寓简乾坤清气》、《滏水集》、《吕敬夫诗集》、《段氏二妙集》、《礼学汇编》、《建炎复辟记》、《贡南湖集》、《月屋漫稿》、《王光庵集》、《焦氏经籍》之属；刻本如《长安志》、《鸡肋集》、《胡云峰集》、《黄稼翁集》、《江湖长翁集》、《唐眉山集》之属，皆于此肆。又北转至正街，为文华堂徐氏在路南，而桥东之肆尽此矣。桥居厂中间，北与窑相对。桥以东街狭，多参以卖眼镜、烟筒、日用杂物。桥以西街阔，书肆外，惟古董店及卖法帖、裱字画、雕印章、包写书禀、刻板镌碑耳。近桥左右，则补牙、补唇、补眼及售房中之药者。遇廷试，进场之具如试笔、卷岱、墨壶、镇纸、弓棚、叠褥备列焉。桥西卖书者才七家，先月楼李氏在路南，多内板书。又西为宝名堂周氏，在路北，本卖仕籍及律例、路程记，忽购得果府书二千馀套，列架而陈之。其书装潢精丽，俱钤图记。余于此得梁寅《元史略》、《揭文安集》、《读史方舆纪要》等书，皆钞本。《自警编》半部，《温公书仪》一部，皆宋椠本。又方望溪原稿，往往有之。又有钞本《册府元龟》及明宪宗等《实录》。又西为瑞锦堂，亦周氏，在路南，亦多旧书。其地即老韦之旧肆，本名鉴古堂。八年前，韦氏书甚多。又阳人董姓，同卖法帖其中。吾友赵六吉精于法帖，亦来此，遂客没，其榇至今未归。又西为焕文堂，亦周氏。又西为五柳居陶氏，在路北，近来始开，而旧书甚多。与文粹堂皆每年购书于苏州，载船而来。五柳多璜川吴氏藏书，嘉定钱先生云：即吴企晋舍人家物也。其诸弟析产，所得书遂不能守。又西为延庆堂刘氏，在路北。其肆贾即老韦，前开鉴古堂者也，近来不能购书于江南矣。夏间从内城买书数十部，每部有楝亭曹印，其上又有长白敷槎氏堇斋昌龄图书记，盖本曹氏而归于昌龄者。昌龄官至学士，楝亭之甥也。楝亭掌织造、盐政十馀年，竭力以事铅椠。又交于朱竹，曝书亭之书，楝亭皆钞有副本。以予所见，如石刻铺叙宋朝《通鉴长编》、《纪事本末》、《太平寰宇记》、《春秋经传阙疑》、《三朝北盟会编》、《后汉书年表》、《崇祯长编》诸书，皆钞本。魏鹤山《毛诗要义》、《楼攻愧文集》诸书，皆宋椠本，馀不可尽数。韦颇晓事，而好持高价。查编修莹、李检讨铎日游其中。数年前予房师纪晓岚先生买其书，日费数千金。书肆中之晓事者，惟五柳之陶，文粹之谢及韦也。韦，湖州人；陶、谢皆苏州人。其馀不著何许人者，皆江西金溪人也。正阳门东打磨厂，亦有书肆数家。尽金溪人，卖新书者也。内城隆福诸寺，遇会期多有卖书者，谓之赶庙。散帙满地，往往不全而价低。朱少卿豫堂日使子弟物色之。积数十年，蓄数十万卷，皆由不全而至于全。盖不全者多是人家奴婢窃出之物，其全者固在日日待之而自至矣。吾友周书昌，遇不全者亦好买之。书昌尝见吴才老《韵补》为他人买去，怏怏不快。老韦云：邵子湘《韵略》已尽采之。书昌取视之，果然。老韦又尝劝书昌读魏鹤山《古今考》，以为宋人深于经学无如鹤山，惜其罕行于世，世多不知采用，书昌亦心折其言。韦年七十馀矣，面瘦如柴，竟日奔走朝绅之门。朝绅好书者，韦一见，谂其好何等书。或经济、或词章、或掌故，能各投所好，得重值，而少减辄不肯售，人亦多恨之。余好书几与书昌同，不及书昌能读耳。朝食后即至厂，手翻至晡，或典衣买之。而积秀堂有杨万里、洪盘洲二集钞本，索钱三十千，庋数日仍还之，而不能释于念也。延庆刘，项生大瘤，人呼之刘噶哒。又西为博古堂李氏，在路南。其西为厂西门，门外无鬻书者。按：李氏所称各肆，今惟老二酉仍在，馀尽易名矣。所列各旧书，今皆不可得。有得之者，价且十倍。咸丰庚申以后，人家旧书多散出市上，人无买者。故直极贱，宋椠亦多。同治初元以后，乃渐贵，然收者终少。至光绪初，承平已久，士夫以风雅相尚，书乃大贵。于时南皮张孝达学使有《书目答问》之作，学者按图索骏，贾人饰椟卖珠。于是纸贵洛阳，声蜚日下，士夫踪迹，半在海王村矣。然其价亦不一，宋椠本计叶酬直，每叶三五钱。殿板以册计，每册一二两。康、乾旧板，每册五六钱。然如孙、钱、黄、顾诸丛书，价亦不下殿板也。此外新刻诸书，则视纸板之精粗，道途之远近以索直。大抵真字板较宋字赢十之三，连泗纸较竹纸亦赢十之三，道途之远较近者又赢十之三，于是同一新板，有倍价者矣。

　　内城书肆均在隆福寺，旧有三槐堂、同立堂、宝书堂、天绘阁四家。同治中，同立堂歇业；光绪中，天绘阁改聚珍堂，今止此三家。三槐向多旧书，售主亦多，近则迥不如前。而“宝书”、“聚珍”二家，颇能争胜，然迩来旧书有甘井先竭之叹。价日增而益无觅处，内外城所通行者，新书而已。

　　后铁厂义学，相传为张文敏公（照）之故居，余友人王逸珊（宝田）居此。逸珊欲倩余补书“法华庵”额，未果而移去。逸珊初居东城镇江胡同，终日座上客满。余一日偕续耻庵往访之，值李雨苍参赞（云霖）、郑东甫比部（杲）先在。逸珊留饮酒间，雨苍先生谈楚军旧事，有如读杜老《北征》，使人神往。余赋《七古》记之云：人生快意殊难必，胜侣相逢便超逸。座中宾客皆岳岳，论诗说剑俱第一。王公高议欺论衡，郑君说经言。耻庵平日最蕴藉，酒馀意态殊纵横。座中更有河东守，杀贼人称好身手。李广归来竟不侯，真卿老去仍糊口。方今时事须欧韩，庙堂正赖诸公安。奈何高会但置酒，苍生望子抒艰难。街鼓ヨヨ动归骑，犹恨雄谈未申意。愿君勿忘此宵欢，他时应入城东记。诗不足道，此会不可不志。

　　雨苍云：李文恭公（星沅）之为钦差大臣，曾遇曾文正公于逆旅。时寇方起，殊以为忧，谈之竟夜。明日李公临去，按曾公于坐而拜之曰：吾视天下人，惟君真能办贼。星沅老矣，无足言者。此一拜所以寄此任于子也。此雨苍亲闻曾公言之。

　　雨苍又言：英果敏公（翰）之令庐江，吴武壮公（长庆）方以末弁为果敏所器，倚之如左右手。时刘壮肃（铭传）、张勇烈（树声）各结团自保。武壮偶与之有违言，互斗而败，被获。乃缚武壮于柱。果敏遣人往，二公不可。曰：必县令亲拜于吾门而后释之。所遣人难之，以告果敏。果敏遂如其言，始得释。未几果敏氵存擢臬藩，众始大惧，果敏竟不问。然武壮终身执弟子礼，果敏身后，岁时馈问不绝。

　　雨苍又言：官文恭公（文）之督两湖也，人皆疑其百无一长。及克复金陵，以功封伯，人且谓由曾侯让功。不知非也。文恭之功，不在雄长三军，而在牢笼百态。此即萧何之功在张良、韩信上也。公为总督，胡文忠为巡抚，胡心轻之，事多不商酌而径行，公亦不问。或公所用人，至登之白简，公仍不问。幕下士皆为不平，咸请劾胡所用人以报之，公力持不可。胡军于外，以军火不继，遣人持令箭至督辕坐索。幕中皆怒曰：彼无礼至此，即公不怒，我辈亦觉无颜。拟折请入奏，公晓之曰：诸君若提一军而御寇，能如胡某乎？曰：不能。即我出而剿寇，能如胡某乎？曰：亦似不能。曰：我辈之才皆不及彼，而彼身历行间，独任其劳，我辈安享其逸，所愧已多矣。且湖省大吏，惟我与彼，我无彼不能御敌，彼无我不能筹饷，若以细故介怀，国事谁为任之，诸君休矣。后文忠闻之，深悔所为，躬诣请罪。公与之约为兄弟，从此楚军不可动矣。

　　雨苍先生，汉军正蓝旗人。世居盘山，所谓盘山李氏也。少以诸生，慷慨好奇节，走数千里谒曾文正于湖南。值文正他出，雨苍见其公子。公子见其衣敝而风尘满面，误以为役也，有慢色。雨苍直前殴之曰：而父礼士闻天下，而乃慢士如此。公子谢之始已。文正归奇之，留之幕下，授以一军。荐至参赞大臣，以回疆失事，罢任。晚年生计窘甚，病风痹，依逸珊以居。

　　《分甘馀话》云：昔在郎署，与公＜甬戈＞、苕文辈，无旬日不过从倡和，计甫草亦与焉。公＜甬戈＞改吏部，例应关防。一日，计诣之，阍者弗为通。计退而献诗曰：隔墙空望马缨花。公＜甬戈＞寓邸有夜合一株，最高大，花时常集饮于此，故云，长安传以为笑。按：今日吏、兵二部郎官回避之例，已成具文，然其弊端，初不在此。

　　梁文庄公（诗正）居正阳门外杨梅竹斜街内。“清勤堂”，赐额也。堂左有味经斋，隔墙葡萄累累，其斋因以青乳名之。终日庭户萧然，自诸司画诺外，更无停辙。见《湖海诗传》小传。按：国初长官画诺，皆在公署，以其无日不入曹也。自乾隆以后，重臣兼职者多，遂不恒入署。而阅折判牍，移于私宅。且事繁，私宅亦不得见。往往追逐竟日，司官以为苦事。以余所见，惟先师潘文勤公私宅不画诺，尚有古风。

　　符右鲁户部（曾）所居韩家潭。床帏之外，书签画卷，茗碗香垆，列置左右。几案无纤尘，四时长供名花数盎。王述庵笑谓之曰：入君燕寝，已如在断桥篱落间，使人不复忆西子湖矣。其雅洁萧澹，非东华软红尘土中人所能企也。

　　周立崖大理（于理）所居听雨楼，在绳匠胡同，为明严介溪别墅。国初徐健庵尚书居之，继归于溧阳史文靖公。其后分为数区，毕秋帆得之，为宴会觞咏之地。秋帆出为观察，遂归大理。按：今此居尚存，历为要津所据，诚宣南第一大宅。

　　翁覃溪先生故居在保安寺街，钱梅溪谓：登其堂，图书文籍，插架琳琅，如入万花谷中，令人心摇目眩，而无暇谈论也。按：先生后人不振，家业凋零，今已无绳武者矣。

　　管韫山先生（世铭）以时文名一世，然公学不止时文也。近其乡人刻公诗、古文若干卷，皆有物之言，足以传世。公为伯祖恭慎公业师，余家存公行述，尚是公子学洛所定。今所刻公集亦有行述，乃出公孙删节，非原文也。中有一段，尤未可删。今节载之云：一生雅好制艺文字，通籍后犹时时为之。多读书，得间及抒写怀抱之作。尝自论：吾艰于场屋，又教人为举子业。故文字颇事皇，其不逮先正大家，或当以此。至精深雄健，切近谛当，自觉并时无两。谓《后汉书》最利时文，《文心雕龙》作文体例大备，宜熟复。此皆府君文字心得处。又曰：每日不阅古书数寸，不得妄诩下帏。读书多则义理日出，境界日开。沉潜既久，但一含毫落墨，清言名理，自然辐辏。因题立格，自然成章，其乐殆不能喻诸人也。用古当得其精意，非掇拾成语作钞胥可了。汝文勿轻示人，吾少作仅有存者。斯事与年俱进，毋自满假为有识者笑。亻暴值圆明园，四日始得休沐。就正之文，积案头常数寸。虽应酬杂Ш，笔札纷烦，必先阅竟然后他及。吾母或尚有家事待商榷，而府君高吟不顾也。吾母每谓：何太自苦。府君曰：此吾数日来片刻乐境，何云苦耶！

　　朱竹君文正兄弟，一享高名，一跻显仕；一跌宕，一谨严，极似宋之郊、祁兄弟二人，遂开乾、嘉以下南北二派学术。至今所衍犹其绪馀，亦奇矣。方竹君先生请开四库馆，刘文正力持不可，于文襄力争行之。在当时不解文正之意，即后人亦以为疑。不知本朝学术之歧，实四库馆阶之厉。直至咸丰间，遂有天下不乱于粤匪，而乱于汉学之说。至今学术益歧，始叹文正所见之远。盖明代学术歧于议大礼，本朝学术歧于开四库馆也。

　　大兴黄氏弟兄，亦并茂一时。学业比朱氏为纯，爱才下士则相类。昆圃先生刻《水经》、《文心雕龙》尚为世宝，惜其诗文竟无重刻者。

　　相传袁随园初入翰苑，尹文端为之推毂，名誉极盛，袁亦目无馀子。一日偶他出，有客来访，不言名姓，阍人以他出辞。明日又至，袁颇疑之，令阍再辞。且问客欲何为？阍如教。客云：无他，有故事数条，欲请教耳。既主人娄不在，烦汝代达可耳。出一册，约三日期。袁视之，凡百二十事，所知者不二十事。急谒文端，文端所知亦略相等。折简招诸词林明日会于院署，出册示之。极众人所知，尚不及半。计无所出，检《图书集成》求之，尽两日之力，止得百许条。尚缺数事，乃以意附会足之。将别矣，文端曰：未也。以彼一人之力，使我辈仆仆两日，宁无以报之。乃共翻《图书集成》，亦捃百二十事，俾袁怀之归。明日客至，袁仍托辞他出，令阍人以册呈。客视册无他语，但将附会数事摘出其误。阍人徐呈别册，客展册熟视，顾阍索笔研，运笔如风，满注于册，无遗者。袁以呈文端，文端大骇，然卒不得姓名。但据阍人聆其语音，是山左人。文端乃遍访于山左士夫。久之，始知为衍圣公之甥，幼育于公邸，《图书集成》凡七过目矣。

　　相传岳威信公（钟琪）居京师，怡贤亲王折节下交，恒往来过从。一日，岳公以忌之者多，不克保身为忧。王遂于奏对之暇，代为陈之，岳公不知也。上曰：既如是，可令其改入旗籍，当无敢摇之者。然汝私往商之，勿云朕意。王既至，与威信久谈，终不言而去。上问之，王对曰：观钟琪意，似不愿也。上曰：若尔，则勿庸。然岳公始终不知，此盖岳氏子孙所传，或者疑其未审，姑志之云尔。江忠烈公（忠源）初以公车入京，馆曾文正公寓中。既下弟，日事邪斜游，赀罄不能归，同寓客多避之。文正劝之归，且为办装。江感其高义，明日遂不别而行。文正知之，亟命驾追之。及之于长新店，则江方午饣。公慰之曰：以君之才，他日不愁无所遇。但有亲在堂，此归殊难为怀。出百金为赆，请归为饔餐费。公拜受之。文正遂返，至邸巳薄暮，宾客争问所往。公曰：追饯江岷樵耳。客皆惊而不信。公曰：岷樵必以忠节名天下，诸君非其伦，异日当自知之。众为怃然。

　　咸丰中僧心泉居松筠庵，善鉴别书画，厂肆贾人多就正焉。世遂传其能以鼻嗅手扪而知，未知信否。何子贞、张石州皆与之往来。石州之刻杨忠愍《谏草》，延张受之于杭州寓庵中，心泉亦为之助役。及刻成，受之遂卒于庵。诸人资助还其丧，子贞为之书墓志，今与《谏草》皆嵌庵壁。子贞又篆“谏草堂”额，庵中有刘石庵先生书碑，最佳。

　　都中国手，向推僧秋航为巨擘。年九十馀，以奕为日课。自僧卒，都中遂无国手。

　　大兴才女胡慎仪、胡慎容姊妹，皆以诗名。慎仪尤善，早寡。未几，子亦卒。遂受聘为闺阁师，历四十年，女弟子至二十馀人。晚号鉴湖散人，著有《石兰诗钞》。其女名思慧，字睿之，为侍郎刘秉恬室，诗亦能传家学，著《绣馀吟》。

　　光绪初，京师有陈寅生之刻铜，周乐元之画鼻烟壶，均称绝技。陈之刻铜，用刀如笔。入铜极深，而底如仰瓦。所刻墨盒、镇纸之属，每件需润资数金。周之烟壶画，于玻璃之里面，山水、花果仿名人卷册，极棘猴贯虱之巧。周年不永，一生所画不及百枚。殁未几，一枚已直数十金。

　　自国初罢灯市，而岁朝之游攵集于厂甸。其地在琉璃厂之中，窑厂大门外，百货竞陈，香车栉比。自初二日至十六日，凡半月。午前游人已集，而勾阑中人辄于此炫客，必竟日始归。荡子辈络驿车前，至夹毂问君家，亦所弗禁。门东有吕祖祠，烧香者尤众。晚归必于车畔插相生纸蝶，以及串鼓，或连至二三十枚。或以山查穿为糖壶卢，亦数十，以为游帜。明日往，又如之。

　　近来厂肆之习，凡物之时愈近者，直愈昂。如四王吴恽之画，每幅直皆三五百金，卷册有至千金者。古人惟元四家尚有此直，若明之文、沈、仇、唐，每帧数十金，卷册百馀金。宋之马、夏视此，董、巨稍昂，亦仅视四王而已。书则最贵成邸及张天瓶，一联三四十金，一帧逾百金，卷册屏条倍之。刘文清、王梦楼少次，翁苏斋、铁梅庵又少次，陈玉方、李春湖、何子贞又次，陈香泉、汪退谷、何义门、姜西溟贵于南而贱于北。宋之四家最昂，然亦仅倍成邸，松雪次之，思白正书次之，然亦不及成、张。行书则不及刘、王。若衡山、希哲、履吉、觉斯等，诸自郐此，皆时下赏鉴，而贾人随之。至于瓷器，康熙十倍宣、成，雍、乾又倍康熙，而道光之“慎德堂”一瓶，至数百金。又有“古月轩”一种，以料石为胎，画折枝花卉，绝无巨者。瓶高三寸，索直五百金，真瓷妖矣。因忆《野获编》云：玩好之物，以古为贵。惟本朝则不然，永乐之剔红、宣德之铜、成化之窑，其价遂与古敌。盖北宋以雕漆名，今已不可多得。而三代尊彝法物，又日少一日。五代迄宋，所谓柴、汝、官、哥、定诸窑，尤脆易损。故以近出者当之。又云：沈、唐之画，上等荆、关。文、祝之书，上参苏、米。则明人已有此风，然不过方驾古人耳。未如今之超乘而上也。

　　厂肆之习，寻常之物，有数人出价则其直顿增。往往有数人争购一物，终不能得，别有好事者出重价得之。亦有众人共争，贾人居奇不售，遂终不售者。亦有买者明知不直，而故增其声价，以博具眼者。大抵士夫与贾人中分其权，而互为胜负。

　　京师士夫好藏金石，旧本日贵。看法亦各有诀，如某碑以某字完为某时拓，某帖以某处不断为最初本，价之轩轾因之。然黠贾亦即因而作伪，大抵此事须以神遇，未可存舟剑之见也。

　　炸子桥迤东路南松筠庵，为明杨忠愍故居，至今恒寓名流。光绪戊子彭刚直公曾寓，画梅花刻石于壁。公一生不肯居方面之任，但以钦差大臣终其世。官大司马，止于入觐时一莅任而已，此后依旧出京。计一生居京官之职，任外官之事，亦近代所未有也。尤好为微行，布衣芒╂，游行市间，民皆呼为彭打铁，南方谚语不畏强御之谓也。见者震摄，奸人匿迹。晚年经略广州，独居镇海楼，日惟作书、画梅、赋诗、饮酒而已，而洋人终不近广州，有莱公北门锁钥之风。

　　公喜作书画，而不轻为人作。所愿者，始肯捉笔，不然虽百计不得也。常经某县，县令奉佳纸乞书，公一笑置之。及晚餐，厨役与亲军窃语于帘外。公见而问之，亲军对曰：彼思得公书也。公笑曰：厨子亦解书耶？此大佳事，但仓卒那得佳纸。顾令纸适在几上，即书而与之。明日见令曰：君纸已为厨役书之，无以应命，勿罪也。

　　顾侠君集中有自题《小秀野》四绝名，并序云：余不到京华十有一年，家居卜筑秀野草堂。五架三间，傍花映竹，几作忘世之想。今岁复理装北上，虽呻吟蠃背，而醉欢睡兴，无日不在梦寐中也。入都后，又于宣武门西，三忠祠内，僦屋数椽。推窗北望，雉堞云横。草深院落，颇觉萧疏可爱，因属查二德尹颜之曰：小秀野。漫赋四绝，望诸君子属和焉。数间小屋傍城西，纸阁屏风新品题。堪笑生涯同燕子，春深到处好添泥。绕墙新插翠芭蕉，根护蔷薇粉欲消。试听雨声兼叶响，秋来无限可怜宵。睥睨云横日乍舒，北窗景物最萧疏。香风怪底穿帘入，隔岸谁家走钿车。草堂春柳正，芍药红栏渐著花。生怕梦归难识路，都教携得到京华。以此考之，则小秀野草堂在三忠祠内也。

　　唐采师伦《重藏舍利记》谓：智泉寺，在子城东门东百馀步，大衢之北面。景福《重藏舍利记》曰：大燕城内地东南隅，有悯忠寺，门临康衢。而金人记土地庙，在北门内道旁路西。以此度之，则今外城之西南，乃金代内城之东北也。盖金代内城在今西南，元人别建北城，南城当时即毁。故元遗山诗注云：大安殿基改为卖酒楼，今则益不可问矣。然如宣武门外有所谓老墙根者，正在土地庙之北，或是金西城北面故基。而烂面胡同近金城东面，其西南二面则在城外。《呆斋集》所谓梁氏园，在京城西南五六里，其外有旧城，号为萧太后城者，即是也。余尝徘徊于天宁寺左近，以大路考之，则昔日街衢之迹，犹有可验。又广渠门内外土中，古砖累累。元瓷片随锸而出，琢为带板、画轴头等物，至今未已。且多琉璃瓦，疑是殿基也。

　　乾隆中，琉璃厂窑内得辽李内贞墓志，知厂地在辽名海王村。按：海王村亦名海王庄，见《金史。后妃列传》，在城东三里。

　　近年都中忽出伪元瓷，其氵宙水眼，沙底铁足，一一逼真。闻系一家丁随官九江，曾学其技，归而用北方土烧之，不能工而殊类元瓷。乃仿造之，遂大获利，赏鉴家所得半是物也。亦颇自秘其技云。按：《崔东壁遗书》：乾隆中，磁州有人造伪宋瓷，盖北方土性故如是也。

　　外城笔工多聚于宣武门外，如李玉田、王名通、宋尧庵之属，皆声价自高。翰苑诸公，在所必需。然但取其利于折卷，古所谓任笔成形是也。不惟宣城诸葛之制不可得，即乾、嘉时旧样，亦如天球河图矣。

　　墨，旧贵曹素功、汪近圣，近止有胡开文一家，其馀胡竹溪、詹大有不足望其项背也。光绪初，殿廷考试，皆尚明墨，取其松烟之黑也。价十馀换，比兼金矣。程方旧物，搜罗一空，复渐有作伪者。又久之，新制松烟亦居然入用，价则寻常而已，然旧物已销磨无算矣。

　　墨合盛行，端砚日贱。宋代旧坑，不逾十金，贾人亦绝不识。士夫案头，墨合之外，砚石寥寥。即有者，不过新坑礼货，取其追琢之工，供玩而已。

　　祁文端公（｛宀隽｝藻）居宣武门外之四眼井，地近大报国慈仁寺。公退之暇，杖履往来。寺后毗卢阁，乾隆中拆去。其基隆然，公于其上建小阁三楹，立石记之。又何子贞编修（绍基）、张石州（穆）二人，起顾亭林祠于庙左，集同人祀之。寺中子贞书画最多，僧人不解，皆为人取去。今寺已全颓，山门倒尽，不久将成白地矣。余先茔在广宁门外，上冢必过之，至今已四十年。每过，未尝不想见渔洋先生风廊搜异书，及竹、钝翁诸老抚松倡和时光景，为之神往。恐后百许年，物换星移，并此地亦不可识矣。寺有《妙音图》，绘佛说法，而听者济济。乃傅凯亭（雯）笔，画于乾隆中。藏之已久，忽为火焚其一角。

　　善果寺，在慈仁寺后，完然无恙。山门内左右廊有悬山，大殿颇卑，与蓝淀厂广仁宫相类，疑此皆金元旧字。每六月六日有晾经会，实无所晾，士女云集，骈阗竟日而已。

　　《藤阴杂记》谓：京师戏园，止剩方壶斋。今园久废，其地尚名方壶斋。查楼，今中和园，馀皆不可考。京师士夫好尚，亦月异而岁不同。国初最尚昆腔戏，至嘉庆中犹然。后乃盛行弋腔，俗呼高腔。仍昆腔之辞，变其音节耳。内城尤尚之，谓之得胜歌。相传国初出征，得胜归来，军士于马上歌之，以代凯歌。故于《请清兵》等剧，尤喜演之。道光末，忽盛行二黄腔。其声比弋则高而急，其辞皆市井鄙俚，无复昆、弋之雅。初，唱者名正宫调，声尚高亢。同治中又变为二六板，则繁音促节矣。光绪初忽竞尚梆子腔，其声至急而繁，有如悲泣，闻者生哀。余初从南方归，闻之大戒。然士夫人人好之，竟难以口舌争。昆、弋诸腔，已无演者。偶演，亦听者寥寥。

　　京师内城，旧亦有戏园。嘉庆初以言官之请，奉旨停止，今无知者矣。以余所及，如隆福寺之景泰园、四牌楼之泰华轩皆是，东安门外金鱼胡同、北城府学胡同皆有戏园。余髫年时，如泰华轩、景泰轩，地安门之乐春芳，皆有杂爨，京师俗称杂耍。其剧多鱼龙曼衍，吐火吞刀，及平话、嘌唱之类。内城士夫皆喜观览，其优人亦间通文墨，吐属近雅，有宋明遗风，今已成广陵散矣。诸园亦废。

　　旧日鼓词，有所谓子弟书者。始创于八旗子弟，其词雅驯，其声和缓，有东城调、西城调之分，西调尤缓而低，一韵萦纡良久。此等艺内城士夫多擅场，而瞽人其次也。然瞽人擅此者，如王心远、赵德璧之属，声价极昂，今已顿绝。

　　《东华录》：顺治初，有某御史建言风俗之侈云：一席之费，至于一金；一戏之费，至于六金。又《毋欺录》云：我生之初，亲朋至，酒一壶为钱一，腐一簋为钱一，鸡凫卵一簋为钱二，便可款留。今非丰馔嘉肴，不敢留客，非二三百钱，不能办具。耗费益多，而物价益贵，财力益困，而情谊益衰。此二说也，在当时已极口呼奢，岂知在今日则羡为羲皇以上。今日一筵之费，至十金；一戏之费，至百金。而寻常客至，仓卒作主人，亦非一金上下不办，人奢物贵两兼之矣。故同年公会，官僚雅集。往往聚集数百金，供一朝之挥霍，犹苦不足。

　　明代宫中有过锦之戏。其制以木人浮于水上，旁人代为歌词，此疑即今宫戏之滥觞。但今不用水，以人举而歌词。俗称托吼，实即托偶之讹。《宸垣识略》谓：过锦即影戏。失之。

　　《馀墨偶谈》云：咸丰中，都门弹词有名八音联欢者。其法，八人团坐，各执丝竹，交错为用。如自弹琵琶，以坐左拉胡琴弦者为ㄓ弦，己以左手为坐右鼓洋琴；鼓洋琴者以右手为弹三弦者按弦，弹三弦者以口品笛，馀仿此。又一人于座外敲鼓节乐，音极悠扬。其书祠亦绵邈可听，倾动一时。按：此技今尚有之，而各执其词，不□为用，不复如孙氏所云矣。

　　按洪思以《长生殿》获罪，据《柳南随笔》云：演于生公园。而赵秋谷自叙则云：演于查楼。未知孰是。

　　窑台，在陶然亭之东，有香冢及婴鹉冢。相传香冢为张春亥侍御瘗文稿处；婴鹉冢则谏草也。《香冢铭》云：浩浩愁，茫茫劫。短歌终，明月缺。郁郁佳城，中有碧血。碧亦有时尽，血亦有时竭，一缕烟痕无断绝。是耶？非耶？化为蝴蝶。又诗云：萧骚风雨可怜生，香梦迷离绿满汀。落尽夭桃又稼李，不堪重读瘗花铭。《婴鹉冢铭》云：文兮祸所生伏，慧兮祸所生。呜呼！作赋伤正平。

　　梁ぇ林《南省公馀录》云：京师悯忠寺，有大定中《礼部令史题名记》云：初，大定乙酉岁既刻题名为诸部倡，犹以不能备纪始末为未足。至崔君颖士乃更刻石，悉书乡里官品，与夫入部及出职岁月。云云。其结衔为儒林郎国史院编修官武骑尉赐绯鱼袋党怀英记。按：此石今不知所在，都人士无见之者。

　　道光、咸丰之间，陶凫芗少宗伯为五老会，后又益以潘水君、张诗ぎ为七老。余于白门市上见团扇一柄，水君先生物也。上绘七人小像，水君题云：陶凫芗宗伯前辈集五老为会，皆大年也。癸丑冬月余奉命来京，得居末坐。嗣张诗ぎ中丞入为少宰，亦与斯集。今夏李朴园太守出七团扇，绘小照，各赠其一。因倚长调以志其事：问春明几番吟社，有谁能似诸老。寿星长共文星现，人瑞一时倾倒。春正好，浑不让、狂歌醉舞夸年少。破除烦恼，任仕隐分途，浮沈莫管，心事出云表。同游处，我亦三年鸿爪。一般霜鬓添早。曲江更有诗人在，酒盏共推怀抱。非草草，算六一、七贤随意安排巧。休教忘了，倩妙手传神，画来团扇，约略放翁稿。右调《迈陂塘》。乙卯季夏，木君。图中凡七人，顾太守彦和年八十五，陶少宗伯凫芗年八十四，李太守朴园年八十三，林观察鞠史年七十七，兴润斋参赞年七十四，张诗ぎ少宰年七十一，潘中丞木君年六十四。后半许宗衡题云：谁画东坡笠屐图，放翁团扇未模糊。春风一笑须眉见，入手同看古丈夫。二疏四皓应相似，金粟前身月有光。若较年华谁末座，依然惨绿杜黄裳。邓尔晋题云：百东坡影千年月，一放翁身万树梅。应与如来同证果，前身金粟漫疑猜。不须辟骨学东桑，海鹤能教益算长。五万蒲葵如遍画，人间争识鲁灵光。何兆瀛题云：又见耆英会洛阳，温公末座亦灵光。东坡笠屐成图画。南极星躔应寿昌。出处饱看云万变，升沈笑付酒千觞。东山终为苍生起，多少仁风待奉扬。

　　京师士大夫好尚，可以觇风气。如咸丰中，肃顺尚骄侈，士大夫化之，以奢华倨傲相尚。至同治初，恭邸性谦恭，文、倭二相性俭朴，士大夫遂易而谨饬，且多以布素相尚，至光绪初犹尔，后遂不然。未几诸言臣蔚兴，人皆以名臣自期。及癸未张幼樵编修（佩纶）以庶子署副都御史知贡举，而清议益重。后生初学，争以清流自励。不数年，此风顿改。及潘文勤主持风雅，常熟翁尚书和之，皆尚小学，坊间《说文》盛行。戴东原、段玉裁文集至三十金。至于酉、戊戌渐重西学，至己亥、庚子之交，徐相当国，理学书大重于时，向之《说文》皆束阁不观矣。庚子以后，又尚西学新译，旧板书无人间价，京师风气改变之速，至于如是。

　　●卷八◎郊方泽，在安定门外之东向北，缭垣周五百四十九丈四尺，是谓北郊。坛之制，不及南郊远甚。昭事之礼，与南郊同，但不斋宿。缘乾隆中，因斋宿日，有从官死于道，遂不复前日出宫矣。

　　西黄寺，在京城正北。东寺建于顺治初，西寺建于雍正初。东名普静，系为活佛恼木汗所建。西寺名达赖庙，系为班禅额尔德尼所建，皆剌麻庙也。西寺有楼，仿乌斯藏式为之。凡八十一间，云窗雾阁，屈曲相通。相传班禅将入朝，诏仿西藏布达剌式建此。既至，日居于上，饮食氵浴，不在平地。楼上正中为其卧室，锦荐厚半尺许。陈设眩目，杂七宝为之。楼有御座蒙以龙袱，金银佛像若干躯，富丽为诸寺冠。庚申之乱，掠劫一空。据楼上为巢窟，凡两月。宛马绾于阶上，戎刀列于室中。清净之场，变为粪壤之区。从此佛火销沉，无复当年之盛矣。余曾有《达赖楼歌》存集中，今录之云：都城城北何磊落，画栋雕梁起飞阁。盘空疑是化人居，顺治初年祝厘作。御旨曾封恼木汗，愿祝苍生永安乐。岁岁香镫奉世尊，神威从此行沙漠。雍乾以后称尤盛，达赖班禅互相映。赐物骈蕃出尚方，侍臣络驿来申敬。诏仿乌斯建此楼，班禅日居楼上头。至尊枉驾曾问道，御床龙宸窗前留。寺中老人发如雪，未语人前已凄绝。初来犹是道光年，先朝遗事从头说。翁言太宗创业初，达赖远贡来曼殊。预告圣清将一统，天下同归入版图。蒙古闻之齐稽首，愿陪臣妾供驰驱。初年从征林丹汗，后来摧服葛尔丹。不敢称兵还效用，须知此事古来难。世宗初年建此寺，不为求福有深意。遂令绝塞旧名王，列士称藩更无贰。忆昔登楼礼法筵，铺陈龙象惊人天。户旁银象被宝络，几上金镫光玉钱。锦绮衾绸九华帐，班禅卧处殊无恙。博山垆陈景泰蓝，白绫盖仿乌斯藏。雾阁云窗曲屈通，八十一楼同一状。当时不悟是升平，犹嗟未睹雍乾上。文宗晚年大阅兵，曾来寺前安御营。诸王济济尚年少，趋跄剑来相迎。暂驻寺中缘进膳，曾从傍舍见霓旌。明年八月风尘变，夷骑纷来满深殿。楼上洋刀光照壁，楼下宛马云连栈。七宝庄严转瞬空，五云楼阁须臾换。四部天王成露立，两行文子嗟星散。侍香无复旧时僧，衔泥忍诉梁间燕。自从尔后遂荒凉，古佛金容暗不光。三十年来不到此，开门秋草过人长。楼柱倾欹户全朽，无语阶前凝立久。御床无处想蟠龙，承尘半落馀科斗。阶下时遗金字经，草间偶露铜环钮。此情无计告他人，独对斜阳自怆神。不意飘零过半世，目中依旧见风尘。我言父老休嗟怨，万物从来能聚散。何况区区土木工，华严楼阁犹成幻。果使朝端久治安，一楼兴废何庸叹？不须别觅经世方，但将神圣法先皇。

　　黄、黑寺皆有跳步札之举。每岁以正月，黄寺十三日；黑寺十□日。雍和宫二十一日；旃檀寺初六日，其法近古之大傩。至日，钦派王公听经，典至重也。而且绣衣、面具出自内制，诸大剌麻皆蟒衣貂服以临之，然实近儿戏。朝廷存此，亦不过因其故俗而已。按：跳步札之制，徐氏《西域水道记》、俞氏《癸巳存稿》载之甚详，以无关典要，故不复述及。历科武会试皆在黑寺。主试者分六棚，兵部莅之。时在仲冬，风劲弓鸣，雪深马疾，贲育之伦，效技翘材，忘其凛冽矣。

　　黑寺之西，完颜和存斋先生墓在焉。先生以学士值南斋，受知世宗。赐墓用鸱吻，土人呼兽头坟。

　　先生善琴，曾取明杨抡《太古遗音》译以国书，著《琴谱合璧》十八卷，为操缦家特创之制。其配科德氏，亦工诗能琴。每焚香对弹，间作小诗，极倡随之乐。墓碑乃方望溪先生文，励衣园书。

　　清净化城，在两黄寺之间。乾隆初，班禅厄尔德尼来朝，住达赖庙。王公卿士往问道者，颔之而已。时达天和尚方卓锡东城之贤良寺，亦往问讯，与之参证，班禅极折伏之。达归，明日遣人以盘餐馈之，堆作塔形。班禅见之大惊，自知其不得复返矣。未几入寂，遗命留葬京师。诏建塔于此，赐名“清净化城”。其塔以白石为之，璀璨晶莹，无复堆砌之迹。上以钅俞石镂为金花，远望殆如海上三山，金银宫阙。每朝阳初晃，夕阳斜射，夺霞光于南海，映岚翠于西山。诚哉！其为清净域也。两黄寺之东，为蒙古外馆。市厘栉比，屋瓦鳞次。充街隘巷，祗见明驼；列肆连箱，惟陈服匿。而居人除蒙古外，皆贾人也。殷殷阗阗，有如素封矣。

　　满井之游，盛称于前代。康乾以后，无道及之者。今则破秋倾，横临官道。白沙夕起，远接荒村。欲问昔日之古木苍藤，则几如灞岸隋堤，无复藏鸦故迹矣。

　　东直门外铁塔，相传始于明末，为老僧某某之塔。今塔中所祀乃其肉身，外付以漆。香烟所薰，不辨颜色。过者往往下马顶礼，敬如古佛焉。

　　都城东北田盘一带，为山水之胜区。名流之秘宅，国初至今，隐居者踵相接也。余尤所服膺者，则李荐青先生。先生著述甚多，今惟尚史流传，馀者不可得见。即其《焦螟集》亦如硕果晨星，正以难得而逾贵。余尝于厂肆得先生手书诗一册，共二十首，为《焦螟集》所未载。诗云：每爱盘空曲，白云深复深。谁为高士传，不识古人心。脉脉穷秋卉，依依薄暮禽。一瓢良可弃，天籁在风林。静理人间曲，方知天地功，栗＜刍＞开夜雨，豆荚喜秋风。不死身从老，安贫养已丰。平生狷介志，汩没寂寥中。本色行真意，吾师得自然。了无一物在，不异众人前。世路老多梗，心镫默已传。客魂常自怪，动落法云边。闲色开金碧，空山更夕晖。秋心先候得，天意放晴微。老去馀双鬓，归来此布衣。莫途规海运，谁见一鹏飞。风壑消群籁，月明清露溥。无言重卷幔，危坐一凭栏。秋水乾坤白，冰壶草木寒。百年疏鬓影，回首却愁看。天籁溢青冥，风潭洒翠屏。谁知七弦上，空响亦泠泠。金石应诸节，蒿蓬振百灵。平生耽古调，惟向二君听。横笛秋风里，可怜边思多。数声折杨柳，残月满关河。朔气潜相入，清商久不和。方传郑都护，万里枕雕戈。云迥双林近，沙寒细路移。蛟龙秋竞起，虫豸晚犹啼。一语清尘却，经时落日低。是心何所住，流水自东西。万愁争纷糅，孤云自溯洄。不言看逝水，无赖画寒灰。老骨支离耸，春星寂寞回。萧斋愁正剧，珍重尺书来。沙碧长林曲，无人一径移。斗禽双堕地，交蔓各升篱。心迹行都泯，文章老更移。子山他日赋，聊足述幽栖。路暝客行稀，林昏月上迟。雨声黄叶下，阴火碧磷移。寒事催荒徼，清砧忆远闺。和戎归圣算，近罢月支师。燕赵悲凉俗，唐虞揖让风。古怀缘酒热，老眼得秋空。易水销神剑，尧山泯故宫。几多凭吊意，汨没寂寥中。扁舟下南渚，此意亦何深。自有真空在，谁从实际寻。大江无定水，秋月照人心。午夜鱼龙出，应听秘密音。松风叩虚壑，萧爽田盘秋。每到绝佳处，与师尝极游。江湖今判袂，烟雨独登楼。题遍南朝寺，无忘寄白头。滞理由拘士，遂令真意忘。拂衣僧竟去，柱杖客何妨。秋水飞空色，孤云无定方。主人吾岂敢，耆旧在襄阳。临空展孤眺，山豁双眸开。秋色无边际，孤云万里来。可怜牧马处，霜落单于台。边吹切肌骨，至今生莫哀。自有苑庵在，因通石路微。清溪十三曲，豺虎未云稀。孤磬云际出，山霜八月飞。此心长不住，回首注斜晖。江南秋草色，不染道人心。片笠随终始，孤舟得滞淫。乾坤幽梦破，风雨夜钟深。万里冥鸿意，于今喜陆沈。不碍荒江曲，题诗杖竹筇。乡心三户水，秋色六朝松。梦幻能无著，虚空定所从。沃洲山路塞，馀汝见孤踪。老去吾生促，惊心百感多。吾师劳问讯，夫子复如何。江月他山起，秋风万里过。沅湘渺不见，兰芷在岩阿。乾隆元年，岁次丙辰冬十二月十有八日，书《盘山杂诗》二十首，荐青李锴。

　　苏州王子亨（衢）、绩学不第，屡游京师。常见于续耻庵席次，手赠《魏鲁定姐造像》一纸，此石向无知者。子亨始获于苏州山寺中，高四寸馀，长尺，隶书云：大魏十四年，岁在庚午八月丙寅朔，辽东仁□林妻，北平人鲁定姐建。心造《八枢素经》四部，单僧衮香门师共诸鲁知识，造三劫一岖，□□六千。今八月十五日，石像已立知识（缺数字）。上为国主帝□万代，老（缺数字）父母眷属过□［C062］三涂诸苦□绝，现在眷属日增，命绪如入禅定，□天宫弥二勒二初命说法，□在上首□法□来尚普及，□切十□众生普同其愿。此石自来无知者，且北魏隶书，殊不易得。子亨之功，为不小矣。惜未问此寺何名，而子亨遽殁。

　　都城昆明湖、长河，例禁泛舟。十刹海仅有踏藕船，小不堪泛，二闸遂为游人荟萃之所。自五月朔至七月望，青帘画舫，酒肆歌台，令人疑在秦淮河上，内城例自齐化门外登舟，至东便门易舟，至通惠闸。外城则自东便门外登舟。其舟或买之竟日，到处流连。或旦往夕还，一随人意。午饭必于闸上酒肆。小饮既酣，或徵歌板，或阅水嬉，豪者不难挥霍万钱。夕阳既下，箫鼓中流，连骑归来，争门竞入，此亦一小销金锅也。

　　余友续耻庵有《二闸泛舟》五绝句云：蓼汀芦溆近秋初，镇日拿舟乐有馀。吊古有谁寻鹿苑，游人祗道柳莲居。巍巍华表矗云衢，贵主陵园与众殊。翁仲有知悲不语，昔年光景似今无。海侯坟上草离离，为问游人那得知。丰功不及灵官庙，盲女犹歌绝妙词。内漕河水东复东，野艇随波夕照中。试向苇间暂停泊，濯缨亭上吊三忠。越河寺前芦荻秋，太平仓外米船收。中流一舸轻于叶，载得吾曹尔许愁。又有《木兰花慢》一阕云：雨晴残暑退，携二客，泛扁舟。正荻冷蒲荒，水平风稳，容与中流。三忠至今在否？剩丛祠烟柳夕阳秋。管甚英雄寂寞，且饶我辈遨游。休休！老矣何求。桃叶渡，酒家楼。有红粉当窗，笙歌夹岸，谁解闲愁。归船暗催落日，指高城星火似瓜洲。可惜一川香水，年年白了人头。

　　二闸，即庆丰闸也。其水上源城河，下接通州白河。水不甚广，而船最多，皆粮艘、剥船也。由京至通，来往相属，行人亦赖之。冬月则有拖床，冰行尤便。

　　朝阳门外之东岳庙，始自元时。赵子昂所书《张留孙碑》尚在东阶下，其神像旧云出刘供奉塑。康熙中毁于火。考《道园学古录》《刘正奉塑像记》，则刘所塑东岳庙神像，在长春宫东，与此无涉。其误自《燕都游览志》始，竹因之。乃游者犹啧啧称叹不置，此南人所谓：隔壁帐也。每岁三月望至下旬，有庙市，若值谒陵，于此小憩，行宫即在佛楼下。

　　慈云寺，在石道旁。相传为某邸家庙，值谒陵时，其后人尚于此祗候驾临。

　　佟佳坟在石道之北，大学士佟图赖暨二子国网、国维墓。石坊华表胥刻世宗赐额、赐联。过者瞻仰宸章，兼兴故家乔木之思，往往徘徊不能去焉。

　　通州之西，有八里桥。庚申之变，僧邸海口之防，为汉奸所误，乃致败衄。退至此桥，据桥为炮台。及战又败，遂不支。至今桥东面石栏缺折，乃为炮所伤者，存之亦折槛之意欤。

　　三忠祠，在东便门外通惠河傍。明周珍创，祀武侯、武穆、信国也。后有濯缨亭，至今岿然，长夏多宴客于此者。苇篷高厂，槐荫繁阴。隐几推窗，长河弥望。蒲葭瑟瑟，薰风送凉。画舫笙歌，时掠窗唇而过，亦软红尘中所不易得之境也。

　　月河寺，即在城河东岸。昔为名刹，今则修建整齐，寺外皆荻花。惜僧人闭门，不甚接客，过者无由入焉。

　　大通桥之南，有皇木厂。属工部，岁遣官致祭。高庙有《皇木谣》刻石。木旧有屋，今圮，石阑尚存。木已朽其半，且折为二，犹高可隐人。远望如龙之骧首，又似万斛之舟。质作旃檀色，纹如叠云卷浪，扣之有声，不知何木。濮青士师曾咏之云：劫火寒灰又几经，古雷今雨尚通灵。胜朝梁栋犹馀此，先帝歌谣不忍听。荆棘影迷沧海阔，楠檀香杂岛云腥。名材二百年培养，惆怅西山对面青。

　　架松之名，于京师旧矣。松在广渠门外和硕肃武亲王墓上，不甚高而偃蹇盘礴，横荫十亩。支以朱柱百许根，真奇观也。长夏之际，都人士多携往游，封氏园古松，不足比数矣。

　　京东南氵郭县，废于国初。余行役过之，曾考其地势民情，究未可废，著《复氵郭县议》。今载之云：丁亥之春，于役通州，过废氵郭县。其邑聚不及三百家，且贫困者多。地复卑湿近河，多水患。昔人废之不为无见，然颇怪其不知废之害也。盖是邑也，北去通州五十里，南鄙八十里，州吏视之几如绝域。邑既废，以州判主之，权极轻，例不受民词。民有纳租、投牒，往诉于州，一日不得返。裹粮赁庑之资，其用倍奢。往往杀人，土豪私自决之，不复闻于官，官亦无从纠诘。以故氵郭南民不知有官，不知有法。虽居近畿，如悬绝域，此害非细故也。窃以为邑终宜复，然其故治实不足用。县南有聚曰永乐店，百货之所骈也。户至五六百，殷实最多。地高水不能至，北去通州五十五里，南去武清亦如之。移治于此，可云适中矣。民之纳租、赴诉，不至如昔之困。去官亦近，法纪不至胥亡，因漫记此，庶后有议复之者。

　　大通桥西Й下，旧有茶肆，乃一老卒所辟。并河有廊，颇具临流之胜。秋日苇花瑟瑟，令人生江湖之思。余数偕友过之，茗话送日。惜其水不及昆明，而茶尤不堪。大抵京师士夫，无知茶者，故茶肆亦鲜措意于此。而都中茶，皆以末丽杂之，茶复极恶。南中龙井，绝不至京，亦无嗜之者。余在南颇留心此事，能自煎茶。曾著《茶说》，今录于此，以贻好事云：煎茶之法，失传久矣。士夫风雅自命者，固多嗜茶，然止于以水瀹生茗而饮之。未有解煎茶如《茶经》、《茶录》之所云者。屠纬真《茶笺》论茶甚详，亦瀹茶而非煎茶。余少好攻杂艺，而性尤嗜茶。每阅《茶经》未尝不三复求之，久之若有所悟。时正侍先君于维扬，固精茶所集也，乃购器具，依法煎之。然后知古人之煎茶，为得茶之至味。后人之瀹茗，何异带皮食哀家梨者乎。闲居多暇，撰为一编，用贻同嗜（一择器）。器之要者，以铫居首，然最难得佳者。古人用石铫，今不可得，且亦不适用。盖铫以薄为贵，所以速其沸也，石铫必不能薄；今人用铜铫，腥涩难耐。盖铫以洁为主，所以全其味也。铜铫必不能洁；瓷铫又不禁火，而砂铫尚焉。今粤东白泥铫，小口瓮腥极佳。盖口不宜宽，恐泄茶味。北方砂铫，病正坐此。故以白泥铫为茶之上佐。凡用新铫，以饭汁煮一二次，以去土气，愈久愈佳。次则风垆，京师之不灰木小垆，三角，如画上者，最佳。然不可过巨，以烧炭足供一铫之用者，为合宜。次则茗盏，以质厚为良。厚则难冷，今江西有仿郎窑及青田窑者，佳。次茶匙，用以量水。瓷者不经久，以椰瓢为之，竹与铜皆不宜。次水罂，约受水二三升者。贮水置垆旁，备酌取，宜有盖。次风扇，以蒲葵为佳，或羽扇，取其多风（二择茶）。茶以苏州碧萝春为上，不易得，则杭之天池。次则龙井、山介茶，稍粗。或有佳者，未之见。次六安之青者，若武夷、君山、蒙顶，亦止闻名。古人茶皆碾为团，如今之普洱。然失茶之真，今人但焙而不碾，胜古人。然亦须采焙得宜，方见茶味。若欲久藏则可再焙，然不能隔年。佳茶自有真香，非煎之不能见。今人多以花果点之，茶味全失。且煎之得法，茶不苦而反甘，世人所未尝知。若不得佳茶，即中品而得好水，亦能发香。凡收茶必须极密之器，锡为上，焊口宜严。瓶口封以纸，盛以木箧，置之高处（三择水）。昔陆羽品泉，以山泉为上，此言非真知味者不能道。余游踪南北，所尝南则惠泉、中冷、雨花台、灵谷寺、法静寺、六一、虎跑，北则玉泉、房山孔水洞、潭柘、龙池，大抵山泉实美于平地。而惠山及玉泉为最，惠泉甘而芳，玉泉甘而冽，正未易轩轾。山泉未必恒有，则天泉次之。必贮之风露之下，数月之久，俟瓮中澄澈见底，始可饮。然清则有之，冽犹未也。雪水味清，然有土气，以洁瓮储之，经年始可饮。大抵泉水虽一源，而出地以后，流逾远则味逾变。余尝从玉泉饮水，归来沿途试之。至西直门外，几有淄渑之别。古有劳薪水之变，亦劳之故耳。况更杂以尘污耶。凡水，以甘而芳、甘而冽为上；清而甘、清而冽次之；未有冽而不清者，亦未有甘而不清者，然必泉水始能如此。若井水，佳者止于能清，而后味终涩。凡贮水之罂，宜极洁，否则损水味（四煎法）。东坡诗云：蟹眼已过鱼眼生，飕飕欲作松风鸣。此言真得煎茶妙诀。大抵煎茶之要，全在候汤。酌水入铫，炙炭于垆，惟恃鼓鞴之力。此时挥扇不可少停，俟细沫徐起，是为蟹眼；少顷巨沫跳珠，是为鱼眼。时则微响初闻，则松风鸣也。自蟹眼时即出水一二匙，至松风鸣时复入之，以止其沸，即下茶叶。大约铫水半升，受叶二钱。少顷水再沸，如奔涛溅沫，而茶成矣。然此际最难候，太过则老，老则茶香已去，而水亦重浊；不及则嫩，嫩则茶香未发，水尚薄弱，二者皆为失饪。一失饪则此垆皆为废弃，不可复救。煎茶虽细事，而其微妙难以口舌传。若以轻心掉之，未有能济者也。惟日长人暇，心静手闲，幽兴忽来，开垆火，徐挥羽扇，缓听瓶笙，此茶必佳。凡茶叶欲煎时，先用温水略洗，以去尘垢。取茶入铫宜有制。其制也。匙实司之，约准每匙受茶若干，用时一取即是。煎茶最忌烟炭，故陆羽谓之茶魔。桫木炭之去皮者最佳。入垆之后，始终不可停扇，若时扇时止，味必不全（五饮法）。古人注茶，［A146］盏令热，然后注之，此极有精意。盖盏热则茶难冷，难冷则味不变。茶之妙处，全在火候。［A146］盏者，所以保全此火候耳。茶盏宜小，宁饮毕再注，则不致冷。陆羽论汤有老嫩之分，人多未信。不知谷菜尚有火候，水亦有形之物，夫岂无之。水之嫩也，入口即觉其质轻而不实；水之老也，下喉始觉其质重而难咽，二者均不堪饮。惟三沸初过，水味正妙。入口而沈著，下咽而轻扬。挢舌试之，空如无物，火候至此至矣。煎茶火候既得，其味至甘而香，令饮者不忍下咽。今人瀹茗全是苦涩，尚夸茶味之佳，真堪绝倒。凡煎茶止可自怡，如果良辰胜日，知己二三，心暇手闲，清谈未厌，则可出而效技，以助佳兴，若俗冗相缠，众言嚣杂，既无清致，宁俟他辰。

　　壬午秋闱，刘少棠由扬州入都。别久矣，城东名胜相与游几遍。是科少棠获隽，余中副车。逮丙戌，少棠成进士，点庶吉士，乞假还，余偕同人饯于东城。明年少棠碎，遂成永诀。少棠名启襄，扬州宝应人。幼而博极群书，有神童之目。年十八试府试，三冠其曹。试古学，先大夫见其《波光亭赋》，叹为今代未有。今录于此云：试一望兮，碧空雾凝，一色薰蒸。烟迷池柳，影失镜菱，第见孤风渺渺，远树层层，笼寒烟而疑断，罩晚霞而欲升。天未晦而已合，水不凉而欲冰。横云则雕栏矗起，荡水则碧槛遥凌。路人示余曰：此宋之波光亭也。有宋太祖经营四方，征李重进至于蜀冈。厥亭斯建，屹立路旁。水长流碧，云过缀黄。标名区于淮海，冠雅号于沧浪，时犹未以波光名也。固已极云天之壮丽，而郁乎苍苍。越日馀年而周淙来守是邦。遂于乾道二年，广启规模，倍昭宏大。平山堂扌廓其区宇，九曲池为之襟带，翠滴山椒，芳迎芝盖。招槛外之沙鸥，回窗中之云旆。吹圆沫以跳珠，折芳流而浪沛。倒镜里之山川，混楼中之藻绘。白蓣倒出于阑中，红蓼半迷于槛外。一碧无涯，浮浮霭霭。远而望之，灿若盈峰金碧，迥出于峨眉；近而视之，焕若满纸蔚蓝。俯接于江湄。立而眄之，乍如海中蜃楼，错彩而清奇；徐而俟之，又若江边草阁，特立而参差。翡翠潜身而莫辨，蜻蜓偷眼而潜窥。登斯境也，睹斯景也，又何论欧阳修之句，与陈季常之诗乎。迄于今，浮山亭畔，浪空淘矣。玉钩亭边，秋自高矣。摘星亭旁，激波涛矣；木兰亭外，剩蓬蒿矣。而是亭也，轻烟瑟瑟，逝水滔滔。春来三尺，秋去三篙。绿波涨兮王孙去，铜瓦霾兮故鬼号。惟有青山绿水，供词客之风骚而已。歌曰：流水兮潺，败址堕兮春无言。苔迹兮藓痕，亭之址兮荒村。安得起陈季常于千载兮，与之振辞藻之腾骞。又有《书裴晋公传后》云：唐史称裴晋公既明且哲，以保其身。此特汉夏馥唐、司空图事耳，不足论晋公。方晋公请讨淮蔡，毅然不有其身。及功成爵重，汲汲为自全计。思保其首领，以全其禄位。此鄙夫患得失之事，大臣云乎哉！吾以决晋公必不若是也。若穆宗、敬宗之为君无足论，文宗号为礼贤敬老臣，而亦不能用。及考其所用，李宗闵、李逢吉辈耳。意晋公当日必有忧馋畏讥，不得自明其蹇蹇，不得已而出此者，特史臣失详耳。君子之事君也，谊无公私，而身有轻重。若夫危言危行，以为此者，则固龙、比德也。方公以其身系天下安危，河北藩镇视公为进退，一摇动则天下疑主名危。又使天子有薄待功臣之名，岂晋公所乐哉！诚使王室常重，诸侯畏服，以对天下，以报先帝于九原。苟如是，是亦足矣。此社稷之义也，不当云保身。吾于唐得社稷臣三，曰：狄梁公、郭汾阳、裴晋公，迹皆近乎委蛇，人遂以为明哲保身。嘻！自保身之说出，龙、比遂不闻，而保首领者，且遍天下也。又《莲花漏铭》并叙云：韩魏公守扬州，制莲花漏有铭焉。词甚古朴，公平日廉隅接物，忠正持躬。兹之铭，殆其表见者与！暇日拟之词曰：旰食宵衣，惟尔司其责。辨色视朝，惟尔制其失。恶乎吉于正直！恶乎凶于满溢！君子之香，惟尔之质。大人之中，惟尔之德。尔尚无愆期以干戾，无败度以自贼。嗟乎！逝者如斯，吾有慕于至诚之不息。少棠碎年二十六。

　　光绪丁亥七月，京东大水，通州水几冒城。自是无岁不水，官绅振灾者，趾踵相错，而以庚寅为最甚。京师自五月末雨至六月中旬。无室不漏，无墙不倾。东舍西邻，全无界限，而街巷至结伐往来。最奇室五分新旧，无分坚窳，无弗上漏旁穿，人皆张伞为卧处。市中苇席油纸，为之顿绝。东南城贡院左近，人居水中。市中百物腾贵，且不易致，蔬菜尤艰，诚奇灾也。余有《畿东水利或问》，即作于是年云。大水时，燕郊村民朱殿洪，以捕鱼为业。小舟出没于巨浪中，专以救人为事，所活甚众。其妻惧其险也，泣涕力谏，不为之止，然卒无患。余曾见之，二十许人也。又有内监某之居，穷极奢丽，适当水冲，漂无片瓦，而人未损。

　　●卷九◎郊垌南海子，明代上林苑也，国朝因为阅武田狩之所。同治以后，神机营各军，岁往驻札。以秋去春归，军容极盛。其地产蘑菇，有口外风味。又有キ鹿、黄羊、四不像之属，而雉兔尤多。

　　永定门外碧霞元君庙，俗称南顶。旧有九龙冈，环植桃柳万株。南邻草桥河，五月朔游人集，支苇为棚，饮于河上。亦有歌者侑酒，竟日喧阗。后桃柳摧残，庙亦坍破，而游者如故。近年有某侍御奏请禁止，遂废其事，与昔日金鱼池相仿佛。

　　城南诸园，零落殆尽，竟无一存。惟小有馀芳遗址，为一吏胥所得，改建全类人家住房式。荷池半亩，砌为正方。又造屋三间，支以苇棚，环以土，仿村茶社式为之，过客不禁动凭吊之慨矣。

　　花之寺，自曾宾谷先生修后，尚无恙。俗呼三官庙，壁悬宾谷先生诗帧。花木盈庭，大有葱之致。寺以南皆花田也，每晨负担入城，卖花声里，春事翩跹。大都以此间为托根之所，而以芍药为尤盛。十钱可得数花，短几长瓶，春色如海矣。

　　庚寅秋，畿南大水，直至右安门外。大树皆倒，几欲入城。按：畿辅自癸未以后，无岁不水，且年甚一年。虽屡奉蠲恤之诏，及士夫为之救灾振患。而所救止于目前，终非拔本塞源之术。甲午春，以言官之请，诏挑浑河，旋以直督力持不可而罢。尝与近畿诸人谈之，知其受病之本不在浑河，而在东西淀。盖浑河旧本南行入滹沱，不入淀。自于清端引之入淀，而淀始淤。及怡贤亲王力挽之东行，而淀复旧。然二百年来，逐渐改移。且浑河屡决，而淀又失其旧。近则淤废日多，而民田其中，不肖官吏为之升科。今淀存者不及三十里，大水至大沽一口，势不能容，溢而横决。故天津以北，杨村、河西务诸村，水经冬不涸，弥望如海，此固十年前沃野也，而官吏亦无复过问者。

　　南河泊，俗呼莲花池，在广宁门外石路南。有王姓者，于此植树木，起轩亭。有大池广十亩许，红白莲满之，可以泛舟，长夏游人竞集。厂榭三间，一水回折，八窗洞开。夕照将倾，微风偶拂。扁舟不帆，环流自远。新荷点点，茁水如然。浓绿阴阴，周回成幄。浊酒微酣，清兴不竭，于此间大有江湖之思。故宣南士大夫趋之若鹜，亦粉署中一服清凉散也。

　　广宁门外财神庙，报赛最盛。正月二日、九月十七日，倾城往祀，商贾及勾阑尤夥。庙貌巍焕，甲于京师。庙祝更神其说，借神前纸锭怀归，俟得财则十倍酬神。故信从者益多，而庙祝之利甚溥。

　　余家先茔在广宁外石道南畔，去桥数十武。以城为案，以隍为水。辛山乙向，凡六亩馀。自先高祖赠光禄公为主穴，曾祖水部、农部公，先祖兄弟七人次，先三四世父、先父兄弟三人次之，共十三穴。而极东南角一穴，则先叔卜三公也。

　　城西花事，近来以冯园为盛。园在广宁门外小屯，春月之牡丹、芍药，秋季之鞠为最。城中士夫联镳接轸，往者集，园主人盖隐于花者也。园中又蓄珍禽数头，锦鸡、孔翠之属，飞舞花间，洵谐奇趣。

　　天宁寺，其来最古，所谓元魏之光林寺也。地在金代南城内，古名白纸坊。树木列植，道路纵横，昔日之街衢径术也；禅房花影，廊庑山光，昔日之朱门华屋也。不见毂击肩摩，如雨如云之胜。徒留此数弓琳宇，为士大夫折柳之所。试问陌上行人，曾有动华屋邱山之感者乎。

　　石景山，正临浑河由西来。侧面视之，形正如伏驼之负物；驼黄色，所负青色。所以西山之下，明驼络绎如贯珠也。

　　过罗喉岭以西为岫云寺，古称“潭柘”。九峰屏列，一寺中环，名胜最众。余丁酉秋游之，兼至“戒台”。曾有诗一百四十韵记之，可见大略。诗云：为爱秋气佳，遂访秋山胜。秋风吹积雨，一扫归云净。我友两三人，有约同乘兴。驱车渡卢沟，洪流平若镜。及登马鞍岭，已见山容靓。下到奉福院，古佛犹在定。饱食诚急务，夕日已悬磬。舍车易蓝舆，曲折行西冈。西过石厂村，石子声琅琅。更上罗喉岭，鸟路穿微茫。渐觉栈云侵，与蜀道方。舆夫不良行，十步九踉跄。败叶掠鬓过，天风劲浪浪。山岭窄若门，﹀｛山列｝狭而长。度门穿月过，世界如异乡。梯田高下深，禾黍分青黄。南山更嶙峋，岚气暮犹紫。下有烧石人，烟光出林里。始知人世外，别有耕凿事。身在万山中，益觉山容美。联翩接而长，峥嵘走且圯。徘徊远以迂，含岈俯相抵。或如屏负，或如波行水。或卑如趋承，或仰如眄视。如是十里馀，九峰豁而开。渐闻水声泻，又见松阴来。磴石循墙根，萦纡尽百阶。时有偃盖松，横枝出墙隈。初见香林坊，坊下双松偕。及渡洗凡桥，隐隐闻钟才。入门殿宇古，鸱吻耸屹聿。五色光陆离，云是唐时物。桫椤叶离披，银杏根盘瓣。拜读爱月赞，金书半点腕。山僧出迓客，导我漪歼亭。伊蒲办咄嗟，拂榻开云扃。夜久山月高，绕屋泉泠泠。明晨拂衣起，竹影青一庭。仰视不见日，俯听流泉清。立久风飒然，衤夹衣寒不胜。南开延青阁，地为一寺最。檐虚万竹摩，窗启众峰会。流水在宇下，尘心忽破碎。是时秋未深，红叶偶林内。谷鸟时一声，山虚生远籁。北登观音殿，百里瞻秋豪。妙严留拜砖，华亭记其遭。渥温帝后容，侍立俨分曹。帕首或戴笠，辫发锦为韬。亦与今制同，左右佩燧刀。女饰裙而靴，挽结圆如桃。始知今世装，去古盖未遥。饭罢更出寺，龙潭试一游。初到歇心亭，美荫差可留。亭上古木列，亭下寒泉秋。上到少师庵，静室殊深幽。锦袍罩枷衤沙，病虎形自遒。左顾如有盼，遗恨应未休。出庵路益迂，盘折云鸟没。彳亍才容足，十步九息。回观众峰出，一一形儿屹。大岭齐晋争，小阜邾莒屈。南山更层深，王会列к。远近比爻闾，拱伏象簪笏。极远疑大房，峨冠出山阙。萦纡路益迷，盘互涧难越。我友不敢行，久立意阻遏。忽闻樵子歌，了了在萝葛。招之从问途，前路乃得达。绝涧而西行，孤亭出木末。亭旁古龙潭，石龙吐泉活。旁嵌御制诗，先皇有留碣。小坐且啜泉，绝顶万象豁。归路涉西冈，大石叠锦纹。下到寺西崖，虎洞藏深云。虎心善不猛，虎啸疑犹闻。僧云有于菟，曾此避尘氛。有无不必知，姑听僧所云。晚霭下绝壁，小憩万虑屏。入寺晚钟初，黄粱已炊甑。相携漪亭，流觞皆酩酊。惜无柳州笔，为作序饮令。晚来憩竹院，坐久风益凉。我友为我言，此景似韬光。西湖饶妙境，巨竹皆｛仓｝Υ。流泉更不乏，处处鸣琴张。何时拟卜居，惜无田一方。我为抚几叹，君言诚有味。惜哉犹有心，未能忘物累。苟能得竹趣，一竿亦足爱。苟能知水性，西湖即此在。何必拘北南，适性自为贵。不记坡翁言，无田亦须退。明晨下山去，更涉来时路。游目爱南山，林壑现无数。峦头簇乱峰，一一成倒矗。疑是王黄笔，空中传尺素。昔在画中看，今来画中住。路从喉岭上，南趋马鞍山。此路更奇，登降逾百盘。有时傍峭壁，大石横阑干。有时邻绝涧，蓝舆难安。有时穿密林，交柯拂眉端。有时萦一线，窄处石为阑。有时升如猱，青翠仰可攀。下瞩万丈深，旁列千峰Л。直视百里外，京邑图画间。顷刻已千变，欲状嗟良难。已见戒台楼，深丛露觚棱。行尽十八盘，寺门拾级登。入寺景益幽，殿逐山为层。升阶古松古，青翠相郁蒸。一松名卧龙，奇肆难强名。横穿石栏出，乘云欲上升。一松名自在，谡谡高自矜。一松抱浮图，如人引双肱。一松名九龙，拔地起九陵。九干色如玉，翠葆分｛髟曾｝。惜哉活动松，往岁忽骞崩。此来竟不见，令我徒抚膺。又登千佛阁，循廊试一凭。万山环玉块，一水流朱绳。御榜在檐端，星云尚骞腾。北去观戒台，白石粲光晶。列神守四隅，内环如有应。物物皆象教，即此明三乘。小憩慧聚堂，雏僧竟多能。净名及楞严，口辨悬河兴。辨才今久寂，似此得未曾。下山循旧途，仍趋奉福院。路经西峰寺，草深没前殿。昔者吴钱塘，已如今所见。晚就奉福宿，挑镫恣谈燕。明晨别寺去，路由石景山。孤塔映朝阳，矫矫殊澄鲜。上有金阁寺，渔洋什流传。驱车过山麓，竟未穷流连。一路屡回眄，循山鬯所观。南见滴水岩，仰山亘其前。北见宝珠洞，灵光塔如拳。又北石子窝，东依静宜园。五华及碧云，退谷仄其间。处处在指顾，欲往路莫殚。何当裹饣侯粮，一去拚经年。

　　翠微山、四平台，八大刹所在也。八刹者，长安寺居西山之麓，为初地。寺左缘山而上，不一里则灵光寺也。寺最得地，且点缀亦佳，游者多宿此。再上，北为大悲寺，西为三山庵，皆不甚宏。又上，则龙泉寺，门外磴道曲折，长松蔽日。寺中水一池，泉声镗沓，龙所潜也。寺后轩阁随山为高下，可远瞩。又上半里，为香界寺，山之主刹。凡殿阁五层，石磴数百级，无平地矣。又上里馀为宝珠洞，则至顶。洞前有敞榭，一目千里，共七刹也。下山越涧而北，山之半有证果寺，即碧摩岩也。面对峭壁，下俯绝涧，西山最佳处。寺亦兼奥如旷如之致，为八刹最。越山而西，有三台山、滴水岩；越山而北，有石子窝。循山北出杏子口，趋香山，则碧云寺、五华寺、玉皇顶、卧佛寺、宝藏寺皆山之名刹，而不在八刹以内。此外皇姑寺、嘉禧寺、翠岫庵今皆废矣。庚子，“灵光”、“证果”毁于兵。

　　白云观，元之长春宫也。昔在城中，今则为城外巨刹，犹可冠京师。正月十九，俗称阉九。前数日即游人不绝，士女昌丰。而群奄尤所趋附，以邱长春乃自宫者也。

　　钓鱼台，俗名望海楼，即金代同乐园，又名鱼藻池，今为行宫。每岁中元节日，游人多聚此。名为观河镫，实无镫可观。

　　八里庄，前代未有称之者。自国初诸老时往看花而名著。故渔洋、初白皆有《摩诃庵诗》。其地有酒肆，良乡酒为京师冠。大凡往者，皆与红友论交耳。然寒风乍紧，微霰初零。二三知己，策蹇行吟。黄娇半酣，紫丝徐引。望都门而竞入，顾塔影而犹眄，此中风味，亦自不恶，正可与汉代新丰竞爽。

　　先曾外祖额约斋先生（额勒布），满洲索佳氏，官鹾使。包慎伯曾为作传，载集中。晚年居八里庄，丙舍有水竹之胜。从舅文海字镜寰秀才，以《秋柳诗》得名，人呼文秋柳。其诗云：无边姹紫与嫣红，回首阳春万事空。深恨不曾攀折尽，灞陵桥上袅西风。欲问金城剩几株，野烟一片入荒芜。而今倍觉丝无力，凭仗西风子细扶。也垂雨意也含烟，未到清明便可怜。衰草一堤莺不语，对人何苦更缠绵。西风吹散晓天鸦，万缕千丝故故斜。不向章台重驻马，恐无人问旧莺花。四诗不减渔洋。又一绝云：抛却冰弦不忍弹，松声泉籁满云端。为怜一片山头月，人共梅花立夜寒。

　　八里庄慈寿寺，明代为慈圣太后祝厘之所。有浮图十三级，与天宁寺相同。塔旁有二碑，东为太后画《九莲菩萨像》，王锡爵书《瑞莲赋》；西为太后画《关帝像》。今寺毁尽，惟浮图及碑存。

　　西直门而西北，有如山阴道上，应接不暇。去城最近者，为高梁桥。明代最盛，清明踏青多在此地。今则建倚虹堂船坞，御驾幸园，于此登舟。沿河高楼多茶肆，夏日游人多有至者，而无复踏青之俗矣。南岸乐善园久毁，近又以墙围之。再西则为可园，俗称三贝子花园，今亦改为御园。又西北岸极乐寺，明代牡丹最盛。寺东有国花堂，成邸所书。后牡丹渐尽，又以海棠名。树高两三丈，凡数十株。国花堂前后皆海棠，望之如七宝浮图，有光奕奕。微风过之，锦衤固满地，今海棠亦尽。又西北岸大正觉寺，俗称五塔寺，今亦毁，惟五塔存。又西北岸则万寿寺，寺建于明代，乾隆中重修，为太后祝厘之所。寺极宏丽，大殿后叠石象三神山，旧有松七株最有名。光绪庚寅后，楼火，并松俱烬。阮文达《小沧浪笔谈》云：壬子春，瑶华主人邀彭云楣尚书师，沈云椒侍郎，同年胡印渚、刘金门两学士，那东甫侍讲，铁梅庵侍郎与元，凡七人，同游万寿寺，主人写《七松图》便面。梅庵先生援笔题一绝云：七人分坐七松树，巨笔写松如写人。谡谡清风满怀袖，一时同证大夫身。此亦万寿寺一段故事。惜此便面不知流传何所，若得而刻石寺中，亦一胜缘。今寺中但存《七松证道图》，乃一僧小照，亦有梅庵题诗。寺西城关为万寿街，俗称苏州街。两行列肆，全仿苏州。旧传太后喜苏州风景，建此仿之，今已毁尽。又西为麦庄桥，又西为广仁宫，在南岸，地名蓝靛厂。火器营驻此，街衢富庶，不下一大县。广仁宫，岁四月庙市半月，土人称西顶。盖北方多山，庙必在山极顶，因连类而及，谓庙亦曰顶，此土语也。又北东岸有化成寺，又北至海甸。海甸，大镇也。自康熙以后，御驾岁岁幸园，而此地益富。王公大臣亦均有园，翰林有澄怀园，六部司员各赁寺院。清晨趋朝者，云集德胜、西直二门外，车马络驿。公事毕，或食公厨，或就食肆。其肆多临河，举网得鱼，付之酒家，致足乐也。故彭咏莪有《与陈硕士饮海甸酒楼》诗。当是时，百货非上者不往，城中所用，乃其次也。自庚申秋御园被毁，翠辇不来。湖上诸园及甸镇长街，日就零落。旧日士夫居第，多在灯笼库一带。朱门碧瓦，累栋连甍，与城中无异。后渐见颓废，无复旧时王谢燕矣。迨乙酉秋，余往游于长堤上。遇老园户为言当日事，且指山上某处为先帝所最喜临幸；某处为扈跸诸臣所坐起，大有连昌宫老人谈天宝之概。乙酉冬，有诏：天下今已太平，可重修清漪园，以备临幸，改名颐和园，于是轮蹄复集。然官民窘乏，无复当年欢趣矣。

　　善次占（恒），满洲正白旗董鄂氏，为先伯祖母之兄。幼有神童之目，曾以两日读《毛诗》一部，倍诵如流水。其后随宦西宁，受学于路闰生先生（德）。《仁在堂时艺》中刻其文，娄试不第，家益落。晚乃成进士，选善化令。平生书无再读者，见学者久读书，辄讶曰：一书何劳读尔许日？一子资仅中人，遂不令就传。曰：非读书器也。后先生著述，竟无收拾者。余得其一小册，共诗九十六首、曲三十首、帖括诗文数首、杂作二首。今录其《前种菜歌》云：园公家住镫笼库，日课园丁慰迟暮。西畴漠漠稻亢田，北邙漠漠松楸树。北邙旧属相公家，金吾意气何骄奢。剧因睢汛防秋水，旋逐江声走白沙。王谢堂前新语燕，绿杨郭外旧栖鸦。缨赐后孰招魂，又见官奴换戟门。张王厮养皆豪俊，身手重叨都尉恩。生平热血中宵激，鸡肋不堪鹏翅击。纵说曾参不杀人，哙伍羞为甘寂寂。从此归来闲种菜，龙钟非复当年态。芸苗夏畎自携锄，扪虱冬檐闲晒背。春韭秋菘转瞬过，豆棚雨足麦风和。鸡虫得失争无益，针芥儿孙不厌多。身世婆娑殊自喜，一片雄心耗柴米。臣之壮也不如人，铁骨铜筋今老矣。烈士从来抱苦心，我闻此语重沾襟。将门岂重毛锥子，赁庑梁鸿孰赏音。东涂西抹自年年，世味嗟如鸡肋然。青云燮蹀无非梦，白首逍摇便是仙。一壶浊酒芹羹碧，那用劳劳作形役。请看月上古藤萝，与子高歌乐今夕。此作极似梅村。又五言排律《咏穷》云：身方居穴内，有客复弯弓。苦味炎炎火，酸来习习风。共谁盟白水，愧我乏青铜。寂寞亲邻避，孤族姓攻。前途迷漆黑，俗状走尘红。活计农桑外，生涯笔砚中。须眉难夏假，头脑渐冬烘。板板摹迂叟，依依共短童。那殊鱼在罟，不啻鸟窥笼。默坐时观鼻。佯嗔乍鼓咙。清狂蠲酒蠲，润泽赖茶钟。差幸全家聚，仍分半亩宫。束修三五阙，入手一双空。牛后耕惟舌，鸡廉罪在躬。诗书防彼蠹，儿女厌斯螽。锦带空劳妇，青毡自恼公。总归田畔尚，免赠贝边戎。行野花含笑，应门犬效忠。不曾留客位，无复致邮筒。日丽天为盖，秋清月启瞳。疗饥惟藿苋，梦饱断＜豕巴＞＜豕从＞。每叹秦关梗，何时蜀道通。羊肠穿｛山巷｝｛山路｝，芥子胶艨艟。躅地无由入，呼天不聪。似金遭锻炼，非玉受磨砻。俟命今休亟，安贫古所同。忙因槐蕺蕺，折想桂凭凭。屡战曾奔北，无财亦欲东。别求希世宝，肯学可怜虫。随分堪寻乐，存神待考终。百年徒鼎鼎，一室自融融。文囿群言富，书城几卷雄。晨兴餐玉露，晚醉爱丹枫。清扇凉ざ动，闲吟细雨。让他巢阁凤，任我入冥鸿。仙佛猜踪迹，贤愚听折衷。岩栖应不闷，市隐那须充。享受虽云啬，逍遥也自丰。若痴仍若黠，非拙亦非工。胜境登莲筏，元都策绿げ。参禅来耆崛，访道过崆峒。共命笙簧奏，方壶锦绣。象浮香水海，戏玉花丛。相约分麟脯，端居种鹿葱。化天真浩浩，尘刹惜匆匆。拯溺愁无术，超凡恨少功。未来休卜蔡，以往等飘蓬。德薄神徒颂，词微鬼莫恫。养心甘澹泊，努力效痴聋。耐辱平为福，奚劳送五穷。此诗凡五十韵，实一篇自叙也。先生馆于镫笼库纳拉苏吟香家最久，与吟香论诗，有“不求新自新，无意切乃切”之句可知其宗旨。

　　海甸之西，香山之上为静宜园御苑，其下云梯健锐营在焉。盖京营之制别，香山、圆明园、蓝靛厂为外三营，凡京营劲旅皆出于是。如乌武壮（兰泰）、塔忠武（齐布）皆为一代名臣。缘其地去城既远，不甚染繁华靡丽之习。号令严明，尚存旧制。香山营外有讲武台，乃翠华讲武之所，余尝过而敬瞻焉。行殿之整齐华焕，固不待言。即微至射堋、马埒，亦似日加埽除培护者，即此一事知其纪律未亡。

　　粤逆初起永宁州之役，惟乌武壮与向忠武（荣）见相同，而大帅不能用。二公知其必败，忠武以孤军独全，武壮以受制于人而败。使某能用二公，虽灭贼可也。

　　塔忠武，初官湖南守备。粤逆北犯，塔知湖南必首受之，上书于骆文忠言兵事。其书诘倔，几不可句读，骆以不解，故挥之去。明日又上之，骆仍不解。适曾文正至，见其书，亦不能解。试呼问之，则塔言之了了。文正知其可大任，乃劝骆姑付以一军，听其所为。塔既得军，即赴校场。植四旗于地，令曰：有能先夺此旗者，以为哨官。果有四人起夺之，即授哨官。又植八小旗，令曰：有能夺此以为队长。于是顷刻而布署定，操之不逾月而贼至，一战而捷。骆乃觞之于大堂，亲为执控以谢过，塔名遂振。

　　香山之上，以大石层层砌为碉楼。盖金川之役，成功倍难，以土人据碉楼之也。既凯旋，诏仿其式建于此，以示后世。知戡定之艰，昭将士之勇焉。

　　京北妙峰山，香火之盛闻天下。陈文伯《颐道堂集》中有诗咏之。山有碧霞元君祠，俗称娘娘顶。岁以四月朔开山，至二十八日封山。环畿三百里间，奔走络驿，方轨叠迹，日夜不止。好事者联朋结党，沿路支棚结采，盛供张之具，谓之茶棚，以待行人少息。食肆亦设棚待客，以侔厚利。车夫脚子竟日奔驰，得佣值倍他日。无赖子又结队扮杂剧社火，谓之赶会。不肖子弟，多轻服挟妓而往。山中人以麦秸织玩具卖之，去者辄悬满车旁而归，以炫市人。

　　徐退字进之，扬州人。应京兆试不弟，遂不归，亦不入城。日从田夫野老，行歌西山林麓之间。或佯狂，衣纸衣，带假髯，垂钓于昆明湖。尤好作书，醉辄狂涂乱抹。喜与山僧补壁，“灵光”、“香界”皆其寄迹处也。如是几二十年，后其乡人强之归，乃返。

　　昌运宫松，最有名于国初。余尝访之，只剩六株，绝无奇特。此外慈仁寺松，孙枝仅存。万寿寺松，化去已久。以余所见，城内外以觉生寺六株为最，每株荫及数亩，而且离奇古怪，极腾骞拖翥之妙。马和之不能过，五大夫第一级也。

　　庚申之变，海甸街有内务府某人，闻御园火起，亦举火自焚，阖家歼焉。今甸镇街石路西是其故居。后人为起大冢，且竖石表墓，过者致敬焉。

　　明李西涯墓，在西直门外畏吾村大佛寺旁，久废。至嘉庆中，法石风先生偕胡蕙麓大令往寻，适有老人知其处，乃得之。爰为之植树、建祠，倩翁覃淫书石记之。又各赋诗刻于碑阴，招人守祠，至今庙貌如新。

　　八里庄之西二里，有河名十里河，又名萧太后运粮河。东岸有土城，都宛然，土人名萧太后城。考其地即金代都城之西面，门即灏华门也。金城方七十里，每面相距十八里。而其内城则在今广渠门外，以地度之，正相合。盖土人不知有辽、金、元，而但知有萧太后，故举归之焉。

　　图裕轩学士（布）有野圃在阜城门外钓鱼台。翁覃溪曾为之记曰：屋在圃之中，南向三椽，曰菜香草堂。折而西，二椽上有小楼曰山雨楼。南迤为栏架木，叠石为台。台下二椽，北向折为廊，东向，又东为茆亭。南横木为桥，桥下荷数十柄。每夏月出入步其上，倾露满襟袖。其南篱门也，门外方池积水沿而东，过土阜，则新疏官渠也。土阜高下，隔水望山。而坐卧可致者，楼与草堂之所得也。亭东诸畦凿井引泉，而交响于菜香之间者。取少陵诗而总名之，所谓“野圃泉自注”者也。此圃久废。

　　仰山，在京西三十里，山下地名仰山窿。每岁孟冬，八旗兵丁大操于此。二十四固山，毕会至此，一岁之武事戢焉。此日必大寒凛冽，始衣裘，历验开爽。及丙申春，改练虎神营。又募武卫军，自是寒威不复应期，殊不可解。又海螺为军中号，令向禁私用。戊戌以后，市间多有鬻者。童儿以为玩具，无昼无夜，登高而吹，呜呜！其声甚惨，识者谓为不祥。

　　丁亥夏，有龙挂于西直门外城河。左近人家天棚，多有为风卷入云际者。未几又喧传金龙大王见于某邸府中，居数日去。至戊子七月，房山县发蛟，没四十九村。发以夜，适河北村有村民盥手于河，见水逆流上山，大呼水至。时雨势如注，村民已睡，多从梦中惊起，上山避水，水亦随人而上，至山半骤下，村舍如洗。又过前山，亦如之。水中见有灯光无数，有声如骇豕。人避于山竟夜，雨亦竟夜。凌晨雨止，水亦退。村民避水，多不及衣，感寒多病者。有数村止有树在，庐舍荡为平地，石子埋至尺馀，伤人不司以数计。有村民某者，水大至，始惊起。其妻呼救，舍之而负其母以免。其妻漂至下流，得一木柜，亦免，全家竟无恙。北方从未闻发蛟之说，有之，自此年始。而金龙大王及龙挂，向亦未之闻也。

　　●卷十◎琐记塞晓亭宗室（尔赫）《八艺咏》，效《饮中八仙歌》体：唐侯腕底生烟云，画中今日顾将军（唐通议静岩）。悦乾卓荦振奇人，朝披案牍常等身，当场一诺轻千钧（博郎中悦乾）。娄山高士无怀民，百城坐拥高昆仑，人间富贵俱埃尘（马处士汇川）。芝园清操挺霜筠，暗室不愧形与神，开轩图史四壁陈（塞员外芝园）。风流大使技不群，君平詹尹同绝伦（富大使仁轩）。红鹅作诗忘晨昏，奔腾千里骐骥驯，得意浑同居要津（阿琛亭统领）。清影常书白练｛君巾｝，折钗画沙屋漏痕，举觞狂叫惊四邻（平郎中弼侯）。目耕写兰巧逼真，少年奔走如骛の（永资政以仁）。

　　马协恭名寅若，内府人。其尊人以事戍辽左，卒时，协恭年十五。徒步奔丧，负骸归葬。养母以孝闻，依姊丈贵禹恭读书。伉爽好义，在官不避贵近，由郎中历织造、监榷、淮关，卒于官。国立民诗：孤儿背上肉，老父关外骨。骨归肉巳穿，老母双眼血。酸风卷地来，行道亦凄恻。贫极还读书，照室惟片月。为马作也。

　　《紫幢轩集》（宗室文昭著）《京师竹枝词》十二首云：珠宝马帝城春，剩冷微暄半未匀。几日东风初解冻，琉璃瓶内卖金鳞。芳草裙腰路尚微，少年赌射马如飞。银貂日暮宫墙外，一道玉河春鸭稀。四直门四绣作堆，畅春苑外尽徘徊。圣人生日明朝是，争看高梁社会来。枣花照眼麦齐腰，南苑红门入望遥。钲鼓前鸣香呗起，烧香人上马驹桥。食罢朱樱与蜡樱，卖冰铜碗已铮铮。疏帘清簟堪逃暑，处处蒲桃引竹棚。水槛凉生绿树遮，冰盘旋剖辣麽瓜。潞河报道粮船到，满载南州茉莉花。坊巷游人入夜喧，左连哈达右前门。绕城秋水河灯满，今夜中元似上元。涓涓凉露碧天高，砧杵声中百结牢。红绉黄团都上市，果房又到肃宁桃。才过霜降无多日，闭瓮黄齑正好时。捆入菜车书上用，沿街插遍小黄旗。孟冬朔日颁新历，猩色香罗叠锦囊。监正按名排八分，一齐先送与亲王。城下长河冻已坚，冰床仍著缆绳牵。浑如倒拽飞鸢去，稳便江南鸭嘴船。催办迎年处处皆，四牌坊下聚俳谐。关东风物东南少，紫鹿黄羊叠满街。

　　昔我太宗创业之初，谆谆以旧俗为重，及高宗复重申之。然自我生之初，所见旧俗，闻之庭训，已谓其去古渐远。及今而日习日忘，虽大端尚在，而八旗之习，去汉人无几矣。国语骑射，自郐无讥。服饰饮食，亦非故俗。所习于汉人者，多得其流弊而非其精华。所存旧俗，又多失其精华而存其流弊，此殆交失也。

　　八旗人家生子女，例须报明本旗佐领，书之于册，及长而婚嫁亦如之。又必须男女两家佐领，互出印结，谓之图片。凡三年一比人丁，又使各列其家人名氏，而书之于册，谓之册档。及殁而削其名氏于册，故旗人户口无能增减，姓名无能改移，凡以为整军经武地耳。

　　八旗旧家，礼法最重。余少时见长上之所以待子弟，与子弟之所以事长上，无不各尽其诚。朝夕问安诸长上之室，皆侍立。命之坐，不敢坐。所命耸听，不敢怠。不命之退，不敢退。路遇长上，拱立于旁，俟过而后行。宾至，执役者，皆子弟也。其敬师也亦然。子弟未冠以前，不令出门。不得已而出，命老仆随之，故子弟为非者甚鲜。

　　满洲旧俗，读书人不肯涉标榜之习，皆以致用为本。故立德、立功者极众，而文章一道，致力者鲜。间有所作，亦不肯出以示人，人亦无称之者，以其为末务也，然佳作因此而不传者多矣。

　　前辈讲理学者甚多，每以《近思录》、《朱子全书》、《伊洛渊源录》、《呻吟语》、《嵩阳讲义》等书为指归。训子弟，以小学为入门，大抵比户如是，而读书尤慎。先伯祖恭慎公训子弟，语及《四书》，辄曰：某篇、某章、某句。检寻之无少误，经书皆能举其注语。先高祖赠光禄公训子弟，倍讽书手不持本，有误必斥，先辈皆然，殊不以为异也。

　　丁景行，名思孔，汉军人。顺治壬辰进士，官湖南巡抚。时逆藩始平，拊循雕瘵，务存宽恤。振兴文教，疏请颁国子监校刊经史，置岳麓书院。政暇集诸生讲论，今书院有丁公讲堂。

　　施愚山先生尝制苎帐，题诗其上，寄赠林茂之古度。一时名士多属和，名曰诗帐。徐蝶园先生创制诗枕，名流亦多题咏。二事俱韵事，见《亚谷丛书》。

　　抚远大将军费扬古，平噶尔丹，威震殊域，武功称最，宜其于文事未娴。乃其诗才不下唐人，有杂诗四首云：晋室尚风流，称最惟嵇阮。性癖德无邻，行孤心乃远。犊车自往还，竹林任偃蹇。仰首望飞鸿，举足登绝。放浪天地间，久假而不返。无占亦无今，谁复惊岁晚。（其一）。秋日出都门，言寻西山道。试登最高峰，放眼观浩浩。天风飘塞鸿，荒原衰白草。日暮起层阴，落叶随风扫。烟云荡长空，野水枯行潦。蓟邱古战场，杀气飞霜早。草味窃英雄，妄意窥大宝。千秋几斗争，士卒涂肝脑。白骨幽黄沙，扑面伤怀抱。倚杖独徘徊，漫忆渭滨老。百世树奇功，长往终难保。何似赤松游，飘然归绝峤（其二）。陌上草青青，陇头烟霭霭。行歌田野间，春风拂衣带。野雀集蓬蒿，蛙声满沟浍。小蝶舞随人，平楚郁松桧。日午闻鸡鸣，村妇向田外。桑麻四望稠，衣食真足赖（其三）。揽衣登高台，悠然舒远眺。林皋木叶飞，荒阪净野烧。塞雁下沙湾，落霞明晚照。天末起悲风，何处哀猿叫。脉脉感幽心，我亦发长啸。云山足徘徊，怀古足凭吊。今昔几何年，临风想同调（其四）。又《新秋》七律云：西风飒飒又经秋，绿暗园林雨乍收。金井自寒连晚照，玉箫中断起离愁。江清水落芙蓉岸，夜永香沈翡翠楼。勋业未成空揽镜，生憎白发已盈头。数诗皆不减唐人，非专门名家者所及，始知大才不可以一端尽。

　　满俗丧礼，轻于汉人。斩衰止百日，期服六十日，大功三十五日，小功一月，缌麻廿一日，较之古礼似不及远矣。然其居丧也，衰服不去，身不听乐，不与宴，居室皆用素器，木几素席，以终三年。期功各以其等降，相率行之，无敢逾。若戚友家丧，有服者如其服，无服者男去缨，女去珥。丧主人奉男腰缨，奉女首经，拜而进，受者亦拜。

　　满俗，妇人衣皆连裳，不分上下，此古制也。古人男子有裳，妇人无裳，盖正如是。至于妇人礼服，补褂之外，又有所谓八团者。以绣或缂丝为彩团八，缀之于褂，为新妇之服。按：《周礼》内司服注，揄二翟，皆刻缯为之，彩画之缀于衣，以为文章。古人文盛，虽云刻为翟形，然不必果全刻为雉形，亦必有他文以间之，此正其遗制。若今《三礼图》所画衣等，则但以难为行列，恐古人正不如是。如蒲璧、谷璧等图，均画全株之形。而今所见古玉，曷常如是？此可类推。

　　长白福大宗伯（庆）工诗。热河回京，成邸叩其新制。福以途中即事，有“蟹螯驴背舞，蝉翼马头吟”为对。成邸戏曰：古有崔鸳鸯、郑鹧鸪，君其福驴乎！闻者绝倒。

　　京师果甚繁，而足证经义者，尤莫先于棠、杜二物。自毛、郑已混棠、杜而一之，盖毛、郑于鸟兽草木原不甚经意也。故昔人讥康成不识梨。本朝朱竹以婆为棠，以槟子为赤棠，又混婆、沙果而一之，尤堪捧腹。按：棠、杜之分，当以《尔雅》为定，而陆玑、郭璞亦能分别井然。《尔雅》：杜，赤棠。白者棠，又曰杜甘棠。郭注：今之杜梨。陆玑《诗疏》：赤棠与白棠同耳，但子有赤白美恶。此皆分晰明白，昭如白黑。自后代经师，不复留心细务，遂将多识草木鸟兽一节置之不讲，百物晦矣。盖北方之果，近似于棠者凡六。曰：婆，种出西域。曰：槟子，又曰：虎拉宾，则小于果而香最烈。曰酸槟子，大小与虎拉宾同，而色紫，味酸。曰：沙果，又小于槟子，其肉沙即沙棠。曰：海棠，果又小于沙棠，其色白。此即《诗》之白者曰棠。又有一种皮作赭色而厚，名曰杜梨。即《诗》之赤者曰杜，亦即《尔雅》之赤棠。除白棠、赤杜、林檎而外，皆由他果接栽而成，非本有也。

　　京师人名雪梨曰雅尔梨，以其产于沙雅尔，故以地名名之也。及读《文昌杂录》，则作压沙梨，然知者绝鲜。又有一种柔而多沙，味略酸，名雅广梨，其名因雅尔梨连类以及之也。乃光绪《顺天府志》则误为呀儿光。初见之，不解。细思之，则由南人听北音不审，遂有此误。盖修此志时所聘皆外方人，初不悉京师事。其中如内城巷名，城外村名，及后设诸署及官学等，皆有误，讫未纠正。

　　《文昌杂录》记唐人岁时食物甚详，今惟端午粽，重阳糕尚存，馀者竟无一在。至于节令，如人日，二月二日，三月三日寒食；八月一日，今亦不复为节，而今人中秋，唐人亦无之也。

　　北方食物，有南方所未有者。如腊八粥、水饺子之属。又以面裹榆荚蒸之为糕，拌糖而食之。以豌豆研泥间以枣肉，谓之豌豆黄。以黄米面合小豆、枣肉蒸而切之，名切糕。以糯米饭夹芝麻糖为凉糕。丸而馅之为窝窝，即古之不落夹是也。

　　人家元日陈几于庭上，列素ゾ干果之属，名天地桌。或五日而彻，或牛月始彻。内城家家如是，不知何所起，或即辽金拜天礼欤？

　　内城房式异于外城。外城式近南方，庭宇湫隘。内城则院落宽阔，屋宇高宏。门或三间，或一间，巍峨华焕。二门以内，必有听事。听事后又有三门，始至上房。听事上房之巨者，至如殿宇。大房东西必有套房，名曰耳房。左右有东西厢，必三间，亦有耳房，名曰｛彖皿｝顶。或有从二门以内，即回廊相接，直至上房，其式全仿府邸为之。内城诸宅，多明代勋戚之旧。而本朝世家大族，又互相仿效，所以屋宇日华。

　　京师有妇人李氏者，群呼为李疯子，年六十许。每晨提一篮游于市，无弗历，亦无弗詈，且行且詈。凡政府之阙失，士夫之败检，行阵之弗武，有司之不职，风俗之侈，人心之险，一一指陈无少讳。初为金吾致之狱，然形状狂易，无可科之罪。挞之不惧，舍之詈如故。初闻者尚掩耳，久亦安之。疯子所至，群儿随之。市肆争施以钱，或有为之具饭者。得钱既多，则以之修庙，所修凡七庙，皆延僧主之，行詈如故。遇冠盖及外洋人，声益高。然至人家则又和颜款接，初无疯状。问其所以如是之故，自言三十岁时梦神迫其如此，不从则疾作欲死。问其所得，则持斋念佛而已。甲午春忽卒，詈声始绝。

　　高詹事（士奇）《城北集》有《镫市竹枝辞》云：晴和惬称上元天，灵佑宫西列市廛。莲炬星球张翠幕，喧声直到地坛边（先农坛，都人呼为地坛）。堆山掏水米家镫，摹仿徐黄顾陆能（京师米镫，用铁线掏成山水、人物、花草，衬以细绢，粘贴其上，加以渲染，幅幅如旧人画）。愈变愈奇工愈巧，料丝图画更新兴（近日丹阳料丝镫，仿宋元画册，愈觉雅艳）。鸦髻盘云插翠翘，葱绫浅斗月华娇。夜深结伴前门过，消病春风去走桥（正月十六日夜，京师妇女，行游街市，名曰走桥消百病。多着葱白米色绫衫，为夜光衣）。火树银花百尺高，过街鹰架搭沙篙（即杉木）。月明帘后镫笼锦，字字光辉写凤毛（月明帘、镫笼锦，皆盒子内放出者，最后有“五夜漏声催晓箭”诗，全首字如斗大，光焰荧荧，良久方灭）。百物争先上市夸，镫筵已放牡丹花（京师镫节，牡丹、芍药已开，皆从燠室中出）。咬春萝菔同梨脆（立春后竞食生萝菔，名曰咬春。半夜中，街市犹有卖者，高呼曰赛过脆梨），处处辛盘食韭芽（黄芽韭初生，最为美品）。数诗咏京师镫景，可见大概。

　　都门风土，例于腊八日，人家杂煮豆米为粥。其果实如榛、栗、菱、芡之类，矜奇斗胜，有多至数十种，皆渍染朱碧色，糖霜亦如之。盘内，闺中人或以枣泥堆作寿星、八仙之类，交相馈遗。

　　明陈耀文《天中记》：宋时东京十二月初八日，都城诸大寺作浴佛会，并送七宝五味粥，谓之腊八粥。《譬喻经》谓诸米果煮粥，取逼邪祛寒却疾病。前人诗云：今朝佛粥更相馈。此风相沿已久。

　　旧俗元日至上元，各店例闭户半月，小肆亦闭五日。此五日中，人家无从市物，故必于岁底烹饪，足此五日之用，谓之年菜。近年各肆多不如前，初二日即交易，或初一日即然，谓之连市。然不开门，买者叩户而入。盖此半月中，贾人或拜年，或出游，肆中人少在者，故尔。

　　明人《帝京景物略》纪京师节物，今考之大致无异，而小有不同，别记之如右：正月初一日，子刻后祀神，谓之接神。遍至戚友家拜于堂，谓之拜年。初二日，祀财神。初三日，旃檀寺打鬼。初五日，名破五。以前五日，禁妇女往来。初六日，归宁。琉璃厂开市。初八日，夜以油镫百八盏，祀星。十三日，试镫。黄寺打鬼。自初一至十五日，游大钟寺。十九日，游白云观。二十日，雍和宫打鬼。

　　二月初一日，太阳宫进香。人家以米糕祀日，糕上以彩面作鸡形。

　　三月初三日，游蟠桃宫。十五日至二十八日，游东岳庙。清明日，南城城隍庙厉坛。人家上冢。

　　四月初一日至十五日，蓝靛厂广仁宫进香。西直门外万寿寺有庙市。初八日，各寺浴佛。人家煮青、黄豆结缘。廿八日，游北顶。

　　五月初一日至初五，崇文门外游卧佛寺。初一日至初十日，都城隍庙庙市。初一日至十五日，南顶庙市。十三日，十里河关帝庙进香。月坛外瓜市，至立秋止，沿街卖冰振酸梅汤（至七月）。

　　六月初一日，草桥中顶进香。初六日，善果寺晾经会。廿四日，各关帝庙赛会。二十五日，祀马王。

　　七月十五日，城隍庙赦孤。钓鱼台看河镫。各寺烧法船。阜成门内荷花镫市。儿童点蒿镫、荷叶镫。人家上冢。

　　八月初三日，崇文门外祀灶君庙。十五日晚，祀月儿。童祀泥兔王爷，沿街市者极多。果子市卖诸鲜果。

　　九月初九日，游法藏寺，登浮图。齐化门外土城登高。

　　十月初一日，城隍庙厉坛，人家上冢。

　　十一月十五日，看月当头。

　　十二月初八日，寺观、人家煮腊八粥。二十三日，送灶供饧。是日贴对联、门神。岁暮上冢。辞岁。余尝谓京师有二大古董，一则太学石鼓，一则旃檀佛像。二物皆始自周代，去今皆二千年以上。昔东坡已叹石鼓“人生焉得如汝寿”矣。今去坡老又八百年，而其寿未有极也。且二物自古不离帝都，亦奇。

　　京师有三种手艺为外方所无：搭棚匠也，裱褙匠也，扎彩匠也。扎彩之工，已详一卷。搭棚之工，虽高至十丈，宽至十丈，无不平地立起。而且中间绝无一柱，令入者祗见洞然一宇，无只木寸椽之见，而尤奇于大工之脚手架。光绪二十年重修鼓楼，其架自地至楼脊，高三十丈，宽十馀丈。层层庋木，凡数十层，层百许根。高可入云，数丈之材，渺如钗股。自下望之，目眩竟不知其何从结构也。若裱褙之工，尤妙于裱饰屋宇，虽高堂巨厦，可以一日毕事。自承尘至四壁、前窗，无不斩然一白，谓之“四白落地”。其梁栋凹凸处，皆随形曲折，而纸之花纹平直处如一线，无少参差。若明器之属，则世间之物无不克肖，真绝技也。

　　京师井水多苦，而居人率饮之。茗具三日不拭，则满积水硷。井之佳者，内城惟安定门外，外城则姚家井。次之东长安门内井，再次之东厂胡同西口外井，则劣矣。而安定门外尤必以极西北之井为最，地名上龙，其水直又增于他井焉。若宫中所用，则取玉泉山水，民间不敢汲也。

　　京师百货所聚，惟正阳门街、地安门街、东西安门外、东西四牌楼、东西单牌楼暨外城之菜市、花市。自正月镫市始，夏月瓜果，中秋节物，儿嬉之泥兔爷，中元之荷镫，十二月之印板画、烟火、花爆、紫鹿、黄羊、野猪、山鸡、冰鱼，俗名关东货，亦有果实、蔬菜，旁及日用百物，微及秋虫蟋蟀。苟及其时，则张棚列肆，堆若山积。卖之数日，而尽无馀者，足见京师用物之宏。

　　京师有谚云：东富西贵。盖贵人多住西城，而仓库皆在东城。又云：东风西雨。盖逢东庙市日多风，逢西庙市日多雨，而今则皆不尽然。盖富贵人多喜居东城，而风雨亦不复应期矣。

　　嘉、道间，都中有小官大做，热官冷做，俗官雅做，闲官忙做，男官女做之谣。盖德州卢南石（荫溥）为仪曹郎，而气宇轩昂，议论宏畅。杂之各长贰中，几无以辨，故曰大做。而龚暗斋（丽正）值枢垣，不以奔竞趋走为事，故曰冷做。杨蓉裳（芳灿）由县令捐入户部，而与名流唱和无虚日，故曰雅做。周采川仪曹（锡章）专以应酬为事，终日奔走不暇，故曰忙做。而蔡浣霞（銮扬）好作艳体诗，时复顾影自怜，故曰女做。京师莳花人，以时送花，立券而取其值。马秋药员外（履泰）名之曰：花券。阿雨窗制军（林保）戏赠以诗，有“片言订得林间约，一纸招来天下春”之句，此风今犹未替。

　　正月元日至五日，俗名破五。旧例食水饺子五日，北方名煮饽饽。今则或食三日二日，或间日一食，然无不食者。自巨室至闾阎皆遍，待客亦如之。十五日食汤团，俗名元宵，则有食与否。又有蜜供，则专以祀神。以油面作荚，砌作浮图式。中空玲珑，高二三尺，五具为一堂。元日神前必用之果实、蔬菜等，亦叠作浮图式，以五为列，此人家所同也。

　　京师之果味以爽胜，故俗有南花北果之谚。如一梨也，有鸭儿梨、金星波梨、红绡梨、白梨、秋梨、鸭广梨、酸梨、杜梨。一婆也，有林禽、虎拉宾、酸宾子、沙果、秋果。一葡萄也，有公领孙、兔儿粪、马奶白葡萄、梭子葡萄。一枣也，有戛戛枣、缨络枣、坛子枣、老虎眼酸枣、白枣、黑枣、壶卢枣。一杏也，有巴达杏、白杏、红杏。一桃也，有十里香、大叶白、董寺墓、莺嘴桃、扁缸桃、毛桃、桃奴、深州蜜桃。一李也，有朱李、绿李、御黄李。一樱也，有朱樱、蜡樱。一椹也，有白椹、紫椹、赤椹。一瓜也，有竹叶青、羊角蜜、倭瓜襄、黄香瓜、青皮脆。至于萝菔，亦有数种，大者盈尺。有青、红二种，甘美如梨。又有象牙白，亦可生啖，别有入蔬之萝菔。

　　昔龚定庵《咏狮猫》诗云：京师俊物首推渠。蒋叔起超伯有《悼猫文》，亦京城狮猫也。诚以狮猫为京师尤物，上自宫掖，及士大夫，及红闺俊赏，无不首及于此。其名，旧有金钩挂玉瓶，雪中送炭、乌云盖雪、鞭打绣球诸名，实不止此，此数色亦非其至者。猫之花色变幻，有百馀种，然佳者亦至为难得，纯白者尤不多见。柔毛有长四五寸者。眼必以两色为贵，名雌雄眼，都人以此与狮狗竞爽。

　　庚子之乱，余有《感事》八首，录之足称京师之变相云：斯民百万化沙虫，金马门前血尽红。绛帕蒙头笑孙策，赤刀斩鬼误黄公。河鱼大上长堤满，梁燕归来故垒空。惆怅延秋门外路，探丸出没市尘中（其一）。九关一夕撤重防，谁遣单车出未央。野火不遗丞相府，炮丸飞过靖恭坊。侍中旌节抛林外，腰下珊瑚泣路旁。守在四夷千古计，是谁衷甲肇萧墙（其二）。桑干河水浑复浑，八龙绝景过昆仑。侍臣立马看三殿，万姓含悲望九阍。置社顿更景教庙，铁轮横过正阳门。建章玉树人人识，温室而今恐不温（其三）。匆匆于役又河阴，多少公卿抱痛深。此辈浊流元不惜，一时清议竟何心。岂无过望传青史，恐有奇才索素琴。谁识季鹰心事苦，莼鲈十载费沈吟（其四）。朝阳门外碧磷微，此地曾经再合围。街柳半依空屋立，宫鸦还傍坏垣飞。翕侯尽住诸王宅，戎卒都披一品衣。犹记遗山沈痛语，大船载得汴京归（其五）。神畿南望迥生愁，万瓦鳞鳞一夕休。匕首割残督亢陌，钩冲飞入易京楼。乞师南八徒留指，报命刘虞只见头。可叹滹阳方寸地，纷纷陨落五诸候（其六）。颇怪天心未厌兵，东方闻又败前盟。赤眉乱欲连三辅，黄屋忧谁恤两京。惧有花移渤海市，更无参卖凤皇城。最怜长白山前路，密霰寒云久未晴（其七）。都人辛苦望回銮，父老多应倚杖观。天府有谁收御辇，明堂无地植神竿。榻旁人睡瞑难稳，屋上乌啼梦未安。努力中兴望公等，草苑空有泪辛酸（其八）。

　　《辽金元明都城考》《辽史》：南京析津府，城方三十六里，崇三丈，衡广一丈五尺，敌楼战橹具。八门，东曰：安东、迎春；南曰开阳、丹凤；西曰显西、清普；北曰通天、拱宸。大内在西南隅，西城巅有凉殿，东北隅有燕角楼。

　　《大金国志》：都城四围凡七十五里。城门十二，每一面分三门，其正门四旁又设两门，正东曰宣曜、阳春、施仁，正西曰灏华、丽泽、彰义，正南曰丰宜、景风、端礼；正北曰通元、会城、崇智，此四城十二门也。《金国南迁录》：初忠献王粘罕有志都燕。因辽人宫阙于内城外筑四城，每城各三里，前后各一门，楼橹池堑一如边城。每城之内，立仓廒、甲仗库，各穿复道，与内城通。时陈王兀室、将军韩常娄宿皆笑其过计。忠献曰：百年间当以吾言为信。及海陵炀王定都，既营宫室，欲彻其城。翟天祺曰：忠献，开国元勋，措置必有说。乃止。《大金国志》：宫城四围，凡九里三十步。自天津桥之北，曰宣阳门，内城之南门也。

　　又：应天门，内城之正南门也。楼高八丈，四角皆垛楼，瓦皆琉璃。金钉朱户，五门列焉。东西相去一里许，又各设一门，左曰左掖，右曰右掖。正东曰宣华门，正西曰玉华门。殿九重，凡三十有六，楼门倍之。北曰拱宸。

　　又：西至玉华门。曰同乐园，若瑶池、蓬瀛、柳庄、杏村，尽在于是（按：同乐园，地当今钓鱼台）。《金史》：鱼藻池、瑶池殿位贞元元年建。

　　又：京师北离宫，有大宁宫，大定十九年建。后更为“宁寿”，又更为“寿安”。明昌二年，更为万宁宫（按：万宁宫，今西苑地）。

　　《尧山堂外纪》：章宗为李宸妃建梳妆台于都城东北隅。今禁中琼花岛妆台，本金故物也。

　　《金台集》：西华潭，金之太液池也（按：此潭当是今南北河泊，在金宫城之内）。

　　《北行日录》：左掖门后为敷德门，其东廊之外，楼观飞，闻是东苑。又城濠外，土岸高厚，夹道植柳甚整，行约五里。经端礼门外，方至南门。过城濠上大石桥，入第一楼，七间，无名。旁有二亭，两旁青粉高屏，墙甚长，相对开六门以通出入，或言其中细军所屯也。次入丰宜门，门楼九间，尤伟丽，分三门，由东门以入。又过龙津桥，二桥皆以石栏分为三道，中道限以护阱，国主所行也。龙津，雄壮特甚。中道及扶栏四行华表柱，皆以燕石为之。其色正白，而镌镂精巧如图画然。

　　桥下一水清深，东流。桥北二小亭，东亭有桥名碑。次入宣阳门，楼九间，分三门（按：所谓桥下水，乃今凉水河也）。

　　《元史》：世祖至元四年，始于中都之东北置今城而迁都焉。九年，改名大都。

　　《辍耕录》：京城方六十里，里二百四十步，分十一门。

　　禁扁：城之正南曰丽正，左曰文明，右曰顺承；正东曰崇仁，东之南曰齐化，东之北曰光熙；正西曰和义，西之南曰平则，西之北曰肃清；北之西曰建德，北之东曰安贞。宫城，正南曰崇天，左曰星拱，右曰云从。东有东华，西有西华，北曰厚载。

　　《大都宫殿考》：南丽正门内千步廊，可七百步，建灵星门。门建萧墙，周回可二十里，俗呼红门阑马。墙内二十步有河，上建白石桥三座，名周桥。桥四石白龙擎载。旁尽高柳，郁郁万株，远与城内海子西宫相望。度桥可二百步，为崇天门（按：此云海子西宫，则元大内在今大内少北）。

　　《辍耕录》：宫城周回九里三十步。

　　又：国家起朔漠日，塞上有一山，形势雄伟。金人望气者，谓此山有王气，非我之利。金人谋欲厌胜之，乃求通好。既而曰：愿得某山以镇压我土。乃大发凿掘，运至幽州城北，积累成山。因开挑海子，栽花木，构宫殿。至元四年筑宫城，山适在禁中，遂赐名“万岁”。

　　《寰宇通志》：洪武初，改大都路为北平府。缩其城之北五里，废东西之北光熙、肃清二门，其九门俱仍旧。

　　《明实录》：永乐十七年十一月，拓北京南城，计二千七百馀丈。

　　按：京师古迹最古者，惟采师伦《重藏舍利记》云：悯忠寺，在幽州东门内。此以见幽州城在今外城西南也。次则《辽史》所云：城中东北隅有燕角楼。此即今广宁门内之南北烟阁胡同也。以地势言之，则辽城即唐城也。若夫金城，则其初忠献王粘罕因辽城之外，别筑四城，每城各三里。及海陵广中都城，欲去之，以翟天祺言而止，是金之城仍即辽之城。计辽之城，方三十六里。而四方又加以三里之城四，是每面又加以六里，而四城又去大城少许。以此计之，每面取径且十六里矣。则《大金国志》所云：七十五里者，或海陵广城时，但就四城连为一大城耳。而辽之城，当依然不毁，但以此大城为外郭耳。故元人所称为南城者，皆此辽城。若金之大城，方七十五里，地已包入元都城之内，则当元初已毁之矣。观王秋涧《复隍谣》云：炀城咫尺不划去，适足囊奸养狐虺。又云：禁军指顾旧筑空，郊遂坦夷无壅隔。夫曰炀城，则其为海陵之城明矣。秋涧此作，在至元二十五年。其后大德八年，虞伯生《游长春宫记》犹云：燕京故城。又云：长春宫，压城西北隅。是足为辽城犹存之证。若金城则长春宫居其正北矣。又明徐中山令指挥叶国珍计度南城，南城至明初尚在，则是辽城未全毁之一证。又明人记梁家园外有废城者，亦即此城也。故今宣武门外迤西，有地名老墙根，此亦即辽城之基之东北隅也。若夫金城，今惟八里庄西，地名十里河东岸有废城，以准望计之，此为海陵故城，正与围七十五里之广输相准。此外，永定门外旧有九龙冈，土冈回环，此金城东南隅也。盖金之城，其西北直包今钓鱼台（金名同乐园），东北包今西苑（金名万安宫），而西南包今丰台，东南抵南苑矣。若元城，其东西与今城同，北则抵今北顶，包黄、黑寺于内；南则止及今两长安街而止。至徐中山改缩其北面，永乐又展其南面，是为今城。自朱氏《日下旧闻》及吴氏《宸垣识略》，皆不能详指辽、金、元故城所在。故考古者，遂茫无头绪，直等诸殷土芒芒而已。余尝于暇日走都城西南，遍搜遗迹，归而发书证之，如是者非一日矣。一旦天启其衷，恍有所悟，亟援笔而成。是图推之于辽、金、元、明四史，旁及诸家之说，广征博考，无不悉合。今而后如出喉鲠，大快人意，亟登之此书，以资佐证。

　　叙曰：昔我始祖于天命二年归朝，以二等侍卫事太祖、太宗扈跸入关，定鼎京师。暨我二世祖、三世祖，亦克承前烈，以毕前人之勋。遂以造我区宇，用奠京师于金汤焉。自时厥后，朝野渐以义安，弓戢武，蒸蒸与三代同风，而我高祖以文学显。自时厥后，我祖、我父科第勿绝，我伯祖恭慎公，实左右宣宗，以笃前人光用，垂休祜爰。暨我祖、我父分符守郡，厥绪勿坠。呜呼！吾宗之入本朝，盖二百八十年于兹矣。其始居陪京者三十年，居京师者二百五十年。吾族居京师者十二世。在我先之京师，我不得而知之矣。在我后之京师，盖有数变。庚申之役，通大沽，建使馆，而京师一变；戊辰随先大夫官江南，庚辰返京师。值甲申之役，空枢廷而逐之，左文而右武，而京师又一变；及甲午之役，割台湾、弃高丽，士竞新旧之争，人怀微管之惧，而京师又一变；逮庚子之役，六龙西狩，万民荡析。公卿逃于陪隶，华屋荡为邱墟，而京师又一变。此数变也，京师之为京师，亦仅仅矣。钧也，于祖父无能为役，况谋国之大而敢知之乎。然世居京师，习闻琐事，可以绳《梦华》、《梦粱》二录之前踪者。自乙未以来，信手条记。凡得若干，置之箧中，未暇整比。今夏伏处江干，日长无事，依类条次，都为一编。缘述小闻，署名《天咫》。追溯旧事，正不异玉堂天上之嗟。呜呼！昔日之笑歌，所以酿今朝之血泪也。后人欲睹承平面目者，庶其于此求之。或以无裨时用见讥，亦无憾焉。光绪二十有九年，岁在癸卯秋，七月既望。曼殊震钧叙于古长芦庵畔。
