梦蕉亭杂记

民国 陈夔龙

    ●卷一

    虫声四壁，皓月在天，庸庵居士与儿辈纳凉于梦蕉亭。花阴深处，默数年华，忽忽已六十八甲子矣。后此之岁月如何，天公主之，诚不敢自料。而前此一生之经历，暨耳所闻，目所见，虽无可述，亦有足资记忆者。爰成随笔若干条，命儿子昌豫录之，名曰《梦蕉亭杂记》。宣统三年后甲子年七月十三日也。

    余生平百无一长，所堪自信者，律身惟一“俭”字，治事惟一“勤”字，待人惟一“恕”字。克勤克俭，大禹所以传心。“恕”字，终身可行，又吾夫子自勖，并以勖弟子者。圣贤功业非所敢期，但得其绪余，亦可以饬躬行而经世变。小子识之。

    自惟由少而壮，由壮而老，无日不在怵惕惟厉中。甫届八龄，严亲见背，茕茕在疚，惟孀母是依。是为余孤苦时代。弱冠幸登贤书，南宫累次报罢。幸而获售，已近中年。埋首郎潜又十余载。自分冯唐白首，巷遇无期。是为余沉滞时代。厥后遭际时会，擢授京尹。督漕一稔，遂抚汴吴。未绾蜀符，旋移湖广。今上初元，复拜北洋之命。不知者群诧官符如火，实则受恩愈重，报称愈难。夫变每生于不测，而祸旋中于所忽。积薪厝火，岂敢谓安？是为余忧患时代。国变以来，侨居沪渎，乡关万里，欲归不得。末疾纠缠，已逾十载。桐悲半死，杨岂生稊。是为余衰病时代。自兹以往，未之或知。佛法谈过去身与未来身，究不若现在身迹象可寻，非同向壁虚造也。

    辛丑简任漕督，移抚汴吴，升督湖广，遂领北洋，前后十年。时抱栗栗之惧，而不愿居赫赫之名。所可以自慰者，厥有三端：一不联络新学家；二不敷衍留学生；三不延纳假名士。衙斋以内，案无积牍，门少杂宾，幕府清秋，依然书生本色。连圻僚友，有讥余太旧者，有笑余徒自苦者，甚有为以上诸流人作介绍者，均一笑置之，宁守吾素而已。

    人生科名为一事，禄位又为一事。余年十九捷贤书，业师谭紫垣先生，精子平术，谓余乙年既中乙科，丙年必中甲科，连捷可卜。讵丙子会试榜发，荐而未中，沉沦十载。至丙戌，岁仍逢丙，始克释褐。当殿试之肖，李苾园少詹约集同乡诸同年，于寓斋习书大卷，虽不能工，较诸君子未敢多让。讵传胪日，赵仲莹同年居然大魁，苾园之从弟小洲同年、家松珊兄，均列二甲，入翰苑，而余以一字之误，竟置三甲，以主事用，签分兵部。京师习惯，以吏、户二部为优选，刑部虽瘠，补缺尚易，工部亦有大婚、陵工保案，以冀捷获，惟礼、兵二部为最苦。礼部尚无他途杂进，依然书生本色，最次莫如兵部员司，以常年测之，非二十年不能补缺。苾园少詹深惜余不入词馆，又以戎曹无可展布，叹余有才不遇。良朋知己，迄今铭感。讵事出意料之外，甫十年，余已补缺，又五年，遂升京兆，持节漕河。匪特同乡赵、李诸君望尘不及，即丙戌一榜同年，置身青云，亦未有如余之早者。然余仕途升阶，仍系拾级以进，初无躐等之获、捷径之干。此无他，时会不值，则一第如登天之难；遭际适逢，则八座如拾芥之易。其中殆有天焉，非人世恒情所能揣测者也。

    京官得缺早迟，均有定数。丙申年五月，随荣文忠公赴津查办事件。公余茗话，公问余年几何，补缺约计何时。余对曰：“行年已四十，到部亦十年，叙补名次第八。即每年出缺一次，亦须八年始能叙补。恐此生以冯唐老矣。”公云：“观君骨相气色，五年内必有非常之遇。而部中补缺例须计俸，未可躁进。”相与吁叹久之。讵五月杪，事竣还京，司吏来告，余名已列第三。迨至七月杪，竟列第一。八月缺出，居然顶补。缘同曹诸友此数月中，有丁艰病故者，有请假告养者，并有改官外省者，纷纷离部，不啻为我前驱，宁非奇事！讵不一月，又有缺出，各堂以余升补，为他友巧于营谋，以势力攫取去，余姑让之。厥后，某友一帆风送，洊升苏藩，而余适由汴州调抚江苏，转临其上。其友来谒，追维往事，颇有惭色。余则下车一揖，倾盖如常。前尘昔梦，久已忘之矣。

    吾乡丁文诚公宝桢督蜀时，唐鄂生中丞炯以道员在川候补，一见待以国士，倚任极专。薛云阶尚书允升，时升任成绵道，未履本任，改署建昌。尚书不悦，且疑中丞惎之。不数年间，中丞超擢云南布政，洊升巡抚，尚书亦入为刑部侍郎。甲申法、越之役，中丞防边失利，拿交刑部治罪，部定斩监后，秋后处决。合肥李文忠、湘阴左文襄暨文诚公，均密保人才可惜，请旨弃瑕录用。不报。丙戌冬至前二日勾决，届期同乡亲友预为中丞备办身后各事。是日，天未黎明，余往行刑处与中丞诀，深虑天威不测也。时张文达公之万为刑部尚书，薛为左侍郎，仁和许恭慎公庚身为右侍郎。恭慎现官军机大臣。定例，每逢勾决，由右侍郎监刑。恭慎驰往菜市口候旨。中丞蒙恩免勾，发往云南，交岑制军毓英差遣。尚在菜市口席棚，静候发落。比时部中司员，以事非恒有，无旧例可寻，竟乏办法。恭慎谓，左堂系刑部老司员出身，必谙例案。所居老墙根，又与菜市相近，嘱往请示。尚书亦依违其间，故作不解，所司不得要领，回白恭慎。姑令带回刑部，再作区处。中丞惊魂甫定，久识狱吏之尊，只有随从到部。讵至狱门，提牢厅不肯收受，谓系加恩发遣之员，岂能再行入狱？而此外无栖身处。中丞在狱已二年余，狱中房间颇精洁，坚欲进内居住。纷纷扰扰，日已将夕。所司各员由丙夜将事，至于日昃，疲惫不堪，均不顾而去。卒徇中丞请，暂宿狱内。刑部司员办事卤莽至于如此。翼日余到兵部，忽见刑部差役持公文解送中丞来署，听候发遣。余商之所司诸友，作何处置，佥云：“军流等犯，例由兵部发遣。中丞系交滇督差委，并无罪名，兵部不能过问。”余本此意，晓谕刑部差役，令持原文回部销差。并伴送中丞回其世兄住宅。中丞谓：“薛云阶为刑部老吏，此事一定手续，彼岂不知？乃故作痴聋，任所属司员作弄，使我难堪。渠不过挟前在蜀中未经到任之嫌，以为是我作祟。其实彼缺为丁道士彬占据，与我何干！”言极悻悻。厥后，由刑部六堂具一公函，交中丞赍往滇省投递。中丞行至中途，奉旨赏巡抚衔，督办云南全省矿务，持节入滇。前项公函大可付之洪乔已。

    京师为官产地，王侯第宅、文武衣冠足为软红增色。第有三种人不易浃洽，余敬而远之：一曰翰林院，敝貂一著，目中无人，是谓自命太高；二曰都察院，风闻言事，假公济私，是谓出言太易；三曰刑部，秋审处司员满口例案，刺刺不休，是谓自信太深。姑以刑部论，犹忆大凌河马厂舞弊一案，上驷院员司受贿，经言官参奏，旨交刑部严审。该部以案情重大，请派大臣会讯。奉派兵部尚书荣禄、工部尚书许应騤，会同刑部审讯。文忠公派余与濮君子潼、裕君厚筠；庵师派端君方、何君乃莹、丁君象震为随带司员，前往刑部会讯。刑部承审此等钦案，均在秋审处。该处设提调四员、坐办四员，由堂上点派数员，与他部随带之员公同办理。彼等自谓熟谙刑律，动目他人为隔教。余到部后，调集全案卷宗，逐细研究。案中牵连拖累不下数十人，锒铛满庭，景象极惨。而最要关键，则全在上驷院受贿之某司员，一经承认，全案即可结束。讵熬审十数次，该革员挟有护符，一味狡展，坚不吐供。秋审处部案累累，每日提审时许，即须带回收禁，腾出法庭，办理部中案件。计奏派到部已月余，讯供毫无端绪，心窃忧之。四月初八日，余到秋审处，所司阒无一人，仅有茶房、皂吏看守。询知是日佛诞，閤署司员例放假一日。正徘徊间，端君午桥亦至。余谓：“来此会审，业已月余。刑部员司问案，专讲例牌子，吾辈不便多发言。盍乘今日诸君不在坐，提出该革员一讯，剀切权劝谕，或可得其口供。”午桥谓然，立命皂役带案。往日均系跪讯，兹特设矮坐。告以吾辈同在部院当差，均有寅谊。不幸执事偶缘疏纵，致罹法网。但应得罪名，决无死罪可科，至重亦仅军流。明岁即逢恩诏，应赦条款即须颁出。此日一经承认，案即议结。虽须往军台一次，转瞬即援恩诏释回，于执事为甚便。而此案拖累之数十人，即可先行发回，免使瘐毙诏狱，是执事之阴德，尤可为子孙造福。倘坚不承认，借以拖延岁月，万一颁发赦诏后始行结案，机会一失，永无遇赦之日矣。该革员初仍狡执，继沉思不语，卒乃慨然曰：“今日蒙承审大人格外优待，不视我为阶下之囚。谕我之言，准情入理，令我感激。看在承审大人面上，我招了罢。勿论斩、绞、军流，我不怨就是了。爰命承办吏录供，交彼画押讫。积月难取之供，顷刻而定。余与午桥私幸今日不虚此行。讵翼日晤刑部诸公，谓此案得两君劝令画供，甚好；惟供中所叙情节种种，与例不符，难以入奏。须重加审讯，录取正供。所言甚辩，只好听之。宁知渠等以犯供由吾辈取出，未经参预，于面子攸关，故作挑剔之语。卒之，并未提审，即照原画口供结案，只奏稿由渠等拟定，余亦不愿主此稿也。刑部积习，于此可见。此后余由郎中径升四品京卿，幸不与科道较资俸。庚子考差，临点不到，亦不愿与翰苑竞先征。始终对此三等人，敬而远之而已。

    余不入翰林，与玉堂诸君绝少往还，知其难于应付也。第有一事极琐细而颇足增阅历者；平远丁文诚公宝桢，与朝邑阎文介公敬铭道义论交，老而弥笃。光绪乙酉，余在文诚西川幕府，以计偕北上。文诚谓京师众正盈庭，朝邑尤副物望，到京必须往见。余遵谕拜谒，极蒙奖借。未几，文诚在蜀病逝。公子慎五观察嘱余往谒文介，乞为文诚作墓志铭。文介允之，并谓可请曹竹铭殿撰篆盖，王可庄殿撰书丹。均各允诺。文介墓志稿撰就，由余持交可庄书楷。迩时京师刻工以琉璃厂西门翰文斋为第一，文介嘱交翰文镌刻。讵可庄忽来言，昨到翰文斋，见彼所刊成之字，与其笔意不合。凡所书铭石，必须厂东门龙云斋刻工方好，可否改延龙云刊刻。如不照办，请将所书者撤回，另请竹铭书丹，自改篆盖。谈次极其激烈。当徇可庄之请，商之翰文，令转交龙云刊刻。翰文不允，谓此碑石见方二尺六寸，京师少见，此石运入铺内，费十余人之力，哄动全厂。今若送往他铺，面子上殊为难堪。复往龙云，令其派人往翰文取石。龙云亦不允，谓与翰文交好，同在厂中营业，迹近攘夺，不便径取。此项生意，虽承王修撰照顾，情愿谢却。两方面所言，均有至理，余几穷因应。商之文介，文介笑曰：“文人争名，商人争利，转费君调处矣。”继而曰：“此事不难处分，我有一同乡在琉璃厂碑帖铺，可令其派人往翰文搬取碑石，即将碑石交龙云，岂不两便？将来碑文刊成，即令彼椎拓以酬其劳，君谓何如？”余曰：“谨遵命。惟此琐屑细事，致劳中堂调停，心颇歉悚。”公笑曰：“他人能调鼎，我调石，有何不可？”维时文介为同官忌嫉，已开去枢廷差使，请假家居。故作此诙谐之语，以示旷达。然词人遇事拗执，不易应付，亦可见一斑矣。

    李文忠公高掌远蹠，才气横溢，中兴名将，三朝元老。然功满天下，谤亦随之。当甲午之役，冒天下之不韪。余时译署任差，日译公北洋所发电稿，折冲规画，煞费苦心。和议告成，公奉使出洋，联络欧西各邦。丙申回国，命在总理各国事务衙门行走，余始谒公于署中，极荷赏识。大臣留心人才，识量诚不可及。然余赋性硁硁，公谒外无私觌也。戊戌六月，直督荣文忠公奏调余往北洋差遣。余以公为译署长官，北洋又其久经驻节地，爰往辞公，并询直省地方情形。公一见即谓余曰：“荣相爱才若渴，君又在部宣勤，为渠器重，奏调固意中事。但我意可以勿庸。直隶我曾任二十年，地方辽阔。君在部任差，不谙民事，贸然前往，恐未见长。若以邦交而论，北洋交涉虽多，岂能多于总署？不如仍在署中效力，藉资熟手。”余唯唯。公又云：“君恐辜荣相盛情，不便辞乎？果尔，吾当为君函辞之。”余三复公言，明决可佩。如贸然而往，于地方民事不能胜任，而交涉事诚不如译署之重要。但若由公代为函辞，亦嫌突兀。天津距京咫尺，不如自往，婉言辞谢，因将此意告公，公亦谓然。翼日，莅津谒荣文忠公，聆余转述公之言，即告余曰：“合肥真爽直人，意良可感，不可负之。但奏调已奉旨允准，若不前来，势须译署奏留。君速回京谒合肥，并述我意，请合肥具折奏留可也。”即日回京谒公，公曰：“即刻奏留。惟此事之原委，我尚不周知，署中僚友亦恐不悉底蕴，不如君自拟一稿送来，较为简捷。”余遵拟稿送去，公即入署饬承办司缮折呈阅邸枢各堂。翼日具奏，奉旨俞允，余仍为京曹矣。事后本部尚书刚相谓余曰：“君留部，余亦得所臂助。余早拟留君，惧干荣相之怒。合肥竟能任此，诚为吾所不及。然合肥亦因人而施也，此意君不可不知。”

    传曰：“一人定国。”此言岂不谅哉！当戊戌政变后，宫闱之内，母子之间，盖有难言之隐矣。而一班薰心富贵之徒，致有非常举动之议。东朝惑之，嘱荣文忠从速办理。此己亥冬间事也。公谏阻无效，忧惧成疾。适合肥李文忠外任粤督，行有日矣，来辞公，见公容貌清癯，曰：“何忧之深也？”公谓文忠曰：“南海虽边远，实一大都会，得君往，朝廷无南顾之忧。君行将高举远引，跳出是非圈外，福诚无量。而我受恩至渥，责备亦最严。近数日来，求生不能，求死不得，将何以教我？”因密语：“非常之变，恐在目前。”文忠听未终，即大声起曰：“此何等事，讵可行之！今日试问君有几许头颅，敢于尝试！此事若果举行，危险万状。各国驻京使臣，首先抗议。各省疆臣，更有仗义声讨者。无端动天下之兵，为害曷可胜言！东朝圣明，更事最久，母子天伦岂无转圜之望？是在君造膝之际，委曲密陈成败利钝。”言尽于此。公闻之，悚然若失。翼日，以文忠语密奏，幸回天聪。闻某相国、某上公颇拟藉端建不世之勋。某上公并手拟一稿，开编公然有“废立”字样，公急诃止之。上公意颇怏怏，是诚不知是何肺肠已！余事后亲闻之公者，爰书之于简端。光绪庚子正月，朝廷举行京察大典。顺天府府丞高燮曾、通政司参议张仲炘，奉旨休致。二君湖北籍，翰林出身，在京薄有清望，不知缘何事罢斥。旨下日，都人士极为惊骇，至谓枢府不能力争，戕贼善类。长白荣文忠公首赞枢廷，颇为清议所不满。查吏部则例，府丞出缺，例由内阁侍读学士及五品京堂共列入题本叙补，名曰正本。另咨取都察院四科入道衔名，列为副本。一并请简。迩时余为内阁侍读学士，通参业已被黜，光少尚未补人，鸿少某亦非正途出身，若论宪纲，应余升授。一日，谒文忠公邸第。公云：“高、张两君特旨休致，余不能换救，有惭清议。可若何？”余谓：“往事勿论矣。”鄂籍科道中，雅负物望者，尚有京畿道御史胡孚宸一员。此次吏部题本，请简府丞员缺，正本中只余一人，照例升授。胡孚宸名在副本中，余情愿让之。如胡孚宸朱笔圈出，楚弓楚得，匪特慰鄂人望泽之心，并可杜谏院多言之口。文忠极以为然。未几，吏部题本上达，文忠面请以胡孚宸升授。讵本内列名在胡之前者，乃工科给事中王培佑，日前因事召见，奏言拳民忠勇可用，颇蒙记注。两宫忽见其名，谓此人甚好。文忠承旨出，王培佑遂升府丞矣。到任未及三月，府尹出缺，竟邀特擢。所遗府丞一缺，仍归余顶补。适培佑奉差出京，府尹一缺即以余兼署。迨其差竣回任，上以余承办接济四恒巨款暨督理前敌转运事，正资熟手，命帮办顺天府尹事务。卒以王君办事竭蹶，调署太仆寺卿，以余署理京尹。再辞不获，强起任事。时仅两月，王君奉饬回任，余署仆卿。缘端邸不慊于余，几为彼所中伤，不得不辞烦就简，暂避凶焰。然此两月中，身所经历，颇多可惊、可愕之事，另有记载。未几，翠华西狩，余派充留京办事大臣。适两全权大臣入京议款，复令襄办和约。旋奉旨实授京尹，支持危局一年有余。窃幸两宫回銮，余亦蒙恩简任漕督，厥后调任湖广。谂知高君燮曾掌教乡邦，张君仲炘侨居白下，几经盘错，素志不渝。余以其才堪起用，专折奏保，奉旨甄录。未及来京预备召见，不幸国体改革，两君亦先后物故。悲夫！

    功名迟速，原有一定。即服官内外，亦丝毫不能勉强。余在部当差，积资劳充职方司总办，亲友均以道府相期许。迨兼总署行走，又以记名海关道相推重。余均一笑置之。每日惟勤慎趋公，他非所计。总署大巨张侍郎荫桓，由佐杂起家，向在山东，为丁文诚公所卵翼。后趋附北洋李文忠公，洊升今职。侍郎颇自负才望，亦雅重人才，欲余入彼彀中。余自维拘谨，难酬所望。侍郎不怿，扬言于众曰：“陈章京不愿作海关道乎？何对我落寞如此！”余仍一笑而已。会英公使函请会晤，余随文忠接见，并录记两方问答。文忠年纪高，不耐久坐。而英使又哓哓不已，日将夕始辞去。未去一钟以前，侍郎亦入坐。文忠送英使返，即索观问答簿。余即呈上，约二千余字，叙要案甚多。文忠笑曰：“何其速也。然稍迟我亦不能候矣。”略看一过，书“阅定”二字，交供事缮正，赶于夜半交进内章京，呈请邸枢各堂阅看，以免隔阂。文忠去后，余亦疲惫，匆匆下班，偶忘于问答簿内添注“某钟某刻，张侍郎续入坐”字样，本一时之疏忽，未始不可谅也。讵侍郎调簿重阅，见无声叙“入坐”字样，登时怫然，谓：“此等问答连我衔名已忘，其余英使所说之事，更不可靠。”甚谓文忠年老，所答之话，我亦不放心等语。恣睢情概，旁人亦觉过当。实则原叙问答，均系根据条约驳复，一字亦不能改也。越日，余上班闻之，仍一笑而已。瞬届两年列保之期，定例记名，海关拟保几员及应保何员，由堂上酌定。其余保举升阶、升衔，事属寻常，均由章京自行酌拟，呈堂汇保。余时系实缺员外郎，因请俟得郎中后，以四品应升之缺开列在前，请旨升用。侍郎阅之，谓他友曰：“陈章京朝夕趋公，总算辛苦，何以保此虚而无当之升阶，不知有何益处。”厥后题升郎中，适逢内阁侍读学士缺出，职系四品，为郎中应升之阶。余遂缘此保案，得邀简任，诚始愿所不及。方侍郎之获谴也，时在戊戌八月十五日，由刑部解赴兵部，遣戍打新疆。刑部司员押解侍郎者，为其同乡区君。此君夙与侍郎不相能，匿怨已久。特在部求派押解差使，计由提牢而司而堂，经历五、六处。区君均坐堂点解，不肯稍留面子。侍郎亦无如之何。当解到兵部时，余适在职方司，此案应由武库司办理。因系秋节，司中阒无一人，余急往库司与区君周旋。区君守取回文，悻悻而去。怨毒之于人甚矣，可不惧哉！余送区君出，即往司堂东偏屋内慰问侍郎。侍郎满面流泪，并云：“我非康梁一党，不知何以得此重谴。余惟以圣恩宽大，早晚必可赐环安慰之。”侍郎谓，日已过午，腹中饥甚。讵是日秋节，饭庄未经开市，仅买得月饼少许，为侍郎充饥。侍郎甘之如饴，谓一饭之谊，将来必报。余送侍郎署外，看其上车。饬五营承解弁兵，沿途小心伺候，不准稍有大意。后谒李文忠公，公曰：“不料张樵野也有今日！我月前出总署，几遭不测，闻系彼从中作祟。此人若不遭严谴，是无天理！”相与嗟叹者久之。

    侍郎获谴后，又三日，吾乡李尚书端亦遭严谴。尚书学问渊雅，性情笃厚，徒以为人所累，致罹党祸。都人士莫不怜而谅之。新会某孝廉，乃尚书典试粤东所得士，继之以婚姻。戊戌会试，寓尚书宅，地近则言易入。当变政之前数月，新政逐日举行，朝野震骇。尚书时为仓场侍郎，封奏独伙，均系变法维新，与平素旧学宗旨大不相符。门生故旧，纷纷訾议。余目睹党祸已成，窃代忧之。七月杪，礼部堂官不为司员王照代奏事件，奉旨六堂同日褫职，尚书超擢礼尚。八月朔，由通还京，余谒之于邸第，谓公曰：“交非恒泛，不作谀词。今日为公贺，恐明日将为公吊耳。”公愕然。时公门人贻司业亦在坐。公曰：“然则何以教我？”余曰：“时局如此，成败利钝，未能逆料。只有谢病辞官，尚是保身一法。”公曰：“初三日到任，已传知阁部曹司，并发谕帖，此事岂能中止？”余谓：“从前乾嘉时代，和申擅权用事。闽中某中丞时为苏抚，与和素通声气。后知和将败，恐罹党祸，亟思请疾，而又无词可措。爰于大朝会时，观瞻所系，故作失足昏晕状，具折请假开缺，卒免于祸。”公盍仿而行之。公踌躇未决。贻君曰：“此计甚妥，师座若肯弃此官，门生亦愿弃微职，从公优游林下。”越日，公赴部履新，部中土地祠祀唐韩文公愈，例须行礼。公于行礼时，故为失足不起，众目共睹，匆匆扶归。即缮折请病假二十日。贻君亦同日请假，风义可佩。此假期内，波谲云诡，幸在旁观。迨十五日，张侍郎荫桓奉旨遣戍。南城外士大夫群相议论，全集矢于公。公不得已，具折自行检举。奈是日适有内监他案发生，东朝震怒，阅公奏疏，谓为有心取巧，仍从重论，发往新疆，效力赎罪。余以公咎虽应得，而情有可原。从前原系托病，经旬日中之激刺震撼，公真病矣。而发遣不能缓期。窃不自揣，欲急友生之难。翼日，独诣军机处，面谒刚相，述尚书患病实情，求代展期起解。刚相意不谓然。余复谓尚书原请病假在未获罪之先，并非获罪后方始请假，希图逗留。刚相谓：“此系旨意，我不能代请旨。”声色微厉。余亦忘却此乃密勿重地，小臣不能在此任意喋喋，几成僵局。幸荣文忠公出而言曰：“君等所谈何事，何尚未解决也。”刚相色稍霁，谓文忠曰：“君瞧筱石为人太好，现为同乡李苾园遣戍事，求我展假。此何等事，你我何能擅便！”文忠略一沉思，笑谓余曰：“发遣系奉严谕，即日启行，岂能展缓？刚相之言甚是。惟有一通融之法，尔速到部传谕，即日起解。官员遣戍，首站多宿天宁寺，已算遵旨出京。如实病，再具呈城厢司坊官吏，请假一二日，未尝不可。公义私情，岂不面面惧到？”语未竟，刚相拍手赞成曰：“此计甚好，尔即照此办去。”余到部不移时，尚书已到，敬候发遣。余送尚书至天宁寺，情话一夕，又为通融请假二日，部署行装。自惭京员清苦，无力厚赆。越日，车声辚辚，尚书竟赋西征。此戊戌八月事也。迨庚子七月，某邸参中外大员情通外洋十五人，余竟附骥尾。折虽阁下，上忽询及余。刚相先言曰：“陈某曾在臣部当差，人极正派，且有血性，能办事，天颜亦为之霁。”文忠出语余曰：“此数日内，我与庆邸亦犯嫌疑，说话不灵。刚相说你好，尤足以动天听。”后知刚相谓余有血性，盖指当日尚书遣戍，余与彼在军机处门外争持之事云。

    光绪戊戌政变，言人人殊。实则孝钦并无仇视新法之意，徒以利害切身，一闻警告，即刻由淀园还京。维时皇上尚在勤政殿接见日相伊藤博文，宫中、府中不暇传宣警跸，慈驾已回西苑。越日，允皇上之请，出而训政。步军统领、五城番役拿获案犯康广仁、刘光第、杨锐、谭嗣同、林旭、杨深秀六人，世所称“六君子”者。奉旨以案情重大，著军机大臣、内阁大学士会同刑部，严行审讯。嗣复命御前大臣督同审讯。定例，御前班次在军机内阁之前，众推庆邸领衔。天尚未辨色，邸堂忽命材官来余寓所，促入府商议要件。余遵谕赶往。铁君良亦至。邸云：“康广仁等一案极为重大。吾忝领班，不能不借重两君，速往刑部会讯。”并谓：“同案六人，情形亦复不同。闻杨君锐、刘君光第均系有学问之人，品行亦好。罗织一庭，殊非公道，须分别办理。君等到部，可与承审诸君商之。”余等趋出，时甫上午九钟。爰往译署，先行片文咨照刑部，略述奉派会审缘由。讵余车甫至西交民巷口，部中番役来告，此案因今早某京堂封奏，请勿庸审讯。即由刚相传谕刑部，将六人一体绑赴市曹正法。缘外间讹言孔多，有谓各公使出而干涉，并谓一经审问，恐诸人有意牵连，至不能为尊者讳。是以办理如此之速。余不曾亲莅都堂，向诸人一一款洽。过后思之，宁非至幸。时戊戌八月十三日之事也。

    已革端亲王载漪，少不读书，刚愎自用。自己亥冬间，其子溥亻隽立为大阿哥，朝中视线均集于该邸。满大臣中竟有先递如意，希冀他日恩宠者。所管虎神营，于神机营外独树一帜。庚子拳匪乱起，一意提倡之。维时某相国、某上公均授溥亻隽读，皆笃信拳匪，恃以仇教灭洋。漪遂深信不疑，谓拳可恃。步军统领已革庄亲王戴勋，右翼总兵其弟载澜，复附和之。凡拳民入京，赴庄王府挂号，即为义民。旬日之间，乱民集都城不下数万。均首缠红布，手持短刀，杀人放火，昼夜喧嚣，有司不敢过问。各公使馆由天津调兵入京自卫，苦于兵数无多，仅于东交民巷东、西巷口设卡驻兵，与我相持。董福祥一军经调扎正阳门、东安门一带，保护内廷，严饬不准与洋兵冲突。董福祥带武卫后军归荣相节制。讵载漪暗相结纳，引为己用。福祥亦以灭洋自任。荣相再三戒饬，竟不听命。实则福祥虽号知兵，仅与西域回匪结过硬仗，而泰西节制之师，彼实未经尝试。因之相持数月，拥数万之众，乘势攻取，竟无如千余守使馆洋兵何。朝廷亦以攻使馆为非计，特叫大起三次，凡近支王公大臣、内阁六部九卿，均蒙召见，面询方略。许侍郎景澄、袁太常卿昶力言衅不可开。言次激烈，竟触载漪之怒，当面申饬。杀身之祸，即肇于此。嗣闻天津不守，外兵行将入京救护公使、侨民，盈廷士夫均意在从速议和。漪怒甚，遂矫旨先将许侍郎、袁京卿正法，以箝诸臣之口。未几，而徐尚书用仪、立尚书山、联阁学元相继弃市。时距洋兵入城甫三日也。比时朝野震撼，人心皇皇，几有朝不保暮之势。总缘彼有恃而不恐，盖欲早举非常之事。而事与心违，大欲未遂，矫而出此。倒行逆施，致成两宫西幸之局。而国事危如累卵，已亦身败名裂。哀哉！

    当载漪恣睢用事时，余适署顺天府尹，有安抚地方之责。五月十八日，拳匪火烧前门外大栅栏某洋货铺，延烧广德楼茶园，竟召燎原之祸。大栅栏以东珠宝市为京师精华荟萃之地，化为灰烬。火焰飞入正阳门城楼，百雉亦遭焚毁。此诚我朝二百年未有之变。炉房二十余家均设珠宝市，为金融机关。市既被毁，炉房失业，京城内外大小钱庄、银号汇划不灵，大受影响。越日，东四牌楼著名钱铺四恒，首先歇业。四恒者，恒兴、恒利、恒和、恒源，均系甬商经纪，开设京都已二百余年，信用最著，流通亦最广。一旦停业，关系京师数十万人财产生计，举国皇皇。余适入内奏事，忽奉旨，令于召见军机后入见。向例臣工叫起，均在军机之前，此次忽命留后，不知上意所在，心切惴惴。亟趋诣朝房祗候，晤庆邸，略谈数语。忽苏拉来报，端郡王已到门。余素无一面之缘，无从款叙。渠入门横目以视，故为不屑之状。庆邸亟谓彼曰：“此是顺天府尹陈某，在此预备召见。是我们衙门旧同事，署任京兆，现在地面上事全亏他。”渠唯唯。余甫与周旋，内监已传旨命余入见。两宫问地方安靖否？后问所管近畿各州县有无民教相仇之案续行发生？末谓昨日四恒因炉房被毁，周转不灵，呈请歇业。四恒为京师金融机关，岂可一日闭门？我命步军统领崇礼设法维持。他与四恒颇有往来，又系地面衙门，容易为力。讵彼只有叩头，诿为顺天府之事。尔是地方官，本难卸责。此事究应如何办理，我想四恒本非无钱，不过为炉房所累，一时不能周转。如以银根见紧，官家可先借银给他，从速开市，免得穷民受苦。尔可回署，传谕该商等妥筹办法，以三日内办好为妥。承旨出，刚相候于门外，对余曰：“四恒事太后曾向我谈过，我谓非君不办。但奉托一言，勿论如何，切勿牵累当铺。至嘱至嘱。”余奉命已觉毫无办法，聆刚相言更不知其意何在。”当即回署，传见大、宛两县。讵两县均系油滑老吏，不献一策。治中王君系忠厚长者，询之，亦不得要领。此事关乎民生市面，又奉特派，讵能任意延宕、空言搪塞？经历邢君进而言曰：“尹署有事，治中、两县、经历同见。接济四恒，先须筹款。京师城厢内外，当铺约一百十余家，均系殷实股东。若命两县传谕，每家暂借银一万，共有一百十余万，可救暂时四恒之急。且当铺均有殷实股东，闻刚相亦有当铺三处。”始悟刚相切托，毋牵累当铺者以此。余谓：“市面如此恐慌，当铺与四恒风马牛不相及，岂可以官势硬借？邢谓四恒局面恢阔，各家当铺均借有四恒之款，此时不过借官面，为渠筹划拔耳。余谓：“君言甚善，惟早间奉上面谕，允拔官款助。既有官款，何必累及当铺？现与诸君但商此时如何承借，将来如何归还，暨如何分配，如何抵押种种手续耳。自维一介穷京曹，与四恒素少往还，不知该商等内容底细。今奏借官款，勿论内帑，勿论部帑，责任均由顺天府一人担负。万一四恒将来不能归还，又将奈何？”佥云：“此属可不必顾虑，京中大宗商务，如木厂、洋货庄、山西票庄、粮食铺、当典铺，均借有四恒银两，必有借券为据，即以借券作抵押品。如奏请一百万官款，即令四恒将各商借券一百万，存入府库备抵，岂不切实？”余以为可行，斟酌再四。票商殷实，并有山西老号为根据，当商纵令关闭，架上有货，亦较他商为切实，卒以二者借券为抵。议定，余挑镫自行削草，漏夜缮折。翼早奏上，奉旨允行，人心为之大定。

    查原奏系请官款一百万两，计内帑五十万两、部帑五十万两。内帑五十万，越日即行发出。部款五十万，余请于王文勤王公韶，比时户部为董福祥驻兵，司员星散，部库亦被封锁，无从领取。而四恒需款甚急，文勤亦无所措手。适遇戎曹旧僚友某君告余曰：“闻君处分四恒事甚好，商民莫不感诵。户部现驻董军，部款未能领出，自系实情。但该部有内库在东华门内内阁后门东偏，闻之先辈言，庚申文宗幸热河，濒行，敕户部提银一百万存入内库，此时当尚存在。何不一查。”翼日，入见文勤，备述始末。文勤曰：“微君言，吾亦忘之。”立时传谕所司，开库发款，分交四恒领讫。厥后，两宫西幸，洋兵入京，东华门为日兵佐守护。全权入京，百事待理，部库五百万余款，均由某国捆载东去。而全权办事处设立，需款孔亟，余犹密令陶君大均权商日官，将内库剩存五十万两联车运出，以济急用。事后思之，诚为始愿所不及云。

    端邸挟贵倚势，盛气陵人。汉大臣中稍有才具者，必遭忌克。当拳匪火烧正阳门，中外衅端已启，朝廷犹不忍毅然决裂，特于五月廿一、二、三等日连叫大起，召见王公、贝勒、军机、内阁、六部九卿，面询方略。每日两次召见于西苑仪鸾殿东暖阁。两宫背窗北面坐，门由西进。座前设御案一，与门相距咫尺。臣工揭帘入，由御案前经过，均往后跪。案前数尺地，由近支亲王、军机重臣环跪，便于参赞密勿，他臣不敢越过。讵是日早起，嘉兴许文肃公景澄进门稍迟，视阁内人数拥挤，无从退后，乃跪于御座旁。军机大臣仁和王文勤公文诏，首言外衅万不可开，使馆尤宜保护。端邸当面呵斥，文勤汗流浃背，俯首不敢再言。皇上紧握文肃之手，谓：“尔出使外洋多年，现又在译署当差，必有处署善法。”文肃对如文勤所言。返支王公群相责备，人多言杂，不得要领而退。迨午后二次叫起，各大臣咸在仪鸾门外朝房伺候。袁忠愍公昶忽谓濂公曰：“围攻使馆，此系野蛮办法，德使已被戕，倘各使再有伤害，各国岂肯干休？弥天大祸，即在目前。请向端邸切说，不可孟浪。”言时声泪俱下，顿失常度。濂公怫然曰：“此事我不能管，尔可径向端王说话。”未几，两宫叫起，各大臣慑于天威，咫尺不敢进言，但静候上头处分而已。连叫三日大起，仍不得要领而散。从此端邸切恨许、袁二公，杀机即伏于此。七月初三日，两公菜市正命，举国衔哀。

    越数日，余谒荣文忠于邸第，商酌弹压地面方略。董福祥排闼直入，谓文忠曰：“此事从何说起？顷间端邸传见，令我添兵攻取使馆。我兵已损伤不少，岂可再调。”言次悻然。文忠漫应之。余料其尚有他事，先辞出。福祥告文忠曰：“我看陈府尹狠好，不知端邸何以大说渠闲话。”文忠曰：“陈府尹与端邸各办各事，如风马牛不相及，闲话从何而来？我见端邸可代为疏通。”越日，文忠入直，两宫发下端邸封奏一件，共参十五人。首李文忠，次王文勤，均请即行正法。余第十五，折中不言余由兵部出身，但言余由总理衙门出身，意余与洋人办过交涉，因以罪余。时文勤甫入直房，文忠即将端折置入匣内，不令文勤阅看。少焉，内奏事太监传旨入见，诸事承旨毕，参折尚存御案上。太后无语，皇上视文忠，冀有转圜之策。文忠奏曰：“中外决裂如此，全系载漪作成。今日又有封奏，不知载漪愿将祖宗天下，闹坏到如何地步，方始罢休！”太后矍然曰：“我亦不以彼为然。今日封奏，著即■111111起，勿庸议。”文忠碰头， 回顾王文勤曰：“可速碰头谢恩。”文勤重听，此呈全不知底细，尚以为获邀赏赐上方珍件也。迨退入直庐，文忠以原折交其阅视，文勤惊喜交集。

    余以署任人员，日在枪炮林中，力顾考成，代人受过，太觉不值。言于文忠，请令王君培佑回府尹任。文忠初不允奏，嗣以端邸与余有意见，恐蹈危机，因奏饬王培佑回本任。太后谓：“陈夔龙署事以来，百废俱举。且经手承办要件甚多，何能听其交卸？”文忠谓：“陈夔龙奉办各要件，已有端倪，既有本任人员，似应令其到任历练，俾免旷职。”太后始允。既而曰：“陈夔龙办事得力，无端令其交卸，未免面子下不去。”文忠谓：“诚如上言，查王培佑现署太仆寺卿，亦系三品大员，可否即令陈夔龙署理？”旨曰：“可。”余遂于七月十二日卸府尹任。迨二十一日北京不守，两宫西狩，余无守土之责，获免清议。惟有渐汗而已。

    董福祥围攻使馆，相持日久。一日，端邸忽矫传旨意，命荣文忠公以红衣大将军进取。红衣大将军者，为头等炮位，国朝初入关时，特用以攻取齐化门者。嗣后并不恒用，弃藏至今，形式仅存。即访当年谙习演放炮弹兵弁之子孙，现存亦属寥寥。炮身量极重大，非先期建筑炮架，不适于用。以地势言，此项炮架，须建立于东安门内东城根，城外即御河桥，桥南西岸迤逦数十步，即英使馆。统计由城根至使馆不及半里，各国公使参随各员并妇孺等均藏身于馆内。该馆屋宇连云，鳞次栉比，倘以巨炮连轰数次，断无不摧陷之理。不知该邸何以出此种政策。此炮放出，声闻数里，宫中亦必听闻，亦断不能演而不放。文忠心颇忧之。继得一策，以炮弹准否，全在表尺。表尺加高一分，炮位放出必高出一尺之外。密嘱炮手准表尺所定部位略加高二三分。轰然发出，势若雷奔电掣，已超过该馆屋脊，视线出前门直达草厂十条胡同，山西票商百川通屋顶穿成巨窟。该商等十数家环居左近，一时大惊，纷纷始议迁移。越日，收拾银钱帐据，全数迁往贯市暂住。厥后，洋兵入城，各种商号均遭损失。西号独克保全，不伤元气，未始非此炮之力。各使经此番震撼，益切戒心。当议约时，各使犹复提及此事，意颇悻悻。余私谓李文忠公曰：“当日演放炮弹时，尺码若不加高，恐使馆已成灰烬，各使亦难幸存。不过肇祸愈烈，索款愈多。求如此时之早定和局，戛戛乎其难矣！”文忠亦以为然。

    海城李鉴堂督部秉衡，以川督奉命巡阅长江。维时拳教相讧，沿江各督抚会电略谓，内地拳民不可恃，各国战事不可开，洋洋千余言，推督部领衔。朝廷虽不尽从，亦尚未显示决裂也。自日本书记生山杉彬、德公使克林德先后被杀，战事已起。某相国、某上公奏保督部知兵，电召来京。时维七月初三，正许、袁两大臣授命之日。督部入景运门，某上公迎之于九卿朝房。余适有他事，与马军门玉昆酌商，同在朝房。督部昌言于众曰：“前次沿江督抚电奏，我不知情，系张香涛窃用我名领衔。李中堂在广东亦有电奏，朝廷任用此种人，焉得不误大事。”某上公闻之，趋奉惟谨。亦若督部一到，前敌指挥裕如。督部亦沾沾自负，不惮顿翻沿江联衔前议。迨其后请训赴津，夤夜驰往荣文忠公邸第，屏退侍从，密谓文忠曰：“洋兵如此利害，战事哪有把握？我此番往前敌，但拚一死。可速电召李文堂迅即来京办理和议。”文忠愕然曰：“君早间请训，吾辈一同入见，君谓民气不可拂，邦交不可恃，战事必有把握，颇动两宫之听。何一日之间，所言自相矛盾如是之甚也。”督部默然，匆匆辞去。讵甫至杨村，所带部曲半已哗溃，督部亦遂吞金自尽。倘于请训之时，以对文忠之语密陈于两宫之前，未始不可回圣意。比时舍战言和，各使适困馆中，转圜较易为力，条款亦何至如后此之虐，西狩之行更可中止，国计民生保全甚大。督部不此之务，始以大言欺世，继以一死塞责。毕命疆场，诚得所矣，而君子不敢焉。

    余由庚子五月十七日署顺天府尹，七月十二日卸任，为时不及两月，承办要件极多，而奉旨督办京津一带转运事宜，尤为重要。时以衅端已启，成败未定，特命府尹筹备大车二百辆，以备万一翠华西幸之用。爰假转运军需之名，以镇人心而备缓急。都下风鹤告警，京员眷属纷纷南下，日需车马为数不少。既经出京，一时不能遄回，辇下车马更形缺少。而董福祥、余虎恩所带之兵，到处抢掠。京员自有之车马，大半被劫。总以上情形，一时骤办二百辆大车，甚非易事。因思京通十七仓，花户约数十家，夙为仓蠹。彼等气魄甚大，每户以少数计，约有大车数十辆或百辆。若假以词色，令其急公奉上，仍从宽给价，彼既享优价之利，而又得报效之名，宁非所愿。爰令大、宛两县剀切晓谕，该仓户等均各乐从。不三日间，车辚马萧，辐辏于尹署左近。余为编号，暗以兵法部勒，五车为一起，二百车分为四十起。遇有前敌各军应需，车辆更番转运，限七日为来回。然勿论前途所需如何紧急，必留车三分之一，不准拔动，专备内廷临时之用。讵余甫卸任，后本任王君不甚解事，遇有各军需车，尽数支取。而通州一带败兵充斥，掳掠横行，此项车马一去不能复还，三日之间署为一空。余时犹居署内，偶一出门，只见署之左近，空诸所有，不似日前肩摩毂击景象，心窃异之。

    讵十五日八钟，军机处苏位传信，谓赵堂请即刻前去谈话。赵堂即赵尚书舒翘，时以刑尚入直军机，兼管顺天府尹事。余疾趋入内，尚书谓余曰：“顷间两宫有西行意，问君前办之车马尚存若干？”余谓“前办大车二百辆，因前敌各军转饷孔急，截至十二交卸日止，计发出一百二十辆，留存八十辆，均专案移交后任收讫。”顷进内时，目睹府署前后左右，并无车马。不知王府尹如何办法，竟尔一辆无存。尚书愕然，嘱余回署转告本任，从速预备。余回各王君，渠惊惧之下，手足竟无所措，但有涕泣。余亦无可如何。讵十六日八钟，苏拉又来，谓尚书请我仍到军机处说话。余谓：“是否并约现任顺天府尹偕往？”答曰：“并不请王府尹。”余心颇不谓然，第不能不往。余谓昨嘱预备车马一事，已转告王府尹，渠焦急万状。今日公何不约渠商办，而又促我前来，讵另有他事相委。公谓上西行意甚切，非车马不行。此事保之如何办得来。我意请君不分畛域，助予一臂。前雇车马既已载运无存，烦君另行代购二百辆以供上用。余云：“此事此时，万办不到。从前人心未去，号令能行。各仓户尚在京中，车马在家，徒费膏秣。一经官家收用，咄嗟立办。今则人心皇皇，仓户避乱，转徙一空。勿论二百辆，即二十辆亦无从雇用。此层请公原谅。尚有为公申明者，从前奉旨命顺天府尹筹备车马，余固顺天府也，自应遵旨承办。今余已交卸，负责自在顺天府尹。第恐两宫不察，谓余系承办之员，此时既有延误，应余执咎。余虽不敢分辨，倘因而获重罪，讵非冤甚！乞公于召见时，代为分别婉陈，免滋余咎。”并谓：“余今日即移家南城，不复寓署内。明日公若为此事，尽可向保之商办，勿再约我。即约我亦不能来。”故示决绝，以免纠缠。实则尚未移家也。

    讵十七日八钟，苏拉又来传信，谓礼亲王在军机处即刻候余说话。是日，正值徐、立两尚书、联阁学授命之期。昨夜拿交提署，已有所闻。举家正深惶惧，今忽闻礼邸请余说话。妻女相对愁惨万状，不知此去是吉是凶。继而余妻许夫人慨然曰：“事已如此，势难托故不去。君但放心前往，倘有意外不测，家中事我自任之。”余不顾而去。讵知一到军机处，仍系尚书出见。乃知尚书虑以己名约余不来，故特假称礼邸相约也。余疑虑顿释，谓公今约余，又系何事？尚书执前说，谓上问究竟能预备若干？但有数十辆亦可济用，不必二百辆之多。两宫体恤如此，君敢不相助为理乎！余故询公曰：“今日顺天府来否？”公谓他不能办事，未曾约他。余至此不能不急，且不能不怒矣。因敛容对曰：“此乃顺天府应办之事件，我现在并非顺天府，一切事权不属。公舍现任顺天府不问，而独向余责难，岂以余为可压制，而将坐余以诿谢之罪耶？”正彼此争执间，荣文忠忽由宫门趋出，谓车马之事，上知一时无从预办，太息曰：“既无车辆，我们决计不走便了。”尚书闻之喜甚，余数日忧惧为之顿释。正拟退出，适徐侍郎承煜趋进，与文忠密语。余从旁窃听，大约监斩徐尚书诸人事，顾盼自适。文忠默然不发一言，侍郎喋喋不休。文忠厉声曰：“我尚有事，不必再谈！”掉头回北屋。余亦乘车归寓。许夫及吾女，已望眼欲穿。越四日黎明，两宫竟西行矣。余不能麻鞋间道奔赴行在，迄今思之，较深内疚。

    西林岑制军春煊以门荫官水部，洊升京卿，因缘时会，出任粤藩。戊戌政变为康梁牵累，几遭严谴，从宽改调甘藩。庚子勤王，带队由蒙古草地驰廿余日夜达京师。各省勤王兵无一至者。制军一旅不啻从天而降。两宫褒奖逾恒，承恩遂由此始。余适为京兆尹，任京津前敌各军转运事。制军诣余索取车马，意在驰往前敌助战。维时李鉴堂督部甫出京，督带余虎恩、张春发各军驰往杨村等处。军事孔棘，督部惟拚一死以塞责。大局已不可收拾。制军亲率材官、健儿，由草地来京，仅百数十人，余军尚驰驿需时。余言之荣文忠公曰：“杨村已将不守，通州势成岌岌。李鉴帅全军恐致覆没。若令制军继往，不过同归于尽。人才难得，须爱惜之。”文忠曰：“君意云何？”余谓：“某奉旨办理转运事宜，阳为接济前方战事，实则专备两宫西幸，不至临时周章。查昌平地近南口，为入宣府、大同要道，不如姑令制军驻兵此地，藉资休息。徐观世变，为异日之用。”文忠谓然。制军不知底细，临行意颇怏怏。余亦不便明告之。未十日，都站飞牡，翠华西狩，道出南口，制军就近首先迎驾。旋扈跸由晋而秦，极蒙恩赍，遂跻开府，总制川粤，官符极其煊赫。后为项城所尼，不安其位。辛亥铁路风潮，全国震骇，特起督蜀。甫至鄂中，武汉已发大难。余时任北洋，电保制军移督湖广，责以规复鄂垣。讵知已微服扁舟，潜回沪渎。卒徇党人之请，首先列名，电迫朝廷逊位。臣节不终，识者惜之。当制军无仕时，凭恃恩宠，嫉恶如仇，颇有赫赫之名，与南皮、项城相鼎峙。时论南皮屠财，项城屠民，西林屠官。三屠之名，流传几遍中外。又谓南皮有学无术；项城有术无学；西林不学无术。此言殊不尽然。制军幼承庭训，雅负权略。余官京曹时，曾见其受业于吾乡李苾园尚书之门，执弟子礼甚恭。部务之暇，辄手持一卷，拳拳服膺云。

    两宫西狩为七月二十一日。余时尚在尹署，当与京尹王君培佑商酌，谓：“和议即在目前，府尹为地面官，衙署局势极宏敞，洋员必来寻问。君若不远引，余愿偕君同洋员向机应付，徐图补救之法。”王君无远略，但思逃避。余谓：“君若离此地，余无守土之责，不得不先君行矣。”适前敌运输车马遄回数辆，余急乘之，偕妻女出署。许夫人不令余车先行，自为前驱，谓迎面倘遇敌兵，拚作一死，留余身为国家效力。友人胡砚孙观察延，因乱回秦，所寓在黑芝麻胡同，仅派家人看守。当即驱车暂寓胡宅。所见沿途避乱平民，万人如蚁，均往西行，雅雀无声，景象极为凄惨。困处胡宅三日，一无所知，但闻洋员并无恶念，亟觅庆邸议和。偶思译署总办舒君文，在署资格最深，与总税司赫德颇有交谊，所居东四牌楼九条胡同，与余宅望衡相对，中仅隔于甬道，爰命仆向彼探问各方消息。维时敬尚书信、裕尚书德、那侍郎桐均在彼处，若不知余之住址。闻余尚在京，均各欣然约余速往，会商要事。缘舒与赫德已经浃洽数次，又得日兵驻宅保护，隐然成为办事机关。诸公述赫德言，各公使寻觅庆邸甚急，意在出而议款，甚至邸宅探寻多次。不如据此联衔具奏，请饬令庆邸回京议约，便宜行事，与各国公使浃洽。余谓此论良是。但各国指名请庆邸还京，万一两宫不谅，庆邸亦在嫌疑之地。不若据情奏请钦派亲信大臣，会同庆邸来京开议，较为妥善。佥谓为然。由余拟就奏稿。时圣驾已抵山西大同，庆邸因病留滞怀来行馆。稿虽拟定，无人赍投。译署旧友吏部郎朴君寿亦在坐，平时颇以白首冯唐为感。余谓朴君曰：“君欲建功立业，此其时矣。”盍冒险一行。众亦怂恿之。朴遂允。由余另拟上庆邸公函，详述原委，所具奏折，即请庆邸专弁径达行在，守候恩命。折中具衔者八人，昆中堂冈领衔，以次叙列。庆邸接见朴君后，即将原折派弁驰递大同行在。时两宫正启銮幸太原，接到此折件，即命庆邸迅速入京，并未另简他人，但电催李文忠迅速到京会同办理。第驾幸太原时，竟将庆邸眷属全行携去，亦可以测上意矣。此八月初三日事也。同日，并派会衔入奏之八人为留京办事大臣，汉大臣仅余一人，实为惭幸。

    初十日，庆邸入京，传谕明日午后一时，同在北城广化寺会面，并约赫德同来，余与诸大臣均到。河山风景，举目悬殊，不禁相对饮泣。款议须俟文忠莅京始能著手。先商之赫德，转告各兵官，先行开放各城门，俾四乡粮食、菜蔬照常入城，以维生计。并戒各国军队强占民房，抢掠奸淫，以保人格。赫德一一允诺。浃旬阴霾，已见一线曙光。此会诚大有造于商民也。赫德谓城内有外兵驻扎，可保无虞。附畿各州县镇市，闻尚有议和团勾串土匪、溃兵，肆行杀掠外人，啧有烦言。此事中国地方官应负责任。倘外兵出而剿洗，玉石俱焚，所伤实多。庆邸谓余曰：“尔可行知顺属各州县，一律设防自卫。”几忘却余已卸京兆任。余谓现任府尹王君培佑，不知逃匿何处。大、宛两县消息，亦复寂然，容即托人探访。庆邸莞尔曰：“我以为尔尚是顺天府。但虽卸任，此事总得帮忙。”余唯唯。邸又嘱将此次会晤情形，详细拟稿，即日六百里驰奏。昆相起而言曰：“徐中堂桐以身殉国，从容就义，拟请附奏请恤。”庆邸勃然变色曰：“徐相已死，可惜太晚了。倘早死数日，何至有徐小云尚书论斩之事。”因言十七日早间，徐尚书诸人已拿交军署。军机入见，传旨片交刑部，即行正法。荣相碰头吁恳，谓外边消息甚紧，京师岌岌可危，不宜骈戮大臣。即令有罪，亦须审讯明确。况本日系文宗显皇帝忌辰，例应停刑，可暂交刑部狱中，讯明再办。上不允，而徐侍郎承煜已承命监斩。文忠退出殿外，与我相遇，即曰：“今日又杀小云，骇人听闻。此人必须保全，他日议和亦得一臂助，拟与君再行请起，代为乞恩。”又曰：“此数日间，吾二人亦犯嫌疑，恐难动听。不如邀同荫轩、文山四人请起，力量较大。君在此少候，我立约彼等即来。”先商文山，谓与小云虽无深交，亦无意见，可以同往。迨约荫轩，渠冷笑谓文忠曰：“君尚欲假作好人？我看此等汉奸，举朝皆是，能多杀几个，才消吾气。吾子奉命监斩，不能代乞请。”文忠废然而返，曰：“事不谐矣。冥冥之中，负此良友，奈何！奈何！”此七月十七日事。小云诸人之命，实断送于此人之手。假使小云尚在，今日议事，多一解事之人，岂不甚善。渠死事遗折，我不能代奏。庆邸谈次，意极愤。余等闻之，均各怃然。此为全权入京第一次会晤洋员，商办和议之肇端，余故详为之记。

    拳民虽恣睢暴戾，寻仇擅杀，然亦尚知敬重长官。余署京兆尹时，各城门、闹市均设神坛，虽亲贵大臣经过，喝令下舆行礼，不敢不遵也。独余车过时，知为顺天府，谓系父母官，转学西人举一手为礼。一日，余正在宅中与仲山尚书茗谈，仆人来言，有大师兄求见。延之入，立于阶下，持刚相名片一纸，谓现因会中人数太多，饔飧不给，所寓某寺与府中所设平粜局相近，拟借拔京米二十石备用。俟筹有钱米，即行奉还。余尚迟徊，尚书谓，彼等亦君之子民耳，不如给之。当即缮发谕帖，令其持向局中早该局委员浃洽，如数拔用。时天际浓云密布，大雨将至。该拳民仰天太息曰：“我等亦系好百姓，倘上天早半月降雨，四野沾足，早已披蓑戴笠，从事力作，那有工夫来京作此勾当。”所谓“盗亦有道”也。翼日谒刚相，手出军机处交片一纸，系交仓场拔米三百石备用，嘱余就中划还，余谓将来平粜事竣，于报销册中声叙数语可耳，此时勿庸汲汲拔还也。

    古语有之：“塞翁失马，安知非福？”此言良信。当拳匪肇祸时，崇尚书礼时任步军统领，责司地面，与右翼总兵载公澜臭味差池。载公言之端邸，意欲惎之而未有间。适四恒歇业，两宫召尚书维持市面，尚书诿之于余，上意颇不怿。端邸以有间可乘，遂谋去公。言旨开去步军统领，以庄亲王载勋补授。勋固谄事端邸惟谨，而迷信拳教者也。步军统领又名九门提督，即古之执金吾，管理京师地面，权势重要，驺从尤极煊赫。公御任之次日，以理藩院尚书入直，遇余于东华门，一同下车进内。尚书往昔入直，材官、箭手、左右侍从约数十人，每过九陌，软尘飞扬十丈，朝野群相艳羡。至是入内，侍者仅仆役二人，与余相似，意颇萧索。顾谓余曰：“今日太不成局面。”余谓京师拳民充斥，弹压非易。提督一官，尤难称职。公已轻轻摆脱，岂不甚善？尚书默然。厥后，载勋任事，一味纵容拳匪，杀人放火，靡日无之，卒造成蒙尘之祸。各国公使在京议约，惩办罪魁，载勋首罹其殃，适为尚书替人。犹忆洋兵入城时，以尚书曾任提督，祸几不测。邸第为东城之冠，已为洋兵占据。原存四恒银七十万两，无从索回，只身寓西北城穷巷养疴。余曾往存问，尚书惟有太息。余曰：“当日公若久任提督，则今日罪名恐不属之载勋矣余方为公贺，公何戚戚为？”

    庆邸入京后，各官民避难离京渐次来归。大、宛两县由京西来谒。探知王京兆培佑尚在固安，函约来京，与余同见庆邸。王君贸然曰：“此时北京太不成局面，各国弁兵纷纷占据，幸得邸堂到京，请令各公使速将洋兵全数移扎城外，不得在城内居住。”庆邸无词以对，旋即送客。继谓余曰：“此人太不晓事，如何能作府尹！”即日专折，请以余补授。疏入允准，并令随同全权办理议款。又旬日，李文忠抵京，余遂秉承两全权襄办和议。京师每届冬令，贫民众多，顺天府向设粥厂，兼放棉衣。兵燹之后，库帑无存，不得已，电寄山东袁慰亭中丞、上海盛杏荪京卿，请各助棉衣裤五千套，即日运京。一面商之日本军官，索回禄米仓小米两廒，分设粥厂十余处。孑遗之民免受饥寒，私心稍慰。维时公约未定，俄使请另订俄约，先行结束东三省要案。各使不谓然，日本公使争之尤力。而俄政府不顾也，速电俄公使催促文忠办理。文忠亦以为可，速电行在，乞先允俄所请。虽两全权列名会电，每于发电后，始知照庆邸。一日将夕，庆邸忽令材官促余到府说话。时洋兵分据地段，下午七钟以后不能通行。翼辰往谒，邸以电奏阅看，并谓李中堂任意坚执，竟徇俄人之请，我可耽不起此项罪名。我拟奏劾之，尔可代削一稿。余沉思良久，笑谓邸曰：“急脉似宜缓受。此项电奏到西安，必难邀允，不过仍饬令两全权合并公约，和衷商办。今贸然奏劾，两宫必疑两全权先不和衷。文忠虽系重臣，究是外臣，邸则皇室懿亲。倘因全权不能和衷，生出枝节，贻误议款，朝廷责邸必较责李相为严。且目前正在用人之际，李相又为中外安危所系。邸纵奏劾，试想两宫能允许乎？既不邀允，试问两全权随时与各使议约，相见之下，何以为情。”邸云：“然则如何？”余谓可将此案详细曲折情形缮函密寄西安枢府备查。此间仍和衷办理公约事宜。俄约一事，各国既不允另案先结，行在亦断不允许。于公义私情，庶几两全。事遂中止。李相亦微有所闻。辛丑三月，余奉简河南布政使。李相告邸，议约需才，会电留余，俟和议告成，再赴本任。五月，各国撤兵，交还驻兵地面。顺天府为日本军官驻地，该军官意颇留恋，不肯即时让出。余故使其长官闻知，饬令交还。甫经接收，即日移寓署中。督同两县查看屋宇，均尚完好。各房档案文卷，一无所有。署外照墙，日官告示张贴层叠。体制攸关，爰饬两县以修理墙壁为辞，漏夜洗刷净尽。翼日，余出署，即有原驻署中之日官带领兵士以拜谒为名，径至署内，逐一查勘。继见甬壁上彼等所出示谕均已除去，颇为惊异。盖彼不料余进署如是之速，办理各事又如是之整肃也。旋奉修理跸路工程之命，同被命者张都御史百熙、桂侍郎春、景侍郎沣。从事匠作者又三月余。时两宫已由西安启銮，初拟由潼关北渡。继改道先至汴梁，俟万寿后再行回京。庆邸忽奉电旨，速往开封祝厘。意恐各使尚有违言，须庆邸到汴面询底细。邸意迟疑，嘱余往商李相，代为一决。时李相已移居私第，病莫能兴。闻余来，延入卧屋相见。余谓：“庆邸现奉召入汴，人心颇为惊皇。”李相谓：“两宫召邸，大约不放心来京，庆邸不可不去。”余故谓现在中堂抱病，庆邸倘再离京，若大京师，何人主持，似多未便。公强起曰：“可告之庆邸，京中议约及译署事，我任之；地方事，尔任之。庆邸可放心前去。总之，庆邸不去，两宫不来。”言尽于此。余转告庆邸，遂定期就道。讵启行之日黎明，各官均在西车站齐集恭送。倏见杨莲甫观察神色仓皇，就余言曰：“昨夜外部侍郎徐进斋忽焉病逝。中堂三更呕血盈碗，神智昏迷。邸堂将行，此后外交事何人承任？”少焉，庆邸到站，即将侍郎病故、中堂呕血升余一一告知。庆邸颇惊诧。火车开行有定时，难以久留，匆匆上车去。但嘱我辈小心办事而已。先是，李相宣言：“陈筱石外放藩司，我不赞成。目今外交才少，此人应留京大用。”余闻之，切切私虑，以汴藩夙称优缺，京僚获简，不啻登仙。若改京职，依然清苦，讵穷命应如是耶。今进斋病故，外部侍郎一席，佥谓非余莫属，姑且听之。讵事有出意外者，武进某京卿，外交、财政均其所长，而尤醉心督抚。一闻进斋之耗，恐被特简，特密电西安政府，谓那琴轩侍郎曾任斯职，必堪胜任。进斋遗折上，琴轩果奉简矣。适跸路工程将次竣工，命余赴汴藩新任，在中途迎銮。未即启行，李相骑箕仙去，两宫震悼。庆邸甫抵汴，即命迅速回京。余闻邸将回，不能不在京稍候。又虑邸到京后，留我襄办俄约。未几，又奉署理漕运总督之命，位列封圻，庆邸亦不便强留。爰即南行，在河南宜沟驿迎銮。两宫召见，嘉劳有加，即日真除。送驾至直隶磁州，跪安后，折回汴梁。取道徐州，赴淮浦接篆任事。余遂为外史矣。时辛丑年十二月事也。

    辛丑和约，肇于庚子之乱，条款之酷，赔偿之巨，为亘古所未有。当时主款议者，几为众矢之的。旁观不谅，责备之严，诚不足怪。庸讵知当局之负诟忍尤，艰难应付，有非楮墨所能罄者。当庚子七月廿一日，两宫西行，各国军队入京，庆邸随扈，因病留滞怀来县。适奉全权之命，八月初十入京。合肥李文忠早经奉命来京议约。甫卸粤督任，权寓沪上，直至闰八月十八日始到京。先行传见税务司赫德，遍拜各国公使。各国统兵大臣，尚未能接见也。此为议和之始步，各公使与各军官先行商酌条款。有此国以为是，他国以为非者，有各公使以为然，而各军官否认者。类如驻兵及防护使馆，拓充守卫使馆汛地，并营建炮台、兵房等事，均由军官主议者，各使不得干预。纷纷扰扰，三月有余。迨议款粗有成局，各使遣员来告，并出示草案，谓向各军官苦口商酌，竭力争执，始允如此定议。明知条款之酷虐，但中国铸此大错，亦实无可如何。现有一言奉告，将来条款送到，中国政府万不可一字驳复。须知我等公使责任在重修旧好，各军官则穷兵黩武，意在直捣西安。中国政府若允照款议，自奉旨之日起，战事即为结束。各军官但办交地、退兵等事，军费大宗，即于此日截止。随时再由中政府与各使妥商节目，徐图补救大纲之所不及，岂非轻而易举。若一时嫌条款酷烈，不允照办，各军官闻之，群相起哄，诚恐兵事一起，动员令一发，为害胡可胜言。比时各公使竭尽能力重订议款，原有各条款自难删去，不知又增出几许条件。试问中国尚能领受乎？即幸而仍照原款定议，但经此波折，不知又费几许时日。即以兵费一项而论，恐又加增数百万以上。两全权以各使所论各节，意在关切而非恫喝，爰即密电行在备案。开议之日，先期由领袖日斯巴尼亚公使来照，谓该使馆廨宇狭隘，坐位无多，来宾请以十人为限，意极骄蹇。维时李文忠公病卧贤良寺寓所，不能莅会。庆邸约余及那琴轩相国，并法、英、俄、德、日五翻译偕赴日馆。各公使与参随各员咸集。首由领衔日使将约文节略朗诵一过，面交庆邸。邸答以今日承各公使面交和约一件，容即电奏西安行在，俟奉有电旨，即行恭录知照，随将来件交余收存，辞各公使出。各使亦不远送，意谓此乃中国求成也。庆邸谓余曰：“端王等迷信拳匪，肇此大祸。今日会议席间令我难受。我为国受辱，亦复何说。尔速将各使交来条约，送请中堂阅看。即日会衔电奏行在，冀邀俞允。此事今日必须办竣，电奏稿不必送我酌定；但于发电后抄稿送阅可耳。”辞甫毕，匆匆乘舆去。余回顾那相，讵知感受他项激刺，兼在使馆中为炉火蒸薰，出馆复经朔风扑面，寒热大作，登时患病，不能偕往。余只身往贤良寺，始知文忠病迄未逾，不能见客。当以此事紧要，讵能延误？商之杨莲府同年，先将条件呈文忠一阅，再行请示方略。莲府笑谓余曰：“中堂此时沉沉昏睡，约件集三寸许。讵能一一过目？不如由老宪台代拟电奏稿，呈中堂阅定，即行电发，较为便捷。”余以事体重大，讵可擅便，莲府复曰：“军机迅急，间不容发。今日不办，万难推到明日。此稿宪台不拟，试问何人敢拟？”余正踌躇如何下笔始能动两宫之听。文忠之四公子季高世兄出谓余曰：“家君昨日曾经说过，此次奏件须用重笔。”余笑答曰：“如用重笔，只好请出宗庙社稷，方可压倒一切。”爰即本此意拟一电奏稿，交季高送入卧内，请文忠阅定，即刻电发。迨电讫，余抄稿持送庆邸阅看，时已午夜。化干戈为玉帛，此其发端。至今思之，阅时已二十五年，情事犹如在目前也。

    当和约电奏寄到西安，两宫逐一阅视，以偿款数目太巨；惩办罪魁太重；德使克林德建碑京师，有关体制；防护使馆，将六部、翰林院划入界内，堂子祀天重地，亦须迁移，其他各款种种苛求，坚不允行。荣文忠公婉言力陈，以事机迫切，非俯允不能弭患。慈禧愠甚，谓请皇上斟酌，我不能管。次日，北京全权电催，以各使专俟准驳确信，以定师行进止。文忠复据以上陈。慈禧谓：“两全权但知责难于君父，不肯向各使据情据理力与争辩。我既不管，皇上亦不管，由你们管去罢！”言毕，将电稿掷地。文忠皇恐万状，不敢再陈，惟有伏地碰头。皇上徐曰：“尔等亦勿庸著急，明日再说。”文忠回邸，私议视此情状，明日上去亦无结果，惟时全权电信又到，情形迫切。文忠喟然叹曰：“此事责任在我，惟有淡中著笔，从权办理，庶几有济。默视慈禧之意，未尝不知非允不可。不过允之一字，难以当面说出。”越日入见，此事暂不提及。先将他事请旨讫，继云：“前日两全权电奏之件，已阅数日，刻间又有电来催，前已面请圣旨，可否由奴才等下去酌拟一稿，呈请改定，再行电发？”慈禧默然，继而曰：“如此亦好。”文忠退出，即与枢府诸公查照来电之意，大致以宗庙社稷为言，姑为允准。拟具电旨，不敢再请起面呈，即交内奏事处总监，呈请睿鉴。旋传旨：“知道了。文忠得旨后，即行电发，京中即日接到。知照各国公使，和议遂由此定局。此系庚子十二月杪之事。迨辛丑十一月，余奉命迎銮，在河南彰德行在，获见文忠，文忠为余缕述之。并云：“尔等在北京应付各公使，所处极难。我在西安于两宫前委曲求全，得以了结此事，所处更难。今幸回銮在途，河山如故。然一思去年纵拳诸公铸此大错，其肉岂足食乎？”

    和约第二次开议，惩办祸首。各公使订期在英馆齐集。该馆屋宇轩敞，并不限定中政府预会人数。维时李文忠公病愈，与庆邸同入坐。随往者仍那相与余及翻译各员，与上次相埒。全权中坐，各使环坐。余与那相坐于全权之后，各使对我情谊较为联络，礼貌亦较前次恭谨。英使首先发言，谓：“今日特议严办祸首一条，有名单一纸在此。但某意此案罪魁，确系端王一人。若能将端王从严处置，其余均可不论。不知全权之意如何？”庆邸谓：“端王系皇室懿亲，万难重办。各国亦有议亲议贵之条，此事断不能行。我前日于私邸曾对诸君说过，诸君亦无他议，何以今日又复申此说？”英使笑曰：“我亦知其办不到也。”言次将单开各员名及所拟罪名，逐一朗诵，请中国照办。单内人多，难以备录。中如庄王载勋、右翼总兵英年、刑部尚书赵舒翘、山西巡抚毓贤，均请从重论，余以次递减。全权告以庄王、毓贤诚有罪，总兵英年当时并无仇洋实权，不过联衔出有告示，原难辞咎，但讵能正法？至重不过斩监候罪名。至赵尚书舒翘，仅随刚相往近畿调查情形一次，所居地位亦无仇洋之举，更无罪之可科。即谓其不应附和刚相，革其任亦足蔽辜，讵可重论？各公使亦唯唯。文忠复谓：“前数日诸位所言罪魁，并无启尚书秀、徐侍郎承煜在内，今日忽将二人加入，此是何意？”词未毕，义公使起而言曰：“某前日谒中堂于贤良寺，曾问徐侍郎为人如何？中堂告余曰，此人不好。七月初三，监斩许侍郎景澄、袁太常昶，即是他；十七监斩徐尚书用仪等，也是他；二十一日，两宫西狩，逼令其父徐相国桐自尽者，又是他。此种人，中国不办，各国只好代办。”至启秀之罪，日公使亦获有凭据。文忠愕然曰：“我不过随便一句话，尔竟据为实录。”庆邸以他语乱之，义使始无词。时已傍夕，各使谓，今日开议此案，未能议结，殊为可惜。请先散会，明日再具照会。庆邸出馆时，私谓余曰：“看此情形，英年、赵舒翘或可减罪。”讵越日，各使联衔照会送到，坚执如故，不能丝毫末减。而德使复怂恿其统帅瓦德西，以急下动员令相恫喝。厥后均如来照办理，罚如其罪者固多，而含冤任咎、舍身报国者，不得谓无其人，只有委之劫数而已。

    戊戌变政后，慈禧临朝训政。电召北洋大臣直隶总督荣文忠公入辅，命以大学士管理兵部事务，在军机大臣上行走。所有近畿各军统归节制，责任优隆，仿佛惠邸之于咸丰朝，恭、醇两邸之于同治朝。公以余为兵部司员，素谙兵制，特派赞襄戎政一切事宜。余受知最深，谊应赞助。顾有不得不长虑却顾者，窃以枢臣既操用人之权，不宜更预征伐之柄。地近则侵官，功高则震主。虽云殊遇，实蹈危机。爰具呈谨辞特派差使，并请公具折力请收回节制各军成命。呈中有句云：“此日之责成既重，他日之责备必严。九重之威福无常，四海之人心难餍”等语，其他则余忘之矣。文忠接呈后，即谓余云：“君所言于理甚正，爱我尤深，极可佩感。奈余昨奉命时，两宫谆谆付托，不准固辞。并拟特赏佩遏必隆刀，以肃纲纪而慑群慝。余已碰头力辞。今若再行陈奏，复何说之辞。”上意谓近畿各军，如宋庆毅军，辈行最老；聂士成淮军，勤于操练；董福祥甘军，骁勇好斗；袁世凯新建陆军，专尚西操。各有所长，而均各不相下。非有人督率而鼓励之，不足以集其长而收厥效。嗣复命名武卫军，分为五军，聂士成前军、董福祥后军、宋庆左军、袁世凯右军，公自统中军。训练十年，庶几缓急有备。余复密上一呈，略谓：宋庆、聂士成、董福祥均系百战骁将；袁世凯兵事阅历较浅，然意重西操，亦足于湘淮各军暮气之后力求振作。该员等专以练兵为责，固可日起有功。若中堂所处地位与彼等不同，晨参密勿，午理部务，夜见僚属，■◆焉日不暇及，试问尚有何时得以细柳立营，都堂肄武？似不若中军但立一最高幕府，仿前代旧制，更番调各军入卫。凡调京操练者，即为中军。彼服其劳，我享其逸；彼分其任，我合其群。相习相亲，庶可收指臂之效。文忠初亦谓然。嗣以武职员弁多所干求，同事者又各利其用。董君福祥复荐其挚友张君俊充任翼长，而中军遂立，日与各军相周旋。文忠间数日一临位，卒以事冗神疲，适形其苦。余偶一谒见，公辄云：“悔不用尔条陈之言。”

    文宗晚年，肃顺用事，专权纳贿，盈廷满汉大臣，均仰鼻息。新城陈子鹤尚书尤谄事之。荣文忠之先德，以总兵殉金田之难。公以羽林孤儿，服官工部。一日，内廷某殿角不戒于火，文忠适进内，随同驻门侍卫、护军等，抢先救护。文宗遥见一衣绛色袍官员，询是何人。御前大臣查明，以公名对。即蒙召见，并询家世。知三世为国捐躯，嗟赏久之。未几，户部银库郎中缺出，由各部保送人员候简，遂蒙朱笔圈出。尔时肃顺任户部尚书，与陈尚书均与文忠先德有世交。肃顺喜西洋金花鼻烟，京城苦乏佳品。尚书侦知文忠旧有此物，特向文忠太夫人面索。太夫人以系世交，儿辈亦望其嘘拂，因尽数给之。尚书即转赠肃顺，并以实告。肃顺意未餍，复向文忠索取，瓶之罄矣，无以应付。肃顺不悦，以为厚于陈而薄于己。文忠无如何也。文忠好马，厩有上驷一乘，特产也。肃顺亦命人来索，公复拒之。综此两因，肃顺大怒，假公事挑剔，甚至当面呵斥，祸几不测。公请于太夫人曰：“肃顺以薄物细故，未遂所欲，嫉我如仇。此官不可做矣！”遂援筹饷例开银库优缺过班，以道员候选，闭门闲居以避之。未几，八音遏密，肃顺由热河护送梓宫回京，内外臣工参奏，奉严旨论斩。行刑之日，文忠先赴菜市口候之。肃顺下车仰天大骂，咆哮不休。狂悖如此，可想见当权时之气焰。公目睹其就刑，公愤私怨，一旦尽释，特往酒市一醉。厥后陈尚书因肃顺牵累，为御史奏参，查抄发遣，借寓三藐庵僧房。文忠往视，讵寺僧势利，仅给破房一大间，四方风动。时已冬令，尚书犹著棉袍。谓文忠曰：“肃顺获罪，与我何干。不料亦为人陷害。往时至亲密友不少，迄无人来看我。难得世兄雪里送炭，感激之至。天气渐寒，身边尚无皮衣，即日须往新疆，川资全无所出，世兄能为我一谋乎？”文忠慨允之。尚书所住房，以敝帏隔成内外间，尚书夫人在内嘤嘤而泣。文忠请见，夫人曰：“我无颜面见世兄。我早知肃顺凶狠，必贾大祸，力劝尔伯父不可与之交往。弗听我言，至有今日。现在悔已无及，不特家产尽绝，尚要充军万里。”言讫泪随声下，文忠Ｃ１６然不乐者数日。尚书后抵伊犁戍所，卒为回匪戕害，论者惜之。文忠又谓，以相法言，肃顺长身玉立，鸢肩火色，头部上锐下丰，全系火形，五行火形最少，亦最贵。但忌声嘶，肃顺豺声，是以不克善终。并谓满司员后官一品某君，形貌与肃顺相似云。

    国家大政有二：曰行政，曰治兵。综光绪一朝，荣文忠公实为此中枢纽，文忠没而国运亦沦夷。诗云：“人之云亡，邦国殄瘁。”斯言岂不谅哉。穆宗崩逝，德宗入承大统，圣躬仅四龄耳。文忠时以工部侍郎、步军统领兼总管内务府大臣。内务府一差，权位与御前大臣、军机大臣三鼎峙。御前班列最前，但尊而不要；军机则权而要；内务府则亲而要，武侯出师表所谓“宫中府中，俱为一体”也。文忠负权略，敢于任事。当穆宗上宾时，夜漏三下，两宫临视，痛哭失声。内务府诸臣均在殿前屏息伺候。少顷，慈禧语慈安曰：“事已如此，哭亦无益。我们回去歇歇罢。”文忠跪奏，谓：“此间尚有宗社大事，须两宫主持，万不能回宫。请召军机、御前并近支亲贵入见。”两宫命文忠传旨。适恭邸已到，贸然云：“我要回避，不能上去。”不知其用意所在。枢臣文文忠祥扶病先至，宝文靖、沈文定桂芬、李文正鸿藻继到；同入承旨，德宗嗣立。醇邸闻之，惊惧失常度，昏扑倒地。懿旨令扶出，横卧殿角，无人看顾也。登时凄皇惨状，迨不如庶民家。御前大臣夤夜迎德宗入宫。恩诏、哀诏，例由军机恭拟。文定到稍迟，由文文忠执笔拟旨，因病不能成章。文忠仓卒，忘避嫌疑，擅动枢笔。文定不悦，而无如何，思以他事陷之，文忠亦知之，防御尤力，两端遂成水火。文正与文定不相能，颇右文忠。党祸之成，非一日矣。某月日黔抚出缺，枢廷请简，面奉懿旨：著沈桂芬去。群相惊诧，谓巡抚系二品官，沈桂芬现任兵部尚书，充军机大臣，职列一品，宣力有年，不宜左迁边地，此旨一出，中外震骇。朝廷体制，四方观听，均有关系，臣等不敢承旨。文靖与文定交最契。情形尤愤激。两宫知难违廷论，乃命文定照旧当差，黔抚另行简人。文定谢恩出，惶恐万状。私谓：“穴本无风，风何由入？”意殆疑文忠矣，然并无影响也。南中某侍郎素昵文定，与文忠亦缔兰交，往来甚数。文定嘱侍郎，侦访切实消息。侍郎遂诣文忠处种种侦视。文忠虚与委蛇。一日，侍郎忽造文忠所曰：“沈经笙真不是人，不特对不起朋友，其家庭中亦有不可道者。我已与彼绝交。闻彼惎君甚，因外简黔抚事，谓出君谋，常思报复，不可不防。”文忠见其语气激昂，且丑诋文定至其先世，以为厚我，遂不之疑，将实情详细述之。侍郎据以告文定。从此结怨愈深。

    会京师大旱，谣言叠起，谓某县某村镇邪教起事，勾结山东、河南教匪，克期入京。九门遍张揭帖。贝子奕谟据以面奏。两宫召见醇邸，询问弭患方略。醇邸因德宗嗣服，开去一切差使，闲居日久，静极思动。奏请电调北洋淮军驻扎京师，归其调遣，以备不虞。文忠为步军统领，方在假中，醇邸所陈方略，一切不得知也。以讹言孔多，力疾销假，出任弹压。两宫召见，谓京师人心不靖，浮言四起，诚恐匪徒生心，拟调北洋淮军入卫。文忠力陈不可，略谓京师为辇毂之地，旗、汉、回、教五方杂处，易播流言。臣职司地面，近畿左右，均设侦探。如果匪徒滋事，讵能一无所知？倘以讹言为实据，遽行调兵入卫，迹涉张皇，务求出以镇定。事遂寝。醇邸闻之怒甚。文忠后知前议出自醇邸，亟诣邸第，婉陈一切。而醇邸竟以闭门羹待之，交谊几至不终。内务府大臣一缺，亦遂辞退。文定知有隙可乘，商之文靖，先授意南城外御史条陈政治，谓京师各部院大臣兼差太多，日不暇给，本欲藉资干济，转致贻误要公。请嗣后各大臣勤慎趋公，不得多兼差使。越日，文靖趋朝，首先奏言宝与荣禄兼差甚多，难以兼顾。拟请开去宝国史馆总裁、荣禄工部尚书差缺。时慈禧病未视朝，慈安允之。时论谓国史馆与工部尚书一差一缺，繁简攸殊，讵能一例？文靖遽以朦奏，意别有在。然文定意犹未餍，复摭拾文忠承办庙工，装金草率，与崇文门旗军刁难举子等事，嗾令言官奏劾，交部察议。照例咎止失察，仅能科以罚俸，加重亦仅降级留任，公罪准其抵销。所司拟稿呈堂，文定不谓然。商之满尚书广君寿，拟一堂稿缮奏，实降二级调用。文忠遂以提督降为副将，三载闭门。未几，文定病逝。醇邸笃念旧交，欲奏请起用。文忠笑却之。适德宗春秋已富，试习骑射，醇邸备有上驷八乘，作为文忠报效。奉旨赏收，加恩开复处分，旋补授京旗都统，大用。又为枢臣礼亲王世铎等所裁抑，外任西安将军。甲午万寿庆典，特令来京祝嘏。维时中日战起，京师震动，居民纷纷迁徒，流言遂多。步军统领福相国锟病不治事，人心皇皇。恭邸重领枢廷，扬言于众，谓：“九门提督非借重仲华不可。”公谓提督一差，十年前曾任过，方今国家多难，本不敢辞。但昔为宝、沈媒蘖朦奏，先开去工部尚书。今如以尚书兼差，始能承命。否则，愿回西安本任。迩时无尚书缺出，不得已奏请以步军统领兼总理各国事务大臣。翼年乙未，遂任兵部尚书。丙申四月，以协办大学士驰往天津查办事件，兼阅小站、芦台军队。凡袁世凯新建陆军、聂士成淮军，均归节制，戊戌新政之前文忠奉命以大学士署直督兼北洋大臣。

    八月，慈禧训政，召文忠入辅，兼督武卫五军，宋提督庆豫毅军、董提督福祥甘军，亦归节制。督练甫年余，庚子拳教启衅，翠华西幸。文忠初命议款，继命赴秦，仍直军机。和约签字，固由两全权因应咸宜，而文忠造膝密陈，委曲求全，厥功尤伟，外廷不得而知也。回銮后，奏设政务处，百废待举。不幸鞠躬尽瘁，希踪武乡。窃尝论之：甲戌德宗入承大统，仓卒之际，文忠实预其谋。己亥大阿哥几干大位，危疑之际，文忠能寝其议。综计一身仕止存殁，实与光绪一朝相终始。文忠逝后不数年，两宫龙驭上升，国体亦遂改革。白发老臣，荒江卧病，追维昔款，不知涕之从何出云。再以上所言，半系亲闻之文忠者，不敢一字假托也。

    荣文忠公精柳庄术。光绪丙申五月，余随公赴天津查办事件。公谓余，五年内必邀大用，时尚未补主事缺也。迨庚子升京兆尹，辛丑持节淮浦，适符五年之数。嘉定廖仲山尚书，余娅兄也。丁酉七月由仓场侍郎升任左都御史兼总理各国事务行走，与公同署办事。一日，公忽谓余曰：“昨见仲山额上紫气透顶，相书主外简封疆，内升清要。昼日三接，恩遇优隆。然其驿马并未发动，或者入直军机。不出数日，定有分晓。”甫及五日，尚书果奉命在军机大臣上行走。公与许筠庵师应騤，奉派密云查办事件。奏调余及恩君良，筠师奏调刑部司员左君绍佐、陈君昭常为随带司员。治事之暇，公谓：“左君性情正直，遇事不肯迁就人，人亦不乐就之，与侍卿一官最宜，必任监司。”谓陈君相貌丰腴，将来可望大用，财运尤佳。余谓：“骏叔何如？”公曰：“骏叔才气开朗，满洲人员中亦少见。论其作为，虽那桐、端方亦不过如是。惟紫须黄目，与相不称，将来命运，究不及那、端”等。后恩君洊升副都统。庚子之变，赍志以没。又本司同事某君已记名一等，以道府用，佥谓指日必邀特简。公谓此级人面部下半瘦削，且左偏，相法最忌。能保首领，已属万幸，且运行已终，讲不到外任之事。未几，值庚子之变，其父某侍郎拟殉国难，正犹豫徘徊间，某君叱之曰：“不死何待！”急推其父入井中。邻人深恶之。后洋兵入京者，驻侍郎宅内，知其不孝，竟遭枪毙。公有先见之明，历历不爽又如此。

    国朝官制，军机处为最要，始设置于雍正朝，历五世至咸丰。尔时天子当阳，乾纲独断。任是差者不过秉承意旨，撰拟诏谕，靖共夙夜，即为尽职。文宗末造，洪杨倡乱，糜烂至十六行省。每遇疆吏奏报及统兵将帅六百里加紧奏牍纷至沓来，日不暇及。文宗每日召见枢臣，询问方略。佥云：“敬候皇上训示，不敢妄参一议。”闻某中堂年已衰迈，造膝时久，俯伏青蒲，竟至鼾声大起。文宗闻之太息，但令内侍扶出，不忍加以责备。卒由上当机立断，某事如何处分，某股贼匪责成某大臣剿办；某疆吏有意推诿，力加申饬；某将领剿匪出力，破格奖励。一一处分讫，枢臣承旨而出。当时圣躬忧劳如是。厥后两宫垂帘，亲贤夹辅，一国三公，事权不无下移。各有声援，党祸遂因之而起。同治末年，穆宗亲政未久，龙驭上宾。德宗冲幼，仍请两宫垂帘。比时恭邸领班，长白文文忠、宝文靖、吴江沈文定、高阳李文正，均一时贤辅。第和而不同，虽为美政，卒至群而有党，未克协恭。文忠多病，文靖但持大端。当时推吴江主笔，高阳不肯附和。吴江势孤，急召门人湘抚仁和王文勤相助。仁和赋性圆融，不敢为左右袒。吴江病逝，高阳柄政，意在延纳清流，以树羽翼。南皮张香涛阁学、丰润张幼樵侍讲、宗室宝竹坡学士、瑞安黄氵敕兰侍读均以清流自居，慕东汉士风，辄以平章国故，摩厉群僚为己任。文正一一延揽。假借讲官之力，排斥异己，仁和竟不安其位而去。当时清流横甚，文正亦为所挟持，声望顿为之减。法越事起，朝野佥责枢府处置失宜。甲申三月，适奉严旨，枢廷五大臣全行退黜，降罚有差，北屋为之一空。诚百余年来未有之事。另简礼亲王世铎、阎丹初、额小山两相国、张子青尚书、孙莱山侍郎同直军机。诸臣均不谙内廷规制。越日，复命前充军机处领班章京仁和许星叔侍郎入直。时内政清明，八方无事，饶有太平气象。然借海军为名，营建园居，糜款至数千万，亦枢臣将顺之过也。

    朝鲜事起，中日失和，时则许尚书已物故，阎、张、额、孙诸大臣先后退出。甲午冬，仍起用恭邸暨高阳李文正、常熟翁文恭两相国。丁酉，高阳病殁。戊戌春，贤王薨逝，常熟被逐，朝局又为一变。八月训政，特召直督荣文忠公入京柄政，并统武卫五军。庚子民教启衅，两宫蒙尘，卒能钟ね无恙，法驾回京，固由两全权因应咸宜，而文忠造膝密陈，默回天听，其功为尤巨。盖枢府得其人则治，不得其人则乱。此中机括，间不容发。迨文忠病逝，继任非贤，争权纳贿，伐异党同。不及十年，大盗窃国，阳借共和之名，暗窥神器。国既不存，而军机处三字，亦遂无人过问矣。

    从来报施之说，儒者不废。无心求报，其报愈神。前在蜀幕中谈及文诚在籍治乡兵办贼、毁家纾难事。公慨然曰：“昔年袍泽效命疆场者，不下数千人。久思奏请优恤，立祠飨祀，曾倩王壬秋孝廉代拟一稿，不合奏疏体裁，搁置未用。忽忽又数年。久窃高位，无以慰死者于地下，言之心怛。尔时公并未命余削稿，即余亦无心见好于死绥诸君子也。”第年少好事，特就公所述大概情形，率成一疏呈阅。公谓中后段文义悱恻缠绵，微嫌前段叙事尚与当时事实未能符合，因略加改窜。并将唐中丞炯前在川所带援黔各军阵亡将士，一并叙入。另行清稿交缮折处缮发。由拟稿至封发，时甫三日。折弁回，已奉旨：准于死事地方建祠。昔日黄沙白骨悉化青磷，诚宇宙间至惨之事。至是而春秋享祀，获以升俎豆而荐馨香，公心为之大慰。继余辞公北上，适经某逆旅，夜中梦至一官廨，堂上设公案，中虚一位，余旁坐，案左右陈列各名册，高可盈尺。堂下武装军士累累，群向余叩首讫，欢欣鼓舞而去。醒后语计偕马君柘村。马君曰：“君殆积有大功德，故得此梦兆，今科必中无疑。到京应试，首场第一日，夜三鼓，接到题纸，首题为“子张问行”，全章节目层出，头绪纷烦，略一构思，竟无从著手。自维久惯落第，恐又虚此一行矣。姑假寐，忽梦中有人告曰：“速起。”天甫明，正拈毫属稿，第觉笔尖飞动，不假思索，汩汩其来，三艺一气呵成。冥冥之中，殆有神助。二、三场亦如之。榜发果获售。后二十六年余升授川督，请假回籍省墓。戊申元日敬谒文诚公祠，昭忠祠即在其右。入祠虔拜，不觉百感交集。时唐鄂生中丞丈致仕家居，约余于文诚祠相见。余述兹事始末，中丞亦为嗟叹不已云。

    余与嘉定廖尚书寿恒，先后随任黔中，同为泰和周氏婿。嗣缔姻钱塘许氏，又系尚书作伐。许夫人为尚书夫人之胞妹，重重姻娅，交谊弥敦。尚书由翰林洊升卿贰，扬历遍六曹。第宅东华门外，东偏有余屋数楹，约余同居。地近觚棱，远隔南城十余里，可谢绝一切酒食征逐。散衙之暇，得以半日读书，尚书之赐也。以文字受主知，凡春秋二试暨殿廷考试读卷、阅卷各差，无役不从。第尚书不专以文学擅长，尤能洞达政术，力持大体。丁文诚前官蜀中，改订鹾章，剔除中饱，百余万尽数归之公家。奸商不便，屡嗾言官条列细故，冀翻旧案。适蜀中另有他事，上烦圣虑。甲午夏，命尚书与满洲某尚书驰驿查办。溯川盐改章之初，文诚但持大纲，其间恤商便民，酌盈剂虚一应事宜，均前四川建昌道升任滇抚唐中丞炯力主其事。中丞先德湖北布政使威恪公树义，与某尚书父某巡抚同官鄂省。维时武昌不靖，滇督吴文节公移节湖广，奉命督师，檄威恪另领偏师杀贼。时兵饷未集，应展师期。某巡抚惎文节，兼嫉威恪，连檄催战。文节愤甚，径往黄州授命，威恪亦殉节京口，军势为之一挫。曾文正公为文节弟子，腾章上诉，并陈某巡抚种种陷害状。严旨责问。某巡抚畏罪自裁。此咸丰初年事。不图某尚书今日乃积矢于中丞，检查旧案，吹毛索瘢，全案几为翻覆。尚书力持不可，谓此案如铁铸成，久经风雨，迄不动摇，后之人惟须率由旧章。公家已收无穷之利，即有一二承办之员奉行不善，但当补偏救弊，济法之穷，而不可首先坏法。议遂寝。虽触满尚书之怒，不顾也。尚书官译署久，一领京仓，旋升台宪，遂擢礼部尚书。甲午中日一役以后，政府意见不无差池。常熟逐去海盐，特保尚书入枢襄助为理。刚相惎之。戊戌夏，常熟被逐，尚书势遂孤。时仁和在政府，与尚书情谊甚笃，而旨趣不同，每语人曰：“吾党中人，仲山火气太重。可想见正色立朝之概矣。”变政事起，荣文忠公入领枢垣，一意扶持善类，尚书安于位者年余。迨文忠有事东陵，刚相遂以他事中之。枢、译两差，先后开去。庚子中外肇衅，董军与拳匪大逞淫威，东半城尤甚。徐相国桐、孙文正家鼐第宅，悉遭抢掠。余适任京尹，移居府署，第与尚书同居十二年，岂可不顾而去，遂约尚书暂时同寓署内，以避凶锋。三忠授命，谣传尚书亦有嫌疑，几遭不测。两宫西幸，尚书避乱昌平。两全权入京议约，余再为府尹。爰派弁持护照，迎尚书来都，相见怃然。扁舟南下，获遂莼鲈之愿，亦云幸已。年华荏苒，尚书久骑箕尾，余亦衰病侵寻。刻以公子君时避兵来沪，枨触余怀，昔梦前尘，历历在目。不觉其词之芜而感之深也。

    尝读《论语》，于令尹子文之忠、陈文子之清，低徊往复，不能置之于怀。求诸近世，于吾乡丁文诚公，如或遇之。公起乡兵，毁家纾难，厥后率师勤王，褒奖之诏凡六下，惩办私出内监安得海，中外震惊，勋名尤为赫赫。侯家林、贾庄两次合龙，省费以数百万计，均东抚任中事。督蜀时奏改盐法，剔除中饱，百余万悉数归公。虽奸商勾结言官，腾章奏劾，谣诼繁兴；至钦派大员查办，初革职留任，继以三品顶戴署任，继以四品顶戴署任，卒赖朝廷鉴公无他，始终倚畀，绩用有成，可谓忠矣。以上数大端，彰彰在人耳目，勿庸叙。至公之清，有非他人所能及，亦非他人所及知者。余谒公于蜀中。蜀为天府，地大物博，总督名位煊赫，宜其取精用宏矣。讵知公一清如水，夔关每岁例解公费一万二千两，川盐局筹定每年公费三万两，均一介不取。所入者仅恃养廉一项。官虽制府，每年止养廉一万三千两，不及江苏、河南巡抚养廉之数，自奉部章减成发给，实计所得仅一万一千两。藩司按月分解不足千两，一切幕僚薪工，均取给于斯。加以公自奉甚俭，待人甚厚，亲戚故旧所识穷乏，希冀恩泽者不计若而人。公日在窘乡，曾备衣箧一，用印文封固。每值缺乏，命材官赍入质库，质银二百金济急。俟廉银收到，即行取赎。曾见厨役向公索帐，出言不逊。公忿甚，欲驱遣之，而又无钱清还旧欠。正拟持衣箱付质库，适成绵道王莲塘观察源来见，审公气色改常，徐谓曰：“公何忧之深也？”公谓：“实不相瞒，刻与厨役淘气。藩司本月廉俸尚未送来，我又不便函催，是以窘耳。”观察回署函知藩司，立将廉银送到，乃得解此纠结。合署幕僚佩公清风亮节，均能敦品，各自刻苦。每值年节及公诞辰，群相趋贺，至不能备官衣，但以双靴一帽，支应典礼而已。公自奉每食四簋，而宾、祭独丰。平生嗜好与和峤适相反，身后一棺，萧然几不能自给。呜呼！晚近以来，沽清名以欺世者多矣。实励清节如公者，吾未之见也。乃叹公之忠不可及，公之清尤不可及。

    仁和许恭慎公，武林望族，科第传家，一时乡里有“五凤齐飞入翰林”之誉。公以壬戌进士殿试，高列二甲第二名，例用庶常，时充军机章京。南天烽火，飞书羽檄。沿江各将帅一切进止征调，均取决于中枢。公仰承旨意，俯筹方略。邸枢各堂，倚为左右手。公亦感激驰驱，虽列上第，仍呈请归中书本班兼军机处行走。仲父文恪公以公不入玉堂为憾，公弗顾也。甲子五月，简放福建乡试副考官，时八闽未靖，疆臣疏请暂停考试。继而兵事粗定，仍请如期举行。得旨：正考官仍著原派之员去，副考官另简他员。而公留京不遣。翼日入直，恭邸一见即道歉曰：“昨福建副考易人，惭无以对君。只因江南军事得手，金陵省城即日可望克复，论功行赏，枢府必有许多应办之事，非君莫属。故特奏留君襄赞一切；典试学差，下科再行倚重。”公无如何也。未几，南京克复，捷音到日，时已过午。公与直班王大臣均未敢直，遥见外奏事处司员，手捧鸡毛檄文，由景运门入乾清门，面交内奏事处宫监，恭呈御览。公等从旁窥看，系八百里加紧公文一件，缀以夹板，大书“克复南京省城”六字。露布风驰，万民称庆。公自谓任差南北两屋垂三十年，每日在忧勤惕历中；所称心适意者，只此“克复南京省城”六字耳。惟时枢臣恭候召见。公急问恭邸曰：“此番召见，皇太后、皇上必询问金陵省城共若干门，何门濒江，何门倚山，暨东、南、西、北各方向。似须先有预备，免使临临时张皇。”邸云：“我未到过南京，一切茫然。上如问及，凭何以对？”意颇焦灼。公袖出一书曰：“此乃高宗南巡盛典第几卷，详绘金陵省城地图。曾中堂攻取金陵已非一日，何处驻兵，何处挖濠，何门包围，何门进取，屡次奏报，曾经叙明。某均于此图中拈有红签，并列小注，阅之一目了然。请携带手旁，以备顾问。”恭邸大悦。迨召见趋出，对公一揖曰：“今日召见，全仗君先有预备。敏练之才非某等所及。”指枢垣中坐谓公曰：“将来此坐定属君矣。”既而果然。此系公亲告余者，遂笔诸书。

    丙戌正月，余由伯兄城县署北上应试，道出光化，与马孝廉柘村偕行。马君为伯兄乙酉湖北乡试分房所得士也。行经河南荥泽口渡河。南省公车纷纷竞渡，车多船少。由辰至午，竟难击楫中流，势须头批船只运达彼岸，回空船到，方可成行。维时朔风肆虐，尘沙扑面，重裘几不能支。遥望渡旁，数十武有一小村落，驱车往询，知为邵家庄，同居一姓，为康节先生后裔。当令仆夫暂将军骡卸下，以惜马力。余与马君坐于车箱避风候船。庄内一老翁悯余等劳苦，特约至宅内烘秫秸火，并以小米粥相饷，意极可感。左屋设一药肆，司事者另一翁，工柳庄术，顾谓余曰：“君等上京求名，不辞辛苦。观君额角满现黄气，此番到京，定卜高中。异日名位，不可限量，可为预贺。”询柘村能联捷否，笑而不答。自维潦倒风尘，匆忙十载。此来河干待渡，徘徊渡口，但有憔悴可怜之状，敢诩鸢肩火色，希冀宾王？闻翁所言，亦姑听之。少顷，舆人来告，黄河中流泊有一船，当辞邵翁，立即驱车唤渡。日已向夕，匆匆上船，但闻河冰东下，打船有声。仰视半轮残月，掩映天际。迨登北岸，夜漏已交亥矣。舟中以梅村“一鞭夜渡黄河宿”诗句为题，与柘村各赋试帖诗一首。礼闱榜发，果然获售。马君暂时铩羽，均如所言。后十八年来抚中州，驰往河上查工，道出荥泽口，为昔日停骖同渡之地。邵翁之子来见，询其父，已委化多年；药肆善相之某翁，早经他适，若存若没无从问讯。枨触前尘昔梦，不觉感慨系之。俯仰之间，如同隔世矣。爰于工次为邵翁之子位置一事，藉资饣粥。大河南北，一时传为佳话。今忽忽又二十年矣，拈笔述此，不尽怃然。

    宁乡刘忠诚公坤一，以军功起家，历任封疆垂三十年，惠政甚多。庚子拳匪之变，公适任两江总督，倡议与沪上各国领事，互签保护东南长江一带之约。不动声色措天下于磬石之安，其功尤伟。而虚怀雅量，尤有不可及者。余与公素无一面之缘。辛丑冬，奉命督漕，甫抵徐州，公侦知，即由南京来电，谓脾弱多病，两江地大事烦，实难胜任。徒以时艰恩重，未敢恳辞。江南地方自揣可照料，江北地面辽阔，界邻数省，伏莽最多，实难遥制。特请余迅速到任，督率镇道府县严办冬防，以慑贼胆而镇人心。如镇道有不率教者，尽可先行会衔奏参。缘同官一方，均有地方之责，切勿稍存畛域。一面严札镇道，所有江北一切剿匪、治河方略，就近请示漕帅办理，不必远道请示，辗转需时，徒滋贻误。公如此推诚相与，匪特镇道服从维谨，即余亦不敢以客卿自居。莅任一年，盗戢民和，为淮上积年所未有。未几，而公在江督任内病故，余亦调任中州。回忆同舟共济之雅，讵可复得。而继任者，遂难乎其人矣。

    庚子京师拳匪之乱，正阳门城楼化为灰烬。辛丑两宫回銮有期，余奉命承修跸路工程。以规制崇闳，须向外洋采办木料，一时不能兴工。不得已令厂商先搭席棚，缭以五色绸绫，一切如门楼之式，以备驾到时藉壮观瞻，然费帑已数万金。余旋外任，此项工程无人过问。漕督岁支养廉约九千五百两，公费亦有万两。余素崇节俭，不尚奢靡。当节省岁入一万两，作为报效重修正阳门城楼之需，以为各疆吏倡。计全国二十一行省，大省报效二万，小省报效一万，可凑集数十万，保难克日兴修。讵皆置若罔闻。迟之又久，某督入觐，面奉懿旨，谓门楼为中外观瞻所系，急须修建。漕督曾报效银一万两，各省督抚受恩深重，而竟置之不理，不知是何居心。太息久之。某督承旨后，始行电商各省，多方凑集，得银三十余万两，克期兴工。经岁而工告竣，都城百雉顿复旧观。惟查各省所筹之项，均系提用正款，并求一解私囊而不可得。南省某督素负盛名，至谓如此巨款，可惜徒事工作，何不移作兴学之用，较有实际。宁知学堂之害，于今为烈。试问今日革命巨子，何一非学生造成？弃礼蔑义，无父无君，恐非某督九京之下所能预料者耳。

    米粮私运出洋，为江南一大漏卮。余官京朝时已有所闻。抵漕督任后，凡僚友至维扬来谒者，昌言不讳。奸商勾串官吏，通同作弊。由某人过手，由某口出洋。舳舻衔接，一季运出米石难以数计。而扬州守令阴主持之，以致不能穷诘。余派员驰往，密为侦察，获有实据。漕督有管辖淮扬地方之责，原可直接参办，第江督刘忠诚待我厚，谆谆以江北诸事相委托，知而不知，公义私交，均有未协，况此事应由彼主持，当即咨请查办。忠诚接阅后，登时震怒。以私运米石出洋为地方大害，扬州府县胆敢庇纵；江宁仅隔一水，院司道府盲然无知，致烦漕督来文询问，尚复成何事体，于面子上亦多未便。初拟命材官持大令至扬，将守令拿往于江宁，严行处治。嗣恐人心震骇，姑从宽先行撤任，即交运司程雨亭都转仪洛，归案审讯。霹雳一声，贪吏震慑。一府两县同时撤革，官方为之一肃。讵扬州府石守与鄂督张文襄系属至戚，文襄欲为缓颊，已来弗及。但诿过于余，谓漕督多事。厥后忠诚仙逝，文襄继任。检阅案牍，历历有据，无从与该守开脱。复谓人曰：“即令实有其事，惟系江督责任，与漕督何干？仍不免多事”云。不图公忠体国之大臣，竟出此等论调，窃所不解，而忠诚之遗泽远矣。

    ●卷二

    常熟翁协揆，学问家世冠绝班行。两充帝师，名高望重，而祸亦随之。当戊戌廷试后，德宗御太和殿传胪礼成，驾还宫，召见军机，谓协揆曰：今科状元夏同龢与师傅同名，诚为佳话。足见君臣一德，遭际攸隆。翼日，为公揆辰，两宫先期赏赉，亦极优渥。讵公入直谢恩，忽奉严旨，驱逐回籍，即日出京，不准逗留。霹雳一声，朝野同为震骇。公到籍后，闭门谢客，日在山中养疴。迨八月政变，康梁获罪。刚相时在枢府，首先奏言：“翁同龢曾经面保康有为，谓其才胜臣百倍。此而不严惩，何以服牵连获咎诸臣。”维时上怒不测，幸荣文忠造膝婉陈，谓康梁如此横决，恐非翁同龢所能逆料。同龢世受国恩，两朝师傅，乞援议贵之典，罪疑惟轻。上恻然，仅传旨交地方官严加管束。协揆奉严旨后，始知夏间获谴，系由刚相构成。因谓人曰：“子良前充刑部司员，由余保列一等，得以外简。厥后以粤抚入京祝嘏，适额相奉旨退出军机，余即力保子良继入枢垣。虽不敢市恩，实亦未曾开罪。不知渠乘人之危。从井下石如此！”嗟叹久之。客有告协揆曰：“刚相识汉字无多，闻在直时，每称大舜为舜王；读“皋陶”之“陶”字，从本音；并于外省奏折中指道员刘为刘鼐。”经公当面呵斥，渠隐恨，思报复久矣。公熟思良久，曰：“是吾之过也。”

    甲午中日之役失败后，军务处王大臣鉴淮军不足恃，改练新军。项城袁君世凯，以温处道充新建陆军督办。该军屯兵天津小站，于乙未冬成立。当奏派时，常熟不甚谓然，高阳主之。讵成立甫数月，津门官绅啧有烦言，谓袁君办事操切，嗜杀擅权，不受北洋大臣节制。高阳虽不护前，因系原保，不能自歧其说，乃讽同乡胡侍御景桂，摭给多款参奏。奉旨命荣文忠公禄驰往查办。文忠时官兵尚，约余同行。甫抵天津，直督王文勤公文韶传令，淮练各军排队远迓，旌一色鲜明，颇有马鸣风萧气象。在津查办机器局某道参案毕，文忠驰往小站。该军仅七千人，勇于身量一律四尺以上，整肃精壮，专练习德国操。马队五营，各按方辨色，较之淮练各营，壁垒一新。文忠默识之，谓余曰：“君观新军与旧军比较何如？”余谓：“素不知兵，何能妄参末议。但观表面，旧军诚不免暮气，新军参用西法，生面独开。”文忠曰：“君言是也。此人必须保全，以策后效。”迨参款查竣，即以擅杀营门外卖菜佣一条，已干严谴；其余各条，亦有轻重出入。余拟覆奏稿，请下部议。文忠谓，一经部议，至轻亦应撤差。此军甫经成立，难易生手，不如乞恩姑从宽议，仍严饬认真操练，以励将来。覆奏上，奉旨俞允。时高阳已病，仍力疾入直，阅文忠折，拂然不悦。退直后，病遂增剧。嗣后遂不常入直，旋即告终。足见其恶之深矣。袁逾年升直臬，仍治军事。戊戌四月，文勤内召，文忠出领北洋。袁君夙蒙恩遇，尚能恪守节制。

    维时新政流行，党人用事，朝廷破格用人，一经廷臣保荐，即邀特简。袁热中赋性，岂能郁郁久居。倩其至友某太史入京，转托某学士密保，冀可升一阶。不意竟超擢以侍郎候补，举朝惊骇。某学士以承筐菲薄，至索巨款补酬。辇毂之下，传为笑话。袁君遵旨来京，预备召见。入见后，传闻有旨，以文忠大逆不道，令赴津传旨，即行正法。所有直督一缺，即以袁补授；并带兵入京围颐和园。袁谓天津尚有芦台聂士成一军，曾经百战，兵数倍于新建陆军，围园之事，万不敢办。至传旨将直督正法，亦恐办不到。或俟九月两宫赴京阅操，相机进行。八月初三，袁探知朝局将变，惘惘回津。文忠佯作不知，迨其来谒，但言他事，绝不询及朝政。袁请屏退左右，跪而言曰：“今日奉命而来，有一事万不敢办，亦不忍办，惟有自请死。”文忠笑谓：“究系何事，何匆遽之甚？”袁袖出一纸呈阅，并观文忠气色行事。文忠阅竣，正色告曰：“大臣事君，雨露雷霆无非恩泽。但承旨责在枢臣，行刑亦有菜市。我若有罪，其愿自首入京，束身司败。岂能凭尔袖中片纸，便可钦此钦遵。”袁知事不谐，乃大哭失声，长跪不起。文忠曰：“君休矣，明日再谈。”因夤夜乘火车入京，晤庆邸，请见慈圣，均各愕然。越日，奉朱论以朕躬多病，恭请太后训政，时局为之一变。首诏文忠入辅。慈圣以袁君存心叵测，欲置之重典。文忠仍以才可用，凡作乱犯上之事，诿之党人，并以身家保之。袁仍得安其位，慈圣意不能释，姑令来京召见。袁最机警，谄事东朝，前事不惮悉诿之主坐。而宫闱之地，母子之间，遂从此多故矣。上用非其人，转蒙其害。一切无以自白，遂郁郁以上宾。冲皇御宇，监国从宽，褫职放归，不能锄恶务尽。武昌难发，特起督师，犹以为长城可恃。卒至一入国门，遂移汉鼎。恶贯虽满，竟获善终。匪特天道难知，抑亦文忠所不及料者已。

    淮安关监督署在板闸，距清江浦十五里而近，榷收运河南北商货，税率为内地各关之冠。例由户部奏请简命满员充作监督，大都内务府得力司员任之。榷斯关者，随任笔帖式一员，作为副关。遇监督有丁艰、病故，就近由漕督委副关先行代理。每于代理时间，勾串该关书吏、番役，朋比勒索，舞弊分肥。病国病商，几至莫能究诘。余任内，适监督某君因病出缺。余维该关经收税款每年约数十万，现值洋商三联货单内河行船，每因各厘卡刁难勒阻，各国领事屡有责言，致烦辨论。笔帖式职司奔走，不谙交涉约章，断难当此巨任。爰电商署江督张文襄公，会委淮扬道沈观察瑜庆署理，檄令先行到任。诚恐该副关大失所望，暗中勾同书役人等，朦蔽阻挠，复严札训迪而申儆之。观察署理三阅月，力除弊端，征收较前为旺。文襄闻之，谓僚友曰：“陈漕督初膺外任，不图处理淮关一事，竟能洞达政体如此。余并非故违成例，不过审度时势，权衡事之轻重与人之胜任否。但使于公家有济，虽身为怨府，所不敢辞。区区淮关用人一事，乃其小焉者耳。”辛丑冬，迎銮河北。适有人奏淮扬运河高、宝交界处马篷湾，年年淤塞，亟应疏凿。奉旨命余酌办。余到任后，扬州堤工局总办丁观察葆元来谒。观察熟习河工情形，此项要工，甚愿效力。第须开岁秋汛后，始能筑坝动工，估计需帑银十万两。余函商江督刘忠诚公，极以为然。但苦经费难筹，竟在延宕。惟系奉派交办之件，该地三十里河身淤浅，每届冬令，有碍舟行，万难置之不办。漕署又无他款可资挹注。正深焦虑，适淮关监督某榷使来谒，知余主办此工，而又无款可筹，密谓关署尚存不动杂款六万两，可以济用。但须奏经俞允，即可照拨。两淮盐运使程君仪洛因公来浦，谈及此项工程，允筹二万两。余急电商忠诚，略谓难得关监督、盐运司不分畛域，以公济公。此项工程需款十万两，有著之款已有八万两，札饬两藩司各筹一万，适符前数。忠诚复电照办。当即会衔奏请分拨，并派丁观察驻工督办。此壬寅春夏间事也。入秋水落，正在赶办筑坝、放水、开引河各事宜，备夫购料，逐日兴工，讵忠诚于九月初间病逝，江督一缺，以张文襄署理。观察闻之，惊惧万状，星驰来署辞差。意若文襄一到，功名即不能保，不如早避为是。问以何畏文襄如此之甚，答云：“文襄前经某京卿参劾，特旨交忠诚查办。忠诚派员赴鄂，同班中无人敢往，卒令观察往查。案虽奏结多年，文襄至今犹憾之。”余谓：“南皮乃君子人也，前事或已忘之矣。君承办此项工程，乃系忠诚会衔奏派，现已开工，年前必须竣事，岂能遽易生手。君但放胆办去，如文襄假公济私，遇事挑剔，致使承办之员不能放手办事，贻误要工，此责必文襄负之，我亦岂能无言。”观察意终不释，勉强赴工，神形极其委顿。未几，文襄莅任，果有严札前来督责。一般迎合者，又复布散谣言，谓观察购料不实，用人不当。观察乃功名之士，利害切身，忧与劳积，身膺重病。此项要工几败垂成。时沈敬裕公瑜庆为淮扬道，本有治河之责。余亟檄敬裕驰往工次，代观察简料一切。并使转达文襄曰：“两江总督参一道员，若摧枯拉朽耳。公果与丁道有憾，何时均可劾罢。目前要工正在吃紧之际，不应横加责备，使彼无可措手。”文襄笑曰：“我不过聊示儆戒耳。请告漕台放心，决不牵动公事。”厥后工程事竣，文襄已回鄂督任，余亦调任中州，奏调观察赴豫差遣。迨余移任苏抚，观察复随来苏，以资深道员，不数年亦补徐州道缺，可谓幸已。

    丰润张幼樵学士，庚午乡试中式，出番禺张兰轩师之房。乙亥，兰轩师典试黔中，余获售，与学士为前后同门。丙子入京会试，曾见于上斜街番禺会馆兰轩师邸，匆匆未交谈。丁丑春，师病没密云，学士往吊，并撰挽联云：“成一代史不可无公，岂期积蠹丛残顿惊绝笔；封万户侯何如知己，剩有素车白马为赋招魂。”措词极其哀痛，余心折之。学士遇事敢言，扶摇直上。癸未奉命驰往陕西查办事件，于原参之外，复论列多人。寻常查办，无此认真。学士有句云：“往还五千里，咒骂十三家。”可想见其崖岸。厥后马江一役，自有公论。学士自军台释回，一至北洋，旋作金陵寓公。饱经忧患，绝口不谈时事。庚子两宫西狩，李文忠公入京议款，特约学士入幕。时余以府尹充留京办事大臣，襄办和议，与学士哲嗣仲昭，同为平远丁氏婿。学士行辈居长，讵晤余时，即谓与余先后出兰轩师门下。同门之义甚古，琐琐姻娅不足计也。学士天资英挺，自经迁谪，学养愈复深邃，与余倾盖如故。谓文忠幕中，晦若可谈掌故，而盲于时势。其他某某，委琐恶劣，不直一噱。其月旦峭刻如此。朝廷议行宪政，行在政府奏设政务处，派某某充提调，某某充总会办，学士亦在奏派中。电信传来，文忠喜甚，谓可徐图大用。学士怫然不悦。时仁和王文勤、善化瞿文慎均直军机，充政务处大臣。于君晦若、孙君慕韩，并在会办之列。学士拟就辞差电稿，嘱余代达荣文忠公，稿中有句云“某亦曾近侍三天，忝居九列，岂能俯首王、瞿，比肩于、孙”等语。笔锋犀利，咄咄逼人，犹是当日讲筵气概。和局未经签字，学士已请假回宁。余督漕淮上，犹时通书札。壬寅，哲嗣仲昭入汴乡试，道经清淮，手持学士亲笔函，托余派弁沿途护送。仲昭以世丈称余，谓出自学士意。余万万不敢当，专叙姻谊。而学士之风义为不可及矣。今读《涧于集》，回忆二十四年前，贤良寺内挑灯煮茗，如昨日事。不禁人琴之痛云。

    光绪癸卯科河南乡试，余入闱监临，见院中厅事上悬匾一方曰“月华纪瑞”，细审为雍正壬子吾乡平越王犀川先生士俊所题。时以河东总督监临河南乡试。八月十五日夜，目睹月华，先生以诗纪事，主司以下各有和章；复手书此四字以留雪爪。诚科场佳话也。余亦撰一联悬之楹间，文曰：“后百十三年雪苑衡才，公赋月华，我书云物；合万一千人风檐奏艺，昔吟桂子，今占梅魁。”是年顺天借闱乡试，本省试期改迟，十月举行，故用梅魁以作佳兆。昔闻科场巨典，神鬼实司纠察，此言颇信。当点名入场后，夜漏三下，监临应至内帘，与主司相见，请发题纸。见时仅作寒暄语。题纸发出，率同提调监试两道暨任差官吏、文武员弁约百余人，赍送此项题纸到至公堂。由余升堂，督饬应差官吏，逐员分给讫。比时场内人数以万计，灯笼火伞以数千计，堂上堂下火光烛天。而凡百执事视动俱寂，几若衔枚战士，万马无声。亦似有文昌魁斗，临在上而质在旁者。此无他，功令本极严肃，人心先存敬畏。奋多士功名之路，实隐寓天人感召之机。末世不察，至薄帖括为小技，而未审先朝驾驭英雄之彀，即在乎此。科举一废，士气浮嚣，自由革命，遂成今日无父无君之变局。匪特增余感想，亦犀川先生所不及料者已。

    黄河大工，自郑工合龙后，当事者减少秸科，多筑石垛。一望金堤，河流顺轨者十余年。厥后裁撤河督，责成河南巡抚管理，事权专一，收效尤易。余于光绪癸卯秋，抵豫抚任。省中有大王庙四，曰：金龙四大王庙、黄大王庙、朱大王庙、栗大王庙。将军庙一，群祀杨四将军以次各河神。巡抚莅新，例应虔诚入庙行礼。越日，黄大王到，河员迎入殿座。余初次瞻视，法身长三寸许，遍体著浅金色。酷嗜听戏，尤爱本地高腔。历三日始去。后巡视南北各要工，金龙四大王、朱大王均到。朱与黄法身相似，金龙四大王，长不及三寸，龙首蛇身，体著黄金色，精光四溢，不可逼视。适在工次，即传班演戏酬神。在工各员佥谓，金龙四大王不到工次已二年余；此次出见，均各敬异。余回省后，时值乡试届期，入闱监临。夜中不寐，偶思河工大王有四，已见其三，不可谓非至幸。独栗大王尚未见过，不识有一面之缘否。讵至诚竟能感神？翼日，内帘值役之老兵禀报，栗大王已在闱中第几房之窗下，当即率同提调、监试两道，齐集至公堂，派员入内帘，用彩盘赍出，安坐堂上，焚香行礼。并用余所乘大轿全副彩仗，启门弃往大王庙中供祀如礼。初疑何以径至闱中，询之老吏，始知大王系嘉庆朝河南即用知县，曾充乡试某房同考试官。兹之贲临，或亦重证文字因缘乎。因忆前在蜀中，丁文诚公言，昔官山左，于贾庄工次挂缆堵口，亲见栗大王到工，大工即日合龙。翼日，敬诣神位拈香，忽见法身颈上围绕白线一条，为前日所无。正深疑虑，不两日接到礼部蓝印公文，惊悉穆宗毅皇帝龙驭上升，薄海臣民，同服缟素。始知大王精气为神，犹是本朝臣子。哀诏未到，实已先知，缟服临工，示人色相。其神不隔夫幽明，其忠亦无间于存殁矣。各大王、将军姓氏履历，均有专书，兹不备录。

    甲辰会试借豫闱举行。余以豫抚派充知贡举，总裁为长白裕文恪德相国、长沙张文达百熙尚书、吴县陆文端润庠总宪、南海戴文诚鸿慈侍郎，满知贡举为长白熙阁学瑛，其余同考、监试、提调等官，均由京奉派来豫，赞襄其事。揭晓日，余与诸公齐集至公堂升座，拆卷填榜。陆文端手持一卷语余曰：“此卷书法工整，为通场冠。廷试可望大魁。”揭封，知为肃宁刘君春霖。其同乡阎太史志廉，亦系同考官，谓刘君平日所书大卷不下数百本。正欣羡间，张文达又执一卷示余曰：“吾乡本朝二百余年，三鼎甲俱备，独少会元。场中得湖南一卷，写作俱佳，以正大光明次序而论，我班次居二，例中会魁。科举将停，机会难得，情商裕相，恳将此卷作为会元，庶使吾乡科名免留缺陷。承裕相允让，即此卷是也。”揭弥封，乃茶陵谭君延，为前粤督谭文卿制军之少子，咸庆主司得人。迨殿试胪唱，刘君果获大魁，谭君亦以高第入词馆。私揣两君异日文章位业正未可量，讵不数年间，时局日非，国步已改。而此两人者，一则憔悴京华，仍效牛马之走；一则驰驱岭表，徒为蛮触之争，已忘其为故国词臣，先朝仙吏。国家二百余年养士之报如此结局，尚何言哉！

    余外任时，每月应奏折件交文案缮写后，必逐一检阅无讹，方始封发。至题本则由幕中拟稿，阅定后恭书题字，即由承办书吏翻清缮权，即日拜发，不必再行检视。豫抚任内，恭值乙巳年十月慈禧万寿，先期例进贺本，钱友人某君以稿呈画。当以循例文字，匆匆一阅，即行书题。第贺本中有恭值“七旬万寿”字样，心窃疑之。以为本年系慈圣七十一岁寿辰，何以叙为七十，减去一岁？询之某君，谓历次贺本均系照上届题本抄录。当检七十万寿贺本阅视，与此稿同。而疑终不释，复检六十九年万寿本阅视，则与七十悬殊。更检五十年、六十年万寿贺本与各前一年贺本比对，亦复不同。计五十年、六十年贺本标明“五十、六十”字样，与七十年贺本标明“七十”字样同。其各前一年贺本文字从同，并不言年数，系属通同颂语。复检阅五十、六十万寿后一年之贺本，文字均与五十、六十万寿前一年同。反复研究，恍然大悟。缘寻常万寿庆典，礼部拟就普通贺表一通，先期颁行各省，临时缮写具题，以照画一。独至整庆之年，部中另拟特别表文，标明五十、六十、七十字，仍先期颁行各省照式缮题，以昭郑重。准是以推，本年七十晋一，仍应遵用普通贺表，毫无疑义。当将原稿涂销，仍烦某君另照普通贺表缮稿呈画讫。此事若于初画题稿时，稍不审慎，贸然发缮，直待各省表章一齐到京，经内阁看出，发回另缮，已赶不及。疏忽咎小，贻误咎大。即科以大不敬，亦复何说之辞！犹幸登时看出，从速改正，获免愆尤。始知凡百执事，不得掉以轻心，此特一端耳。某君经此周折，卒不安馆席而去，虽欲留之，亦无从已。

    河南省赋税额每年三百十余万。开封府祥符一县税额十万零，已逾贵州全省之数。自黄河决口后，河占沙压。但以祥符一县论，报荒已及八万余两，岁仅征税一万数千两。习之既久，几成定额。实则数十年来，民间垦荒逐渐成熟。小民但知一己之利，罔计国家维正之供，匪一朝一夕之故矣。余到任后，接准部咨筹饷原奏，严核各省钱粮一条，内开：河南一省，共报水占沙压地亩停缓银十六万七千余两。内多指南中工、郑工、兰仪工等处决口所致。其实决口堵塞以后，昔年漫决之地，早经涸复，半属膏腴。而承此业者，多系巨室富商，久踞无粮地亩，官不过问等因。当即设立清源局，札委司道切实整顿。以祥符欠额最多，先从该县入手。凡有已垦荒地隐匿未报者，悉令和盘托出，不究既往。报明以后，分别全熟、半熟、轻荒、重荒、废荒五等，酌定升科减免去后。讵有县属东乡薄镇、冶台等村回民李沅庆，借端抗阻。在该村礼拜寺内煽惑聚众，约近万人，扬言抗粮罢市，拦阻米粮柴草，不准入城。并将茶冈、小黄铺、招讨营等处电杆砍毁约十余里。人心皇皇，风谣四起。当饬常备军翼长袁道世廉，拣派该军分统杨副将荣泰，带兵会同县委驰赴东乡弹压解散。杨荣泰进至该村，忽闻撞钟集众，又见四面火起。该匪等愍不畏法，首先放枪击伤弁兵数名，并抢去砸毁毛瑟枪一杆，势颇汹汹。我兵不得已，放枪还击。登时格毙四五人，余匪始相率溃退。该分统召集乡董开导，旋即一律解散。匪首李沅庆已乘间脱逃，嗣因捕拿甚急，逃至陈留县韩冈白马庄村外，旷地桑树上畏罪自缢。经督认明确，将尸身押解来省，饬令戮尸，传首犯事地方示众。经此惩诫后，各乡纷纷开报地亩，极为踊跃。仍饬该县从轻升科，以示体恤。当事起之时，河南同乡京官，以隐粮为绅衿之耻，而输将又非所乐从，不责愚民作奸犯科，反责官府办事操切。虽不敢胜章参奏，而责言之书，雪片而来。余一概置若罔闻，但知绥靖地方，徐图善后。直督某制军，豫产也，贻余书曰：“汴民玩法久矣。经公少加惩创，不至纵成无父无君之局。公之造福于豫民至矣。”余方叹其制军为知礼，岂料阅时未久，某制军行与言违，至成为无父无君之人。可胜叹哉！

    戊戌变政，首在裁官。京师闲散衙门被裁者，不下十余处。连带关系，因之失职失业者将及万人。朝野震骇，颇有民不聊生之戚。太仆寺一应事件，应归并兵部，事隶车驾司。刚相以承办司员不能了此，特派余专办此事。余力辞不获，又不愿结怨同僚，爰会同驾司犯印稿诸君公同办理，当往该寺查看情形。讵寺中自奉旨后，群焉如鸟兽散，阒其无人。匪特印信文件一无所有，即厅事户牖，均已拆毁无存，一切无从著手。因思太仆寺管理马政，与兵部时有公文往来，部寺书吏消息时时相通，乃饬部吏特约寺中得力之书役来见，善言晓谕，以安其心。谓：“太仆寺官虽裁，而吏万不能裁。此时遵旨归并兵部，不过于部中另设一科，仍责成尔等旧人办理。寺中堂司多系满员，余等无从浃洽，尔等可回明堂上，速将信印文件交出，以便接收覆奏。一面即妥筹附设机关，俾尔等不致流离失所。”该吏等谓：“昨奉裁官之旨，堂司等官一哄而散，信印文卷无人过问，已由吏等暂行收存。今日特携带到部，静候区处。”余闻而嘉奖之。一面回明刚相暨各堂，即于车驾司五科之外，特设马政科一科。甫十日，东朝训政。所有裁撤各官署，均复其旧。太仆寺衙门亦在光复之列。此戊戌秋间事。迨庚子七月，余奉命署理该寺正卿，衙署在东城根，已为使馆占据，不能前往，仅假内阁汉本堂到任。不数日，两宫西狩。次年举行新政，太仆寺仍在裁撤之列。兵部衙署亦划入使馆区域。迄今思之，如同梦寐。

    自来名父之下，难乎为子。朱、均均称不肖；而能承继禹之道，启独称贤。盖善作犹贵善述也。吾乡丁慎五方伯体常，为宫保文诚公之子。方伯尝谓：“吾父之高勋伟略，诚不敢望希万一，而其清风亮节，虽未之逮，窃有其志。”当作郡三晋时，南皮张文襄公适为晋抚。窃疑大员子弟习于纨，御方伯独严，多方裁制。自朝至于日中昃，不遑启处。卒以克勤克俭，卓著循声。文襄雅重之，深羡文诚有子。长安薛云阶尚书，前授四川成绵道，原缺为固始丁价藩观察署理，文诚正资熟手。檄令尚书外署建昌道。尚书不悦，而无如何。未几，升晋臬以去。履晋日，方全以署首府参谒，即遭尚书讽刺。谓：“自维才识庸暗，成绵道一缺，已不胜任。不意天恩高厚，洊升法司，尚祈时加照拂”等语，迨署臬使时，长白刚子良协揆来作晋抚，谓前随恩露圃中堂、童薇研总宪入蜀查办事件，事竣后，以宫保系一代伟人，谒诚拜谒，竟不蒙传见。言次意颇悻悻。方伯均婉语谢之，而奉公维谨，夙夜匪懈。刚无可挑剔，卒膺上考。方伯以外补潞安府知府，名不列军机记名单内，卒升河东盐法道。其简在帝心如此。后擢甘臬，坐升甘藩，莅任未久，适粤藩某方伯牵涉康梁一案，从宽改调。上以方伯夙著清操，堪以坐镇雅俗，特调广东藩司，旋护广西巡抚，大用。方伯蒿目时艰，急流勇退。于卸抚篆后，抗疏乞病，还我初服。闻者莫不羡之。余居文诚甥馆数年，代司笺奏。方伯两次述职来京，又复朝夕与共。乡情亲谊，交非泛常。尝谓：“文诚值大可为之日，不恤鞠躬尽瘁，以身许国，方伯值无可为之时，不妨莼鲈寄兴，以病乞身。”匪特乡邦哲人，即求之各行省，如此门望，具此雅量清操，亦恐不多见者矣。

    庚子七月廿二日，西宫西狩。八月全权大臣庆邸、李文忠公先后入京主持和议。京畿内外，人心渐定。余再尹京兆，徇顺直商民之请，两次吁恳回銮，均蒙优诏褒答。逾年五月，和约签字，洋兵一律撤退，交还京师地面。适奉旨，定期十月还宫。维时京城残破不堪，急须修理。全权大臣先期电奏，请派大员承修跸路工程。行在枢府拟定长沙张尚书百熙、长白桂侍郎春，奏请派充。慈圣笑谓：“此次工程须由在京大员中拣派，情形熟悉，较为得力。我意中已有两人：一兵部侍郎景沣；一顺天府尹陈夔龙。不如一并派充，四人合办。”枢臣承旨后，即刻电京遵照。桂侍郎前在庄王府任差，有庇拳嫌疑，不果前来，张尚书一时不能赶到，先由余与景侍郎召匠选料，赶速开工。初次入东华门，蓬蒿满地，弥望无际。午门、天安门、太庙、社稷坛等处，为炮弹伤毁。中炮处所，密如蜂窠。想见上年攻取之烈，不寒而栗。披荆斩棘，煞费经营。此外如天坛、先农坛、地坛、日月坛暨乘舆回时经过庙宇，大半均被焚毁，急须修理。工程浩大，估计实需工款约百万两。而堂子全部择地移建，与正阳门城楼之巨工尚不在内。景侍郎狃于从前习惯，凡工程估定价目后，堂司各员例取二成节省经费。拟照前例，借工帑余润，以偿拳乱损失。余不以为然。谓此次拳祸之烈，为二百年所未有。九庙震动，民力艰难，此项工程不得以常例论，应核实一律到工。即所派员司，一律自备夫马，洁身任事。将来大工告竣，准给优保以酬其劳。侍郎意不怿，谓余有意与彼作梗。适张尚书到京，颇以余所论为是。侍郎无如何，始允会同入奏立案。余等分期就同司员督理工作，历经三月，工程大致完竣。当即电知行在。奉旨：“跸路工程现已修竣，陈夔龙著即赴河南布政使新任，在中途迎銮。讵在京尚未启程，复奉旨署理漕运总督。即日驰往行在，于河南汤阴县宜沟驿接驾。次日扈从至彰德府，复奉实授漕督之命。次日复扈从至直隶磁州，恭谢天恩，送驾讫。数日之间，三次召见，赏赐优渥，并赏白金一千两。旋面谕即行折回河南，取道淮徐赴漕督任。逾年壬寅，接张尚书等函，知堂子业已兴建讫。余复于漕督任内捐廉银一万两，倡修正阳门城楼。各省均提公款助修，计一年余，始行工竣。承修跸路工程之案，乃告一结束。特备书以谂来者。

    蜀为天府国，川东最富繁，川南次之，川北又次之。川西出成都百里，至灌县止，尚属内地景象。灌以西，一望沙砾，广漠无垠。光绪乙酉春，丁文诚公松、建阅武，约余同行。曾经茂州达松潘夷地，为唐时维州一道，李卫公筹边楼、安戎城遗址尚存。穷荒戍卒，犹能谈当日绥边伟略。盖昔贤之规模远矣。嗣由松、茂折回邛、雅，地接打箭炉，乃入前藏要道，明正二十余家土司头目来谒，文诚一一传见，宣以天朝德意，继复慑以幕府军威。该土司等诚惶诚恐，匍匐战栗，谨遵约束，奄有赞皇当日治边才略。继仍诣灌县查勘都江堰工程。按岷江发源岷山，滔滔东注，直趋灌口。秦李冰为守，特凿山穿埠，名曰离堆。俾江水流入内地，中分内、外二江，资以灌溉成都左近三十六属州县田亩。设立人字堤，并筑分水鱼嘴，约以内六外四为率。春间放水入堰，灌溉农田。秋成以后放水，堰内所积泥沙，淘汰务尽。并铸铁柱三，深埋土中。凡挑治泥沙，以见铁柱为止，所谓深淘滩也。当夏间江水入堰，顾虑冲决，沿堤多用竹笼，中实巨石，横列堤间，层累而上，然亦不可过高，以便内江水漫过堤，流入外江，不致为害田亩。所谓低作堰也。前贤为民大兴水利，惨淡经营，具有苦心。千百年来，不能改易。川民富庶，实亦半系于此。

    余随文诚莅止时正春初，亲临该堰，早经官吏率同夫役挑挖净尽。第见李冰所制铁柱以为标准者，一律横卧地上，径约二丈，围五寸余，中经沙水剥蚀，铁质适成龙蛇之势，斑驳陆离，古意盎然。曾命拓工椎拓数十纸，以备稽考。时逾四十寒暑，几经世变，重检敝簏，惜已无存。丁未七月，衔命督川，满冀旧地重来，再访陈迹。讵回黔扫墓，尚未入蜀，复奉移督两湖之命。西望锦江春色，如在天上。忆于贵阳城南雪崖洞丁文诚公祠中载瞻遗像，曾有联云：“南来重拜祠堂，是葛相一流，如瞻北斗；东去忽挝鞭策，别谢公廿载，怕过西州。”盖纪实也。今日者，病卧沧江，倏焉一纪，夜凉不寐，前尘如梦。不觉触上心来，爰挑灯强记，拈笔书之。

    长沙张文达公百熙、善化瞿文慎公鸿衤几，余官京师时，均有一日之雅。文达因其乡人杨勤勇、岳斌子嗣争承袭世职事，曾介同年陆文慎宝忠言之于余，恳为斡旋。余执例案力却之。虽不悦，卒亦不忤。辛丑入京，同修跸路工程，力除积弊，意见尤相投，遂结金兰之契。文慎前官翰林，曾于同乡黄再同编修处屡晤之。辛亥以后，同居沪上，文酒往还，把晤尤数。两公同岁举于乡，先后入翰苑，均为高阳李文正公高弟。文正每与长白荣文忠公禄谈宴，极称许两君，不置诸口。文忠爱才若渴，戊戌夏出任北洋，专折奏保人才，曾列举之。庚辛之际，两宫驻跸西安。枢臣端邸载漪、刚相毅、赵尚书舒翘、启尚书秀，因庇拳获严谴，枢府乏人。文忠密荐于朝，特旨令迅速来陕，预备召见。时文达任广东学政，文慎任江苏学政，相约交卸后会于汉口，联辔入秦。文达先到，谂知文慎莅鄂需时，爰纡道回湘省墓。讵文慎到汉，接秦中友人密函，星驰而去。文达由湘返汉，乃知文慎已著先鞭，竟不稍候，有孤前约，意颇不怿。迨赴行在，定兴鹿文端公传霖，已先入政府，只须再简一人充数。两宫无所可否，转询文忠择一委任。文忠密奏，圣驾计日回銮，举行新政，可否令张百熙、瞿鸿礻几各抒所见，缮具节略，恭呈御览。再求特旨派出一员，较为得力。上颇然之。奉谕后，文达力论旧政如何腐败，新政如何切用。并举欧西各国治乱强弱之故，言之历历，何止万言。文慎不逞辞华，但求简要，略陈兴利除弊四端。两宫阅竟，谓文忠曰：“张百熙所言，剑拔弩张，连篇累牍，我看去不大明晰。还是瞿鸿礻几所说，切中利弊，平易近情，不如用他较妥。”文慎遂入直军机，公推主笔，夹辅七年，恩遇独渥。嗣因议改官制，与同直诸君意见不合。北洋某制府复遥执政权，横加干预，文慎遂不安其位而去。时文达业经物故，不读逊位诏书，尚系全福。国变后，文慎不克家居，避兵海上。余适由北洋谢病来沪。乱后相见，偶话先朝遗事，几如白头闲坐，同说开、天。文慎骑箕，忽已七载，思之黯然。余亦老病颓唐，非复数年前之意兴矣。

    李文忠公文通武达，出将入相，早依香案，晚博侯封，勋名位业，藉藉都人士之口；独终身不预皇华选士之役，不无缺陷。岂真文昌魁斗不入命宫？抑或珊网玉衡无关鼎鼐？否则，范衣和钵，别有因缘。未种前世之因，自未结今生之果也。公最喜衡文，前充总理衙门大臣，适同文馆学生年终考试。中文一场，试卷多于束笋，各大臣请公校阅，公喜甚，扃门三日，亲手点定甲乙，其勤于衡鉴如此。岁在丁酉，顺天乡试将届。七月杪，公诘朝亲造署刑部侍郎内阁学士瞿文慎鸿礻几之门，排闼而入。文慎称公为阁师，平昔绝鲜往还。闻公来，不识何事，急肃衣冠出见。公屏退左右，密告曰：“闻今科北闱乡试主考已经内定，我与君均在选中。但我数十年戎马奔驰，久荒笔墨，不知能胜任否？君年优学富，久掌文衡，确系科场熟手。届时务祈主持一切，格外偏劳。”文慎闻公出言突兀，不胜骇异。而又未便辩驳阻其兴致，姑漫应之。讵翼日，八月朔，值简任各省学政之期，文慎得放江苏学政，知公所言不尽确然，然犹盼公仍得充北闱考官也。迨初六日，礼部题请简顺天乡试主考，奉旨圈出四人，公迄未预。始觉前言全无根据，不知何人凭空择以饵公，公亦贸然信以为真，致向文慎肫肫告语也。此乙卯年逸社席上闻之文慎者。群叹科场选举主司一席或预与否，均系前定，不能妄有希冀云。

    湖南湘潭王壬秋太史丈，余久耳其大名。甲申入蜀就姻，居丁文诚公幕府。太史时掌教成都尊经书院，往来较数，获益又较多。太史论经不主宋学，论文力追秦汉，诗五言崇尚选体，七言奄有李、杜、苏、黄之长，洵为咸、同、光三朝作手。然议论亦有太过者。一日，过我书斋，见案上《吴梅村诗集》，笑谓余曰：“此乃天雨花弹词，君胡好之甚？”实则太史所作圆明园宫词，大半摹拟梅村，不能脱彼窠臼也。太史得名最早，睥睨一世，喜作灌夫骂座。中兴诸将帅，半系旧人，均敬而远之。独与文诚公臭味相投，申之以婚姻。文诚逝世，太史所作诔文，哀感顽艳，其遒丽处，恐六朝人无此手笔。性情极坦率，不拘小节。余督湖广时，太史忽由湘中致书，词颇滑稽。略谓：“昔岁端午桥抚湘，曾与彼约，但荐绅不荐官。午桥唯唯。今君督鄂，余拟翻前议，但荐官不荐绅。君意云何？”因胪列多名，纷纷请托。余稔太史久，知其笔已到而意先忘，一概束之高阁。太史卒亦不忤也。辛亥以后，一莅沪江，为余题《水流云在图》长句。适奏议刊成。并为制序。诗笔在樊山、止庵之上，序文较之散原、蒿叟，另辟一格，余宝而藏之。未几，应纂修民国史馆之聘。乙丙之际，不恤徇乡人之请，首先列名劝进。晚节不终，识者惜之。然太史亦老态龙钟，不久即归道山。倘早没数载，宁非全福。昔查初白吊钱蒙叟云：“生不同时嫌我晚，死无遗憾惜公迟。”余与太史生幸同时，而太史没后，诚不能谓无遗憾。怀亲戚故旧，不觉怃然。

    辛丑公约签字后，两宫回銮。维时李文忠公积劳病逝。项城继任北洋。荣文忠居首辅，项城夙蒙恩遇，尚受节制。迨文忠逝世，遂以疆吏遥执政权。一意结纳近侍，津署电话房可直达京师大内总管太监处，凡宫中一言一动，顷刻传于津沽。朝廷之喜怒威福，悉为所揣测迎合，流弊不可胜言。癸卯，张文襄内召，两宫拟令入辅，卒为项城所挤，竟以私交某协揆代之。文襄郁郁，仍回鄂督任。继复推举某某入直枢廷，辇下号称三君，均为其所亲昵。厥后议改官制，北洋所练大镇，应归陆军部直辖。不得已拨出第一、第三、第五、第六四镇归部。以直隶地方紧要，暂留二、四两镇自为督率。朝廷姑允之。以粮饷处赢余关系，与某尚书意见相违，竟尔凶终隙末。荣文忠殁后，善化主持枢政。项城初颇结纳之，嗣因商定中日和约，善化以外务部大臣资格先与日使交际一次，项城不悦，凡事阳推让，而阴把持，善化几无发言权。迨和约告成，两方遂成水火。善化得君最专，一意孤行。适内阁官制成，力排项城援引之某某等，一律退出军机；嗣以枢廷乏人，复召桂抚林赞虞中丞为助。项城暨某某等闻之哗然，思有以报复。善化恃慈眷优隆，复拟将首辅庆邸一并排去。两宫意尚游移，讵讹言已传到英国，伦敦官报公然载中国政变，某邸被黜之说。适值慈圣宴各国公使夫人于颐和园，某使夫人突以相询。慈圣愕然。嗣以此事仅于善化独对曾经说过，并无他人得知，何以载在伦敦新闻纸中？必系善化有意漏泄。天颜震怒。项城探知原委，利嗾言官奏劾。善化薄有清名，言路不屑为北洋作鹰犬，一概谢绝。重贿讲官某，上疏指参。善化竟不安其位而去。枢府乏人主笔，特旨召张文襄入辅，项城亦夤缘同时奉诏。时庆邸年老多病，屡经请假，复诏令醇邸在军机大臣上学习行走。然事无巨细，均由慈圣主持，诸臣但唯唯承旨而已。昊天不吊，两宫龙驭先后上升，今上入承大统，醇邸以摄政王监国。项城因事获咎，几遭严谴，赖文襄多方调旋，得保首领以归。文襄亦以国事日非，亲贵用事，屡谏不听，赍志以殁。辛亥八月，武昌发难，沿江各行省纷纷独立，复特旨起用项城，冀以支撑危局。讵项城甫出，清祚即因之而告终。辛亥以后之事，余不忍言，实亦无可言之价值也。

    定兴鹿文端公传霖，其先德简堂太守，与先光禄公同官黔中。太守殉难都匀，全家尽节。文端只身逃出，获归故里。先光禄公以知县告休，黔乱道棘，致未及归，即捐馆舍。余兄弟时仅数龄，零丁孤苦，惟母氏是依。久之，遂占贵阳籍。厥后抚豫、督川，两次入京陛见，获遇文端。询及往事，公谓：“我与张香涛、廖仲山均随宦贵州，旋即回里，忝列科名。君何以久恋黔中，不回本籍？”意以久堕边方，代余扼腕者。余谓：“公等去黔日，年已及冠。比时南中驿路，尚未全阻，故获成行。迨先光禄弃世，余甫八龄。苗匪遍地，生存已属万幸，何能如公等高举远引。且今日博取功名，确系由黔发迹。黔不负余，余亦不可负黔。”公为嗟叹者久之。公昔开府中州，锐意清理粮赋，大拂汴绅之意，特绘《中原逐鹿图》。卒以未竟厥施。量移秦中而去。迨总制西川，苦心经营藏卫，以招抚瞻对番众内附一事，与中枢意旨不合，开缺另简。迨公入居政府，余两谒公于京邸。公道及前事，未尝不悼惜痛恨也。公操守清廉，意见不无偏倚，而于满汉之间界限尤严。然闻善则喜，改过不吝，为他人所不及。当荣文忠以都统外任西安将军，公适为陕抚。将军莅秦之始，巡抚例须出郭跪请圣安，并通款洽。是日公以病敌，仅令藩司恭代行礼。文忠诣抚署拜谒，复托病不接见。将军、巡抚同处一城，时已半城，彼此迄未谋面，文忠亦姑置之。嗣因旗、汉互讼，文忠持平办理，不袒旗丁。又以旗营兵米折价事，一照市价，不为畸轻畸重。公闻之幡然曰：“吾过矣，吾过矣。曩误听他人之言，谓荣公夙有城府，不易缔交。不图处分旗、汉交涉之事，持平如此。”嗣后陕民不受旗丁欺陵，皆所赐也。即日命驾诣军署拜谒。军署材官久不见大储旌，至是大为惊诧，即速报知文忠。文忠拟闭门称谢，而公已排闼直入。相见之下，公首先伏地引咎。自陈误听人言，多时未通款洽，此来负荆请罪。并以文忠夫人为宗室芗生相国云桂之女，相国充壬戌会试总裁，公出门下，以世谊请见，直入后堂存问，交谊弥敦。秦士大夫两贤之。未几，文忠奉命祝厘，改就京职，大用。言之恭邸，公遂擢升川督。卒以藏事棘手，不安其位。戊戌政变，文忠入辅，承旨起用公为粤抚。维时粤督茶陵谭文卿制府，辈行在先，公乃再传弟子，俗所谓门下门生。谭公挟长，意颇陵公。公复求援文忠，改调江苏巡抚，旋署两江总督。庚子京师拳匪之乱，率师勤王。嗣闻两宫西狩，公遂驰往西安。文忠复援引入枢，同心辅政。未几，文忠骑箕以去。公支持危局者数年。余三次入京，获侍清宴。公提及文忠，尤时抱人琴之痛云。

    庚子拳匪之役，余署京兆尹，两月适冒三大险，而卒化险为夷。端邸奏参中外大臣十五人，不才竟附骥尾。倘非圣明保全，几遭不测。此一险也。承办前敌转运车辆，备西狩之用。乃因后任不善酌剂，两宫临时传差，竟缺车马之供。倘因此竟触上怒，责难原办之人，获咎匪浅。卒邀圣鉴，不加罪谴。此又一险也。以上二险，余已载入笔记中。更有一险，言之尤为可骇。当中外开衅之初，总署照会各公使，限二十四点钟一律离京。各使以限期促迫，万来不及，纷纷函请展限。德公使克林德径往总署面商，中途遇害。狙击者乃虎神营旗兵。端邸等以大错业已铸成，不恤倒行逆施，围攻使馆之事起。各使困处使署，水、米、果蔬均各缺乏，具一公函，请查照总署前议，即行离京。但须求兵队保护，并烦得力大臣一员伴送到津，乘轮回国。此函到后，枢译两府公同商酌，事属可行，第派兵恐生枝节，而伴员尤难甚远。刚相忽宣言曰：“我意中有一人，如令伴送各使，定能胜任。不知渠肯去否？”众询何人，刚相云：“陈府尹曾在总署当差，与洋人素相识。现署京尹，又系地面官。京通一带，均其管辖地，呼应较灵。”荣文忠谓：“陈府尹现兼武卫中军差使，军事与民事均资熟手，一时恐难离京。”刚相谓：“各使来函请派军队护送，陈某现在武卫军，若奏令率同军官偕往，讵不更善？”文忠语塞，但云：“姑与彼商之。”乃谓余曰：“伴送洋员出京，此事诚险。刚相言非君莫属。我看各公使困馆中，实非了局。彼等愿离京，不如送往天津，搭轮返国，留他日相见地步。君如愿往，可令董福祥派兵一营随同护送。”余谓：“董军前戕害日本书记官山杉彬，各使恨之切齿，万不能派往。”文忠谓：“武卫中军右翼统领田总兵玉广，与君同乡交好，派其带兵偕往何如？”余思各使多疑，虽来函自请离京，特故作无聊之词，为希冀缓攻之计。岂肯自寻荆棘，冒此危险。第默察枢府之意，甚愿将计就计，令洋人全数出京。府尹一官，职司地面，倘奉命伴送各使，在我亦复无词可诿，姑作依违之语，以观其后。讵两日后，各使复来一函，果如余所逆料。略谓“前函请贵王大臣派员伴送我等出京，继思由京至津二百四十里，火车已断，沿途溃兵拳匪，谅复不少，节节阻止。试问贵王大臣，有何十分把握，能保护我等一律平安抵津？虽有伴送大员，恐中途若遇险阻，无从为力。我等公同商酌，惟有力守使馆，专俟大兵来援。万一竟遭不幸，各国政府岂肯干休？迩时大军来华，定惟贵国枢廷首辅大臣是问”云云。前事遂寝。余于无形中消除一大苦厄，各公使自为一身计，实不啻兼为我计。否则，一出国门，溃兵拳匪相逼而来，余与各公使同归于尽。他日议款，不知从何说起。第就余而论，率能化险为夷，诚幸事已。

    光绪甲辰冬，中州苦旱，大河南北数千里，望雪孔殷。余率司道府县，设坛虔诚祈祷，消息寂然。时已仲冬，春麦亟须布种，尤切焦盼。忆前署京兆亲见本任王府尹培佑，奉命至邯郸县龙井，恭请铁牌到京。越日，即降大雨，成效昭著。当派道府大员，虔诣直隶邯郸县，恭请铁牌。维时文武寅僚佥谓，隔省祈祷，豫中向无办过成案，意在阻止此行。余谓天人一理，罔分畛域。但求精诚之感召，何必例案之拘牵。仅用一纸公文，咨行直督备查。时则京汉火车已经合轨，往来甚便。铁牌请到之日，于渡黄河南岸后，距省约十余里，祥符令驿马来报，于夜戌时入城，应先往龙神庙恭候。余出署时，默观天象，第觉微云点缀，淡月朦胧，私念天色如此，恐难立沛祥。讵舆甫至庙门，朔风扑面，异常栗冽。嗣将铁牌恭奉神龛，率属行礼讫，已有薄片雪花，纷披满地。众皆惊异。由夜达旦，历一日许，雪厚八寸余。四野沾足，人心为之欢汴。越日，谢降。余率襄祀各寅僚，咸集二曾祠瓣香楼公宴，赏雪赋诗纪事。诗载《松寿堂大梁集》中，赓和者廿余人。曾书楷刊石，嵌于祠之石壁，以留雪爪。余旋别大梁，复丁世变，早已付之过眼烟云。岁在丁巳，豫中使者田焕亭中丞，椎拓远寄，细加审览，已经风雨剥蚀，损缺不完。今又数年，中经兵燹，不知梁园片石劫后尚存在否。客有自夷门来者，拟访问之。

    平远丁文诚公，清风亮节，冠绝一时。平生赋性鲠直，不谙世故。持节二十年，与连圻诸将帅有公义而无私交。独于合肥兄弟，深鲍子知我之感。癸酉冬，由东抚请假回黔修墓，道出汉皋。时李勤恪公总督湖广，闻公至，班荆道故，把酒言欢。濒行，谓公曰：“我知君官清如水，不名一钱。此番回珂里，亲戚故旧所识穷乏，均须解囊分润。特备银三千两，聊托缟之义。藉壮行色，不敢谓豪举也。”当以情词剀切，未便固辞，暂为收受。继思携带现银，诸多不便，且行囊尚可自给，即以原封嘱张樵野观察代存鄂寓。俟回任时就便奉还，遂匆匆往黔中而去。甲戌九月扫墓事竣。遵旨回东，仍出汉皋，拟将原件送还。观察谓原封不拆，显见未曾动用，于交情上说不下去。不如全件拆封，另为封固，再行归还。总算领彼人情。乃拆视原银，平短色低，想系司帐者当时作弊，勤恪不知也。但既经拆劫，何说之词，代补足平色三百余金，由观察送还，以全交谊。丙子冬升任川督，入京陛见。驰驿不过天津。文忠专函迎途邀约，坚请至津门一叙。在津盘桓两日，别时，文忠谓现今督抚陛见到京，应酬大于往时数倍，知君两袖清风，一无所有，已代筹备银一万两，存京某号。君到京时，可往取用。迩时公囊中羞涩，以文忠高义薄云，不忍负之，竟尔收受。讵到京正值某邸某相生日，外使入京，所望甚奢，手笔不能寒俭。又同乡举子百数十人，留京待试，群望所属，更须从丰助。综计一应支出，前款万不敷用。公筹维再四，笑谓一客不烦二主，复函致文忠，再行代筹万金。文忠毫无吝色。公到川后，屡思筹还，而力终不逮。乙酉秋间，公子子美比部在京病逝，公闻之哀痛，百感交集，谈及文忠借银事，自忖归赵无期。乃嘱余代拟函致文忠，略谓：“前荷盛情，久铭肝膈。屡思返璧，力不人心。自维此生无报琼之期，而又不愿贻子孙之累，我借我还。息壤在彼，衔环之义愿矢来生”云云。此函发讫，余亦辞公北上。谅文忠接阅后，必有好词以慰公也。当日文诚之清操绝俗，勤恪、文忠二公之重友轻财，均不可及。特述之，以为后世交友者劝。

    余抚汴，承某公后，虽不敢谓百废俱举，而凡河务、警务、戎务、农工、商务一切新政，次第举行。历任三载，精神为之疲惫。省中又乏佳山水，足以爽心悦目，意窃苦之。迨调任姑苏，久稔富庶之邦，又系湖山之窟。省会开通较早，文明为各行省冠。官斯土者，第一切出以镇静，狱市不扰，即可培养元气，上理徐臻。爰于公暇先访名刹寒山寺，近而虎丘、山塘、石湖、黄天荡诸名区，远而灵岩采香径、天平白云泉、司徒庙古柏、邓尉梅花，一一均揽其胜。太湖距省仅百余里，东西洞庭七十二峰，尤具天然形势，稽之案牍，前使者安化陶文毅公澍旌节曾经莅止。东山古雪居，公曾赋诗《泐石歌咏》，传为盛事。文毅至今八十余年，使者亦屡易人，而足迹罕经，望洋兴叹。余于丙午秋，闻湖中私枭不靖，因决计带队巡湖，藉以建威销萌。乘坐枪划，用汽船拖带。自胥口放舟，先至东山。湖中父老由童而髦，久不识汉家旌旗为何物。瞥睹戟遥临，拥道欢呼，顿觉失荫童儿一旦获依慈父母。枭匪远闻，骇为师从天降，霎时为之敛迹。凡古雪居、莫厘峰，登临几遍。道山鼋山，乃上年枭匪肆虐，击败官军，歼毁师船多只处。劫灰历历，犹可搜寻。嗣舟发西山，虽未登缥缈峰绝顶，而石公山一笑迎人，为之低徊不能去。石公为西山最佳处，乾嘉诸老宿登高作赋，雅韵犹存。摩挲碑石，惜半为风雨剥蚀。江山胜迹，我辈登临，不禁感慨系之。计住湖中三日，每晨传集舟师将领兵士而申儆之。嗣由马碛山，经独山门，进内河口，已达无锡境。遂寻惠麓访第二泉，一品竹炉风味。自维平生仕宦，竟日抗尘走俗，何幸承乏吴会。虽为时不及二稔，尚有雅人深致。俞曲园先生曾赋诗志羡，并云昔岁曾随侍曾文正公，一上天平；至太湖东西之胜，文正亦有志未逮也。至省中沧浪亭、拙政园、网师园、顾园、留园诸名区，已习见不鲜，旦暮遇之矣。

    平生自惭无才，而爱才若命。上任五行省，所共事寅僚不下数百人，就中才识，推平湖朱竹石观察之榛为冠。观察家学渊源，早岁官丞ヘ，已有能名；积资洊升，以江苏道中候补，于苏省内政、外交、刑名、榷税尤为熟悉，计署臬司十三次，署藩司二次。历任巡抚倚如左右手，连章优保，徒以病于目，未能大用。识者惜之。观察虽短于视，一应公牍，但令书记朗诵一过，即能贯彻于心，一一裁决，无不恰中肯。任刑名久，总司厘务数十年，遇州县来谒，观察御之严。谓某县钱漕进款若干，某卡税厘入款若干，除去应解公家若干，某缺余若干，某差剩若干，均饱尔等私囊。倘再不知自爱，贻误公事，白简具在，不能为尔辈恕矣。所言洞见症结，吏不敢欺，吏不能欺。余遇大事，决大疑，每商之观察。一经擘画，咸就条理。适淮扬道缺出，江南官多如鲫，负大力者咸存希冀心。余昌言于众曰：“苏省外补道缺甚少，每有缺出，由督抚会商遴员奏补。但商之云者，以其人之可否，尚须斟酌。若朱道才望资格，均推第一，有缺即补，何须互商？倘淮扬一缺，不以朱道请补，勿论另补何员，巡抚不能画稿，即请总督专衔陈奏可也。”某督以难违公论，落得顺风使帆，分宁道员纵多，而分苏道员获补，群相缺望，至讥余谓专揽政权。余惟扶持善类，力主公道。悠悠之口，一笑置之。迨余去苏，观察迄未莅新任，旋即病逝。岂暗中犹有阻扼者乎？不得而知已。

    德清俞曲园先生，东南硕学，以翰林罢官归，侨居吴下。所著《春在堂全集》，脍炙人口。湘乡曾文正至有“李少荃拚命作官，俞荫甫拼命著书”之语。内兄许子原观察，为先生婿。先生文孙阶青太史，又出余门下。余抚苏莅新时，出《大梁留别诗》七律八章示阶青。先生见之，即日和成。马工枚速，两擅其胜。余为之惊服。寒山寺古刹，为姑苏名胜。兵燹后失修，公暇往游，蓬蒿地满，即所谓“夜半钟声”者，亦归诸无何有之乡，琳宫宝刹悉付劫灰。爰捐俸醵赀，重建殿宇，并范钟泐石，以存古迹。寺中旧有文待诏草书唐张继七绝一首，碑已半圮，字亦经风雨剥蚀几尽。爰请先生重画。先生谓张句固佳，但“江枫”二字不甚可解。考之《中吴纪闻》，所载系《江村渔火》。因赋一绝辩正，与原诗共书诸石。今尚兀立寺中。余辛亥解组，侨居沪渎，曾至姑苏，偶过枫桥小泊，重寻雪爪，摩挲片石，为之低徊而不能去。先生丙午十二月病逝前一日，余往视疾，时已昏厥，犹强语余曰：“《春在堂集》烦多印行。”余允之，临没口拈一绝云：“茫茫此恨竟何如，但恨比糖未扫除。七尺桐棺三尺土，此中了却万言书。”可想见其风致。余奏请入《国史儒林传》，奉旨俞允。《春在堂全集》两次捐资印行，以偿夙诺而广流传，期不负九原知己而已。

    丁未七月，余在江苏任内，升授川督。所遗苏抚以浙抚张君晓风曾扬调补。川黔接壤，余去乡已廿六年，爰于具折谢恩时，附片奏乞赏假三月，回籍省墓。时张君以办理秋瑾一案，不无操切，大拂江浙人士之意，抚苏命下，江南士绅专电阻其来苏。张亦请假就医。余入觐情殷，归思正切，专电枢廷，请以苏藩陈君伯平启泰，护理抚篆，以便克期交代，入京祝嘏，奉旨俞允。电音传来，讵江督端忠敏公以事前未经知照，意颇不怿。而又无从与余作梗，乃密电枢臣张文襄公，谓伯平嗜好甚深，不堪封疆重任。力保鄂藩李君岷琛，堪以升补。递遗鄂藩，请以鄂臬梁君鼎芬补授。维时文襄新入政府，李、梁二君，乃其旧僚。端意在迎合，希冀动听。文襄持端电传观枢垣诸公，项城袁君世凯笑曰：“伯平是否吸烟，尚在疑似之中，若少东之痼疾甚深，余在津亲见，讵午桥竟不知耶？目前已有电旨，令伯平护理苏抚，实任应简何人，俟升任川督陈筱石制军到京，面询伯平精神如何，再行请旨办理。”文襄意亦谓然。其后伯平果拜真除。在余原不敢居功，而江左诸君群起与之为难。伯平忠厚长者，何堪八面受敌，卒之遇事拂逆，赍志以殁。灵榇回湘时，余适在武昌。曾亲诣舟中祭奠，挥泪送之。而与彼作梗者，不数年间，大而祸国，小而杀身，竟无一令终身。伯平有知，当亦含笑于九原已。

    在昔后夔典乐，百兽率舞；大汉西京朝会，盛呈百戏；唐则霓裳羽衣，传之天上；欧公《五代史》，至特编《伶官传》。戏之由来久矣。我朝恭遇万寿，王公大臣入坐听戏，载于会典，诚重之也。余以外吏两次入京陛见，均值庆辰，恭逢巨典，耳聆仙乐，不可谓非荣幸。癸卯六月，以汴抚入京，适值德宗景皇帝万寿。在颐和园随班行朝贺礼。先期传令入坐听戏。上驻跸颐和园，即于园中德和园排演。台凡三层楼，北向，规制崇闳。两宫正殿坐，南向。东西各楹，诸王公大臣以次坐。凡近支王、贝勒、贝子、公、满汉一品大臣，暨内廷行走者均预；在外将军、督抚、提镇适在京者亦预。其京中一品之各旗都统，及二品满汉侍郎，均不得列入。东第一间，近支王公，次军机大臣、大学士、各部尚书、都察院左都御史等。西第一间，御前大臣，次内务府大臣，南书房、上书房翰林。将军、督抚、提镇之在京者，居于西末一间。此其大较也。计获亲盛典者，约五十余人。由内务府大臣即时传单知会，共凑集银二千两，为赏犒内监之需，人约派五、六十金，缴呈御览后分给。辰九钟，诸臣先到，各依次跪。少焉，乐作。内监传呼：“驾到。”皇上在慈圣舆前步行，后妃、公主、福晋等随舆后。慈圣下舆，升殿坐。诸臣行三叩首礼。传命脱补褂，去朝珠，赏赉雪藕、冰桃、瓜果等物，人各一黄龙盒。由内监亲赍呈，慈圣一一过目，始依次递交。各敬谨领讫，行一叩首礼谢恩。内监承旨，命张大幕二：一由北而东；一由北而西，名曰隔坐。三面各不相见。仅见者，台上歌舞耳。诸臣可于其时休息谈论，各适其适。两宫体恤臣僚，无所不至。余居西第六间，同坐者，为湖广总督张文襄公之洞、安徽巡抚诚中丞勋。维时正演吴越春秋范蠡献西施故事。当范蠡造太宰府第时，投刺二次，司阍不之理；嗣用门敬二千金，阍者即为转达。阅至此，文襄忽失声狂笑曰：“大恶作剧，直是今日京师现形记耳！”声振殿角，余亟以他语与周旋，免再发言，致彻天听。时交午正，内监传呼：“赐宴。”宴设于仁寿殿东偏殿，凡八席，诸臣随意饮啖。大官厨琼浆玉粒，非复人间风味也。酉正撤幕，各大臣仍须衣冠如礼。未几，乐止。复朝北行三叩首礼，各趋出。翼日，亦如之。又四年丁未，升任川督，十月到京，恭遇慈圣万寿。先期赏紫禁城骑马，赏西苑门内骑马，赏坐船只赐垫，并赏初九、初十、十一三日听戏。时交冬至，即在西苑举行庆典。于丰泽园左另制戏座，广设帷幕，规制较淀园为狭，以其可御严寒也。适余与马提督玉昆、姜提督桂题、夏提督辛酉，同在西末间。南皮与项城，甫直军机，二君均不喜观戏，辄至西间外房，命苏拉约余出外闲谈，询庚子拳乱事。犹忆台上正演《长生殿》传奇，帘幄之外雪花纷披，想见琼楼玉宇高寒景象。曾有诗云：“长生一曲怆心神，凝碧池间百戏陈。乐府旧人谁尚在？不堪回首说庚辛。烟波一舸任游行，三海风光画不成。为报来年丰已兆，雪花飞上御帘旌。”盖纪实也。今则沧桑陵谷，事变日棘，昔时钧天广乐，只好付之一梦。尚何言哉。

    天下大镇四：曰河南朱仙，曰江西景德，曰广东佛山，曰湖北汉口。自丰工决口，河流横啮，朱仙化为一片沙砾场，不成商市。景德但营业陶工一部分。佛山近海，市场较大。然据武汉上游，推内地商埠第一，莫如汉口。凡西南若滇、若蜀，西北若秦陇、若豫晋，五方百货，均奔辏于此，以灌输于东南。该镇背湖枕江，一线长堤廿余里，廛市鳞集。惟限于地势，凡细民无力居肆者，咸于肆旁设摊贸易，不下千余家，均借此谋生活，由来旧矣。余戊申四月抵湖广任，前任某制军称交案件，约数百起。穷日夜之力，悉加判决。某制军辞赴蜀任，舟维汉上，拟拜答各国领事官。适巡警道冯观察启钧锐于市政，早欲将镇中摊市一律肃清。而又未曾预择广漠之场，为移此就彼之计。遽闻某制军来镇拜军，将计就计，传谕阖镇一律拆摊清道，以备大府贲临。摊商以为暂时拆卸，不得不遵。时已三日，群拟回营生理，冯观察又传谕，摊经拆去不准再设，另各择地谋生。于是大拂商情，群执香向有司衙门请求复业。某制军是日仍复拜客，易舆而骑，正驰驱市中，众商遮拦马首呈诉。某制军倘能妥加晓谕，令其仍旧贸易，移摊一事，从缓解决，该商等无不乐从；即不然，而诿之后任，亦可谕知该商等，谓已经卸事，应候后任酌办，该商等亦无知之何。及均不出此，一见众商拦阻，勒回马头，拚命狂奔，竟驾扁舟而逸。众商见其飞奔示怯，一时人声鼎沸，相率穷追。镇中无业游民最多，所谓大拢队、二拢队者，不下千余人。附和滋事，焚烧抢掠，纷扰昕夕。某制军甫离汉镇，而该镇之大乱将作矣。余远在武昌，闻警后立派张统制彪、黎协统元洪，各带军队驰往。先保护铁路、电杆，及一码头等处与租界联属之地，恐匪徒拦入界内，致烦交涉。又虑夜间军队入市，易滋惊扰。夙谂镇中商办救火会最得力，札令该会夜巡逻，以防未然。部置甫定，适盛侍郎宣怀来谒。侍郎胆素怯，谓所办汉阳铁厂与兵工厂毗连，合计约数千人，汉口有警，必遭影响，恳派兵弹压保护。余谓君可无虑，此案乃巡警道办事操切，激变商情。既经淮其复业，收拾至易。其余不法之徒，乘机扰乱，已派队弹压，绝不至大起风潮。并闻沿江某制军幸灾乐祸，越境欲建奇功，已在下关简纠师船，武装待发。余指挥虽定，究以鄂省人心浮动，使者莅新未久，恩信未孚。以将士能否用命，均难意测。外虽持以镇定，私衷不无惴惴。乃荷天公做美，由宵达旦，大雨时行，延至次日午后始止。连江烽火乃为一雨洗净，兵气无光。事定后，派员查勘，仅焚毁洋商一二家，华商四五家，洋妇亦有受伤者，略加抚恤，各无异辞。某制军督鄂甫半载，不能为鄂造纤芥之福，几至为鄂酿滔天之祸。清夜以思，何以自解？至冯道之办理不善，咎实难辞。第查其平日勇于任事，并非不堪造就者，薄加谴责，以励将来。此余抵鄂渚接任后第十日之事，特备述之。

    武汉据天下上游，夏口北倚双江，武汉屏蔽。龟蛇二山，遥遥对峙。岷江东下，汉水西来，均以此间为枢纽。地势成三角形，屹为中流鼎峙。余服官鄂渚，适英、美水师提督乘兵舰来谒，谓：“游行几遍地球，水陆形势之佳，未有如兹地者，推为环球第一，不仅属中国奥区，窃兴观止之叹。”地利关系一国之强弱如此。军兴以后，南皮张文襄公服官最久，于省垣分建丝、麻、纱布各广，以塞漏卮而扩利源。并建甲、乙、丙、丁四栈，奄有碣石招贤、平津东阁遗意。汉阳立铁厂、兵工厂，规模尤为雄阔。惜但能举其大纲，承办者不尽得人，至有美哉犹憾之叹，然一个臣之遗泽远矣。夏口当轮船、铁路之要冲，百货云骈。洋商茶市交易，不集于沪渎，而君趋于汉上，所系顾不重欤。余承乏二载，萧规在望，有愧曹随。第前贤施之博者，辄守之以约，昔日资为利者，颇思救其弊。此无他，意指本不相符，而今昔之情形，亦有所不同也。曾过汉阳，登晴川阁，凭览江山形势。文襄有联云：“洪水龙蛇街循轨道，青春鹦鹉起楼台。”想见元臣风概，固自不凡。独武昌黄鹤楼久毁于火，迄未修复。窃怪文襄督鄂廿余载，经营建设，不惜浪掷多钱以亿万计，区区一楼，估值仅需十万金，何以靳而不举？得毋文人结习，嫉“崔颢题诗在上头”乎？每与鄂绅柯巽庵侍郎逢时宴集，倡议重修，十万之数不难筹办。甫定议，适奉移节北洋之命，继任者恣睢暴戾，欲盖翻前人成案而刍狗之。坐镇非才，群焉一哄。不一稔而方、召中兴之地，忽易为胜、广发难之区。江汉横流，罔有其极。乃知保邦制治，不惟其地惟其人。后之论者，可以观其变而会其通已。

    国家龙兴辽沈，定鼎燕京。援照明制，特开科举，以系人心而光国典。顺治丙戌会试，为开国第一科，选山东聊城傅君以渐为状元。由丙戌截至光绪甲辰废科举之日止，计共得会试一百十三科，状元共一百十三人：内蒙古一人，顺天一人，直隶三人，山东六人，河南一人，江苏五十人，浙江二十人，安徽九人，江西三人，福建三人，陕西一人，湖北三人，湖南二人，四川一人，广东三人，广西四人，贵州二人。余东三省、山西、甘肃、云南均无人。江苏一省几得半数。苏州一府计廿三人，几得一半之半。苏、浙文风相埒，衡以浙江一省所得之数，尚不及苏州一府。其他各省或不及十人，或五六人，或一二人，而若奉，若晋，或甘，若滇，文气否塞，竟不克破开荒而光巨典，岂真秀野之悬殊哉？窃尝纵观而知其故，自言游以文学专科，矜式乡里，宣尼有“吾道其南”之叹。南方火德，光耀奎壁。其间山水之钟毓，与夫历代师儒之传述，家弦户诵，风气开先；拔帜匪难，夺标自易，此一因也。冠盖京师，凡登揆席而跻九列者，半属江南人士。父兄之衣钵，乡里之标榜，事甫半而功必倍，实未至而名先归。半生温饱，尽是王曾；年少屐裙，转羞梁灏。不识大魁为天下公器，竟视巍科乃我家故物，此又一因也。综此二因，沿成积习，至国朝，三元仅得二隽。苏州钱君三元坊高竖黉宫道左，余抚苏时犹及见之。而广西边远省分，亦有陈君继昌。其人崛起遐荒，如骖之靳。始知文章同此报国，人才不限方隅。笃生非偶，人贵自立，科名一事，特其小焉者耳。通计圣清一代，自博学鸿词科、特保经济科出，而翰林却步。自援例纳粟、军功、保举兴，而正途减色。至广方言馆、宪政编查馆、督办政务处立，而科举遂废刻苦不复存。状头之名，从此中绝。一朝之国运，亦从此告终焉。重检馆选录，为之太息不置也。至由状头登揆席，所谓状元宰相者，有清一代，仅得一十四人。曾闻之元和陆文端相国所云，爰缀于篇末。

    光绪戊申秋，江鄂两省会操，地在安徽太湖县。江南第九镇统制徐镇绍桢，与湖北第八镇统制张镇彪为南北总司令官。张镇辞赴皖境，余告之曰：“张中堂经营缔造，不惜糜巨饷，练成此军。”故鄂省成军在江南之先，一切军械较他军为完备。壮哉此行，可以实地练习，为将来敌忾疆场之用。张去后，所有武汉守卫事宜，责成独立协黎副将元洪、署巡警道金道鼎和衷办理。讵皖省新军统带熊成基，乃著名老革命。乘秋操时，皖抚朱经田中丞驰往太湖弹压照料，省垣空虚，煽动阖营兵变，围攻省城。余闻警报，飞电经田中丞立即旋省，并电饬张统制彪速命王协统得胜带队折回安庆，力保邻疆。经田中丞亟图捍御，苦于无兵。该叛军熊成基势张甚。援军一时未刻，殆哉岌岌。适鄂省载兵赴皖之楚材兵轮，停泊皖江城外，管带孟宪德首先开炮，击毁叛军营垒炮台。霹雳一声，山鸣谷应。熊成基知事已败，始逃往集贤关北去。余党纷纷溃散。适王得胜军到，省城得以保全。营中未叛者，尚有数百人，即由王得胜率队住扎该营中，暗为抵制。阅五日而大局粗定，张统制始督率全镇回鄂。当皖中兵叛之时，不幸适逢二次国恤，全国震惊。武汉地方人心浮动，论言四起。余不动声色，密饬黎协统、金观察多方镇压，得以转危为安。厥后皖省奏报，由江督某制军主稿，铺叙该军靖难情形。而鄂兵轮首先开炮，击走叛兵；暨王协统暂守皖坦，力服降卒，一字不提。但据皖抚来咨，谓：“鄂省出力人员，亦应列奖，请开具衔名，咨皖具奏。”鄂军将弁闻之大哗，相率不愿列保。余一面善言抚慰，并专折声叙当日鄂军代为靖乱情形，并称鄂省援皖各将弁，食禄忠事，于义当然，鄂军历年奉派援湘、援汴、援苏、援桂，幸示陨越。此次以兵剿兵，与平时剿匪不同。且发难即系皖省陆军，首犯熊成基迄未弋获。省界虽殊，军界则一。方以军人名誉攸关，引为愧咎。何敢仰邀奖叙，致抱不安等语。疏上，奉朱批，饬余查明得力人员，择尤保奖。江督、皖抚闻之，均各惭惶。爰遵旨叙保十九员，楚材兵轮管带首先开炮之孟宪德，业已病故，不及身邀显擢，仅得从优议恤。余深惜之。时张文襄公尚在政府，来电云：“君真能为鄂军吐气。”余复电谓：“吾辈激励军士，应如是耳。”并非与江、皖连帅闹意见也。

    国家整军经武，原以自强之道首在练兵。第此事非可纸上空谈。即以屯营而论，首须查勘地势。省会之区建置营房，宜于郭外择一二高原旷野，或背山，或临水，分营驻扎，不宜专驻一处；但取消息灵通，于同袍同泽之中，隐寓相维相制之意。在昔棘门、细柳，未知若何。以近时而言，凡目所经者，不下十数处，此其大较也。戊申莅鄂督任，下车伊始，首以鄂省屯军处所询之。第八镇统制张君彪、混成协统黎君元洪佥谓，所统各标营，大半在武昌城内蛇山左近。心窃诧之。嗣率同张等前往查看，所有营房一律仿照西式建置，规模极其崇闳。续查镇营与协营同在一区域，望衡对宇，形势峥嵘。余心更为诧异。省垣繁庶之地，但须警察得力，足以建威销萌。无端聚此赳赳勇士，多则万人，少亦数千人，杂居共处，易滋群哄。万一变生肘腋，为患何可胜言。况此营与彼营，并不同一部分，无端强与合并，意见不免纷歧，接触尤易龃龉，逞私愤而昧公义，诚恐在所不免。不审文襄当日经营构造，何以贸然出此。将欲力加改作，又恐摇动军心。兼之习惯既久，亦虑迁地弗良。展转筹度，无术补救。未几，余调任北洋，继任者恣睢暴戾，变遂生于肘腋之间，无从防御。适作成武昌起义之名，玉步因之遽改。谁使神州陆沉？恐夷甫诸人不得不执其咎也。论语有之，“季孙之忧不在颛臾，而在萧墙之内”，诚哉是言，可深味已。

    光绪元年岁纪乙亥，举行恩科乡试，余获售，是为承恩之始。其间服官京师，外任各行省，由藩而抚、而督，均在光绪三十四年中。不幸龙驭上宾，冲皇嗣统，摄政甫经三载，国体更变。余亦因病弃职。旧制新主即位，例须奉卜万年吉地。不知何以当时未经懿旨施行。直至大行之后，仓卒于西陵建造山陵，梓宫暂奉祀于梁格庄享殿。余己酉十月由鄂调直，入京陛见。翼日敬谨斋戒，驰往西陵，虔叩梓宫。追维圣德神功，泽流中外。微臣渥蒙殊遇，答报无从。辄不禁感激流涕也。大工未集，忽值国变，一切匠作，因而停止。幸南海梁文忠公鼎芬，痛哭陈书，严责当事。拨给巨帑，得以乘时兴工。并函致海内外诸遗臣，量力报效，集成巨款，为山陵种树之需。余报效四千元，内子许夫人报效二千元备用。文忠于事竣后，曾影崇陵种松图见寄；承修此项钦工之前直隶布政使凌方伯福彭，复以崇陵寝殿拓印成图寄阅。荒江孑遗，老眼摩挲，不知涕之从何出也，至孝钦显皇后菩陀峪定东陵，前为万年吉地，年久重修，余亦曾任此役。目诸规模崇丽，不比崇陵仓卒兴办，诸形简陋。时会所值，无可如何，惟有委之气数而已。

    直隶为各省领袖，屏蔽京师。自五口通商，特设北洋大臣，以直督兼任。形势较他行省为要，体制亦较他行省为肃。李文忠历任廿余年，庚辛议款，上相骑箕。时奉永远停捐之旨，捐输异常勇跃，北洋实总其成。文忠殁后，存款不下千余万金。继任某制军藉以为练兵之用，不三年，支销殆尽。复奏准由各省合筹练兵经费，岁约数百万，竭天下之脂膏，供一己之挥霍，而定藏竭矣。厥后继任某制军，复踵事增华，取携任便。岁入只有此数，出则层出不穷。余由鄂调直，未到任前，某藩司护篆，一意徇情见好，计一月内札委差使至一百五十余人，闻之殊为震骇。公帑有限，岂能长此滥支。乃破除情面，一笔勾之。并将前有兼差者，一律厘剔，以昭核实。开怨同僚弗顾也。旧制北洋大臣履新，各国领事先来拜谒。某藩司护院，力崇谦抑，先往拜各领事。余莅任后，领事团欲援以为例。余笑谓：“中外通商，凡交际与交涉厘为二事。交际以私交言，余与各领事素无交情，何必令其来见。交涉事关两国公件，关道与领事平权，载在条约，尽可互相商酌。渠亦勿庸见余，听之可也。”适美国新任总领事抵津，不以领事团为然，首先来见。德国领事以德商与华商交易，多历年所，华商亏欠德商银至一千一百万两，历前数任，迄无办法。时值岁暮，急求余一言解决，竭诚请谒。其余各领事，目见团体已散，遂亦相率来见。法领事并托译员转述，渠等一时误会，致拜谒稍迟，请勿介意云云。余一一应付之。并允德领事所求，商之度支部，为设保商银行，以纾华、洋各商之困。各领事见余此举，均为满意。嗣后交涉不烦言而自解。此余甫履新一月内之事。开岁庚戌正月，枢臣南海戴文诚逝世。辇毂之下，喧传余将内召入辅。惎余者，嗾使言官某侍御，以不根之言，妄行参劾。仰荷圣明垂鉴，令该御史明白回奏。卒以妄行诬蔑，不称言职，从宽饬回原衙门行走。余以时艰莫补，方幸借此乞身，腾章引疾。卒蒙温旨慰留。碌碌滥竽，旬经两载。会逢辛亥之变，适方卧病治事，不能中流击楫，挽东南之厄运，仅克保我疆土，还之朝廷。迨逊位诏下，余亦蒙恩给假。家居海上偷生。匆匆又十三载，追维往事，感激涕泣，不知所云。

    宣统初元，设立宪政编查馆，宪法期以九年成立。于第九年特开国会，新政逐年举行。立法未尝不善，奈一般急进派嫌其过迟，訾议政府有意延宕，阻挠宪政。东三省新学家，首先入京，乘机煽动，革党一倡百和，伏阙上书，请立时开国会，并至摄政王府拦舆陈请。朝廷以议定年限，未便遽行允许，而又不能剀切晓谕，以崇国体而戢众嚣。终日纷扰，举国若狂。监国至避居大内阿哥所，未敢公然回邸，以避其锋。正相持间，天津无赖某君，出身寒微，庚子后和议成，外人归还津地，某君乘时崛起，以创办学堂为名，联络当道士绅，居然自命为维新人物。闻奉人在京请愿，事未果行，乃勾串来津请愿，嗾使各学堂各派代表。登时聚集千余人，断指喋血，群向督署陈恳入奏，早开国会。一面力阻各学生上课，借示要挟。并通电各行省各学堂，同时罢学请愿，期宪政即日成立。言之虽亦有故，实则假公济私，意存叵测。津地人情浮动，影响所及，殊于治安大有关系。余不动声色，传令为首代表来见。谕以朝廷预备立宪，决无更改。第有一定秩序，势必分年办事，岂可一蹴而成？今众情既形亟亟，亦系爱护国家，力图早日富强之意，使者亟为嘉许。惟恃众罢课，甚至通电全国，震骇观听，实属大干法纪，亦不得为尔等宽恕。当严饬各学堂校长，传谕学生一律上课。由使者据情具奏，以九年立宪为期较迟，难孚众望，吁恳朝廷提前赶办，期于五年成立。所有奉省各员一律资遣回籍，静候谕旨，不得在津逗遛，另生枝节。疏既上，荷蒙俞允，分别晓谕，群情极为贴服。并电知各省晓谕各学堂教员、学生一体遵照。穷三日之力，大海风潮为之顿息。继思析津开学最早，学规本极严肃。自某君混入学界，恃有护符，迹其平日不安本分，已非一端。此次竟敢挟众罢学，通电全国，几至激成巨变，不可收拾，此而不惩，何以端士习而肃法纪。律以两观之诛，亦属罪不容辞。只念立宪时代，姑从宽典。饬署巡警道田君文烈密拿到案，即日电奏发往新疆安置。奉旨后，立派妥役押解起程，不准少有稽延。津门士绅，有为之关说缓颊者，已望尘不及。颇诧使者办理此案之密而且速，而为地方除一巨蠹，则又未尝不心悦而诚服。此宣统二年庚戌十月事。迨辛亥十二月逊位诏成，国体更变，余亦乞病获允，万事不关。而某君何时旋津，是否改过迁善，能否为民国效力，惟有付之不论不议之列而已。

    丙戌同年杨莲甫制军向官京师，所居相距穴远，不常把晤，仅于春秋期会，樽酒言欢。君以编修改官直隶道员，庚子随李文忠公来京议款。余时官京尹，襄办和议，与君时相过从。患难论交，情非恒泛。岁杪，通永道出缺，藩司周玉山方伯言之李文忠，请以君奏补。张幼樵学士时在幕府，亦为君说项。文忠终以君到直资格太浅，未经允诺。犹记小除夕日，君匆遽造余，详述前事。以余系府尹，此项奏件例须会衔。并述周、张二君语，谓非余力向文忠陈说，难冀有成。且时甚促，一过新年，正月初五文忠寿辰，保定署臬司某君来京祝厘，资格较深，恐文忠意有所属。语次情形极为迫切。余以同年至好，又系分内应办之事，允于除日往见文忠。讵到时，文忠正会晤德公使，以惩办祸首。未满各使意，德帅瓦德西欲下各动员令，径往陕西与枢府面商。文忠极为劝阻，一面电奏行在。迨德使去后，文忠拟暂休息。余揆此情势，恐难进言，而莲甫守催不已，只好姑为开说。文忠谓，莲甫虽系翰林出身，第官直日浅，此缺尚有尽先应补之人，长官亦须稍存公道，余谓：“公言诚是。直省候补人员虽多，但从公于患难中者，目前仅莲甫一人，劳绩亦不可没。公昨谓行在诸公，均蒙优叙。然而从公于贤良寺者，不应得优叙乎？”公笑曰：“我已知莲甫托君前来说话。君与彼为同年，又系大京兆，例须会衔。我若奏补他员，恐君不肯画诺矣。请如君议。”余亦笑对曰：“某所言，实系力崇公道，并非专顾私交。”比时窗外环而听者多人，知事已谐，玉山方伯趋而前曰：“稿已办就，即请书奏。”余亦列衔书奏讫，与方伯退入莲甫室。适吏部尚书嘉定徐颂阁先生在坐，闻之谓余曰：“莲甫得缺太便宜。但须说明，如何应酬我。否则，交部议奏时，我必议驳。”余笑曰：“公喜食福全馆，莲甫治具尤精，多备盛筵饫公，余亦得叨坐末，何如？”均各大笑。宁知莲甫官符如火，奏到，竟邀特允，不交部议。尚书挟持一饭而不可得。厥后余抚汴，莲甫任直臬，拟保升豫藩，为余臂助。项城阻之。不数年，莲甫已继项城为直督，而余督直转在其后。功名迟速，庸有定乎？莲甫归道山，未经国变，可谓全福。公子辈承其余荫，各自成立。长者尤恭谨，克世其家。故人有子，为之欣喜不置。

    辛亥八月，武昌发难，总督出走。余适在病中，警报传来，以鄂系旧治，深悉彼中情势。密电枢垣，谓川督岑君春煊带队入蜀，计时已在鄂中，请旨褫鄂督职，以岑调任，责令收复省会。鄂垣兵变，仅一小部分，速电饬带兵统领督率南湖一带各军，并汉口驻扎军队，力图规复。陆军第二镇第一协全部，现驻保阳，即时下动员令，京汉快车两日一夜可达汉口，直逼武昌，以壮岑军声势。彼系乌合之众，人心未定，收复不难。而枢府不报也。但责令陆军部编一混成镇，有此军步队参以彼军马队者，有彼营辎重配以此营马匹者，混沌杂糅，故缓师期。卒之兵与兵不相习。将与将不相识，迟之又久，始报启程。迨抵汉口时，鄂中叛党，布置完备。羽翼已成，公然誓师抗顺，大局不可问矣。项城赋闲已久，乘机思动。其门生故旧，遍于京津等处，不恤捐集巨款，输之亲贵，图谋再起。监国以彼从前废斥，其咎非轻，不敢贸然起用。该党以监国素重视余，谓得北洋一保，必生效力。某君夤夜来谒，极为关说。余严词拒之，谓：“项城前系一品大员，此时起用与否，朝廷自有权衡；不宜由疆臣奏保，致涉植党之嫌。倘贸然上疏强令出山，不特无以尊朝廷，亦非所以厚爱项城也。”其人答然而去，复运动连疆某督、某抚，即时电保。谓非任用项城，不能收拾危局。监国惑之，未能一意坚持。项城一出，而清社遂屋矣。当其奉命督师也，徘徊于豫楚之间，不肯直入鄂境。卒以夤缘组阁，遄回京师，大权独握，修前日之怨，力排监国去之。政由己出，东朝但司用玺而已。嗣复授意前驱各将领，联衔力请逊位。沪上僦居某督等和之；商界各巨子亦和之；英国公使某君，亦复为之声援。十二月廿五日，逊位诏书颁出，二百六十八年之天下，从此断送。哀何可言。甲子十月，复有冯军入京之举，病中惊起，无泪可挥。瞻望阙廷，神魂飞越。虽纠合海上诸遗老，连电津榆，作包胥秦廷之哭，究何裨于大计。悠悠苍天，谓之何哉！

    壬午冬会试北上，以车道艰苦，改由海船入京。先在武昌度岁。比时黄鹤楼未毁于火，旅寓即在其下，时往登临，纵览长江上流形势。觉中兴曾、胡削平大难，即以此为基础，凭吊久之。厥后张文襄公督鄂垂二十年，百废俱举，规模宏肆。第鄂系中省，财赋只有此数，取锱铢而用泥沙，不无积盛难继之虑。觇时者颇心忧之。余辛丑外简漕督，旋调中州，遂临吴会。积资既久，署中宾僚佥以吴楚一家为言，冀为升迁预兆。付之一笑而已。丁未夏，两广总督出缺，枢府拟奏请以余承乏。鹿文端昌言，谓豫抚张安圃中丞曾任广东抚藩，熟悉地方情形，遂邀简任。不数月，川督出缺，余蒙恩升授。为昔年赘姻作幕之地，旧游重来，一时传为佳话。且川黔接壤，风土攸宜。不比五羊滨海之区，新党横行，难以驾驭。迨入京陛见，文襄适以鄂督内召入直枢廷，与继任某制军臭味差池，颇思易人而治。余循例往谒，文襄谓：“四川地方遥远，交通不便。如君才地，似与长江一带为最宜。”余漫应之，不识其意云何。嗣陛辞还寓，行有日矣。文襄于丙夜遣价来言：翼日早十钟散直后，即来寓有话面谈，当在寓静候。讵文襄到后，项城亦来。甫入座，文襄拂然对项城曰：“君言我所办湖北新政，后任决不敢改作。试观今日鄂督所陈奏各节，其意何居？且其奏调各员，均非其选，不恤将我廿余年苦心经营缔造诸政策，一力推翻。”意极愤愤。项城婉言代某制军疏通，以余行将过鄂，嘱传语某制军，谓文襄所办兴学、练兵、理财、用人各大端，极宜萧规曹随，不可妄行更易。余笑应之。项城以文襄盛气相陵，不便久坐，告辞而去。余送之门外，暗忖似此情形，某制军必难终鄂任。文襄今日来寓，有事面商，或恐意将属我。第闻该省财政枯窘，债台高筑，较之川省财力丰富，不啻天渊，岂可以此易彼。爰重入坐，假他事与文襄款洽。文襄意所欲言，一时未便直吐，但云：“君此次远别，不知何日再见。可在京多住数日，不必汲汲西行。”余复温应之。翼日，恐文襄再来絮烦，匆匆乘京汉火车而去。抵汉时，将项城之言，转达某制军。适余先请假三月，回籍省墓。戊申二月届满，正拟由黔持节入川，先驱已到渝州，己亦束装待发，适奉上谕，某制军与余互相调补。未经西上，仍复东行。边远劳臣，诚不知圣意所在。嗣悉督办四川藏卫边务事宜某大臣现护川督，为某制军介弟，稔知余将莅蜀任，特预条陈藏事。谓藏与川相为表里，一切筹兵筹饷，责在川督。总督与边务大臣休戚相关，源源接济，藏事自易奏效。否则，无从办理云云。文襄因持原奏，力陈于两宫之前，谓边务大臣之意，恐川督非所素识，不肯为力。查鄂督与该大臣系胞兄弟，合办川、藏事宜，公议私情，更属责无旁贷。不如即将鄂、川两督互相调补。制曰：“可。”余回抵鄂省接篆后，即速某制军入川。逾年，江督缺出，政府请以余调补。文襄独谓：“方今时势，鄂省据天下上游，轮船铁路，四通八达，较南北洋尤为重要，不宜轻易总督。”事遂中止。逮余调任北洋，已在文襄殁后。此公若在，恐余须久任楚疆。但不知武昌发难时，余倘尚督是邦，又是如何景象耳。

    当项城之由鄂北上也，行使内阁职权，前方军事责成冯都护国璋督办。冯军先占据汉阳赫山，拊龟山之背，汉郡收复指日间事。项城京寓电话处学生，与津署电话学生，本系素识，私电传来，余喜甚。以正式电话询之项城。讵复电云：“未得鄂中确息。”其志不在恢复，可为骇异。迟之又久，始悉汉阳业已克复。余急电冯都护，请其率得胜之军，直捣武昌。冯覆电谓：“汉口江岸缺少船只，不能径达省城。”且奉京电，已有英国公使出任调和。北军暂在汉阳驻扎，不得越雷池一步。余闻之，愤甚。急电项城，略云：“所谓调和者，两方居同等地位，始各有开议资格。现今革党，皆我臣民，作乱犯上，自取屠戮之戚。我军已得汉阳，与武昌仅一江之隔。党人已闻风丧胆，汉江沿岸船只何止千艘，顷刻即可飞渡。武昌若复，中外人心大定；沿江下游各行省，亦得所屏蔽，不至望风而靡。即为应酬调人起见，何妨俟武昌收复后，再行开议。声势既壮，折冲尊俎，尤易为功。”项城无从置喙，但云：“既经英使调处，不宜径行用兵。事机一失，连江若赣、若皖、若苏、若宁、若沪，纷纷独立，遂至不可收拾。”又以监国临朝，不便为所欲为。贿通贵戚，迫胁东朝，勒令摄政王退位。以余现任北洋，凡事作梗。密遣使以甘言相饵，谓余坐镇津地，于各省独立之会，独能捍卫疆土，最著勤劳，行将有宫衔黄褂之锡。但大势群趋共和，一方岂能立异。与余交谊最敦，近因政见稍歧，各行其是，不能相强。所虑津沽一带，党人密布，手枪、炸弹防不胜防，窃代为忧之。余谓与项城比肩事主，回忆孝钦在日，项城受恩独渥。现值国家多难之秋，正我辈竭忠授命之日。内阁关系全国，项城任之。北洋领袖各行省，余任之。项城谓与余政见不同，诚为知言。余始终惟知有国家，期不负三朝恩遇而已。项城虽日以暗杀为能，侦骑密布，卒亦无如余何也。迨至逊位诏成，余已病莫能兴，奏蒙赏给三月假，而国事不可问矣。

    奉军张绍曾占据滦州车站，威胁朝廷立宪。结纳新授晋抚吴禄贞，带领第六镇全军驻扎石家庄，据直晋交界之道，拟俟前驱赴太原受事讫，即回戈直赴北京；绍曾亦由滦赴京，两道夹攻都城，图不世之大举。石家庄军队并可阻截项城入鄂之师，不能北上，以免后顾之虑，用计城为狡毒。幸天夺之魄，禄贞忽为队下乱兵戕害，一说为项城遣人暗杀。后虽奉旨命余查办，卒莫得其实在情形。然先除此一害，绍曾势孤，气为之夺。余乘机遣通永镇田君文烈，以犒师为名，驰抵滦城，代通情款。绍曾谓，夙隶北洋部下，决不敢犯扰天津。与田君有故，联床话旧，中宵以后，忽以一剑置榻上，若隔鸿沟，竟夕不寐。田君知其气怯，决不能成大事。翼日，旋津覆命，请余勿庸过虑。田旋升任陆军部侍郎，通永镇缺，余檄令王君怀庆先行署理，并奏请实授。王甫到滦，绍曾密令党人，乘其不备，包围斗室中，迫令独立；一面派死党潜来天津，四处埋伏，散布谣言。一闻滦事得手，津郡同时响应。维时津沽猿声鹤唳，租界各国领事，纷纷来署探取消息。余虽连电王君，设法出险，苦难达到。幸王素有权略，阳徇彼党之请，偕往校场行受任礼。匹马当先，乘其不备，一鞭叱咤，风起云扬，驰骤廿余里，群相追逐，望尘弗及。顷刻突围而出，还入军中，带队反攻，生擒数十人，学生居其大半。电禀到津，批令悉数歼除，以示惩儆。陆军部亦派兵援应。滦乱平，曾赋《飞将军歌》以策王君之勋。绍曾兵柄既解，踉跄带数十人，夤夜来天津。以咨议局议员素通款洽，径诣局中止宿。合局大惊。某巨绅及议长阎君仓皇来报，请余饬令所住卫队移宿他听。余笑应之曰：“君等昔以张某为义师，不惜为之道地，今竟何如。”爰命材官持令箭传谕，以津地华洋杂处，《辛丑条约》：二十里以内不得驻兵。可速将所带卫队解除武装，暂住旅馆，以免人心疑惧。倘因此另生交涉，咎将谁执。绍曾唯唯听命。咨议局全体局员及某巨绅等，均各满意而去。翼日，绍曾来谒，携其六岁子同来，藉明心迹。余侦知其近日举动乃父亦不谓然，因嘱其早归养亲，徐观世变，此事遂告结束。然此数日中，运筹决胜，咸资文武各僚友悉心助，获免愆尤，不可谓非幸事已。

    光绪末造，新党散布长江流域。第与军队互不相习，致不能揭竿起事。监国时代，亲贵用事，军咨大权掌于纨绔之手。部中主要人员，新旧淆列，习染既深，一朝发难，其祸至不可收拾。余于宣统己酉腊月，履直督任，所辖北洋第二、第四两镇，兵力甚强，足以建威销萌，新党不便，怂恿京师权贵，收归部中直辖。监国贸然允之。疆臣职司疆土，直隶尤屏蔽京师。一旦骤失兵柄，其何能淑？疏凡再上，以去就力争。卒未能收效果。欲另立一镇，苦于财力艰窘。不得已暂编混成一协。以资控制而济缓急。辛亥八月，奉军入关，与部中直辖之某镇，于直属滦州会操。军咨处某贝勒奉命前往校阅，道出天津。余扶病往谒，闻新党已向奉军接洽，约于开操日起事。讵期尚未到，适鄂中某督以严缉党人，办理操切，激变军心，先于十九日在鄂省起义，某督仓皇出走，武汉重地突归党人之手。警报到京，秋操停止。奉军某协统遂占据滦州车站，公然兵谏。乃以所拟宪法十三条，胁朝廷允行。枢府无人主持，不得已交宪政编查馆，拟定十七条，筮日告庙。帝位虽存，大权业已下移。时则武昌已失，沿江各督抚闻风而靡，不降即走，粤、湘、齐鲁亦复纷纷独立，仅直隶安堵如常，不为所动。余病疡已数月，强起治事。激励文武寅僚，多方镇抚。党人有煽乱滋事者，一经侦察属实，拿获到案，严惩不贷。奉军驻滦某统领，扬言率师入京，并来津与余商举大事。析津士绅与咨议局议员等，闻之生惧，诚恐奉军一到，扰乱地方，相率数十人来署求见。余适与天津镇张君怀芝、督练处总参议舒君清阿筹议兵事，闻彼等已集前厅，即请一体入见。某巨绅首倡言，余坐镇天津，军民爱戴，地方蒙福。但自武昌起事，曾不几时，各省均已独立，直隶首善之区，乃各省领袖，闻风兴起转在他省之后，如人格何。请余俯顺潮流，从权独立。不过易一名义，一切治军行政，仍由余主管，决不干预。但求提高直省人格，兼免党人攻击等语。一倡百和，情形激烈，有立待解决，迟则生变之势。余笑应之曰：“君等所言，余亦熟思至再。武昌起义，各省独立，潮流所届，亦岂不知。但直隶情形与各省不同，岂能独立？”某巨绅大为诧异，诘余不同之故。余谓：“各督抚管理该省之事，独立与否，能自主之。直隶范围最广，包括北京在内。北京现有皇上，如此大事，必须秉承谕旨，岂能效各省，私自独立？”某巨绅云：“此层我等何尝不知。”余曰：“君言是也。前日已奉旨，将来国体应否更改，俟开国会时公诸舆论。煌煌诏谕，中外皆知。此事稍迟，必有办法，目前尚谈不到。余忝任直督，当此人心不靖之秋，惟以保卫地方为宗旨。勿论断党旧党，或官或绅，遇有作乱犯上，扰害地方者，杀无赦。他非所知。”张总戎起而言曰：“予系武人，只知带兵，不知宪法为何事。‘独立’二字，更不知从何说起，某作天津镇，津地治安系某之责。制台本驻保定，近二十年来改驻天津，保护制台，尤我之责。有人破坏天津，侵害制台，某惟以兵力制伏。”《天津条约》：租界附近不得驻兵。二十里以外已严阵以待。该绅等以目相视，默然不语。复晓之曰：“余与张镇台之言，诸君想已听悉。刻间，惟有官绅一体，妥筹保卫地方之事。津地华洋杂处，毗连租界，无险可扼。党人倘无知妄逞，诸君一味盲从，难免匪徒不乘机肇衅。余责在守土，惟力是视。万一力有不继，何惜一死以报国。总督为一省长官，不幸以死塞责，试问津郡治安，何人担负？势必纷纷扰扰，戈刃相寻。诸君不获党人之利，先受党人之害。回忆庚子一役，津民受虐最酷，创深痛巨，窃恐再见于今日矣。”言未竟，某巨绅矍然曰：“效死一节，于今非宜。惟求大公祖政躬康复，保艾津民。即事到危急之时，文信国成仁取义之言，亦可不必拘泥，千祈以地方为重。”遂相率嗒然而退。日已向夕，津桥南段巡警已被煽惑，袖缠白布，乘机思动。所幸北段巡警，由练军改编，管带刘君锡钧系江苏旧属，忠事于余。得以互相箝制，不至生变，然已殆哉岌岌。直隶一省，于全国分崩离析之秋，卒能烽火不惊，诚属徼天之幸。直至逊诏将下，余适乞病获请，得以完全疆宇还之朝廷。痛定思痛，有余恫焉。一卧沧江，岁序忽周一纪。海桑陵谷，万事皆非。衰病余生，不图于劫火灰中，重温旧梦。自今以往，为元遗山之忧愤欤？为杨铁崖之旷达欤？抑求为文信国不获，而姑以仁义两言留作千秋正气欤？余不能自知。今之人亦不我知。后世倘有知我其人乎，则其我知视我之自知，为较真切已。

    辛亥十二月，余在直督任内乞假得允，移寓津沽德租界养疴。越岁八月，就医南来，既在沪上作寓公。闭门却埽，万事不关。迄今岁甲子，匆匆已十三年。此十三年中，约计上至总统及阁员，外而督军、省长，非当年部曲，即旧日寅僚，从不愿以尺牍往还，借通情愫。一切目见耳闻，离奇怪异，几不知人间有羞耻事，不屑笔之记载，污我毫端。盖三纲五常之沦ル久矣。本年十月，忽有冯玉祥反戈入京，废斥总统，波及皇室，冒大不韪，致有仓卒逼宫之事。恶耗传来，无中外，无男女，无少长，均斥其荒谬绝伦。余卧病沧江，闻之尤为愤懑。时段芝泉徇各方之请，入京执政；张雨亭躬率劲旅，战胜入关。主持公道，于两君是赖。爰会合海上诸遗老。公电京榆两处，作秦庭包胥之哭。其文曰：“报载，京政府以阁令擅改优待皇室条件，迫迁乘舆，逼索宫禁；众情皇骇万状。辛岁逊政，优待本属国民公意。此项条件昭告中外，为民国成立公据，屡更政变，恪守不渝。若一二人可任意推翻，则何法可资遵守？影响极大。芝公群伦属望，综领机钤；雨公倡义兴师，奠安畿辅。必先坚守盟约，俾天下信其可恃，大局方易维持。切盼先行电京，速复优待皇室原状，免致根本动摇，人心疑惧。全国幸甚。夔龙等庚叩”等语。嗣得雨帅覆电云：“庚电诵悉。优待条件载在盟府，本诸舆情，凡属国人，同此心理。敝军行师讨贼，不愿干政，夙有宣言。前驱甫及津沽，距京尚远。都门近日举动，事前毫未预闻。辱承垂诿殷拳，颇苦无从置喙。不日海内明达群集论政之时，当能主持公道也。作霖佳叩。午印。”言外之意可耐寻绎。段虽无覆电，闻对天津遗老言，自任力为保护。迨入京后，首先撤退防守醇邸卫兵，一切得以自由。第阅昨日各报，圣驾已驻跸东交民巷日本公使署中，脱险难而入坦途。此后惟祈各友邦之共同保护而已。余草笔记讫。不忍载辛亥以后之事，仅载此条以增余痛。而夫己氏之肉，讵足食乎！甲子十月十五日记。


