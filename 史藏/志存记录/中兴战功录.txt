中兴战功录 宋 李璧

    【张俊高桥（属明州）】建炎三年十二月，金虏渡江，自临安犯越州。上以明州不可居，乃决幸海道把隘。张公裕进海船二十只，内以兴化军田经船作御舟，余并作御前使用，百司禁卫并明州备船禁卫有千余人随行。是日幸定海县，御前右军都统制浙东制置使张俊自越州引兵至。明州时已无舟可载，俊上奏乞海舟，朝廷欲其且留拒敌，报以方聚集，遣行。上赐俊手书，其略曰：“惟卿忠勇，事朕有年，朕非卿则倡义谁先？卿非朕则前功俱废。卿宜戮力共捍贼兵，一战成功，当封王爵。”俊纳侠土刘相如之策，遂留以抗敌。相如者，初以募人入卫王室，枢密院借补承事郎。及是揭榜通衢，劝谕迎敌，俊下令曰：“天子且巡海道，汝辈宜用力，进者受上赏，不进者不贷。”士皆思奋。戊戌，虏陷越州。庚子，上发昌国县。辛丑，上舣白峰寺。癸卯，虏兵追袭乘舆，至明州城下。张俊欲遣人硬探，无敢应者。有军兵任存请行，俊壮之曰：“汝果能得其实，当与汝官。”存拜谢而行，不旋踵，以手提二级而还，具得金人之虚实。俊大喜，遂决用兵之计。乃令统制官刘宝与战，不胜。再命王进、党用、邱横迎敌，用与横皆被杀。统制官杨沂中、田师中再战，又不胜。统领官赵密、李宝及进苦战，主管殿前司公事李质率诸班直以舟师来助，知州事刘洪道又率州兵射其旁，杀数千人，金人乃败，而稍退去。俊戒将士毋骄毋惰，且虏入侵轶数千里，如入无人之境，其谓我不能军，有轻我之心，今一旦失利，彼且愤怒，必再来。乃清野，驻高桥，闭关自守。奏任存之功，特授承德郎。王进者延安人，少为军卒，是役也身先士卒，独立奇功，骤加正使，赐金带，俊拔用为将。虏自城下呼请遣人至寨中计事，俊令小校徐姓者往，虏释甲与语，欲如越官吏投拜，俊拒之。四年正月甲辰朔，御舟碇海中。乙巳，御舟泊台州港口。是日午，西风忽起，虏乘之又犯明州，张俊与守臣刘洪道坐城楼上，遣兵掩击，杀伤大当，虏奔北，堕田间或坠水，俊急令收兵。夜，虏拔寨去，屯余姚，且请济师于兀术。丙午，上次章安镇。已酉，张俊奏捷，从行百官皆贺，内侍陈顾言独不贺，曰：“上幸海道，何贺之有？”庚戌，虏再犯明州，张俊御之于高桥，战数合，虑其济师，遂托以上旨扈从，辛亥，尽其众入台州。
    【陈思恭太湖（属平江）】建炎四年二月戊戌，虏陷平江，同知枢密院事两浙宣抚使周望奔太湖，统制官陈思恭军于清乌镇。三月癸卯朔，虏后军泊吴江县，下临太湖，石岸险狭，陈思恭以兵邀之，虏舟乱不整，思恭大捷而退。丁未，思恭自乌墩至平江。初，望奔太湖，失其宣抚使印，敌既退，募善没者于湖中求得之。上闻平江失守，命望往常州袭敌师，以功赎过。嘉陈思恭太湖之功，寻擢思恭右武大夫，忠州团练使。
    【吴和尚原（属凤翔）】建炎四年，川陕宣抚处置使张浚以虏众在淮甸，恐复扰东南，欲分挠其兵势，故陕西献计者以击虏为便。浚召都统制官吴，曰：“高山我便于驻队，贼虽骁果，不能驰突。我据关辅之势，可以徐图。”皆置不用。九月，师次富乎县，都统制刘锡会诸将议战，曰：“兵以利动，今地势不利，未可以战，宜择高阜据之，先为不可胜以制敌。”不从。及战，王师大溃，陕西大震。十月，收合散卒，视大散关之东有险，曰和尚原，方据险列栅以守，而贼已至原下。或谓宜屯汉中，汉中扼蜀口，可以安蜀。曰：“我保此敌决不敢越我而进。坚壁临之，彼惧吾蹑其后，是所以保蜀也。”已而果击败之。明年，改元绍兴。五月，虏伪皇至没立郎君与其别将乌鲁折合分两道入寇，没立自凤翔，折合自阶成凤出散关。时知凤翔，驻和尚原，朝问隔绝，且乏粮，人无固志。同弟召诸将，励以忠义，歃血而誓，诸将感泣，为备益力。已而，折合先至，陈于原北，与诸将列阵待之，更战迭休，折合大败遁去。没立方攻箭关，复选将击之，两寇卒不得合。十月，金虏右监军兀术自熙河移寨，欲窥蜀，乃引众十余万人造浮桥于宝鸡县，渡渭来犯我。遣统制官吴、雷仲将劲兵强弩，号驻矢队，分番迭休，射不绝。虏稍却，则以骑兵断其粮道。乙亥，与虏战凡三十余阵，兀术中箭而遁，俘其将羊哥孛谨，及酋领三百，军八百，杀贼众横尸遍野。
    【吴饶风岭关（属金州）】绍兴三年初，金虏大酋撤离喝等众十万自商于出汉阴，直趋金洋。正月，至洵阳界，金州失守。陕西统制吴自河池县亟率麾下骑一日夜驰三百里至饶风，先以黄柑数百枚犒大酋曰：“大军远来，聊奉止渴，今日决战，各忠所事。”撤离喝以杖击地，大惊曰：“吴侯尔来何神耶？”因不敢进，盘桓累日。得以暇治兵，寨绵亘数十里，官军凡万七千人，益以梁洋义士为三万。二月，虏人始至关下，被重铠步登山而仰攻。每一人登，二人拥其后，前者死，则后者被其甲以进，又死，则后者又代之如初。凡五十人为一队，至尽死，余一二人犹不退。我之弓弩乱发，且转大石击之，至不能前，则背山而坐，少苏则又登，终不复退一步。凡六昼夜，贼旨败衄，死者甚众，遗撤离喝书，且言虏远入重地，粮食已尽，将有覆师之祸，今欲开一路，奉听生还如何？撤离喝答书云：“固如公言，然吾国退军，有刑待我，亟复战而后退。”初七日至初九日，我师又连胜。无何，虏人募军中，得敢死五千人，约能破我军者，至汉中日，人赏以银千锭，马三匹。黎明，死士从间道攀援而上，犯祖溪关。守将郭仲苟力不能支，求济师于。比至，而虏人已登矣。见虏人掩出我师后，遂自饶风一日驰还汉中。祖溪距饶风之左三十里，崇冈墙立，殆非人所行，始也过为之备，而使仲苟守，故少与之兵。虏人觇得，遂募士出我不意，以故失守。至汉中，刘子羽偕至西县，议欲栅定军山保聚拒贼。子羽先至三泉，诸将稍稍复集，自仙人原由间道见于羽于三泉，诘朝复西。子羽率诸将于三泉之南嘉陵江上求栅地以死守，统制官李师颜以潭毒山形峻拔，其山宽平，有泉水，可以筑硬栅，于是调旁近郡县夫星夜为壁垒，储粟十万石于其上，且尽居诸军老小于栅内，以固士心。积石至数十百万，下临入江路。自始为垒至毕工，凡十六日。又数日，虏人始至金牛，距我师数十里。于是下令军中蓐食，迟明而行，未辨色，子羽先上马至战地，于当前山角据胡床坐。既而诸将奔至，咸泣曰：“此乃某等驻军处，而公先至此，使贼矢石或伤公，某等何以见士卒耶？”因请子羽退而代驻其处。俄而王万年复报，曰虏退矣，乃相与引还，子羽以三月二十七日间道往仙人关与谋，欲使田晟、王俊潜军出定军山，攻虏之南，令杨政出斜谷路以袭虏之后，期以四月初出兵。先是，遣统制官姓郭者往抄虏，至褒城界，遇浑女郎君部伍将归，与战，得生女真四十人，言皆不可解，使译者问之，始知虏人已引去数日矣。于是子羽与急遣兵邀之于武休关，虏尽弃其辎重及所掠人畜而去，后军为我军掩击，及堕溪涧死者以数千计。初，虏之为此来也，迫于叛臣之请，且以利讠术之，谓四川唾手可得，金帛子女可以捆载而归。虏人所忌者独吴，故道险从金商，初不虑越境而来战也。既破金州，无所得，固已失望。鏖战饶风下十余日，仅退我师，而梁洋官私之器用财贿，前数月已尽置他处，虏至，无一毫可掠。虽败吴、王彦两军，我师之战死者才数百人，而虏之死伤者十五六。虏至汉中之后，既无得以赏应募者，诸军固已益怠。会春气深，疫疠方作，重伤者多死，疮痍者未兴。前此得吾候骑，固已知与子羽同在三泉为死守计，既又闻欲遣锐师之袭己也，惧，于是仓皇道褒斜以归。虏之归也，以四月二十九日尽出谷口，其后王俊至洋州诸山谷中，犹有虏栅十数，初未知大军之已还，始知虏人之去甚遽，至不暇遍告诸军，王俊于是尽招降之。他日，俊于饶风下得马革万七千余。且虏自入寇以来，无所得，有所失，未有如此役也。始虏之寇边也，甲士八万人，负辎重者称是焉，马三万匹，以十二月下旬自长安点集，二十八日，引而东涉商于之险，千里而后至金州。既入石门关，自以石塞其窦，以示必死，无还心。大战数十合，破饶风关。我师既大奔，无却顾者，虏犹迟回于饶风之侧。后数日，始如兴元。盖虏之行军每图万全也如此。方虏之战饶风也，劲卒几十万，而我才以三万人当之，虏人战辄番休，我之士卒无更代者，且又所备多而兵卒寡，此郭仲荀所以不能支也。
    【吴杀金平（属风州）】绍兴四年春二月，贼复大入。撤离喝四太子蓄愤日久，纠合兵数十万，转三河之粟，鱼贯蚁附，决意取蜀。自元帅以下，皆尽室以来。又以刘豫腹心为四川招抚使，檄召诸路签军列屯宝鸡，栅绵亘数十里。进攻铁山，凿岩开道，于仙人关高岭立大栅，下瞰营。关旁有险，号杀金平，设壁垒于平上，严兵以备。虏乃循岭东下，直攻营，以万人当其前。总管吴由七方关不待会合，率轻兵倍道入援其兄。四太子闻之，与皇弟郎君分领万户酋长拥兵急攻关，又往攻杀金平野砦，对垒札连珠硬砦十数座。又来营前立炮数十座击我营，令军中并发神臂弓飞矢大炮，毙贼无数。统制官田晟总兵深入追贼，贼又发生兵万余击营左，分兵力战，却之。贼不住，又添生兵万余，拥洞子云梯，直前搭我营垒。兵向前，用炮打洞子碎，用撞竿撞云梯倒。贼怒，缚虚栅战楼，别遣大孛堇拥锐兵万余一发乘城，令统制官杨政领长枪陌刀手深入刺打隔断。贼又遣二孛堇总正甲兵二万夹攻砦两肋，左右遮护，血战杀贼，贼皆引去。撤离喝独驻马四顾，良久云：“吾得之矣。”翌日，号令诸军并力共攻营，兑方一楼子自寅至午危甚，姚仲为统领，只在楼上酣斗。楼已倾侧，仲以绢为绳，拽使复正。贼以火焚楼柱，仲以酒壶击灭火。贼布神臂弓东岭下，亦发神臂弓五百只与之对射。贼去，即遣王万年、刘钤辖、王武宣赞分紫白旗入贼营，贼奔溃。抵夜，别遣五将分更劫寨，昼夜数十合，金人困惫，死伤以万汁，敛兵先遁。杀死千万户、甲军万余，得榜牌滚枪金鼓旗帜数千件。右军统制张彦夜劫贼横川砦，斩首千余级，生擒将领二十人。又遣统制官王俊设伏河池，扼贼归路，生擒百余人，斩首千余级，得牛马旗帜无数。悉兵尾袭，直过和尚原去。其后，胡世将摄宣抚使事，弟适在军中。他日，从容问所以战，则曰：“与先兄束发从军，屡战西戎，不过一进却之间，胜负决矣。至金人则胜不进，败不乱，整军在后，更进迭却，坚忍持久，令酷而下必死，每战非累日不决。盖自昔用兵，未尝见胜之之道，非屡与之角者，莫能尽知。然其要在用所长去所短而已。盖金人之弓矢不若中国之劲利，而中国之士卒不若金人之坚忍，尽吾长技重甲数百步外，则彼固不能及我；据其形便更出锐卒与之为无穷，以沮其坚忍之气，则我固有以制彼。至于决机两阵之间，变化如神，默运乎心术之微，则有不能言者。”世将深服焉。始虏犯关，在武阶，先以书遗兄曰：“杀金平去原上远，前阵散漫，须设第二阵，作隘牢其限隔，俾死士无还，皆死战，乃可取胜。”用其策。时兀术身居东偏，而使韩将军者领西偏，东西掎角以持久，必死困我。率锐卒介其间，左萦右绕，随所急援之，所向披靡。虏军死伤过半而气犹锐，遂敛军入第二隘以致虏。时军中颇有异议，欲别择形胜以守者，奋曰：“兵方交而退，是不战而却也，吾度此虏走不久矣。”请于，夜布火易旗帜。逮晓，军阵精采一新，乐声震山谷，我师气百倍。洎虏再搏我第二隘，则人被两铠，铁钩相连，鱼贯而上，攻具变化若神，率士死战，复以驻队矢射之，发发相继，虏死蔽地，复践以登，阅十余日，前后百战，而虏始遁去。
    【韩世忠大仪镇（属扬州）】绍兴四年八月，逆豫遣其子麟、侄猊引虏兵渡淮，淮东抚使韩世忠自承州退保镇江府。九月己卯，韩世忠以所部过江，复如扬州。初，上闻敌骑渡淮，再以札赐世忠，略曰：“今敌气正锐，又皆小舟轻捷，可以横江径渡浙西，趋行朝无数舍之远，朕甚忧之。建康诸渡旧为敌冲，万一透漏，存亡所系，朕虽不德，无以君国子民，而祖宗德泽犹在人心，所宜深念累世涵养之恩，永垂千载忠谊之烈。”世忠读诏感泣，遂进屯扬州。丙申，韩世忠以提举官董军于天长，以统制官解元军于高邮。时奉使魏良臣过扬，世忠置酒与别，杯一再行，流星庚牌沓至。良臣问故，世忠曰：“有诏移军守江。乃命彻爨班师。”良臣去，世忠度其已出境，乃上马令军中曰：“视吾鞭所向。”于是诸军大集，行至大仪镇，勒精兵为五阵，设伏二十余处，戒闻鼓声，则起而击之。良臣至虏军，虏问我军动息，良臣以所见对。大酋兀术喜甚，勒兵趋江口，距大仪五里，其将孛堇挞也拥铁骑过吾军之东。世忠亲与呼延通率十余骑绰路，去大仪十数里，遇虏人铁骑二百余，世忠与通方立马议所以待之，有三四十骑直冲世忠，世忠与战不利。虏人有骁将独战世忠，世忠力疲坠马，几被执，通自后击虏，杀之。世忠复得马回。顾虏人百余骑计得世忠，通据坡坂厄其路，以弓箭当之，世忠得免。遂传小麾鸣鼓，伏者四起，五军旗与虏旗杂出，虏军乱，弓刀无所施，而我师迭进，背嵬军各持长斧，上砍人胸，下捎马足，虏全装陷泥淖中。世忠麾劲骑四面蹴之，大半乞降，余皆奔溃，追杀十余里，兀术乘千里马以遁。积尸如邱垤，擒孛堇挞也女真千户长五百余人，获战马五百余匹，器械辎重与平山堂齐，军势大振。兀术还泗上，召良臣责其卖己，将斩之，良臣好词以免。董在天长，遇敌于鸦江桥，擒女真四十余人。虏入侵高邮，未至三四十里，解元先知之，逆料虏人翌日食时必至城下，乃伏百人于要路，又伏百人于贼之东北岳庙下，自引四百人伏于路之一隅，令曰：“虏人以高邮无兵，不知我在高邮，必轻易而进，俟虏人过我，当先出掩之，伏要路者见我麾旗则立帜以待，虏人进无路，必取岳庙路走矣。若果然，则伏者出。”众皆诺。又密使人伏樊良，俟虏人过则决河岸以阻其归路。食时，虏人果径趋城下，元密数之，有一百五十骑，乃以伏兵出，麾旗以招伏要路者，伏兵皆立帜以待，虏人大惊，踌躇无路，遂向岳庙走。元率兵追之。金人前遇兵，无所施其技，尽被擒。几得一百四十八人，金牌银牌与执事居其半。癸巳，世忠遣武功郎赵何来献捷，且奏通之功，乞优异推恩。授武功大夫、吉州刺史。世忠缴其告命，再奏乞重赏以劝将士，遂前阶官授吉州刺史。通，赞远孙也。元与各加正任观察使。
    【刘顺昌府（属京北路）】绍兴十年五月，虏背盟，兀术同三路都统及号龙虎大王与将军韩常拥精兵十五万渡河。丙戌，入东京，执留守孟庾。兀术驻龙德宫，三都统以次长驱南下，破颖昌淮宁三府，蔡州亦降。先是，马军帅东京副留守刘领兵之任，溯江淮至颖上，与主管机宜文身杜亨道干办公事，王义宾及将佐舍舟陆行，抵顺昌府。庚寅，守臣显谟阁直学士陈规得报，金骑已入东京。规以示，时所部选锋游奕两军及老幼轻重相去甚远，遣骑趣之。是夕，才抵岸，见规曰：“事急矣，城中有粮则能与君共守。”规曰：“有米数万斛。”曰：“可矣。”规亦力留共守。又见刘豫时所蓄毒药犹在，足以害敌。壬辰，乃召诸将计事，曰：“吾军远来，未及息肩，虏已压境，今当如何？”有欲就便舟顺流而下者，或曰：“去则虏人邀我归路，其败必矣。莫若守城，徐为之计。”曰：“本赴官留司，今东京既陷，幸全军至此，有城池可守，机不可失，当同心力，以死报国家。”众议始定。即凿舟沉之，示无去意。与属官等登城区处，城外有居民数千家，恐为贼巢，悉焚之。分命诸统制官许青守东门，贺辉守西门，钟彦守南门，杜杞守北门，且明斥堠及募土人作向导间探。于是人皆奋曰：“早时人欺我八字军，今日当为国家立功。”亲于城上督工，设战具，修壁垒。时守备全阙，取伪齐所作蚩尤车，以轮辕埋城上，又撤民家屋扉，以代篦篱笆，凡六日粗毕，而虏人游已渡河至城外矣。壬寅，虏大队至。先是，于城下设伏，虏游骑至，擒其千户阿克顺杀等二人，诘之，云：“韩将军在白龙涡下寨，距城三十里。”夜遣千余兵击之，颇杀虏众。既而三路都统葛王α及龙虎大王军并至城下，凡三万余人。以神臂弓及强弩射之，稍引去。复以步兵邀击，溺于河者甚众，夺其器甲，又生获女真汉儿，皆谓虏已遣银牌使驰诣东京，告急于都元帅兀术矣。时见陈蔡以西皆望风投拜，又有王山者旧为兀术所用，尝知顺昌，至是复来城下，兀术欲再令守顺昌，虑有卖己者，故顺昌官吏军民皆不许登城，以已所部兵守之。时延路副总管刘光远以道梗不能赴，武功大夫温州刺史。史新、知石泉军柳倪为所辟，皆在军中。倪适至东门，虏射中其左足，倪拔矢反射之，虏应声而倒。六月戊申，诏以为鼎州观察使，枢密院副都承旨、沿淮制置使。时虏众围顺昌已四日，乃移寨于城东拐李村，距城二十里。遣骁将闾充以锐卒五百，募土人前导，夜劫其寨。至军中，毡帐数重，朱漆奚车，有一帅遽被甲呼曰：“留得我即太平。”不听，竟杀之。是夕，天欲雨，电光所烛见辫发者，歼之甚众。既而报大酋越国王兀术亲拥兵至。先是，兀术在龙德宫，得告急之报，即索靴上马，麾其众出京，顷刻而集。过淮宁，留一宿，治战具，备糗粮，自东京往复千二百里，不七日而至。闻兀术至近境，乃登城会诸将于东门，问策安出？或谓今已屡捷，宜乘此势，具舟全军而归。乃会诸统兵官于西门上，酌酒而誓曰：“朝廷养兵十五年，正欲为缓急之用，况已挫虏锋，军稍振，虽多寡不侔，然有进无退。兼虏营近三十里，而四太子来援，吾军一动，被虏追及，老小先乱，必至狼狈。不惟前功俱废，致虏遂侵两淮，震惊江浙，平生报国之志反为误国之罪，不如背城一战，于死中求生可也。”众以为然，欲求效命。呼帐下曹成二人谕曰：“吾遣尔乘间，事捷有厚赏。第如我言，虏必不杀。我今遣骑绰路，置汝队中，汝遇虏，必坠马，使为所得。虏帅问我何人？对曰太平边帅子，喜声色，朝廷以两国讲好，使守东京图乐耳。”已而遣探骑，果遇虏，二人被执。兀术喜曰：“可蹴此城耳。”遂下令不用负鹅车炮具行。翌日，行城上，见二人远来，心知其归，即缒上。虏械二人，以文书一卷系于械，取焚之。庚戌，兀术亲率兵攻城。先是，兀术至城外，责诸将用兵之失，众曰：“今者南兵非昔之比，国王临城自见。”兀术见其城陋，谓诸将曰：彼可以靴尖倒耳。即下令来早府衙会食，所得妇女玉帛悉听自留，男子三岁以上皆杀之。且折箭为誓，以激其众。有叩城以手揶揄曰：“你们只有一个日头活哩。”平明，虏兵攻城凡十余万，府城惟东西两门受敌，所部不满二万，而可出战者仅五千。虏先攻东门，出兵应之，虏众败退。兀术自将牙兵三千往来为援，皆带重甲，三人为伍，贯韦索，号铁骑马，左右翼号拐子马，悉以女真充之。前此攻所难下之城，并用此军，故又名长胜军。时虏帅各居一部，众欲击韩军，曰：击韩虽退，兀术精兵尚存，不可当也。法当先击兀术，兀术一动，则余军无能为矣。时叛将孔彦舟、郦琼、赵荣辈骑列于阵外，有河北签军告官军曰：“我辈元是佐护军，本无斗志，惟两拐子马可杀。”故宫军皆愤。时方剧暑，我居逸而彼暴露，早凉则不与战。逮未申间，彼力疲而气索，忽遣数百人出西门，虏方来接战，俄以数千人出南门，戒令勿喊，但以短兵极力与战。统制官赵樽、韩直皆被数矢，战不肯已，遣属扶归。士殊死斗，入虏阵中，斫以刀斧，至有奋手之，与俱坠于濠者。是日，西风怒号，城土吹落，尘霾涨天，咫尺不辨，金虏尸横马倒，纵横枕藉，不知几何。兀术乃移寨于城西，掘堑以自卫，欲为坐困官军之计。是夕大雨，平地水深尺余，遣兵劫之，上下皆不宁处。乙卯，兀术作筏系桥而去，至泰和县卧两日，至陈州，数诸将之罪，自将军韩常已下皆鞭之。于是复以葛王裒守归德府，韩常守许州，翟将军守陈州，兀术自拥其众还汴京，自是不复出师。辛酉，顺昌捷奏至。庚午，册龙神卫四厢都指挥使、鼎州观察使、枢密副都承旨、沿淮制置使刘为武泰军节度使、侍卫亲军马军都虞候。前一日，上谕大臣曰：“用兵之际，赏罚欲明。以孤军挫敌锋，兀术遁去，其功卓然，当便除节钺。”即日降制。既又遣中使抚问，上赐札，有曰：“卿之伟绩，朕所不忘。”己亥，命陈规知庐州，刘兼权知顺昌府。时秦桧将班师，故命规易镇淮右。先是，上赐空名告身千五百，命书填将佐之有功者，复缴上，谓不若自朝廷给之为荣。至是始具功状以闻，凡统兵官之立功者，皆以上所赐带予之，其有过者则杖责之，斥为士伍。虏之始至也，游奕军统领田守忠、正将李忠恃勇深入，皆手杀数十人而后死。厚加优恤，遂以犒军银帛十四万匹两均给将士，军无私焉。于是，方欲进兵，而桧召还。徽猷阁待制洪皓时在燕山，密奏：“顺昌之役，虏震惧丧魄，燕之珍宝悉取而北，意欲捐燕以南弃之。”王师亟还，自失机会，可惜也。
    【张俊柘皋（属镇巢军）】绍兴十有一年正月，金虏犯寿春府。己未，淮北宣抚判官刘自太平州渡江，以援淮西。有兵二万，马数百，朝廷闻报，亟令张俊还建康拒虏。虏陷寿春，杀守兵千余人，系桥淮岸以济其众。乙丑，刘至庐州，驻兵城外。时枢密直学士知庐州陈规病卒，城中无守臣，备御之具皆阙，官吏军民散出逃遁，惟有宣抚司统制官闵师古兵二千余人。巡其城一匝曰：“城不足守也。”乃冒雨与师古率众而南。丙寅，金虏大军入庐州，遣轻骑追，相及于西山口。自以精兵为殿，复以戈西向，列阵以待。追骑望见旌旗，逡巡不敢逼。日暮各解去。丁卯，结阵徐行，号令诸军占择地利，共趋东关，依水据山，以遏虏冲。自虏人渡淮，淮南之人皆避过江南，江南之人亦为迁徙之计，惟视兵以为安危。既得东关之险，稍休士卒，兵力复振。虏据庐州，虽时遣兵入无为军和州境内剽掠，而不敢举兵逼江者，盖惧之乘其后也，江南由是少安。二月癸酉，淮西宣抚司都统制王德渡江屯和州。初，虏都元帅兀术既入合肥，建康府谍者回报：“虏人已犯含山县，渐犯历阳。”时张俊诸军虽已趣装，犹未起发，江东制置大使叶梦得见俊，请速出兵。俊犹迟之曰：“更俟探报。”梦得曰：“虏已过含山县，万一和州为所得，长江不可保矣。”俊遂令诸军进发。谕诸统制曰：“先得和州者胜。”德曰：“德当身先士卒，为诸事前锋。”俊壮之，壮士皆欢噪而行。有报已失和州者，德乃率所部兵渡采石，约俊明日入城会食。至中流，闻贼势众甚，莫敢前。德驱之进棹，首先登舟，俊宿于江中。德率众径至城下，虏退屯昭关。丙子，王德遇金虏镇国大将军韩常于含山县东，败之。丁丑，上谓大臣曰：“朕于诸帅，听其言则知其用心，观其所为则知其才，人皆言刘善战，朕谓顺昌之胜，所谓置之死地然后生，未为善战也。之所长，在于循分守节，危疑之交，能自立不变，此为可取。”丙戌，行至柘皋，与金人遇，夹河而军。初，金人之退兵也，日行甚缓。至尉子桥，天大雨，次石梁河，河流湍暴，虏断桥以自固，列营柘皋。柘皋地平，虏人以为骑兵之利，且见兵少，意甚易之。河通巢湖，阔二丈余，命军士曳薪叠桥，须臾而成，遣甲军数队过桥，皆卧枪而坐。会淮北宣抚使都统制王德统制高沂中、田师中、张子盖之军俱至。翌日，虏将邢王与韩常等以铁骑十余万分为两队，夹道而陈。沂中自上流涉浅径进失利，统制官辅逵被箭中目，骑兵有稍却者，德曰：“贼右皆劲骑，吾将先破之。”乃与师中麾兵渡桥，薄其右。虏阵动，有一酋被甲跃马，指画部队，德引弓一发，酋应弦坠马。德乘势大呼驰击，诸军皆鼓噪，虏以拐子马两翼而进，德率众鏖战。沂中曰：“虏便习在弓矢，当有以去其技。”乃令万兵各持长斧，堵而前，奋锐击之，虏人大败，退屯紫金山。德等尾击之，捕数百人，马驮数百。而以步兵甲重，不能奔驰，下令无所取，故无俘获焉。是役也，将官拱卫大夫武胜军承宣使姚端已下死者九百三人，而虏之死者甚众。谓德曰：“昔闻公威略如神，今果见之，请以兄礼事公。”张俊之爱妾张氏，即杭妓张也，颇知书。柘皋之役，俊遗书嘱以家事，张答书引霍去病、赵云不问家事为言，令勉报国。俊以其书进，上大喜，亲书奖谕赐之。己丑，张俊入庐州，杨沂中、刘之军皆至城外。乙未，赐张俊、杨沂中、刘诏书，以捷书累至，军声大张，盖白军兴以来，未有今日之盛，仍戒以当思困兽之斗，务保全功。其词给事中兼直学士院林待聘所草也。俊以立奇功将佐十八人奏闻，上皆宣见，临轩劳问，而训练官任存曰：臣生长田间，赖陛下神圣，祖宗威灵，仅能破敌，安敢以微劳自矜？上益喜，均赐金带银铤，而别赐金钱与存。
    【刘皂角林（属扬州）】绍兴三十有一年十月，金虏败盟，渡淮直入扬州。江淮制置使刘退屯瓜州。乙丑，虏遣统军高景山逐，与官军遇，至是全军来争瓜州渡，率镇江府左军统领员、统制官贾和仲、吴超等拒之于皂角林。陷重围，下马死战数十合，中军第四将王佐以步卒百有四人往林中设伏，虏既入伏，强弩俄发，虏以运河岸狭，非骑兵之利，稍引去。遂大败之，斩高景山，俘数百人，掩杀虏人入运河及湖内约二千余人，活提到番人及夺到番马弓刀旗枪器甲不计数目，员自修武郎转右武大夫。
    【李宝唐岛（属胶州）】绍兴三十有一年，浙西副总管李宝以舟师至东海县。先是，魏胜既得海州，久之，官军不至。胜推宝之子承节郎公佐领州事，自出募兵，得数十人，往攻沂州，大败，仅以身免。复还海州，虏兵围之。宝闻，麾兵登岸，以剑画地曰：“此敌界，非复吾境，当力战。”因握槊前行，接虏奋击，士无不一当十，虏人惊出意外，亟引去。于是胜出城迎宝，宝维舟犒士，遣辩者四出招纳降附。”时山东豪杰开赵明椿、刘异、李机、李仔、郑云等各以义旗聚众，赵与耿京所部军马将王世隆合，共攻城阳军。城阳军者，密州之莒县陷，伪改焉。赵等闻宝来，遣使至军前纳款，宝以为修武郎。会虏人自沂州遣五百骑至，城阳军解围，赵等散去，世隆以其军屯日照县境。宝舟至胶西县，遣提举一行事务曹洋借民马与小吏徐坚往迎之，世隆以其众降。后数日，开赵亦至，宝以世隆赵并为山后都统制，以待官军进攻，且为声援。虏主亮用降人倪询、应简、梁三儿等计造战船数百，使工部尚书苏保衡统之，以大总管六员为副，分部海船，期以十月十八日至海门山，入钱塘江。干事毕，令雄州刺史阿兀来江上迎报，泊于陈家岛。宝舟泊石臼山，相距三十余里，而北风日起，宝忧之。有大汉军水手数百来降，大汉军，签起上等户也，皆富豪子弟，宝问之，颇得北军事实。曹洋请逆战，知朐山县高敞曰：“不可，彼众我寡，宜避之。”洋曰：“彼虽众，皆不谙海道，且降人云：‘女真在船中，惟匍匐而睡，略不能动。’虽众何为？况我深入至此，前逆大敌，虽欲退走，其可得乎？有死而已。”时金候风即南，不知王师之猝至也。宝伺虏未觉，遣洋与裨将黄端祷于石臼神，祈风助顺；夜漏将尽，起碇进舟，风犹未顺，众有难色。良久，南风渐应，众喜争奋，引帆握刃，俄顷过山薄虏，鼓声震垒。虏惊失措，虏帆皆油缬为之，舒张如锦绣，亘数里，忽为波涛卷聚一隅，窘蹙摇兀，无复行次。会火头船中已有火起者，宝命以火箭射之，著其油帆，烟焰随发，延烧数百，火不及者犹欲前拒，宝命军士跃登其舟，以短兵击刺，殪之舟中。其余签军皆中原旧民，脱甲而降者三千余人，获其副都统骠骑上将军益都府总管完颜郑家奴等五人，斩之。阿兀亦为官军所杀。保衡舟未发，亟引去，并得倪询等三人，及虏诏书、印记、征南行程历与器甲粮斛以万计。洋贺宝，宝曰：“皆公之力也。”既，王世隆开赵等皆来，遂令赵率其众旁海行，至海州，世隆马军尚有八百余留海州，以世隆赴行在。十一月丙戌，复遣洋奏捷，上于行在，洋具奏海道之功，上大喜，厉声言曰：“李宝第一功。”顾内侍曰：“今日写旗赐李宝。”又问倪询、应简如何？洋奏：“活捉到倪询、应简二人，见拘管在李宝军中。”上益喜，令洋取倪询、应简亲管押赴行在。询，常熟人，应简，通州人，越海投虏，献海道进兵之策，至是被擒。是日，除宝静海军节度使，京东东路招讨使，沿海置制使，赐金枪，御书旗以“忠勇李宝”四字。金合茶药、酒器、金遍带、束带各一，玉皮带乙，差内侍陈子常同洋押赐，洋转十官，赐金遍带，赐统制官宣赐钱一千贯。
    【虞允文采石矶（属太平）】绍兴三十一年十月，逆亮驻和州。甲戌，罢王权赴行在，以李显忠代之，命中书舍人参谋军事虞允文往芜湖，趣显忠交权军，且犒师采石。时知建康府张焘至府才十余日，夜漏下二鼓，焘就寝，允文扣府门求见曰：“此何时？而公欲安寝乎？”焘曰：“日来人情汹汹，太守不镇之以静，必不安。虽然，舍人何以见教？”允文曰：“谍者言：‘虏以明日渡江，约晨炊玉麟堂。’公何以策之？”曰：“焘以死守留钥，遑恤其它。舍人平日以名节自任，正当建奇功以安社稷。”允文曰：“此允文之素志，特决公一言耳。”允文遂驰去。未至采石十余里，闻鼓声振野，允文见官军十十五五坐路旁者，问之，众曰：“王节使在淮西，声鼓令弃马渡江，我曹皆骑士，今无马，我曹不解步战也。”从者皆劝允文还建康，曰：“事势至此，皆为它人坏之，且督府直委公犒师耳，非委督战也。奈何代人任责？”允文不听，策马至采石。趋水滨，望江北虏营，不见其后，而权余兵才万八千人，马数百而已。逆亮遣武平军都总管阿邻、武捷军副总管阿撤率舟师先济，宿直将军温都奥刺、国子司业梁钦等皆从战，亮登高台，张黄盖，被金甲，以观战。允文召其统制张振、王琪、时俊、戴皋、盛新等与语，谓之曰：“虏万一得济，汝辈走亦何之？今前控大江，地利在我，孰若死中求生？且朝廷养汝辈三十年，顾不能一战报国？”众曰：“岂不欲战，谁主张者？”允文曰：“汝辈止坐王权之谬至此，今朝廷已别选将将此军矣。”众愕立曰：“谁也？”允文曰：“李显忠。”众皆曰：“得人矣。”允文曰：“今显忠未至，而虏以来日过江，我当身先进死，与诸军努力决一战。且朝廷出内帑金帛九百万缗，给节度承宣观察使告身，皆在此，有功即发帑赏之，书告授之。”众皆曰：“今既有主，请为舍人一战”。允文即与俊等谋整步骑，陈于江岸，而以海鳅及战船载兵驻中流击之。时水军将蔡韩二人各一舰，皆唯唯不动，乃急命当涂民兵登海鳅船蹋车，军人说谕民兵曰：“此是必死之地，若齐心求生，万一有得归之理。”民兵皆然之。布阵始毕，风大作，亮自执小红旗，麾舟自杨林口尾尾相衔而出，所用舟皆撤和州民屋板以造，及掠江滨渡舟。虏始谓采石无兵，且诸将尽伏山崦，未之觉也。一见大惊，欲退不可。舟将及岸，南军小却。允文往来行间，顾见时俊，抚其背曰：“汝胆略闻四方，今立阵后，则儿女子耳。”俊回顾曰：“舍人在此。”即手挥双长刀出阵，江风忽止，南军以海鳅船冲虏舟，舟分为二，南军呼曰：“王师胜矣。”遂并击虏人，虏人所用舟底阔如箱，行动不稳，且不谙江道，皆不能动，其能施弓箭者，每舟十数人而已。遂尽死于江中。有一舟漂流至薛家湾，薛家湾者，采石之下数里，有王琪军在焉，以劲弓齐射，舟不得著岸，舟中之人缀尸于板而死。是役也，二战舰终不出，允文追蔡韩二将各鞭之百。虏士卒不死于江者，亮悉敲杀之，怒其舟不能出江也。初，亮问顷年梁王何以得渡江？或答曰：“梁王自马家渡过江，江之南虽有兵，望见我军即奔走，船既著岸，已无一人一骑。”亮曰：“吾渡江亦犹是矣。”及杨林口出舟，当途之民在采石上下登山以观者十数里不断，亮望之曰：“吾放舟出江，而山上人皆不动，何也？”方虏舟未退，会淮西溃卒三百人自蒋州转江而至，允文授以旗鼓，使为疑兵。虏既败去，允文即具捷以闻，且椎牛酒以劳军，夜复布阵待虏。琪，德子，新，亳州人，张俊下亳州，新挈家来归，俊奏授正使兼阁职，渐升为正将，隶中军，至是为水军统制。丁丑，虞允文、盛新引舟师直抵杨林河口，戒曰：“若虏船自河出，即齐力射之，必与争死，毋令一舟得出。如河口无虏船，则以克敌神臂弓射北岸。”新即驻舟江心，齐力射虏，虏骑望见舟师，遽却，其上岸者悉陷泥中毙，官军复于上流以火焚其余舟。允文再具捷奏，且言：“虏军鼎来，臣不当便引去，且留此与统制官同谋战守，须俟一大将至，乃敢还建康。”亮既不得济，乃口占诏书，命参知政事李通书之以贻王权，曰：“朕提兵南渡，汝昨望风不敢相敌，已见汝具严天威。朕今至江上，见南岸兵亦不多，但朕所创舟，与南岸大小不侔，兼汝舟师进退有度，朕甚赏爱，若尽陪臣之礼，举军来降，高爵厚禄，朕所不吝，如执迷不返，朕今瓜洲渡江，必不汝赦。”遣瓜洲所掠镇江军校尉张千舟持书至军前，将士皆变色，允文亟曰：“此反间也，欲携我众耳。”时新除都统制李显忠亦自芜湖至，谓允文曰：“虽如此，亦当以朝廷罪王权之事答之，庶绝其冀望。”允文以为然，遂作檄曰：“昨王权望风退舍，使汝鸱张至此，朝廷已将权重置典宪，今统兵乃李世辅也，汝岂不知其名？若往瓜洲渡江，我固有以相待，无虚言见怵，但备一战，以决雌雄可也。”遣所获女真二人赍往，亮得书大怒，遂焚宫人所乘龙凤车，斩梁汉臣及造舟者二人，而全军趋瓜洲。
    【赵撙蔡州（属京北路）】绍兴三十一年，马军司中军统制赵撙屯于麻城。时被命依前驻军蔡州，会鄂州都统吴拱、荆南都统李道进取中原。初，撙离蔡州日，留李询为知州，而伪刺史萧德入蔡州，询遁去。撙取新息县，拱与道之信息皆不通。虏人游骑日相望，撙谓：“若驻军以待二都统，甚善，然旷日持久，非兵家必胜之道，万一虏人增兵，虽欲复取蔡州，必难，不如长驱而入。”遂率兵疾趋迫城下。德闻撙至，依城为寨相拒，两日不出战。己亥，夜漏未至，撙令将士氵师入城，德遂遁。撙既再得城，与诸将议曰：“蔡州形势之地，虏所必争，且陷伪久，无楼橹雉堞，荒榛如堤岸，萧德弃之去者，知其不可守也。今吾众不过四千，朝廷有命使守之，虏人必再谋攻我，在我者宜有以待之。”于是稍加修治，撙遂复以李询依旧为知州。虏人旋乘大雪突骑五百寇城下，撙出骑迎击之，退去。众请追之，撙曰：“惧其诱我也。”纵之去。庚辰，探者报虏人兵势甚盛，行且至。撙唯孤军，又吴拱遣蹋白军统制焦元来应援，合军不过数千人，皆危之。撙与诸将议分四壁守御，且以忠义相勉，为死守计。是日，金人逼城下，先遣兵断撙归路。黎明，列阵于城西，须臾分布四隅，下马鼓噪逼城，撙激厉将士曰：“虏人虽多，而无攻具，将士且坚一心，无恐。”虏帅魏都监亦励其众曰：“此城痹薄，汝所共知，一鼓可陷矣。”于是以劲弓数百齐射，矢著城如猬毛，守者不能立，未停午，从西壁坎墉而上，倏忽，虏人登城者已满。撙时在东壁，知其不可当，乃弃城而下，跨马率诸军巷战。虏人壁立城上，官军甚危，皆奋勇鏖战，从午至申，虏人败出城去。方鏖战时，有官军头与虏之头战于城上移时，两边众兵如山，不敢动，以待头之胜败，竟杀虏头于城上，百姓望而呼曰：“赵提举且保明此旗头做好官。”虏之头既死，即时散乱，多堕城而死者，官军头亦战死，竟不知其姓名，蔡州人哀之。虏既败归，撙益修守御，吴拱进屯南阳，遣后军统制成皋、华旺、捷胜军统制张成各以所部兵来援，合撙及焦元所部，才六千人。虏将费摩以数万至城下，距城西北一里，依汝水为营，其日庚戌也。翌日，分兵半攻城半掠粮，凡三遣人以书至城下，撙命射之。将书者曰：“此奉书来与赵提举商量军事。”撙终不纳。诸将曰：“虏人以书来，未知其意，姑接之何害？”撙曰：“不可，若观之，必致士卒之疑，适中其计。”前一日，虏乘昏黑填濠于南门外十三处，寂然不闻其声。质明方觉之，焦元中流矢，遂下城。虏人乘势登城，启南门而入，撙在城西，闻南壁失利，即下城集诸军占地势以待，华旺、成皋、焦元欲夺东门出奔，守门统领官刘安不听。将官李进闻南门被攻急，乃率弩手二十余人赴之，将刀登城，中三矢而死。撙率士卒巷战，日转午，胜负未分。效用王建募死士十一人，截其甲裳，登城杀虏，至申刻，相持不动。马军司第十八将王世显请募敢死士，得四十人，登城接战，杀其二将，虏人嚣溃，皆自掷而下，官军奋击，死者不可计。会虏帅登南门，望我军旌旗不乱，曰：“今日城又不可得。”复下城而去。撙大呼曰；“虏人走矣。”军士皆欢呼，虏遂大败，争门而出，不得出者聚球场中有千余人，诸军围之，剿杀皆尽。撙命积尸为二京观。撙苦战仅十旬，军不过六千人，军吏战殁者已四百余人，负创者三千七百人，可战者二千人而已。戊年，虏再攻城，以大车载薪欲火西门。赵撙伏壮士瓮城，俟其至，开关突击之，弃车而遁。庚申，夜有星陨于虏营，未明，退兵一舍。鄂州左军副统制王宣自汝州以二百骑还，至唐州。时蔡州围急，京西制置使吴拱遣步骑万三千人往援之，统领官游皋等至确山逗遛不进，拱乃以宣权中军统制，节制沿边军马趋救蔡州。甲子，宣以所部距确山三十五里而营。乙丑，候骑报虏至确山。众欲不战，宣不可，乃舍其步士，引骑兵三千先行，分为三阵，虏冲阵心，宣令诸军以背刀冲夺，三阵具进。秉义郎右军副将汲靖有勇力，宣召之，靖请百骑，宣与骑二百，靖上马据鞍高呼曰：“今日汲靖为国家破此虏，虏若不破，誓不生还。”左右闻之，人百其勇。宣曰：“汲靖事济矣。”靖驰入虏阵奋击，虏众披靡，靖出入者三，惟亡二骑。诸军亦勇进，虏人遂遁，宣整众不追。方虏之未败也，招讨使吴拱以撙孤军不可留，屡以书趣回军，撙以虏围方急，若弃城去，沿途追击，势必败亡，况蔡州军食有余，拱怒以蜡书付诸将，令一面班师。会虏兵败还，撙乃与诸将夜出蔡州，居人皆从之，于是撙自信阳归德安，而宣亦还屯襄阳府。
    【张子盖海州（属淮东路）】绍兴三十二年春，虏围海州，急诏以张子盖为镇江府都统制，往援，仍听张浚节制。浚受命，即为书抵子盖，勉以功名，令出骑乘敌弊。子盖至京口，整军渡江，至楚州，淮东漕臣龚涛谓之曰：“敌众十倍，兵力不支，宜张虚声攻淮阳，使之必救，则海州可解。”子盖曰：“彼若不救，将如之何？”乃亟趋涟水，取便道以进，次石湫堰。虏万骑阵于河东，子盖曰：“彼众我寡，利在速战，不可令虏知我虚实。”于是率精锐数千骑驰马先入，复州防御使王友直以所部力战，御营宿卫前军统制张，为流矢中其脑，没于阵。子盖曰：“事急矣。”继之奋臂大呼，驰入虏阵，诸将士卒亦死斗，虏兵遂大败，拥于河，溺死几半，余骑遁去。围遂解。虏人复整军来战，子盖再率精锐击之，获其车马铠仗万计，退屯泗州，子盖，俊之从子也。
