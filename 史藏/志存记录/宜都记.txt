宜都记　　晋 袁山松

　　

　　银山县有温泉，注大溪，夏才暖，冬则大热，上常有雾气，百病久疾，入此多愈。

　　兽牙山有石壁，其文黄赤色，有牙齿形勾。

　　限山县东六十里有山，名下鱼城，四面绝崖，唯两道可上，皆险绝。山上周回可二十里，有林木池水，入田种于山上。昔永嘉乱，土人登此避贼，守之经年，食尽，取池鱼掷下与贼，以示不穷，贼遂退散，因此名为下鱼城。

　　峡中猿鸣至清，山谷传其响泠泠不绝。行者歌之曰：“巴东三峡猿鸣悲，猿为三声泪沾衣。”

　　自西陵溯江西北行三十里入峡，山行周围，隐映如绝，复通高山重障，非曰中夜半不见曰月也。

　　西陵江，南岸有山孤秀，从江中仰望，壁立峻绝。人自山南上至其岭，岭容十许人，四面望诸山，略尽其势，俯临大江，如萦带焉，视舟船如凫雁矣。

　　宜都山，绝崖壁立数百丈，有三大烬插其崖间，望可长数尺。传云尧洪水，入泊船此旁，爨余，故曰插灶崖也。
