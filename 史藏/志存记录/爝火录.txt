爝火录


自序
引用书目
凡例
论略
历代纪元续表
卷一
卷二
卷三
卷四
卷五
卷六
卷七
卷八
卷九
卷十
卷十一
卷十二
卷十三
卷十四
卷十五
卷十六
卷十七
卷十八
卷十九
卷二十
卷二十一
卷二十二
卷二十三
卷二十四
卷二十五
卷二十六
卷二十七
卷二十八
卷二十九
卷三十
卷三十一
卷三十二
附记一卷
 
 

自序

　　前明遭流贼之乱，庄烈帝殉社稷，在祟祯甲申三月；实我大清世祖章皇帝顺冶元年也。摄政王因吴三桂请兵杀贼，遂整旅入关，廓清群秽，定鼎燕京；收兖、豫，下两江，平川、陕，克楚、粤，开滇、黔。薄海内外，莫不臣妾；幅■〈巾员〉之广，亘古未有。维时残明余孽，播越南服，窃距一隅，称王称帝、建朔改元，如赵宋之恭端帝昺喘息海涯；至壬寅十一月而后澌灭殆尽。彼中野史，实繁有徒；不审明历之垂尽、大统之有归，犹是尊其君曰「主上」、称我朝为「与国」。苟法网稍密，宁不戮其人而火其书，岂容惑世诬民、昭示来者。而兴朝无文字之禁，且煌煌圣谕：虽有忌讳，概勿苛求。太史氏编辑「明史」，于崇祯末造间采其说，足成志、传。今上皇帝又御撰「资治通鉴」、「明纪纲目，颁行天下。天根伏读之下，「编年」既上继麟经，「列传」又远追班、马，于以知皇上圣学之渊深、昭代文章之鸿巨，有非续编诸史所能仿佛也。独是「纲目」起于洪武、止于崇祯，甲申而后，「国史」未颁；「明史」三王列传止一书建元，其事散见诸臣列传。读者未易得其要领，不得不泛观野史。顾其书讹庞伪杂，是非淆乱；童年白首，究不知圣朝之何以大一统、三王之何以随起随灭，岂非今日之缺典与？

　　天根伏处山陬、无从得见本朝「实录」；因于暇日抽绎「明史」为经、摭拾野史为纬，讹者正之、伪者削之，始于顺治甲申、止于康熙壬寅，撰次「爝火录」三十二卷。悬知读是编者，睹孱王之庸懦、奸权之贪鄙、丁弁之骄悍，与夫盗贼之横暴、黎民之颠沛，自当切齿怒目；间见二、三精忠报国、阖门殉难之臣，足与文天祥、张世杰辈争烈者，有不掩卷咨嗟、抚几而长叹者乎？然则，是编也，虽不足为「明史」羽翼，未必非「国史」之嚆矢也矣！名「爝火」者，深慨夫三王臣庶以明末余生窃不自照，妄想西升东坠，速取灭亡，为可哀也！

　　大清乾隆十三年六月望前二日，云墟散人李天根书。  
　 

引用书目

　　忆自丙戌之春，同人集惜字会，以素纸刷虫鱼草木花板，装钉成本；请同人向街市村落，与妇人女子换夹针线破书。至岁终，检阅一过，凡学堂书及坊间印行者，付之一炬；间有稗官野史、弹词小说、阴果谤揭目所未经见者，无论抄本椠本、断简残编、有头无尾、古事今事，取文理通晓者录存之。如是者数年，共成千五百余种。又于书坊败纸中，搜得计六奇氏「南、北略」草稿，亦残缺失次，涂乙勾补，字迹漫灭，卒难句读；取他书印证，以意会通，叙次成帙，而缺「南略」一卷至六卷。

　　丁卯季秋，花渡毛子蓁芟过予草堂；予出「乐府」数种相商确。中有「李云娘」一剧，系明末时事；因问蓁芟：『弘光、永历始末，未能深悉；子知之乎』？蓁芟笑谓：『尔书名刺拜我为师，我一一告汝』！予曰：『嘻！吾学诗、学文、学长短句乐俯、学医、学书、学画、学稼、学圃，未当从师；今为是区区者，称尔门弟子耶？速去，三日后刮目来见』！蓁芟拂衣起，攫予「白头花烛」去。予因翻「明史」、「横云山人集」、「明纪纲目」，起自甲申、止于壬寅，编次成卷；复抽绎前所录群书，并向诸友人借抄秘本附丽之。凡七阅月而告竣。蓁芟携「白头花烛」复至，脱帽掀髯抗声而言曰：『吾刮目来矣！阿蒙究竟何如也』？予出是编夸示之。读未终卷，咤曰：『吾久欲撰次此书，不意尔先着鞭；吾当尽焚其稿，稽首称弟子矣』！相与抚掌大笑。然是编非羞萋芟一激之力，不能成也；予不敢没其实，故详着之。

　　昔朱竹垞撰k「日下旧闻」，无一字出之于己；予于是编，亦仿此意，誓不杜譔一字。因将所引用群书，列之于左。然予家鲜藏书，取裁无所；足不出户，闻见奚从？挂一漏万之讥，有所不免。尝闻王荆公选「唐百家诗」，就宋次道家所藏者精择之；明知未备，而曰：「欲知唐诗者，观此足矣」！而吾亦曰：「欲知弘光、永历事者，观此足矣」！「御览资治通鉴明纪纲目三编」「明史」（李光地奉敕譔）「三藩纪事本末」（青浦杨陆荣采南）「横云山人集」「王鸿绪譔）「通鉴纪事本末」「绥寇纪略」（吴梅村伟业）「大事记」（沈国元）「甲乙事案」（竹坞遗民文秉荪符）「先拨志始」（文秉）「明末五小史」（王氏三余集）「明季遗闻」（邹漪流绮氏）「南、北略」（计六奇）「殷顽录」（杨陆荣）「酌中志」（刘若愚）「求野录」（客溪樵隐邓凯着）「也是集」（自非逸叟）「明朝怪异杂记」（襄阳道人石麟）「核真略」（凫岫杨仕聪）「所知录」（钱秉镫饮光）「东明闻见录」（行人司行人瞿共美）「足征录」（堵雪怀）「甲乙史」「甲乙汇略」「樵史」「国变录」「忠逆定案」（方以智）国难录」（徐凝生）「公道单」「明纪辑略」「启运录」「明名臣言行录」「崇贞遗录」「崇贞宫词」「流寇始末」「甲申忠义传」「寇志」「知寇子」「三朝要典」「平寇传」（赵文山）「志忠传」「忠义录」「续表忠记」「忠贞轶记」（顺天教授徐君懋）「侦侠记」「蜀难纪略」（太仓沈豹文）「乱蜀始末」「两广纪略」（华复蠡）「两粤新书」「粤游记」「岭南诗记」（王隼蒲衣氏）「仿指南录」（康范生）「闽游月记」（华廷献）「维扬殉节略」（史德威）「l疁录」「江阴城守纪事」（许重熙）「江阴城守死事诸人传」「江上遗闻」「海角遗编」（七峰樵道人）「海滨私记」「海甸遗闻」「虞山妖乱记」（冯巳苍舒）「过墟志感」「闽幕纪略」（许旭九日）「闽中杂记」「画壁遗稿」「安龙逸史」（溪上樵隐）「滇考」「滇黔耳闻」（溧阳苍水老人彭珏）「征行纪略」（马君辉玉）「征西机略」（嵇永福）「孙可望据云贵始末」（马玉）「北游纪略」「南归草」（黄孔昭）「北墅绪言」「北墅手述」「政余笔录」「鸡窗剩言」「柳轩丛话」「思庵闲笔」「三垣笔记」（李映碧清）「啸虹笔记」「坚瓠集」「剪寇录」「诛巢新编」「万花金谷」「谈往」「□□」（□燕□）「愚公考略」「复社纪略」「太白剑」「怀秋集」「遣愁集」「快心传」「桂园夜话」「蛮司合志」「忆记」「旷园杂志」「一席纪闻」（顾杲命子点鹿辑）「录异」「板桥杂志」（余无怀）「肃松录」（谭吉璁）「后盐录」「冥报录」（陆丽京）「成仁录」（屈大均）「辍耕录」「野史」「义史」「祀史」（沈国元）「绥史」「寄园寄所寄」（赵吉士恒志）「觚剩」（钮玉樵琇）「岳半主人偶编」「大有奇书」「西皋外集」「盛京赋」「拾烬余闻」「殉节录」（徐敷一名玄。纪左懋第使）。

　　参考诸书

　　「畿辅志」、「江南通志」、「山东通志」、「山西通志」、「河南通志」、「四川通志」、「湖广通志」、「江西通志」、「浙江通志」、「福建通志」、「广东通志」、「广西通志」、「云南通志」、「贵州通志」、「常州府志」、「苏州府志」、「无锡县志」。

　　取裁诸书

　　「李忠毅公年谱」、「华凤超年谱」、「张玉笥死难事略」（许重熙）、「堵文襄公传」、「洪承畴行状」（洪士铭）、「魏叔子集」、「吴梅村集」、「陈孝威壶山集」、「侯朝宗集」、「钱牧斋集」、「汪琬尧峰文集」、「钱陆■〈火桀〉集」、「瞿起田集」、「金道隐集」、「戴名世集」、「邵长蘅集」、「朱彝尊集」、「李翰业集」、「沈归愚文钞」、「陆铁庄集」  
凡例

　　一、是编始于顺治元年三月十九日庄烈帝殉社稷、止于康熙元年十一月二十三日鲁王薨于金门，凡十有九年；载福、潞、唐、鲁暨绍武、永历诸王立国事。至本朝大政具在「国史」，非野乘所当及，故不敢妄赘一辞；惟命将出师、讨灭闯献、荡平南服，则书大帅氏名克某省郡县。然必遍检「明史」、考核群书，确然可据，然后编入。

　　一、是编编年，顶格大书「大清顺冶元年」，尊正统也；次行低一格书「崇祯十七年」，纪明事也。乙酉以后，次行低一格书福、唐诸王纪元，遵「纲目」列国例也。

　　一、是编正朔遵本朝「时宪书」顶格书，不用前明「大统历」；群书有用「大统历」者，必细查甲子，一一改正。如「明史」亦间有承旧文月日不改者：瞿式耜传云：『顺治五年闰三月，李成栋、金声桓叛。七年闰十一月十有七日，式耜遂与张同敞俱死』。考「时宪书」：戊子年闰在四月，庚寅无闰、闰在明年二月；是以「大统」之月日系于顺治之年也，不可从也。凡若此类，皆依「时宪书」是正。

　　一、是编以「明史」及「纲目三编」为经，顶格书；群书为纬，低一格书。群书与「明史」同者，止录「明史」；「明史」略而群书详者，补其说于「明史」之下；群书与「明史」异者，附其说于本事之下；群书有而「明史」无者，则跳行另列，注「见某书或某人」云。

　　一、一事而群书互见、各有详略不同者，则删并合一；或一事而群书所载各别、是非大相背谬者，则尽列群书之说，考其是非、真伪而着明之。至如许都、王之明、大悲、童氏诸案，是非真伪莫辨，则付之「以疑传疑」而已。

　　一、群书多载事迹、间有出于论断者，如文荪符（棅）、魏叔子（禧）、杨凫岫（仕聪）、钱饮光（秉镫）诸先生目击当时情事，其说不诬；故并采入。至屈山（大均）以叛臣编入「存仁录」，大乖正史；予不取焉。

　　一、福、唐、鲁、桂诸王皆以藩封建号，亨嘉、慈炎之辈并以宗室起兵。是编必详着其支派世系，一以别伦序之亲疏、一以辨兴复之诚伪；则群臣拥戴崇奉者，不待言而邪正自明矣。然「明史」自天启、崇祯以后，「本纪」不无漏略、「志传」更多矛盾；而群书载记，散见杂出，都无根底。如崇祯十六年张献忠沉雅王华奎于江中，后无传袭；周裔益阳王朝■〈土覃〉无子，国除；辽裔益阳王宪墉薨，亦无传；而野史载楚王益阳屯兵浙江，斥鲁王不当监国，为李长祥诛逐；亨嘉为隆武废杀，不着续封；而瞿式耜遗表云『靖江王父子未曾出城』，野史云『靖江王出走，世子、次子俱缢死宫中』。诸如此类，不可枚举。兹宁从正史阙文，不取浮词傅会。

　　一、姜瓖叛逆本朝，事在西陲，无关南服；以其称亦书永历年号，故亦附见。

　　一、诸臣奏疏，多从节略；间有载全篇者，皆从群书所载，非有去取。

　　一、唐、福王，群书或称王、称帝，概仍原文不改，以存真也。

　　一、编辑之下，偶有臆说，辄书片纸投瓮（原作甓）中。及是编脱稿，出而次第之，得若干则，题曰「读史论略」，附之卷首。非敢臧否前人，亦聊着善善恶恶之意云尔。

　　一、自甲申至壬寅十有九年，辑「纪元续表」；首大清、次庄烈，福、唐诸王并闯、献、金、王、郑成功等并列之；俾其兴亡存灭一览了然，亦是编醒心快目之一助也。

　　一、鲁王薨于金门，前明之子孙尽矣。独郑成功「遗孽」漂泊海洋、巢窟台湾，乘「三逆」之乱寇扰闽、粤，海上讫无宁宇；直至康熙二十二年七月，郑克塽归降，而「僭伪」悉平，皇图混一。因再辑「附记」一卷，以终其事。  
　 
论略

　　有明之亡，亡于流寇之蹂躏乎？亡于逆奄之肆毒乎？亡于庄烈之操切乎？亡于熹庙之童昏乎？皆非也；亡于神宗之怠荒而已矣！神宗以冲年嗣位，得张居正为师相，尊主权、核名实、任将帅、严考成、均徭役、徙边堡、治河决、理漕运：百废俱举。虽一时廷臣恶其专恣，然万历初政，起衰振惰，致国富强；中叶以来，相业莫有过之者。居正既没，帝自以为海宇承平，一切务为苟简：庶官不备，廊庙空虚；静摄深宫，内外隔绝。宠郑妃而国本动摇，遣矿使而变乱蜂起。申时行、赵志皋、沈一贯、方从哲辈相继柄国，俱碌碌充位，无所匡救；遂致职业尽弛，上下解体。言官初为执政所抑，执政继为言官所攻。东林以气节相高，三党以搏击为事。台谏之势，积重不返；门户之祸，与国俱深。卒之天谴迭至，饥馑洊臻；边烽盗警，内外交讧。丧乱之势已成，而帝犹泄泄如故。向使神宗享国复延数载，明之天下宁再传乎？熹庙继立，逆奄煽虐，国家垂尽之元气，琢削无遗。迨至庄烈，本非亡国之君，适当亡国之运。宵旰焦劳，十有七年；身亡国破，社稷丘墟。万世而下，犹曰『亡明者，庄烈也』！呜呼！岂不冤哉！

　　明之公卿勋戚、官绅士庶，殉节者如范景文、倪元潞而下，不满百人；从逆者自魏藻德而下，不止千数！何尽忠者寥寥而降贼者若是之多耶？或以为靖难时杀戮惨酷之报；予不以为然。胜国养士三百年，高爵厚禄尽归科目。即如魏藻德者，庄烈帝亲擢殿试第一，不三年而位至首相；一旦君亡国破，首先从贼，矢口诋先帝无道。若此者，报成祖耶？报庄烈耶？吾恨不得剥藻德肺肝而观其黑白矣！

　　李自成一大伙强盗耳！攻州破省，止掠金银、币帛；城郭人民，弃而不守：纯是明火执仗、打家劫舍行径。游骑至燕都，城不攻自破，渠亦梦想不到。观其跃马弯弓射承天门，坐皇极殿召见百官，一时小人得志，何异狐升御座；迨后屡更即位之期，升殿而眩掉震栗。纵不为吴三桂所逐，亦将拷掠朝官之货赂、搜括库藏之蓄积，捆载而西，藏之巢穴，常为盗魁以没世矣；南面而王天下，岂其志哉！何一时缙绅之士昧于大义、闇于知人，流贼也而视之若尧、舜，强盗也而尊之曰汤、武；如蝇逐臭、如蛾扑灯。投降之戮辱，惨于殉节之死亡；生为叛逆之臣，死为不义之鬼。呜呼！富贵利达而求之于强盗之手，其妻妾固逃窜刑戮之不逮，又何暇羞而泣哉！

　　魏宫人誓不受污，一呼同类而从死者一、二百人；费宫人义不共戴，以弱女子而杀贼帅，以不获歼闯为恨。呜呼！此二女子至今犹凛凛有生气，须眉男子当愧死无地矣！

　　庄烈帝已殉社稷，皇朝定鼎燕京；识者谓南国君臣不籍土归顺，僭号自立，为不知天命，自取灭亡。呜呼！为是说者，诚不读圣人之书，不识圣主之度者也。昔者，狄人伐卫，杀懿公、灭卫国，宋桓公立戴公于曹；狄人侵邢，齐桓公救之，遂逐狄人，迁邢于夷仪。传曰：『齐师、宋师、曹师城邢、城楚丘；邢迁如归，卫国忘亡。凡侯伯救患、分灾、讨罪，礼也』。夫春秋之世，衰乱极矣，当时诸侯尚能兴灭继绝如此；而谓我皇朝圣君贤相，曾齐桓、宋桓之不若哉！初，王师从吴三桂之请，统师入关，惟闯逆是讨，原无利天下之心。迨破走逆贼，礼葬帝后、扫清宫殿、抚辑群黎，方且谋诸燕众，置君而去；而太子、二王并死于乱，议册晋藩。南都适拥立福王；迟至十月乙卯朔，我世祖章皇帝始即皇帝位，颁诏天下，普与民臣更始。由是观之，我皇朝之有天下，犹唐、虞之揖让，非汤、武之征诛也；岂俗儒下士臆见曲舌所能拟议圣主如天之度哉！或曰：『子之说固然矣；然福、唐、鲁、桂皆非少康、光武之畴哉！彼苟且富贵之徒借之居奇，贪瞬息之荣，糜烂其民而不顾，究竟东南半壁尽入版图；何如束身归命、保全首领之为愈耶』？予曰：『子但知已后之陈迹，未审当前之情事也！当闯逆之破燕京也，譬诸富室被盗，屋庐皆毁、阖门尽歼；为之邻者，起而救之，逐盗灭火，殡其遗骸、收入余烬，无所归着。既以义始，宁以利终？籍其货财，有所不忍！彼江、浙、闽、粤，其外府也；为之纪纲者，将尽畀诸邻以图报乎？抑求主人之族属为主人后，保此余业也？至若福王北辕、唐藩殒闽、永历播迁于缅甸、鲁国瓢泊于海崖，有非史、张、何、瞿诸君子所能逆料者。且民心未尽忘明也。始则马、阮乱政，报复私仇；四镇拥兵，草菅民命；二郑恋栈于闽省，沙逆弄兵于滇池；继以城郭如洗，陈、郝劫迁，孙、李构斗，人烟断绝。加之卖官鬻爵，吸髓吮脂；加赋练兵，水深火热：金陵有「北地贩猪」之贼，福京传「清兵如蟹」之谣。我皇朝不忍南人之涂炭，爰兴伐罪救民之师，以慰「后来其苏」之望。然且踌躇邳、宿，憩息钱塘；回翔五岭之巅，溯徊三湘之渚：旅进旅退，养锋待毙。南国君臣倘能恐惧修省，卑辞厚币，割地求和如南唐、南宋故事，岁输贡赋，划疆而守；恭行节俭，绥辑人民：明之宗社，虽至今存可也。其如和、战、守三策举朝不讲，一闻烽警，踉跄奔窜；以天地之大，无所容其身，遁迹蛮邦，玉石俱烬。乃王行之自绝，毋责命于天也。

　　福王立国，无一善政；惟马、阮屡以「三案」挑激圣怒，谋兴大狱，王终不听，人皆贤之。吾以为王惟不听马、阮挑拨，所以不能成中兴大业也。王若果能兴大狱，必先亲统六师，剿绝逆成，光复旧物而有天下矣！夫目击君父之惨死而不思报，尚冀其报数十年前郑氏之仇乎？人目马、阮为巨奸，借「三案」以攻门户；吾直谓马、阮为笨伯，小人枉自为小人而已矣！

　　钱秉镫「所知录」载：『王封德昌郡王时，负博；持福王印质钱以去。居民首诣马士英，士英与王不相识，但据王印所在，即为福王世子；后拥戴正位，邀爰立之功。然犹未能实信王之果为世子也』。据此说，神器至重，解典库以几文钱获之，不经极矣！然阅史私记，其时南都人士有「假皇帝、真太子」之谣；岂秉镫亦有所闻而云然耶？及大清兵济江，福王夜奔太平，弃其母不顾，直以路人视之矣。王铎，藩邸旧臣也，见福王于天界寺，直立戟手，数其罪恶；且曰：『余非尔臣，安所得拜？遂攘臂呼叱而去。由是观之，其君臣、母子，荣华热闹时，未免将差就错；至冰消瓦解后，不觉真情毕露耳。真耶、假耶？惟福王自知之、士英窃疑之、母后知之而不言、王铎言之而不尽；举朝之臣皆梦梦，而都人士且籍藉矣。

　　唐王有利天下之心，依郑氏以立国而无术驾驭之，卒为其所弃。至其宸翰飞腾、纶音焕发，未尝不延揽英才、激劝忠义；而无伊、吕、颇、牧其人。应者皆因好作聪明，空言无实；是非不无倒置，贤否并加赏奖。得其褒美，不足为荣；受其恩宠，亦无大异。是以顽钝无耻之徒进，而贤豪特达者之不至也。较之福、桂王为巨擘；自拟光武，岂其伦欤？

　　诸王鲁藩地势弱小，且又多病，得张、熊为相，朱、王为将，颇着战功；奸宄不进、阉竖无权，廷臣不修门户之隙，民间不闻愁叹之声。故其初政，亦复可观。迨至闽中开衅、荆国叛逆，窜迹海壖，濒于死矣！复得二张、郑、阮诸人为助，时盛时衰、或隐或现；厌厌一息延及数年，亦云幸矣。

　　绍武遇难从容，追配庄烈无愧；不得以四十日天子而忽之！

　　永明姿表非常，贤明素着，似有可为者；无奈优柔不断，政出多门。烽警一闻，走而不守。瞿式耜涕泣挽留，终于不听；其势不止至缅甸不止也。惜哉！

　　史可法忠有余而才不足。立君置相，事更有大于此者乎？乃人言「不可」则弃之，人言「可」则奉之。士英朝以入，则可法夕以出；枢辅大柄，拱手让之。不思督师淮、扬，如可专制自为，亦焉用彼君相为也！且分设四镇，不置之大河南北，而仅仅列诸淮、徐、邳、泗，已无远大之图；未杀一贼、未复尺土，先晋五等，遂成饱扬之势。卒之兵民相斗不能辑，藩镇跋扈无以制；内掣肘于马、阮，外拘键于高、黄。左兵东下，诸将南奔，黄河一带，十里空营；以致大清兵掉臂入城，扬破援绝，身死而国随之，良可悲悼！间尝论之：自古亡国之君，莫闇于刘禅；虽有诸葛武侯之才，不能保其覆亡。而况才不如武侯，所事者更出刘禅下，虽至愚亦知其无及矣。知其无及而犹事之，非所谓「鞠躬尽瘁，死而后已」者耶！度其审处，慎无以成败议史公哉！

　　高弘图正色立朝，辨邪正、综名实，不激不随，颇得相体。姜曰广劲骨戆性，守正不阿；扼于憸邪，愤懑叱咤，少休休之量。吕大器乃心潞藩，福王之立非其素志；与曰广攻士英不胜，率先去国。张慎言秉铨持平，端方谅直，难进易退；有古大臣风。之数臣者，际承平之世，咸收佐理之功；当危急之秋，俱少拨乱之略！

　　刘宗周，黄道周于崇祯朝屡批逆鳞，几蹈大戮。弘光之世，宗周不受职，称「草莽孤臣」，似当危行言孙矣；而抗疏论抚臣倡逃、镇将滥封，并罪举朝诸臣居功拥戴、不思复仇，劾马、阮不遗余力。呜呼！非「记」所云「至死不变，强哉矫」者耶？道周为士英危言所撼，不得已趋朝；旋即去位。当隆武之世，又轧于郑芝龙，督师以出。夫宗周不死于马、阮、高、刘而死于杭州失守，道周不死于芝龙而死于明当被执，天固欲明白表着二人之大节欤！

　　万元吉身在戎行，心存魏阙；知无不言，言必中款。且调剂四镇、安辑军民，甚得要领。乃于章、贡之役，偏信张安，轻弃闽、广诸军。吉安既失，皂口随溃；默林再败，战栗如丧神守。诸将欲战，不许；其宖谏，不听。明受八十战舰，一炬成灰；赣州百万生灵，阖城俱尽。呜呼！何前智而后愚也！

　　左良玉心轻朝廷，常怀跋扈之志。何腾蛟申大义逆折之、袁继咸请爵赏乳哺之，暂尔蜷缩。黄澍初恃良玉之势，与士英构衅；卒因士英之隙，劫良玉举兵。倘良玉不死，诛马阮、谋废立、图篡弒，有不可言者。呜呼！黄树之罪，上通于天矣！至其身为雉媒，诱杀善类，则又小人之尤！虽寸斩之，不足蔽其辜也。

　　钱谦益身为党魁，被逮获释；自当息影山林，绝口不谈朝政，庶不失为东林人物。何乃荣利熏心，奥援干进！吞马、阮之饵，出「报国心长」一疏，尽丧其平生所守。吁！富贵利达之溺人若是之深哉！迨归本朝，以招降江南为己任；复为蜚语所中，下狱论死，圣天子特宥之。苟有人心者，当如何报称！而又有投笔吾炙之作，其罪更浮于马、阮、二方矣！

　　左懋第之使北，本以扶母榇请行，非君命之也；观其衰绖入都门，以谒陵、改葬请，得使臣之体矣。与刚林争辨，声色俱厉，不屈不挠；无愧富弼。叱洪承畴、骂李建泰，并其弟绝之；比烈苏武。被囚读书不辍，发疏金镳还奏；媲美洪皓。至其舍生取义，端坐受戮，则又胜于古使臣远矣！再读其濒行一疏云：『臣之此行，生死未卜；勿以和议为必成，勿以和成为足恃』！其意盖曰：和议成，己不居其功；不成，独当其祸。则是未出国门，已早办一死矣。呜呼！懋第诚本朝第一人哉！

　　秦桧主和误国，千古为人唾骂；然以予论之，南宋遍安百五十年，未必非和议之利也。盖其时二帝北辕、中州沦陷，高宗仓皇南渡，喘息末宁；则南北强弱之势，不待较而判然矣。设使不议和而用战，虽有谋臣猛将，未必能减此朝食也。金一日不灭，宋一日不安，其涂炭生民，不更倍蓰于和议也哉！至弘光之际，更非南宋之比矣。史可法无忠定之谋猷，左良玉非忠简之忠荩，高、黄二刘不足充张、韩、刘、岳之厮役，文光、之勃未堪为吴玠兄弟之衙官。而闯逆则暴横于李成，献贼更桀骜于杨太。涣若冰凘，败同鱼烂。秉国成者，战守置之不讲，议和矢口妄谈。遣使而曰经理河北，求和而曰联络关东；致书犹名御笔，称谓呼之国王。款赏无过十万，割地许之瓯脱；勒金币要其先进誓表，退地后遣官赍以诏书。吾不知其何所恃，而敢于称尊坐大若此！卒之戮辱使臣，大兵南下；君臣同尽，社稷邱墟矣。此举，实阶之厉也！呜呼！有秦桧之奸、无秦桧之用，而犹吐骂秦桧曰「奸贼！奸贼」！岂不哀哉！

　　御史祁彪佳、郭维经、科垣熊汝霖、吴适等忠言入告，匡弼弘多。然而彪佳「厂卫」一疏尤切、吴适参驳诸章更严；可谓不溺其职者矣。

　　陈潜夫功在河南，为越其杰所谮，已丁艰去矣；而犹责其私谒妖妇，逮讯。小人之诬蔑善类、污亵宫帷如此，可胜诛哉！

　　张亮风烈逊于袁继咸，而忠节并着；同遭左梦庚之厄，不胜扼腕。南朝诸将，忠勇推黄得功为第一；其次焦涟，其次王之仁。外此，时勇时怯、或正或邪；如马衔勒，在衔之者矣。

　　韩赞周迎立福王，疏辞荫赉，请恤南归难民，叱刘孔昭殿争非体，叱何志孔操议非法。岁除演剧、元夕张灯，涕泣谏诤；伤心时事，杜门休沐。宁无兴「张承业误老奴」之叹耶？

　　刘宗周、祁彪佳、徐汧、陆培、徐石麒、夏允彝、蒋德璟、曹学佺、吴锺峦、王思任、黄淳耀、渊耀诸君子，事非为名，心期自尽；从容就义，朗若晨星：可谓得死之正者。

　　马士英无大奸大恶之才，不过一庸人耳。若生麻中，自然不扶而直。无奈东林诸人疾之已甚，为丛驱爵；入阮大铖、杨维垣、张孙振之党，集群小之恶皆归之，遂列奸臣之首。予读史至此，未尝不哀悯其陷溺于恶而无救拔之者也！或曰：『士英拥立福王，不踰年而倾覆，普天同愤；子故异说以宽其诛，何耶』？予曰：『人皆知甚其罪而不原其情也，请为子逐一明之。士英在阁中，言及故庶吉士张溥，曰：『我故人也；死，酎而哭之』。姜曰广曰：『公哭东林贤者，亦东林耶』？士英曰：『我非叛东林者，东林拒我耳』。士英自言如此，非东林疾之已甚乎？大悲之狱，阮大铖辈日夜为罗织之谋，捏造蜚语，欲尽杀天下正人；士英不欲为已甚，卒寝其事。北来少年之狱，李沾刑严讯酷；士英命释之，幸免于死。童氏之狱，士英劝帝迎之入宫，以慰臣民之望：非其良心不泯，夜气犹存者乎？事败之后，遇大铖于方国安军中，以南都之坏半由大铖而己居首恶之名，与大铖大相矛盾：非悔祸之心乎？大清兵下金陵、苏、杭，势如破竹，钱谦益、王铎、方逢年之徒纷纷投顺；而士英淹蹇浙东，心怀故国。欲归鲁藩，张国维数其十大罪拒之；欲投隆武，唐王敕禁兵将不许逆辅入关。假令反侧之子屡遭折辱，必将弃楚归汉，反戈相向矣。而士英犹七疏自理，潜伏草泽，作八十老寡；不犹愈于反面事仇者之盖当平心论之，若士英者，加以贪鄙误国之罪，伏锧奚辞；若拟之李猫篮面，士英之？恶不如是之甚也，不足以服其心也！

　　两京沦陷，各郡邑绅衿倡义起兵，首事者志图恢复，奋不顾身，诚为义举；而无如所集者皆不逞之徒。或假义民名色，征粮索饷，抄掠乡里，以充私橐者有矣；或公报私仇，屠戮素所不快，以舒宿憾者有矣；或争权夺势，倒戈内向，自相吞并者有矣。至事穷势败，桀黠者窜入他州、懦钝者死于锋镝。城破之日，玉石俱焚，死尸山积。首事之家，阖门殉难；甚有目击父母、兄弟、妻子惨死，而后身受脔割者。虽或留名千古，一时贻害生民，万死莫赎。独陈湖陆世钥毁家集众，佯与不逞者为犄角而阴遏其凶锋，劫狱以救同事、敛迹以全身命，如神龙见首不见尾，有大异于卤莽灭裂者；予故表而出之。至窦庄张夫人之守堡御寇、庐陵刘淑英之募兵报国，则又媲美夫人城、娘子军，须眉不得与之争烈矣（窦庄在汾州府沁水县东北，张忠烈公铨里居也。铨父尚书五典，度海内将乱，筑堡甚固。至崇祯四年七月，贼赵四儿率兵六千余人犯窦庄；时五典已没，铨子通浚、道泽俱官京师。众议叶堡避贼；铨妻霍氏语其少子道隆曰：『避贼而出，家不保；出而遇贼，身亦不保：等死耳。死于家，不犹愈于死于野乎！且吾坚守，贼必不能得志』。乃躬率僮仆守御。贼至环攻之，堡中矢石齐发，杀贼甚众；越四日乃退。其避山谷者，多遇贼淫杀；惟张氏宗族得全。副使王肇生名其堡曰「夫人城」——见「流寇始末」）。

　　何腾蛟驻楚，历事三朝，始终一节。自左良玉之叛，投江不死，转入长沙，集属吏、调诸将，复成一军；迨招降李锦、高必正，而声势大震。然纪律不严，条笼不密。高、李狼子野心，时复溃乱；张、刘悍弁猘猛，辄肆淫掠。收复群县，旋得旋失；姚、黄十三家之众，为湖阴大害：是皆过于宽柔之故也。闻唐王被执，厉兵保境；闻桂林有变，督师赴援。复全州，归功式耜；克衡、永，议进长沙：无刻不以兴复为念，其心盖有如皎日矣！

　　瞿式耜之抚粤西也，值靖江僭立，势极猛厉；羁囚迫胁，无所不至。式耜以死拒之，卒覆其国。功成不居，放舟东下，山水自娱；其视贪天功以为己功者，不啻径庭矣。

　　浙、闽、两粤，地愈促，民愈穷；主愈孱弱，相愈庸鄙；将愈骄悍，卒愈惰；公战愈怯，私斗愈勇；朝臣愈水火，官吏愈贪酷；当寺愈炀灶，内衅愈多；盗贼愈炽，强敌愈张：张、何、黄、蒋、瞿、熊诸公犹撑持十数年，其难更倍于史阁部什百也。

　　瞿式耜死守桂林以图恢复，大清兵屡攻之，得焦琏诸将协力拒战，幸而获全。而无如主客不和，互相争斗；兵弁无纪，纵肆淫掠。强敌甫退，内难遽作；刘承胤、郝摇旗之徒劫驾播迁，颠倒溃乱。桂林方幅之地，竭脂膏以为粮，不能供其饱；蠲囊橐以为犒，不足厌其贪。而又纵火室庐、喋血城郭，孑遗之民，堪几遭糜烂耶！嗣后「忠贞」溃而腾蛟殉节长沙，楚中群县俱丧；南雄陷而成耀逃归肇庆，粤东门户已失。焦、滇兵哄，骁将受诛；皮、王忿争，锐卒都尽。以致北兵横行，无敢抗拒；广破而桂随之，身死而国随之，与史阁部后先一辙。噫！二公之忠贞节烈，直可与日月争光矣。

　　陈邦彦、陈子壮、张家玉力攻广州，牵制李成栋之兵不得西土；事既无成，身遭惨戮。然桂林藉此得以安葺，谓非三人之功不可也！

　　张国维、张肯堂、陈潜夫、朱大典、余煌、陈函辉、张名振、张煌言、刘中藻等尽忠鲁国，其苦矣；而大节表着，千载而下凛凛犹生。

　　金堡，天资刻薄人也。内恃李元胤、外结瞿式耜，劾勋镇、逐卿相；为党人所忌，受祸最烈。然读其奏疏，笔锋犀利、辞气正直，洵乎非小人也。

　　苏观生、堵胤锡捐生殉国，亦可称为忠臣；究其事功，不得谓之君子。观生奉命募兵南安，赣州围困，不敢援；闽中危急，不能救。闻汀、赣俱破，弃南雄逃归广州；以不与永明王议，拥立绍武，自生内衅。潮、惠已下而不知，兵入国门犹不觉；仓猝自缢，为梁鍙所卖：奚止不利于孺子王耶！胤锡招降李锦，自以为不世之功；深相要结，倚以自强。与马进忠有隙，阴招赤心抵常德，致马进忠烧城而遁；与李元胤构难，复邀赤心东来，致「忠贞」兵沿途劫杀。且也，图东勋之密勒可矫、封可望之敕印可易；挑东激西，构斗同室：非光明正大之谋，岂人臣事君之道！吾故曰：观生色厉内荏、胤锡诡谲不正，皆不得谓之君子也。

　　李定国，真虎将也。倘有如诸葛武侯其人者，识之畴人之中举而用之：遇之以国士、寄之以股肱，明赏罚以激其忠义、去文网以舒其手足；战必胜、攻必克，关、张、马、赵之功不足多也。而弃之于贼，半天下之民，遭其屠戮；是甚于「藉寇兵赍盗粮」也。欲国之不亡，乌可得哉！

　　李定国秉虎狼之性，金公趾以「三国演义」开导之，一变而为忠臣义士。夺永明于虎口，驱可望若游魂；两蹶名王，连拔大郡：翻手为云，覆手为雨。读史者无不咤其事之异！永历君臣遭此，讵非大幸？倘稍有心肝、即当画战守之策、图久安之计，据守滇、黔，徐收两粤；文治其内，武备于外：亦可立国。何乃如饥极得食，鼓腹一饱，倒头磕睡；大兵南来，一冲而散。呜呼！以道长之君，依流贼之帅；一闻烽警，走耳，何暇计及安身立命也。殊不知三宣六慰之外，更无立锥之地也！

　　妇人而至为倡妓，可为无志节之极者矣。吾于是论列四人也：曰柳是、曰松江妓、曰葛嫩、曰陈沅。当南都覆，是讽钱谦益殉国，谦益不能；及谦益殁，不惜一死以纾家难。松江妓自经而激卒成栋归明，李成元胤、建捷之忠，比烈李坛。葛嫩嚼舌噀敌将，使孙三今日登仙。吴三桂当国破君亡之际，甘心降闯；一闻陈沅被掠，变计杀贼。父襄尸横衢路，不遑殡殓；圆圆飞骑传送，玉帐亲迎。陈沅于此，极尽人间之富贵宠荣矣。乃让王妃而不居，度道士以终老；目击平西之成败，若浮云之过眼。之四人者，其舍生取义、明哲保身，无一不揆于大道；乌可以倡妓之贱而忽之！又有祈祈者，在敌营中见旧交某被俘，遂自刎死。呜呼！孰谓无志节者，终不得成烈妇耶！

　　吴襄为贼所得，贼逼襄作书招三桂；三桂答之曰：『父既不能为忠臣，儿亦安能为孝子？贼虽置父鼎俎旁以诱三桂，不顾也』。予读史至此，未尝不爽然伤之。噫！大义可以灭亲，大忠可以杀父。三桂请兵杀贼，果能诛灭逆闯、收复神京、扩清寰宇；厚酬大清兵归国，立太子而君之：则郭汾阳之功烈，不得专美于前也。如其不能，自当北面拜君、南面拜父，擗踊号泣而言曰：『国仇雪矣，父蛊干矣；臣力竭矣，子职尽矣。剩此不忠不孝之身，何颜视息人世』！伏剑而死。则千载而下，谁不曰「吴三桂大忠臣、真孝子」哉！何乃复故国之仇，受新朝之赏；以亡国之残卒，作开国之元勋。功方平地一篑，早已失其初心；而犹望其存仁取义，难矣！或曰：『子房为韩，韩亡归汉，受留侯之封；三桂适与子房类，子何责之深耶』？予曰：『是固然矣。子房归汉，不闻为汉购求韩之子孙而尽屠之也。平贵、平滇之举，何不避贤路而攘臂为之乎』？或又曰：『食君之禄，忠君之事，东西南朔，惟君所命。三桂既归新朝，岂可贰于故国？平贵、平滇，正足征其忠于所事；子又何责之深耶』？予曰：『既忠于所事，即当膺此王封，传之万世；与国同休，永永无极。何又不十数年，躬行叛逆，僭号伪周？我不知其叛新朝也，报故国仇乎！称伪周也，追王其父乎？其始也，忠孝已两亏；其卒也，忠孝却三失。自有天地以来，乱臣贼子，三桂其尤矣！即脔其尸、赤其族、污其宫为沚，曷足蔽其辜哉？郑成功杀父报国，接踵三桂。然其御众以律，治国有纪；以台湾为窟穴，以两岛为门户；相机而动，伺隙而进；出没海洋，骚扰闽、粤；瓜洲一捷，南都震惊。大清多方招抚，终不臣服。其心未必尽忠于明，然始终不失臣节；传及三世，历年四旬。以三桂较之，隔天渊矣』。

　　吾于是编，有不可解之事二焉：一曰好杀，一曰好货。凡事皆有可好，而杀人则何可好？流贼所过之处，人烟断绝、鸡犬不留。闯逆破京师，凡有兵权者，皆可杀人。刘宗敏立磔人柱于门，杀人无虚晷。献贼一日不杀人，则悒悒不乐，杀各卫军九十八万；又遣将四出，分屠各郡县男女六万万有奇。登高以望突烟，所过而炊火有或起者，将吏必诛；将卒杀人少者，坐死。呜呼！自生民以来，好杀人者有矣，未有若斯之酷者也！至于好货，人之通病；然必保全首领，而后能享此厚藏。何至天下、国家、身命之不恤，而惟货是殉！崇祯之末，闯逆破京师，括库银三千七百万、黄金若干万。当京师未破之前，忧饷不足，加派预征，海内骚动；劝输劝助，勋戚离心：而库内金银扃钥如故。周奎奏捐万金，犹乞皇后私助；及被贼拷掠，抄银五十三万，金珠、缎疋称是。王之心抄银十五万，器皿珠玉称是。陈演隐没陈新甲家产，赀重不能出京，以及于难。孙从度收寄史■〈范上土下〉多金，贼拶其妻，十指俱断。马、阮之徒卖官鬻爵，征及酒税；南京城破，一炬成灰。滇南增兵措饷，沐天波不助一缗；三百年厚藏，尽归沙定洲。丁魁楚积金八十万，金珠、犀宝三倍，悉并李成栋。郑芝龙富堪敌国，以数百疲敝之兵守关驾言十万， 要求粮饷，搜括预借，开例劝捐；比降大清，摽掠俱尽。若是之类，不可枚举。至永明入缅，从亡者止千四百七十八人；当是之时，釜鱼阱兽之浮生矣。文武升迁，马吉翔犹然纳贿；吾不知其升迁何为？纳贿何用？尝闻献贼欲尽杀蜀人，遣将四出，有一县预知之人皆携重资向酒家买醉而死；酒家金钱山积，初则大喜，继而思之则又大恸。呜呼！祟祯以及诸人，吾见其喜矣，未闻其恸也；何酒家之不若也？是可哀也！

　　斥堠侦探，兵家之眼目；非此无以知敌情。何崇祯之末，兵部遣探卒，辄降贼不返？游骑至平侧门，而京师犹不知。陪京重地，北都消息自当朝夕传报；庄烈帝崩于三月十九日，迟至四月十二始知凶问。沙定洲劫抚按劾沐天波，造反已半年矣；唐王犹不知虚实，谕滇抚胡（原作吴）兆元扫除天波，以成一统。北兵薄桂林，骑入文昌门；瞿式耜仰见城上铁骑，方始疑讶。北兵入广州，前锋已至布政司前；苏观生方与绍武视学，三斩报者。凡此，皆不用侦探之故非欤！不用侦探而治兵，何异声者无相而鼓勇冲锋陷阵也！  
历代纪元续表

　　初读「二十一史」，不能悉记列国建元，颇费探索。因遵「春秋」二十国年表例，撰辑「历代纪元表」六卷。旁注甲子，首书正统、次附国；自天子、王公而下以至僭伪草窃有建国称号见于载籍者，悉皆采入。起黄帝甲子、迄庄烈癸未，凡四千三百四十年、历七十二甲子有奇；以便案头检阅，未敢灾梨枣也。兹编「爝火录」告竣，再辑甲申以后十九年表续之；例如前。

　　 
卷一

　　〔江阴〕云墟散人李〔本〕天根〔氏〕辑

　　甲申（一六四四）、大清世祖章皇帝顺治元年（明庄烈愍皇帝崇祯十七年）三月己丑朔十九日（丁未）

　　闯贼李自成陷京师，庄烈帝崩于万寿山寿皇殿。自成先遣游兵入故关，掠大名、真定而北，身率众贼并边东犯。初二日（庚寅），陷大同，总兵姜瓖迎降；杀王传■〈火齐〉及代藩宗室殆尽，巡抚卫景瑷、总兵朱三乐等死之。初七日（乙未），总兵唐通入卫，命偕内臣杜之秩守居庸关。初十日（戊戌），太监王承恩提督城守。十一日（己亥），贼至宣府，太监杜勋降，巡抚朱之冯等死之。十五日（癸卯），唐通、杜之秩降，贼遂入关。十六日（甲辰），焚昌平，总兵李守灼（当作烁）死之。始，贼欲侦京师虚实，往往阴遣人辇重货，贾贩都市；又令充部院诸掾吏探刺机密，朝廷有谋议，数千里立驰报。及抵昌平，兵部发骑探贼，贼辄勾之降，无一还者。贼游骑至平侧门，京师犹不知也。十七日（乙巳），贼环攻九门，门外三大营悉降贼而反攻城，城上人皆其侪，益无固志。十八日（丙午），攻益急。自成设黄幄坐彰义门外（一作广宁门），秦、晋二王左右席地坐（秦王存枢、晋王求桂）；勋侍其下，呼城上人见。守门（一作城）太监王承恩、曹化淳等缒之上，同入大内，盛称贼势，劝帝自为计。帝怒，辄叱之。左右请留之；勋曰：『不返，则二王死』。乃纵之出，复缒下；语守城诸珰曰：『吾曹富贵固在也』！兵部尚书张缙彦疑诸珰有异，急上闻；帝手敕令缙彦登城察视。时城上号令进止，悉由中官沮，诸臣不得登。户部侍郎王家彦分守安定门，纵缙彦至，中官犹固拒；示以手敕，乃许。问：『勋安在』？曰：『去矣』！又言二王亦欲上城。家彦曰：『二王既降，即贼也。安得上』！御史王章与给事中光时亨守阜城门，贼傅城下，章手发二炮，贼少却。帝召承恩令亟整内官，备亲征。及夜，太监曹化淳启彰义门迎贼入，各门炮声不绝。时亨摄章走，章厉声曰：『事至此，犹惜死耶』？时亨曰：『死者（一作此）与士卒何别。入朝请访上所在，不获则死，死未晚也』！章从之，与时亨并马行。俄，贼至，呼下马。时亨仓皇下马跪；章持鞭不顾，叱曰：『吾视军御史也，谁敢犯』！贼刺章股，堕。章骂曰：『勤王兵且至；我死，尔灭不旋踵矣』！贼怒，攒刺杀之。帝出宫登煤山，望烽火彻天，叹息曰：『苦我民耳』！徘徊入之。归干清宫，泣语后曰：『大事去矣』！后顿首曰：『妾事陛下十有八年，卒不听一语，致有今日』！乃抚太子、二王恸哭，遣之出宫。帝令后自裁；又命袁贵妃自缢，系绝久之苏，帝拔剑砍其肩，又斫所御妃嫔数人。宫人出奏云：『皇后领旨』。后遂先帝缢崩，袁妃卒不殊。令送太子及二王于戚臣周奎、田弘遇第。入寿宁宫，长平公主牵帝衣哭。帝曰：『汝何故生我家』？挥之以刃，断左臂。又斫昭仁公主。十九日（丁未），天未明，内城陷。鸣钟集百官，无一至者；乃复登煤山，书衣襟为遗诏，以帛自缢于山亭，帝遂崩；太监王承恩缢于侧。御书衣襟曰：『朕凉德藐躬，上干天咎，致逆贼直逼京师；然皆诸臣误朕。朕死无面目见祖宗，自去冠冕，以须覆面，任贼分裂；无伤百姓一人』（后周氏，其先苏州人，徙居大兴。天启中，选入信邸，册为王妃。帝即位，立为皇后。太子慈烺，帝第一子；母周皇后，崇祯二年二月生。九月，立为皇太子。定王慈炯，帝第三子；亦周后生。十四年九月封。永王慈照，帝第四子；母田贵妃。十五年三月封。长平公主已选周显尚主，未及行）。李自成，陕西延安府米脂县双泉堡人。父守忠，务农而饶裕，无子；祷于华山，梦神告曰：『以破军星为若子』！已而，生自成。或云守忠生二子：长鸿名，次鸿基。鸿基，即自成也，生于万历三十四年五月。是年九月，鸿名生子过。十二月，鸿名死。鸿基与过八岁就塾，不喜读书，酷好拳勇。鸿基多力善走。是年十三，母死；与过外出酣饮，大言曰：『大丈夫当横行天下，自成自立，何用读书为！吾将改自成为名，以鸿基为号』。守忠闻而抶之。遂私走延安，拜罗教师习骑射枪棒；且作书招过。守忠得书，即往延安迫之归，并延罗教师于家，与过同学。鸿基年十八，娶妇韩氏，名金儿；美而淫，与里人盖虎儿奸。自成知之，杀金儿，盖虎儿逸；里人拥自成赴县。时同知艾心性署篆，令孟县丞验尸庭讯；笞自成二十，下之狱。自成倩丁门子贿二百金艾同知，拟徒出狱。自成怒曰：『妇淫当杀，奈何受金而复拟罪』！遂刺杀艾同知；逃至甘肃，投总戎杨肇基帐下为军。时边地多盗，肇基每使亲兵搜剿，止事劫掠。独自成见强壮者辄释之，谓之曰：『东海滩头，亦有遇处』。已而，升总旗，辖兵五十。闻兰州有盗名高如岳者，勇而善射，聚众行劫，自称闯王（他书俱作闯王名迎祥，即如岳也）；因乞差往捕。遇如岳于土山坡下，战久之，艺勇悉敌；乃谓之曰：『自古好汉识好汉，观汝状貌，定非凡品，何不下马见』？遂各叙礼。至如岳家，宰马誓神，约为兄弟而别。自成回镇，以他级报功，升把总。崇祯二年十月，大清兵入大安口，陷遵化，过通州，偪京城；诏天下镇巡官勤王，甘肃巡抚梅之焕与肇基赴援，以王参将国为先锋。自成以不用己也，大愠。兵抵金县，县小而令怯，闭衙不出，粮犒俱无。王参将入城欲见令，有兵哗于庭，笞六人，半属自成卒。自成怒，率兵缚令出，欲见总戎，道遇王参将，刺杀之；率所部叛投如岳。时如岳寨中将勇兵强，劫掠郡县，官兵屡败；自成至，欢如鱼水，以艳妇邢氏配之。适报大清兵已退，将推帅督兵下剿；如岳惧，议乘官兵未至，掠平民充阵，以精兵继之。于是各统所部，往渭源、河州、金县、甘州等处劫掠。时秦中新饷频加，更裁驿站，山陕游民无所得食，相率从贼，贼势转盛。王嘉胤、神一元、不沾泥、可天飞、点灯子、混□猴、□行狼诸贼，所在蜂起；或掠秦、或入晋，所至屠城陷邑。官兵东奔西击，贼或降或死，旋灭旋炽。延安贼张献忠亦聚众据十八寨，称八大王。四年，王嘉胤为左右所杀，共推王自用（号紫金梁）为魁。自用结群贼老■〈犭回〉■〈犭回〉、曹操等及迎祥、献忠共三十六营，众二十余万，聚山西。自成号闯将，未有名。五年，分道四出，连陷大宁、隰泽、寿阳诸州县，全省震动；转入磨盘山，分众为三，各据州郡。六年，总兵曹文诏率陕西兵至，偕诸将合剿，屡战克捷；前后杀混世王、满天星等，破自用、献忠诸贼，山西三大盗俱败。初，贼之破泽州也，分其众南踰太行，掠济源、修武，围怀庆，官军击败之；复阑入山西（一作西山），掠顺德、真定，西下武安，败总兵左良玉；河北三府，焚掠殆遍。贼之败于山西者，亦奔河北合营。迎祥、自成、献忠、曹操、老■〈犭回〉■〈犭回〉俱至，与总兵倪宠、王朴、左良玉、汤九州岛等战屡败，诡辞乞降；会河冰合，突从毛家寨策马径渡，连陷渑池、伊阳、卢氏。复由间道走内乡，掠郧阳、南阳等处，偪湖广；再犯归、巴、夷陵、夔州、广元，逼四川；所在告急。七年，总督陈奇瑜引兵击贼。时自成与过结李牟、俞彬、白广恩、李双喜、顾君恩、高杰等自成一军；过、杰善战，君恩善谋。及奇瑜兵至，陷于兴安之车箱峡，会大雨两月，马死弓矢脱，乃诈降；奇瑜许之。渡噪即大噪，尽屠所过州县；遂入巩昌、平凉诸府，围陇州。总兵左光先、贺人龙合击破之，遂窜入终南山。复东出，陷陈州、灵宝等处；天子命总督洪承畴、巡抚朱大典等并力击贼。八年正月，诸贼大会于荥阳，共十三家七十二营，议拒敌；未决，自成进曰：『一夫犹奋，况十万众乎！官兵无能为也。宜分兵定所尚，利钝听之天』。皆曰：『善』！乃议：『革里眼、左金王当川湖兵，横天王、混十万当陕兵，曹操、过天星扼河上，迎祥、献忠及自成等引兵东略，老■〈犭回〉■〈犭回〉、九条龙往来策应；陕兵锐，益以射塌天、盖世王（一作改世王）。所破城邑，子女玉帛惟均』。众如自成言。迎祥、献忠东下，陷固始、霍邱，燔寿州、颍州。陷凤阳，焚皇陵，乃大书帜曰「古元真龙皇帝」，合乐大饮。自成从献忠求小阉善鼓吹者，不与，怒；偕迎祥西趋归德，与曹操、过天星复入陕西。献忠独东下庐州。承畴命诸将左良玉等分扼湖广、河南、郧阳诸关隘。迎祥、自成出掠富平、宁州；诸贼闻承畴出关，先后皆走陕西，焚掠西安诸郡。承畴还救，艾万年、曹文诏俱战死。群贼乘胜焚掠，承畴力御之；献忠等转突朱阳关东犯。时总理卢象升督关外，承畴督关中；贼亦分兵：迎祥略武功以西，自成略富平以东。贼将高杰窃自成妻邢氏来降。自成、迎祥兵屡败，出朱阳关与献忠合。冬十一月，陷陕州，攻洛阳；左良玉来援。献忠走嵩、汝，自成走偃师（一作迎祥、自成走偃师）、陷光州；象升击败之。九年春，陷含山、和州；象升来援，复大败之。北攻寿州、西入归德，分道犯南阳、裕州；巡抚陈必谦援南阳、象升援裕州，迎祥、自成精锐几尽。迎祥趋汉中，自成走延绥；诸将左光先、曹变蛟破之。自成走环县，官军大败于罗家山，自成势复振；西略米脂，从韩城而西。秋七月，巡抚孙传庭擒祥献阙下，磔死。贼党乃共推自成为闯王，出汧陇，犯凤翔渡渭。十年，犯泾阳，蝎子块、过天星来会；传庭督变蛟连战七日，蝎子块降。自成与过天星奔秦入蜀，连焰蜀中诸州县。十一年春，官军击败之。自成奔白水，承畴、传庭合击，大破之；自成独与刘宗敏、田见秀等十八骑溃围，窜伏商洛山中。时献忠降，自成势益孤衰。十二年夏，献忠反榖城，自成集众往依献忠。献忠欲图之；觉，遁去，被围于巴西鱼复中（一作山中）。自成欲自经，养子双喜劝止之。刘宗敏者，蓝田锻工也，最骁勇，欲出降。自成与步入丛祠，顾而叹曰：『人言我当为天子，盍卜之？不吉，断我头以降』！宗敏诺。三卜三诺（一作吉）。宗敏还杀其两妻，谓自成曰：『吾死从君矣』！军中壮士闻之，亦多杀妻子以从。自成乃轻骑走河南；河南大饥，从自成者数万。出攻宜阳、永宁，杀万安王采■〈金轻〉，破偃师，时十三年十二月也。自成为人：高颧深■〈幽页〉、鸱目曷鼻，声如豺；性猜忍，日杀人斮足、剖心为戏。杞县举人李信者，「逆案」中尚书李精白子；尝出粟振饥民，民德之。会绳伎红娘子反，掳信，强委身焉。信逃归，官以为贼，囚狱中；红娘子来救，饥民应之，共出信。卢氏举人牛金星，磨勘被斥，私入自成军为主谋。潜归事泄，坐斩；已，得末减。二人皆往投自成，自成改信名曰岩。金星又荐卜者宋献策，长三尺余；上谶记云：『十八子，主神器』。自成大悦。岩说自成勿杀人，收天下心；自成从之，屠戮为减。又散所掠财物振饥民；民不辨岩与自成，杂呼李公子活我。岩复造谣词曰：『迎闯王，不纳粮』；使儿童歌以相煽。于是从自成者日众。十四年正月，陷河南，福王常洵遇害；自成汋王血杂鹿醢尝之，名「福禄酒」。王世子由松裸而逃。自成发王邸金振饥民，遂攻开封。时献忠亦陷襄阳，状襄王翊铭。王开封者周王恭枵，发库金募死士，与巡抚高名衡等固守；自成攻七昼夜不下，解围去，屠密县。罗汝才、袁时中皆归自成。时中，土寇也，众二十万，号小袁营；汝才，即曹操与献忠同降复叛者也。自成初为迎祥裨将，至是，势大盛。帝以傅宗龙为陕西总督，专办自成；别敕保定总督杨文岳会师。宗龙与巡抚汪乔年檄河南大将李国奇、贺人龙隶部下，文岳率虎大威俱至新蔡，与自成遇，皆奔溃；宗龙被死。乔年代宗龙总督，亦死。自成刖劓诸生百九十人。乘胜陷南阳、邓州十四城，再围开封。名衡与总兵陈永福力拒之，射自成中目，炮殪上天龙等；自成益怒。自成每攻城，不用古梯冲法，专取瓴甋；得一砖，即归营卧，后者必斩。取砖已，即穿穴。穴成，初仅容一人，渐至百十人；次第传土以出。过三五步，留一土柱，系以巨绠；穿毕，万人拽絙，一呼而柱折城崩矣。名衡于城上凿横道，听其下有声，用毒秽灌之，多死。贼乃即城坏处，用火攻法；实药瓮中，火燃药发，当者辄糜碎，名曰「放迸」。十五年二月，城半圮，贼用放迸法攻之；铁骑数千驰噪，伺城颓，即拥入城。城固宋汴都，金人所重筑也。厚数丈，土坚，火外击，贼骑多歼。自成骇而去，南陷西华，屠陈州、归德、睢州，数十郡县悉残毁。已复攻开封，筑长围为久持计。诏起孙传庭为总督；释故尚书侯恂，命督师；召左良玉援开封，至朱仙镇，大败。诸军皆屯河北，不敢进。名衡议决河灌贼，贼亦欲决河灌城。秋九月，天大雨二日，河决声如雷，溃北门入，穿东南门出。城中百万户皆没，得脱者，惟周王妃世子及抚按以下不及二万人；贼亦漂没万余，乃拔营西南去。先是，老■〈犭回〉■〈犭回〉（马守应）、革里眼（贺一龙）、左金王（贺锦）、争世王（刘希尧）、乱世王（蔺养成）者，皆附自成，号革左五营。自成西迎传庭，兵溃于柿园。时大清兵南侵，京师方告急，朝廷不暇讨贼；自成乃收群贼，连营五百余里，再屠南阳，攻汝宁，总兵虎大威、杨文岳俱死。自成胁崇王由樻从军，向襄阳；左良玉南走。自成入襄阳，分徇德安、夷陵、荆门。自成自攻荆州，杀湘阴王俨■〈金尹〉，烧献陵木城，毁宫殿。十六年春，陷承天。将发献陵，有声震山谷，惧而已（一作止）。偪汉阳，良玉走九江。自成自号奉天倡义大元帅，号罗汝才奉天抚民威德大将军。分其众曰标营，领兵百队；曰先、后、左、右营，各领兵三十余队。标营白帜黑纛，自成独白鬃大纛银浮屠。五营以序直昼夜，次第休息，巡徼严密。逃者谓之「落草」，磔之。收男子十五以上、四十以下者为兵，精兵一人主蒭掌械，执爨者十人。军令：不得藏白金，过城邑不得室处，妻子外不得携他人妇。寝兴悉用单布幕；绵甲厚百层，矢炮不能入。一兵倅马三、四匹，冬则以茵褥藉其蹄。剖人腹为马槽以饲马；马见人，辄锯牙思噬若虎豹。军止即较射，曰「站队」。夜四鼓，蓐食以听令。所过崇冈峻坂，腾马直上。水，惟惮黄河；若淮、泗、泾、渭，则万众翘足马背或抱鬣缘尾，呼风而渡。临阵，列马三万，名三堵墙；前者反顾，后者杀之。战久不胜，马兵佯败诱官兵，步卒长鎗三万击刺如飞，马兵回击，无不大胜。攻城：迎降者不杀；守一日杀十之三，二日杀十之七，三日屠之。凡杀人未死为燎，谓之「打亮」。城将陷，步兵万人环堞下，马兵巡徼，无一人得免。献忠虽至残忍，不殚也。诸将较所获：马骡者上赏，弓矢铅铳者次之，币帛又次之，珠玉为下。自成不好酒色，脱粟粗粝，与其下共甘苦。汝才妻妾数十被服纨绮，帐下女乐数部，厚自奉养；自成尝嗤鄙之。汝才兵数十万，用山西举人吉珪为谋主。自成善攻，汝才善战；两人相需若左右手。自成有专制心，顾独忌汝才，乃袭杀汝才而并其众。自成前所略城，辄焚毁之；及渡汉江，谋以荆、襄为根本。改襄阳曰襄京，修襄王宫殿居之。其它府县，多所更易。牛金星教以创官爵名号，大行署置。自成无子，兄子过及妻弟高一功迭居左右，亲信用事。田见秀、刘宗敏为权将军，李岩、贺锦、刘希尧等为制将军；张鼐、党守素等为威武将军，谷可成、任维荣（一作容）等为果毅将军：凡五营二十二将。又置上相、左辅、右弼、六政府侍郎、郎中、从事等官，要地设防御使。府曰尹，州曰牧，县曰令。封崇王由樻襄阳伯、邵陵王在城枣阳伯、保宁王在圯宣城伯、肃宁王术■〈木受〉顺义伯、张国绅为上相、牛金星为左辅、来仪为右弼。国绅献文翔凤妻邓氏以媚自成；自成恶其伤同类，杀之，而归邓氏于其家。六政府侍郎，则喻上猷、萧应坤、杨永裕、李振声、邓岩忠、姚锡允；寻以邱之陶代振声为兵侍。使高一功、冯雄守襄阳，任继光守荆，蔺养成、牛万才守夷陵，王文曜守澧州，白旺守安陆，萧云林守荆门，谢应龙守汉川，周凤梧守禹州。已又袭杀养成、袁时中。时献忠方据武昌，自成遣使贺，且胁之曰：『老■〈犭回〉■〈犭回〉已降、曹操辈诛死，行及汝矣』！献忠大惧，南入长沙。自成以十三家七十二营诸贼降死殆尽，惟献忠存而已；胜之，遂自称曰「新顺王」。集牛金星等议兵所向。金星请先取河北，直走京师；杨永裕请下金陵，断燕都粮道。顾君恩曰：『金陵居下流，事虽济，失之缓；直走京师，不胜，退安所归？失之急。关中，大王桑梓也，百二山河，得天下三分之二；宜先取之，建立基业。然后旁略三边资其兵力，攻取山西，复向京师；庶几进战退守，万全无失』。自成从之。传庭之败于京师（一作柿园）而归陕也，大治兵仗，欲俟贼饥而击之。朝议督战不已，乃出关会诸将进讨，大败贼兵，自成几被擒。会天大雨，粮车不进；自成遣轻骑要截粮道，传庭迎战，大败。官军死者四万余人，失军器辎重数千万；传庭奔潼关，遂不复振。冬十月，自成陷潼关，传庭死。连破华阴诸县，进攻西安，执秦王存枢以为权将军、永寿王谊■〈侃，氵代亻〉为制将军。改西安曰长安，称西京。赐顾君恩女乐一部，赏入关策也。诣米脂县祭墓；墓向为官兵所发，焚弃遗骴，筑土封之。改延安府曰天保府、米脂县为天保县、清间曰天波府。凤翔不下，屠之。索诸荐绅榜掠，征其金；死者瘗一穴。攻陷榆林、宁夏，屠庆阳，执韩王禀塉；破甘肃，陷西宁：陕西地悉归自成。又遣贼渡河，陷平阳，杀宗室三百余人。十七年正月朔，自成称王于西安，僭国号曰「大顺」，改元「永昌」。改名自晟，追尊其曾祖以下加谥号，以李继迁为太祖。设天佑殿大学士，牛金星为之。更六部为六政府，设尚书、侍郎等官。改文选司为文谕院，主事曰从政。改翰林院曰弘文馆，裁革詹事府。改中书曰书写房。国子监设三堂，革去祭酒，以司业为学正，学录博士为左右。改御史曰直指、给事中曰给谏、通政司曰知政司、尚宝司曰尚契司。大常、鸿胪，俱属礼政府。太仆寺曰验马寺，布政司曰统会可。巡抚曰节度使，按察曰防御使。府曰尹，州曰牧，县曰令。守备曰守领，把总曰守旅。改印曰契，用小篆（一云大篆曰符、小篆曰契）。公服领尚方，以云为级，一品云一、九品云九。大僚冠加雉羽，带用犀银黑角三等，废舆乘马。以干州宋企郊为吏政府尚书、平湖陆文祺为户政府尚书、真宁巩焴为礼政府尚书、乌程张嶙然为兵政府尚书、□□安兴民为刑政府尚书、米脂李振声为工政府尚书。尚书皆留守陕西，每府一侍郎从征。而企郊、文祺、焴、嶙然皆兼左侍，与户侍杨建烈、兵侍喻上猷偕行。复五等爵，大封功臣；侯刘宗敏以下九人、伯刘体仁以下七十二人、子三十人、男五十五人。籍马兵六十万，步兵四十万。以兵政右侍郎杨王休为都肄。出横门，至渭桥，金鼓动地。令弘文馆学士李化鳞草檄，驰谕远近，指斥乘舆。是日，大风霾，黄雾四塞；事闻，帝大惊，召廷臣议。大学士李泰请督师，帝许之。时山西平阳俱陷，河津、稷山、荥河亦皆陷，诸府县多望风送款。二月，自成渡河，破汾州，循河曲、静乐。攻太原，执晋王求桂；巡抚蔡懋德死之。北徇忻、代，宁武总兵周遇吉战死：遂直指京师。

　　传■〈火齐〉，太祖庶十三子代简王桂十二世孙。

　　存枢，太祖嫡二子秦愍王樉十一世孙。

　　求桂，太祖嫡三子恭王棡（晋恭王）十一世孙。

　　昭仁公主，庄烈帝第三女。

　　采■〈金轻〉，万安王典锧四世孙，伊厉王裔。

　　翊铭，仁宗嫡五子襄宪王瞻墡八世孙。

　　恭枵，太祖嫡五子周定王橚十一世孙。

　　俨■〈金尹〉（「诸王表」作舒），湘阴王贵焻八世孙，辽简王裔。

　　由樻，英宗嫡六子崇简王见泽七世孙。

　　在城，邵陵王安涠五世孙。

　　案在城，「诸王表」作在铖。

　　绍圯，保宁王朝堵五世孙，俱周定王裔。

　　绍圯，「诸王表」作绍■〈火己〉，「流贼传」误。

　　术■〈木受〉，肃宁王恩鉹五世孙，辽简王裔。

　　案术■〈木受〉，「诸王表」作术■〈土受〉，「流贼传」误。

　　谊■〈侃，氵代亻〉，永寿王尚灴九世孙，秦愍王裔。

　　案谊■〈侃，氵代亻〉，「诸王表」：万历四十二年薨，四十五年谊■〈侃，氵代亻〉庶一字存桑袭封。崇祯十六年，李自成执永寿王以为制将军，乃存桑、非谊■〈侃，氵代亻〉也。

　　禀塉，太祖庶二十子韩宪王松十二世孙。

　　卫景瑗，字仲玉，韩城人；天启五年进士。崇祯十五年，擢右佥都御史，巡抚大同。十七年正月，李自成将犯山西，宣大总督王继谟檄大同总兵姜瓖扼之河上。潜遣部将李时华纳款而还，景瑗不知其变也。及山西陷，景瑗邀瓖歃血守；瓖出告人曰：『卫巡抚，秦人也；将应贼矣』！代王疑之，不见景瑗。永庆王射杀景瑗仆。会景瑗有足疾，不时出共事；事皆瓖主之。瓖兄瑄，故昌平总兵，劝瓖降贼；瓖虑其下不从，人犒之银，言励守城士。代王信之，诸郡王分门守，瓖每门遣二百人助守。贼抵城下，瓖即射杀永庆王，开门迎贼入。绐景瑗计事；景瑗乘马出，始知其变也，自坠马下，贼执之见自成；自成欲官之，景瑗南面据地坐，大呼高皇帝而哭，以头触阶石，血淋漓。贼曰：『忠臣也』！引之出。顾见瓖，大骂：『反贼，神不赦汝』！贼使景瑗母劝之降；景瑗曰：『母年八十余矣，当自为计。儿，国大臣，不可不死』。既而谓人曰：『我不骂贼者，以全母也』。初六日，自缢于僧寺（瓖，陕西榆林人；七代为总兵，家丁万人）。

　　朱之冯，字东山（一字乐三），大兴人；天启五年进士。崇祯十六年，官右佥都御史，巡抚宣府。贼陷大同，中官杜勋勋总兵王承允争先纳款。贼且至，勋蟒袍鸣驺，郊迎之三十里外。之冯登城太息，见大炮，自起爇火，则炮孔塞；或从后掣其肘，之冯仰天大哭。承允开门迎贼入，左右欲拥之冯出走；之冯叱之，南向叩头，草遗表，自缢死。

　　王家彦，字开美，莆田人。二年进士。

　　王章，字汉臣（号芳洲），武进人。崇祯元年进士，官御史。巡视京营，按籍额军十一万有奇，然半死者，余冒伍，惫甚；矢折刀缺，闻声急掩耳走，马未驰辄坠地。而司农缺饷，半岁不发；章屡疏请帑，不报。及贼陷真定，京师大震；襄城伯李国桢发营卒五万，营城外，章守阜成门。三月初登陴，阅十日始一还邸，栉沐易新衣冠；家人大骇，章不应。及遇害，家人觅尸，犹一手据地坐，张口怒目勃勃如叱贼状。妻姜在籍，闻之一恸而绝。

　　彰义门（「高起潜传」作广宁门），皆言曹化淳献之。或曰化淳实守东直门，非守彰义。而化淳入国朝，上疏奏辨甚力，时仓卒莫能明也。

　　帝仗剑至坤宁宫，见中宫已绝；连声曰：『死的好』！遂召提督京城内外太监王承恩至，语良久，命酒对酌。传朱书谕内阁，命成国公朱纯臣总督内外诸军，夹辅东宫；且命尽放狱囚。内臣将至阁，魏藻德等已散，置几上而返；群臣无一人知者。至三更，帝与王承恩俱醉，因携手登万寿山自缢，承恩对缢。上披发御蓝衣，跣左足，右朱履。衣袖墨书遗诏，又书一行云：『百官俱赴东宫行在』。盖谓东宫既托成国，或成国护之出，故令百官赴之也。

　　杨士聪云：『初，大同报陷，号召援兵，以王承恩为京城内外提督，居督抚、统兵之上。十七日，令各监局掌印下至小火者，俱上城；而城守事务全归中贵，外臣不得预矣。至是，召承恩对饮，以朱谕命成国。盖愤承恩误事，故遂邀与同死；而以承恩兵柄尽付之成国，或可佐东宫以图一效也。呜呼！先帝至英明主也；而乃与一貂竖同尽，谓之何哉』！

　　旧辅蒋德璟，寓崇文门外会馆。遇贼兵入城，大肆杀掠，亦被数创（德璟，字申葆，晋江人；天启二年进士。本月二日去位）。

　　是日昧爽，阴云四合，城外烟焰尚炽。俄，北城烟起。杜勋又从德胜门射书约降，开门而入；有巨珰千余人出宣武门而去，别珰随之者悉被炮打回。时阁臣魏藻德等尚不知，方传单醵金犒师。贼兵大队而入，一时城中鼎沸，守城者俱弃仗下城走。南面之贼，亦尽数登城，各抱箭投城下；大呼：『持归闭门者免死』！于是争取箭。而人家门首，各设「永昌皇帝万岁」香案矣。

　　贼破京城，兵不满二万，而孩子居其半；京师自守不固，非贼之能攻也。合料贼众并唐通、白广恩、陈永福之兵，不过五、六万耳。

　　襄城伯李国桢突崇文门，不得出，复奔朝阳门。守将孙如龙迎贼张能于城上，勒国桢降；国桢解甲听命，能羁守之（国桢，浚九世孙。轻佻好戏媟，便佞有口才。尝召对，指陈兵势，洒洒可听；帝信以为才。十六年，命总督京营，倚任之。盖以口舌取宠，于训练战守之策懵如也。时册籍虽虚，然尚可得十余万人，国桢不以为意。及贼长驱薄城下，始遣兵登陴；再宿而城陷矣）。

　　魏禧云：『先时京城有警，每一堞守兵五人，战兵列近畿要地。至国桢督京营，欲省军费，每五堞守兵一人；而守兵大半居乡，战兵反居城内。事既急，城门昼闭，战兵不得出、守兵不得入，人心皇乱，国桢无所措手足矣』。

　　按京城内外堞，凡十五万四千有奇。五堞守兵一人，统计止三万有余而皆饥羸不堪之旅，何以能固守哉！

　　户部侍郎协理戎政王家彦投城下，不死；自缢于民舍。遭贼焚，残其一臂；仆收余体以殓（家彦守安定门，督战甚力）。

　　太子奔周奎家，不得入，走匿侍奄外舍。奎，苏州人，周皇后父；崇祯三年封嘉定伯。时尚安卧未起，叩门不得入。

　　李自成毡笠缥衣，乘乌驳马（一作驳马），入承天门；伪丞相牛金星、尚书宋企郊、喻上猷、侍郎黎志升、张嶙然等骑而从。自成至承天门，弯弓仰天大笑，指门榜大声语诸贼曰：『我能为天下主，则一矢中四字中心』。射之不中，中天下字；俯首不乐。金星趋而进曰：『中天下字，当中分天下』。自成喜，投弓而笑。

　　牛金星，河南卢氏人，丁卯举人。宋企郊，干州人，戊辰进士；官吏部，回籍。喻上猷，丰城人，辛未进士，官御史。黎志升，华容人，甲□□进士，官山西督学参议。张嶙然，乌程人，庚辰进士，官郎中。

　　司礼监掌印太监王德化率各监局掌印者及内员三百人，迎至城外；贼令照旧掌印。由是各招集名下，听贼检选，共留八百余人；余皆散去。又有班役千余人迎贼将，即日于演象所拣择。

　　诸贼帅率骑擐甲执兵，先入清宫；宫中大乱。懿安皇后青衣蒙头，徒步走入朱纯臣第。尚衣监何新入宫，见长公主断肩仆地，与宫人救之而苏。公主曰：『父王赐我死，我何敢偷生』！何新曰：『贼已将入，恐公主遭其辱，且至国丈府中避之』。乃负之出。诸宫人逸出者，遇骑复入。

　　宫人魏氏，见贼入宫，大呼曰：『贼至矣，我辈必遭其污；有志者早为计』！遂跃入御河死。顷间，从死者一、二百人。

　　李自成登皇极殿，据御座；下令大索帝后，期百官三日朝见。

　　贼入宫，问帝所在；大索宫中，不得。伪尚玺黎某进曰：『此必匿民间，非重赏严诛不得』。刘宗敏乃出牌大书：『主上救民水火，克破京城。其祟祯逃出紫金城外，有能出首者，赏黄金千两；隐匿者，戮其全家』。

　　按紫禁作紫金，贼昼字也。

　　新乐侯刘文炳阖门自焚死。文炳，字淇筠，宛平人。祖应元，娶徐氏；生女入宫，即庄烈帝生母孝纯皇太后也。帝立，封文炳父效祖新乐伯；卒，文炳嗣。九年，进侯。十三年，追赠应元瀛国公，封徐瀛国太夫人；文炳进少傅，叔继祖、弟文耀、文照俱进爵有差。文炳善太学生申湛然、布衣黄尼麓及附马都尉巩永固。三月初一日，贼警急，帝命文武勋戚分守京城，继祖守皇城东安门、文耀守永定门、永固守崇文门。十六日，贼攻西直门，势益急。尼麓报文炳：『城将陷，宜自为计』！母杜氏闻之，急命侍简笥绦于楼上，作七八缳，命家僮积薪楼下；随遣老仆郑平迎李氏、吴氏二女归，曰：『吾母女同死此』！又念瀛国夫人年笃老，不可俱烬，与文炳计，匿之申湛然家。十八日，帝遣内使密召文炳、永固，时外城已陷，帝曰：『二卿所纠家丁能巷战否』？文炳以众寡不敌对。帝愕然。永固奏曰：『臣等已积薪第中，当阖门焚死以报皇上』！帝曰：『朕不能守社稷，能死社稷』！两人皆涕泣，誓效死。出，驰至崇文门。须臾，贼大至，永固与驸马都尉子杨光陛射贼，文炳助之，杀数十人，各驰归第。十九日，文照方侍母饭，家人急报城陷；文照碗脱地，直视母。母遽起登楼，文照及二女从之；文炳妻王氏亦登楼。悬孝纯皇太后像，母率众哭拜，各缢死。文照入缳，坠；拊母背曰：『儿不能死，从母命留侍太夫人』。遂逃去；家人共焚楼。文炳归，火烈不得入；入后园。适湛然、麓尼至，曰：『巩都尉已焚府第自刎矣』！文炳曰：『诺』！将投井，忽止；曰：『吾服不可见皇帝』。湛然脱己帻冠之，遂投井死。继祖妻左氏见大宅火，亟登楼自焚；妾董氏、李氏亦焚死。文耀觅文炳死所，大书版井旁曰：「左都督刘文耀同兄文炳毕命报国处」。亦投井死。阖门死者四十二人。光陛射贼，与永固相失，投观象台下井中死。湛然以匿瀛国，为贼所拷掠，终不言；体糜烂以死。

　　杜夫人缳绝，堕，血涔涔然；伏枕上，凡六缢乃绝。长女见母死，自开楼窗，踊身倒撞下，齿落臂折，死而复苏。见苍头郑平，酬以金条脱命；掖以登楼，平指园中井曰：『死此可也』！曰：『吾与母、嫂、妹有言矣，魂魄相守。死后焚楼，勿令贼见吾母女尸。今死，岂可违其言乎』！平掖之登楼，遂入缳。平以缳束耳后，始绝；前此，凡已九缢矣（魏冰叔）。

　　驸马都尉巩永固，字洪图，宛平人；尚乐安公主。时公主已薨未葬，永固以黄绳缚子女五人系柩旁；曰：『此帝甥也，不可污贼手』！举剑自刎，阖室焚死。都尉无子；一女，许字襄城伯李国桢子某。乱后，归李南下，袭爵封夫人。乙酉，南京破，随李安置旗下。李死，固山悦其色，欲纳之，令女伯父巩永基往说女。女詈曰：『昔吾父以女托伯父，期城破即杀女；伯父既不能，今乃以禽兽行污我乎』？永基惭而退。固山以势劫之，女大骂曰：『吾先帝之甥、忠臣之女，未亡人忍死，以姑在耳。劫我，惟有一死』！遂投面断发，终不能犯。后选旗女入内宫（一作旗下新寡妇人入内宫），女亦与焉。将入，女于舆中引小刀自刺不死，送刑部狱拟罪。时有故汉官在事，女曰：『妇人事姑守节，当得何罪？若弃君改节事人，反无罪乎』？汉官惭，不敢出声。满官叹曰：『好女子』！趣令去。女归，得事姑终其身（魏禧「驸马都尉巩公传」）。

　　按传，巩公无子，一女适李氏；与「史」缚子女五人于柩旁自焚异。

　　大学士范景文急趋至宫门，遇宫人曰：『驾出矣』！复趋朝房，贼已塞道。从者请易服还邸，景文曰：『驾出矣，安归』！就道旁庙中草遗疏；复大书曰：『身为大臣，不能灭贼雪耻，死有遗恨』！遂至演象所拜辞阙墓，赴双塔寺旁古井死；盖犹谓帝南幸也（景文，字梦章，一云字质公；吴桥人。万历十一年进士）。景文一家，俱自缢或投井。

　　日讲官倪元璐，整衣冠北面拜父、南向拜母，书几上曰：『南都尚可为；死我分也。勿以衣衾敛；暴我尸，聊志我痛』！遂南向坐，取帛自缢死（元璐，字玉汝，号鸿宝，上虞人。天启二年进士）。

　　左都御史李邦华，十八日闻外城陷，走宿文信国祠。明日，内城亦陷，乃三揖信国曰：『邦华死国难，请从先生于九京矣』！为诗曰：『堂堂丈夫兮，圣贤为徒。忠孝大节兮，誓死靡他（一作渝）。临危受命兮，吾无愧吾』！遂投缳而绝（邦华，字闇公，一字孟闇、一字懋明；吉水人。万历三十二年进士）。

　　刑部右侍郎孟兆祥，仰天号恸，冠带望阙拜曰：『臣力止此矣！谋国无能，死有余恨』！遂自经。长子章明，甫成进士；兆祥语之曰：『我大臣，义当死；汝未受职，可去』！对曰：『君亡父死，我生何为』？乃缢于侧。兆祥妻吕（一作刘）、章明妻王，相向哭曰：『彼父子死忠矣！我二人独不能死节乎』？皆自缢（兆祥，字允吉，一字肖形；交河人。天启二年进士。章明，字纲宜，一字伯昭；崇祯癸未进士）。

　　兵部主事金铉，趋入朝，宫人纷纷出，知帝已崩；解牙牌拜授家人，即投金水河。家人争前挽之，铉怒，口啮其臂，得脱；遂跃入水。水浅，濡首泥中乃绝。先是，贼逼京师，铉奔告母章曰：『母可且逃匿；儿受恩于国，义当死』！母年八十余矣，呵曰：『尔受国恩，我不受国恩乎？庑下井是我死〔□〕也』！至是，即投井死；妾王，随之亦死（铉，字伯玉，武进人，北京留守卫藉。崇祯十三年进士。子综闻报，亦投井死）。

　　左副都御史施邦曜，趋长安门，闻帝崩，恸哭曰：『君殉社稷，臣子可偷生哉』！即解带自缢。其仆趋救，稍苏；厉声曰：『若辈不知大义，毋误我』！贼满衢巷，不获还邸舍、望门求缢，辄为居民所麾；乃命家人市信石杂烧酒，即途中服之，血迸裂而卒（邦曜，字尔韬，一字四明；余姚人。万历四十一年进士）。

　　大理卿凌义渠，得帝崩□，负墙哀号，首触柱，血被面。门生劝无死，义渠厉声曰：『尔当以道义相勖，何姑息为』？挥使去。据几端坐，取平生所好书籍尽焚之；曰：『无使贼手污也』。旦日，具绯衣拜阙，作书辞父；已自系，奋身绝吭而死（义渠，字骏甫，一字若柯；乌程人。天启五年进士）。

　　左庶子马世奇，字素修。方早食，闻城陷，投箸起，问帝安在？东宫、二王安在？或言帝已出城、或言崩，或言东宫、二王被执；世奇曰：『嗟乎！吾不死，安之』？其仆曰：『如太夫人何』？世奇曰：『正恐辱太夫人耳』！将自经，二妾朱、李盛饰前；世奇讶曰：『若以我死，将辞我去耶』？对曰：『闻主人尽节，我二人来从死耳』！世奇曰：『有是哉』！二妾并自经。世奇端坐，引帛自力缢，乃死。先是，兵部主事成德将死，贻书世奇，以「慷慨」、「从容」二义质；世奇曰：『勉哉元升！吾人见危授命，吾不为其难，谁为其难者？与君携手黄泉，预订斯盟，无忘息壤矣』！桂林推官吴锺峦闻京师变，流悌曰：『马君常必能死节』！已而信至，果死（世奇，无锡人，崇祯四年进士。成德，字符升，霍州人、依舅氏，占籍怀柔。亦祟祯四年进士）。

　　太常少卿吴麟征，奉命守西直门；城陷，欲还邸，邸已为贼所据，乃入道旁祠作书诀家人曰：『祖宗二百七十余年宗社，一旦至此，虽上有亢龙之悔、下有鱼烂之殃，而身居谏垣无所匡救，法当褫服。敛用角巾青衫，覆以单衾，以志吾哀』！解带自经。家人救之苏，环泣请曰：『待祝孝廉渊至一诀，可乎』？许之。明日，渊至。麟征慷慨曰：『忆登第时，梦隐土刘宗周吟文信国「零丁洋诗」，今山河碎矣，不死何为』？酌酒与渊别，自经死（麟征，字圣生，号磊斋；天启二年进士，官吏科给事中，推太常少卿。未□。渊，字开美，海宁人；崇祯六年举于乡，以疏争刘宗周削籍，停会试；执贽宗周，与麟征善。麟征卒，为视含殓而去。京城破，八门齐启，惟西直门坚塞不能通，至五月七日，集民夫发掘乃开。盖麟征以土石坚筑也）。

　　左中允刘理顺，妻万氏、妾李氏请先死；既绝，理顺大书曰：『成仁取义，孔、孟所传；文信践之，吾何不然』！投缳死，年六十三。仆四人，皆从死（理顺，字复礼，号湛六；崇祯七年廷对，帝亲擢第一）。群盗多中州人，入唁曰：『此吾乡杞县刘状元也。居乡厚德，胡遽死』？罗拜号泣而去。

　　简讨汪伟，语继室耿善抚幼子。耿泣曰：『我独不能从公死乎』？因以幼子嘱其弟，衣新衣，上下缝，引刀自刭；不殊，复投缳，遂绝，时年二十三。伟欣然曰：『是成吾志』！移其尸于堂。贻子观书，勉以忠孝，乃自经（伟，字源长，一字叔度；休宁人，寄籍上元。崇祯元年进士）。

　　户科都给事中吴甘来，属兄泰来归事母，而自誓必死。有言驾南幸者，甘来曰：『主上明决，必不他出』（一作轻出）！乃疾走皇城，不得入；返，检几上草疏曰：『当贼寇纵横，徒持此议，无益毫末。尽取焚之，毋钓后世名』！遂投缳死（甘来，字和受，江西新昌人；崇祯元年进士。泰来，四年进士，官礼部员外郎）。

　　御史陈良谟，字士亮，一字宾日，鄞人；崇祯四年进士。方移疾卧邸中，一恸几绝；谓邑子李天葆曰：『吾为国死，义不顾家；惟是母老、先君莫葬、继嗣未定，须一言耳』！因赋诗付天葆。俄，闻帝崩煤山，大恸曰：『主上不冕服，臣子敢具冠带乎？吾巾亵，安所得明巾』？天葆以巾进，良谟着巾蓝便服起入户，妾时氏随之；遂与妾俱缢（时，京师人，年十八；良谟踰五十无子，以礼纳之，侍良谟百三日耳。良谟于甲申元日，梦拜文文山于堂下；文山揖之起，曰：『君与予人品相似，毋拜』）！

　　良谟赋绝命词，末云：『为子为臣，不能两全；慷慨从容，同归一死。大明监察御史陈良谟书于贼陷北京日』。

　　太仆丞申佳胤贻子涵光书曰：『行己曰义，顺数曰命；义不可背也，命不可违也。天下事莫不坏于贪生而畏死。死于疾、死于利，死于刑戮、于房闱、于战斗：均死也。死数者不死君父，盖亦不善用死矣。今日之事，君父之事；死，义也、犹命也，我则行之』。城陷，冠带辞母，策马至王恭厂；从者请易服以避贼，佳胤曰：『吾起微贱，食禄十三年；国事至此，敢爱死乎』？两仆环守不去；绐之曰：『吾不死也，我将择善地焉』。下马，旁见灌畦巨井，急跃入。仆号呼欲出之；佳胤亦呼曰：『告太安人，有子作忠臣，勿过伤也』！遂死（佳胤，字孔嘉，号素园，永年人；崇祯四年进士）。

　　贼将李岩居周奎第，刘宗敏居田弘遇第。

　　贼信急，各府俱迁其资，惟奎晏然不动。及城破，有兵数人到府，奎厚犒之，即去。俄，有贼张姓者至，踞其室。夫人卜氏，先皇后所自出焉；与媳皆缢死。诸子皆缚去，兵卒辱奎特甚。后李岩至，张避去。外传奎献太子以自免（一作求免），都中绝无此语，出自彼亲戚之口；盖以平日鄙吝遭谤也。

　　吏部尚书李遇知、兵部尚书张缙彦、刑部尚书张忻、忻子庶吉士端、户部左侍郎署尚书吴履中、御史张懋爵，并降于贼。

　　各镇及守门诸大珰皆降。初，帝疑廷臣不足办贼，悉以内侍分守各镇，监视九门；至是无不降者（一作迨贼至，无不降者）。

　　贼添设门兵，放兵马入城。贼将望高大门第，即入踞之。

　　贼兵入城，初到人家，曰：『借锅爨』；少焉，曰：『借床眠」；顷之，曰：『借汝妻妾姊妹作伴』。藏匿者，押男子偏搜，不得不止。贼将枭示掠财奸淫者甚多，然不能禁。降官妻妾，皆不得免；维殉难诸臣家眷，绝不敢犯。北路府县伪官遇贼兵过，先搜妇女供应；稍或不足，兵即以刀背乱扑。美者搂之上马去；丑者仍命本官留之，以待后来者。

　　吴信，居齐化门外，开紬缎铺；妻王氏，貌美性烈。贼数十人入其室，缚信拷打，王氏闭内室自缢。一贼斩门入，解其缳，淫污之，以舌舒王氏口；王氏愤极，嚼断其舌。贼痛极，举刀自阴户戳入，破胸而死，含血奔出。时拷信诸贼，见其狂叫喷血，问其故，满口胡涂；群贼疑鬼神作祟，一哄而散。信始得解缚，哀号殡殓其妻。而断舌贼喷血如注，头胀面肿而死。

　　徽州贾人潘鹏守缎肆，与妻徐氏、妾杨氏买砒入酒，将饮，二贼遽入室。夫躲天窗板上，窥贼抱其妻妾坐膝上，妻斟酒大碗自饮；贼笑曰：『盍与我共醉乎』？妻不答。妾遂满斟二碗进贼，拨琵琶侑之。二贼倒，妻亦倒。潘急下杀羊，以血灌妻，妻活；以先倾之酒毒轻也。遂拽二贼尸于河，竟免于难（「甲申忠义传」）。

　　贼入京城，先拿倡伎，渐及良家妇女；先拏小唱，渐及良家子弟。

　　子弟脸稍白者，见辄拉去。至有八贼轮奸一幼女，立刻毙者。

　　宫人费氏，年十六，投眢井中。贼钓出，见其姿容，争夺之。费氏给曰：『我长公主也』。群贼不敢逼，拥见李自成。自成命中官审视之，非是；以赏部卒罗某。费氏复绐之曰：『我实天潢，义难苟合；将军宜择吉行礼』！罗喜，置酒极欢。费氏怀利刃，俟罗醉，断其喉，立死。因自诧曰：『我一弱女子，杀一贼帅足矣』！遂自刎死。自成闻，大惊；令收葬之。

　　贼诸将分宫嫔各三十人。

　　象房象皆哀吼流泪。

　　永康侯徐锡荫妻朱氏，成国纯臣女也；夫没，楼居十余年，不履地。城陷，捧庙主，自焚死（锡荫，徐忠九世孙）。

　　有周姓者，悲愤填胸（一作搥胸），呕血数升死。

　　叛监杜之秩选择宦官，给贼使令。

　　贼出伪谕云：『吏政府大堂谕：为奉旨选授官职事。照得大顺鼎新，恭承天眷；凡属臣庶，应各倾心。尔前朝在京文武官员，限次早一概报名汇察。不愿仕者，听其自便；愿仕，照前擢用。如抗违不出者，大辟处治；藏匿之家，一并连坐。仰各遵新旨，共扩皇图；赴谒宜先，趋选宜后。须至榜者。永昌元年三月日示』。

　　时缙绅之徒，俱潜藏惟恐不深，无一人敢出头者。然非尽忠义也；以贼在山、陕惨拷之虐久着，畏之故尔。及贼下令，歇家邻右一并正法；自是，各官往往为人出首矣。

　　贼先差人赴五府、六部并各衙门，各令长班俱将本官姓名开报；因此，无一人得脱。

　　是日，宜兴丰义村雨血。

　　二十日（戊申）

　　奄监献太子，贼送刘宗敏所；又拥定王、永王至，留之西宫：太子二王皆不屈。又舁长公主，贼令刘宗敏疗治，越五日复苏；年十六矣。

　　贼入宫，东宫跪迎于门左，随仆地；贼令人掖起。又搜得定、永二王。俱谕令『勿惧！今日即同我子，不失富贵』。令送至伪都督刘宗敏寓收养之。又见袁妃及公主，嗟叹先帝太忍，令扶本宫调养。

　　按「明史」：帝令送太子于周奎第；太子奔周奎家，不得入，匿侍奄外舍。其事甚明，安得有迎贼于宫门之说？「甲乙史」云：内臣以太子献自成，命之跪。太子怒曰：「吾岂为若屈耶』？自成曰：『汝父何在』？曰：『崩于寿宁宫矣』！自成曰：「汝家何以失天下』？曰：『误用贼臣周延儒等』。自成笑曰：『汝亦明白』。太子曰：『何不速杀我』！自成曰：『汝无罪，我岂敢妄杀』。太子曰：『如是当听我一言：一、不可惊我祖宗陵寝；二、速以皇礼葬我父皇母后；三、不可杀戮我百姓』。自成唯唯。令送刘宗敏收视。

　　贼得帝朱谕于文渊阁，即收成国公朱纯臣系之于刘宗敏寓。贼执襄城伯李国桢至，面反向，不跪。自成云：『不跪，凌迟汝』！国桢曰：『任汝』！自成云：『凌迟汝全家』！国桢曰：『任汝』！自成云：『凌迟阖城百姓』！国桢跪，仍反面曰：『吾为阖城百姓跪，非脆汝也』！自成欲杀之，伪军师宋献策不可；送刘宗敏寓。

　　杨仕聪曰：『襄城年二十七，本一大言无忌之人。每逢召对，他大臣跪奏，渠从旁立语，睨视上，几无人臣礼。身为总督，拥重兵，城未破，别无调度；城既破，王家彦死、王章死，渠独就执。乃徒为大言以耸贼听，冀万一之获免；色厉内荏，其肺肝如立见也。其夫人为贼所掠，褫尽其衣，抱之上马，大呼：『此襄城伯夫人也』！复大笑。勋臣妇女，除英国公妻妾俱夹死府第前而外，无被辱至此者。

　　山海关总兵吴三桂，奉诏入援，抵丰润。方贼之陷山西也，蓟辽总管（一作督）王永吉请撤宁远吴三桂兵守关门，选士卒西行遏寇；即京师警，旦夕可援。天子下其议，给事中吴麟征深韪之。辅臣魏藻德不可，谓『无故弃地二百里，臣不敢任其咎』。引汉弃凉州为证。麟征复疏争，弗省。及烽烟彻大内，帝始悔；命永吉驰出关，徙宁远五十万众，日行数十里。十六日入关，二十日抵丰润而京师已陷。

　　三桂，字长白，高邮人、辽东中后所籍；总兵吴襄子，官都指挥使。膂力绝伦。部下有精兵数万，镇守宁远。朝廷以边烽日迫，封平西伯。

　　惠安伯张庆臻召亲党，尽散家财；集妻子同焚死（庆臻，升七世孙）。

　　永宁伯王长锡遇害（长锡，天瑞子、光宗母孝靖太后弟也）。

　　光宗孝元皇后弟博平伯郭振明亦遇害。

　　彭城伯张光祖、大康侯张国纪、新城伯王国兴，俱被杀。

　　光祖，麒十世孙，与惠安伯俱仁宗昭皇后外戚。国纪，熹宗张皇后父。国兴，

　　熹宗母孝和太后弟升之子也。

　　宣城伯卫时泰（一作春）怀铁券，阖门十七人皆赴水死（时泰，颖七世孙）。

　　定国公徐允祯、永康侯徐锡登、英国公张世泽、定远侯邓文明、武定侯郭培民、保定侯梁世勋、西宁侯宋裕德、怀宁侯孙维藩、武安侯郑之俊、镇远侯顾肇迹、新宁伯谭弘业、丰城侯李开先、清平侯吴遵周、彰武伯杨崇猷、新建伯王先通、兴安伯徐治安、应城伯孙廷勋、安乡伯张光灿、宁远伯李尊祖、阳武侯薛濂，俱遇害（允祯，增寿十一世孙。锡登，徐忠九世孙。世泽，张辅九世孙。文明，邓愈十一世孙。培民，郭英十世孙。世勋，梁铭六世孙。裕德，宋晟十一世孙。维藩，孙镗九世孙。之俊，郑亨八世孙。肇迹，顾成十世孙。弘业，谭渊九世孙。开先，李彬九世孙。遵周，吴成八世孙。崇猷，杨信七世孙。先通，王守仁曾孙。治安，徐祥十一世孙。廷勋，孙岩十一世孙。光灿，张兴七世孙。尊祖，李成梁四世孙。濂，薛禄八世孙）。

　　恭顺侯吴汝胤（一作荫），与弟勋卫、汝征，偕妻女投缳死（汝胤，吴克忠裔孙）。

　　诸勋臣不能死者，大半为被贼索饷拷掠致毙。如薛濂，夹数日囊竭，诡言有窖金在城东宅内，必自发之。贼令二人舁之往，宅已为贼将占据。见濂，怒甚，问藏在何处，当代发之；濂无以对。舁回，越二日死。又蒋秉忠，定西侯蒋贵十世孙也；被夹死。应袭子亦死。戚臣张国纪父子，亦俱夹死。

　　锦衣卫镇抚魏师贞自焚死。千户吴登俊缢于宅后之水塘庵。

　　锦衣卫旗尉邬默、默长兄焘、次煦、弟勋兄弟四人、默妻赖氏率女及煦二女先死，煦妇刘氏、孙咸哥并孙女二人继之；勋妻霍氏缢死，勋亦死。至四月三十日，焘与妻聂氏、孙健哥俱缢。

　　锦衣卫佥事田弘祚自缢，弘谟被杀（弘祚、弘谟，皆弘遇之弟）。

　　癸未武进士锦衣卫指挥李凤翼妻郑氏，率其家妇女十一人尽缢死。

　　署都督佥事李明善自缢。游击刘文质自缢，妾于氏从死。指挥宋延福与陈氏同缢。

　　昌镇标将任之华自缢。

　　故司礼太监高时明、司礼秉笔太监李凤翔、提督诸监局太监褚宪章、张国元，俱殉难。

　　太监王之俊自缢死。

　　镇抚司佥书指挥李若琏自缢死。

　　四川道御史赵撰骂贼，被杀于白帽胡同。初，譔巡视中域，捕贼谍斩之。

　　中书舍人滕之□、阮文贵、经历张应选投御河死。

　　顺天府知事陈贞达自尽。阳和卫经历毛维张不屈死。

　　东宫侍卫周镜自缢死（镜官都督，烈皇后之弟），妻亦随缢。

　　刘凤池作遗言付子六经，从容赴水死。家人迹之，见其衣冠整然，植立河中，面貌如生。

　　周之茂，字松如，黄麻人；崇祯七年进士，历官工部郎中。服阕，需次都下。

　　贼搜得之，迫使跪，不屈；折其臂而死。

　　濮州知州马象干，京师人，举人。方里居；贼入，率妻子女五人并缢死。

　　驸马都尉太傅万伟，尚神宗妹瑞安公主，年七十余矣；同子长祚死于贼。次子

　　弘祚投水死，长祚妻李氏赴井死（长祚、弘祚，皆官都督）。

　　北城兵马司副指挥姚成自缢死（成，字孝成；余姚人）。

　　御史俞志虞，字华邻；新昌人。被贼执，不屈死。

　　诸生曹肃与祖母姜、母张、嫂李及弟持敏、妹持顺、弟妇邓，并自缢（肃，甘肃巡抚子登曾孙）。

　　诸生李汝翼，布政使本纬子；骂贼被磔死。周谠被执不屈，骂贼死。

　　诸生蔺卫卿止一幼女，托其友人；自缢死。

　　儒士张世禧与二子懋赏、懋官，俱缢。

　　李梦禧，负志节，疏财仗义；与妻杜氏、二子、二女、一婢，俱缢死。

　　柏乡人郝奇遇居京师，谓其妻曰：『我欲死难，汝能之乎』？妻曰：『能』。遂先缢。奇遇瘗之毕，仰药死。

　　奇遇既瘗其妻，召亲族永诀。众曰：『子草莽贱士而捐躯殉国，其好名不已甚乎』？奇遇怅然曰：『是何言！士固有志，岂身死以为名高？特愧士大夫之怀二心以事其君者耳』！遂饮药死。

　　濮州知州马象干家居，宝坻教谕常朝珖未赴任；二人相友善。闻贼势急，相期必死。城破，象干率妻子六人同缢死；朝珖骂贼死，妾沈氏、子德洽自经死（象干，甲子举人。朝珖，壬午举人）。

　　致仕经历詹应麟，年近八十，骂贼劈脑死。

　　福建参政夏某留家京师，妻敕封孺人赵氏与季媳唐氏同缢，女赴井死，仆妇王氏随死。

　　布衣杨国震焚其庐，邻人扑灭；移居，与妻郑氏、子德申自焚死。其同居田氏，三女一男投火死。

　　举人曹家麟妻于氏自缢。

　　生员孙灏妻王氏、石〔□〕妻戴氏、史彝典妻萧氏、季聚奎妻秦氏，俱缢死。

　　太医董云从（一作从云）被杀，女赴井死。

　　儒士张捷妻马氏，与女同缢。

　　生员蒋如兰妻边氏，逃至母家，同母赴井死。

　　生员贾士遴母白氏、媳李氏并孙女缢死，长子士任、孙兆元、兆庆亦死。

　　生员马化龙，与祖母贾氏、母金氏、伯母范氏俱死。

　　生员王三祝妻陈氏并二女，王有信母张氏、嫂朱氏、刘氏、韩氏、妻包氏、弟妇丁氏并侄女，俱死。

　　生员朱用卿父宇义、洪士望弟奇，俱死。

　　生员田沛妻寡妇张氏、陈某妻寡妇邱氏，俱自缢。

　　生员萧嘉熙妻李氏，与妾安氏、陈氏俱缢。

　　生员毛公望妻杨氏，太医院吏目杨元女也。闻城破，嘱公望传信母家，早自为计，毋遭贼污；与一女一婢赴井死。公望至，杨氏元妻洪、妾王并一男三女已先死矣。

　　生员杨肇兴与母同死。叔母李氏，孀居二十年，与媳潘氏赴井死。弟媳李氏亦死。李调元母杨氏自缢死。

　　李慕玄寡母徐氏，与媳陈氏、侄媳袁氏并侄女二人相率投井死。

　　牛应象三女，掘地自埋死。

　　生员阮谦，阖门九人同死。

　　生员兰之菀、周士贵自缢死。蒋士忠同妻赴水死。

　　生员沈埙母敕封孺人刘，赴井死。长女已嫁，亦死。阎尔梅母李氏，张炯庶母徐氏，包羲易伯母杨氏、女、侄女，夏时行妻李氏并妹三人，冯炌妻于氏、嫂陈氏并侄女柏姐，俱死。

　　生员刘赞明妻牛氏，见贼入室，自刎死。李时滋妻段氏与媳梁氏并女同缢。刘仟妻王氏并妹、刘肃妻王氏与幼女，俱赴井死。

　　生员温良璞妻李氏，母女同缢。

　　生员颜卓妹，有艳色。贼执卓，令献妹；卓不从，自缢。妹闻之，自缢死。

　　生员锺宇秀母高氏、妻李氏，同缢。

　　生员苗有棫〔□〕李氏同女赴井死。张兆玄家妇（即有棫女）、仲妇刘氏、妾养魁、女四姐，俱死。

　　故金吾卫经历赵封妻李氏掘土为坎，偕女及孙女入坑，覆以锦被，加土压之死。

　　布衣秦文举率妻子自焚死。张时燧缢。

　　锦衣卫指挥王国兴同知李若珪，俱自缢死。千户高文采，阖门自杀。卫经历施溥，仰药死。

　　京将参将陈嘉谟巷战死；聘媳罗氏，以絮■〈衤加〉塞口死。

　　锦衣卫指挥同知张元庆母赵氏，骂贼死。妻赵氏、媳梁氏、赵氏、刘子妾章氏、孙生员王璸、孙媳魏氏并孙女，并投井死。

　　宛平刘应龙妻王氏，年十六嫁应龙。应龙父子相继亡，王事姑、抚子阅二十年。城陷，泣拜其姑曰：『留长孙奉事祖母，妇死已决』！遂携幼子投井死。

　　翰林院检讨赵玉森，过同乡王孙蕙寓；王云：『百行孝为先。君家有太公在，且全个孝罢』！遂相与诣贼报名。途遇张琦、秦汧，与语意合，乃握手同往（玉森，字君立，庚辰进士。孙蕙、琦，俱甲戌进士。汧，癸未进士：俱无锡人）。

　　庶吉士周锺，寓百户王某家。王劝锺死，不应；出门欲降。王挽锺至带断，终不听；王自缢死。

　　周锺门人汪参，和药进锺曰：『先生负盛名，当死。先生死，无过今日』。锺谢曰：『生幸教我，甚善。然实无意引决』！参趣之再三，不应；唾曰：『吾误矣』！遂易丐者服遁归（参，字中子）（见「青门剩稿」）。

　　简讨方以智潜走禄米仓后夹衖，见有大井，欲投之；适担水者至，不果。遇吴人陈伯明，留之寓中；次朝早，家人同四贼物色及之。盖家人惧祸，已报名矣。太仓孙以敬，丁丑进士，官长垣县知县；集友人寓所。贼将拘其家奴，问：

　　『主人何在』？奴不言，竟毙杖下。以敬徐步归寓，赴贼报名。以敬美丰仪，善与人交；人多亲爱之；然负此仆矣。

　　二十一日（己酉）

　　昧爽，成国公朱纯臣、大学士魏藻德率文武百官入贺，皆素服坐殿前。自成不出，群贼争戏侮，为推背脱帽或举足加颈相笑乐。百官慑伏，不敢动。太监王德化叱诸臣曰：『国丧君亡，若曹不思殡先帝，乃在此耶』？因哭。内侍数千人皆哭，藻德等亦哭。

　　是日，朝者多入长安门投职名，贼聚职名焚之。承天门不开，诸人皆露坐竟日，不得食；有云：『腹虽饥饿，心甚安乐』。至暮始放出，困辱百端。

　　太监王德化从左右十余人自内出，见兵部尚书张缙彦，诟曰：『老先生尚在此耶？明朝事都是尔与魏阁老坏了』！缙彦与辨，德化呼从人批其颊而去。

　　按贼于二十日收系朱纯臣，安得二十一日犹率文武百官入贺耶？

　　谕德凤翔周仪伯（号巢轩）闻帝崩，又伪傅驾南幸，凤翔趋入朝，见魏藻德、陈演、侯恂、宋企郊等群入贺；凤翔至殿前大哭，急从左掖门趋出，贼亦不问。归邸，作书辞二亲、题诗壁间，自经死；去帝崩才两日也。诗曰：『碧血九原依圣主，白头二老哭忠魂』。天下悲之（凤翔，山阴人；崇祯元年进士）。

　　陈纯德为众官摄入，还邸痛哭，自经死（纯德，字静生，号澹玄，永州零陵人，崇祯十三年进士；年已六十矣。京山人泰嘉系买地葬之永定门外，立石表墓焉）。

　　纯德督学顺天，巡历他郡；闻寇警，曰：『何敢不从君于难』！遂回京殉难焉。

　　吏部员外郎许直，闻贼令百官报名，直日：『身可杀，志不可夺也』！有传帝南狩者，直将往从；见贼骑塞道，出门辄返曰：『四面兵戈，驾将焉往？国乱不匡，君危无济，我何生为』！已知帝崩，一恸几绝。客以七十老父为解；直曰：『不死，辱及所生』！赋绝命诗六章，阖户自经死。越旦视之，神气如生（直，字鲁若，如皋人；祟祯七年进士。出文震孟之门，以名节自砥）。

　　户部侍郎党崇雅、御史柳寅东，在通州迎降。给事介松年，在保定迎降。俱方巾、色衣，乘马自西长安门入朝；朝者见之，不啻登仙矣（方巾色衣，贼中官如牛金星、刘宗敏尽然，无纱帽圆领之制。至四月初一日后，闻有冠带者。然补服不分品级，仍是盗贼行径。时传旗盘方领及以云为章，俱未之见也。是日赴朝者，皆青衣小帽，无敢冠带者）（杨士聪）。

　　工部主事申济芳不投谒，为长班所首；被执。

　　顺天府学教官五人，同缢于彝伦堂（五人者，桐城孙顺、静海高攀桂、闻喜张体道、南宫阎汝茂、永平徐兰芸：俱贡生）（「成仁录」）。

　　是日，各官毕集，一象独仰大内，泪如泉注（「三垣笔记」）。

　　天津巡抚冯元扬闻京城变，聚将士，泣血誓勿二；门下已无一人应者。进士程源，以书勉饷部唐廷彦忠孝大义；且云：『冯津抚倡义，总漕曹友义亦有人心。今粮广兵众，据贼腹而俟恢复，中兴之奇勋也』。廷彦请源入城议战守。而兵备道原毓宗，秦之蒲人；赴官时遇贼，贼礼之厚，留母为质而纵之，许内应。比至津，即张皇贼势，离间人心。及都门报至，率绅士表拜迎降，兵民皆从风而靡。大揭黄旗于城楼，署之曰「天璧民顺」；因而津民各用片纸书「民顺」缀门前。源至城头，防海兵大噪，劫库饷一空，殴廷彦几死。曹友义单骑斩关出，毓宗率兵邀截之。逼元扬，不屈。副将金斌、总兵娄光先、指挥杨维翰俱叛，称表降。二十一日，金斌移演武场，源复就见说之。廷彦重伤移至，元扬皆在；群谕以大义起兵，不听。斌且劝廷彦留源幕下；源先机退，急以书谕『从贼、图南二意，为千载荣辱之关；不可不决』。唐回书云：『伤重难存，自反无能报国，惟一死而已。家慈年八十有三；吾兄过敝邑，幸婉曲慰之。有子死国，勿过伤也』！廷彦止一子方八月，源欲竭力保全回籍；廷彦不从（源，崇祯癸未进士。元扬，字尔赓，慈溪人，崇祯元年进士；元飙兄也）。

　　贼杀成国公朱纯臣于刘宗敏寓前，并杀其弟及侄。

　　按诸勋臣被难，惟成国最早、最烈。诸勋臣仅杀一身或及长子止耳，无并杀弟侄者。盖贼见朱谕付托之重，致先收系，重加刑戮；而不知成国实未见朱谕也。悲夫！

　　东宫在刘宗敏寓，尚衣红袍；语监视者曰：『吾当衣素，奈何衣红？可为我取素衣』！监视者诡曰：『取诸宫中』。东宫曰：『不可』。乃罢。

　　贼放刑部锦衣卫系囚。

　　副使施元征，无锡人，己未进士。从狱中出，有贼将魏姓者是其年家，与一令箭，父子南归。途中因有令箭，求带者甚众，乃大获。

　　张若麒降贼。若麒，胶州人；崇祯四年进士，历官职方郎中。赴锦宁督战，覆洪承畴等十余万军，独渡海逃还；论死系狱。至是，出降。

　　曹钦程降贼。钦程，入「逆案」论死，系狱久之，家人不复馈食。钦程掠他囚余食，日醉饱。出狱，即降（钦程，江西德化人；举进士，官太仆少卿）。

　　贼执大学士方岳贡及丘瑜，幽刘宗敏所（岳贡，字四长，榖城人；天启二年进士，官户部郎中。至崇祯十七年二月，拜文渊阁大学士。瑜，宜城人，天启五年进士。崇祯十七年正月，拜东阁大学士）。

　　何刚云：『方公屡自缢，不死；贼骑拥之去。逼降，不屈』。

　　刑部员外郎陈鹏举不投谒，被执。见伪刑部官，叱使跪，不屈；椎击乱下，几毙。家人愿代死，贼义而释之（鹏举，麻城人；丁卯举人）。

　　二十三日（庚戌）

　　李自成知帝后崩，命以宫扉舁出；盛柳棺，置东华门外。百姓过者皆掩泣。

　　贼舁帝后尸至魏国公坊下；未刻，发钱二贯，遣太监市柳木棺盛之，枕以土块，停于东华门外施茶庵。略设棚厂，两僧诵经，老太监四、五人守灵。王承恩棺极薄，亦在其侧。

　　有一卖小菜者，见帝后灵柩，恸哭触阶而死。

　　主事成德趋至午门，见兵部尚书张缙彦自贼所出；德以头触缙彦胸，且詈之。俄知帝所在，痛哭持鸡酒奔东华门，奠梓宫于茶棚之下，触地流血。贼露刃胁之，不为动。奠毕，归家。有妹年二十余，德顾之曰：『我死，汝何依』？妹曰：『兄死，请先之』！德称善，泣而视其缢。入别其母，哭尽哀，出而自缢。母见子女皆死，亦缢（成德〔□〕潜民，怀柔人）。

　　下午，贼传令召见朝官。李自成南向坐，牛金星、刘宗敏、宋企郊等左右杂坐，以次呼名。自成亲选七十二人、金星复选二十七人，分三等授职。自四品以下，少詹事梁绍阳、杨观光等，无不污伪命；三品以上，独用故侍郎侯恂。其余勋戚、文武诸臣周奎、魏藻德等共八百余人，送刘宗敏等营中敲掠（一作拷掠）。

　　李自成踞辅座，牛金星、刘宗敏、李过、白广恩、官抚民、梁甫、董天成、马岱、襄瓖、宋企郊、张嶙然、巩焴、黎志陛、叶初春左右列坐。百官报名，牛金星执笔批点；用者送吏政府，不用者发刘宗敏、李牟封闭中吉营，听候处分。

　　按叶初春，湖口人，戊辰进士，官太仆寺卿；是日亦在所选中。至二十六日，始授伪职。此时安得列坐左右耶？

　　鸿胪寺唱名，魏藻德首向自成叩头，言「罪臣某参谒。臣三载新进书生，叨任宰辅；故主不听臣言，以有今日』。自成旁揖之。藻德求试题，自成有所命；藻德听不甚真、又不敢复请，皇遽而起。词臣卫胤文、杨昌祚、林增志、宋之绳等已削发，自成令尽拔其毛，骂曰：『既已披剃，何又报名』？众皆失色。

　　贼执大学士陈演、魏藻德，锁刘宗敏寓。藻德自窗隙语人曰：「如欲用我，不拘如何用便罢了。锁闭此房作何解』（演，井研人，天启二年进士。崇祯十三年四月，拜礼部左侍郎兼东阁大学士。既谢事，蓟辽总督王永光诋之，请正典刑；给事中汪惟效、孙泽清复论之。演入辞，谓『佐理无状，罪当死』！帝怒曰：『汝一死不足蔽厥辜』！叱之去。赀重不能行，故及于极祸。藻德，顺天通州人，崇祯十三年进士。是科殿试后，帝思得异才，复召四十八人于文华殿；问：『今日内外交讧，何以报雠雪耻』？藻德即以「知耻」〔□〕，又自叙十一年守通州功。帝喜之，擢置第一，授修撰）？

　　陈演梦登高台，四望不见人。占者曰：『登高台而不见人，位高而无民也』。魏藻德于二月中夜，闻刀兵声入其寝。三月中，举家闻哭泣声：皆凶兆也（「忠义录」）。

　　四夷馆有回回使者六人，召入不拜；贼怒，欲置之重辟。使者曰：『君知明朝天子，不知易姓；若归告吾君，以贡来朝，则舞蹈何辞！今无君命，故不敢』！贼终不能屈（「续表忠记」）。

　　史馆办事、京营卫幕杂流、各卫指挥千百户、各衙门效劳听用候缺官及举人、生员，俱自赴朝投递职名，以希进用。贼以大册录之，百人为一束（一作聚），以八骑持械押赴各营收管。自辰至申，冤号之声不绝。

　　是日，午门外约四千余人，凡遇贼党，强笑深揖。宋献策至，数人跪问：『新主朝未』？宋谩骂曰：『汝曹不戮为幸，些时不可耐耶』？日晡，自成戴尖顶白毡帽、服蓝布衣、蹑■〈革翁〉靴，坐于殿左；伪宏文馆大学士牛金星坐殿右槛上。鸿胪以次唱名，由西而东，牛将册任意花点。点讫，摩诸人顶曰：『一双、两双，以核其数。拔九十三名，遣兵送吏政府宋企郊选用；大都新科者居多，人物丰伟为上。不入选者八百余员，绑讫，用兵马执刀押候；忽传伪旨：『押往西四牌坊去」。即用铁索串锁，五人一串；兵卒驱之。行稍迟，刀背乱下，有仆地践踏死者。中道忽又传伪旨云：『前朝各犯官，俱送权将军刘府中听候施行』。既押到，宗敏方拥姬欢呼，无暇审鞫；仍命兵卒守视。各官羁囚馁甚，即强项大僚亦拾兵卒唾（一作废）余以缓死。而家人辈为主已就戮，合谋挟赀以逃者，比比也。

　　二十四日（壬子）

　　贼陷保定府，御史金毓峒、知府何复等死之；督师大学士李建泰等降。李自成陷山西，遣伪副将军刘方亮由固关东犯；及真定，游击谢家福杀巡抚徐标遣使迎贼，人情汹汹。新守何复未至，同知邵宗元摄府事，急集通判王宗周、推官许曰可、清苑知县朱永康、后卫指挥刘忠嗣及乡官张罗彦、尹洗等议城守。复闻，兼程驰入城；宗元即授以印。复曰：『公部署已定，印仍佩之；我与戮力可也』。谒文庙毕，即登城分守。都城陷之次日，贼使投书诱降；宗元手裂之。明日，贼大至，络绎三百里。有数十骑服妇人衣，言『所过百余城，皆开门远迎，不降即屠。且京师已破，为谁守乎』？城上人闻之，发竖眦裂。贼环攻，云梯墙排，且攻且骂。宗元等固守，石巷树栅，老稚悉持梃道上，非持符者不敢行。贼知守甚坚，稍稍引却。会督师李建泰率残卒数百辈、饷银十余辆，叩城求入；宗元等不许。建泰恚，大呼：『我朝廷重臣，讨贼至此，安敢不纳』！举敕印示之。宗元等曰：『尔荷天子厚恩，御门赐剑、酌酒饯别；今不仗钺西征，乃叩关避贼耶』？建泰怒，厉声叱呼，且举尚方剑胁之。或请启门；宗元曰：『脱贼诈为之，若何』？众以御史金毓峒尝监建泰军，识建泰，推出视之；信，乃纳之。建泰入，贼攻益厉，掘城西南隅；守者以火罐掷之，不敢近。驱难民哭城下，乱众心；击以砖石，亦却去。建泰倡言曰：『势不支矣，姑与议降』。书牒，迫宗元用印。宗元抵印厉声曰：『我为朝廷守此一块土，义不降贼。欲降者，任为之』！大哭，引刀将自刎；左右急止之，皆雨泣。罗彦前曰：『邪说，速击贼』！复自起爇西洋巨炮，火发被燎，几死。贼攻无遗力，雉堞尽倾，弹丸雨下；城中皆负板走。俄，贼火箭中城西北楼，复遂焚死。南郭门又火，守者尽散。南城守将王登洲缒城出降，贼蜂拥而上；建泰中军副将郭中杰等为内应，城遂陷。建泰即率曰可、永康出降。毓峒，字稚隺（一作鹤冲），保定卫人（一作完县人），崇祯七年进士；分〔□〕西城。散家赀千余金犒士，其妻王亦出簪珥佐之。京师闻变，众颇懈，毓峒厉声曰：『果尔，正当为君父复雠；敢异议者斩』！悬银牌，令击贼者自取。众争奋，毙贼甚多。城陷，一贼挽毓峒往谒其帅。毓峒且骂且走，遇井，推贼仆地，自投井死。妻闻之，即自缢。其从子震声（一作孙），武举人，有勇力；佐城守。贼至，众皆散；独立成上，大呼曰：『我金振孙；前日杀数贼魁者，我也』！群贼支解之。振孙兄肖孙、子妇陈氏与侍儿桂春，俱投井死。肖孙匿毓峒二子，为贼搒掠无完肤，终不言二子所在；二子获免。忠嗣分守东城；城将陷，召女弟适扬千户者归，令与妻毛、子妇王同处一室，俱以弓弦勒杀之；复登城拒守。城破被执，忠嗣怒詈，夺贼刀杀二贼；贼麇至，剜目劓鼻，支解死。罗俊，字符美，清苑人，崇祯十六年进士。兄弟六人：仲罗彦，字仲美，崇祯二年进士，官光禄少卿。次罗士，早卒。次罗善、次罗哲。次罗辅，崇祯十六年武进士。兄弟倡义捍贼，与宗元等歃血盟誓死守。总兵官马岱谒罗彦曰：『贼分两道：一出固关，一趋河间。吾当出屯蠡县，扼其冲，先杀妻子而后往；其城守悉属公』！罗彦曰：『诺』！诘旦岱果杀拏拿十一人，率师自去。罗彦等纠乡兵二千，分陴守；罗俊守东城、罗彦守西北，罗辅为游兵。公廪不足，出私财佐之。贼遣骑呼降，罗俊顾其下曰：『欲降者，取我首去』！宗元挺剑曰：「有不从张氏兄弟死守者，齿此剑』！怒目发上指，闻者咸奋（一作愤）厉，守益坚；贼为引却。已闻天子殉社稷，众皆哭，北向拜，又罗拜相盟誓。而贼攻益急，城中多异议。罗彦谓宗元曰：『小民无知，非鼓以大义，气不壮』。乃下令人缀崇祯钱一于项，以示戴主之义。贼谓罗彦主谋，呼其名大诟，且射书说降；罗彦不顾。贼死伤多，攻愈急。城陷，罗俊犹持刀斫贼；刀脱，两手抱贼啮其项（一作耳），血淋漓满口吻间。贼至益众；大呼：『我进士张罗俊也』！遂遇害。罗彦见贼入，即还家；大书姓名官阶于壁，投缳死。子晋与罗俊子伸，并赴井死。罗善，字舜乡，为诸生；佐两兄城守。两兄戒勿死，罗善曰：『有死节之臣，不可无死节之士』。妻高携三女投井死，罗善亦投他井死。罗辅多力善战（一作射），昼夜乘城，射必杀贼。城破，与罗俊夺围走，罗俊不可；罗辅连射杀数人，矢尽持短兵杀数人乃死。罗士妻高氏，守节十七年，至是自经死。罗哲从水门走免；其妻王亦缢死。罗俊伯母李骂贼死。罗彦妻赵氏、妾宋氏、钱氏及晋妻师氏，当围急时，并坐井旁以待；贼人，皆先罗彦死。独赵氏不沉，家人出之；再投，终不沉，乃免。罗辅妻白在母家，闻变欲死，侍者止之；给以汲井，推幼女先入而从之。罗俊再从子震妻徐、巽妻刘，亦投井。一门死者凡二十三人。

　　金振声妻王氏，亦自缢死。

　　司礼太监方正化与邵宗元登陴共守，有请事者，但曰：『我方寸已乱，诸公好为之』！及城陷，击杀数十人。贼问：『若为谁』？厉声曰：『我总监方公也』！贼攒刀斫杀之；从奄皆死。正化，山东人，崇祯十五年监保定有功。至是，再镇保定。宗元，字景康（一字玄汭），砀山人，由恩贡生历保定同知，与正化俱不屈死。何复，字见元，平度人，崇祯七年进士。同时守城殉难者：邠州知州韩东明、武进士陈国政赴井死；平辽（一作凉）通判张纲、举人张甬翚、孙从范不屈死；举人高经（一作泾）负母避难遇贼，求释母，母获释而经被执；绐以至家取赀，乘间赴水死。 

　　东明子仲淹，射贼坠城死。甬翚妻唐氏亦死。

　　一时武臣死事者：守备张大同与子之坦力战死；指挥文运昌、刘洪恩、戴世爵、刘元靖、吕九章、吕一照、李一广、中军杨儒秀、镇抚管民治、千户杨仁政、李尚忠、纪勋、赵世贵、刘本源、侯继先、张守道、百户刘朝卿、刘悦、田守正、王好善、强忠武、王尔祉、把总郝国忠、申锡。

　　文运昌妻宋氏，亦死。

　　保定右卫人吕应蛟，历官密云副总兵；方正化延与共守。城破，短兵斗杀十余贼，死。

　　贡生郭名世（一作鸣世）寝疾，闻城陷，整衣端坐。贼至，持捧奋击，力竭死。诸生王之挺，先城陷一日，置酒会家人，余达旦。城破，偕妻齐及子三与二女入井死。诸生韩枫、何一中、杜联芳、王法等二十九人，布衣刘宗向、田仰名、刘自重等二十人，或自经、或溺、或受刃，皆不屈死。妇人殉节者一百五十人。

　　诸生贺■〈氵成〉同妻女死。韩枫妻王氏、何一中妻赵氏，俱死。

　　都给事中尹洗、举人刘会昌、贡生王联芳，以城陷次日为贼收获，皆不屈死。贼揭其首于竿，书曰「据地抗节恶官逆子」。见者饮泣。

　　诸生王世琦，亦不屈死。

　　李建泰，字复余，曲沃人；官东阁大学士。本年正月，贼逼山西，建泰虑乡邦被祸，而家富于赀可藉以佐军，毅然有灭贼志。会平阳陷，帝欲亲征；辅臣陈演、蒋德璟请代，不许。建泰顿首曰：『臣家曲沃，愿出私财饷军，不烦官帑；请提师以西』！帝大喜，慰劳再三曰：『卿若行，朕仿古推毂礼』。建泰退，即请复故御史卫桢□官，授进士凌駉职方主事，并监军参将郭忠杰授副总兵领中军事，荐进士石嵷联络延、宁、甘、固义士讨贼立功；帝俱从之。加建泰兵部尚书，赐尚方剑，便宜从事。二十六日，行遣将礼，驸马都尉万炜以特牲告太庙。日将午，帝御正阳门楼，卫士东西列；自午门抵城外，旌旗甲仗甚设。内阁、五府、六部、都察院掌印官及京营文武大臣侍立，鸿胪赞礼，御史纠仪。建泰前致辞，帝奖劳有加，赐之宴。御席居中，诸臣陪侍。酒七行，帝手金卮亲酌建泰者三，即以赐之。乃出手敕曰：『朕仰承天命，继祖宏图。自戊辰至今甲申十有七年，兵荒连岁，民罹兵戈，流毒直省。今卿代朕亲征，鼓励忠勇，选拔雄杰。其骄怯逗玩之将、贪酷倡逃之吏，当以尚方剑从事。行间一切调度赏罚，俱不中制。卿宜临事而惧、好谋而成，真剿真抚，早荡妖氛。旋师奏凯，封侯进爵，勒铭钟鼎。须将代朕至意，遍行示谕』。宴毕，内臣为披红簪花，用鼓乐导尚方剑而出。建泰顿首谢且辞行，帝目送之。诸臣又公饯于护国寺，建泰意气英上；言方入寺时，视其印绶，忽发大如斗。同官相与贺曰：『此指日成功，取金印如斗兆也』。行数里，所乘肩舆忽折，众以为不祥。建泰以宰辅督师，兵食并绌，所携止五百人。甫出都，闻曲沃已破、家赀尽没，惊而怛病；日行三十里，士卒多道亡。至定兴，城门闭不纳。当三日，攻破之，笞其长吏张弘基。至保定，贼锋已逼，不敢前；入屯城中。

　　建泰迫宗元印，宗元曰：『曩知府来，不受印；宗元所以不固让者，以守城之议，宗元创始也。此时即知府争印，且不与；况阁部将劫取之以授贼乎』？因目建泰数之曰：『嗟呼！宗元一江北老生员也。位不过郡丞，碌碌无足比数，然犹不敢背主苟活。阁部固名甲科，昔日官司成，讲书御前，硕言谠论，人人动色。不半年，位至宰相。今奉命督师，载帑金数十辆不肯发，以致士卒溃逃。闻贼围京师，又不急君父大难，乃为贼作说客。纵不自爱，独不记出师时皇帝亲祖正阳门，以裴晋公相期待曰「国家安危，在此一举」耶』？建泰瞠目无以对。

　　会昌，字凝禧，清苑人。城破被执，贼数之曰：『数郡尽降，尔何独拒』？会昌裂眦骂曰：『吾本无官守，但恨宗社沦陷，欲生食李自成以报先帝耳』！贼怒，杀之。前河间知府张文耀，亦死之。

　　张罗彦自经，有三犬守之不去。噬一跣足贼，绝其拇指。贼大骇，收罗彦尸葬之。

　　光禄寺署丞于腾云（别作蛟），顺天府人。语其妻曰：『我朝臣，汝亦命妇，可污贼耶』？夫妇并命服投缳死。

　　腾云妻郭民，又有妾刘氏，亦死（「忠贞轶记」）。

　　内阁中书舍人宋天显，松江华亭人；为贼所获，自经。

　　户部员外郎管太仓银库宁承烈（字养纯），大兴举人；自经于官廨。

　　石埭人汤文琼，字兆鳌；授徒京师。慨然语其友曰：『吾虽布衣，独非大明臣子耶？安忍见贼弒君篡国』！乃书其衣襟曰：『位非文丞相之位，心存文丞相之心』。投缳死。初，琼见国事日非，数献策阙下，不报。

　　杨炫，善写真；携二子赴井死。

　　范箴听，端方有义行。高攀龙讲学都下，受业其门。魏国公徐允桢延为馆宾；数进规谏，允桢敬惮之。贼入，置一棺偃卧其上，绝食七日死。

　　刑科给事中李如璨，衰绖，北面哀号，作祈死文，卒（汝璨，字用韦，南昌人。以直言削籍）。

　　锦衣卫指挥许达胤被执，不屈死。贼拷允胤，无所有，遂杀之（「核贞略」）。

　　庶吉士张家玉不能死，上书李自成，请旌己门为「翰林院庶吉士张先生之庐」。自成怒，召之入，长楫不跪。缚午门外三日，复胁之降，怵以极刑，卒不动。自成曰：『当磔汝父母』！乃跪。时其父母在岭南家，玉遽自屈，人咸笑之（家玉，字子元（一作元子），东莞人；崇祯十六年进士）。

　　家玉陈情书云：『前朝明翰林院庶吉士张家玉谨百拜（一作前明朝翰林院官张家玉谨百拜），称贺大顺皇帝陛下，陈情左右：君主既定鼎天下，必以尊贤敬德为基。是故不没人之忠者，所以有忠臣；不没人之孝者，所以有孝子。若家玉者，忠孝人也。君王固当宾礼之而不臣，且比例于晋陶处士，旌别其门曰「明翰林庶吉士张先生之庐」，庶不伤人臣子之心、不辜尔苍生之望。不然，临之刀锯、设以鼎俎，家玉则形影相笑，从容而乐蹈之。耿耿此心，誓无后悔』。又荐人才书云：『忠臣义士，于明为多、于「顺」为盛。是故如范景文、周凤翔等，当亟为明恤赠之，而匪但为明恤赠之；刘宗周、黄道周等，当亟为明隆礼之，而匪但为明隆礼之。又如史程、魏学濂等，当亟为明尊养之，而匪但为明尊养之。何则？明孝着而顺人，知有父也；明忠着而顺人，知有君也。至若家玉，殷人从周，愿学孔子。但区区宾礼而乞系之以明者，盖不特见君王之高义，实欲固君王之大业也。当此多方多士尚在危疑惊喜之时，莫若将家玉旌而别之，刻其书以布之四方；得一仁人以收拾天下人心胜精兵十万，可知也。如其不允所请，家玉决不堕涂为班皂，羞归乡里，为父母僇；誓杀身为牲，少备天子大飨上帝。刀锯鼎俎，谅非守节者所隐忍而规避也。荣辱之惟命，死生之惟命」！贼缚家玉，使两武士夹之，问以上书之故。家玉年少貌秀拔，声巨辞辨。贼叹曰：『吾杀此曹多矣！临刑澌战，不能作一语；未有若此人者』！竟释之。

　　家玉虑不得脱，故伪为文誉贼，乘间南走金陵（家玉，字芷园）。

　　静海知县韩养醇为贼撤去。

　　贼入倪元潞家，见停丧在堂，即报李自成。自成曰：『即使不顾做官，说明还乡，有何不可？何至如是』！戒贼众勿再入其门。

　　二十五日（癸丑）

　　伪礼政府巩焴出示，令随驾各官率老人等上表劝进。

　　大学士陈演劝进，李自成不许。

　　按伪示称随驾各官，则明是文之牛金星、武之刘宗敏为首；其余皆贼营现在之官，非京城从贼之官也。京城从贼之臣，除狱中数人外，直至二十六日选用、二十八日始有报名谢恩者，此时无一人劝进也。况劝进大事，安得以亡国累囚等为之？相传朱纯臣、陈演劝进，皆讹也。时演羁囚宗敏寓，成国已于二十二日死矣。内官降贼者自宫中出，皆云：『自成虽为首，然总有二十余人俱抗衡不相下，凡事皆众共谋之』。

　　贼自二十三日至二十五日，趱造夹棍数千副；石皆生棱，用铁钉相连。以之夹人，无不骨碎至死者。刘宗敏以陕西携来书役二人，书奏误二字，试夹之，立死；遂散授各用刑处。

　　李自成召对狱中放出罪官，侯恂、董心葵为首，率领朝见。自成慰劳毕，特呼心葵，再三称慰，俱留听用（「大事记」）。

　　心葵，名廷献，武进人；为周宜兴心腹。诸迎降皆闯贼代为贿买得隽，而心葵为通线索，故贼德之（「谈往」）。

　　贼将以侯恂为兵政府侍郎，恂不肯，要以大拜，贼许之。后贼兵败，仓卒西遁，不果拜也。

　　张若麒见李自成，自称宁、锦督战功，又说天下坏于党人，凡数百言。贼信之，授伪山海防御使。

　　授杨枝起伪吏政府从事，又授曹钦程等几十人。

　　杨枝起，松江金山卫人；甲戌进士，官户科给事中。坐罪辅周延儒案，系狱。故事：选司最重谓之选君。宋企郊专政，但委唱名侍立，竟日不敢参一语。

　　二十六日（甲寅）

　　贼党率耆老人等劝进，李自成择二十九日即位。

　　贼有官名访稽司者，持名帖请京城缙绅刘余裕、孙承泽议事；言主上不日大用二公，因借银充饷，刘四万、孙二万。二人答以随力措置。临别嘱早为计，迟二日即不得从容矣。二人相视骇愕，无以对。

　　汨头一路设兵，大索朝士。

　　顺天举人王任杞降贼，授伪通政司参议；遣人告座师杨士聪曰：『贼愤京城各官藏匿不出，欲尽杀之，宋军师力劝而止。明日当有处分消息；其不用者，想不能免也』。

　　宋献策入奏李自成曰：『明朝削发奸臣，吏政府不宜授职。此辈既不能捐躯殉难，以全忠义；复不肯委身归顺，以事真主。顾乃巧立权宜，徘徊歧路；名节既亏，心迹难料。若委以政事、任以腹心，恐他日有反噬之祸』！自成批云：『削发奸贼，命法司严刑拷问，吏政不得混叙授职』。因语诸贼云：『各官于城破日能死者，便是忠臣；若削发之人，不忠不孝，留他怎的』？

　　掠嘉定伯周奎家，得金数万。初，帝遣内侍徐尚书密谕奎倡勋戚输饷，奎坚谢无有。高愤曰：『后父如此，国事去矣』！奎不得已，奏捐万金，且乞皇后为助。至是尽为贼有，人笑其愚。

　　周奎抄现银五十三万，车载缎疋相属于道，幸免于刑。子鉴夹死，铉、铎夹而未死（铎本奎甥，嗣于奎）。侄铭削发欲遁，被获，夹而不能死。时奎房产积蓄尽为贼有，空手出门。尚疑诸子私殖，不免敲朴如此。

　　提督东厂太监王之心家最富，降贼，勒具赀，拷死。

　　王之心于内监中富推第一，旧称家贮现银三十万。至是逮至，追银十五万，金银器皿、缎疋称是。贼以未合三十万之数，夹死。

　　李国桢责贿不足，请还家敛赀。家已为他贼所据，不得入。被拷折踝，以荆筐曳还。张能置酒戏之曰！『大将军亦狼狈乃尔耶』！即夕，解所系绿丝绦自缢死。

　　陈演献银四万两；贼大喜，不加刑。

　　演之重赀，得自陈新甲。新甲恐先帝籍其家产，乘夜辇入相公家。后新甲正法，止一妾及数仆分其余赀各数，演遂隐其所有。至被贼逮，即以二皮箱载入宗敏寓。贼喜其慷慨，免夹；仍系之！

　　魏藻德输银万，贼以为少，酷刑五日夜，脑裂。遇马士奇家人，泣曰：『我不能为君主，今求死不得矣』！

　　宗敏夹藻德，追银一万两；因讯其首辅致乱。藻德曰：『本是书生，不谙政事；兼以先帝无道，遂至于此』！宗敏大怒曰：『汝以书生擢状元，不三年为宰相；崇祯有何负汝，诋为无道』？呼左右掌嘴数十，夹五日不放。

　　获都督吴襄，将夹，忽宥而宴之；欲其手书招降三桂也。

　　锦衣卫骆养性输银三万，免夹；仍羁候。其弟养心、养志皆被夹。镇抚司梁清宏体肥，被夹处阔三寸余，骨尽露，上下红肿倍之。放未几，即死。

　　贼下令勒内阁十万金，京卿锦衣七万或五万、三万，给事、御史、吏部五万或三万，翰林三万或万，部曹数千，勋戚无定数。

　　自成派饷，在京各官用者派少，令其自完；不用者派多。一言不办，即夹。人人皆得用刑，处处皆可施刑；有夹于宗敏寓者、有夹于各营兵官处者、有夹于监押健儿处者、有夹于勋戚各官之家者、有夹于路次者，必人财两尽而后已。

　　国子监祭酒孙从度住金坛会馆，病卧。有贼罗将军者来住其侧，从度贻「通家侍生」名帖叩见。贼见帖大怒，径入其室，舁孙出，即拷毙；锁孙夫人桚之征货，七桚数百敲，十指俱断。孙本无富厚（一作厚蓄），向为亲史■〈范上土下〉寄收多金；夫人招之发窖，得银七千两，献诸自成。自成谓：『翰林皆富于是。无论新旧，各派万金』。以上诸人多被刑敲，实由于此。

　　贼初欲住孙居，孙以病不许。妻素悍，见贼来验病，迎而骂之。贼大怒，以铁索系其颈；夫妇俱拷掠死：可悲也！

　　贼索方岳贡金，岳贡素廉，贫无以应，拷掠备至。搜其邸，无所有。松江贾人为代输千金。拷掠丘瑜者再，搜获止二千金。

　　岳贡被拷二日夜，搜寓所，仅得布袍五袭、犀带一围、钦赐元宝二锭。贼大诧曰：『阁老何一贫至此』！复夹之。俄，自成至，问夹者何人？贼以其名对。自成曰：『方某清官，安得有金银』。命释之。

　　昌密巡抚金之俊派饷五万，输紬缎五百疋、银百两，为沈姓健儿夹于系所，哀号宛转；而贼众饮酒讙呼，了不为意。

　　追懿安皇后金，亦加拷掠；李岩保护之，使自尽。

　　谕德杨士聪派饷二万，输数百金；服毒不死，系之健儿处（士聪，字朝彻，号凫岫；辛未庶吉士，官谕德。国变时，称逋臣释法遁，污贼伪户政少堂）。

　　吴履中，追银六百两、金八十两，夹至初八日始释。

　　高斗光遣戍出狱，被首；贼追银，将夹之。子生员高鼎慨然代受，真孝子也。杨汝成献美婢，免夹。其门生项青缙荐诸牛金星，得官。

　　驸马冉兴让，尚神宗女寿宁公主；死于贼。

　　兴让与都督冉悦孔、刘岱，俱夹死。

　　编修李士淳四夹。吏部侍郎沈惟炳、雷跃龙各二夹。

　　庶吉士万发祥涂面妆聋，触怒贼，被夹。

　　给事中朱岳、彭绾、御史吴邦臣、郑楚勋、主事张鸣俊、彭敦历、赵士锦俱被夹；邹逢吉夹死。

　　郎中陆禹思、朱芾煌、刘若宜、李逢申、聂一心、………。

　　员外郎潘同春………。

　　中书刘明偀、陈翔、行人郝杰，俱以削发被夹。

　　行人刘中藻以抗言归籍，触贼怒，被夹。

　　推官刘有澜不堪拷夹，以银簪刺喉死。

　　大常博士龚懋熙，………。

　　武学教授沈浣先夹损一足，追银五百两。

　　郑达兰、范方夹一日夜，死。

　　蔡国光、曹惟才、何肇元、李起龙、………。

　　吕兆龙欲投水，被执一夹，授伪成都府同知。

　　英孳昌以削发被二夹；与宋献策有旧，独令蓄发候用。

　　御史冯垣登并锦衣二人，以祝发为贼所怒，夹于中路三日，死。

　　张忻输银一万，犹刑其妻子。

　　郝晋输银一万，得释留用。

　　田弘遇家眷潜避他处，为贼搜得，以大索连系之。妾殊美者，皆罣面衣入府；不数刻，而呼謈彻于衢路矣。

　　王都，初追得银三百；夹，又三百。踰二日又追五百；夹之，又五百。踰数日复追四百；夹之，又四百。释之，舁归而死。尸棺俱焚，妇女流落。

　　□□被夹，仆役窃银而逃，至四月二十六日，贼索银十两；无有，即被杀。

　　工部侍郎陈必谦被夹二次，仍发之。同发者辗转叹息，必谦枕石一块，鼾齁如雷。贼败后，逃归（必谦，常熟人，癸丑进士。居乡素有清誉，不能死节，大失人心。归途遇土贼，伤其掌指；抵家数日死）。

　　礼部尚书李遇知、督运户部侍郎王正尚夹最重，王鳌永次之，侍读胡安世稍轻。

　　吏部侍郎张惟机二夹，一头箍复；仆夺贼刀自刎死。

　　词臣林增志、杨昌祚、卫胤文，俱以削发为贼所怒，夹最重。

　　科道陈纯德、曹溶、行人谢于宣，俱受刑。

　　杨元锡，字康侯，晋江人，十四岁登甲戌进士；人共羡之为仙佛再世。亦遭此厄。

　　申济芳，系长洲相国之后，贼意其必有厚藏；而济芳实贫，夹损一足，与陈必谦同幽一兵房中。

　　按受刑之人，先后不一：有自二十六日者，有自二十七日、二十八日、二十九日者。至四月初一日，尚多未放。有完银多而反夹者，有完银少而不夹者。

　　侍郎何瑞征、司成薛所蕴、户科刘昌与牛金星同乡，皆河南人，率先送款。不肖缙绅多藉此三人，以通于金星。

　　是时谋为官者，如戊辰进士即钻宋企郊，河南人即钻牛金星。词林何瑞征授伪礼政侍郎，掌弘文院；薛所蕴授伪国子司业。词林杨观光系企郊同年，授伪兵政府侍郎。项煜伪太常寺丞，韩四维伪修撰，梁兆阳伪兵政侍郎，高尔俨、张之奇、傅鼎诠、方以智、杨廷鉴、陈名夏、朱积仍原职，科臣刘昌伪太常少卿，孙承伪防御使，时敏南兖县令。申之芳、戴明说、郭充、金炼色、光时亨、朱徽仍原职，改称谏议御史。裴希度改庶吉士。朱朗鑅、张懋爵、蔡鹏霄、涂必泓、韩文铨、陈羽白仍原职，称直指使。吏部沈自彰、熊文举、郭万象、王显、杨玄锡仍原职，京堂卿寺叶初春、刘廷谏伪陕西推官，宋学显伪验马寺少卿，钱位坤伪国子学录：无不由奥援也（「核真略」）。

　　韩四维，嵩县人，北直昌平籍；辛未进士，官谕德。输二万金，求国子监司业；贼鄙之，授伪编修。

　　检讨梁兆阳首倡助饷之说，与同志求仕者各写五千金，托宋企郊先投手本；即授伪兵政府侍郎。

　　贼党黎志升，项煜甲戌所取士也，为贼腹心；荐煜大拜。煜即昌言于众曰：『大丈夫名节既不全，当立盖世功名如管仲、魏征可也』！及授太常，意气沮丧（煜，字仲昭，号水心，吴县人。乙丑进士，官少詹兼侍读）。

　　何瑞征与韩四维、杨廷鉴、周锺、魏学濂领班朝贺最先。周锺，金坛人，癸未进士，改庶吉士；贼中甚慕之，呼周先生而不名。授伪宏文馆检讨；扬扬得意，乘马拜客。屡过梓宫，挥鞭不顾。劝进表文有「比尧、舜而多武功，迈汤、武而无惭德。独夫授首，四海归心」之语。逢人便夸「牛老师极为叹赏」。扬廷鉴，字水如，武进人，癸未状元，官修撰；授伪宏文馆修撰。牛金星荐之，与周锺同草诏；两人互相争，几至攘臂。

　　周锺为复社之长，牛金星见之曰：『此周介生先生乎』？命作「士见危致命」文，大称赏之。锺自夸「牛老师知遇」（「甲乙史」）。

　　常熟归起先，授锦州伪州牧（起先丁外艰，未归）。

　　张琦授伪梓潼县令。出都不一日，遇响马盗，夺印去，索千金为赎，琦叩首乞怜；贼磨印角，铜也，掷还之。

　　时敏，字修来，常熟人，丁丑进士。赴选时，适吏政门闭；叩门大呼曰：『我兵科时敏也』。授伪县令。出都闻贼败，遁归。

　　龚鼎孳，字芝麓，临川人，甲戌进士，官兵科；授伪直指使。每谓人曰：『我原欲死，奈小妾不肯何』？小妾者，所娶秦淮妓顾娘也。

　　「大事记」云：龚鼎孳向人言：『劝进文有「存杞、存宋」句，乃出吾手；周介生想不到此』。

　　刑科光时亨，祁门人，甲戌进士；授伪谏议。自成召见，面加奖励。时亨寄书其子云：『诸葛兄弟分仕三国，伍员父子亦仕两朝。我已受恩「大顺」，汝等可改姓走肖；仍当勉力诗昼，以无负南朝科第』。

　　大理寺钱位坤，长洲人，辛未进土；以边才推昌平巡抚矣。城破，降贼。牛金星不用，托周锺夤缘宋企郊。选官赴部时，向人曰：『我明日此时，便非凡人了』。京中盛传「非凡人传」。

　　薛所蕴授伪司业。考监生，首题「莅中国而抚四夷也」，次题「厚也、高也」。一监生破云：「地天交泰，圣人所以大一统也』。薛大喜，遂列第一。

　　刑科翁元益拟授伪谏议；面被贼兵打肿，宋企郊嫌其丑，改四川县令。

　　方允昌，诸暨人，甲戌进士，官主事。授伪兵政员外；督漕江南，乘官舫至宿迁。

　　党祟雅，宝鸡人，乙丑进士，官督运侍郎；贿贼仍原官。大书伪示谕：『押运漕、白粮官，伺新主遣察盘销算，擅离提究』。

　　赵玉森授内江县令。与宋企郊善，求改选山东近地。

　　除原授伪政府属………。

　　吴泰来，甘来弟也，同胞生；辛未进士。亦污伪礼政府从事。

　　汤有庆授伪成都府安县令。

　　余忠宸、高去奢、吴之琦、黄熙胤，俱授伪官。

　　叶澍授伪政府司务。

　　方以智授伪编修（以智，字密之，桐城人；庚辰进士，官简讨，充定王讲官。处馆中州时，识牛金星；故金星援之）。

　　以智父孔照，巡抚湖广，杨嗣昌劾之下狱。以智伏门讼冤，行沙堰者二年；帝为心动，遣戍。

　　以智与傅鼎铨私撰「忠逆定案」等书，又以五十金贿监生陈管撰书。自撰者列款甚详，首先自辨；陈管之作仅存大略，皆及纰缪。杨观光从逆，以智以座师不载姓名；所不足者，每厚诬之。

　　张懋爵授伪直指使。刘廷谏授伪府尹，孙节伪司务。

　　侯佐授伪吏政府稽勋郎。左懋泰授伪兵政府侍郎，镇山海关。熊文举授伪吏政府验封郎。孙襄、陈扆诵、徐有声、李申、姬琨，俱伪户政府属。何久邵、陈联璧授伪户政府从事。吴篪、傅鹜祥、南廷铸、郑尔圻、王凤林、李锺秀、王高才、胡之彬，俱授伪官。

　　耿章官、朱国寿授伪兵政府属。邹魁明、赵开心、黄纪、修廷献、张慎学、刘养真授伪兵政府属。朱受佑、黄昌胤、刘庆蕃、吴文炽、李登云授伪刑政府属。钱沅授伪国子监助教。何复、赵之玺俱工部主事，亦授伪官。申芝芳授伪谏议。初，芳与吴适联姻；至是，适与之绝。戴明说亦授伪谏议。傅振铎授伪县令。郭充授伪〔□〕政府属。韩文铨授谏议。熊世悫，麻城人，平日讲学乡里，度其必死；亦受伪庐州府尹。苏京授伪防御使。赵京仕授伪通政使左参议。吴履中被夹，托周锺贿旗鼓，授大理寺卿。蔡鹏宵拟授伪京堂，无缺未上。核真略云：『仍原官』；非也（鹏宵本官四道御史）。周兰授伪〔□〕政府属。吴家周授伪大理卿。林铭球授伪防御使。姜金□授伪府尹。李森先授伪礼政府祠祭司从事。吴道新授伪〔□〕政府属。李元鼎授伪太常寺卿。沈元龙授伪兵政府属，颇用事，为吴中逋客主人。许作梅授伪礼政府属。张元辅授伪学政（「国变录」注员外）。李丕至授伪行人。黄国琦授伪县令（「国难录」注府尹）。王学先授伪通政司。韩霖授伪参谋。王则尧授伪顺天府尹。魏天赏授伪淮扬运使。王华授伪崇文馆学士。顾芬授伪成都府同知。周明授伪扬州防御使。吴达伪四川巴县令。董复伪真州牧。傅景星伪兵政府□给事中。高翘汉授伪都直指检讨、刘世芳授伪编修，仍候大拜：二人俱陕西人，有内援也。

　　癸未庶吉士华亭朱积，声气中大有名；授伪宏文馆检讨。怀宁刘余谟以貌不当贼意，改伪顺天府教授。项城赵颍以牛金星乡同年，改伪直指使。会稽王自超以年少不更事，不用；贿杨枝起，候补。西乡杨栖鹗授伪直指使。桐城姚文然以貌不扬，改伪密云县令。崇德吴埙改伪仓溪县令。掖县张端，大司寇忻之子；授伪简计。新喻万发祥以妆聋被刑，晋江何九云以年老不用。祥符史可程、真定梁清标、大名成克巩、山阴鲁奥、韩城李化麟、晋江张元琳、达州李长祥、安福刘肇国、麻城傅学禹、蒙阴高衍、杞县何胤光、清苑张立锡、夷陵黄灿、阳城白胤谦、番禺刘廷琮、安邑吕崇烈、晋江杨明琅、保山袭鼎、丰城史垂誉、南昌罗宪汉，俱仍原官。

　　明末馆选，多由径窦，不采名节；征贿不必以品行升，宜其遗玷于史席也。夫木天之职，大者凤仪讲席，启沃帝心；小者亦蠹饱书林，胚胎相国。而癸未一科，九云年老不用、发祥触贼被刑外，纷纷从逆，济济贼庭，若相订然；犹谓此途不入中书何哉？

　　癸未候选进士胡显授伪县令。武愫授伪徐淮防御使。程玉成授教职，王尔禄亦伪教职。杨璥授伪扬州府尹。吴嗣思授伪兵政府从事。张鸣骏授伪直指使。王于曜授伪凤阳府尹。贺王盛授伪太仆寺丞。邹魁明授伪淮安府同知。徐家麟授伪山东防御使。王皋授伪四川县令。徐一抡授伪……。

　　陈名夏，字伯思，溧阳人，癸未进士；官编修，兼户、兵二科都给事中。城破，匿妾母家自缢，为妾解救。贼觇得之，缚送刘宗敏。宗敏不在，乃解某刑官王某。王遥见呼曰：『公得非溧阳陈先生乎』？解其缚，揖之曰：『某本诸生，数年前南游，无所遇；蒙先生一饭，赠程五星。若忘之耶』？留寓中饮食之。陈涕泣求去；王曰：『先生大名在外，去将安之』？留之。潜出，复为贼所缚。陈自言王君所释，再押见王；王曰：『吾固言之矣，去必不免』。复留之。会姻家宋之绳被夹，称贷于陈；王并宽宋刑。于是，名夏通贼之名大着。然名夏终不受伪官，日夜求归；王乃赠行资，阴护出城。故名夏归独早。

　　生员张烈日伏梓宫前恸哭，贼怒拘之。命作文，题以「天与之」。烈破曰：『无可奈何』！贼大笑曰：『释之』！烈祖母崔氏闻之曰：『吾孙倘得毕命君前，吾又何憾』？已而，贼入其门，崔氏大骂；家人仆妇环跪贼前，涕泣求免。贼以其老悖，舍之去。崔氏骂曰：『吾家世传清白，八十老寡妇骂贼而死，谊也。何用汝辈哀求，作此丑态耶』！遂不食死（「忠贞轶记」）。

　　二十七日（乙卯）

　　贼改殓帝后，用衮冕袆翟，加苇厂；从顾君恩也。

　　顾君恩本拔贡生；降贼，官伪文谕院。

　　诸学生员朝见，宋企郊叱曰：『朝贺大典，安用若辈！速回去读书，候新天子考试』！

　　督师李建泰自保定入京，押者十人，住东大市街。贼屡谕降，不从；自刎不殊，李自成令善守之。

　　伪礼政府侍郎杨汝成上表云：『陛下问罪燕都，威行夷夏；吊民江左，泽及昆虫。伏念汝成衰残无力，愿为放牧之牛；摩顶知恩，甘效识途之马』！

　　贼遣长班各处搜缉本城乡绅，如周锵、刘余佑、梁以樟、米万锺、吴邦臣、沈自新等，尽被掠取。贩鬻之家，稍有赀产，辄逮系夹追。

　　一士子女被贼奸，告之贼官。贼先唤女叱之曰：『汝若认奸，便斩汝头』！女不敢认。遂坐诬，杀士子。自是贼愈恣肆无极矣。

　　牛金星率贼党三表劝进李自成谓：『真得天命』；从之。令撰登极仪，诹吉日。既而自成升御座，忽见白衣人长数丈，手剑怒视座上，龙爪鬣俱动；自成恐，亟下。

　　贼封太子为宋王。定、永二王，亦各改封。令每日朝见，往还乘一羸（一云封定王为宅安公）。

　　铸金玺及永昌钱，俱不就。崇祯季年，私钱甚行；大如鹅眼，每贯八分。且钱背俱铸马形，是隐兆闯寇也。自成于山西铸钱不成，至京又铸；又转成太昌。

　　自成铸钱，轻重不一：半两重者作银一分、一两者作银三分、一两半者作银五分、二两重者作银一钱。凡用者俱悬于项上，不许藏腰袖间。及贼败去，百姓悉弃钱于地不取。

　　二十八日（丙辰）

　　诸选官者求宋企郊授衙门；企郊曰：『诸公何不解事耶！新天子御极，自当另用一番人。前所考试，不过安众心耳。以予为诸公谋，不如归去为上』！诸人既绝望，乃渐次逃归。

　　贼编排甲，令五家养一贼，大纵淫掠。民不胜其毒，缢死相望。

　　贼召兄梁兆阳于文华殿；兆阳叩首云：『先帝无甚失德；只以刚愎自用，故君臣血脉不通，以致万民涂炭，灾害并至』。李自成云：『朕只为这几个百姓，故起义兵』。兆阳又叩首云：『我皇上救民水火，自秦入晋，历恒、岱抵都，兵不血刃，百姓皆箪食壶浆以迎王师。真神武不杀，直可比隆尧、舜；若汤、武不足道也。臣遭逢圣主，………』。  
　 

卷二

　　江阴云墟散人李本天根氏辑

　　甲申（一六四四）夏四月戊午朔

　　南京兵部尚书史可法闻贼犯宫阙，大会群僚，誓师勤王，檄诸道并进；渡江抵浦口（可法，字宪之，大兴籍，祥符人；崇祯元年进士）。

　　南京兵部尚书史可法、户部尚书高鸿图、工部尚书程注、右都御史张慎言、兵部右侍郎吕大器、署翰林院少詹事姜曰广、太常寺卿何应瑞、应天府尹刘士祯、鸿胪寺卿朱之臣、太仆寺丞姚思孝、给事中李沾、罗万象、御史郭维经、陈良弼、周元泰、米寿图、王孙蕃、朱国昌等誓师勤王；檄曰：『窃闻遭时有道，类多以文字之盛而诎武功；遘会非常，正可以国恩之洪而征臣节。故天宝乱而常山、睢阳之事着，靖康靡而宗泽、李纲之气烈。彼皆慝从上作，衅可预知。然且侠骨铮铮，与艮岳之峰而并厉；义风发发，挟霓裳之奏以争鸣。况休命笃于上天、明德光乎良史，有若本朝者乎？力扫腥膻，二祖之廓清，号同盘古；治从宽简，累朝之熙洽，象拟华胥。乃至今上特兴，宏谟益备；孝庙之温恭俨在，世祖之神武重光。当冲龄而扫恭、显之氛，立清宫府；于召对而发龚、黄之叹，总为编氓。以寇起而用兵，是虐民者寇也，而兵非得已；以兵兴而派饷，是糜饷者兵也，而饷非自私。顾犹诏旨勤颁，有〔再〕累吾民之望（一作语）；每遇天灾修省，无一时自逸之心。蔬膳布袍，真能以天下之肥而忘己瘠；蠲逋宥罪，不难以一人之过以就臣名。是宜大业之宏昌，何意诸艰之骈集！理诚莫解，事有可陈。思为苍生而得人，上之张罗者诚广；责以赤心而报主，下之自矢者难言。家家有半闲之堂，事事同小儿之戏。果能功名比曹武惠，讵妨好官之得钱；竟无肝胆如汉淮阴，曾念一人之推食。成俗大都尔尔，贤者亦并悠悠。壅蔽实繁，担当何状！图之不早，病已成于养廱；局尚可为，涉必穷于灭顶。悲夫！悲夫！卤尘未殄，寇焰旋腾；血溅天潢，烽传陵寝。秦称天府，谁能封以一丸；晋有霸图，无复追其三驾。乃者，介马横驰夫畿辅，羽书不绝于殿廷；南北之耗莫通，河山之险尽失。天威不测，极知汉天子自有神灵；兵势无常，岂得谢太傅但凭歌啸！留都有四方之率（一作卒），司马有九伐之经。义不共天，行将指日；克襄大学，实赖同仇。请无分外（一作宜）游、无分家食，或世贵如王谢、或最胜若金张，或子虚之以赀起、或挽辂之以谈兴；乃至射策孝廉、明经文学，亦往往名班国士、橐为里雄。合无各抒壮谋、各团义旅，仗不需于武库，糗无壅于郇厨，飞舞大军，力争一决。但群策直承黄钺，蚩贼运便能白头！丑类力歼，普天大酺。此则万代之所瞻仰，九庙为之鉴灵者也。倘策未暇夫即戎，义必且先于助饷；多或抵小国之赋，少则割中人之家。幸济危机，何弦高之牛足惜？即非长物，亦曹洪之马是求：各付有司，转输留计。此则事弥从便，气易为豪。至登垄巨商、联田富室，若以缙绅并举，亦自分谊有殊。然使平准法行，即扬翟之雄，岂得居其奇货？又如手实令在，将处士之号，未可保其素对。凡称多算之有余，总赖圣恩之无外。欲与共为义士，多方亦赖同盟。偶值嘉缘（一作佳缘），无忘善诱！譬以同舟之谊，但凡在千八百国，畴非王臣？揆诸恤纬之心，决不至二十四域，遂无男子。呜呼！亲郊乃壅容之事，唐庄尚有崇韬；出塞本徼■〈彳幸〉之图，汉武乃逢卜式。矧兹何日，敢曰无徒？不惟社稷之忧，即是身家之算。始贼之巧于为饵，时亦有优孟之仁；迨我之既入其樊，莫不撄地狱之罚。齐姜、宋子，相牵而入平康；珠户、绮窗，所过便成瓯脱。来俊臣之刑具，则公卿之被拷者痛尝；郑安门之画图，与老弱之受害者酷肖。是皆难民所说，足令听者寒心。夫连岁报陷，如西安、太原、武昌等处，皆行省也；其中金穴何止一家、牙签正不胜绝。若六时之牛酒不乏，虽八公之草木可驱；只坐一悭，遂成胥溺，岂不冤哉！欲图稳着，须问前车。诚清夜而念主恩，虽何曾之万钱有难下咽；更援古以筹时策，岂王衍之三窟便可藏身？同舟即一家，破巢无完卵。可不思之、思之又思之也哉！法等知不足以效谋，愤何辞以即死；实切执殳之愿，辄通托钵之呼。人理苟存，我求必应。如或缠情阿堵，绝意封疆：睢阳之援竟停，则霁云瞒誓言之矢；荆州之粟独拥，则温峤有迥指之旗。封章尚达于北辰，奋笔敢怒于南史。是为过计，亦属痴衷。见起君亲，约昭天日』。

　　按南部诸大臣一闻贼逼京师，即当星驰赴援；今城陷君亡十余日矣，始议勤王，何逃泄泄之责乎？

　　贼将官绅戮辱已极，以致天愁地惨，百兽哀鸣。伪制将军李上疏（名岩）谏贼四事：一、扫清六宫，请主上退居公廨。俟工政府修葺洒扫，礼政府择日率百官迎请入大内。次议登极之礼，选定吉期，先命礼政府定仪制，颁示群臣演礼。一、文武追赃，除死难归降外，宜分三等：有贪污者，发刑官严追，尽产入官；抗命不降者，刑官追赃既完，仍定其罪；其清廉者免刑，听其自输助饷。一、各营兵马，仍令退居城外守寨，听候调遣出征。今主上方登大宝，愿以尧、舜之仁自爱其身，即当以尧、舜之德爱极天下；俾京师百姓熙熙皞皞，方成帝王之治。一切军兵，不宜借住民房，恐失民望。一、各镇兴兵复仇，边报甚急；国不可一日无君，今择吉已定，官民仰望登极，若大旱之望云霓。主上不必兴师，但遣招抚各镇，许以侯封各镇父子；仍以大国封明太子，令其奉祀宗庙，俾世世朝贡，与国同休。庶几一统之基可成，而干戈之乱可息矣。自成见疏，不甚喜；批「知道了」。竟不行。

　　程源移书山东巡抚丘祖德曰：『我皇上未有失德，顷缘诸臣泄泄，饷缺兵单，致贼沦我神京、陷我君父；普天率土，同此悲号。念光武一耕夫耳，白水一奋，昆阳积尸；岂不以汉除秦暴，天必锡以四百祀耶？我太祖高皇帝驱逐胡元，肇造区夏；方之汉世，功德度越。古今天意，岂有两哉？中兴光复，正在兹时！今玉牒云仍，皇孙千亿。江南财赋之地，子弟豪俊，贼不先窥而以遗我，虽彼失算，天意可知；又岂能舍步骑而与我争长江之险哉（一作耶）？况有蜀省据其首，走西安才七日也；而楚、豫横其腹，甘、宁蚀其心，江东老成尚有人，义旗一举，彼捣此击，光复直指顾耳！而议者不察，以贼为有成焉；其亦借贼为富贵之资也。亲翁擅方面之权，拥青、淄之众；以地而言，则金陵之睢阳也。尚其倡义积诚，以感士心；用人用才，权宜自制。若其立脚既定，财力可持，缮旅誓众，直捣沧瀛；不则练兵依险，坚壁自固，一老贼师，以蔽南服。源若此行荷天之休，获遂此心（一作素心），告诸同志共奖王室，收拾江东，号召南北长驱而进，联络合剿；则亲翁之功，南北一柱也。顾亲翁忠智岂不知此，特以时会所乘，间不容发；先发制人，兵家所尚。时哉不再来，欲与亲翁决计之也。速则有功，迟则及祸；愿言早策』！

　　源又移书天津镇将曹友义曰：『天地反复，三光晦蒙。痛哉！食君之禄，误君之事若是矣！前寓天津，已与将军见及此；彼时相商，便将天津一派为托，将军亦毅然不让。今兹胡然大失所望哉！昨泊津门，乃知兵以无饷故，为原毓宗诱去。是时将军斩关未出，未及一言国家事。以将军之智勇忠纯，所部健丁五百如父子；即今日叛去之兵，其心必不忘将军也。若能深机密谋、伺隙馘叛，则五百人已见其多；若有收缚凶身、据城大学，则余兵亦可计取之也。目下伪官布列，皆为无籍，各州县无一兵为守者；便使收捕擒斩，直入无人。如以孤城无援，乘此空虚一路，毅然渡河，与众共举义旗，则将军之心迹明，大功可计日集也。嗟乎！鼎湖龙去，青宫累囚；敷天掩泣之时，正臣子捐躯之日。无负国恩、不污史笔，勉旃自爱』！

　　按程源一未授官之新进耳。揆策立言，动中机要；直气敢诤，不避危祸。初见三秦失守，上防河剿寇疏；略曰：『臣闻居得为之地，尽瘁以靖乱者，大臣之事也；居不得为之地，忘身而进言者，小臣之心也。昔汉当承平之世，书生贾谊犹痛哭流涕以请。况天下乱形已成，民心将二矣；漕粮将乏，外解将不至矣；贼将逼关、寇将渡河，神京孤注矣。言战无以为战，言守难以为功也（一作守也）！臣以为及此时而一一速图之，犹能自立也。能自立，然后可以议恢复。此机一失，如既烬而责救火也；则东南西北之局俱无处矣。此臣所以痛哭而请也。其一曰：今逆贼之据秦而下我严城之速也，假仁义以诱之也。其实小民受国家三百年培养以来，以榆林之战推之，未尝一日忘本朝也（一作其心何尝一日忘本朝也）；迫于死而动于利耳！我诚收民心，岂在乎虚文哉，必有实政以感之。陛下诚能下尺一罪己之诏，且分别东南境土，凡被寇之地暂免正供，现在之地量免加派；则小民且曰国家多事如此，而犹我民之依依也，必感奋死守矣。况楚、豫民已剥肤，急追逋逃，未必应也。山右为神京三辅，过督之思走险矣：则民心当收者一也。其二曰：民志定能效死勿去，而后可以言御寇。御寇不可浪战，计必防河。然二千里之河，岂能处处而防之？非均酌道里、分屯扼要如长山蛇势不可。然而太分则力单、太远则缺多，相去寥阔，无从照管。计必沿河一带多设烽火，如戚继光传炮之法可也。而接应巡逻，又当多建飞舸，大设火箭神枪于上。结水寨为犄角，则往来捷足（一作疾），可以救援、可以截杀，于以击半渡而备不虞，庶无误也：则防河宜备水战者二也。其三曰：河防备又当谋善后。夫孤军河上、后劲无间，古者行师大忌也。是必设重兵于太原、衡阳之间（一作太原、平阳之间），为声势应接之计焉。盖太原东控井陉，南接（一作摄）沁水接壤平阳，西北邻延绥、大同，京师之藩蔽也。而平阳之西南俱界黄河，东引泽州、北阻汾阳，又太原门户也。诚当用宿将、练土兵、积粮蒭、增楼橹、具火攻，为必不动（一作可动）之势，以为河上声援；而防河之师，庶有据尔。由此而山右郡县城守戒严亦如之，则金城百二矣：故河北之守宜详者三也。其四曰：守既备而后可以议攻。请召天下之兵，捐各省之粮以给之。盖各省之粮，与其阻于贼而不能入，不如即以之办贼。然而兵有奇正：固原者，抉贼之腹心者也；宁夏、甘肃者，拊贼之背者也。所当即布明纶，遣使悬赏，指授方略，冒险以固其心者。汉中者，川陕之襟喉、贼之后门也。所当速召两川之精锐且屯且攻，以牵其后者也。东都河南者，贼之左腋。所当剿降土寇、安集遗黎，设镇将于汴、楚之间，俾之练土著、备阨塞、给牛种、广屯田，以封潼关者也。夫我患饷，彼亦岂能空腹而战哉？惟其如是，而贼后不敢窥川、前不敢渡河，左右不能越楚、豫一步；坐数十万乌合之众食于一隅，自毙之道耳！我乃用间出奇、内外夹剿，一鼓而歼之，此百不失一之算也：故能守而后能战者四也。至于淮上设兵，南近北远，当于济南驻兵以防阻隔，亦为要着』。疏入，不省。时侦探不实，即真、保之间全凭往来之口，道路讹风影莫定。源又洒涕为宰相言：『贼之行止未可知，又何以探贼之虚实也。宜出重赀，募死士为间，设搪马以俟贼势』（俟作伺）。亦不省。又以策干司马曰：『夫贼之云翔而不敢下者，畏宣、大二镇之议其后也。速置兵真、保，声言捣太原，犹可以壮宣、大之援而分贼之势；今奈何泄泄从事也。恐过此以往，如从枕席上行师，此时直可痛哭矣』！亦不省。是时中堂相聚，犹然谈笑若平日；司马无他布置，但沿街摆炮设兵、扎营各胡衕口，日至城头悬帘以待贼至而已。京师兵饷匮极（作竭），士气沮丧。源度必不能守，遂因修撰杨廷鉴说阁臣魏藻德曰：』东南一线，惟山东耳。刘泽清虽在，恐不能为皇上通此气脉。昔赵鼎赞高宗亲征，犹以张浚来路为至尊去路。盖国家大计，当图万全；而神京坐隔一隅，诚不可以陛下孤注也。莫若以曹友义建牙济南，端使接连东北；此国家门户，相公速速留心』！藻德以天津方倚友义，议又格不行。后贼攻大同，畿辅震动；源造宰相曰：『辅臣李建泰今何名住河间？标下总兵马科尚有现兵万人，速请辅臣同赴居庸与唐通协守，犹可以镇抚。万一而京营兵心不可恃，当请至尊亲出一慰劳之。若有颜常山之至诚，未必士气不奋也』。终不听。源与所知剔痛南行，一路逢地方将吏，无不感发其忠义之心。又以书抵通□向列星，劝其督运入城，交欢镇道，激士死守，以分贼向。亦不报。源舌敝唇焦（一作舌敝颖秃），血泪欲枯，当事者无一见听。呜呼！使其时上下有此数十人早图急捍，亦何至败裂若此哉！

　　初二日（己未）

　　魏藻德死，贼复逮其子追征。诉言家已罄尽，父在犹可丐门生故旧；今已死，何所贷？贼挥刀斩之。

　　伪顺天府尹王则尧考生员百五十人，送吏政府除官。首题「天与之」，银工弟王明考取第七名，选伪四川资县令。

　　前豫楚总督任溶降贼，授伪四川防御使。

　　刘明偀派饷一千，即日完足；授伪四川夔州佥事。

　　故兵部右侍郎徐人龙讨贼檄曰：『逆〔□〕无天，长驱犯阙；主忧臣辱，义不俱生。泣血勤王，冀灭此而朝食；毁家殉国，忍坐视以偷安？但若无饷无兵，空拳奚济？若能同心同力，举义何难！凡属大明衣冠，孰甘蠢逆臣仆？义旗迅扫（一作指），誓清西北面之尘；忠勇传呼，奋吐东南方之气。诚邀灵于天地，决无圣主不中兴；祈默佑于祖宗，岂少忠臣共光复！敢告同志，速定合谋』！

　　贼遣兵据长垣，设伪官。乡绅王家桢谋举兵诛之，未发，为贼所觉，与子元炌并自经死（家桢，万历三十五年进士，总理河南、湖广、山西、陕西、四川、江北军务）。

　　宋献策出遇李岩，散步而行。适见二僧设两案供养崇祯灵位，从旁诵经礼忏；降臣绣衣乘马呵道而过，竟无惨戚意。岩曰：『何以纱帽反不如和尚』？献策曰：『此等纱帽，原是陋品；非和尚之品能超于若辈也』。岩曰：『明朝选士，由乡试而会试、由会试而廷试，然后观政候选，可谓严核之至矣。何以国家有事，报效之人不能多见也』？献策曰：『明朝国政，误在重制科重资格。是以国破君亡，鲜见忠义。满朝公卿，谁不享朝廷高爵厚禄？一旦君父有难，各思自保。其新进者盖曰：「我功名实非容易，二十年灯窗辛苦，才博得一纱帽上头；一事未成，乌有即死之理」。此制科之不得人也。其旧任老成又云：「我官居极品，亦非容易；二十年仕途小心，始得至此地位。大臣非止我一人，我即独死无益」！此资格之不得人也。二者皆谓功名爵位是己所致，所以全无感戴朝廷之意；无怪其弃旧事新，而漫不相关也。可见如此用人，原不显朝廷待士之恩；乃欲责其报效，不亦愚哉！其间更有权势之家徇情而进者，养成骄慢，一味贪痴；不知孝弟，焉能忠义？又有富豪之族从夤缘而进者，既费资财，思权子母；未习文章，焉知忠义？此近来取士之大弊也。当事者若能矫其弊而反其政，则朝无幸位而野无遗贤矣』。岩曰：『适见僧人敬礼旧主，足见良心不泯。然则释教亦所当崇欤』？献策曰：『释氏异端之教，邪说诬民，塞充仁义。不惟愚夫俗子，惑于其术；乃至学士大夫，亦尊其教而趋习之。偶有愤激，则甘披剃而避是非；忽值患难，则入空门而忘君父。丛林宝剎之区，悉为纳叛藏奸之所（一作薮）。君不得而臣，父不得而子；以布衣而抗王侯，以异端而淆正教。情慢之气（一作风），莫此为甚！若谓诵经有益，则兵临城下之时，何不诵经退敌？礼忏有功，则君死社稷之日，何不礼忏延年？此释教之荒谬无稽，而徒费百姓之脂膏以奉之也。所当人其人而火其书，驱天下之游惰以惜天下之物力，则国川足而野无游民矣』。岩曰：『军师议论极正。但愿主公信从其说，痛洗积习之陋，诚天下国家之幸也』！语毕，各归营。

　　按此论虽出诸流贼，议明末弊政，言言切实；固不可以人废言也。

　　初四日（辛酉）

　　大风飘沙如震号，日色黯淡无光。都城内外黑气蒙隐不散，皇极殿作白色。伪礼政府巩焴焚太庙神主，迁太祖主于帝王庙。

　　山东郡县，寇盗充斥；临济、盐河、济南尤甚，行道不通。

　　贼遣伪官至新城，故御史王与胤与妻于氏、子诸生士和，登楼自经死。士和妻张氏，于十五年□破先自经死（与胤，字百斯，崇祯元年进士）。

　　与胤将浮海，行至利津，盗阻，命仆购水片；仆进伪者，服之不死。回舟归里，自撰圹志，暨妻子登楼同缢。葬之日，观者千人。伪县令贾三俊闻之亦来观，众争持土石击之；三俊弃县印遁去。从子士祯，刻其遗书。

　　贼遣使招降山东巡抚丘祖德，祖德斩之，谋发兵拒守。会中军梅应元叛，部卒索印，祖德乃南奔（祖德，字念修，成都人；崇祯十年进士）。

　　伪掌弘文馆教习庶吉士何瑞征到任，移家院署；乃修故事旧庶常被留及新改裴希度等各输银送伪禁衣卫办席，请牛金星至署到任。

　　贼又驰檄招左良玉、高杰、刘泽清等云：『大顺国王应运龙兴，豪杰向附。唐通、左光先、刘超、刘越等知天命有在，回面革心；朕嘉其志，俱赐采缎二十疋、黄金二十两、白金四十两。所将士卒，先给四月粮，俟立功日量功升赏。抗命周遇吉等身具五刑，全家诛戮。刑赏昭然，判若黑白。尔等当审时度势，弃昏就明以保令名，功垂奕世。孰与弃身逆命，妻子戮辱，大福不再，后悔噬脐！檄到须知』。

　　新会俞志虞，字际华；崇祯间进士，授顺庆推官。行取入京，升御史，巡关。旋闻京师陷，即自缢。幼子抱而解之，叱曰：『忠孝一致，我不忠、汝即不孝』！幼子曰：『惟欲父知皇上存亡耳』！及得皇上殉社稷报，至东门缢于驿馆。

　　贼迁帝后殡于昌平；昌平士民启田贵妃幽宫，奉帝后合葬。

　　署昌平州吏目赵一桂状中州，略曰：『职于三月二十五日奉顺天府伪官李檄：昌平州官吏即动帑银雇夫穿田妃圹，葬崇祯帝后梓宫（一作崇祯帝及周皇后梓宫）。四月初三日发引，初四日下窆。时会州库如洗，又葬日促，监葬官礼部主事许作梅束手无策。职与义士孙繁祉、刘汝朴等十八人敛钱三百四十千，僦夫穿故妃圹。方中羡道长十三丈五尺，广一丈，深三丈五尺。督工四昼夜，至于四日寅时，羡道开通，始见圹宫石门；工匠以拐子锁匙启门入。享殿三间，陈祭器。中设石案一，悬万寿灯，二旁列红紫缯绵绮缯币五色具。左右列宫嫔生存所用器服物袭衣奁具，皆贮以木笥，朱红之。左旁石床一、床上迭氍毹五采龙凤衾褥龙枕。又启中羡门，内大殿九间。正中石床，高一尺五寸、阔一丈，陈设衾褥如前殿；田妃棺椁厝其上。申时，先帝、后梓宫至陵，停席棚，陈猪羊、金银纸锞祭品，率众伏谒，哭尽哀，奉梓宫下。职躬领夫役奉移田妃柩于石床右次、奉周皇后梓宫石床左，然后奉安帝梓宫居其中。田妃葬于无事之日，棺椁如制；职见先帝有棺无椁，遂移田妃椁用之。梓宫前各设香案祭器，职手然万年灯，度不灭。久之事毕，掩中羡、闭外羡门，复土与地平。初六日，又率诸人祭奠，号哭震天者移时；呼集西山口居民百余人，畚土起冢。又筑冢墙，高五尺有奇。幸本朝定鼎，为先帝建陵殿三间，缭以周垣，使故主陵寝不侵樵牧；虽三代开国，无以复加。窃记一时敛银钱诸人，皆属义士：孙繁祉系生员，捐钱五十千；耆民刘汝朴五十千，白绅三十千，徐魁三十千，李某五十千，邓科五十千，赵水健二十千，刘应元二十千，杨道二十千，王政行二十千。

　　许作梅时为伪礼政府从事，一桂不知贼伪署官号，故仍称礼部主事。伪顺天府李，不详何人。

　　按杨士聪「核真略」：『田妃殡在金山，贼于黎明命仵作数人舁去。有云遣东宫送出者、有云遣内臣数员送者、有云自成令顺天府行文昌平开田妃坟葬者，皆非。盖累朝嫔妃皆葬金山，不葬昌平也』。田贵妃本传云：『葬昌平天寿山。即思陵也』。赵一桂状见谭吉璁「肃松录」，云得之州署故吏。牍中语不虚可信，且与「明史」合。再考「日下旧闻」、「广舆记」诸书皆云：『崇祯葬田妃坟在天寿山』。则知自成令顺天府行文昌平开田妃坟葬为真，而杨士聪之「核真略」为不真矣。

　　邵长蘅曰：『呜呼！甲申之祸，天崩地塌。传闻烈皇帝大行舁至东华门，贼敛以柳木、覆以蓬厂，老宫监三、四人坐其旁。诸臣皇皇然，方投谒报名，翘足新命；梓宫咫尺，无一人往谒。甚者扬扬得意，挥鞭疾驱过，曾不足当一睨者。而赵一桂胥吏末员，孙繁祉、刘汝朴等草莽布衣，相率敛钱营葬，奠醊号哭；令诸臣闻之，当咋舌愧死矣！入地矣』！

　　贼改伪兵政府侍郎杨观光伪礼政府右侍郎兼弘文馆侍读学士；召入文华殿，问『郊天何以不茹荤酒、不近女色、不行刑』？观光叩首云：『天，人气所感。不茹荤酒，欲其心志清明；不近女色，欲其呼吸灵爽；不行刑，欲养天地慈和之气，以感格上穹」。自成云：『有理、有理，先生说的是！以后先生常进来讲讲』！留坐待茶。辞出打恭；自成送至檐下，亦答躬。

　　故河东兵备杨国柱为大行皇帝、大行皇后位哭奠尽哀，绝粒七日，家人强食之，遯入空同山中，牧羊死（国柱，字叔坚，泾阳人；万历四十一年进士）。

　　绍兴孔四郎随父候选主簿入京，父死主勋卫常守经家。贼索守经金，不得，杀守经；掠四郎去。夜半，四郎起，拔贼刀斫同卧贼中足，贼惊叫；四郎知事败，大骂贼，自刎死。

　　贼虽破京师，而兵力渐分，食亦不足。既要守城，又要防边、又要留镇，支吾不来。不得已，只以四、五百人随一伪果毅将军白姓者虚号数千，往沿河一带诡称催粮；以七、八十人随一伪将虚号千人，往德州等处；以一、二百人随一伪将往济南等处，诡称安抚；又以七、八百人随一伪制将军董姓者虚号二万，遣牌至宿迁，诡云镇守淮扬。

　　总兵左光先，枭将也；与贼角陕西，功最多。自辽左迁还，遂废不用。后闻白广恩降贼，亦诣贼降。

　　山海关总兵马科从李建泰西征，建泰败，科亦降贼；封怀仁伯。

　　初六日（癸亥）

　　街市有奸情，执送刘宗敏。宗敏一一质审后，乃问其妇曰：『汝欲从本夫乎？欲从奸夫乎』？其妇愿从奸夫。宗敏令凌迟其妇而并杀二夫。其听断多类此。

　　淮扬巡按御史王燮执伪官巩克顺，诛之。克顺选伪淮安府尹，至清口，为漕抚路振飞所设防守兵执之以献，燮即以徇众。

　　总兵高杰率其部下李成栋、杨绳武等十三总兵、四十万众渡河大掠晋中，鼓行南下。邳、泗之间惊曰：『高兵至矣』！居人夺魄。颍守将张上仪发巨炮遮击之，始却。

　　贼命各营刑系中有鸿胪寺官者，尽释之，复其原官；以即位仪节无人谙习也。又命伪礼政府选序班多员。巩焴、杨观光督各管本衙门习仪；街市之人声音洪亮者，皆得与选。如德州山人陈可教，亦选序班。

　　贼以各戚畹妇女给配各营队长，按册给之，不拘老幼（一作少）；有子者一并随养。其得少且美者，不胜欣欣；抱之马上，夸示同侣。得丑妪，亦扶之去。

　　吴三桂闻京师陷，犹豫不进。李自成劫其父襄作书招之，三桂欲降；至滦州，闻爱姬陈沅被贼刘宗敏掠去，愤甚，疾归山海关，袭破贼将。

　　三桂闻宗敏围其宅系襄，索其妾陈沅不得，拷掠酷甚；即杀自成守边兵二万，贼将负创逃回。自成因使唐通赍犒师银四万两，并襄手书招三桂；书曰：『事机已失，天命难回。吾君已死，尔父须臾。识时务者当知所变计』。又云：『及今早降，不失通侯之赏，而犹全孝子之名』。书系牛金星所作，使襄书者。三桂得书，怒曰：『吴三桂堂堂丈夫，岂肯降此逆贼，受万世唾骂；忠孝不能两全』！叱斩来使。参将冯有威进曰：『不如收其金币散犒士卒；然后起兵，使彼不及备』。三桂从之；佯喜曰：『愿一见东宫即降』！报书复命。贼即日遣将挈定王赴通营。初四日，三桂破山海关；通降，奉定王至三桂营。三桂檄自成云：『必得太子而后止兵』。致书绝其父云：『儿以父荫，熟闻义训，得待罪戎行；日夜励心（一作志），冀得一当以酬圣眷。属边警方急，宁远巨镇为国门户，沦陷几尽。儿方力图恢复，以为李贼猖獗，不久即当扑灭，恐往复道路，两失事机，故尔暂羁时日。不意我国无人，望风而靡。吾父督理御营，势非小弱；巍巍万雉，何至一、二日内便已失堕！

　　使儿卷甲赴阙，事已后期，可悲可恨！侧闻圣主晏驾，臣民僇辱，不胜眦裂。犹意吾父素负忠义，大势虽去，犹当奋椎一击，誓不俱生；不则刎头阙下以殉国难，使儿缟素号恸，仗甲复仇。不济则以死继之，岂非忠孝媲美乎？何乃隐忍偷生，训以非义。既无孝宽御寇之才，复媿平原骂贼之勇。父既不能为忠臣，儿亦安能为孝子乎？儿与父诀，请自今日。父不早图，贼虽置父鼎俎旁以诱三桂，不顾也』。

　　陈沅，南都名妓，田皇亲弘遇挈之来京；弘遇病死，三桂以千金购得者。三桂初闻京师陷，已遣将投降在道；及闻沅被魏宗敏拽去，遂发奋兴兵（「后盐录」）。

　　吴江钮琇「觚剩」云：陈沅，名圆圆，出于邢氏；养母曰陈，故姓从陈；吴中梨园弟子也。嘉定伯周奎以营葬归苏，出重赀购得之；由母后纳之椒庭，以分田妃之宠。帝制于田妃，不甚顾，遣还周邸。三桂出镇山海关，周奎饯之甲第，出女乐佐觞，圆圆在列；三桂悦之，以御赐三千金分千金为聘，奎诺之。行限甚迫，未及娶；奎具奁媵送其父襄家。后闻闯贼执襄以招三桂，家人潜至帐前约降；三桂；忽问圆圆何在？使不能隐，以籍入告。三挂大怒，即勒军入关。贼杀襄家三十八口，三桂妻亦遇害：而圆圆翻以籍入，无恙。

　　初七日（甲子）

　　贼李自成就刘宗敏寓议事。宗敏庭中凡三院，每院夹者百余人；有哀号者、有不能哀号者，惨不忍闻。自成将去，问宗敏凡得银若干？宗敏以数对。自成云：『天象示警，宋军师云：「当省刑清狱」；此辈宜斟酌放之』！宗敏唯唯，释三百人。前死者不止千余人；死，则以绳钓而出之。是日，宗敏进所追银若干。有西伪李都督者，以己所进较之，不及宗敏之半，恐得罪；又知诸人囊橐已尽，因派本营众将人二百金，始得盈其半（西李即李牟，「明史」作李岩。宗敏日杀人，岩于士大夫无所拷掠）。

　　武定州东南市皆贼。

　　右佥都御史总督漕运巡抚淮扬路振飞遣将金声桓等十七人分道防河，由徐、泗、宿迁至安东、沭阳；且团练乡兵，犒以牛酒，得两淮间劲卒数万。福、周、潞、崇四王避贼，同日抵淮；大将刘泽清、高杰等亦弃汛地南下，振飞悉延接之（振飞，字见白，曲周人；天启五年进土）。

　　是时，各镇兵南下，江北震恐。巡按王燮自任守河，漕抚路振飞自任守淮。振飞令副将金声桓守徐州、周士凤守泗州、周原敬守清口，各分兵防堵。又会淮安七十二坊各集义兵，每坊学生员二人，一为坊长、一为副；躬自操演，日则团练、夜则巡逻，以备非常。士民恃以无恐。

　　诸藩南奔，振飞亲驻河干，以令箭约诸藩王，舟鱼贯而进；周王出行赀，给赏淮安各坊义士。

　　故广灵知县阮泰开京师陷，不食死。妻朱氏从之（泰，洛阳人）。

　　畿内诸府县悉附，山东、河南遍设官吏，所至无违者。

　　贼传伪牌至大名府，副使朱廷焕碎之，与绅土分城而守。寻贼至攻陷，不屈死（廷焕，山东人）。

　　初八日（乙丑）

　　贼放诸系者，独方拱干、杨昌祚、林增志、杨士聪四人尚系。

　　诸人多释，多伺隙而逃，如吴之瑞等是也；有赴吏政投职名选官者，吕兆龙等是也。贼先有示在大明门：「各官不投职名，即为负固』；然亦不甚督责。凡投职名选官者，大要为便于出城、便于行路耳，非真以此求自效也。即贼铨选，亦多以不相干涉之地潦草应付，与前被选用者亦是不同。又得释诸人，于刘宗敏寓为多。有业已释夹而身不能出，家人又不敢入；或一日、或二日仍毙于内，乃使人移出之。一千户须眉尽白，形容甚苦，贫人也；横尸路旁者数日。

　　滨州城外皆贼，杀人如麻，行乞不免。

　　鸡泽诸生殷渊闻京师陷，号恸，即约山中壮士诛贼所置官，伪令秦植踉跄走；渊乃入城发丧制服，行哭临礼，义声大振。为奸人所乘，被杀（渊，字仲弘。父大白，官监军副使，为杨嗣昌所杀；渊欲报仇，不果）。

　　嗣昌恶大白抗直，诬以违令，致流贼突围；坐法。渊破产营救不得，乃刺血上书，乞以身代，跪哭大明门外五日。天子以为封疆大事，朝廷法不能为孝子私，大白卒诛死。渊痛父冤，弃家隐广阳山中，日与武健子弟讲习战斗，从之者数百家，广阳山遂成雄镇。癸未春，大清兵攻之十五日，不下。京师陷，贼遣伪防御使瞿凤翥招之，不从；复遣伪权将军某率万骑攻之，不下。已闻贼尽锐出关，渊遂飞檄远近，广平申涵光、屈周王显祚（屈一作曲）各以兵来会。渊大享士卒，誓师城南。入城，邑中绅士皆募兵隶之。于是发兵出诸路擒斩伪官，悉除逆闯政令。时黄佑亦起兵顺德，出石冈；伪官乘夜窜去，遂复郡城。诸路皆擒杀伪官应佑、顺德九县皆复。佑入府城，率缙绅士庶为先皇帝发丧，行哭奠礼；毁伪龙牌、伪敕，榜逆闯罪状。置兵守阵，而身率兵会渊守鸡泽。先是，伪县令秦植、伪掌旅曹龙泉窜入广平；有伪将军郭某统兵三千自都门来，植、龙泉引之营城东，声言屠鸡泽。城中人大惧，复议降。渊下令：『言降者斩』；遣佑出城调诸路兵接战，而议降者已开门纳贼矣。渊闻变，急调兵，不集。或劝渊且去，图再举；渊曰：『先大夫不幸罹法、先皇帝又殉社稷，区区之心，欲杀贼复尺寸疆土以报君父；今无望矣，尚何狼狈全旦夕耶』！麾左右速去，俱死无益。贼至，执渊；渊叱曰：『吾殷渊也。即杀，何执为』？遂被害。渊死，鸡泽及诸路复陷；佑所复顺德一府九县亦陷。

　　肥乡诸生宋汤齐、郭珩、王无辰亦起兵讨贼，为贼将张汝行所杀。

　　总督王永吉与三十骑戎装乘马，间道南下。

　　兖州、登莱等处，坚壁自守。

　　史可法治兵于浦口。

　　初九日（丙寅）

　　贼得吴三桂报，惧而且怒（一作忿），下令十三日亲征。

　　徽人汪箕，居京师，家赀数十万；自分不保，乃奏一疏于闯贼，愿为先锋率兵下江南。自成大喜；宋献策云：『汪箕家赀数百万、典铺数十处、婢妾数十人，今托言领兵南下，是金蝉脱壳之计也』。自成悟，发伪刑官追赃十万，三夹一脑篐；箕不胜刑，饮水三碗而死。

　　剿贼总兵高杰顿兵徐州、刘泽清屯兵宿迁，各声言南侵，淮民大惧。巡按王燮与泽清有旧，轻身诣其营，劝其回辕北上；泽清不允，大声云：『即不扰淮安，请假道赴扬州』！燮不可，曰：『万不得已，迂道从天长、六合行，则非我所知也』！泽清允之。淮安得免涂炭。

　　新城土贼王铭盘以数千人横行韩家村一带，道路为梗。时韩、王、张三姓举义，合兵得数千人，闻贼猝至，乃掠舟入海。

　　十二日（己巳）

　　先帝凶闻至南京，诸大臣缟衣发丧，议立君。而福王由崧（作松，非）、潞王常淓俱避贼至淮安，伦序当属福王。诸大臣虑福王立，或追怨妖书、梃击等案；潞王立则无后患，且可邀功。阴主之者废籍礼部侍郎钱谦益，力持其议者兵部侍郎吕大器，而右都御史张慎言、詹事姜曰广皆然之。前山东按察司佥事雷演祚、礼部员外郎周镳往来游说；乃言：『福王，神宗孙也，伦序当立；而有七不可，贪、淫、酗酒、不孝、虐下、不读书、干预有司也。潞王，常淓神宗侄也，贤明当立』。移牒史可法，可法亦以为然。时马士英以兵部侍郎兼右佥都御史督师庐、凤，独以为不可；潜与阮大铖计议，主立福王，咨可法。可法即以七不可之说告之，遂自浦口还南京。而士英已密结操江诚意伯刘孔昭、总兵高杰、刘泽清、黄得功、刘良佐发兵送福王至仪真（福王由崧，神宗第三子福恭王之长子。初封德昌王，进封世子。崇祯十四年春正月，李自成陷河南府，恭王遇害，世子裸而出走怀庆。十六年秋七月嗣封，庄烈帝手择宫中宝玉带赐之。后避贼至淮安。潞王常淓，简王翊镠子、穆宗孙。万历四十七年嗣封。大器，字俨若，遂宁人，崇祯元年进士。慎言，字金铭，阳城人，万历三十八年进士。曰广，字居之，新建人，万历末进士。演祚，太湖人，崇祯三年举人。镳，字仲驭，金坛人，崇祯元年进士。士英，贵阳人，万历四十四年中式，又三年成进土。大铖，怀宁人，万历四十四年进士。高杰，字英吾，米脂人。泽清，号鹤洲，曹县人。得功，号虎山（一作浒山），开原卫人）。

　　福王惧不得立，以书召高杰、黄得功、刘良佐拥兵协戴。刘泽清始附潞议，以兵不敌，改计从杰等；四镇遂与马士英歃血定盟。史可法知事已决，将具舟启迎，而钱谦益、吕大器、雷演祚犹呶呶也。

　　马士英密谋拥立，联络高、刘诸将为己助，以恫吓南都诸大臣；遣其私人来言于史可法曰：『立君当以贤伦序，不宜固泥』。可法信之，答书极斥福邸诸不道事，意益在潞王。士英得书，忽奉福王至新江关，廷臣错愕；可法始知为士英所卖，勉强出迎，嵩呼定策。其实答士英书，可法虽列名，而为首乃姜曰广也。

　　士英本姓李，系梧州府藤县人。与袁崇焕居同里，为北门街；生同年，为辛卯岁；同登己未榜进士。士英年五龄，为贵阳贩槟榔客马姓者螟蛉去；遂冒马姓，为贵阳人。此二人者，诞生一处，同为误国之臣。固知乱世之奸邪与冶世之忠良，天皆有以命之，不与腐草朽木荣枯比类也。

　　高杰，号翻山鹞；与李自成同伙作贼，窃其妻邢氏而逃，遂以所部降洪承畴。自成恨杰，必欲杀之；杰亦阴为备御。积功至偏裨；孙传庭督师，表杰至中军副总兵。孙殁，杰走山西，归巡抚蔡懋德。自成渡河追杰，杰拥兵转略山东，遂至徐、邳；马士英招之，置徐州。

　　刘良佐，字明宇（一字明辅），大同左卫人。始亦在李自成部下作贼，后为朱大典部将。

　　金坛诸生王明灏闻京师变，日夕恸哭，家人慰解之；托他故走二十里外，投水死。丹阳诸生王介休，不食七日死。

　　京南兵备副使梁亭表闻京师陷，痛哭不食死（亭表，字无畴，番禺人；举人）。

　　李自成将东御吴三桂，虑诸大臣为后患，尽杀之；如陈演、徐允桢之类，不可胜纪。并命监守者杀方岳贡、丘瑜；监守者奉以缳，二人并缢死。二人同郡同官，生平皆自好，不能死；卒罹大祸，天下为二人惜之。

　　贼命收各处逮系者聚集各营伪都督处，尽杀之。凡勋戚大臣及都督以上官，无一免者。

　　是日，贼驱诸系者俱至刘宗敏寓前，延迟良久，见簇一人，杀之。顷之复然，先后十余辈。自晨至暮，不知杀几十百人。月明中，宗敏乘赢忽出西华门，二更余复至。良久，一人出，问一被夹太监云：『尔所输几何』？答云：『银若干，金九十二两』。其人复入。又良久，十余人拥一人至街中杀之，至三鼓而罢。诸贼凡有兵权者皆可以杀人，而宗敏为甚。宗敏本响马盗，与李自成结义。自成僭王号，始分君臣，授伪中吉营左军都督府左都督，踞田弘遇宅，门立磔人柱二。事无大小皆自理，杀人无虚日。

　　贼至清河县，防河官兵与战，杀贼数人，贼退屯宿迁；声言往济宁一带调兵来，渡河决战。

　　陈方策塘报曰：『贼之假仁假义、伪示伪牌，只可诱人于暂，而不能愚人于久。按彼前言，前后矛盾；民罹其殃，必恨其诳。诳，可图也。贼自入关以来，只经宁武、榆林两战，从兹已往望风溃附，错认无敌，其志多骄。骄，可图也。陕西据险，赖有河南为屏翰；京师居重，赖有山东为咽喉。今河南残破，赤地千里；山东荒旱，寸土不毛：得其地不可食、得其人不可用、得其城不可守。燕、秦孤注，强卤为邻；唇亡齿寒，其势大虚。虚，可图也。东南岁输粮米数百万、金钱数百万以供京边，动称不足。今我粮运银运尽行南还，贼将恃仓之余粒、拷索之余金为泉源乎？贼其饥与贫矣。饥与贫，可图也。王不成王，霸不成霸，既失贼众共图天下之望，又辜我朝群归真主之心。封赏不定，彼之师武臣怨矣，怨则生疑。诟谇频加，我之士大夫羞〔矣〕，羞则成忿。疑与忿，可图也。我太祖高皇帝扫荡胡元、统一区宇，其得天下也至正至公，昭垂万古，岂其中兴反出汉、唐、宋下？彼无识者流，见一旦都城失陷、人民破伤，苟且求生，顿灰其恢复之念。静言思之，良可寒心。惟是近岁以来，资格之限太峻、文武之途太分、城府之见太坚、水火之争太盛，靖共之谊未免或疏；成效罔臻，致有今日。兹者，英贤当路、忠愤同心，一鼓献功、千秋照策，谅无难痛涤肺腑，先国家之急而后私仇也。此我之可图贼者也。举天下之大，贼仅窃我之十二（一作十之一、二），我犹居十之八、九。且贼瘠我肥、贼寡我众、贼愚我智、贼饥我饱、贼边我腹、贼逆我顺、贼嬉我怒，诚歃血誓师哭而祭旗，呼朝野之聋聩而醒之、揽草泽之英雄而用之，伺贼之疑似而间之、乘贼之罅隙而攻之，散贼之党以收之、阨贼之吭以困之、捣贼之巢穴以牵制之，无遗种矣。此我之可图贼者也。我之文武诸僚及士庶人恬于降附者，谓贼为王者之师，且旦晚一统也；既见其所作所为，则未尝不悔也。我诚宽其偶错，与以更新，传檄京边、行间、郡邑，责之大义、动以荣名；彼粮草火药不可以然乎？贼将伪官不可以杀乎？沿山土寇不可以招之建功乎？漕河浅水不可以决之绝运乎？此我之可图贼者也。贼无他伎俩，到处先用贼党扮作商贾，同口一词接续传布，说贼不杀人、不爱财、不奸淫、不抢掠、平买平卖、蠲免钱粮，且将豪富之家银钱分给贫苦百姓；敬重斯文秀才，迎之者先赏银币，嗣即考较，一等作知府、二等作知县。时复见选来道府县伪官各系山、陕西秀才，益信为然。于是凡无赖秀才，皆指望做官；无知愚民，皆指望得钱；拖欠钱粮者，皆指望蠲免；市井无藉，皆指望乘机窃发：讹以传讹，众以惑众。即行路之人，真正见贼所为、遭贼所害者，又恐贼众四布，不敢举实情相告，且不得不含糊答应。间有一、二举实情以告，彼地方愚民方且望贼如云霓而莫之信。坐是贼计得遂，贼胆弥张，只以二、三人或四、五人便来到任；蚩蚩者误相欣附，而藩将守令见事不谐，辄闻风先遁。使有一、二识力长贰及绅矜辈慷慨晓陈顺逆祸福、安顿穷民、解息纷讹、捐助城守，贼自难行其诈矣。且贼无上下之别，其极尊伪官与其兵丁皆席地并坐、戏谑打骂，犹然作贼时行径。又不识字，其伪敕谕亦多别字：如「废弛」讹「费施」，「事务」讹「事鹜」。有户部郎中吴篪者为贼用，复其官；每点其名，则曰「吴虎、吴虎」。闻者窃笑』。

　　十三日（庚午）

　　李自成亲部贼十余万，执吴襄于军，东攻山海关。牛金星居守，诸降人往谒，执门生礼甚恭；金星曰：『讹言方起，诸君宜简出』！由是降者始惧，多窜伏矣。

　　自成与刘宗敏等九帅率兵四十万（「大事记」作六万），挟东宫、永王、吴襄出正阳门东征，留一东伪李都督与牛金星居守京师。

　　李贼乘走骡，东宫衣绿，随李贼后；马尾相衔，不失寸步，有督押者继其后。

　　十四日（辛未）

　　西长安街有覆黏贼刘宗敏伪示上，内有「明朝天数未尽，人思效忠；约于本月二十日立东宫为皇帝，改元义兴元年」。伪李都督察访，了无迹迹。先是，有私示揭于通衢，宗敏收揭示处居民数十家骈戮之。此示黏于黄墙上，左右俱无居人，法无所施。但密闻诸李贼云。

　　山东高苑知县苏芳（一作方），阴养死士二百人，图南渡（方，秦之汉中人；颇有智略）。

　　吴三桂痛哭誓师，刻期剿贼，军声大振。

　　李自成悉镕所拷索金及宫中帑藏器皿，铸为饼；每饼千金。约数万饼，骡车载归西安。

　　内库有镇库金银，皆五百两一锭，镌有「永乐年」字。每驮二锭，无物包裹，黄白溢目。其寻常元宝，则贮搭包。自初十日即有载解，至十六日，以千驮计。

　　贼拷索银七千万，侯家十三、奄人十四、官十二、贾商十一。宫中内帑以及金银器具、鼎耳门环、细丝装嵌，剔剥迨遍，不及十万。贼声言得自内帑，恶拷索名也。铸钱不成、铸金玺又不成，乃镕饼。每饼千两，窍其中，贯以铁絙。凡数万饼，括骡车驮载归陕西。常曰：『陕，吾父母国，形胜之地，朕将建都焉。富贵归故乡，虽千燕京岂易一西安哉』（「后盐录」）！

　　贼入大内，括各库银共三千七百万、金若干万。其在户部者，外解不及四十万、捐助二十万而已：此城陷后存银之大较也。呜呼！三千七百万，捐其奇零，即可代两年加派。乃今日考成、明日搜括，使海内骚然而扃鐍如故，策安在也？先帝圣明，岂其见不及此！徒以年来外解艰难，将留为罗爵掘鼠之备，而孰知其事势之不相及也。吁，亦可悲矣（杨士聪「核真略」）！

　　贼遁后，大仓库尚余二十万、大内亦未尽罄，皆为大清所有。计贼每日所运何止千百万，而尚有存者；乃知北都物力原非不足，特不善用之耳！

　　李自成前锋四万先及关，吴三桂与之十三战，胜负相当。

　　初，敌破京师，精锐不过数万；所至虚声胁下，未常经大敌。既饱掠思归，闻边兵劲，无不寒心。三桂悉锐出战，杀贼数千人。蜀人谋拥蜀王至澍监国，四川巡按刘之勃不可，乃止。

　　时张献忠大破川中郡邑，又闻都城失守，人心益汹惧。举人杨锵、刘道贞等谋拥蜀王监国；之勃不可，跃入池中，议乃寝（至澍，蜀献王十世孙。之勃，字安侯，凤翔人；崇祯七年进士）。

　　番禺罗宾王闻京师陷，与博罗韩如琰招结罗浮义士勤王；制檄文榜示通衢，情词悲状激切，读者无不垂涕。当事者忌之，下之狱；久而得释（宾王，字季作，万历乙卯举人，官南昌郡丞。如琰，亦举〔人〕）（王准「岭南诗纪」）。

　　山阴刘宗周闻京师陷，恸哭徒步荷戈，诣杭州责巡抚黄鸣骏发丧讨贼；鸣骏以镇静为言。宗周勃然曰：『君父变出非常，公专阃外，不思枕戈泣血、激厉同仇，反借口安民，作逊避计耶』？鸣骏嗟嗟。明日，复促之；鸣骏曰：『发丧必待哀诏』。宗周曰：『嘻，此何时耶？安得哀诏哉』！鸣骏乃发丧。哭临毕，宗周问师期；鸣骏以甲仗未具对。宗周知其不足有为，乃与故侍郎朱大典、故给事中章正宸、熊汝霖召募义旅；将发，而福王起宗周故官，乃止（宗周，字起东，万历二十九年进士。官左都御史，以直谏斥归）。

　　李自成东攻山海关，以别将从一片石越关外；吴三桂惧，乞降于我大清。

　　自成大队至永平。三桂兵少，结虚营于关外，多树旗帜，使士卒入城饱食。顷之，贼薄外营，杀营中老弱，长驱城下，围之数匝；又从关西一片石出口，东突外城，薄关内。三桂见贼兵势大，难与争锋，前已请兵大清，至是趣之至。摄政王与英、裕二王发兵十余万，将欲南下，途遇三桂使，疑之；与二王计曰：『岂三桂知我南来，故设此计诱我耶？且吾三围彼都，不能遽克；自成一举破之，智勇必有大过人者。今统众亲至，志不在小，得无乘胜窥我辽东乎？不如分兵固守四境，以观动静』。时三王咸有惧色，遂顿兵不进；驻营于欢喜岭，高张旗帜、休息士马，遣使往三桂营觇之。三桂复遣使数辈请，而摄政王犹未即行。使者相望于道凡八往返，而全军始至，共十四万骑。三桂遂突围出外城，驰入摄政王壁，髡首称臣；以白马、乌牛祭天地，歃血、斩衣、折箭为誓。三桂自为前锋，摄政王总重兵居后队。英王张左翼，统二万骑从西水关入；裕王张右翼，统二万骑从东水关入。于是三桂复入关，尽髡其居民，开关延敌。然迫于战期，兵尚未尽剃发；恐其无辨，夜半密令军士以白布裂为三幅，缠于身以为记，约满兵见白布者即勿战（摄政王，名墨勒根；裕王，名多多）。

　　京师生员陈正国与母朝夕相持而泣者匝月，并缢死；弟正仪、正中亦死（「忠贞轶记」）

　　贼遣牌各府州县出示，索民间捐助粮米、草料。

　　贼以王道成充青州防御使，单骑而来。城中人皆请命，相视不敢动（道成，山西平阳人，癸未进士；降贼）。

　　流贼张献忠陷涪州。京师凶闻至蜀，四川巡抚龙文光已受代；旧抚陈士奇将行，自以为知兵，必报国雠，遂留驻重庆。遣水师参将曾英击贼于忠州，焚其舟；遣赵荣贵御贼于梁山。献忠由葫芦坝，左步右骑翼舟而上；二将败奔，遂夺佛图关，陷浯州（士奇，字平人（一作云甫），漳浦人；天启五年进士）。

　　张献忠，延安卫柳树涧人；与李自成同岁生。幼有奇力，两眉竦竖，面黄微麻，长身虎颔，遍体生毛；人号黄虎。性狡谲，不耐宁静，残忍嗜杀；一日不杀人，辄悒悒不乐。从军延绥镇，犯法当斩。别将陈洪范谒总兵王威，献贼等十八人已解衣伏斧锧；见洪范，仰面乞命。洪范为之请，威曰：『是犯淫掠者三，不可宥』。献忠蹲最后，年少修干魁硕，洪范目而奇之；曰：『若必不可原者，请特贳此儿』。威笑而颔之曰：『诺』！十七人伏法，献忠鞭一百免死。亡而归关中为群盗，追思旧恩，每饭必祝之；数语其下曰：『陈总兵活我』；洪范不知之也。崇祯三年，陕西贼大起，王嘉应据府谷，献忠以米脂十八寨应之，自号八大王。明年，嘉应死，其党王自用复聚三十六营，献忠及高迎祥、罗汝才等皆为之渠。其冬，献忠及汝才就抚于总督洪承畴。已而，叛入山西。寻扰河北，又渡河而南。自是，陕西、河南、湖广、江北、四川，数千里地尽被蹂躏。当此之时，贼渠率众无专主，遇官军人自为斗；胜则争进，败则窜山谷不相顾。官军遇贼追杀，亦不知所逐何贼也。贼或分或合，东西奔突，势日强盛。八年，十三家大会荥阳，献忠始与高迎祥并起作贼。自成乃迎祥偏裨，不敢与献忠并。及是，遂相颉颃，与俱东掠，连破河南、江北诸县，焚皇陵。已而，迎祥、自成西去，献忠独东围庐州，攻桐城、庐江，屠巢县、无为诸城。应天巡抚张国维御之，遂遁人麻城，合马守应等入关，会迎祥于凤翔。已复出商、洛而东，总兵左良玉、祖宽击之，献忠、迎祥分道走。宽追献忠，三战皆克。献忠恚，再合迎祥众还战，复大败。迎〔祥〕与自成入陕西，而守应、汝才踞郧阳、商、洛山中不能救，献忠亦遁入山中。明年，与守应、蝎子块犯襄阳，众二十万，湖广震动。献忠纠汝才诸贼顺流东下，与北贼贺一龙等达淮阳；南京兵部尚书范景文等御之，乃从间道犯安庆，连营百里。国维告警，诏左良玉、马爌、刘良佐合兵援之，遂大破贼。贼走潜山，复出太湖，达蕲、黄，败官军，杀参将程龙等四十余人。总兵官牟文绶偕良佐来援，复破贼；贼皆遁，献忠入湖广。时河南、湖广贼十五家，惟献忠最狡黠骁劲，次则汝才。献忠尝伪为官兵欲绐宛城，良玉适至，献忠仓皇走。前锋罗岱射之中额；良玉马追及，刀拂献忠面，马驰以免。会总理熊文灿刊檄抚贼，闯塌天者（本名刘国能）与献忠有隙，诣文灿降。献忠创甚，不能战，大恐。十一年，侦知陈洪范隶文灿麾下为总兵官，大喜；因遣间赍重币献洪范曰：『献忠蒙公大恩，得不死，公岂忘之耶？愿率所部降以自效』。洪范时已中废，夤缘中人复起，固畏贼逗留，闻献忠言，亦大喜；白之文灿。文灿责赂金宝珠玉累万万，承制命监军张大经受其降，居之榖城；命简精兵二万给饷，余散遣之。巡按林铭球、分道王瑞相与良玉谋，俟献忠至，执之；文灿不可。献忠言部曲皆壮士，愿从军，请十万人饷；文灿不敢决。时汝才以战败，降于监军太监李继政；明年，射塌天、混十万等十三家先后俱降，李自成亦败窜崤函山中：朝廷皆谓贼扑剪殆尽。献忠险而狡，据榖城，制抚檄至，必手捧再拜，对使者呜咽流涕，誓捐糜以报；文灿、铭球皆信之，为请衔关饷。献忠具军状，备调遣；及调其兵，三檄不应。而言官姚思孝、喻上猷等极言抚局必败，文灿不应。巡抚于应桂寓书于文灿，谓献忠恶已有端，可先未发擒也。献忠逻者得其书，乃移文郧巡戴东旻，大肆桀骜；谓公等疑我，以应桂书为征，语甚悖。文灿因纠应桂；且曰：『南中人哗传献忠反，如应桂等倡流言挑衅，奈国事何』？上乃下其书于刑部，并按之。文灿知上将以安新降人，于应桂必重论；而献忠又桀黠，终虑反复，此书可以归狱。事成，则己收其功；不成，则彼开其衅。上果戍应桂，朝士咸冤之。自是，献忠益骄蹇不奉法。其初入榖城也，新野举人丁之媦（楚人呼妹谓媦，音渭）婚于河南，在途为献忠所得而生子；文灿檄大经监护献忠军。其门客王又天瞽而老，善谈星。献忠以己及子干支示之，又天再拜贺，谓贵不可言；献忠心动。又榖城举人王秉真、诸生徐以显皆阴谲无赖，出入军府，教以团营、方阵、左右营诸法，置造三眼鎗、狼牙棒、埋伏连弩诸军器；献忠大欢。东之榖城，城下有河，汉、沔所汇处；献忠立关榷税，月入数千金。遣人各处兴贩，广行收籴。献忠初无叛意，奈当道视为奇货，无不勒索贿赂者；数月后，献忠囊橐用尽，搜括其军中又尽，大队怨愤欲反。会襄阳一行人取官入京，献忠馈之金，不悦；献忠曰：『此人入京，必害我矣』。遂杀知县阮之钿，焚其衙署，驱百姓夷平雉堞。留书壁上，白己之叛，总理使然；并列上官姓名，开载其索赂之日月多寡于其下。且曰：『不受我钱者，惟襄阳道王瑞柟一人耳』。闻者愧焉。献忠陷房县，合汝才兵，诸降贼一时俱叛。左良玉击献忠，大败；罗岱中伏死。文灿被逮，杨嗣昌以大学士出督师。时献忠据湖广、四川界，嗣昌乃宿辎重于襄阳，令左良玉专剿献忠。十三年闰正月，击献忠，大败之于玛瑙山，擒其妻妾。献忠屡败，窜兴、归山中，势大蹙；良玉围之弗攻。献忠收溃卒，西走白羊山，合罗汝才、过天星败官军，渡江□万顷山，归、巫大震。陷大昌，进屯开县，转趋达州，陷剑州。将入汉中，官军扼险不得过；复走巴西，屠绵州、越成都，陷泸州、永州。又自巴州走达州，复至开县。十四年正月，总兵猛如虎等追击之，大败。献忠率轻骑一日夜驰三百里，杀督师使者于道；取军符，绐陷襄阳城。缚襄王翊铭置堂下，属之酒曰：『我欲借王头，使杨嗣昌以陷藩诛；王其努力尽此酒』！遂杀之。复得其所失妻妾；又陷樊城、随州、郧西诸州县，群盗附之者万计，遂东略地。献忠自玛瑙山之败，心畏良玉；至是屡胜，有骄色。秋八月，良玉追击至信阳，复大破之，降绒众数万；献忠伤股，乘在东奔。会大雨江溢，官军不能进，献忠走免；复为副将王允成所破，众道散，从骑止数十人。时汝才已先与自成合，献忠遂投自成；自成以部曲遇之，不从。自成欲杀之，汝才阴与献忠骑五百，使遁去。道纠土贼一斗榖等众，复盛；陷毫州，入英、霍山中，合革、左、二贺。明年，攻舒城、六安、庐州，陷无为、庐江，习水师于巢湖。太监卢九德以总兵黄得功、刘良佐之兵与战，败绩；江南大震。是秋，得功、良佐大破贼于潜山；献忠腹心妇孺尽走蕲水（一作郸水），革、左、二贺北投自成。已而，献忠复袭陷太湖、黄梅。十六年春，陷广济、蕲州，入黄州，尽驱妇女铲城（一作铲城）；寻杀之以填堑。麻城人汤志杀诸生六十人以城降，献忠改麻城为州。西陷汉阳，渡江陷武昌；执楚王华奎笼而沉诸江，尽杀楚宗室。录男子二十以下、十五以上为兵，余皆杀之；浮胔蔽江踰月，人脂厚累寸，鱼鳖不可食。献忠遂僭号，改武昌为天授府、江夏曰上江县，据楚王宫，铸「西王之宝」。伪设尚书、都督、巡抚等官，开科取士，题诗黄鹤楼。发楚邱金振饥民，蕲、黄等二十一州县悉附。时李自成在襄阳，闻之忌且怒，贻书谯责。左良玉兵复西上，伪官吏多被擒杀；献忠惧，乃悉众趋岳州、长沙。于是监军王■〈王质〉等皆起兵讨贼，蕲、黄三府及汉阳皆反正。献忠逼岳州，沅抚李干德、总兵孔希贵等拒之；三战三克，歼其前部。献忠怒，百道并进，遂陷岳州。欲渡洞庭湖，卜于神，不吉，投珓而■〈言句〉。将渡，风大作，乃连巨舟千艘载妇女焚之，火光夜如昼。骑而逼长沙，巡抚刘熙祚奉吉王、惠王走衡州，总兵尹先民降。寻破衡州，吉、惠、桂三王走永州；乃拆桂府材至长沙，造伪殿，而自追三王于永。三王入广西，熙祚守永州，城陷见杀。又陷宝庆、常德，发杨嗣昌祖墓，斩其尸见血。遂东犯江西，陷吉安、袁、抚诸府县；广东大震。有献计取吴越者，献忠惮良玉在，不听；决策入川中。

　　献忠于正月自岳阳渡江至荆州，尽弃舟楫，率步骑数十万入夔门；士奇出兵扼重庆，巡按刘之勃守城都。二月，贼驻万县，湖滩水涨，不得上，留屯。至是，置横阵四十里，两岸步骑挟舟而进；莫荣贵及守道刘鳞长俱败，遂入涪州。蜀王告急南都，请发兵西剿。

　　曾英，闽人；从父宦游成都，父没，因家焉。倜傥多才，好施予；壮士多归之，号曾公子。献忠犯蜀，英与士奇有旧，请独将千人当贼。士奇以英书生，不许；而使总兵赵光远率全蜀精锐与贼战，大败；光远走汉中。英复请兵，士奇署英守备，与土兵数百试之。英尽散家资，赏劳教练；士皆踊跃，愿效死命。会贼至瞿塘峡口，号五十万，气骄甚；英设伏击杀千余人。贼阻险不得径入，愤极，日夕挑战。英坚壁不出，而多设疑兵于山谷，每夜击贼；贼惊扰自相斫杀，争走上山，触飞炮死者无算。相持六阅月而援兵不至，英乃败。献忠遂入屠夔门、云阳；抵万县，悉驱民人沉诸江。复从梁山趋顺庆，所过喋血，以人为粮。蜀人思英不置，皆曰：『曾公子不败，祸不至此』！

　　赵嘉炜，字景思，浙江山阴人。以监生官郫县主簿，司灌县堰。献忠至，或告以天社间可避者；笑谢之，弗去。贼胁之降，不从。贼笑曰：『是将谁氏臣也者，渺尔官沓沓若井盐耳』！嘉炜终不屈；走安家三渡口，投水死。乱定后，子庆骐求之三年，过故都江堰夫何应泰告以赵主簿死状，遂招魂葬之。

　　贼至夔州，拥老少江上围杀。天忽昏黑，献忠怒曰：『咱老子要杀人，天不肯耶』？燃巨炮向天击之，雷声遽止；杀人如故（「豹斑集」）。

　　华奎，太祖庶六子楚昭王祯八世孙。

　　十九日（丙子）

　　摄政王多谋，不肯轻敌；使三桂与贼大战于关内一片石，〔一〕以观三桂之诚伪、一以觇贼兵之强弱而己坐收渔人之利。

　　天津巡抚冯元扬山海道脱归。

　　津抚及内监、参、游等官逸去者十一人，总兵娄光先等以二千五百人降贼。

　　凤阳总督马士英标兵抄掠淮安；其部将庄朝阳行劫单县，为民所杀。

　　东阿、汶上、阳榖一带土寇窃发，遇贼即互相斫杀。

　　零贼五骑至白洋河，掳掠骡马。

　　二十二日（己卯）

　　李自成兵阵于关内，自北山亘海。大清兵对贼置阵，吴三桂居右翼末，悉锐卒搏击，杀贼数千人；贼亦力斗，围开复合。战良久，大清兵从吴三桂阵右突出，冲贼中坚；万马腾跃，飞矢雨集（一作堕）。天大风，沙石飞走击贼，如雹。自成方挟太子登高冈观战，知为大清兵，急策马下冈走。大清兵追奔四十里，贼众大溃，自相践踏，死者无算；僵尸遍野，沟水尽赤。

　　自成挟东宫随数十骑登庙冈以观，有僧进曰：『此非三桂兵，乃（一作必）东兵也；上位宜急避之』。自成狼狈走，贼兵大败。刘宗敏虽勇冠三军，亦中流矢，负创逃回；尸横八十里，遗弃辎重不可胜计。

　　李自成奔永平。大清兵逐之，吴三桂先驱至永平。

　　自成驻兵永平，遣使赴三桂营议和；三桂曰：『归我太子、速离京城，使钟篪如故，而后罢兵』。自成请旋师如约。

　　时相传贼出吴襄、太子于阵前，三桂以计夺之；其实无此事也（「核真略」）。

　　二十四日（辛巳）

　　流贼献忠陷重庆，瑞王及陈士奇皆遇害。

　　张献忠破涪州，士奇征石砫援兵，不至。或劝：『公已谢事，宜去』！士奇不可。贼抵城下，击以滚炮，贼死无数。至夜，黑云四布，贼穴地轰城；城陷，王及士奇、副使陈勋（一作纁）、知府王行俭、知县王锡俱被执。士奇大骂，贼缚于教场，将杀之；忽雷雨晦冥，咫尺不见。献忠仰而诟曰：『我杀人，何预天事』！用大炮向天轰击。俄晴霁，遂肆屠戮；士奇骂不绝口而死，王亦遇害（纁，本关南兵备副使；护王入蜀，及于难。行俭，字质行（一作慎行），宜兴人，崇祯十年进士；为贼脔死。锡，字子美，新建人；崇祯十三年进士，官巴县知县。贼蒙巨板穴城，锡灌以热油，多死。及被执，大骂；抉其齿，骂不已。捶膝使跪，益仡立。舁至教场，缚树上射之，又悬而烙之。既死，复毁其骨。指挥顾景闻城陷，入瑞王府，以己所乘马乘王，鞭而走；遇贼，呼曰：『贼宁杀我，无犯帝子』！贼杀王，景遂死之。瑞王，名常浩，神宗庶五子）。

　　重庆山壁立而水环之，惟南锦门佛图关通一线。献贼既入涪州，分舟师溯流犯铜锣峡；而自率步骑登山疾驰一百五十里，破江津县，掠其舡顺流而下。不三日，

　　夺佛图关，而铜锣峡守兵惊扰不能支。贼发民冢，取凶具戴之以穴城，四日而陷。

　　王在执，天无云而雷震；贼祝曰：『若再雷者释之』！既而，王竟不免。

　　「瑞王傅」云：天无云而雷者三，贼有震死者。瑞王自汉中避难来奔，关南道陈羽白与之俱，陇西士大夫多挈妻子从之；故衣冠死者甚众。

　　贼兵掠妇人淫诸酆都县冥王殿，兵立死；伪将驰报献忠。是夜，道士梦神同鬼卒郎仓而逃，旦而述昕梦。语未竟，献忠猝至，斫神像如粉，夷其庙。蜀僧月坛者，张贼驱千余人于野，月坛与焉；贼挥刃丛下，月坛甫着刃佯仆，尸积掩之。夜潜起，捧其头而逃，自缝创处。髡为僧，来吴与余言贼中事愿详。后见太仓沈文豹「蜀难记略」斫神夷庙事，亦同（李翰业）。

　　席谅武，大宗伯书之裔孙。为贼得，又一贼争之；曰：『不如共杀』。贼法：每人日限斩级若干，得妇人一，当男子三。谅武见贼将加刃，给之曰：『顷见数妇人绕山麓而东，何弗之追而夺我为』？贼信，舍之去。先得者缚谅武；谅武诈曰：『将军活我，我努力事将军矣』！贼曰：『若何能』？谅武窥贼意所向，而谬应曰：『皆能』。贼喜，且走且语，握谅武项索稍弛；过山，临大江深十仞，乘贼不备，挤之堕崖死。谅武得脱，后寓于吴，至康熙甲子还蜀。

　　熊氏仆何长子本贼兵，贼平而为人奴；常言献贼掳妇女千百，悉露其私，反接之以攻城，城上发炮皆内射；守陴者尽拔其跨间毛，入火药发之，炮得外指，妇女立尽。事与李自成裸妇人攻汴略同。又积少艾数百，以长绳缘其项，缚绳两端于山麓，沉之江中露其面，骈肩而死。又积纤足妇人数十，断胫胹食之。

　　献贼每卒日发口粮银一钱，米价每升直银八钱；如掠得米二升，则粜一升。

　　献贼尽屠其民，老少无存。壮丁割耳鼻、断右手、驱至各州县；言兵至而不下者似此。但杀王府官绅以待者，秋毫无犯。由是所至皆解甲投降，势如破竹。

　　二十五日（壬午）

　　缚吴三桂告示入城谕众，为先帝服丧。大兵入城，素冠者不杀；城中百姓各制一素冠。

　　从贼官张若麒投降，大清不受；恳吴三桂转达，乃受之。于永平察院中赐宴，又赐衣一件，许以职方衔用，不仍贼原官。

　　贼留守京师者，大搜兵器。使人各街传呼，凡弓箭火器，民间皆不得留。由是城门益严，人心汹惧。贼促驮载金银益急，城中骡驴逼取殆尽。

　　河南副使吕弼周为贼伪节度使，来代路振飞。振飞击擒之，竿之法场，命士人射三矢，乃解；磔之。

　　吕弼周，戊辰进士；河南巡〔□〕王燮，其门生也。降贼，以为咨致燮，欲赴任；游击骆举佯迎之，于中途执以解燮。叱使跪，弼周云：『人也不认得』？燮曰：『乱臣贼子，我认得谁？今但知有国法耳』！细鞫其从贼及皇上，东宫所在；又擒王富，并解军门，磔诛之。

　　二十六日（癸未）

　　南京文武官并集内官宅，韩赞周令各署名籍；姜曰广曰：『无忽遽！请告奉先殿而后行』。

　　钱塘知县顾咸建，字汉石，昆山人，大学士鼎巨曾孙；崇祯十六年进士。甫之官，闻京师陷，人情汹汹；咸建戢奸宄、严警备，邑乃安。

　　江宁胥自修，字二如；官衢州检校，转光禄监事。未离衢，闻京师陷，具衣冠北面肃拜，遂绝粒。子弟劝之；曰：『吾惟一死报朝廷而已』！

　　二十七日（甲申）

　　守备南京魏国公徐弘基、提督操江诚意伯刘孔昭等、户部尚书高弘图、工部尚书程注、都察院右都御史张慎言、掌翰林院事詹事府詹事姜曰广等、南京守备掌司礼监务太监韩赞周等，集议于朝；时吕大器署礼、兵二部印，不肯下笔。吏科给事中李沾厉声曰：『今日有异议者，死之』！时马士英握兵于外，与诸将连营驻江南（一作北），势甚张。诸勋臣语侵史可法，曰广呵之，于是群小咸目摄曰广；可法乃以福王告庙（弘图，字彦文（一作研文），胶州人，万历三十八年进士。注，孝感人）。

　　李沾面折大器云：『今日之事，何事也？论典礼则礼，莫重于尊君；论兴兵，则，兵莫先于卫主。福王伦序当立，何得有异议乎』！孔昭亦叱诸臣，不得出言摇惑。议遂定，约二十八日迎驾。

　　工科李清初闻立潞议，曰：『祸从此始矣！神宗四十八年，德泽犹系人心，岂可舍其孙而立其侄？况应立者不立，则谁不可立？万一左良玉扶楚、郑芝龙扶益，各挟天子以令诸侯，谁禁之者？且潞王即立，置福王何地？死之耶？抑幽之耶？是动天下之兵也。时草野皆愤愤不平；及福王监国议定，人心始安。

　　礼科都给事沈允培询吏科都给事章正宸，当谁立？正宸曰：『当光庙在青宫时，则以光庙为国本；当光庙与熹、毅二庙绝时，则又以福藩为国本。若谓潞可越福，犹之福可越光庙也。于国本安居』？人皆服其论。

　　李自成奔还京师，杀吴襄。

　　自成杀吴襄全家三十四口于王府二条胡衕。至五月初一日，米商合资数千金敛之。

　　贼并欲杀陈沅；沅曰：『妾闻吴将军已卷甲来归矣；徒以妾故，又复兴师。今杀妾何足惜，恐妾死而大王不利耳！为大王计，宜留妾以系其心；妾当说彼不战以报大王之恩遇也』！时贼各拥重赀，无斗志，自成不能复战；亦幸三桂之不图己也，乃弃沅而去。

　　按「甲乙史」、「北略」皆云：『初九日，贼得三桂报，大怒，即尽戮吴襄一门』。据此，则吴襄一门死于初九日矣。而「纪事本末」、「核真略」皆云：『二十七日，李贼回京杀吴襄全家』；与横云山人「拟史」同。再考「明史」「李自成传」则云：『自成杀吴襄，奔还京师』。又似杀于军中矣。「建州私记」则云：『贼得书，怒杀其家三十余口，系襄东行。及战败，立枭吴襄首悬之高竿，奔还京师』；与「明史」同。考「大事记」则云：『三桂攻贼京营；贼败，以高竿揭襄首于城上』；与「拟史」同。未知孰是？

　　贼驱城中百姓于崇文、宣武门外，毁沿河房屋及城外四面牛马墙。以向攻城时，此墙遮蔽城上炮箭，大得其便；恐东兵来攻城，故亟去之。

　　吴三桂兵压京城，自成合一十八营兵拒战；三桂连拔其八，斩首一万。自成以高竿揭吴襄首于城上，三桂被发堕地；三军感愤，拔刀斫地，誓必杀贼。

　　二十八日（乙酉）

　　南京诸臣迎福王于江浦。南京礼部司务官赍百官公启迎福王于仪真，王得启即行。

　　闯贼草诸仪，定于来日即位。先是，三月二十六日，贼党牛金星等率耆老上表劝进，李自成择二十九日即位。四月初一日改期初六日，初三日又改期初八日，初五日又改期十二日，十一日又改期十五日。贼方习仪于内廷，伪官俱朝服；自成朱衣登文昭阁，凭槛而望。十二日又改期十七日；盖东行之期已定，故为此以愚人耳。至是屡败，亟于西窜，遂定期来日。

　　贼纵兵大掠。

　　泊头秀才郭澍家富，贼械之入京。

　　毛宪文、惠登相复德安，巡抚王扬基檄署分巡道章旷守之。城空无人，卫官十数人赍印送贼将白旺；旷收斩之，日夕为警备（旷，字于野，松江华亭人；崇祯十五年（一作十年）进士，投沔阳知县。十六年，城陷，走免；袁继咸署为监纪、黄澍署为汉阳推官、王扬基令署分巡道）。

　　南京修武英殿。

　　二十九日（丙戌）

　　福王舟至观音门。

　　李自成僭帝号于武英殿，追尊七代皆为帝后，立妻高氏为皇后。自成被冠冕，列仗受朝；牛金星代行郊天礼。

　　自成即位，伪磁侯刘宗敏扶创出，平立不拜；曰：『尔故我等夷也，何尔坐，我拜为』？伪官皆拜！宗敏不得已，再拜而退。

　　六政府各一赦书。

　　下午，贼命运草入宫城，塞诸殿门。

　　是夕，焚宫殿及九门城楼。

　　魏大中次子学濂，有盛名，举崇祯十六年进士；受贼伪户部司务，隤其家声。既而自惭，赋绝命词二章，缢死。去帝殉社稷时四十一。

　　学濂谈忠孝、励名节，以意气上人；贼至，率先投款。自古遭变死有数端：有死于城破之日者、有死于称帝之日者。故于李贼称帝日死之。

　　学濂有老仆，经事忠节，劝主人尽忠，勿负先老爷一生名节；学濂唯唯。先以事遣此仆归，遂降贼；初授外任，以韩霖荐授司务。

　　杨士聪云：『自古有不受伪官而生为节士者矣，未有既受伪官而死为忠臣者。户政司务学濂业已经月为之，李贼纵不即位，此司务果谁氏之官耶？欲盖弥彰，徒资笑柄』。

　　贼将遁，尚有被系数人未放者，各与一绳，令自缢；申济芳与焉。缢既，贼于死尸各打五棍发出。济芳移至馆，家人见其喉间嗡翕微动，以汤灌之，乃苏。问其受棍时，全然不觉，惟第五棍稍似有物及身耳。贼西窜，始得南归。

　　介石山人曰：『今日人心迷惑，止知为身家计，纷纷迁徙，绝无倡义、募兵、输饷为勤王之举者；皆为不知天常、不知地势、不知兵饷、不知古今之迹、不知当身进退之宜，所以如羊触藩、如蛾扑火耳。曷言乎不知天常？夫君父之仇，不共戴天。蠢尔流贼，逼死我圣主、惨杀我国母、殄绝我储君、蹂躏我京师、残害我百姓：此开辟以来，未有之奇变。而平日锦衣玉食者，充耳不闻；论道讲学者，闭门不救。有等谤揭横飞、公呈四出者，亦复三缄其口，裹足不前。管子云：「礼义廉耻，国之四维；四维不张，国乃灭亡」。公等何说而处此？曷言乎不知地势？长江天堑，不减殽函、河济之险也。以战国言，吴、越凭陵，齐、楚会盟中夏；以三国言，孙吴鼎立，不弱曹、刘；以南宋言，得年百五十有一。迩年贼骑长驱，非我山河之不固、城池之不坚、兵将之鲜少，止因有险不守、有兵不战，开门揖盗，卖降恐后耳。夫一成一旅，可以兴夏；二城不下，可以复齐。奈何一经屈折，便草木皆兵，咸思望风远遁乎？曷言乎不知兵饷？夫兵不贵多而贵精；淮阴侯「多多益善」、岳武穆「以少胜多」，何必多胜而少败乎？即按册籍而言，使皆精兵铁骑所向无前，其为数也不为寡矣！何忧贼之不授首乎？若夫饷则漕、白二粮具在江南，未尝粿粒耗废也（废作费）；而折银免解北京，又省脚摃使用，不必加派于民：而东南财赋足供报仇雪耻之用矣。昔年以东南一隅之财而填西北无穷之壑，故三百年来疲于奔命；今以东南之全力供天子恢复之资，尚惴惴不我给乎？曷言乎不知古今兴亡之迹？边寇之患，何代无之；而地方一日数惊，皆为太平日久，未经历练。有等游手游食之辈，煽惑人心，希图抢劫。有等纨裤子弟，未尝从军之苦、离乱之艰，摇唇鼓舌，吠影吠声，喜于有事；如浙江许都之祸，皆自此始也。有等好勇疾贫之人，自恃膂力过人，走险如骛；不思有勇无谋、聚众为非者，往往死于非命。如赤眉、黄巾以及杨么儿之类，实繁有徒，几成大业矣；不旋踵而身首异处，可以鉴也。又有一等自居豪侠，何不用之于王国多难之日，不失忠义，立建功名乎？曷言乎不知当身进退之宜？「大乱居乡，小乱居城」；此语人皆知之。今贼并未渡江，即使地方人等乘机抢掳，不过小乱已耳；乡居者尚思入城，岂城居者反欲出外？在山居则有土寇，在庄居亦有地贼。近日山东、荆、湘等处，贼知富人藏于山中，有搜山之祸，何不闻乎？至于洞庭、光福两山，人皆为避兵奥区，孰知其富名久着，贼不至苏则已；至则长江业已飞渡、震泽何难一帆？况我太祖取苏时，亦以两山为驻扎之地。前此吴、越交争，未尝不在笠泽；即世宗时倭寇，未尝不至两山也（至一作过）。乡绅富民欲居其地，必须结一营寨，召募土兵以自卫而后可；然仅能御小寇，不能御流贼。今何不省此费，以为保守城地之用乎』？

　　又曰：『寇事之难为也，不失之于今，失之于初耳。然不知前日之何以失，亦无以知今日之何以得；时论具在，特无人存省焉耳：昔彭时亨曾策之矣。其言曰：「谋战制寇，当变藩镇之势。自寇之起于崇祯之三、四年也，不过饥寒之民，啸聚山谷；所谓寇也。比五、六、七年间，放劫千里，出没无方；此则所谓流寇也。迨至十一年间后，则不然矣，非复草窃行径矣。又十四、五年后，则不然矣，非复窃据行径矣。夫当其作难之始，为剿为抚，固亦易耳。何者？寇之起自陕之陇右，而是时山以东亦有登州之乱。夫陇右之起乱，民之迫于饥寒，在所宜抚；东齐之变，乱兵也，负我豢养，在所宜剿：先是台臣吴执御曾疏论之矣。奈当事者寡识，偏拗朋仇，以乱兵宜抚，既而抚亦无成策。优游养奸，遂使耿、孔二贼飞扬而去，稽首于清；而清亦遂推诚任之。至今此二人为清名将，播毒中国。此非中国之以人资敌乎？创首乱民宜剿，既而剿亦无成策。观望成功，复且履亩加征以供剿饷；罔顾之重权者，尚犹中智以上，非无克敌战胜之威也。战胜之下，杀戮而已；然而，杀于靡孑遗之民，横敛取盈。因而贼旗所指，响应滋多。然彼时仗钺指麾、握大将军戮可尽乎？千级万级，皆吾民也。驱除而已；然而，驱除安归乎？东奔西突，皆吾地也。乃当涂卿大夫局外易言，刻期责效；使志士掣肘、健儿惊心，勘定敉宁，厥未有成功：君子不无遗憾焉！然犹未至决裂焉。迨至话言有间、任用勿专，劫代毅，括代颇：始之以贪鄙之熊文灿，肆虐生灵；继之以用罔之杨嗣昌，诖误军事。糜耗万千，如投逝波；从不见雄边子弟一、二可效尺寸，于是则中原陆沉矣。元恶既憝，盈廷狼顾。陈睿谟，龙钟也；宋一鹤，乳臭也：格例夤缘，草草推用。节制无术，将不知兵，兵不能战。非惟是也，兵之厉民更甚于贼，而楚事乃复大坏矣。是故民怨于下、天怒于上，饥疫频仍，同类相食，人死如乱麻。朝廷悲悯，亦用戚言于民；然期不厉民而所施者，仍是结怨于民之事。于是大奸雄起而乘之，据中原、吞江汉、袭三秦、临晋跨蜀，则民心使然也。此非国家之以民与寇乎？夫敛重而民穷，民穷而盗起；此自古皆然，岂待智者而后知哉？本朝立国甚严，制度甚设：外戚不施权、宦官不与政、大臣无专制、藩镇无继世、夷狄不同处；汉、唐以来之所以致亡者，本朝皆无患焉。内重而外轻，君尊而臣卑，法相绳而权相制：虽有奸臣，不能作大逆；虽有豪杰，不能建奇勋。然而，取民之制甚繁，养民之制甚略。故愚尝闻先臣冯琦之言曰：「本朝之患，不在外戚、不在宦官、不在大臣、不在藩镇夷狄；他日所谓国家忧，惟在宫府之隔、闾阎之匮耳」。斯言也，维今则亦有然矣。忆丙子岁，余上公交车，道淮上，见一父老谈流寇事云：「此寇不速除，且与国相终始」。斯言世，维今则亦有然矣。既而，余下第归里，从士大夫饮，闻邸报寇警，士大夫皆言：「草贼也，不足为大忧」。有书生应言曰：「更历数年，将无有大枭雄乘乱而起者乎」？斯言也，维今则亦有然矣。夫闾阎之匮也、寇盗之患也，五十年之前，先臣冯琦知之，而今人反不知也；十年之前，有淮上父老知之，里巷书生知之，而当涂之卿大夫反不知也。噫！今世公卿大夫，岂尽钝根乎？盖亦惟是富贵留情，未尝恻然有以国家为念者，亦泄泄云尔、亦诡随云尔。迨至于今，如肠决、如肤裂；甚且受万锺不辨礼义、坐高堂取酒自乐如故：此鄙夫已！其有兴铜驼之悲者，则曰：「天下事不可为矣」！其有作楚囚之泣者则曰：「安得天下（一作千古）奇才而用之」！夫曰「安得天下奇才而用之」，是犹治病者不诊其所以致病之本，而徒皇皇求不死之药也。夫曰「天下事不可为」者，是犹以为魔蛊不可治，则遂不治也。岂不痛哉！岂不痛哉！此诚乱臣贼子之心与作逆者同稽诛于万世者也！自愚观之，今国家之势虽日蹙，尚有天下之大半也；三百年鞠育恩深，民心未尽忘汉也。祖宗以一隅之地，扫群雄、定四海，亦惟聿求智谋之士、不二心之臣，与之请命耳。今天子大臣，苟念閟毖成功有指，疆土亦何独不然。然今欲仍如前时，括东南半壁之财（一作民）力，以养不知兵之将、将不能战之兵，兵日益溃、民日益穷，是自尽之术也。将见沦亡无日，况望恢复有成绩乎！是故为今日计，莫如于未乱之郡国，轻赋税、均徭役、吊死问疾、养老抚幼，以结百姓之心；于已乱之郡国，图恢复、设藩镇、裂土分封，使自为战守，以生豪杰之志。何以言之？寇亦崛起之雄耳；一旦奄有西北，建号僭尊，民如水就、士如云从，犹反手者，非彼之能取，是我之自予也。赋敛重而民不堪，彼乘我民心之离散而取之，是我以其民予之也；边畿重而郡国轻，彼乘我郡国空虚而窃之，是我以其地予之也。法令乖而弊已极，资格泥而人云亡，彼乘我豪杰失职而取之，是我以其士予之也。且彼崛起之雄，其所以为左右辅弼者，非其草莽等夷，则其挟而降之、叛而纳之者也。天下大器，人所同欲；其中枭悍豪雄之姿、强疾不仁之材，亦必有欲为彼所为者，岂遂俛尔定君臣之分，终始夙夜，以处一夫下乎？是故寇之取天下也易，寇之守天下也难。如寇之归顺者，即以一郡封之，与克复者同；如是则寇贼中知勇之士亦必同心革志，联臂而来，为国家归命矣。匪徒为国家归命也：反正天子，显名也；列爵分土，厚实也。显名厚实，士之所期也。大都古圣王之所以常有天下至六百年、八百年者，无他，以天下之富贵与天下共之耳。今日以资格得富贵者，率多不材无耻之辈（一作士），无济于国家之用；而苟有实心为国家用者，又不得富贵而反足以杀其身。何怪乎士之不我与也！今日分天下民之衣食，以养不战之兵；又纵无用之兵，厉民而夺其衣食。何怪乎民之不我与也！故愚以为当设藩镇，以待有功者；亦使士有富贵、民有衣食，而后天子有天下也。虽然，此以言夫已乱之郡国耳。若乃未乱之郡国，则守孤城必先守四境。以官兵为民守，不若以农兵自为守。守城以正兵，应敌以奇兵；然以营伍之兵为奇兵，必以保甲之兵为正兵。今日方用兵措饷之时，欲以语轻赋税，其道如无由；而不知措饷自有策，不必加赋也。制饷在用人，最患其糜饷也。今日在朝在籍称高爵厚禄者，车载斗量，不可胜数；一人济于用者，是资格无人也。今日东南半壁，著书属文占巍科称天下名士者，车载斗量，不可胜数，而无一人济于用者，是科目无人也。然而，人才有得其用与不得其用者，亦有用之得其人与不得其人者。凡此数策，皆所以救亡也。盖为今日计，必先救亡，而后可与建中兴之业、可与图长治之绩。不然，区区半壁，而欲仍前时括民力以养兵；兵无战气，民无固志。嗟乎！吾见沦亡无日矣！而何怪于乱者啧啧然曰：「天下事不可为也」』。

　　苏州枫桥一带，米牙斛脚千群。推官倪长玗部署之，练充乡兵，防守浒墅；驯其骄悍，消丛聚，诚良策也。倪去任后，事格。有讹传接册调征者，遂相聚思乱；民皆逃徙，势甚岌岌。抚按仍檄长玗为监纪，晓以大义散解之，一境始安。吴郡严斌，未寇，多力而贫；请缨于倪监纪曰：『斌生具食牛，长娴射虎。操觚数载，未甘蠹简浮沉；投笔一时，每念鹰扬奋厉。硕画素宗孔、孟，机宜旁及孙、吴。止缘贫踰彻骨，营竞无阶；虽智深聚米而仍淹，亦力可拔山而无效。兹当贼氛犯阙，九庙成墟；讵云忧辱，实系安危！凡同毛土，均此忠君；矧读诗书，敢忘报国？气因愤激，不觉力举千钧；事以谋成，直欲功收百胜。幸遇台仁广遴将选，不惜阶前片地，俾试微长；授之一职，长彼千夫。捣锐攻坚，毛锥亦谙大戟；握机布阵，前筹非恃虚谈。誓歼逆贼，恢复山河。壮志获摅，总归恩造；铅刀可效，藉答圣灵』。谕：『行伍一定，即具开擢用』。

　　三十日（丁亥）

　　自成挟太子、二王西走，使伪将军左光先、谷可成殿。

　　李自成先走，刘宗敏继之；旋出牌，令阖城百姓出城避敌。出宫时，用大炮打入诸殿，又令诸贼各寓皆放火。日哺，火发，狂焰交奋。城中妇女号哭震天，分头觅死；有井处顷刻皆满。零贼在宣武大街，百姓各出床桌器具窒塞巷口，或以白梃突出，击之下马，立杀之。门楼既崩，城门之下皆火；诸贼东西驰不能出，皆毙。日夕，各草场火起，光耀如同白昼，喊声、炮声彻夜不绝。

　　城中老幼妇女，相与扶携包裹出城；行不数里，即遭劫掠，老幼皆死，驱其丁壮为兵。惟薛所蕴率家人衣红紫衣，系银于腰露之，一如流贼押解金银者，骑马骡，昧爽出宣武门，一往甚锐；相传有宋军师密令云。凡贼随军旧官，皆有军兵护卫；独新用者甚□，皆伏匿不敢动。又恐东宫旦夕且至，追治伪命；故杨观光以家眷随贼兵西出，至凤台为贼所杀，家眷复回城中。

　　李自成尽遂诸内竖，无贵贱皆号泣徒跣，败面流血走出京城门。诸珰金帛珠宝，以亿万计，悉捆以去。初，内臣奉命守城，已有异志；令士皆持白杨杖朱具外贯铁环于端，使有声，格击则折。至是，贼即以其杖驱焉。

　　定邸讲刘明翰为贼所执；会贼遁，得逃脱，踉跄南归（明翰，字羽戢，无锡人；万历四十三年举人）。

　　金铉死于金水河，贼去后，冠袍泛泛见水上；内官群指之曰：『此金兵部也』。弟錝辨之，验网巾环，得铉首归；合以木身，如礼而殓。事竣，錝自缢死。

　　生员翁宜中妻周氏缢死；越九日方殓，颜色不变。生员史载文母林氏、朱寿国母方氏、曹名勋母朱氏、妻张氏、王良眉妻张氏、朱绍乘妻叶氏、何器妻夏氏、郑以炳弟妇戴氏、郭茂襄妻辛氏、李思献妾王氏、子夔媳陈氏、女二、孙男女二，俱自缢死（「忠贞轶记」）。

　　周道隆妻姜，自缢。

　　大清兵破闯贼于北京。

　　吴三桂知贼将西窜，先设疑兵于西山，密取酒罂数千，实以石灰，夜埋齐化门外道上，覆以浮土。贼万马并驰而践罂，皆穿马足，惊踣；后骑相压，石灰眯目不可视。疑兵远噪以惊之，贼阵大乱。三桂望城中火起，知贼走，绕城而西，追奔三十里。贼马骡俱载重物，日行数十里；追兵至，尽弃其辎重、妇女。自芦沟桥至固安百里，盔甲衣服盈路，贼兵散去者又数万。三桂徐收所弃，已踰数百万。贼既得脱西走，三桂复率大兵追至保定；贼还兵而斗，奋击破之。百官迎见福王于龙江关，王素服角带哭。

　　百官郊迎，命以王礼见。王素袍角带，对百官恸哭。百宫行礼，手挟之；寻赐茶言及宗社震惊、大行变异，复哭失声。因流涕言：『封疆大事，惟仗诸先生主持；至迎立，决不敢当。盖播迁以来，国母尚无消息，故不携宫眷一人；始欲择浙东僻地暂居，以便迎奉。今值国难至此，迎立之事，何忍言之』！睿音琅然，而睿容具日月仪表。百官咸举额，谓宗社之福。

　　「甲乙事案」云：百官谒王于舟次；王角巾葛衣，坐寝床、枕旧衾，敝不能易。随从诸奄田成等布袍草履，不胜其困。蜀王至澍寄孥蛮中。

　　项煜奉贼伪命祀泰山，驰驿过山东，始变服遁。

　　苏州诸生王圣风、徐珩、薛尔张、朱震昌讨贼檄曰：『爰我圣祖肇有天下，廓清夷狄，保育黎民。列宗绵恩几三百载，先帝干干蛊一十七年。凡我百姓，推及祖父，皆久游于「帝力何有」之天，殊不比乎「富贵自多」之类；同仇率土，草野偏殷。蠢兹李贼狂狡，乘我疮痍迅毒，血流宫阙，君后胥丧，社稷平沉。夫自古亡国之主，或酒色荒淫、土木繁丽、从禽采药、协舞征歌、昏怒任奸、刚复恣戾、聚敛无厌、残暴不仁者，吾君无一焉。十七年来，敬天勤民，浣衣俭食；寝无安枕，居不深宫；从谏如环，求贤若渴；广辟政府，力挽颓纲：一言一行、一刻一时，皆于治理相关，总为民生起见。为君如此，百世所难。乃昧大义者，反以为诛臣寡恩，敛民加赋。夫刑滥始为寡，核所刑之臣，恩殊浮于罪外。财聚则为敛，计所出之资，赋已竭于帑中。况急公论义，用兵自合输粮；苟全局思维，剿彼实以安此。无非保尔赤，讵曰乐为君？皇天后土，何忍无王？楚虽三户，可决亡秦；明乃万方，奚难灭闯！此士子致命遂志之日，正匹夫赴汤蹈火之时。洁此肺肠，捐其顶踵。勇者效力，智者抒谋。为翼为监，一成一旅。莫谓力微，万人之师，集于一人之义；莫谓饷匮，恢敌之土，便为因敌之粮。雨会云屯，雷厉风发。义旗北指，醢被元凶；宗庙重新，山河如故。允开中兴之运，仍还一统之规。代祖父以报恩，家之孝子；誓肝脑以涂地，国之忠臣。纣恶贯盈，尚伸叩马之气；秦威盖世，犹雄博浪之锥。贼政必不仁，毋至噬脐而思故主；时事大可挽，毋甘束手而佞天仇。亡国渐即亡家，杀君痛于杀父；良心不死，义愤为昭。冀李、郭回西蜀之唐，颙寇、邓起东京之汉。谋伤妄发，不为易水之歌；事计必成，敢效包胥之哭』！

　　常熟翁嗣圣讨贼檄云：『三月十九日之变，率土摧心，穷陬陨涕。人怀誓不俱生之志，众切灭此朝食之思。盖以圣明所御，孰非浩荡所及？乃蠢兹逆贼，弄兵潢池，窃两间之害气；凭陵中夏，腾六宇之恶气。奕奕神京，儳马席卷；皇皇圣主，倏尔山颓。九庙污于腥膻，六宫遭其秽毒；鼎迁气震，烬灭灰飞。梓殡踯躅烽烟，谁奠一坏之土？青胤沦蒙尘雾，畴怜六尺之孤！易水风寒，徒掩壮夫血泪；芦沟月满，争驱逋客征鞍。北向椎胸，西归指发。九五之励精若此，百六之阨运谓何？此诚理有难凭，洒涕而百川欲竭；天不可问，举号而群岳为摧者也。伏念在廷诸臣：或以勋戚指山河之誓，或以公卿莅日月之班；或居禁近而膺股肱耳目之司，或分曹署而职钱榖兵刑之任。凡居通籍，即曰委身；既列班行，自非陌路。乃平日者树私植党，荣身肥家；以涂面丧心为要津快捷方式，以厚颜长喙为门户功臣。魔竖已中其膏肓，瘴雾莫开其霾曀。然狂澜或倒于积习，处堂之燕，纵乐偷安；岂雷霆莫醒其沉迷，守夜之尨，乞怜忘丑？乃自京师告变以来，不曰登伪朝而拜舞，系我皇之臣；则曰署逆篆而来归，为谁氏之子？反颜事贼，凝碧池之恸哭何人？蒙面偷生，光极殿之抱持谁侣？纵以革囊可爱，一死重于泰山；因之本性莫伸，五常委之逝水。夫生既久矣，愧无补于当时；死亦徒然，庶无羞于后世。昔贤此语，实炳千秋；今日诸人，可称三叹！奈何骈肩贼刃，仅闻正气于晨屋；溅血寇廷，莫继高风于霜日？嗟嗟！百年等之有尽，儿语牵裾、闺帏忍诀，此景亦复奚堪？一朝仍自溘然，青编不朽、彤管争传，彼曹独非人子？诚格物致知之已尽，真刀锯鼎镬之如饴；苟践形尽性之有方，何毛发官骸之足累？事关至极，语非不情。虽然，今日之为人臣者，亦有道焉。在外者或建牙开间，或守臬分藩；或皇华奉节于輶轩，或循牧绾符于郡邑。以至东山逸老，挂簪绶于烟萝；南国遗贤，卷经纶于阿涧。律以致身之义，虽九死何辞；若以灭贼为怀，则百身愿赎。子胥入吴国，宁云视息难容？包胥哭秦庭，毕竟覆楚有托。但所望者：勿以欷戏太息，徒嗟风景之异于新亭；务须洒血视师，力致狡寇之头于函谷。贼在则捐躯无日，贼尽则剖心有期。是实望以「不共」之条，非独宽其可生之路。若夫在帝左右，可云退食委蛇。身撄虺蜴之锋，可以独结杲卿之舌？目击乘舆之惨，何以犹悭若水之躯？假云佐国中兴，则一误岂容再误？假云养身有用，则此时更待何时？黄冠可归故乡，独不曰「有死而已」；赤绳可系贼颈，独不曰「迎附伊何」！潜窜伪若鼠狐，匍伏哀同狗彘。夫抗颜骂贼，犹片念之主张；仗义归泉，实一生之学问。亲知望其殉节，庶几名邦、名彦之有光；忠孝不愧所生，尤属倚门、倚闾之定分。此则君存与存、君亡与亡，为天地之常经、古今之大义；止有一死之格，以明不二之心者也。嗣圣瓮牖琐姿，草茅下士。愧请缨之无路，徒深起舞于闻鸡；嗟借剑之何途，欲泣血诚于指鹿。戴国恩者三百载，食毛践土，岂仅锦绮之难忘？受圣经者三十年，取义存仁，独非章缝所有事。用是静言盟独，中夜抚膺。向传京城寇逼之时，曾发振旅勤王之论；甫得圣主惨崩之信，随陈誓师易服之言。盖洒酒临江，宋室有以奠偏安之祚；而发丧伸义，汉祖由以折强项之锋。激厉人心，祗在一机之动；忠诚自矢，孰不惟我所为？矧地坼天倾，国计非犹往事；则肠摧肝裂，■〈辟〉踊难滞寻常。夫何四方悲愤，仅传缟素聚临？而吾里逍遥，犹见纨绮夺目！缙绅名教所式，已成服而悲号；黉序风化所关，何变常而罔觉？用集吾党二、三之侣，订于来月十六为期。堂曰明伦，庶可禀师规而戒其佻闼；礼先宣圣，实以鼓大义而作其精忱。义声霆发，清议飙驰。嗣圣窃附正论之余，不觉义形于色；用抒积忿所结，罔知避讳何从！词岂倒流，言非惊座；大意要识「君父」两字，不过自明诵读半生。激烈老成，无不可对人之事；讥嘲疑谤，有聊足自喻之怀。正法藁街，新朝自重鼓励人才之典；诛奸笔舌，吾党应遵沐浴请讨之条。侍中血、将军头，固未敢漫相求于仳籁；太师简、董狐笔，或者俟彰厥宪于「春秋」。大义既昭，积偷斯奋；借君上非常之痛，夺臣下醉梦之迷。从此剔肾翻胸、伐骨洗髓，挽风涛而共济；尔耕我织，总期击走黄巾，靖水火于同仇。此断彼谋，务必献俘。丹阙罪人，斯得仗钺报先帝之灵；绩用告成，铭帛纪某臣之烈。土田秬鬯，不数召虎平淮；麟阁云台，远迈汉光良佐。则嗣圣虽经生固陋，不能效执殳以佐三军；亦袯■〈衤爽〉终身，行且戴皇天而歌万寿矣』。  
　 

卷三

　　江阴云墟散人李本天根辑

　　甲申（一六四四）五月戊子朔

　　两黄星夹日而趋轩辕，绝续不常，大小失次；至十月乃复。天狗下尾长白竟天。太白昼见，三日乃没。

　　福王谒孝陵，入拜奉先殿，出居内守备府。群臣入朝，王色赤匠赧，欲避；史可法曰：『王毋避，宜正受』！既，朝议战守，可法曰：『王宜素服郊次，发师北征，示天下以必报仇之义』。王唯唯。御史祁彪佳首陈纲纪法度为立国之本、次乃发号用人二事（彪佳，字弘吉，一字虎子（一云字幼文，号世培），浙江山阳人，天启二年进士）。

　　是日，王自三山门登陆至孝陵，乘马；导引官请自东门御路入，王逊避，从西门入。〔至〕飨殿祭告，诣懿文太子寝园。瞻视毕，从朝阳门进东华门，恭谒奉先殿。出西华门，暂居内守备府。

　　刘孔昭等诸勋，人人皆有得色。议先上监国玺绶而后劝进，乃即范金铸「监国之宝」。

　　北京原任御史曹溶，自为西城巡视。传诸臣为先帝发丧，设位于都城隍庙。从贼诸臣亦预，如梁兆阳、孙承泽、高尔俨等咸在。伪直指使张懋爵、柳寅东、韩文铨、朱朗鑅，亦各自为五城御史。五城之役，悉从受民词，察核奸细甚力。午后传言『吴三桂与大清师力争，不令其众入城，止统领同三桂护东宫以入』；士民大喜。而三桂于三十日已从芦沟桥渡河追贼而西矣，城中犹讹传如此。

　　故宣府巡抚李鉴，与故总兵王应挥、参将杨甲密谋举义。甲夜率敢死士即卧榻擒伪权将军、伪果毅将军等三十余人，歼之。先是，贼犯宣府，巡抚朱之冯励兵拒守，而太监杜勋、总兵唐通迎降；之冯自缢死。至是，求之冯尸于城下，死已五十日矣，面目如生。是夜大南。

　　初二日（己丑）

　　再朝出，议监国事。吕大器初主立潞王；及是惧祸，欲自媚，请后日即登极。高弘圆亦曰：『国虚无人，可遂即大位』。祁彪佳言：『监国名极正。遽议登极，何以服人心、谢江北将士？诸候发丧服满，始议其仪』。史可法曰：『太子存亡未卜，倘南来若何』？刘孔昭曰：『今既定，谁敢复更』？史可法曰：『稍缓数日亦无害」。乃退。

　　百官朝王于行宫，魏国公徐弘基先致辞。灵璧侯汤国祚即讦户部措饷不时，其言愤絮；太监韩赞周叱之起。署礼部事吕大器曰：『此非对君体」。祁彪佳奏早颁大号及敬天法祖诸事。

　　大臣面奏劝进，王辞曰：『人生忠孝为本。今大仇未报，孤不能事君；先王殉节，国母播越，孤不能事亲：无遽登大位之理。且闻东宫与定、永二王在贼中，或可致之。又桂、惠、瑞三王皆叔父行，惟诸先生择贤迎立』！言讫大哭。大臣及言官再奏，求允所请；王逊避如前。署礼部臣吕大器率百官跪奏劝进第一笺；传旨：领监国。百官退。踰时又进第二笺，命传进；手书批答，仍允监国，余所请不允。

　　初三日（庚寅）

　　福王监国南京，发大行皇帝丧，告谕天下肆赦。

　　福王传旨：『百官止服青锦绣，朝拜仍行王礼，不必穿带朝服』。百官以典礼重大，具朝服入。王行告天礼，升座，百官四拜。魏国公徐弘基率百官跪进监国符玺，受讫，再行四拜礼，乃退。刘孔昭言：『宜即登大宝（一作位），以正人心』。御史祁彪佳曰：『令旨先受监国之请，其名极正，贤德益彰。既可以示谦让，海内闻之，皆知监国无因以得位之心。俟发丧，择吉登大宝，布告天下为当』。礼臣魏国公等皆然之，乃止。

　　监国谕曰：『我国家二祖开天，昭宣鸿烈；列宗缵绪，累积深仁。历今三百年来，民自高、曾以达孙子，世享太平，代受亭育。其在大行皇帝，躬行节俭，励志忧勤，宵旰十有七载，力图剿寇安民。昊天不吊，寇虐日猖；乃敢震惊宫阙，以致龙驭升遐。阴灵诉天，怨气结地；呜呼恸哉！贼因而屠戮我百姓、蹂躏我京都，滔天之恶，盖载不容，神人共愤。孤避乱江淮，惊闻凶讣；既痛社稷之墟，益激父母之仇（一作仇）：矢不俱生，志图必报。然度德量力，徘徊未堪；终夜拊膺，悲涕永叹。乃兹臣庶敬尔来迎，谓倡义不可无主、神器不可久虚；因序谬推，连章劝进。固辞未获，勉徇舆情；于崇祯十七年五月初三日，暂受监国之号，朝见臣民于南都。孤夙夜兢兢，催思迅扫妖氛，廓清大难；上慰在天，下对四海。忠孝之道庶几无亡，祈逭深愆敢不戮力？德凉任重，如坠深渊（一作谷渊）。同是仇助，敕尔臣民；其与天下更始，可大赦天下。所有应行事宜，开列于后：

　　一、连年因寇猖獗，急欲荡平，因而加派繁兴，政多苟且。在朝廷原非得已，而民力则已困穷。今寇难未平、军兴正棘，尽行蠲派，实所不能。姑先将新加练饷及十二年以后一切杂派，尽行蠲免；其余新旧两饷及十二年以前各项额征，暂且仍旧。俟寇平之日，再行减征。贪官猾胥朦胧混派，使朝廷加惠穷民之意不获下逮，诏差官会同抚按官即行拿问，一面题知。如抚按官徇私容庇，并行重处。

　　一、漕粮中有水脚杂费、板席■〈亶〉夫等项名目尽多，今既改运南庾，合行酌改其半。其官旗临兑，向有划会，使用酒席、饮食、花红等项，民间所费不赀；合行裁革。有仍前混征者，官吏弁旗并行拿究。

　　一、南北各项钱粮，不论起解存留在崇祯十四年以前实欠在民者，尽行蠲免，不许混征；其征在库、已解在途者，照旧交纳。如官胥通同侵盗，察出加等治罪。

　　一、江南、浙西之民最苦，白粮一项，合行改折一半；其一切帮贴杂费及上仓铺垫，尽行减除。

　　一、十库钱粮，除布匹、颜料、铜锡、药材等项势难尽折外，其余胖衣、弓箭、盔甲等项，准照额银折解，不许私派扰民。

　　一、流寓各藩封，本处抚按官相择就近地方修葺行馆，措给供费，以体敦睦至意。

　　一、王府宗室犯罪幽系高墙者，察果情尚可原，奏请宽豁。

　　一、卤寇犯顺，尽节殉义宗室亲戚、内外大小文武各官、义士烈女，按抚官察实奏报，从优赠恤旌表。其殉难文武官员，许其子孙陈情，抚按官据实代题，以优议恤。

　　一、罪废各官，内除逆案、计典、赃私不得轻议外，其中情有可原、才足戡乱者，诏差官会同抚按官从公采访，名列报闻，分别酌用；不得借端燃灰，致滋幸滥。

　　一、近来守令贪婪，绝不留心民隐，致令衙役暴横、乡绅凌虐；闾阎小民，怨苦莫伸。诏差官会同抚按官加意访察，应拿问、应更易，作速报闻，救民汤火。如有真正廉干者，荐举一、二，似凭破格擢用。

　　一、人才消乏，皆由吏、兵二部及抚按、监司不肯从公抡选。即朝廷一番恩例，非绅衿之夤缘、即富豪之贿买，益令贤奸倒置，才俊沉埋。今当特行廉访，凡山林草泽、下寮贱吏中有真正硕德奇能，堪以御乱匡时者，抚按行各属从公保举，确定数人，以凭拔擢。如曲徇情面、滥贿属托，或致发觉及试验不效，举主连坐，重法不贷。

　　一、生员优免廪膳食粮，原制作养盛典。今后照旧优免，廪粮照额全给，不得议扣。其乡绅候事平酌议。

　　一、近因饷匮，派报营官、富户助饷，甚为骚扰；除曾奉明旨酌减外，其余尽准豁免。但寇乱未靖，军兴不敷，在各人亦应捐输助国，以励同仇；即照捐数多寡，分别甄录。

　　一、关税增加太多，大为商民之害，今止照崇祯三年旧额征解；其正税之外一切新加、私派、捐助等项，尽行除免。如有额外巧立名色、婪行侵肥，大法不赦。至于柴、米二项，原无额税，近年自私设立，甚至借名禁籴，索骗多端，殊为可恨；以后俱行裁免。又各关冗员冗役为害商民，须抚按官严行清察，务令裁就原头；如徇情虚应，定坐通同之罪。

　　一、各街运粮官侵欠漕银，法无可贷。察在十二年以前，追比；日久家产果尽者，准予赦免。

　　一、抚按、司道借名新加赃罚、助饷、公费等项为数太多，因而滥准词讼访讼拿衙蠹，每一州县，赃罚动至盈千累百，下司动移官钱抵解承差，每百两勒索至二、三十两不等；既大为民害，抑且为官苦。今后不许再拿酷加重法，不得追赃攀累无辜。其各抚按、司道新加助饷，亦准裁减。

　　一、近年推用武官，止凭贿赂；即由督抚题用者，亦非无因。以致豪杰灰心，武功不振。应行通察，果有频年血战、未经升擢者，督抚按官据实报闻。

　　一、死罪、军徒各犯，除谋反大逆罪重不赦外，其情轻法重，实有可原者，辟准改军、军准改徒、徒准释；年七十以上者，尽行豁释。

　　一、府州县现监人犯，已结未结，尽行发落释放。凡抚按、司道及有司衙门问理词状，除事关人命及军机重情外，一切尽行注销；赃罚尽行蠲免。

　　一、钦赃人犯，抚按官察审轻重，分别减豁；若家产尽绝并无嫡亲子孙者，即行赦免。

　　一、江湖民船，寄性命于风涛、获锱铢以糊口，最为贫苦。近年加有舡税，片帆小艇无一得免；公家所入有限，官役私敛无穷。以后径行蠲免（一作豁）。

　　一、府州县内外衙门州场田土应纳租银，俱照原额征。其有坍塌者，审察明白，酌免其芦课；新加一项，亦准免征。

　　一、上江二县、各直省行户最苦；今后一切事务，有司官公价平买，不得签票勒取。违者以赃私论罪。

　　一、沦陷州县，有能倡义纠众、擒杀伪官归正者，无论绅士军民，即行擢用管理该地方；仍俟有功，大加升赏。其避难流寓者，地方官安插住处，许令耕种、贸易；其子弟入籍考试，一体收录。不得豪横欺压，致生怨望。

　　一、铜木客商侵卖公帑，法无轻赦。但每以监犯恃横，妄扳小民，为害无已；以后司官不得轻听生事。如本犯年老，家产子孙尽绝者，分别减豁；罪重者确拟正法。不得久淹，致滋扰害。

　　一、抚按、司道府厅各役以上司之虎威，肆百计之渔猎，下司小民莫敢谁何。诏差官会同抚按官严行禁饬，再有此等，重法处死。本管官徇庇不处，一并并重究。

　　一、逃放祖卫军，自崇祯十七年五月以后俱免勾充。

　　一、驿递马夫，困苦至极。差使勒索、惜马官吏侵吞公食，致令积年猾棍，包当科派，佥报富户、洒派里甲，俾小民重重帮贴，所费不赀。今后准将第二次裁减站银，仍准给发。不许再派里甲，致累小民。如违，将官吏拿究。

　　一、铺兵走递公文，答应差使，最为疲苦。原设该公食，准照旧全给，以速邮传。

　　一、恩诏到日，各抚按官星速颁行各郡县，务令榜挂通知；仍刊刻成册，里甲人给一本。如官胥猾吏隐匿虚饰以图侵盗，诏差官同抚按御史力行访察，犯者即官参、官拿重处，吏胥人等立刻枭示。

　　呜呼！自有乾坤，鲜兹祸乱之情；凡为臣子，谁无忠义之志？汉德可思，周命未改；惟尔臣民，尚其勖哉！匡予不逮。布告遐迩，咸使闻知』。

　　福王颁先帝哀诏于天下。谕曰：『呜呼！予小子凉德，未堪国家多难；如何昊天，降此鞠凶！呜呼痛哉！维先帝以天付神资，丕承祖宗弘绪；适逢国步多艰，民生日蹙，而勤学力政，罔有休暇。冀以尧、舜之深仁，挽叔季于唐、虞。念兹在兹，无时或怠。自有生民以来，未有如先帝之焦劳者也。不期以礼使臣，而臣忍以不忠报；以仁养民，而民忍以不义报：彝伦攸斁，报施反常。自有生民以来，亦未有甚如今日者。驯见妖氛日炽，戮我赤子、辱我宗藩、毁丧我陵殿；四海人心，莫不欲灭此而朝食。乃先帝爱惜愈加，招抚弥切。至于饷初增而又减、将已败而仍收、官极贫酷而仍用，无非欲化顽为良、拨乱为治。呜呼痛哉！胡天不吊？遂至有今年三月十九日之事！爰及国母，掩照相从；徽音顿杳，遗烈如生。信乾坤之合德，肆节义以双成。然而惨变殊常，遗羞千古。孤虽渺质，片义犹存；暂膺监国，益切除凶。谨告哀于臣民，庶怜予而多助。知尔同心，凄感何切！丧礼以旧制以日易月，二十七日释服，毋禁民间音乐嫁娶。督抚、镇守、都按三司官员，地方攸系，不许擅离职守；闻丧之日，止于本处哭临。三日进香，遣官代行。卫所府州土官（一作卫所府州县土官），并免进香。谕告中国，咸使闻知』！

　　北京锦衣卫骆养性与吏部侍郎沈维炳，约诸臣设先帝位于午门。明日，行哭奠礼。礼毕，即备法驾迎东宫于朝阳门。

　　是日，韩四维、孙泽承遁去；惟梁兆阳、高尔俨、张懋爵等自如。大清入京师，下令安辑百姓。

　　北京诸臣，俱赴朝哭临毕，骆养性备卤簿出迎；至朝阳门外，多官望尘俯伏。

　　及登舆，乃大清摄政王也；各骇愕而退。及城门，城上已满树白标矣。时大内尽为贼焚，惟太庙及武英殿尚存；摄政王居武英殿。侍郎王鳌从之入，见王与储帅俱席地坐，潜走出。

　　满兵入京，法令甚严，俱驻城上。附近居民有馈酒食者，皆不敢受。所食物黑碎而干，以少水吞之，便度一日；盖牛炒之类也。故其三月之粮，人自携带，无运输之劳。其驮载者，皆酋长以上所用之物，士卒无所与也（「核真略」）。

　　大清遣将偕吴三桂追李自成。

　　福王以张慎言为吏部尚书。慎言上中兴十议：曰节镇、曰亲藩、曰开屯、曰叛逆、曰伪命、曰褒恤、曰功赏、曰起废、曰惩贪、曰漕税。皆嘉纳。

　　吏科李沾合诸科道奏以「朝班宜肃」。是时，旧京朝仪久废，故沾言之。

　　廷推阁臣，众举史可法及高弘图、姜曰广。刘孔昭攘臂欲并列；可法曰：『本朝无勋臣入阁之例』。孔昭曰（一作孔昭勃然曰）：『即我不可，马士英何不可』？乃并推士英。

　　会推阁员，吏部九卿具疏上；词林仅推掌翰林院詹事府詹事姜曰广一人。传旨吏部：『予察祖制，阁员俱用词林。至先帝，简用别衙门官。今正推，如何止列姜曰广先生一人？似与祖制不合（一作符），着该部再行添推来看』。

　　廷议起废；共推郑三俊、刘宗周、徐石麒。刘孔昭特举阮大铖；史可法曰：『此先帝钦定逆案，毋庸再言』！乃已。

　　松江夏允彝，闻北都变，恸哭累日，毁家倡义。走谒尚书史可法，与谋兴复。闻福王立，乃还（允彝，字彝仲，华亭人，崇祯十年进士。官长乐知县，举天下廉能第一。丁母忧，归）。

　　允彝将家产籍于官，助饷讨贼。

　　初四日（辛卯）

　　大清令臣民为崇祯帝服丧三日。

　　北京诸臣沈惟炳、王鳌永、金之俊等投职名于大清，摄政王通中国语曰：『汝曹勿畏，我不杀一人；令各官照旧供职』。鳌永、之俊俱有条陈十余款。授之俊军司马将军印，从视城池；之俊遂宿朝房，催各司属官复任。沈惟炳仍为吏部侍郎，曹溶、吴邦臣、熊世懿、张懋爵、朱某（一作宗室朱朗鑅）为五城御史，骆养性仍拜执金吾：俱秃而加冠。

　　沈惟炳与骆养性、金之俊具劝进表，上之内院；大学士范文程接见笑曰：『此未是皇帝。吾国皇帝去岁已登极矣，何劝进之有』？

　　摄政王颁谕曰：『逆贼李自成系明朝子民，纠众凶徒，妄兴大逆，逼弒君父；诚天地神人之共愤者也。予与明朝虽为敌，殊切痛惋；特令举国挂孝三日，以尽君父之情。仍令太常、礼部等衙门尊以天子之礼，葬于原拟之圹』。于是各官奉令，自初六日始，设先帝后位于帝王庙，合京臣民哭临三日。后令议谥、议葬。各事既毕，于本月初九日薙发，十五日朝见。礼部侍郎杨汝成称：『典礼浩繁，不能独任』。文程即令吏部推应补者。惟炳推雷跃龙尚书、李明睿左侍郎；摄政点用明睿。拟上先帝谥曰「端皇帝」，庙号「怀宗」，先后谥曰「端皇后」：如旧制。

　　大清正官必用本国及辽东人，故不点尚书而用明睿。明睿以疾辞，王曰：『明日欲令官民人等哭临；无神主何以哭临？无谥号何以题神主』？明睿闻言大恸，王甚义之。

　　又传词林官入，止高尔俨应命。王问辽、金、元事；尔俨至衙门取所贮「二十一史」中「辽、金、元三史」以进。王又言国可灭、史不可灭，欲修崇祯史书。尔俨对以纂修遗稿俱被贼焚，且修书事重，詹、翰一体。王乃召詹事府官来；明日，何瑞征入对，而杨昌祚、林增志以重伤告假。范文程许之（文程，浙江上虞人，沈阳卫籍。祖某，于沈阳陷时降）。

　　大清官兵部尚书文程，官内院大学士。每日坐午门左，详决诸事兼受章奏。

　　故学士倪元璐家具呈扶柩回籍，范文程见是上虞人，即差一官送至张家湾；倪夫人等俱肩舆出城：一时称希觏焉。

　　蓟州监军方大猷随吴三桂降于我大清，吴三桂令暂驻通州。

　　大清兵初入关，淄川孙之獬即上表归诚，且言：『臣家妇女，俱已效国妆矣』。

　　大清兵追李自成至定州，与战，斩谷可成。左光先伤足，贼负之而逃。

　　夺回妇女二千，辎重无算，招降溃贼万余人。

　　初五日（壬辰）

　　福王拜史可法、高弘图礼部尚书兼东阁大学士，并入阁办事；可法仍掌兵部尚书事。马士英东阁大学士兼兵部尚书、都察院右都御史，仍总督凤阳等处军务。

　　是时，士英率高杰、刘泽清等拥兵临江，号称十万，以胁制廷臣，使不敢不相。

　　文秉曰：『斯时先帝大行，普天同痛，可法等俱当带罪供职，不得援登极推恩常例，希正揆席。至阁中票拟，遴迁曰广数人，皆以原官兼办阁员事，不用进秩；誓必寸斩逆闯、礼葬先帝，然后论功行赏。当日若能宣昭「春秋」讨贼复仇之义，士英虽奸，何名而入？孔昭邪说，何由而起？惜乎可法诸人，见不及此也』！

　　高弘图疏陈新政八事：一、宣义问。请声逆贼之罪，鼓发忠义。一、勤圣学。请不俟释服，日御经筵。一、设记注。请司词臣入侍，日记言动。一、睦亲藩。请如先朝践极故事，遣官赍书慰问。一、议庙谥。请权祔列圣主于奉先殿，仍于孝陵侧望祀列圣主于山陵。一、严章奏。请禁奸宄小人借端妄言，脱罪侥幸。一、收人心。请蠲江北、河南、山东田租，毋使贼徒借口。一、择诏使。请遣官招谕朝鲜，示牵制之势。并褒纳焉。当是时，朝廷大议，皆出弘图手。

　　初六日（癸巳）

　　福王为大行皇帝举丧哭临。

　　哀诏既颁，大学士孔贞运哭临，恸绝不能起，舁归得疾。

　　贞运，句容人，至圣六十三代孙；万历四十七年进士。

　　兵部尚书史可法等敬陈「第一紧急枢务启」曰：『从来守江南者，必于江北。即六朝之弱，犹争雄于徐、泗、颍、寿之间。其不能划江而守，明矣。但此时贼锋正锐，我兵气靡；备分则力单，顾远则遗近。不得不择可守之地，立定根基，然后鼓锐而前，再图进取。臣以为当酌地利，急设四藩。四藩者：其一淮徐、其一扬滁、其一凤泗、其一庐六；以淮、扬、泗、庐自守，而徐、滁、凤、六为进取之基。凡各属之兵马钱粮，皆听其行取。如恢一城、复一邑，即属其界之内。惟庐州府城相距长江稍远，有警之日，不妨移驻江浦、六合以捍蔽沿江。而四藩即用黄得功、高杰、刘泽清、刘良佐，优以异数，为我藩屏；听督臣察酌应驻地方，相机固守。江北之兵声既振，则江南之人心自安；中兴第一功，即在于此。至督臣频年讨贼，望重劳深；今既总统诸军，似应特行优异。此又自有睿裁，不用臣言之赘矣』。令旨：『督臣劳深可嘉，四藩如何优异，还着确议来行。该部知道』。命兵部郎中万元吉往犒黄得功军（元吉，字吉人，南昌人；天启五年进士）。

　　总兵高杰大掠江北，声言欲送家眷安顿江南，约刘泽清刻日渡江。史可法请发户部银一万两，遣兵部职方司郎中万元吉前往分别犒赏。元吉奉敕賷银，扁舟渡江，躬行诸镇营垒，取各官丁实数，酌颁犒赉；宣布新主威德，勉以大义，而江南辇毂重地，不便安插家口。诸镇唯唯如约；且许选锐渡河，剿杀伪帅，稍待分镇安妥，即秣马前驱。忽传黄、刘两镇争占维扬，猜疑□斗。元吉泊舟仪真，适靖南伯黄得功亦至，移书期以首倡协恭，共奖王室；得功答书，深明本怀无他，且急欲连络各镇进兵杀贼。及交拜间，朴诚退让，有古将风。元吉即抄白来缄，驰示泽清、杰、文昌、栖凤诸帅，从此嫌疑尽释。遂请旨宣谕各镇，疏曰：『微臣奉命行营，犒赉将士，鼓励戎行。沿途兵民构祸，寸步皆阻；臣力疾前行，多方解谕，稍稍宁贴。十一日黎明，始抵扬州；兵民之构，视他处尤甚。闭城登陴已十余日，士民皇皇，惧欲远遁。臣再四劝谕，务令相安，幸可不致决裂。道路讹传，有谓某处总兵将至某处打仗者。当此寇祸滔滔，伪官四布，逼近两淮；各镇雄师云集，不闻合力乘机进剿，乃兵既与民相杀、民又欲与兵相争，成何纪律、成何备御！目前疏防不戒，恐贼一渡河，各处望风披靡，诸镇更何处站立乎？顷接水营副将张士仪塘报：寇骑奔犯清河，我兵用火球、火箭焚绝贼舡殆尽。若诸镇如黄得功、刘泽清、高杰、刘良佐、李栖凤、张文昌等，肯趁此机会潜师以济，一鼓殄灭；使贼胆落心悸，不敢以零骑窥渡煽惑我民，即可称中兴第一功也。近朝廷议开镇四郡大典，将举首功随属；臣敢请睿旨，钦定赏格：有能渡河擒获淮安伪都督、全贼尽杀者，即推首功。庶人知课实，争端可杜；藩镇克巩，带砺可坚矣」。旨：『这本说定赏格、励首功，殊中机宜。着该部具覆』。

　　时得功兵至天长，高、刘整师应敌。又值栖凤、文昌兵至，众心汹汹；赖万公解之。

　　周奎降于大清。

　　北京诸臣赴帝王庙哭临。曹溶自为巡城御史，复得「照旧」之令，俨然即奏宗室朱朗鑅以帝王庙在北城，是其地方。出示称「奉旨」、称「顺治元年」。从贼诸臣，如熊文举、杨枝起、朱徽等俱至。又于宫中搜得龙袍二套，以龙亭鼓吹引导而入，焚于庙前。诸臣大哭；街市耆老匍匐■〈辟〉踊，号啕不能仰视。

　　监国诏至苏州，诸生哭临明伦堂。巡按周一敬谒文庙，绯衣、鸣金、呵殿至，张长澜、顾维寰直前数之曰：『此乾坤何等时，犹服此服耶』！指明伦堂额示之，褫其服。一敬惶悚，犹称流寇为西兵。维寰唾之曰：『逆贼逆天犯上，凡戴毛发、含血气者，皆欲食其肉；公称如敌国，意何为者」？一敬不敢对，逡巡去。两人叹曰：『祖宗养士三百年，今高爵厚录者如此，大事可知矣』！是夜，讹传长澜自经。维寰曰：『我不可后』！越五日，缢死祖墓前大松树下。维寰籍学宫时系赵姓，故或称赵维寰。长澜虽终不死，然终身不辱志行。

　　初七日（甲午）

　　福王拜姜曰广礼部尚书兼东阁大学士、前礼部尚书王铎为东阁大学士，并入阁办事。曰广辞，改礼部左侍郎，入直。

　　吏部九卿再具疏，仍以曰广为首，而推礼部尚书王铎、礼部右侍郎陈子壮、詹事府少詹事黄道周、右春坊右庶子徐汧。令旨：『再点。次二员诸臣以次待用』。

　　曰广附潞议，故监国未点，传旨另点。可法为之立请，乃与王铎并拜：亦可见监国之无我也。

　　士英以定策功、铎以藩邸旧恩，故并相。

　　命总兵张应元镇守承天等处。

　　定州人杀伪州牧董一阳。

　　马士英以麾下兵南来，合疏劝进。士英旦夕冀入相，及命下，大怒；即以史可法「七不可」书密奏于王而拥兵入觐，拜疏即行。

　　初八日（乙未）

　　福王命御史祁彪佳宣谕江南。时高杰驻扬州，纵兵淫掠；士民奔避江南，无赖者乘机剽敓。廷议以彪佳尝按吴，有威望，命往宣谕。斩倡乱者数人，宣布赦文，甄别有司贤否；一方遂安。

　　颁诏至武昌，宁南伯左良玉驻汉阳，其部下有异议，不欲开读。湖广巡抚何腾蛟曰：『社稷安危，系此一举。倘不奉诏，我以死殉之』！抵良玉所。而总督袁继咸致书良玉，言伦序之正；良玉亦听正纪卢鼎言，乃开读如礼（正纪者，良玉所置官名也。良玉，字昆山，临清人。腾蛟，字云从，贵州黎平卫人；天启元年举人。继咸，字继通，一字季通、一字临侯，宜春人；天启五年进士）。

　　甘肃巡抚杨汝经行次林县，闻京师陷，将赴南京。至东明，率壮士百余骑还讨林县伪官；抵屯子遇贼，战败被执。伪官释其缚，说之降，不从。又遣一乡官说降；汝经正色责之，其人惭而去，说伪官毙之狱（汝经，睢州人，崇祯十年进士）。

　　止江督袁继咸入朝。

　　继咸疏请入觐，监国谕止之。

　　初九日（丙申）

　　大清葬帝后于田贵妃寝园，名曰思陵。以太监王承恩忠；附葬陵侧；赐地六十亩，建祠立碑旌之。

　　懿安王后合葬熹宗陵。

　　命所司给袁妃居宅，膳养终其身。

　　摄政王下令：『官民衣冠，悉遵大清之制』。于是京城内外皆薙发易服。令曰：『薙发者贼亦非贼，不薙发者非贼亦贼』。吴三桂请宽限。

　　令满将住兵中、东、西三城，督居民移家出城。自是，缙绅杂出，概不致诘。召李建泰为内院学士。

　　吏部奉摄政王令旨：『在京及附近郡县进士、举人、监生、吏承并丁忧、起复等项、应选、应考各项人等一体遵奏，各具履历亲供投部，以凭酌量考选施行。仍颁行各省』。

　　封吴三桂为平西王，赐千里马、嵌宝满帽蟒缎各一。

　　设防江水师，复操江总督文臣协理。

　　枢臣议添操江水师五万，设两镇，画地分防，以操江总督文臣督理。并请重臣催漕舡价，委官速造战舡。令旨允行。

　　马士英标兵先至淮安西门外焚劫，各坊义士擒解三十余人；淮抚路振飞不敢问，纵之。

　　楚抚何腾蛟奏恢复随州。时湖北地尽失，止存武昌，屯左良玉大军；军横甚。腾蛟与良玉交欢，得相安。遣将惠登相、毛宪文复德安、随州。

　　史可法覆启曰：『该臣看得：自逆寇肆凶，名疆屡陷，东南半壁得不为河北、中原之续者，岂其无意东犯哉？夫亦惟是师武臣力守而勿失耳！况值殿下天开河雒，进承丰芑之鸿基；霆震江淮，誓复幽燕之故士。而诸臣雄师在手，拥戴同心；斯亦可谓熊罴不二心之臣，不徒以战功显著矣。内黄得功已封伯爵，似应晋为通侯；高杰、刘泽清、刘良佐似应各封伯爵，高杰兴平伯、刘泽清东平伯、刘良佐广昌伯。又，镇臣左良玉恢复楚疆，忠勋懋着；似应照黄得功例，晋为通侯，以酬异绩。但三镇封伯，典属优隆；两伯晋侯，阶级不远。得功、良玉，似应各仍荫一子锦衣卫千户世袭。臣因奉有「一并作何优异」之旨，故敢拟议上请。至于可否，出自睿裁，非臣所敢擅定也。督臣马士英再整残疆，力撑半壁，合诸将之任以为任，则凡诸镇之功即其功，具翊戴忠忱为诸将首；爵赏之及，似难异同。但恩出特颁，亦非微臣所敢擅定也。又如内臣卢九德，久列行间，备尝艰苦；频年讨贼，伟绩最多：与督镇各官，事同一体。因系内员，臣未敢擅便。伏乞命下臣部遵奉施行』。

　　李自成西走真定，益发众来攻。大清兵复击之，贼不能支，渐却。自成中流矢，创甚，西踰故关入山西；大清兵东返。

　　自成益发兵攻三桂；三桂接战，自晨至晡未决，乃分兵迭战。自成中流矢坠马，掖而骑，驰还营；即西走。三桂以兵逐之，及关而止。

　　三桂驻师绛州，其部将于都城搜访得圆圆，飞骑传送。三桂闻之，大喜；即于玉帐结五采楼，备翟茀之服，从以香车（一作辇）箫鼓，三十里亲往迎迓。吴梅村着「圆圆曲」有句云：『全家白骨成灰土，一代红颜（一作妆）照汗青』！盖微词也（「觚剩」）。

　　按三桂既获圆圆，遂不复以贼为意；其初请兵杀贼，岂报君父之仇也哉？

　　天津总兵娄光先结义兵，缚贼所置伪官尽歼之。大清兵至，迎入，安抚军民。

　　济宁州乡绅潘士良等杀伪官张问行等九人。先是，署佥事道王世英乘总河南下，出示谕所属从贼；贼至，即以城降。士良等以贼将锁拷追银，人心骇愕；乃约义兵入城，擒贼将傅龙、伪济宁道张问行、伪知州任崇志并刘浚、伊宗衡等九人杀之，解世英南京献俘。义兵头月杨朴、李永和、米继宗等奉士良署总河印、孔当署济宁道、原任朱光仍为知州，而自求札付为中军副总兵等官；士良给与白头札付，朴等遂自以为真官，而士良反逊避不敢任。初，擒贼时约以贼所追银万两输犒军千金，尚靳未饷；朴等率诸头目登门诮让，士良不得已，如数与之。朴又与其党不协，继宗杀朴一家，自为副总兵；无敢异议者。由是目无乡绅，如进士陈扆铭、举人郑与侨、孟瑄等赴选，各营阻其南下，有「倡逃正法」之言。

　　「核真略」云：初，贼将未至济宁，总河黄希宪以饷银南行；恐绅民为梗，乃先散各官役若干、各绅衿若干、各营兵若干。绅衿之银，仅有其名，多干没于胥役。贼至知有此银，按籍追之，夹副将卢凤鸣及知州朱光，其银尽献。大都畏贼惨酷，各出己财赔补。共得银十三万两，载赴东昌；未及运归而遁，此银遂留东昌。凌駉与诸绅借以招叛将张国勋，粗成恢复之名；东昌诸绅，实未出一钱也。厥后张凤翔等南来，此银尚余八万，为王鳌永所取。

　　召徐汧为少詹事。汧字九一，长洲人，崇祯元年进士；改庶吉士，迁右庶子，充日讲官。奉使益府，便道旋里。至是闻召，以国破君亡、臣子不当叨位，具疏固辞。且痛宗社之丧亡，由朋党相倾；移书当事，劝以力破异同之见。既就职，疏陈时政七事，惓惓以化恩仇、去偏私为言。

　　徐汧上当事揭曰：『职忝事先帝讲幄，循资奉差，告病缴节；忧时触绪，沉痾愈深。自揣迂疏，拟请休致。比闻警报，扶掖星驰，鼓枻渡江，而遂有天崩地坼之信矣。职泣血椎心，无颜视息；所以忍死须臾者，止以翘企新朝报仇雪耻。今者，恭遇圣明御宇，天地重开；恢复大猷，指日可待。而临莅之始，国法宜申；职不得不预沥愚忱，自鸣罪状。职荷先帝殊遇，受国家厚恩，而顶踵幸存，涓埃莫补。但知避权要之熏灼，坚卧田间；不思赴君父之急难，偷生牖下。以致国变不与，殉义无从。有臣若此，断当重谴；即欲力疾请命，席藁束身。而哀诏方颁，寝苫伊始；容俟除服之日，匍伏阙下以丽刑章。然处分不早，则纲纪不立；所祈执法正职罪名，以为偷安苟免者之戒。神灵在上，盐此血诚；拊膺呼天，毫无矫饰。至若管见荛言，久郁胸次；此身未死，如鸟哀鸣。未经见朝，不便渎奏。且系正告同侪之语，非以上闻；列款敬陈，幸赐省览。一曰辨人材。夫知人之明不可学，惟当以君国为衡。仁人之爱人、恶人无他，曰「子孙黎民之利、子孙黎民之殆」而已矣。今进一人焉，勿但以其异乎我也，而当明其裨君国者何等；退一人焉，勿但以其异乎我也，而当明其害君国者何等。倘凭意见之睽合、为人才之进退，无论不能收君子之用，抑且无以服小人之心。流弊酿衅，有不可胜言者。惟大君子以人物为心，先以君国为心。竭节在公者，虽仇必登；营私罔上者，虽亲必黜；而一材一艺之士，虽疏贱必甄。职窃以为安内攘外，即在举直措枉之中矣。一曰课职业。今夫职业之不修，非尽其人之惰废也，由于近日习尚以典干经务为迂、以交游声誉为美。一行作吏，日事奔趣；惟恃吹嘘，以成最绩。而其悃愊无华、专心辨治者，顾盼莫及、剪拂无闻；甚有歌颂遍于穷檐，姓名挂于弹墨者。人但见抱功修职者，如此其钝；趋势借援，如彼其利：几何不靡然以从？人心安得不日偷，政事安得不日坏耶？所愿柄国者，抑两及门之后进、秉荐不识面之台官，推而司计诘戎、建牙持斧，专以职业核其僚属，俾之昼考夕省，用志不分。中兴治平之业，端有赖矣。一曰敦寅恭。「书」曰：「推贤让能，庶官乃和；不和政厖」。譬之一家之内，主伯亚旅，纷然构争，其家未有不败者。自大臣不能和，而谓之徒者左右分袒，甚而阴阳两端，或曰借某以去某、或曰用某以制某；干戈相寻，心舌交弊。而试问其所为借者、用者、去者、制者，果为国家找茅、为国家脱距否？夫人心止有此精神智略耳；玄黄水火战其中，奔走联络乱其外，虽有殊才异能，奚暇干济国事哉！迄于今，牛、李同膺寇祸，蜀、翔并污贼氛；追思往事，惟有长恸！若不尽湔积习，何以仰佐兴朝！倘云忿憾难忘，视君父之仇孰大？□曰摧折可惧，则身名之虑何长？凡此肺肠，尽应刮洗。方当枕戈待旦，何忍角立纷争；既已匡弼同心，勿听庶顽谗说。必也畛域对峙之意不存于胸怀、名位相轧之嫌不形于念虑，许身稷、契则交让拜稽，投畀共、驩而不动声色，议论省者事功多，于诸君子有厚望焉。一曰励廉耻。「管子」曰：「礼义廉耻，是为四维」（一作国之四维）。是廉耻不独士节，直关国命。迩年长安风气，所不忍言。媚灶扫门，是何等事？而互相矜诩，故示喧阗。甚者向火椒亲，呈身阍寺；忽而摩肩朝市，掉臂冰山。犬豕鬼蜮，不足为喻。故乃招摇私党，笼络名流；一唱群和，恬不知耻。国家祸变，职是之由；屈膝事仇，又皆此辈。履霜坚冰，可不戒哉！旌恤义节，既奉恩纶；凡有心知，无不感涕。然褒忠殛逆，二者必当并行。凡污受伪职、蒙面全躯者，宜请如唐六等之法，分别定辜；庶足以树厥风声，宣兹震迭：此悚詟人心、奋励士气之一大机也。一曰核名实。先帝励精图治、忧勤十七载而治效未臻者，上以实求、下不以实应也。即如破格用人，以济时艰，然必确核其人之可用，勿使违材易务，有器小任重之虞。增饷练兵，以壮敌忾，然必确核其兵之堪战，勿使冒伍糜财，有棘门灞上之虑。上书言事，以集众思，然必确核其言之有济，勿使谗说震师、无稽荧听，有辨言乱政之忧。推而至于察举按劾、蠲租省刑诸事，无不行以实心求其实效。一诚相感，百务并兴。如此而天下不治，未之有也。一曰纳忠谠。夫子损益之交，所辨者直与佞耳。董允有参署尽言之告，而诸葛亮感其殷勤；苏轼诤差官置局之非，而司马光终为霁纳。盖「勤攻吾阙」，乃名宰相之言；上殿相争，正士君子之节。自顷弥缝浸密，谄佞成风；相媚相蒙，以致祸败。岂惟朝廷之贼子，抑亦朋友之罪人。今欲光赞新谟，尤当广收鯾议。夫法家拂士，必以忠君爱国为心；虚己受规，愈见讨贼复仇之志：药言日进，大业可期矣。一曰破情面。往年谏官痛哭于先帝之前，曾以情面、贿赂为言。二者浸淫膏肓，不可救药。今何时也，创巨痛深，前惩后毖，苞苴筐篚断不容于圣朝；所虑未能尽割者，情面耳。而不知情面之为害，与贿赂等。姻娅门墙，岂无曲误之爱；淫朋比德，皆为攀附之缘。乃至假以羽毛，形之褒叹；司弹劾者，莫敢谁何。遂使贪黩之夫，三窟愈狡；残虐之吏，百足不僵。蠹国殃民，莫大乎是！盍思龙驭升遐，严词并逝；新纶布告，词义凛然。臣子当不有其身何有于婚友（？）。言念及此，不啻吞刀饮炭；固知澄叙必由公涂，汲引弗及私昵矣』。

　　起吏部主事王重为文选郎中。时铨曹乏员，张慎言以重家在金坛，可立至，故推之。李沾持不可；慎言曰：『仆老矣，须旧铨郎乃解事，又近地；其人贤否，仆自有提衡，不必泥』。沾深言之（？）。

　　进左懋第兵科都给事中（懋第字萝石，莱阳人；崇祯四年进士，官刑科左给事中）。

　　以余鲲翔为苏松兵备使者。安抚祁彪佳、按臣周一敬疏称：『其才品识力兼长，三举卓异，挽御着劳；请调兹任，以巩重地』。从之。

　　兵部职方主事杨廷麟，闻都城失守，恸哭募兵勤王。御史祁彪佳荐召为左庶子，辞不就（廷麟，字伯祥，清江人。崇祯四年进士，官职方主事；调外再授职方，未赴）。

　　命兵部严饬江上防兵逐汛察核，务令昼夜毖防，毋致疏懈。

　　定京营制如北都故事，侍卫及锦衣诸军悉入伍操练，罢锦衣东西两司房及南北两镇抚司官；从万元吉之请也。元吉疏请减旗尉、罢镇抚，以杜告密、安人心。

　　奠安二祖御容，遣魏国公徐弘基、安邦侯柳祚昌、南和伯方一元行礼；奠安二后御容，遣太监韩赞周、卢九德行礼。

　　李自成遣伪制将军董学礼等至宿迁。

　　十二日（己亥）

　　福王命御史陈丹衷宣谕江北。

　　枢密具议：增设文武重臣，经理招讨及派算兵饷事宜。从之。

　　御史詹兆恒请清辇毂以安内外、挽漕粟以济军需，皆时务之最急者（兆怛，字月如，广信永丰人；崇祯四年进士）。

　　以总兵官郑鸿逵镇九江、黄蜚镇京口。

　　召工部侍郎周堪赓为户部尚书、何应瑞为工部右侍郎、刘士桢为通政司、练国事为户部右侍郎。

　　大学士史可法自请督师江北；诏以便宜行事，诸镇并听节制。可法以士英入，势不两立，故请督师淮扬。

　　高杰、刘泽清致书可法，请渡江；欲其让士英也。可法遂请督师。

　　山东衡王重赏军民，擒杀伪官贼兵不留一人；东辅大振（王名常淓，宪宗庶七子衡恭王祜楎五世孙）。

　　湖广重整蕲、黄二城与创新巴河■〈氵厄〉塞成，旧辅姚恭倡输独多；抚臣奏闻，降令旨褒异之。

　　湖广巡抚何志坚奏武、岳恢复，方国安冒功混报。

　　宗室朱议漇「身历国难疏」云：『臣系江西乐安府辅国中尉，于崇祯九年叨中乙榜应贡。十年，赴京廷试。十三年六月二十五日，除授四川成都府安县知县。十四年三月二十八日，到任。本年七月二十八日，丁父艰回籍。十六年十月二十八日，服阕，赴京补选。十七年二月十五日，抵京；初八日，见朝。值闯贼渡河，真、保先陷，各城相继失守，昌平叛兵迎贼。在三月十八日以前事，邸报已呈睿览，无复臣赘。独是京城失守十八日以后事，臣目击心伤、身栗胆裂者殆不忍言，又不敢不言，以慰陛下孝思忠愤于万一。三月十八日午时，都城失守。在城之文武勋旧与士民妇女之屠戮淫掳者，极其惨恶，难以悉数；姑举其大要者为我殿下陈之。先帝、先后之灵，臣离都时，尚在东华门之茶庵席棚下，安葬无期；天寿山之烈焰冲天，诸陵渺不可问。伏乞殿下急选死士数十人，分头往探，不容刻缓者也。至本日同先帝〔□〕难诸臣如范景文、李邦华、马世奇、吴甘来、施邦耀、倪元璐、周凤翘、凌义渠、吴麟征、王家彦、许直、杨汝成、汪伟、刘廷谏、刘理顺、王章、陈纯德、金铉、刘有澜、陈绳治、孟兆祥父子及成德全家等，皆当急于议恤，以安忠魂于九京，不容稍待者也。先帝于三月初三日闻警，守城皆中官董事而文武不与；及十三日贼势益紧，始将误国旧贼张缙彦（一作旧枢张缙彦）召对斥弃，在廷诸臣共推南京兵部职方司郎中万元吉堪任中枢，而恨其晚矣。于考选推知张世溶等俱召对授科道，李遇知、倪元璐等所举候推吴晋昌等俱授兵部主事，本为城守计；及事迫民乱，皆未之及，以至决裂如此。贼未入城之先，中官竟以贼传入琴弦、白绫于先帝之前矣；先帝率劲旅五千余骑出平子门，中官直以炮击回矣。贼既入城，于二十一日伪张榜示，云大小文武官员，俱许报名赴见。不报名者、实时处死；容隐不举者，察出一体杀戮。时臣尚行乞于市，遂见有被捉获者、有得潜逃者；有竟赴□见为贼用者，若丧心负国之黄国琦等也。祖宗三百年来养士之恩，讵意若辈竟狗彘之不若乎！此皆臣所目击而心伤者。臣一见贼示，遂裂面割须，一刻一迁；延至四月初八日，始从水道得脱虎口。臣出都时，已将内帑金珠宝玉与民间之细软资财席卷车载，志在窜秦。又二日，闻吴三桂联满兵围都城，贼未敢出：此则风闻于途事也。臣自天津至山左，一步一趋，莫非伪官盘诘；万死一生，时与鬼伍。幸渡河至高邮，遥瞻殿下仙鹢，即匍匐追随。于仪征得见天颜，复蒙赐茶温示，悉殉国难，悲愤淋漓，哀泣如雨；一时左右臣工、夹岸庶士，无不悲号动天，皆殿下忠孝所感。朝野归命，中兴雪复在指顾间矣。臣昨见吏部出示招集补授诸臣，皆仰体我殿下用人图治之极思；而臣万不敢具呈报名者，当国家大难，苟活可耻，岂尚借此为功名地耶？况臣母年踰七十，臣祸难余生，相依为命；即愿归田力耕，养母暮年，共乐太平，死亦无憾。臣仰见内外大僚应运而兴者，颇极一时之盛；庸劣小臣，即有一得可采与未尽血衷，亦不敢冒罪遽渎。但臣前于仪征朝见之后，随驾至都，不告而去；于犬马恋主之义，悖谬甚矣！谨将臣难中闻见据事直陈，未敢文词以尘睿览。从此生还，丰草长林，未敢一日忘君父也』。

　　十三日（庚子）

　　召兵部尚书张国维以原官回部，协理京营戎政（国维，字玉笥，东阳人；天启二年进士。本年三月，以兵部尚书兼右佥都御史驰赴江南、浙江督练兵输饷诸务，行十日而都城陷）。

　　起刘宗周为都察院左都御史。宗周以大仇未报，不敢受职。

　　召原任刑部尚书徐石麒为都察院右都御史，不至（石麒，字宝摩，嘉兴人；天启二年进士）。

　　超擢金声为左佥都御史，声坚不起（声，字正希，林宁人；崇祯元年进士，官御史）。

　　十四日（辛丑）

　　兵部主事凌駉起兵讨贼。

　　駉，字龙翰，歙人，祟祯十六年进士；官兵部职方司主事，赞画李建泰军事。建泰溃于保定，駉募兵与贼战，身负重伤，突围南归。

　　马士英率营兵由淮达江赴南都，共舟一千二百号。巡按御史王燮驻清江浦，令淮方义士排列两岸，不许一舟停泊、一人登岸，凡三日而毕。

　　建昌诸生邓思铭闻北都陷，集其济数十人为庠兵，期朔望习射、学技击为国报仇；请于有司，有司笑曰：『庠可兵耶』？众志遂懈。

　　吉水刘同升闻京师陷，恸哭几绝，檄告十三郡绅士举义复仇，缟素别丘垄而出。至南昌，遇杨廷麟，大集绅士于澹台祠，为先帝发丧，涓吉誓师进发。闻福王立，乃止（同升，字孝则，崇祯丁丑殿试第一人，授翰林院修撰；谪归）。

　　以太监韩赞周管司礼监事、卢九德为司礼监秉笔，提督京营。

　　安抚御史祁彪佳「恭慰睿怀启」曰：『窃照镇江为南都辅翼，其在吴、浙，犹一身之有咽喉也。臣初八日恭捧谕敕，十二日行至府城，时巡抚臣郑瑄、巡漕臣白抱一、常镇道臣张调鼎皆在其地。臣会集地方有司、绅衿耆老宣布赦谕，扬诵殿下英明与民更始德意，无不欢欣踊跃。臣即一面知会抚按督率有司遵奉谕款，务使蠲者实蠲、减者实减、折者实折、豁者实豁，荐录必当、纠劾必严，当即陆续奏缴；其它大利大弊、亟应兴除者，亦在博访详谘，另容启奏。至京边钱粮，近已停征；飞檄催趱，以期速于输解。惟是西北被难之民狂奔东南，皆到京口，人情不无恟恟；臣已发牌晓示，令择要安插，并严饬歇家旅店、渡子脚夫不许乘机需索，以为抚恤流移之计。抚臣郑瑄驻江口，统率水陆官兵六千一百余员、战船二百余只，防守甚严；池州参将黄斌卿亦统舟师前来。且闻浙江抚臣黄鸣骏遄发入卫，有兵三千，足以大壮壁垒之色。漕臣白抱一督催漕舡出闸入江者凡千余只，可使三军宿饱。常镇道张调鼎同镇江知府钱良辅、推官季曰池劝练乡勇，合一城之内，不下二万余人。此皆诸臣之竭心殚虑，以屏翰丰镐者也。在今谕旨方颁，仁恩初布，而臣子坚保障之心、士庶同欣戴之念；我殿下再造邦家、乂安四海，于此可卜』！

　　十五日（壬寅）

　　监国立于南京，大赦，□号曰弘光。

　　监国福王由崧即皇帝位于武英殿，诏以明年为弘光元年。大赦诏曰：『我国家受天鸿佑，奕世滋昌；保大定功，重熙累洽。自高皇帝飞龙奠鼎，而已卜无疆之历矣。朕嗣守藩服，播迁江淮。群臣百姓，共推继绪；跋涉来迎，请正位号。予暂允监国，摄理万几；乃累笺劝进，拒辞弗获。谨于五月十五日祇告天地、宗庙、社稷，即皇帝位于南都。猥以藐躬，荷兹神器。惟我大行皇帝英名振古，勤俭造邦；殚宵旰以经营，希荡平之绩效。乃潢池盗弄，钟簴震惊；燕京扫地以蒙尘，龙驭宾天而上陟。三灵共愤，万姓同仇。朕凉德弗胜，遗躬抱痛；敢辞薪胆之瘁，誓图俘馘之功。尚赖亲贤：戮力劻勷，助予敌忾。其以明年为弘光元年，与民更始，大赦天下。所有合行事宜，开示于后：

　　一、在京文武各官，俱照原官加升一级；无级可加者，进勋阶一级，给与新衔诰命。在外督抚、监司、守令，俱照新衔给与应得诰命。有碍于典制典封不得自遂者，准请名貤封。

　　一、前朝文武大臣，有劳绩可纪、品行可师而幽光未阐、谥荫未全者，该部即类题补给。

　　一、在籍阁臣暨六卿之长年六十以上者，存问；其有遣配及闲住者，俱准复原职，该抚按奏明存问。三品以下，先行豁罪；其中创乂日久、情可矜原者，着吏部行文抚按从公采访、列名报闻，分别酌用。该部亦发访单确行察核，公论佥同，据实奏闻报用；不得借端然灰，致滋幸滥。

　　一、诸藩有流寓失所者，行各抚按善为安置。除南直不列藩封外，如浙之台州、处州、闽之邵武、汀州、广之南雄、韶州等郡，酌议来说。

　　一、宗室在南京者，名粮宜按时给发；其管理约束有年，准加敕优奖。

　　一、公侯伯共该五十余人；北都沦陷，亡者甚多，今现在不过十余人。所有应得常禄，往日本、折三七关支或本、折中半兼支者，俱于折色中各折本色一半，每名折银七钱，以示优礼世臣之意。

　　一、累朝及现在公主所出子孙，各荫一子入监读书；如无当荫者，准于原荫武职上量加一级，兵部即与题覆。

　　一、七十以上年高有德者，府县申报抚按。已冠带者，仍作旌异；未冠带者，给与冠带。其细民于元年量给膳米，以称朕养老至意；但不得因而徇滥、因而诈扰。

　　一、忠义殉难者，该抚按确察题明，准予赠恤荫谥，还予建祠。有年远未沾恩者，照例一体行；不许需索留难。

　　一、举人以字句蒙摈及停科者，俱准于弘光二年给文赴部会试；其行止有碍、无关伦理者，该抚按奏明一体会试。

　　一、各府州县廪生，例得恩贡，务收真才以需后用，不拘年序。

　　一、赴京举贡监生，道途寇阻、资斧为艰，合行考录以疏淹滞，五年则减十年；举贡生监仍照例行。

　　一、换授与保举、副榜、特用等项，以后尽行停止。系副榜廪监出身或经荐过者，照旧量用；不得过抑，以塞贤路。

　　一、山林草泽、下僚贱吏有真正奇材异能、可以匡时御乱者，除从前已颁抚按行各属从公察报外，今仍着在京各部科道等衙门一体从公保举，确定数人，以凭拔用。如徇情贿嘱，事后发觉及试验罔效者，举主连坐。

　　一、北直、山东、河南、山西、陕西、辽东等处文武官生义不从贼，在南者除文武现任、废籍，听吏部察明推升起用外，其生员流寓无归、进取无路者，俱赴礼部报名，仍取乡官印结及各生互相保照，照各省直地方廪增附名色分寄应天府学，学臣一体考试作养，以示优恤士子之意。其武弁指挥、千百户等如有真正袭替号纸脚色，许赴兵部察验明确，准附在京各卫寄俸，勿令失所。

　　一、陷贼各官本当戮窜，恐绝其自新，暂开一面。有能返邪归正者，宽其前罪；有能杀贼自效者，准以军功论。

　　一、钱粮屡经赦宥，民未沾恩；在民者惟利顽户，在官者惟饱奸胥：朕甚悯焉。今于弘光元年，不论本色、折色量蠲一分；其本色，仍改折二分。除北直、山西、陕西全免五年外，山东、河南全免三年外，其江北、湖广蠲十分之五；其江西曾经蹂躏地方，抚按察明照四川蠲十分之三；其辽饷名色，尽行蠲免。南粮作何归并，该地方官从长计议，务苏民困。俟大仇既复，朝廷尚有浩荡之恩焉。

　　一、漕粮原系永折地方，非比暂折、灾折内有虚粮、沙瘠、滩江等情。报部议折之故，已经酌处三、四；今当复还改折。其有罚兑副米等弊，尽行厘革。

　　一、新诏宽民间交易，如买置田产、户屋等项，皆小民脂膏。先年税契，不过每两二分、三分，今已加至五分；吏胥索买契尾，又索加耗。其业主屡更，重复报税，不一而足。自后以五年推收、十年大造为则，每两止取旧额三分；未至期者，不许奸徒妄报，指诈害民。

　　一、开垦屯种，屡旨激劝，未见成效；皆因新垦未熟，而催科迫之。自后不论军民人等有能垦废为业，不费在官一文一粒者，即三年成熟后计亩升科，止照本县额定升合征取一半，永减一半，以示鼓舞招来；永着为令。

　　一、内外监追还官入官给主赃物问已成案、已经完纳者，依例减等发落。其正犯监追已故家属代禁、财产尽绝者，开立所犯情罪，奏请定夺；系给主赃，径行豁免。

　　一、内外衙门见监囚犯，有情可矜疑及人命在辜陷外者，覆审是实，比照热审例俱免死，发边卫充军；军改徒、徒改杖、杖释放。

　　一、小民犯罪各有正律，除真正强盗、人命法不应赎者，其余徒、杖、笞者折赎，原不定例。近因军兴费繁，院道府动云有司设处，凡一切讼狱，不论事之大小、理之曲直，但以犯者身家厚薄为差等，借题措饷。院道府官动罚千金、万金，州县官动罚米数百石、百石，折银以充库需，究无实际；致小民倾家破产，性命随之。如此虐政，宜痛革止。

　　一、上供柴炭，该部酌量数目，专官采办；不许派扰商民。其供事（一作祀）孝陵及诸祠典煎盐等项柴斤，仍照洪武二十六年例，龙江、瓦屑二关抽分取用；不得多扣，以滋商民之害。

　　恩赦以登极诏为准；诏到日，各抚按星速颁分各郡县，务令榜挂通知；仍刊刻成册，里甲人给一本。如官胥猾吏匿隐虚情饰况以图侵盗，诏差官同巡按御史访明究问。呜呼！弘济艰难，用宣九伐平邦之政；覃敷闿泽，并开三区解网之仁。新綍焕颁，前徽益懋；布告天下，咸使闻知』！

　　安抚御史祁彪佳请留漕米十万石贮镇江。

　　遣徐弘基祭孝陵，告即位。

　　进靖南伯黄得功、宁南伯左良玉为侯，各荫一子锦衣卫正千户。得功以总兵镇庐州，于三月十五日与良玉并封伯，命良玉世守武昌。至是，并进侯；以上流之事，专委良玉。时李自成败于关外，良玉得以其间稍复楚西境之荆州、德安、承天而湖广巡抚何腾蛟及总督袁继咸居江西，皆与良玉善；南都倚为屏蔽。良玉兵八十万，号百万；前五营为亲军，后五营为降军。每春秋肄兵武昌诸山，一山帜一色，山谷为满。军法用两人夹马驰，曰「过对」；马足动地，殷声如雷，声闻数里。诸镇兵惟高杰最强，不及良玉远甚。然良玉自朱仙镇之败，精锐略尽；其后归者多乌合，军容虽壮，法令不复相摄。家口歼于许州，其在武昌诸营优倡歌舞达旦，良玉块然独处，无姬侍。尝夜宴僚佐，召营妓十余人行酒，履舄交错。少焉左顾而欬，以次引出；宾客肃然，左右莫敢仰视。其统驭有体，为下所服，多类此。而是时良玉已老病，无中原意矣。

　　封高杰兴平伯、刘泽清东平伯、刘良佐广昌伯。

　　迁祁彪佳大理寺丞，以王棫为承天府知府。

　　史可法与马士英、高弘图、姜曰广议分江北为四镇。以刘泽清辖淮、海，驻淮北，经理山东一路；高杰辖徐、泗，驻泗州，经理开、归一路；刘良佐辖凤、寿，驻临淮，经理陈、杞一路；黄得功辖滁、和，驻庐州，经理光、固一路。

　　史可法疏曰：『臣于昨日午后与高弘图、姜曰广、马士英等恭承召谕，令臣等将用人、守江、设兵、筹饷各事宜，作速议定。臣等谨议得：新增文臣有协理戎政、协理操江二员，新增武臣有九江、京口二镇，已奉旨现在推用。此外，则江上抚臣，现议增设。乃沿江一带，如湖广、蕲黄、德安、荆襄，亦应增设镇臣二、三员；其驻扎之地，难以悬定，所当行该督抚镇从长题请，以凭覆行。又议江北与贼接壤，遂为冲边。前臣启为敬陈第一紧要枢务事，议于淮扬、徐凤、泗庐、六安，设为四藩，即以黄得功、刘泽清、高杰、刘良佐镇其地；奉有俞旨。今复与诸臣确议，谓有四镇不可无督师，应驻扬州，适中调遣。其四镇则设于淮扬、泗徐、凤寿、滁和，各分汛地。以刘泽清辖淮、海，驻淮安，海、邳、沛、赣十一州县隶之，恢复山东一路；高杰辖徐、泗，驻泗州，徐、泗、宿、亳、丰、砀十四州县隶之，恢〔复〕开、归一路；刘良佐辖凤、寿，驻临淮，寿、颍等九州岛县隶之，恢复陈、杞一路；黄得功辖滁、和，驻庐州，巢、庐、无为十一州县隶之，恢〔复〕光、固一路。每镇额兵，无论主客新旧，总不越三万之外；或各练成，或分练成。用饷本色米二十万石、折色银四十万两，悉听各属自行征取。所收中原城池，毕归统辖。寰宇恢复，爵为上公，与开国元勋同准世袭。贼在河北，则各镇合力防淮、徐；贼在河南，则各防泗、寿；贼将河北、河南并犯，各镇选兵固守。其凤扬总兵，应改副将一员。所望诸臣于实兵实饷之中、为实战实守之计，御于门庭之外，以贻堂奥之安；则中兴大业，皆在于此。伏祈睿鉴施行』。

　　江西湖广总督袁继咸入朝，面奏曰：『封爵以劝有功。无功而赏封，则有冲者不劝；跋扈而封，则跋扈者愈多』。王深然之；曰：『事已行，奈何』？继咸曰：『马士英引杰渡江，宜令往辑』。王曰：『彼不欲往；辅臣史可法愿往』。继咸曰：『陛下嗣位，固以恩泽收人心，尤宜以纪纲肃众志。乞振作精神，申明法纪。冬、春间，淮上未必无事；臣虽驽，愿奉六龙为澶渊之举』。王有难色。阁臣姜曰广曰：『继咸此言，非遽谓为此事，要不可不存此心』。继咸又诣榻前密奏曰：『左良玉虽无异图，然所部多降将，非孝子顺孙；陛下初登大宝，人心未免危疑，意外不可不虑，臣当星驰回镇』。许之。因赴阁责可法不当封杰，士英嗛之。又疏陈致治保邦大计，引宋高宗用黄潜善、汪彦伯事；士英以谓讥己，益不悦。

　　万元吉上言：『朝廷不当偏安，宜且存「南京」故名，示不忘恢复』。

　　拔常应俊为左都督（应俊本革兵。帝在藩邸避流贼之乱，应俊负之，趋雪中数十里，得脱于难）。

　　临川曾益讨贼檄曰：『今夫黄道南旋，王气之絪缊如昔；紫薇拱北，福星之临照维新。端玉藻而秉干，舆图一统；卜金陵而御极，国祚万年。于知威命刑赏，为世主之大权；若乃悖逆篡谋，尤天条所首殛。尔逆贼李自成者，颇胸亥脑，坍眼掀唇；具形已不正而不全，处心更极狠而极险。习秦俗虎狼之性，作贫儿狗鼠之偷。无籍可编，乞丐之所羞伍；有噪作鼓，亡命之所乐从。诡闪无时，迁徙不定：初结贼献，遭乃鞭笞；旋依闯挻，同开谋叛。幸其死而率先，效之尤而难作。拥弃流之众，播恶滔天；■〈兑页〉秦、楚之疆，蹀血涂地。掠我赀、均我产，诚然强盗之作为；杀人父、淫人妻，岂曰王人之号令。潜师掩袭，震惊乘舆；率队呵謼，蹂躏大内：遂使居尊得一之主，俄成振古莫二之冤。国步遭屯，值此天崩地裂；民心怀忿，靡不发竖齿龂。漠漠幽燕，数百载膻腥是涤；皇皇烈祖，三百年汗血未干。闵社稷之含■〈口希欠〉，睇江山而洒泪。俭勤惕若，失岂在于吾君？倏忽荡如，忍难言乎臣子！声罪以讨，擢发莫数其凶顽；斩馘以俘，作忒奚偿其万一！兹者，恭遇福藩，晋登皇位；谓寇仇之未剪，殆宵旰以不遑。历数允膺，抚有天下；汗纶诞布，讫于遐陬。当岁之中，择日之吉：刑白马而醮庙，于焉告虔；环墨绖以誓师，愿言执丑。维时大司马史，矢心许国，自誓夹日回天；大总戎吴，僇力捣巢，不啻乘风破浪。义旗一举，九有倾心；法令五申，三军股栗。指泰山以作砺，夫宁吝此茅封；决长江以洗兵，要令净彼狐孽。先入者王，岂寒画地之盟；后至者诛，毋蹈涂山之辙。裁诏而宣之域中，草檄而播之徼外。酋夷君长，咸知戴君亲而举哀；滇益臣民，辄复思寝处而慕义。八闽提戈而赴命，三楚擐甲而效勤；燕赵任侠而从报雪，邹鲁樽俎而御折冲。良、信之谋猷，贲、获之绝力；踊跃而至，辐辏而来。执櫜犍而周旋者若而人，抱桴鼓而从事者如是士。征兵川、浙，行伍皆当百之雄；转粟江、淮，仓庾有储九之富。望西北畿辅之地，半化荆榛；握东南财赋之区，足供征缮。此无论一隅于越，尚余君子六千；试周观万里沿边，岂止带甲百万。加之虓虎之将，申以水陆之军：射潮千弩，劲不让夫挂桑；跃冶二刀，利万倍于削铁。堇铜楚革，精锻巧裁；隼旟蛇矛，翩其林列。以此临阵，何坚不摧；以此对垒，无敌不克。衅旗祀纛，云日为之改容；伐鼓鸣钲，风雷因而助烈。五丁辟道，贾勇而先驱；四神望尘，策进而拒后。纵喷金振铁之骑，既就足而疾驰；驱跨犀驮象之群，佥昂首而腾发。于是而遣马步，绕陈仓而暗渡，兵出如神；于是而命偏裨，指武关而直临，卤在吾目。于是而截其陆走，累一丸而泥封；于是而扼其水冲，挽万艘而云集。纵彼赴昆池而惯习，曷胜我如马之操；假若起长坂以重来，难免彼全军之坑。用兵贵速，令不俟乎移时；指暴以仁，岂宜行于今日！或视险而设复，或衡陈而宵加；或踵灭而蹶擒，或乘竭而遮杀。须知二华可践，亦何有于一溃之剑门；从看八木断流，又奚言乎四塞之函谷。再围而即墨下，一火而咸阳烬：将见此贼抱头而窜，有同窟兔而窘穷；蹙额而嗟，竟作釜鱼之焦烂。黔黎西怨，递闻后来之歌；戕斧东征，自是先声之夺。尔谓地利之足据，譬虎负嵎；不知天讨之所加，如山压卵。揣伎俩之几何，哂形貌之渺尔；敢撄赫怒，重犯严诛！僭称「大顺」，愈深大逆之愆；窃号「永昌」，祗速旋亡之祸。将欲投畀，莫变枭音；即如餐余，尚多狼戾。洗城淘物，倘豪客之良图；蜂散蚁屯，直狂奴之故态。肆志衡行，庶几哉凭城社以作祟；闻声宵遁，髣佛乎挟风雨以兴妖。生剽劫夫民人，直同厉鬼；死弥漫于原隰，终作游魂。独不思汉代黄巾，全无噍类；唐时绣帻，悉作碓摩。夏少康发迹庖正，实维上帝所式临；郭汾阳扈跸长安，展也中兴之贤佐。喜神鼎之无恙，岂伊匪类所窥；捧国宝以言旋，堪续卞和之泣。一时星灿，瑞应谶图；六合氛澄，驩腾民物。凡贡琛奉朔之国，肃衣冠而来庭；举血气含生之伦，率车书而毕合。孑遗靡有，尽歼丑类。陕中日月无亏，快睹大明天下』！

　　台州陈函辉闻京师陷，恸哭刑牲，誓众倡义师；以福王不许草泽勤王而止（函辉，字木叔，临海人。崇祯七年进士，官靖江知县；坐赃削籍）。

　　函辉讨贼檄曰：『呜呼！故老有未经之变，禾黍伤心；普天同不共之仇，戈矛指发。壮士白衣冠，易水精通虹日；相君素车马，钱塘怒击江涛。呜呼！三月望后之报，此后盘古而蚀月日者也。昔我太祖高皇帝手挽三辰之轴，一扫腥膻；身锺二曜之英，双驱诚、谅。合文祖之栉风沐雨，递诸宗而布泽推膏。历年二百八纪，何人不沐皇恩；传世一十五朝，寰海尽行统历。迨我皇上崇祯御宇，十有七年于此矣。始政诛珰，独励雷霆作鼓；频年御卤，咸持宵旰为衣。九边寒暑，几惊呼庚呼癸之嗟；万姓啼号，时切己溺己饥之痛。虚心而转圜言路，锄色而侧席端揆。唯见发政施仁，近则侧身罪己；虽举朝食肉之多鄙，而一人辰极之未迁。遽至覆瓯，有何失序？呜呼！即尔纷然造逆之辈，畴无累世休养之恩？蚕食诸姬，覆楚已深羽十罪；丸封函谷，过秦又负汉三章。甚者焰逼神主，九庙不能安其主；腥流宫寝，先帝不得正其终。罪极海山，贯知已满；惨生天地，誓岂共生！呜呼！谁秉国成？讵无封事？迨天缪户，未阴雨者何人；将伯助予，终永怀而靡及。犹然泄泄，皆曰訑訑。门户膏肓，河北贼置之不问；藩篱破坏，大将军竟若罔闻。开门纳叛，皆观军容使者之流；卖主投降，尽弘文馆学士之辈。乞归便云有耻，徒死即系纯忠。此则劫运真遭阳九百六之交，而凡民并值柱折维裂之会矣。安禄山以番将代汉将，帐中猪早抽刀；李希烈自汴州奔蔡州，丸内鸩先进毒。凤既斩于京口，剖尸之戮安逃？骓不逝于乌江，拔山之力终尽！无强不折，有逆必诛。又况汉德犹存，周历未过。赤眉、铜马，适开光武之中兴；夷羿、逄蒙，难免少康之并戮。臣子心存报国，「春秋」义大复仇。业赖社稷之灵，九人已推重耳；诚愤汉贼之并，六军敢忘祁山？呜呼！迁迹金人，亦下铜盘之泪；随班舞马，犹嘶玉陛之魂。矧具发眉，且叨簪绂。身家非吾有，总属君恩；寝食岂能安，务伸国耻。握拳透爪，气吞一路；征鼙啮齿穿龈，声断五更鼓角。共洒申包胥之泪，誓焚百里视之舟。所幸泽、纲张翼宋之旗，协恭在位；愿如熊貔夹兴周之钺，磨砺以须。二、三子何患无君，金陵咸尊正朔；千八国不期大会，江左赖有夷吾。莫非王土、莫非王臣，各请敌王所忾；岂曰同袍、岂曰同泽，咸歌「与子同仇」。聚神州赤县之心，直穷巢穴；抒孝子忠臣之愤，歼厥渠魁。班马叶乎北风，旗常纪于南极。以赤手而扶神鼎，事在人为；即白衣而效前筹，君不我负。一洗欃枪晦蚀，日月重光；再开带砺山河，朝廷不小。海内共扶正气，神明鉴此血诚』！

　　浙江台绍道傅云龙、台州知府关继缙、通判杨体元、推官张明弼、知州宋腾熊、在籍陈函辉等，告太祖高皇帝圣像誓词曰：『据南枢史可法、副枢吕大器、淮扬督臣路振飞、浙江抚臣黄鸣俊、按臣任天成、巡盐臣李挺接塘报：闯贼入犯内地，进逼都城，大河以北叛将至于杀人，伪官因而僭设。敷天同愤，义士拊心。迩道路之口，更有大不忍者；此正臣子枕戈待旦之秋矣。我太祖高皇帝扫荡胡元，日月重朗；深仁厚泽，列圣相承。凡兹食土之毛，皆王民也；执殳前驱者，皆王臣也。焉有臣与民而可以叛其主者乎？两浙素称东郊，客岁许都谋逆克期授首，皆赖圣天子覆载再造之恩。今一旦变起不庭，师加有罪。志在「春秋」，人人得而讨乱贼；谋先保障，处处无如练义兵。敌王所忾，请共挥鲁阳指日之戈；与子同仇，应先击祖逖渡江之楫。臣等与大小诸臣士庶等于高皇帝圣像前，咸矢公忠，亟图社稷。济则君之灵，为臣无二；心在人之内，誓死靡他。有渝此盟，敢告之曰：日月丽于天，照于地。手辟乾坤，惟我太祖高皇帝。洗胡氛，扫群翳；面星辰，胸带砺。德冠百朝功万世，学较兵农尊御制。君子亲贤，小人乐利。我有哲王，伊谁圣裔。光武起而殄莽新，少康兴而戮夷羿。窃钓者诛，揭竿自毙。率土同仇，忠诚是誓；灭此朝食，有死无二』。

　　大学士史可法「请敕印军需疏」曰：『江北军兵不安，汹汹告急；臣奉命督师，即当启行。今请速颁敕印，以便行事。又各项军器，所需不赀。臣在南都，造过红夷、灭卤等大炮及鸟铳、三银枪、腰刀等件，不下数千；皆已发之各营，现在操练。今制造无及，需用难缓，不得不于内库所备暂借应用。伏乞圣明俯允，于兵仗局发明铜叶甲，多则一千付，少则五、六百付；于供应机房发驳回杂色缎一百匹并内厂前买解京杂布（一作白布）发二、三千疋，为钉甲表里及棉甲等用；于兵仗局戊字等库发旧倭刀三、五千把，为马上精兵之用；发皮团牌二千面，为守城及舡上选锋遮洋之用；于各营取原发红夷炮五千位、灭卤炮五千位、原领内库铜锅三百口，再将户部员外丁煜奉旨买到红铜发一万斤，为打造锣锅之用。此应用军需，不容少缺者也。诸镇之兵集于九江，臣既到彼，便须给发钱粮。除寄贮淮扬之银听臣察取，寄泊河滨之米听臣收贮，题明应用；此外尚需二、三十万金，携带前行。容臣于江上迎催解之银题明留用；用完奏销。此应用钱粮，不容少缺者。统祈圣裁，俞允施行』。

　　降贼官项煜南归，混入朝班。

　　汪承诏自言贼授伪官，坚拒南奔。

　　时北京降贼诸臣，皆南归蒙面求用。行宫前章奏杂投，有浮摭借陷者、有要挟疆援者，甚至滥受民词混入朝班，擅入禁地：种种干戾违法。通政司刘士桢疏请严封驳参治之令，下所司禁饬之。有旨：『北回大小文武职官，俱着原籍静听处分，不许假借渎陈』。

　　十六日（癸卯）

　　福王以顾锡畴为礼部尚书（锡畴，字九畴，昆山人；万历四十七年进士，崇祯时南京礼部左侍郎）。

　　马士英入阁辅政，仍掌兵部事。时王铎里居未至，姜曰广与高弘图协心辅政。而士英挟拥戴功，内结勋臣朱国弼、刘孔昭、赵之龙，外连诸镇，谋擅朝权，深忌弘图、曰广。

　　史可法陛辞；加太子太保，改兵部尚书武英殿大学士；百官郊饯。可法疏辞。

　　可法辞朝，帝面谕：『先生代朕兴师雪耻，赏罚宜明；爱养百姓，禁止军兵掳掠。赏银八十两、采缎二表里。文武百官请假一日郊外饯行，俱于朝阳门外候送』。

　　吏科马嘉植疏陈四事：一、改葬梓宫；一、迎养国母；一、访求东宫、二王；

　　一、祭告燕山陵寝。

　　命户部速挽漕粟以济军糈。

　　授刘同升左中允，不拜。

　　大清以骆养性为天津巡抚、娄光先为天津总镇、孙肇兴为天津道、李经历某为通判（李，通州人）。

　　十七日（甲辰）

　　福王命忻城伯赵之龙总督京营戎政。

　　总兵黄得功系颁伪敕差官刘暴（一作刘恭），请旨定夺。得功在仪征，有都督马得功押送闯逆差官威镇将军刘暴，手执伪敕一张，解发到镇。审得刘暴系陕西人，奉闯檄调，随与夏董副将于三月二十八日到京，闯升董副将为淮镇，带兵马一千五百名，于四月初六日自北京起行，今往宿迁县；顺带伪文五道，转送高杰、刘伊盛、南京大教场刘肇基、小教场徐大绶（一作受）及得功。得功见之，大怒；收监报闻，候旨正法。

　　擢揭重熙吏部考功司主事（重熙，字祝万，抚州临川人（「志」作字万年，南昌府进贤县人）；崇祯十年进士，官福宁州知州）。

　　重熙闻北都寇警，同副总兵洪日升起兵勤王。至南京，北都已陷，乃止；故授官。寻以艰归。

　　御史陈良弼「揭明万古纲常事疏」曰：『切照先帝英明神武，宵旰焦劳；而升遐之变，千古异常。总由大小臣工结党纳贿、徇情面、鬻官爵、机械成风、把持相胜、淆乱纪纲，事穷势极，以致燕都尽为贪邪断送。贼到日，或迎或窜，忠烈寥寥。其提官敲朴追银，致逆寇借口；而谐媚之辈丧心无耻，岂谓人臣节义，至此尽绝乎？可叹也；皇上圣明天授，睿智性成，神灵呵护，臣民拥戴；正天位而合人心，中兴大业，焕然日新。然而登宝之初，图复既盛，凡用人行政，载之史以昭天下，而垂来兹。当夫圣主当阳济时之英，宜扩其途；寮寀虽缺失节之臣，必防其渐。盖旋乾转坤，惟气节峻烈者为之。若夫败节坏义，厚颜涂目，其品尚可问、其心尚忍言乎？臣于朝班，见词臣项煜自北逃南，呈身进混，自诩巧于逃脱；缙绅耻之、士庶笑，之即儿僮走卒无不唾而骂之。臣见而异、闻而骇，不觉太息。□曰：人臣之义，主辱臣死。今先帝何在？煜逃生未已也，忽然混入班次。且彼居清华，尝以文词见称；读圣贤书，当知古人生死之义、进退之节。既不能与李邦华、范景文诸臣捐躯殉难，或者隐姓埋名，黄冠缁衣任其所往；乃突如其来，俛首贪恋，竟欲何为？不贻讥不识字之羞耶。昔宋臣杨时曰：光武中兴，旌节义之士，而依违附逆之臣多见僇辱。盖臣节所关之重也。今皇上即宽大容之，岂于此辈用之乎？若不先时点破，万一自谋得售，使载笔者记之曰：「翰林学士煜偷生逃见，仍与某官」；宁不污吏册而戾圣治哉？皇上以忠孝教天下、以廉耻勖臣工，诏旌尽节殉难文武之臣；决不容不忠不孝、无廉无耻之徒，开徼幸夤缘之渐也。「易」曰：「履霜坚冰至」。邪臣觊觎，当早防其微矣。臣耳目之官，以言为职，不敢党邪、不敢曲庇。况当此盈朝臣工和衷谋国之时，正事事从国家起见；臣义臣节，关在千秋。则夫撄邪党之构怒而招陷阱，臣义不遑恤矣。伏乞皇上干断施行』！

　　十八日（乙巳）

　　祭告先福王太妃于行宫。

　　福王命亲自行礼，俟加尊礼成，照例遣官恭代。

　　分应天府苏、松为二抚，以左懋第为都察院右佥都御史，巡抚应天、安徽等处；祁彪佳为都察院右佥都御史，巡抚苏松，督提军务。

　　史可法督师出京，给银二十万两。请以总兵刘肇基、于永绶、卜从善、李栖凤、金声桓等随征，从之。

　　可法又荐举人李蘧、主事何刚军前赞画。

　　可法从洪武门出，不受饯。

　　按可法既出，刘孔昭益无忌惮，高、张诸臣俱不得安其位矣（文秉）。

　　加刘肇基左都督、太子太保（肇基，字鼎维，辽东人；官都督同知，提督南京大教场。请于史可法，愿从征自效）。

　　长洲诸生卢渭等伏阙上书，言：『秦桧在内、李纲在外，宋室终北辕』。不纳。

　　辅枢将渡江，诸生卢泾材等合疏恳留；曰：『窃惟拨乱反治，必天生圣明之君；翊运扶艰，尤帝赉忠良之佐。故汉光武复起，而司徒功冠寇、冯；唐肃宗再兴，而邺侯勋先李、郭。盖以不离帷幄，故扫除既赖其权谋；身在朝廷，即跋扈亦资其弹压。今者，乾坤再造，日月重明。幸遇皇帝陛下河清瑞应，凤舞兴祥；卜鼎于高皇创造之基，承休于列圣丕隆之后。识天心之有自，知人意之咸归。臣等窃意安危之系，在于立政之初；聚散之形，即此用人之始。伏见陛下初临监国，首擢南京兵部尚书史可法授东阁大学士仍管部务，群心踊跃，万姓欢呼。咸颂陛下知人善任，远追尧、舜则哲之明；用人求旧，近盐元老壮猷之绩。既畀之以调元赞化之职，仍责之以诘戎奋武之能：此真圣明大度，神武嘿成之事也。诚以枢臣史可法冰心铁骨、浩气清思，仰望系南北之障；固其练事之所至，亦其积威之所成。乃先帝眷注弥加，倚畀独重；然不用之于北枢而用之于南枢者，固天牖先帝之心留此以佐陛下今日中兴之业也。顾南都积弛之后，未易蒙安。自枢臣整顿以来，渐堪驱策；经营在一载之间，坚暇系全局之重。人材闻之而凑集，一经其目，便真伪大小之毕形；政治遇之而悉举，凡在所司，虽寒暑昏旦而不废。盖以其无欲，故能知人；以其不倦，故能举政：真救时之宰相、济世之忠良也。今陛下奠安南服，则情形敏练之熟，无踰可法；鼓锐北征，则庙堂筹划之能，无踰可法；诸将之所素服、逆贼之所素畏，亦无踰可法。由其才望之隆，足为控制；更以忠诚之笃，可格奸邪。目今诏令初颁，人心甫定。众正毕升，群小亦不无觊望；长城方壮，鼠狐正畏其潜萌。祗以可法素志清刚，一心持正；故同列皆硕望名臣，引用尽忠贤才誉。不独用兵剿守事宜，资其成算；抑亦人材进退关头，赖其主持。日者，忽闻出伐督师之命，众心惶惑，未识所措。虽淮扬为南都门户，毕竟朝廷是天下本根。若可法在朝，则出师命将，直可取幽云而复帝都；固本安民，奚但保江南而全半壁！盖以淮扬虽急，宜别命一督臣，使可法从中调度，则兵饷有着着应手之模；万一可法自行，则虽身任督师，而中枢已更成局，则战守有事事纷更之渐。虽后起必有善图，而前功不无少变；机会一失，则局面尽移。此江南士民所以奔走号呼，不能不向圣明哀吁者也。且近日民间传有降贼逃官纷纷南至，如陈名夏、项煜诸人既已受彼伪官，腼面事贼；乃复出头露面，俨然入朝。甚有谓其阴受贼指，愿效奸细；且并谓可法一行，仍营复职以误国者。虽小民无知之言，然当此风鹤未定之余，又有此乌雀来奔之异，忽尔重臣出外、枢辅变更，其何能息此危疑之情也。伏乞皇上存留可法在朝佐理，一如前旨；别命才望重臣或现任、或起废毅然肯行者，前赴淮安，以图进剿。仍将逃回诸臣，察其曾受伪职者，戮之东市；其未受伪职者，投诸荒裔。盖此番不死之臣，与唐天宝之事不同。彼时天子自去西川，太子速兴灵武；臣下无必死之条，君父有可宽之例。今天子宾天、六宫扫地，此乾坤何等时也！但闻主辱即当臣死，未闻主死尚可臣生。此宜亟正典刑，毋滋淆惑，以救人心、以扶正气者也。恳皇上深察天下之势，俯顺士民之情！既重根本赞化之人，兼济门庭进退之策；戮有罪而任有能，专大任以图国是。庶几中兴圣主，一戎衣而悉返皇舆；辅理贤臣，尽鞠躬而克成相业：幸复先帝之仇，大洗敷天之痛。将见尧天舜日，不止汉、唐、宋帝之功；吉衮小车，岂羡麟阁云台之美』。有旨：『辅臣可法身系安危，朝廷盐知已悉。该部知道』。

　　马士英奏大计四事：一、圣母流离，可密谕高杰遣部将卫迎；一、皇考追尊位号，应迁梓宫南来；一、皇子未生，应亟慎选淑女；一、诸藩失国，恐有奸宄挟之，不利社稷，宜迎置南郊。

　　十九日（丙午）

　　大清以王鳌永总督河南、山东军务。鳌永至济宁，即以监军方大猷署巡抚事，更为代题；又委于重华署济宁道（重华，青城人，居乡不齿于亲友，官职方副郎）。以边才荐，升阳和道。贼甫至，即出城十里迎降，随贼入京，仍受伪职方郎。贼遁，降于大清。

　　摄政王下令旨，命骆养性等挽留南下诸绅。旨云：『近见各官纷纷南下，何隐忍于流寇之时，反长往于清明之日？予所不解』。

　　桐城游击罗九武、孙得胜以登极恩，升授参将加副将衔。两人以四镇皆晋封开镇，而己止参将，颇怏怏失望；大纵部卒，大肆摽掠（「孑遗录」）。

　　二十日（丁未）

　　张慎言疏荐旧辅吴甡、原任吏部郑三俊。命甡陛见，三俊候另拟；大学士高弘图所拟也。

　　改总兵赵光远镇守四川；应用兵饷，该省支销。如能恢复秦中，即令世守。

　　命潞王暂居杭州。

　　苏松巡按周一敬遵旨奉安潞藩于杭州，事峻，奏慰。帝以省会繁华，令长史启王，约束随从，毋许地棍勾引生事。

　　尚宝司丞耿章光疏辨父如杞冤，下部察议。路振飞击败董学礼兵，获其伪防御使武愫，鞭八十徇诸市，槛车献诸朝。

　　淮北坊士擒伪官武愫，解至军门，振飞下之狱；有旧故也。

　　户科罗万象劾方孔昭：『屯抚河北，寇至，踉跄逃归；今蒙面补官』。

　　海盐士民陈之遴家被掠，并焚其父祖之棺。

　　升李沾太常寺少卿，提督四夷馆。吏部欲推沾为操江；沾故善刘孔昭，不欲分其任，乃求史可法升常少。

　　命兵部主事何刚练水师；从兵科给事中陈子龙请也。

　　兵科陈子龙流：『臣一介草茅，四载抱牍；蒙升南京吏部文选司主事，便道还里。因臣祖母高氏老病笃，而臣以孑身独子，循例乞恩拜疏终养；风尘阻隔未达，中途复蒙先帝特达之知，擢置科垣。是时，寇破恒、岱，渐逼京辇；臣妄意联络海舟，直达津门，可资应援。因与原任长乐县知县夏允彝、中书舍人宋征璧等鼓劝义徒，捐资召募。忽闻神京沦陷，先帝升遐；饮血奔心，呼号无地。恭遇陛下龙飞淮甸，定鼎旧京；万姓归心，社稷有主。臣伏思君父之仇不可不报，中原之地不可不复；然必须绸缪户牖、保固江淮，以为中兴之根本。守江之策，莫急水师；海舟之议，更不容缓。幸松江府知府陈亨志切□袍，气愤击楫；多方措置，以求成旅。适接兵部尚书史可法、职方郎中万元吉手书并录部司移檄，以江上守御，方殷望此一军共为犄角，不妨动支正供，以俟销算。总之，以朝廷之饷养朝廷之兵，无分彼此也。但舡只、器械、衣甲、火药等项，事事草创，不能猝办。臣等推职方主事何刚，忠勇性成，清介绝俗，今以专司募练；而佐以原任山阴县知县钱世贵、举人徐孚远、廪生李素、张密。已经收买沙舡三十五只，皆坚致可用；所募沿海材官水卒共一千二百员名，多堪战守之士。其制器甲、修舡、炼药之事，则试中书舍人董庭、都司李时举、生员唐侯等，分头经理。一月之内，可以就绪。其所用钱粮，部虽有动支正供之议，而该府苦心设处，原有北运水脚及样米等项可以扣算。夫千人之在长江，如双凫乘雁，不足以为轻重；然使江南诸郡各为门户之计，共集去鼠之役，则万人亦不难致。臣等亦聊尽精卫之心，倡怒蛙之气而已。但此举事从私倡，未奉明纶；恐任事者之权轻，则应募者之情玩。恳乞圣明敕下该部，专任何刚训练督率，前来江干以资防守。则刚益奋迅，可以弹压鼓舞，而风闻慕义以图报称者源源而至矣。又有请者：成军之后，本郡所借行、月二粮仅支二月，既至江上，须为接济。伏乞皇上敕部预行筹划，不至匮乏，庶几士卒凫藻足济敌忾。伏惟圣明鉴察施行』。

　　二十二日（己酉）

　　擢万元吉太仆少卿，监理江北军务。廷议以元吉能辑诸镇，故有是命。

　　先是，史阁奉命督师，兵民无不手额；元吉速请到任，为四镇划地分守，杜绝争端。其高镇一旅，兵势较强，纪律全轶，大与民情不合。元吉议以之隶督师麾下，外示亲信，无携贰之端；阴寓调济，免地方之怨。又访得伪师董学礼为秦将时，与高杰有隙，以此逡巡；若杰分镇既定，又有督师护持，便无内顾之忧。鼓励济师，可以全胜。廷臣听其持论凿凿，非无所据而云然也；即使之监理。

　　起黄道周为吏部左侍郎，道周不欲出；马士英遣人讽之曰：『人望在公公不起，欲从史可法拥立潞王耶』？道周不得已，乃趋朝（道周，字幼平，漳浦人；天启二年进士，崇祯时官少詹事）。

　　诏史可法遣官访大行皇帝、皇后梓宫并太子、二王所在。

　　谕史督辅：选差的当官员前去恭访大行皇帝、皇后梓宫及太子、二王下落；如有真信，不次升赏。

　　召赵东曦为给事中、李曰辅为御史。二人已前卒（东曦，字驭初，上海人，万历四十七年进士，崇祯五年擢刑科给事中；劾中官王坤，调外。曰辅，字符卿，南昌人，万历中举人，崇祯四年擢南京御史；疏谏中官出镇，获谴）。

　　起姜采故官；采丁父艰，不赴（采，字如农，莱阳人；崇祯四年进士，官礼科给事中。以建言杖戍）。

　　起熊开元故官；开元丁母艰，不赴（开元，字鱼山；嘉鱼人，天启五年进土，崇祯时官吏科给事中。以强谏下狱，谪戍杭州）。

　　起陈泰来刑科左给事中；不赴（泰来，字刚长，新昌人；崇祯四年进士，官吏科右给事中）。

　　起袁恺故官；道卒（恺，聊城人，官给事中；劾薛国观纳贿者）。

　　起成勇为御史；不赴，披缁为僧（勇，字仁有，安东人，天启五年进土。崇祯时，劾杨嗣昌夺情下狱，戍宁波卫）。

　　起金光宸（一作辰）故官；不赴（光辰，字居垣，全椒人；崇祯元年进士，历官左佥都御史。国变后，家居二十余年卒）。

　　召吏科给事中章正宸，复故官。

　　起詹尔选故官，未上；群小用事，惮尔选鲠直，令补外僚。遂不出（尔选，字思吉，抚安人；崇祯四年进士，官御史。以直言强谏，削籍）。

　　擢夏元彝吏部考功司主事。允彝疏请终制，不赴。

　　补文德翼稽勋司主事；德翼居丧，不赴。

　　补严锡命验封司主事。

　　起许誉卿为光禄卿；力辞不赴（誉卿，字公实，华亭人；万历四十四年进士；崇祯时官工科给事中。劾温体仁、张凤翼，削籍）。

　　起万文英礼部主事；丁艰，不赴（文英，南昌人，为凤阳推官。城破，以子元亨代死，脱归）。

　　擢沈宸荃为御史。宸荃，号□庵，慈溪人，崇祯士三年进士；授行人，奉使旋里。至是复命；疏呈（一作陈）五事，皆切时病。

　　起罗宾王兵部职方司郎中。

　　少詹事胡世安降于大清，授礼部右侍郎。

　　二十三日（庚戌）

　　刘孔昭讦奏张慎言荐吴甡误国，且定策时有二心；王两解之。刘孔昭、赵之龙等朝罢，群诟于廷，指慎言及甡为奸邪，叱咤殿陛。给事中罗万象言：『慎言平生具在、甡素有清望，安得指为奸邪』？孔昭等伏地痛哭，谓慎言举用文臣，不及武臣；嚣争不已。又疏劾慎言，极诋三俊。且谓慎言当迎立时阻难、怀二心，乞寝甡陛见命。且议慎言欺君罔蔽罪；慎言疏辨，因乞休。万象又言：『首膺封爵者四镇也，新改京营又加二镇衔，何尝不用武臣？年来封疆之法，先帝多宽武臣，武臣报先帝者安在？祖制以票拟归阁臣、参驳归言官，不闻委勋臣以纠劾也。使勋臣兼纠劾，文臣可胜逐哉』！史可法流言：『先帝用人无成心，袁继咸及士英皆起戍籍。甡奉命南征，因候唐通兵不至，稽迟蒙谴；其过可原。慎言疏荐，无不当。诸臣痛哭喧呼，灭绝法纪；恐骄弁悍卒，益轻朝廷。昔主辱而臣死，今主死而臣生。凡在臣工，谁为无罪？文臣固多误国，武臣岂皆尽忠？若各执成心，日寻水火，朋党一分，祸安所底』？御史王孙蕃言：『用人吏部执掌，奈何辱冢宰』？高弘图等亦以不能戢和文武，各疏乞休；不允。士英、孔昭辈卒持甡不用；甡亦不出（甡，字鹿友，扬州兴化人，万历四十一年进士。崇祯朝，拜礼部尚书兼东阁大学士，命督湖□师，以延缓，遣戍金齿）。

　　孔昭故善阮大铖，必欲起之；而诏内有「逆案不得轻议」之语，慎言又秉铨持正，度难破例，乃置酒约诸臣廷论慎言，汤国祚、赵之龙皆诺之。是日早朝，孔昭邀国祚、之龙合奏慎言曰：『推升文官、不及武官，结党营私？所荐吴甡、郑三俊有背成献』（背一作悖、献一作宪）。慎言立班不辨。王孙蕃讦孔昭：『先帝裁文操江归武操江，亦未见作何事业。且吏部职司用人，除推官、升官外，别无职掌；孔昭何得喧争殿上』？高弘图奏：『冢臣自有本末，何遽殿争』？帝谕：『文武各官，宜和衷，毋得偏竞』！孔昭袖中取出小刀，逐慎言于班；太监韩赞周叱曰：『从来无此朝规』！乃止。

　　高弘图复奏，疏言『文武各有职掌，毋得侵犯；即文臣中各部不得夺吏部之权。今用人乃张慎言事，刘孔昭一手握定，非其所私即谓之奸；臣等皆赘员矣。慎言荐甡，勋臣知为不可用，臣不知其不可用；票拟实出臣笔。又三俊清刚，系五朝人望；臣终以为不可不用。是臣罪不减慎言。窃念朝廷之尊，尊于李勉；天子之贵，贵以叔孙。臣忝辅弼，坐视宸陛几若讼庭，愧死无地；乞赐罢斥』！姜曰广亦引疾求去。俱慰留，不允。史可法复奏：『国难之际，勋臣死节者谁？刘孔昭何不思之！慎言七旬冢宰，一举吴甡便以为罪，不益轻朝廷而长祸乱耶』？

　　兵部司务陈璧疏言：『今闯逆据秦越晋，直抵燕京，破都逼帝，天下震惊。望风讹传者，非谓其智深勇沉、将卒超越，定谓其假仁假义、百姓东归，不胜疑鬼疑神，动多畏首畏尾。以臣观闯逆所为与贼将心事、贼兵情形，决贼之必灭者，断断无疑也。贼之来也，所过郡县绝无战功，端用奸细广布流言：「大兵百万，战将千员；顺者秋毫无犯，逆者屠戮全城」。致荒残愚民被其煽惑，或望风逃窜、或俛首迎降。贼未至境，城市空虚（一作先空）；贼至压境，奸淫掳掠，殆无噍类。民恨其诈，心切同仇：知其必灭者一也。逆贼进城，毫无大志，止张伪示；勾通长班抄没勋戚，索押百官，逼追银两，或数千金、或数万金，昼夜夹打，惨酷万状。文品完银者不问；才品止看肥长，仍旧录用。如此流毒斯文，用人榜样：知其必灭者二也。贼兵沿门搜掠财物、妇女反复殆尽，仍各伙据一家，责供狼餐。道路行人短褐苟完，便缚拷掠；满城百姓如在水火，片刻难存。将来非空国狂奔，必有举动不测：知其必灭者三也。贼将头号头目数人各相雄长，目无厥主。闯逆屡欲篡位，每相约偶语云：「以响马拜响马，谁肯屈膝」？又言：「我辈汗血杀来天下，不是他的本事」。繁言啧啧。时聚族殿上，谑浪笑傲，秽势不堪。必衅起萧墙，变生肘腋：知其必灭者四也。逆党所追官民财货，下将十取二、三以解上将，上将又十取二、三以解闯逆；间有此将押送、彼将攘夺，吏政选用、将府拘囚。上下争利，武文争藏：知其必灭者五也。贼兵搜括，腰缠多者千余金，最少者亦不下三、四百金；人人有富足还乡之心，无勇往赴战之气。临敌必至怯亡，平日渐将溃散：知其必灭者六也。燕京所积米麦有限，今贼兵人马作践，指日必尽。东南绝远、西北皆荒，破城不满二十日，米价腾贵三倍。半年之内，燕京内外必至绝粒：知其必灭者七也。贼至，道经西卤，与卤市马，刁云与直；既得其马，复夺其金。西卤饮恨，勾连东建同总兵吴三桂进讨。贼兵一万，一阵尽殁，仅存七人；陆续发兵，兵众愁叹。闯逆不及篡位，四月十三日亲统兵应敌。若四方义兵，与清夹击：知其必灭者八也。更以闯逆所处之势言之，其所据北直、山东、陕西、河南、山西各省土地广大，荒芜不治，人民饥困难生，财货无所出、赋税无所取，兵多民稀，饷重粮绝：此其势之必穷于内难者矣。且逆贼三面拒卤，卤知贼劫聚甚多，必无一日忘贼之心。贼若南下，卤必出大众以捣其巢；贼若守边，我又出锐师以击其后。贼若分头应敌，则兵单饷匮、北制南牵：又其势之必穷于外者矣。此皆臣所目击，字字真情、段段实境；贼情如此、贼势如彼，殄灭可期，恢复可奏。惟在皇上发愤雄图，广集谋臣、深求智将，此中作用，全在用奇，则事可济而功可奏也』。有旨：『这所奏逆贼必灭情形，亦颇详悉；着饬文武群臣殚忠运筹，速扫狂氛，以图雪耻。该部知道』。淮抚路振飞罢。马士英欲用所亲田仰，乃罢振飞。

　　振飞在淮，守御甚备，大飨士于淮安府学中，叙向来有功文武官八十余员。振飞与王燮亲自按席，观者鼓舞。已而，马士英疏劾振飞，得旨提问，合郡不平；士民公疏讼冤，得免。旋丁艰去。

　　升张有誉有户部右侍郎（有誉，字谁誉，无锡人；天启二年进士）。

　　二十四日（辛亥）

　　设勇卫营。南京根本重地，向有监臣韩赞周节制。至是，兵部议复命徐大绶以原衔兼总兵官、郑彩加总兵衔，分管水陆舟师与京营戎政相表里；监督李国辅即同日到任，余照旧行。

　　起田仰为都察院右佥都御史，巡抚淮扬，督军务兼理海防。

　　田仰寓南京，与刘孔昭善。至是，孔昭力荐之，故有是命。

　　高杰疏言：『目今东南大势，守江北以保江南，一一能言之。然从曹、单渡，则黄河无险；自颍、归入，则凤、泗可虞。犹或曰：有长江天堑在耳。若何而据上游、若何而防海道，岂止瓜、仪、浦、采为江南之门户已乎？伏乞皇上和盘打算，断断速行。速议论纶以免中掣，假便宜以责实效，则中兴大业次第而告成功矣』。

　　潞王上表庆贺，帝批答云：『河北沦陷，生灵困苦，徒以伦序所及、臣民劝进，造次偏安，非朕本怀。览王奏贺，益增怆感。进纻丝，着该衙问察收，还写书与王。该部知道』。

　　苏州诸生檄讨其乡官从贼者，奸民和之。少詹事项煜及大理寺正卿钱位坤、通政司参议宋学显、礼部员外郎汤有庆之家，皆被焚劫；常熟又焚给事中时敏家，毁其三代四棺。抚按祁彪佳请议从逆诸臣罪，而治焚掠之徒以加等；从之。

　　苏州乡绅王心一等讨项煜揭曰：『为声明乱贼之罪，以听朝廷大法，以彰乡邦公议事：盖闻古人有言：「主辱臣死」；未有天子殉社稷，而臣下可以幸生者也。忠义之于叛逆，判若天渊；未有北面事贼，授意纵归，而可以托言起义，腼颜就列者也。项煜从逆之实，昭然在人耳目。魏学濂家人亲见其屈膝称臣，吴尔埙家人确言其已躐伪职，武进士王三锡、京商周云章则凿凿指其所授之官阶：是皆生人活口，现在可质。然心一等正不必据此以声其罪也，但问煜事先帝为何官，四品京堂（一作宫詹）；不可谓非大僚，且讲臣也。讲臣受上殊礼，亚于辅臣；乘舆出入，必为扈从。今先帝何在，而煜不思从死，蒙面偷生，其肉不足食矣。况贼陷京城，闭门大索，自殉节诸君子而外，凡系职官，非被拷掠，即污伪命，无一人得脱者。煜独何术，逍遥归里。且自燕涉淮间关三千里，奚无讥诃秦长脚者耶？其为贼间谍，不问可知。及阅其刻檄，更自和盘托出矣。闯贼逆恶滔天，仇不共戴；而煜沾沾评其才器，诩以衣冠。一则曰斗筲，是拟贼于从政之列也；一则曰管蒯，是望贼以代匮而祝，凡百君子之无弃也：此何心欤？若「沐猴」一语，尤可痛愤！煜以贼比项羽，其视先帝为何如主乎？苟非闯贼纵煜使归，俾其延誉江南，何以曲加粉饰，代为宽假若此也？且煜自叙原官，冠以皇明；独不思普天率土，本无两大，何故于官衔之上忽加国号？煜之胸中，居然有二姓矣。至云「紫色蛙声而称为闰位」，是直欲剖天朝之正统，与乱贼以分峙也。悖逆不道，莫大乎是！且煜若不昧心从贼，何以知其腹心左右皆潦倒之人？何以虑其弩末萧墙作恐惧之语？充其意，不过极言贼之易与，以缓我兴朝除凶雪耻之图，以遂彼逆贼豕突狼奔之毒。而其受贼心膂之托与助贼向导之谋，不觉逗漏言下；殆天夺其魄，而使之自为发露也。且竟阅终篇，无一痛艾幸生之语，而止以「身出网罗」四字轻轻点过；若以为主自当殉难、臣自当苟免者。言至于此，凡有血气，誓不与煜俱生矣。昔唐肃宗还京，以六等定从伪之罪，或弃市、或赐自尽、或杖、或流。然崔器、李諲且谓准律皆当处死。宋李纲以十事陈高宗，其一曰议伪命。谓「国家更大变，鲜有使节死义之事；而授伪官者，不可胜数。宜仿唐之六等定罪，以励士风。夫玄宗西奔，徽、钦北狩，皆以播越蒙尘，绝不知国君死社稷之义也。而当时贤臣，犹且申国家之法，严乱贼之防，凛凛不少假借如此。况乎先帝守国甚正、就义甚烈，而讲读侍从之臣者坐视天崩地坼，隐忍苟活，罪已不容诛矣。矧其委身事仇，确然有据乎！倘煜诡托蒋沇之绝食称病，则龙髯既泣无行在之可奔；倘煜假言樊系之忍耻撰文；则默息尚存欠仰药之一死。宋司马光有云：「为人臣者，策名委质，有死无贰。若承平之日迎合取容，祸乱既作偷生苟免，至乃媚贼称臣，为之陈力，此犬马之不如。倘各全其首领，是谄谀之臣无往而不得计也」。至哉斯言，足为煜之铁案矣。然心一等仰禀皇上临御之始，不敢递上章奏，辄渎宸听。惟是在乡言乡，有不容不申明大义者。吴郡素称礼义之邦，今乃从贼累累。自煜而外，若钱位坤等，不止一人；皆里人在北亲知灼见者，心窃痛耻之。然未有枭獍公行、魑魅昼见，如煜者也。盖煜向为逆珰假子、逆辅弄儿，谕其罪状，擢发难数。徒以换面翻身，若猱升木；占风望气，如猱转丸。既幸逋诛于先朝，复思赊死于今日。厥心叵测，为祸无穷！心一等泣血呼天，擗膺誓日；登朝者无颜与并列班行，在野者何忍与共居里闬。存此公议，以俟斧钺之威；凡我同仇，毋后鹰鹯之击。有此具揭，须至揭者』。

　　苏州诸生袁良弼、叶襄、姚宗昌、丘民瞻等，公讨伪太常寺丞项煜验马寺卿宋学显、国子监助教钱位坤、□安县令汤有庆檄曰：『逆贼冯陵，肆犯畿阙；钟簴失守，庙社震惊：致先帝饮恨鼎湖，母后痛心椒殿。凡为臣子，莫不切齿裂眦，欲剸刃贼腹，斩灭之无遗种；何有蒙面丧心、反颜负国、身受伪命、逆状显然，如詹事项煜、通政宋学显、大理钱位坤、礼部汤有庆者。彼其险猾成性，正士素疾之若仇；狙狯下材，乡党原耻与为伍（一作类）。但值天崩地坼之日，孰无啮臂纳肝之思！况生兹礼义之乡，颇闻忠孝之论。尚或冀其良心未死、夜气犹存，或有一人捐躯，稍洗三吴奇辱；今乃甘心降贼，连类事仇，曾无掷器痛哭之情，并乏引首待刃之事。视列祖基业三百载，不啻等之易棋；以先帝忧勤十七年，竟乃轻同浮梗。绅佩望尘于马首，衣冠罗拜于贼曹；频投劝进之笺，屡献窥南之策（煜等上章劝贼僭位且献寇江南之策）。榜署邸门，大书伪秩（煜等俱用红笺署寓门，书新授某官）；招摇衢路，并辔扬鞭（一作镳。煜等连镳并行，红笺拜客，扬扬自鸣得意）。衔书吏政之堂，名污选人之次（伪吏政府每选俱有榜出，煜等名次高列，通国共见）。此行路所见闻（一作共见），为犬豕其弗若者也。若云事涉罕证，则从北来者自士商以至隶仆，何以传无异辞？即水部申遵渚济芳同陷贼中，而言者皆述其不受伪命，拷掠百端；从未有讹传及之者。可见直道在人，不容泯灭矣。初，逆贼魏学濂家人自北逃归，暂止西郊，凿凿言诸贼从逆状，即应声罪公讨；然弼等犹谓乱臣贼子之名，岂可轻以加人。迨迟迟浃月，而南还者接踵，不但口诛无异，抑且笔记昭然；恨不生致此贼，共啖其肉。今当圣主中兴之会，正属剧贼殄亡之秋。乃复望风占风，冀宽天讨；伺隙抵间，阴探国情。虽目前窜归，止煜一身；而联袂并进，徒党日众。岂惟腥臊之族秽乱兴邦，抑令反侧之徒实繁羽翼。若不悬首藁街以正厥辜，必且衅起萧墙而受其祸。嗟乎！秦桧来自虏中，终乱建炎之政；王伦窜身归宋，卒成和议之非。唐安、史乱后，设六等定从逆之罪；张均、张■〈土自〉以张说旧恩，肃宗为数请，尚或殛、或流，不少宽假。旧在典章，乌容错贷！弼等辨奸有识，尝怀请剑之心；杀贼无能，徒抱枕戈之志。诛殛之典，自待新纶；击搏之任，用告同党。铸形禹鼎，使魑魅罔所潜踪；悬鉴秦台，庶妖氛无俾易种。有此具檄，须至檄者』。

　　项水心初至，进徐氏华居，畜鹅群于池。一日，凭栏闲玩，见其游泳自得，顾其子某曰：『畅哉！鹅群如人之初居华屋也』。子素性騃戆，矢口答曰：『末后一刀，亦是渠受用』。闻者传为笑谈。先是，盖屋时匠人恨其苛刻，祝曰：『与国同休』！似祝而实诅之也。鼎革时，乡人付之一炬（「坚瓠集」）。

　　时敏为里中儿焚掠，祸延族党；敏归，公然张盖，讼之有司。自称本科，傲睨闾里。后至南都理「逆案」，携家远避。

　　乱稍定，常熟焚时氏者主名出，祁抚彪佳斩三人，悬首藁街焉（钱陆灿）。

　　常熟阖邑士民讨叛公檄曰：『大海横波，神州鼎沸；黄巾挺祸，敢犯乘舆。夫事君则致其身、食禄不避其难，结缨者骈肩、衔须者踵武；并已血染贼兵、尸横象阙。讵有身跻青琐、位列六卿、世受国恩、名忝甲榜，婉变于贼廷、乞生于虎口，如工部尚书陈必谦、兵部（一作科）给事中时敏、工部郎外赵士锦、刑部主事归起先者也！必谦矫托清流，巧干时誉。阳和布而鸠目不移，强附迹于东林；虎文去而羊质尽露，遂呈身于奸相。身非柳下之仁人，弟有东陵之盗道。莠言自口，非闺门而不谈；僻行在躬，罔（□）奸而不庇。田连阡陌，欺暮夜之四知；衽席不分，浑雌雄而双御。贼至而坚卧，不知城陷；而潜身希免，乞食图生、献金赎命。有腼面目，门客幸其来归；绝无心肝，子弟庆其不死。敏鬼蜮为心，狐狸成性；分桃卖宠，通室宣淫。挟马安之功，所以狼狈于嘉禾；有龙阳之姿，所以臭味于阳羡。喋喋巧言，欺君而受朱提文绮之赐；婺婺不善，养盗而为椎埋凿壁之奸。流矢及于黄屋，握兵符而不知；冲车舞于金城，望贼锋而先遁。进金镪以求全，受铜符之伪署。士锦，文毅之孙，祖乃力摧权相；翰林之弟，兄则手击逆枢。未染家风，夙怀奸志；乃人伦之虺蝎，实名教之豺狼。杀广文以营巢，祝氏之孑遗将尽；贿司空而肆螫，海虞之善类几空。兄弟济恶（兄士璜），幸逃赤族之诛；桑梓不容，既罹焚如之酷。宛转于三木之中，拜舞于靴鼻之下。闻之不觉泚颡，言者故应汗颜。起先，乳臭小儿，本乏义方之训；么么末品，滥叨科第之荣。秋官何有诘奸，墨绶已闻事贼。名传叛籍，委君难于漠然；身系贼班，弃亲丧而不顾。此四人者，险踰秦桧、罪甚丁零；死非弘演之事君，生岂伍员之报父？罔挽日之勋身，负惭于犬马；乏全家之智族，宜畀之鲸鲵。非赵括之亲，不合宥其所生；异怀光之子，岂应免其继嗣！矧兹虞土，忠孝多贤，名流辈出。岂可使矗矗乌日之岭，漫以腥膻；滔滔尚湖，蒙兹垢秽？虽断腰截领，中兴必（□）有明；而食肉寝皮，乡里独无公殛！况鼠窜难寻，蝇营多巧；一坏已负于朝廷，三窟将玷于新政。普天率土，何地可容逆贼之踪；义士忠臣，谁人甘作奸邪之党。举朝宜魑魅是投，吾党请鹰鹯是击』！

　　浙江绅士公讨伪户部（一作政）司务魏学濂檄曰：『反逆伪官魏学濂者，破犁狂犊，食母逆枭。借虮肝之小技，系籍名流；挟牛耳之要盟，广招丑类。谓父兄之贤足恃，大势（一作肆）凭陵；谓子弟之利可怀，恣开私垄。视眈欲逐，餮己百而己千；气扬足高，快人慨而人慷（一作慷而人慨）。久睁蜂目，渐露豺声。及联幸南宫、夤缘中秘，极一时之遭际，叨奕世之宠荣。稍有肺肝，宁忘报国！苟非禽兽，岂忍无亲！当逆闯入犯都城，痛先帝身殉社稷。阁部如范、如倪、如施、如孟等，绝脰烈于杲真；词林若刘、若马、若周、若汪等，湛族媲乎张、许。而学濂见六宫之溅血，逞快云霓；听□辟之哀号，忻当鼓吹：趋跄于晋贼韩霖之闼，鸣仗于伪辅金星之阶。与吴尔埙等聚议，敢言一统无疑；偕陈名夏等授官，私幸独膺优擢。疏衔为闯父避讳，受牛贼叱嗤；拜爵颂天命攸归，作同官领袖。持钦授户政名刺，通谒狐群；比各闩保识钱粮，效忠逆幕。于闯逆分君臣之分，于嶙然联堂属之交。合周锺、朱□之辈，庆复社之同心；对之祺、企郊之俦，羡高官之捷足。刊修仪注，抵掌而驰誉莽、巢；草定诏书，攘臂而斥言杞、宋。心惭父绂，绯衣不觉朝递；魂绕贼庭，玉带于焉梦锡：改名拟于子骏，图贵迨于王波。化忠廉之里为凶逆之门，挈父母之邦献仇仇之寇。委弃鞠我，要死党以拒天；谮柬逆儿，播流言以招众叛。密领伪敕，持片檄而胁东南；预伏莽戎，布同盟以应西北。托声气为弥天之网，自谓一手扼上下之吭；薄忠节止身后之荣，妄思百代作霸王之佐：罪深长脚，逆甚山头。彼王敦之与茂弘，当云群从；若朱泚之溯元晦，亦第孙枝。胡来遗爱，复出房乔；讵期士雅，更逢祖约。慨姬旦之不复，鲜叛谁诛；莅石厚于在陈，碏图莫再。然而三纲未泯，六等犹存：张得一之降王，则首决西曹；达奚珣之事羯，则腰分东市。今乱臣贼子，合为一人；即畀虎投豺，难舒众怒。所应牛五裂尸，宁止鼠十同穴！凡百忠臣义士、孝子顺孙，务揭「春秋」于天下，共严斧钺于乡邦。然或谱金兰、或缔姻娅，或畏其伏众而不僵、或虑其党繁而复逞；缘情面之顾惜，甘狡窟之包藏。不知中兴伊始，反侧自清；法令聿新，殄灭罔漏。虽吴玠保川，不以曦诛连坐；而李陵降卤，须知迁腐无逃。况匿叛臣，尤干重典；因庇一逆，自戮同宗。虽甚冥顽，应不至此。先鸣义鼓，肃听王章』。

　　学濂家有「忠孝世家」牌坊，乡人欲毁之；或曰：『逆止一人，无与父兄事』。乃止。此檄极其丑诋，或有溢言。其子允枚出辨揭，称学濂已殉难云。

　　诏封疆失事官，不许起用。

　　刘孔昭痛陈积习宜湔。有旨：『封疆失事各官，罪在「逆案」下，以后俱不许朦胧起用；有不遵者，科道官据实纠参重冶』。

　　福王命史可法祭泗陵、凤陵，左良玉祭显陵。

　　神烈山韩宪王坟，遣灵璧侯汤国祚、成安伯郭祚永；寿春以下诸王，遣凤阳府：各择吉辰，各官代行礼。

　　德州贡生谢陛等杀逐伪官，奉宗室朱师钦为济王。师钦者，宁夏庆藩宗室，为香河知县，弃官南走，为伪防御阎杰囚于德州。杰与伪知州吴征文比饷酷甚，贡生谢陛、马元騄等暗结义旅，执杰、征文等十八人杀之，出师钦于狱。原任辽抚黎玉田、御史卢世■〈榷，氵代木〉等奉之为主，尊称济王，檄告远近。于是杀逐伪官，来附者四十余州县。

　　徐弘基疏荐原任兵部尚书熊明遇等，报闻。

　　御史沈宸荃疏言：『都城既陷、先帝宾天，守土官皆宜励兵秣马，俟新君复仇。贼尘未扬，顾先去为民望。如河道总督黄希宪、山东巡抚丘祖德，尚可容之偃卧家园乎？昌平巡抚何谦失陷诸陵，罪亦当按』。疏入，希宪、祖德、谦及登莱巡抚曾化龙，皆命逮治。

　　初，贼至昌平，何谦弃城南奔。

　　二十五日（壬子）

　　晋徐弘基、汤国祚、柳祚昌、刘孔昭、方一元、焦梦熊等宫衔，予荫。

　　谕曰：『朕以渺躬，进承鸿绪。赖诸臣同心戮力，翼赞中兴；恩命之加，国有彝典。魏国公徐弘基，老成硕德，望表百僚；南和伯方一元，克诘戎兵，夙夜无懈；诚意伯刘孔昭，保御长江，绸缪良苦；抚宁侯朱国弼，长淮坐镇，功懋转输：着各晋宫衔二级，荫一子入监读书。弘基仍晋左柱国，岁加禄米五十石。一元□赐云鹤服色，岁加禄米五十石。安达侯柳祚昌、灵璧侯汤国祚、东宁伯焦梦熊、成安伯郭祚永，着各进宫衔二级，赐蟒衣一袭、银五十两，岁加禄米五十石，仍赐肩舆。河北总兵卜从善挥御着劳，准加二级。其余各官应升赏的，照恩诏行』。

　　予司礼监太监韩赞周、卢九德各荫弟侄一人锦衣卫指挥佥事。

　　谕曰：『邦家多难，乃识诸臣匡辅之功，内外一体。司礼太监韩赞周，久侍承明，克娴大礼；迎朕继统，翼赞功高。其赐蟒衣二袭、银二百两，荫弟侄二人与做锦衣卫指挥佥事，世袭；仍赐重蟒紬服。司礼秉笔太监卢九德，戮力封疆，乃心王室。其赐蟒衣一袭、银一百两，荫弟侄二人与做锦衣卫指挥佥事，世袭』。

　　起职方司郎中尹民兴故官（民兴，字宣子，崇祯初进士；十七年，从周延儒督师，从军赞画。延儒被遣，下民兴吏，除名）。

　　升王廷梅为应天府丞。

　　黄道周入朝，陈进取九策；优旨报闻。

　　一曰先复燕京，而后可都锺陵；一曰先召勤王，而后可讨贼；一曰先讨闯逆，而后可平群盗；一曰先理江左，而后可复山东；一曰先清河淮，而后可定江汉；一曰先复承天，而后可收全楚；一曰先镇滁州，而后可固江淮；一曰先定进取，而后可议镇守；一曰先树儒臣，而后可用武将。

　　东平伯刘泽清、御史王燮张□大宴于睢宁。邳州监生王台辅衰绖直入，责之曰：『国破君亡，此公等卧薪尝胆、食不下咽之时，顾置酒大会耶』？左右欲鞭之；燮曰：『狂生也』。命引去（台辅，字赞化）。

　　升罗大任为国子监祭酒。

　　诏恤北都殉难诸臣。太仆少卿万元吉奏请速褒靖难死事诸臣及近日北都四方殉难者，以作忠义之气；从之。

　　万元吉疏曰：『臣奉命监江北军，切见年来寇骑所向，并无一将一兵敢逆颜行者；岂选练之全虚，抑磨励之有阙？夫骏骨既售，则名马文至；怒蛙一式，则霸图遂恢。有作斯效，击鼓应孚。忆臣前护四川，追剿献、闯二贼，总兵猛如虎、参将刘士杰、游击郭关、守备猛先捷等听臣催督，从泸州至开县，为程凡二千余里，日夜靡宁，遇贼即杀。无奈其时故辅不听臣言，厚扼归路；致令贼戕兵深入，士杰及关、先捷俱死之：此臣所目击最悉者。后臣丁艰回籍，猛如虎守护南阳，闯贼用大炮攻城甚急；如虎以计破之，伤贼精兵数千人。既闻他门失守，如虎始下城，犹持短刀砍杀多贼；至唐王府门，望北拜、称负恩，被贼剸刃：此臣所访问最真者。察如虎等阵亡数载，褒录末沾。伏乞皇上立简臣疏，敕下兵部速议旌恤。臣得藉是以风示江北镇将，非独要信于死者也。惟时同臣监军关内道副使曹心明，从陕西抵蜀调护秦兵，备尝艰苦，屡奏俘馘，竟以积劳尽瘁绵州。每念疆臣行役殊方，命同一叶；惟是邀得半通褒纶，荣其身后，差令不同腐草耳。夫朝廷赏一人如当，则人思感；罚一人如不当，则人思离。即如蓟辽旧督赵光忭赴召于虏骑之冲、受事于破口之后，骤领乌合身先被创；竟与误国督师骈斩西市。迄今文武贵贱皆为抱冤，几何不令劳人短气也！若今日中兴大业，全在收拾人心，鼓舞任事。故臣仰混圣听』。

　　命所司谕各衙门：『察十七年分练饷，已征者着尽数起解，仍入考成；有干没的，重治不饶：至明年全完。其旧饷、辽饷项，责成全完，不许拖欠，以误军需。各督抚镇原派饷练的，俱改拨辽饷，免致纷嚣。户部司属，着堂上官速将闯葺不才的尽数清汰，选精敏有操守的铨补。该部仍将一应钱粮彻底清算，量入为出，毋致漏卮。其兵工等各衙门钱粮，俱彻底清察。国难方殷，理财为要。周堪赓、张有誉，限十日内到任；再有稽迟，必罪不赦（一作宥）。该衙门知道』。

　　二十六日（癸丑）

　　复荫刘泽清一子锦衣卫千户。

　　帝召阁臣高弘图、马士英、姜曰广于行宫，谓弘图曰：『国家多故，倚赖良深；先生何言去也』？弘图对曰：『臣等非敢轻去。但用人事，臣谓可、勋臣谓不可，是非淆乱，臣何敢安其位』！帝曰：『朕于用人行政未习，卿等所言，无有不从；勿疑有他』！弘图曰：『冢臣张慎言清正有品，吏部以用人为职，如推刘宗周、黄道周，使勋臣处之，亦必引重；何独以为罪？吴甡历任抚按，俱着丰采，又负清望；先帝杀周延儒，不杀吴甡，即可知其人。假先帝在，今亦必用之；何勋臣以此罪冢臣也？北部失节之臣不可用，江南今存者无几，又不合勋臣之意，将谁用乎？若曰武职，则有兵部在，不可并责冢臣也』。弘图又奏近臣贪黩状。帝曰：『朕固闻之，诸臣通贿出之袖中，诚可嗤也』！

　　按帝是时屡勤召对，先后无虚日，或一日再召；似有志图治者。自高、姜去后，士英当国，帝即拱手听之，不复预闻政事矣。

　　降贼叛将承勋寇掠清河，巡按御史王燮御却之。

　　赦旧辅吴甡还里，复其故秩。

　　复旧辅钱龙锡故秩（龙锡，字稚文，松江华亭人，万历三十五年进士。崇祯时，官礼部尚书兼东阁大学士，加太子太保，改文渊阁。为高杰、史■〈范上土下〉诬其私结边帅袁崇焕谋杀毛文龙，遣戍定海卫。至于是，复官还里）（高杰系高捷误）。复故辅刘鸿训官（鸿训，字默成，长山人，万历四十一年进士。崇祯时，官太子太保、礼部尚书、文渊阁大学士。李觉斯、张鼎廷等诬其受贿改敕，谪戍代州；卒）。

　　赠故辅何如宠太保（如宠，字康侯，桐城人，万历二十六年进士。崇祯时，官少保、户部尚书、武英殿大学士）。

　　复邵捷春官，赠兵部右侍郎（捷春，字肇复，侯官人，万历四十七年进土。崇祯十二年，擢右佥都御史，巡抚四川。十三年，献贼陷蜀中郡县，杨嗣昌劾其失事，被逮。捷春治蜀有惠政，士民哭送，竞逐散官旗。蜀王疏救，不听；敕巡按御史遣官送京师，下狱论死。十四年八月，仰药死狱中）。

　　赠卫璟瑗（一作景琼）、朱之冯并兵部尚书，谥「忠毅」。

　　谥蔡懋德「忠襄」，赐祭葬、建祠（懋德，字维立，昆山人，万历四十七年进士。崇祯十四年，擢右佥都御史，巡抚山西。十七年，贼陷太原，自缢；从死者甚众。时议懋德不守河为失策，不与赠荫，余赐恤有差）。

　　时闯逆已陷西安，晋中南自芮浦、北迄保德延袤二千五百里，仅恃一河为界而处处可渡。懋德独力支吾，乃以三千弱卒当数十万之强寇。三战三败之，坠守四阅月；而榆林已陷、岢岚告急，太原危如累卵；巡按汪宗友驰羽书促归。太原晋王手书又谓：『省会重地，不归救则太原失，即坚拒河上无益』。懋德乃留千人守平阳、千人守汾州，自率千人赴太原；宗友即出巡他邑去。贼侦知懋德已离平阳，即布讹言。贼已渡，平阳道、将皆弃城走；三日贼不至，惧罪，乃遣人迎贼，而平阳陷。懋德欲率千人赴死，晋王及官吏将士泣留；懋德乃誓众为城守计。而宗友反以「不守河而归太原，致贼渡河」劾之，吏、兵二部又恶懋德擅易置将吏，交谮之，遂奉旨解任听勘。代者未至，贼围城，懋德悉力御之，杀贼无算。标将张雄守新南门，通贼，乘风举火，药器齐发，贼遂登城。应时盛挟懋德至水西门三立祠，同缢死。

　　懋德与随州知州王焘并祀，祠额曰「双忠」；应时盛附祀。

　　王焘，亦昆山人；崇祯九年举人，官随洲知州。张献忠围随，焘坚守九十余日，斩获甚多；贼拔营去。无何，应城失守，随守将王必用遁；贼以数十万众复至，城遂陷，焘血战死。抚按请恤，旨未下而都城陷。礼部尚书顾锡畴上其事，与懋德并祠，谥焘曰「忠愍」。

　　初，懋德之子方熺上疏请恤。有旨：『懋德纵贼渡河罪，一死何赎！不准恤』。由方熺家贫，不能行贿故也（文秉）。

　　赠林日瑞兵部尚书、蓝台太仆寺少卿，皆赐祭葬（日瑞，字浴元，诏安人，万历四十四年进士。崇祯时，官右佥都御史，巡抚甘肃。贼陷甘州，被磔死。台，官监纪同知；从死）。

　　赠徐标兵部尚书（标，字准明，济宁人，天启五年进士。崇祯时，总督畿南、山东、河北军务，驻真定。知府丘茂华移妻孥出城，标执茂华下狱。中军谢加福鼓众杀标，出茂华于狱，以城降贼）。

　　复方士亮官（士亮，歙人，崇祯四年进士；官兵科给事中，赞画周延儒军务。延儒获谴，士亮亦削职）。

　　赠耿如杞右佥都御史（如杞，字楚材，馆陶人，万历四十四年进土。崇祯初，官右佥都御史，巡抚山西。二年，京师戒严，如杞率总共官张鸿功以劲卒五千人赴援，先至京师。军令：卒至之明日，汛地既定而后乃给饷。如杞兵既至，兵部令守通州，明日调昌平，又明日调良乡；汛地累更，军三日不得食，乃噪而大掠。帝闻之，大怒，诏逮如杞、鸿功。四年，斩西市）。

　　赠朱廷焕右副都御史（廷焕，单县人，崇祯七年进士。官兵备副使，分巡大名。贼攻城陷，被执，不屈死）。

　　赠徐有声太仆寺少卿（有声，字闻复，金坛人，举人。官户部郎中，督饷大同。城陷被执，不屈死）。

　　赠朱崇德右副都御史（崇德，字淳庵，富平人，侍郎国栋之父；诰封兵部右侍郎。为贼所执，驱往长安，称病得归；北面再拜，自缢死）。

　　赠陈于廷少保（于迁，字孟谔，宜兴人，万历二十三年进士。崇祯时，官左都御史，以右御史擅挞指挥事削籍）。

　　复御史王绩灿官（绩灿，字伟奏，安福人，天启五年进士。崇祯时，以荐李邦华、刘宗周等下狱，坐赎徒三年，卒）。

　　复李士灿官。

　　谥刘一璟「文端」（一璟，字季晦，南昌人；万历二十三年进士，官少傅、太子太傅、兵部尚书、中极殿大学士。魏忠贤矫旨责其误用熊廷弼，削官。崇祯初，复官，赠少师）。

　　赠举人张履旋御史（履旋，慎言子；崇祯十五年，举于乡。贼陷阳城，叹曰：『吾父决不为乱臣，吾岂为贼子』！遂投崖死）。

　　闯贼拷掠进银，履旋义不受辱；贻书慎言云：『与其亏体以辱亲，不若杀身以明志』。帝命该部议恤宜从优典，以旌义烈。

　　赐刘文炳谥「忠壮」、刘文耀谥「忠果」。

　　赠巩永固少师，谥「贞愍」；赠张庆臻太师、惠安侯，谥「忠武」。

　　谥太监五承恩「忠愍」。

　　赠杨崇猷彰武侯。

　　迁吕大器吏部左侍郎。

　　塘报：五月十六日，据闯营逃回兽医张魁明（系商丘县人）口称：『闯贼于三月十八日攻开北京，贼进北门。至四月十六日出京，往边外招抚吴三桂。至二十日，两兵相遇，闯贼被吴兵杀败。次日又战，大败，闯贼撤兵入京。至二十七日午时进城，分付阖城人民俱各出城避难，鞑子来的势恶。闯贼二十八日上殿，叫人满城收拾金银骡驮。二十九日黎明出京，行至芦沟桥，我兵赶上，大杀一阵（杀一作战）；杀死贼兵无算（一作数），将金银、妇女尽行夺回。至初一日，赶至保定，又打一仗，将贼杀死一半；贼昼夜逃走，我兵追赶。初三日赶至定州北十里铺清水河，又打一仗；贼益披靡，杀三之二。初五日赶至镇定府，又打一仗，闯贼胁下中箭，抬至固关而死；余贼四散奔溃。自保定迤南至开州，沿途皆贼，弃盔甲满地。鞑子向固关追剿，吴三桂自居庸关抄出截杀，未知后来端的』。

　　大学士马士英疏言：『欲成恢复之奇功，须联天下之大势。臣以谫劣，剿贼不效。猥蒙皇上简任中枢；臣虽治兵无才，而不敢不尽其愚。夫今天下之事已去其半，然以全治半则可保，若狃其半而遗其全则余无几矣。今之计者，曰守江、守淮，此其微者也；须以天下之全局熟筹之。然有其局，而无所因焉；非其人焉，则亦无可图之者。故臣谓今日之可因者有四：其一，吴三桂宜速行鼓励接济，其用在海有粟可挽、有金声桓可使，而又可因三桂以款清使为两虎之斗。有知县马绍愉者，陈新甲时曾使于清；昔之下策，今之上策也。当咨送督辅，以备驱使。其一、江北诸将、淮上之师，可收拾山东以联三桂；徐、寿、安庆之师，可收拾楚、豫以联左良玉，如刘洪起、萧可训、沈万登、李际遇等皆联络。其一、左良玉如复荆、襄，则有窥秦之势；如驻武昌，则由阳逻、麻城、固、颍、徐、宿，可与江北指顾相联。其副总兵卢光祖、左营首将多筹略，乞宣谕之，与高、刘诸镇议认信地，为联络之策。其一、则赵光远该镇合高汝励等兵势甚盛（一作壮），今虽补四川总兵，不尽其用；须改换敕印，授以招讨之职，经略陕西，招集边丁属卤以塞川口，以复汉中。盖三桂引清兵杀进，其势原猛，江北诸将马步可五、六万；若四局□举联络得法，贼不敢出关门一步矣。此外，则巴蜀者，东南上游也；顷镇臣龙文光不能守，地方辽阔，须分东、西川为两抚、两镇，择人而任可也。若巴蜀不保，则湖南绝；夔藩不通，则巴蜀弃。当将楚抚何腾蛟为川湖黔郧总督，俾集议土汉官兵开白帝之路、提荆襄之衡，黔督可易而为抚也。因松潘一带以购诸卤市买边马，招用甘肃诸镇忠勇之士以牵贼势，是亦一着。蜀之抚镇得人，则俱可图矣。以上诸款虽多迂阔，然及时联络、处置得宜，天下事尚可为也。不然，则局势涣散，人心瓦解，臣不知税驾何所矣！如臣言不谬，祈圣鉴敕军部会同吏部即议施行』。

　　御史朱国昌奏：朝臣班制宜肃，行宫延见宜分，悬带牙牌宜给，逃难官员宜饬。

　　御史米寿图疏言：『窃照攘外必先安内，必择地之要害而急守之。选将练兵，据险扼吭；南则窥荆、襄以固上游，北则守淮、扬以控咽喉：此为急着。若缓急失宜，安危所系，良非渺小。阁臣史可法不避艰险，慨然自任江北，督兵堵御；忠肝义胆，宗社实嘉赖之。大江南北兵民心归，无一不尸祝者。至于凤、泗、瓜、仪一带，尤当厚集兵力，多备火药、广积草料、埋伏地雷火炮、挖坑暗桩，使贼疑而不敢进步。万一贼舡突至大江，则效周瑜、田单火攻之法，首尾焚击，方谓胜算。而荆、襄则左镇宿重兵于楚，近闻屡有恢剿，亦不负朝廷崇奖优隆之义。九江、安庆设有督抚，可谓步步为营。湖口、荻港、采石、梁山等哨兵单薄，战船寥落，尤为可虑。大行皇帝敕差巡视上江，于今二、三月察阅一番，激目焦心，亟思整顿；苦于物力，非可骤拟。以北运粮贡等空船多余，差可应急。汛哨兵丁皆有名无实，宜选精悍有胆识者充之，一以当十、百以当千，听新设府道调度；与江、皖督抚联络布置，防护周密，无隙可乘，则安如盘石，可保无虞。总之，不恃险于地，而恃险于人。凡扼塞屯守、列阵合战，务使饷货充裕、将卒调和、文武协衷，进可战、退可守，渐次恢复；中兴鸿业在指顾间。不揣愚陋，谨列四款，伏乞圣明采择施行。一、严饬法纪。我太祖高皇帝严谕起居注王袆曰：「丧乱之后，法度废弛，当在更张，纲纪正而条目举。天下绅衿百姓，为贼从贼皆由于不畏法度，以姑息二字养其病而不觉，以至于今日犯上无等也」。我皇上如天之仁，念念敬天法祖。今正位之始，乃中外摄息天威之时：椎赤矣，无使人为可窥；虚受矣，无使行其自遂。法在必行，赏罚进退之间，引拟据律，风行雷厉，庶人知激劝，凛凛畏法，勉于忠义矣。一、禁奏民本。小民青矜一切冤抑，许其诉抚按；抚按审实具题。凡民本，通政司不得模糊封进，则体统尊而纲纪肃矣。一、清核钱粮。军兴以来，民间搜括已尽，库藏空虚已极。今加派已荷新谕蠲免，而朝廷之有仍还之朝廷。如先帝发造舡银若干，果否造舡若干？费银若干？余银若干？如发兴屯银两，今屯未兴而原银化为乌有。若置之不问，亦可惜矣。诸如此类者，当察明清理，为兵饷之用。至缙绅之家盈千盈万，不能联结民心为先帝用命尽忠，应愧死无地。今后不论是何衙门，有一官便有一官职掌（一作执掌），不得坐耗储糈，见害则避、见利则趋。须改弦易辙，从头洗刷一番，实心为国，雪耻复仇，以尽臣职。一、严饬塘报。南北烽烟闻警，全凭侦探的确，则闯贼虚实动静，定知之既真，备之有预。近塘报多摭拾道路风影之言，附会抄写，架空传报。或急而误以为缓，则戒备不及；或缓而误以为急，则风鹤惊溃。今后沿江陆路俱拨驴骡、水路俱拨飞哨长舡（一作船只），倍给工食，设官端管。择人出哨务远，的实探一日一报，庶贼情预先可知，而庙堂指掌制胜。倘失误，置之重典；则塘报细密、侦探得实，不敢剿声响以误国矣』。有旨：『这条列四款，俱有裨新政。议水陆塘报、远侦贼情、一日一报，以凭制胜。该部速敕行』。

　　大清命孙肇兴遣人赍公文六封，请侍郎高斗光、詹事杨士聪等回京。高斗光揭称：『斗光系充军人、非官员也；既老且病，难以任职』。杨亦答书辞。

　　福王谕参将王之纲等迎母妃于河南郭家寨。

　　莆田太学生陈方策自京师回南，以初一日至邵伯镇，为高兵阻于扬州，暂避桥墅。十五日行至西唐村，被地寇劫掠，备历艰苦。以书上督师史相公曰：『方策猥以偃蹇，浪迹燕京。学不犹人、性不媚俗，积腔热血，欲沥无从；亦惟是愿为太平犬耳。兹者，寇虐披猖，王室板荡。衣冠介冑，降叛如云；廉耻全澌，斯文将丧。赖有相公以一身系天下之重，独撑倾厦、力砥狂波，亟图中兴，俾苍生无主而有主。誓师讨逆，矢石躬亲；雪愤报仇，赫然盛举。君臣伦纪，断而复联；祖宗神灵，恫矣转慰。凡有血气，谁不涕零？冀须臾无死，以观仅事之成。策诚小人，不通世故，分宜泣血茆中、结舌牖下，伫看俘献，读露布而甘心；何敢僭言，仰溷清听。矧本朝于诸生言，凛凛有明禁。言者不罪为出位，则忌为媒进；抑又鄙为卑卑不足道，甚且呵之、斥之、排之、杀之，以为后起者镜戒。虽然，天下事至此，策或不妨干明禁一言也；虽然，天下事至此，亦惟有相公在，策今而后乃敢干明禁一言也。李贼情形，策已悉其略于塘报矣；至贼之可图与我之可图贼者，策亦悉其略于塘报矣。然以区区之愚，窃谓未宜缓图者有六；伏愿相公不厌狂瞽，垂采择焉。吴公三桂统帅义兵，屡与李贼战于畿辅。如其不即破贼，则贼兵为主、东兵为客，旷日粮匮，不无望我接济。东兵深入，策应渐遥，愚民无知，附贼日益；贼不遽歼，东将孤注，不无望我救援。贼兵糜烂，自成授首；东兵得志，劳着功成，不无望我赏赉。贼一溃败，必走西秦；东兵不穷追，势将南向，不无望我安顿：似未宜缓图所以待东兵也。献贼躏楚侵蜀，蓄奸已深；今闻李贼陷京，宁不思逞？度其地势，窃据上游，顺流而东，金陵风鹤：似未宜缓图所以办献贼也。左镇拥兵数十万，何难战征！既膺伯爵，感奋宜倍。闻其兵丁，时亦肆掠。若不亟伸大义，俾建殊勋，诚恐养寇成廱，必至溃决：似未宜缓图所以励左兵也。京师以南、黄河以北，人受贼愚，末由省悟；咸知有偶僭之伪朝，而未知有中兴之新主。即近如淮、扬等处，仅隔一江，音耗不通，讹传日播。喜诏、孝诏所当速颁，萃涣合离在兹一举：似未宜缓图所以挽民心也。山东差半降贼，多系残破地方；恢复剿除，易于反手。尚有兖、青、登、莱夙称殷阜，坚壁固守，至今靡他。若不亟亟颁诏传檄，戒其无贰无虞；愚民罔知适从，恐有遭其煽惑：似未宜缓图所以救东省也。附伪朝者既为叛臣，归本朝者即是义士，燕京腼面事贼，畴非贵人？何以离乱之时，动循资格？可怜血〔□〕男子触目伤心，百扮千妆，幸脱虎口。杀主有恨，报国无权；九死一生，匍匐就舍。迨至黄河，而黄河不许渡；至长江，而长江不容过。盘诘索钱，不问奸细；防守放炮，专击归人。独有缙绅，取箭长往；累累士庶，痛哭水滨。土寇蜂屯，杀掠殆尽。呜呼！京师五方杂处，何啻百万生灵；谁无家乡？谁无父母？今一旦独不哀矜其不从贼，而但厌薄其不为官也，竟委诸逝波哉！似未宜缓图所以接同乡也。策避难颠连，望洋悲叹。行李被劫，骨肉遭伤；杞忧如焚，未知死所。蒭荛冒献，语不择音。亦惟有相公在，而后乃今敢干明禁一言也。伏冀俯垂鉴察』！

　　丁启睿夤缘马士英，充为事官，督河南劝农、剿寇诸务（启睿，永城人，万历四十七年进士。崇祯时，督陕西、湖广、河南、四川、山西、江南北诸军。十六年，褫职下吏，释归）。

　　户部尚书高弘图「汇酌南北钱粮、端官责成疏」曰：『直省钱粮之隶南部者，谓之南粮，每岁不过本色米一百十七万石有奇、折色银十三万两有奇。十分之中，完不及七、八；以供南都上供、织造等项及营巡军兵月粮，每苦不足。今北都沦陷，直省钱粮之解北者，皆应归并于南。若两项混淆，漫无分别，将来南粮不足，必至挪用北粮。而江北、江南新增水陆各兵，将以何项养给？且钱粮既无专官，完欠曷由考成？所当于两项而并之，作久远之计。臣谨条上五款，候敕下臣部，转行各该省直抚按等衙门遵奉施行。一、上供内库本、折各项及金花银两，在北部原属各司，照依省分经承；惟南直属四川司，北直属福建司。今省直多陷，钱粮之所入，大半皆在江北、江南，非四川一司之所能承办。合将苏、松、常、镇四府者，照例归四川司；应天、徽、宁、池、太、安庆、广德七府州者，归陕西司；庐、凤、淮、扬四府者，归山西司。以三抚按之所辖，归之三司；责成既专，考成亦易。一、省直漕粮，在北部原属云南司经承，颇称烦苦；今南部云南司，复有原运军行月粮银等项并而为一，烦苦难当。所当择人委任，每岁运完之日，纪录优升。一、北部于十三司外，设有旧饷、新饷二司，而以山东、山西二司郎中兼管。旧饷司专管太仓钱粮，旧额钱粮以各司经承者总归旧饷司察核考成；新饷司专管新增辽饷等银。后因司事艰繁，将新饷司设于十三司之外；又因新增练饷，添设练饷一司。近将三司裁革，改为左、右二司；而以钱粮分司者，改以省直分司矣。今练饷已裁，而新、旧两饷仍在；所当仍照左、右二司之例，择委司官二员，铸给印信、题差任事，一年为满，循例优升。一、北部有新、旧、练三饷，遂有三饷之库。今省直多陷，所存银额无多，不必又设两库；止将南部旧额钱粮收贮一库、北部各项钱粮收贮一库，止增北饷银库一差，遴委司官端管。一、各关税银，在北部原属贵州司经承，今应仍旧。伏候圣裁』。 

　　高杰既列四镇领扬州，驻城外。因欲入城，扬州民畏杰，不纳。杰攻城急，日掠厢村妇女，民益恶之。知府马鸣騄、推官汤来贺坚守月余；杰知不可攻，意稍怠。

　　高杰以扬州繁富，欲据有之；统兵围城，士民死守。城中固殷富，多盐贾、木客，各出财守备；街衢多树木栅，上以钉连之，下为深沟。杰升高望之，知不可攻，乃顿兵善庆庵。城外庐舍，焚略无遗。扬人厚犒之，不去；江南北大震。

　　高杰顿兵城下，巡抚黄家瑞漫无主持，兵备马鸣騄、推官汤来贺帅民坚守。乡绅郑元勋亲诣高营解纷，入城劝家瑞放杰兵入城；士华哗曰：『城下杀人如是，元勋顾不见耶』？元勋强为杰剖辨；众怒，群殴之死。鸣騄奔泰州（元勋，字超宗，崇祯癸未进士）。

　　元勋为乱民所磔，仅存遗骨数寸。

　　二十七日（甲寅）

　　庶吉士吴尔埙参督师史可法军事（尔埙，崇德人，崇祯十六年进士，授庶吉士。京师陷，降贼。贼败，南还谒可法，请从军赎罪；可法遂留为参军。其父之屏，方督学福建；尔埙断一指畀故人祝渊曰：『君归，语吾父母，悉出私财畀我饷军。我他日不归，以指葬可也』）。

　　补锺斗刑科都给事中，熊维典刑科左给事中，陆朗户科左给事中，张希夏户科右给事中，杨时化、王士鑅户科给事中。

　　御史沈宸荃疏荐词臣刘同升、葛世俊、吴伟业等。

　　顺德诸生陈邦彦，诣阙上政要三十二事；格不用（邦彦，字令斌）。

　　赠死节布衣汤文琼。给事中熊汝霖疏曰：『北都之变，臣传询南来者，确知魏藻德为报名入朝之首，梁兆阳、杨观光、何瑞征为从□献谋之首；其它皆稽首贼廷，乞怜恐后。而文琼以闾阎匹夫，乃能抗志捐生，争光日月。贼闻其衣带中语以责陈演，即斩演于市。文琼布衣死节，贼犹重之；不亟表章，何以慰忠魂、励臣节？且以愧朝之事二姓者』。乃赠中书舍人，祀旌忠祠。

　　二十八日（乙卯）

　　福王封吴三桂为蓟国公。

　　北京捷音至，阁臣马士英奏闻。帝嘉吴三桂倡义讨贼、雪耻除凶，功在社稷，着进封蓟国公，子孙世袭。加赐坐蟒滚龙、纻丝八表里、银二百两。户部发银五万两、漕米十万石，着督师辅臣责成沈廷扬等并差的当官员賷送。其有功将士，令该镇开列前来，以凭升赏，乃奖劝忠勇至意。

　　命江淮赈恤南归难民。

　　差官賷领钱粮前去，会同该府发赈，察防奸细混入；从内官韩赞周请也。

　　湖南巡抚李干德执张献忠伪湖广巡抚史可镜，严加榜掠，械送南都伏法（可镜，长沙人；官给事中，丁艰在籍。献贼破长沙，降之）。

　　东阳许都余党，时出劫掠。张国维，邑人也；请用兰溪知县盛玉瓒抚绥之，以玉瓒治兰溪有善政故也。玉瓒至金华，两邑人士争来迎接；维时乱民叛党林立道左，或恐不测，谓宜陈兵备变。玉瓒曰：『是不过欲识新官耳，无他虞也』。去盖视之面，皆拱揖而去。至署，首视囚簿，凡以许都事株连者悉慰遣之。叛党感恩，悉皆散去（「盛东阳传」）。

　　「陈子龙传」云：东阳诸生许都者，副使达道孙也（「甲乙事案」作尚书弘纲孙）。家富，任侠好施。阴以兵法部勒宾客子弟，思得一当。子龙时为绍兴推官，尝荐之上官，不用。东阳知县姚孙棐（毛西河作逊木，「甲乙事案」作孙榘），桐城人，以备乱敛士民赀，坐都万金；都乞免不得。适义乌奸人假中贵名招兵事发，孙棐谓都结党谋逆，持之急。都葬母山中，会者万人；或告监司王雄（毛西河作王■〈氵荣〉）曰：『都反矣』！雄遽遣使收捕，都遂反。旬日间，聚众数万，连陷东阳、义乌、浦江，遂逼郡城；既而引去。巡抚董象恒坐事逮，代者未至；巡按御史大夫左光先以抚标兵命子龙为监军讨之，稍有俘获。而游击蒋若来破其犯郡兵，都乃率余卒三千保南砦。雄欲抚贼，语子龙曰：『贼聚粮据险，官军不能仰攻，非旷日不克。我兵万人，止五日粮，奈何』？子龙曰：『都，旧识也。请往察之』。乃单骑入都营，责数其罪；谕令归降，待以不死。乃挟都见雄；复挟都走山中，散遣其众，而以二百人降。光先与孙棐同里姻连，竟斩都等六十余人于江浒；子龙争不得，卒斫死。毛西河云：『■〈氵荣〉遣捕就葬所收都，客冯隆多力排众前，手格杀铺者；都止之，不听。诸客大噪，裹帛反，号曰「白头兵」。光先以子龙前荐都，疑之；故使子龙监军讨之，令自赎。而都兵所至，白衣冠慰劳，毫无所犯。官军相遇，战且却，不即加杀；众以为可抚。子龙肩舆诣都营，让之曰：「本以君国士，故荐君。今乃贼耳，如之何」？都曰：「公不知之；顾事已如此，孰明吾不反者」？子龙曰：「吾能明之」。且釂曰：「果不反，以百口保君」。都即日随子龙出见■〈氵荣〉■〈氵荣〉；谕以策效，且约剿寇自赎，授以券。都入山谕众令降，众不肯。都出复入，再谕之；众曰：「吾不能为子殉矣」！于是众三万人皆流涕尽散；独八千（一作八十）人不忍去，随都出降。至杭州，悉斩于正阳门外。其后浙东土寇皆称「白头兵」，自都始』。

　　「甲乙事案」云：孙榘横派各户输金，而坐都以万；都勉输数百金。孙榘大怒，摘所刻社稿姓氏，指为结党造反，执而桎梏之。时输金者盈庭，哄然沸乱。有姚生者，拉孙榘于座，按之丹墀，答之；群拥都为主。光先调兵行剿，所至屠掠；东阳、义乌、汤溪诸民皆结砦拒敌，□兵大败。光先遂以许都反上闻；子龙谓都实非反者，遣生员蒋若来賷书谕之。都即率同事十二人诣杭州狱；子龙为之请，光先不许，悉斩之而隐孙榘之罪。

　　陈子龙，字卧子，松江华亭人；崇祯十年进士。

　　御史王孙蕃疏言：『审天下之势者，贵乎因时；而制一时之宜者，当先扼要。今日定恢复规模，或以区区只在东南守备；然必防守固而后可议攻讨，乃为策之善也。夫大江以南独称安□者，恃此一襟带水耳；于时当以屯江为万里长城。兹彭泽、京口已增设二镇，可谓识扼险之宜矣。然彭泽有（□）臣、又有督臣，层层弹压、节节相通（一作关通），上流要冲或无他虞。京口负山枕江，控扼三关、襟带百越，舟车之会，逆寇虎视、奸宄鸱张。并镇矣而不议设监军道，何以重弹压乎？常镇一道，鞭长不及，则道臣所宜专设者。说者谓京口并镇，不如孟河。然而孟河虽近海口，盐盗出没，是一隅之险而非舍筹东南大势也。夫孟河旧以把总部之沙唬舡二十二只、水陆官兵止四百九十三员，实亡名存。见今少水军战舰，增设若干，仍于京口并镇为长也。夫金山东连大海、西接神京，去三江会口仅隔一江，昔大将韩世忠屯兵扼卤于此。「江防考」所载，额设官兵三千八百员、战舡百只。今存兵六百员、战舡十余只，即支绿林之冲斥尚不足，何暇巩固皇都而称锁钥重地耶！是亦不可不早计者』。

　　太常少卿李沾劾吏部左侍郎吕大器定策时怀二心；命不必深求。

　　李沾疏云：『当中府聚会，马士英手札移大器迎立皇上，韩赞周、刘孔照无不允洽。黎明集议，大器绾礼、兵二部印，纡回不前；臣等十九人以名帖延之，从容后至。议至日中，不决，孔昭怒澈于色；臣与郭维经、陈良弼、周元泰、朱国昌历阶而上，面折大器。赞周曰：「快取笔来」！众因得俯首就列，清晨迎驾。大器尚欲停待，而赞周已登舟矣；偕行者，徐弘基暨良弼、国昌也』。

　　李沾素憾张慎言，以其廉勇素着，不敢显攻；借端于大器，思逐之。

　　福王宽仁有度，即位后从不追咎异议者。一日，与马士英言及立潞王事，曰：『潞王朕叔父，立亦其分耳』。

　　起陈子壮为礼部尚书，掌詹事府事（子壮，字集生，南海人，万历四十七年进士。崇祯时，官礼部右侍郎，坐罪。起故官，协理詹事府事；未上而京师陷）。

　　总督川、湖、云、贵军务兼巡抚贵州李若星解职；以乡邑残破，寓居贵州（若星，字紫垣，息县人；万历三十二年进士）。

　　御史陈良弼上「辑兵安民疏」曰：『穹苍眷佑陛下，国家新兴，恢复大统；报仇雪耻，有事于兵矣。用兵必措饷，措饷必于民。农时若无甘霖，九秋安望大有？当兹耕种之际，相彼农人，莫不占风望雨；何以日来酷旱，水涸土焦，人心惶惶！皇上敬天法祖、爱民育物，格天弘道，今日伊始。臣谓人事之愁苦、民心之悲痛，一失其和，便与天心相关：则夫兵民不相安，实为今日虑也。兵民既分，当自有安顿之所。若往来飘蓬，寄住民居，所到骚扰，彼孱破残，庶无论目击心慌，然男女老幼夺其安处，势必鸟兽骇、骨肉散矣。今城内外之景何如？夫王师如时雨，为能解酷除暴也；若兵稍失制，焚劫淫掠是闻，陷民汤火，谁能沃以清凉而去其烦燥乎？况闻贼布伪官，已逼桃源、凤、泗等处，妄来窥瞰；分守险要，星夜驰剿，犹以为迟。合速敕各镇急赴该汛，安插扼防；赳赳貔貅，直前办贼。且奏功膺赏，以树千秋名将事业；诸旅何不乐为义兵而为乱兵也？民得宁宇，乃乐生业；亿兆无悲怨之声，上苍有好生之德。如是而亢旱可回，甘澍可降；西成丰稔，民得有秋、兵得宿饱矣』。

　　淮抚田仰以淮、扬重镇，兵单饷匮何以御侮固圉，奏请增设。有旨：『户、兵二部即与议行』。

　　太监韩赞周疏辞荫赉。有旨：『览奏控辞荫赉，委出悃诚。至云天命有归，非关人力；兼因痛念先恩，辞功引咎：朕为涕泪交流，鉴尔之忠。但彝典所存，岂容不举！成命久颁，理无反汗。宜即祗受，慎勿固辞！该衙门知道』。

　　二十九日（丙辰）

　　巡抚应天、安徽等处御史左懋第「请上江战舡疏」曰：『臣于十八日具「迭膺新命臣诣难安」一疏，二十日奉有「祗遵前去受事，不得以私情控辞」之旨。臣闻命悲号，感恩涕泣。除赴鸿胪寺报名、另日谢恩外，窃念上江设抚，事属创始；大小诸务，咸宜周谋。容臣计算兵食等事，另疏以请。惟战舡一事，打造动需半载，募买必用多金。即以水兵六千计之，亦须沙舡三百余只；或募或造，料该部自有成算。而目下见无一只，万一目前有警，徒望洋叹耶！臣忧心如灼，忽闻海上监军宋劼有瓜州修成沙唬船一百五十只，召募水手一百八十名，现在镇江，原为自登航海之用。今登津总兵已撤，登海无所用舡。此应即给臣为上江练水师之用，而造舡之费则听该道赴部销算可也。又闻浙江副将黄斌卿募水兵八百、沙唬船数十只，已到镇。夫斌卿乃应抚郑瑄题定驻防池州，久已奉旨者也。臣察核上江时，曾且疏催之；今闻其来，正济时艰。此应催该副将押舡兵疾赴上江听候验明发防，而其募兵造舡之费确核着落算补者也。二项船只，乞敕下俱拨臣标。臣亲验坚暇，以凭布置。如果堪用，则于诸务全欠之数，稍省造舡之力；而水陆士卒、火药、器械之类，然后可以次第计算，请命施行矣。上流孔棘重地，警发知在何时；万乞俞旨早下，上流幸甚！微臣幸甚』！

　　巡抚何腾蛟檄章旷署荆西道事，以李藻代旷守德安。藻失将士心，城复陷。

　　史可法祭二陵毕，上疏曰：『陛下践祚之始，祗谒孝陵，哭泣尽哀，道路感动。若躬谒二陵，亲见凤、泗境中蒿莱满目、鸡犬无声，当益悲愤。愿慎终如始，处深宫广厦，则思东北诸陵魂魄之未安；享玉食大庖，则思东北诸陵麦饭之无展；膺图受箓，则念先帝之集木驭朽，何以忽遘危亡？早朝晏罢，则念先帝之克勤克俭，何以卒隳大业？战兢惕厉，无时怠荒；则二祖列宗，必默佑中兴。若宴处东南，不思远略；贤奸莫辨，威断不灵；老成投簪，豪杰裹足；祖宗怨恫，天命潜移：东南一隅，未可保也』。王嘉答之。

　　御史沈宸荃论群臣丑正党邪，请王卧薪尝胆，报君父大仇。且言西北风尘，尚有东南托足；倘东南复烽火，更税驾何地？因以节俭之说进。  
　 

卷四

　　江阴云墟散人李本天根氏辑

　　甲申（一六四四）六月丁巳朔

　　日有食之。淮南雨黄沙，大风蔽日。当涂有星陨；清源门内刘姓家陨火十余处如白昼，异鸟来作恨声，俗谓之「恨虎」。明年，当涂城被屠，焚烧过半，是其验也。四川日月无光，赤如血；人仰视，北斗不复见。有大星出西方，芒焰闪烁，摇漾不定。

　　福王命补记注侍班官。

　　大学士高弘图自请江干督漕，许之。

　　禁讹言匿揭。命锦衣卫遵旧制与五城协缉行，但不许旗尉人等分外生事害人。

　　御史米寿图请遣官北去缮营先帝兆域、附葬山陵，并申祭告，委属目前第一急务；帝命该部速复议行。

　　谕吏部尚书张慎言视事。

　　命内府恭铸国玺，权以金代玉；该部作速措给。

　　凤阳参将戈士凯报：刘泽清沿路劫杀，逼次临淮。

　　初二日（戊午）

　　上大行皇帝尊谥曰「绍天绎道、刚明恪俭、揆文奋武、敦仁懋孝烈皇帝」，庙号「思宗」；大行皇后曰「孝节贞肃、渊恭庄毅、奉天靖圣烈皇后」。

　　追尊祖妣贵妃郑氏曰「孝宁温穆、庄惠慈懿、宪天裕圣皇太后」。追尊皇考福恭王曰「贞纯肃哲、圣敬仁懿恭皇帝」，生母某氏曰「孝诚端惠、慈顺贞穆皇太后」。

　　遥上皇嫡母邹氏尊号曰「恪贞仁寿皇太后」。

　　追谥先妃黄氏曰「孝哲懿庄、温贞仁寿皇后」，继妃李氏曰「孝义端仁、肃明贞洁皇后」。

　　初三日（己未）

　　吴县诸生许琰殉节死。琰，字玉仲。初闻京师陷、天子殉社稷，恸哭誓不与贼俱生；欲举义兵，无应者。已聚哭明伦堂，琰□杖擗踊，号泣尽哀。御史谒文庙犹吉服，琰率诸生责以大义；御史惶悚谢罪去。及南都颁监国诏而哀诏犹未颁，琰益愤恸，趋古庙自经，为人所解。乃步至西门投于河；潞王舟至，拯之出，询其故，嗟叹良久。识琰者掖以归，家人旦夕守，不得死，遂绝粒。寻闻哀诏至，即庭中稽首号恸，并不复言。至是卒。乡人私谥曰「潜忠先生」。

　　沈确士「四文学传」云：琰死于六月十三日，有辞在衣襟间曰：『嗟我生之不辰兮，天不祚我明；盗贼蜂起兮，海宇披猖。我君殉社稷兮，列祖用光。彼剧秦而美新兮，廉耻道丧（平声）。慷慨成仁兮，遑恤我躬（叶）；愿为厉鬼兮，从我君王』。激烈悲壮，世传诵之。

　　初四日（庚申）

　　颁河北、山东诏。时李自成为大清兵所败，弃京师西走。青州诸郡县并杀贼伪官，据城自保，未知南都建国事。史可法请速颁监国、登极二诏，慰山东、河北军民之心。

　　可法疏言：『臣在淮扬安顿兵马，目击人情之乖逆，心忧时事乏艰危；忽闻北地报捷，络绎而至。或云辽帅吴三桂杀贼数万，贼闯西奔；或云唐通内应，闯已授首。据监抚黄家瑞送臣一报，谓有武弁子刘宗岫于四月二十七日自京中来，亲见吴师入城，驱剿伪逆，已经发牌南来；而旧辅谢升于德州集兵数万，声势大振。又青州诸绅遗臣一札，内云：「四月二十四日，吴镇大败贼兵于一片石；贼踉跄入都，尽掠赀财，于四月三十日西遁讫。青州士绅军民，杀其伪将军、伪道、伪府，其余相继杀伪官者十余起。诸君子速立新天子，号召忠义，补天浴日之功，正在此时」。臣读未竟，不觉举手加额，为宗社、生民庆也。此时黄河之北，便同异域；我皇上进膺宝箓，正位旧都，在山东、北直之人，尚未通晓。万一人心涣散，固尽弃前功；即或割据分争，又渐生后患。伏乞皇上即谕该部院选廷臣之有才望者，赍监国、即位二诏及赐吴三桂、谢升二敕，直抵山东、北直一带，晓谕通知；庶人心有归，大统立复。扫三秦之余逆，肇百代之中兴，在指顾间矣』。有旨：『吴三桂倡义创贼，朕知道了。其山东、河北一带，应颁监国、即位诏书，着礼部会同兵部即日选差才能官员前去。谢升敕谕，一体给赐。该衙门知道』。

　　起孙嘉绩九江兵备佥事，不赴（嘉绩，字硕肤，崇祯十年进士；官职方郎中）。

　　召解学龙拜兵部左侍郎（学龙，字石帆，扬州兴化人，万历四十一年进士。崇祯十三年，官南京兵部右侍郎。荐黄道周征下狱，廷杖遣戍）。

　　调杜弘域为南京右府佥书，提督大教场。

　　大清传檄至济宁：一、固山额真为传奉事：『奉摄政王令旨，各调兵马前往山东等处，所过地方，官民出郭迎接；违者以抗师治罪』。一、平西王吴为安抚残黎事称：『摄政王简选虎贲数十万南下，牌仰山东等处速速投诚』。

　　福王进郭维经应天府丞，仍兼御史巡视中城。维经上言：『圣明御极将二旬，一切雪耻除凶、收拾人心之事，丝毫未举。今伪官纵横于凤、泗，悍卒抢攘于瓜、仪，焚戮剽掠之惨，渐逼江南；而庙堂之上不闻动色相戒，惟以漫不切要之务盈庭而议。乞令内外文武诸臣洗涤肺肠，尽去刻薄伪私及恩怨报复故习，一以办贼为事』。报闻（维经，字六修，江西龙泉人，天启五年进士。崇祯中，官南京御史。南都议立，有欲立潞王者，维经主立福王）。

　　维经积劳干掫，都人赖之，骤难其代；令仍摄巡视。

　　李沾嗾维经劾冢宰张慎言有私；维经旋悟，即具疏引罪。

　　大学士史可法疏言：『闯贼自入关后，声势逼人，假借安民，煽动海内。伪官一到，争思奉迎；甚至督抚手握兵权，不能碎一伪牌、斩一伪使。人心之坏，至此极矣。惟有淮安官民固守，伪牌到则碎之、伪使到则斩之，贼骑逼河上则要击而败退之。贼将如董学礼、白邦政等，则皆踯躅而不敢前。民间义兵集至一、二十万，声势之壮，如若长城。顷又报恢复宿迁，伪官遁走。维持兹事，江南乃安，其有功于国家甚大。然淮人之敢以为此者，实地方官鼓舞之力也。抚按诸臣亲在河干，与民共守；碎牌斩使断而行之，密遣各兵多所斩获。故能振将卒同仇之义，坚民间敢死之心。东南奠安，实赖此举。乞敕下该部院，将按臣王燮优擢示劝；抚臣路振飞已经解任，另候优叙（一作议）。其余地方乡绅士民及行间有功将士，并行按臣察确具题，特为旌叙。庶忠义之士，有所感奋；而他处投贼、避贼、偷生、苟免者，皆知所愧耻矣』。有旨：『淮人忠义，固守地方，擒斩邀击，屡奏奇捷：皆地方官王燮等鼓励之功，着该部分别从优议叙。其乡绅士民及行间有功将士，并速行该按臣确察具题，以凭旌叙』。

　　大学士马士英奏：『黎玉田等讨逆有功』。有旨：『兵柄文臣孤军讨贼的与林下废臣起义诛伪，俱不易得，朕甚嘉之。黎玉田着加兵部尚书，赏银一百两、纻丝八表里。卢世■〈榷，氵代木〉以原官加太仆寺卿，赏银三十两、纻丝四表里。谢升加上柱国少师兼太子太师，赏银一百两、纻丝八表里。各赐敕书奖谕，卿阁中即拟稿来看。该衙门知道』。

　　按士英闻德州之信，讹谢陛为谢升并讹济王为德王，奏请加官赏功，故有是命。

　　召熊汝霖为给事中（汝霖，字雨殷，余姚人，崇祯四年进士。官户科给事中，谪福建按察司照磨）。

　　刘良佐以临淮人不纳其兵，攻围之，不克；朝命史可法往解之，移驻寿州。

　　良佐奏：『臣开镇临淮，士民张羽民等不服』。临淮人戈尚文等亦奏叛镇环攻，生灵涂炭』。命按抚和解之，良佐听命。

　　礼臣请别立恭皇帝专庙。尚书顾锡畴鉴睿宗之失，故疏请。

　　帝命集廷议举行。

　　礼部请立中宫。诏以列圣先帝之仇末报，不许。

　　阁部马士英请叙淮安擒获伪官功次。王燮现推山东巡按、高岐凤已推监司，无容再议；而将官刘世昌等各应加升一级，以彰殊勋。

　　诏芜湖关裁去一切弊政，以苏商困。

　　起杨文骢兵部主事，监军京口。文骢，宇龙友，贵阳人。万历末，举于乡。崇祯时，官江宁知县；以贪污夺官。与马士英姻戚，故起之。文骢善书文，有文藻。好交游；干士英者，多缘以进。其为人豪侠自喜，颇推奖名士；名士亦以此附之。其子鼎卿，士英甥也。士英遣迎福王，遇于淮安，王贫寠甚，鼎卿周给之，王与定布衣交；以故宠鼎卿甚。及鼎卿上谒，王以故人子遇之，奖其子父，拟以汉朝大、小耿。然其父子以士英故，多为人诋谟。

　　马士英请发兵渡河，犄角吴三桂；有旨：『着督辅相机行』。

　　刘宗周疏陈时政四事。

　　草莽孤臣刘宗周奏「恸哭时艰疏」曰：『痛我高皇帝以用夏变夷、旋乾转坤之大业，而一旦为奸臣贼子所卖，致国破君亡，亘古未闻，普天饮恨。皇祖有灵，启我陛下，重建旧都，正位凝命。今日中兴大业，舍讨贼复仇，固无以表陛下前日渡江之心；而苟非陛下毅然决策亲征，亦何以作天下忠臣义士之气。此一时也，先皇帝一十七载之哀慕方深，人人致死，杀伪官、擒叛将以俘逆，只在陛下先声一震间：真有道中兴第一义也。至于讨贼之法，施为次第，亦有可言者。一曰据形胜以规进取。江左非偏安之业，请进而图江北；于淮安、凤阳、安庆、襄阳等处虽各立重镇，尤当重在凤阳，而驻以陛下亲征之师。中都固天下之枢也，东扼徐淮、北控豫州、西顾荆襄，而南去金陵不远；以此渐恢渐进，秦、晋、燕、齐必当有响应而起者。今者东南诸务惭有气色，事即未可全据，但敕江、楚、浙、直各固其圉，合师以促，贼如釜中鱼耳。自此并为西北兼开一面之网，听其杀贼自效，贼势益孤、贼党日尽矣。一曰重藩屏以资弹压。北方之见贼而逃也，总之督抚非才，不免弹压无寄。远不具论，即淮、扬数百里间，现有两节钺而不南御乱卒之南下，致淮北一块土拱手而授之贼。尤可恨者，路振飞坐守坚城（一作淮城），久以家眷浮舟于远地，是倡逃之实也。于是镇臣刘泽清、高杰，遂相率有家属寄江南之说；尤而效之，又何诛焉！按军法：临阵脱逃者斩。臣谓一抚、二镇，罪皆可斩也；而抚臣为最。必先治抚臣不律之罪，而后可行于镇臣。仍请自今加重抚臣事权，专责以弹压镇臣；且不宜多设督臣，以滋牵制之弊。如此而后，武功可得而奋也。一曰慎爵赏以肃军情。今天下兵事不竞极矣，无故而施封典，既以长其跋扈，而士卒犹不能饱，益增庚癸之呼。将悍兵骄，有自来矣。今请陛下亲征，所至亟问士卒甘苦而身与共乏，乃得渐资腾饱，徐张挞伐。一面分别各帅之封赏，孰应孰滥；轻则量收侯爵，重则并夺伯爵。军功既核，军法益伸；左之右之，无不用命。夫以左帅之恢复焉而封，高、刘之败逃也而亦封，又谁为不封者？武臣既滥，文臣随之；外廷既滥，中珰随之：臣恐天下因而解体也。一曰核旧官以立臣纪。燕京既破，除一、二殉难诸臣已经恩诏优恤矣。此外有受伪官而叛者、有受伪官而逃者、有不受伪官而逃者、有在封疆而逃、有奉使命而逃者，臣不能一一悉数其人，而于法皆在不赦。亟宜分别定罪，为鉴将来。而至于伪命南下，徘徊于顺逆之间，相传实繁有徒；必且倡为一种曲说，以惑人心。不独伪官伪，并真官亦化为伪，而天下事益不可为。其或阴阳诡和为贼行间，尤当显示诛绝，无堕狡谋。行此数者，于讨贼复仇之法，亦略具是矣。若夫邦本之计，贪官当逮、酷吏当诛、循良卓异当破格旌擢，则有抚按之臣在，无俟臣琐琐。而臣更有不忍言者，当此国破君从之际，普天臣子皆当致死；幸而不死，反膺升级，能无益增天谴？除滥典不宜概行外，此后一切大小铨除，仍请暂称「行在」，少存臣子负罪引慝之诚。「诗」不云乎：「天之方蹶，无然泄泄」。统维睿照采择施行』。有旨：『览卿奏，毋狃偏安，必规进取；亲统六师，光复法物。朕□□□如此至严文武恇怯之大法，启诸臣忠孝之良心，与慎新掌、履旧方，俱说得是。朕拜昌言，用策后效；仍着宣付史馆。该部知道』。

　　刘宗周又疏言：『当贼入秦流晋，渐逼畿甸，远近汹汹；独大江南北晏然。而二、三督抚，不闻遣一人一骑，以壮声援；贼遂长驱犯阙。坐视君父之危亡而不救，则封疆之臣之当诛者一。既而大行之凶闻确，诸臣奋戈而起，决一战以赎前愆，自当不俟朝食。而方且仰声息于南中，争言固圉之策；卸兵权于关外，首图定策之功。督抚诸臣，仍复安坐地方，不移一步，则封疆诸臣之当诛者又一。新朝既立之后，谓宜不俟终日，立遣北伐之师。不然，则急驰一介间道北进，檄燕中父老、起塞上名王，哭九庙、厝梓宫，访诸王的耗。更不然，则檄闽帅郑芝龙以海师下直沽，九边督镇合谋共奋，事或可为。而诸臣计不出此，纷纷制作尽属虚文（一作体面）。天假之灵，仅令吴镇一奏燕京之捷，将置我南中面目于何地？则举朝谋国不忠者当诛者又一。而更有难解者，先帝升遐，颁行丧诏，何等大典；而迟滞日久，虽今月余，未至臣乡。在浙如此，远者可知。时移事换，错谬舛出，即成服祗成名色；是先帝终无服于天下也。则今日典礼诸臣之当诛者又一。至罪废诸臣，量从昭雪，自应援先帝遗诏及之，乃一概用新恩；即先帝诛奄定案，前后诏书鹘突，势必彪虎之类尽从平反而后已。君、父一也，「三年无改」之谓何？嗟乎，已矣！先帝十七年之忧勤，念念可以对皇天而泣后土；一旦身殉社稷，罹古今未有之惨，而食报于臣工乃如此之薄！仰惟陛下，再发哀痛之诏、立兴问罪之师，请自中外诸臣之不职者始』。

　　初六日（壬戌）

　　召阮大铖冠带来京陛见。大铖初附魏忠贤，与霍维华、杨维垣、倪文焕为死友；造百官图，因文焕达之忠贤，召为太常寺卿。事忠贤极谨，而阴虑其不足恃；每进谒，辄厚贿忠贤阍人还其刺。居数月，乞归。忠贤既诛，大铖函两疏驰示维垣。其一专劾崔魏；其一以七年合算为言，谓『天启四年以后，乱政者忠贤，而翼以呈秀；四年以前，乱政者王安，而翼以东林』。传语维垣：谓时局大变，上劾崔魏疏；脱未定，则上合算疏。会维垣方并指东林、崔魏为邪党，与编修倪元潞相诋；得大铖疏，大喜，为投合算疏以自助。崇祯元年，起光禄卿；御史毛羽健劾其党邪，罢去。明年，定「逆案」，论赎徒为民。终庄烈帝世废斥，郁郁不得志。流寇逼皖，大铖避居南京；颇招纳游侠，为谈兵说剑，觊以边才召。复社诸生，方聚讲南京，恶大铖甚，作「留都防乱揭」逐之。大铖惧，乃闭门谢客，独与马士英深相结，而昵守备太监韩赞周。周延儒内召，大铖辇□钱要之维扬，求湔濯；延儒曰：『吾此行谬为东林所推，子名在「逆案」，可乎』？大铖沉吟良久曰：『瑶草何如』（瑶草，士英别字也）？延儒许之。十五年，遂吉士英总督庐、凤。至是，士英必欲起大铖，令刘孔昭、汤国祚、赵之龙等荐大铖知兵。初，京师陷，中贵人悉南奔；大铖因赞周遍结之，为群奄言东林当日所以危贵妃、福王者，俾备言于王，以潜倾可法等。群奄更极口称大铖才；士英亦言大铖山中致书与定策谋，为白其附当赞导无实迹。遂命大铖冠带陛见。高弘图、姜曰广力持不肯拟旨，士英曰：『我自任之』！盖士英疏荐，即士英票拟也。

　　大铖闲住金陵，自署其门曰「无子一身轻，有官万事足」。常谓人曰：『吾非不顾为君子，他人不许我为君子耳。且若使金川门下袖中有刀，便当引决』。其诋欺，皆此类也。

　　周宜兴与大铖为髫年昵友，既回籍，大铖时过其家；延儒与约曰：『倘得再出，必起君』。崇祯十四年，延儒再召；大铖遣使以金杯为寿，曰：『息壤在彼』！延儒召其使前，举杯釂者三，仍令持归；语使曰：『饮此，如与尔主面谈矣，旧约不忘。但今兹之出，实由东林先与我约法三章，第一义即尔主也。归语尔主，倘意中有所谓一人交者，当用为督、抚；俟其以边才转荐，我相机以图之，必得当报耳』。使归，大铖遂以士英请。

　　士英乘高弘图督粮江干，具疏云：『冒罪特举知兵之臣阮大铖，共济艰难。当赦其罪，即补兵部右侍郎』。自拟旨：『阮大铖果否知兵可用？着兵部召来，暂复冠带陛见，面问方略定夺』。

　　大学士姜曰广、侍郎吕大器、太仆少卿万元吉、府丞郭维经、给事中罗万象、陈子龙、御史陈良弼、王孙蕃、米寿图、周延泰、左光先、郎中尹民兴、怀远侯常延龄等交章言大铖「逆案」巨魁，不可召；弘图则又力言「逆案」不可翻，仍请九卿议：与士英忤。士英为大铖奏辨，力攻曰广、大器护持局面、阻抑大铖。

　　大铖陛见旨下，举朝骇然；谓『大铖一出，「逆案」尽翻，则上且骎骎问三朝事，诸君子将安所置足乎』？于是一呼百和，众论沸腾，遂群起而攻之矣。

　　姜曰广疏言：『臣前见文武纷竞，既惭无术调和；近见「钦案」掀翻，又愧无能豫寝。遂使先帝十七年之定力，顿付逝波；陛下数日前之明诏，竟同覆雨。梓宫未冷，增龙御之凄掠；制墨未干，骇四方之观听。惜哉惟新，遂有此举。臣所惜者朝廷之典章、所畏者千秋之清议而已』。

　　吕大器疏言：『先帝血肉未寒，爰书凛若日星；而士英悍然不顾，请用大铖。不惟视吏部如刍狗，抑且视陛下如弁髦』。

　　郭维经疏言：『案定先帝之手。今「实录」应修，若将此案抹杀不书，则赫赫英灵，恐有余恫；非陛下所以待先帝。若书之而与今日起用大铖对照，则显显令旨，未免少愆；并非辅臣所以爱陛下也。惟愿陛下爱祖宗之法，因爱先帝并爱先帝之丝纶』。

　　罗万象疏言：『辅臣荐用大铖，或以愧世之无知兵者。然而，大铖实未知兵；恐「燕子笺」、「春灯谜」（大铖所制乐府），未见枕上之阴符而袖中之黄石也。伏望许其陛见，以成辅臣吐握之意；禁其复用，以杜邪人觊觎之端』。

　　士英辨疏云；『魏忠贤之逆，非闯贼可比。弘图、曰广，于己所爱者，即曰先帝无成心；于己所恶者，即曰成案不可翻：欺罔莫甚于是！臣在兵言兵，但知为朝廷甩人，不知其它』。帝温旨慰之。

　　大理丞詹兆恒疏言：『先皇手定「逆案」，蒦刈群凶，乃第一美政；然十七年间，此辈日夕聚谋，欲翻者数矣。赖先皇神明独断，坚持不移。今乃大仇未报，忽召见大铖，还之冠带；岂不上伤光帝之灵，下短忠义之气哉』！疏奏，命速取案进览。

　　初八日（甲子）

　　阮大铖陛见，备陈见枉之由。以大学士高弘图为御史时尝诋东林，必当右己；乃言弘图素知臣者。弘图则言：『先帝钦定「逆案」一书不可擅改』。士英与争，弘图乞罢。

　　弘图言：『若用大铖，必须会议』。士英以会议则大铖必不得用，不从。弘图曰：『臣非力阻大铖；旧制：京堂必会议而后用，于大铖更光明耳』。士英曰：『臣非殉私贿，何所不光明也』？弘图曰：『何必不受贿。一付廷议，国人皆曰「贤」，然后用之可也』。弘图出，即乞休。

　　万元吉疏言：『臣以月朔力疾见朝，祗候敕书关防；八日于兹，竟无实落。顷闻扬州、临淮、六合一带；所在兵民相角；在兵则素无纪律，在民近更乖张。总由地方有司，不能先机安插。遂致一城之隔，民以兵为贼，死守不容；兵以民为叛，环攻弗释。长此安穷？兵民两困。猝有寇至，民必至于迫降、兵必至于惊窜：真今日莫大之忧也。臣先期驰往，为竭力开譬。凡江北郡邑接连山东、河南、贼骑处处可到，势必需兵堵剿。臣等虽有爱民之心，断无销兵之术就中调停。惟是官兵经过驻扎地方，合晓谕城外居民移入城内，空下房屋听各将领派兵住宿，严禁毁伤其蔬米等项；仍谕城内居民尽出城外，有无贸迁。有司会同各将领共相防护，严禁抢掠。如此立法，自然民不苦兵、兵不恨民。前臣监军楚、蜀时，行之甚效；其在今日，何独不然？伏祈皇上敕下撰文词臣，于臣敕书备将此段开载，俾有司将领凛承天语，益加祗遵。如有抗违，许臣从公参奏；此风或犹可转也。臣衙门原设滁阳，今不暇往彼处到任。随从差使，绝无一人。只身遄发，酷署长途，窘迫劳苦，万难名状。倘敕印撰铸完日，恳祈敕谕枢部差官驰送』。

　　巡抚左懋第欲同总兵陈洪范招集水师步卒倡义山东，兼约会吴三桂、黄蜚结连恢复；时论壮之。

　　谕旨：『福邸千户常应俊保护朕躬，屡脱危险，加恩未足报功；兵部再酌议具奏』。

　　初九日（乙丑）

　　命惠王移居肇庆。王名常润，神宗第六子。天启七年，之藩荆州。崇祯十五年十二月，李自成再破彝陵、荆门，湖南巡抚陈睿谟至荆州，奉王走湘潭。渡湘，遇风于陵阳矶，宫人多漂没；仅以身免，就吉王于长沙。十六年八月，张献忠陷长沙，王走衡州就桂王。衡州继陷，同吉王、桂王走永州，巡按御史刘熙祚遣人护三王入广西。

　　帝命该督臣加意保护供膳。

　　管绍宁请遴选内阁诰敕房诸官，各以资纳授。

　　命时享礼暂于奉先殿行。

　　禁诏赦为骈蔓之文。

　　宁南侯左良玉报称副将苏荐、游击朱国强斩贼四百余级，获伪官江一洪，献俘京师。

　　补黄焕、张居起原官。

　　高杰发总兵李朝云赴泗州，参将蒋应雄、许占魁、郭茂荣、李玉赴徐州防守。

　　改铸神武营关防。

　　命实禁旅之用，以十二团营旧多老弱故也。

　　阮大铖上「孤忠被陷之由疏」，言『铖于天启甲子，见逆珰魏忠贤与在外门户诸人终携始合，擅政弄权；时为吏科给事中，力请终养，以避其焰。后蒙起用铖守官太常少卿，七十日即乞休还山；窜迹穷山，不入城市。凡忠贤擅窃威福，皆铖在山林息影惟恐不深时也。且当天启年间，从无一官之躐、一字之谀、一言之建；甚且「点将录」内，勒入铖名于其中，冀杀铖而后快。铖与崔、魏之党，不惟风马牛不相及，且冰炭水火之不相安（一作容）；亦既昭然矣。「逆案」冤及于臣者，盖谓铖在科时，孙慎行以红丸邪议，摇动皇祖母、皇考。是时，旨下九卿科道会议。给事中魏大中上言，内有「张差、崔文升，所谓先帝之贼也。张差所由，谁不知为郑国泰所为，宜究问指使」。又有「李可灼之案（一作药），不合之崔文升不备；崔文升之逆，不溯之张差不明；郑国泰、郑养性、方从哲之罪，不参之三案不定：悉置诸臣以应受之法」。此皆大中大逆不道、血口污天语也。铖与同官正色斥之，且语曰：「三朝仁孝无间，凡为臣子处此，安得以无根之言挑衅骨肉」？故坚持不出议单。今「三朝要典」具在，可覆案。而同乡左光斗迫臣出议甚力，此札尚在；铖不之应。从此，大中与大中之党恨铖入骨。适铖俸在前，思夺铖首垣，百计排阻。铖浩然而归，党怒不释。铖与相国冯铨有文字交，归过涿州，一晤即行；而大中门客汪文言遂诬铖与铨以叩马献策。夫铖与铨在涿州，忠贤在深宫近侍，其马安得而叩之？况相国今已合家殉难，生平忠佞，定于盖棺矣。后大中以巧救汪文言疏纠忠贤，为忠贤所仇，被逮以死。记光斗、大中死于乙丑之秋，而乙丑之秋正铖躬耕山居之日；里中绅襟父老可问也。又安得一身以赞导耶？至铖合算七年通内一疏，于中极论倡红丸之孙慎行，为时所嫉；此乃忠贤典刑以后所条上者，曾有半字为彼逆恶解嘲者耶？且当时倡造「逆案」之侯恂，今公然从贼，为工部侍郎矣；主造「逆案」之韩爌，公然开门迎贼，贼以安车迎入长安矣。而案注中所云报复铖有疏者，即今受贼伪户政司务魏学濂也。而门户诸臣，乃欲以受贼伪命、乱臣贼子之口，为铖孤臣孽子之定案，岂尚有人心者乎？今诸臣抵死攻迫，铖安得不一直陈当时之情事，以上告君父、下告天下万世哉』！

　　按大铖此疏，将以掩其逆案之迹，不知适所以自供也。当南乐借内修怨、杨左严谴去国，是时徐大化、朱童蒙等俱中旨升京堂用。大铖以叶有声荐，亦中旨升京堂用；遂由常少升光禄，正杨、左被逮时也。尔时苟非逆贤所喜者，一朝起事，即遭削夺。大铖既与崔、魏若水火冰炭之不兼容矣，何取京堂之中旨如寄；而常少、光禄之推，随推随用，毫无抵牾乎？「点将录」钞布四方，并无大铖姓名。假使有之，有声尚敢入荐剡乎？此事理之最易明者。争红丸者，坚持不从孙、魏之议，谓将以调和西宫，出自臣子苦心，谁曰不然；乃欲以此居功，反坐诸臣以诬捏之罪，则无良极矣。且欲取证于「三朝要典」；「要典」既属逆贤纂修，逆贤服刑已十八年，「要典」即奉先帝旨焚毁矣，犹拳拳奉为圣书，则其为逆贤私孽可知也。大铖南归至涿州，适逆贤进香至涿，冯铨跪谒途次，万耳万目，胡可掩也！逆贤岂身不出宫禁，而以之辨叩马献策之为诬哉？吕鹏云并无赞导之疏，止以中旨起京堂，即入逆党；何况大铖？魏给谏之疏纠逆贤也，在杨应山二十四大罪之后；斯时疏纠逆贤者章满公交车，岂皆巧救汪文言乎？合算七年通内一疏，则逆贤已败、先帝御极久矣，犹娓娓论孙慎行、杨涟、左光斗诸臣，无一不与「要典」相发明。夫珰局已败，尚思为护法沙门；则珰陷方张，其为赞导又可知也。相国冯铨此时官崇内院、位晋殿阁，而诬以阖门殉难，不亦悖乎？闯贼破蒲州、平阳，故辅韩爌阖门殉难，斯则万口如一者；而安车迎入长安，未之闻也（文秉）。

　　议殉难从逆诸臣功罪。

　　先时，各衙门俱有纠参，而阁臣马士英奏言：『北京陷后，稽首贼廷、身污伪命，如光时亨、龚鼎孳、周锺、项煜、陈名夏等并其余苟免之人，逆恶滔天，神人共殛」！帝命先着科道官逐名严核，共同具奏来看，以凭法司分别定罪。至是，户科罗万象言：『此案宜细核确当，定为不可翻之案，务使将来不得借题』。帝然之。

　　监军佥事宋劼上「仇耻最极疏」曰：『臣窃观古今载籍，若汉之赤眉、黄巾，唐之安史、黄巢，皆扰海宇、犯宫阙，未有得志若闯贼之迅疾、蒙难若先帝之惨烈者。幸天鉴祖灵，挺生圣主，矢君父不共之仇、雪普天刺骨之痛；欲扫妖氛，廓清疆宇，毅然挺特，卓然奋发。凡为臣民子庶，苟具肺腑（一作肝），谁不愿枕戈以待旦者。臣谨冒昧款列目前急务，上闻左右（一作如左），伏候鉴原采择施行。一、定恢复规模。昔汉高之入咸阳、光武之据河北，皆先定根本而后灭秦、项，除更始王莽。皇上扁舟南下，天人协应，正位金陵；原我高皇帝创业始基，非晋元、宋高偏安之地。愿皇上法我高皇帝，以成汉光武之中兴；振起开创之精神，提掇草昧之作用，必尽还西北之土宇而后始安。如臣民苟安江介，恐非所以保江介；或诸臣苟存富贵，恐非所以保富贵：此规模之宜预定者也。一、决扫荡大计。汉高入关，而子婴系组；光武入咸阳，而更始王莽扫除：此剪孽伐根之计也。今闯逆北败于吴三桂，踉跄返关，忙扰惶惑。宜速檄三桂提全师及号召秦、晋两边夙将义旅并力入秦，再命左良玉统兵从武关而进，前后夹攻，指顾扫灭；如齐、如燕、如楚，乘势分进。大将若四镇，择便分地，一鼓可以平之，势同振槁。何也？彼民之从逆，偏苦我兵之骚扰：州县之纳款，偷延一时之性命，非真贼有深泽夙威以詟服之者：此扫荡之宜早计者也。一、固根本以培元气。根本者何？民心是也。孟轲氏曰：「得乎邱民，而为天子」。千古至论。帝王之兴，断必由此。今自兵兴以来，加派日增。婪酷有司，艺征额外，侵削多端；民不聊生，摇摇欲散。必大蠲夙逋、大开赈恤，万心欢舞，众志成城。若谓钱粮不凑，似难议蠲；以臣私计，今如北京上供、诸藩禄、河工等项暂停矣，按北都官俸九边常例向总取给，南直隶、江浙、闽广统计何止千万，捐逋振施用十之二、三，余需足供军兴：此所以收民心而培元气者也。一、选将卒以振神气。汉高三杰，光武云台，高帝徐达、常遇春数十将，其功茂着。从来定乱不借才异代，今岂无人？吴三桂克复神京，功在唐郭、李上。如四镇大帅，宁甘逊前人？其它偏裨而下在辇下者，当于世职中简拔，即于世军中选兵。先朝挞伐，五府侯伯递出；指挥千把总内岂无坚劲将材？世军中岂无胆勇男子？以此守京城、选禁旅，固我根本、壮我声灵；守国而即守家，敢有异志乎？况此世职世军，其祖先皆从高帝扫西北胡元者，但在奖励鼓舞之得法耳。守江、守淮，吴人习水，自属长技。曹操父子之雄武、苻坚佛狸之彪悍，终不能涉江一步；则水兵水将之用吴人，断无疑也。但兵行饷足；近因饷不足，兵士打粮骚害，致诸将不能禁戢。如臣所言，河工诸项分以足饷，悍兵不禁自戢，饱腾不足言矣。一、大破常格以网罗英父。天下人才，多坏于门户。光帝扩八■〈王延〉以来英材，诸臣只由官爵起见，何尝计及公家。择一题目竖标，借为授人之筏、陷人之阱。占风望气者，景附云集；致真才介特之士不得效用。即如制卤讨寇，三十年几番剿抚、几番丧败。盖门户之念牢不可破，又素不留心人才；夹袋无人，有言某可用，一唱众和。用之无效，丧师辱国；大法虽行，其于卤寇之剪伐有分毫益呼？皇上切诫廷臣，一切如先臣杨士奇所云：「以天下心官天下人，以天下官官天下才，荡平效治，人才未必不尽出、不随效也」。臣念只闯贼为我君父大仇，举仇学子（？）何以让前哲独擅美于前乎？一、大破故习以亟图职业。人生只有此时日、人生只有此精神，古贤惜寸阴，运甓舞鹤皆劳精神（一作筋骨）于有用。若夫文移案牍之繁碎、应酬竿牍之稠迭，简阅妨时，匍匐瘁人神。习积虚套，日沿日盛。宁废政务，恐违世情；难以一柱砥狂澜者也。以上数款，朝臣岂不见及言及？独臣待罪三、四十年，老马管窥所及，沥陈圣明之前，以舒异愤（一作义愤）』。

　　改倪嘉庆户科给事中。时户部堂司官皆不备，中外呼应不灵，粮饷接济不敷。署计臣张有誉以一身值南北两部归并之时，委难周知肆应。阁臣面奏：『以理财先要用人；见任选司倪嘉庆曾为北户部司官，清操敏慧，可以协助有誉而着速效。请改授户科给事中，俾专察核直省新旧本、折全数，既不越俎，又无躐等之嫌』。允之。

　　吉王慈煃薨（慈煃，吉简王八世孙）。

　　王子某报王播迁，薨于道。

　　史可法开府扬州。初，黄得功、刘泽清、高杰多欲驻扬州。杰先至，大杀掠，尸横野，攻城浃月。泽清亦大掠淮上，临淮不纳；良佐军亦被攻。朝命可法往解上，二刘皆听命。乃诣杰；杰素惮可法，夜掘坎十百，旦日朝可法帐中，辞色俱变，汗浃背。可法坦怀待之，接偏裨以温语，杰大喜过皆。然亦自是易可法，用己甲士防卫，文檄必取视而后行。可法夷然，为具疏屯其众于瓜洲；杰益喜。杰去，扬州以安；可法遂开府扬州。

　　高杰必欲得马鸣騄为元勋报仇；史可法入营谕之曰：『朝廷守士官，岂可擅杀』？杰乃馆可法于福缘庵，严防之；尽夺其兵柄，一切章奏文移必经杰阅过，然后得达。因强可法以悍民杀乡绅具疏曰：『镇臣高杰之率兵南下也，扬人实未预知。初到之时，不无骚扰；及镇臣既至，取犯兵而斩以徇日不下十数人，地方官民可以谅矣。乃抚臣黄家瑞漫无主张、道臣马鸣騄一味偏徇，听城中百姓日于河边草际取零兵而杀之。因是结衅愈深，竟不可解。乡绅郑元勋亲到高营，所以为百姓之心无所不至；而百姓反谓通同播害，乘元勋一言之误，当抚臣座次操戈而群杀之，至于碎其身首。抚臣之威令谓何？至于道臣，始则乖张、后复畏缩，今且避于泰州矣；骂兵杀兵以为爱民，而不知适以害之也。臣于二臣，不能无恨。伏乞敕下处分，以谕三军、以谕百姓，一面察其首恶一重创之，庶纪纲不至尽坏』。有旨：『地方官不能调和兵民，至祸及无辜之乡绅，城守何在？马鸣騄幸祸畏缩，尤为可恨；并黄家瑞俱着该部议处具奏』。

　　扬州士民主传龙等亦上疏云：『东省附逆，河北悉为贼有。不意贼警未至，高兵先变。自高杰渡河掠徐，至泗、至扬，四乡之民何啻百万；杀人则积尸横野，淫污则辱及幼女。环围血攻，已经月余。何不恢已失之州邑，而徒戕内地之良民也』？黄、马二公为地方受过，父老诣阙保任；帝优诏允之。已后乱民正法，黄公为郑绅恳恤，尤见厚道。

　　四镇之中，兴平最强。阁部锐意中原，念非杰不足以委任。其人虽抗暴，然慷慨识机变，可说而动。有僧德中者，谈祸福奇中；杰亦折节称弟子。常与阁部及陆逊之四人同坐，杰谓僧曰：『他日得免于祸乎』？僧曰：『居士起扰攘，今归朝为大将、为通侯，不足为居士重。惟率从史居士儒家所称圣人、我法所称菩萨，居士与之一心并志，可谓得所归矣；徒以问老僧无谓也』！杰不觉敛容服。杰之妻邢夫人，饶权智；杰尝语曰：『邢有将略，我以自助，非贪其色也』。邢见杰出至诚，厚为调护，劝杰倾心阁部。阁部喜曰：『吾诚得杰而驯扰之，大事集矣』！因命王相业监其军，命与大将李成栋、王之纲等专制河南。杰曰：『杰既以身许公，而将吏妻子暴露野次，非所以安内顾也；敢终以扬州为请』！扬士绅闻之，愎震动。守土者以未除馆为辞，阁部遽迁于东偏，许己府以为舍。邢夫人约其兵听节制，士民安堵无恙。

　　扬州府两学生员上史阁部书云：『天下事有在一方而关朝廷兴替、社稷之存亡及夫元老大臣生平之得丧，百姓知之不能言、当事言之不敢尽者，则狂瞽之愚生不得不详其利害而进告之。苟或见纳，是祖宗之陟降有灵，而为社稷生民之福；万一不然，则虽以书生之热血污尚方之简命而成直士之虚名，何不可也！自闯贼肆〔□〕，先帝奔逝（一作崩逝），海内震撼，诚恐素蓄不轨之徒因而变生叵测；故普天之下翘首而祝者，无不谓中兴大业，惟大司马史公是属也。而果然，人心始有所恃而不乱。及朝纲再振，又无日不望躬统六师，星驰大伐，上雪先帝之恨、下救万民之危。乃不意有高帅者，怯畏贼威，贪涎善地；乘此祸乱，不奉调遣、不行牌勘，潜率乌合之众避寇南下，突入扬州。名虽为官兵，实过于盗贼；杀掠淫毒，惨不忍述。百方守御，城内仅乃得全。百万生灵，日望大师相之来如望岁焉，计必有以救我于水火之中而解其倒悬者。小民无知，不过为一身一家计；岂知扬州为国家重地、南北咽喉，天下事需大半仰给，如当事者之虑扬州坏而天下皆去者哉！故虽有自杀妻子、自焚庐舍、背城一战之谋，而皆阻于当事者不得用。未几，而大师相果出师矣。大师相出师，其名甚正、其义甚大、其权甚尊，自请王命以讨逆贼；令行禁止，谁敢不从！则驾驭将帅，非拘拘示仁、专主调停为说已也。大师相车驾未临之先，高帅自知理屈，虑遭谴责，尚然敛戢士卒，驱斥妇女葬埋尸骸；此可执途人而问之也。大师相下车，全用恩而不用威，彼遂轻视师相，因而小视朝廷。以为朝廷之疆土，非彼不能守；师相之功名，非彼不能建。故反放诞狂悖，有挟而求，无所不至；无惑乎士民不怪高帅之凶淫残暴，而怪师相恩滥而威衰也。初，高帅临城，城中士民望见惨酷，且怒且泣，战气百倍，争欲决一死战；高帅亦引却数里，散处东关外河黄金坝钞关、外河南彭家园、南门外骡子行班竹园、西门外平山塘、大明寺一带，昼虽绕城而走，夜尚未敢环城而居。及大师相至，又复安营九龙桥、扬子口，以涂饰耳目。及大师相许以关庙暂往，而四门顷刻皆满；杀掠驱逐，益无忌惮。前此尚惮火炮；兹遵约束，未敢轻放。高帅不能得志于扬州，反借大师相为护身之符也。且高帅此来，勤王耶？剿寇耶？守江耶？守河耶？抑专守扬州耶？圣驾在南京，扬州无寇，何必深虑？若曰守江，未有不守河而能守江者。若曰守河，则距河甚远。若曰专争扬州，使高帅果有大勋，戮力王室，克复神京，生擒逆首，众议佥同，亦何惜一块土以封之，使食其租税。今反畏贼如虎，杀天子之义民，无功有罪。前者伯爵宠庸，窃谓过矣。扬州者，太祖高皇帝之扬州也；高帅目无国法，敢胁吾力而求之，大师相何不以大义正色晓谕？而乃劝之不去、犒之不去；今日如此，异日可知。一得扬州，乐而忘返。万一大师相令之北伐，不受节制，逍遥河上，如向日徐州渡河故智，高帅诳大师相以虐扬民，扬民不足惜；但使言者谓大师相为当今第一人，信高帅以误朝廷，而十余年之高名败于一旦，岂不痛哉！况咫尺京师，盈盈带水，一帆可渡；彼必顾恋此土，有伺便之几心，尚有不可问、不忍言者。在昔晋文有功王室，「春秋」尚议其用阳樊之师；故愚生谓今日之事，朝廷业已报许，大师相犹当拜疏换回。不然，设有人焉，问。「沦陷之土地，吴将军之恢复不难；完固之封疆，大师相之割弃何易」？则何以解也？圣旨初分四镇，不过凤、泗等处，未及扬州也。大师相悬牌云：「同黄抚往拜；往拜而不行，则曲已在彼，本部另有法以处之矣」。犹赫赫在人耳目间也。令出行拂，煌煌天语、昭昭明示，岂欺我哉！中兴根本，不可久失人心、过亏名望。伏愿大师相恩威并济、权术兼行，，亟宜痛哭誓师，率各镇渡河以匡复帝室。既可行太师相之志，又可保全高帅之身名。在扬州之地，扬州之民自然守之，断不敢以负朝廷者负大师相，则大师相无内顾之忧。倘高帅执迷不悟，不得扬州不止；扬民至愚至顽，有死则俱死耳，安忍与仇并活也！惟大师相裁夺而审处之。幸甚！幸甚』！

　　史可法「报兵民两便疏」，言「镇臣高杰之兵奉旨驻扬，而扬人坚不肯纳。盖从前既有仇隙，向后不无堤防；虽有严令驱之，不能动也。臣前急于渡江，原欲了当此事，即当讨贼西行；不意兵民扞格，竟不能解。扬人惟利兵去，各兵惟愿驻扬；而好事者遂造不根之言。如镇臣黄得功到仪真，本为安插家眷；而绐之者曰：「此乃与尔兵为难者」。于是高兵移扎于野以待之。及臣至，则又绐之曰：「此来非真心为尔」。致兵疑臣、将疑臣，即镇臣杰亦似疑臣。臣惟处之以坦、待之以诚，数日之间，镇臣杰似亦谅臣心事矣。昨日臣面议将兵尽驻城外，止镇臣家眷入城，携二、三百人自护；以为可以行矣。而城内之人，终不允臣。正踌躇无计，适有移驻瓜洲之说者。瓜洲距扬只四十里，即江都县所辖也。驻瓜洲犹之驻扬州，且有城有水可以自卫；而资给日用，较之扬州更便。惟时为镇臣刘泽清标下官兵所驻，必刘兵移往淮上，而后高兵可来。臣商之镇臣，镇臣遂诺。盖深感皇上恩遇之厚，不欲以家口之故，致成兵民水火之形，耽误练兵剿贼之事也。镇臣用意如此，臣甚重之。因与镇臣约，将镇标各兵除副将李成栋一旅现驻六合（六合，固镇臣黄得功之汛地也），目前暂驻，随当移驻盱、泗；计随镇臣驻瓜洲者，不过十分之六、七耳。安顿既妥，旋即选锐北发，其留以守护家眷者又不过十营中之一营耳。此镇臣勇于图贼、忠于为国之念，臣不敢不从。镇臣在瓜、臣在扬，调停于兵民之间，渐为释其猜嫌，同归于好；未必扬城之不可居也。臣谨驰奏，仰慰圣怀」。

　　督辅部将刘肇基、陈可立、张应梦、于永绶驻京口，浙江入卫都司黄之奎亦部水陆兵三、四千戍其地。之奎御军严，四将兵恣，横忍伤民，浙兵缚而投之江；遂有隙。已而守备李大开（一作大刀）统浙兵杀（一作斫）镇兵马，镇兵遂与相击，大开中矢死。乱兵大焚掠，死者四百人，民财罄尽。祁彪佳疾至，而永绶等遁去。奏闻，命四将赴可法军前听核；可法不能罪也。彪佳行视被难家，赒恤备至；民大悦。

　　于永绶等领马兵驻镇江，黄之奎领步兵至。又京口营兵、各路零卒，分扎西门外、校场等处。类聚繁杂，邪心易生；市铺交易，争较铢锱，各忌嫌忿。复因马兵贱值攫小儿瓜，相持不让。马兵伤小儿颊；步兵不平，攒殴之，捆而掷之江。马兵呼党致斗，浙将李大刀呵之不止，抽矢射中数人；马兵谓浙营兵将皆欺己，群起攻杀大刀。时浙兵有窜隐民家者，借端挟索，乘势放火，恣行淫掠，口称「四镇以抢杀封侯伯，吾辈何惮不为哉」？居民大受其害。微抚军，几至大乱。而史督辅即调马军安插仪真。帝闻之，以永绶等驭兵无律，命速处首衅；道臣为地方受过，仅议薄谴。其后兵部调集，悉听本处抚臣节制；着为令。

　　熊汝霖疏言：『臣自丹阳来，知浙兵为边兵所击，火民居十余里。边帅有言：「四将以杀掠获封爵，我何惮不为」？臣意四镇必毅然北征，一雪此耻，今恋恋淮、扬何也？况一镇之饷多至六十万，势必不能供。即仿古藩镇法，亦当在大河以北，开屯设府。曾奥窔之内，而遽以藩篱视之』！

　　命缮写「钦定逆案」进览。

　　大清兵入德州，济王师钦走死，谢陛、卢世■〈榷，氵代木〉降；马元騄南奔。

　　福王升杨文骢兵部员外郎。

　　初十日（丙寅）

　　起钱谦益礼部尚书，协理詹事府事。

　　谦益，字受之，号牧斋，常熟人；万历三十八年进士，官詹事兼礼部侍郎。

　　谦益自以初主立潞王议，惧不敢出，浼李沾疏荐。御史陈良弼言：『陛下以亲以贤，当正大统。钱谦益邪议挡正，时沾与臣相对诧异。今沾忽以谦益与黄道周、黄景昉同荐，臣忧奸人钻刺进身，心不可测；不惜一死争之』。

　　谦益之起也，以妾柳如是自随，冠插雉羽、戎装，如昭君出塞状；骑入国门，都人咸笑之。又命如是为阮大铖奉酒，阮赠如是珠冠一，价值千金；谦益命柳谢，且移席近阮：无耻极矣。

　　「牧斋遗事」云：谦益应召，柳姬从之。道出丹阳，同车携手；或令柳策蹇驴，而已随其后。私语柳曰：『此一幅昭君出塞图也』。邑中遂传钱令柳扮昭君装，煌炫道路。吁！众口可畏也！

　　命给宁南侯左良玉旗牌十二面。

　　大学士马士英疏言：『据东镇太子太师东平伯刘泽清揭前事内称：「六月初六日，据北来难民严太、沈绍祖、潘章、张敬山等报称：清兵五月初一日追贼至京出示云：大清国摄政王令旨，谕南朝官绅军民人等知道，曩者欲与尔大明和好，永享太平；屡致书不答，以致四处深入，期尔朝悔悟耳。岂意坚执不从！今被流寇所灭，事属既往，不必论也。且天下者，非一人之天下，有德者居之；军民者，非一人之军民，有德者主之。我今居此，为尔朝雪君父之仇，破釜沉舟；一贼不灭，誓不返辙。所过州县地方，有能削发投顺、开城纳款，即与爵禄，世守富贵。如有抗拒不遵，大兵到，玉石不分，尽行屠戮。有志之士，正干功立业之秋。如有失信，将何以服天下？特谕。看得清示，是不知中国已有主矣。理合速差文武二臣颁诏北行，以安夷汉臣民之心」等因到臣。该臣看得清据北都已真，从此东南又换一局；若可羁縻，专力办贼亦是一策。臣已遣马绍愉往督辅史可法处，相机商酌。至北行赍诏之官，伏乞敕下礼部作速议遣，以安人心』。

　　万元吉身虽在外，不忘朝廷，数有条奏：请修「建文实录」，复其尊称；并还懿文追尊故号，祀之寝园，以建文配；而速褒死事靖难诸臣及近日北都四方殉难者，以作忠义之气。王皆从之。

　　元吉疏曰：『臣闻惟圣达孝，补先人之遗事，始称丕承；群臣协忠，录已往之幽芳，政为作则。仰惟我皇上大公为怀，善继人志。前者恭谒孝陵，审视几筵，俨对羹墙；徐问懿文园林所在，亲为展拜。臣随诸臣后，莫不手额：斯举实为三百年来未有之盛事也。先臣杨守陈尝议修「建文实录」有云：「国可废，史不可废」。卓哉两语，可称要言不烦。弘治中，布衣缪恭伏阙上书，请复建文时故号，爵其后裔奉祀。时系恭狱，以闻于上，敬皇帝诏勿罪。夫灭曲直不载，不若直陈往事而示之以无可增加也；削庙号不隆，不若引景帝故事，还懿文当日追尊故号，祀之寝园而配以建文君也：二事并系大典。惟我皇上运际中兴，卓识旷怀，同符开辟；伏乞敕下廷臣广集众议，「建文实录」作何开局纂修？懿文故号、祀典作何厘正？若此举告成，在天列宗之灵，必加阴隲；千秋万世之下，传为美谈：孝莫大焉！抑臣更有请者，靖难死事诸臣历蒙恩诏褒录，乃谥荫诸典尚缺有待。羡逊国之君臣何厚，媿此时之节义多亏！良由高皇帝开天立极，首褒余阙而斥危素，风励备至；靖难以后，正气渐就损削，故酿今日狯猾卖国之徒屈膝拜伪、腼颜见人也。请将靖难死事诸臣及北京各直省殉难诸臣，敕下诸司细加采录，酌与谥荫庙祀』。

　　命沈廷扬以海舟防江；寻命兼理饷务，馈江北诸军（廷扬，字季明，崇明人。崇祯中，由国子生为内阁中书舍人，加户部郎中，督海运；升光禄少卿）。

　　鲁王泊舟镇江，请于附近简僻地方安顿。

　　北都陷，诸榷税者多以自入。工部主事王域榷税芜湖，叹曰：『君父遭非常之祸，臣子反因为利耶」？悉归之南京户部。寻由郎中迁建昌知府（域，字符寿，松江华亭人，举人）。

　　十三日（己巳）

　　以吴志葵镇守吴淞。

　　先是，江北诸镇兵不戢，耽耽思渡。志葵时为游击，随抚臣郑瑄镇京口，悉心守御，昼夜靡懈，江上以安；故有是擢。

　　命诏使速行山西、陕西、北直、山东等处，仍多方传布，以示朝廷不忘吾民至意。诏差乏员，命观政进土赍宣。

　　北直颁诏，差王俞谠、马直同行。

　　故大学士孔贞运卒。

　　朱统■〈金类〉疏劾刘宗周。言『宗周请移跸凤阳；盖以凤阳高墙所在，欲以罪宗处皇上，而与史可法拥立潞王。其兵已伏丹阳，当急备』。

　　统■〈金类〉，南昌建安王府镇国中尉；时候考吏部。

　　勘议原任总督王永吉。

　　张惟机、杨汝成从陆至山东，方大猷遣牌送至济宁登舟。

　　都察院直陈巡方之弊，请急奖清直，以肃台规。帝命申明之。

　　吏部尚书张慎言罢。马士英念慎言秉铨，阮大铖终不能起，乃令刘孔昭、汤国祚、赵之龙等力攻慎言。慎言再疏乞休，得请。而山西尽陷于贼，慎言无家可归，流寓芜湖、宣城间。国亡后，疽发于背，戒勿药卒；年六十九。

　　慎言陛辞，帝曰：『晋疆未复，卿已无家可归。沿途侨寓需召』。慎言遂寓宁国。孤孙间关来侍，慎言曰：『祖孙相聚足矣』！久之，郁郁以死；孙扶榇归葬故里。

　　福建巡抚张肯堂遣兵入卫（肯堂，字载宁，松江华亭人；天启五年进土）。

　　升王廷垣、管绍宁礼部左右侍郎。

　　刘泽清疏劾刘宗周劝往凤阳，为谋不忠、料事不智；抗称草莽孤臣，无礼；阴挠恢复，不义；欲诛臣等激变士心，召生灵之祸，不仁。

　　初，泽清纵兵南下，大肆杀掠；无敢声其罪者。宗周首出疏纠参之，谓泽清、杰皆可杀；曰广票优旨：『付史馆纪录』。士英乃嗾泽清与姜、刘为难；士英票泽清疏：『宪臣平日原以议论取重』。盖讥之也。

　　靖江王攻复道州。

　　兵部主事何纲疏言：『臣请陛下三年之内，宫室不必修、百官礼乐不必备；惟日求天下才，智者决策、廉者理财、勇者御敌。爵赏无出此三者，则国富兵强，大敌可胜（一作服）。若以骄悍之将驭无制之兵，空言恢复，是却行而求前也。优游岁月，润色偏安；锢豪杰于草间、追枭雄为盗贼，是株守以待尽也。惟庙堂不以浮文取士而以实绩课人，则真才皆为国用，而议论亦省矣。分遣使者罗草泽英豪，得才多者受上赏，则枭杰皆毕命对疆而盗魁亦少矣。东南人满，徙之江北，或赐爵、或赎罪，则豪右皆尽力南亩，军饷亦充矣』。时不能用。

　　楚王进「中兴议」，内言『江山形胜，荆、襄急宜收拾』。帝以其说可采，命该部速复。

　　大清侍郎王鳌永招抚山东，青州、东昌、临清、兖州皆降，惟济宁不下。

　　「核真略」云：清朝下东省，止一人一骑责取遵依，无不应者；积感之所劫也。及济宁不应，亦遂惨淡而去，继至亦止十三人。设南都有千人之旅，渡河先至，呼吸可通；山东岂遂归清耶！

　　督辅史可法奏「款清灭寇疏」曰：『先帝以圣明之主，遘变非常；即枭逆闯之头，不足舒宗社之恨。是目前最急者，无踰于办寇矣。然以我之全力用之寇，而从旁有牵我者，则我之力分；以寇之全力用之我，而从旁有助我者，则寇之势弱：不待智者而后知也。近闻辽镇吴三桂杀贼十余万，追至晋界而还。或云借清以破贼、或云借清以成功，音耗杳然，未审孰是。然以理度之，宁州既撤，则清必随以入关；此时畿辅之间，必为清有。但清既能杀贼，即是为我复仇。予以义名，因其顺势，先国仇之大，而特宥其前辜；借兵力之强，而尽歼其丑类：亦今日不得不然之着数也。前见臣同官马士英已筹及此；事期速举，谋戒需迟。今胡马闻已南来，而凶寇又将东突；见庙堂之上，未定遣何官用敕、办何银币、派何从人。论议徒多，光阴已过。万一清至河上，然后遣行，是清有助我之心，而我返拒；清有图我之志，而我返迎。所重者皇上之封疆，所轻者先帝之仇耻。既示我弱，又长清骄；不益叹中国之无人，而北伐之无望耶？伏乞敕下兵部会集，臣即定应谴之官某文某武，或径通清主、或先通九五。应用敕书速行核议，应用银币速行置备（一作办）；并随行官役若干，各项应给若干糜费，一并料理完备，定于月内启行。庶款清不为无名，而灭寇端在此举矣』。

　　太仆少卿万元吉疏言：『先帝天资英武，锐意明祚而祸乱益滋，宽严之用偶偏、任议之途太畸也。先帝初惩逆珰用事，委任臣工力行宽大；诸臣狃之，争意见之异同，略绸缪之桑土。敌入郊圻，束手无策；先帝震怒，宵小乘间，中以用严。于是廷杖告密加派抽练，使在朝者不容救过，在野者无复聊生；庙堂号振作，而敌强如故，寇祸弥张。十余年来小人用严之效如是，先帝亦悔，更从宽大，悉反前规，天下以为太平可致；诸臣复竞贿赂、肆欺蒙，每趋愈下，再撄先帝之怒。诛杀方兴，宗社继没。盖诸臣之孽，每乘于先帝之宽；而先帝之严，亦每激于诸臣之玩：臣所谓宽严之用偶偏者此也。国步艰难，于今已极。乃议者求胜于理，即不审势之重轻；好伸其言，多不顾事之损益。殿上之彼己日争，阃外之从违遥制。一人任事，众口议之：如孙传庭守关中，识者俱谓不宜轻出；而已有以逗挠议之者矣。贼既渡河，臣语史可法、姜曰广急撤关宁吴三桂兵随枢辅迎击，先帝召对时群臣亦曾及此；而已有以蹙地议之者矣。及贼既燎原，群臣咸劝南幸、或劝皇储监国南都，皆权宜善计；而已有以邪妄议之者矣。由事后而观，咸追恨议者之误国；倘事幸不败，必共服议者之守经。大抵天下事，无全害亦无全利。当局者非朴诚通达，谁敢违众独行；旁持（一作观）者竞意气笔锋，必欲强人从我：自所谓任议之途太畸者此也。乞盐前事之失，为后事之师，以宽为体、以严为用。盖崇简易、推真诚之谓宽，而滥赏纵罪者非宽；辨邪正、综名实之为严，而钩距索隐者非严。宽严得济，任议乃合。仍请于任事之臣，严核始进、宽期后效；无令行间再踵藏垢、边才久借燃灰，收之以严：然后可任之以宽也』。诏褒纳之。

　　时武臣各占分地，赋入不以上供，恣其所用。置封疆一切不问，与廷臣互分党援。干预朝政，排挤异己；奏牍纷如，纪纲尽裂。而刘泽清所言尤狂悖；王初立，即言『宋高宗即位南京，即以靖康二年五月为建炎元年，从民望也。乞以今年五月为弘光元年』。顾锡畴言：『明诏已颁，不可违改』。乃已。

　　吕大器劾马士英卖官鬻爵，疏言：『近年温、周擅权，老成凋谢；一时庸奸偾事，中原陆沉。皇上中兴，朝士云蒸蔚起，不意马士英浊乱朝政。夫马士英非以贿败遣戌、借名知兵而为凤督者哉！乃挟重兵入朝，腼颜政地。南国从来蔼蔼多士，一经唆拟，而殿陛喑哑叱咤者藐至尊若赘瘤矣。「逆案」一书，光帝定为乱臣大防，而士英拉阮大铖于御前，欲跻中枢。其子铜臭为都督，女弟夫未履行阵为总戎，姻娅越其杰、田仰、杨文骢，先朝罪人，尽登膴仕，乱名器。窃思士英有何劳绩，倏而尚书、宫保、内阁，倏而金吾世荫也？夫吴甡、郑三俊，臣不谓无一事失，而端方直谅，终为海内正人之归；土英、大铖，臣不谓无一技长，而奸回邪慝，终为宗社无穷之祸』。疏入，勖以和衷体国。

　　国子监典籍李模疏曰：『窃惟臣义不明、臣职久荒，文惟以宠利为心、武不以干城为念；致祸烈宗社、毒播中原。凡属班联，并难卸罪；不谓越在南国，便可幸功也。恭遇皇上聪明特亶，元德夙彰。方当群臣笺请，蒙特谕忠孝为本；大仇未报，一言痛激，天地动容。觐光臣庶庆得君而事以复先帝之仇，即上以复二祖列宗之仇。夫今日之大复仇，非仅仅克复神京，告慰陵庙，遂可策勋饮至也；即生组逆闯之颈，献俘阙廷，列其滔天罪恶，尽夷丑类，犹未足雪先帝在天之深痛也。言念及此，今日诸臣能刻刻自认先帝之罪臣，方能纪常勒卣，蔚为皇上之功臣；而果能用志不分，一意讨贼否？日者，庙廷之事几成哄市；诸臣拊心自问，心念同仇方急，何暇隙斗！第虑传闻遐迩，不免轻视朝廷。盖朝廷之所以总揽权纲、整肃海内者，恃有法耳。若诏旨之布意也，而法寓焉。原当日拥立之事，皇上不以得位为利，诸臣何敢以定策为名，而甚至轻加镇将；臣窃谓于义未安。夫皇上正位镐、丰，懋膺新命，乃二祖列宗之所睠注、先帝之所凭依；将以大复仇而光前烈，非若寻常推戴可以言功也。即在镇将，事先帝未闻有桑榆之收，事皇上未闻有汗马之绩。按其实，亦在推戴之科；而予之定策，其何以安？倘谓劝进有章，足当夹辅；抑以勖勉敌忾，无愧溢称。然而名实之辨，何容假焉！夫光武之卿邓禹，犹惭受任之功；唐肃宗封子仪，尚自诣阙请贬。诸镇果负血性，必有以处此。臣故愿皇上敕谕文武诸大臣，立志以倡率中外：实欲竞功，先怀赎罪；必大慰先帝殉国之灵，庶堪膺皇上延世之赏。如今日无功而洊膺勋爵者，君恩虽渥，倘宜各本至诚，再四辞免，以明臣谊。则忿耻之心，自加真恳；忠勇之气，自加奋盈；竞凌之习，从此潜消；骄侈之萌，从此永杜。臣实不愿见光复未臻，而国体先亵。至于丝纶有体，勿因大僚而过烦；拜下宜严，勿因泰交而稍越；繁缨可惜，勿因近侍而稍宽。明主必防其渐，然后纲维不堕而威福日隆也』。

　　临济监军凌駉受大清巡抚山东之命，出示称「顺治元年」；然于南京亦发疏不绝（駉系李建泰门生；建泰在北，荐之抚东也）。

　　姜曰广抗疏乞休，言『臣观先帝之善政虽多，而以坚持「逆案」为尤美；先帝之害政间有，而以频出口宣为乱阶。用阁臣内传矣，用部臣、勋臣内传矣，用大将、用言官内传矣。而所得阁臣，则淫贪巧滑之周延儒也，逢君脧民、奸险刻酷之温体仁、杨嗣昌也，偷生从贼之魏藻德也；所得部臣，则阴邪负狡之王永光、陈新甲也；所得勋臣，则力阻南迁、尽撤守御、狂稚之李国祯也；所得大将，则纨裤支离之王朴、倪宠也；所得言官，则贪横无赖之史■〈范上土下〉、陈启新也。凡此，皆力排众议，简自中旨，后效可睹矣。今又不然，不必佥同。但求面对，立谈取官，同登场之戏剧；下殿得意，类嬴胜之贩夫。阴夺会推之柄，阳避中旨之名：决廉耻之大防，长便佞之恶习：此量可训哉？天威在上，密勿深严，臣安得事事争；但愿深宫有暇，时取「大学衍义」、「资治通鉴」视之。周宣、汉光，何以复还前烈；晋元、宋高，何以终狙偏安；武侯之出师，何惓惓于亲君子、远小人；李纲之御敌，何切切以进君子、退小人：必能发圣心之聪明，破邪说之先觉，然后国耻可雪、中兴可期也。臣待罪纶扉，朝廷未肃、风俗未淳、兵民之危疑未解、江河之备御全疏，半壁东南有同幕雀；媿死无地！终夜拊膺，而责臣者丛至矣。苟好尽言，终蹈不测之祸；聊取充位，又来鲜耻之讥。郁郁居此，臣病日深；但恐求病而死，亦不可得耳』。疏入，慰留之。

　　马士英、阮大铖等见曰广疏，滋不悦。朱国弼、刘孔昭遂以诽谤先帝、诬蔑忠臣李国祯为言，交章攻之。史可法进调停之说，谓『前监国诏有「逆案」不许起用语，臣为去之；后来何故复入？此示人以隘』。郭维经驳可法失言。

　　左良玉属承天守备太监何志孔、巡按御史黄澍入贺，阴伺朝廷动静。澍挟良玉势，当陛见，面数马士英奸贪不法，且言『尝受献忠伪兵部尚书周文江重贿，乃为题授参将；罪当斩』。志孔亦论士英罔上行私诸罪，司礼太监韩赞周叱志孔退。士英跪乞处分，澍举笏直击其背曰：『愿与奸臣同死』！士英大号呼。王摇首不言者久之，谕诸臣出；赞周即执志孔候命。王因澍言，意愿动，夜谕赞周令士英逊位。士英佯引疾，而赂福邸旧奄田成等向王泣曰：『上非马公不得立，逐马公，天下将议上背恩矣。且马公在阁，诸事不烦圣虑；马公去，谁念上者』？王默然，即慰留士英。士英亦畏良玉，请释志孔，而命澍速还湖广。澍复疏劾士英十大罪；士英深恨之。

　　帝因澍言，大感动，顾高弘图曰：『黄澍言有理，卿识之』！命进御座前；澍益数其罪，士英不能辨一语。志孔亦前，论士英罪；赞周叱之曰：『御史言事，是其职掌；内臣操议，殊伤国体』！即执志孔。丙夜，帝谕赞周曰：『马士英似大臣所为如此，宜行退避』！士英遂归寓引疾，尽移直房器具以出。侑以金帛，分馈田成、张执中；田成即传旨：『着士英入直办事』随有旨：『何志孔本当重处，辅臣急为求宽，具见雅量；姑饶他』。

　　黄澍劾马士英十可斩之罪，疏云：『痛自乱贼猖狂，宗社失守；皇上应连中兴，大张挞伐。臣，小臣也；使臣缄口容容，何不能自保禄位。顾臣受国厚恩，禀性刚烈；不顾利害，致捋虎发。臣今日言亦死，不言亦死。言则士英必杀臣；不言而苟且偷生，臣不死于贼、必死于兵：均死也。臣敢冒死言之。奸督自侈数年以来，有功无罪；臣谓其可斩之罪，有十焉。凤陵一坏土，是国家发祥之地；士英受知先帝，自宜死生以之。今巧卸重担，居然本兵；万世而下，贻皇上以轻弃祖陵之名：是谓不忠。不忠者，可斩也。国难初定，人人办必死之志，为先帝复仇。士英总督两年，居肥拥厚，有何劳苦？圣明之前，动云「劳苦多年」：是谓骄蹇。骄蹇者，可斩也。奉命讨献，而足未尝跨出黄、蕲一步；奉命讨闯，而足未尝跨出寿春一步。耽延破冒，致贼猖狂不可收拾：是谓误封疆。误封疆者，可斩也。献贼兵部尚书周文江引贼破楚省，献策下江南。及左镇恢复蕲、黄之后，周文江之金朝以入，而参将之荐夕以上。朦胧先帝，贻害地方，是谓通贼。通贼者，可斩也。市棍黄鼎委署麻城，以有司之官，奸娶乡宦梅之焕之妾。奸督利其奸邪，互相表里。后黄鼎无以报德，用其参谋冯应庚私铸闯贼银印一颗，上篆「果毅将军」文，托言夺自贼手，飞报先帝；士英蒙厚赏，黄等俱加副将。今麻城士民有「假印不去、真官不来」之谣：是谓欺君。欺君者，可斩也。皇上中兴，人归天与。士英施施然以为「非我莫能为」，始而居功、后必蔑上；其目中无朝廷久矣。金陵之人有「若要天下平，除非杀却马士英」之谣。国所与立，兵民为本；罔上欺下，民心渐离：是谓失众亡等。失众亡等者，可斩也。生平至污至贪，清议不齿。幸以手足圆滑，偶脱名于「逆案」；其精神满腹，无日忘之。一朝得志，遂特荐同志逆党阮大铖。大铖居朝为逆党，居家为清唱；三尺之童见其过市，辄吐骂之。士英首登启事，对人云：「我要操朝权，必先自用大铖始」。魏当贻祸，至今为烈。敢于侮蔑前朝，娇诬先帝；迹其所为，恨不起逆珰于地下，而与之同谋：是谓造叛。造叛者，可斩也。克减军粮，家肥兵瘦；平素不能行恩，临事岂能用威？一旦有急，挟君父而要之；借皇上之明器，为请罪之夤缘。在各镇忠义自奋，人人愿报明主；皇上念民间劳苦，破格殊恩。士英动云：「都是我在皇上面前奏的」。善则归君，其义谓何？是谓招摇骗诈。招摇骗诈者，可斩也。宸居寥落，长江浩渺。士英不闻严御警跸，紧防江流；而马匹兵械札营私居以防不测何其愚、以保金帛何其智、以守园陵何其怯、以壮甲第何其横？是谓不道。不道者，可斩也。上得罪于二祖列宗，下得罪兆民百姓；举国欲杀，犬彘弃余。以奸邪逞跋扈之私，以要君成卖国之渐：十可靳也。士英有此十可斩（一作十大罪），而皇上即念其新功，待以不死，当削去职衔，责之速赴原任，广联声援；庶可以慰祖宗在天之灵、谢亿兆万人之口。而奸狡日深，巧言狂逞，此岂可一日容于尧、舜之世乎？伏乞皇上大奋干纲，下臣言于五府大部、九卿科道，从公参议。如臣一言欺罔（一作涉欺），皇上即诛臣以为嫉功媚能、蔑诬大臣者之戒；如臣言不谬，亦乞立诛士英，以为奸邪误国、大逆不忠者之戒』。

　　礼部尚书顾锡畴言：『谨案洪武三十二年，乃即建文改元之岁；自洪武三十二年至三十五年，皆属建文年号。乞皇上敕下史臣改正；修「建文实录」，其编年纪月悉改正如初，庶为万世惇史。至进上谥号，臣恭拟建文君尊谥曰「嗣天章道、诚懿渊恭、觐文扬武、克纯笃孝让皇帝」，庙号「惠宗」；恭拟建皮后尊谥曰「孝愍温贞、哲睿肃烈襄天弼圣让皇后」。恭拟景皇帝尊谥于原谥「恭仁康定」四字上尊崇十二宇，曰「符天建道、恭仁康定、隆文显武、布德（一作布武显德）崇孝景皇帝」，庙号（代宗」；恭拟景皇后尊谥于原宇「贞惠安和」四字上尊崇八字，曰「孝渊肃懿、贞惠安和、辅天恭圣景皇后」。又按建文元年二月，追尊皇考懿文皇太子为「孝康皇帝」，庙号「兴宗」；皇妣懿敬皇太子妃为「孝康皇后」。尊继母皇太子妃吕氏为皇太后。伏乞敕下史馆，并即追复旧号。使普天率土咸知皇上于一月之内，悉举盛事；使本朝三百年来一无缺点（一作典）。此乃中兴一大机括，而亦二祖列宗在天之灵实式凭之者』。牵旨：『依议』。

　　马士英举原任都督同知陈洪范北行议。

　　十五日（辛未）

　　福王命太监王肇基督催闽、浙金花银两。肇基，即王坤也。户科罗万象疏争，不得。高弘图以方争阮大铖事，不便执奏，请身任督催，过肇基言之；肇基即上疏辞。因命科臣立省直起解克粮限期，照道里远近为差；仍责成抚按严催，不诈怠玩。

　　辅臣姜曰广奏议：『长江津渡，处处宜防。当集舟师勤操演，筑台分汛；益以闽、浙之兵，取给粤东之粟』。有旨：『命同操臣详议来看，春秋候朕大阅』。凤阳太监谷国珍请敕书，命内阁撰文给之；国珍于御前自增「照总督行事」五字。录路振飞防河功，即家加右副都御史（时振飞丁母丧，无家可归，流寓苏州）。

　　户科熊汝霖疏言：『万元吉言城外之屋宇，应让与兵；谁非民业，而拱手让乎』？又言：『近闻辇金求进者实繁有徒；则当事诸臣亦宜猛省前事，倍涤肺肠也』。

　　临清中军张显荣报：大清摄政王命额真固山六总兵驻德州。

　　十七日（癸酉）

　　吏部左侍郎署部事吕大器罢。大器乞休去；虑后祸，以手书监国告庙文送内阁。

　　唐兆恒进「钦定逆案」，马士英亦进「三朝要典」。

　　迁郭维经大理寺少卿。左佥都御史给事中吴适言：『维经辑宁都城有成效，宜责成弹约（一作压）』。乃命专督五城御史，察非常、清辇毂。

　　吏科都给事中章正宸疏，直陈铨政四事：『一、名器宜慎。定策者宜懋厥赏，其余人自请叙。今则辇金盛行，日事钻营，宁免瓜李之诮？一、职掌宜专。用人独归吏部。今有咨送者、有荐举者、有径行奏请者，冢臣所职几何？一、卦疆宜肃。文武共事封疆。不斩误国之臣，不激报国之气。一、废官宜饬。爵重则人心劝，法守则士知恩。累累起废，不自静听；岂不闻律有「罢吏不许入国门之禁」』？

　　改旧辅谢升礼部尚书、御史卢世■〈榷，氵代木〉工部在侍郎，与兵部尚书黎玉田充山陵使。又以光禄寺少卿王应举相度地理，往北祭告先帝先后茔域，附葬山陵。

　　南京大旱，命应天府祈雨。

　　刘泽清来朝，疏纠吕大器、雷演祚，荐张捷、邹之麟、张孙振、刘光斗等。又陈保邦八事，首规政府，末刺朋党；语极恣肆。泽清故附东林，拥立议起，亦主潞王。至是入朝，则诋东林以自解免。且曰：『中兴所恃在政府；今用武臣，宜令大帅佥议』。退谒内阁，曰广微以声气动之；泽清作色曰：『我在先朝为东林所卖，被弹无完肤；今不尽杀此辈不止』。曰广愣然。

　　泽清劾大器诬杀总兵柴时华、疏荐王重掌选、比周雷演祚；谓演祚为吴甡走狗，杀周延儒以媚东林。荐剡又及在逃督抚王永吉、郭景昌。时士英欲起张捷，而大铖又素憾演祚，故唆泽清出此疏。

　　按演祚任德州兵备；壬午冬，范志完入援，纵兵淫掠，演祚据实奏闻。志完逮问，事连延儒。然延儒之得罪，由于王之心、李国祯而成于蒋拱，非关演祚也。况吴甡此时已蒙谴去国，使演祚果能效力，何不留甡仍正揆席耶？至起用王重以为可诛，而降贼之永吉、失事之景昌俨然荐举，则当加何等刑也。

　　改徐石麒为户部尚书。石麒再疏辞，举郑三俊自代；不允。

　　十九日（乙亥）

　　追复懿文皇太子庙号「兴宗」、孝康皇帝妃常氏谥曰「孝康皇后」。

　　追崇建文帝谥曰「嗣天章道、诚懿渊恭、觐文扬武、克纯笃孝让皇帝，庙号「惠宗」；后马氏曰「孝愍温贞、哲睿肃烈、襄天弼圣让皇后」。

　　并复建文年号，命史官改正「实录」行。

　　追崇恭仁康定景皇帝谥曰「符天建道、恭仁康定、隆文布武、显德崇孝景皇帝」，庙号「代宗」；贞惠安和景皇后汪氏曰「孝渊肃懿、贞惠安和、辅天恭圣景皇后」。

　　礼臣议上景皇帝庙号「代宗」，一时皆以为当；海宁谈迁独为非。海内望此典几百余年，至是始克举行，礼臣顾锡畴之功也。

　　命督辅史可法鼓励诸镇，扼防江淮，以巩重地。时四镇安插已定，塘报大清兵渐东窥故也。

　　命四镇率各领所部兵马，由六合星驰赴督辅调用；并察焚杀起衅首恶，同抚按奏明正法。四镇皆不奉诏。

　　梁于涘上时政疏：一曰亟收未散之人心，二曰亟起有用之人才，三曰实核一定之财赋，四曰专督北讨之军马。所言多指切时相，不报（于涘，扬州人，崇祯癸未进士）。

　　左懋第疏请北行。时大清兵连破李自成兵，大臣高弘图等议遣使通好，而难其人。懋第母陈氏殁于北京，欲因此扶榇还葬，遂请好。

　　总兵陈洪范奉命北行，请定陆路进发。中枢议以新衔提督下江定海水师驻扎瓜

　　洲敕印旗牌等项，宜即颁给。时巡抚左懋第闻母变，亦请同行。帝从之。

　　福王赠死难沭阳知县刘士燝（士燝，字昆白，西蜀人）。

　　命黄澍、何志孔同镇臣左良玉急复承、襄祖陵。

　　工部尚书程注罢。

　　二十二日（戊寅）

　　福王封常应俊为襄卫伯，世袭。

　　广西巡抚方震孺、松江知府陈亨、给事中利瓦伊樾与兄佥都御史李光泰，先后各措饷募兵入卫。

　　顺天巡抚杨鹗浮海至京，还远侯常应曙（一作胤绪）荐之，命预会推。

　　授歙诸生江天一监纪推官（天一，字文石，与佥事金声筑丛山关于绩溪，固守徽州）。

　　叙东省倡义擒杀伪官功，以济宁李允和为首。

　　李自成鸠合溃散，西走平阳。以定州之败，河南州县多反正，乃召诸将议；李岩曰：『诚与臣精卒二万至中州，必无敢动』。岩故劝自成以不杀收拾人心；宋献策密献『「十八子」之谶，得毋为公乎」？岩不应，心窃自喜。牛金星大忌之，阴告自成曰：『岩雄武有大略，非能久下人者。河南，岩故乡；假以大兵，必不可制矣』！因谮其欲反。自成令金星与岩饮，杀之，并及其弟年；贼众俱解体。

　　金星谮自成曰：『岩与主上同姓，前闻宋献策谶语，在众中欣然有自负色。今河南反，不候军令、不荐他将而自请兵，目中已无主上矣。国兵新败，人心摇动，遂乘机窃柄以自王；不如除之，毋贻后患』！自成曰：『善』。明日，牛以自成命邀岩饮，伏壮士于幕；三爵后，并其弟年俱斩之。宋闻之扼腕愤叹；刘宗敏按剑切齿骂曰：『吾见牛金星，即手剑斩之』。自此文武不和，军士解体；自成遂以不振。

　　福王命礼部议定唐王谥典（崇祯十四年十一月李自成陷南阳，唐王聿镆遇害）。

　　马士英请增淮兵三万；从之。

　　擢陈潜夫监军御史，巡按河南。潜夫（原名朱明），字符倩，钱塘人，崇祯九年举人。十六年，授开封推官。时河南五郡尽为贼据，开封被河灌，城虚无人，长吏皆寄居封丘；潜夫驰往。至明年正月，举周王渡河，居杞县；檄召旁近长吏，设高皇帝位，歃血誓固守。贼所设伪巡抚梁启隆居开封，他伪官散布郡邑间甚众；而开封东西诸土寨剽掠公行，相攻杀无已。潜夫转侧杞、陈留间，朝夕不自保；闻西平寨将刘洪起勇而好义，屡杀贼有功，躬往说之。五月五日方誓师，而都城失守报至，乃恸哭，令其下缟素。洪起兵万，号五万；潜夫兵三千。俘杞伪官，启隆闻风遁去。遂渡河而北，大破贼将陈德于柳园。时李自成已败走山西，而南阳贼乘间犯西平；洪起引还，潜夫亦随而南。传露布至，朝中大喜；即擢潜夫御史，巡按河南。

　　刘洪起，号扁子，西平盐徒也。与弟洪超、洪道、洪勋、洪礼结乡井自保，号诸刘。尝乘夜遣人入贼营夺其马；贼营中谣曰：『高点灯，多添油，防备西平刘扁头』。河抚知其事，请授洪起为西平都司；檄讨贼，捕诛杨四盛之友侯鹭鹚等。

　　二十三日（己卯）

　　赵之龙纠高弘图议「思宗」庙号之失，请改正；诏仍旧。之龙言「思」非美称，援证甚核；顾锡畴亦以为然，疏改定。弘图以前议自己出，力持之；乃寝其议。

　　之龙目不识一丁，李沾草疏授之龙使奏之，为逐弘图地也。

　　时议以为「周思之后，绝无此谥。周思又非贤王，「思」非美谥。先帝不当庙号曰「思」，请更之』。有旨：『考据典则，备极徽隆；不必再改』。

　　二十五日（辛巳）

　　诏迎母妃邹氏。

　　初，马士英言太后寓河南郭家寨常守义家。高杰部将王之纲曾招抚李际遇，遣亲随内员往际遇处，密谕其具舟护送至徐州。至是，具仪卫迎之。

　　以王燮为都察院右佥都御史，巡抚山东。

　　时路振飞已去，王燮又以升任行，刘泽清遂营窟淮安城中；散遣义士，桀骜者籍之部下，劫掠村落，鸡犬一空。田仰不能禁制，而淮事不可为矣。

　　加张国维太子太保，荫一子锦衣卫佥事。崇祯十四年，山东大盗李青山截漕舟，大肆焚掠。时国维以兵部右侍郎总理河道，兼督淮、徐、临、通四镇兵，护送漕运；因令所部兵击降之，献俘于朝。

　　太仆少卿万元吉疏言：『臣屡阅北来搪报，镇臣吴三桂原止精卒数千，惟凭恃忠义，当闯百万；遂能屡挫贼锋，凯奏收京。功成勒鼎，皇上爵以上公，永锡带砺；其共事文臣，一体并荷殊擢。远迩闻之，咸侈为美谈。此足以见公道在人，不待矜伐，自无嫌忮也。惟报中有闯贼被杀一事，不系贼人反间，以懈兵心；必系我兵溢称，以夸众听。臣愚度之，似是满载还秦为确当。贼攻陷京城，师劳志骄，原有败道；今被创入秦，更挑精壮垂涎东南，其锋必锐，前胜绝未可狃。转盼秋深气凉，若出商、汉，则竟抵襄、承；出豫、宋，则直窥江北。两处兵民积怨深怒，于斯时民必争迎贼以图报兵，兵更退疑民而进畏贼。恐将士之在上游者，却而趋下；在北岸者，急而南渡。金陵重地，武备素弱，其何以当此？臣人都近十日，窃窥人情，类皆积薪厝火、安寝其上。居功者思为史册之矫诬，见才者不顾公论之注射；舌战徒纷，实备无预。一旦有急，不识诸臣置身何地！得毋令三桂等窃笑江左人物，功非功而才非才乎？臣备员行间，身蹈不测，计惟仰轸圣怀，其在诸臣必且以度外置。然从来战胜，首称庙堂；若使在廷无公忠共济之雅，断未有能立功于外者。臣不敢以国事置度外，又安敢以诸臣置度外也！伏乞皇上，申谕大小臣工尽洗前习、猛厉后图，毋急不可居之功名、毋冒不可违之清议；则社稷身名，并受其福」。

　　史可法以汤芬为监纪推官；题授吴易为职方主事，为己监军（芬，字方侯，嘉善人，祟祯十六年进士。易，字日生，吴江人；生有膂力，跅弛不羁，亦十六年进土。谒可法于扬州；可法奇其才，荐之）。

　　安庐巡抚张亮疏言：『臣亮有「朝政日见鼎新，事务危于累卵」一疏，窃谓贼从山东来，则淮、徐据黄河之险，我能守之；若从河南来，则我无险可据。私意滨河地方，不知防守如何缜密、盘诘如何严谨，绝不容一人一舡私得暗渡；而不知有大谬不然者。臣衙门承差程之兖，前抚臣黄配立差往北赍奏，遂陷身贼中；四月初九日，始得脱出。臣细问北地光景；云：「吴三桂领清兵入内报仇，贼初发三万人抵之，为三桂杀尽，止余四、五人逃回。再发贼兵数千人，又杀一半。闯贼遂于四月十三日出城，不知由何路去」。既询之兖：从何处渡河？舟楫何来」？彼云：「止闻清江浦有扼守，乃从宿迁觅船至白洋河过渡；同行二十人。乡民间有问者，答以南边逃难人，辄不为怪也」。再询：「路上有行人否」？彼云：「途间遇有车推夏布、茶、扇等项，皆自南而北，赴彼贸易」。臣闻之，不觉骇异。夫南北止隔衣带水，果能一苇不渡，犹虑取道中州；乃今何时也，而去来自若，茫无稽察，致使茶、扇、布箱犹得满载而往贼巢，行垄断之计。从来贼用奸细，即以本地之人行之。程之兖系安庆人，又系臣衙门差出，幸而真也；假令人人如此不疑、在在如此可渡，则贼之奸细，已不知有若干散匿于大江南北矣。滨河者所司何事，而疏玩若此哉！以宿迁既有伪官，彼既受贼之职，自不禁人之渡；乃河南守土者，漫不加意，此何以故？能不令人闻之而色喜（一作发指）耶？臣血愤填胸，义不容嘿。伏乞圣明敕行滨河州县，严加盘诘。若真正思汉归南者，有何凭据，务得的确，方许津渡；若贩货北送者，治以通贼之罪。其于封疆之计，非小补也』。

　　刘泽清奏除贾开宗为翰林院孔目，掌其军书记。开宗察其异趣，不就，乃白衣从军，因事调护之（开宗，商丘人）。

　　建阳知县蒋芬捐俸资造火器，募勇士，三请勤王。其词有曰：『幸而邀天之幸，迅扫狂氛，指日奏凯，社稷之福；否则惟有断脰决腹，一瞑而万世不视，以明国家三百年养士之报，以无负职三十年读书之志』。识者壮之。

　　命议恤殉节吴麟征等，表扬忠义。

　　二十六日（壬午）

　　礼部尚书顾锡畴请追谥文震孟，夺温体仁谥。并从之。锡畴言：『体仁得君行政最专且久，其负先帝罪大且深，乞将「文忠」之谥或削或改；而补谥文震孟诸臣，庶天下有所劝惩』。报可。遂削体仁谥，说震孟「文肃」、罗喻义「文介」、姚希孟「文毅」、吕维祺「忠节」；希孟赠礼部右侍郎、维祺赠太傅。

　　崇祯十四年正月，李自成破河南，兵部尚书吕维祺殉难。

　　命改正内官监为朝殿，以崇宸极。并定早朝之制，以昧爽为期。其阁臣班次，应否止让公爵；若非勋臣，更不得越次与阁臣联班。违者纠仪御史奏闻。

　　原任河南劝农御史丁启睿奏曰：『臣弟分守睢阳参将丁启光，擒获商丘伪知县。该臣具奏，于崇祯十七年六月初四日奉圣旨：「览奏，知道了。丁启光所擒伪官，着即于军前枭示。兵部知道。钦此」。钦遵，即行文彼处枭示。本日辰时随接臣弟启光塘报内称：「先奉本部院谕帖，令卑职密会归德府知府桑开第，计擒各县伪官，不必兴兵大动声色，使彼知觉骇走。又差副将盛时隆、申吉、白维屏等，归德府桑开第委举人丁魁南、郭爌、余正绅等，卑职差中军游击黄承国、都司李定国、马国祯等，分头密布各县会定日期，俱于十六日一齐擒拏。获得归德府伪管河同知陈奇并伪条记一颗，商丘伪知县贾士俊父子、仆三人并伪契一颗、伪凭一张，柘城伪知县郭经邦并伪契一颗，鹿邑伪知县孙澄并伪契一颗，宁陵伪知县许承荫并伪契一颗，考城伪知县范隽并伪契一颗，夏邑伪知县尚国俊并伪契一颗；独永城一伪知县，卑职设伏兵于□阳集以待之，彼正在河北观望，屡次行票，未敢遽来。今将所获七贼，于本月二十日率领游击白维屏统领有马内丁二百名，亲押前来献俘，已到浦口。乞转请兵部差官接渡」等情。又据该将报称：「郭经邦中热病死，乞差官验明，或斩级解验」等情各到臣。该臣看得此日贼官，比前日之贼官大有异焉。前日北都无恙，群情两可，或犹有强逼观望之意；今共遵逆渠，乐为弹冠。于是绾符据邑，恣肆暴虐；惟意欲为，毫无顾忌。幸臣弟密布潜约，一日并擒七贼，恢复全郡，竟无遗孽。千里押解系囚累累，观者无不举手加额。今当押解过江正法，使江南之人，共知贼官俱缚，逆党潜灭；所关中兴者不小。至已死一贼，似应戮尸江北，悬之竿头者也。伏乞敕下施行』。有旨：『丁启光智擒伪逆，功亦可嘉；着从优议叙。其伪官既解到浦口，着献俘来京正法』。

　　山东巡抚王燮以皇太子及二王皆遇害闻。

　　王燮塘报内称：『本月初七日，据北京走回未任阳春县典史顾元龄口称：「卑职系浙江钱塘县人，于五月初二日出京，亲见闯贼败奔，已被吴总兵西追去讫。传言皇太子卒于乱军中，其定王、永王俱于贼走之日遇害于皇府二条巷吴总兵宅内。其老吴总兵亦被杀死。皇城宫殿、太庙享殿、各门亦俱焚毁，惟存正阳一门；其前三门外，焚劫更惨」等情到臣。而询其人，闻见真确，不胜悲痛。切念先帝以十七年忧勤之主，遭三百年来未有之变，至于身殉社稷，薄海伤心。今更嗣胤不存，同撄大难：此忠义之士所不禁抚膺而流涕也。惟当誓擒逆贼，早雪仇耻。至于哀谥之典，祈皇上亟赐举行』。

　　刘泽清亦奏报太子、二王遇害。

　　朱国弼、赵之龙随合疏请上太子、二王谥。管绍宁复疏言：『东宫确然遇害，请于明年二月为东宫制服』！

　　二十八日（甲申）

　　以丘磊为山东总兵官。

　　丘磊与左良玉同犯盗，磊独任之，免良玉死。磊坐斩，系刑部狱三年；良玉每一岁捐万金救之，得不死。

　　四镇咸欲寄家江南，惮祁彪佳威，以书通问；报书感以大义。自是，无一卒渡江者。高杰据瓜洲，尤跋扈。彪佳克期往会，至期，风大作；杰谓彪佳必不敢渡。彪佳携吏卒数人往辞；杰大骇异，尽撤兵卫，会于大观楼。彪佳披肝膈，勉以共奖王室。杰曰：『杰阅人多矣；如公，杰甘为公死。公一日在吴，杰一日遵公约』。共饭而别。

　　命部院科道官早定死节、从逆大案，以明朝廷劝忠诛暴之典。时御史黄澍又奏明汪伟殉难之烈、龚鼎孳党贼之状，故有是命。

　　德安王播迁，寄身渔舟。事闻，命该部勒限该抚按择定王居，以慰悬注（王名常淓，仁宗九世孙）。

　　命李栖凤整旅西征，暂给与关防、旗牌。

　　四川巡按御史刘之渤奏报：『合江、仁怀擒贼杨腾凤、张见阳等』。命事关军机者，密封下科；从兵科陈子龙议也。

　　大学士高弘图条上「使燕事宜疏」曰：『臣弘图等接镇臣陈洪范揭帖二：其一应办戎行事宜，其一佥求议劳清机宜。盖敌难预度，事虞中制。「春秋」之法，大夫出疆，得以专之；似谓今日宜镇臣虑之周、言之预也。臣闻先帝时已有款清意，阁臣杨嗣昌、周延儒阴主其议、阳避其名，首鼠两端。我以是故，于清失威信。今清得燕京于逆闯之手，大非昔日之比，又非唐、宋之已事也。即明目张胆言之，何讳？然事体重大，先要廷议佥同。若文臣左懋第果与偕行，二人皆老成持重，临时经权互用，足可济事。臣等谨条数事如左，惟陛下裁择施行。一、首奠山陵。闻梓宫葬于田贵妃坟园，此出自闯意，岂朝廷因由之礼！合于天寿山特立陵墓，选日恭厝；其陵名即拟进钦定，以省再条。至于明楼、享殿各营制时难举行，以俟异日。又东宫、二王神榇，访有确据，亦选地安厝如礼。适阅邸报，以旧辅谢升充山林使。大礼专遣何人，合先兵部差官马上赍敕去，陈洪范等亦即行。约以同日抵燕都，成兹巨典。一、预酌款赏。吴三桂、黎玉田仗义购清，当日必有成说，朝廷无从知之；今恐彼此舛误。陈洪范此行，必须探吴镇的耗，以手书往，需得其手书报；或相遇燕都面议更妥。如议分地，割榆关外瓯脱与之，遂以关为界；昔日之下策，今日之上策也，犹恐清未必首肯。若议榆关以内，即华夷无复界限，而山陵单弱，将何以安？备守不设，陵将安依？惟金币不妨优厚，应若干金。助我剿寇有功，复应劳军若干，亦宜从厚。若谓使臣别有便宜，非庙议佥同以去不可。一、防讲缺赏。建夷、北关钦赏有制，崇祯三年后概废矣。今与款，料清必并议及旧赏。不在今议者，须申谕以中原沦陷，纵令恢复，亦待生聚而后物力渐充；况大赦蠲免更多。以俟三年，匹马不犯之后，每量征（一作增）岁币十分之三，以渐补其积年缺赏之数。今若漫为许诺，反致失信。惟互市开则胡越一家，又何必索旧逋、败新盟？忠信之言，可行蛮貊；在使臣好语之。一、国书体裁。按景泰中，虏乜先书奏批答，曾下廷议，或欲称可汗、或欲称瓦剌王、或欲称太师；后竟称可汗。清自皇祖神末既称号历年矣，岂可仍龙虎将军之故事。或照夷俗可汗之，或照忠顺王例别立封号。又须给印勒、冠服等事，并令群臣会议。亦或称金国王，南北朝往往有之；谨附录备考。一、使臣仪节。朝使外夷，具有成礼。今清据燕京、称国号，必拘成礼乎？回纥不拜诏，安知无其事也！我使第不至屈节，即是不辱命、全天朝体。一、款金数目。除现賷劳师银两外，其岁币多寡，不可悬定。陈洪范到彼，有可议未敢擅便者，遣使疾足驰奏，洪范毋草草旋辕。总之，十万之外，数目太多，须驰差；十万上下，听便宜行。又，洪范自计其道里费，共二万三千八百一十四两；合无总给三万两。自山陵外，彼中当事者亦不少私觌。汉祖与陈平四万金，不问出入。今洪范事成，录其功；事或未可知，亦当录其劳。切勿铢锱销算，致出纳不得自由。一、约誓定盟。戎狄无信，彼若先勒金币然后退，亦须陈洪范留燕都，急将誓表驰奏，再遣官赍银币、誓诏以往，同洪范及吴三桂、黎玉田面议，令歃血开刀为誓定盟，乃为有济；宁展期报命』。

　　礼部尚书顾锡畴进恭拟祭告陵园文、祭告大行皇帝皇后文、吴三桂封爵制书敕谕铁券、黎玉田高起潜敕命又宣谕北京人民、移清朝御书，一一呈览。

　　二十九日（乙酉）

　　命鲁王暂驻处州。

　　闯贼归西安，复遣贼将陷汉中，降总兵赵光远。进掠保宁；张献忠固守，乃还。

　　自成自井陉西行，至平阳，分兵守山西诸隘；益发关中兵西攻，陷汉中。

　　福王命堵允锡为湖广参政，分守武昌、黄州、汉阳（允锡，字仲缄，无锡人；祟祯十年进士，官长沙知府。允锡一作胤锡）。

　　胤锡，字牧游，宜兴人；以无锡籍入试，补郡弟子员。

　　吏科章正宸痛举朝无讨贼心，上疏曰：『比者，河北、山左各结营寨，擒杀伪官，为朝廷效死力。忠义所激，四方响应。亟檄江北四镇，分渡河淮，联络诸路，一心齐力互为声援。两京血脉通，而后塞井陉、绝孟津、据武关，以攻陇右。陛下缟素，亲率六师，驻跸淮上；声灵动，人切同仇，勇气自倍。简车徒、选将帅、缮城堑，进寸则寸、进尺则尺，据险处要，以视中原。天下大矣，讵无人应运而出哉』？

　　命礼部尚书顾锡畴摄吏部佥改（一作铨改）。时张慎言去位，代者徐石麒未至，故以锡畴摄之。  
　 

卷五

　　江阴云墟散人李本天根氏辑

　　甲申（一六四四）秋七月丙戌朔

　　福王祀高皇帝以下于奉先殿，以大行皇帝、皇后祔祭。

　　命部监速造册宝。

　　命选净身男子。

　　以李于坚为浙江提学副使。

　　加张慎言、程注太子太保，予荫。

　　湖广巡按黄澍疏言：『湖南按臣刘熙祚，自永州被陷，为贼所执，于九月二十七日殉节于祁阳。临绝赋诗三章，题于署中。臣聆其语言、览其遗迹，慨然叹曰：「按臣真可谓得死所哉」！以臣所闻，湖南半壁死国事者，自长沙推官蔡道宪而外，指不再屈；而因有感于旧抚宋一鹤也。承天之变，武弁有愿负一鹤出奔者，一鹤坚持不肯，卒以身殉。夫一鹤，卦疆之臣也，死自应耳。顾使一鹤死而泯泯无闻，何以处夫城陷而抚臣不死者，如今日失事狼奔、名节尽丧之王聚奎？何以慰夫城亡与亡之宋一鹤乎？臣愚以为：赏罚者，天子之大权；忠义者，生人之至性；廉耻者，立身之大用。三者缺一，不可为治。伏乞皇上将臣言敕部，如此不辱国之刘熙祚作何优恤？罪不掩节之宋一鹤作何旌叙？而失事重大、丧心隳节之王聚奎作何处分？庶赏罚明而忠义奋、赏罚当而廉耻生，臣无任惶惧待命之至』。

　　「一席记闻」云：聚奎受事后，日一醉；贼锋已至，犹不醒。后与陈睿谟、王永祚等俱遁。

　　「甲乙事案」云：王聚奎弃数千里之地，逃回省城，日惟追比赋罚为事。直至新抚何腾蛟到任，乃扁舟南下。

　　御史朱国昌疏劾在逃巡抚郭景昌泊舟清凉门外，欺饰疏辨；因论其抚楚、抚晋种种罪状。有旨：『着速驱逐』。

　　张凤翔家眷与杨士聪遇南京颁诏官，即同南行，借临清兵自卫。凌駉预戒兵丁曰：『北兵无送人南下之理。万一京中闻之，不便』。故兵送至济宁即返。

　　「核真略」云：凤翔系于刘宗敏寓。贼西遁时，得一降贼旧部将先送至家，而家眷后至。

　　赠死事吏部员外郎程良筹光禄寺少卿（一作太常寺少卿）、举人刘申锡知州、员生杨之金教授，祠名「义烈」（良筹，字持卿，孝感人，尚书注子也；天启五年进士。注不附魏忠贤；忠贤矫旨，并良筹除名。崇祯时起官，历文选郎，遣戍释归。十六年，李自成陷孝感，良筹与同邑参政李时亨筑垒白云山聚守。贼使说降，良筹裂其书。贼怒，设长围攻之，相持四十余日，解去。时汉阳、武昌亦陷于张献忠，四面皆贼；独白云孤处其间，贼颇患之。已武昌为官军所复，良筹号召远近诸寨，犄角进兵，遂复孝感、云梦。十二月，进薄德安；兵败，退保白莲寨。寨中人素通贼为内应，良筹遂被执；说降不屈，羁之密室。明年正月，左良玉遣将攻德安；贼惧，拥良筹令止外兵，不从。贼弃城去，逼良筹偕行，又不从；遂被杀）。

　　良筹给半祭葬。

　　史可法开礼贤馆，招四方才智；下僚有才被弃者，亦悉举任用之。以监纪推官应廷吉领其事，卢渭等皆与幕府，称得人。

　　初二日（丁亥）

　　命给吉王应得恤典并谥。

　　廉访边才。

　　以徐士弘为提塘都司，抄章奏。

　　马士英荐林翘，授中书舍人。翘，江浦人，善星术。士英谪居日，决（一作卜）其必大用；至是，荐授中书。

　　王铎入朝，为人乐易可亲，书法绝佳，凡票诸臣疏多尔之。一日，姜曰广从容言曰：『外人以尔同内臣呼，如何』？铎大怒曰：『「书」言「尔有嘉谟嘉猷，入告尔后于内」；亦内臣耶』？是日，票尔尤多（一作是日诸疏）。

　　命礼部议遣河南宣诏官及辞朝起行时日。又命吏部察明河南守令悬缺，尽数遴补；地方残陷之后，不妨破格行之。时职方司王真卿言全豫情形、文武用命、擒剿伪官，正可乘机鼓励人心、恢复两河故也。

　　初四日（己丑）

　　廷试岁贡生，令八、九两月半举行。

　　帝亲行忌祭大典，着为令。

　　拜丁启睿兵部尚书，加太子太保，官其一子；以擒斩归德伪官也。

　　调郑芝龙兵六千入卫。

　　都司同知陈谦镇粤时，曾与郑芝龙盟于羊城，矢心报国。近因寇患，陈进剿三策。部议为其切于时势，可佐前筹，且与闽帅交善；今当差赍敕谕、金帛往闽，奖赉芝龙，兼调其兵六千拨与郑鸿逵统领，共足一万之数。谦俟差，旋推补以旌其劳。

　　谦临行，复请召对；面陈军政机宜，并祈臣工尽涤积习，忘尔我门户之私，文武协和、中外交应，以赞中兴之业。

　　以黄斌卿防御京口。

　　初五日（庚寅）

　　以左懋第为兵部右侍郎兼都察院右佥都御史，经理河北、联络关东军务；马绍愉为太仆寺少卿兼兵部职方司郎中，加陈洪范太子太保。赍白金十万两、金千两、缎绢万匹，出使于大清。

　　懋第赐一品服，弘范、绍愉赐三品服，以参赞兵部司务陈用极、游击王一斌、都司张良佐、刘统、王廷佐等从行。赍祭告陵园文一道、封总兵吴三桂蓟国公制书一道、敕谕一道、升升抚臣黎玉田、总监高起潜敕命各一道、敕谕陷敌文武诸臣一道、劝奖功劳圣谕一道、宣谕北京人一道、宣谕夷人御书一道、吏部给懋第府州县空衔札付二百道、兵部给洪范参游守把空衔札付二百道以行，俾相与激劝忠义、感动军民，以为恢复之举。给路费三万两。

　　用极，字明仲，昆山人。常从燕赵出塞，周行险阨，以智勇自负。先是，建议群臣之使北者，大小文武皆畏缩弗敢任；用极闻之，慨然曰：『主辱臣死，此何时而谦让未遑耶？惜用极仅一书生，不足为国重；苟有行者，我即辅之』。会懋第请使北，用极往见，意相得；遂佐之行。临发，亲友饯之，用极白衣冠往，亲友讶之；用极曰：『左公忠孝人，吾从之，图死国耳。白衣冠以送左公，且以自送也』。

　　一斌，宁国人，武进士。良佐、统、廷佐，俱上元人。

　　马绍愉，故兵部郎官。尝为陈新甲通款于大清，至义州而还，未得要领。新甲既诛，绍愉以督战致衄，为左懋第劾罢。及是，绍愉已起官郎中，乃进为少卿，副懋第。懋第言：『臣此行致祭先帝后梓宫，访东官、二王踪迹。臣既充使臣，势不能兼理封疆。且绍愉臣所劾罢，不当复与臣共事。如必欲用臣经理，则乞命洪范与绍愉出使，而假臣一旅偕山东抚臣收拾山东以待，不敢复言北行。如用臣与洪范北行，则去臣「经理、联络」之衔；但衔命而往，而罢绍愉勿遣』。阁部议止绍愉，改命原任蓟督王永吉。有旨：『仍遵前议』。

　　懋第疏云：『臣衔命以经理河北、连络关东为命。夫河北，则山东、北直也；关东，即辽东也。辽久属建，北直近为建所有。山东虽杀伪官，遍地皆贼。臣家人来云：胶州一带，贼至二、三十万；则不皆向化可知也。经理则有封疆之事，名实相乖；此衔之当议者也。马绍愉昔年赴建，为建所折，奴颜婢膝，建赉之参貂；台臣陆清源纠之。其与建交情深浅，臣诚不知。但闻其私许建金十万两、银一百二十万两，逢人诵说；臣不便与之同行也』。

　　考选诸臣。帝初登极，侍从乏员，命『将中行、评博、推知暂行减俸行取一次，以后照旧例行。旧例原限年月，今虽酌减，该部原（一作仍）行奏明。见到诸臣，即考选补用』。

　　定加恩例。凡新受官职，有无级可加者，酌令各进勋阶一级，照与服俸诰命。在外监司守令，各以到任日为始，扣限至本年六月初间，凡历俸一年六个月以上有正荐者，俱得遵照（一作诏）加恩。限外虽一日不许假借，令部科交核之。

　　参将夏有光报：『探至台儿庄，知闯贼现在平阳整顿兵马，太原、潞安乡绅富户尽徙入陕』。

　　将乐大旗山顶出旗五色，踰时而没。广州太白经天，会同雨雹大如斗。

　　初六日（辛卯）

　　升程世昌都察院右佥都御史，巡抚应天。

　　旧辅蒋德璟疏辞召用，并进中兴三策；帝嘉纳之。

　　安庐巡抚张亮闻李自成西奔，谓贼势可乘，讲解职，视贼所向，督兵进讨（亮，字揆伯，四川内江人，举人）。

　　张亮疏言：『照得闯罪滔天，神人共愤；先帝抑郁之憾当洗，祖宗痛伤之耻当雪。说者为龙飞伊始，次第渐行；而臣谓布告之檄，有不容顷刻待者。贼之初起也，假仁假义，以笼络人心。今日燕都陷后，勒人资财、掳人妻女，依然强盗行径，而人皆切齿恨之：可乘之机一也。人之从贼也，将偷狗彘之生以腼颜富贵。既至，拘系狱中，身膏贼刃；此风一传，人竞名节：可乘之机二也。先帝神明，遭此惨祸；凡有血气，共切怨伤。一倡复仇，人争攘臂：可乘之机三也。吴三桂率辽人两战两捷，贼氛既挫，我锐可鼓。檄传各省大张义旗，富者出饷、勇者出力，事平之日，以爵酬功：可乘之机四也。天下事一坏于营身家之人，再坏于全躯、保妻子之念，以致亲上死长之道，仅存几希。今皇上赫然中兴，必有豪杰之士环卫而起；如周之宣王、汉之光武，必有异人以佐之。伏乞大沛纶音，广收草泽。若其智勇兼至，是不可以格例为拘，或以一介而跻卿相之班、或以卒伍而登大帅之席；而又悬世爵之赏、茅土之封以劝之，未可语终无人也。臣，西鄙人也，两任边道，三捣卤巢；虽无弧矢之长，颇知兵家之事。自闻国难以来，一腔忠愤，指发难已。皇上假臣以讨贼之权，使臣得召募义勇、歃血复仇，系闯贼之头而献阙下，复全盛之金瓯而洗九庙之痛憾，即死有余荣。伏乞皇上早简一官，代臣巡抚，俾臣得一意办贼：视贼所向，臣必灭此而朝食，非徒托之空言也』。

　　更黔督为抚偏（？），即改川、黔、云、贵、广西督抚驻扎荆、襄。

　　浙江总兵王之仁请开屯金塘大檄，帝命户部确议具奏。

　　顾锡畴疏荐监生涂仲吉、生员诸永明为翰林院待诏（仲吉曾疏救黄道周，廷杖遣戌；永明执贽见道周于狱中，亦被系者）。

　　湖广巡按黄澍疏言：『臣历任楚、豫，颇知两地情形。豫之亡，亡于心离。故概责楚以逃城，楚人死不心服。然婉语之曰：「未曾一守之也」。楚人且敬爱之。盖未曾守者，逃城之别名。而心离之祸，如往事推求，殊费支节。惟有归狱于守土者，以伸祖宗之法。至于倡逃之士绅，则未遑为皇上告也。然望皇上赦其既往，而申饬其将来。如一城恢复，向之背城而去者，亦必不肯望城而来。一、二有司所聚族而谋者，仅鸠形鹄面，势无复之之穷民耳。其乡绅士夫，有借名远游者、有伏处湖泽者、有入山惟恐不深者，有挈妻子、携金资徙金陵吴越者。国无其人，谁与共守？脱或有失，即日取一、二形疲衰惫之有司，戮之市朝，亦何益存亡之数哉？臣愚以为每一郡州邑必有乡绅大姓若而人、素封者若而人智效谋而富输财，然后有司得鼓舞舍命之百姓而用之。目今恢复一城，必尽檄各乡绅入城，不入者以逃城论罪；青衿素封而下，臣径将监之以法。然乡绅入，而素封青衿自不敢不入；则全恃贤士大夫为之倡也。然后划为一定之法，逃城者必诛，并籍其家可也；守城者必赏，立复其官、加其秩、表其闾可也；死城者必恤，美其谥、厚其赠、录其后人祀之明堂可也。而尤乞皇上严敕南直、苏、杭各省毋为含垢纳污，务令乡绅、孝廉各归其处；否者，令所在官司驱逐而诟厉（一作诟詈）之：庶三楚无益空之虞，而恢复有再振之日。除臣一面严行已恢复州县按名敦请，而作梗之尤者许抚按不吝白简为皇上正告。盖欲为国家收拾残疆，不得不为绩习大破情面。惟我圣明慈鉴矣』！

　　旧制：东阁禁地，一切闲杂人等不许径入。一切揭令（一作帖）在外封口，至阁门外拆口，然后投入；随从人役，皆在别院。其防闲为至严，不惟王言重密不泄，而人亦不敢干以私。时留都百事新创，大学士王铎恭请锁钥封条；『如有窃探者，许臣直参究处，庶人肃、旁经塞，公道昭明矣』。

　　定中元节祭典：二陵及南北山享茔堂，预以十三日行礼。孝陵仍遣徐弘基，兴陵遣朱国弼，南北山照旧行，恭皇帝陵遣礼官致祭。

　　初七日（壬辰）

　　定守凤陵戍兵五千人。

　　内臣谷国珍请守护凤陵戍兵；帝命定额五千名，饷器着该部派给。

　　以刘之勃为都察院右佥都御史，巡抚四川。

　　遣各官颁「行追尊谥号诏」于天下：徽、宁、池、太、广德，陈震生；庐、凤、两淮，汪鋐；苏、松、常、镇，卢象观；浙江，张翎之，并赍潞、周、鲁、崇四藩去；江西，唐兆恒；广东，冯裴；广西，潘琪，并赍桂、惠二藩去；福建，徐远；湖广，李崇稷；河南，周兰；四川，王鸣珂；并赍瑞藩去；云南、贵州，欧阳素；陕西，朱国玺；北直、山西，即令左懋第、陈洪范赍行。

　　赠叶盛吏部尚书。

　　湖广按臣黄澍请即叙死难诸臣：『长沙□蔡道宪、承天锺祥令萧汉、留守都司沈寿崇、下江防道许文岐四人，事久论定，不惟无愧天朝，亦且有光国史。伏乞敕赐褒扬，以表奇烈』。

　　命察汰武官札付。因年来僭乱侈滥，致为民害。以后止许枢督抚镇等官量用加衔，以便临敌鼓舞；其余该督抚按，尽行严察汰革。

　　大清睿亲王遣官赍书致史可法。

　　书曰：『予向在藩阳，即知燕山物望，咸推司马。及入关破贼，得与都人士相接见，识介弟于清班；曾托其手勒平安，拳致衷绪，未审以何时得达！比闻道路纷纷，多谓金陵有自立者。夫君父之雠，不共戴天。「春秋」之义：「有贼不讨，则故君不得书葬、新君不得书即位」；所以防乱臣贼子，法至严也。闯贼李自成称兵犯阙，手毒君父；中国臣民，不闻加遗一矢。平西王吴三桂介在东陲，独效包胥之哭；朝廷感其忠义，念累世之夙好、弃近日之小嫌，爰整六师（一作貔貅），驱除狗鼠。入京之日，首崇怀宗帝后谥号、卜葬山陵，悉如典礼；亲郡王将军以下，仍故封，不加改削；勋戚文武诸臣，咸在朝列，恩礼有加：耕市不惊，秋毫无扰。方拟秋高气爽，遣将西征，传檄江南、联兵河朔，陈师鞠旅，戮力同心，报乃君国之仇，彰我朝廷之德。岂意南州诸君子苟安旦夕，弗审事机，聊慕虚名，顿忘实害；予甚惑之。夫国家之抚定燕都，乃得之于闯贼，非取之于明朝也。闯贼毁明朝之庙主，辱及先灵；我国家不惮征缮之劳，悉索敝赋，代为雪耻。孝子仁人，当如何感恩图报！兹乃乘逆寇稽诛、王师暂息，遂欲雄据江南，坐享渔人之利。揆诸情理，岂可谓平？将以为天堑不能飞渡、投鞭不足断流耶？夫闯贼但为明朝祟耳，未尝得罪我国家也；徒以薄海同仇，特伸大义。今若拥号称尊，便是天有二日，俨为劲敌。予将简西行之锐，转旝东征；且拟释彼重诛，命为前导。夫以中华全力受制潢池，而欲以江左一隅兼支大国；胜负之数，无待蓍龟矣。予闻君子之爱人也以德，细人则以姑息。诸君子果识时知命，笃念故主、厚爱贤王，宜劝令削号归藩，永绥福禄。朝廷当待以虞宾，统承礼物，带砺山河，位在诸侯王上；庶不负朝廷伸义讨贼、兴灭继绝之初心。至南州群彦翩然来仪，则尔公尔侯，列爵分土，有平西王之典礼在。惟执事实图利之。挽近士大夫好高树名义，而不顾国家之急；每有大事，辄同筑舍。昔宋人议论未定，兵已渡河；可为殷盐。先生领袖名流、主持至计，必能深惟终始，宁忍随俗浮沉？取舍从违，应早审定。兵行在即，可西可东；南国安危，在此一举。愿诸君子同以讨贼为心，毋贪一瞬息之荣而重故国无穷之祸，为乱臣贼子所笑。予实有厚望焉！「记」有之：「惟善人能受尽言」。敬布腹心，伫闻明教。江天在望，延跂为劳。书不尽意』。

　　福王命米寿图出按四川。时川地已为张献忠所据，命吏部简堪任监司守者从寿图西行（寿图，宛平人，崇祯举人；官南京御史）。

　　命吏、兵二部议山东擒伪官功次。地方缺官，作速遴补。如真知其贤而有用，不妨大破资格；仍听新抚王燮便宜行。

　　闯贼李自成遣降贼伪将马科入四川，掠保宁等处。

　　福王命黄澍监军楚中；时按差已毕故也。

　　吏科给事中章正宸疏言：『两月已来，闻大吏锡鞶矣，不闻献俘；武臣私斗矣，不闻公战；老臣引遯矣，不闻敌忾；诸生卷堂矣，不闻请缨。如此而曰是兴朝气象；臣虽愚，知其未也。臣以进取为第一义；进取不锐，则守御必不坚。比者，河北、山左忠义响应，各结营寨，多杀伪官，为朝廷效死；不及今电掣星驰，倡义伸讨，是劘天下之气而坐失事机也。宜亟檄江北四镇分渡河淮，联络诸路，齐心协力互为声援，使两京血脉通，而后塞井陉、绝孟津，据武关以及陇右；恐贼不难旦夕殄也。陛下又何不缟素，亲率六师于淮上。但陛下亲征，岂必冒矢石、履行阵哉！声灵所振，人切同仇，虎豹貔貅勇愤百倍也。今都门部院寺司各署，不称「行在」而工作仪文。陛下赫然欲为中兴令主，宜严饬诸大臣，速简尔车徒，某旧额、某新增，水几何、陆几何；速备尔蒭粮，几何本、几何折，主几费、客几费；选尔将帅，某堪树纛、某堪分阃；审尔形势，某地建镇、某地设堡、某处埋伏、某处出奇；修尔戈矛，缮尔城堑：进寸则寸、进尺则尺，扼险处要，大势已得。天下大矣，不患无人，臣未见张、韩、刘、岳之杰不应运而出也』。

　　湖广监军黄澍疏言：『旧年十二月初一日，拜有岳州恢复一疏。正月初三日，据郧标右营副将买一选塘报：「献逆于十二月十日自荆河口搭浮桥渡河，十二月二十四日入荆城及老■〈犭回〉■〈犭回〉合营」。先是，荆为闯逆部贼任孟所据，老■〈犭回〉■〈犭回〉曾与之争营；自献贼渡河，而任孟已宵遁。为分为合，虽未可知，臣于此喜惧兼有也。左帅昔坐镇江州也，所关至重，上执江湖、下障浙直；诚惧狡贼东奔耳。今献既据荆，则并力于一路。使凤督出师蕲、黄之间，由西堵截；左帅出全力于武汉，可一鼓成擒。闯逆业已入秦，一时未能反顾；自此而承德盘据诸贼，有望风靡耳。臣安得不喜？然献逆之狡，从来未有，或自荆趋常德而入川；或一支出汉川而合其舟师蔽江而下，忧在金陵，江、浙都未可安枕卧也。否则，或当据江陵，拥其建瓴之势，而承天之恢复无期、汉阳之旦夕莫保。由此言之，臣又安得不惧？伏乞皇上敕行间诸臣合力夹剿，乘闯贼不及反顾之时、献逆方在狐疑之日，我之得志于贼，可以智计者也』。

　　沈国元曰：「献、■〈犭回〉在荆襄，闯逆踞承德。楚中入川、入豫要路，我往则寸寸皆断，彼来则处处皆通。今我所得，前者惟青、徐一线与亳、归数武而已。我往彼或不来，我不往彼必来。况彼来皆处顺便易驰之势！我之守御、我之接应，安得尚泄泄无先计也』？

　　命金声桓驻防扬州。

　　命江南抚按选择府佐一员驻防京口，以通两岸声气。

　　太仆寺少卿万元吉，请料理接济各镇粮饷，帝命户部无误军需。

　　补李之椿光禄寺丞。

　　命兵部作速设法救援畿南地方。时真定府知府邱茂华自称因守臣节，不从清、闯；史可法以闻，令速援之，以鼓励燕赵之人心，使皆明于顺逆大闲。

　　以雷起剑为职方主事，管郎中事。戎政尚书张国维，曾疏荐其才，堪赞军事。

　　德王侨居广信。

　　闯贼李自成复遣军至潼关、道洛阳，攻密县。

　　初九日（甲午）

　　福王命从逆诸臣以六等治罪（一作定罪）。

　　命户、兵二部发饷银十万两并骡马千骑价值，接济山东抚镇军前急需。

　　礼部恭进四宝。

　　御史陈荩奉命募兵滇中，纡回万里。谓『必饷足而后兵可调集。黔既硗瘠，未能挪移；滇额解足，无从贷借。有兵无饷，何以济事？请严敕抚按责成地方有司亟早储蓄，多方设处；务令师行粮从，免臣仰屋之叹。倘有违误，按以军法参处：庶慰燃眉。又接阁臣史可法揭帖，期臣到滇，先调土兵三千立行遣发，仍令臣携饷银三万两而往；疏已下部。切念长途不便负重，时日又有耽延；合无许臣移文江西抚按转行藩司，将本省应解京额存留三万两，俟兵到日为接济之需。乞即给空批与臣拨兑，事不烦而应颇捷』。众以为宜。

　　付募兵御史陈荩令字牌大小八面，俱照旧制用「令」字行。

　　添用五府轮流值宿二员官。

　　十一日（丙申）

　　工科都给事中李清请追谥开国名臣及武、熹两朝忠谏诸臣。有旨：『该部速与题覆』（清，字映碧，扬州兴化人，春芳元孙；崇祯四年进士。出封淮府，国变得不与；复命南京，进工科）。

　　督师阁部史可法〔□〕「江警（一作禁）事宜」。有旨：『南北气脉相联，兵民情好，宜督责成扬、镇两江防官印票执验，足尽江防要领。有故为阻挠、纵兵搜劫的，定将防汛各官拏问重处。其官镇官兵丁口既安置得所，便刻期恢剿，以答朝廷系眷至意。长江襟带舳舻，自有操臣为政；卿标下伏波一营，听归并原营：事权一则志不分，进取锐则功必成。得卿奏，嘉悦久之。该部知道』。

　　起汪承韶补河南道御史。

　　湖广督师两标及降丁饷银，部议即分派于荆、襄、长、岳四处支给；用楚赋养楚兵，事属便安。从之。

　　加李际遇、刘洪起总兵衔敕书一道，以接济防御河南；时闯贼复扰河南州县故也。

　　李际遇，登封人。幼读书，应试不就；归而耕，与矿徒陈金斗等往来。金斗开矿，得天书，善占候望气；际遇拜之为师。官军擒金斗并际遇妻子，杀之。际遇反，据登封五寨，与万登、刘洪起阴相结。李自成破汝宁，际遇请降；洪起独不可，嘱弟洪起等居守，自诣左良玉军前请兵，一日夜走七百里，足胝尽裂。既而与老■〈犭回〉■〈犭回〉战，败之。遂约际遇杀汝州伪官请命，上下诏褒美。

　　抚宁侯朱国弼以不与会推为请，冢臣疏争非制。内批：『出何典故』？

　　荫罗钦顺一子入监。

　　十二日（丁酉）

　　依旧制为五军、神枢、神机三大营。

　　定京营之制，悉照北京。命兵部以杜弘棫、杨御蕃、牟文绶补三大营各总兵官，各统一营至五营；丁启光、窦国宁、胡文若补三大营各总兵官，各统六营至十营。詹世勋等各补正副号都头，着一并察换（文绶，本凤阳总兵）。

　　诏各镇举用大帅，由督辅具题；着为令。时刘泽清举水陆大将马化豹、柏永馥，俱听史阁部具奏。疏入，帝嘉其得体，遂有是命。

　　监军黄澍疏言：『定乱之一、二臣，上系九庙之安危，下关人心之向背；内则百僚之观瞻，外则大帅之弹压：其今日尤为吃紧。此必皇上内秉精明、外采舆论，国人皆曰「可用」则用之，国人皆曰「可杀」则杀之。毋因一时之才情博辨，误信小人；使党羽既成，祸患骤作。先帝全盛之天下，止缘宰辅混淆、中枢败类，遂至于亡。矧今国事初定，人心惶惶；自古未有奸臣在朝，而将帅能立功于外者。此言至痛至切，千古同观。惟圣明留神特察，天下幸甚』！

　　大学士史可法「请征辟之法以通铨政之穷疏」曰：『国家设四藩于江北，非为江左偏安计也；将欲立定根基、养成气力，北为恢复神京之计，西则为澄清关、陕之图，一举而遂归全盛耳。圣明在上，忠义在人；君父之仇耻特深，海宇之群心竞奋。在师武臣，无不以灭贼复仇为念者；乘时大举，扫荡可期。特可虑者，兵戈扰攘之中，不复有百姓耳！无百姓，何利于有疆土。故此时择吏不缓于择将，而救乱莫先于救民。所谓得一贤守如得胜兵万人，得一贤令如得胜兵三千人；正今日之谓也。然而，今日之守令难言。虽已前北都未陷，求牧方殷，非不有破格之除升，何曾收得人之实效！地有难易、缺有炎冷，无不用其营避；而兵荒残破之地、卒举而授之庸人。况今日已陷之残疆另图恢复，安民御寇，万苦万难；此岂白面书生所能胜任？目今人才告乏，资格为拘。东南缺员，正自不少，安能复填西北之缺，使无致叹于晨星？则铨选法穷，不得不改为征辟。往时保举，多系慕膻；故捷足蝇营，真才裹足。今西北则危地也，危则人人思避；而真从君父起见，誓图除凶雪耻、垂功名于千载者，乃始投袂而相从、请缨而奋起。臣以为宜仿保举之法，直行直省抚按司道及在京九卿科道官，果有才胆过人、堪拯危乱者，不拘资格，各举一人，起送到京，资以路费，赴臣军前效用，酌补守令缺员。二年考满，平升善地；三年考选，优擢京曹。其有靖乱恢疆、功能殊异者，立以节钺京堂，用示酬劝。如各官避嫌不举，即听该科指参，重行罚治。其有怀才思售、赴臣军前者，验其真才，一体录用。再如江北、山东、河南一带，有能保护一方、为民推服者，即系桑梓之邦，亦可权宜径用。总求天恩破格，假臣便宜；决不敢滥用匪人，自误进取。闻逆贼所至，常带多人，得一州即设一州官、得一县即设一县尹；小人不识顺逆，为所用者恒多。况际国祚重新、贼寇垂尽，则必有桓桓德心之士，辐辏而翼中兴；臣拭目望之矣』。

　　十三日（戊戌）

　　刘宗周抗疏劾马士英，言『陛下龙飞海甸，天实予之。乃有扈跸微劳，入内阁、进中枢，宫衔、世荫晏然当之不疑者，非士英乎？于是李沾侈言定策，挑激朝臣矣；刘孔昭以功赏不均，发愤冢臣矣；朝端哗然聚讼，而群阴且翩翩起矣；借知兵之名而逆党可以燃灰，宽反正之路则逃臣可以汲引，而阁部诸臣且次第言去矣。中朝之党论方兴，何暇图河北之贼？立国之本纪已疏，何以匡攘夷之略？高杰，逃将也，而奉若骄子，浸有尾大之忧。淮扬失事，不难谴抚臣、道臣以谢之，安得不长其桀骜？则恃士英卵翼也。刘、黄诸将，各有旧汛地而置若奕棋，汹汹为连鸡之势；至分剖江北四镇以慰之，安得不启其雄心？则皆高杰一人倡之也。京营自祖宗以来，皆勋臣为政，枢贰佐之；陛下文国伊始而有内臣卢九德之命，则士英有不得辞其责者。总之，兵戈盗贼，皆从小人气类感召而生；而小人与奄宦，又往往相表里。自古未有奄宦用事，而将帅能树功于方域者。惟陛下首辨阴阳消长之机，出士英仍督凤阳，联络诸镇，决用兵之策；史可法即不还中枢，亦当自淮而北、历河以南，别开幕府，与士英相犄角。京营提督，独断寝之；书之史册，为弘光第一美政』。王优诏答之，而促其速入。

　　马士英既以荐阮大铖业物议，意颇折。一日，阁中以词臣缺人，言及故庶吉士张溥。士英曰：『我故人也；死，酹而哭』。姜曰广笑曰：『公哭东林贤者，亦东林耶』？士英曰：『我非叛东林者，东林拒我耳』！曰广更从臾之，士英意解。而刘宗周疏劾自外至，大铖宣言：『曰广实使之』。于是，士英怒不可止矣。

　　士英尝赋诗曰：『苏蕙才名千古绝，阳台歌舞世间无。若使同房不相妒，也应快煞窦连波』。盖以苏蕙喻姜、刘，阳台喻大铖也。

　　马士英为刘宗周所劾，大怒，即日具疏辞位；且扬言于朝曰：『刘公自称「草莽孤臣」，不书新命，明示不臣天子也』。王温旨慰留。

　　刘泽清、高杰日夜谋所以杀刘宗周者不得，乃遣客十辈往刺宗周。宗周时居丹阳佛寺，危坐终日，无惰容；客前后至者询其生平，俱不敢加害而去。

　　除梁于涘万安县知县。

　　兵部员外李向中疏曰：『臣闻天下犹一身，故治天下犹治一身。然人之一身，自顶至踵，未有一处疢疾而全体得休娱者。长江一带，溯京口而上，为足为股；则臣乡湖广之不病隔膜，而为咽喉明矣。臣察附近诸处，有各镇界之于外而水师防之于中；且逆闯近已西归，则下江可无深虑。独臣以湖广穷民散乱、军旅空虚，万一逆闯由陕西而河南、而湖广，踵献贼之策竞渡武昌，则江南岂复得安堵乎？臣愚谓荆、襄两处，宜作速设重镇、募大兵，并办措糈粮，以据其上游，与淮、凤诸处相为爪牙犄角；使贼骑不得驰骤汉、黄，庶可保障江南耳。且襄阳而下、汉阳而上，为承天陵寝重地；按其昭穆，迄今仅四世耳。皇上孝思格天，当不忍使祖宗陵寝为贼众出没之区。臣所谓恳乞圣明就令早为整顿者，此也。至左镇驻札武昌，逆闯视之，自隐然有虎踞在山之势。而抚臣何腾蛟一腔忠义，千里干城；小民依之若婴儿之求慈母、将士信之若手足之应腹心，亦可谓上下相安、军民各得者矣。近闻有升迁别省之说；即他有继者不无才堪胜任，而觉其一旦挑衅，将来解纷不亦时踰迁而言愈失耶？臣为恳乞皇上仍令抚臣何腾蛟照旧和衷者，此也。臣新进末员，本不当出位言事。而但思保江南者不在逼处江干而在扼其领要，则臣省荆、襄最急矣；而安臣省者，拒贼犹后、驭兵为先，则知抚臣其不可更矣。伏惟圣明，速赐施行』。

　　监军黄澍流言：『欲图恢复，则兵其首重矣；欲图用兵，则饷其要务矣。伏乞皇上敕户臣将现在直省一切钱粮除蠲免外，将本年各项本、折竟造一简明册，并饬兵臣造一天下兵马简明册，恭呈御览。此二册者，皇上时一置之案头、纳之袖中，某兵食某饷、某人督催，和盘打算，量入为出；凡有呼吁，按本而应之。臣曩在北都，见司农者不知天下钱粮之数，司兵者陈之，先帝以为可；况在今日，尤宜加意』。

　　史可法奏：『邱茂华报吴三桂师次庆都，建立大清国顺治元年旗号，迫人剃发』。

　　严六曹注销法，以杜延迟挂漏之弊。

　　十四日（己亥）

　　福王起陈龙正为祠祭司员外郎；不就（龙正，字惕龙，嘉善人；高攀龙门生。崇祯七年进士，官南京国子监丞。门人私谥「文洁」）。

　　以余扬为考功司主事。

　　左懋第濒行上疏，言『臣此行生死未卜，请以辞阙之身效一言。臣所望者恢复，而近日朝端行事，似少恢复之气。愿陛下时时以先帝仇耻为心：瞻高皇之弓剑，则思成祖、列圣之陵寝何存；抚江上之黎民，则念河北、山东之赤子谁恤！更望廷臣时时以整顿士马为事，勿以议和为必成、勿以和成为足恃。必能渡河而战，始能扼河而守；必能扼河而守，始能画江而安。先帝殉难臣少，由谏诤臣少也。远如幽燕之地，愿勿以在远而忘；近如伋直之流，愿勿以逆耳而弃』。众韪其言。王命以三千兵护行。

　　马绍愉陛辞，语及陈新甲主款事；王曰：『如此，新甲当恤』。廷臣无应者；独少詹事陈盟曰：『可』。因命予恤，且追罪尝劾新甲者。廷臣惩刘孔昭殿上相争事，不敢言；给事中陈子龙与同官李清交章力谏，事获已。

　　太监谷国珍奏：请监司总兵以下，悉勒令行属官礼。

　　操江诚意伯刘孔昭流言：『臣前有谨□筹江之议一疏，内题下江设镇及募兵措饷事宜；奉圣旨：「兵部会同操臣即行确议具奏。钦此」。该臣覆设镇一节，原疏已详。至增兵一事，部题「原议设水师五万。今旧军旧兵合计一万一千七百耳，其余须于直、浙海乡募取强干勇往有来历者而用之。如南中游惰积猾，习为串逃；又近议漕卒向称骄悍，且多不逞之徒：皆不足用。即新江旧军虽能效死，但多依恋家居。江上时时调防，当并用募兵为妥。募兵之费，如安家、衣甲在行坐月粮之外，每名约用银四两；万人须四万两，所宜速为措处者也」。其措饷一事，察部题「四镇每镇额兵三万，每岁银米共享饷六十万；又田土听其开垦、山泽听其开采，仍许于境内招商收税。今操兵二万，须饷四十万。然水师与陆师不同，中间如舵工、捕盗，皆当加倍于常糈。即以四十万定为饷额，而合用军器、火药、侦探、赏功、行粮等项，尚不与焉。饷额之外，惟有沿江新滩可议屯垦而所入有限，宜候屯垦有绪因而取资者也」等因；于本月初三等日两次移揭兵部会同户部裁议覆行去后。旬日以来，未见议覆。该臣看得今日防江甚于防边，筹兵筹饷刻不可缓。即如募兵，移取、安家、衣甲之费，分头召募，往返仍须累月；教习演练，尚非一朝一夕可成。至如兵饷，尤当议取给之法。若司农措解不前，不若照操院现行分派于苏、松、常、镇就近催给，亦为两便。凡此皆须拟议确当，非一时可办（一作而决非一时可办）。今枢臣请假不视事，臣前疏未得议覆。江上甚危，隔岸便为寇仇；周防毖饬，万难姑待。臣因思先帝之时，用人行政遇一章奏，辄群起嚣纷，左右互袒，先使当事者不得展措；往往紧急时日、紧急事务，误于机锋笔舌而不暇顾。前盐甚惨，宜以为戒。且今日之事，大臣以天下为己任，亦不在于杜门谢事已也』。

　　史可法请叙东省倡义歼贼伪官乡绅张凤翔等。有旨：『即分别擢用』。

　　武英殿行插剑悬牌之制。

　　闯贼伪将宋朝臣兵至杜胜集，原任兵部主事郭献珂召标将张成初与战于桃园，贼兵溃，追斩朝臣。

　　十五日（庚子）

　　帝诞日，视朝受贺。魏国公徐弘基、抚宁侯朱国弼、安远侯柳祚昌、灵璧侯汤国祚、忻城伯赵之龙、东宁伯焦梦熊、南和伯方一元、诚意伯刘孔昭、成安伯郭祚永各进采缎恭贺，帝命该衙门察收。

　　「杞史」云：驾出内官监，服黄袍，十六校尉抬棕轿进，坐武英殿，文武朝见庆贺。折宴散讫，仍回内官监。

　　十六日（辛丑）

　　命戎政忻城伯赵之龙同提、协二臣往阅水师。

　　后府都督牟文绶请留旧募原兵，以壮京营守御。先是，文绶协防凤陵；见贼势纵横，捐资募练义勇数千，以资战守。闻有京营之命，即与总镇刘良佐面议，于中愿留凤者、不愿留者，各听自便。于是除愿留者，即令原领兵官王先声、袁大仁等统率并骑甲器炮俱赴刘镇交付外，其余挈妻子先南走，期以随。文绶恐强拂其意致溃散去，故任其随行，暂驻扎江浦，约共四千余兵，将有不忍相离之情。文绶已具奏：『今按后府该督神机、巡逻二营，名虽一万六千有零，实在不及一半。值此多难之日，宜讨军实而申警之。倘得隶此四千人于二营，可裨战守缓急之用；欲照各镇额例，一体加饷』。奏入，帝下其章于所司。

　　兵科给事中陈子龙请召还故尚书郑三俊、都御史易昌期、房可壮、孙晋。

　　以徐人龙为兵部右侍郎。人龙初闻国变，即传檄倡义讨贼。

　　十八日（癸卯）

　　刘良佐疏劾『刘宗周力持三案，为门户主盟；倡议谏亲征，图晁错之自为居守、司马懿之闭城拒君。陛下既不为诸奸所容，莫若顺成其志，暂幸凤阳』。疏未下。刘泽清复草一疏，署高杰、刘良佐、黄得功名上之，言『诸臣往以梃击、红丸，谋害皇祖母、皇考。今岁迎立时，又力戴疏藩，诋诬圣德；非臣等与马士英歃血订盟、朱国弼驰书约史可法翊戴，则天位久属他人。宗周等谋危圣躬，已见于凤阳一疏。凤阳无城郭，止有高墙；陛下新承大统，欲安驻于烽火凶危之地。此必非宗周一人逆谋，乃姜曰广、吴甡合谋也。曰广心雄胆大，行伪言奸；不快陛下得位，故密通死党宗周，先剪除内外翊戴诸忠，然后迫劫乘舆迁居别郡耳。乞逮曰广等三奸，付之法司，明正其谋危君父大罪。如甡、宗周入都，臣等即渡江赴阙面诘其奸，正「春秋」讨贼之义』。疏入，举朝大骇，曰广疏辨乞去。王乃传谕诸臣和衷集事，宗周不得已入朝。初，泽清疏出，遣人录示杰；杰曰：『我辈武人，乃预朝事耶』！得功亦驰疏辨：『臣不预闻』；士英寝不奏。可法不平，遣使遍诘诸镇，咸云不知；可法遂遽以入告。泽清闻之，即言疏实己草，而良佐等知状。可法复驳议公疏，泽清辈由是气沮。

　　可法驳疏云：『此疏乃出诸黎丘之巧鬼』。泽清随具疏，言『此疏实出臣手，因可法偶问，混答之耳』。士英方快心于逐姜、刘，即票旨云：『这所奏，知道了』。不复致诘。

　　礼部题钱谦益、陈盟、管绍宁俱以原官充经筵讲官；以秋讲届期也。

　　十九日（甲辰）

　　荫福府内臣屈尚忠、田成、张执中等弟侄各都督同知，世袭锦衣卫指挥使。

　　封疆失事太监孙呈琇南归，姜曰广拟旨降调，内批予原官。吏科章正宸疏争，不听。

　　顾锡畴纠从逆词臣周锺、项煜、杨汝成、杨观光等二十余人，请法司定罪。命察议。

　　兵科陈子龙疏纠漕储副使庄应会督漕狼籍。

　　常熟进士王曰俞请表长洲生员许琰。

　　御史朱国昌疏言：『往者贼入都门，自阁部以至庶僚，有一不青衣小帽、叩首贼廷者乎？至贼众已去，犹思藏头露面，驾言不屈；潜踪觅迹，冀燃死灰。如何瑞征、梁兆阳，万口吐骂矣；若刘大巩等廉耻荡然，当与周锺等并行正法者也』。夺温体仁官荫。

　　御史郑友立疏请温体仁、薛国观、周延儒三人生前官爵、荫子尽行削夺，以为作奸不忠之戒。从之，并削总督熊文灿官。

　　命闽省抚按择怀庆王侨寓，并议给供膳等费。

　　巡视东城御史朱国昌奏「叛兵作乱、乡民难安疏」曰：『据宣义乡居民吴思恩、邹敬、汪贞、马守正等连名状告前事词称：「思恩等俱居在乡，离阙不过数十里；况山连陵寝，原非扎寨驻马之方。今月十六，叛兵数百骑悬刀带矢，竟在本乡驱男劫女，掠杀劫财。口称「奉令打粮」，震恐赤子；发铳放矢，打死多人。龙潭有中军王把总坐拥健卒三千，不行救援，反思助虐；借与火炮、鎗刀，馈饷进食，表里为奸」等情到臣。又据本乡居民孟贵等联名状告流寇掠杀事：「突今十六日，有流寇百余骑口称「奉令打粮」，劫掠民财，毁烧民屋。比有东流村衿监邹永富鸣锣报众，遇寇逞威，发矢射伤民兵三十余人。各村乡民追围，所在地方指望龙潭守御官兵援救。不意中军王把总与寇交结，反差兵卒馈食；仍贪厚利，卖箭及火药、铳炮，如虎添翼，致死乡兵百有余人。尸暴腐朽，畏寇不敢向收，惨酷屠戮不堪；恳怜救剿等情」到臣，随批「东城速察报」去后。续据该城副兵马江士标揭称：「看得近来将怯兵骄，公行劫掠；乡民被害，号吁无门。渐至贼假兵名，阳为奸细，莫之能辨。前此地方处处失陷，多坐此弊。今东阳离朝阳门仅二十里许，突有贼骑数百公行劫杀；居民遂惊惶鸣锣，聚众相救护，贼兵箭尽势穷。乃以火药、器械、粮饷公行相助攻杀百姓者，系龙潭镇守之王中军也。如此，则此方之兵防又不足恃矣。即曰是兵非贼，亦既公行杀掠、行贼之行，纵为真兵，已犯军政，即兵亦贼矣」等因，揭报到臣。据此，看得兵为民害，处处被其荼毒；将官褎如充耳，率多庇护左袒，小民冤抑殆甚。今据被告，寇兵三百余骑，不为不多；劫杀宣义地方，去京止二十余里，不为不近。杀掠如此，认之为贼，何王中军留之共住龙潭？认之为兵，何不闻将官之统领约束，一任其劫掠公行？是兵是贼，茫然莫辨，惟有王中军知其来历。所可异者，贼兵矢尽势穷，王中军既当一旅之援，何至步兵馈其粮饷、资其困乏、假之炮矢，助桀为虐？水深火热，倒悬日甚也哉！所宜皇上敕下兵部发兵援拯，当无执民兵相调之说，俾百姓益为寇兵蹂躏也。若王中军者助寇殃民，以为暴难为党贼解也；并祈敕问。庶近郊重地，少得敉宁；所恃本固邦宁，非浅鲜也』（龙潭把总，名王奇）。

　　复左都御史易应昌官（一作左副都御史），迁工部左侍都（应昌，字瑞芝，临川人。以执奏乔允升等无死罪，下狱遣戍）。

　　起张采礼部主事（采，字受先，太仓人；崇祯元年进士，官临川知县）。

　　采授仪制司主事。

　　朱国弼、刘孔昭，各请增家丁营将，乞户部给粮。

　　苏松巡按周一敬请表已故举人张世伟、顾云鸿；部议赠翰林院待诏，从之。

　　二十四日（己酉）

　　以张有誉为户部尚书。高弘图等争之；不听。弘图封还内札，具疏力谏；吏科给事中章正宸以有誉虽人望，而中旨不宜出，抗疏力争。卒以廷推简用。

　　马士英欲用中旨擢阮大铖；适户部尚书周堪赓久不到任，而有誉廉慎为人所称，士英借以开传升之幸门，特降内批擢用。高弘图以不经会推，缴还成命。士英票旨：『特用出自朕裁，卿不必过为疑揣，仍着遵前旨行』。章正宸等力争；弘图票拟再发改，卒不奉诏。

　　给事中熊汝霖、御史游有伦劾章旷沔阳失城罪，候讯黄州；何腾蛟荐令戴罪立功。

　　刘宗周疏请正心以正朝廷。

　　召张亮入京议事，复遣还。

　　朱国弼、刘孔昭合疏条陈新政：一、吏部用人必勋臣商榷；一、各部行政必勋臣面定；一、皇上图治必勋臣召对。

　　刘泽清疏请免故辅周延儒职。姜曰广恶其渐干朝政，暂停不下；欲待言路发之，然后下。泽清疏既久，无言者，乃下部议，竟不许。

　　史可法遣人报睿亲王书，语多不屈。

　　可法答书云：『南中自得好音，随遣使讯吴大将军，未敢遽通左右；非委隆谊于草莽也，诚以大夫无私交，「春秋」之义。今倥偬之际，忽持琬琰之章，真不啻从天而降也。讽读再三，殷勤至意。若以逆成尚稽天讨，烦贵国为忧，法且感且愧。惧左右不察，谓南国臣民偷安江左，顿忘君父之仇；故为殿下一详陈之。我大行皇帝，敬天法祖、勤政爱民，真尧、舜之主也。以庸臣误国，至有三月十九之事。法待罪南枢，救援无及。师次淮上，凶信突来；地坼天崩，川枯海竭。嗟呼！人孰无君；将肆法于市朝以为泄泄者戒，奚足慰先帝于地下哉！尔时南中臣民，哀恸如丧考妣；无不抚膺切齿，愿悉东南之甲，立剪凶仇。而二、三老成，谓国破君亡，宗社为重；相与迎立今上，以系中外人心。今上非他，神宗之孙、光宗犹子，大行皇帝兄也；名正言顺，天与人归。五月朔日，驾临南都，万姓夹道欢呼，声闻数里；群臣劝进，今上悲不自胜，谦让再三，仅允监国。迨臣民伏阙屡请，始于十五日正位南都。从前凤集河清，瑞应非一。即告庙之日，紫气如盖，祝文升霄，万目共睹，欣传盛事；大江涌出柟梓数万，助修宫殿，是岂非天意哉？越数日，遂命法视师江北，刻日西征。忽传我大将军吴三桂借兵贵国，破走逆成；殿下入都，为我先帝后发丧成礼，扫清宫殿，抚辑群黎，且免薙发之令，示不忘本朝。此等举动，振古铄今；凡为大明臣子，无不长跪北面而顶礼加额；岂但如明谕所云「感恩图报」已哉！谨于七月薄具筐篚，遣使犒师；请兵鸿裁，连兵西讨。是以王师既发，复次江淮。乃辱明谕，引「春秋」大义来相诘责；善哉！推而言之，此文为「列国君薨，世子应立；有贼未讨，不忍死其君」者之一说耳。若夫天下之共主身殉社稷、青宫皇子惨变非常，而拘牵「不即位」之说，坐昧「大一统」之义，中原鼎佛，仓卒出师，将何以维系人心、号召忠义？紫阳「纲目」，踵事「春秋」。其间特书，如莽移汉祚，光武中兴；丕废山阳，昭烈践祚；怀、愍亡国，晋元嗣基；徽、钦蒙尘，宋高缵统：是皆于国仇未报之日，亟正位号。「纲目」未尝斥为自立，卒以正统归之。至于玄宗幸蜀，太子即位灵武；议者察之，亦未尝不许以行权，幸其光复旧物也。本朝传世十六，正统相承，身次冠带之属；继绝存亡，仁恩遐被。贵国夙膺封号，载在盟府，殿下岂不闻乎？今痛心本朝之难而驱除逆乱，可谓大义复着「春秋」矣。昔契丹和宋，多输以金缯；回纥助唐，原不利土地。况贵国笃念世好，兵以义动；万代瞻仰，在此一举。若夫手足膺难，弃同秦、越；规此幅■〈巾员〉，为德不卒：是以义始而以利终，贻贼人窃笑；贵国岂其然乎？先帝轸念潢池，不忍尽戮；剿抚并用，贻误至今。今上天纵聪明，刻刻以复仇为念。庙堂之上，和衷体国；介胃之士，击楫枕戈；忠义民兵，愿为国死。窃以为逆成之灭，当不越于斯时矣。语有云：「树德务滋，除恶务尽」。今贼未伏天诛，卷土西秦，方图报复；此不独本朝不共戴天之恨，抑亦贵国除恶未尽之忧也。伏惟坚同仇之谊、全始终之德，合师进讨，问罪秦中；共枭逆成之头，以泄敷天之愤。则贵国义闻，灼耀千秋；本朝图报，惟力是视。从此两国世通盟好，传之无穷；不亦千载一时哉！若夫牛耳之盟，本朝使臣久已载道，不日抵燕奉盘盂以从事矣。法北望陵庙，无涕可挥；身陷大戮，罪应万死。所以不即从先帝者，实为社稷之故也。「传」曰：「竭股肱之力，加之以忠贞」。法处今日，鞠躬致令，克尽臣节，所以报也。殿下伏赐垂盐』！

　　二十六日（辛未）

　　释高墙罪宗前唐王聿键等三百余人。先是，路振飞督漕，谒凤阳皇陵，望气者言高墙有天子气。唐王聿键方以罪锢，守陵中官虐之。振飞捕治其尤甚者，上疏乞概宽罪宗；从之。遂得释。

　　罪宗凡九十五案、三百四十一人，俱释为庶人。

　　命巡按御史推广恩诏，罪囚凡系矜疑，尽予释结；限十日内具奏，不必会同耽延。

　　二十七日（壬子）

　　举经筵。

　　命副总兵朱国玺开屯蜀地，以图恢复。

　　阁臣高弘图等请建中宫；谕：『俟母妃回銮后行』。

　　升詹兆恒本寺少卿。兆恒奉使事竣，即旋里。

　　太监孙象贤自北来归，温旨留用。

　　给事中陈子龙疏言：『中兴之主，莫不身先士卒，故能光复旧物。今陛下入国门三月矣，人情泄沓，无异升平；清歌漏舟之中，痛饮焚屋之内：臣不知其所终。其始皆起于姑息一、二武臣，以致凡百政令皆因循遵养：臣甚为之寒心也』。王不能听。

　　史可法弟可程，崇祯十六年进士，改庶吉士。京师陷，降贼；贼败，南归。可法请

　　致之理；王以可法故，令养母。可程遂居南京。

　　三十日（乙卯）

　　高弘图乞休，不允。请召回史可法，报闻。

　　街巷遍粘匿名谤帖诬谤吴甡、刘宗周等；皆出于李沾手。

　　万元吉报：大清兵南征。

　　起华允诚验封司员外郎（允诚，字汝立，无锡人，天启二年进士。崇祯时，官职方员外郎）。

　　允诚恳巡抚祁彪佳代题辞职；彪佳曰：『国事如此，年兄勿作赴□□，谓之赴难可也』。允诚即日发棹，至九月入署。  
　 
卷六

　　江阴云墟散人李本天根氏辑

　　甲申（一六四四）八月丙辰朔

　　福王拜高倬为兵部右侍郎（倬，字枝楼，忠州人，天启五年进士。崇祯十六年，历官右佥都御史，提督操江）。

　　改练国事兵部左侍郎。

　　起侯峒曾为左通政，辞不就（峒曾，字豫瞻，嘉定人；给事中震旸子也。天启五年进土。崇祯末，官顺天府丞，未赴而京师陷）。

　　曲阜故副史孔闻诗里居，大清敦逼至京。闻诗佯为青盲，上吏部堂阶，颠仆不起；乃免归。箨冠野服，不遵时制；所著帽，珰缀一崇祯钱（闻诗，字过庭，至圣第六十代孙。天启五年进士）。

　　宜兴两氿见古井街衢，舆马通行；五行家云：主兵疫。义乌中天虹见，两头见丫（一作开丫）。山荫野羊入城。

　　马士英疏劾光时亨等。时举朝以「逆案」攻阮大铖；大铖憾甚，及见北都从逆诸臣有附会清流者，因倡言曰：『彼攻「逆案」，吾作「顺案」与之对』（以李自成为国号曰「顺」也）。士英遂劾『给事中光时亨力阻南迁，身先从贼。庶吉士周锺，劝进未已，又上书劝贼早定江南。其伯父应秋、维持，皆魏忠贤鹰犬；锺复为贼忠臣。枭獍萃一门，逆恶锺两世，宜加赤族之诛。今其胞弟铨，尚厕衣冠之班；从兄镳，俨然寅清之署：均当从坐，用清逆党』。疏入，锺、维持俱被逮。铨，锺从弟也，官萧山知县；因言：「镳与种有隙，私刻「燕中纪事」、「国变录」诸书，伪撰劝进表、下江南策，指锺为之，致臣家、臣邑不能洗从逆名。且镳倡异谋，罪在社稷』。诏所司并勘（锺，官庶吉士；自成陷京师，锺降贼徒，顾君恩荐之牛金星，用为检讨。贼败南归；或传其劝进表、急下江南策，远近切齿）。

　　士英疏中，并言『从逆诸臣，强半素称正人君子之流』。礼科袁彭年驳之曰：『从逆姓名，传播不一。在枢辅义愤填胸，或不觉言之偶激。然恐佥人乘间，阳为正人口实，阴为逆党解嘲；甚且借今日讨逆之微词、为异日翻逆之转语，不至握国是而倾善类不已：则其害有不可胜言者。夫从来善类所归，间杂匪德往往有之。东京盛名，岂无逃死之张俭；元佑锢籍，亦有巧免之元章。惟是温公一信蔡伸，而绍述之祸旋起；唐室一进逢吉，而兴复之业不终。孔子曰：「君子而不仁者有矣，夫未有小人而仁者也」。历观往事，斯言诚千古定案；今日何独疑之』！

　　朱统■〈金类〉复劾姜曰广五大罪：一、引用东林死党郑三俊、吴甡、房可壮、孙晋，把持朝政；以刘士祯为通政司，沮遏章奏；以王重为文选司，广植私人。二、篡逆。令杨廷麟出剧盗南京狱，交联江何大侠与奸弁日窥南部声息，非谋劫迁，则谋别戴。三、庇从贼诸臣。四、纳贿。五、奸媳。请并士祯、重、廷麟及刘宗周、陈必谦、周镳、雷演祚，俱置之理。疏入，给事中熊汝霖、总书袁继咸不平，抗疏论列；不报。统■〈金类〉素无行，士英啖之以官，使击曰广。

　　马士英欲去史可法，独居定策功；刘孔昭亦欲去可法，专任田仰。阮大铖怨曰广，欲并去之。于是大铖属草，使■〈金类〉上之。高弘图票拟究治；帝御便殿，召辅臣入，厉声曰：『统■〈金类〉是吾一家，何重拟』！且责弘图召可法为非是。弘图抗辨，士英默无一言。帝每语，必左顾田成，明有指授者。弘图、曰广俱引罪。

　　礼科袁彭年据祖制争之；疏言：『中尉有奏，请光令长史司具启，亲王参详可否，然后给批賷奏。若候考吏部，则与外吏等，应从通政司副封进。今何径何窦，直达御前？微刺显攻，捕风捉影；陛下宜加禁戢。臣，礼垣也；事涉宗藩，皆得执奏』。

　　吏科熊汝霖言：统■〈金类〉含血喷人，不顾拔舌。如此不驳，朝官设言官何用？

　　通政司刘士祯言：曰广劲骨戆性，守正不阿；居乡立朝，皆有公论。统■〈金类〉何人？扬波喷血，掩耳盗铃，飞章越奏，不由职司；此真奸险之尤，岂可容于圣世！

　　初二日（丁巳）

　　福王亲祀先师孔子。

　　命惠王居广信。

　　命杨鹗为兵部右侍郎兼都察院右佥都御史，总督川、湖、云、贵、广西军务（鹗，崇祯四年进士，武陵杨鹤从弟）。

　　户部侍郎贺世寿流言：『刑赏宜慎，如吴三桂奋勇血战，李、郭同功；拜爵方无愧色。若夫口头报国，岂其遂是干城；河上拥兵，曷不以之敌忾！恩数已盈，勋名不立，冒滥莫甚』！

　　筑板矶城为西防。初，左良玉之起，由侯恂。恂，故东林也。迨马、阮用事，虑东林倚良玉为难，谩语修好而阴忌之；乃筑板矶城为西防。良玉叹曰：『今西何所防，殆防我耳』。

　　工科李清请恤彭管、顾铉、李逢申等（按铉等皆被闯贼拷死者）。

　　逮周镳。

　　镳于先帝时，官南京礼部主事，建言削籍；与原任山东佥事雷演祚等，高白标榜而痛抑「逆案」中人。阮大铖恨之刺骨，因于统■〈金类〉劾曰广疏中并攻二臣。盖演祚为曰广庚午所取士，马士英欲借此迫弘图、曰广去，遂票旨逮问。

　　逮陈必谦。

　　吏部尚书徐石麟入朝，奏陈『省庶官、慎破格、行久任、重名器、严起废、明保举、交堂廉』七事。褒纳之。

　　遣行人洪维翰督催钱粮。

　　赠张焜芳太常少卿，予祭葬（焜芳，会稽人，崇祯元年进士，官给事中。十六年正月北上，抵临清，遇大清兵，被执死）。

　　赠恤故御史王道纯（道纯，字怀鞠，蒲城人，天启五年进士。李自成陷蒲城，抗节死）。

　　赠恤故参政田时震（时震，富平人，天启二年进士。崇祯十六年，贼陷富平，授以伪职，不屈死）。

　　户科熊汝霖疏言：『臣窃观目前大势，无论恢复未能，即偏安尚未可必；宜日讨究兵饷战守，乃专在恩怨异同、一二人之用舍。始以勋臣，继以方镇；固圉恢复之术全□不讲，惟舌锋笔锷是逞。近且以匿名帖逐旧臣，以疏远宗人劾宰辅。继又中外纷纷，谓将复厂卫矣。辅臣姜曰广忠诚正直，海内共钦；乃么么小臣，为谁驱除？听谁指使？且闻上章不由通政，纳揭当在何途！内外交通，神丛互借；飞章告密，墨敕斜封，端自此始。夫厂卫树威牟利，小民鸡犬无宁日。先帝止此一节，未免府怨。前事不远，后事之师。且先帝笃念宗藩，而闻寇先逃，谁死社稷？保举换授，尽是殃民。则今何以使跃冶不萌而维城有赖？先帝隆重武臣，而死绥敌忾，十无一、二；叛降跋扈，肩背接踵。则今何以使赏罚必当而惠威易行？先帝委任勋臣，而官舍选练，一任饱扬；京营锐卒，徒为寇藉。则今何以使父书有用而客气是屏？先帝倚任内臣，而小忠小信，原无足用；开门延贼，众口喧传。则今何以使柄无旁操而恩有余地？先帝擢用文臣，而边才督抚，谁为捍御？超迁宰执，罗拜贼廷。则今何以使用者必贤而贤者必用。知前日之所以失，即知今日之所以得。及今不为，将待何时』！疏奏，停俸。

　　予王铎弟镛、子无党俱锦衣卫指挥使世袭。补青浦知县陈镳为中书舍人（镛、无党与镳，俱翼卫有功者）。

　　起前督丁魁楚兵部右侍郎兼都察院右佥都御史，总督河南、湖广军务，巡抚承德、襄阳等处（魁楚，永城人；启睿从父也。崇祯七年，擢兵部右侍郎，总督蓟辽、保定军务。九年，下吏，放还）。

　　魁楚以失机遣戍五羊。十一年，助饷三千，回籍。适永城在籍总兵刘超以私仇杀丁艰侍御魏星琦，豫按王汉奉旨往勘，超又一箭毙之城下；遂率家丁劫众乡绅，勒魁楚为之上疏讼冤。魁楚计款之，阴遣子弟兵布置四面，用铁网遏超身，擒之，解京献俘。魁楚叙功复职，督理归德屯政。马士英与之同年，起之。

　　初五日（庚申）

　　加史可法少保兼太子太保武英殿大学士、高弘图太子少师文渊阁大学士、姜曰广太子少保文渊阁大学士、马士英太子太师武英殿大学士、王铎太子少保文渊阁大学士，予荫有差。弘图入阁先于士英；士英加太子太师，遂位弘图上为首辅，弘图改兼户部。

　　追谥沈懋学「文节」（懋学，万历五年进士第一，官修撰。吴中行疏论张居正夺情，廷杖；懋学疏救，格不入，遂移疾归）。

　　平湖监生陆浚源为兄原任兵部员外郎陆澄源奏辨词牵国本三案并诋光禄卿许誉卿，通政司刘士桢特疏驳之。誉卿亦疏辨云：『当年诸臣以翼戴光庙为正，今日诸臣以翊戴皇上为正；均从伦序起见耳。光庙母子无间，先帝身殉社稷，何嫌何疑？而小人无端播弄，假手于浚源。先帝久任温体仁，养寇酿祸，使得生荣死宠，窃谥「文忠」。皇上追削，万口称快；浚源乃满口颂其平章之功。甚矣！若辈之敢以奸党欺皇上也』。

　　初七日（壬戌）

　　诏复东厂。袁彭年疏争，调外；刘宗周力言其冤。

　　帝命锦衣都督冯可宗遣役缉事。礼科袁彭年疏言：『高皇帝时，不闻有厂。相传文皇帝十六年，始立东厂，命内官主之；此不见正史，惟大学士万安行之，亦不闻特以缉事着。嗣后一盛于成化。然西厂汪直，踰年即罢；东厂尚铭，有罪辄斥，当时不得称纯治矣。再盛于正德。丘聚、谷大用等相继用事，皆倚逆瑾煽虐，酿十六年之祸，天下骚然。三盛于天启。几危社稷，近事之明盐也。自此而外，列圣无闻。夫即厂卫之兴废，而世运之治乱因之。顷先帝亦尝任厂卫访缉矣，乃当世决无不营而得之官、中外自有不胫而走之贿。故逃网之方，即从密网之地而布；作奸之事，又资发奸之人而行。始犹帕仪交际，为人情所有之常；后乃脏贿千万，成极重莫返之势：岂非以奥援之途愈秘而专、传送之关愈曲而费乎？究竟刁风所煽，官长不能行法于胥吏，徒吏反可以迫胁其尊上』。疏入，马士英票旨，责其狂悖沽名，着降三级调外。遂谪浙江按察司照磨。

　　吏科熊汝霖疏言：『厂卫之害，横者借以树威，黠者因以侔利；人人可为叛逆，事事可作营求。缙绅惨祸，所不必言；小民鸡犬，亦无宁日。先帝十七年忧勤曾无失德，而一旦受此奇惨；止有厂卫一节，未免府怨臣民。今日缔造之初，如育婴孩，调护为难』。疏入，内批『重处』。

　　江南巡抚祁彪佳疏言：『洪武初，官民有犯，或收系锦衣卫狱；高皇帝见非法凌虐，焚其刑具，送囚刑部：是祖制原无诏狱也。后乃以罗织为事，虽曰朝廷之爪牙，实为权奸之鹰犬。举朝尽知其枉，而法司无敢雪；惨酷等来、周，平反无徐、杜：此诏狱之弊也。洪武十五年，改仪銮司为锦衣卫，端掌直驾、侍卫等事，未尝令缉事也。永乐间，设立东厂，始开告密之门；无藉凶徒，投为厮役。飞诬遍及善良，赤手立致巨万；招承多出私拷，怨愤充塞京畿。欲绝苞苴，而苞苴弥甚；欲清奸究，而奸宄益多：此缉事之弊也。古者，刑不上大夫。逆瑾用事，始去衣受杖。刑章不归司败，扑责多及直臣；本无可杀之罪，乃加必死之刑。血溅玉阶，肉飞金陛；班行削色，气短神摇。即恤录随颁，已魂惊骨削；朝廷徒受复谏之名，天下反归忠直之誉：此廷杖之弊也』。疏奏，大学士姜曰广拟俞旨，群奄共挠之。大学士高弘图力争不得，遂乞休。曰广疏曰：『缉事不除，宗社且不可知，何厂卫之有』？乃命五城御史体访，而缉事官不设。

　　是时，廷议复设厂卫，人心皇皇。彪佳疏入，弘图票拟禁革，发改票。弘图曰：『发改不由朝廷，何人主持，使正论不容若此』？帝切责之。王铎曰：『吾辈志在报国；若苟且因循，害民误国，腕可断，此旨不可改也』。因具疏言：『国家新造，人心易涣，当以安静为主；厂卫应行禁止』。曰广揭称：『臣所守者，朝廷之法度、一官之职掌；臣死不敢奉诏』。

　　以贺世寿为户部尚书，总督仓场。

　　行人庄则敬自言曾事福恭王；命与考选。

　　黄鸣俊入勤，兵抵京口，与防江兵相击斗。士英以统■〈金类〉言为信也，亦震恐。

　　初八日（癸亥）

　　叛将陈永福为贼守太原，杀晋府宗室殆尽。初，永福守开封，射李自成中目。及自成陷山西，令白广恩谕之降。永福惧诛，意犹豫；自成折箭为誓，乃降。封伪文水伯。

　　「成仁录」云：永福为贼太原防御使，患宗人繁盛，阴令伪将分捕杀之。八月八日，城昼扃，大索；得晋府宗室千余人，杀之海子堰。又有故河南道监察御史韩文铨者降贼，授伪太原节度使；捕晋府宗人四百余人，械送西安，一日杀之。怜慎钲老，释之。慎钲大呼曰：『吾晋府宗人已尽，义不独生』！贼并杀之。

　　福王以叶廷秀为光禄寺少卿。廷秀，濮州人，天启五年进士。崇祯时，官户部主事；以论救黄道周，廷杖遣戍。十六年复官，未上。解学龙疏荐，内批升都察院堂上官；马士英恶之，抑授光禄少卿。

　　初九日（甲子）

　　张献忠陷成都，蜀王至泭及妃、夫人以下皆遇害，抚按龙文光、刘之勃等皆死之。文光，马平人，天启二年进士。以川北参政，擢右佥都御史，代陈士奇巡抚四川；闻命，与总兵官刘佳引率兵三千，由顺庆驰赴之。部署未定而贼至，与巡按刘之勃、建昌兵备副使刘士斗、川西分巡副使张继孟、成都兵备副使陈其赤、四川佥事陈孔教、蜀府左长史郑安民、成都监纪同知方尧相等分陴守，总兵官刘镇藩出战而败。贼穴城，实以火药；又刳大木长数丈者合之，缠以帛，贮药向城楼。之勃励众奋击，贼却二、三里，皆喜；以为将去也。明日黎明，火发，北楼陷，木石飞蔽天，守陴者皆散；贼遂入城。蜀王率妃妾自沉于菊花井；镇藩突围出，赴浣花溪死；佳引自沉于浣花溪，文光被杀于万里桥。贼以之勃同乡，欲用之。之勃要以不杀百姓、辅立蜀世子，不从；遂大骂贼，贼攒箭射杀之。其赤投百花潭死，尧相被杀于万里桥；继孟等被执，幽之僧寺。士斗，字瞻甫，南海人，崇祯四年进士；官成都府推官，摄府事。之勃促之行，士斗曰：『安危生死，与公共之；复何往』？城陷，被执；见之勃与献忠语，大呼曰：『此贼也，公不可少屈』！献忠怒，命摔以上。士斗又返顾之勃，语如前；遂阖户被杀。蜀府左长史郑安民，不屈死。

　　成都初闻贼警，蜀王谋迁于滇，刘之勃持不可；内江王力与之争。六月十三日成行，守门卒汹乱，辎重、妇女有被掠者；王乃止。是日，大雨雹，雷震王寝殿。七月，新抚龙文光与刘佳胤率兵至，谋设守；诸王、大姓逸去者已半。至是，贼骑兵从资阳，水师从洪雅、新津薄城下。佳胤出战，大败。贼四面纵火，文光急遣人往灌县决堰水注锦江，以益城濠。初九日，大雷电，雨如注，守阵者不能立。贼火攻西北陬，锦江楼遂崩。不踰时，灌县之水至而城已陷矣。

　　士斗阖署自焚，妾张氏与幼子晋及女婢同死者二十二人。蜀人方被屠戮，不顾其家，犹争趋其署救火。

　　之勃骂贼，献忠手刃之，血如白膏。福王擢右佥都御史巡抚四川之命，路阻未达；之勃竟不及闻。

　　献贼尽驱文武将吏及军民男妇于东门之外，将戮之；忽有龙尾下垂，贼以为瑞，遂停刑。

　　城破，士民争门走，阻于门阖，不得出，裸袒涂炭。献贼驱之至中园，将尽屠之（中园者，蜀先主练兵处也）。其伪将平东将军孙可望流涕谏曰：『王转战三十年，所过屠戮，无尺寸之地以守，非将士相从意也。今出万死争此土，庶几为王霸业耳。若又屠其众，某等何用生为？请王手中剑，刎颈先百姓死矣』。献忠乃止。列其兵为甬道，阅民而过之。壮男少妇，皆入其营中；士民父子兄弟失散，巷市搜掠一空。

　　成都知县吴继善殉节死。在籍云南按察使庄祖诰亦死之。贼陷仁寿，知县顾绳贻死之。陷陴县，主簿山阴赵嘉炜守江堰，贼诱之降不从，投江死；举人江腾龙亦死。陷绵竹，典史卜大经与仆俱缢死，乡官户部郎中刁化神亦死之。

　　继善，字志衍，太仓人，崇祯四年进士。被执不屈，贼脔杀之；一门四十余人同死，子孙慈、族人汉并死。家人五郎既免，曰：『吾不可以独生』！亦骂贼死。

　　「甲乙事案」云：绳贻降而被杀，继善遁。有同年某先在贼营，招致之，授伪官，妻子俱入贼营。后为贼作祭天文，内一语，贼疑其讥刺，夫妇相对受极刑。一云：继善誊写祭文之纸，两幅相接；献贼大怒曰：『渠不欲我天下一统耶』？故被害。

　　武进士杨展，官参将，守成都被缚；展迸断其索，跃入江中，顺流泅水而下，归嘉定。

　　成都东门外锁江桥回澜塔，万历中布政余一龙所修也。献贼毁之，穿地取砖，得古碑；上有篆书云：『修塔余一龙，拆塔张献忠。岁逢甲乙丙，此地血流红。妖运终川地，毒气播川东。吹箫不用竹，一箭贯当胸。汉炎兴元年，丞相诸葛亮记』。后大清兵西征，献贼被射死；大将则肃王也。

　　献贼兵至内江，阖城逃遁，教谕陈方壶集义旅五百人拒守。贼攻之数日，城陷；方壶骂贼，脔解死。故工部员外杨龄昌被执，不屈死（方壶，酆都人。龄昌，字绍隺）。

　　初十日（乙丑）

　　优恤殉难举人陈万策、李开先等。万策、开先，俱江陵人；先后举于乡，并有时名。崇祯十六年正月，李自成据襄阳，设伪官；其吏政府侍郎石首喻上猷先为御史，降贼，荐南人贤可用，自成遣使具书币征之。万策隐龙湾市，贼使至，叹曰：『我为名误。既不能奋身灭贼，尚可惜顶踵耶』？夜自经。贼使至开先家；开先瞋目大骂，头触墙死。礼科袁彭年疏请，恤之。

　　吏科马嘉植疏言：『今日，在君父力自贬损，尊养原非乐受；在臣子痛加悔乂，富贵岂所相期？茅茨虽陋，可勿剪也；有以劳人费财导者，勿听！经武以外，可概节也；有以处优晏衎进者，勿听』！

　　超擢何楷为户部右侍郎，督理钱法；兼工部右侍郎。楷，字符子，漳州镇海卫人。天启五年进士；值魏奄乱政，不谒选。崇祯时，官礼部郎中。至是，用王铎荐，授官；楷连疏请告，不许。

　　逮从逆御史喻上猷等。

　　逮降贼户部右侍郎党崇雅、祭酒薛所蕴、平阳府知府张嶙然等。

　　十二日（丁卯）

　　逮光时亨、周锺等。

　　周锺在嘉兴项仲展家，差无锡武举邹浩之逮之。锺见浩之曰：『汝非有年谊乎』？浩之曰：『然』；因诱之曰：『老年翁此去亦不妨；如不去，晚生妻子已下狱矣』。锺与浩之千金，不受；锺曰：『去终是死，亦避不得矣』！遂行。

　　户科倪嘉庆追论兵部尚书张凤翼、杨嗣昌、陈新甲调度乖方。又论户部尚书李待问加饷殃民，致贻寇患。命削待问官，以为聚敛者戒。

　　考功司郎中梁羽明白陈昔年册封福王；奉旨优叙。兵科给事中陈子龙疏言：『陛下间关南下，从官几何；卫士奄尹，寥寥无几。今天位既登，来者何众！不遏其流，何所底止！必将人夸翼赞之功，家切从龙之念；伤体害政，非国之福。夫劝功诱善，惟在爵赏；一为轻滥，后将无极。丰沛故人、文墨小吏，自昔为嫌；朱紫盈门、貂蝉满座，尤乖国典。立政之始，惟念陛下慎持之。嗣后果系服劳有功，但当赏之金帛，不应授以爵位；以贻「曹风不称」之讥，犯「大易负乘」之戒』。

　　杨廷麟为朱统■〈金类〉诬所募兵。

　　十六日（辛未）

　　太妃至南京。

　　太后至自河南；从仪凤门入，帝迎于午门。随谕户、兵、工三部：『太后光临，限三日内搜刮万金，以备赏赐』。又谕工部：『行宫湫隘，亟修西宫，刻期告成，以居太后』。

　　起佥事越其杰为都察院右佥都御史，巡抚河南，兼辖颍、毫二州军务。

　　时阮大铖出山之志甚锐，马士英借危疆为名，欲以河南巡抚畀之；众议不可，乃用其杰（其杰，士英妹婿也，贵州举人；以贫遣戍）。

　　考选游有伦、朱统铨、赵进美、沈宸荃、沈应旦、吴春枝、吴铸、吴适、林冲宁、刘天斗、左光明、蒋鸣玉、汤来贺、李曰池、胡时亨为科道部属官。

　　逮到伪太常寺丞项煜等。

　　赠李逢申太仆少卿（逢申被贼拷掠追银，用绳一绦系逢申及长洲申济芳。逢申曰：『向者梦君祖文定公谓予：「汝见我，大事定矣」！故改名逢申。谁知验于今日也』。未几死）。

　　十七日（壬申）

　　起樊一蘅为兵部右侍郎兼都察院右佥都御史，总督川、陕军务。一蘅，字君带，宜宾人，万历四十七年进士。崇祯时，巡抚宁夏，被劾罢。十六年冬，命总督川、陕军务；道阻，命不达。至是，起之。

　　礼科沈胤培请立中宫、举经筵、定朝仪；疏云：『今永巷无脱簪之儆，崆峒鲜问道之谟。嚬笑或假借于从龙，而廉远堂高之义不着；是非或混淆于市虎，而阴阳消长之关可虞。陛下诚思此身为祖宗付托之身，先帝之大仇一日未复，即九庙之神灵一日怨恫。而正朝廷以正百官、正万民，先自宫闱始；则选立中宫为第一义。经筵业奉明旨，尤祈汲汲举行；或召词臣询经史、或召部臣考政治，而时令台谏诸臣陈得失。宫中万几之暇，披览「资治通鉴」及本朝「宝训」等书，以知前代兴亡之迹、祖奈致治之由。至于朝仪多阙，大典未光；如朝门不应奏乐而奏乐，各衙门应奏事而不奏事。凡若此类，并宜申饬』。

　　二十日（乙亥）

　　起张捷为吏部左侍郎。捷，丹阳人，万历四十一年进士。崇祯时，官吏部左侍郎，除名坐徒。至是，刘泽清、马士英荐之。诏廷议，并议前户部主事邹之麟、前御史张孙振、刘光斗起用。吏科给事中章正宸分别论诸人，稍宽捷而力诋之麟、孙振、光斗。士英不悦，拟旨诘责。魏国公徐弘基复荐之，遂以内传起故官。

　　章正宸疏争内批非制。有旨：『前解学龙荐叶廷秀，何亦经批升？何以寂无一言』？

　　熊惟典疏言：『魏国公徐弘基特荐张捷，亦见勋臣之勤于荐吏矣。至朱统■〈金类〉诬诋姜曰广，何可不行参驳』？

　　左懋第等渡淮。

　　懋第等至沧州，先遣人致书吴三桂；三桂不启，封奉摄政王。大清抚臣方大猷，示以摄政王令旨，有「来使不敬」之语。

　　二十一日（丙子）

　　下项煜于狱。

　　成都既陷，崇庆州人惊窜。知州王励精，蒲州人，由选贡授广西府通判，迁崇庆。家人劝之去，励精不可。朝服北向拜，又西向拜父母；从容操笔，书文信国「成仁取义」四语于壁；登楼缚利刃于柱而置火药楼下，危坐以待。俄报贼骑渡江，即命举火，火发触刃，贯胸而死。贼叹其忠，敛葬之。其墨迹久而愈新，涤之不灭。后二十余年，州人建祠奉祀；祀甫毕，壁即颓，远近叹为神异。

　　荣县知县汉阳秦民汤、蒲江知县江夏朱蕴罗、兴文知县汉川艾吾鼎、中江教谕摄剑州事单之宾、南部知县郑梦眉，皆殉难。蕴罗、吾鼎，合家皆死。梦眉夫妇并缢。

　　梦眉闻贼选伪令至，题诗于壁，自缢死；母及子女皆殉。

　　温江知县施之炳，已升姚州；知州陈士奇留加佥事，训练士卒。城破，自刎死。

　　宗室朱奉■〈金尹〉，由进士历官御史，里居；亦殉难。

　　尹伸，字子求，宜宾人，万历二十六年进士。崇祯时，历官河南右布政。叙州陷，匿山中；贼搜得之，骂不肯行。贼重其名，必欲生致之。至井研，骂益厉；遂攒杀之。

　　广元在籍户科给事中吴宇英、资县在籍工部主事蔡蕙，俱殉节。

　　福王封太妃弟邹存义为大兴伯，世袭。

　　改兵部主事凌駉为御史，巡按山东，给劝功空札三百号；以駉驰奏急宜恢复故也。

　　赠死节生员许琰五经博士，祀旌忠祠。

　　给事中陈子龙疏言：『前收选内员卢某，本市井无赖，自宫希进；昨闻遂有父子同奄者。先朝刘瑾、魏忠贤，皆壮而自宫者也』。

　　二十二日（戊寅）

　　命王永吉戴罪督山东军务。

　　先是，冢卿徐石麒疏荐朱大典、王永吉；马士英票旨：『王永吉身任总督，致北都沦陷；朱大典赃私狼藉，先帝严追未结：何得朦胧推举』？至是，永吉贿至，即票『依拟』。

　　闯贼李自成于西安建祖庙成，将往祀，忽寒栗不能就礼。自成始以李岩、牛金星言，诈为仁义；及岩死，又屡败，复强狠自用。伪尚书张第元、耿始然，皆以小忤死。制铜■〈金算斤〉，官吏坐赇即■〈金算斤〉斩。民盗一鸡者死，西人尽詟惧。

　　自成往礼祖庙，巩焴为山龙兖衣进。自成被之，忽寒栗，索火；左右炽炭于位，礼卒不成。怒焴曰：『若移两山于肩压我，我安能胜之』？将加戮，牛金星力救得免。

　　福王命修「崇祯实录」。

　　内批：『林冲霄、吴适、蒋鸣玉、梁应琦授给事中，沈宸荃、游有伦、胡时亨、郑瑜、王化澄、吴春枝、秦镛补试监察御史』。

　　二十五日（庚辰）

　　命选淑女。

　　逮原任检讨方以智。以智，庚戌进士；加检讨，充二王讲官。降贼，授原职；私撰「忠逆定案」等书，以乱是非。巡视南城御史王孙蕃逮书坊人拷讯，追出以智与傅鼎铨手书改窜稿，特参提问。

　　传太后谕：『遴选中宫』。群奄因肆行骚扰，道路以目。

　　百户魏栋等自言护卫太后之劳，准各升一级。

　　起升申绍芳户部右侍郎，督饷江北（绍芳，文定孙；进士）。

　　郧阳府推官朱翊■〈金辨〉自陈孤城抗贼，有子常洪殉难。有旨：『俱优叙』。

　　存问旧辅钱士升、傅冠，命万元吉回太仆寺办事。

　　二十六日（辛巳）

　　赐北京死节诸臣范景文等赠谥：范景文赠太傅，谥「文贞」；倪元璐赠少保（一作太保）吏部尚书，谥「文正」；李邦华赠太保吏部尚书，谥「文忠」；王家彦赠太子太保（一作少保）兵部尚书，谥「忠端」；孟兆祥赠刑部尚书，谥「忠贞」；子章明赠河南道御史，谥「节愍」；施邦耀赠太子少保左都御史，谥「忠介」；凌义渠赠刑部尚书，谥「忠清」；马世奇赠礼部右侍郎（一作左侍郎），谥「文节」；刘理顺赠詹事，谥「文正」；汪伟赠少詹事，谥「文烈」；吴甘来赠太常卿，谥「忠节」；王章赠大理寺卿，谥「忠烈」；陈良谟赠太仆卿，谥「恭愍」；陈纯德赠太仆卿，谥「恭节」；申佳允赠太仆少卿，谥「节愍」；成德赠光禄卿（一作大理卿），谥「忠毅」；许直赠太仆少卿，谥「忠节」；金铉赠太仆少卿，谥「忠节」；其它文武诸臣殉难，俱予赠荫、祭葬。立庙于鸡鸣山，赐额「旌忠」；正祀文臣范景文以下二十人及大同巡抚卫景瑗、宣府巡抚朱之冯、布衣汤文琼、诸生许琰四人，正祀武臣新乐侯刘文炳、惠安伯张庆臻、襄城伯李国桢、驸马都尉巩永固、左都督刘文耀、山西总兵官周遇吉、辽东总兵官吴襄七人，正祀内臣太监王承恩一人，正祀妇人烈妇成德母张氏、金铉母章氏、汪伟妻耿氏、刘理顺妻万氏、妾李氏、马世奇妾朱氏、李氏、陈良谟妾时氏、吴襄妻祖氏九人，附祀文臣进士孟章明及郎中徐有声、给事中顾鋐、彭管、御史俞志虞、总督徐标、副使朱廷焕七人，附祀武臣成国公朱纯臣、镇远侯顾肇迹、定远侯邓文明、武定侯郭培民、阳武侯薛濂、永康侯徐锡登、西宁侯宋裕德、怀宁侯孙维藩、彰武伯杨崇猷、宣城伯卫时春、清平伯吴遵周、新建伯王先通、安乡伯张光灿、右都督方履泰（南和伯一元之子）、锦衣卫千户李国禄十五人，附祀内臣太监李凤翔、王之心、高时明、褚宪章、方正化、张国元六人，有司春秋致祭。然顾鋐、彭管、俞志虞辈特为贼拷死，诸候伯亦大半以兵死；而郎中周之茂、员外郎宁成烈、中书宋天显、署丞于腾云、兵马指挥姚成、知州马象干皆以不屈死，未邀赠恤也。至若御史冯垣登、兵部员外郎郑逢兰、行人谢于宣皆拷死，郎中李逢申拷掠久之逼令缢死，与铉、管、志虞皆获赠太仆少卿，而垣登、于宣至谥「忠节」；行取知县邹逢吉拷死，赠太仆寺丞；督东厂太监王之心降贼拷死，亦滥及。时南北阻绝，皆未能核实也。

　　御史徐养心疏言：『人自德州来者，云山东有清国巡抚方大猷、兵备张安豫牌到济宁，宜速敕王燮早为防御。闯贼使孟长庚筑江陵城、献城，复有取荆州之檄。万一顺流而东，九江、芜湖处处单弱，不几以金陵为孤注耶』？

　　史可法出巡淮安，阅刘泽清士马。复返扬州，屡疏请饷，为进取资；马士英靳不发。可法复疏趣之，因言：『近来人才日耗，仕路日淆；由名心胜而实业不修，议论多而成功绝少。遇清卿台省，则曰谋猷经济，非其人不可；遇钱谷之任，则曰此危地，何为困我辈？此推彼卸，姑付庸人；倏用倏更，有同儿戏。即偶出特简，亦必百计求全；非托病、即弃官，曾无有为国家实心任事者：以致败坏至此。今时势更非昔比，必专注讨贼复仇；舍筹兵筹饷无议论，舍治兵治饷无人才。有摭拾浮谈、巧营华要者，罚无赦。停不急官、罢不急务，俾大小臣工并力恢复；则中兴之业可成』。王优诏答之。

　　二十七日（壬午）

　　改前大学士王应熊为兵部尚书兼文渊阁大学士，总督川、广、云、贵军务，专办蜀寇；赐尚方剑，便宜行事。应熊，字非熊，巴县人，万历四十一年进士。崇祯六年，特旨擢礼部尚书、东阁大学士。八年，罢。十五年，再召。十六年，至京，请归田而返。至是闻命，入守遵义，缟素誓师；开幕府，传檄讨贼。

　　许定国报：『擒获陈州伪官惠在公等』。

　　抄没原任福建巡抚朱冯氏家产。

　　高弘图请开馆修史，又请设起居注。

　　封郑芝龙为南安伯。

　　芝龙于崇祯末为漳潮副镇，欲正镇全闽，辇金十万，贮京师；大、少司马手长胆怯，无敢启齿。至是晋爵，意不甚贵也。

　　召王瑞栴（一作楠）为太仆少卿。瑞栴极陈有司虐民之状，旋告归（瑞栴，字圣木，永嘉人，天启五年进士。崇祯中，官湖广兵备佥事）。

　　起瞿式耜为应天府丞（式耜，字起田，常熟人，万历四十四年进士。崇祯时，官户科给事中。以会推阁臣，坐贬）。

　　二十八日（癸未）

　　革楚抚王扬基任，听勘。

　　王扬基以江防道升巡抚，尽撤防江将士，命入乘城；帐下又多贼党。凡奋勇杀贼之人，加意驱逐。书吏四人，首为献忠传递线索；贺相国逢圣率绅衿请戮之，不可。贼渡江，连破数县，置弗问。后知事急，尽遣乘城军至江口，陈舟给百姓曰：『我将出御贼也』。乃用名帖遍约官绅俱遁。

　　户科吴适疏言：『国耻未雪，陵寝成墟；豫东之收复无期，楚、蜀之摧残弥甚。旧都草创，一事未举；万孔千疮，忧危丛集。又况畿南各省，是处旱灾；兼之臣邻消长多虞，将帅立责构衅。伏惟陛下始终勤惕，兼仿祖制早、午、晚三朝；勤御经筵，面咨时政；亲近儒臣，朝期无更传免；而又躬崇俭约，尚茅茨而省工作，严爵赏而重名器；锱铢必惜，俾佐军兴。诸凡无艺之征，一概报罢；被灾之地，确核酌缓。墨吏必惩，蠹胥必殛：根本之计，孰大乎此』！

　　田仰解到光时亨等。

　　芜湖主事陈道晖奏：『钞关税银，被贼入署掠尽』。

　　三十日（乙酉）

　　中旨起阮大铖兵部添注右侍郎。

　　安远侯柳祚昌疏请急用忠干之臣。奉旨：『阮大铖前时陛见，奏对明爽，才略可用。朕觉群臣所进「逆案」，大铖并无赞导实迹。时事多艰，须人干济。着添注兵部右侍郎办事，群臣不得从前把持渎扰』。

　　左都御史刘宗周疏言：『阮大铖当年争吏垣不得，致魏大中死诏狱。杀大中者魏珰，大铖指使也。即才果足用，臣虑党邪害正之才，终病世道。且祖宗故事，九列大僚必用廷推。乃者中旨数下，司农之后继之少宰，未几而大铖司马又继之；其为墨敕斜封之渐，有不待问者。大铖进退，关系江左兴亡，乞寝成命』！给事中熊汝霖疏言：『阮大铖以知兵拔，当置有用之地。若止优游司马之堂，则枢辅已优为之，何必增置』。有旨切责宗周，而格汝霖疏不省（司农谓张有誉，少宰者张捷。士英欲取中旨起大铖，乃先以清望用有誉为户部尚书；而捷因荐「逆案」吕纯如，得罪公论：宗周遂并言之）。

　　给事中章正宸疏言：『朝廷如此举动，邸报流传，见臣姓名尚挂仕版，必相顾骇愕；谓负掖垣职掌，万死何辞。乞先放臣归里』。士英辈忌正宸居言路，遂迁大理丞。

　　兵部主事尹民兴疏言：『熹庙时崔、魏煽虐，士大夫丧耻亡君，几成苞桑之固。垂至先帝末载，天子下席，诸臣或匍伏以邀爵、或献策以梯荣，皆忠孝不明之流祸也。申罪讨逆，司马职也；今抗颜堂上者，一「逆案」之阮大铖。即行檄四方，何以折跋扈将军之气！古者破格求才，惟曰使贪使诈，不闻曰使逆；若「逆案」可翻，则崔、魏皆可恤，周锺讲孽皆可使才宥过矣』。

　　士英力荐大铖以报前德，亦所不容已者。而诸公攻之已甚，激使并力同仇；而大铖竟由中旨特授，此又出士英意外也（钱秉镫）。

　　给事中陈子龙疏旨：『近中使四出搜巷，凡有女之家，黄纸贴额，持之而去；闾井骚然。明旨未经有司，中使私自搜采，甚非法纪』！乃命禁讹传诳惑者。

　　御史朱国昌疏言：『据北城士民呈称：历选妃嫔，必巡司州县限名定年，地方开报。今不见官示，忽有棍徒哨凶打入人家，不拘长幼概行抬去；但云大者选侍宫闱，小者教习戏曲。街坊缄口，不敢一语。

　　湖南巡抚李干德坐失地谪官事，赴督师王应熊军前自效（干德，西充人，崇祯四年进士。历右佥都御史，抚治湖南。时武昌已陷，干德守岳州；张献忠来攻，干德弃城走长沙，岳州遂陷。转徙衡永，贼至辄先避，长沙、衡、永皆陷。献忠入四川，弃湖南不守；干德乃还长沙）。

　　干德与王扬基同戴罪，赴应熊军前赞画。

　　加何腾蛟兵部右侍郎兼抚湖南，代李干德。

　　刘泽清疏言：『进取之计，必募四十万之兵、储数十万之饷、备数十万之马匹器械，整顿一、二年，乃可渡河。惟恐姜曰广、刘宗周不得党胜为怏怏，臣不能随辅臣急于一渡也。今北兵已入临清，会师南下；闯贼已道洛阳攻密县。如此光景，北兵不至河、闯贼不至江不止也』。

　　时泽清在淮安与田仰日夜酣饮，有问清兵南下作何防备？泽清曰：『吾为拥立福王来，以此地供吾休息；万一有事，吾自择江南一善地安顿耳』。

　　封吴三桂父襄蓟国公。刘泽清奏：『封吴襄，使三桂感恩』。刘孔昭奏：『吴三桂父子效忠，宜加殊礼』。故封。

　　按是时举朝皆知三桂无心于明而诸臣故欲崇之，已寓卖国之意。

　　命礼部尚书顾锡畴祭南岳。马士英当国，锡畴雅不与合，而掌铨颇不协人望。给事中章正宸、熊汝霖劾之，遂乞祭南岳去。

　　命礼部侍郎管绍宁署部事。

　　起尹伸为太常卿（伸已先死）。

　　九月丙戌朔

　　黄得功趋扬州，高杰以兵袭仪真；命万元吉、卢九德解之。初，史可法虑杰跋扈难制，故置得功仪真，阴相牵制。适登莱总兵黄蜚将之任，蜚与得功同姓称兄弟，移书请兵备非常；得功率骑三百，由扬州往高邮迎之。杰副将胡茂祯驰报杰；杰素忌得功，又疑图己，乃伏精兵道中邀击之。得功行至土桥，方作食，伏起，出不意；上马举铁鞭，飞矢羽集，马踣，腾他骑驰。有骁将舞槊直前，得功大呼反斗，挟其槊而抶之，人马俱糜，复杀数十人；跳入颓垣中，哮声如雷，追者不敢近，遂疾驰至大军得免。方斗时，杰潜师捣仪真，得功兵颇伤；而所行三百骑皆没。遂诉于朝，愿与杰决一死战；可法命元吉和解之，不可。先是，元吉入朝，复遣往江北调缉军民；会杰欲赴河南讨贼，元吉方请速予之饷。而杰袭得功于仪真，元吉心伤之；因言：『古大将保功名，必以恭顺为本。今朝廷新立，纲纪未遵；恐从此相沿，恭顺日替，轻朝廷、隳纲纪，臣罪滋大』！力请罢斥，不许。

　　得功所乘马直千金，中矢踣；所从行三百骑，无一存者。杰所遣龚仪真之兵夜至，守将丘铖、马岱侦知之，设守于城外，棋置炬火为疑兵；杰兵望见，不敢进。马岱开门出击，尽歼之。

　　得功引刘良佐为助，誓必与杰一决。杰曰：『曩千人多维扬猾少，吾故驱之。假令吾士卒，讵至于败，黄不足擒也』。元吉侧身讲解，令张文昌、李栖凤以其众请于阁部曰：『兵交绥，吾属置横阵以止斗；即阁部亦不得已于一行』。

　　黄得功有母丧，史可法往吊；语之曰：『土桥之役，无智愚皆知杰不义。今将军以国故捐盛怒，而归曲于高；是将军收大名于天下也』。得功色稍和，终以杀亡多为恨。可法令杰赏其马，复出千金为母赗；得功不得已，听之。

　　阁部命监纪应廷吉、陆逊之入高营曰：『靖南听我矣。我何爱三百骑，而害国家大事乎』！高奉命入马，马多病死；阁部自以三千金偿之。

　　初二日（丁亥）

　　削湖广监军御史黄澍职。马士英憾澍甚。适有原任都督掌锦衣卫刘侨者尝遣戍；及家属以玉杯、古玩器属周文江进于张献忠，即用为锦衣指挥使；比左良玉恢复蕲、黄，侨削发逃去。澍持之急；而士英纳侨贿，令讦澍，而已随反疏纠之。遂复侨官，削澍职。

　　黄澍辨疏云：『麻城周文江为献贼伪兵部尚书，引献贼破武昌。有锦衣遣戍刘侨，托文江进美女、玉杯、古玩、万金于献贼，即用侨为伪锦衣大堂。比左良玉恢复蕲、黄，侨削发私逃；寻送赤金三千两、女乐十二人于马士英。今年四月，士英委黄鼎署麻城，麻城汹汹几乱。乡绅请臣弹压，侨献银三千两助饷；臣批云：「正苦无饷，真可愧挟赀媚贼者，仰汉官收贮」！臣意亦隐而讽矣。既还武昌，黄鼎代为解银一千两、玉带二围、珠冠一顶；臣又批云：「军中无妇人，何用珠冠？大功未成，不须玉带。仰汉官变价济饷」！臣巡方衙门收支，皆有司存。士英据侨私书诬臣；诚使士英将臣原书呈览，则清浊见矣』。

　　高杰请盐税助军糈。

　　北都降贼诸臣南还，史可法疏言：『诸臣原籍北土者，宜令其赴吏、兵二部录用；否则，恐绝其南归之心』。又言：『北都之变，凡属臣子皆有罪。在北者应从死，岂在南者非人臣？即臣可法谬典南枢、臣士英叨任凤督，未能悉东南兵甲疾趋北援；镇臣泽清、杰，以兵力不支，折而南走：是首应重论者，臣等罪也。乃因圣明继统，鈇钺未加，恩荣迭被；而独于在北诸臣毛举而概绳之，岂散秩闲曹责反重于南枢、凤督哉？宜摘罪状显著者，重惩示儆。若伪命未污、身被刑辱，可置勿问。其逃避北方徘徊而后至者，许戴罪讨贼，赴臣军前酌用』。廷议并从之。

　　龙文光既死，蜀人共推马干摄巡抚事（干，昆明人，崇祯六年举人；官川东兵备佥事）。

　　马干有军旅才，西川节钺无有过此人者。时备兵川东，蜀人之在朝者议请之，而会推已有定议。政府某属意陈士奇，继邵捷春后立功补；捷春辱曰：『西川节钺，可一榜为之乎』？蜀人乃止。至是摄抚，则犹以初意也。

　　太监袁升请催各处钞关税银。

　　马士英与姜曰广同诋王前。曰广言：『上以亲以序，自应立；汝何功』？士英厉声曰：『臣本无功；尔辈欲立潞藩，故成臣功耳』。

　　建安王统镂（表作镮）疏讦大学士姜曰广。阮大铖以统■〈金类〉疏犹未慊意，复募统镂攻之（统镂、■〈金类〉，俱宁献王权九世孙）。

　　统■〈金类〉之疏，犹曰宗生不辨菽麦者耳。统镂固建安王也；堂堂藩王，乃为大钺等所驱使，无良极矣！

　　选淑女黄氏、郭氏、戴氏送内。命再选，太监韩赞周选进六人。

　　工科利瓦伊樾疏云：『日来路途鼎沸，不择配而过门。皆云田、王两中贵强取民间室女，以备宫闱。有方士荥阳寡妇女自刎，母亦投井死』。

　　命驱逐原任尚宝司黄正宾。先帝初登极，正宾疏参魏党徐大化；大化潜住京师。奉旨：『着五城御史驱逐』。阮大铖甫出山，亟以此答之。

　　史可法巡仪真，阅黄得功士马，锐意进兵河南。朝议以北使方行，兵不宜继进，谕止之。

　　进张采员外郎，即乞假去。

　　追补开国名臣赠谥。傅友德赠丽江王，谥「武靖」。冯胜赠宁陵王，谥「武壮」。冯国用谥「武翼」。丁德兴谥「武烈」。廖永忠谥「武勇」。王弼谥「武成」。耿炳文谥「武愍」。桑世杰谥「忠烈」。俞廷玉谥「武烈」；子通渊赠隽国公，谥「襄烈」。汪兴祖谥「武愍」。茅成谥「武烈」。丁普郎谥「武节」。韩成谥「忠壮」。花云谥「忠毅」。张子明谥「忠节」。李继光谥「忠勇」。牛海龙谥「壮穆」。赵国旺谥「庄节」。刘齐谥「庄毅」。朱潜谥「威悼」。许圭谥「景襄」。赵天麟谥「襄烈」。程国胜谥「忠愍」。孙炎谥「忠愍」。王恺谥「壮愍」。许琼谥「忠节」。胡深谥「襄节」。章益赠太保，谥「庄敏」。桂秀良谥「敬裕」。唐铎赠太子太傅，谥「敬安」。刘崧赠礼部左侍郎，谥「恭介」。何真赠东莞侯。谥「恭靖」。叶伯巨赠御史，谥「忠愍」。陶安谥「文宪」。詹同赠礼部左侍郎，谥「文宪」。李善长谥「襄愍」。叶琛谥「贞肃」。赠丘福舒城王、顾成镇国公、宋晟宁国公。

　　补予谥典，皆出于给谏李清之请；可谓补列朝之缺，有功世道人心不小。当二王入庙之夜，心水家梦见峨冠博带两贵人相访，一面赤而颀长、一颊白而伟壮，云自功臣庙远来拜谢。后睹丽江、宁陵画像如是，益信英灵不爽云。

　　礼部署部事右侍郎兼翰林院学士管绍宁题：『为臣疏久稽未给，乞敕下礼部速覆，以昭皇上明纶事：祠祭清吏司案呈，奉本部送准礼科抄出工科都给事中李清题前事等因；本年七月十一日奉旨：「该部速与题覆，钦此」。先是，崇祯十一年九月十八日本官题「为昭代有未表之三案，乞敕部速议，早定谥典事」，二十二日奉先帝圣旨：「该部并与酌覆，钦此」。钦遵抄出到部送司。奉此，案呈到该臣等。看得自古人臣之以忠节着也，方受祸之时，桁杨搒掠，备受楚毒，见者闻者罔不凄恻。迨夫事久论定，公道大明；不惟生者超擢、死者优恤，而易名之典虽不过一字之褒，而荣名耀于一时、芳声垂于千古，顾不韪欤！科臣李清以惨死诸臣请谥，盖为是也。察正德年间，言官蒋钦等凡数十人谏武皇南幸，下诏狱；至嘉靖初，或予祭荫、或加升赠，皆未及易名：此诏款所谓荫谥未全者也。又嘉靖年之沈炼、天启年之杨涟等皆首触逆焰，诬死诏狱；崇祯初，杨涟等四人予谥，余则先予赠而谥尚有待也。同等异录，岂非缺典乎？若此数臣者，或逆鳞于前代而碎首几同膺、滂，或撩发于近朝而卧尸有同乔、固；心贞金石，气作山河。用是细核生平，拟谥上请；以此风往劝来，庶死骨既收，栈骥胥奋矣。伏裁圣裁』！有旨：『蒋钦等二十五臣，准照正拟予谥』。

　　追赠正德时谏臣蒋钦谥「忠烈」、陆震谥「忠定」、何遵谥「忠节」、刘较谥「忠毅」、林公黼谥「忠恪」、孟阳谥「忠介」、李绍贤谥「忠端」、余廷瓒谥「忠愍」、李翰臣谥「忠毅」、詹轼谥「忠洁」、李惠谥「忠毅」、刘概谥「忠质」、周玺谥「忠悫」、张英谥「忠壮」。

　　追赠嘉靖时谏臣沈炼。

　　追予天启时惨死诸臣谥：左光斗、周朝瑞、周宗建、李应升俱「忠毅」，袁化中「忠愍」，缪昌期「文贞」，黄尊素「忠端」，万璟「忠贞」，顾大章「裕愍」，周起元「忠惠」。

　　按庄烈帝赠缪昌期詹事兼侍读学士，录其一子诏并予谥。而是时姚希孟以词臣持物论雅，不善左光斗、周宗建，力尼之；遂并昌期及周起元、李应升、黄尊素、周朝瑞、袁化中、顾大章皆不获谥。

　　命左良玉子梦庚挂平贼将军印。

　　梦庚与总共卢鼎协守武昌。

　　以郑芝龙为总兵官，镇守福建；罗联芳为总兵官，镇守贵州。

　　户科吴适疏陈昭事之实：『一曰日讲宜行。请敕定期，俾博闻有道之臣，朝夕左右，稽询经史，虚哀延纳；更取「祖训」、「大诰」诸书，时时省览，以为蓍鉴。一曰午朝宜举。俾阁部大臣以及台垣散秩，咸得躬膺清问；即于披对之余，采疾苦以疏民隐、核功罪以劝疆臣、明是非以黜邪佞』。疏入，不省。

　　命铸「弘光」钱。

　　管绍宁请予行人司行人谢于宣祭葬（于宣，被闯贼拷死者）。

　　监军杨文骢请弘佛教以扶王化。

　　内批：升福建副使郭子奇为正詹事。

　　按官制：凡由翰林院外转者，始得仍转宫詹；若由庶常散授台省部曹者，虽循资直上，永不得玉堂之任。又，监司内升，必杀一级；如布政二品升三品京堂卿之类是也。今郭之奇以戊辰庶常散授礼部、历任副使，一旦躐跻正詹，此何说乎！

　　初三日（戊子）

　　复前蓟督赵光抃官。光抃，字彦清，九江德化人，天启五年进士。崇祯十五年十一月，拜兵部右侍郎兼右佥都御史，总督蓟州、永平、山海、通州、天津诸镇军务。以河间失守不救，被劾；明年四月，以螺山之败，夺职候勘。五月，与督师范志完并逮，同日弃市。至是，太仆少卿万元吉言：『光抃受事破军之余，身先被创，与误国志完同诛；迄今文武贵贱，咸为抱冤』。给事中熊维典亦以为言。乃复其官。

　　熊汝霖请以朱大典充为事官，巡抚河南；不许。大典，字延之，金华人，万历四十四年进士。崇祯时，官兵部左侍郎，总督江北、河南、湖广军务；被劾，削籍候勘。子万化，募健儿御许都；贼平，而所募者不散。知县徐调元阅都兵籍有万化名，言大典纵子交贼；巡按御史左光先闻于朝，得旨逮治，籍其家充饷，且令督赋。京师陷，刘宗周辈劝其召募勤王。给事中熊汝霖请以充为事官，用之北方；吏部尚书徐石麒等覆如其奏，请令巡抚河南。有诏诘问；石麒言：『河南残疆，令自练劲旅，所费不赀，非优之也』。竟不许。

　　初四日（己丑）

　　命纂修「玉牒」。

　　赠恤湖广殉难诸臣许文岐、蔡道宪等。文岐，字我西，仁和人；崇祯七年进士，官黄州知府，升督粮参政。时贼警日急，不忍去任，遣妻奉母归，固守黄州。张献忠来，攻破西门，文岐巷战被执。献忠闻其名，不杀，系之后营。阴结同系举人奚鼎铉等协力歼贼，以柳圈为信；事泄，被害。将死，语人曰：『吾所以不死者，志灭贼耳。今事不成，天也』！含笑而死。事闻，赠太仆卿。道宪，字符白，晋江人；崇祯十年进士，官长沙府推官，善捕盗。贼攻城，募兵得壮丁五千人拒守。贼绕城呼曰：『军中久知蔡推官名，速降，无自苦』！道宪射之，多毙。贼怒，攻益力。城破被执，贼啖以官；嚼齿大骂。贼释缚，延之上坐；道宪奋起猝击。贼以道宪爱民，谓曰：『汝不降，将尽杀百姓』！道宪大哭曰：『愿杀我，毋害我民』！贼磔之，心血直溅贼面，贼昏仆。健卒林国俊等九人，随道宪不去，贼令说道宪降；国俊曰：『吾主畏死，去矣，不至今日』。贼曰：『尔主不降，尔辈亦不得活』！国俊曰：『吾辈畏死，亦去矣，不至今日』。贼并杀之。四卒奋然曰：『愿埋主尸，然后死』。贼许之。乃解衣裹道宪骸，瘗之南郊；遂自刎。道宪赠太仆少卿。

　　道宪守长沙，吉藩左承奉王明治与副将尹先民为贼内应；城破，贼复遣先民说降。道宪怒甚，批其颊。九人者，林国俊、李师孔、陈贤；其六人姓名不传。

　　刑部奏拟从逆条例：大逆凌迟处死，斩五条、绞六条、徒二条。命绞以上提问，流以下抚按究拟。

　　命刘侨照旧供职。

　　按侨降贼行贿之实，黄澍疏中已凿凿言之。乃士英毫无忌惮，公行擢用；其蔑法乱纪，目中宁复有朝廷耶？

　　以张成福为都督佥事，充山东、河北总兵官。

　　以杨镇宗（一作振宗）为总兵官，驻安庆，开藩置幕，提督江南、北军务。

　　时马、阮恐左良玉东下，故设大营于安庆；名为雄固上游，实以备良玉也。（「孑遗录」）

　　高杰疏请：『降贼南归，从末减』。

　　初六日（辛卯）

　　命撰起居注。

　　帝始御经筵。

　　裁各省布政司右布政使。

　　按祖制：布政有左、右二使，政事专决于左；独广东左布政使万士和，约右使分日治事。

　　给事中陈子龙，请擢诸生涂仲吉、举人祝渊置言路，不从（仲吉以救黄道周，廷杖；渊以争刘宗周不当黜，被逮者）。

　　谕：『北京旧官南来，吏、兵二部报名量用』。

　　逮御史黄澍，不至。马士英嗾楚府中尉朱盛浓疏言澍凌逼宗室，贪赃激变；即票旨逮问。澍奏辨；士英复票旨：『盛浓害非剥肤，何至千里叩阍』！遂立命逮之。澍与友良玉谋，阴讽将士大哗，欲下南京索饷，并保奏澍。总督袁继咸为留江漕十万石、饷十三万两给之；且代澍伸理，以镇臣依仗澍为言。士英不得已，免逮。澍乃匿良玉军中；良玉与士英由此有隙。

　　予苏松殉节工部主事锺彦、中书舍人宋文显、经历施溥祭葬。

　　礼部侍郎署尚书管绍宁疏曰：『臣伏见给事中臣李清疏请赐建文诸臣谥，皇上幸下其章，令臣分别与恤谥，甚渥惠也。臣绍宁昧死言：诸臣生当高皇帝时，栽培休养，元气磅礡；适遘屯厄，忠愤之气蜂拥飙厉，甘死如饴。上之脔胔剔骸，祸延族属，瓜蔓株拏，邑里为墟；次亦腰领伏锧，妻子流离。谨按方孝孺论死至八百四十七人、练子宁论死至一百五十人，其它族诛及逮论遣戍者，不可胜数；诸臣为国，受祸甚烈。昔高皇帝初下金陵，首旌故御史大夫福筹；继平幽朔，放蔡子英北归从故主于和林：所以励死节、教臣子无二心也。况文皇子继父统，非易姓比；当日已有「练子宁在，朕当用之」之语。而诸臣咸怀一切拘文牵义，莫肯将顺；二百余年，盛典缺如、史册微名，若灭若没，深可悲痛！毋怪燕京之变，祸至君父不讳、宗社沦胥，而臣下心怀首鼠，捐生蹈义者寥寥也。臣谨按谥法，稽之史籍，分别条奏：文臣方孝孺以下七十七人、武臣徐耀祖以下三十人，皆得与谥；仍乞立祠留都，赐名「表忠」。他未请谥文臣楼琏以下、武臣耿炳文以下八十一人、从亡臣程济以下二十三人，并令从祀。惟皇上幸许，裨益中兴盛理不小。臣绍宁昧死以闻』。诏俱从之。

　　追补建文死节诸臣赠谥，立祠祀之。方孝孺赠太师，谥「文正」；妻郑谥「贞愍」，弟孝友赠翰林院待诏。徐辉祖赠太师，谥「忠贞」。齐泰赠太保，谥「节愍」。黄子澄赠礼部尚书，谥「节愍」。杨任赠太仆少卿。胡子昭赠太子太保、刑部尚书，谥「介愍」。卢原质赠礼部尚书，谥「节愍」。廖镛赠德庆侯，弟铭都指挥。练子宁赠太保、都御史，谥「忠贞」；子权光录卿，谥「忠悫」。宋征赠光禄少卿，谥「直愍」。暴昭赠太保，谥「刚烈」。侯泰赠太保，谥「勤贞」。陈迪赠太保，谥「忠烈」。巨敬谥「毅直」。景清赠太保、左都御史，谥「忠烈」。陈性善赠太子太保、左都御史，谥「忠节」。卓敬赠太子太保、户部尚书，谥「忠贞」。郭任赠太子太保、户部尚书，谥「清毅」。卢迥赠太子太保、户部尚书，谥「贞达」。茅大方赠太子太保、左都御史，谥「忠愍」。周璇赠左副都御史，谥「肃愍」。胡闰赠刑部尚书，谥「忠烈」；女郡奴谥「孝贞」。高朔赠太仆卿，谥「忠愍」。廖升赠礼部尚书，谥「文节」。黄观赠太子太保，谥「文贞」；妻翁谥「贞懿」。黄魁赠尚书。戴德彝赠太常卿，谥「毅直」。王叔英赠礼部侍郎，谥「文忠」。王艮赠礼部侍郎，谥「文节」。黄钺谥「忠献」。陈继之谥「庄景」。韩永谥「庄介」。龚泰谥「端果」。叶福谥「节愍」，并赠太常寺卿。曾凤韶赠太仆卿，谥「忠毅」；妻李谥「贞愍」。王度赠太仆卿，谥「襄愍」（一作「贞愍」）。王彬赠太仆卿，谥「忠庄」。崇刚赠德清伯，谥「壮愍」。魏冕谥「毅直」，谢升谥「贞勤」，甘霖、丁志方谥「贞定」，林英谥「毅节」：俱赠太仆卿。连楹谥「刚烈」，赠詹事。程本立赠太常卿，谥「忠介」。铁铉赠太保，谥「忠襄」。张昺赠太子太保、工部尚书，谥「节愍」。谢贵赠英山伯，谥「勇愍」。彭二赠舒城伯，谥「武壮」。葛诚赠大理少卿，谥「果愍」。卢振赠都督同知。余逢辰赠苑马少卿，谥「忠愍」。杜奇赠翰林院检讨，谥「贞直」。宋忠赠寿昌伯，谥「壮愍」。余瑱赠东阳伯，谥「翼愍」。孙泰赠象山伯，谥「勇愍」。彭聚赠左都督。卜万赠左都督。马宣赠全椒伯，谥「忠壮」。朱鉴赠含山伯，谥「壮烈」。曹浚赠指挥。瞿能赠平阳伯，谥「襄烈」。滕聚赠都督同知。庄得赠分水伯，谥「勇愍」。皁旗张赠淳安伯，谥「英烈」。楚智赠左都督。小马王赠都督同知。张伦赠保昌伯，谥「贞勇」。颜伯玮赠太仆少卿，谥「忠惠」；子有为赠翰林院待诏，谥「孝节」。唐子清谥「义节」，黄谦谥「果义」，并赠工部员外郎。尚朴谥「惠庄」，郑恕谥「惠节」，郑华谥「贞庄」，并赠太仆少卿。姚善赠太仆卿，谥「忠惠」。钱芹赠光禄少卿。陈彦回赠太仆卿，谥「穆愍」（一作「惠节」）。张彦方赠员外郎，谥「庄愍」。叶惠仲、黄希范并赠太仆少卿。周继瑜赠太仆少卿，谥「庄愍」。王良赠副都御史，谥「忠毅」（一作「贞毅」；妻某谥「贞烈」。周自修赠詹事，谥「贞毅」。石撰谥「贞愍」。程通赠苑马少卿（一云谥「端直」）。王省赠礼部员外郎，谥「贞烈」。陈思贤赠礼部郎中，谥「贞愍」。高巍赠太常少卿，谥「忠毅」。黄彦清赠光禄少卿。杨本、周拱元并赠都指挥。刘璟赠大理少卿，谥「刚节」。

　　「明名臣言行录」：都尉梅殷谥「荣定」、卫卒储福谥「贞义」。

　　出吏科马嘉植为广东岭西道副使。

　　嘉植抗疏切直，有旨回话；适太后回銮，得免。至是出之；盖触马士英之怒也。

　　考选科道，吏部尚书徐石麒与都御史刘宗周矢公甄别，拟庄元辰等十三人为科道。马士英庇其私人，更易殆半。御史黄耳鼎、给事中陆朗有物议，石麒以年例出之；朗急贿奄人，内传留用。

　　朗以三千金馈内奄，即传旨：『着留用』。石麒质之内奄；内奄曰：『已进御前矣』。石麒疏言：『陆朗赃私狼藉，应得例转；交通内臣，幸留非法』。朗即疏攻姜曰广、徐石麒、刘宗周结党欺君、把持朝政，无人臣礼。耳鼎亦疏言：『昔之按奏陈演，陷臣不测；今之例转，徐石麒多谋暗害』。

　　初八日（癸巳）

　　大学士姜曰广罢。曰广既连被诬蔑，屡疏乞休；至是，始得请。入辞，诸大臣在列，曰广曰：『微臣触怒权奸，自分万死；上恩宽大，犹许归田。臣归后，愿陛下以国事为重』。士英熟视曰广，詈曰：『我权奸，汝且老贼也』！因叩头言：『臣从满朝异议中，拥戴陛下，愿以犬马余生归老贵阳，避贤路。如陛下留臣，臣亦但多一死』！曰广叱曰：『拥戴是人臣居功地耶』？士英曰：『汝谋立潞藩，功安在』？王曰：『潞王朕叔父，贤明当立。二先生无伤国体，内廷之事，不可向外人道也』！曰广骨鲠，扼于憸邪，不竟其用，遂归。

　　曰广既出，士英复诟詈于朝堂，几至老拳相向。一时喧传二相闹朝。

　　刘泽清疏荐张凤翔、李栖凤可预重臣之选。

　　初九日（甲午）

　　左都御史刘宗周罢。宗周告归，诏许乘传，给登极恩典。临行，疏陈五事：『一曰修圣政，毋以近娱忽远猷。国家不幸，遭此大变；今纷纷制作，似不复有中原志者。土木崇矣，珍奇集矣，俳倡杂剧陈矣；内竖充庭、金吾满座，戚畹骈阗矣；谗夫昌、言路阨，官常乱矣：所谓狃近娱而忽远图也。一曰振王纲，无以主恩伤臣纪。自陛下即位，中外臣工不曰从龙、则曰佐命。一推恩近侍，则左右因而秉权；再推恩大臣，则阁部可以兼柄；三推恩勋旧，则陈乞至今未已；四推恩武弁，则疆场视同儿戏。表里呼应，动有藐视朝廷之心；彼此雄长，即为犯上无等之习。礼乐征伐，渐不出自天子：所谓亵主恩而伤臣纪也。一曰明国是，无以邪锋危正气。朋党之说，小人以加君子，酿国家空虚之祸；先帝末造可盐也。今更为一、二元恶称冤，至诸君子后先死于党、死于徇国者，若有余戮。揆厥所由，止以一人进用，动引三朝故事，排抑旧人。私交重、君父轻，身自树党而坐他人以党：所谓长邪锋而危正气也。一曰端治术，无以刑名先教化。先帝颇尚刑名，而杀机先动于温体仁；杀运日开，怨毒满天下。近如贪吏之诛，不经提问，遽科罪名；未科罪名，先追赃罚。假令有禹好善之巡方，借成德（滋阳知县）以媚权相（温体仁），又孰辨之？又职方戎政之奸弊，道路啧有烦言，虽卫臣有不敢问者；则厂卫之设何为者？徒令人主亏至德、伤治体：所谓急刑名而忘教化也。一曰固邦本，毋以外衅酿内忧。前者淮扬告变，未几而高、黄二镇又治兵相攻。四镇额兵各三万，不用以杀敌，而自相屠戮；又日烦朝廷讲和，今日遣一使、明日遣一使，何为者？夫以十二万不杀敌之兵，索十二万不杀敌之饷，亦必穷之术耳。若不稍裁抑，惟加派横征；蓄一、二苍鹰乳虎之有司，以天下徇之已矣：所谓积外衅而酿内忧也』。优诏报闻。

　　户科吴适疏言：『曰广、宗周历事五朝，贞心亮节，久而弥劭；应亟赐留』。不听。

　　御史游伦疏言：『今日国事淆乱，不知礼义廉耻为何物。明知君子进退不苟，故以含沙之口激之速去；甚至常人所不能道者，渎陈于君父之前。科道微有纠劾，则指为党比；相戒结舌。真所谓前有谗而不见、后有贼而不知也』。

　　十一日（丙申）

　　以王之纲充总兵官，挂荡寇将军印，镇守河南。命御史凌駉联络河南、北直。

　　浙江巡按任天成疏言：『浙江乡绅金汝砺、缪沅，身污伪命。张嶙然、方允昌为贼亲任，一归一未归。李纲、徐家材，俱受伪职。庶吉士鲁梁、魏学濂，为贼所留。止学濂痛愤自缢，诸臣犹恋家。此公论所不容也』！

　　擢马干右佥都御史，巡抚四州。刘之勃抚川命至，之勃已殉节，不及闻。朝廷知之勃死，乃改命干。

　　命黄斌卿移屯大江、黄蜚移屯芜湖采石、郑鸿逵移屯镇江。

　　授朱统■〈金类〉行人司行人；马士英酬其逐姜曰广之功也。

　　十二日（丁酉）

　　叙江北文武多年战功，加马士英少傅，仍兼太子太师、建极殿大学士；荫一子锦衣卫指挥佥事，世袭。

　　授王景亮中书舍人（景亮，字武侯，吴江人，祟祯十六年进士）。

　　以王■〈氵荣〉为都察院右佥都御史，巡抚登莱、东江等处，赞理军务。

　　大理寺卿郑瑄疏荐苏松兵备程珣才能可大用，适有乡绅彭歌祥争妾杜氏相讦；有旨：『着该部从重议处』（杜能诗，有赠珣句云：『为怜贵客芳心醉，欲访仙郎帆影迟』。时人传之）。

　　命黄得功移驻庐州以防桐皖，刘良佐合营进复黄、汝，高杰移驻徐州进复开、归。

　　河南巡按御史陈潜夫入朝，言『中兴在进取，王业不偏安。山东、河南地，尺寸不可弃；豪杰结寨自固者引领待官军，诚命分藩镇，以一军出颍、寿，一军出淮、徐，则众心竞奋，争为我用。更颁爵赏鼓舞，计远近画城堡俾守，而我督抚将帅屯锐师要害以策应之；宽则耕屯为食、急则披甲乘墉，一方有警，前后救援，长河不足守也。汴梁一路，臣联络素定，旬日可集十余万人；诚稍给糗粮，容臣自将，臣当荷戈先驱、诸藩镇为后劲，河南五郡可尽复。画河为固，南连荆、楚，西控秦关，北临赵、卫；上之则恢复可望，下之则江淮永安：此江淮今日至计也。两淮之上，何事多兵？督抚纷纭，并为虚设。若不思外拒，专事退守，举土地甲兵之众致之他人，臣恐江淮亦未可保也』。当是时，开封、汝宁间列寨百数，刘洪起最大；南阳列寨数十，萧应训最大；洛阳列寨亦数十，李际遇最大。诸帅中独洪起欲效忠，潜夫请予挂印为将军；马士英不听，而用其姻娅越其杰巡抚河南。潜夫便道省亲，甫五日，即驰赴河上；所建白皆不用，诸镇兵无至者。其杰老惫不知兵，诸帅无有为之用者。

　　十三日（戊戌）

　　赠孙承宗太师，谥「文忠」（承宗字稚绳，高阳人，万历三十二年进士。天启时，官中极殿大学士，督师山海关及蓟辽、天津、登莱等处；罢归。崇祯二年复起，四年复罢，家居七年）。

　　大清兵攻高阳，承宗率家人拒守。城破，阖门殉难。

　　谥太常寺少卿鹿善继「忠节」。

　　善继字伯顺，定兴人，万历四十一年进士，历官兵部职方司。孙承宗督师，善继从之幕中；拓地兴屯，多其经画，口不言功。以次，升武选司郎中。崇祯初，升太常卿，告归。九年八月，大清兵攻定兴，善继守御七日；城陷，死之。诏赠大理寺卿，荫一子入监。至是，谥「忠节」，予祭葬。

　　以牟文绶充总兵官，镇守荆州。

　　浙江巡抚黄鸣俊报：『东阳许都余党，引逃兵复乱』。有旨：『左光先诱杀都，不行善政，以致煽乱；着黄鸣俊相机剿抚』。

　　监生蒋佐上累朝「实录」。

　　颁户部印单给各州县，实填赎钱。

　　赠宋学朱大理卿（学朱，字用晦，长洲人；崇祯四年进士，官山东巡按。十一年，大清兵临济南，城溃，死不得尸；疑未实，赠恤不及）。

　　崇祯十一年冬，大清兵破居庸关南下，巡抚颜继祖以兵移镇德州，总监太监高起潜以兵驻临清、济宁。时学朱按章邱，济南告急，学朱驰会城坚守。明年正月，城陷，学朱及巡道周之训死之；长子德宽遍求遗骸不获。起潜既不援济南，又以失藩王故，恐被诛，谋卸罪于学朱；而中朝忌学朱者，遂诬学朱不死。次子德宜伏阙上书，略谓『臣父衔命巡方，本无兵权，犹慷慨身任守城，卒以死殉。泣念臣父孑身蒙难，非若守土之官携有亲属收殓，致使形销骨化，无榇可还。惟冀上邀君恩，稍光泉壤；而详核再三，尚缺题恤。臣若隐忍，何以为人？复何以为子』？有旨：『察议』。给事中光时亨上疏，力白学朱被诬状；刑部尚书徐石麟等三百有四人复公言于朝，吏部左侍郎沈惟炳亦请与恤核，而议终不决。至是，赠荫。

　　二十一日（丙午）

　　称福恭王陵曰熙陵。

　　谕刑部速定从逆诸臣罪案云：『所据从逆诸臣，如领兵献策，即在庶僚，岂可末减？总兵督抚降贼，情罪极重，岂可列诸二等？京卿科道翰林，受贼伪命，岂止于一绞？封疆大吏，闻变倡逃，岂止于流？献女献婢，岂止于徒？诸臣负恩辱国，至此须有定案，昭示天下』。

　　马士英以河南巡按陈潜夫私自回籍，传旨命浙江抚按察明。

　　彭遇颽避乱南渡，首附马士英，怪论蜂起；授职方主事。

　　安远侯柳昌祚乞侍经筵。

　　二十五日（庚戌）

　　开佐工事例。

　　文华殿中书一千五百两，武英殿中书九百两，内阁中书二千两，翰林院待诏三千两，找贡一千两，推知衔一千两，监纪职方万千不等。

　　时语云：『中书随地有，翰林满街走；监纪多似羊，职方贱如狗。荫起千年尘，拔贡一呈首。扫尽江南钱，填塞马家口』。

　　二十六日（辛亥）

　　停宗室换授。

　　革侍郎吕大器职。马士英憾大器未已，令太常少卿李沾劾之，遂削籍。复命法司逮治大器，以蜀地尽失，无可踪迹而止。

　　大器致仕谢表有云：『铜马、赤眉、突厥、兀术合奏而糜烂神州，永嘉、靖康、温敦、秦贾接踵而横据津要』。故马、阮衔之刺骨。

　　礼科都给事中沈胤培为祖、父请谥，谥沈子木「恭靖」、沈儆玠「襄敏」（子木，归安人，官南京右都御史；儆玠，字叔永，官南京工部尚书）。

　　左懋第等至天津，原任锦衣骆养性为大清巡抚，遣兵相迎。至杨村，土人曹逊、金镳、孙正强谒见，言报国之志；懋第署以参谋。至河西，务（？）赞画王言賷二人名帖送内院；冯铨、谢升等词色俱薄，却帖不收。

　　予大学士孔贞运谥「文忠」。

　　总兵卜从善移驻芜湖。

　　命李世春驻泗州、贺胤昌驻扬州，俱充总兵官。

　　二十七日（壬子）

　　再命刑部逮问黄澍。

　　夺黄鸣俊官，逮问前巡按御史左光先。初，马士英荐阮大铖，光先力争不可；大铖修隙，与姚孙棐并逮。光先匿左良玉所，缇骑不敢赴，乃止（光先，光斗弟也；故大铖尤恶之）。

　　以处分许都余党未定，故罢巡抚黄鸣俊并降巡按任天成；核孙榘贪酷，激变地方，故逮孙榘，并议光先，令在朝浙臣具奏情形。光先在浙，风裁清卓；马、阮以光斗弟故，借事陷之，朝右无敢为直言者。苏松巡抚祁彪佳独言：『许都之变，突发于东阳，义鸟、浦江皆无坚城；光先竣事出境，闻变遄还。抚军悬阙，一切调兵措饷，皆其宵且拮据。变起不一月，元凶授首，两浙危而复安；乃今奉旨推求！夫弄兵揭竿，至于破城据邑，其罪岂不当死？当日兵威所迫，贼已穷蹙而后乞命，与阵擒无异，非诱降也。设诛锄不力，养虎贻患，后来国难方张，又不知作何举动矣！岂可反以激变罪之乎』？于是士英、大铖并切齿彪佳。降旨：『左光先力庇贪令，流毒东越；着与东阳知县姚孙榘一并革职提问』。

　　按东阳民变，始于横派之酷、成于屠掠之惨；许都罪固当诛，孙榘贪亦应黜。乃光先悉斩许都同党，而贪酷之令、无纪之兵置之不问，宜余党之复乱也。卒之马、阮借题报复，公论出之仇口；有以哉！

　　升黄道周礼部尚书，协理詹事府事。

　　补荫故都御史沈子木一子入监。

　　颖州生员卢鸿上「七政历」。

　　追谥焦竑「文端」、陈仁锡「文庄」，并赠詹事。

　　谥张文纪「文懿」、董其昌「文敏」、何如宠「文端」。

　　吏科熊汝霖疏言：『献贼现据成都等郡、闯贼将至成都，意在顺流东下；北使诸臣所恃为缓清之要着，全赖左懋第一人。臣思诸兵请饷，望眼尚悬；而燮敕印未颁，马价未给。此何时也，而尚容姑待乎』？

　　浙江奉化布衣方翼明疏，指摘马士英等；有旨：『发刑部问罪』。

　　淮扬巡抚田仰疏为刘泽清请饷；有旨：『东南饷额不满五百万，江北已给三百六十万，岂能以有限之财供无已之求。田仰着与刘泽清从常措办』。

　　按泽清驻兵淮安，大兴土木，深邃壮丽，日费千金。田仰与之共□□□为□□□□而不知饷之作何用也！

　　高杰请籍周延儒财产，不允。

　　二十九日（甲寅）

　　吏部尚书徐石麒罢。石麒发陆朗通内之罪，朗恚，疏诋石麒；石麒遂称疾乞休。黄耳鼎亦两疏劾石麒：一言尝劾吴昌时代韩城报复，一言枉杀陈新甲致败款局。石麒益忿，历叙昔年和议始未及新甲欺罔隐情，因力请斥罢；马士英拟严旨，福王不许，命驰驿归。石麒刚方清介，扼于权奸，悒悒不得志。士英挟定策功图封，石麒议格之；中官田成辈纳贿请嘱，石麒悉拒不应，且疏劾之。由是中外皆怨，构之去。

　　马土英嗾陆朗、黄耳鼎连疏攻石麒，不胜。又有一奄居间嘱升知县某为吏部郎，石麒拒之；奏闻，不省，石麒因再疏乞休。士英知内臣恨之，拟严旨；帝曰：『冢臣犹冢子也，当以优礼遣之耳』。遂得温旨驰驿去。

　　以李成栋镇守徐州。

　　成栋，字廷贞，山西人（一作辽东人）。初为开封游击，败于流贼，随高杰至高邮为后劲。至是，拜镇徐将军；改李朝云为后劲。

　　闯磁李自成败还陕西；史可法将北行，高杰帅师前进，可法亦赴清江浦。  
　 
卷七

　　江阴云墟散人李本天根氏辑

　　甲申（一六四四）冬十月乙卯朔

　　大清定鼎燕京，世祖章皇帝即皇帝位；颁诏天下，普与臣民更始。

　　福王使臣左懋第等次张家湾。大清传令：止许百人从行。懋第衰绖入都门，至则馆之鸿胪寺。请祭告诸陵及改葬先帝后，不可；乃陈太牢于旅所，哭而奠之。懋第等至张家湾，摄政王令旨：处以四驿馆，使臣行属国礼进见。参谋陈用极曰：『此事所关甚大，不可不争』。陈洪范无言；懋第力争，乃改鸿胪寺。懋第欲先谒陵，后进见；摄政王不许。奉御书入正阳门，随宿鸿胪寺；大清关防甚严。至十四日，大清内院刚林榜什率十余人至，服佩刀登寺堂，踞地坐；指地上毡，令懋第等坐。诘责：『江南何故便立天子？先帝遇难，江南何无一矢相加』？懋第曰：『诸臣闻变，正欲北行剿贼，而贵国先之；恐骤以兵至，似与贵国敌。今始相酬，并约剿贼耳』。刚曰：『毋多言！我兵即日下江南』。陈洪范曰：『今以礼来，乃兵往耶』？懋第曰：『且莫小视我江南』！声色俱厉。刚等去。明日复来，言如前，懋第终不屈；乃持国书、银币去。懋第遣陈用极以谒陵、改葬先帝后请，不许；遂陈太牢于寺厅，衰麻与将士哭奠三日。又以鸡酒奠范景文殉难诸臣（或云：国书不受，以称「御书」故也）。

　　福王召朱大典为兵部左侍郎。诚意伯刘孔昭、兵部侍郎徐人龙等白其纵子交贼之诬，而大典亦自结于马、阮，故得召。

　　授楚府中尉朱盛浓池州府推官。

　　召两广总督沈犹龙理兵部事；不就，乞葬亲归（犹龙，字云升，松江华亭人，万历四十四年进士。崇祯时，官兵部右侍郎兼右佥都御史，总督两广军务兼广东巡抚）。

　　锦衣卫冯可宗捕得江阴知县郝明征行贿李沾；马士英代为之请，有旨：『谕吏部：郝明征原非行贿，准复原官』。

　　初三日（丁巳）

　　礼部尚书钱谦益疏荐蔡奕琛，颂马士英功兼雪逆案阮大铖、杨维垣、虞廷陛、周昌晋、吴孔嘉、虞大复及为贾继春、冯诠、吕纯如讼冤。谦益素领袖东林，至是希指附和；天下笑之。

　　谦益疏陈愚臣报国心长，内条列四事：一曰严内治、二曰定庙算、三曰振纲纪、四曰惜人才。定庙算款内有云：『老臣孙承宗有言：以文统武，极是弊法。臣睹三十年来文臣出镇专征，鲜不偾败；其绰有成算、克奏肤功者，承宗之后，马士英一人耳。先帝以楚事付左良玉，而旧疆恢复；以闽事付郑芝龙，而岭海无虞：此专任武将之明效也。臣以为此地添一抚、彼地增一督，旁挽众掣，无裨边事。不若专任武将进取，全局一以畀之；而公忠惇大之臣挈持其纲领、提掇其精神，庶可坐策其成矣』。惜人才款内复分三事：『一、资干济。今天下动称乏才，非才乏也；分门户、竞爱憎、修恩怨，即其胸中了然，如喑者之不能言、魇者之不能寤，有物以限之也。今世人才当摧残剥落之后，以真心爱憎、公言搜括，庶可共济时艰。臣请举其所知，有英颖特达之臣如蔡奕琛、冯元扬、祁逢吉、何谦者，谋国任事，急病让夷之选也。有老成典型之臣如唐世济、范凤翼、邹之麟、尹仲、曹学佺、王相说，端委庙廊，疏秽镇浮之选也。其有公望着闻、迥翔应拔者，旧词臣余煌、道臣陈洪谧之流也。其有才品卓荦、沦落可惜者，科臣陶宗道、杨兆升、胡周鼒，道臣李嗣京、李瑞和、知府臣李恢先、部臣谭贞默、郭昭封之流也。伏乞敕下吏部，令廷臣各举所知，期于拯时厄、济世用，不复以党论异同，徒滋藩棘；则人才日出，世道渐夷矣。二、雪冤滞。先帝钦定「逆案」所结正奄儿媪子献媚、赞导、谄逆之罪状，而定案诸臣未免轩轾有心、上下在手，故出故入，往往而有。陛下既以赞导无据，拔阮大铖而用之矣。若虞廷陛，以京营建祠不画题削夺者也；杨维垣，首纠崔呈秀者也；虞大复，以哭奠左光斗几至重谴者也；吴孔嘉，以报复父仇牵连；周昌晋，以持论倚傍定案者也。伏乞敕下吏部详察本末，酌量录用。其余果有真正冤抑如六臣者，方与昭雪，许其自新，以成先帝惩瘅之志、昭国家平明之治，亦涣群破党之一端也。三、拯流离。今燕都沦没，其间多忠臣志士不忘故国者。所宜接济安插，择其能者官之；无使颠连琐尾，有悔来之思。进士王崇简、建平令高扬、孝廉孙奇逢等遁迹畿南水乡，不臣闯、清，间关三千余里；遣人贻书告臣，誓欲结伴南来，九死不悔。又闻山东、河南旧臣故家，结寨聚兵，日夜冀王师之至：朝廷可无以系其心、慰其望乎？三辅长吏，叹慕汉官之威仪；沙州子弟，号恸唐世之冠服：臣读史及此，每为流涕。伏乞陛下加意收恤，以南宋之遏绝归正人为戒，则亦恢复之一资也。内蔡奕琛曾以复社故，抗疏攻臣；臣心知其误，殊为惜之，固已释然置之矣。天下多事，将伯助予；中流遇风，吴、越相济。果有嫌隙，固当先国家之急而后私仇；况臣本无仇于奕琛者乎！臣亲见门户诸臣植党营私，断送社稷、断送君父，何忍复师其故智乎！且他日独不思见先帝于九京乎？「逆案」之故入者贾继春、阮大铖，皆慷慨块垒男子也。周宗建之攻逆奄也，大铖实赞其议；安有奋臂怒目引人以攻奄而身反为赞导乎？贾继春家居时，顾大章被逮过新乡，继春策马饯送，洒泪赠别。已而有法司定案一疏，解死者之孥僇、全生者于囹圄，斡旋推挽，备极苦心；而反坐为罪案，冤乎？不冤乎？他如冯铨，以申救缪昌期、周宗建被逐去位者也，而不免于入。房壮丽，清兵陷畿辅投井死节者也，而终不得出。吕纯如与董应举及臣等以经济相期许；应举每言其枉，声泪俱下，其平生可知矣』。有旨：『蔡奕琛、杨维垣，着吏部分别录用。所举未免太滥，条字踰格；以后还宜详慎，着饬行』。

　　时马、阮拟翻「逆案」，擢用杨维垣；以谦益为东林党魁，欲令其疏荐，以塞群议。乃以爰立诱谦益，谦益为出此疏。夫谦益老于门户，初以门户攻门户、今以门户荐门户；荣利熏心，老悖抑至此哉！

　　按虞廷陛疏参何士晋党护王之寀挑衅宫闱，又参孙居相力攻李三才褫革。杨维垣疏参王之寀、张差之案，又参孙承宗柳河之失，乃窥崔呈秀失势，出疏纠参；犹公然颂逆奄厂臣不爱钱、厂臣为国为民。虞大复为南礼部侍郎时，逆祠落成，特往上匾额对联。吴孔嘉拜逆奄为父，得鼎甲；黄山之案，贻害一郡。周昌晋疏参程正己、又参卢化鳌，与李蕃、李鲁生为逆奄搏击正人；长安有「一周二李，其权莫比」之谣。贾继春于逆奄播恶时，疏参杨、左串通王安倡为移宫之说，逼辱康妃；逆奄遂矫旨：「杨涟等虽追赃身故，顾大章限十日同结。爰书既定，就依这本上说，将诸奸罪状着文书房纂集成书，颁行天下」。冯铨导逆奄杀熊廷弼，因构成封疆之狱；诬杨、左六君子纳贿，致追赃陨命；其去位也，以与崔呈秀争宠，呈秀谗之于逆奄，故逐。缪、周之逮，在山西巡抚本内；票出，铨正在东阁，不闻有申救之事。阮大铖疏云：「冯铨阖门殉难」；此疏云：「房壮丽投井死节」：如出一口（文秉）。

　　逮张家玉。阮大铖等攻家玉荐刘宗周、黄道周于贼，令收人望、集群党；家玉遂被逮。

　　家玉与周锺同馆，又出周文忠凤翔之门。柄国者恶之，竟罗织成狱，削职居钱塘。

　　紫薇无光，前星下移四、五度；至明年八月始复。

　　寄流寓诸生于淮安府学。

　　巡抚何腾蛟荐傅上瑞为长沙佥事（上瑞，武定人，故武昌推官；贼围城，遁走）。

　　史可法遣官屯田开封，经略中原。时诸镇各分汛地，择便利处。自王家营而北至宿迁最冲要，诸镇不敢任，可法自任之；令幕下文武筑垒沿河南岸。

　　以庄子固为副总兵，俾兴屯于徐州、归德间。

　　兵科王世鑅奏李述祖、朱元臣偷生负国，有愧诸勋。有旨：『谕兵部：临淮侯

　　李述祖奉命守城，城陷君亡、偷生南窜，着严议』！

　　熊汝霖以奉使陛辞，疏言：『朝端议论日新，宫府揣摩日熟。自少宰枢贰，悉废廷推；四品监司，竟晋詹尹：蹊径迭出，谣诼繁兴。一人未用，便目满朝为党人；一官外迁，辄訾当事为可杀。市井狡狯，眈眈得官，置国恤于罔闻，逞私图而得志。黄白充庭，青紫塞路；六朝佳丽，复见于今。独不思他日税驾何地耶』？不报。

　　谕礼部：『百姓万家，岂无淑女？着博访细选』！

　　以李向中为车驾司郎中（向中，锺祥人，崇祯十三年进士；官秀水知县）。

　　初五日（己未）

　　以张缙彦戴罪总督北直、山西、河南、河北军务，便宜行事。缙彦以本兵从贼；贼败，缙彦窜归河南。自言集义勇擒伪官，收复列城；入贿马士英，即授总督。

　　或云：大学士王铎保之，故有是命；并给空札二百，委署文武。

　　「五小史」云：初，贼挟缙彦西行；缙彦潜召义人张一方、蔡元吉沿途袭劫，脱身走龙泉关及太原。贼追之急，缙彦走共城。闻福王立，遂南渡；为贼尉冯国宁盘获于芝麻口，申报自成拘之新乡。缙彦召族姓姻友潜结太行诸雄举义，而贼将勒马贯矢出，缙彦命张一方刺杀之，尽歼其党；擒府县诸贼官，竖义旗于合河吉岗。同时举事者，都司苏见乐、秦衍祉；闻风来归者，辉县吉士式、郜修武、李之焕、都攀桂，获嘉李青、夏时亨、原任推官解居易、知县李升、郁英、总兵鲁宗孔；遥为声援者，河南许定国、山东张大翼。缙彦上举义复仇疏，帝畀以原官，力辞不受；惟愿尽杀贼党，以报先帝。经营诸寨四百八十九处。

　　定勇卫营万五千人。

　　初七日（辛酉）

　　大学士高弘图罢。弘图既谢政，无家可归，流寓会稽。

　　初，弘图家甚富；山东遭乱后，纤悉无存，惟一幼子自随。及入政府，与姜、史协心，以中兴为己任。及士英为政，事事■〈牛且〉牾，连上四疏乞休，遂罢。史臣曰：当燕京陷没，中原盗贼充斥；惟江左粗安，文武备位。然将帅虽有四镇，合计提兵不过十数万；且将各一心、军非宿练，各择善地，竞相私斗，史可法不可制。左良玉在庄烈帝时，显然跋扈；至是益轻中朝，阴图不轨。而士英握柄于内，东林党人以不遂立潞王议，故益肆攻击并及武臣之党于士英。于是文武互为争胜，愈不可解，置封疆于不问矣。及大清兵日南下，陪京不守，潞王亦降于杭州。推其原，马、阮为亡国之奸，而高弘图、吕大器、钱谦益等实生厉阶；遂致东南半壁，一旦沦丧云。

　　户科陆朗疏论：『徐石麒以巧诈文其□、刘宗周以迂腐托于正；必得真才真品如王骥、郑瑜，畀以节钺，庶几无愧』。

　　初八日（壬戌）

　　给事中利瓦伊疏言：『张缙彦闇忽失机，寸斩莫赎。逆贼入宫，青衣候点；及贼西走，乃鼠窜狼奔。草间求活，延散余魂，安能收复河北；总督何官，顾畀贼臣』！而士英等勿恤也。

　　琉球使臣金应元入朝，以世子尚贤袭位来告。

　　户部尚书张有誉奏：『御用需迫，请差内员各处催趱』。

　　马士英、阮大铖重夏允彝名，屡为好辞招之；拒不应。服既除，犹不起。

　　照磨张明弼讦奏周镳险恶。

　　起补张孙振为四川道御史，掌河南道印。孙振先年巡按山西，劾学道袁继咸贪污，合省不平。巡抚吴甡特奏保举继咸，列孙振不职状；奉先帝旨提问遣戍。至是，阮大铖等方与甡等为难，遂起孙振。

　　马士英奏请州县生童上户纳银六两、中户四两、下户三两，准送提学收考。溧阳知县李思模争非法，不肯奏行；士英劾罢之。

　　验封司员外郎华允诚引疾归（在任止十三日）。

　　添设太仆寺署。

　　初十日（甲子）

　　凤阳地震。

　　高杰趣装北行，祭旗，疾风折大纛，西洋炮无故裂。应廷吉私于其友曰：『明年太乙在震，角、亢司垣，始击掩迫寿星之次；法当蹶上将。吾惧众不敢言』。

　　户部尚书张有誉奏，酌定白粮每石折价银一两三钱。

　　帝居禁中，与伶官演戏为乐。街谈里唱，流入内廷；梨园子弟、教坊乐工，出入殿陛，诸大臣呼为「老神仙」。夤缘求进者，接踵而至。亦间喜丹青；马士英尝 【第 417 页：版面影像】

　　进沈启南画一卷，帝新署数字，士英亦跋一行。时羽书旁午，士英犹与门下僧利根谈禅、斗蟋蟀；时号「蟋蟀相公」。

　　松江王光承被征，知事不可为，佯坠驴伤足；归与弟烈偕隐石笋里，屏迹城市以终（光承、字玠石，几社中名士也）。

　　逮原任礼部郎中周仲琏。仲琏与吴昌时同入宜兴之幕；延儒败，仲琏捐金数万营免。逆闯之变，削发潜遁。至是，刑科梁应琦论其卑污无耻，故逮。

　　录梅殷后一人为散骑（殷，尚太祖女宁国公主）。

　　御史沈宸荃疏言：『今经略山东、河南者，王永吉、张缙彦也。王永吉失机，先帝拔为总督，拥兵近甸，不救国危。缙彦官部曹，光帝骤擢中枢，乃率先从贼。即加二人极刑，亦不为过。陛下屈法用之，而永吉观望逗留、缙彦狼狈南窜，死何以对先帝、生何以对陛下』！

　　马士英奉旨『免究』。

　　按张缙彦身任中枢、王永吉躬赝节钺而皆偷生降贼，正前谕所谓「督抚降贼，情罪极重；岂可列二等」者也。即当立肆市朝，以信前旨、以正国法。乃贪其厚贿，非惟不诛、反畀总督，何欤？欲使功耶，则二人之功，已见于天下矣；欲使过耶，则负君事贼为何等过，而堪再使耶？「明季遗闻」称『永吉扬历中外，晓畅兵机，山左感其德意。缙彦夙饶经济，在河南遍历深山穷谷，宣布朝廷德意，延问流民，给田开垦，倡义兴师，奋不顾家；母祖妻妾，流离致死。拮据无成，为君子所深惜』。吾又不知其何说矣！

　　时王永吉、越其杰、王燮以赴任无地，皆不行。

　　周延儒子奕封乞恩免追赃。马士英票旨：『周奕封准赦免。罪辅赃贿系亲弟正儒；正儒既故，未完赃银十万两，着于汪曙名下追完』。

　　按汪曙，正儒妇翁也。曙与正儒俱壬午南榜贡士。免吴昌时赃银十之五。

　　十二日（丙寅）

　　凤阳再震。

　　祖陵火，松柏皆烬。里民遥见陵中二人相斗，一衣青、一衣朱。寻闻号泣不辍，乃率数十人持杖入，惟见二犬踉跄走：识者已知其不祥矣。

　　狼怒跃（按狼为盗贼。巫咸曰：『狼星易处，天下大饥，兵满野』）。

　　丁启睿、丁魁楚合奏：『有侍郎金之俊保举二臣，清抚遣人持檄文至，为刘良佐所获；谨合辞待罪』。

　　修兴宁宫，建慈禧殿。高皇帝时，以修殿余材置南工部库，已朽矣；一时佞人指为嘉瑞，称曰神木。帝悦之，遂大兴土木。

　　大清发兵：一往山西、一往徐州、一往河南。

　　福王遣司礼监太监孙元德往浙、闽督催内库及户、工二部一应钱粮。

　　凡年额关税、两浙盐漕、备练商价、给引行盐，一概随解。

　　予降贼被杀太监李凤翔弟侄荫锦衣，世袭（韩赞周出其门下，故为之请也）。

　　十六日（庚午）

　　召杨维垣为通政使（维垣，文登人，隶籍京师；万历十四年进士。天启中，官太仆少卿，视御史事。崇祯初，削籍，入「逆案」）。

　　自大铖出，而维垣辈相继弹冠；维垣出，而尽翻「逆案」：是目无先帝也。重申「要典」，是再拥逆奄也；更理「三案」，是神、光两庙之灵威勿妥也。维垣之恶，不在大铖下也！

　　予吴阿衡谥「患毅」（阿衡为蓟辽总督，方与镇监邓希诏称寿，必欲满百杯申百岁之祝。时当崇祯十一年冬，大清兵临密云城下；阿衡醉不能师，遂遇害）。

　　改授彭遇颽为御史。遇颽大言不惭，谓马士英曰：『岳武穆言大误！文臣若不爱钱，高爵厚禄，何以劝人？武臣必惜死，方养其身以有待』。身任募兵十万，或问饷从何出？曰：『搜括可办也』。

　　榷酒税。

　　马士英奏：『沽酒每斤定税一文』。

　　十九日（癸酉）

　　命丁魁楚以原官总督两广军务。

　　魁楚未赴河南，会两广总督沈犹龙去任，命魁楚代之。

　　复景帝母后氏为皇太后，谥曰「孝翼温惠、淑慎慈仁、匡天锡圣皇太后」。

　　复建文帝□允熥吴王，谥曰「悼」；允熥衡王，谥曰「愍」；允熙徐王，改谥「简」曰「哀」；长子文奎曰「恭愍」。皇太子文圭追封原王，谥曰「怀」。公主皆复旧号。

　　高杰移驻徐州，以左春坊卫允文兼兵科给事中，监杰军，西讨土贼程继孔（允文，字祥趾，韩城人，与杰同乡；崇祯四年进士，历官谕德。京师陷，被贼拷掠，乘间南归；杰请为己监军）。

　　程继孔，崇祯末被擒至京师，乘李自成之乱逃归。

　　命总兵王允成驻岳州、马进忠驻荆州。

　　襄惠伯常应俊荐许定国，谓其有实心恢复。

　　起升朱继祚礼部尚书，协理詹事府事。

　　鲁王移居台州。

　　升葛亮太常寺丞。

　　二十日（甲戌）

　　以张捷为吏部尚书。徐石麒罢，士英拟用张国维，而阮大铖以内传用捷。士英骇愕，以此惮大铖。捷既为诸奸用，悉奉其指挥；诸丽名「逆案」及谋翻「逆案」被遣者，尽登用。而文选郎刘应宾挟马、阮势，纳贿无虚日；捷至画诺而已。

　　马士英疏设洋税，开洋舡，每只或三百两、或二百两；设太监，给批放行。于崇明等县起税，如临清关例。

　　赠张玮左都御史，谥「清惠」（玮，字集之，武进人，万历四十七年进士。崇祯时，官右佥都御史）。

　　遣给事中倪嘉庆、中书胡承善掣盐于瓜、仪，加盐课每引五分。

　　大清章总兵入济宁驻扎，牌称摄政王发大兵四十万南下，谕各州县预备粮草伺候。

　　福王加左良玉太子太傅。

　　加举人刘泌兵部职方司主事衔，宣谕四方，即留督辅王应熊军前赞画。

　　刘泽清荐降贼科臣时敏兴化沿海屯田。

　　给郑鸿逵镇海将军印。

　　二十一日（乙亥）

　　以张秉贞为都察院右佥都御史，巡抚浙江。

　　以阮大铖为兵部右侍郎兼都察院左佥都御史，巡江。大铖具联络、控扼、进取、接应四着及长江两合、三要、十四隙疏；马士英即票旨：『枢务繁重，察阅水师，尤为紧要；阮大铖素着才略，习于江上情形，尤堪是选。其沿江目前武职不才、疏防贪玩、有司昏愚怠事、守备不设者，俱听大铖参处』。阮大铖随具疏云：『天下事急矣！北边一半，已全被党人断送；剩下南边，再不堪断送矣。根基初定，寇卤交讧。凡我臣工，请问寇如何战？卤如何款？兵如何招、又如何练？饷如何足、又如何运？藩镇如何联属？寨众如何安抚？君父之封疆与自己之性命，全然置之高阁毫不料理，惟日从事于构斗之场；不亦大梦不醒之甚哉！先帝神明英断，原非丧邦之主；而前此诸臣必欲结党以胜之，猷不获展、谋不克成，欲用者必不得用、欲去者必不令去。诸臣之党羽虽成，而高皇帝百战之乾坤、先帝一家之性命，业已破坏崩殂矣。把持误国诸臣，究亦不免缢者缢、拷者拷、髡者髡；其丧心从贼、狼狈逃回者，天诛不漏，名臭身骈。回头猛想其当日苦苦结党以孤主势者，自己亦何便利之有哉』？又陛辞疏云：『从来巡行之役，减驺从、严关防、绝馈遗、破情面，此凛官箴、立声名之事，俗夫所难而稍稍自好者易办耳；其于制胜敌忾何预哉！嗟嗟！御桓典之骢乘而破柱莫伸于大敌，充于陵之蚓操而陆沉罔救于神州。正恐溺职负委去逾闲骫法，其间不能以寸耳』。又云：『臣白发渐生，丹心未老。一饭之德，少不负人；何况君父再造之恩，踵顶难酬之遇！倘犬马不伸其报，即豺狼岂食其余。此臣受事之初，即「鞠躬尽瘁，死而后已」八字，愿与二、三同志共济之臣交勉而矢之天日者也』。

　　文秉曰：『呜呼！大铖草此疏，自负忠义，而责备诸臣可谓至矣。则宜于任事后另有一番设施，中兴之绩彪炳天壤，使结党诸臣死者抱愧、生者颂烈可也。而何任事以来，仍日从事于构斗之场；君父之封疆、自己之性命，依然置之高阁。大梦不醒，殆又甚焉。且所欲用者，如杨维垣、唐世济辈皆用矣；欲去者，如姜曰广、刘宗周辈皆去矣。究竟高皇帝百战之乾坤与弘光一家之性命，作何下落也！迨至营帐叩首、仙霞陨身，不得与缢者、髡者表殉节之名，且不得与丧心从贼者享富贵之奉；所谓「苦苦结党以孤主势，自己亦何便利之有」者，大铖又何故明知而故犯之耶？至于「犬马不伸其报，豺狼岂食其余」及「溺职负委去逾闲骫法，其间不能以寸」等语，则又何大言不惭也』！

　　起升蔡奕琛吏部右侍郎。奕琛疏云：『臣向者偶激风闻，曾牵及礼臣钱谦益。今谦益休休雅量，尽释猜嫌，引臣共济；方深媿叹为不可及。臣独何心，敢留成见？然当日力阱奕琛，欲以受吴中彦贿相加者，实谦益也』。人两哂之。

　　转高倬左侍郎。

　　命太监韩赞周挨门严访淑女；宦家富室，有隐匿者，四邻连坐。再命太监田成、李国辅，分路速选。

　　高杰疏请释武愫于狱，并救诸降贼者；不允。初，朝廷许诸镇与闻国是，故杰屡有条奏。大抵其时武臣风尚，率皆类此。

　　二十四日（戊寅）

　　命王永吉暂驻河上料理战守，候北使回。

　　以刘安行为都察院右佥都御史，提督南直隶、浙江沿海诸税兼理海防军务；刘若金为都察院右佥都御史，提督闽、广沿海诸税兼理海防军务。

　　南和伯方一元请降贼被杀诸勋臣朱纯仁等十五人概与恤典。

　　刘泽清设立水营，荐降贼臣黄国琦、施凤仪为监军。御史胡时亨疏：『黄国琦、施凤仪题补，臣实骇然。按国琦为贼伪吏部掌朱封者；凤仪为贼管仪仗，语贼不可用亡国之器，愿自备千金重造。此何等人，而可复辱班行乎』？安远侯柳祚昌疏攻徐汧，谓『朝服谒潞王于京口，有异志。自恃东林巨魁，与复社诸奸张采、华允诚、杨廷枢、顾杲狼狈相倚；陛下定鼎金陵，彼公然为「讨金陵檄」，所云：「中原逐鹿，南国指马」是为何语？乞置汧于理；除廷枢、杲名，立行提讯。其余徒党，容臣次第纠弹』。疏出，善类咸惧。马士英不欲兴大狱，乃寝其奏；汧移疾归。

　　史可法请颁讨贼诏书。时李自成遁关中，犹未灭；可法因上言：『痛自三月以来，大雠在目，一矢未加。昔晋之东也，其君臣日图中原，而保江左；宋之南也，其君臣尽力楚、蜀，而仅保临安。盖偏安者恢复之退步，未有志在偏安而遽能自立者也。大变之初，黔黎洒泣、绅士悲哀，犹有朝气；今则兵骄饷绌、文恬武嬉，顿成暮气矣。河上之防，百未经理；人心不肃，威令不行。复仇之师，不闻及关陕；讨贼之诏，不闻达燕齐：君父之雠，置之膜外。夫我即卑宫菲食、尝胆卧薪，聚才智之精神而枕戈待旦、合方州之物力而破釜沉舟，尚虞无救于事；以臣观庙堂之作用、百执事之经营，殊有未尽然者矣。将所以能克敌者，气也；君所以能御将者，志也。庙堂之志不奋，则行间之气不鼓。夏少康不忘出窦之辱，汉光武不忘爇薪之时。臣愿皇上为少康、光武，不愿左右在位，仅以晋元、宋高之说进也。忆臣等初近圣驾时，陛下言及先帝，则泣下沾襟；恭谒孝陵，则泪痕满袖。皇天后土，实式鉴临！曾几何时，顿忘斯志。先帝以圣明罹惨祸，此千古未有之变也；光帝死于贼、恭皇帝亦死于贼，此千古未有之仇也。先帝待臣以礼、驭将以恩，一旦大故，在北诸臣死节者寥寥、在南诸臣讨贼者寥寥；此千古未有之耻也。夫庶民之家，父兄被杀，尚思穴胸断脰得而甘心；况在朝廷，顾可膜置？臣恐恢复无期，即偏安亦未可保也。今宜速发讨贼之诏，责臣与诸镇悉简精锐，直指奏关；悬上赏以待有功，假便宜而责成效。丝纶之布，痛切淋漓；庶海内忠臣义士闻而感奋也。且国家遭此大变，陛下嗣登大宝，原与先朝不同；诸臣但有罪之当诛，曾无功之足录。臣于登极诏稿，特将「加恩」一款删除；不意后来仍复开载，致贻笑天下。今恩外加恩，纷纷未已；武臣腰玉，名器滥觞。自后尤宜慎重，专待有功；庶行间猛将劲兵有所激励也。至兵行讨贼，最苦无粮；搜括不可行，劝输亦难继。请将内库本、折概行催解，凑济军需。其不急之工役、可已之烦费，一切报罢；朝夕之宴衎、左右之献谀，一概谢绝。即事关典礼、万万不容废者，亦必概从节省。盖贼一日未灭，即有深宫曲房，岂能安处？即有锦衣玉食，岂能安享？伏乞陛下念念思祖宗之鸿业、刻刻愤先帝之深仇，振举朝之精神、萃万方之物力，尽并于选将练兵一事；庶乎人心可鼓、天意可回耳』。疏入，不省。

　　时灾异迭见，大旱不雨。而帝深居禁中，惟渔幼女、饮火酒、杂优伶演戏为乐。修兴宁宫、建慈禧殿，大工繁费，宴乐赏赐，皆不以节。国用匮乏，搜括殆尽；佃练湖，放洋舡，瓜、仪掣盐，芦课升斗，甚至沽酒之家每觔定税钱一文。益以马士英浊乱国政，内则田、成二宦，外则杨、阮诸奸，兼有兴平、东平遥制朝权，忻城、抚宁侵挠吏事，边警日偪而主不知，小人乘时射利：有识者已知不堪旦夕矣。

　　命巡抚王燮、总兵丘磊速驰山东赴任。

　　阮大铖疏纠雷演祚，命严讯。初，刘孔昭语大铖：『当五月初，众议迎立，姜曰广谓演祚其门人，言福王不可立，当设法阻之』。至是，大铖据以入告；且曰：『陛下龙飞之初，欲设何法？可为寒心。曰广尚不敢为贾充，而演祚公然欲为成济，宜立正西市』。

　　阮大铖疏云：『崇祯乙亥之春，流贼犯太湖，演祚与妻孥皆衣缊敝，而更其父新好之衣：演祚向贼指其父曰：「此我家主翁，有窖银数万，拷之可得也」。贼因舍演祚而执其父，拷掠以死。尤有罪不容于诛者：初传国变之时，阁臣马士英在江北与诸勋臣歃血定盟，拥立皇上。臣从山中贻书与之，谓册立大典，宜依伦序。阁臣已先得愚臣之心，整顿兵马，声言诛二心异议之奸，众口乃定。而实怀二心操异议者，姜曰广、张慎言两奸主张而演祚明佐之。更可诧者，演祚被逮后，托其私党向臣门生齐维蕃、方启曾转语臣，今与救解，愿与戎政尚书相送；臣甚骇之。夫戎政尚书，乃皇上高官荣爵，必由廷举会推，而演祚可以相送？只此一言，其平日依草附木、把持朝政，实自供自吐矣。如此不忠不孝，即寸磔不足暴罪；可令之悠悠长系，正法无期哉』！

　　文秉曰：『按大铖疏云：「戎政尚书，乃高官荣爵，必由廷举会推，非演祚可以相送」。独不思兵部侍郎，非高官荣爵乎？何士英一手握定，不容廷举会推便相送乎？士英送则受、演祚送则不受，何也』？

　　二十七日（辛巳）

　　停今年决囚。

　　予秦、楚殉难诸臣祭葬、荫子有差。

　　赠周遇吉太保，谥「忠武」。

　　遇吉，锦州卫人，崇祯四年自满洲拔归。历官都督，镇守山西、提督雁门等关，开镇宁武。本年二月，闯贼李自成率尤世禄等二十万人来攻，遇吉坚守一月。城陷，自成不敢入，遣八骑招遇吉；遇吉缒城下，大呼：『我周都督也』。自成起揖曰：『大同、宣府，愿以累公』！遇吉大骂自成；胁以刃，骂益厉。贼悬之高竿，丛射杀之，复脔其肉；材官张效义瘗其遗骸。夫人刘氏，率妇女阖门自焚死。赠贺逢圣少傅，谥「文忠」；祭葬、荫子如制。

　　逢圣，字克繇（一作对杨），江夏人；天启五年进士，历官大学士。张献忠攻武昌，逢圣守武胜门。城破，贼见之，皆称贺佛，愿听命。逢圣劝贼毋杀人，贼令燃香三枝，纵百姓出，以香尽为度；不及出者，悉屠之。逢圣知不可救，乃衣冠北向拜，痛哭，投正会桥下死。贼来自夏，去以秋。大吏望衍而祭，有神梦于湖之人曰：『我守贺相殊苦；汝受而视之，左手有黑子者是其征』。觉而俟之，赫然而尸出，验之果是。盖沉之百有七十日，面如生。以冬十一月壬子殓，大吏挥泪而葬之。初，城之陷也，逢圣载家人，以其■〈舟句〉■〈舟鹿〉出墩子湖，凿其■〈舟氐〉艡，皆溺。贺氏死者：妻危氏、子觐明、子妇曾氏、陈氏、孙三人；次子光明，自他所来：凡二十余人。

　　内江范文光，偕邛州举人刘道贞、庐山举人程翔凤、雅州诸生傅元修、洪其人等，举义兵，奉镇国将军朱平■〈木鼎〉为蜀王，推黎州参将曹勋为副总兵统诸将，而文光以副使为监军，道贞等授官有差。勋败贼雅州龙鹤山，追至城下，反为贼所败，退守小关山（文光，天启初举人。崇祯中，历官南京户部员外郎）。

　　二十八日（壬午）

　　御史胡时亨疏言：『近来章奏弹劾、文武升授，皆出勋臣之口。至从逆伪官，借口军前，蒙面求进。武臣不效命，谓文臣掣其肘；今又不武臣掣文臣之肘乎』？

　　户科钱增「请修水利疏」言：『苏、松、常、镇、杭、嘉、湖七郡之水，以太湖为腹、以大海为尾闾、以三江入海为血脉。盖自吴淞淹塞，东江微细，独有娄江一派。而娄江之委七十里曰刘家河，乃娄江入海之道。东南之水全恃此以归墟，不致横溢泛滥者，则带水灵长之利也。胜国时，刘河深厝运艘市舶，走集于此。近日涨沙淤塞，东流之水逆而向西，涓涓不入，灌溉无资。兼之岁岁苦魃，平畴龟坼，人牛立槁。虽复桔槔如林，何从乞灵海若而救以涸辙之民乎？然此犹就旱言耳。万一大浸，嵇天七郡，洪流倾河倒峡，震泽不能受；散漫横溃，势必以七郡之田庐为壑。而城郭人民益不可问，东南数百万之财赋尽委逝波，其如国计何哉』！

　　苏松巡按周元泰亦言：刘家河急宜开浚。工部主事叶国华亦疏请浚吴淞江。俱下该抚察议。

　　大清遣左懋第等还。甫出京，陈洪范请身赴江南，招诸将刘泽清等降附，而留懋第等勿遣。于是自沧州追懋第还，改馆太医院。懋第处之恬然，读书不辍。

　　大清于二十七日遣懋第等南还，十一月初一至天津。大清疑骆养性有私，削职逮问。初四日，至沧州十里铺，忽数骑遮懋第，执之回京，困太医院内。久之，启摄政王曰：『懋第奉命北行，以礼通两国之好。今无故羁我，使士马日呼庚癸；则后之持节者，谁冒险以图国事？必至上干天和、下戕民命，亦非贵国之利也』！王令内院谕慰。少俟之，以内院大学士洪承畴过访；懋第叱曰：『此鬼也！承畴统制三边，松、杏之败，身殉马革；赐祭葬。死久矣！阍者安得通』？承畴乃退。越数日，内院大学士李建泰来谒；懋第曰：『老奴尚在？先帝宠饯勒兵剿贼，既不殉国，又失身焉；何面目见我』？嗣后罗禁甚严，朝士莫顾矣。时从行者自分南北，副将张有才、杨逢春、刘英□沧州；陈洪范南归。

　　升杨文骢郎中。

　　二十九日（癸未）

　　刘泽清请法司严缉故总督侯恂及其子方夏。

　　太监高起潜冒险来归，忠义可嘉，降敕奖谕。

　　闽贼林尾犯程乡韦处沟，乡总许元会战死。

　　文昌坼（按文昌主国之上将，宁南、兴平、靖南先后死国）。

　　漳、泉镇海卫学先师圣像首忽坠地。

　　东方长庚星较昔大异，光芒闪烁，有四角或五角，中有刀剑、旗帜、马影似哄斗像，倏大倏小、倏长倏短。

　　荥泽县东南三十里郭家村见大城一座，敌兵望见，亦为惊骇；识者以为中州鼎沸之象。

　　遂安伯勋卫陈浚，疏请袭爵。吴适参：『自都邑变迁，山河阻绝；世次无凭，单词莫信：业奉明旨严核。该勋一请再请，若不能待；直视五等之封祗同土块之乞，亦与菜佣都督一醉告身，为可乘时拾芥而攘取乎？况遂安勋卫，今或遯迹闾阎、或从容归国，安可悬坐鬼录！使后来鞍马遗裔，执途人而可称攀髯孤忠，裂本支而他续也』！

　　十一月乙酉朔

　　命以来年正月仍遵洪武制，合祀天地于南郊。

　　大学士王铎疏请视师江北以复国仇；不允。

　　韩赞周请往杭州选淑女。

　　礼臣请复唐庶人聿键王爵，不许；命居广西平乐。

　　故大学士张四知降于大清（四知，费县人，天启二年进士。历官太子太保、吏部尚书、武英殿大清学士；崇祯十五年，致仕）。

　　户部尚书张有誉奏：『旧制：钱粮俱经解部，然后派发；乞着为令』。

　　丘磊镇齐，不行。屡旨催促，乃渡河北发。田仰接磊手书，有怨愤语；密致史可法，言其不轨状。磊率百余骑自回安东索饷；柏永馥、王遵垣邀至署中，伏兵擒之下狱。事闻，命可法究奏，毙诸狱中。

　　「绥寇纪略」云：磊与刘泽清不相得，构以罪，马、阮杀之淮南。左良玉东下，亦因磊死故也。

　　御史张孙振疏：追论郑三俊、吴甡、刘宗周，并及祁彪佳。

　　初六日（庚寅）

　　张献忠僭号「大西国王」，即伪位，改元「大顺」。以蜀王府为宫，名成都曰西京。用汪兆麟为左丞相、严锡命为右丞相。设六部、五军都督府等官，王国麟、江鼎镇、龚完敬等为尚书；养子孙可望、艾能奇、刘文秀、李定国等皆为将军，赐姓张氏。分徇诸府州县，悉陷之。保宁、顺庆，先已降李自成，置官吏；献忠悉逐去之。自成发兵攻，不克；遂据有全蜀，惟遵义一郡及黎州土司马金坚守不下。诡开科取士，集于青阳宫；尽杀之，笔墨成邱冢。坑成都民于中园，杀各卫籍军九十八万。又遣四将军分屠各府县，名屮杀。朝会拜伏，呼獒数十下殿；獒所齅者，引出斩之，名天杀。又创生剥皮法，皮未去而先绝者，刑者抵死。将卒以杀人多少叙功。共杀男女六万万有奇，贼将有不忍至自缢者；伪都督张君用、王朋等数十人，皆坐杀人少，剥皮死，并屠其家。胁士大夫使受伪职，叙州布政使尹伸、广元给事中吴宇英不屈死。诸受职者，寻亦皆见杀。其惨虐无人理，不可胜纪。又用法移锦江涸而阙之，深数丈，埋金宝亿万计；然后决堤放流，名「水藏」。曰：『无为后人有也』！

　　献忠自为一文，历评古帝王，以楚霸王为最；名曰「御制万言策」，颁布学宫。为圣谕六言，刻诸石，锡命作批注发明之。谕有云：『天以万物与人，人无一物与天。鬼神明明，自思自量』。

　　献忠以兵胁士大夫；有不至者，抵以法，没入其妻子。

　　献忠开科，以张大受为状元。大受，成都华阳县人（一作汉川樊某），年少才貌兼美。群臣称贺，献贼厚赐盛宴，并赐美女十二、家丁二十。次日，鸿胪寺上奏：『新状元午门外谢恩』。献贼忽嚬蹙曰：『这骡养的，咱老子爱得他紧。但一见他，心上就爱得过不的，咱老子有些怕看见他。你们快与我收入了，不可叫他再来见咱老子』。诸臣奉命，便将大受杀了；并全家及所赐美女、家丁尽斩，不留一人。盖贼谓杀人为「打发」、尽杀其众为「收入」也（「乱蜀始末」）。

　　献贼偶夜静无事，忽云：『此时无可杀者』？遂令杀其妻及爱妾数十人，止一子亦杀之。盖其令素严，无敢诤谏者。晨兴，召诸妻妾；左右以告，则又怒其不言，举左右奴隶数百人尽杀之（「见闻随笔」）。

　　献贼伪总兵温自让，延川人；不忍无辜杀其部下，弃妻子，率所部百余人夜遁。献贼自引骑追之三百里；自让走脱，所部俱自杀。

　　献贼剥人皮，从项至尻，刻一缕列之，张于前如鸟展翅；率逾日始绝。有即毙者，行刑之人坐死。

　　献忠于朝天关获成都诸生颜天汉等通表自成，大怒；以为阖境俱反。诡称开科，诱杀二万二千三百余人（岳半山人「偶编」）。

　　焚殿碎其砌、毁屋堙其井、平城刈其人；人尽，搜牛狗与鼠磔之。其一念之动，于恶不过。曰：『蜀自我得之，自我灭之；不留毫末贻他人尔』！

　　献忠诈其众曰：『有天书夜坠庭中，上帝命予剿绝蜀人，违者谴不细』。与汪兆麟谋遣张能奇、马元利等分劖郡邑，并长吏诛之。搜岩洞，发窟室。登高处一望，突烟所过而炊火或有起者，将吏必斩。有一县，先期闻令，凡民尽向卖酒家索醉死。酒家一日累千金，始则大喜，继而思之，则又大恸。人皆叉手委股以就刳割，无或免者。自八月至十二月，成都属邑之人俱尽。

　　献贼尝以妇女、财物足累军士心，不肯致死；移营之日，有金银必弃、有妇女必杀。故军行发令，无不大恸。

　　献贼以养子孙可望为平东将军、李定国为安西将军、刘文秀为抚南将军、艾能奇为定北将军，与伪都督白文选、冯双礼、王尚礼、王自奇分统贼军，为八营。定国，江西人，初名如靖，字一人；定国，永明王赐名也。微时为粥薪牙侩；盥沐时，忽于盆中照见身服金甲冑及黄衣，大为惊异，心窃自负。每日照水如前，推附者遂呼之为柴王。献忠起，定国归之。因有文武才，献忠爱之，赐张姓，号安西王。献忠死，复本姓（「成仁录」）。

　　孙可望有事于汉中还，诸伪官连名呈状，迓之郊。可望不敢隐，献忠怒其沿故朝陋习，按名棒杀二百人。或有以杀戮朝士太甚为言者；献忠笑曰：『文官儿怕没人做耶』！

　　伪礼部尚书江鼎镇，以郊天祝版不敬，杖之百；阖门自经。伪兵部尚书龚完敬，以道不治，刲剔之；实以藁，衣冠之，以徇于市。伪祭酒某，以生辰受诸生礼，仅值十钱；刲其皮，召诸生集而观之。

　　献贼娶井研陈氏为伪后，封其兄为国戚。不十日，陈氏赐死，兄被极刑。

　　献贼分其兵为一百二十营，虎威、豹韬、龙骧、鹰扬为宿卫，设都督、总督领之。城外立大营十、小营十二。诸门各设一兵部、二都督，以讥诃出入。为保甲法，凡民出城者，先期报某甲姓名、以某事出、约某日归；合符验而入。或逾期者，十家骈斩。

　　禁其下不得触讳。凡郡邑人物犯者必改，石碑亦镵其字；否者立死。左右有诇事小儿数千，夜则周行街巷，听人语；犯者白垩识其门，黎明而收者至。俚语曰：「张家长、李家短」；有犯者，亦在收中。贼笑曰：『此我家胜自成之谶也』！赏之。

　　禁民间养马。尝考试武生无马，牵己之狞劣马数百匹，驱之使骑。随发大炮，又令合营大喊以应之；马惊人堕，蹂为肉臡。贼抚掌大笑。

　　太医院有旧制铜人，贼以纸幕其关窍，召诸医考其针砭；有一穴差者，立死。

　　大慈寺僧千人，因藏一宗室，阖寺尽诛。

　　献贼以蜀人易制，惟黎、雅间土司难服。用降人为招诱，铸金印赍之，以易其章。黎州有山曰斗门，三面悬绝，仅通一线。马金者，故马岱后，年甫十六；贼以金印诱之，掷之地，誓其众不服，黎州独全。雅州知州王国臣，初与马广通，继又归献忠。先与下川南道胡寅不睦，将执之以献成都，寅逃入土司高克礼家。克礼与杨之铭世仇，乘乱相攻；之铭弟之乔，因杀克礼降贼，复执寅家口数十人送献忠杀之。献忠喜，声言边郡新附，免其租赋三年。献忠欲屠保宁一城，有僧破山为请命；持犬豕肉以进曰：『若啖此者，从汝』！破山曰：『老僧为百万生灵，忍惜如来一戒乎』！遂尝数脔。保宁获免。

　　贼性与人殊，恒醉柔而醒暴。一日不流血盈前，则不乐。厌苦朝会，掷所御冠，学足践其中；索大帽着之，乃快。

　　毁中园一浮屠。穴其下，置炮崩之，压而死者近万。又伐木造舡数千，由山路曳入水，或数十里、或百里，稍倦而休者立死。

　　贼有阖营犯法者，装大舰溺之江中。

　　献贼单骑独行，大喝一声，四、五十人即地就戮，不敢抗。其下虽畏威，然终不能忍其酷；即左右亲信之人，心亦不甚附。

　　川西分巡副使张继孟被囚僧寺，不屈死；妻贾氏亦从死。

　　四川佥事陈孔教不屈死。子以衡奉母孔氏南窜；孔教死，匿不使知。踰年，母诣以衡书室，见副使周梦尹请孔教恤典疏，痛绝；骂以衡曰：『父死二载，我尚偷生，使我无颜见汝父地下』！遂取刀断喉而死。

　　华阳知县沈云祚与同被执者幽大慈寺，贼遣其党馈食，且刃胁降；云祚不屈，遂遇害（云祚，字子凌，太仓人，崇祯十三年进士。初，贼破夔州，成都大震；云祚走谒蜀王，陈守御策，不听。闻内江王至渌贤，往说之曰：『成都危在旦夕，而王府货财山积；不及今募士杀贼，一旦疆场沦丧，谁为王守此者』？至渌言于王，亦不听。及贼迫成都，王始出财佐军，已无及矣）。

　　总兵官秦良玉以全蜀尽陷，慷慨语其众曰：『吾兄弟二人，皆死王事。吾以一孱妇，蒙国恩二十年；今不幸至此，其敢以余年事逆贼哉』！悉召所部，约曰：『有从贼者，族毋赦』！乃分兵守四境。贼遍招土司，独无敢至石砫者（良玉，忠州人，嫁石砫宣抚使马千乘。万历间，千乘从征播州，良玉别统精兵五百自随；败贼众，为南川路战功第一。后千乘为部民所讼，瘐死狱中；良玉代领其职。泰昌时，征兵援辽，良玉与兄邦屏、弟民屏统精锐赴。邦屏战死，赠都督佥事；诏赐良玉二品服，予封诰。天启中，奢崇明反，围成都；良玉与民屏讨之，贼解围去。封夫人，锡诰命，复授都督佥事，充总兵官。崇祯四年，民屏从王三善征安邦彦，战殁；赠都督同知）。

　　福王起林汝翥为云南佥事（汝翥，字大崴，福清人；举人，官琼州道）。

　　庆远知府郭仪凤疏请挂冠勤王，且诬巡抚方震孺贪状。吏科吴适参：『郡守无勤王之例，挂冠非入援之名。仪凤不候宪檄、非奉明纶，擅离职守，饰词妄渎。察抚臣清执有素，仪凤秽迹着闻，必惧题参，先行反噬。自应严究，以杜刁风』。

　　初七日（辛卯）

　　令生员纳银充贡。

　　廪生纳银三百两、增生六百两、附生三百两。

　　光禄署丞张星求考选吏科。吴适参：『张星初以县令躁进降处，又挂察典；不惟望断清华之梦，亦已身绝仕进之阶。乃无端幻想，侥幸上赏，欺君孰甚？若不一为点破，辟门大典，不几为燃灰之地、向跃之门耶』？

　　诚意伯刘孔昭弒其祖母胡氏。胡氏为刘尚忠继妻，实生莱臣。尚忠卒，莱臣幼，孔昭父荩臣庶出，代袭。荩臣卒，孔昭复夺之；莱臣不能无言。及孔昭任操江，诱莱臣潜毙之。至是，胡氏出揭，谓荩臣系婢莫氏巧云所出，不应夺嫡；并列孔昭弒叔事。孔昭急，令人缢杀之以灭口。

　　大清兵从洛阳渡河，攻海州。

　　福王荫李邦华、王章各一子锦衣卫百户，世袭。

　　升王骥太仆寺卿、王国宾光禄寺卿。

　　河南劝农尚书丁启睿罢。

　　初九日（癸已）

　　左良玉奏华容、石首战捷。

　　中书舍人张锺龄愿从军自效，请给部衔。吴适参：『职方何官？监军何事？妄行陈情！若果有报国之心，何官不可自效？而借口赞画，辄请部衔，躁进尤甚』！

　　大清兵入濮州、沂州。

　　福王加原任大学士钱士升太子太保，荫孙涛中书舍人。

　　命辽王居台州。

　　按太祖庶十五子辽简王植七傅至宪■〈火节〉，被废，国除。此云辽王，其传袭、谥名俱无考。

　　莱阳故给事中沈迅家居，与弟迓设砦自卫。迓短小精悍，马上舞百斤铁椎。兄弟率里中壮士，捕剿土寇略尽。大清兵至，迅据砦不下；已被攻破，阖门死之。

　　大清薙发令下，曲阜故副使孔闻謤致书摄政王曰：『贵国既得中华，当用中华冠服』。有令旨云：『孔子圣之时；孔闻謤妄言，殊辱乃祖，理当正法。姑念圣裔，革职为民，永不叙用』（闻謤，字观生，天启五年进士，与闻诗同榜）。

　　福王升曹勋礼部右侍郎，署掌翰林院事。

　　初十日（甲午）

　　大清兵取海州。

　　将狱囚尽行释放，仍回兵泇口。又沂州驻兵八万，三路南下：一向淮阳、一向邳州、一向宿迁。又行牌盐城县，催办军粮。

　　福王加丁魁楚兵部尚书。

　　十一日（乙未）

　　端门西舍火。凤阳火。祖陵地方，一日三震，有声如吼。

　　安岳进士王起峨、渠县礼部员外郎李含乙，皆举义兵讨张献忠；不克，死。

　　刘泽清请禁巡抚拿奸恶。

　　史可法抵白洋河。

　　太监韩赞周请大婚礼物，着光禄寺备办。

　　大清兵取宿迁，山东及丰、沛尽降。

　　福王追谥卢象升「忠烈」，建祠奉祀（象升，字建斗，宜兴人，天启二年进士。崇祯九年，官兵部尚书，总督宣大、山西军务。十一年十二月，与大清兵战死）。

　　十三日（丁酉）

　　苏松巡抚祁彪佳罢。马士英疾彪佳甚，嗾私人朱统■〈金类〉劾之。丹徒张捷里居，衔彪佳，接之疏。及是，掌吏部御史张孙振复希捷指劾之，谓『彪佳初沮登极者，为潞王也』。彪佳竟移疾去。

　　兴平伯高杰抵徐州，与书刘泽清云：『清朝发一王子领兵号二十万，实八千人；齐驻济宁。近日河南抚镇接踵告警，一夕数至；开封上下北岸，俱是兵众，问渡甚急。惟恐彼一越渡，则天堑失恃，长江迤北尽为战场。时事到此，令人应接不暇。惟有殚心竭力，直前无二，于万难之中求其可济，以报国恩而已』。泽清以闻。

　　故兵部尚书冯元飙卒，其家请恤。给事中吴适言：『元飙身膺特简，莫展一筹，部议予祭葬；是使误国诸臣，生死皆得志也。臣以为不宜予』！不听。元飙遂获恤（元飙，字尔弢，慈溪人，天启二年进士）。

　　田仰报：『清兵已驻沂州，哨马至淮阳。以辽人赵福星为宿迁兵备，统兵防守』。

　　追论江西功，荫解学龙一字锦衣千户，世袭。

　　十六日（庚子）

　　以李永茂为都察院右佥都御史，巡抚南、赣、汀、潮等处。

　　御用监太监诸进朝请给工科钱粮，置龙凤几榻诸器物及宫殿陈设、金玉珠宝，计赀数十万。工部尚书何应瑞、侍郎高倬合疏言：『点金无术，恳祈从俭』！不听。光禄寺咨称：『办御用器皿共一万五千七百余件该价银六千七百六十余两，厨役衣帽工料银九百四十余两』。工部又言：『今卤寇方张，索饷动以千万计，将何支抵？望皇上一熟筹之』！亦不纳。

　　刘泽清杀其叔孔和。孔和，字节之，长山人；大学士鸿训子。当寇陷京师，破产结客起兵，有众三千人；执伪县令徇于军。旋闻大清兵破贼，乃率众南下，驻军河北，以兵属泽清。及泽清建节后，反抑孔和役属之。一日，以诗示孔和；孔和曰：『国家举淮东千里付尔，未闻北面发一矢，而沾沾言诗；诗即工，何益国事，矧未必工耶』！泽清大怒，推案起，座客皆震慑；孔和不为动，拂衣出。无何，令孔和率二千人渡河；忽檄召还，责其逗留，斩之。

　　十七日（辛丑）

　　奉先殿上梁。

　　加刘承胤右都督；固辞。

　　刘泽清报：『总河杨方兴屯兵宿迁，铸造铁条为扎筏用』。

　　大清山东巡抚方大猷承选丰、沛二县知县胡承光、胡钦光到任。

　　福王以太监高起潜提督江北兵马钱粮。

　　按本传作「京营提督」。

　　张国维归省。初，吏部尚书徐石麒去位，众议归国维；阮大铖不用，用张捷。国维乃乞省亲归。

　　二十三日（丁未）

　　停冬至郊祀。

　　以卢若腾为都察院右佥都御史，督理江北屯田，巡抚庐、凤。

　　若腾，以海道着绩，故擢；不赴。

　　淮安地震。

　　以张凤翔为兵部尚书兼都察院右副都御史，巡抚苏、松。

　　加耿廷箓太仆寺少卿，赴云南监参将沙定洲军，由建昌入川讨张献忠。廷箓力辞加衔，改四川右参议（廷箓，临安府河西县人，天启四年举人。崇祯中，官宣府监军佥事）。

　　时廷箓官九江道，马士英疏请遣之行。

　　二十五日（己酉）

　　九江总兵黄斌卿侦知左良玉难制，请改驻皖池；从之。

　　命苏抚屯田大瞿山。

　　复陈祖苞原官。

　　按崇祯十一年冬，祖苞官顺天巡按；因大清兵入畿内，与东抚颜继祖、保抚张其年俱以失事逮。祖苞自尽狱中，颜、张皆伏法。祖苞官可复，则颜、张皆当赠恤矣。

　　马士英黩货无厌，贿赂千名百品；日令僧利根次其高下。总宪李沾进带，士英不之重也；嘱利根誉为至宝。士英转以献帝，亦嘱中官赞其非常；帝每束以视朝。

　　孙惟成袭封怀宁侯，补给铁券（惟成，孙镗十世孙）。

　　安远侯柳祚昌荐程士逵督理京营；吴适参：『士逵不过积分监生，非属举贡正途。勋臣乃提督大汉，非有标营之责，何得侵枢戎职掌以夺铨部权衡』。

　　范文光督参将黎神武攻雅州，不克。

　　二十六日（庚戌）

　　命许定国守开封、河洛。

　　许定国开镇睢州。

　　抚宁侯朱国弼劾前任漕抚路振飞不迎驾入淮城，而私语凤阳有天子气，怀二心；行人朱统■〈金类〉复诋之。以既解官，获免议。先是，杨维垣谪戍淮安，振飞待之薄；及起用事，嗾国弼劾之。

　　国弼疏云：『贼信日迫，先纵狱囚。天潢洊至，兵拒河上。皇上扁舟，不纳入城；且言凤阳有天子气。伪官武愫系进学门生，代为夤缘。乞饬法司逮治』。章下部院。又奏请治郭维经庇逆。

　　驸马齐赞元疏称：『刘孔昭翼戴功高，赏不酬劳』。随命吏、礼二部再议。齐赞元寓居被火，刘孔昭代为求助；命给千金（赞元尚光宗女遂平公主）。

　　大旱，自五月至是不雨。

　　自夏徂冬，从无滴雨；虽处处祈祷，毫无灵应。崇祯十四年旱极矣，犹未若此之甚也。苏、常两郡尤剧。

　　布衣何光显疏请诛马士英、刘孔昭；诏戮于市，籍其家。

　　兴平伯高杰遗大清肃王书云：『逆闯犯阙，危及君父，痛愤于心。大仇未复，山川俱蒙羞色，岂独臣子义不共戴！关东大兵，能复我神州、葬我先帝、雪我深怨、救我黎民，前有朝使谨賷金币，稍抒微忱。独念区区一介，未足答高厚于万一。兹逆闯跳梁西陲，未及授首。凡系臣子及一时豪杰忠义之士，无不西望泣血，欲食其肉而寝其皮；昼夜卧薪尝胆，惟以杀闯逆、报国仇为汲汲。贵国原有莫大之恩，铭佩不暇，岂敢苟萌异念，自干负义之愆。杰猥以菲劣，奉旨堵河。不揣绵力，急欲会合劲旅，分道入秦，歼逆闯之首，哭奠先帝；则杰之血忠已尽、能事已毕，便当披发入山，不与世间事，一意额祝复我大仇者。兹咫尺光耀，可胜欣仰；一腔积怀，无由面质。若杰本念，千言万语，总欲会师剿闯，始终成贵国恤邻之名。且闯逆凶悖，贵国所甚恶也；本朝抵死欲报大仇，亦贵国念其忠义所必许也。本朝历圣相承，原无失德；正朔承统，天意有在。三百年豢养士民，沦肌浃髓；忠君报国，未尽泯灭：亦祈贵国之垂鉴也』。

　　二十七日（辛亥）

　　史可法命总兵刘肇基、李栖凤渡河，复宿迁；大清兵引还。

　　杭州猎人献鴸鸟，人面鸟身，两翼四足。

　　给浙江总兵王之仁镇倭将军印。

　　都督同知李诚巨请取「三朝要典」宣付史馆；报闻。

　　高杰疏荐吴甡、郑三俊、金光宸、姜采、熊开元、金声、沈正宗等。报闻。

　　杰疏颂黄道周、易应昌、王志道、解学龙、刘同升、章正宸、赵士春为「众正」。吴甡、郑三俊为「万世瞻仰」，金光宸、姜采「无愧社稷臣」。金声、沈正宗「夙储经济」。

　　十二月乙卯朔

　　命荆王居九江。

　　谕吏部：『王孙蕃、李沾同事有劳，一体优叙』。

　　御史沈宸荃陈御敌十策；下所司议行。时朝政大乱，宸荃独持正要，人多疾之。

　　福建右参议夏尚絅进赎锾万金助饷。马士英怒其不纳于己而入公家，票旨：『以道官而捐万金，操守可知；况汀寇猖獗，贻害地方。着革职提问』。

　　马士英保荐胡国贞等悉加总兵衔。

　　初三日（丁巳）

　　晋刘泽清、刘孔昭皆为侯；孔昭辞，许之。

　　马士英奏：『刘孔昭实心定策，刘泽清、张文光密议效忠』；随自票旨：『孔昭、泽清俱进侯爵，文光加京卿用』。孔昭辞侯爵不受，士英票旨奖之。安远侯柳祚昌自言定策功高，斥之。

　　升张文光太常寺少卿。

　　保定侯勋卫梁世烈请袭祖爵。吴适参：『国难以来，虽王侯戚里，咸味虎狼；华冑重臣，悉罹锋刃。而其间脱身图存、埋名溷俗者，固亦不乏；该勋何以逆料其家之必歼而忍以子嗣乎？万一本宗匹马来归，将夺诸该勋以授之乎？抑姑仍之且两封之乎？恐无此法纪也。该勋世受国恩，诚恢复有志，何难倡诸勋旧破家从军，自当直捣燕云，上为先帝复仇、次为诸勋雪耻。尔时访问本支有无存否，然后请诸朝命，光复祖爵，不亦休乎！昔李晟收复长安，下令军中曰：「五日内，无得辄通家信」。今长安未复，殊非诸臣问家之日也』！加练国事尚书，仍莅侍郎事。

　　是夜，杭州雷，无电。

　　张献忠已据全蜀，惟遵义未陷。樊一蘅、王应熊避其地；既拜命；檄诸郡旧将会□大举。会巡抚马干复重庆，松藩副将朱化龙、同知詹天颜击贼将王运行复龙安、茂州；一蘅乃起旧将甘良臣为总统，副以侯天锡、屠龙，合参将杨展、游击马应试、余朝宗所携溃卒得三万人。

　　时曾英、李占春、于大海起合州，王祥起遵义，曹勋起黎州；杨展入犍为杀伪令以起事，嘉定州人开门纳之，遂复嘉定。又，内江户部范文光、邛州举人刘道贞俱出师，兵部侍郎喻思恂、提学道王芝瑞措处兵食，涪州道刘鳞长往来游说：军声遂大震。

　　米寿图至四川，与督师王应熊、总督樊一蘅等联络诸将，号召远近，渐复川南郡县。

　　赠故举人归子慕翰林院待诏。

　　初七日（辛酉）

　　命何腾蛟以原官总督川、湖、云、贵、广西等处，专理恢剿；召杨鹗回部。

　　马士英诈言杨鹗与左良玉人情不调，疏令回部。鹗抗疏言：『人情极调。且与良玉旗鼓相当，英雄本色、丈夫肝肠，青天白日。伏乞以后申饬臣工收敛精神，用之剿御；释此不必然之疑，省此不必然之事。若知之不明、处之不当，听细人之言，薄劳苦功高之士，识者灰心，人人解体，殆非所以巩朝廷而鼓忠勇也』。科臣吴适亦以为言。皆不省。

　　高杰讨徐州土贼程继孔，擒斩之。加史可法太傅、杰太子少傅，荫一子锦衣佥事，世袭。可法力辞，不允。

　　徐州通贼程继孔斩木编筏，引贼渡河，投杰诈降。杰诱斩之而收其众。

　　进苏观生户部郎中，催饷苏州（观生，字宇霖，东莞诸生。崇祯时，由保举授无极知县，历官户部员外郎）。

　　荫安远侯柳祚昌一子入监。

　　初十日（甲子）

　　敕程世昌兼督上江粮务。

　　高杰感史可法忠，与谋恢复。议调黄得功与刘泽清二镇赴邳、宿防河，杰自提兵直趋归、开，且瞰宛、洛、荆、襄以为根本。遂具疏上之，语甚激切；且云：『得功与臣，犹介介前事。臣知报君雪耻而已，安能与同列较短长哉』！然得功终不欲为杰后劲而泽清尤狡横难任，可法不得已，调刘良佐赴徐，为杰声援。

　　高杰冒雪防河，疏云：『臣以一旅之饥军，忍冻忍饥，惟力是视；誓欲收入人心，再整王宇。近见黄得功具疏，犹介介口角，臣若不闻』。又疏：『请以重兵驻归德，东西兼顾；联络河南总兵许定国，以奠中原』。

　　抚宁侯朱国弼与马、阮相结，自称定策勋；诏进封保国公。

　　秦州、关中田鼠化为鹌鹑，以数千计。

　　琼州海忠介公石坊每日流血，淫淫若泪。

　　十一日（乙丑）

　　忻城伯赵之龙荐故太常少卿陈尔翼吏科给事中，吴适劾之。之龙怒，疏诋适；适言：『尔翼荐崔呈秀为本兵，正圣谕所谓「真正党恶，不许轻议」者；奈何登之荐剡？若勋臣而驳谏官、侵铨政；则谏垣、铨部皆可不设』。吏科都给事中张希夏亦言：『废臣入国，明禁森然；乃敢藐玩君父，不谒陵、不见朝，公然望门投谒。及谋成事就，仍复潜归，形同鬼蜮。至封驳之司，惟言官是任；奈何勋臣欲侵之』？吏部尚书张捷不顾，仍奏起用。杨维垣意不乐，每语人曰：『昭雪多则典不光』。故尔翼终不召。

　　吴适抄参陈尔翼颂珰有据、聂慎行挂吏议大计处分、杨兆升亦系察处之人，不可复用。

　　是时，张捷秉铨，部务皆阮大铖一手握定，而选郎以贪黩济之，吏道庞杂已甚。适办事垣中，抄驳侃侃，不惮权贵；如革职司务朱济之、参议陈之伸、劝农知县夏万亨、计处吏部聂慎行、副使曾应瑞、知府郭正中躐跻营升，或疏劾、或抄参，一无假借。无奈人心日竞、启事日杂，虽经封驳，铨部竟置高阁，旋驳旋用；使职掌扫地，而宵小盈廷矣。

　　张希夏疏云：『近时位署无常，挨举迭进；辇金觅穴，营求不止。如往日之计典可翻，则明岁之大计不设矣』。

　　肃王报高杰书云：『肃王致书高大将军：果能弃暗投明、择主而事，决意躬来、过河面会，将军功名不在寻常中矣。若第欲合兵剿闯，其事不合与予言；或差官北来，予令人引奏』。

　　肃王又遣副将唐起龙之父虞时致于杰，劝其早断速行，有「大者王、小者侯，不失带砺，世世茅社」之语。杰皆不听；身先士卒，沿河筑墙，专力备御。

　　福王命王永吉专防江北、张缙彦专防河南。张缙彦请定诸将各分汛地：王之纲自永城至宁陵、许定国自宁陵至兰阳、刘洪起自祥符至泛水；从之。

　　时闯贼突犯禹门、襄城等处，各镇拥兵不进；惟高杰提兵一万，与张缙彦直抵开、洛之间。

　　十二日（丙寅）

　　改谥孝宗后张氏曰「孝成靖肃、庄慈哲懿、扶天赞圣敬皇后」。

　　大清兵围邳州，军城南；刘肇基援之，军城北，与之持久（一作相持）。史可法飞章奏闻，马士英大笑不止。座客杨士聪问故；士英曰：『君以为诚有是事耶？乃史公妙用也。岁将暮，防河将士应叙功，耗费军资应稽算；此时为叙功、稽算地耳』。卒置不省。方诸镇之初设也，可法欲用其师以北；及位秩既崇，咸无进师意，且数相攻。可法深悔之，语其客曰：斩己及弘图、士英、曰广头，为任事不忠者戒。上疏言：『先帝待诸镇甚厚，陛下封诸镇甚隆；乃不思报国，自弄干戈，舍父母之雠、寻同室之斗。今和议不成，惟有言战；战非诸镇事而谁事乎』？可法每缮疏，循环讽诵，声泪俱下，旁观者无不感泣；士英第取优旨报之而已。

　　史可法疏言：『北使还，和议已无成矣。向以全力御贼而不足，今复分以御清兵矣。唐、宋门户之见，与国终始；以意气相激，化成恩仇。有识之士方以为危身之场，而无识之人转以为快意之计。孰有甚于戕吾君父、覆我邦家者，不此之仇而修睚眦之隙，真不知类矣：此臣所望于庙堂者也。先帝之待诸镇，何等厚恩！皇上之封诸镇，何等隆遇！诸镇之不能救难，何等罪过！释此不问而日寻干戈，于心忍乎？和不成则有战；战非诸镇之事而谁事也？阃外视庙堂、庙堂视皇上，尤望深思痛愤，无然泄沓。古人有言：「致治本乎人情」。今之人情，亦大可见矣』！

　　大清兵围邳州，署印推官沈淦之固守，刘肇基援之；相持半月而解。

　　福王以李向中为苏松兵备副使，转阮大铖左侍郎。

　　大阅京军，令马士英代之。

　　帝耽酒色，得疾几殆。阁臣入候，群臣窃有指画，良久乃退。

　　马士英疏云：『北兵虽屯河北，然贼势尚张，不无忧虑；岂遂投鞭问渡乎？况强弱何常，赤壁三万、肥水八千，一战而江左以定。况国家全盛，兵力万倍于前；廓清底定，惟在诸将刻励之也』！

　　特授吴孔嘉翰林院编修（孔嘉，「逆案」问徒者）。

　　大清兵入河南府，总兵李际遇降。

　　际遇在河南，西当潼关以扼闯、北守大河以御清。际遇既降，大清兵遂渡孟津、入中原，而开、归亦不守矣。

　　副总兵丁启光单骑迎降，家丁某控马不使前，曰：『将军兄弟受国家厚恩，今不能杀敌而反迎之何以为人』？启光不听。某遂投水死。

　　张献忠谋自蜀入秦，伪平东将军孙可望破李闯伪将马爌于汉中，自谓秦陇可唾手而得。自成乃以贺珍易马爌，趣之进兵；可望与战，大败。献忠自往救之；疾驰至广元，过梓潼之七曲山，见文昌庙，仰视其题；曰：『此姓张，吾祖也』！追上尊号曰「始祖高皇帝」。献忠不知书，其从官进谀，比于李唐之追王混元，诳耀百姓；自谓文昌之孙，宜霸巴蜀。献忠乃自题诗于庙；自严锡命以下，皆有恭和御制诗刻石纪焉。

　　「西皋外集」载献忠祭文昌曰：『咱老子姓张，你也姓张，为甚吓咱老子？咱老子与你联了宗罢。尚飨』！

　　福王禁各官荐举。

　　十四日（戊辰）

　　以高斗枢为都察院右佥都御史，巡抚湖广，代何腾蛟（斗枢，字象先，鄞人；崇祯元年进士）。

　　刘泽清再荐时敏，乞仍以兵科开屯大瞿山。

　　有颠僧大悲至京，出语不类；自称齐王，又称潞王。总督京营戎政赵之龙捕之，下镇抚司勘讯。

　　大悲系故齐藩宗人，狂言受先帝命已复王爵；又言先帝实未晏驾，指斥帝不当立。赵之龙缉获奏闻，遂下之狱。

　　李际遇既降大清，张缙彦等并走沈邱；福王命高杰率兵进屯归德备之。

　　户部尚书张有誉疏：『京城糟坊不满百，酒每斤税钱一文；既委府佐、又责五城，凡十一衙门，岂成政体』！

　　张献忠留贼将刘廷举戍重庆；王应熊部将曾英击之，复其城。

　　献忠入蜀，大索曾英；有高僧高其义匿之，复资以千金募兵，得万余人。出战，败贼于鱼腹浦；侦重庆兵寡，乘胜一鼓复之。

　　十五日（己巳）

　　福王行税契法。

　　杨维垣历诋王之寀、孙慎行、杨涟诸人，请重颁「要典」；且力斥韩爌定案不公，荐虞廷陛、周昌晋等而为刘廷元、霍维华昭雪。马士英、阮大铖主之；于是「要典」重刊、廷元辈赠恤、廷陛等还故官，而丽名逆案者纷纷辇金入都，共谋起用矣。

　　杨维垣疏言：『张差风颠坐为刺客者，王之寀也；李可均红丸谓之行鸩者，孙慎行也；李选侍移宫造为垂帘之谤者，杨涟也。刘鸿训、文震孟只图快心，驱除异己，其于君父何如也。此「要典」一书重颁天下，必不容缓也。今「要典」已为党人所毁，乞命礼部购付史馆』。又云：『韩爌之再相也，举朝皆推重之，独臣不肯附和。己巳之变，有一非爌所召者乎？只造得一本不公之「逆案」，臣与阮大铖皆以不附杨、左而入。乞皇上重复审定，有刘廷元、徐绍言、霍维华、吕纯如、徐大化、贾继春、徐扬光、岳骏声，请雪之而恤之；周昌晋、徐复阳、虞廷陛、郭如暗、曹谷、陈以瑞、李寓庸，请雪之而用之；王永光、唐世济、章光岳、许鼎臣、杨兆升、袁弘勋、徐卿伯、水佳允发愤此案者，亦宜恤之』。有旨：『下部』。

　　文秉曰：『「三朝要典」是逆贤之私书，先帝所焚毁者。而维垣请重颁天下，必不容缓；推其背君父、戴逆贤之心，并当追复逆贤宁国之爵、省直生祠尽还旧观，而先帝恤赠杨涟诸臣皆行削夺而后快欤』？

　　陈洪范至自燕都。洪范南归入见，言清兵万分紧急，旦夕南下；马士英恶之曰：『有四镇在，何虑焉』！

　　监军杨文骢，以金山踞大江中，控制南北；请筑城，以资守御。从之。

　　祁彪佳抚吴时，裕军储八万；以二万充史可法军饷，贮六万于京口库中。及文骢监军京口，欲漏其赋而无词，遂为金山筑城之说。由是，京口遂无军储。

　　十八日（壬申）

　　加马士英少师。

　　宁南侯左良玉疏请留抚臣何腾蛟；有旨：『五省总督之设，不惟恢复荆、襄，且以接应巴蜀。腾蛟候高斗枢到日，方行移镇』。

　　召河南巡按陈潜夫还，以凌駉代之。萧应训复南阳及泌阳、舞阳、桐柏，遣子三杰献捷；潜夫授以告身，饮之酒，鼓吹旌旗前导出；三杰大喜过望。往谒越其杰，其杰故为尊严，万辞诘责，诋为贼；三杰泣而出，萌异心。潜夫过诸寨，皆铙吹送迎。其杰间过诸寨，皆闭门不出。其杰恚，谮潜夫于士英。士英怒，召潜夫还；潜夫亦遭外艰归。

　　给駉吏、兵二部空札，以待矢义南归者。

　　刑部尚书解学龙上从逆诸臣罪案；命再议。学龙议六等定罪。其一等应磔者：吏部员外郎宋企郊、举人牛金星、平阳知府张嶙然、太仆少卿曹钦程、御史李振声、喻上猷、山西提学参议黎志升、陕西布政使陆之祺、兵科给事中高翔汉、潼关道佥事杨王休、翰林院检讨刘世芳十一人也。二等应斩、秋决者：刑科给事中光时亨、河南提学佥事巩焴、庶吉士周锺、兵部主事方允昌四人也。三等应绞、拟赎者：翰林院修撰兼户兵二科都给事中陈名夏、户科给事中杨枝起、廖国遴、襄阳知府王承曾、天津兵备副使原毓宗、庶吉士何孕光、少詹事项煜七人也。四等应戍、拟赎者：礼部主事王孙蕙、翰林院检讨梁兆阳、大理寺正钱位坤、总督侍郎侯恂、山西副使王秉鉴、御史陈白羽、裴希度、张懋爵、礼部郎中刘大巩、吏部员外郎郭万象、给事中申芝芳、金汝砺、举人吴达、修撰杨廷鉴及黄继祖十五人也。五等应徒、拟赎者：通政使参议宋学显、谕德方拱干、工部主事缪沅、给事中吕兆龙、傅振铎、进士吴刚思、检讨方以智、傅鼎铨、庶吉士张家玉及沈元龙十人也。六等应杖、拟赎者：工部员外郎潘同春、礼部员外郎吴泰来、主事张琦、行人王子曜、行取知县周寿明、进士徐家麟及向列星、李棡八人也。其留北俟后定夺者：少詹事何瑞征、杨观光、太仆少卿张若麒、副使方大猷、户部侍郎党崇雅、吏部侍郎熊文举、太仆少卿叶初春、给事中龚鼎孳、戴明说、孙泽、刘昌御、涂必泓、张鸣骏、司业薛所蕴、通政司参议赵京仕，编修高尔俨、户部郎中卫周祚及黄纪、孙襄十九人也。其另存再议者：给事中翁元益、郭充、庶吉士鲁■、吴尔埙、史可程、白孕谦、王自超、梁清标、杨栖鹗、张元琳、吕崇烈、李化麟、朱积、赵颎、刘廷琮、吏部郎中侯佐、员外左懋泰、礼部郎中吴之琦、兵部员外郎邹明魁、行人许作梅、进士胡显、太常博士龚懋照及王之牧、王皋、梅鹗、姬琨、朱国寿、胡嵩孕二十八人也。其已奉旨录用者：兵部尚书张缙彦、给事中时敏、谕德卫胤文、韩四维、御史苏京、行取知县黄国琦、施凤仪、兵部郎中张正声、内阁中书舍人顾大成及姜荃林、龚彝十一人。得旨：『周锺等不当缓决，陈名夏等未蔽厥辜，侯恂、朱学显、吴刚思、方以智、潘同春等罪未合。新榜进士尽污伪命，不当复玷班联，令再议』。惟方拱干结纳马、阮，特旨免其罪（黄继祖、沈元龙、向列星、李棡、黄纪、孙襄、王之牧、王皋、梅鹗、姬琨、朱国寿、吴嵩孕、姜荃、林龚彝，皆未详其官）。

　　从逆有报已故者，吴家周、魏学濂二人。

　　旨有云：『侯恂罪案未结、又从伪命，何止一戍？朱学显以侍从之班，受伪通政；吴刚思受伪命而洋洋得意；方以智为定王讲臣，今定王何在？何止一徒？潘同春等既受伪官，何止一杖？方拱干原未从逆，着与雷跃龙、吴履中等另拟』。

　　贼将刘廷举求救于献忠；张献忠命养子刘文秀攻重庆，水陆并进。副将曾英与参政刘鳞长自遵义至，与部将于天海、李占春、张天相等夹击，破贼兵数万；英威名大振，诸别将皆属兵二十余万，奉樊一蘅节制。

　　川中讨贼官军，惟曾英、李占春、于天海为强。而杨展取张献忠所沉于江中金亿万，又嘉陵完实委输，足以给军为富。献贼闻之，顾刘文秀曰：『杨展不足忌；重庆乃要害地，不可失』！文秀提兵往，占春、天海逆之多功城；天海并力夹击，文秀大败。其别将攻嘉定者，亦为占春、天海所挫；献忠大沮。

　　贼初谋顺流东下；东南得全者，多功城一战之力也。

　　二十六日（庚辰）

　　命妇入贺。

　　以瞿式耜为都察院右佥都御史，巡抚广西。升马鸣霆为湖广参议。

　　左良玉奏复公安。

　　三十日（甲申）

　　除夕，帝居兴宁宫，愀然不乐；太监韩赞周曰：『新宫宜欢乐，得无追思皇考、先帝耶』？帝曰：『非也，梨园殊少佳者耳』。赞周泣曰：『臣谓陛下令节或思皇考、或念先帝，乃作此想耶』！

　　史可法督师扬州，岁除遣文牒至夜半倦，索酒；庖人报殽肉已分给将士、无可佐者，乃取盐豉下之。可法素善饮，数斗不乱，在军中绝饮；是夕进数十觥，思先帝泫然泪下，凭几卧。比明，将士集辕门外，门不启。左右遥语其故；知府任民育曰：『相公此夕卧，不易得也』。命鼓人仍击四鼓，戒左右毋惊相公。须臾，史可法寤，闻鼓声；大怒曰：『谁犯吾令』？将士述民育意，乃免鼓人。  
　 
卷八

　　江阴云墟散人李本天根氏辑

　　乙酉（一六四五）、大清顺治二年（福王弘光元年）春正月乙酉朔

　　福王在南京。

　　日有蚀之。

　　总督袁继咸疏言：『元朔者，人臣拜手称觞之日，陛下当卧薪尝胆之时。乞痛念大耻未雪，以周宣之未央问夜为可法，以晚近长夜之饮、角抵之戏为可戒；省土木之工，节浮淫之费。诫谕臣工，后私斗而急国雠。臣每叹三十年来，徒以三案葛藤，血战不已。若「要典」一书，已经先帝焚毁，何必复理其说？书苟未进，宜寝之；即已进，宜毁之。至王者代兴，从古亦必多异同。平、勃迎立，汉文不闻穷治朱虚之过；房、杜决策，秦邸不闻力究魏征之非。固其君豁达大度，亦其大臣公忠善谋，翊赞其美。请再下宽大之诏，解圜扉之囚，断草野株连之案』。王降旨俞其言。而马士英辈，方以「要典」排善类，力持之不毁也。

　　初六日（庚寅）

　　雷。中书舍人林翘疏言：『雷声自北至西，占在赵、晋之野有兵。日在庚寅，主口角妖言』。

　　加史可法太保兼太子少师建极殿大学士；可法辞太保。加马士英少师兼太子太师中极殿大学士、王铎少保兼太子太保武英殿大学士，予荫。以士英掌文渊阁印，充首辅办事。

　　大清兵日南下，河上告警，史可法求援益切。

　　可法疏云：『陈潜夫报：「清豫王自孟县渡河，约五、六千骑；步卒尚在怀庆，欲往潼关，皆李际遇接引」。据此，则际遇附清确然矣。况攻邳之师未返□，岂一顷忘江南哉？请命高杰提兵二万，与张缙彦直抵开、洛、虎牢；刘良佐贴防邳、宿。陈荩往调点兵五千，乞催令早到』。又奏：『清兵已入洛阳，河南抚按俱遁永、寿二州』。

　　上林院监丞贺儒修疏论管绍宁贪髦阴奸；有旨：『不必苛求』。

　　初八日（壬辰）

　　立春，在流星入紫薇。

　　起补杨兆升为给事中，袁弘勋、冯志京、张茂梧为御史。

　　荫原任御史陆显明一子入监；马士英请追录巡按贵州之功。

　　授贡生韩诗职方主事。

　　史可法疏荐刘湘客赞画军务。

　　郑彩请全拨苏州关税作军饷；有旨：『许其半』。

　　升锺斗为太常寺少卿添注。

　　迎神祖御容入宫。

　　召前都察院左都御史唐世济以原官管右都御史事（世济，乌程人，与温体仁同乡同谱；官左都御史。荐「逆案」霍维华，上震怒，下之狱；维华服毒死）。

　　初九日（癸巳）

　　大雨，震电。

　　命河南巡抚越其杰、巡按凌駉防守虎牢，黄得功、刘良佐率兵守邳、徐。

　　高杰提兵抵开、洛，进据虎牢。

　　靖江王亨嘉表贺；因奏金、永、连三州皆为土贼所据，抚按匿不以闻。

　　忻城伯赵之龙疏言章服违制；有旨：『武臣自公侯伯以下，非赐肩兴，并遵制骑马；坐蟒、斗牛非奉使，麒麟、白泽非勋爵，俱不许僭用』。

　　给事中吴希哲疏言：『都城五方杂处，假冒宗戚、奸伪勋弁，横行不道；虐民厉商，莫此为甚』！有旨：『严缉』。

　　授林翘都督，给予诰命。翘以星术遇马士英，初授中书；未半年，躐跻一品武衔，蟒玉趋事。

　　督师王应熊奏上方略：请敕川陕、湖贵两督师、郧阳、湖广、贵州、云南四巡抚出师合讨；并劾四川巡抚马干淫掠不职。

　　十一日（乙未）

　　许定国绐杀兴平伯高杰于睢州。杰抵归德，总兵许定国方驻睢州，有言其送子渡河者。杰招定国来会，不应；复邀巡按陈潜夫同往睢州，定国始郊迎。其杰讽杰勿入城，杰心轻定国，不听；遂入城。定国置酒享杰，杰饮酣，为定国刻行期，且微言及送子事；定国大疑。本无离睢意，杰固促之行。定国怒，夜伏兵传报大呼，其杰等亟遁走；杰醉卧帐中未起，众拥至定国所，杀之。先是，杰以定国将去睢，尽发兵戍开封，所留亲卒数十人而已。定国伪恭顺，多选妓侍杰，而以二妓偶一卒寝；卒尽醉，及闻炮欲起，为二妓所掣，不得脱，皆死。杰为人淫毒，扬民闻其死，皆相贺。然是行也，进取之志甚锐；故时有惜之者。

　　高杰作贼时，曾劫许定国，杀其一家；惟定国走免。后定国为列将，秘而不宣，佯与交好，愿以睢州让之；杰不疑。定国杀杰，剖其心以祭先人。初，四镇之开藩也，许定国上疏言：『黄得功、刘泽清、刘良佐皆起行伍，列土是矣。高杰，乃贼也；何故亦蒙五等之荣』？随有人露之于杰，而定国正隶杰标下，乃佯投诚于杰，谓『此疏系人捏名巧施陷害，令主将杀定国耳。定国死，不知情也』。因啮臂为誓，杰意始解。后杰北征至归德，贻定国千金、币百匹，约与同事；定国请宴，杰从铁骑五百自卫。定国置酒甚丰，铁骑皆沉醉，不能持兵刃。定国预于居外积薪；四鼓，入杀杰，纵火尽焚诸铁骑。总督张缙彦、监军李升走免。

　　九江守备陈公镳，字培公，江阴人。幼失怙恃，与先高祖南桥公同里，又族甥也；怜其无依，养以为子。及壮，隶高杰帐前为亲兵。杰遇害之夜，公以斋期，定国特送公馆于城外僧寺。从行者皆死，而公独免。国初，余家迁无锡，公来归入籍。顺治八年中举，为吾锡武科破天荒。十二年，登进士；终身斋素。先君子问之，为言身与高杰之难不死，奉斋之故也；故至今不茹荤酒。又问『定国用美人计杀杰，果然乎』？曰：『否。杰尽醉不能起，故被擒；实未尝有妓也』。

　　定国，太原人；初守河南。贼掩至，矢如雨；定国立敌楼以刀左右挥之，矢皆中断，高与身等。笑向贼曰：『若乏乎？人障一板来，受洒家箭』！贼夹板至，定国射以铁箭，枝皆贯入于板，杀贼无算；贼始遁（一作枝贯入于板，贼遂遁）。

　　定国尝与众年少者饮，众请观其神勇；即跃起悬身，手攀缘檐椽，左右换手，走长檐殆遍，而颜色自若。

　　北镇抚司掌刑指麾佥事许世蕃奏：『为捉获妖僧大悲，奉旨严刑密审，随将大悲、月光隔别研审。据大悲口供：「年三十五岁，系徽州府休宁县商山永乐村人。父名朱世杰，会看地理。母吴氏，生悲即故。三岁，父亦故。十五岁，到苏州枫桥永明庵拜僧环宁为师」。又说：「崇祯十二年，先帝封悲为齐王。十五年六月，到镇江银山甘露寺，与桂王相会。胡都院留悲在衙，不住；又回苏川齐门北禅寺住。十七年二月，又至瓜洲。四月初八日，过江，见潞王在馆驿亭。随王舡由丹阳至无锡，见王好施齐僧。至海会庵，有李承奉来叩头，悲直受；潞王来拜，是悲长辈，下位迎接。王说悲无道学，即去。后王又与悲披红，认为一家；李承奉陪坐。五月初五日，在放生池相别，同苏州。李又请悲上南京，不赴。往慈溪天童寺，削发修行。六月，本地道府官不容，逐去。七月，至杭州，潞王差兵来接，不赴。八月，至常熟北门住。十月初三日，到南京往报恩寺。十五日，本寺僧官不容，逐去。十一月二十日，潜琉璃窑芙蓉庵。十二月十一日，到清江湾；有空舡，悲即贴「活佛潞王钦差皇帝」封皮为号。十二日晚，遇今在官僧月光，在张道人家同吃斋住夜。十三日，被蔡都督拿住。当日，众都督十二、三人亲验过大悲自造履历一本、黄纸冤单一张，内开十五款，详细尽在簿上」。又据月光口供：「年四十一岁，系湖广咸宁县人。自幼出家，住南石城门外团瓢内。五年，慕化斋僧。十月十二日，在桃永张道人家偶见今在官僧大悲寒苦，随令同斋，实不知其何许人」。臣等遂移文戎政衙门关取大悲履历、冤单九件，到司开看。自称「圣僧大悲和尚为天下第一，至三十岁即成活佛」。又有「封为齐王」等语，又有「欺佛泄露天机十五款大罪」等语。其为妖僧无疑。但前供「与潞王拜见，李承奉叫悲上南京」。又奉有「严刑密审具奏」之旨，事关重大。又夹审大悲谁写匿名文帖，悲供：「文帖，悲实不知」。行敲，悲供：「潞王施恩于百姓，人人服他；又斋僧好道。该与他正位，封为潞王。故悲于六月间有户部申绍芳议保潞王」等语。行拶，又供：「十一月二十日，闻有钱谦益在圣庙内议保潞王等情。悲止知钱、申两家名字，余皆不知」。问「议保如何行事」？悲供：「在京各官与潞相为者少，权柄在马阁老手，众人都不敢行」。又问「与潞府相为各官为谁」？悲供：「止闻人说，不知姓名」。随又夹审月光，月光供：「与大悲同斋一宿，此外实不知情」。令与大悲对质，亦供月光实不知情。据此，该臣看得妖僧大悲自幼投师，屡被斥逐，其品行劣甚矣。后值潞藩好佛，渴欲求见，便自娇枉；迨李承奉之叩首、潞王之披红，愈起妄想，称佛称王，擅用标封、敢造簿帖，似非风颠之所能为者。据其供称，实是招摇；或为目前之报答、或为日后之居功，俱未可知。然而潞王未必知也。妖言惑众，律应大辟；大悲固不能辞矣。至其所供两臣，事关重大；语涉风闻，未有确据，臣等何敢轻拟？伏乞敕下法司，速行议罪正法，以明妖说、以杜乱源。至月光虽不知情，但同宿不首，难免池殃。臣更有请者：臣等身受国恩，颇知忠义；一片赤衷，弗能默然。乾坤何时也？辇毂何地？忍容此妖僧起衅？况民愚兵悍，易于煽乱。尤望皇上严整缉访之令，密为慎重之举。倘妖僧所闻不虚，关乎国运岂渺小哉！臣等誓不与共戴天矣』！有旨：『这妖僧大悲言语闪烁，着法司会同府部科道官审明察夺』。

　　解学龙再上从逆诸臣罪案，兼请停刑；允之。学龙奉诏，拟周锺、光时亨等各加一等；潘同春诸人皆候补小臣，受伪无据，仍执前律。当是时，马、阮必欲杀周锺；学龙欲缓其死，谋之次辅王铎，乘士英注籍上之，且请停刑。铎即拟旨，褒其「详慎平允」。士英闻之大怒，然时已无及。

　　十二日（丙申）

　　高杰部将攻睢州，旁近二百里，老弱无孑遗。许定国大惧，奔考城；寻降于大清。

　　御史刘光斗疏请鉴别大臣；有旨：『衰颓庸钝者，自行引退』。

　　起郭如闇为给事中、周昌晋为御史。

　　起虞大复为浙江台州兵备副使。

　　赠故辅李标少传。

　　夺四川巡抚马干职，提讯。

　　荫方孝孺系孙某五经博士。

　　十三日（丁酉）

　　礼部尚书钱谦益、户部右侍郎甲绍芳各疏辨大悲、月光等事；俱奉俞旨。

　　时当灯夕，帝躬自张灯。太监韩赞周曰：「天下事正难措手，卧薪尝胆，犹恐不胜；乃躬此琐屑事乎』！帝曰：『天下事有老马在，汝不必多言』！史臣曰：时中原郡县尽失，诸镇权谋无统；左良玉拥兵上流，跋扈有异志。而马士英贪鄙无远略，独握大柄；内倚中官田成辈，外结勋臣刘孔昭、朱国弼、柳祚昌、镇将刘泽清、刘良佐，而一听阮大铖计，尽起「逆案」中杨维垣、虞廷陛、郭如闇、周昌晋、虞大复、徐复阳、陈以瑞、吴孔嘉，其死者悉举赠恤，而与张捷、唐世济等比。若张孙振、袁弘勋、刘光斗，皆得罪先朝，复置言路为爪牙：朝政浊乱，贿赂公行。四方警报狎至，士英身掌中枢，一无筹划；日以筹正人、引凶党为务。大僚降贼者贿至，辄复其官；诸白丁隶役输重赂，立跻大帅。都人为语曰：「职方贱如狗，都督满街走」。刑赏倒乱，以迄于亡。

　　时人语曰：『金刀（刘孔昭）莫试割，长弓（张捷）早上弦；求田（田成）方得禄，买马（马士英）即为官』。

　　南京童谣云：『一匹马，走天下；骑马谁？大耳儿』。又一对联云：『闯贼无门，匹马横行天下；元凶有耳，一兀坐扰中元』。

　　禁宗室不得入京。

　　起升邹之驎为应天府丞、马思理左通政添注、张时畅尚宝司丞。

　　十六日（庚子）

　　府部等官俱集中府会审大悲。提到不跪，四人扼之使跪；口供同前。一夹三十扛，惟念「观音、韦■〈马犬〉」数声。审毕，随收监。法司拟大悲妖言律，决不待时；月光杖责释放。奉旨：『依拟』。

　　阮大铖与张孙振谋诛东林及素所不合者，令大悲引诸臣拥立潞王，可一网尽也。因造十八罗汉、五十三参之目，书史可法、高弘图、姜曰广、吴甡等名，纳大悲袖中；海内人望，无不备列。钱谦益先已上疏颂士英、且为大铖讼冤修好矣，大铖恨不释，亦列焉。将穷治其事，狱词诡秘，朝士皆自危；而士英不欲兴大狱，乃第当大悲妖言律斩而止。

　　是时，阮大铖辈日夜为罗织之谋；大悲事起，正中其机。招内所供「议保潞王」及看语「或为目前之报答、或为日后之居功」，「又倘妖僧所闻不虚，关乎国运」及「不共戴天」等语，其包藏祸心，不可窥测。况大铖及李沾、杨维垣、袁弘勋等朋比密谋，捏造十八罗汉、五十三参、七十二菩萨等名，编粘街衢，以耸动朝端。原旨所有云「被擒之日，即有匿名之帖、与相照应」；盖即指此也。幸会审日经无扳招，其谋始沮。

　　十八罗汉，则指史可法、高弘图、姜曰广、吴甡、张慎言、徐石麒、郑三俊、黄道周、解学龙、吕大器、练国事、路振飞、袁继咸、易应昌、徐汧、金光宸、郭维经、侯峒曾；五十三参，则指许誉卿、詹兆恒、姚思孝、华允诚、叶廷秀、章正宸、王重、熊维典、陈子龙、熊汝霖、游有伦、成勇、黄澍等；七十二菩萨，则指王志道、刘同升、赵士春、姜采、金声、沈正宗、张采、熊开元、张有誉、马嘉植、沈宸荃、乔可聘、郭贞一、刘宗周、吴嘉允、黄端伯、祁彪佳、张国维、何刚、钱柟、王孙蕃等：凡海内人望，搜罗无遗。

　　张孙振具疏，特纠中书文震亨，直欲以之为汪文言矣。缮写竟，呈马士英；士英谪官时，与震亨曾以诗文往来，遂力止之。文即休致归里。

　　「五小史」云：大悲非真大悲，乃吴僧大悲之行童，从大悲往来钱谦益、申绍芳家者。故质对时，但知有牧斋、青门而已。

　　侯方域与阮大铖书云：『执事忮机一动，常伏草莽则已；万一得志，必至杀尽天下正人君子，以酬其宿所不快』。至是，其言果验。

　　传内竖五十三人进宫演剧。

　　帝饮酒，醉后淫死童女二人，抬出北安门。嗣后屡屡有之，亦不复抬出矣。

　　原任漕运总督路振飞，自明守淮之功；有旨：『切责』。

　　起升原任庶吉士陈于鼎为詹事府正詹事，掌翰林院事。于鼎，宜兴人，戊辰进士。父一□、兄于泰，暴横里中，民不堪其毒；癸酉民变，首遭焚掠。抚按疏闻，乱民正法，于鼎、于泰削籍为民；时于鼎尚未散馆。至是，起擢掌院。

　　松江知府陈亨为苏松督粮道副使。

　　升唐良悫徽宁兵备。

　　主事李尔育奉旨宣谕刘洪起、李际遇；遇张缙彦于睢阳，不见二人而还。

　　以御史彭遇颽巡按浙江。

　　十九日（癸卯）

　　以吏部左侍郎蔡奕琛兼东阁大学士。入阁办事。

　　荫故登莱巡抚陈印元一子入监。印元，由布政使升巡抚，以布政事被劾去任。侨寓南京，与马士英善，故荫。

　　赠故参政杨师孔礼部右侍郎。师孔，与陈尧言皆曾侍福恭。师孔系马士英姻戚，得赠；尧言无援，部寝其奏。

　　工科给事中李清为祖李思诚辨冤（思诚由翰林例转福建副使，与吕纯如比而媚税监高寀。逆贤用事，仍复原官，历升礼部尚书。颂美逆贤，有「纯忠体国，大业匡时」等语；故入「逆案」）。

　　按「酌中志」云：河南右布政使仰志完辇三千金馈崔呈秀，谋升京卿，为逻卒所获。思诚寓，呈秀比邻；乃卸罪于思诚，因革职为民。原其事，各有由也。李清欲辨三千金之诬则可，欲辨入「逆案」之冤则不可。「纯忠体国，大业匡时」是何等语？尚以为不当入「逆案」耶？

　　二十日（甲辰）

　　命删定「三朝要典」。

　　袁弘勋请追究三案诸臣得罪孝宁太后者，又请追论焚「要典」诸臣罪。袁继咸因奏：『「要典」不必重陈』。马士英票旨：『皇祖妣、皇考无妄之诬，岂可不雪？事关青史，非存宿憾，群臣当体朕意』！左良玉亦奏：『「要典」治乱所关，勿听邪言，致兴大狱』。士英票旨：『此系朕家事，不必疑揣』。而吴孔（？）又奏：『「三朝要典」须备列当日奏议，以存其实』。允之，遂有是命。

　　诏谕太监田成责成嘉兴、杭州二府遴选淑女。自田成入浙，民间嫁要几尽，久未有人。故有是谕。

　　召内竖进宫演剧。

　　周府遂平王绍鲲请往河南招集义勇，不许。

　　制丹阳陆路视良乡例给邮符。

　　迁桂林推官吴锺峦为礼部主事（锺峦，字峦稚，武进人；崇祯七年进士）。

　　真人张应京入朝。

　　升郎中陆明铎云南提学、黎永庆贵州提学。

　　少詹事吴伟业给假回籍。

　　二十一日（乙巳）

　　朱国弼、张孙振劾解学龙。阮大铖暨其党张捷、杨维垣声欲劾学龙，学龙乃引疾；国弼、孙振等力诋之。

　　张孙振疏言：『从逆一案，明谕法宜从重。大司寇操此三尺，推诿半年，人人出脱。北来诸人，乃贼弃之而来、非弃贼而来也；学龙恣意舞文。乞敕公鞫』。朱国弼等亦合疏纠参刑官卖法不公。

　　按从逆一案，学龙曾无以自解。孙振、国弼，其人虽邪、其言则正，不可以人废言也。

　　原任太平推官胡尔恺疏辨南闱关节事；有旨：『壬午南闱，关节滥行；缙绅子弟，几于半榜。公议沸腾，何止周有儒一人。胡尔恺已经簿处，姑不究』。

　　雪原任苏州府推官周之夔罪，授给事中。之夔在任，日以争军储事，与太仓张溥、张采迕；二张从一州起见、之夔从一府起见，众为调停息事。既，之夔又揭二张及知州刘士斗总漕，总漕下其揭于府；众论大哗，谓已就调停而复出揭，阴险孰甚！之夔、士斗，皆同时罢去。至是，阮大铖方修怨复社诸人；之夔以宿憾愿效前驱，故雪。

　　二十二日（丙午）

　　总督袁继咸请以陈麟、邓林奇为总兵；阮大铖索贿既足，始给敕印。

　　南赣巡抚李永茂奏报寇扰汀州，命福建巡抚张肯堂会剿。是时，汀州贼阎王猪婆营盘据帘子洞，劫掠横行；肯堂亲征之。宁化知县于华玉不得于乡绅，愿抚贼自效；既往，几不免，遂许贼官与数百人偕来。肯堂给札，命华玉率之勤王；至浙东，各散去。华玉削发为僧。

　　吏科吴适疏言维新五事：『一曰信诏旨。朝廷之有丝纶，所以彰示臣民，俾知遵守。迩因事变错出，前后悬殊。用人之途，始盛而继以杂；诛逆之典，初严而终以宽。禁陈乞矣，而矜功讼冤者章日上；重爵赏矣，而请荫乞封者望日奢。镇帅屡责进取，而逡巡不前；军需屡督转输，而庚癸如故。欲期画一，宜重王言。今后凡奉明旨，务俾上作下应、内外尽遵，毋致游移。一曰核人材。人材为治道之所从出，将为其终，先谨其始。顷者，典籍无稽，钱神有径。人思跃冶，初仕辄冀清华；官多借题，行间每多监纪。膻逐之谋愈巧，卸担之术偏工；起废而熏莸并进，悬缺则暮夜是求：以至荐牍日广，启事日勤。今后求才务宽而用人务核，宁重严于始进，毋追恨于偾辕。一曰储边才。将帅之略，岂必尽出武途？如唐之节度，文武兼用而内外互迁，盖储之者素耳。请饬中外：蓬荜之彦，非韬钤之略勿讲；辟举之选，非军旅之才勿登。技勇骑射，日日讲求；共切同仇，以振积懦。一曰伸国法。陷北诸臣已有定案，但恐此辈辇金图翻。既已宽其不死者，昭皇上之浩荡；尤当绝其觊用者，明臣子之大防。一曰明言责。祖宗设立六垣与六部相表里，是故纠弹之外，复有抄参；补阙拾遗，务期殚虑。倘掖垣仅取充位而白简止贵空悬，则发本章，一胥吏事；岂先王设官意哉？望陛下亟进谠言，见之施行；毋致批答徒勤而实效罔着，所裨非浅』。疏入，不省。

　　升文士升云南布政司、庞承宠湖广布政司。

　　升王庆锡、邢大忠、甘惟爃浙江、广东、云南按察司。

　　夺解学龙职。学龙引疾之命未下，朱国弼、张孙振复攻之，遂削籍。

　　二十七日（辛亥）

　　加监军侍读卫胤文兵部右侍郎，总督兴平标下兵马镇将，经略开、归防剿军务。胤文窥马士英指，论史可法督师为赘。士英即擢胤文总督杰营将士，以分其权；而可法益不得展布矣。

　　史可法求退；疏言：『卫胤文「一事权」之揭，谓臣为赘疣，欲召臣还朝。夫臣讨贼未效，妄冀入直办事；虽至愚，计不出此。遭君父之变，膺简命之隆，千难万苦，臣惟自甘』。旨慰勉之。

　　命中书舍人戚勋督饷福建（勋，字伯屏，江阴人）。

　　迁杨文骢兵备副使，分巡常、镇二府，监郑鸿逵、郑彩军。

　　御史黄耳鼎疏劾『解学龙执法大臣，受贿庇逆；如光时亨、项煜、周锺、陈名夏、方允昌议赎议锾，岂古者三宥八议之道进于此者！张缙彦俯首贼庭，延喘偷生，皇上重以节钺，优游数月，不能恢复寸土；高杰之变，单骑逃避。乞付法司，治以弃地误国之罪』。有旨：『不必苛求』。

　　升田有年贵州驿传道副使。

　　二月甲寅朔

　　荫故大学士朱国祚一子入监。

　　赠原任祭酒许士章正詹事，荫一子入监。

　　太监孙万贤奏：两浙巡盐李挺欠课二十六万两。

　　御史黄耳鼎疏荐原任巡抚李乔等。

　　起升叶绍颙为太仆寺少卿、吴本泰为尚宝司丞，俱添注。

　　卫胤文疏言：『柘城金高自筑土城、团练义勇，不受伪爵；乞授副总兵职衔』。

　　谕：『总兵牟文绶久住江上，大肆骚扰；户部所欠之饷，何不速发？坐视流毒！着即将盐课抵补，催兵速行』。

　　钦天监监正杨邦庆奏：『近来日月色甚赤』。帝问：『是何分野？何无占候？其访精明星术者举用』。

　　升阮大铖为兵部尚书兼都察院右副都御史协理部事，仍管巡阅江防军务。大铖虽长兵部、职巡江，顾一切军事不问。引所善蔡奕琛、唐世济、张孙振、袁弘勋等布列要律，以挠六部权；任刘应宾为文选，浊乱铨政。

　　初三日（丙辰）

　　以王骥为都察院右佥都御史，巡抚湖广。时高斗枢在郧，道路不通，乃改用骥。

　　户科熊维典疏：『三年内，苏松逋欠三百三十一万八千五百两，皆属应征；又已征未解九十五万六千有奇』。又疏：『正项钱粮辄借支，赎锾侵挪弊薮（？）；至批纔下而提差已至。抚按身先不法，何以剔蠹厘奸』？

　　加都督赵民怀太子太保，荫一子锦衣卫百户世袭。

　　改陈监吏部左侍郎。

　　起升王志道吏部右侍郎、李长春太仆少卿、钱继登光禄寺少卿、周瑞豹尚宝司少卿，俱添注。

　　赠故侍郎张守道工部尚书、冯任右都御史南京太仆寺卿、丘禾嘉右副都御史，各荫一子入监（禾嘉与马士英同乡，故获赠荫；守道、任，俱以贿得）。

　　谕部院：『捐助原听民乐输、抄没乃朝廷偶行，岂刁民献媚报仇之事！宗藩、勋戚、武臣，须敬礼士大夫，与士大夫相安；不得听奸人拨置，非法罔利』！

　　初五日（壬午）

　　升高倬刑部尚书。

　　升吏部余扬为广东水利道右参议。

　　再举考选，阮大铖擢私人林有本、王锡衮等二十余人为给事、御史。

　　林有本、沈应昌、张利民、韩接祖、徐方来、庄则敬、蒋鸣玉、钱源俱给事中，王锡衮、夏继虞、王大捷、毕十臣、张兆熊、郭贞一、郝锦、吴春枝、王懩俱御史。

　　按禄丰王锡衮，天启二年进士；祟祯中，官吏部侍郎掌部事，直讲筵。十六年，忧归。隆武、永历时，俱以礼部尚书东阁大学士召，不至；卒死于沙定洲之乱。此锡衮，盖别是一人也。

　　陈洪范请加恩使北劳臣；兵科戴英疏言：『洪范奉使无功，正使左懋第身陷异□而下役群聚追爵，使北朝闻之，哄然窃笑也』。

　　闯贼李自成四攻郧阳，守将王光恩御却之。先是，光恩守郧阳。闯贼兵分掠承德诸郡，遂围郧阳；光恩与巡抚徐启元、守道高斗枢御之，固守不下。其再攻也，光恩筑砦于隘口，贼营于砦下，伐木积于光恩砦；光恩纵火焚之，贼不得近。贼用炮攻砦，砦裂；光恩以泥板涂护之，且守且筑。夜缒壮士砍其营，贼惊而退。其三攻也，贼以大舟载火炮溯洄而上，旌旗相望二百余里；光恩设水砦于汉口最深处，而以轻舟往来截杀，复以舟载硝黄、油苇，因风纵火，顺流入贼营，贼舟遇火皆燃，弃舟夺路而走。光恩令副将循江鼓噪，贼尽排挤入江，江水为赤。至是四攻矣，贼众二十万水陆并进。光恩遣别将御之于江渚，自率轻骑营于郭外，分布步卒，伏榛莽间。贼至，路险不得驰突，而步卒出没入神。薄暮收兵，缚荻于树，举火参差上下。光恩亲率死士，短刀直冲贼垒；伏兵四下，喊声震天，贼众大溃。光恩乃循江而回，捣贼水营。光恩遏其前、遣别将乘其后，贼弃舟从北岸走，光恩尽得其精骑飞舰。贼自是，不敢复窥郧阳。

　　福王命御史黄耳鼎巡视上、下江。

　　裁九江兵额饷六万。阮大铖与袁继咸不协，因疏裁江楚兵饷；左良玉由此举兵。

　　吏科林有本疏讦雷演祚不忠，宜早付一决。

　　起升来方炜、陈洪谧、熊化俱太仆寺少卿，水佳胤尚宝丞。

　　十一日（甲子）

　　谥思宗太子曰「献愍」、定王曰「哀」、永王曰「悼」。

　　给事中李清疏催定东宫、二王谥，并请易先帝庙号。署礼部尚书左侍郎管绍宁拟谥上，从之。

　　张捷请荫故侍郎瞿景淳。

　　太监高潜奏请佃丹阳练湖，岁可得五万金；又请于浦口建墩台。

　　刘孔昭请存问于仕廉。

　　给事中戴英疏讼辅臣薛国观冤，并株累叶有声、林栋诸人；下部议覆。

　　马士英奏请加杨御藩左都督，加马进忠、王允成并太子太保。

　　陈洪范塘报：『北朝于正月初六日调登莱、天津舡，沿海巡逻。平度州土贼作乱，烧莱州西关，北兵往剿，不服。有号许王者，统兵万，屯青州』。

　　兵部尚书练国事致仕，卒。

　　陈子龙以时事不可为，乞终养去。

　　升葛寅为大理寺卿、刘应宾为太常寺卿、李清为大理寺卿添注。

　　十二日（乙丑）

　　史可法请用高杰部将李本身为提督，不许。可法闻杰被杀，部下兵大乱，互为雄长；流涕顿足欢曰：『中原不可为也矣』！遂驰至徐州，以总兵李本身杰甥，用为提督，代统其兵；诸将各分地。又立杰子元爵为世子，请恤于朝：其军乃定。

　　史可法请设左提督，以李本身充之。有旨：『兴平有子，朕岂忍以其汛地、兵马遽授他人？已着伊妻统辖、卫胤文料理；何必又立提督』。

　　高杰妻邢氏率子元爵请恤；有旨：『所部将士，仍听邢氏子元爵统镇。元爵世袭伯爵，荫一子锦衣卫百户』。

　　十三日（丙寅）

　　升陈瑞大理寺副。

　　浙江巡按彭遇颽以贪残激变，赖钱塘知县顾咸建调护，事宁而民免株连。

　　遇颽才抵任，即移家居之；纵奴强掠市钱，居民罢市。巡抚张秉贞以闻；马士英以遇颽有边才，改调淮扬，而调淮扬巡抚何纶于浙江。

　　荫杜锵太仓卫百户。

　　赐正法太监刘元斌、王裕民祭祭，各荫弟侄锦衣卫指挥。

　　文秉曰：『元斌不戢军士，纵贼殃民；先帝诛之，并及裕民。此而予恤，是直以先帝为失刑，有怼其君父之心矣』。

　　督饷侍郎申绍芳疏言：『两淮运使解银万两为郑彩截留，乞敕禁止』。

　　谕：『刑部朱一冯身为大臣，多藏赀镪，致□追比，大丧缙绅之体。其入官七万外，田宅所直几何？九千六百亩之外，有无余产？着抚按察明』。

　　十四日（丁卯）

　　礼部尚书顾锡畴免。张孙振力颂温体仁功，请复故谥；诋锡畴持论偏颇，居官狼藉。遂勒致仕。旨云：『顾锡畴着致仕，温体仁吏部确议』。

　　兵部右侍郎徐人龙罢。

　　史可法还扬州。

　　荫故大学士丁绍轼一子入监（绍轼，于逆贤时与黄立极、码铨同日爰立，卒于官）。

　　特授徐复阳为御史。

　　谕吏部：『吏贪民困，全由抚按贪婪。广西抚按林贽、李仲熊互诘，事情延搁已久，虚实应与立剖；何必复行外勘，以滋延卸』！

　　例升御史沈宸铨（一作荃）苏州兵备佥事、高允滋江西湖西道佥事。

　　赦遣戍李成祚还京。成祚，丰城侯李彬八世孙，万历三十年袭封。天启时，请加魏忠贤九锡；祟祯初，论斩改戍。至是，礼部尚书钱谦益请雪，帝赦之。

　　十五日（戊辰）

　　黄得功、刘良佐、刘泽清闻李本身将高杰军，连章劾可法。

　　三镇合疏：『高杰从无寸功，骄横淫杀，上天默除大患。史可法欲其子承袭，又欲令李本身为提督，是何肺肠？倘误听之，臣等不能相安矣』！有旨：『谕史可法：卿已归扬，解谕黄得功等各归汛地，何必与寡妇孤儿争构？河上防御，责成王永吉、卫胤文料理』。

　　黄得功引兵趋扬州，遣卢九德谕止之。高杰死，得功还仪真；杰家并将士妻子尚在扬州，得功谋袭之，城中大惧。朝廷急遣九德谕止，史可法亦遣同知曲从直等解之；得功引兵去。

　　得功复争扬州，欲尽杀杰妻子以复前仇；可法急遣曲从直解之。马士英奏闻；降谕：『大臣先国事而后私恨。得功若向扬州，致高营兵将弃汛东顾，设敌乘隙渡河，罪将谁任？着诸藩各恪守臣节，不得任意』！

　　帝始御经筵。

　　起升吴光义户部右侍郎。

　　马士英荐补（一作奏补）唐允申中书。

　　二十日（癸酉）

　　撤高杰兵回，命刘良佐防归德、高起潜驻扬州。

　　升关守箴广西布政使、陆怀玉福建按察司、顾元镜广东……。

　　张缙彦塘〔报〕：『北兵败于陕州，许定国还刘家城』。

　　进蔡奕琛礼部尚书、文渊阁大学士。

　　给事中王世鑅疏言：『守令失职，赋额不清，私加火耗；虐民太甚』！

　　改岭西道孙时伟浙江副使、驿传道曹炜江西副使，升宫继兰广东副使、李向中浙江嘉湖兵备佥事。

　　左佥都御史郭维经罢。隆平侯张拱日劾维经迎恭王御容，维经托疾不欲观盛典。保国公朱国弼复言：『维经署大理寺，刑部以伪防御使武愫案会题，维经以未经覆谳驳之。愫已受伪命，何矜何疑？执法之官，甘心庇逆，乞重惩』！下部院勘议，令回籍。

　　维经，江右人，群小指为南昌私党。及其归也，阮大铖密遣盗击之江中。

　　二十二日（乙亥）

　　追封王弟由句为颍王，谥曰「冲」。

　　封慈爚崇王，命暂驻台州（慈爚，由樻次子，英宗九世孙）。

　　谕阮大铖：『江上奸人出没、乱兵纵横，以致商旅梗塞；不可不严备』。

　　给事中杨兆升疏言：『江南有司既征本色在仓，不肯还民；又征漕折』。

　　升姚思孝、沈胤培大理寺少卿，张希夏太常寺少卿。

　　点差云南贵州考试官徐复仪、林志远等。

　　赠冯恒登太仆寺少卿、邹逢吉太仆寺丞。

　　胡世宗自称越国公八世孙，求附勋卫。

　　御史郑瑜疏纠朱大典前任漕抚，侵赃百万；有旨：『朱大典创立军营，所养士马，岂容枵腹？岁饷几何，不必妄计』。

　　行人朱统■〈金类〉讦奏御史周灿；有旨：『不究』。

　　赠郑逢兰太仆寺卿（逢兰，以被贼追银夹死者）。

　　出御史陈丹衷为长沙知府。周镳狱急，属丹衷求解于马士英，为缉事者所获；因出之。

　　二十三日（丙子）

　　改上思宗庙号曰「毅宗」。

　　礼部管绍宁拟上，从之。

　　赠死事武臣沈寿崇、知府王行俭、知县李胤在等官荫。

　　崇祯十四年，闯贼犯承天，寿崇时为都司，留守显陵，以忤宗室削职；而代者以贼故，不至。寿崇谓知府曰：『吾留守职司寝园，守城非死事也』。整冠服，率所部至显陵。贼分兵先犯显陵，所部逸去，寿崇骂贼死之。

　　雪刘荣嗣罪。荣嗣，于崇祯六年总督河道时运河溃淤，其门下士创挽黄河之议，自宿迁至徐州别凿新河；绩用弗成，耗费金钱无算。八年，与中河郎中胡琏同逮；荣嗣毙于狱，琏伏法。

　　按胡琏既正法矣，荣嗣尚可雪乎？若以事属郎官，与总河者无预；假使河功告成，论功行赏，将尽归于郎官而总河不预耶？

　　升陆康稷文选司郎中、葛含馨考功司郎中、武清稽勋司主事。

　　苏松巡按周元泰疏言：『杨汝成、宋之绳、杨枝起、翁元益、曹溶、朱积既受伪官，岂容幸漏？乞敕法司提问』！

　　二十四日（丁丑）

　　袁弘勋疏攻袁继咸。弘勋初以赃遣戍，赦还；横于乡，为张若麒所劾，再遣戍。至是，复官御史，益咆烋。上疏论「三案」，追罪王之寀、孙慎行、杨涟、左光斗及郑三俊、吴甡等；而末言继咸倒身怙逆，罪甚无将，与案内诸奸并究。继咸疏辨，报闻。

　　叶士彦嘱黄耳鼎劾袁继咸，左良玉抗疏救之。时群小皆不喜继咸，汰其军饷六万，军中有怨言。继咸疏争不得，力求罢；又不许。继咸以江上兵寡，而郑鸿逵战舰又不来，议更造；檄九江佥事叶士彦于江流截买材木；士彦家芜湖，与诸商昵，封还其檄。继咸耻令不行，疏劾士彦；士彦嘱同年御史黄耳鼎亦劾继咸。且继咸有心腹将校劝左良玉立他宗，良玉不从；盖欲离两人交也。良玉初不拜监国诏，闻之益疑惧，乃抗疏辨明与继咸无隙。耳鼎受指使而言，且言「要典」宜再焚。江东人由是交口言继咸与良玉倡和，胁制朝廷。群小衔继咸不已，将召入害之，推为刑部右侍郎；王曰：『彼地须继咸，此地何须』！不允。复推为户部右侍郎，亦不允。

　　是时，奸党构局，欲尽诛正人；日夜以拥立、显怀二心并「三案」旧事激帝怒。帝曰：『此皆往事，不必更提』。以此得免大狱。

　　察处御史卢万爵希阮大铖指，上疏痛诋周镳，且遍诋东林，为己与阮大铖、张孙振有拥戴功。

　　太监高起潜疏请开纳银赎罪之例；有旨：『纳银免死，则富豪墨吏何所不至！

　　流罪以下，或可议赎；该部酌议具覆』。

　　止滇黔援兵。

　　原任川湖云贵总督李若星起兵勤王；诏谕止之：『如已到常德，即留兵隶何腾蛟』。

　　和州戴重，字敬夫，以岁贡入京，廷试第一。马士英恶其应制语直切时政，将中伤之。中允赵士春力为解释，得免；授湖州府推官。士英索其澄泥砚，不与；购之五百金，亦不与。士英怒甚，改廉州；重亦不赴。

　　安庐督粮程世昌疏言：『假弁王梦旭自称藩府都司，抢掠民商，辱及关吏。又有铜陵盗魁大舡，牌额书「天子一家」』。

　　马士英请免朱一冯籍没。

　　二十五日（戊寅）

　　大清兵攻潼关，闯贼李自成伪伯马世耀以六十万众迎战，败死。潼关破，自成遂弃西安，由龙驹砦走武关入襄阳，复走武昌。大清兵两道追蹑，连■〈戚〉之邓州、承天、德安。武昌富家池口、桑家口穷民追至贼老营，大破其军者八。

　　世耀战死，自成欲返据延安。闻唐通从黄甫川西渡，谷英、李过俱溃逃。知西安不能守，命田见秀开府库，任军士分持去；仓廪则烧之。自成出东门至蓝田，由商州龙驹寨走武关入襄阳，妇女细弱冻饿死于七盘坡者数万。见秀奉自成命，尽爇宫室市里积聚；会其已去，见秀曰：『秦人饥，留此以活百姓』。止烧城东一楼，追及自成于商州。时宋企郊等皆道亡，牛金星亦从其子于襄阳。

　　福三谕祭原任尚书张希武。

　　太监田成选到淑女，命再选三人。  
　 

卷九

　　江阴云墟散人李本天根氏辑

　　乙酉（一六四五）三月甲申朔

　　皇太子至自金华。北都失守，太子为逆闯所得，挟之往永平；及与吴三桂战而败，太子遂不知下落。相传：太监高起潜奔西山，太子自诣之，遂同至天津，浮海而南。八月，依淮上。起潜知江南无善意，欲加害；其族南京鸿胪寺序班高梦箕云：『不可』。挟之渡江，辗转苏、杭间；不堪羁旅，暂露贵倨之色，于元夕观灯浩叹，为路人所窃指。梦箕惧祸及己，遂密启于马士英以闻；命东宫旧奄李继周、杨进朝奉御礼迎之。二奄抱足大哭，见衣薄，各解衣衣之。归报，帝色不善，遂掠二奄死。最后太监卢九德见之，倨；太子呼名呵之。九德不觉叩首曰：『奴无礼』。太子曰：『汝隔几时，何肥也』！九德复叩首曰：『请保重』！至是，从石城门入，送至兴善禅寺。都人初闻太子来京，踊跃请谒，文武官投职名者络绎。寻传旨：『文武官不许私谒』。夜，移入大内。

　　太子同高起潜而南。或云：鸿胪寺少卿浚县高梦箕舍人穆虎、高成道经山东，值少年求附行；同途久之，云『我东宫也』。入南京梦箕邸中，梦箕未之信；少年曰：『我往始冠，君不赞礼乎』？盖梦箕先为北寺序班也；遂伏地哭。留浃月，惧；移杭州。又久之，潜往浙东，将匿之闽、粤。以不自晦，上书明其事。五月，高相国弘图宿西湖净慈寺，有旧奄苏某出金陵语之云：『东宫其真；其足骭骨左右各双，谁能伪者？特慑于积威，无敢相剖耳』。

　　阮大铖请罢抚按纠荐；令纳金于官，纠者免、荐者予。

　　蜀地大乱，诏命不至；逮马干之骑未达，干视事如故。乃传檄远近，协力讨贼。贼将刘廷举求救于张献忠，献忠命刘文秀攻重庆，贼兵数万水陆并进；干率众固守。副将曾英与参将刘麟长自遵义至，与部将于大海、李占春、张天相等夹击破贼，贼始解去。

　　给事中林有本疏劾御史彭遇颽并及陈潜夫。马士英以遇颽己私人，置不问；独令议潜夫罪。

　　初二日（乙酉）

　　僧大悲伏诛。

　　御史袁弘勋疏请起用罪废诸臣；有旨：『史■〈范上土下〉、陈启新、张文郁不准起用』。

　　御史徐复阳希要人指，劾夏允彝、文德翼居丧授职为非制；以两人皆东林也。两人实未尝赴官，无可罪，吏部尚书张遽议贬秩调用；时论为不平。

　　礼部请恤甲申殉难诸臣；有旨：『阁部大僚谋国无能，致此颠覆；虽殉节堪怜，而赠恤已渥。先帝斩焉不永，诸臣累世加恩，臣谊何安？通着另议。修撰刘理顺、郎中成德，准各荫一子入监』。

　　初四日（丁亥）

　　福王召勋臣朱国弼等、阁臣马士英等、词臣刘正宗等入见武英殿，面谕同府部九卿科道辨验北来太子真伪。日午，群臣奏：『系故驸马都尉王内侄孙王之明，曾侍卫东宫；家破南奔，鸿胪寺少卿高梦箕家丁穆虎教之诈称太子』。乃下之狱（明中城兵马司）。

　　初三夜更余，肩舆送太子入狱。时已醉，狱中有大圈椅，坐其上，即睡去。黎明，副兵马侍侧，太子问何人；以官对。太子曰：『汝去，我睡未足』！良久问兵马曰：『汝何以不去』？兵马应曰：『应在此伺候』。又问：『此何地』？曰：『公所』。又问：『纷纷去来何人』？曰：『道路』。又问：『何故皆蓝缕』？兵马未及答；太子曰：『我知之』。兵马以钱一串置几上曰：『恐爷要用』！太子颔之，令撩之壁间；曰：『尔自去』！顷之，校尉四人入曰：『服事爷的』。太子指壁间钱曰：『持去买香烛，余钱可四人分之』。香烛（？），叩问南北向再拜，大呼「太祖高皇帝、皇考皇帝」；复再叩首，号呼声彻于外，拭泪就坐。满狱为之凄然。

　　杨维垣扬言于众曰：『驸马王昺侄孙王之明貌类太子』。给事中戴英即袭其语入奏，言之明假冒太子，请敕多官会审。帝以召中允刘正宗、李景濂入武英殿，谕曰：『太子若真，将何以处朕？卿等旧讲官，宜细认的确』！正宗曰：『恐太子未能来此；臣当以事穷之，使无遁词』。帝悦。百官先后至大明门谳所，太子东向踞坐，俱不敢以囚待之。一官置禁城图于前，问之；曰：『此北京宫殿也』。指承华宫曰：『此我所居』；指坤宁宫曰：『此我娘娘所居』。一官前问：『公主今在何处』？曰：『不知；想已死矣』。一官问：『公主同宫女早叩周国舅门』？太子曰：『同宫女叩国舅门者，我也』。刘正宗曰：『我是讲官，汝识之否』？太子不应。问以讲所；曰：『文华殿』。问书仿字句；曰：『诗句』。正宗更多其辞以折之；太子微笑曰：『汝以为伪，即伪可耳』。诸臣无可如何，仍以肩舆送入城中狱。正宗遂奏：面目全不相似，所言讲书、仿字悉误。戴英疏言：『王之明伪假太子，质以先帝曾携之中左而不答，问以嘉定伯姓名而不答；其伪可知。然稚年何能办此，必有大奸挟为奇货，务须根究到底；宜敕法司严鞫』。

　　「明季遗闻」云：戴英问：『先帝亲鞫吴昌〔时〕于廷，东宫立何地』？曰：『谁吴昌时』？英乃直诘之曰：『汝是诈冒。以实告，当救汝』！即跪请救命。授以纸笔，供称：『高阳人王之明，系驸马都尉王昺侄孙。家破南奔，遇高梦箕家人穆虎，教以诈冒东宫』。王铎等回奏，帝流涕曰：『朕未有子；东宫若真，即东宫矣』。

　　按王之明，自供高阳人王之明，穆虎教以诈冒东宫；英疏即当直参穆虎。英何云「必有大奸居奇，务须根究」？至午门再审，议论纷纭不已耶？

　　无锡有杨瑞甫者为校尉，监视太子于狱中。太子语之云：『昔贼破北京，予趋出欲南走。贼恐上南行，俱发兵堵截，无些于隙处；东、北两面亦然。独西方为贼巢窟、贼之来处，兵众稍疏；予遂西走。终日不得食，晚宿野舍开混堂人家，及明复走。自此七日不得食，转而南，得止于高梦箕家』。

　　马士英疏言：『臣病在寓，皇上令监臣以密疏示臣；臣细阅之，其言虽似而疑处甚多。既为东宫，幸脱虎口，不即到官说明，却走绍兴；可疑一也。东宫厚质凝重，此人机警百出；可疑二也。公主现养周奎家，而云已死；可疑三也。左懋第在北，亦有假太子事；懋第密书贻蔡奕琛，奕琛抄誊进览。是太子不死于贼，即死于北矣。原旧讲官方拱干在南，容密谕之至公堂辨之。如其假冒，即付法司与臣民共见而弃之；如真东宫，祈取入深宫，留养别院，不可分封于外，以启奸人之心』。

　　时北都亦有称太子者。左懋第使北，留太医院，而太子亦止太医院旁。懋第使人询守门满卒；满卒云：『此崇祯太子；言伯父在南京，欲往南去，故加防御』。懋第因作书二通启摄政王，一言当归使臣、一言放皇太子至南辨验。投院，不报。故马士英疏言，懋第有密书贻蔡奕琛也。

　　命王永吉带抚淮安，卫允文兼抚徐、扬。

　　复温体仁谥荫。

　　吏部尚书张捷覆奏：『故辅温体仁清执忠谨，当复「文忠」之谥；文震孟宜改谥』。蔡奕琛票旨：『温体仁准复原谥，文震孟免议』。

　　初六日（己丑）

　　大清兵取郾城，又取西平。

　　福王下鸿胪寺少卿高梦箕于锦衣狱。时刑部严鞫穆虎，五毒备至，终不肯承；梦箕上疏自明，并逮治之。

　　李自成逼承天，左良玉遣使告急；福王命督臣何腾蛟等御之。

　　史可法疏言：『泗州镇将李世春廉而有威，一病遽亡；其弟遇春队伍精严，地方相安，奉旨用代矣，黄得功坚拒浦口。部议改其将张天福于泗州，高营各将以泗州为其分地，天福若来，恐其难相安。比伊兄张天禄迁家属至，总兵卜从善扼之于泊所，夺其马骡；家眷惊惶，致堕水中。乞敕部仍用遇春，天禄别用』。从之。

　　总督仓场户部尚书贺世寿告病去。

　　阮大铖疏荐马士英子锡有文武才；特授总兵官，仍莅京营。

　　皮匠詹有道闻室中有声曰：『汝可至宫中寻子』！忽若为物所凭；遂直叩东华门，冒称恭皇帝。立杖杀之。

　　初八日（辛卯）

　　大清兵取上蔡。

　　福王赠高杰太子太保，以其子元爵袭兴平伯。

　　太监高起潜请饷；有旨：『着于浙、闽增派二十万，内令孙元德催解十万两赴军前』。

　　张承志袭封惠安伯。

　　阮大铖欲杀姜垓；垓时奉母流寓苏州，乃变姓名之宁波，及国亡乃获解。又欲杀沈寿民；寿民变姓名避之金华山，国变后归（垓，采之弟，字如须，崇祯十三年进士，官行人。见署中题名碑崔呈秀、阮大铖与魏大中并列，立拜疏请去二人名；故大铖衔之刺骨。寿民，字眉生，宣城人。劾疏杨嗣昌有「大铖妄陈条画，鼓扇丰芑」语。大铖必欲杀之）。

　　升吴希哲吏科都给事中。

　　张亮疏请立监税局于皖城；不许。

　　中书陈麃自陈拥戴有劳，愿预考选；不许。

　　赠朱之臣兵部左侍郎。

　　升刘迎宾通政司。

　　初九日（壬申）

　　命百官会审王之明、高梦箕、穆虎于午门外。

　　是日，张捷坐刑部尚书高倬家，以名帖邀方拱干于狱。方至，捷曰：『先生恭喜。此番不惟释罪，且可以不次超擢；王明之真假，全在先生一言耳』。方唯唯。既诣午门，百官齐集。各喝太子跪，太子仍前面西踞坐。众簇拥拱干至前，太子一见，即曰：『方先生尚在』？拱干不敢应，退在人后，亦不言真伪。最后，王铎前曰：『千假万假，总是一假。是我一人承认，不必再审』！叱送还狱。次日，刘正宗、李景濂合疏：太子的系假冒，乞敕法司、阁部再加质问，使之供吐姓名。疏具，邀拱干同奏，拱干辞不预。

　　谕刑部：『穆虎若非奸人，岂敢挟王之明冒认东宫！二月二日，所成何局？往浙往闽，所干何事？岂高梦箕一人所办！主使附逆，实繁有徒。着法司穷治』。

　　按马、阮方欲倾姜、黄辈，令法司究主使，附逆同文之狱行将兴矣；以诸督镇疏争，止。

　　靖南侯黄得功疏言：『东宫未必假冒，各官逢迎，不知的系何人指为奸伪。先帝子即皇上子，未有了未证明混然雷同者，将人臣之义谓何？恐在廷诸臣，谄谀者多、抗颜者少。即明白识认，亦不敢抗辞取祸耳』！时太子真伪莫敢决，而得功忠愤不阿，首先抗疏。有旨：『王之明假冒来历，系亲口供吐，有何逢迎！不必悬揣过虑』。

　　下河南妇人童氏锦衣卫狱。童氏在河南自称福王藩邸元妃，广昌伯刘良佐具礼送之。巡按御史陈潜夫至寿州，见车驾驺从传呼「王后来」，亦称臣朝谒，具仪从送至京。王怒，以为假冒，下之锦衣卫狱；责潜夫私谒妖妇，逮下法司并讯之。

　　初，帝为郡王时，娶妃黄氏早卒；既为世子，继妃李氏，洛阳之变又亡。童氏或云妃、或云司寝，曾与生一子，不育。及弃藩南奔，太妃与氏各依人自活。太妃南来，巡按陈潜夫奏妃故在；弗召。氏自诣越其杰所，刘良佐以闻，即奉旨着令驱逐；而氏必欲至京，帝怒，下之狱。都督冯可宗言其病，命善视之。童氏在狱具疏云：『中宫臣童氏谨奏：为臣义原不可逃、臣情百有可怜，事属彝伦、计关宗社；密控从前掖庭始末，译诉临歧天语叮咛，沥血再陈，仰恳慈鉴事。臣具有「别离情由事」一疏，奉圣旨：「童氏系假冒，着该抚驱逐。其主使奸臣，一并严究。钦此」，臣拜捧之余，心魂交碎，血泪成枯。其来历始末，已细细述之广昌伯矣，不敢复为渎听。其家人骨肉之言细微琐屑，人所难知、人所难言；臣不详切再陈，谁为臣代吁乎！臣闻「贫贱之交不可忘，糟糠之妻不下堂」。臣自福藩侍中宫，比民间士庶，犹之糟糠妻也。今值龙飞九五，普天之下皆沾恩泽，而臣犹遭弃捐；故旧不遗，想非仁慈之主忍弃置者。独记辛巳二月，贼寇临城，亡在旦夕；于十三日三更时分，皇上亲语分付。彼时东、西两宫俱是花言巧语，惟臣质实可保；命臣逼死东、西两宫。如贼进城，可藏民间；俟便逃出，期十日可遇：此十三日三更时分叮咛天语也。缓延一日，至十五日，河南府城为贼陷没；臣奶子苗氏怀抱金哥住煤山，三日后而遇贼：此臣致陷之缘，并皇上临歧叮咛可记忆者。犹记皇上出城时，止携金三两，别无他物；身穿青布小袄、酱色主腰，戴黑绒帽，上加一顶乌绫首帕。临行，尚穿白布袜、紬脚带，匆忙中始易白布脚带，是臣亲为裁折；皇上宁失记否？此皇上临歧衣冠形容，历历可记者。仓猝分散，天语谆切；口血未干，言犹在耳。且太子为社稷之本。宗嗣之续，臣身收认关系犹小，而太子关系宗庙社稷、天下人民瞻仰者大。为臣母子被陷贼中，不便直认。从来国难蒙尘，散而复聚、离而复合，代不乏种；岂以患难流离，而夫妇恩义遂至断绝？或谓臣当日在宫中性过梗直，不合于众；今日艰苦备尝，岂复有不体人情、故性复萌者。与其留臣■〈面贵〉面偷生，令臣民知国母明知皇上忍心谓之假冒，留一不明不白之疑、成一若是若非之混局；何如容臣直叩御前，面为剖质。皇上若忍弃置，身甘斧踬；犹得望见君门，死而无悔。臣赖祖宗之福、皇上之恩，诞生一子，厥名金哥；掌上之珠，咬痕在腋。患难携持，手口卒瘏，万死一生不忍弃，无非为皇上三十无子；而现在皇子混处民间，终同草木枯朽：臣得罪于祖宗不浅矣。此时不敢望皇上收认，止金哥原系皇上骨血，祈念父子至情，遣官察取；臣即髡发自尽，亦所甘心』。求可宗达之帝，并言失身之妇，何敢复生非望，上偶圣躬；但得一睹天颜，诉述情事，归死掖庭无憾。可宗将疏呈进，帝弃去弗视；可宗深悉其冤辞，不敢再谳。

　　「甲乙史」云：童氏自河南至，自云系福王妃。刘良佐妻往迎，叩其颠末；云：『年三十六岁；十七岁入宫，册为妃。时有西宫李氏生一子，曰「玉哥」，寇乱不知所在。氏于崇祯十四年生一子，曰「金哥」；啮背为记，今在宁家庄』。语甚凿凿，良佐妻信之，跪拜如见后仪；良佐闻亦不疑。童氏由是愈骄，凡所经郡县，有司或供馔稍略，彼即诟骂，掀桌于地。间有望尘道左者，辄掀帘露半面，大言曰：「免」！闻者骇笑。越其杰驿送至京，帝惊震怒，呼为妖妇，发锦衣狱严审。

　　钱秉镫云：『童氏下镇抚司拷问，乃招系周王妃，误闻周王为帝，故谬认耳。或云：童氏系周府宫人，逃乱至尉氏县遇帝，旅邸相依，生一子。贼破京师，帝南奔，各不相顾，氏遂委身民间。马士英劝帝迎童氏入宫，密谕河南巡抚迎致皇子，以慰臣民之望、以消奸宄之心。不听（时传言陈潜夫同氏卧起，冯可宗令蓐妇诬氏近产女；俱污亵失实）』。

　　以耿廷箓为都察院右佥都御史，巡抚四川。

　　遣黄道周祭告禹陵。时朝政日非，大臣相继去国；道周亦有去志，因乞祭告禹陵。频行，又陈攻取之策；不用。

　　初十日（癸巳）

　　李自成兵寇潜江。

　　福王遥祭诸陵。

　　惠安伯张承志疏劾选郎陆康稷贪污；有旨：『不必苛求』。

　　升李希沆兵部左侍郎。

　　卫胤文以边警求退。

　　史可法监军吴易奉檄征饷江南。

　　刘泽清疏请文武考察旧例，不许借题罗织、驱逐异己。

　　十五日（戊戌）

　　命百官会审太子于朝，太子仍无一言。左都御史李沾呼王之明，不应；沾喝曰：『何不应』？太子曰：『何不曰明之主』！李沾喝役动刑，即上桚；太子号呼皇天上帝，声彻于内。马士英命释之；沾又慰以好言。太子答曰：『既校尉嘱我，彼自能言之，何必我也！前日追我何处，有追者在』？高倬见其言切，命退。既退，有前伴读太监丘致中持之大恸；帝闻之，立下致中镇抚司狱。

　　时有题诗于皇城云：『百神护跸贼中来，会见前星闭复开。海上扶苏原未死，狱中病已又奚猜？安危定是关宗社，忠义何曾到鼎台！烈烈大行何处遇？普天空向棘闱哀』。

　　左良玉以李自成兵至潜江口，遣使告急。

　　十六日（己亥）

　　徙崇王居福州。

　　更福恭皇谥曰「孝皇帝」。

　　命太监屈尚忠会同冯可宗严审童氏。尚忠加氏极刑，氏号呼诅詈，卒无易辞。寻，瘐死狱中（或云在狱未死；南都陷，不知所之）。

　　太监屈尚忠上童氏招，词连史可法中军孙秀及北归庶吉士吴尔埙；命逮讯。

　　御史王懩疏言：『斩百大悲，不如斩周镳、雷演祚。夫真主既出，海内帖然。乃今日冒皇子、明日冒皇后，由二人讥讪新政，故讹言繁兴。不立斩二人，恐鱼腹狐号，乘间窃发』！有旨：『从逆各犯及雷演祚二案，速行讯结』。

　　命黄得功移镇庐州。与刘良佐合力防御（刘良佐报北兵南下故也）。

　　御史郝锦疏言：『各镇分队于村落打粮，刘泽清尤狠，扫掠民间几尽』。

　　命黄斌卿挂征蛮将军印，以原官镇守广西。

　　命方国安挂镇南将军印充总兵官，驻防池口。

　　十九日（壬寅）

　　毅宗忌日，王于宫中举哀；百官于太平门外设坛遥祭，以东宫、二王祔祭。

　　吏部尚书张捷请照张辅例，赠成国公朱纯臣王爵；许之。

　　川贼将孙可望谋犯贵阳，由叙州至。永宁卫总兵定番伯皮熊率部将杨光谦等袭败之，追奔三十余里，多所斩获（熊，字玉山，铜仁府人）。

　　福王加郑芝龙太子太保、刘洪起太子少保。

　　刘良佐奏：『童氏实非假冒，彝伦所系，恳赐曲全』！帝谕云：『童氏妖妇，冒朕结发。朕初为郡王，何有东、西二宫？据称系熙宁王宫人，尚未悉其真伪。朕之宫闱，风化所关，岂容妖妇阑入。法司即示情节，以释群疑』。

　　左良玉疏纠方国安，谕解之。

　　二十一日（甲辰）

　　封妃戚黄九鼎为雒中伯，授黄金鼎都督同知。

　　杭州府解高梦箕家丁高成至，命三法司覆审王之明等；毁黄得功原疏，以绝奸谋。

　　户部侍郎何楷奏：『镇臣疏言，东宫甚确』。有旨：『此疏岂可流传，必非镇臣之意；着提塘官立行追毁。如敢有鼓煽者，兵部立拿正法』。

　　升陈燕翼礼科、杨兆升工科、蒋鸣玉刑科，俱右给事中。

　　史可法奏：『王佐冒险来归，请留营中以备咨谋』。

　　汝宁总兵刘洪起以饷缺，撤兵还楚。

　　授黄端伯仪制司主事。端伯，字符公，新城人，崇祯戊辰进士。历任宁波、杭州推官；行取赴都，母忧归。服阕，疏陈益王不法；王亦劾之，有诏候勘。姜曰广荐之福王，至是授官。

　　二十二日（乙巳）

　　祭兴宗陵，惠宗及诸王祔。

　　锦衣卫冯可宗严讯高梦箕，梦箕誓死不承；仰天叹曰：『我为无赖子所误；然一念痴忠，天地可鉴也』。给事中钱增疏言：『当立斩梦箕，速行定招』。可宗请归并刑部狱。

　　时张孙振苛求不已，大理卿葛寅亮密言曰：『公等度朝廷兵力，能声左良玉、郑芝龙之罪而制其死命乎？若其未也，含忍则无法，搜剔则激变耳』。孙振等始微悟，言之马士英；自此不复究诘。

　　文秉曰：『太子一事，朝廷之上皆曰伪，草野之间皆曰非伪；在内诸臣皆曰伪，在外诸臣皆曰非伪。其伪与否，不可以臆断。独太子而果真也，其举止面目，必有与人异者；迨后羁旅北营、跋涉长途，亦必有不可磨灭处。而今概未有闻焉，则谓之伪也亦宜。然方拱干固讲官，张捷邀晤之时已明告之矣，使出片言左证，立释累囚而登之上卿；何以不置可否？而公疏又辞不肯列名；则彼执为非伪，未可尽谓无据也。或曰：移入大内者是真，百官会审者非真。或曰：是北朝之谍也，藉以摇惑人心，俾中朝自起争端，同室互斗，起乘其毙；此卞庄子之术也。又按，是年北都亦有称太子者，指谢升为征；曰：『谢升！难道卿不认得孤』？升厉声诃之。户部主事钱凤览众中面斥谢升不忠不孝，欺先帝而贼太子；已而凤览被害。未几，升疽发于颈，时向空中作乞命状曰：『钱先生，幸宽我』！宛转旬日而殂。于是，人皆谓北之太子真、南之太子伪；然究竟无确见也』。

　　「殉节录」云：凤览以太子事劾谢升，磔于市；尸直立不仆，后作厉鬼杀升。颁示王之明、童氏审词于中外，以释群疑。北来太子之狱，识者知其伪，而都下士民哗然是之。又以童氏下狱，督抚镇将交章争太子及童妃事。左良玉疏请全太子，不听。袁继咸疏言：『太子真，则望行良玉言；伪，则不妨从容审处，多召东宫旧臣辨识，以解中外之疑』。王亟出狱词，遍示中外；众论益籍，谓马士英等朋奸，导王绝灭伦理。

　　御史张兆熊奏：『王之明一案，谤议沸腾』。陈良弼奏：『愚民观听易惑，道路籍籍，皆以诸臣有意倾先帝之血胤』。有旨：『王之明好生护养，勿加刑招谤；速速将狱词宣布』。

　　川湖总督何腾蛟疏言：『太子到南，何人物色？何人奏闻取召南京？马士英何以独知其伪？既是王昺之侄孙，何人举发？内官勋戚多北来之人，何无一人确认？而泛云自供。高梦箕前后二疏，何以不发抄传？明旨愈宣，臣下愈惑。此事关系天下万世是非』。有旨：『王之明自供甚明，百官士民万目昭然。不日即将口词章疏刊行，何腾蛟不必滋扰』！

　　宁南侯左良玉疏请保全太子，以安臣民之心；谓『太子之来，吴三桂实有符验。史可法明知之而不敢言，此岂大臣之道？满朝诸臣，但知逢君，不惜大体。前者李贼逆乱，尚锡王封，不忍遽加刑害；何至一家反视为仇！明知穷究并无别情，必欲辗转诛求；遂使皇上忘屋乌之德、臣下绝委裘之义，普天同怨。皇上独与二、三奸臣保守天下，无是理也。亲亲仁而民，愿皇上省之』！有旨：『东宫果真，当不失王封。但王之明被穆虎等使冒太子，正在根究奸党。其吴三桂、史可法等语，尤属讹传。着法司将审明略节，先谕该藩』。

　　广昌伯刘良佐疏言：『王之明一案，未协舆情』。有旨：『王之明系驸马王昺之侄孙，避乱南奔，与高梦箕家人穆虎等沿途狎昵，冒认东宫，妄图不轨；正在严究。朕于先帝素无嫌怨，不得已从群臣之请，勉承重寄；岂有利天下之心，毒害其血胤？举朝之臣，谁非先帝旧臣，孰不如卿？肯昧心至此！法司官即将审词刊布，以息群疑』。

　　江湖总督袁继咸疏言：『太子真伪易明，居移气、养移体，必非外间儿童所能强袭。王昺原系富族、高阳未闻屠戮，岂无父兄同行，何事只身流转南窜？既走绍兴，于朝廷有何关系？遣人踪迹召来，诈冒从何因起？望皇上勿信偏辞，使一人免向隅之泣，则宇宙享荡平之福矣』。有旨：『王之明不刑自招，高梦箕、穆虎合口输情。朕正期天下共见至公，不欲转滋异议。诸臣无端过疑，何视朕太薄、视朝廷太浅！袁继咸身为大臣，不得过听讹言，别生臆揣』。

　　督辅史可法疏言：『臣于邸报中见有太子南来之说，在他人不知者，无不额手为国家幸；而臣一闻此报，即知其诬。盖朝使之奉命访求与臣等之多方物色，为日久矣；使太子而在，不从海道来、则从东省来，皆以淮安为必由之路。其留淮也，必明言于各衙门具奏题报；何得潜踪秘迹先走浙江，旷日持久仍来赴阙：此理之必无者也。先是，屡据塘报，太子为贼所害；至今年二月初五，得北使左懋第抄摄政王告示一纸，内有言『一人自称明朝太子，径往皇亲周奎家探问。怀宁公主远望未详，蒙面而哭；及后审详形貌，全然不是。袁贵妃及宫女秦寿，皆不认识。据假太子口称：「从来未落贼手，止是流亡在外」。今有礼部尚书黄熙胤、中书朱国诏曾闻太子在流贼刘宗敏处；晋王亦言太子被贼裹去，同在一处。今此人非太子，故将周金发刑部审问。有养鱼太监常进节、羽林前卫指挥李时印、指挥张文魁、申良策、把总郑元勋言太子是真，有典乐太监贾应庚言太子是假；衙门人众，便将应庚痛殴。有太监孙雄惧众殴，亦云太子是真。其实，太子不真。若崇祯真太子在，即来投见，以便恩养。合行出示晓谕』等因。随将假太子发刑部究问，左懋第原书可据也。昨三月内，又有人北来，言『摄政王将认识太子诸人尽皆杀死。京城百姓，为此不平，曾有百姓多人到内院谢升处哭骂。摄政王闻之，将谢升杀死。其刑部监禁太子，亦勒死矣。都人言及，无不哀恸』。夫北方之待太子，不过假以空名、给以廪食耳。况袁贵妃现在、公主现在、一时相随之诸珰具在，以此事而假冒，虽愚者不为。况周奎、公主一见，即相抱而哭；后闻有怵以利害者，乃不敢认，而都人环聚其门辱詈之。其各官出认太子，至被杀而不悔。由此观之，是太子不死于贼，死于北矣。北方之太子方杀，而南方之太子复来：此又理与事之必无者也。臣见左良玉一揭，内云「太子系是吴三桂送与可法，可法送至南京」等语；臣不胜骇愕！使果有此，臣便当直告皇上，何必暗送到京也。都城讹言繁兴，种种妖妄，良不于事理加察而遽入章奏，亦大误矣』。

　　「甲乙史」云：人谓士英等怵于藩镇，故迫可法出此疏辨，冀天下信之；然狱亦益缓矣。

　　钱秉镫云：『初，福世子殁，德昌郡王以序当之。马士英抚凤时，有以居民藏王印首者；取视，则福王印也。询其人云：「有负博者持以质钱」。士英因物色之。上与士英初不相识，果德昌耶？非德昌耶？但据王印所在，以为世子尔。甲申国变，遂拥戴正位，以邀援立之功。至大悲者，或云徽州人、或云齐庶宗，或又云见诸苏州枫桥者。吾尝遇齐府宗室，言中州之乱，诸藩流离至白下，改名姓乞活者不可胜纪。亦有仍称吾宗，与序行辈者；宗正稍有资遣，即去。则大悲者，亦其流耶！闻会审时，以帕蒙其头，人不得见；所供语秘密，人无知者。有言其供称曾封郡王，未尝言封齐王也。若但以郡王叩阍乞封，岂冀非分而斥之为妖僧、致之于死耶？张孙振审词云：「大悲本是神棍，故作风颠；主使实繁有徒，阴提线索」。又云：「岂是黎邱之鬼，或为专诸之雄」！语多排激上怒。御史高允兹疏云：「大悲状类风颠，言多梦呓。先帝绝无十二年封齐王之事，诸王岂有十五年过江之理？且亲藩贵重、寺人骄蹇，招内潞王下位迎接、李承奉叩首陪坐，正不知有此风影否？至申绍芳、钱谦益现在宫詹卿贰，敢有异同？且此何等事而议之孔圣庙耶」！即以是疏详之，句句是驳、亦句句是疑。据称「状类风颠，言同梦呓」。既入狱，受当事意指，不得不托风颠；其招词必有骇听之语，当事不得不加以梦呓者。「先帝十二年无封齐王之事」，信矣。然孙振称「大悲本是神棍，主使实繁有徒」；主使者岂敢（一作肯）不按典制而妄言，自呈败类（一作漏）以取诛夷耶？若云「诸王无十五年过江之理」；自流寇蹂躏，中原破陷，各藩诸王不待奏请而南奔者多矣。贼以十四年正月陷洛阳，即攻汴；河北路阻，中州诸宗室大抵流寓淮、泗间。且今上既可以渡淮而南，诸王独不可以渡江而南耶？至云「潞王下位、承奉叩首，正不知有此风影否」；潞王近在杭州、承奉一召即至，风影有无，其妄立辨。况潞王忧谗畏讥，岂敢异辞；何以付之默然不闻耶？事系反侧，词连东林；阮大铖、杨维垣等业欲借之以兴大狱，张孙振方图百计锻炼，岂绍芳、谦益疏辨可免！马士英又何所畏惮，劝令中止；上意亦何所顾恤，不欲深究！盖其梦呓，则必有深犯忌讳，不可以上闻；士英之劝令中止，或止知德昌之当为世子，犹未能实信上之果为德昌也乎？上之不欲深究，亦有自知之明耶！而大铖、维垣、孙振固不能知也。北来太子一案，当时藩镇督抚无不具疏力争；上虽晓谕再三，致令人不见信。少年至留都，马士英亦未敢决其为伪，但设疑三端，以迎合上意。而首斥其伪者，王铎也；铎不过效颦隽不疑叱收黄犊车，以自负通经学古者耳。若以方拱干之言为据，此不足以愚三尺童子矣！拱干与阮大铖至交，且挂从逆之案，待命吴门；一旦大铖招之入都，许为湔雪、还其原官，以拱干之生平卜之，其不难斩先帝之血胤而奉马、阮之意旨者决矣。东宫出阁，去弘光元年无几时。岂有少年于众中望见拱干，即指彼髯者呼为方先生；而东宫面貌言动，拱干反不识耶？其真其伪，一见立辨。乃不置一语，顾以讲读时琐事为问。毋论记与不记，不足深论；即少年所云尽是而拱干尽以为非，当时直讲只拱干一人在列，宁更有一人从旁为左证耶？盖与诸奸熟商之，以无凭无据之事坐之以伪，使无从申辨耳。及再审时，置禁城图于前，指宫殿名目及帝所御居，无一差谬；比闻有应天推预讯出，语人曰：「即非真，亦深谙大内事者」。士英初请令大珰卢九德及旧东宫内臣于城外僻处，以先帝并永、定二王庚甲及宫中制度谘之，如假冒必不能悉。今既皆悉矣，鞫问既穷，杨维垣乃扬言于朝曰：「驸马都尉王昺侄孙王之明貌类太子，固悉宫中事」。士英以其言入奏，从此遂称王之明；前屡审时，未闻有此语也。袁继咸疏言：「王昺原系宦族、高阳未闻屠害，岂无父兄群从，何事只身远窜」？何腾蛟疏言：「王昺侄孙，何人举发？内官公侯多北来之人，何无一人确认而泛云自供」？皆驳之极明切者。吾以为王之明虽系驸马侄孙，本非国戚；安得入宫，备悉大内事体！之明貌类太子，内廷诸奄及东宫旧使岂有不知，曾未言及；何以维垣独知，此言独出于维垣之口？即维垣扬言时只是揣度之词，何以后遂遽为定案？惟士英有疏云：「闻东宫厚质凝重，不轻语言。此人机辨不可方物，以致此疑真可疑耳」。然凝重机辨，方拱干所当知者；何不以是辨其真伪，乃取漫无证据者而以为伪，人谁信之乎！及观童氏狱辞，陈情愈切；则天颜愈远，何以不求太后召入永巷面讯之耶？岂不惟上不可见，太后亦有不可见者耶？说有谓当时但使童氏得遇大悲，则其事立剖。盖童氏但知德昌即位，以故妃诣阙求见；而不知今日之德昌，非昔日之德昌也。大悲但知福王世子应属德昌，而不知今上之业已为德昌也。童氏既不容入宫闱，则大悲之死，固其所矣。总而论之，大悲本末不可知，而决为亲藩之郡王也；童氏出身不可考，而决为德昌之故妃也；少年之为东宫不敢信，而决非王之明也。三大疑案姑记之，以俟后之论定者』。

　　二十三日（丙午）

　　加朱大典兵部尚书兼都察院右副都御史，巡抚应天、安徽等处，并提督上江军务。

　　户部尚书张有誉请于文武廪禄外，各加公费；不许。

　　出兵部员外郎何刚为遵义知府。马士英恶刚与史可法善，故出之。可法垂涕曰：『子去，我谁倚』？刚亦泣曰：『愿死无相背』！

　　锦衣卫冯可宗疏言：『卫狱诈伪甚行，百里内鸡犬无有。且佥书官人人准状，民间细事动至倾家』。

　　命给事中陈燕翼、行人韩元勋册封琉球国王。

　　升罗汝元刑部右侍郎、邹之麟右佥都御史。

　　黔将包琳为其下所杀。

　　二十四日（丁未）

　　大清兵取归德，巡按御史凌駉及其从子润生死之。

　　许定国前哨抵归德，总兵王之纲退屯宿州，邀駉南下；駉不从。定国数使人招駉，駉拒之。归德垂陷，駉致书大清帅豫王曰：『駉世受国恩，当此天崩地裂之时，分应一死；所以隐忍至今者，实有望于贵国也。今沿河一带尽为贵国所有，可以勿言。倘江南半壁，得执事主持，力为贵国言之，如魏、晋、六朝故事，永为唇齿，修两家和好；则駉之愿也。如或不然，恐今日扬子江之凌御史，未必非昔日钱塘江之伍相国也』！王不答，遣人促降。駉斩其使，欲婴城固守，士民不从；駉服毒，不死。豫王至，礼遇之；卒缢死。豫王为之厚殓，题曰「大明御史凌公之柩」。润生亦缢死。

　　福王许罪废诸臣输银复官。

　　史可法疏言：『臣受命督师，无日不以讨贼为念。而人情难协、事局纷更，睢州大变之后，又有维扬之构。外侮未御，内衅方深；拥节制之虚名，负封疆之大罪：臣窃自悲也。先是，提督之命未下，高营将士汹汹，不得不容之镇静。本月二十二日，臣调兵北上，而李本身患廱未起；今不得已，先遣胡茂贞进发矣』。

　　川督樊一蘅命杨展等攻叙州。马应试、余朝宗先登，展等继至，斩贼数千级，伪都督张化龙走；遂复其城。一蘅乃犒师江上。

　　殿工落成，加恩史可法、马士英等。先是，进士英太保，士英疏辞；及叙殿工加太保，士英乃受。

　　叙殿工，加恩史可法、马士英、王铎、高弘图、姜曰广、管绍宁、王之臣、程注、高倬、刘士桢、何应瑞、陈盟、曹勋、葛寅亮有差；惟顾锡畴不许叙。又叙内臣功，太监韩赞周、卢九德、刘文忠、屈尚忠、张执中、田成、王肇基、高起潜、孙象贤、车天祥、乔尚、谷国桢、何志孔、赵兴邦、李灿、苏养性、孙珍、诸进朝赏赉有差。又加李若星正二品服，李干德加一级，于元玮等八人纪录。

　　史可法以下各赐银币；韩赞周以下银币外，荫弟、侄锦衣指挥。

　　二十五日（戊申）

　　左良玉举兵反。黄澍在良玉军中，与诸将日以清君侧为请；良玉踌躇弗应。会有北来太子事，澍借此激众，以报己怨，召三十六营大将与之盟；良玉以疏争太子不听，心甚不平，士英又裁其饷，反意乃决。遂借伪太子名为兵端，移檄远近；复上疏声士英之罪。举兵，邀何腾蛟以偕行，不可；则尽杀城中以激（一作劫）之。士民争匿其署中，腾蛟坐大门，纵之入；良玉破垣举火，避难者悉焚死。腾蛟即解印付家人，令速走；将自刭，为良玉部将拥去。良玉欲与同舟；不从，乃置之别舟，以副将四人守之。舟次汉阳门，乘间跃入江水；四人惧诛，亦赴水死。良玉引兵而东，自汉口达蕲州，列舟二百余里。

　　黄澍与诸将日请举兵；良玉自念所将皆乱人降卒，幸天子在下流，假其声号相縻系，若纵之东下，且择利散走，不复可制，嘿勿应。无何，太子事起，中外喧哗；澍乃召三十六营大将，登楼密画。良玉沉吟未决，一将拂衣起曰：『疑事无成。若主帅必不动者，某等请自行，不能郁郁久居此矣』！从之。遂上疏云：『窃见逆贼马士英，出自苗种，性本凶顽。臣身在行间，无日不闻其罪状，无人不恨其奸邪。先帝皇太子至京，道路汹传：陛下屡发矜慈，士英以真为伪，必欲致之于死而后快。臣前两疏，望陛下从容审处，犹冀士英夜气稍存，亦当剔肠悔过，以存先帝一线；不意奸谋日甚一日，臣自此义不与奸贼共戴天矣（一作共天日矣）。臣已提师在途，将士眦目指发，人人必欲快食其肉。臣恐百万之众，发而难收，震惊宫阙；且声其罪状，正告陛下。仰祈刚断，与天下共弃之。自先帝之变，人心号泣。士英利灾擅权，事事与先帝为难：「逆案」先帝手定者，士英首翻之；「要典」先帝手焚者，士英修复之。思宗改谥，明示先帝之不足「思」，以绝天下报仇雪耻之心：罪不容于死者一也。国家提衡文武，全恃名器鼓舞人心。自贼臣窃柄以来，卖官鬻爵，殆无虚日，都门有「职方贱如徇、都督满街走」之谣。如越其杰以贪罪遣戍，不一年而立升部堂；张孙振以赃污绞犯，不数月而夤缘仆少；袁弘勋、张道浚皆诏狱论罪者也，借起废径复原官；如杨文骢、刘泌、王燧、黄耳鼎、赵书辨等，或行同狗彘、或罪等叛逆，皆用之于当路。凡此之类，直以千计，罄竹难书：罪不容于死者二也。阁臣司票拟、政事归六部，至于兵柄，尤不得兼握。士英已为首辅、犹复掌枢，是弁髦太祖之法度。且又引其腹心阮大铖为添设尚书，以济其篡弒之谋；两子枭獍，各操重兵以为呼应，司马昭复生于今日：罪不容于死者三也。陛下选立中宫，典礼攸关。士英居为奇货，先择其尤者以充下陈，罪通于天；而又私买歌女，寄养阮大铖家，希图进选，计乱宫中，阴谋叵测：罪不容于死者四也。升下即位之初，恭俭神明；士英百计诓惑，进优童艳女损伤盛德。每对人言，恶则归君：罪不容于死者五也。国家遭此大难，须宽仁慈爱以收人心。士英自引用阮大铖以来，睚眦杀人，如雷演祚、周镳等煅炼周内，株连蔓引。尤其甚者，借题三案，深埋□阱，将生平不快意之人一网打尽；令天下士民，重足解体：罪不容于死者六也。九重秘密，岂臣子所敢言？士英遍布私人，凡陛下一言一动无不窥伺。又募死士，窜伏皇城，讹名禁军，以观陛下动静；曰「废立由我」：罪不容于死者七也。率土碎心痛号者，先帝殉难，皇子犹存。前此定王之事，海内至今传疑未已。况今皇太子授受分明，臣前疏已悉；士英乃与阮大铖一手拿定，不畏天地神明、不畏二祖列宗、不畏天下公议、不畏万古纲常，忍以先帝已立七年之嗣君、为四海讴歌讼狱所归者，付之幽囚：天昏地惨，神人共愤。凡有血气，皆欲寸磔士英、大铖等以谢先帝。此非臣之私言，将士之言也；非独臣标将士之言，天下忠臣义士、愚夫愚妇之公言也。伏乞陛下立将士英等肆诸市朝，传首四方，用抒公愤。臣等束兵计刻以待，不禁大声疾呼，激切以闻』。又传檄云：『盖闻大义之垂，炳于日星；无礼之逐，严于鹰鹯：天地有至公，臣民不可罔也。奸臣马士英根原赤身，种类蓝面。昔冒九死之罪，业已伪妄作奴、屠发为僧；重荷三代之恩，陡尔狐窟白门、狼吞泗上。会当国家多难之日，侈言拥戴劝进之功；以今上历数之归，为私家携赠之物。窃弄威福，炀蔽聪明；持兵力以胁人，致天子闭目拱手；张伪旨以詟俗，俾民兵重足寒心。本为报雠而言立君，乃事事与先帝为仇，不祗矫诬圣德；初因民愿而择主，乃事事拂兆民之愿，何由奠丽民生！幻蜃蔽天，妖■〈莫上虫下〉障日：卖官必先姻娅，试看七十老囚、三木败类，居然节钺监军；渔色罔识亲君，托言六宫备选，二八红颜，变为桑间濮上。苏、松、常、镇，横征之使肆行；檇李、会稽，妙选之旨遍下。江南无夜安之枕，言马家便尔杀人；北斗有朝彗之星，谓英名实应图谶。除诰命赠荫之外无朝政，自私怨仇雠而外无功能：类此之为，何其亟也！而乃冰山发焰，鳄水兴波；群小充斥于朝端，贤良窜逐于崖谷。同己者性侔豺虎、行列猪猳，如阮大铖及某某等数十巨憝皆引之为羽翼，以张杀人媚人之赤炽；异己者德并苏黄、才媲房杜，如刘宗周、姜曰广、高弘图等数十大贤皆诬之为朋党，以快虺如蛇如之狠心。道路有口，空怜「职方如狗、都督满街」之谣；神明有知（一作难欺），最痛「立君由我，杀人何妨」之句。呜呼！江汉长流、潇湘尽竹，罄此之罪，岂有极欤！若鲍鱼蓄而日膻，若火木重而逾烈。放崔、魏之瘈狗，遽敢灭伦；收闯、献之猕猴，教以升木。用腹心出镇，太尉朱泚之故智，几几殆有甚焉；募死士入宫，宇文化及之所为，人人得而诛之矣。是诚河山为之削色，日月倏已无光。又况皇嗣幽囚，列祖怨恫。海内怀忠之臣，谁不欲食其肉？敌国向风之士，咸思操盾其家。本藩先帝旧臣，招讨重任：频年痛心疾首，愿为鼎边鸡犬而无从；此日履地戴天，誓与君侧豺狼而拚命。在昔陶八州靖石头之难，大义于今炳然；迄乎韩蕲王除苗氏之奸，臣职如斯乃尽！是用厉兵秣马，讨罪兴师。当郑畋讨贼之军，忆裴度闲邪之语：谓朝中奸党之尽去，则诸城不讨自平；倘左右凶恶之未除，则河北虽平无用。三军之士，戮力同雠；申明仁义之声闻，首严焚戮之隐祸。不敢妄杀一人，以伤天心；不敢荒忽一日，以忘王室。义旗所指，正明为人臣子，不忘君父之心；天意中兴，必有问世英灵，夹翼皇明之运。泣告先帝，揭此心肝：愿斩马贼之首，以慰九原；还收阮奴之党，以报四望。倘惑于邪说、诖误流言，或受奸臣之指挥、或树义兵之仇敌；本藩一腔热血，郁为轮囷离奇。势必百万雄兵，化作蛟蛎妖孽。玉石俱焚之祸，近在目前；水火无情之时，追维心痛！呜呼！朝无直士，谁斥李林甫之奸邪？国有同心，尚怀郑虎臣之素志！我祖朝三百年养士之德，岂其决裂于佥壬？大明国十五省忠义之心，正宜暴白于魂魄。速张殪虎之机，勿作逋猿之薮！燃董卓之腹，膏溢三旬；籍元载之厨，椒盈八百：国人尽快，中外甘心。钦命世镇武昌太子太傅宁南侯左良玉、钦命总镇江楚部院袁继咸、钦命守备承天总监何志孔、巡按湖广兼管监军监察御史黄澍、钦命管理平贼镇监军事务少卿李犹龙、总督应皖军前监纪推官畲有灏、湖广武昌府知府杨起凤、总兵官金声桓、胡以宁、左梦庚、张应元、李国英、吴学孔、惠登相、徐国栋、徐勇、卢鼎、卢光祖、马进忠、王允成、刘洪起、毛显文、董英、董原、邓林奇，陈麟、郝效忠、副将郑廉、马士秀、常国安、苏荐、于耀鳞、张从德、许有信、晋级、罗成耀、周朝、王兴国、李养成、郎起贵、满进忠、杨文富、杜弘域、郭天材、汤执中、贾一选、余起元、余世忠、郭云凤、李国春、汪硕画、柯鸣升、李士元、金起延、曹纯忠等公檄。沿途又遍张告示云：『照得先帝升遐，海内失望；讼狱歌讴，咸思太子。比年蓟国公吴涉海护驾，送驭南都；物望久归，庶几灵武。不意权奸谋逆，暗下锦衣；无罪遭诬，真人罹难。思图弒篡于他日，故斩帝嗣于今时；天地神人，所当共愤。本藩奉太子密旨，率师赴救，义不俱生。凡有血气，当思同仇。专望义旗，共靖大难；早建扶天补日之功，无陷失时后至之罚。本藩设誓戒杀，鸡犬无惊；向南郡邑，不得惶惑』！又示云：『王率师远来，原为讨彼贼臣，救我嗣主，以申一念痴忠，用彰千古大义。恐道路讹煽相传，致滋群心惶惑；谨以各款项开列于后，布告通国，使共知闻。一、皇城各门，俱听预遣官兵共守，不得惊动宫殿。一、官兵非号令不得入城，凡府县文武大小官员，系谋害嗣君逆臣、万耳万目共见共闻者，法应剿除外，其余不得妄杀一人。各各安心，无相惑乱。一、京城内外各营，除拒敌者以助逆论，立杀无赦；其余各安行伍，静听调遣，有功一体叙题。一、士农工商人等，除本藩有令护卫外，仍须各守身家，不得互相惊扰，自取失散。嗣主有难，今日之役，乃臣子万不得已。凡我臣子，谁不沐先帝之德？谁不矢忠义之怀？自告之后，须共遵之』！

　　左良玉客胡以宁献计，撰伪太子手书血诏，遣人赴镇；良玉佯受诏，筑坛而哭，洒血誓师。惮袁继咸在九江，即遣以宁持血诏绐继咸，会兵同进；以宁与袁盖旧交也。

　　初，良玉画楚疆为各镇，自惠登相驻汉阳外，诸将咸有分地；楚人苦之。王之纲驻武昌县，残忍；日以人为粮。裸而悬之于柢，灌沸汤以荡涤其肠腑而后烹之。之纲别号杠子；百姓闻其名，皆夺魄。楚绅士之不能去者，出子女、财帛所以奉之者百端，冀得免祸。濒行，乃悉取而绷拷于营中，或夹以两门，俾健儿走跃其上以索贿；贿未入，其人已折胁拉骼矣。祝世英、樊维城等，皆死于此。旧抚刘宗祥与之纲约为兄弟；军既发，掠其赀十余万杀之，不能得其尸。

　　大清兵入徐州，总兵镇徐将军李成栋南奔。先是，有胡蕲忠者，南中大无赖也，贫困无聊；以条陈干史可法，留置幕下。高杰之变，徐、沛遂为畏途，胡挺身请往；可法大喜，即委之审徐州事。北兵将至，成栋登舟南遁；胡与刘某渡河投降，请豫王速渡黄河。豫王至河口，见水光接天，波涛汹涌，大骇；疑二人为谋，欲杀之。二人叩首，愿身监营中，先以数十骑往；若徐州果有备御，就戮未晚。豫王从其言。忽尔风恬浪静，万骑遂瞬息而渡。

　　福王起朱继祚故官。

　　史可法疏请入朝，处分东宫，以息群嚣；有旨：『寇警方深（一作急），卿宜专心料理；待奏凯后朝见』。可法叹曰：『「奏凯」二字，谈何容易！诚如上言，面君不知在何日矣』！

　　刘良佐报荆州失陷。

　　二十六日（己酉）

　　以钱继登为都察院右佥都御史，总理两淮盐法兼督江防军务；罢巡盐御史。

　　户部尚书张有誉奏：『郧兵三千，先解饷五万运至九江，交袁继咸转解。浙江银十二万两、福建八万两，解至高起潜营中开销』。

　　太监李国辅请开采云雾山；给事中吴适疏言：『云雾山即名封禁山，纵横数百里；北通徽、池，南连八闽，东抵衢、严，西界广信。唐、宋以来，每为盗薮。其间深谷穷渊，虎狼接迹；险阻极目，无径可攀。且地接祖陵龙脉，为京右臂；历朝禁止樵牧，封禁所由名也。英宗初年，遣官采木。于是地方奸宄（一作棍）互相煽惑，而狐假之辈因之攘夺小民、招引匪类，大肆劫掠；兼多内外官属供亿之费，数邑坐困，民不聊生。近山良民，遂鸟兽散。大盗邓茂七等聚众数万，藉以为窟，攻城杀令；合四省兵力讨之、十四年乃底定；奉旨照旧封禁：往祸盖可鉴也。臣窃以界通四省，境地相歧；内多峻岭、外多绝谷，绵延重迭，荜路崎岖。厉禁既久，开凿维艰：不便一。秣莽高深，重嶂迭峰；毒蛇猛兽，生育繁滋。一旦开伐，奔突狂噬，伤人必多：不便二。邃深幽奥，迥绝坦区；水不通舟，陆难移运。纵使输倕再出，畴令转输？不便三。乘传驿骚，有司困于供亿，谁筹正赋？且吏胥假公行私，何所不至；而力田小民弃本逐末，消磨岁月，土田有荒芜之困、力役多死亡之忧：不便四。兴朝举动，天下颙望以卜安危。今以无利有害之事而特遣重臣，摇动人心，倾危四省。垂之史册，贻讥后世：不便五。远迩传闻，必且蜂屯蚁聚竞营巢穴，居奇扰乱；约束无力，是使盗贼复生而杀戮再见：不便六。况臣询之父老，佥云：「此山地连陵寝，自正统初开伐，致伤地脉，遂酿土木之难，泄山川灵气：不便七。举此数端，有害无利；伏惟陛下采择』！国辅亦疏请中彻。

　　国辅，系司礼监韩赞周养子。赞周，奄侍中正人也；伤心时事，杜门休沐。国辅时在宫中，每有匡救，人以张永目之。马士英视为眼中钉，因嘱所私以开采事诳国辅，国辅具疏请往。其实，士英亦无意开采也。

　　史可法疏言：『北兵分路南下，李成栋弃徐南奔。镇将平日拥众縻饷，一遇警急，全不足恃』。

　　二十七日（庚戌）

　　袁继咸疏请赦太子，以遏止左良玉兵；不听。

　　有旨：『王之明的系假冒，如果先帝血胤，朕岂无慈爱？人臣何即称兵犯阙。

　　袁继咸身为大巨，兼拥重兵，如何说不能堵御』！

　　安庐巡抚张亮报闯贼分队南来，并求赐罢斥。

　　史可法疏言：『今江北有四藩、有督师、有抚按、有屯抚、有总督，官不为不多矣；敌寇并至，曾何益毫末哉！至今日之扬州，一时进于城内者，有总督、有提督、有盐科，酬应繁杂，府县皆病；今又添盐督。人人可以剥商；商本尽亏，课从何办？利归豪猾，不足之害，朝廷实自受之』。

　　大清兵入亳州。

　　福王升梁云构、李乔俱兵部右侍郎。

　　马士英闻左兵东下，大惧；专理部事，不入直。

　　二十九日（壬子）

　　大清兵取颍州太和县。

　　福王加李本身太子太保、左都督。

　　命史可法扼徐、泗。时大清兵将逼淮南，可法议移驻泗州，防护祖陵；命幕僚载辎重先赴。会左良玉称兵，召可法入援；复发兵渡江。

　　帝手书召可法入援；可法乃命侯方俨赴泗州而亲率师趋江宁。  
　 
卷十

　　江阴云墟散人李本天根氏辑

　　乙酉（一六四五）夏四月癸丑朔

　　享太庙。

　　御史毕十臣疏言：『孟夏享太庙，文武陪祀者多不至』。有旨：『着行申饬』。

　　颁各衙门印信。先是，二月二十四日管绍宁私宴，夫去「礼部印信」。商之马士英；二十九日，士英即具疏请更铸各衙门印去「南京」二字，其旧印悉行缴进。至是，铸成颁给。

　　黔兵过徽州，肆行劫杀；土人汪爵率众御之，杀其首恶数人。命擒爵抵罪；巡抚黄耳鼎请赦，不许。

　　升光禄卿祁逢吉为户部侍郎（逢吉，周镳同邑人；希阮大铖旨，见人辄詈镳。故有是擢）。

　　逢吉总督仓场。

　　初四日（丙辰）

　　左良玉兵陷九江府。时良玉已病剧，至九江，泊舟北岸；贻书总督袁继咸，愿握手一别为太子死。先是，继咸闻李自成兵败南下，恐由岳州犯长沙，入江西境；命部将郝效忠、陈麟、邓林奇守九江，自统副将汪硕画、李士元援袁州。已登舟矣，闻良玉反，复旋九江。九江士民泣请继咸往纾一方难；继咸曰：『宁南语虽顺，举动与前乖，往必堕计』！士民请益坚，遂与监纪畲有灏会良玉舟中；良玉言及太子下狱事，大哭。次日，舟移南岸；继咸恐良玉入城，偕诸将以单骑往。良玉出袖中太子密诏，劫诸将盟；继咸正色曰：『密诏从何来？先帝旧德不可忘，今上新恩不可负』！良玉不得已，约不破城，驻军候旨。继咸归，集诸将城楼；洒泣曰：『兵谏非正！晋阳之甲，「春秋」所恶；可同乱乎』！约与俱拒守。而效忠及部将张世勋等出与良玉兵合，遂入城。杀妇女，掠财物。继咸欲自尽，黄澍入署拜且泣曰：『宁南无异图。公以死激成之，大事去矣』！副将李士春密白继咸『隐忍到前途，王文成之事可图也』！继咸以为然，出城面责良玉。良玉望城中火起，大哭曰：『予负临侯』（临侯，继咸别号也）！呕血数升，遂死。朝中皆疑继咸、良玉同反。继咸劝左梦庚旋师，不听。

　　左良玉见岸上火起，报云：『城已破』。左右曰：『袁兵烧营，自破其城』！盖郝效忠勾引左营部将张国柱等入城纵火混杀也。良玉骂曰：『此是我儿梦庚兵耳』。大悔恨，搥胸浩叹曰：『我负袁公』！呕血数升，病遂革；召诸将谓曰：『我不能报效朝廷，诸君又不甚用吾法制，故愤懑以至于此。自念二十年来，辛苦戮力，成就此军。吾殁之后，能出死力以捍封疆者，上也；守一地以自效，次也；若散而各走，不惟负国，且羞吾军，良玉死不瞑目矣』！诸将皆哭，请刑牲以誓。后营总兵惠登相当歃，拔佩刀横膝上曰：『我公百年后，有不服副元帅号令者，齿此剑』！诸将皆曰『诺』（副元帅，谓梦庚也）！良玉既卒，诸将秘不发丧，共推梦庚为「留后」，率兵东下。

　　按登相，固流寇所谓过天星者；感良玉再造恩，有忠实心。左兵东下，登相率其黑旗军殿；舟行不近岸，有纪略。而前锋中军大乱，梦庚不能制。

　　命阮大铖、刘孔昭率师御左良玉兵。

　　刘泽清疏请提兵入卫；谕以防边为急，止之。

　　初五日（丁巳）

　　左梦庚陷建德。

　　福王恤「逆案」刘廷元等二十二人。

　　吏部尚书张捷题覆杨维垣请恤「三案」议，应予赠荫祭葬。〔应予〕谥者：霍维华、刘廷元、吕纯如、杨所修、徐绍吉、徐景濂等六人；应予赠荫祭葬者：徐大化、范济世等二人；应予祭葬者：徐惕先、刘廷宣、岳骏声等三人；应复原官者：王绍徽、徐兆魁、乔应甲等三人。他若王德完、黄克缵、王永光、章光岳、许鼎臣、徐卿伯、陆澄源等虽名不丽「逆案」而为清议所抑者，亦应赐恤有差。从之。

　　初六日（戊午）

　　左梦庚兵陷彭泽。

　　梁云构请召黄得功、刘泽清统兵入卫。

　　初七日（己未）

　　左梦庚兵陷东流，命阮大铖会同黄得功堵剿。

　　马士英遣阮大铖、朱大典、黄得功、刘孔昭等御良玉兵，并撤江北刘良佐兵从之西。

　　太监高起潜奏：『左兵东下，闯贼尾其后、我兵击其前，自当指日授首，不须过虑』。

　　王永吉疏言：『徐州既不能守，何以保全江北？李成栋弃徐南奔，万分可惜！乞敕刘泽清固守淮安，勿托名勤王移镇』。

　　初八日（庚申）

　　光时亨、周锺、武愫伏诛。

　　「北略」云：甲申正月初三，上召左中允李明睿陛见德政殿，问御寇急策。明睿请屏左右密陈，趋近御案言：『臣探听贼氛颇恶，今且近逼畿甸，此诚危急存亡之秋。只有南迁一策，可缓目前之急』。上曰：『此事重大，未可易言』！以手指天，言『上边未知何』！明睿曰：『天命微密，当内断圣心，勿致噬脐之忧』！上四顾无人，云：『此事我已久欲行，因无人赞襄，故迟至今。汝意与朕合，但外廷诸臣不从，奈何？尔且密之，不可轻泄；泄则罪汝』！上还宫，赐宴文昭阁。及太原陷，明睿复上疏劝；上深许，下部速议。而兵科给事中光时亨首参为邪说，言『不杀明睿，不足以安众心』！上曰：『光时亨沮朕南行，本应处斩；姑饶这遭』！然而南迁之议寝矣。

　　「谈往」云：总宪李邦华与明睿私议南迁：『上亲行与东宫孰便』？明睿谓『亲行便』。以太子少不更事，禀命与专命有碍也。

　　「睹记」云：时请上南迁者五人：李邦华、李国桢、李明睿、李建泰及项煜也。

　　「核真略」云：甲申二月十八日，工命阁臣传五府六部、詹翰科道各官入，授以手札，俾条具战守事宜，汇集送览；上候于文华殿。各札既入，内言南迁及以东宫监抚南京者，李邦华、李明睿、项煜也。上敛邦华等札置一处，反复观之，色甚怒；稍间，渐平：阁臣于文书房侦得云然。上意不在南迁，故骤见之而怒；既而思贼势披猖，则以为可备一说，故不复介意耳。然诸札亦竟未发出而罢。邦华等未尝具本、亦未尝奉有明旨，他人何由而阻之？坊刻皆称光时亨阻之。爰书以此而成，时亨以此被诛。

　　按时亨为贼伪官，一死不枉。若坐以谏止南迁，无论邦华等无疏可据；假使有之，先帝果意在必行，岂一给事中所能谏阻乎？

　　锺将诛，以土篑■〈扌舁〉之；过大忠桥，叹曰：『青天白日之下，乃有如此之事乎』！

　　升王国宾太常寺少卿，提督四夷馆；周文光禄寺少卿。

　　徐允爵袭封魏国公。

　　补刘呈瑞御史。

　　田仰撤回另用，卫胤文事定再议。

　　赠凌駉兵部侍郎、润生河南道御史。

　　赐周镳、雷演祚自尽。崇祯九年，贵池吴应箕、无锡顾杲、桐城左国材（一作棅）、芜湖沈士柱、余姚黄宗羲、长洲杨廷枢等为「留都防乱公揭」讨阮大铖，列名百四十余人，皆复社诸生也；而主之者周镳。大铖以故恨镳；及得志，谋杀镳。应箕独入狱护视；大铖闻，急遣人（一作骑）捕之，应箕夜亡去。国材、士柱避大铖，客左良玉所。大铖谓镳召良玉兵，王乃赐镳自尽；演祚亦赐自尽。故事，小臣无赐自尽者；因左兵东下，故大铖辈急杀之。镳以锺故，被戮；而时敏、黄国琦身污伪命，复其故秩：其刑赏倒乱如此。大铖复捕杲及宗羲诸人，将兴大狱；会国亡而止。 

　　初，少詹事吴伟业奉差出京，与阮大铖别；阮曰：『上仁主，一初生杀与夺，惟予与马公为政。归语声气诸君：猿鹤梦稳定，不起同文之狱也』。又言：『周锺、光时亨自有公论，周镳无死法；惟雷演祚当正大法耳』！御史张孙振必欲杀镳，曾言之刑科钱曾；曾讶曰：『镳非从逆者』！孙振曰：『当以门户诛之耳』。曾心不平，故以乞差行；朝行而暮及难矣。周、雷临命时，互书「先帝遗臣」于腹（一作四字于腹）。

　　按周锺等三人，从贼者也；肆诸市朝，与众同弃，深得讨逆之义矣。若镳与演祚，非贼也；不过为大铖之修郄耳。夫拥戴逆闯者是贼、见迕大铖者非贼；今从贼昭著之时敏、黄国琦皆优以原官，周锺胞兄周铨亦超然局外，何独于镳与演祚是问乎！

　　先是，王实鼎有「复社巨魁聚敛」一疏。大铖语士英曰：『孔门弟子三千，而维斗聚徒至万，不反何待』！至欲陈兵于江以为防御；心知无是事，而意在尽杀复社之主盟者。时沈士柱、陈贞慧皆就逮系，钱秉镫、沈寿民亡命得脱；假令王师下江南稍缓，难平免于白马之祸矣。

　　「防乱公揭」有云：『杲等读圣人之书，明讨贼之义。事出公论，言与愤俱。但知为国除奸，不惜以身贾祸』！

　　初九日（辛酉）

　　黄得功驻军荻港。

　　得功提兵入援，命于『荻港暂住，有警前进』。

　　史可法三报边警；『命上游急则赴上游、北兵急则御北兵，自是长策』。可法又奏：『上游左良玉不过清君侧之奸，原不敢与君父为难。若北兵一至，宗社可虞。不审辅臣何意朦蔽若此』！又移书士英；〔士英〕惟以左兵为虑，不应。

　　遣内奄分守十三门，禁各官家眷不许出城。

　　大清〔兵〕入淮安，总兵刘泽清遁。泽清闻北兵至，遂大掠淮安，席卷轻重西奔；沿河竟无一人守御。北兵从容渡河，至淮安少休，即拔营南下。

　　福王命副使马鸣霆驻江阴、仰司奇驻镇江，凡逃兵南渡，用炮打回，不许一骑过江。

　　马士英奏：『水陆诸军必直抵湖口，与九江、安庆呼吸相通，乃知上游消息。乞敕催阮大铖、朱大典督诸军前进，不得稽延』。

　　初十日（壬戌）

　　封常澄为襄王，命居汀州（常澄，翊铭子）。

　　御史刘勷奏：「缉奸严密，下役四出扰害』。

　　户部奏请徽、宁等府预征来年条银。

　　黄斌卿与左兵战于铜陵，败之。

　　斌卿与左兵战，大捷；获其奏檄、书牍甚多，内有致钱谦益一札，问废置等语。斌卿欲奏闻，恐为诸人祸，乃悉焚之。

　　御史何纶疏请禁四六文章并坊刻社稿。

　　侍郎申绍芳往浙、直催饷。

　　太仆寺丞张如蕙丁艰回籍，着留其行囊充饷。

　　十一日（癸亥）

　　贡院汇选淑女七十人中，选中阮大铖侄女一人；太监田成浙中选到五人，〔选〕中王姓一人；又选中周书办女一人：俱送进王城内。

　　太监屈尚忠奏催大婚礼措办银两；有旨：『着该部火速挪借』。

　　命户、工二部各委官一员采办中宫珠冠，礼冠三万两、常冠一万两。

　　黄斌卿复与左兵战，沉其舡三十艘。

　　前山东提学副使翁鸿业子世维奏求追恤；有旨：『果殉难济南，何待六年以请？明系潜逃偷生，希图掩饰。不准』。

　　按鸿业逃难为僧；后还家，逾年死（文秉）。

　　召桂王子安仁王由樱、永明王由榔居近京。

　　大清兵取泗州，总兵官李遇春等降。

　　福王命钱继登兼抚扬州。

　　十三日（乙丑）

　　左兵陷安庆，执巡抚张亮。

　　是时，郡邑连破，朝无确报，或言左兵、或言牟文绶兵。适御史黄耳鼎家人自武昌至，讹传良玉坐镇如故；马士英大喜，请假视生辰。已知左兵破安庆、黄澍在军中、张亮被执，士英正在举觞，忽闻报，卮酒堕地。

　　怀宁诸生韩鼎胤妻刘氏，以舅姑双柩殡于堂，家人尽散，刘独守不去。贼疑棺内有所藏，欲剖视；刘抱棺号哭，贼恻然释之。一女年十三，匿别所；见贼去，出就母。贼又入，欲纵火而数盼其女。刘绐之曰：『苟不惊先柩，女非所惜也』！贼喜，投炬，携女去。刘送女，目门外池视之；女即投池。贼怒，刃刘；刘骂不绝口而死。

　　宿松城陷，诸生吴之瑞妻张氏年少，军士欲污之；张恐与之忤，则祸及夫与二子，绐之曰：『此吾家塾师，携其子在此；吾丑之。若遣去，则惟命』！夫与二子去已远，张乃厉声唾骂，撞石死。

　　十四日（丙寅）

　　大清兵渡淮，福王命刘良佐提兵入卫。

　　马士英奏江上大捷；赏阮大铖、朱大典、黄得功、刘孔昭、黄斌卿、黄蜚、郑鸿逵、郑采、方国安、赵民怀、卜从善、杜弘域、张鹏翼、杨振宗等银币。

　　吏部尚书张捷率百官进奏贺捷。时江北信绝，左兵与靖南相持不下；阮大铖、刘孔昭飞章报捷，捷遂率百官表贺，以愚都人耳目。

　　大清兵渡淮报至，人情鼎沸。福王召对群臣，大理少卿姚思孝、尚宝司李之椿、御史乔可聘、成友谦，给事吴适等合词请无撤江北兵，亟守淮扬。王谓马士英曰：『良玉虽不该逼南京，然看他本上，原不曾反；如今还该守淮扬』！士英厉声叱诸臣；对曰：『此皆良玉死党为游说，其言不可听；臣已调得功、良佐等渡江矣。北兵至，犹可议款；左逆至，则若辈高官，我君臣独死耳！宁君臣同死于清，不可死于左良玉手；有异议者当斩』！王默然，诸臣咋舌而退。

　　时朝议俱以北兵为不足虑，甚有欲用北以破左者。方国安、牟文绶名曰御左，实避北兵而西；给事中吴适劾之，疏言：『牟文绶本无寸功，骤列大帅；乃复纵兵哗掠，摧陷建德、东流，太属非法。方国安受国厚恩，乃铜陵西关、南陵城外聚兵攻击。赤子何辜，遭兹涂炭，益之深热；其与叛逆何异』？蔡奕琛票旨：『左良玉称兵犯顺，连破九江、安庆，文绶、国安方在剿逆；吴适讹言乱政，为逆臣出脱，是何肺肠』？奕琛为具疏特纠。御史张孙振又疏纠适为东林嫡派、复社巨魁，宜速正两观之诛。有旨：『着革了职，法司逮问』。遂下适于狱。

　　「明季遗闻」云：初，左光先按浙，会鞫蔡奕琛一案，适时为衢州司理，与绍兴司理陈子龙共成其狱。及奕琛入，相与阮大铖同挤光先，以致褫逮并及于适。实借题以快夙恨，而国事封疆俱置不问。

　　命王永吉总督防河，兼巡抚凤、淮、庐三府。

　　马士英自出五千金，委黄金钟招募健卒；即补金钟府同知。

　　十六日（戊辰）

　　命潞王移居湖州。

　　王初至杭州，海宁百姓推陈之遴请于抚按拥立。王得其揭，偶向布按三司言之；之遴惧。及起官，同御史彭遇颽召对，力言『当时大臣意在潞王，幸马士英违众独立。今杭州省会，非所宜居，恐有他虑』。乃命徙居湖州。

　　给事中钱增疏言：『警报日至，刘泽清、良佐退避近郊，养兵何用』？士民王绍等疏言：『北兵日逼，刘泽清、良佐退避南下，抢掠民间财物，异常惨酷』！

　　马士英荐布衣李毓新即补职方司主事。

　　安庆既破，总兵杨镇宗走桐城，参将罗九武迎之居城中。九武命部兵大掠三日，少妇幼男之被虏五、六千人，相号于道；镇宗见之，扼腕叹愤。先是，袁秉华令桐，素闻桐之守兵骄横，乃求于兵部加兼监纪衔，得以兼制军民；两营将士皆怒。乘左兵东犯、安庆戒严，罗九武遂掠仓库，辱秉华；部将李大有谏阻，九武不应，军士遂杀大有于辕门之外，九武亦不问（见「孑遗录」）。

　　十八日（庚午）

　　左梦庚至池州。初，梦庚自立，佯语袁继咸至池州候旨；既抵池，继咸密以疏闻，道梗不得达。惠登相者，初为贼，降良玉为副将。诸军自彭泽下，连陷建德、东流，残安庆城池，独池州不破；梦庚遗书登相曰：『留此以待后军』！登相大诟曰：『若此，则我反不如前为流贼时矣；如先帅未命何』！檄其军返。梦庚见黑旗舡西上，索轻舸追及之。登相与相见，大恸；以梦庚不足事，引兵绝江而去。

　　阮大铖既杀周锺、光时亨，即传旨：『「逆案」二等罪斩者，谪云南金齿卫军；三等罪绞者，充广西边卫军；四等以下俱为民，永不叙用』。然解学龙所定「逆案」，亦多漏网；而所拟一等诸犯皆随贼西行，实未尝正刑辟也。

　　项煜营求助饷例，括近地门生三千金；得释。

　　黄得功率兵击左梦庚于坂子矶，败之；梦庚旋师。

　　得功身中三矢，破左梦庚兵于采石。梦庚闻北兵信急，引还。阮大铖等以大捷闻。

　　袁继咸在左军，遣人语副将邓林奇、汪硕画、李士元，毋为不忠事。时三人避皖湖中，遣人阴逆继咸；继咸不得脱。

　　史可法奉诏入援，抵燕子矶，左兵已为得功所败；复令速还防。

　　大清兵南下，抵天长；檄诸将救盱眙。俄报盱眙已降大清，泗州援将侯方严全军败殁；可法一日夜奔还扬州。

　　十九日（辛未）

　　福王命黄得功移家太平。

　　大清兵偪扬州，招谕史可法、卫胤文及四总兵、二道官等；不从。讹传许定国兵将至歼高氏部曲，城中悉斩关出，舟楫一空。可法檄各镇兵，无一至者；独刘肇基自白洋河趋赴，过高邮不见妻子。既入城，请乘北兵未集，背城一战；可法持重，不可。庄子固自徐州率众驰救，三日而至。

　　福王命刘泽清援扬州，而泽清已潜输款于大清。大清恶其反复，磔诛之（泽清颇涉文艺，好吟咏，尝召客饮酒唱和。蓄两猿于幕中，以名呼之即至。一日，宴其故人子，酌金瓯中，瓯可容三升许；呼猿捧酒跪送客。猿狰狞甚，客战掉逡巡不敢取；泽清笑曰：『君怖耶』？命取囚扑死阶下，剜其脑及心肝，置瓯中和酒；付猿捧之前，饮釂自若。其凶恶多类此。

　　泽清进侯爵时，其母贾初开八秩称觞，极一时之盛。至泽清被戮，贾乃流离道傍，无以朝哺。

　　扬州总兵李栖凤、监军副使高凤岐拔营出降，城中势益单。诸文武分阵拒守；旧城西门险而不固，史可法自守之。作书寄母妻；且曰：『死，葬我高皇帝侧』！

　　可法知势不可为，自念无子，以副将史德威素有忠义，可托大事；传之入内，下拜之，命后嗣。德威伏地泣固辞，可法再拜痛哭曰：『为我祖宗父母计，我不负国、子无负我』！德威不敢再辞，哭拜受命。作书寄母云：『儿在宦途一十八年，诸苦备尝。不能有益于朝庭，徒致旷违定省；不忠不孝，何以立于天地之间！今以死殉城，不足赎罪。望母亲委之天数，勿复过悲；儿在九泉，死无所恨。得副将德威完儿后事，望母亲以亲孙抚之』！寄妻云：『可法死矣。前与夫人有定约，当于泉下相候也』。寄叔父、兄弟、诸侄云：『扬城旦夕不守，劳苦数年，落此结果！一死以报朝廷，亦复何恨！独先帝之仇未复，是为恨事耳。副将史德威为我了后事；收入吾宗，为诸侄一辈可也。勿负此言』！又遗史德威书云：『可法受先帝厚恩，不能复大仇；今受上厚恩，不能保疆土；受慈母厚恩，不能备孝养。遭时不偶，有志未伸；一死以报国家，固其分也。独恨不早从先帝于地下耳。四月十九日，可法遗笔』。

　　二十日（壬申）

　　暴左良玉罪状，布告天下：『罪止大憝，胁从罔治』。

　　总兵郑鸿逵奏破乱军于江中。

　　高杰溃卒渡江，鸿逵掩而杀之不下万人；余卒北走，降于大清。鸿逵乃露布告捷；玺书褒美，赐蟒衣、金币，开藩京江。民皆顶祝，且为建祠立碑，争以牛酒犒师。

　　大清兵至扬州，屯斑竹园。

　　福王追封于谦为临安侯。

　　遣太仆寺主簿陈济致祭。

　　二十三日（乙亥）

　　大清兵薄扬州城下，炮击城西北隅，毁。

　　史可法血疏告急，不报。

　　福王以霍达为都察院右佥都御史，巡抚苏、松、常、镇等处。

　　二十五日（丁丑）

　　大清兵破扬州，督师兵部尚书大学士史可法等死之。可法自刎不殊，一参将拥之出小东门，遂被执；可法大呼曰：『我史督师也，可速杀我』！劝之降，不从；遂被杀。可法督师，行不张盖、食不重味，夏不箑、冬不裘，寝不解带。年四十余无子，其妻欲置妾；太息曰：『皇事方殷，敢为儿女计乎』！尝孑处铃阁或舟中，有言警备者；曰：『命在天』！可法死，觅其遗骸；天暑，众尸蒸变，不可辨识。踰年，家人举袍笏招魂，葬于扬州郭门外之梅花岭。其后，四方弄兵者多假其名号以行，故时谓可法不死云。

　　清兵渡淮，可法退守扬州，犹以好语慰士民；谓『北骑尚阻黄河，岂能绝流飞渡』？迨清兵直抵六合，可法急令开城门，听士民出城远避。清兵未至，高、刘三镇之兵，已恣行劫杀矣。

　　豫王人城，可法拥七十骑突围而出；行至斑竹园，清兵追及之，歼焉（拥可法出小东门者，参将许谨；或云谨欲执可法献豫王，被乱箭射死）。

　　可法之将诞也，母尹氏梦文天祥入其舍。

　　可法内丁押住者，夷种也。豫王下令，募生致之。至则劝之仕，不可；曰：『我受史阁部厚恩，誓于此生，靡敢失节』！豫王不忍杀，羁留半月，终不屈；乃纵之归。归即觅史阁部尸不得，恸哭。后赁居邗关前一室，磨面自给。有叩以往事者，痛哭而已。

　　知府任民育绯衣端坐堂上，大清兵欲拥之去，不从；遂见杀。合家男妇尽赴井死。（民育，字时泽，济宁人；天启中举人，官赞画。福王授亳州知州，以才擢扬州知府；可法倚任之）。

　　民育善骑射，真定巡抚徐标请于朝，用为标下赞画。真定破，南还。

　　民育冠带坐堂上，置印其前；以铁橛自贯两掌于案，以示不去。

　　总督兴平军务经略开归、兼抚徐扬卫允文赴水死。

　　扬州同知曲从直与其子死东门，王缵爵亦死之。

　　从直，辽东人；缵爵，鄞人，工部尚书佐孙。

　　江都知县周志畏、罗伏龙死之（志畏，鄞人，进士。数遭杰将土窘辱，求解职；可法命伏龙代之；甫三日而城陷。伏龙，新喻人）。

　　志畏，字抑畏，崇祯十六年进士；谒选南都，得江都知县。时悍帅奴仆官吏蹂躏百姓；高杰死，兵益暴横。志畏适下车，取害民者致之法；兵大哗，谋劫志畏。廷论多志畏，直恐不免，议调歙县。可法留之曰：『敌且至，孤城无救，民旦夕死；所以不即死者，恃我与子在耳。子即去，其如民何』？志畏遂留。饷匮，往高邮区画，得粮入城为坚守计。敌至，分守小东门。城陷被执，拥之南都福缘庵，刃于水。数日后，仆觅志畏，见尸浮水上，识其衣。启视得小镜，乃志畏平时怀以为鉴者；始殓。子斯仁，甫八岁；恸不止，殁于尼庵。

　　伏龙，「殷顽录」作余干人；崇祯庚午举人，守官梓桐。令参可法幕，代志畏。扬州被围，可法命之亟去；伏龙曰：『大丈夫岂可临难苟免』！卒死之。

　　两淮盐运使杨振熙、监饷知县吴道正、江州县丞王志端、赏功副将汪思诚，俱死之（振熙；临海人；道正，余姚人（「维扬殉节纪略」作管粮通判吴道隆）；志端，孝丰人；思诚，字纯一，贵池人）。

　　志端，字研方，贡生。思诚，可法爱将，血战死。

　　幕客屈渭死之（渭，字渭生；以岁贡当得官，故不受职。久居礼贤馆，史可法才之，命监守钞关；投于河）。

　　拟授知推昆山归昭分守西门，死之。从死者十七人。

　　江都诸生何攀龙，以策干可法；可法奇之，留为赞画。城陷，急还家庙，易巾衫，拜辞先人出；恸曰：『不复见我父母矣』！巷战死。先是，攀龙父兼俊以扬州当寇贼之冲，廷议乃委之为鸿沟，势必不支；遂挈家渡江，侨居金坛。每食三叹，以不能与扬俱存亡为憾。攀龙承父志，卒以死殉城。

　　遵义知府何刚投井死。

　　兵部左侍郎张伯鲸自刭死（伯鲸，字绳海，江都人；万历四十四年进士）。

　　伯鲸分任城守，城破被执，不降；身被数创，自刭。妻杨、媳郝俱从死。

　　庶吉士吴尔埙守新城，投井死。尔埙，从高杰北征至睢州，杰被杀，尔埙留寓祥符。遇童氏，自言福王妃；尔埙因守臣附疏以进。诏斥其妄言，逮之；可法为救免。至是，殉节。

　　左都督太子太保刘肇基守北门，发炮伤围城者。城破，率所部四百人巷战，格杀数百人；后骑来益众，力不支，一军皆殁。副将乙邦才、马应魁、庄子固、楼挺、江云龙、李豫、参将陶国祚、许谨、冯国用、陈光玉、李隆、徐纯仁、游击李大中、孙开忠、都司姚怀龙、解学曾等，皆巷战死。

　　邦才，字奇山，山东青州人；充总兵官。形貌仅及中人，白晢■〈扌勾〉准，猿臂蜂腰。善投壶；本不知书，而进止安雅，敬礼士大夫。自兵兴之后，邦才常在行间与贼大小十余战，破围陷阵，俘馘无算。至是，自刎死。

　　应魁，字守卿，贵池人；为副将领旗鼓。每战披白甲，书「尽忠报国」四字于省。子固，字宪伯，辽东人；屯田归、徐间，募七百人，以「赤心报国」为号。扬州被围，兼程赴援；遇大清兵，战死。

　　诸生高孝缵，字生伯（一作申伯），书衣衿曰：「首阳志，睢阳气；不二其心，古今一致」。入学宫，自经先圣座前死。王壬琇，设庄烈帝位泣拜，与其弟并缢死。王缵、王绩、王续兄弟，皆死（缵，字伯绵；绩，亚绵；续，叔绵）。武生戴之藩、医生陈天拔、画士陆瑜、义兵张有德、市民冯应昌、舟子徐某，并自尽。

　　江都训导周之逵，字孺登，松江人，贡生。扬州破，其仆曰：『盍去诸』？之逵曰：『我司训也，岂可为不义』！遂自投明伦堂之井中。又训导李自明，亦死之。自明，字先修，嘉兴人）。

　　兵入张维则家，维则知不免，屡目其青衣王苕卿；苕卿曰：『请先郎君死』！即整衣投池中。兵怜其姿貌，拽之出；乘间，复跳入池死。兵并杀维则。

　　江都史箸馨妻张氏，年二十六而夫亡。城陷，抚其子泣曰：『向也，抚孤为难；今也，全节为大。儿其善图，我不能顾若矣』！遂赴水死。其它妇女死节者，不可胜数。

　　六合归附诸生马纯仁，函书付其妹曰：『吾三日不归，以此白父母』！乃题名桥柱，抱石投水死。三日后，妹发其函，则殉国永诀语（纯仁，字朴公）。

　　初，纯仁约友同死，而友背之；纯仁叹曰：『死固不可以要人哉』！题诗衣带曰：『朝华而冠，暮彝而髡；与死其心，宁死其身。一时迂士，千古完人；其人伊谁？朴公纯仁』。徽州太学生程继约闻纯仁死，亦投缳死。

　　江都诸生程煜节，祖姑适林、姑适李，其叔母刘氏、邹氏、胡氏；妹程娥，未字。城被围，与刘约俱死，各以大带置袖中。城破，理发更衣，再拜别其母，遂缢死。刘有女甫一岁，啼甚惨；刘乳之，复以糕饵一器置女侧，乃死。邹与胡，亦同死。适林者，投井死。适李者遭掠，绐卒至井傍，大骂投井死：时称一门六烈。

　　孙道升继妻兰氏，其前妻女曰四、兰所生曰七，皆嫁古氏。次曰存、孙女曰巽，皆未嫁。其弟道干、道新，并先卒。道干妻王氏、子天麟、妻丁氏、道新妻古氏、其从弟子启先妻董氏。江都之围，诸妇女各手一刀一绳自随。城破，巽先缢死。兰时年五十四，与王氏、丁氏投舍后江中死。古时亦五十四，守节三十年；投井死。有女嫁于吴，生女曰睿，方八岁；适在外家，从死于井。董氏以带系门枢，缢死。存病足，力疾投井死。董氏之娣有祖母曰陈氏，方寄居，与董同处；亦自缢死。四与七，同缢于床死。

　　张廷铉妻薛氏，自缢死。廷铉妹曰五，遇卒鞭挞使从；已大呼曰：『杀即杀，何鞭为』？遂被执。

　　豫王屠扬城，史德威被执，不屈；批发许定国营审放，以全忠臣后嗣。

　　同城殉难者，又有兵科施凤仪、督饷佥事黄铉、候选知县胡如瑾、何临、随征书记顾启胤、陆晓、龚之厚、唐经世、随侍家人史书、千把总吴魁、冯士、富近仁、孟容、张小山、段元、范昌、张应举、郭苍、曹登立、范泗、王东楼（范昌一作范苍）。

　　何腾姣自汉阳门跃入江中，漂十余里，渔舟救之起，则汉前将军关壮缪侯庙前也。家中怀印者亦至，相视大惊；觅渔舟，忽不见。远近谓腾蛟忠诚，得神佑，益归心焉。腾蛟乃从宁州转浏阳、抵长沙，集诸属吏堵胤锡、傅上瑞、严起恒、章旷、周大启、吴晋锡，痛哭盟誓。分士马、舟舰、糗粮，各任其一：令胤锡摄湖北巡抚，驻常德；上瑞摄湖南巡抚；旷为总督监军；大启提督学政；起恒故衡永道，即督二郡军食；晋锡以长沙推官，摄彬桂道事。即遣旷调故巡抚宋一鹤部将黄朝宣、张光璧、刘承胤兵；朝宣自燕子窝、光璧自淑浦、承胤自武冈先后至，兵势稍振。

　　腾蛟留光璧为亲军，以朝宣戍茶陵。

　　二十七日（己卯）

　　帝视朝，问群臣迁都计，钱谦益言不可；乃退。

　　马士英请召黔兵入卫，办走贵阳；工科吴希哲力谏，乃止。

　　镇江龙潭驿探马至，报北兵编木为筏，乘风而下。又一报至，江中发一炮，镇江城裂四垛。最后杨文骢令箭至，云江中有数筏，疑是北兵；架炮城下，火从后炸，震倒城半垛。再放三炮，江筏粉碎矣』。马士英将前报二人捆责，而重赏后使。自是，探报寂然。

　　二十八日（庚辰）

　　召对百官于武英殿。自左兵报至，帝日怨马士英究审王之明事，谋所以自全。是日召对，上下默无一言；良久，帝云：『外人皆传朕□出去』。王铎曰：『此语从何而来』？帝指一小奄。铎正色语奄：『外边话，不可乱传』！铎因请讲期，帝曰：『且过端午节』。

　　北兵将至，朱国弼屏人密奏；帝慨然曰：『太祖陵寝在此，走将焉往？惟死守耳』！

　　大清遣内院大学士洪承畴招抚江南、御史黄熙胤招抚福建。

　　五月壬午朔

　　福王以李彬为都察院右佥都御史，巡抚河南。

　　是早，有书联于东、西长安门柱者云：『福王沉醉未醒，全凭马上胡诌；幕府凯歌已休，犹听阮中曲变』。又云：『福运告终，只看驴（卢九德）前马（士英）后；崇基尽毁，何劳东捷（张捷）西沾（李沾）』。

　　初二日（癸未）

　　移惠王于嘉兴。

　　初五日（丙戌）

　　端阳节也；帝因演剧，不视朝。

　　加黄得功左柱国，进封靖国公，世袭。

　　赏江上功，加黄得功太傅，遣太监王肇基劳之。并加阮大铖、朱大典俱太子太保，总兵张武、郑彩、黄蜚各加三级，副将以下各加一级。

　　礼部题编修陈之遴、给事中戴英福建主考。

　　黄得功收军屯芜湖。

　　内侍传御旨（一作中旨），命乞儿捕虾蟆为房中药。时目为「虾蟆天子」。

　　初六日（丁亥）

　　封郑鸿逵伯爵。

　　鸿逵封靖卤伯。

　　以杨文骢为都察院右佥都御史，巡按常、镇二府兼察沿海等处军务（一作兼辖扬州沿海等处军务）。

　　有一骑从金川门入马士英寓。午后，士英入大内，卢九德、田成传令各门下闸，辰开、申闭。

　　大清兵驻瓜洲，列营北岸；杨文骢驻京口，合郑鸿逵、黄斌卿、黄蜚等兵于南岸，隔江相持。大清兵编大筏，置灯火，夜放之中流。南岸军发炮石，以为克敌也，日奏捷。

　　大清帅张天禄，故史可法爱将也；郑鸿逵伤其目一。

　　马士英调黔兵三千入城，驻鸡鸣山，践踏僧房、民舍殆遍；每夜，拨二百名守护私寓。

　　初七日（戊子）

　　百官集清议堂会议，凡十有六人：马士英、王铎、蔡奕琛、张捷、张有誉、钱谦益、李沾、唐世济、陈盟、李乔、杨维垣、陈于鼎、钱增、张孙振、秦镛、赵之龙也。坐堂上窃窃偶语，百官集者甚众，皆不得预闻。临散，唐世济、李乔同声相和曰：『即降志辱身，亦所甘矣』！后有叩之大僚者云：『北信甚急，今已无妨』。盖所为会议者，藉之龙款之大清也。

　　初八日（己丑）

　　发黔兵六百人守孝陵，门禁益严。

　　夜，大清兵乘雾潜济。迫南岸，诸军始知；仓皇列阵甘露寺，铁骑冲之悉溃。

　　初九日（庚寅）

　　福建援师溃，杨文骢走苏州、郑鸿逵以舟师遁入海。时鸿逵镇京口，有武弁王姓者以三千金赂职方司黄期升，欲得京口；期升遂调鸿逵镇山东。未发而北兵临江，鸿逵闻风先遁。兵皆福建人，红布裹头，望之如火；善水战，号黑鬼。然无守江之志，径由江入海。

　　总兵黄斌卿弃军登舟逃，帝命翁之琪领其军（之琪，仁和人，崇祯十六年武进士。官副将，隶斌卿标下）。

　　是日昧爽，烟雾蔽江。大清兵开闸缚刍置木筏上，蔽江而下；三镇各扬帆东遁，江南诸帅皆溃。苏松巡抚霍达尚未到任；闻变，即易服潜奔苏州。黔兵从杨文骢者，止五百人。传言大清兵已渡江，镇江无备，南都大震。

　　大清以疑兵遏……。

　　初，金华令徐调元擒斩许都谋主房大成，立阻陈子龙抚议；朱大典深恨之，因事罗织，逮下刑部狱。至是，大典兵溃，调元得脱归（调元，字尔赞，无锡人；崇祯十年进士）。

　　初十日（辛卯）

　　福王夜奔太平。

　　帝传旨：『三淑女在经厂者，放还母家。缙绅家眷，不许出城』。唤集梨园子弟入大内演剧，帝与卢九德、田成、屈尚忠等杂坐酣饮。二鼓后，帝跨马与太后、一妃、内奄多人，从通济门出奔太平府。是日昼晦，大风猛雨，各城门紧闭。

　　大清兵薄都城，城中无一卒登阵御敌者。

　　十一日（壬辰）

　　马士英奉王母妃以黔兵四百人为卫，走浙江。

　　黎明，钱谦益肩舆过士英寓，门庭寂然。良久，士英前衣小帽出，向钱拱手云：『诧异，诧异！我有老母，不能随君殉国矣』！即上马去。后随妇女多人，皆马上妆；家丁百余人拥出城。至孝陵，诡妆其母为太后；以守陵黔兵自卫，走浙江。

　　按士英走杭，群书皆谓诡妆其母为后。而「明史」「奸臣传」云：「士英奉王母妃出走』；「诸王传」云：『潞王奉母妃降于大清』：则以为真。史家固然传信，而一时刘宗周、熊汝霖、王思任、赵景和诸贤无不责其弃天子挟母后为诈，似非诬也。姑两存之，以俟考。

　　帝既出，宫门大开，内外鼎沸，宫女杂走。百姓乱拥入宫，抢掠，御用物件，遗落满街。内库银绢、米荳、物玩、弓刀之属，皆被劫罄尽。文武百官一时隐匿，洗去寓所封示。男女出城者如蚁，有出而复返者。居民又尽杀城内外黔兵，靡有孑遗。

　　城门栅门盘诘马士英中军八人，送戎政赵之龙斩之。

　　乱兵拥立王之明于南京。

　　午刻，百姓千余人擒王铎至中城狱，令认太子，即群殴之；骂曰：『若伪太子，辜先帝恩』。铎辨：『非干我事，皆马士英所使』。百姓曰：『汝舌在士英口中耶』？复殴之，须发俱尽；太子即传谕止之。百姓随拥太子上马，入西华门武英殿；又拥至西宫，取帝所遗冠袍服之，即于武英殿登坐，群呼万岁。连日天气阴霾凄惨，是日天日晴朗，众心欢悦。部寺署官见者，俱行四拜礼；大僚亦间有至者。提督京城赵之龙因民心恨铎，藏之中城狱中。

　　戎政赵之龙出示安民，有「此土已致大清国大帅」之语。

　　十二日（癸巳）

　　帝至太平府，刘孔昭闭门不纳，傍徨江上；不得已，就黄得功营。

　　太子诏谕民，略曰：『先帝丕承大鼎，惟兹臣庶，同共甘苦；胡天不佑，惨罹奇祸。凡有血气，裂眦痛心！泣予小子，分宜殉国。思以君父大雠不共戴天，皇祖基业汗血匪易；忍垢避匿，图雪国耻。幸文武先生迎立福藩；予惟先帝之哀，奔投南国，实欲泣陈大义。不意巨奸构陷，致撄桎梏；予虽幽囚，无日不痛哭也（一作痛绝）。福王闻兵远遁，先为民望，其如高皇帝陵寝何？泣予小子，父老人民围抱出狱，拥入皇宫；予身负重冤，岂南面称尊之日乎！谨此布告，在京勋旧文武先生、士庶人等念此痛怀，勿惜会议！予当拱听，共抒皇猷。勿以前日不识予之嫌，靳予经纶之教也』。

　　福王至芜湖，阮大铖与朱大典入见舟中，共誓力战；因命大铖、大典俱兼东阁大学士督师。

　　以扬州府同知李继晟为都察院右佥都御史，巡抚安庆。

　　黄得功方收兵屯芜湖，福王潜入其营；得功惊泣曰：『陛下死守京城，臣等犹可尽力！奈何听奸人言，仓卒至此。且臣方敌寇，安能扈驾』？王曰：『非卿无可仗者』！得功泣曰：『愿效死』！

　　得功向帝泣曰：『陛下仓卒行幸，今进退无据；此陛下自误，非臣等误陛下也。臣营军薄如此，其何以处陛下哉』！帝俛首无语，暂留营中。

　　十三日（甲午）

　　太子令释王铎于中城狱，仍命为大学士；释高梦箕于刑部狱，升礼部右侍郎兼东阁大学士。铎、梦箕出狱，即遁去。

　　赵之龙召勇卫营兵入城，城中乘间而出者甚众，栅禁稍宽；店肆亦有开张者。

　　文武诸官集中府会议，钱谦益太息曰：『事至此，惟有作小朝廷求活耳』。齿及太子，皆有难色。曰：『前日几番之□，恐有蹈吕、张之咎者。且弘光帝复来，奈何』？赵之龙曰：『此中复有新主，款使北归，其无辞以善后』！众皆然之，遂散。各衙门出示安民，但言守城，并不及立新主之事矣。

　　百姓焚毁马士英、马锡寓并阮大铖家。士英寓在西华门；锡寓在鸡鹅巷，即北门乔都督公署。大铖家最富，歌姬甚盛，顷刻星散。

　　太子敕封中城狱神为王，差官捧敕，二人前导；至狱中，开读敕文，称崇祯十八年。兵马司官素服迎之。

　　侍郎陈盟、王一心等逃。

　　监生徐瑜、萧某谒赵之龙，劝其早奏请太子即位；之龙立斩之。推官某自北军归，赵之龙入西宫劝太子避位，斩为首拥立太子者赵某等三人。怀远侯常延龄身自灌园，萧然布衣以终老。福王时，诸彻侯莫不恣睢，独延龄以守

　　职见称（延龄，遇春十一世孙）。

　　刑部尚书高倬投缳死。

　　左副都御史杨维垣驱二妾入井，整衣冠自经死；人以为晚云。

　　吏部尚书张捷，走鸡鸣寺投缳死。捷居家孝友，在官有清节，雅为乡人所称；以恶东林，终身与匪人比，名因以隳。然其死也，士论咸与之。

　　张捷闻太子即位，王铎被殴几死，恐以次及己；微行至鸡鸣寺，以佛旛带自缢于僧舍。杨维垣亦惧见讨，先勒二妾朱氏、孔氏死；为买棺木三，旁置二妾、中题杨维垣之柩，并埋中堂。身挈一仆夜遁；至土桥，为怨家所杀。数日，仆踪迹之，尸为犬食过半。

　　许誉卿薙发为僧，久之卒。

　　马士英经广德州，知州赵景和曰：『彼不奉君而奉母后，诈也』！闭门拒守。士英攻城破，执景和杀之，大掠而去。

　　景和，字万育，天启六年举人。崇祯末，官泸州知州，未赴。弘光立，调广德。士英帷其母车中，诈称太后；士卒着红绮妇人衣，臂钏、髻发重簪，望之若优伶。所过村落，焚掠一空。道过广德，檄知州备法驾迎皇太后，且献库金万缗犒军；景和裂其檄，出示毋纳贼臣。士英攻城，四门纵火。城陷，景和坐厅事；士英曰：『尔小臣，敢抗命耶』？景和曰：『汝为国元臣，弃君不顾，敢冒太后名，谁不知为若母也者！吾恨不能歼贼臣以谢天下』！士英顾卒兵之，景和骂不绝口而死。妾秦氏，哭之曰：『公为国死，我当从公』！从楼上跳入井中死。

　　中书舍人陈爊及子伯俞殉节。爊，字胤业，孟津人，崇祯十六年进士；授青浦知县。未之任，朝于南京。福王在潜邸时，避兵孟津，识之；因改授中书。闻帝奔太平，欲追驾；虑不及，遂死之。伯俞，崇祯十五年举人；抱父尸痛死。

　　光禄寺卿葛征奇、户部员外刘光弼，俱殉节死。

　　总督京营忻城伯赵之龙具表将出降，入户部封府库。郎中刘成治愤甚，手搏之；之龙跳而免（成治，字广如，汉阳人，崇祯七年进士）。

　　诚意伯刘孔昭遁。麾下总兵彭述性合家投水死。李全禄先沉其妾，乃自沉（述性，九江人；全禄，四川人）。

　　十四日（乙未）

　　无锡知县林饬遁，内衙抢掠一空；邑绅请教授朱伯连掌印，而印已被林饬挈去。先是，十二日，衙役王喜向库吏索债，库吏以喜劫库告林；即刻杀喜。各衙役大哄，口称为喜报仇；林遂夜遁。

　　十五日（丙申）

　　大清兵营于城北，勋臣自赵之龙、汤国祚、柳祚昌等、文臣自王铎、钱谦益、张孙振等文武数百员、马步兵二十余万，俱迎降。

　　大清兵到，戎政府、都察院各遣官二员迎跪道旁，高声报名。将近豫王前，兵士高声喝起。文武百官随即出城迎接，时正大雨淋漓，无一人敢稍后者。豫王顿兵城外，驻天坛中（豫王：名多多）。

　　总督京营戎政少保兼太子太保忻城伯赵之龙，以军士二十二万迎降。

　　太子太保礼部尚书兼文渊阁大学士蔡奕深、太子太保礼部尚书兼翰林院学士钱谦益、太子太保左都御史李沾、太子太保左都御史管右都御史事唐世济迎降。

　　自署掌都察院事兵部右侍郎李乔迎降。

　　兵部左侍郎朱之臣、右侍郎梁云构迎降。

　　翰林院掌院事詹事府正詹事陈于鼎、右谕德兼翰林院编修程正揆、翰林院李景濂、刘正宗、张居等迎降。

　　右佥都御史邹之麟迎降。

　　给事中钱增、陆朗、丁允元、王之晋等迎降。

　　御史张孙振、徐复阳、袁弘勋、王懩等迎降。

　　魏国公徐允爵、保国公朱国弼、灵璧侯汤国祚、安远侯柳祚昌、永康侯徐弘爵、临淮侯李述祖、镇远侯顾鸣郊、隆平侯张拱日、怀宁侯孙维城、宁安侯邓文郁、南和伯方一元、博平伯郭祚永、宁东伯焦梦熊、宁晋伯刘印吉、惠安伯张承志、大兴伯邹存义、洛阳伯黄中鼎、襄惠伯常应俊等迎降。

　　柳祚昌投诚惟恐不及，一隶卒哭止之曰：『侯世受国恩，此行可缓，愿自爱』！祚昌叱之，卒牵衣不放。祚昌怒，批其颊。至中河桥，卒曰：『侯不听我，我死矣』！仰天擗踊，遂投河死。

　　钱谦益姬柳如是劝谦益取义全大节，以副盛名。谦益有难色，如是奋身欲沉池水中，谦益持之不得入。长洲沈明伦馆于其家，所亲见者。后钱、柳游拂水山庄，钱见石涧流泉澄洁可爱，欲濯足其中，而不胜前却；柳戏语曰：『此沟渠水，岂秦淮河耶』！钱有恧容。

　　掌宗人府事太子太保驸马都尉齐赞元迎降。

　　太监高起潜迎降。

　　承天守备卢九德迎降。

　　安庆镇将杨振宗降于大清，仍授总兵官。极言罗九武等为江北害，豫王遣卜从善、张天禄擒罗九武、孙得功斩于市而散其所部兵，并释所掠子女。

　　钦天监五官挈壶正陈于阶，字瞻一，上海人。闻帝出奔，毅然曰：『主辱臣死，岂独为公卿大臣诏哉』！往天皇堂礼拜。至夜，自缢死。

　　江宁黄金玺闻大臣皆降，大书于壁曰：『大明武举黄金玺一死以愧人臣之怀二心者』；遂自缢。

　　户部江西司郎中刘成治自缢死。先两月，有所善僧精「易数」，为成治筮，得大凶兆；成治曰：『事果不测，愿自殉以报先皇帝』！遂寄孤于洞庭，诀辞甚怆。

　　一乞儿题诗百川桥上云：『三百年来养士朝，如何文武尽皆逃？纲常留在卑田院，乞丐修成命一条』！遂投桥下死。

　　十六日（丁酉）

　　大开洪武门，赵之龙、李乔率百官献册，行四拜礼；随请豫王入城。豫王问太祖、成祖始末，之龙一一具答。豫王大喜，加封之龙为兴国公，赐金镫银鞍、八宝满帽。命中军设牛酒，席地而饮。又问太子何在？以王之明对。豫王曰：『既避难，自宜更易姓氏；若云姓朱，不早死耶』？朱国弼、顾鸣郊、齐赞元曰：『太子原不易名；易之者，马士英也』。豫王笑曰：『奸臣也』！晚间，奉太子出城至营；豫王降席迎之，坐其右。

　　李乔进城，賷告示二道：一为摄政王晓谕江南文武官员、一为豫王晓谕江南官民。略云：『福王僭称尊号，沉湎酒色，信任佥壬，民生日瘁。文臣弄权，止知作恶纳贿；武臣要君，惟知假威跋扈：上下离心，远近衔恨』。人以为实录。

　　马士英既杀赵景和，迂道至安吉；贻书知州黄翼圣曰：『广德见拒，故而从权用兵。首先创义，当有不次之擢』。翼圣由是率士民肃迎道左，扫公署以迎伪太后及士英家眷；其随行者，皆犒酒肉。士英大悦。

　　十七日（戊戌）

　　文武百官朝豫王于行宫，列营递职名者如蚁。赵之龙令百姓设香案，每家各贴黄纸书「大清皇帝万万岁」。豫王命查百官不朝参者，妻子为俘；差假者，堂官报名注册。每日点名，百官俱回更往，午后散（一作归）。

　　王铎投降，豫王以其弟■〈金磨〉在营中，优礼之。

　　浙江巡抚张秉真下檄安吉，问太后真伪；黄翼圣启云：『阁部甚真，太后恐亦非伪』！秉真遂备法驾，迎入杭州。

　　大清兵进守皇城，遣降将刘良佐袭太平。

　　礼部尚书钱谦益引大清官二员、从五百骑入洪武门，候开正阳门；索匙不得，乃引进东长安门。盘九库现银九万两，即着钱谦益驻皇城守之。

　　文武百官暨坊保进醴酒、牲腥、米面、熟食等及茶果于营者，络绎塞路。赵之龙唤梨园十五班进营开宴，逐套点演，献酒报名。镇兵至，之龙跪禀豫王；豫王殊不为意，又点戏五出。撒席，发兵三百，遣将将之即行。有顷，擒刘良佐至。良佐叩首，请擒献弘光以赎罪；王许之，随发三百人同之行。

　　冯小珰投秦淮河死。小珰以色幸，卒以身殉。

　　南京布衣陈士达投水死。

　　当涂孙士毅妻陶氏守节十年，为乱卒所掠，缚其手，介刃于指之两间；曰：『从我则完，否则裂』！陶曰：『义不以身辱，速死为惠』！兵不忍杀，稍创其指，血流竟手；曰：『从乎』？曰：『不从』！卒怒，裂其手而下，且剜其胸，寸磔死。陶母奔护，亦被杀。举人吴昌祚妻谢氏，乱卒得之田间；以手抱树，大骂不止。卒怒，断其抱树之指；乃拾断指掷卒面，卒磔杀之。

　　青浦林钟，字归晓，年已八十；闻变即绝粒。家人环跪，请小进茗饮，因杂以参。觉之，并绝饮，积四日死。

　　含山诸生张秉纯，字不二；绝粒不食。子湘泣曰：『大人不食，合家当尽不食以死』！秉纯曰：『儿辈能如是，吾复何恨』！卒不食。家人生祭之，哀请甚迫，啜水一杯而已。积五十一日，赋绝命词十章乃死。妻刘氏，抚棺一恸而绝。同学生徐正大闻，亦感愤自经死。

　　邳州诸生王心翼，字赞明；绝粒死。

　　十八日（己亥）

　　马士英拥兵至杭州，巡抚张秉真遣顾咸建往迓；咸建力请驻师城外。顷之，方国安兵亦至；咸建谋于上官，先期遣使行赂，兵乃不入城。四乡悉被淫掠，而城中得无扰。时，监司及郡邑长吏悉逋窜，咸建散遣妻子，独守官不去。杭州守臣，以总兵府为母后行宫。

　　马士英屯兵于城南。

　　潞王朝母妃于行宫。母妃出，服赭衣，一紫衣宫女侍；令官吏士民皆入见，传命召用在籍诸臣。时淮阳巡按彭遇颽适奔至，命以佥都御史募兵两浙。

　　「甲乙事案」云：潞王参谒伪太后如常礼，伪太后辞。已而，王令妃具宴送入，复峻辞；人始疑其伪。

　　郑彩等率众还闽，缘道劫掠；顾咸建出私财迎犒，乃敛兵去。

　　大清兵进驻南京城。赵之龙分通济、洪武、朝阳、太平、神策、金川六门，以大中桥为界。东为兵房，尽让大清兵居住；西为民舍。于是东北居民日夜搬移，提儿挈女，啼哭满路；西南民房，一椽直一金。

　　大清豫王斩北兵抢掠者八人。

　　十九日（庚子）

　　刘宗周、熊汝霖朝行宫；汝霖责马士英弃主，士英无以应。

　　马士英驻杭州，刘宗周曰：『士英亡国之罪，不必言矣；焉有身为宰相，弃天子、挟母后而逃者？当事既不能正名讨贼，国人曷不立碎其首乎！贾似道死于郑虎臣；今求一虎臣亦不可得，可叹哉』！

　　国子生吴可箕，徽州人；题诗于衣衿上，缢于鸡鸣山关壮缪祠。

　　可箕，字豹生。忽置酒召亲友为别，众莫测其意。乃以三金市殓具，家人诘之；可箕曰：『此乾坤何等时，尚可视息人间耶』？又制白，题诗衿上；有「一心死国难，不作两朝人」之句。

　　无锡兴道华姓兄弟五人，在乡间抢掠，其族叔呈告官府；时县中止典史何家驹在，何立枭斩二人，县其首于南、北两门。然所抢掠不过西瓜几十、酒二坛而已，不意其遽斩也；呈首者反为之流涕。

　　礼部郎中刘万不朝豫王，被戮。

　　兵部侍郎李乔剃头满服见豫王，王大骂之。

　　二十五日（辛丑）

　　大清兵追福王于芜湖，靖国公黄得功死之；中军田雄挟福王降。得功战荻港时，伤臂几堕。衣葛衣，以帛络臂，佩刀坐小舟，督麾下八总兵结束前迎敌；而刘良佐大呼岸上招降。得功怒曰：『汝乃降乎』？忽飞矢至，中喉偏左；得功知不可为，掷所拔刀，拾所拔箭刺吭死。其妻闻之，亦自经；总兵翁之琪投江死。中军田雄，遂挟福王出降。得功粗猛，不识文义；江南初立，诏书指挥，多出群小。得功得诏纸，或对使骂，裂之。然忠义出天性；闻以国事相规诫者，辄屈已改不旋踵。每战，饮酒数斗；酒酣，气益厉。喜持铁鞭战，鞭渍血，粘手腕，以水濡之，久不得脱；军中呼为黄门子。始为偏裨，随大帅立功，未尝一当大敌。及专政封侯，不及一年终；而南旋北转（一作南北转徙），主逃将溃无所一用其力，束手就殪，与国俱亡而已。其行军纪律严，下无敢犯；所至，人感其德。庐州、桐城、定远，皆为立生祠。葬仪真方山母墓侧。

　　刘良佐奉豫王令旨追帝，且召得功。得功怒，不甲而出，隔河大骂，挥鞭自誓曰：『我黄将军岂肯屈膝他人哉』！降将张天从在良佐后，发矢中得功额，得功屹立不动；良佐即杀天从，持其首劳之。得功终不屈，请明日决一死战。次日，结束将战，麾下群进曰：『大事已去，徒取戮耳』！得功审视将卒皆无斗志，乃掷刀于地，抚膺大恸。随卸甲冑、服冠带，自向帝再拜，自刎死。

　　得功本姓王；当神宗时，同卫黄惟正以军功累功招练总兵，得功父事之，因冒其姓（「成仁录」）。

　　得功与高杰构斗，时方开宴；谍报高兵至，距城十里矣，又报距城三里矣，得功饮酒自若。三报兵至城下，得功乃上马，一卒授之弓，执左手；一卒授之枪，挂于肘；一卒授之鞭，跨左腿下；一卒授之锏，跨右腿下；背后五骑，骑负一箭筩、筩箭百，随之行。抽箭乱射，疾如猛雨；箭尽掷弓，继之枪。枪贯二骑，折，旋又毙二骑；再用鞭锏双挥之，肉雨飞堕。众军歌凯归，复豪饮如平时（「柳轩丛谈」）。

　　靖国自刎后，金陵有一人，忽奔真武庙中，跳舞大呼曰：『我靖国公也。上帝命我代岳武穆王为四将，岳已升矣』。言毕，手提右廊岳像于殿中，而己立其位，作握鞭状；良久乃苏（「啸江笔记」）。

　　工部尚书何应瑞自缢不死，豫王命缚之；某官代为之请，乃准调理。

　　大清豫王出示：『前日抢掠大内诸物，自行交还江宁县；藏匿者枭示』。

　　大清内院学士洪承畴牌谕：『翰林院大小官员，每日入院办事。仰掌院陈于鼎造册送进，每日清晨点名』。

　　秣陵人争往孝陵伐木，僧即公宣言于众曰：『我君虽出，犹有高皇帝在天之灵；吾与若受荫于兹三百年，安可遽忘其恩泽乎』？灵谷寺一僧，奋身夺众斧斤；众击之死。僧函可埋之，哭以诗曰：『一身殉陵木，国难见孤僧；便与埋松下，千年护祖陵』。是僧既死，无复有事之者；故给事中倪函庆泣告豫王禁止之。而洪承畴又弛其禁，守陵马内监侄马二多方护卫，扑杀抵命（？），二毅然抵命。

　　张有誉弃官归，从灵岩弘储禅师深究宗旨；得传衣拂，自号「大圆居士」。

　　李自成据江夏，改曰瑞符县。自成率兵东下，武昌虚无人，自成屯五十余日；贼将刘宗敏、贺锦、李过、高一功、田见秀、袁宗第、刘体仁、刘方亮、张鼐、吴从义、牛万才等皆从之，众尚五十万。寻为大清兵所迫，部众多降或逃散。自成走咸宁、蒲圻至通城，窜于九宫山。

　　大清兵追闯贼至三秦，下河南，趋襄阳。自成南奔辰州，将合张献忠；而献忠已入蜀，自成遂留屯黔阳。偕其妻高氏与李过等兵卒数十万，分为四十八部，居武昌五十日；运铜炭铸「永昌钱」。谋夺商舟南下取宣、歙，曰：『西北虽不定，东南讵再失』！

　　自成将取宣、歙，忽阴霾四塞，烈风暴雨，旗枪尽折；乃由金牛、保安走咸宁、蒲圻，沿途恣行杀掠。

　　二十一日（壬寅）

　　大清兵入镇江，知府、推官、丹徒知县皆死之。

　　丹阳荆潹父大澈，为乱兵所杀；妻于氏闻变，知不免，谓潹曰：『请先杀妾』！潹不忍；于怒曰：『君不自杀，欲留为乱兵污耶』？潹恸哭，从之。

　　大清命鸿胪寺丞黄家鼒往苏州安抚。

　　豫王遣大理寺刘光斗、鸿胪寺黄家鼒、御史王懩等安抚苏、松等处，即索取投顺册。

　　刘良佐部卒肆掠和州。诸生张侣颜妻王氏，同母匿朝阳洞；卒攻洞急，氏以子付母曰：『贼势汹汹，我少妇，即苟免，何面目回夫家。此张氏一线，善抚之』！言讫，挺身跳洞外；洞高数十仞，乱石巉岩若锋刃，碎身死。

　　二十三日（甲辰）

　　刘孔昭奉母挈家，率总兵十三员由福山塘入，欲据苏州。南京既陷，总兵徐观海劝孔昭死守太平，孔昭议守苏州。至福山塘谢家胶浅，雇小舡驳重至郡；至六月初一，始抵苏州。而大清兵已屯浒墅，急由阊门过胥门；为大清兵所败，下太湖去。

　　大清安抚使至常州；有石生者，投池中死。

　　诸生董元哲痛哭死。

　　一乡人卖柴入城，闻安抚使至，弃船跃入文城坝南龙游河死。

　　中书舍人龚廷祥，字伯兴（一作□潜），无锡人；马世奇门生也。崇祯十六年进士。知国祚必移，寄书与子，预以死自誓；与友人约偕死，其友背之，乃肃衣冠步至武定桥投水死。

　　南京陷，廷祥哭声不绝；搜箧得四金，遣仆持归供母，书片纸与母诀。至是，豫王大索群臣之不朝者；遂具冠带至武定桥，望拜孝陵自沉。有女静昭，能诗，作「鹃红集」以悲其父；吴中传之。

　　廷祥寄子书云：『吾自正月出门，与母执手相别；意欲得一诰封，以荣父母。四月十八日，果命下，准诰封；吾事济矣。时方欲一见老母，以殉国事。不意五月十一乘舆播迁，晨同吴年兄到水门欲出去，白刃数重把截回。至十三日早晨，易服出城，又有多兵将刀枪乱加，缚之城上；吾命已该绝，终以不见老母为恨！亦思此心何心，甘事二君乎？汝辈要小心谨慎，奉事祖母。切不可作务外事，切不可得罪于人，致惹灾祸！吾虽在地下，有余荣矣。吾生平事君，欲学古人；所以至此，念之怆然』。中翰没后百又五年，其曾孙任道录示。

　　二十四日（乙巳）

　　户部主事吴嘉胤投缳死。嘉胤，字绝如，松江华亭人，天启四年举人。方奉使出都，闻变亟还，死之。

　　大清髡发令下，嘉胤冠带谒孝陵，既登雨花台拜方正学像痛哭；乃于宋杨忠襄墓松下自缢。遗书命致豫王，一请善视故君，一请勿伐孝陵树木，一请择江南僻地封太祖裔以备大明宾恪。时年七十岁。

　　江阴县知县林之骥解印绶，泣庙去；参将张宿及陈海防、吴县丞相继去。

　　金坛王汝绍，字希高；闻燕京陷，哭三日，目尽肿。留都之变，时时泣语其老奴欲死；奴曰：『郎君幼』！希高曰：『人有一半天，吾安能顾渠』。一日，敛锁钥付家人曰：『吾暂出；有急，可沉井中』。家人怪之，不敢问。明日，得尸于河，盖自沉也。

　　王铎点诸降臣名，至邹之麟，不应；铎即欲参之。张孙振谓钱谦益曰：『此系老先生同乡同籍，宜为周旋』！钱颔之，邹得无恙。孙振每对人夸云：『非我，邹衣老几乎弄出来』。邹厚谢之。而邹犹扬扬自称不屈。

　　二十五日（丙午）

　　执福王至南京。

　　刘良佐以帝至南京，宿兵于天界寺。诸降臣顿首豫王前，请赦其死，且求往见；豫王曰：『惟弗行君臣礼，可矣』！帝戴僧帽，着蓝布衣裤。诸臣见之，一揖一叩首；帝泣，诸臣亦泣。

　　时诸臣皆拜，独王铎直立戟手，数其罪恶；且曰：『余非尔臣，安所得拜』？遂攘臂呼叱而去。钱谦益乃伏地痛哭，不能起；曾王佐为扶出之。

　　大清安抚使至苏州，巡抚霍达、巡按周元泰、知府陈师泰、同知王文辅、推官万适、长洲知县李宾、吴县知县吴梦白等皆遁（「海角遗编」）。

　　霍达于北兵渡江后到任，泊舟河下，不入城；令大开各门，纵妇女出避。钱谦益既投诚于大清，以招降江南为己任；致书抚按及乡绅劝降，有「名正言顺，天与人归」等语。属其门客周荃与黄家鼒等充安抚，来苏时官府皆遁，士大夫争入山；家鼒等入城，民皆执香以迎。城中大姓，亦有设香案于门外者。

　　周荃，浒墅关布衣也；投降于大清，钱谦益荐其才，豫王署为安抚使，招降苏属州县。至常熟，知县曹元芳已逃；县丞马天锡出降，献本邑户口、地图、钱粮、册籍。典史杜某曰：『吾官虽小，尝食君禄矣；纵不能死，敢事二姓乎』？遂率妻子匿于某乡民舍（「海角遗编」）。

　　二十六日（丁未）

　　帝坐小轿入城，首帔包头、身衣蓝袍，油扇掩面；太后及妃金氏乘驴随后。夹路百姓吐骂，甚有投瓦砾者；以其任马、阮等而囚东宫也。至南门，易马进内守备府；见豫王叩首，王坐受之。命设宴于灵璧侯府，坐帝于太子位下；赵之龙等八人侍宴，乐户二十八人侑酒。酒半酣，豫王问帝曰：『汝先帝自有子，汝不奉遗诏擅自称尊，何居』？又曰：『汝既擅立，徒听奸臣报复私怨，不遣一兵讨逆，于心何安』？又曰：『崇祯遗体，止有太子逃难远来；汝既不让位，又辗转磨灭之，何为』？又曰：『我兵尚在扬州，汝何为便走？自主之耶？抑人教之耶』？帝汗流沾背，终无一语。席散，令羁候于江宁县署（「牧斋遗事」谓幽之司礼监韩赞周之私第）。

　　帝与太后及妃同居一室，惟安远侯柳祚昌、侍郎何楷侍之。帝嬉笑自如，但问马士英何在。

　　弘光既失国，时人咸恨不立潞王。太常少卿张希夏语大理寺丞李清曰：『吾尝奉敕奖谕潞王，亦中人耳；未见彼善于此也。王居杭时，常命内官下郡邑，广求古玩。又指甲长六、七寸，以竹筒护之：其为人可知矣』。大理少卿沈因培常曰：『使潞王立而钱谦益为相，其败坏与福王、马士英何异』？人是其言。

　　「明诗综」云：『甲申犹自可，乙酉怕杀我』二语，南宋时即有之；见范石湖诗注。江南至今传之，不意却成亡国之谶。

　　时迎降诸臣，致礼币有至万金者；钱谦益独薄，盖表己之廉洁也。柬端细书「太子太保礼部尚书兼翰林〔院〕学士臣钱谦益百叩首，谨启上贡。计开：□金银壶一具、法琅银壶一具、蟠桃玉杯一进、宋制玉杯一进、天鹿犀杯一进、夔龙犀杯一进、葵花犀杯一进、芙蓉犀杯一进、法琅鼎杯一进、文王鼎杯一进、法琅鹤杯一进、银镶鹤杯一进、宣德宫扇十柄、真金川扇十柄、弋阳金扇十柄、戈奇金扇十柄、百子宫扇十柄、真金杭扇十柄、真金苏扇四十柄、银镶象箸十双：右启上贡」。又署「顺治二年五月二十六日，太子太保礼部尚书兼翰林院学士臣钱谦益」。时郡人张滉与豫王记室，诸暨曾王佐善同得见谦益送礼帖子，记之以归。又语滉云：『是日谦益捧帖入府，叩首墀下，致词于王前；王为色动，接礼甚欢』。

　　礼部主事黄端伯不出，大清豫王遣使捕系之。屡谕之降，不从。

　　大清兵至，百官皆洗去寓所封字（一作示）；独端伯大书于门曰：「大明礼部仪注司主事黄端伯不降」。豫王遣骑邀之，不赴，因执。见豫王，左右趣之跪；端伯南面趺坐。令书职名，则书「大明臣子黄端伯」。王曰：『尔以弘光为何如主』？曰：『天王圣明』！曰：『马士英何如臣』？曰：『忠臣也』！众皆大哗。曰：『士英何得为忠』？曰：『士英不降，而率兵三千奉皇太后出居浙，扈从艰劳；何谓不忠』？因遍指左右降臣赵之龙、钱谦益、王铎等曰：『此皆反面事仇，不忠不义者也』！王曰：『素闻先生耿介孤直，今荐先生为弘文内院如何』？弗应。又曰：『闻尔好佛，今以善知识礼相持，如何』？亦不应。王拔刀而起，端伯伸颈曰：『头在此』！王释刀叹曰：『南来硬汉，仅见此人』！乃送之江宁狱。

　　豫王加太子龙兴国公，赐金铃鞍马、貂裘、宝帽，设牛酒于军中宴之。

　　二十八日（己酉）

　　赵之龙、朱国弼等传檄直省，谕令降顺大清。略曰：『自辽、金、元以来，由沙漠入主中国者，虽以有道伐无道，靡不弃好而构衅、问罪以称兵；曾有以讨贼兴师、以救援奋义、逐我中国不共戴天之贼、报我先帝死不瞑目之雠、雪耻除凶高出千古如大清者乎？有肃清京阙、修治山陵、安先帝地下之英魂、慰臣子域中之哀痛如大清者乎？有护持我累朝陵寝、修复我十庙宗祧、优恤其诸藩、安辑其残黎、擢用其遗臣、举行其旧政、恩深义重、义尽仁至如大清者乎？权奸当国，大柄旁落；初遣魏公韩而不奉词，继遣陈洪范而不报命。然后兴师问罪，犹且顿兵不进，迂回淮、泗，以待一介之来；自古王师，未有以礼以仁、雍容揖让如大清者也！助信佑顺，天与人归，渡大江而风伯效灵、入金陵而天日开朗。千军万马，寂无人声；白叟黄童，聚观朝市：三代之师，于斯见之。靖南覆没，谁提一旅之师？故主挟归，弥崇三恪之祀。凡我藩镇督抚，谁非忠臣？谁非孝子？识天命之有归，知大事之已去；投诚归命，保全亿万生灵，此仁人志士之所为，大丈夫以之自决者也。幸早图之！谓予不信，有如皦日。顺治二年（乙酉）五月，南京文武赵之龙等谨白』。

　　守安庆都督蒋若来自杀。若来，字龙江，长洲娄门外人。本名家子，有大力；与故将角，故将负，妻以女，以故隶籍军伍中。数与张献忠战，历官至右都督府都督。南京破，若来窜走，欲为航海计；有副将阴散其兵，劫使归顺。若来曰：『我以匹夫受天子厚恩，安能事两朝、作再醮妇耶』？召诸将至，与痛饮；曰：『诸公好为之，各人做各事不相强也』！呼爱妾出，手刃之；遂自刎于座上（沈德潜）。

　　江阴士民推主薄莫士英署县事，士英缴印册于大清安抚刘光斗，献帑金、良马，备极谄谀。回署扬扬色喜，以县令自居。  
卷十一

　　江阴云墟散人李本天根氏辑

　　乙酉（一六四五）六月壬子朔

　　益王由本起兵建昌，新昌陈泰来欲从之，同邑按察使漆嘉祉、举人戴国士持不可（由本，端王佑槟六世孙，万历四十五年袭封建昌）。

　　两都继没，郡绅劝王举兵，仪宾邓思铭首建庠兵之议，以瞻财者助饷、负才者参谋、有勇者出战；王大感动。然王年少柔弱，不习武事，乃悉以战守机宜委永宁王慈炎及罗川王由柆主之。于是罗川王与东乡艾命新、艾南英因以尽约诸绅士同仇共义，募集刘琦、杨独龙、僧丹竹等三十六人就南英家歃血誓盟，得义勇七、八千人；诸绅各捐资助饷，兵势稍振。王命思铬参内幕（由柆，端王六世孙；慈炎，端王七世孙）。

　　邳州监生王台辅闻南京覆，泫然流涕曰：『吾谁氏之民也！可使食他粟乎』？起视其廪曰：『此我所树，尽此死』！

　　吴淞副总兵吴志葵帅舟师入申浦，直抵米市塘驻泊；以令箭提富室索银米助饷，纵兵大掠，逐大清所置官吏，公署、狱铺尽毁。

　　泾县尹民兴与诸生赵初浣等据城，宣城诸生吴汉超弃家走泾县与之起兵（民兴，字宣子，崇祯初进士；历知宁国、泾二县，升职方郎中）。

　　休宁金声悬高皇帝像，率士民拜哭，纠集义勇保绩溪黄山，分兵扼六岭。

　　绩溪居万山中，四面皆壁立，止前通一路，长三十里。声营其中，山上设立十三营，以十三副将主之；前以大木扎营，防守甚固。

　　溧阳诸生谢球毁家募兵，兵散被执死（球，佥事鼎新子）。

　　徽州推官温璜守城，与绩溪金声相犄角，且转饷给其军；而徙家属于村中民舍。璜初名以介，字于石；乌程温体仁再从弟。崇祯十六年秋，举进士；授徽州推官。甫莅任而京师陷，亟训民为保障计。及南京陷，知府秦祖襄及诸僚属皆遁；璜叹曰：『城无主，民且相屠』！乃尽摄其印，召士民慰谕，登陴固守。

　　盐城诸生司石盘（一作盘），与都司酆某同举兵。兵败被执，酆言：『此儒生，吾劫之为书记耳』。石盘曰：『吾首事，奈何讳之』！系狱六十余日，狂歌痛饮；与酆皆死。

　　左兵回至湖口，梦庚与黄澍以众降于大清；大清执袁继咸北去。

　　大清英王追闯贼抵九江，郝效忠绐继咸赴其军，同入南昌为后图。将及湖口，效忠随梦庚率所部三十六营降于英王。继咸被执，议相见礼；继咸曰：『贵师徒讨贼灭闯，为先帝报仇，当纳一拜；改葬先帝后成礼，当纳再拜』。遂以两拜礼见。英王大喜，欲署继咸原官；继咸曰：『继咸国之重臣，无事二姓礼』。因挟以俱北。

　　左梦庚挟张亮北行，亮乘间赴水死。

　　「甲乙事案」云：亮与江西巡抚旷昭俱被执不屈，豫王高其节，命二人同处，谨守卫之。二人多方求死，胁之降不从；械至燕京，同时被戮。

　　大清豫王出示南京各城关云：『剃头一事，本国相沿成俗。今大兵所到，剃武不剃文、剃兵不剃民。尔等毋得不遵法度，自行剃之！前有无耻官员先剃求见，本国已经唾骂之矣』。时下令髡发，赵之龙、李乔、姚蜚先剃，徐允元以次剃。

　　十二日（癸亥）

　　会稽王毓蓍赴水死。毓蓍，字符祉，受业刘宗周之门。宗周绝粒未死，上书曰：『愿先生早自裁，毋为王炎午所吊』！俄一友来视，毓蓍曰：『子若何』？曰：『有陶渊明故事在』。毓蓍曰：『不然！我辈皆声色中人，久则难持；及今早死为愈』。至是，召故交欢饮，伶人奏乐。酒罢，携灯出门，投柳桥下，先宗周死。乡人私谥「正义先生」。

　　毓蓍一诸生耳，闻杭州不守，榜其门曰：「不降者，会稽王毓蓍也」。呜呼！使张秉真、莫俪华等闻之，当愧死矣。

　　「宋遗民录」：『王炎午字鼎翁，号梅边；太学生。作生祭文丞相文，速文丞相死成名』。

　　宁国丘祖德与举人龙文钱氏、诸生麻三衡、沈寿荛等各举兵应金声。吴太平、阮恒、阮善长、刘鼎甲、胡天球、□□□、□□□各起兵，与麻三衡号七家军（祖德被劾，提讯获释，而成都已陷；无家可归，流寓宁国。三衡，字孟■〈王睿〉；布政使溶孙。寿荛，字景山；都督有容子）。

　　贵池吴应箕亦举兵应金声（应箕，字次尾；崇祯十五年乡试副榜，贡入京）。

　　桐城诸生方授，字子留；剃发为僧。哭孝陵三日，走嘉兴，登东塔顶哭死。

　　马士英在杭，犹日盼上江捷音。俄阮大铖、朱大典俱仓皇至，士英始知黄得功已兵败死、福王被执。

　　士英驻杭，挟伪太后作威福。有人自南京来云：『太后已乘驴随弘光入天界寺矣』！杭人始知其伪，争驱逐之。

　　杨文骢袭杀黄家鼒。

　　文骢率黔兵五百南奔过苏州，适太监李国辅亦至；猝入城，执家鼒，数其罪而杀之。周荃逃去，文骢遂自行巡抚事。

　　「坚瓠集」云：湖寇揭竿杀黄安抚，城中鼎沸，吾家尽室出避；赖大清兵继至，人心宁定。至八月中始归，庐舍安然，人口无伤。

　　宜兴卢象观赴水死。象观，字幼哲，象升弟也；崇祯十六年进士。象观于六月起兵；败，投水死。象观弟象晋，剃发为僧。卢氏一门后先赴难者百余人，从弟象同及其部将陈安死尤烈（象观官中书，象晋、象同皆诸生）。

　　吴淞总兵官吴志葵自海入江，结水寨于泖湖；总兵黄蜚拥千艘自无锡至，与之合。参将侯成祖守金山（承祖，字怀玉；世袭金山卫指挥）。

　　黄蜚，字文麓，南昌人；本姓涂。少随其舅黄龙镇辽阳，龙死无子，蜚袭；遂冒母姓，积官后军都督。大清兵南下，诸将皆降；不降者，惟蜚与黄得功。得功死，蜚孤军驻池、太间，未知所向。闽帅郑芝龙贻书于蜚，约发兵下江南；蜚大喜，移兵江口。抵苏州而芝龙兵不出，遂与志葵合。

　　承祖与志葵议不合，愤然起曰：『府城凭大总戎提督，金山卫吾当死守，誓不使北兵得近卫城一步』！承祖遂回金山。

　　马士英、阮大铖等请潞王监国，不受；母妃召，王泣拜，终不受。

　　镇徐将军李成栋降于大清，命为松江总兵。

　　西充庞昌胤，崇祯十年进士，官青阳知县。南京覆，走匿九华山，谋举兵；事泄被执，夜死旅店中。

　　武进欧敬竹居城南戈桥，修破扇餬口。闻南京变，招邻人饮，与诀曰：『忠义祠池水至清，来日我当赴之；若且尽我一杯酒』！其妻提壶适至，曰：『子休矣！闻旧官皆做新官，又安在子』！敬竹曰：『此尔翁所以欲死也。媪何知』！竟自沉死。

　　故邵武同知王道焜字昭平，钱塘人。慨然谓其子均曰：『世受国恩，死固分也』！遂投缳死。

　　道焜，天启元年举人，官同知；以贤能，征入京。都城陷，微服南还。

　　曾英据重庆，屡破贼兵；王祥出师綦江，与之相犄角。祥才武不及英，而王应熊委任之，倚两人以自强。诸将杨展等各据州县自雄，应熊不能制。

　　十三日（甲子）

　　镇江总兵郑鸿逵、户部主事苏观生奉唐王入闽监国。王讳聿键，小字长寿，太祖九世孙也。洪武二十四年，太祖封第二十三子桱于南阳，国号唐。传至端王硕熿，欲立其爱子，囚世子器■〈土盛〉于承奉司；王父也。王方三岁，从之囚；年二十八，尚未请名。世子遇毒薨，立为世孙。崇祯五年袭位，年三十一矣。七年流贼起，蠲金筑南阳城。援潞藩例，乞增兵三千人；不许。八年冬，贼犯南阳，复请护卫；又不许。九年八月京师戒严，倡义勤王；巡按御史杨绳武以闻，庄烈帝切责之。王行至裕州与贼遇，亡其内竖二人。事定，下部议，给事中冯可宾、锺炌议废为庶人，徙凤阳高墙。监送同知张有度欲以槛车械致之，王自裁不殊。至凤阳，陵奄索贿不得，用祖制铁锁法以困苦之；王不胜其辱。有司廪禄不给，资用乏绝。淮抚路振飞周恤甚厚，每以私钱助王；又疏请加恩罪宗，王甚德之。及甲申三月北都陷，福王自立于南京，乃赦王出高墙；礼臣请复王爵，不许，命徙居广西平乐府。行至杭州，值南都不守、福王又被擒于太平，鸿逵、观生遂奉王入闽。

　　端王憎世子唇有瘤，爱嬖妾所生二、三两子；因置世子并王兄弟四人于幽室，饮食不给；赖书堂官张某暗传薪米，得不死。王好学，虽处幽囚，犹命张书堂觅书传入。端王将立次子，次子给世子曰：『兄袭爵在迩，须医治唇瘤乃可』。世子从之。次子即贿医生郭某鸩世子死，无敢发其奸者。后端王薨月余，王尚不知。及巡方、道、府临吊，张书堂密闻于王；王号哭，踰墙出，执仗行礼毕，即泣诉家难。守道陈奇瑜、知府王之柱为之请嗣，巡方御史以闻于朝，王得袭爵；三日后，执两叔及医生于宗祠，杖杀之。

　　「甲乙事案」云：世子死，守道陈奇瑜、知府王之柱言于端王曰：『世子薨逝不明，若其子不得嗣，事必发觉』！端王惧，始为王请名，立为世孙。

　　王蠲金修筑南阳城，知府陈振豪弗受功；王以为言，诏逮振豪下狱。八年冬，上疏言：『所有护卫兵一千二百人，半为汴梁班军；乞念城当贼冲，以全军见还』！不许。

　　先是，王府典仗吕调阳奸部军妻而杀其夫，陈振豪杖调阳，正其罪；王衔之，许振豪干没修城工银。按治不实，得旨镌级。又奏杖调阳事，诏逮振豪系狱。久之，王夺爵，锢高墙；振豪获释（振豪，字子出；万历四十七年进士）。

　　先帝欲行宗室换授法，礼臣陈子壮执不可；王遗书子壮争之，称说典制、授引经传，言言有本，廷臣顾弗及知也。

　　督师卢象升道经南阳朝王，值大雨，王执仪注，听象升于品级名下冒雨拜跪；象升衔之，乃构承奉，伺王过。时流寇猖獗，王诣阙面陈机宜，出城百里，卒遇贼闯塌天，夺王旗帜；伪为王，连破数城。象升遂具疏论王通贼，降为庶人。

　　凡新任漕抚，例具四十金遣候；惟路振飞闻望气者言：『凤阳高墙有天子气』，乃亲往候王。王告以吏遇无礼状，振飞疏请加恩罪宗，置吏无状者于法；诏不应。值弘光恩赦，振飞为王谋曰：『方今北地用兵，王必求善地建国，然非重贿不可。王窘迫，何以图此！以臣愚见，大王被冤，今始昭雪，当设位祭告开丧，其费可得也』。王从之。振飞首倡赙四百金，阖属承风厚赠，计共得八千金。入南京陛见，得封广东南雄府。王束装至苏州，闻清兵渡江，移舟嘉兴。遇太监高起潜、都督陈洪范等聚议时事，洪范语多不合。王性暴，遂挥拳殴洪范；起潜跪劝，乃止。洪范降清。王至杭州，劝潞王监国，拒北使招降者；潞王不听。会郑鸿逵自京口至、苏观生自南都至，胥会于西湖。共说王曰：『清兵渡清江，金陵不守；若以浙西为门户，立国于闽，大业可图也』！遂与福建巡抚张肯堂、巡按吴春枝、礼部尚书黄道周、南安伯郑芝龙等奉王监国。

　　时地方奸民纠集各大户逆奴乘时焚劫，辱及妇女；方三、四百里中，皆于六月十三日一齐举事。五团唐氏、六灶顾氏先被其害，上海生员华文明率子士适、女华氏、媳闵氏，挈家赀登舟谋遁。而逆奴顾杰、顾成等八人纠奸民沈朝小纪等数十百人邀之马家坝，文明易小舟渡水登岸；华与闵见贼势汹涌，泣相谓曰：『宁速死，勿受辱』！即携手投水死。越三日，士适收其尸，犹相携不放，酷暑中颜色如生。闵年十九，华年十五（「上海县志」）。

　　上海二十三保祝圣尧家，群奴持刀弒主父子，屋宇立时焚毁；延至各乡，大户无不烧抢。又有顾六等倡率各家奴辈入城，先至绅家索鬻身文契，其家立成齑粉；主被殴辱，急书退契。各大家为之焚掠一空。

　　按明季缙绅多收投靠者，而世隶之县邑几无王民矣。然主势一衰，跋扈而去。甚有反占主产，坑主赀财献之新贵。有势力家因而投牒兴讼者，有司亦惟力是视。物极必反，以是顾六一呼，从者蜂起。

　　马士英等率兵走钱塘，距杭城十里，列营五。

　　杭州张秉纯绝粒死。妻刘氏勺水不入口，阅十有六日，命子扶至柩前祭拜，痛哭而绝。

　　大清兵入苏州，杨文骢遁走处州。

　　大清豫王遣大帅贝勒调兵八万入苏，一从虎邱黄花泾、一从枫桥出横塘、一从高坂桥出洞泾。杨文骢遁，贝勒驻师阊门外白云庵；令士绅朝见，皆行四拜礼。遂命侍郎李延龄同降将土国宝镇苏州，授原任通判徐树藩（一作蕃）署太仓州事，举人王节、李楷等署嘉定、武进等知县。

　　土国宝，开州人，河南总兵；为闯贼所败，失官潜居京师。后降于大清，随豫王下江南。至是，命为苏州巡抚。

　　长洲诸生顾所受，字东吾，老儒也；与计琰善，人称东园先生。闻变，赋诗曰：『身自明朝老布衣，眼看世界不胜悲；从容死向宫墙地，免使忠魂弃浊渠』。又书几上云：『非自同于匹夫匹妇之谅，实不忍为被发左衽之人』！赴泮池死。

　　苏州府学生员华京，字壮舆；殉节死（「府志」）。

　　十五日（丙寅）

　　昆山王佐才等起兵。昆山人议拒守，县丞阎茂才已遣使迎降大清，用为知县；县人共执杀茂才，推旧将王佐才为主。朱集璜、周宝瑜、陶琰、陈大任等并举兵，参将陈宏勋、前知县杨永言率壮士百人为助（佐才，邑人，历官狼山参将；年老矣。集璜，字以发，贡生。宝瑜，举人，官仪对知县。琰，字圭稚，诸生。大任，贡生。共倡义，迎佐才，以其宅为帅府。佐才，字南阳；万历四十一年武进士）。

　　茂才严薙发之令，邑人磔杀之。贡生陈大任推王佐才为主帅，治守具。传闻州中浦六结连巨恶为内应，赂丐者以毒药投井，以火药置窗户，夜举火。时天大暑，民渴不敢饮，众心汹汹。忽雷击里者二人，捕浦六不得，攒槊杀藏六者；而故令杨永言、参将陈宏勋募兵数百人至，遂以永言为监纪治县事、宏勋副佐才，移檄远近。

　　会稽布衣潘集闻王毓蓍死，为文祭之；袖二石及所著诗文，自投渡东桥下。周卜年闻毓蓍死，作「五噫歌」；饮酣，至海滨持一简付牧竖曰：『家人来问，以此视之』。遂赴海死。顷之，父追至，发简读之，乃嘱其弟立后事也。父号哭曰：『儿死诚当，但尸不可得，如何』！明日，怒涛涌尸上，冠履不失（集，字子翔；卜年，字定夫）。

　　集闻安抚使至，泣曰：『苏州之役，吾王父母俱死，三奔丧不得一骸骨归；今腼颜为其民，偷生视息，死何以见先人地下』！为文吊毓蓍，沉于河。卜年闻二子死，曰：『二子死不先，年死不后』！肃衣冠，跃入海（年，山阴人。乡人私谥集曰「义成先生」、卜年曰「全义先生」）。

　　潞王常淓监国于杭州。常淓，潞简王翊镠子，万历四十六年嗣封。崇祯时，贼躏中州，常淓流寓杭州；南都覆逾月，称监国，迎母妃入府。

　　原任左都御史刘宗周令分守台绍道于颖上疏于监国潞王，请诛马士英；不报。

　　马士英至绍兴，绍兴士人犹未知福王被擒也。原任九江佥事王思任上疏，言『战斗之气必发于忠愤之心，忠愤之心又发于廉耻之念。事至今日，人人无耻、在在不愤矣！所以然者，南都定位以来，从不曾真真实实请求报雪也。主人宽仁有余，而刚断不足；感奸相马士英援立之功，将天下大计尽行交付。而士英公窃太阿，肆无忌惮；窥上之微而有以中之：上嗜饮，则进■〈酉灵〉醁；上悦色，则献妖淫；上喜音，则贡优伶；上好玩，则奉古董。以为君逸臣劳，而以疆场担子一肩推与史可法；又心忌其成功，而决不照应之。无一出朝，招集无赖，卖官鬻爵，攫尽金珠。而四方狐狗辈愿出其门下者，得一望见，费至百金；得一登簿，卖至千金。以至文选、职方，乘机打劫；巡抚、总督，见兑即题。其余编头修脚、服锦横行者，不在话下矣。所以然者，士英独掌朝纲，手握枢柄，知利而不知害、知存而不知亡，朝廷笃信之以至于此也！兹事急矣！政本阁臣，可以走乎？兵部尚书，可以逃乎？不战不守而身拥重兵，口称护太后之驾，则圣驾独不当护耶！一味欺蒙、满口谎说，英雄所以解体、豪杰所以灰心也！及今犹可呼号泣召之际，太后宜速趣上照临出政，断酒绝色、卧薪尝胆，立斩士英之头传示各省，以为误国欺君之戒！仍下哀痛罪己之诏，以昭悔悟；则四方之人心士气犹可复振，而战鼓可励、苞桑可图也』！又上书士英曰：『阁下文彩风流、才情义侠，职素钦慕。即当国破众疑之际，爰立今上以定时局，以为古之郭汾阳、今之于少保也。然而一立之后，阁下气骄腹满，政本自由、兵权独握，从不讲战守之事而止知贪黩之谋，酒色逢君、门墙固党，以致人心解体、士气不扬。叛兵至，则束手无策；强敌来，而先期已走。致令乘舆播迁，社稷邱墟。阁下谋国至此，即喙长三尺，亦何以自解也！以职上计，莫若明水一盂，自刎以谢天下；则忠愤节义之士，尚尔相谅无他。若但求全首领，亦当立解枢权，授之才能清正大臣，以召英雄豪杰，呼号惕厉，犹可幸望中兴。如或逍遥湖上、潦倒烟霞，仍效贾似道之故辄，千古笑齿已经冷绝；再不然，如伯嚭渡江，吾越乃报仇雪耻之国、非藏垢纳污之地也！职当先赴胥涛，乞素车白马以拒阁下；上干洪怒，死不赎辜。阁下以国法处之，则当束身以俟缇骑；私法处之，则当引领以待鉏麑』。

　　嘉定士民起兵，推侯峒曾为主；偕里人黄淳耀、张锡眉、龚用圆、马元调、唐全昌、夏云蛟等誓死固守（锡眉，字介兹，崇祯三年举人。用圆，字智渊，天启元年举人；官秀水教谕。元调、全昌、云蛟，并诸生）。

　　峒曾子玄演，字几道；玄洁，字云居：俱诸生。从父起义，杀大清所置县令，捐数千金犒军。北帅李成栋自吴淞至，以数十骑追城下挑战；玄演帅壮士追逐，尽歼其骑。

　　三原焦之雅与布衣郭雄丽起兵于耀州张果岩，大清兵御之于富平、泾阳、合阳诸县境，屡为所败。既围庆阳，大清援兵大至，雄丽被箭死；之雅被执，怜其孝，置弗问（之雅，字大夏。父原溥，骂贼支解；李自成下令：有收视者族之。雅持刀行哭于市曰：『若不许我收父尸，我则自刭』。自成许之。雄丽，字君镇；泾阳人）。

　　华亭沈犹龙偕里人李待问、章简等募兵壮数千人守城，与吴志葵、黄蜚相犄角（待问，字存我，崇祯末进士；官中书舍人。简，字坤能，举人；官罗源知县）。

　　先是，松江有指挥常某集义，杀大清安抚吴□坦、顾大猷，而遍括郡人金钱助饷。郡人苦之，乃敦请犹龙为主。

　　太仓奸人素衔张采者，群击杀之；复用大锥乱刺之。已而苏，避之邻邑；又三年卒。

　　太仓之俗，豪奴皆充衙役，表里横行。每州守至，受先率诸乡绅告以严束衙役，为若辈所积恨。鼎革时，诸人擒入教场，毒殴而毙；人散去，一僧负之入庵，卧于韦驮之前。多方救之，得苏；久之，得遁去。受先平日最恶佛，而救其命者乃一僧也，岂不异哉！先是，娄东有降箕者忽书云：『后日贤绅被难，须着城隍神救护』。至被殴时，见有朱衣者以一网覆身，故得复苏（「坚瓠集」）。

　　大清除江阴县令方亨到任，莫士英大失所望；见亨，遂昌言『剃发之令，民心皇皇。俟参谒上台回署，一决可否』。

　　大清提督金声桓命吴亮遗书江西巡抚旷昭，说之降。昭不从，答书曰：『昊天不吊，先皇帝身殉社稷，乃臣子杀身成仁之秋。而孤臣尚仗旄拥纛、开府岩疆，诚以本朝中兴有地、南京中兴有主，庶得藉以雪犬马之心而图桑榆之效；岂知人谋不臧，补报无术！不思先皇帝之恩，而汲汲报其私恩；不思先皇帝之仇，而汲汲报其私仇。贤奸杂处，功罪不明，使江上四镇逍遥于西北、荆楚大帅结怨于东南，自相攻击。故贵国得无亡矢遗镞之费，遂越长江天堑之险，中国尚可谓有人乎！夫吴将军之乞师贵国也，本效包胥之哭，使贵国能成复楚之功；故荷戈执殳，为王前驱，转战数千里、杀贼数十万，天下称为奇男子。今大仇未复、宗庙再倾，逆闯构鹬蚌之势，而贵国享渔人之利；岂吴将军之用心哉！岂天下之所望于吴将军哉！故为贵国计与吴将军之为本国计，莫若穷追贼党，以正厥辜；若亡命四逸，则当传檄天下，构捕其首。然后择先皇帝之诸子或宗室之亲而贤者立之，以为中兴主；再简二、三元老以辅翼之。其旧将拥兵宿内地、坐视国亡不能挽救，且恣行掳掠为民患者，杀无赦；别选才望儒将以莅之。如是，则中国免汤火之患、奠衽席之安，皆贵国之赐也。如是而厚玉帛、通婚姻，世讲盟好、永绝战争，书之史册，岂不贻万世之美名！命吴将军亦得藉以不朽哉！贵国兴灭继绝，在斯一举。昭束身待命，是其本事。不然者，惟有率江右文武百姓背城借一，以死报国耳』！

　　金声桓，字虎夫；辽东卫人。初，大清兵破辽东，金家被掳，独声桓逃走入关。身才表表，性沉猜，善持两端，见人默无一语。以军功，累官总兵都督同知，隶左良玉后军。大清兵从英王追闯贼至九江，左梦庚率所部降，王旋师携诸将俱北；独声桓请于王，愿收江西自效。王乃命声桓为江西提督，与闯部降将王体忠合营屯浔阳江，规进取。吴亮，其所署九江知府也。

　　旷昭，字白于，遂宁人；万历中进士。

　　朱大典还金华，据城固守。

　　刘宗周与于颖书曰：『监国举动全无足恃，劾士英疏朝上即宜夕下，何至三日尚无进止！明府不必候旨，再疏、三疏申大义于天下而已』。

　　闽广总督刘若金欲驻福宁州以抽洋税，州中士民及铺户恐致骚扰，粘帖拒之；遂激变，罢市。

　　潞王从巡抚张秉贞及陈洪范等谋迎款大清；及大清兵压境，王奉母妃率众开门降于大清。

　　贝勒至杭，以书遗陈洪范招王。王度力不能抗，遂诣其营，请勿杀害百姓、士绅，贝勒许之；王遂奉太后，率巡抚张秉贞、左布政使莫彦华、督粮副使王敬锡、杭严道兵备副使吴简思、水利道副使钱志驺等迎降。贝勒按兵入城，市不易肆（潞王监国仅三日）。

　　潞王遣钱塘知县顾咸建犒师；既复命，即出城去。寻被执，死之。

　　咸建首悬城上，一蝇不集，颜色如生。

　　二十六日（丁丑）

　　唐王次建安，下令曰：『昔我太祖高皇帝扫荡群氛，统一区宇；成祖文皇帝燕都定鼎，威震华夷：仁涵义育，累洽重熙。何期数当阳九，天降鞠凶！昔年蓟北，独深蒙难之悲；此日江南，复有北辕之恨。孤惭凉德，雪耻未遑；念切同仇，请缨有志。今尔臣民连笺劝进至再、至三，谓寇迫杭州，人无固志；贼臣有屈膝之议，举国同蒙面之羞。孤览斯言，抚膺陨涕；痛统绪之几堕，怅天下之无君！孤不得已，俯顺舆情，允从监国。护于六月二十八日朝见臣民于建安，收拾余烬，恢复南都；张皇六师，迎还玉辂。萃王灵于涣散之后，出百姓于汤火之余』。

　　接此令旨，王亲笔挥洒。先述世系，后述时艰；痛天潢之惨裂，复怅王室之颠隮。洒洒千言，不能悉载。一称张鲵渊先生、一称吴梅谷先生，方诸刘、祖，比于温、陶。捧读者，无不呜咽流涕也（三余王氏）。

　　又谕郑鸿逵出示安民曰：『寡人布素，十年毫未烦扰。今除下程小饭该县官备办外，一切供亿并毡彩无益等事，俱各免行。当百姓剥骨见骸之日，寡人誓约以安天下。违旨者，治以不忠扰民之罪。随侍官校不过十人，敢擅取民间根薪粒米，实时察启讲究，定然捆打八十，割耳示众。寡人生平直性实心，字字真诚。尔各官一体遵行，无负寡人惓惓至意』！

　　翰林院学士黄道周进誓师文、监国祭告天地文、登极诏共四通，并缴赐银三两；王手敕答曰：『所进撰文，俱能写孤意中事；且典核有体，孤心嘉悦！留至日备用。孤今日夜焦劳新创诸事，方盼先生速至，便议战守并监国礼仪。至在途之费，上下所共需也；同舟分济，典非溢格，不准再辞。着即祗受，称孤轸恤之意』。

　　郑芝龙劝唐王监国，进笺；王手敕答曰：『汉、唐中兴，各有成资。今止一隅，势非昔比。况孤庸质，恐羞祖烈！惟是先生兄敬弟忠，勋猷夙着。前靖卤伯奉孤南来，实惟先生是奔是依；自孤勉允监国之后，专望先生兄弟。在朝，则孤之心胆也；在边，则孤之臂膊也。孤与先生等，才不愧太祖臣子。至于诸将，则均有安危之寄。一统告庙，功成封侯，孤必不负』！

　　二十七日（戊寅）

　　谕郑鸿逵曰：『昨据先生启请中标黄将官领兵三千（一作二千），各令把守仙霞关等；业已俞允，兼令发稿矣。孤发稿后，思念兵将跋涉之苦，孤目亲睹；今使兵将把关，必要先足其月粮，然后好责其成功。兹谕先生：各兵将一概应支粮饷及前遣粮资并先生捐资代给者通算欠数，俟孤到省陆续照补外，今将现在把关兵将二千名，即将浦城县现存正额每名先给与现月（六月）一月，并再预支闰六月一月，示孤轸念兵将至意。其额兵二千，传谕该将：一不许兵冒领、二不许纵兵淫酗、赌博等弊，抖擞精神，一意防守外，仰先生即将标大小将领年貌、籍贯、履历速造简明文册一本并历年各将照给支饷数目，各兵行坐每名支饷数目，并自今年正月起至六月各饷支过几月？通共领过银若干？现欠几月？每月欠银若干？通共欠饷若干？先生赔应若干？曾应挪补公家别项若干？某饷断宜急补、某宜稍缓补给？俱造简明文册一本；共册二本，一、二日即造进来。其发过犒银并支过该县两月饷银给发后，再行造册；一面具启、一面移部，以凭开销。孤以困顿余生，宫内生长，不谙军国大事；惟先生竭力辅孤，以全奉孤南来精忠大节』！

　　总兵方国安，浙人；左良玉标官也。左梦庚兵败，国安南奔，与朱大典有隙，围攻金华，杀掠颇惨。

　　海宁乱卒乘机乞饷，环署大噪。知县林垐罪为首者而如其请；以城孤不能存，引去（垐，字子野，福清人；崇祯十六年进士）。

　　海宁举人祝渊投缳死。杭州失，渊方葬母，趣工人速竣事；还家设祭，即投缳死。年三十有五。

　　海宁进士俞元亮、举人周宗彝与弟启琦，俱殉节死。

　　行人陆培闻潞王降，索酒饮，将自裁；其妻昼夜守，培乃遣妻他往，拒户自经。妻侄破壁救之苏，培大恨。赋绝命诗二章，上书其母，以绳授二仆曰：『我为烈士，若辈宜相成』。坐方床，从容自缢。死年二十六岁（培，字鲲庭；仁和人）。

　　太仓既下，诸生王湛与弟淳复举兵围城。兵败，淳赴水死、谌殁于阵。

　　二十九日（庚辰）

　　总兵南安伯郑芝龙进唐王冰纱十端，漳纱、葛纱、软纱、永春布各五端；启曰：『芝龙盥手跪诵唐王殿下赐谕，如丝如纶，感高厚之恩。惟是天步艰难，正望荡平之日。幸殿下神明，尤为中兴之主。芝龙前得胞弟鸿逵手信，慎重之过，恐武备未周，致有窥伺；故意从迂远之行。兹逢令旨谕示，芝龙即亟会抚按、司道及缙绅、孝廉、贡监、生员，无不欢欣鼓舞，共庆升平。人心如此，天意可知。祸乱之作，皇天所以开圣人也，其在斯乎！然先监国而后登极，此与芝龙之见暗合矣。又据差官邹泰传谕，欲居贡院。察贡院逼山腋，稍雨即患水；当以布政司为行宫。若布政司一时未便搬移，芝龙总兵衙门亦可驻跸；既与抚按各官议妥，不敢有烦睿虑。其谕旨赐龙胞弟芝豹者，因芝龙在省督舡、彼在安平练兵，相去六日路程，方差人賷去，未及取启回报，统维慈宥！芝龙一味拙直，苟有奏误，更望天涵；到底方信芝龙之无他也』。王手书答云：『自古英雄相遇，凡功业之巨细，正在相信之浅深。启内一切慎举动、择行在，识虑周详、任事坚决，孤更感激！另启所进衣着，孤即受用，以昭与卿一体之忠爱云尔』。

　　又谕芝龙云：『把手关隘一切急务，先生业已料理有绪；孤不胜嘉慰！措饷之难，其来已久，孤今惟实实至俭至劳，布素外朝以先天下；余俟监国后，与先生等面议而行。至委先生兄弟守巡总督重任，出孤独断，倚任之专；先生不可辞此官，即孤不可辞监国。闰六月初一日常过建宁，一切监国事宜，俱要预备；一统所基，关系至重。勉之慎之』！

　　归安知县某作启迎贝勒，悉列诸生名于尾。韩敬之子绎祖字茂贻，上书湖州知府，乞除己名；知府以其书张明伦堂，挂冠去。

　　临安知县唐自彩闻潞王出降，与从子阶豫逃山中（自彩，达州人）。

　　时邑吏皆望风而遁，士民倚训导过俊民为城守。城陷，俊民被执；不屈，缢死功臣山（俊民，字遵伯，无锡人；崇祯十年岁贡）（「无锡县志」）。

　　魏忠贤窃柄时，有养女任氏者极美艳，性狡多智；谋进于熹宗。熹宗宠幸之，立为贵妃。及闯贼入宫，妃伪云：『我天启张皇后也』！贼不敢犯。后贼败走，妃挟宫中珠宝逸出；遇一少年，如前对之。少年利其有，匿之出都。年余，少年尽费其所挟，贵妃衔之；偶语于人曰：『我先朝皇后也，胡为至此』！闻者大骇，遂闻于官。递送至京师，举朝无一识者，人人果以为张皇后也。有太监王永寿从人间窃窥之，曰：『此任贵妃也』！以手指之，喃喃骂不止；妃亦窃窥永寿，泣下面发赤，闭目如不闻者（丹阳诸生贺宿「纪事」）。

　　闰六月辛巳朔

　　江阴诸生许用倡言守城，远近应者数万人；推典史陈明遇主兵，用徽人邵康公为将。而前都司周瑞龙以舟师泊于江口相犄角（明遇，浙江人，居官以长厚称；破家殉义）。

　　时剃发令下，许用大言于明伦堂曰：『头可断，发不可剃』！北门乡兵拘方知县于宾馆，求明遇旧藏火药、器械，随执守备陈瑞之，搜获在城奸细黄瑞生、陈天璧，俱破产从军（许用一作许用德，明遇名选）。

　　「江上遗闻」云：乡兵裂方亨衣冠，殴死其从人，焚之；拘亨于宾馆。抵暮，执送孝廉夏维新家。

　　「海角遗编」云：方知县走匿乡绅曹子玉家，其镇守兵马尽为乡兵所杀。

　　众知陈瑞之纳款营升，且代方亨申文乞兵。适瑞之至东关，杀其负纛二人、马二匹。瑞之踰城出，遂执其妻孥于狱。随获瑞之父子杖之，亦收禁。

　　长州诸生陆世钥集义于陈湖。世钥，字兆鱼；世居陈湖，以富称。时剃发令下，乡民惊惧。适府、县差催马草，挟兵势需索。陈湖有十将官者，遂杀府、县差，焚其舟；煽诱乡民揭竿称变，邀世钥同事。时城中富室皆避居水乡，为此辈朵颐已久；于是遂大肆劫掠。世钥乃尽毁其家，集千余人，捐数十万以供饷；严禁部下虏一钱一缕者，杀无赦。名与十将官为犄角，实防遏之也。

　　吴人朱旦者，祖为朱鹭人，称白民先生；着「建文书法疑」，极意表扬逊国诸臣。旦曰：『我祖作书忠于建文，今我举义忠于先帝，虽死犹生也』！遂拜母诀别。往太湖说黄蜚诸帅恢复郡城，不应；复贻书吴志葵，亦不应。乃同西山徐云龙等集义举兵。

　　杨展既复州，贼将冯双礼来寇，每战辄败；孙可望以大众援之，隔江相持一月，粮尽。樊一蘅退屯古蔺州，展退屯江津。贼追袭朱化龙及佥事蔡肱明于羊子，化龙率番骑数百冲贼兵；贼惊溃，死者满山谷。化龙以孤军还守旧地，他将复连败贼于摩泥滴水。

　　会稽诸生郑遵谦倡众起兵，余姚熊汝霖与孙嘉绩同起兵。

　　时浙东郡县降附，易置官吏。余姚摄印官鸠闾左少年为驰道，鞭扑之；众哗。故九江佥事孙嘉绩乘众怒，斩摄印官；闾左少年辍耕而从者数千人。绍兴郑之尹子遵谦杀奄人屈尚忠，绍兴守、会稽令召集故所知豪杰应之；宁波钱肃乐亦应之。

　　屈尚忠自南京逃至越，遵谦曰：『吾闻诸念台先生：『凡系逃官，皆可斩也』。即棰毙之。

　　遵谦出，以幼子托孟仲芳；妻孙氏，自经于西郭门尼庵中。

　　王期升为绍兴太守，梦有持简入谒者，觉而记其姓「殷」。以问推官陈子龙；

　　子龙曰：『越乱兆矣！此殆会稽守殷通也』。至是而验。

　　初二日（壬午）

　　福建布政司周汝玑、参议傅云龙、张文辉、副使佥事柴世■〈王延〉、陆怀玉、李长倩、罗万爵、张夬、刘柱国、张晋澄、王宇、都司陈绩、郭轲、杨升铖具笺迎贺唐王云：『分班锡宠，宗支首重于维城；压纽储祥，嗣服莫光于监国。殷忧启圣，或聆基命之歌；多难兴邦，载辑景山之颂。恭惟陛下忠怀帝室，孝笃天经。国号从唐，佐治顺尧天之则；藩封移秀，派演流涓水之芳。锡玉辂以疏荣，执桐圭而作宝；岂谓遭家不造，遂俾国步多艰！念主上之播迁，敷天疾首；痛臣民之流散，率土寒心。苟非白马之盟，孰系紫宸之重！爰揆神异，允协祯符。是用师锡佥同，天人交与。金枝千叶，独推一本之向阳；玉水万流，共仰朝宗之入海。闽对虽褊，负水凭山；闽众虽孱，本忠依孝：一成一旅，少康王自有成（一作仍）；三让三推，孝友来于代邸。精克厉于胆尝薪卧，势终免于泉达火然。保四海而非难，王天下其再见！汝玑等涕泪余生，遭逢盛举；悲已深于集蓼，喜忽动于开熙。朝上国之麟图，繄仅有光赤社；歌高皇之龙种，行将继美朱陵。伏愿持危，以虑雪耻；无忘世德，营怀安辑。一新君臣上下之往辙，尝思光武中兴；亟回东西南北之人心，必奏昆阳大捷。想片时弘运，不过腐鼠孤雏；计一统皇舆，位看游麟巢凤』。

　　王手答书云：『孤允藩院公启，定于本月初七日驾临布政司监国矣。切望文武协恭，各捐夙谬；共图恢复，仰慰高庙。彝典酬功，孤必不靳』。

　　海宁诸生查继美与同里俞元良起兵拒守（继美一作美继。美继，字仲含。元良，崇祯七年进士）。

　　左懋第闻南京失守，恸哭。其弟懋泰官吏部员外郎，降贼；后归大清，授官。来谒，劝之降；懋第曰：『此非我弟也』！叱之出。

　　初，懋第被囚太医院，刘英及曹逊、金镳入讯，踰垣得见。懋第发疏，令金镳偕都司杨文泰赴南都奏之；及至，而南都已失守。懋第得信，题诗悲悼。

　　大清兵攻嘉定，侯峒曾举火焚其舟。

　　大海贝勒剃发令下，长洲少詹事徐汧慨然太息，作书戒二子；肃衣冠，北向稽首，投虎邱新塘桥下死。阅三日，颜色如生；郡中赴哭者数千人。又一人儒冠蓝衫而来，跃虎邱剑池中死；土人怜而葬之，卒不知何人也。

　　先是，汧致书亲族云：『前月六日之夕，弟即引决于庄舍，为庄奴所觉，志不能遂。今绅士欲郊迎贝勒，乃弟临大节之时也。存此不屈节、不被发之身，以见先帝于地下』。至是，复移书友人，从山中移舟虎邱；月下沽酒独饮，饮毕从容赴水死（子枋，字昭法；崇祯壬午举人）。

　　无锡诸生严绍贤，字与扬；一鹏兄子。闻剃发令下，不告于家，自经寝室：一婢从死，逸其姓（见志）。

　　常熟义兵起，推原任知州严栻为主。陈主簿出示令民剃发，乡城百姓拥乡绅宋奎光等至察院拜龙牌，设誓不愿剃发；殴陈主簿，立毙。遂团结义兵，固守城池；推兵部严栻为主（栻，字子张，严文靖公孙、文文起婿；甲戌进士。弘光时，授兵部职方司，不出；翩翩佳公子也）。

　　丹阳诸生贺向俊与汪参去之大丕山，旬日聚众千人，袭金坛破之。大清兵至，向峻为主兵者画计策，不听。或劝之去；曰：『共举事而弃之。不义；吾与城俱碎耳』。兵败被执，不屈死；年仅十九。参跳而免；已稍收余卒，复搏战城外，手格杀四、五人，被重创死。

　　初三日（癸未）

　　唐王舟次水口驿；驿乃古田县地，为入省之咽喉。先时，驿递有坐驾大舡祗候水次，王却之不御。惟乘民间小艇仅载数人者，宫眷在焉；不设彩幔及鼓吹。观者举手加额，以为俭素如此，吾民其有瘳乎！郑芝龙迎于舟次，即赐接见；传谕各官，俱候登驿朝参。及登驿，各官恭迎道左，至驿阶下，行四拜礼；王谦抑，赐答两拜。传谕各官暂退，仍亲标二十员名进：在东者，南安伯臣郑芝龙、靖卤伯臣郑鸿逵、巡抚臣张肯堂、闽广总督臣刘若金、巡按臣吴春枝、屯盐道臣罗万爵、兵备道臣张夬、分巡道臣王芋、都司佥书臣陈绩、内臣王承恩；在西者，户部侍郎臣何楷、大理寺卿臣郑瑄、通政司右通政臣马思理、光禄寺少卿臣林铭鼎、尚宝司少卿臣郑焜贞、四川按察使臣曹学佺、科臣陈燕翼、臣张利民、道臣郭贞一、臣王锡衮。时郑瑄、马思理、曹学佺俱在籍，穿吉服；何楷等俱自南京来，穿素服待罪。王宽仁，怜其不得已之故，有旨勿问，赐坐、赐茶。即面谕云：『闻省城行在择布政司，一时官吏搬移，加之修理，未能猝办；暂于总兵府驻跸，各宜仍旧，勿得营造，致滋劳费』。随谕侍卫，捧出御用剩银一百五十两，系淮扬巡抚呈进者；除在途犒赏、买办外，即充修葺丹垩之施，勿取诸民。时有议修宫费，酌派各属者；曹学佺言于郑芝龙曰：『仁声仁闻，王政之先；岂宜睿驾未临，而先派多金修理！是播侈风于下也。不肖有司，藉此而括库藏、科百姓；增美之谓何，而彰其过乎』！芝龙即出示禁止之。

　　是晚，唐王命于水口驿下关泰山庙议推各要紧衙门职员。次早至芋原驿，始定；具疏以闻。

　　南京细柳街瓦匠独不薙发，人皆危之。匠饮酒自若；暮归，其妻强之遵令。匠佯醉，许以明晨；中夜，自经死。

　　金坛木匠不薙发，哭祭祖父，投水死。苏州玄妙观鬻面者不薙发，夫妇对经死。鄞县樵者不薙发，歌曰：『发兮发兮，父之精兮、母之血兮！我薙发兮，何以见我父母兮』！遂自沉死。

　　武进五牧镇薛叟蓄鹈鸟、捕鱼为业；不肯剃发，自经死。

　　初四日（甲申）

　　唐王舟次洪塘登岸，择吉入城；王暂憩民家，庭无供张，市不易肆。愚民以为天子来，更静于县吏。

　　降令旨云：『孤今监国闽省，遵制举用部阁等官，虚心听纳，惟慎惟公。除不忠先帝皇上负国害民者概不录用外，藩院诸衙门既会议确当，概允所启，分别摄事还职』。

　　谕布政司速造诸祖神位，设太庙。旨云：『自古忠臣孝子未备居室，先立宗庙。今孤瞻仰孝陵，不胜愤痛。既议监国，必先祭祖，方敢摄政。速于该省择一公所，匾曰「行太庙」；届期行礼』。

　　授曹学佺太常寺少卿（学佺，字能始，侯官人；万历二十三年进士。天启二年，官广西右参议。着「野史纪略」，直书梃击本末；刘廷元劾之，削籍归）。

　　苏州诸生殷献臣避兵荻溪；家人有薙发者，见之号恸三日，不食死。石士凤，贸易青蚨为业。不薙发，死；系小竹牌子于带，书「大明不屈义士」。

　　故苏松巡抚祁彪佳给家人先寝，端坐池中死。彪佳自杭州失守，即绝粒。死年四十有四。

　　北兵至杭州，彪佳约刘宗周起义，不果。及贝勒檄诸生投谒，彪佳语妻商氏曰：『此非辞命所能却；若身至杭州辞以疾，或得归耳』。阳为治装将行者；家人信之，不为意。至夜分，潜出寓园外放生碣下，投水死。先书于几云：『某月日，已治棺寄蕺山戒珠寺，可即殓我』！其从容就义如此。女德茞，字湘君；哭父诗有云：『国耻臣心在，亲恩子报难』！时人传诵之。

　　淳安方希文，好蓄书。值杭州不守，大帅方国安溃兵掠江浒，数百里无宁宇；希文避山间，载书以往。会幼子病疹，希文出延医。妻项淑美与一妪、一婢处，乱兵突至，纵火肆掠。婢挽淑美衣，欲兴俱出；正色叱曰：『出则死于兵，不出死于火；等死耳。死火不辱』！时妪已先出，去见火炽，复入呼之曰：『火已至此落，诸妪皆匿他所，奈何弗出』！淑美不应；急取书堆左右，高与身等，坐其中。须臾火迫，书尽焚，遂焚死。兵退，希文归，则余烬旋而成堆，若护其骨者；一恸，灰即散。乃即收骨瘗诸先兆。

　　参将何以培，字曰厚，无锡人；太仆少卿栋如孙。栋如散家财养死士，期为国用。以培少负气节，精击刺、战阵诸法；弘光朝以良家子从军，命为参将。弃官归，屏居湖滨；悬祖画像于室，佩所遗故剑，刍秣良马欲有所为。邑人先归顺者，欲除异己自效，以以培名闻郡守；郡守命其人檄致之。有僧三山者，故栋如家将；诇得之，夜半走告以培，邀以俱亡。以培叹曰：『吾家世受国恩，岂有逃死』！天明檄至，持檄者即以培戚也。从容留饮，谈笑如平生。遂偕至郡，太守盛陈兵卫；以培白衣冠，束带入。躯长八尺，丰颐白晰，仪观甚伟。太守一见，啧啧好语曰：『降不失富贵』！曰：『吾世臣，无降理』。曰：『不降，且不得生』！曰：『愿即死』！再问，答如初。太守目左右喻意，或引以培耳语；厉声叱曰：『斫即斫耳，何效儿女子为』！即解衣就缚，神色不少动；遂斩于市。

　　鄞县故刑部员外郎钱肃乐与总兵王之仁共守宁波。宁波乡官议纳款，肃乐力言当举兵拒守。诸生华夏及董志宁等遮拜肃乐，大呼倡首，士民集者数万。肃乐乃建牙行事，郡中监司、守令皆逃，惟一同知治府事；已赍图籍迎降。闻兵起，叩首请罪；肃乐索取仓库籍，缮完守具。会总兵王之仁既纳款而悔，入城与肃乐缔盟共守。

　　王之仁已具降表，肃乐大会缙绅士子于城隍庙，召募义勇；郡绅谢三宾阴致书之仁，谓『一、二庸妄书生，恐为祸阶。须以公之兵威胁之』！之仁至宁，陈兵教场，受约于肃乐；出三宾书，诵坛上。三宾戟手欲夺之，之仁色变；有左三宾者，使三宾任饷而止（之〔仁〕字九如，宛平人；太监王之心弟）。

　　初五日（乙酉）

　　唐王命司礼监传谕：『天气炎暑，公件紧急，各启朝者概从简便；在任文武及大小绅衿百姓，俱止行一拜、一叩头礼。续到者，免朝』。

　　福州府知府请冕服式，令旨照依「会典」。

　　大常寺少卿曹学佺朝见，启进三款：一为福建解京钱粮俱宜属兵饷项下，祈勿他用；恐防不继。一为礼成之后，即宜造靖卤伯郑鸿逵抵关，相度防守、进取事宜以闻。一为禁戢逃兵沿途抢掠害民，似宜急谕主将令其识认部下之兵、收拾什伍，示以赦辜复用之意，暂纾民患。王以为三者皆着实可行，因目之曰：『此海内名儒也。孤在唐国，闻名久矣。兹幸在此得见，以慰数年景慕之意』。即赐坐、赐茶。

　　传谕礼部：『初七日入城监国』。先祭告天地、太庙、唐国宗庙，俱用太牢，陈设簠簋笾豆如礼；仍拟祭文三篇，摄礼部臣刘若金会太常少卿曹学佺撰者。陈设俱遵谕行。

　　初六日（丙戌）

　　嘉兴知府锺鼎臣与前大学士钱士升、给事中马嘉植、翰林屠象美、同知朱大定、知州刘履丁及士升子棅、侄旃等称奉潞王令旨举兵，附者甚众；推故尚书徐石麒主城守事，杀大清所置秀水知县某（鼎臣，字彝公，新会人，崇祯七年进士；官真定府知府未赴，本年五月改授嘉兴。之官时，南京已陷；或劝之勿行，鼎臣曰：『见危苟免，义之所不敢出也』！卒莅任。大定，字君永，秀水人，文恪公国祚第六子；以荫，官成都通判。以入觐，返里门。履丁，字渔仲，漳州人，贡生；官郁州知州。棅，字仲驭，年十九举崇祯十年进士；官广西佥事未赴，归养。义师起，首输万金。旃，字彦林，巡抚士登子；崇祯六年举人。弘光初，授职方主事。先是，大清命陈洪范至嘉兴招降，巡道吴克孝大集士民询之，愿降者众；克孝遂微服行。大清帅贝勒至，士民献册籍降。比髡发令下，众难之，始谋举义。石麒迎镇将陈梧为帅，军声颇振；大清兵备吴简思从水关遁）。

　　钱棅与从兄旃分防嘉善间，出偏师邀战，北兵甚畏其精锐。旃子默字不识，年十四举于乡、十五成进士、十七官知县；从父起义。

　　甪里街徐圃臣，偕同人三五中堂署话。闻堂柱中腷膊三响，柱忽开裂，跳出一缁衣雏僧，长二寸许，背负黄袱包，绕地疾走。众皆骇愕，环而逐之；随手攫得，咥然有声。以漆匣缄覆，移时阒寂；启视，则化为燕窝，残泥零落，他无所有。亟召术者黄某占之，黄颦戚良久曰：『此大不祥事。夫僧者，薙发之象也；负包而走者，无家可归也；燕泥零落者，破巢之下无完卵也：吾郡其有大厄乎』！未几城陷，焚戮之惨果符前兆。

　　桐乡村人业蚕者入市，闻大清兵至，阖户自缢死。

　　钱秉镫妻方氏，桐城人；避寇寓南都。秉镫与阮大铖有隙，避吴中；方挈子女追寻得之。已而吴中亦乱，方知不免；乃密纫上下服，抱女赴水死。

　　江阴陈明遇下令：城中有能搜获奸细者，官给赏银五十两。有青衣人行于市，乡兵疑而执之；搜得地图一纸，书兵马从入之路及诸山瞭望埋伏处。送顾元泌拷讯，供称横塘夏中书家人，投靠方亨明往他所乞兵解厄；反供曾在马三家与诸生沈曰敬、吏书吴大成等协谋屠洗。遂执马三、大成等，同磔于市；日敬仅以身免。又于西门月城搜获奸细二人，审视锁钥门键不固，执守门兵壮；拷讯，招得买路银两。与奸细骈斩城下。

　　苏郡诸生许王家，字君聘；隐居摇城。有吏趣之出；封利剑一，示以期曰：『不出，则王家死分也，吾固甘之』！或劝王家：『君故明诸生，未食天禄；胡遽以身殉』？王家曰：『君臣之义，岂谓仕不仕耶！吾读孔子书，杀身成仁、求生害仁，讲之熟矣。公等勿复言』！以父母，嘱妻顾曰：『尔善事堂上，吾不能终养矣』！父母知其志不可夺，含涕谓曰：『汝行汝志，勿念我二人』！王家肃衣冠再拜，赴湖水死。年三十有九（有告庙文，今不传）。

　　初七日（丁亥）

　　唐王入城，行监国礼毕，以南安伯府为行在；群臣庆贺如礼。

　　命参将賷金锜监国赦款，宣谕金、衢。

　　擢何楷为户部尚书。

　　王谕：『守关进取，决不可无兵；有兵，决不可无饷。饷出之民，有民而后有饷。安民以裕饷，必须户部得人。兹众卿在廷，即佥择其可者』！于是诸臣推何楷；楷力辞曰：『臣尚负罪，俟明法诛戮；其敢肩兹重任』！叩头恳辞，愿简贤者。王以举出诸公，俯答其拜而坚欲用之。又谕吏部曰：『天步方艰，饷为兵命；户部重任，得人甚难。兹特面允文武公举户部侍郎。何楷廉而能计，孤于崇祯乙亥亲阅邸报，已服其侃侃掖垣。危难仗义之人，必于直言敢谏中求之。古人式说，孤奉为范。何楷升户部尚书，即日到任理事，慎勿再辞，致耽急务。该部即会同何楷确议，推择清吏司郎中一员，以便呈堂行事；并即推摄文选司郎中主事』！

　　唐王特颁亲制告谕文二条：一、戎政，曰：『孤惟人君能以至公待天下，方可责人臣以无私；包苴不入司马门，天下始得真将之用。将真，则六军之命安矣。盖文武，一刚柔也；刚柔，一动静也。臂之身，文筋而武骨也、文背而武胸也。分则佐命，合则一身；文蔑武、武蔑文，亦必不能独立矣。论者为文以节武，此自寻常之将言之耳。若夫唐之李、郭，宋之岳、韩，我朝之徐、常，今奉孤之两郑，皆大将也；将大不待节制，相大不妨专擅。不妨、不待，皆能自靖其心；此天地之间必有为而生者。目今札弁满天下，孤必求真大将，亲拜而授之钺。以立见孝陵、复东南泽国为半功，再复西北以报烈宗深仇为全功。半则以徐、魏处之，全则以郭汾阳酬之。语列甚明，惟天下英雄速图自奋，成孤中兴之烈』！二、缙绅，曰：『孤惟帝王之御世也，必与文武诸贤共之；始于得贤将相，终于得贤百职：四海兆民，方有攸赖。民安，则华强夷服矣。然历稽世道之污隆，机握于帝王之宇量；量必包乎天下，始可以总统乎千官。千官当则民治，民大治而帝王始安。帝王量狭，一统必割据；帝王量大，割据必一统。盖量大，则识必高；识高，始能用。彼声色货利又何有东林门户、魏党、马党之纷纭哉！呜呼！三党成偏安矣，四党成一隅矣！今孤卧薪而望孝陵、尝胆以图一统，焦劳昕夜，惟贤是求。追惟洪武二十四年王祖分封唐国，祖训命名诗曰：「嘉历协铭图」；往时未详，于今有悟。我天、我祖既预兆之，敢不孜孜敬天法祖，与我文武誓复旧疆，仰答我上帝之休命乎？彝典酬功，信如皎日』。

　　特授贡生薛瑞泰司经局正字。瑞泰，字幼安，侯官人；故中丞鸣宇子。娴掌故；闻监国右文稽古，以家藏「御览玉篇」、「太平广记」、「资治通鉴」诸书五百本疏献之，今授正字。瑞泰以年老不任仕辞；监国温旨慰之曰：『瑞泰以乔木世家，敦礼义廉耻之节，巍然如鲁灵光殿。所进书籍，雅体孤心。如此卑职，原敦怙劝，不准辞；仍候登极后，即行召对，全孤爱重老成之意』。

　　擢苏观生为翰林院学士。观生谒王于杭州，王与语大悦，联舟入福建，即擢官。

　　礼部侍郎管绍宁以不薙发死。有扬州进士某者降于大清，改名某，署常州知府；诈传檄举义，召阖郡绅衿议，不至者以降敌论。绍宁赴之。某先伏兵堂侧，缚诸绅衿，顷刻尽薙其发；绍宁大骂，不屈被害。

　　邵常蘅云：常州太守宗灏，贼鸷人也；与管有隙，为蜚语中之，罪至死。或告以守利公赀尔；管喟然曰：『老臣亡状，负国恩当死；顾腼颜偷活草土间，且晚人尔。即死，奈何以贿免，重辱国』！守益怒，并捕系三子；遂同日遇害，年六十有三。子铉，举人；键，贡生；燧，邑诸生（宗灏，字阁先，扬州人，崇祯十六年进士；官中书舍人。及知常州府，为本郡绅士劾罢）。

　　大清兵再攻嘉定，侯峒曾预断一石桥；桥倾，压死敌兵甚众。

　　常熟诸生徐怿不薙发，自经死。

　　中书文震亨寓扬城，闻剃发令，自投于河；家人救之，绝粒六日死。遗笔有『仅保一发，以见祖宗于地下』。

　　初八日（戊子）

　　山阴原任左都御史刘宗周不食死。杭城不守，宗周方食：闻变，推案恸哭。自是遂不食，移居郭外。有劝以文、谢故事者；宗周曰：『北都之事，可以死、可以无死；以身在田里，尚有望于中兴也。南都之变，主上自弃其社稷，尚曰可以死、可以无死；以俟继起有人也。今吾越有降矣，老臣不死，尚何待乎！若曰身不在位，不当与城为存亡；独不当与土为存亡乎？此江万里所以死也』。出辞祖墓，舟过白洋港，跃入水中；水浅不得死，舟人扶之出。绝食二十三日，始犹进茗饮；后勺水不下者十三日，与门人问答如平时。至是卒，年六十有八。陶奭龄讲学白马山，多以因果为说，去王守仁益远；宗周忧之，乃筑证人书院，集同志讲肄其学，专以「诚意」为主，而归功于「慎独」。临没时，语门人曰：『为学之要，一诚尽之，而主敬其功也。敬则诚，诚则天；若良知之说，鲜不流于禅者』。学者称「念台先生」（宗周作绝命词曰：『留此旬日死，少诚匡济意；决此一朝死，了我平生志。慷慨与从容，何难亦何易』！又示婿奏嗣瞻诗云：『信国不可为，偷生岂能久！止水与迭山，只争死先后。若云袁用甫，时地皆非偶！得正而毙矣，庶几全所受』。

　　总兵方国安从金华至绍兴。

　　吴江吴易走太湖，兴同邑举人孙兆奎、诸生沈自駉、自炳、武进吴福之等谋举兵；旬日得千余人，屯于长白荡，出没旁郡，道路为梗（福之，锺銮子也）。

　　时朱泾四堡汇则有诸生周毓祥、周谦等，与吴易等皆称白党，以白布缠腰为号。借助饷为名，富家大室悉遭劫掠；黠者或预贿以免。诸生戴之俊亦举义。

　　大清兵攻白党，则彼出此入；彼此出门或相逼，互有杀伤。

　　大清兵攻江阴北门，乡勇奋呼而前，行六、七十里；抵暮接战，腹馁力乏，且马步不敌，败还。其舟师经双桥，田夫怒詈之；士卒愤甚，欲登岸擒斩。田夫共拔青苗掷船上，泥滑不可驻足，大半堕水死。其登岸者，尽为耰锄击杀，无一脱者。浮尸蔽河而下，水咽不流。

　　夜二鼓，杀方亨、莫士英及其仆从。士英父潜避三日；搜得，并斩之。

　　十一日（辛卯）

　　故大学士方逢年、兵部尚书张国维、朱大典等迎鲁王以海监国绍兴。以海，鲁肃王寿镛第五子；崇祯十七年袭封，转徙台州。南都不守，国维请王监国；钱肃乐亦遣举人张煌言奉表请监国绍兴，余姚亦举兵。王三召逢年，定议赴绍兴行监国事（逢年，遂安人；崇祯时，官礼部尚书、东阁大阁学士）。

　　按「诸王世表」：『洪武三年，太祖封第十子檀为鲁王。十八年，就藩兖州。八传至寿镛，崇祯十二年薨。十三年，嫡一子以派袭；十五年，大清兵破兖州，自缢。十七年，寿镛第五子以海袭；寻寄居台州』。而「鲁王传」则云：『寿镛薨，子以派嗣。十二年，大清兵克兖州，被执死；弟以海转徙台州』。不载十七年袭封事，与表异；似当从表。

　　大清兵入兖州，王被执，诡称牧儿。见兵入掠王府资，忽流泪；兵怪之，旁人曰：『此鲁藩五千岁也』。兵刃之三，俱不中；曰：『汝有大福，我不害汝！前有一少年女子甚丽，犯之不从，刎死墙下；岂汝妇耶？汝其埋之』！王视墙下尸，果妃周氏也；收敛之。崇祯十七年二月十五日（甲戌），王嗣位。三月，北都陷；王南奔。本年四月，命移广州；道浙江，暂驻台州。五月南都陷，张国维与郑遵谦、陈函辉、宋之普、柯夏卿、方国安、方逢〔年〕、熊汝霖、孙嘉绩等迎至绍兴，即监国位；以分守道署为行宫，以明年为「监国元年」。

　　朱大典遣孙珏上表鲁王劝进。

　　进张国维少傅兼太子太傅、兵部尚书、武英殿大学士，督师江上。

　　国维与朱大典、宋之普俱拜大学士，国维督师江上、大典镇守金华、之普专司票拟。

　　召钱肃乐为右佥都御史，画钱塘而守。

　　起章正宸为吏部左侍郎，不受；仍署原官。

　　起余煌为礼部右侍郎，再起户部尚书；皆不就（煌，字武贞，会稽人；天启五年殿试第一。崇祯时，官右庶子，充经筵讲官）。

　　起补御史陈潜夫原官，加太仆寺少卿，监各藩镇兵马（潜夫乘南都不守脱归，渡江来谒）。

　　擢熊汝霖为右佥都御史，督师防江。

　　擢沈宸荃、孙嘉绩、李向中俱右佥都御史。

　　擢陈函辉为少詹事。或言函辉昔被计典，不宜侍左右；函辉遂弃官归。

　　十三日（癸巳）

　　道周奉表唐王劝进，张肯堂亦奉表劝进。

　　郑鸿逵欲王早正位以系人心；郑芝龙拥兵骄悍，意有所待。群臣亦多言监国名正，建号宜迟。

　　侍御李长倩疏言：『急出关、缓正位，示监国无当天下心』。不报。而拥入者艳翊戴功，谓非正位号无以压众心、杜后起；遂定议：本月二十七日即位。

　　桂王常瀛避难梧州，陈子壮谓王神宗子，宜立。总督丁魁楚方集众议，而唐王已立于福建，诊遂寝（常瀛，神宗庶七子，天启七年就藩衡州府。崇祯十六年，献贼陷衡州，王由永州入广西，寄居苍梧）。

　　大清兵攻江阴，扎营张孝廉园；密遣二人侦探城中动静，获之枭示。城中亦遣一人探敌，至吴桥，见列炮甚伙；俟敌散尽，投之水。窃其一以归，周瑞龙奇而赏之。

　　十五日（乙未）

　　淮抚田仰遣沙兵援江阴，渡江而来；城中遣贡生章经世、孝廉夏维新犒师。其兵无纪律，赌博酗酒；南城一战，大挫而遁。

　　苏州诸生陆世钥聚众焚城楼，福山副总兵鲁之玙率千人入城，与大清兵战，溃走；之玙战死。

　　时陈湖所部有被获下狱者，世钥伏力士劫之，以城楼举火为号。于是城中争奋起，相与焚北察院及巡抚公署，李延龄、土国宝俱敛兵屯南园；城中大姓各设酒食犒义兵。然义兵皆徒手，无器械火。其约总兵吴志葵、守备张若来刻期恢复，若来不应、志葵移泊黄天荡亦不应。乡人张邵劝之赴援，志葵乃令鲁之玙率兵入城，从北寺卧龙街杀至饮马桥，之玙中箭堕水死，全军俱殁，材官韦武韬、陈湖勇士韦志斌俱死；白腰兵犹围李延龄、土国宝于南园。大清骁将八大王不知苏州民变，从枫桥乘驿坐船而下；白腰兵诈称乡民，焚香跪接。引至新桥民房密处，举火烧船，推桥上石栏压之，战死水中；所部满兵无一生者。从在其地为厉，凡阊门一带烧献者，用八大王神马云（之玙，字瑟若；苏州卫人）。

　　十六日（丙申）

　　大清固山李成栋援苏州，驻盘门内，号令严肃；白腰兵与战，有顶缸僧战甚力，手杀北兵数十人。是夜月蚀，李延龄引兵潜出齐门，从蠡口绕出望亭，纵掠浒墅至枫桥；城中北兵焚杀胥门、盘门，城内外死者万人。白腰兵大败，退入太湖。时潭东李伯含率众至盘门，遽堕水死。朱旦同徐云龙等薄胥门，被北兵冲突，云龙断甲走；其弟君达、僧景贤皆战死，旦亦死。

　　大清兵攻嘉定，侯峒曾乞师于吴志揆；念揆遣游击蔡祥以七百人来赴，一战失利，束甲遁。外援遂绝。

　　蔡祥勇悍善斗，手挥铁j锏击杀数十人；身中矢如猬而遁。

　　黔国公沐天波遣参将李大挚戍金沙江（天波号玉液，沐英之裔；袭封国公，世守云南）。

　　杭州金堡与乡人姚志卓起义山中，志卓屡有克捷，与江东诸营遥为声援（堡，字道隐，庚辰进士。初任临清知县；京师陷，南奔。旋丁内艰）。

　　十九日（己亥）

　　望江王之庆自沉于九江。之庆，字修祜，贡生；知尤溪县，告归。团练乡兵，结人和寨以备贼。十年之间，流寇、左兵屡攻围之，弗拔。左梦庚素恨望江人创其部曲；及降大清，愬英王曰：『望岩邑虽降，终必负固；请即屠之』！英王至，城中大惧。之庆疾走穹庐，陈说颠末。英王意解，委之庆署黄州府；之庆不受。行至九江，移书报其子兆春曰：『吾为一邑谋，非为一身计。今幸桑梓无事，反为梯荣；亲墓不庐、国难不与，其尚可以为人乎哉！固辞不获，则从湘累于水滨已耳』。越二日，又留书曰：『骨不可得、魂不可招；古有三不吊，此其一也』。遂至琵琶亭，沉于碧水池中；水浅，乃枕泥横卧以死。丧至望江，兆春哭之，堂上不设位、不书铭旌；阖邑人临之，私谥曰「忠节先生」，祀于屈大夫祠。

　　江阴劣生尹吉素不轨，谋应敌；忽暴雷震其家，闻马嘶声。众入内室搜之，得马二匹，鎗刀、弓矢、甲冑无算；斩其仆康宁，囚吉于狱。

　　兵部右侍郎兼都察院右佥都御史左懋第与从行兵部司务陈用极、游击王一斌、都司张良佐、刘统、王廷佐俱以不降大清，伏法；马绍愉获免。

　　先是，十二日，大清兵平江、浙，再下剃发之令；副将艾大选先髡其首，懋第立杖杀之。大清捕懋第，下刑部狱；懋第曰：『我自行我法杀我人，与若何预？可速杀我』！至是，骑兵拥入内朝，已七日不食矣。南向坐于廷下，摄政王数以伪立福王、勾引土寇、不投国书、擅杀总兵、当廷抗礼五大罪；懋第抗辞，惟请速死。王问在廷汉臣云何？吏部陈名夏曰：『为福王来，不可饶』！懋第曰：『若非先帝中汝会元榜眼者乎？今日何面目坐此』！侍郎金之俊曰：『先生何不知兴废』？懋第曰：『若何不知羞耻？我今日止有一死，何必多言』！王挥出斩之。赵开心将为之请，同坐者掣其裾而止。懋第至宣武门外，神气自若，南面再拜，端坐受戮；刽子杨某涕泣叩首，而后行刑。开心始行启王，王将从之；而监刑者已报死矣。马绍愉率所随将士悉髡发降；参谋主事陈用极、游击王一斌等不屈，同日被害死。后忽风沙四起，卷市棚于云际，屋瓦皆飞；一时罢市（绍愉降后，累进要职；至顺治三年巡按江南，恣行威福）。

　　懋第死，有二仆在侧。一仆引吭吮懋第颈血，乃自刭；一仆向懋第再叩首，以小刀刺胸，肝见而死：观者无不流涕。

　　侯官人蓝铢仰天大恸，解衣束带，以懋第首纳怀中；负尸于背，疾走至慈仁寺前，长跪号呼。为侦者所获，狱□□之曰：『若与懋第亲耶』？铢曰：『吾知有忠臣，不知有懋第也』！议上，欲杀之；会许收懋第尸，因赦铢。

　　用极门人咸默故人子徐敷得用极及懋第尸于白马寺后。

　　「殉节录」云：懋第标下中军艾大选、监饷传浚素与外通，乘间进言：『江南既平，当剃头为百官倡』。陈用极怒，挞之曰：『为臣死忠，是分内事。剃头何为』！寻以盗饷事发，大选自经死。浚惧，阴令大选□首用极等等异图。盖山东豪杰通私款实有因，摄政王大骇，勒兵入寓，逼懋第等剃发；懋第等曰：『头可断，发不可剃』！遂执下刑部狱。至十九日陛见，已七日不食矣。逼降不从，遂遇害。用极尸直立不仆，刑人曰：『这位爷，必然成神；户部钱爷同如此，后作厉鬼杀谢陛也』。摄政王重诸人死忠，具三棺：懋第专棺，用极与一弁同棺，又三兵总一棺。徐玄具词当事，请收葬；既批允，部索贿无以应，往商之懋泰。懋泰阖户，使人出谢曰：『此吾家疏属，人各要自保。尔欲为义士，勿累我也』！复谋之刑人，罄行李畀之。居数日，雷电交迸，逻者不出；刑人引至埋所，发而毁之。四弁骨，即旧地掩埋；懋第骨，收藏火神殿座下；用极骨，入练囊负归。初不屈者有五弁，临赴市一弁忆垂白老母，即变节髡发；四弁共唾之曰：『不忠，复何能孝』！懋第从子司直闻讣恸哭，自缢死。

　　文秉曰：『懋第拘囚太医院，与文信国小楼何异！其与洪、李相诘问，与文信国责备吕文焕何异！其与刚楞抗拒不屈，与文信国见博罗长楫不屈何异！其却之俊兴废之说而端坐受戮，与文信国却张弘范仕元之说而从容就市何异！已行刑而摄政王传免不及，与文信国已赴义而世祖谕免不及何异！既死矣而王一斌等皆同殉难，与文信国诸客邹凤、刘子俊等倡义追随，鼎镬不避何异！「书」云：「使于四方，不辱君命。舍生取义，杀身成仁」。若懋第者，于为人臣之道尽矣。呜呼！懋第其文信国后生哉』！

　　吴江石里村农家许氏二女，长适张文达、次适周志达。文达以负贩为生，荷戈从起义者；战败被执，不屈死。志达往侦之，亦被执；不肯剃发，见杀。二女寻夫不得尸，俱守志不嫁。次女事姑七年，姑死依姊以居，奉夫主祀之；各处一室。吴俗：妇贫无依者多为尼。或劝二女剃发出家，长曰：『不可！妇人之发安得效男子剃之耶』！次曰：『吾夫以不剃发死；而吾剃之，何以见吾夫地下乎』？年俱七、八十，尚躬耕自给。里人高其节，欲请于有司旌之；二女泣谢曰：『吾姊妹遭家多难，廉耻自爱，何旌之有！且俱无后，受旌为谁荣乎』？里人卒不能强也（戴名世「江南两节妇传」）。

　　鲁王群臣皆奉表劝进，王曰：『孤之监国，原非得已；当俟拜孝陵后，徐议乐推未晚也』。固让乃止。王性孝友，恒病喘。

　　杨文骢于苏州取库银二十万，与田仰居山岛中，有兵几二万。田、杨同遣兵四百载币物献贝勒，贝勒尽杀之；仰又私送币帛四千，贝勒受之。使田兵别营，以铁骑千余围杨兵，令下马去器械；大炮四冲、乱箭齐发，一军尽歼。

　　大清兵攻嘉兴，陈梧率众御之三塔，精锐俱尽。和州戴重与王元震集太湖义旅为一军，约吴江吴易相犄角，攻复湖州，磔降清者；三失而三复之。转战三月，被流矢洞胸。作绝命词十五章，绝粒死；友人私谥「文节先生」。

　　二十六日（丙午）

　　大清兵入嘉兴，尚书徐石麒自缢死。初，石麒居郡城外；大清兵围城将破，石麒曰：『吾大臣也，城亡与亡』！复入居城中。至是，朝服自缢。

　　石麒罢官时，归构一堂曰「醉经」。既书标，心恶之曰：『「醉」分为「酉、卒」；明年岁在酉，吾殆死乎』？至是果卒。仆祖敏、徐锦等俱从死。

　　锺鼎臣自经死。屠象美为乱兵所杀，城中屠戮一空，鸡犬无遗。诸生张叔韩持一木牌，与敌格斗死。孙开达亦战死。刘履丁为仇家所刺，并杀其子。

　　汤芬父某分守西门，死之。诸生张廷章公服自经中堂死。

　　海宁查继美谒见鲁王于绍兴，授兵部职方司主事。归与大清将孟某战于海盐，大清兵败，发巨炮击之。风返舟焚，继美死。大清兵攻城，陷之。俞元良自缢；曰：『庶不负继美相邀也』。

　　二十七日（丁未）

　　唐王自立于福州，称号曰「隆武」，以福州为天兴府。

　　监国唐王聿键祭告天地、祖宗，即皇帝位于福州南都。诏曰：『朕以天步多艰、皇家末造，忧劳监国，又阅月于兹矣。天下勤王之师既已渐集、向义之心亦已渐起，匡复之谋亦渐有次第；朕方亲履行间，鼓舞素属，以观厥成。而文武臣僚咸称萃涣之义贵于立君，宠绥之方本乎天作；时哉不可失，天定靡不胜。朕自顾缺然，未有丕绩以仰对上帝、克慰祖宗。而临安委辔，尊攘无期，奈何泛泛如河中之木；朕敢不黾勉以副众志而慰群生！朕稽考载籍：汉光武闻子婴之信，以六月即位鄗南，即以是年为建武元年，诞膺天命；昭烈闻山阳之信，以四月即位汉中，即以是年为章武元年，立宗庙、社稷。艰危之中，岂利大宝；亦惟是兴义执言，系我臣民之望故也。以今揆古，即以是年为元年。其承天翊运定难功臣，悉以次第进爵行赏；分茅胙土，稍俟恢复以勒勋庸。其翊运宣猷守正文臣，亦以次第进级。别需表章孝秀耆宿军民人等，俱依前谕优给。行在所〔有〕山川、鬼神除淫祠外，皆遣官精诚禋祭，以示朕缵绪为天下请命之意』。大赦凡一十八款，改本年七月初一以后为隆武元年；颁诏于八府、一州。时宣读诏书于行在午门外，臣民跪听者数千人。

　　以布政司为行殿，额鼓楼门曰「行在大明门」。以福建省为福京，改福州府为天兴府。

　　是日五鼓，驾自南安伯府移入布政司；庭燎辉煌，军容壮丽。各官咸以次入，芝龙戎装骑马行于驾前，鸿逵帅禁军殿其后。至司，即入行宫；百官鹄立，始闻环佩之声。寅时，驾用衮冕朝服升殿，受朝贺；初行五拜、三叩头礼，继又行二十四拜礼。

　　「明季遗闻」云：隆武即位郊天时，忽大风震起，拔木扬沙。及驾回宫，尚宝司卿坐马忽惊跃起，玉玺堕地，损其一角。

　　立妃曾氏为皇后。

　　追称福王为圣安皇帝。

　　追尊弘光太后为慈禧皇太后。

　　追尊唐国高、曾、祖、考谥号；封弟聿■〈金粤〉为唐王，主唐国祀。封叔器■〈土鼎〉为邓王。

　　进郑芝龙、郑鸿逵为侯，封郑芝豹、郑彩为伯。

　　芝龙进平卤侯、鸿逵定卤侯，并赐号「承天翊运定难功臣」。芝豹封澄济伯，彩封永胜伯。

　　设六部九卿，并赐号「翊运宣猷守正大文臣」。

　　以黄道周为礼部尚书兼武英殿大学士，参赞机务。王素重其学行，敬礼备至。

　　道周至自衢州，即日召对便殿，陈恢复事宜称旨。帝曰：『真朕中兴名相也』。即拜大学士。

　　召旧辅何吾驺、蒋德璟、黄景昉（吾驺，香山人，万历四十七年进士；崇祯中，官礼部尚书兼东阁大学士。德璟，字申葆，天启二年进士；景昉，字太稚，天启五年进士：俱晋江人。崇祯十六年，同日拜东阁大学士）。

　　谕吏、兵二部：起蒋德璟于泉州；旨曰：『今中兴伊始，朕志切亲征；密勿必得匡赞之臣，始可分任从行、居守之重。旧辅蒋德璟，简在先帝，久钦其经纶；况学博古今，度具忠亮。着以原官起用、佐理。着新任行人司张廷榜敦聘，即来行在与朕分劳』！

　　又起朱继祚、林欲楫、熊开元等相继入阁（继祚，莆田人，万历四十七年进士；崇祯时，官礼部尚书。福王时，起官未赴而南京陷）。

　　又以黄鸣俊、林增志、李先春、陈洪谧等为大学士。

　　帝敷求耆硕，自蒋璟德、黄景昉而下共三十余人，皆起为大学士；然或至、或不至。其远不能至者，仅列其名遥授而已。

　　是时阁员甚多，俱优闲无事，不令票旨；凡有批答，帝亲自为之。

　　以张肯堂为吏部尚书、黄锦为礼部尚书、曹学佺为礼部右侍郎兼兰台馆学士、周应期为刑部尚书、郑瑄为工部尚书：皆民望也。

　　按肯堂本传：拜太子少保、吏部尚书；学佺本传：迁礼部右侍郎兼侍讲学士。

　　以吴春枝为兵部尚书、马司理为通政司、郑广英为锦衣卫都督。

　　召郭维经为吏部右侍郎。

　　进苏观生为礼部右侍郎兼翰林院学士。

　　以按察司为芝龙第、都司为锦衣卫、盐运司为通政司、巡抚署为吏部、海道署为户部、提学署为都察院、税课司为南察院，其余各官僦民房受事。

　　以天、建、延、兴四府为上游，汀、邵、漳、泉四府为下游；各设巡抚，县升府、府升道、道转内卿。一命以上，咸予宠锡。

　　召故礼部右侍郎陈子壮。子壮以前议宗室事有宿憾，辞不赴。

　　升严起恒为户部右侍郎，总督湖广钱法（起恒，浙江山阴人，崇祯四年进士；历官衡永兵备副使）。

　　擢朱天麟为少詹事，署国子监事（天麟，字湤初，昆山人；崇祯元年进士，官翰林院编修）。

　　改天兴府学为国子监。先是，飓风坏学宫，郡绅马司理与诸生郑泽等重修之；因命郑泽等准贡入监，思理升级。

　　以张家玉为侍讲。

　　进堵允锡右副都御史，实授湖北巡抚；傅上瑞右佥都御史，实授偏沅巡抚。

　　唐王御制自叙文曰：『朕始祖唐定王，高皇帝二十三子；母李贵妃出。洪武二十四年受封，永乐六年之国。传子靖王，早逝无嗣；二弟浙阳王亦绝，三弟文城恭靖王长子入继为敬王，追封恭靖为唐恭王。王继统三十余年，寿七十有一。子顺王，顺王子端王；端王子追封裕王。裕王万历二十二年立为庶（世？）子，长子即朕也。家庭多难，端不悦裕，囚在内官宅。母毛娘娘，生朕于万历三十年四月初五日申时；先有灵神拥送之兆，后有遍身鳞锦之祥。祖不悦，而曾祖母魏悦之。八岁延师，仅辨句读。曾祖母薨，祖即将朕与父同禁。篝佛灯，日夜苦读。禁十六年，朕二十八岁，尚未报生焉。崇祯二年二月，父为叔鸩；朕誓报仇。赖有司持公，天启祖考念，请于烈庙，奉敕准封。本年十二月十二日，祖考亦薨，朕乃奉藩。五年六月初三日，受封。九年六月初一日，请觐；七月初一日，报仇。二十日，请勤王；八月初一日，起行。十一日，见部咨寇梗，同国。十一月二十一日，奉降迁之命，责朕以越关擅弊。十年三月二十二日，到凤阳高墙。五月大病，中宫割股。十二年，朱大典请宥；十四年，韩赞周请宥；十六年，路振飞请宥更切。十七年二月十三日，奉旨：『该部即与议复』；而有三月十九之事，不及全受先帝恩矣，痛哉！今朕四十四岁，共分四节：一节二十八岁，为家难；二节自二十八岁至三十五岁为治国，九月十一年奉谴；三十六岁至四十三岁八月，皆高墙囚禁；八年事为第三节，四节则上年至今年也』。

　　礼科给事中龚善选进「大势攸归疏」；有曰：『楚留□州，蜀留遵义，江留赣州、南安，浙留金华、温州，信天意之有归、人心之有待者乎』！王然之。

　　二十九日（己酉）

　　唐王谕江西巡抚旷昭敕云：『念卿在凤抚绥多士，甘藟之荫施于乔木；握手道故，何日能忘！比以留都不靖、孝陵重扃，朕已征兵闽、粤可十数万，剑及于皇、履及于门，而诸豪杰以六师一动必须万全，欲先合江右之军、次收两浙之士；栖迟顾虑，又将一月！朕独居，深念枕籍之处，常有泪痕；想卿闻之，亦为痛心张目乎！彼恶已稔，人心思奋；温、台以西，衢、处而下，刎颈之士亦数万人。欲发钱塘与大将军相遇；卿能率赣州之师，决鄱阳、下芜湖，指顾金陵，濯足龙江，番君之义不足高也！万元吉、揭重熙能与之俱来乎？云台麟阁，何常之有！屈指故人，望卿如岁；毋怀金玉而有遐心。钦哉！特谕』。昭得之，感激泣下。

　　杀大清使人马德敞。

　　唐王命揭重熙以故官联络建昌兵。

　　江西永丰县原任大理卿詹兆恒、上饶县原任南宁知府杨闻中上贺表推戴，帝温旨答之。

　　谕提督各路总兵挂讨逆将军印恢剿豫楚等处兼管土司中军都督府左都督金声桓敕曰：『昔者帝舜三苗之格、周宣六月之师，虽天行不废五兵，惟人和可胜九伐。蠢兹狡贼，敢肆披猖；庙社受其震惊，神人为之怒愤。迩者誓师亲讨，直驱熊虎于幽燕；伐罪吊民，先集貔琳于彭蠡。尔声桓正气摩天，忠肝贯日。楼舡镇远，先朝之召虎生风；讨卤征西，赵宋之范韩攸赖。邗水朕识大将之面，芝山尔腾无敌之称。兹加尔文衔一品太保、「豫楚」改为「南京」；尔其效顺竭忠，力图恢复！造庐推毂，早已结念于旧时；砺山带河，即以相期于异日。大度，朕之天性；善后，臣之良规。汝其懋哉勖哉，朕不食言！特谕』。

　　按金声桓降于大清，愿收江南自效；屯兵浔阳，逼旷昭矣。而犹降是敕，王故不自重其纶綍若此。嗣后来者，无分贤、不肖，动辄奖其忠义、赏其才能；有都俞而无吁咈，其意盖欲激发人心。而不知煌煌圣谕，等诸讆言浮说；呜呼！甚可惜焉。

　　曾缨至，郑芝龙荐为工部尚书兼东阁大学士。崇祯时，红夷寇兴、泉，樱官福宁道；请于巡抚邹维琏，用芝龙为军锋，果奏捷。及刘香寇广东，总督熊文灿欲得芝龙为援；维琏疑香与芝龙有旧，不遣。樱以百口保芝龙，遂讨灭香；芝龙感樱甚。后东厂获一男子，言为樱行贿，谋迁按察司；命抚按械樱赴京。御史叶初春先为樱属吏，知其廉；疏微白之，有诏诘问。因具言樱贤，然不知贿所从至。诏至闽，巡抚沈犹龙、巡按张肯堂阅厂檄，有奸人黄四臣名。芝龙前白曰：『四臣我所遣，我感樱恩，恐迁去，令从都下讯之；四臣乃妄言，致有此事』。犹龙、肯堂入告，力讼樱冤；芝龙亦具疏请罪。士民以樱贫，为醵金办装；耆老数千人随至阙下，击登闻鼓讼冤。帝命毋入狱，俟命京邸；削芝龙都督衔，而令樱以故官巡视海道，历迁南京工部右侍郎（樱，字仲含，峡江人；万历四十四年进士）。

　　命丁魁楚以原官协理戎政。

　　召太仆少卿王瑞旃仍故官。

　　吴锺峦抵南雄，闻南都失，转赴福建，痛陈国计。

　　鲁王罢大学士宋之普（之普在位止十六日）。

　　马士英请入朝，鲁王诸臣力拒之。张国维劾其十大罪。士英逡巡浙东，闻鲁王监国，率所部至赤城，欲入朝；张国维劾其误国十大罪，士英惧，遂不敢入。

　　唐王授艾南英兵部主事。南英字千子，东乡人；天启四年举人。入闽，王召见，陈「十可忧疏」。

　　特授四川举人徐永周为翰林院检讨；寻改礼部主事。帝于翰林一席独重资格，时有「重翰林、轻宰相」之说。永周以诗文见赏，特授检讨。有言其不由进士起家者；帝笑曰：『朕览其诗文，意其为进士耳』！寻改主事。

　　召陈奇瑜为东阁大学士；道远未闻命，卒于家。奇瑜，字玉铉，保德州人，万历四十四年进士；崇祯七年总督陕西、山西、河南、湖广、四川军务。九年，戍边。初，奇瑜官南阳，聿键赖其力得为世孙；故有是召。

　　武进诸生张龙文起兵攻郡城，败死。

　　鲁王进右都督张鹏翼太子少师。鹏翼，字羽辰，诸暨人；世垄武荫。弘光朝，官都督。至是，率师入卫。

　　唐王授浦城训导王兆熊翰林院待诏，专理御览书籍事务。兆熊，字念葛，福宁人，岁贡；任蒲城训导。王入关，即为扈从；后出使温、台。王称其「真忠如金石、真清如冰玉」，特授是官。

　　特旌钱塘知县顾咸建。

　　谕司经局正字薛瑞泰：『搜访遗书，不论新旧，朱蓝批点（一作阅）。至十六朝「实录」，尤为要典；着尔留心，朕不负此忠款』！

　　巡五城巡视御史及兵马司。

　　加朱大典东阁大学士，督师浙江。

　　大典拥重兵于金华，与方国安势不相下；唐王敕其协心和气，共济时艰。至是，賷扣本至，加大典阁衔。大典疏辞；降敕曰：『卿忠勤干济，劳苦功高，朕衷实切眷倚！宜祗承明命，以慰朕远怀』。大典因荐使臣兵科给事中刘中藻「思苦虑深，学纯力定」；王召对，称旨。

　　左兵既败，其将马进忠、王允成无所归，突至岳州；偏沅巡抚傅上瑞大惧。章旷曰：『此无主之兵，可抚也』！入其营，与进忠握手，指白水为誓；进忠等皆从之（进忠，即贼中渠魁混十万也）。

　　如皋布衣许德溥，字符傅；许直族子也。始闻贼陷京师，恸哭数日；继闻南都覆，亦如之。每独居辄哭，食必以「崇祯钱」一置几上，祭而后食；食已复哭。刺四字于胸，曰「不愧本朝」；又刺八字于臂，曰「生为明人，死为明鬼」。有发其事者，执见县令，不跪；呵之曰：『若布衣，未尝食禄，刺此何为』？答曰：『不忍忘故国耳』！执送巡江御史，亦不跪。御史命逮其父，乃跪；曰：『吾为父屈尔』！御史义之，免其父，以德溥闻。临刑，慨然曰：『今日得见先帝，吾事毕矣』！

　　鲁王铸「大明通宝钱」。

　　唐王授金声右都御史兼兵部右侍郎，总督诸道军。声通表于王，故授。

　　设储贤馆，分十二科取士，招四方士；令苏观生领之。观生矢清操，稍有文学，而时望不属。王以故人，恩眷出廷臣右。

　　改庶吉士为庶萃士，命观生领之。盖观生不由科目起家，故令领其职以宠之也。然人望不属，所招致者皆妄男子；稍知自好者不肯预。

　　大清常州知府宗灏清兵助剿江阴（？），敌骑日数千至；城中窥其半渡，发炮冲突。敌用开扇蔽体，卒不获全；敌骑凡为火箭中者，悉被焚死。独一骑将既拔己所伤箭，复下马拔马腹中箭；又啮马股肉去火毒，上马加鞭而去。

　　初，崇德吕宣忠战败，走匿洞庭山中。土人执之以献，慷慨骂敌；而敌捶碎其膝，不跪。系狱，整襟危坐，意气怡然。临刑过市，大呼曰：『今日，大明义士报国之秋也，请诸君观之』（宣忠，字亮工）！

　　无锡许学，字习之；崇祯十六年进士。遘国变，入密室投缳；其母老矣，趋救之，谓曰：『许氏数世，惟汝一人。汝死，吾安倚』？学乃屏居养母，黄冠野服，终不剃发。以违功令，执诣大吏；被发覆面而入。大吏遥望见，即呵左右曰；『此病狂人，何事拘以来』！命扶出，遂得免。养母二十余年；母死，未数月亦死。

　　有言故临安知县唐自彩受鲁王敕，阴步署为变者。自彩遂被捕获，麾从子阶豫走；不从，两人竟同死。

　　自彩遣人赍疏鲁王，约为内应。王加自彩监军守备副使，仍理县务。自彩乃发朱票，谕临安胥吏取库银三千两以为募兵之需。时大清所置令已莅任，急追捕之。

　　自彩冠带南面立，被诘不屈；顾地上有石，取击令不中，中案，案上物皆碎。左右大惊，缚而支解之。子二岁、从子十岁，同日遇害。又从子阶豫向依自彩匿山谷间，骑至，不肯去；曰：『我不忍背我叔父也』！至中途，骑怜阶豫无与，释之；阶豫坚不肯去，亦从死。

　　大清兵作招降书射入江阴城中，县令许壁同众议答，侃侃无屈词。时各乡叛奴乘衅索券弒主、焚掠，烟光烽火闭天，大家救死不暇。泗善港人葛辅弼父子率乡兵拒敌，战于三官殿受伤，折五百人。

　　唐王钦天监奏进新历，敕下礼部速刻颁行。

　　中山裔孙徐青君，魏国介弟也。性豪侈，广蓄姬妾。筑园大功坊侧，不啻平泉、金谷；选妓邀宾酣歌哄饮，夜以继日。弘光朝，加中府都督，荣显愈盛。鼎革以后，田产籍没，群姬雨散；孑然一身，与佣丐为伍，乃至为人代杖。其居第，改为兵道衙门。一日，与当刑人约定杖数，计偿钱若干。受杖时，其数过倍；乃大呼曰：『我徐青君也』！兵宪林某骇问，左右对曰：『此魏国公子徐青君也；穷因为人代杖。此堂即其家厅事，不觉伤心，故呼号耳』。林怜而释之，慰藉甚至；且曰：『君尚有非钦产可清还者，吾当为查给，以终余生』。青君跪谢曰：『花园是某自造，非钦产也』。林唯唯，厚赠遣之，查还其园；卖花石、货柱础以自活。  
　 
卷十二

　　江阴云墟散人李本天根氏辑

　　乙酉（一六四五、唐王隆武元年）秋七月庚戌朔

　　唐王以郑为虹为御史，巡视仙霞关；驻浦城。为虹，字天玉，江都人，崇祯十六年进士；除浦城知县。唐王道浦城，知其廉。及是，召为御史；部民相率乞留，有「十不可去」之疏。乃留驻浦城。

　　辅臣黄道周疏荐徐鸣时、徐孚远、吴德操、钱秉镫四人。鸣时、孚远次第授官；秉镫后至，同德操上疏，言『志在科举，求俟乡试』。有旨：『时方多事，朝廷破格用人。既经辅臣荐举，着吏部即与一体试用，不必更俟乡试』。

　　初二日（辛亥）

　　江阴士民疑守备沈廷谟为大清兵乡导，争欲杀之。时廷谟守杨舍，讹传大清兵欲杨舍入也。城中获奸细时降，解守备顾元泌与陈明遇会审；供太守宗灏遣兵四十余人，每人给火药四斤、银四两、「开元」钱一百二十为号，约于初八日举火杀入。随获党羽六十余人，同隆枭示；隆词波及武弁王龙，亦斩之。乡兵往售山焚龙居，执龙父并龙妻妾，尽杀之；并杀陈瑞之。

　　常熟时敏恨乡人毁其居室，并忌严栻；乃招集千人，立时家营。时义阳王驻崇明，敏构之袭取常熟，执栻囚之广善庵。在籍守备钱冲霄劫栻归，县邑绅设宴请和（义阳王，太祖适五子、周定王橚七世孙，名勤■〈黑葴〉）。

　　鲁王督师张国维复富阳。

　　命姚志卓分守分水。江上之兵，每日蓐食鸣鼓，放舟登陆搏战；未几，复转棹还戍：率以为常。惟熊汝霖以五百人渡海宁，转战数日乃还。

　　初三日（壬子）

　　大雨，大清兵毕力攻嘉定，城隅崩；城中矢石俱尽，架巨木支之。明日雨益甚，城大崩，大清兵入之。侯峒曾拜家庙，挈二子元演、元洁并沉于池。张锡眉自刭死；妾何，抱女沉水死。龚用圆与兄用广，并赴水死。马元调、唐全昌、夏云蛟俱死之（全昌受学于邑人娄坚，有学行，时年七十矣）。

　　北将李成栋复纠太仓兵攻嘉定，火炮击城中无虚刻。薄暮，忽大雨如注，怪风暴起，城上不能张灯。北兵潜伏城下穴城，而守者不觉；黎明，置炮穴中，炮发城崩，铁骑直拥而上，遂陷。峒曾既死，成栋斩其尸以徇众。元演被数十刀，死。有贾人朱张祚者，悉出家财佐军；城陷，诱家人尽登一舟自沉。全昌妻亦从死。

　　成栋攻嘉定，舟泊罗店，乡民以芦苇渍油燃火掷舟中，所掠妇女焚死过半。一少艾从窗口昂首号救曰：『我扬州某翰林女也；速救我』！岸上人曰：『且出船来，可援登岸』。少艾曰：『我足有铁练绊锁，奈何』？语未毕，而火已及身，不可救矣（「疁城惨屠录」）。

　　黄道弘妻，失其姓氏；城破，持二女仓卒赴井。长女曰：『若使母先投，必恋念我二女；不如先之』！乃挽妹亟入；道弘妻从之，并溺死。

　　大清兵逼江阴，城下徽人程璧尽散家赀充饷，而身乞师于吴淞总兵吴志葵。志葵不至，璧遂不返。邵康公战不胜，周瑞龙水军亦败去；陈明遇乃请阎应元入城，属以兵事。中书舍人戚勋入城，佐应元拒守；贡生黄毓祺与门人徐趋举兵行塘，应城内兵。

　　北兵围城，首掠西关，旋至南关，邵康公御之，不克。北兵焚城东，大掠。城外乡兵死战，杀其骑将一人；乡兵高瑞被执，不屈死。北兵一将驾云梯直上，城中用长枪刺之；将以口啮刃，奋身直跃。城上一童子劈其头颅大半，坠城下；敌升尸至游鲤山焚之，相哭失声：或云是七王也（一作十王。张黄盖、设高座，坐十方庵庵后；指挥筹划间，被统击身首三处）。又一将，周身束利刃，以钉插城缘墙而上；城中用大锤击之。北兵日增，各乡兵尽力攻杀；每献一级，城上给银四两。明遇、应元为将、乡兵拥之入城。北兵箭发如雨，城中取锅盖为闭（一作蔽）；日得箭三、四百枝。北兵倚君山为营，下瞰城中；城中连炮击之，乃移营去（应元，字丽亨，顺天通州人；崇祯中，为江阴典史。以功，迁英德主簿；道阻不赴，寓居江阴。勋，字伯屏，一字羽明；居青阳。崇祯末，乞假归。至是，捐赀数万以饷军。毓祺，字介子。程璧，为僧徐墅终老）。

　　宜兴任源邃佐应元城守。

　　陈瑞之子在狱，以己意制木铳似锁；自城上掷下，火发铳制，内藏铁乌菱，触人立死。应元制锤，用绵绳系之；掷于城外，着人即吊上，百不失一。又制火球、火箭之类，北兵甚畏之。

　　阮大铖趋浙东，投朱大典于金华，大典留与共治军；士民不可，檄逐之。大典乃送之总兵方国安军。

　　是时金华军容颇盛，义饷大饶。大典将悉以付大铖；义军议绅士公檄声其罪，逐出境外。

　　嘉善钱棅以孤军赴淞江屯三泖，与徐孚远、孙临等合师，势复振；当敌辄利。

　　唐王起熊开元工科左给事中。

　　北兵持祭物至江阴城下，奠其被杀将，一僧捧经随行；道经何家埭，城上发炮毙之，取其酒肉饷守城者。

　　擢陈泰来为太仆寺少卿。

　　初五日（甲寅）

　　唐王拜路振飞左都御史，募有能致振飞者，官五品、赐二千金。

　　帝规摹阔大，好仿汉光武；平时奋恩，皆以南阳故人目之。振飞远隔三吴，悬重赏召募；有吴江诸生孙可久上言：『昔曾闻其寓于洞庭，踪迹可据，愿往访之』。

　　金声拔旌德、宁国。

　　帝长斋布素，日与大臣请求政治于便殿。性好书籍，披阅至丙夜不休。

　　命司礼太监庞天寿传谕：『行在合用对象，维以俭朴为本，有司官不得阿奉以害民生』。又口饬谕：『行宫中不许备办金玉、锦绣、洒线、绒花，各器皿止用磁瓦、铜锡，帐幔、衾褥止用布帛；务从减省，称朕恬淡爱民至意。违者即以不敬不忠治罪』！

　　初七日（丙辰）

　　大清兵至昆山，陈宏勋率舟师迎战，败还；游击孙志尹战殁。城陷，杨永言遁去。王佐才纵民出走，而己冠带坐帅府，被杀。朱集璜投东禅寺后河死，门人孙道民、张谦同日死。周宝瑜与子朝矿同死，妻诸氏被执不辱死；朝矿妻王自缢。陶琰所居鸡鸣塘，去城二十里；城被围，率乡兵赴援。未至而城溃，还家自经。陈大任已出走，复入城死；妻张、子思翰，皆死。时以守御死者：苏达道、庄万程、陆世镗、陆云将、归之甲、周复培、陆彦冲；代父死者，沈征宪、朱国轼；救母死者，徐沼；从容自尽者，徐溵、王在中、吴行中。

　　昆山巨族甚多，皆输饷死守。老王南杨出战，勇悍不减少年。北兵至，诡称隆武颁诏；城门启，兵遂入。徐开禧开城门放百姓出走，全活甚众。杨永言匿民舍，后为僧；编修朱天麟走江西。绅士男女死者，城内外以万计。朱集璜与吴其沆、顾炎武等分任守御，死后衣上有遗言曰：『可质祖宗、可对天地，生无自欺、死复何惭』！其沆字同初，诸生；城陷，被执不屈死。大任字天中、弟大化字神令，掌造火药，俱被执。志伊字咸一，武举人；妻、女俱殉义。从志伊死者：唐曰都、陆临章、俞铜匠、张采仙、朱大、奢平大、沈养先、姚巡捕、蒋铜杓、孙应元、李仍山、陈烈、朱士林、徐文魁、高爵、俞焕、程潜夫、顾约、周长、姚福、汪侍溪。高国柱以百长守城，被杀。宝瑜字服坚，与子朝矿守西关，送母顾氏缒城出；城破，率家人守其宅。北兵突入，悉歼之，杀数十人；既而铁骑四围，登屋发瓦，飞矢如雨，父子一时同死。妻诸氏，被刃死。朝矿妻王氏，投缳死。朝矿字若金，诸生。彦冲字浩然，与子临章力战死。世镗字进之，亦死。李逸字斐石，避僧舍；遇兵被杀。庄士翔字万程，嘉定诸生；袭吴淞千户。同弟士翀，率昆人巷战死。陈慕滨夫妇同死。朱国辅字左车，万历乙卯举人，官开封推官；为游骑所获，被杀于半山桥。

　　诸生戈化雍、胡季桂、茅兰、朱闇（一作黯）、徐伯因、何如圭、吴履宾（一作冰）、孙霜奇、周元初、传宜仲、朱新卿、朱方旭、张汉隐、盛肇之、周元玉、戴明德、王宿、尹医生、韩伯宣、镇海卫官尚子升、宁国府教授太仓张杨豫、吴县诸生刘生西，皆死。

　　孙绍峰年七十九，兵见其老，欲免之；大骂，被杀。

　　征宪字章甫，救父代死；周在星救母代死。周焕若侍亲汤药不避，死。陆昌之、归玄卿见亲被刃，赴斗死。朱开伯、徐伯绳、张玉崖、柴九滋、钱伟皆以亲故，死于难。何日起、何道行、顾亥伯、朱昙寺、祝倜、朱顺葵，卫亲赴义死。

　　千墩陆幼安不剃发，自缚桥下死。顾铁匠不剃发，被杀。

　　唐王授吴易兵部右侍郎兼右佥都御史，总督江南诸军。

　　郑芝龙回安海，帝命礼科给事中陈履贞至郊外钦迎；闻其途中劳苦，准休沐一日，即来勤政殿赐对。

　　以鄢正畿为兵部司务（正畿，字德都；永福诸生）。

　　初九日（戊午）

　　江阴阎应元发前任兵宪徐世应（一作荫）、曾化龙所造器具为用；传邑中巨室劝输不用白镪泉货，百物皆可作直充数。于是围城中有火药三百瓮、铅丸铁子千石、大炮百位、鸟机千张、钱千万贯、帛絮千万端、酤千酿、粟万锺、刍藁千万束、盐万斛、钢铁器万件、牛千蹄、羊豕千头、干鱼千包、蔬千畦、豆千石，乃大料居民城中若干堡、堡若干户、户若干口、丁壮老幼妇女共若干人？悉登之册；每旦人给米盐、蔬菜若干、每户给油火若干，四门城堞各给油蜡若干：井井凿凿，丝毫不乱。择民之精壮者、勇饶者隶麾下，操练之以挫敌。城中少箭，命于月黑之夕束草为人，披军服、持竿挑一灯，植立雉堞；士卒伏垣下击鼓大噪。北兵望见之，矢如雨集；得箭无算。又少油，命健儿取椎车入城，出藏豆榨之；膏火自是不绝。命章经世、夏维新、黄华主蒭牧。

　　应元号令明肃，犯者必鞭背、割耳；虽豪右不少贷。死事者立治衣椁，哭奠殓之。接见敢死之士，每称兄弟而不名。故民畏威怀德，濒于死而不悔。

　　初十日（己未）

　　黄蜚兵集木渎，闻北兵数百骑由吴山趋尧峰，遂遁入泖溯。时蜚拥益藩乐安王屯聚湖中，别无远图，惟搜捕剃发人正法及沿村落打粮而已；民甚苦之（乐安王，太祖庶十七子宁献王权八世孙，名谋显）。

　　鲁王命副总兵施福守崇安关。

　　将德璟得旨，辞以足疾，不至。帝复降谕云：『卿宏才伟望（一作度），海内具瞻；朕昔在藩，闻之尤悉。先帝简任既至，朕实眷倚非轻。南京之召未起，是卿进退全节；朕虽莫当明主，志清陵庙，焦劳彷徨，盼卿如渴。昨虚传卿奉召至，朕喜而不寝；随谕侍臣不必拘套，即着尔速至便殿召对。既而寂杳，朕心惘然！朕望卿之切如此。乃复往还，动淹旬月；辞禀一到，大非朕心。足恙未痊，自有体裁之法。经济大臣坚不我顾，朕诚薄德；还念先帝、念高皇，定不准辞。十日之内，定望卿到；断望即到，慰朕至怀』！

　　十二日（辛酉）

　　大清兵下江西，巡抚旷昭弃南昌、走瑞州，列城望风溃。

　　金声桓先遣牌招抚，随即发师；巡抚旷昭先遁，士民款声桓。声桓入南昌，南康诸郡不烦兵而下。

　　声桓至南昌，有诸生数十人迎于江干。声桓戴方巾、青纱金线蝴蝶披风，受诸生廷参于舟次。诸生跪，跪已起揖，乃拜；复起揖，再拜。声桓故武人，被轻衫受文谒，喜不自胜；左右顾从者：『当如何答礼』？且笑且抠，引诸生起。口中谦谦喃喃，有所云而无其词，颊涎堕索如线；诸生及从官皆目笑之。声桓恐内有伏兵，徘徊久之始入城。体忠以江城人，独迎谒声桓也，恚甚；入则与声桓分营而居，城以东属王、城以西属金。声桓当都会喧阗、官府甲第丛萃处踞之，偏裨姻属又分据华剧；网罗诸富豪略尽，以便宜署置官属。阴忌王氏士马精壮，思欲除之；故不甚杀掠，以收人心。

　　大清李延龄谋袭松江，将兵潜匿舟中；命中书董廷对假以探沈犹龙为名，纳北兵。城中知其谋，斩廷对于清浦（廷对，尚书其昌孙也）。

　　无锡顾杲字子方，光禄卿宪成从子也。散家财募士千人，谋恢复；取道江阴。江阴人以为贼，集众御之，被杀。

　　同邑贡生王玉汝字符霖（一作琳），与子方同社好友；得大清安抚使刘光斗书，乃具牛酒迎师，境上闾左获安。后遇子方于鹅湖，事既相害，语因不合；遂执玉汝，毙之舟中。抚按将为请恤；子慧生呈状，以『纳款时道臣张俭欲署父官，父辞本为生灵计，非阶以干进也』。议遂寝。

　　子方誓师援江阴，至沙山兵溃；为下所杀。

　　漳州寇起，布政使傅云龙抚之而定（云龙，金溪人；祟祯甲戌进士）。

　　大清兵自苏州趋常熟，间道出鹅湖。里人华应鹤从田间望见舟中辫发、弓刀，遂偕其偶数十人持耰锄，立桥上大呼。卒怒，登岸格斗；伤数卒，应鹤被创死。同死：华硕敏、杨冠世（应鹤，字少锋，死年三十四；不剃发，巾帻如故。妻杨氏，抚孤应魁成立，苦节死）。

　　十三日（壬戌）

　　常熟时敏知大清兵将至，预率麾下八百人乘舡诡云出巡，先遁；所部一时星散。敏与家僮四、五舡至七星桥，为乡民所执：枭首桥上（见「妖乱志」）。

　　南昌周定仍与同邑万文英、进贤胡其伟举兵保广信（定仍，崇祯十六年进士）。

　　德化李含初起兵狼山，复德安、遂昌（一作瑞昌）。

　　海州董德兴起兵拒守。

　　汤廷玄起兵于南湖，败死。

　　唐王特授杨廷枢御史（廷枢，字维斗，吴县人；崇祯庚午乡试第一。国变后，遯迹不出。帝闻其名，不由荐举，手敕授官；乃意表行事也）。

　　时科道各官，或起旧、或召对特授、或大臣荐举，皆破格用之（或曰：帝所重者，东林、复社也；凡东林老宿，无不征召。而庶吉士张元琳为其叔父请谥，钦赐其叔瑞图为「文缪」；即此帝意可知矣。御制「缙绅序」，极言先朝门户之祸，分列东林、魏党、南党甚悉；但「南党」误云「西林」耳）。

　　十四日（癸亥）

　　大清佟固山破常熟，诸生徐守质等死之。时主城守者何沂闻风先遁，众各散去；守质母病，不能避。兵至，母与妻俱投井死；守质格斗死。诸生徐怿叹曰：『我家世科第，毫无一义士耶』？题诗于壁，自缢死。项志宁扼项死。诸生萧某妻许氏，为兵所掠，痛骂不受污；兵怒，缚桅杆上支解之。十四、十五两日屠城，十六日固山回郡城。

　　守质有兄名基，谓守质曰：『弟贤宜速去，不可徒死！我无益于时，当侍母，死生以之』。守质愠曰：『兄一家都在此，奈何并命！弟孥累幸在妇□□（？），妇无他而母死，是守质全妻而弃母也；何以见天下士人』！基遂挟孤甥，弃妻、子而逃。甥姓袁氏，其妹婿君从死时托孤于基兄弟者；基有邓伯道义焉。事定基归，母与妹俱沉井中，守质被二创死于地；而基妻、子俱免（守质，字野玉）（冯班）。

　　秦君召闻城破，整衣端坐于室。初次兵入，先掳其幼子去；少顷又入，搜括妇女。君召大骂，兵杀之。长子见父死，哭骂不已；又杀之。君召妻抱孙两人哭于楼，兵纵火焚楼，皆死。次子在乡闻；城破奔赴家，至西门，亦被杀。幼子掳至南门大哭，赴水死。

　　时钱谦益已降于大清，读书者意其家必无兵到，多躲入半野堂、绛云楼中。第三日，传说绛云楼尸最多，大半是带巾秀才、读书人面孔也（见「妖乱志」）。

　　冯知十一名鹏举，字彦渊；知兵，有勇力。常熟乡兵起，众且数万；或问之曰：『此辈有成否』？知十叹曰：『长江天堑，昔人所保；北兵渡之，如踰沟渠。今势已至此，譬如破竹，一节之后，无留刃矣；虽百万众如之何哉！此辈但一拍手，将骇而走；何能为耶！谅为义士不当，我居此以俟死耳』！北兵至，出城赴斗死（冯班）。

　　十五日（甲子）

　　唐王擢王景亮为御史，巡按金、衢二府兼视学政。

　　授举人徐伯昌兵部主事（伯昌，字子期；新城人）。

　　以胡上琛为锦衣卫指挥（上琛，字席公，世袭福州右指挥使；读书能诗。既袭职，复举武乡试）。

　　召少傅黄士俊，不赴（士俊，顺德人；万历三十五年殿试第一）。

　　钦天监恭择八月十八日（丁酉）与圣诞壬寅、乙巳、丙申、丙申细推，丁与壬合、乙丙丁相会，为日月星三奇，照耀大明之象；允宜圣驾亲征，大张九伐。

　　谕文武臣民：『朕誓择于八月十八午时，亲率御营中军平卤侯郑芝龙、御营左先锋定卤侯郑鸿逵统率六师，御驾亲征；尚赖文武臣民尽忠效力，同报祖宗，以救百姓。有功者，朕必重赏，再无食言』。即日，发示安民。

　　十七日（丙寅）

　　鲁王进陈潜夫为大理寺少卿，兼御史如故。潜夫自募三百人，列营江上。

　　曾樱子贡生文德、诸生文思与从弟文徽起兵峡江。

　　南昌、抚州俱破，临川揭重熙与同里曾亨应先后举兵。亨应命弟和应奉父入闽，与艾南英、揭重熙谋拒守（亨应，字子嘉，号凤山；广东布政司栋之子。崇祯七年进士，官吏部文选司主事）。

　　重熙招集乡勇徐组绶、万民望、王宏等起兵湖东。建昌益王以书征重熙，重熙往，请急临省会；王不能用。

　　浙江塘报：黄蜚在湖州屡屡破敌。唐王特赐银印。

　　唐王以李世奇为左春坊左庶子、赖垓为右春坊右庶子，俱兼翰林院侍读（垓，戊戌进士）。

　　大清兵谋间道取建昌，永宁王慈炎命闻人天祥出守界山（天祥，南城人。少读文信国传，慨然慕之；遂袭其名。与之语，大悦；呼之曰「闻髯」）。

　　唐王赐宴群臣。时召何吾驺、蒋德璟未至，黄道周为首辅；郑芝龙以侯爵朝，位道周上。道周与争，众议抑芝龙；文武由是不和。一诸生上书诋道周迂；王知出芝龙意，下督学御史挞之。

　　芝龙、鸿逵自恃援立功，开府福州，骄蹇无礼；坐见九卿，入不揖、出不送。及赐宴，芝龙以侯爵位宰相上。道周引礼制「武臣无班文臣右者」固争，遂首道周；芝龙怏怏不悦。又荐其门下士朱作楫吏科给事中、叶正发户部主事，帝皆不允；以是益怀怨望。

　　按芝龙泉州人，幼习海情；凡海盗，皆其故盟或出门下。以就抚后海舶不得郑氏令旗不能往来，每一舶例入三千金，岁入千万计；芝龙以此富敌国。自筑城于泉州郡城南三十瑞安平镇，海梢直通；卧内可泊船，径达海。其守城兵自给饷，不取于官；旗帜鲜明、戈甲坚利。制生犀黄金为甲，每出则百余人如一，莫辨其孰为芝龙也。凡贼遁入海者，檄芝龙取之若寄：故八闽以郑氏为长城。芝龙有弟芝虎，勇冠军；以征刘香，没于海。次鸿逵、次芝豹：一门声势煊赫南天。

　　唐王封黄斌卿为肃卤伯；专敕剑印，入浙御敌。初，斌卿为江北总兵；南都陷，遁归。至是，上「恢剿事宜」，力陈舟山为海外巨镇，北可窥长江、南可取吴越。帝善之，晋封肃卤伯，授以敕书、印剑，复赐银币；亲行饯送，文武百官罗列郊外，军容整肃，观者夹道。敕书有云：『一统不全，即朕不孝；三吴未复，即卿不忠！盼望我孝陵，羹墙如见；可怜我百姓，汤火曷归』！复制诗一首送之。郑鸿逵于饯送时，解所束玉带以赠。

　　斌卿，兴化人；随父居京邸，流落不得归。后以恩例，当授把总；苦于无资。有妓刘氏助之，得官；刘氏遂为其妻。

　　斌卿先以御倭功，叨世荫；旋以水战功，又叨世荫。至是，唐王令统水师，于八月初二日从福宁出宁、绍、金、衢等处，合兵进剿。临行，勘请移荫；王谕之云：『功成，且带蛎茅土之是酬；乃先朝固与之恩荫，而不与卿乎？卿两弟，准即袭职金吾；卿子二人，朕为改名：长曰世爵、次曰世勋，以兆卿家世世昌盛、为我中兴世臣之意』。

　　十九日（戊辰）

　　广寇攻陷武平。时城内犹于西街演戏，有奸人为内应，打口号三号，贼遂攻入；百姓自相践踏，死者不计其数。

　　大清兵破南康，知府王或被执不屈，死之。熊文举降于大清，乡人题其门曰：『孝、弟、忠、信、礼、义、廉，一、二、三、四、五、六、七；盖骂其「无耻」、「忘八」也。

　　鲁王以陈函辉为礼部右侍郎。

　　钱塘诸生张嘉运渡江献策，鲁王授以总兵官，命入余杭山中起兵；事未集，为土人所执，献诸大清巡抚张存仁。存仁问：『尔在浙东何职』？嘉运万声曰：『官拜平卤将军』！存仁笑曰：『吾辈固卤也，然岂易平哉』！时田雄在座，嘉运指谓存仁曰：『田雄，国贼也；豺狼成性。既不忠于天朝，岂能忠于尔国！贼君之贼，汝当为天朝速诛之』！雄大怒，射之三矢，被戮；赋绝命诗，有「头颅遇铁方为贵」之句。

　　拜杨文骢兵部右侍郎兼右佥都御史，提督军务；令图南京。加其子鼎卿左都督、太子太保。初，唐王在镇江时，与文骢交好；至是，文骢遣使奉表称贺，郑鸿逵又疏荐，故得殊擢。

　　黄斌卿既出，道遇文骢庆贺登极章疏并缴镇东伯方国安、总督朱大典、东阳诸生赵忠桢与文骢诸札；斌卿为上之。帝即谕内阁撰敕书二道、礼部铸关防两颗与文骢父子。

　　文骢贺表云：『一人有庆，新开一统之祥；八郡无疆，大普八纮之瑞。正值隆华之伊始，宁云劫运之方终！庆洽华夷，欢腾朝野。盖自统肇神尧，必以陶唐为祖；功开圣禹，还从明德兴基。淮水戈横，宝剑直开新日月；滁阳鞭指，铁衣重换旧江山。扫电轰雷，当年奏捷；栉风沐雨，屡世辛勤。三百年德泽在人心，比于商、周，咸谓过矣；十三宗太阿由己手，贤于尧、舜，不亦远乎！兵农礼乐，本朝之轨则实详；内外华夷，大明之疆界自整。时当末季，边防撤而胡马渡彼阴山；祸至近郊，朝政浊而蛇虺噬乎上国。抱有君无臣之痛，三策何人？深出此入彼之悲，两京胥没！王纲扫地，帝统在天。兹盖伏遇皇帝陛下乘干御宇，拨乱救民。万载瞻依，兆协白水真人之地；六龙骖服，祥起赤伏帝子之灵。日生沧海浴玻璃，九万里而神龙出；云幙武夷开锦绣，五百年而王者兴。地裂天崩翻圣水，几至六宇无民；云兴霞蔚过钱塘，因而八方得至。克勤克俭，大禹之无间然；至孝至仁，周文之有敬止。似三犁倏清卤穴，向北挥鞭；如百川争赴谷王，在东立极。黄龙痛饮，腥膻净扫，比周武王之甲子更自昭明；白凤鸣岐，肃穆重临，相汉光武之乙酉于今为烈。臣质本驽骀之贱，谬司虎豹之关。然志在报韩，子房之椎未奋；天不祚汉，曹沬之耻空存！念此膝一届不复伸，敢斩卤头南走越；虽寸心既枯犹不死，愿随马足北吞吴！况春从天上，衮衣曾锡翠云裘；香自日边，琼食共分青玉案！当此弥天负罪，赖龙文待以不死之科；若使随地自全，俾羊裘得遂再生之日！感极而十行俱下，喜生而五体齐捐。伏愿乾坤再造，水犀百万下蛟门；南北并收，熊罴一声还凤阙！采薇作颂，庆中国之有圣人；天保兴歌，即外夷知戴天子。卜年卜世，从兹为有道之邦；永福永康，自此贺无穷之历矣』！

　　帝又谕之曰：『尔夙负英才，博综多艺；朕在京口屡相接对，深所面悉。数月以来，顿成奇变。定卤侯奉朕间关至闽，监国登极，肩兹（一作力肩）危统；誓维勤民雪耻，焦劳昼夜不遑！钱塘遇鼎卿，朕以故人子待之。元勋鸿逵前后奏朕：浙东莱尔先弥未萌之隐害、复振久涣之人心，朕大悦慰；业即钦尔以兵部侍郎职，鼎卿亦进宫衔。今览卿奏，并详叙吴越情形；则尔父子，即朕之大耿、小耿矣。云龙风虎，各有其时；丈夫相厚，岂有已乎！其益懋厥绩，协同勋辅先清东浙之尘、继扫临安之寇！朕若早见孝陵，定许破格酬报』。

　　江阴守备顾元泌登城射敌，矢皆不中，众方疑讶；其效用马倭子窃火药投敌，众执讯之，始知元泌通敌。搜元泌寓，得「请淮抚田仰援兵」公文一道。先是，江阴请兵淮府，元泌易之，原文犹在也。众遂杀元泌及其效用数十人（「义史」）。

　　华亭钱达起兵，鲁王授以总兵官，命守钱塘江。

　　仁和唐彪、陈万良起兵，鲁王俱授以总兵官。彪，字起凡；与钱达同事。屯营天目，数往安溪、径山、瓶窑诸处，与达水军为犄角。所统五、六千人，皆以白布裹头，号「白头军」。

　　进贤诸生胡之澜起兵栖贤山，有众千人。大清兵至，战败被执。入余干西门，观者如堵；之澜笑谓曰：『面目非有异于人，但心赤不黑耳』！见县令，令谕以权降；之澜曰：『君父之际，不可用权』！见金声桓，唾而骂之；遂见杀。

　　上饶故石首县令徐善箕，倡众饶州被执，论死。中书舍人寇梦虬提兵出火烧关，战没（善箕，天启丁卯举人；梦虬，唐王授官）。

　　御史汤芬避居松溪，为大清兵所获。巡抚张存仁诱之降，以「雷廉道印」畀之；芬固求死，存仁怜之，不加害（王氏「五小史」）。

　　按芬于弘光朝为史可法监纪推官；南都不守，从海道涉温、台抵闽。谒唐王，授四川道监察御史。至戊子五月大清兵陷兴化，芬时官参政，分守兴、泉；绯衣坐堂上，被杀。芬之获，正值涉温、台抵闽时也。原本置此条于丁亥二月，与本传不合；因移于此，当削去「御史」字。

　　大清兵取袁州。袁州同知李时兴摄府事，力守城；守将蒲缨兵溃，湖广援将黄朝宣五营亦噪归。时兴度不能守，自缢于萍乡官舍；一仆亦死（时兴，福清人）。

　　二十二日（辛未）

　　唐王大学士黄道周愤国势衰微，兵食俱乏，政归郑氏；诸大帅巽愞，观望不敢出。自请督师江西，以图恢复。至是起（一作启）行，谨赍一月粮，以虚声鼓动忠义，得卒九千余人；从广信出衢州，所至安抚遗黎、联络声势，远近响应。

　　道周愤郑氏无经略之志，而江西义旗响应，乃慨然曰：『立君以救民，吾之素志。今主上亲征在即，分道而进，灭寇复仇，机会不可失！我为大臣，宁惜以身先之；庶人心有知，不至泄泄也』！帝命郑芝龙助之资，不应；自办一月粮以行，帝惟给空扎百函为行资而已。有僧军荷鉏耰棘荆随道周后，名曰「扁担兵」。

　　道周夫人蔡氏在家，闻道周出江西，叹曰：『我夫获死所矣！安有将在内、相在外而能成厥事者乎』？

　　大清官袁继咸于内院，终不屈。继咸至燕京，供具甚厚；谕降，不从。

　　唐王加赖垓国子监祭酒。

　　鲁王以吴从鲁为通政司参议（从鲁，字金堂，山阴人，万历丙辰进士；官川湖分守道）。

　　大清兵攻江阴，游骑道出无锡，去大军稍远，不戢。诸生华旷度挈妻王氏避兵祝塘，祝塘王母家也。旷度适构疾，不粒者数日，而骑兵野掠者突至；旷度虑不免，急呼妇：『若以少子疾走可免，俱死无益』！妇不忍去，强之乃行。行里许复返，谓旷度曰：『君留此必死；君强起，予掖君卧旁草舍中，冀得脱』！且解腰缠五金畀之曰：『以此赂骑兵乞命』！妇甫行而骑兵追至，妇投水不及，被获；一骑挟之上马走。妇遥呼稚子走间道，乘间解帨自缢，时七月二十三日也。旷度果以赂免，迹妇尸不获；卜者杜翁卜之曰：『重重坎陷，绝于申刻；缢用徽墨，手类有物。置于丛棘，三日其得』。初往祝塘时，妇慨然谓旷度曰：『此行生死未可知；倘不测，无一以为念』！乃以珠密纫诸子女及己衣缝中，曰：『即死，得收余骨』。至是，果得尸于草田中、松阜下；盛暑胔腐，血流蔽体。裂所纫珠，始得实，领结坚纫不可解，面斫一刀伤目、一刀溃脑；五指牢握败草，负痛使然也。盖方缢时，骑兵怒而推刃，以及于难。既天下大定，朝廷褒显节义，诏有司核所在妇女以名闻；而妇以格于议，不获上。

　　顾栋高曰：『我朝受天□命，天戈所指，罔不臣服。间有一、二未识天命、撄城抗拒，戮及妇女者，此诚不足与于旌表之列！若夫深闺弱质遁逃田野，卒遇不测，致命遂志，毅然蹈白刃而不悔，与夫抗拒王师者，不可一律论。烈妇当仓猝乱离中从容审处、识别记念，卒如所料，得收遗骸于血污狼藉；骨骼撑拒之余，其才识尤有过人者，又不徒一死之立节已也』！

　　唐王命曾樱掌吏部，移张肯堂掌都察院。樱持法不挠，数有所争执。

　　何吾驺至自广东，用为首辅；锡以银章，文曰「辅佐中兴」。

　　郑鸿逵挥扇殿上，何楷呵止之；二郑甚怒。

　　改艾南英为御史。

　　授胡梦泰兵科给事中（梦泰，字友蠡，广信铅山人，崇祯十年进士；官唐县知县）。

　　二十四日（癸酉）

　　嘉定进士黄淳耀，偕弟渊耀入僧舍将自缢；僧曰：『公无服官，可无死』！淳耀曰：『城亡与亡，岂以出处贰其心哉』！乃索笔书曰：『弘光元年七月二十四日，进士黄淳耀自裁于城西僧舍。呜呼！进不能宣力王朝、退不能洁身自隐，读书寡益、学道无成，耿耿不昧，此心而已』！遂与渊耀相对缢死；年四十有一。其门人私谥之曰「贞文」。

　　淳耀，字蕴生，崇祯十六年进士；渊耀，字伟恭，诸生。死后数日，亲友收其尸，面如生。

　　金声桓遣前营刘一鹏御峡江，嘱王体忠备抚、建。

　　安南国遣使入贡。使人衣冠颇类中国承差，但推髻、跣足；所贡惟金龟、银隺、银炉、香绢等，无他异物。

　　日本国亦遣使入贡。

　　阎应元躯干丰硕，双眉车竖，目细而长；面苍黑，有须：颇似关壮缪。每昧爽巡城，令人执大刀以随；北兵望之，惊疑为神。一日交战，敌见一少年将持戟锐进，锋不可当，战罢，不知所往。城中人疑为土神陈烈士之助，虔祀之（「义史」）。

　　八月庚辰朔

　　靖江王亨嘉自称监国于桂林。亨嘉，太祖从孙靖江王守谦十一世孙；崇祯中，袭封。闻南京破，谋僭号；招集诸蛮起兵。

　　亨嘉系高皇帝侄文正裔，故名不用金木五行；以支庶篡立。后嫡嗣同宗室二十余人上疏告讦，启、祯两朝迄无宁岁；王厚赠（一作贿）权要，以故辄直王，每下讦者于狱。及南都变，王遂睥脱神器；以总兵杨国威为大将军、推官顾奕为吏科给事中，臬司曹烨等皆俯首听命；推置僚属，据有桂林。闽中颁诏至，不受；密与参谋孙金鼎以勤王为名，遍檄四方，调集汉上官兵，檄柳、庆左右江西四十五洞土狼标勇自卫（顾奕，苏州人；举人）。

　　永定土寇劣生王叔光、王中庆、王凤来等因南都之变，集亡命数千攻大埔县；屯锦风窖地方，去城三十里而阵。又闻武平失守，势益鸱张。攻围永定县七日，知县徐可久陈乡勇、严保甲，用间设奇直捣其巢，擒斩二百余人；余党解散，叔光仅以身免。时汀川大旱，斗米值钱三钱。

　　唐王授万文英兵部员外郎，监黄道周军。

　　初三日（壬午）

　　大清兵至松江，败吴志葵、黄蜚于春申浦；城遂被围。李待问守东门、章简守南门；城破，俱被杀。沈犹龙出走，中矢死。华亭教谕眭明永题诗明伦堂，投缳死。诸生戴泓赴池死。参志葵军事嘉定举人傅凝之，赴水死。志葵、蜚被执死，华亭举人徐孚远遁入海。

　　犹龙与义兵头目蔡裔据城固守。有谢某制造军器，入城交纳；犹龙令开南门纳之。舟入，忽报黄蜚解奸细至；兵皆青布缠头，内一兵露辫，众喧呼『北兵至矣』！犹龙仓卒走东门。时城中已伏内应，兵乍入，城上悉竖大清旗帜。盖黄蜚兵多用青白布缠头，大清兵效之，混入；城中闻号而起，去布悉辫发者。

　　明永字嵩年，丹阳人；崇祯十五年举人。题诗曰：『明命其永，嵩祝何年！生愧祖义，死依圣贤』。诸生徐念祖，文贞公曾孙；字无念。与妻张，二妾陆、李，子女七人俱自缢死。

　　蔡裔遁入海。

　　志葵将航海，移师申浦。抵得胜港，大清兵以小舟薄之，火器齐发，烟焰蔽天；军遂大溃。蜚舟胶，先取妻子投水中，乃自沉；大清兵钩致之，与志葵俱被执。浦中积尸如邱。

　　蜚有兵四、五万，舟一万，泊于大湖之马迹山。七月十三，由洞庭山开舟。十四日，忽见黑云横起，大风倏至，至十五日五更始息；失舟四、五千。十七日，泊于松江泖湖之豆腐滨，距城十五里。数日后，大清兵入松江城。蜚遣兵与战，副将被擒；清帅问蜚兵可破否？对曰：『移舟则可破』。蜚恐湖口被清兵截断，将出入湖海（一作出湖入海）；时海潮入湖，蜚舟大水逆，行动不利。清兵望见，遣舟即率小哨舡数百顺流突前，箭如雨下；蜚兵不能支，遂大溃。清兵得蜚，大喜；结彩迎入松江城。蜚见清帅，不为屈。

　　松江破，钱棅将间道赴闽；舟抵震泽，大清兵数百艘尾之。棅知不免，遂自沉；小僮秋烟从死。翌日，秋烟拥棅尸僵立湖中，人以为异。

　　江阴周祥、金满等四人乘黑夜缒城烧敌营，敌兵被火，无不毛焦肉烂，忿甚；四散杀掠男女，死者无算。

　　郑芝龙集廷臣议战守事宜，言仙霞关外宜守者计百处，应设守兵若干；其战兵以今年冬简练、明春出关，一出浙东、一出江右，计兵二十余万。合八闽两月饷计之，不支其半。请于两税正供预借一年，令群臣捐俸，劝绅士输助，察府、县历年积榖银两未解者悉催赴行在；官吏督征，闾里骚然，民不乐从。又请广开事例，于是厮养隶卒皆得给札授官；犹苦饷不足。

　　芝龙言守关兵十万，其实仅数百人，皆疲癃不堪用。

　　芝龙请于两税内每粮一石预借银一两，每府差侍郎、科道督征；民不乐从，反愆正供。又请清理僧田，可得饷八十万；不听。

　　唐王以王兆熊为吏部主事兼御史，管义饷。兆熊沿门搜括，不输者榜其门曰「不义」。

　　按义饷者，抚按以下皆捐俸助，名官助；官助外，有绅衿大户助：于是东南鼎沸。又察括府、县库积年存银未解者，厘毫必解。民不堪其苦，延颈举踵望王师之至；时谚曰：『清行如蟹，曷迟其来』！

　　初四日（癸未）

　　唐王授〔王〕士和吏部司务（士和，字万育，金溪人；崇祯中举于乡）。

　　颁刻皇明祖训及自制登极、亲征、监国三诏于各郡王镇国将军。王好读书，博通典故；故手撰三诏与鲁监国书，群臣皆莫能及。批阅章奏，丙夜不休，有多至数十百言者。

　　敕工部修理后殿墙垣低缺处。

　　敕锦衣卫堂上官：『国家新创，禁门启闭，一以五更为期。明日，大臣许带三人、小臣许带一人。其直科抄疏诸臣，各带十人。钟鸣之时，俱于午门伺侯。如有青衣小帽杂于班联之后或借用官帽僭戴者，即行拿奏；各官护短争执者，并究。各官应用牙牌，工部察奏。

　　帝幸国学，祭酒赖垓进请。三品以上坐听，其下侍立；圜桥观者如堵。

　　广西巡抚瞿式耜甫抵梧州而南京破，靖江王亨嘉召之，式耜拒不往；檄思恩参将陈邦傅助防，止狼兵勿应亨嘉调。

　　式耜移书总制丁魁楚为备；又以大义启靖江王曰：『两京继陷，大统悬于一发；豪杰眈眈逐鹿。闽诏既颁，何可自兴内难，为渔人利』！靖江得书，大怒；遣桂平道井济促式耜赴桂林任，式耜不应。

　　唐王进吴易兵部尚书；杨文骢奏易斩获多也。

　　鲁王亦授吴易兵部侍郎，封长兴伯。

　　嘉兴周谦（一作天）于城破时走吴易军，以舟师出没芦墟、白荡间，为先锋参将；杀敌甚多。

　　唐王超拜苏观生东阁大学士，参机务。

　　杭严道龚可楷航海至闽，不用；上「■〈虖〉尔蹴尔」一疏，卒不用。后被贼杀死。时南来无赖之徒，争上疏谈兵，即得召对；片言合旨，赉金、赐爵。久之渐多，部曹几及千人；然帝命赏，郑芝龙亦不应。

　　命中书颁敕书一道、旗牌八面于前军都督府左都督郑芝豹。

　　初六日（乙酉）

　　命礼部颁「祖训」五十七本于内阁六部诸臣工，务令熟记遵行。

　　大学士林〔欲〕楫等谢表云：『〔圣祖开天〕，方策轶鼎彝之重；神孙继统，羹墙凭琬琰之垂。用孝作忠，昭哉嗣服；以守为创，允矣中兴。伏惟皇帝陛下，天符握赤、圣略凝玄。炼五色石而补鳌巅，白水启宛城之驾；起半壁天以息龙火，黄衣耀闽海之祥。世统上缵高皇，并道统亦同一揆；治法远绍开代，即心法可以万年。刻成「祖训」一书遍赐臣工百职，或治内、或治外，篇篇蕊笈琅函；若纬武、若经文，字字禹图轩鼎。宣威布德，自宫禁以达蛮夷；杜渐防微，由藩封而及政府。煌煌大册，烨烨洪谟；九重方且奉祖训以修行，多士亦将并鸿文而觌德：此真凝兴朝之永命而肇一统之鸿休者也。臣等念切典章，身惭文献。图呈金镜，欲勒「贞观政要」之编；名企玉书，窃陋「汶水」、「大风」之制。伏愿圣不自圣、新又日新。因时制宜，声为律而身为度；得言忘象，口成文而笔成书：则训行且遍臣民而显承益光谟列矣』！

　　初八日（丁亥）

　　唐王改徐伯昌为御史。

　　丁祭。帝先期命太常寺卿曹学佺诣文庙供办陈设各项事宜，恭进祝版，候填御名。至期，遣大学士行礼；启圣公祠，提学御史行礼。

　　通政司左通政周汝玑恭进二祖圣容暨勋臣六人真像；温旨答之。

　　加周崔芝为水军都督，副黄斌卿驻舟山；从斌卿疏请也。崔芝，字九玄，福清之榕泽人。读书不成，为盗于海；饶机智，侪辈皆听其指挥。常往来日本，以善射名；与撤斯玛王结为父子。日本三十六岛，各有王统之；其所谓东京者，乃国王也。国王曰京王，拥虚位而已；一国之权，则大将军主之。其三十六国王，则如诸侯；撤斯玛于诸岛中为最强，与大将军为首尾。崔芝既熟日本，故在海中无不如意。微行至家，有司迹逋，系狱三年；贿吏得解，乃变姓名，仍为盗。久之就抚，授黄华关把总；稽察商舶（撤斯玛，即萨摩也）。

　　大学士蒋德璟至，陛见；首以清屯、练军告，帝然之而不能行。

　　初九日（戊子）

　　礼部请：例应致祭大社、大稷。时以大雨，故帝于宫中具衮冕遥拜，命定卤侯郑鸿逵恭行代摄。

　　谕太常寺：设鼓于宫门，如遇祭期，鸣鼓三通，以示诸臣齐集班联。

　　郑芝龙遣给事中梁应奇入广督饷，参迟误者数十人，俱奉旨提问；然迟疑未有提至者。潮州知府杨球欲入朝，闻旨遂止粤界，不敢入。

　　户部侍郎李长倩请开捐纳事例；从之。部司三百两，后减至百两；武扎仅数十两。于是厮养隶卒，皆得给扎授官；虽止虚衔，居然冠盖谒公府、挞邻里。晋江令金允治听讼，两造皆称职官，不跪，立而对簿，至相殴于庭，官不能制。

　　授熊化大理寺正卿（化，清江人，万历辛丑进士；官扬州兵备副使）。

　　赠祁彪佳少保、兵部尚书，谥「忠敏」。

　　姜采流寓苏州疾革，语其二子曰：『吾奉先帝命戍宣州，死必葬我敬亭之麓』。二子如其言。

　　十二日（辛卯）

　　大清杀黄端伯。

　　端伯在狱，言笑如平时；谓人曰：『吾往注「易」疏；疏成，初筮得「明夷」之象，再筮得箕子之「明夷」，心窃疑之；今其验乎』！乃作「明夷篇」以见志。门生某入视，劝之稍贬；端伯怒，以砚投之曰：『君既不能以礼自处，奈何欲以非礼处人乎』？至是，豫王遣骑问之曰：『先生降与不降，总在今日』！端伯笑曰：『我志遂矣』！同骑出同济门，至水草庵；曰：『愿毕命于此』！临刑，适报恩寺僧一轮趋过，端伯呼之；命代书绝句云：『对面绝思量，独露金刚王；若问安身处？刀兵是道场』。吟毕，一卒左刃之，引颈以受，卒手颤刀坠；一卒右刃之，亦如左。端伯厉声曰：『何不直刺吾心』！卒如其言，乃瞑。随而观者数万人，皆持香哭拜；时年六十有一。

　　刘一鹏破峡江兵，曾文德、文思、文徽俱战死；邓武泰亦死之。

　　唐王擢陈泰来右佥都御史，提督江西义军（李自成败走武昌，其部下散掠新昌境；泰来大破之）。

　　唐王封陈邦傅为富川伯。邦傅曾拜郑芝龙母黄氏为母，致书芝龙，贡马百匹（一作二百）、饷银四万两。芝龙与鸿逵为之请封；帝不允，祗以温语奖之。芝龙怒，鸿逵托故披剃入山；帝遣内臣王元臣、王承恩（内臣一作卫臣）、郑元化、内监杨廷瑞访迎不得。四人者将诣狱，帝问鸿逵去故；四人以不封邦傅对。帝曰：『朝廷爵赏，原以酬功；邦傅无尺寸功，徒以贡献妄邀五等之爵，朕岂贪利鬻官者耶』！四人对曰：『皇上不必从邦傅起见；但以勋臣情面，必从其请，为社稷计可乎』？帝不得已，命芝龙、鸿逵补疏上请；封之。

　　监察御史周定仍疏请出湖东，规进取；遂賷二金，由崇安抵铅山措饷召募。

　　大清兵取临江。

　　宁州许文龙与同里张犹龙起兵，金声桓使人招之，不从；率兵逐大清所置宁州道，据城守。州民多避兵入山，文龙因出屯奉新。

　　唐王召叶廷秀为左佥都御史。

　　江阴杨舍守备沈廷谟大醵民钱、牛酒送花马刘，祈免一方死；刘许之。给大清旗四面悬示四门，并招城中降。城中遣诸生朱晖吉、耆老王晴吾等四人至良佐营议和，良佐留饮终日，立誓城中归顺，不杀一人，赠晖吉银十两、余各五两。晖吉归，力主和议；众以晖吉等受贿，为敌作说客，立斩城堙，固守如初。一夕，以灯笼遍悬城外，大书「大明忠义营」五字，城上鼓声齐发；敌至，不见一人。丙夜烟雾眯目，彼此不相见，悉携灯笼而返；后队至，以为城中共也，混战至晓，杀人无算。

　　唐王命大学士傅冠以原官督师，恢复江西（冠，字符甫，进贤人；天启二年进士。崇祯十年，拜礼部尚书兼东阁大学士。以酒失，放归）。

　　大清兵力攻江阴，阎应元守甚固；刘良佐用牛皮帐攻城东北，城中用炮石力击。良佐乃移营十方庵，令僧陈利害；良佐旋策马至，应元誓以大义，屹不动。

　　良佐临城谕降，应元骂曰：『我一典史耳、卑官耳，死何足惜！汝受朝廷封爵，不能以死报国；今有何面目，见此方父老』！良佐闻之，急掩耳走。应元结连靖江乡兵，与良佐大小二十余战，良佐军折伤几尽。

　　松江夏允彝自南都覆，彷徨山泽间，欲有所为；及闻友人徐石麒、侯峒曾、黄淳耀、徐汧等皆死，乃赋绝命词，自投渊以死。兄贡生之旭欲与允彝俱死，允彝托以妻子，乃不果；自此不入城市。允彝与陈子龙齐名，晚节亦略相似；人谓「白首同所归」云。

　　唐王迁熊开元太常寺卿。

　　十五日（甲午）

　　中秋夜，月明如昼。江阴阎应元令守城者轮流赏月，而自携酒登城楼啸歌；许用作「五更曲」，令善讴者高声齐唱。城下闻之，悲怒相半。一将坐十方庵；城上忽发一炮中之，立毙。

　　常熟乡兵复乱，土国宝发兵征剿。严栻与战于华荡，大败坠水；一勇士拯之，获免。

　　土国宝以洪一纬为常熟知县、陈日升为县丞。用黄布小旗书「顺民」二小字，令百姓插于门首；并刊发告示，各乡镇不许兵丁擅入，民赖以全。

　　是时海上大军自崇明至杨舍、狼山，舟师满布；声言义阳王集雄兵二十万，援常熟、江阴，不许百姓剃发。凡沿江一带居民，不剃发恐郡兵杀掠，欲剃发又恐海兵登岸；其苦更倍他处。

　　永宁训导胡从治裒衣，卒与大清兵遇；投水死（从治，南昌人，贡生。其子大年，从总兵盖某军中；兵溃，被执死）。

　　靖江王亨嘉至梧劫瞿式耜，幽之桂林；遣人取其敕印。初，式耜议立桂恭王子安仁王；及唐王监国，式耜以为伦序不当立，不奉表劝进。至是，为亨嘉所幽；乃遣使贺王，因乞援。

　　亨嘉恐迟疑生变，即将藩卫并先至狼兵共万余人立，谕藩府文武于靖江府临朝称贺，号桂林为西京。加孙金鼎为参机大学士，参赞；严天凤、范友贤为将军，总统左右前锋。留杨国威为城守。即日誓众兴师，由水路出平乐；抵梧州，杀官劫库。式耜坚坐梧城，靖江谒者促式耜朝；式耜曰：『王也而朝，礼也』。命易朝服；式耜曰：『王也，何用朝服；以常服朝，礼也』。亨嘉知式耜不可夺；一日，迓式耜语，式耜未及靖江舟，忽拽上一小艇，宦官刘应科罗之，曹升持刃加颈，逼巡抚敕印。式耜曰：『敕印可刃求耶』？顾奕遮式耜项，拽过数舟，数仆数起。式耜坐，神少定曰：『我朝廷重臣；若欲为帝，曾庐陵渔户之不若矣』！亨嘉假式耜令，入署索敕印；式耜家人恐有变，与之。亨嘉用小艇挽式耜上桂，塞其舱窦，不令见人；至桂，闭于王邸。式耜日凝坐，不与诸靖人语；进食，亦不食。会先遣标官徐高幼子得入宫中，日进饘粥。夫人邵氏昼夜啼泣，遣家人周文賷疏至闽贺唐王即位，并乞师曰：『岭表居楚、豫上游；岭表失，则楚、豫无所惮。楚未可通，天下事益不可为矣！臣式耜朝以死，则粤中夕以亡；岂惟一省之忧』！因陈靖江形势有必败状。

　　靖江返桂，时已深秋；式耜犹着单纱衣。靖江送饮食、衣服，俱不受。一日，促式耜抚军乞调狼兵；式耜曰：『戴罪之臣，曷可莅戎事』！瞑目不食，求自毙；诸靖人畏之，送居刘仙岩，距桂城五里。

　　大清兵逼吉安，湖西兵备佥事彭期生拒守，不支；城破，走赣州（期生，字观我，海盐人；万历四十四年进士）。

　　唐王以汤芬为御史。

　　芬从海道涉温、台抵闽朝见；帝昔在淮阴，芬（？）及召对，欢甚。赠芬父某太常寺卿，授芬四川道监察御史。芬以丁艰，不受官；而于利害大事，知无不言。

　　诸勋恶之，几为所陷。

　　薛瑞泰以饷项不足，捐资五百金；赐翰林院五经博士。

　　建昌副使王养正，与布政使夏万亨、知府王域、推官刘允培、南昌推官史夏隆起兵拒守。

　　养正字圣功，泗州人；崇祯戊辰进士。

　　旧抚标将白之裔、邓武泰驻袁、吉，以兵扼峡江。

　　唐王拜王锡衮礼部尚书兼东阁大学士；不至（锡衮，禄丰人，天启二年进士；崇祯时，历官吏部侍郎掌部事）。

　　加鸿胪寺序班赵士超兵部职方司主事，赴黄督师军前监纪。士超字玄卿，闽人；以诸生起家，夙有才干。黄道周谒见，深器重之；特疏荐拔。士超以兵饷寡少，与父防海参将璧倾家募壮丁百余人，偕至军前。

　　大清提督吴胜兆甫莅任，即统兵下陈湖。陆钥见诸举义者或投降、或流而为盗，知事不可为；竟弃妻子不顾，走湖州山中。戴之隽等皆降。

　　十七日（丙申）

　　唐王赐郑芝龙子森国姓、名成功；命提督禁旅，以驸马都尉体统行事。

　　森于弘光时入南都太学，闻钱谦益名，执贽为弟子；谦益字之曰「大木」。至是，年二十一矣。帝爱其材器，特宠任之。帝每有所向，成功辄先得以告芝龙；由此，廷臣无敢异同者，宰相半出其门。

　　大清兵至太湖，吴易败走；父承绪、妻沈及女皆投水死。沈自炯、自炳、吴福之亦死。孙兆奎虑易妻女被辱，视其死而后行；被执，械至江宁死之。

　　自炯、自炳，俱吴江副使沈珫之子。自炳，字君晦，官中书舍人。福之，字公介，贡生；败死于湖州之小湄。锺峦闻福之死，曰：『可儿、可儿』！

　　大清兵攻江阴者日增，依邓墓深林以避城中矢石。取门窗、屋木为浮桥，渡河逼城下；发一号炮，吶喊一声，賷云梯三十余架至城墙。城中发炮击之，皆退。缒士卒下城，收取其铅弹、刀仗、衣甲；渡河尽伐邓墓林木，拆取浮桥以供薪松江既破，大清兵取江阴者益众，四围发大炮；城中死者无算，固守自如。因执吴志葵、黄蜚至城下，令说城中人降；志葵说之，蜚不语。

　　李成栋率所部兵至江阴，缚吴志葵、黄蜚于十方庵，令作书招降；蜚曰：『吾与城无相识，何书为』？乃驱之临城下，蜚无言；志葵劝众降，阎应元叱曰：『汝不能斩将杀敌，为人所缚，自应速死；何用多言』！大清兵断蜚左右手而后戮之，志葵亦被杀。时大清兵辇炮络绎而至，发炮无虚刻。一人立城上，头随弹而去而僵立不仆；又一人背胸澈洞而直立如故。

　　李含初所部王拐子私款于大清，大清兵袭狼山。含初急檄拐子入援，拐子不应；含初死之。同死者：诸生李映阳、武生唐扉、邓士凤、熊九鼎、宗麻子。

　　南昌故汜水知县胡定海（一作海定）走乐平，联络乡勇应海州董德兴（海定，字圣占；万历戊午举人）。

　　大清兵破建昌，王养正、夏万亨死之。建昌有客兵内应；城破，养正被执，械至武昌，万亨等同死。其妻张氏闻之，绝粒九日死。万亨，字符体，昆山人；起家举人。

　　南昌失守，与史夏隆避难建昌。至是，死。其妻顾、子妇陆及一孙孖女，先赴井死；仆婢死者复十余人。王械分守南门，亦械至武昌，同日死。刘允浩，掖县人；史夏隆，宜兴人：皆崇祯十六年进士。同死者六人，一人失其姓名。建昌人哀其忠，褒而瘗之，表曰「六君子墓」。邓思铭亦死之。

　　王体忠率军趋建昌，时有保宁王者好谈兵，自河南来；益王倚信之。保宁阴通于体忠，约为内应。云南总兵赵应选以象兵赴援南京，不及而返；路出建昌，益王留之助战。战初合，保宁从阵后以火箭伤象兵；师遂溃。益王奔旗塘佛舍；已归福州。副将施焕然，番禺人；被执，死（保宁王，名绍■〈火己〉，周宣王十二世孙）。

　　邓思铭被执，自言首劝益藩举事者；丛箭射死。

　　揭重熙战败被劫。重熙揭建昌，与王体忠战于许湾，大败；部将徐组绶、孙蜚俱战死。吏部主事王兆熊劾之。

　　新城知县谭梦开迎降，县民潜导守关兵杀之。梦开党与民互相残杀，弥月不靖。唐王用兵部侍郎吴春枝荐，以邵武贡生李翔为新城知县。翔至，擒杀；余党遂散。

　　邑中奸民闻翔至，讹言曰：『是将屠我黎川也』！谋拒之。比翔入境，止一幞被苍头，神气怡适；众遂迎翔入邑。有黄东来者助令为虐，党羽至数百人，鱼肉乡里。翔下车，东来入谒；即擒斩之于市。令曰：『罪止一人，余不问』。以兵刃置库，示无复用。由是，党羽日涣，新城以安。

　　新城人杨应和挺身当大清兵，语不逊；被杀。其从子居久在旁，复大骂；碎尸而死（应和字惠生、居久字若淡，皆诸生；与邓思铭为较射之约者也）。

　　朱大定自泖湖航海至绍兴朝鲁王，备陈方略；授监军副使，使还收旧部。会吴易战败，大定代领其众。俄病痢，驻文怡墓堂；大清兵猝至，执送杭州，不屈死。

　　唐王授周定仍监察御史（定仍，南昌人；崇祯十六年进士）。

　　江西诸郡尽为大清所有，惟赣州孤悬上游，兵单力寡，人情汹惧。唐王手书加杨廷麟吏部右侍郎、刘同升国子监祭酒。同升自雩都至赣，协谋大举；乃偕巡抚李永茂集士夫于明伦堂，劝谕兵饷。

　　帝命同升总理江西，而召廷麟入阁。廷麟以国破君亡，偷安海甸为非计；辞不拜，与永茂、同升举义旗。会粤东有入卫兵三千过赣，即疏留之。立忠诚社于赣，招致四方之士；王其宖、其窿、刘民保、彭曰趣各率家丁自賷粮入社，立功者几二万人。

　　庐陵诸生萧建侯从杨廷麟起义，屡战立功；被土寇击死拿山。

　　新建诸生杨不盈初闻北都陷，尽夜泣。南都陷，即狂走出门行。卜言吉则喜；言凶即哭，唤奈何！南昌陷，居民悉走匿；不盈筮得「明夷」之谦，叹曰：『翼其垂矣！将安往乎』？与妻不食三日，对缢于母柩前。

　　南昌陈一湛因大清兵迫其庄，衣冠自缢死。

　　十九日（戊戌）

　　南赣巡抚李永茂命副将徐必达扼泰和，拒大清兵；必达战败。杨廷麟自督师，与刘同升乘虚复吉安、临江。

　　廷麟大享士兵于城西，率兵收万安、抵泰和，复吉安全郡。

　　路振飞赴召，道拜太子太保、吏部尚书兼文渊阁大学士。至是至，唐王大喜；与宴抵夜分，撤烛送归，解玉带赐之。官子职方员外郎；又录守淮功，荫锦衣卫千户世职。，孙可久，立授都督府经历。振飞第三子年十七，赐名太平；以荫，历官巡抚。

　　杨廷麟兵既破敌，追至樟木镇不戒，反为所乘，大败；遂弃临江，退守吉安。

　　吉水邹文鼎与从侄敬起兵从杨廷麟（文鼎，忠介公孙也）。

　　二十日（己亥）

　　大清兵攻金山，侯承祖与子世禄犹固守。城既破，巷战；逾时，世禄中十四矢被获，死之。承祖亦被获，说之降；曰：『吾家食禄二百八十年（一作二百四十年），今日不当以一死报国耶』？遂被杀。

　　松江既破，李成栋以书招承祖；不应，厉志坚守。即妻子，亦不令出城避难。李延龄命张某攻之，北兵缘城而上，怀玉立刃之；如此数人，复以竹梯缘城而上。守城兵士用防牌避矢，随登随斫。既而西北备稍弛，乃以小舟垒城下，蚁附而登，城遂破；怀玉被戮。北帅称为渡江以来忠臣第一，特宥其少子，令殓父尸归葬。有廿八官者失其姓名，金山卫人；同承祖守城。城破，犹持大刀独战，杀数百人。有诸生杨继垣从后呼降，误之；大清兵乘间投以两矛，遂不支，犹手刃三人而仆。鲁王以沈履祥为御史，督饷台州（履祥，慈溪人；原官知县）。

　　督师张国维复于潜。

　　二十一日（庚子）

　　江阴破。大清兵从祥符寺后入城，众犹巷战；男妇投池井皆满。陈明遇、诈用皆举家自焚；阎应元赴水被曳出，死之。训导冯厚敦冠带缢于明伦堂；妹及妻王结纴投井死。戚勋令妻及子女妇先缢死，乃北面再拜，举火自焚；从死者二十人。夏维新、王华、吕九韶俱自刎死（维新，举人；华、九韶，诸生：俱武进人。武进降，避居江阴；至是殉难），惟黄毓祺、徐趋逸去。

　　豫王遣刘良佐统军征江阴，号称大兵十万；相持六十余日，折伤过半。豫王大怒，提良佐捆打；调贝勒统大军急攻之。先分兵抄断各路援兵，然后围城。二十一日自子至辰，百里外闻炮声如万雷齐发。巳、午后，城中火药、长兵俱竭；祥符寺后城倾塌，北兵从烟雨中潜上，民犹巷战。有韩姓者，手格杀三人，始自刎。阖城男妇尽死，无一降者。前后共计杀死北兵五、六万，乡兵死者亦不下数万；城中街巷井厕中尸骸填满，泮池及孙郎中池迭尸数重：诚唐世之睢阳再见也。呜呼！惨哉。

　　应元率兵千人格斗，夺门西走，不得出；勒马巷战，杀伤无数，踊身投前湖烈女祠前池中。良佐自言与阎有旧，令必生致之；坐干明佛殿，骑从水底缚阎至，跃起拍阎肩而哭。阎曰：『何哭为？死耳』！拥〔见〕贝勒，不屈；杀之。栖霞禅院有僧唯心者，与阎共事；以阎所纪「和众乘城略」授黄子新；子新按之作「阎公行状」。

　　义兵陆先从应元死。

　　青阳黄云江（一作明江）善弩，弩长尺余、竹箭五寸，淬以毒药，百步外命中，着人立死。尤善歌，独携一胡琴以出，莫有知其为弩师者。后为大清兵所获，挈之北行；中道杀骑卒而逃，卒死牖下。

　　二十二日（辛丑）

　　城中犹巷战不已，北兵用火攻，败之。

　　江阴被围，历闰六月至八月始破。时人为之语曰：『八十日戴发效忠，表太祖十七朝人物；六万人同心死义，存大明三百里江山』。隆武极奖励忠义，闻江阴、泾县以守城拒敌被屠；叹曰：『吾家子孙遇此二县三尺童子，亦当哀而敬之』！

　　按江阴之变，吾族城居者，阖门俱死；独曾祖考奉山府君（讳国纲）、祖考爵一府君（讳世卿）、叔祖德一公（讳世芳）作客荆、湘，不与其难。曾叔祖张四公（讳国维）躬耕南门外十里之南闸，幸存，曾祖妣罗孺人母家一门七十余口，俱被害；止遗孺人弟一人。事平，奉三府君以故园荒芜不可居，因迁于锡；罗孺人弟年六十无子，亦来相依，终老余家。先君子兄弟十人，每当时祀，必设宾位，请罗公主与祖考、祖妣合祭；诏余小子曰：『罗公，吾祖母舅；终吾之世，奉祀至尔辈已四世矣。其除之』！余小子谨受教。忆余年十七、八时，归江阴省坟墓，询诸故老传闻，为指某丘驻师、某水立寨、某门火攻、某某街巷战；一望荒烟蔓草、狐啸猿啼。五十年前事，历历在目；彷佛隐身墙隙，窥见刀戟交加，杀人如草也。先君子又谓余言：『江阴有黄子薪者名晞，曾主余家；毓祺之子也。间谈及江阴城守事，辄呜咽流涕。聆其所说，与史书记载无不吻合』。噫！斯时也，正当杀运惨烈之际，率土如焚；岂止江阴受祸、吾族不幸也哉！

　　大清兵至万安，李永茂奔赣州。

　　叛将白之裔入万安；江西巡抚旷昭被执，知县梁于涘死之。

　　于涘被执，不屈；死南昌狱中。南昌知县王宗熙开县署中门，鼓乐导其尸出；观者无不流涕（于涘，字饮光。有绝命词云：『但知生富贵，谁识死功名！到头成个是，方见古人情』。又自记云：『平生学佛得力，到此撤手悬崖』）。

　　邑人朱大夏死之。

　　唐王以周定仍为右佥都御史，巡抚广信；以兵部主事胡奇伟为湖东副使、詹兆恒为兵部左待郎，协守广信。

　　二十五日（甲辰）

　　大清金声桓忌王体忠兵强，乃与其掌旗牌官王得胜（一作得仁）深相结，并阴结其帐下诸健儿谋杀之，未有以发。会剃发令至，赍文者为声桓叔；令下三日，无有应者。声桓曰：『此王兵为梗也』！明日，请体忠计事，即其揖时而杀之。尸出，王兵大哗，烧德胜门及章江门，与诸金斗格三日，杀伤相当。声桓且战且招，以王兵属王得仁（得仁，亦闯贼部将，原籍辽东，骁勇敢战；善谈论，多谋略。发鬓五色，军中称「王杂毛」）。

　　二十七日（丙午）

　　唐王擢罗万藻为兵部主事。

　　江、楚迎王疏相继至，王决意出汀入赣，与湖南为声援。

　　江西督师万元吉疏请驾幸赣，云『赣居上游，豫不能仰面而攻；且左为楚，右为闽、浙，背为东粤，足以控制三面：宜驻跸』。帝是其言。

　　廷臣日请出关，王屡戒征期，郑芝龙辄以饷绌为辞。当是时，军府草创，魁柄横操；王虽英敏，芒刃无所剸割。

　　时议者谓南都、江、楚仰望王师，急如拯溺；迟出关一日，则人心一日瓦解。国家之失在此着，芝龙之罪可胜诛哉！

　　常熟既破，故游击将军何凤翔犹驻福山，联络海上军。大清土国宝檄参将萧世忠直捣其营，凤翔大败，遁入崇明。国宝按临福山，出榜安民，禁止兵丁打粮擅杀，常熟始靖。

　　唐王发银牌一面，令吏科都给事陈燕翼颁与本科给事中掌印朱作楫，旌其直言。燕翼遂上疏曰：『臣以崇祯甲戌进士，筮仕广东程乡县。六年行取，苦无资斧，不得抵京。不得已，乞丐于一、二同事故人；逡巡后至，遂稽初次考期。壬午十一月，寇薄都门，始获先帝召对于德政殿。寒月霜夜，灯烛荧煌，遭遇先帝耸身案外，视臣者再、问臣者二；果脯、茗酪，捧出大内。至今念之，五情空热！然犹为权奸所扼，仅寻次补工垣。时周延儒柄政，爵列恩幸咸出其门；臣疾其所为，自春徂冬，不肯投刺一谒其面。入垣，即极言其卖官鬻爵并羁縻苏督、阴脱门生范志完纵寇入口之罪；同列咋舌。闻诸阁臣，先帝日置臣劾疏袖中，竟不发票：其念臣至此。其得不与熊开元同杖者，开元言显而臣言隐耳。然终以建言决汴不应叙功、力驳台臣黄澍之疏，票拟处分。计臣尔时在垣不满五月；然臣虽谪而先帝犹手臣疏目视延儒。尔时阁臣吴甡等、冢臣郑三俊、宪臣刘宗周咸是臣议，或有谓〔其〕慷慨陈言、亟摅忠愤者，或有谓其真孤凤鸣、胜读「出师表」者。臣奉使抵家，塞胸前直气，道路荣之。无何，里中缙绅之祸起，通国缩朒；臣以谏垣余气折衷直言，几遭捃摭。今顾瞻里中，尚不免谈虎色变：是臣之直言所不敢行于臣里者一也。臣以癸未仲春抵里，甲申之变天地反复，岂系自全！无何，南中台省祁彪佳、李沾等交章荐臣，荷圣安皇帝起臣原官。赐环于七月、入朝于十一月，先后局面判若隔世。遥想当年论澍，偶出一时意气；岂复意澍复有借题翻身、回身皈正，抗阻王命一事，前后公案各分两重。闻今岁举兵东下，过师滁阳，搜〔索〕旧铨郑三俊不遗余力；盖三俊亦尝劾澍者。观其搜索三俊，计必不肯忘臣。言官论事，是其职掌；岂意当年殿上之争，遂贻后来舟中之敌！亲识家族，相持为戒：是臣之直言所不敢行于前朝者二也。陛下龙飞海甸，每事留意臣科，凡奉「该科记着并会部复议」之旨屡矣。臣虽顽钝，非同木石，宁不感奋！然其所连者率张半臣里中人，宦情如火、媒进如饴；片言弹驳，即恨深寇仇。犹忆賷捧之役，陛下欲核用一人；臣听凭部议，半字未加。迩来蒙恩得意之后，遽修前隙；扯臣殿廷，裂带批颊。臣于此举，未着片字；犹横遭侮辱若此。若其言之，祸岂旋踵！是臣之直言所不敢行于圣朝者三也。然虽如是，臣窃观陛下两月来用人行政，臣未尝不顷刻忧心及之；出王游衍，未尝一刻不在陛下左右而冀效忠于万一也。臣犹忆宋臣苏轼之告其君曰：「陛下求治太急、听言太广、用人太骤」。臣少学苏氏，师其忠鲠；窃不自揣，亦以此言进。陛下精神意量可以囊括海内、学问文章可以灌注百王、机权驱驾可以罗络高光，所愿少进者「重」之一字耳。「论语」曰：「君子不重则不威」。老氏亦云：「重为轻根，静为躁君。君子终日行不离辎重，虽有荣观，燕处超然」。「周易」曰：「君不密，则失臣；臣不密，则失身。机事不密，则害成」。凡若是者，皆言不贵示人以太尽而使邪佞辈为可测也。陛下抚有六合，权借闽中为汉中耳。普天同戴（一作推戴），悉主悉臣；何分厚薄，何论远近、先后！凡为〔人〕臣斤斤道推戴者，为梯荣计耳；君子薄之。臣窃意：此后凡「拥戴」与「同盟」字面，虽陛下厚恩不忘故人私谊，然规模已狭，且近文字习气，不宜数出帝王口中：臣之欲效忠者一也。勋侯一见决圣，奉驾来闽，使明朝再造、海国奠安，不受兵革，功在社稷，伊谁之力！然尚余后来一步为恢疆复雠之举，始觉竿头着进，圆满无恨。今日报功，似当稍留余地，微寓「持盈保泰」之意；使延世勋臣有百年亿世之量，而后气局悠长，可与带砺同久：臣之欲效忠者二也。祖宗用人，必由部铨；而陛下自行票拟，铨部反觉无权。一人之身，倏用倏舍、倏重倏轻。夫人之材质生下已定，非有里背旁侧可任挪移涂改之理。今一官安顿或至数易，果其为人择官，抑真如不得已；使营进者咸起躁心，而抡才者转无持操。遐迩观听，所窥至微：臣之欲效忠者三也。古之帝王，或起徒步、或起中叶，然其初政大端，不过发一二言、行一二事、用一二人，传之中外，而天下已服矣；源源来归，络绎踵至，不在多也。陛下新政美不胜书，仰窥圣意，直欲以三五盛王数百年所不及措手之大业而数月了之；其搏捖规局，真可目空今古。然时会机缘、缓急先后，讵能一一应手！如〔一〕事未当，多益为累：臣之欲效忠者四也。在昔光武起事南阳、肃宗即位灵武，是皆于草莽中立国；惟是君臣上下抟心戢志、专意治兵，度于他务皆不暇旁及。今漫漶数时，似皆以升官杂务耗其专营，而于用兵吃紧时日反坐无事；由里匪颁，物力亦为减汰：臣之欲效忠者五也。先帝励精十七年，值边交讧、中多故，属望廷臣鲜有当意者；于是不得已而旁求之保举、换授、特用副榜等科。明经、选举几半天下，钦授、破格差拟国初。而究竟边腹行间，赐剑秉钺、俄顷骤贵之徒，迄未有半人只士出手奇杰如古班超、陈汤等辈翻绝域、降强卤而应明诏者。乃反以苦心轻信之过为所用，方面大耳美髯丰下者，即为将材；舌滑唇油、走空如骛者，即为边科。金缯显列，靡费无算；言之痛心！陛下试观自古皇皇汲汲乞官求进之中，岂有真品！南阳高卧，惟恐人知；东山捉鼻，相戒不免：尚能免强一出，差有所立。今流品混淆，搅同油面；辨析切研，如镂空影。无已，亦惟择良无伪、踏实硬做者假以岁月、宽其文网，庶几积久自见成功；其纸上铺张、口中夸大者，悉不可听：臣之欲效忠者六也。吏道以贪廉为归、臣节以顺逆为案，计典间杂，私怨是矣。而祖宗深意，岂因以什一概许全翻。北案或有传〔闻〕疑似，而先皇精爽，决不忍以贼孽重污圣化。近日南都马士英、阮大铖、张孙振辈借四镇以挟制朝廷，翻尽计典、用尽从逆者，而国随之。当时臣具有「中兴政自可为、人心不容坏尽」一疏，丑诋已甚；而若辈掩耳盗铃，不恤也。已事无及，可为哽噎！若是者，非〔欲〕陛下诛既往，但求惧将来耳。不然，是乾坤之反易倒置两翻，而祗为群不逞诸奸燃灰起用之地。无怪乎有识痛恨者，谓南北两陷，皆诸奸党怨望失职，利其深入以为自己出头伸眉之日；非过论也：臣之欲效忠者七也。自五月渡江以来，虽所在蹂躏，而浙直、江右等处士绅百姓亦皆各有义声发愤、破产募兵举动，差足振醒群情、倡激忠义；而闽以乘舆所在，自二勋、二伯、阁部先声之外，别无一旅足以佐发。中一锱一颗，皆仰给朝廷；简发而栉、数米而炊，窃窃然几成市道！夫江右之与两越，譬诸人身，则亦今日行在京师之两臂也。一臂痿痹则置之而若罔闻，一臂灵活则用之而惟恐不敝，万一右臂不仁，左臂其能起乎？臣窃以为今日团练乡兵一着，在各郡县所宜专责一人，着实举行；而上游与近京城乡尤宜全力饬治，以辅官兵所不及。凡所在街巷村落，责令公举一头目，人自连结布置，如捍怨敌；庶几先声可夺奸魄。不然，贪目前官爵近便之可乐、乡居室家三窟之可恋，而先后糜烂，究竟同观；淫掠焚屠，遐迩不免。此在眉睫，顾诸臣不察耳。先臣董应举有云：「杀运将至，人心先愚；惟大圣人，起而救之」：臣之欲效忠者八也。桐江一丝，系汉九鼎；计其时高风未播，亦不过富春一钓徒耳。试之以事，安知不与樊英、殷浩同讥！惟尔时光武容之，列之外臣，使之高睨千仞以阴助王化。夫以帝王之势，屈官一故人，何异雀之适羿，而孰知东汉之所得者为已多乎？方今废籍白丁，所在成市；乞墦登垄，投拜门墙。苟负人形、粗识句读，或能雇倩代笔而上疏者，咸思撺掇做官；一隅几何，堪此横溢！即此中书舍人，唐制以为宰相宣麻先兆，何等贵重！而今若贩夫庸隶，皆得随意滥赏。诸如此类，不可枚举。尔时南京有「都督量成斗、职方满街走」之谣，可为痛戒！士人惟负此一具气骨，顶天文地；若其平居不能自胜于利禄富贵，又何怪其一遇寇贼，靡然屈膝！目今开国之初，承两朝末流廉耻颓丧之后，似宜首以濯磨士大夫气骨为复仇先务；不然，未有不能有耻而能不辱者也：臣之欲效忠者九也。我朝尊礼孔、孟，使人缘帖括之陋以亲见圣贤、偕制科之荣以担荷学脉；所以列朝真儒辈出，如河东、崇仁、余于、新会、姚江、泰州、盱江、吉水诸贤鼓吹休明、扬扢圣化。其服官居乡一切不苟，而超然自能出于尘垢之外；出处穷达，各成本领。神宗中叶以后，学脉渐微；然犹若晓焰晨星，耿然未散。自魏忠贤焚毁书院之后，士大夫相戒不谈，而断然以濡首利欲为安心立命之奥；其高者，乃以气魄闻见空慧杂毒当之。然施之世道人心，远不相中。臣窃观陛下洞达昭融、淡泊确苦如穷士，诚有得于光明缉熙之学。此时人间机械，深溺蔽涸已深；一旦骤与之证颜、思之传，格格难入。第于孟子「浩然」、曾氏「反身处」指其入路，揭之以一「诚」，庶有救正。昔刘安世学于司马、张九成致于孝宗，惟此一字；朱熹亦云：「吾平生所学，惟正心诚意四字；岂隐默不以告君」！后世迂之。然当时张德远辈，实用此四字不着。嗟呼！今日君臣上下皆能克己去私，实实体此四字而不能灭贼者，臣不信也：臣之欲效忠者十也。凡此十事，臣怀之两月，积诚欲献于陛下；徒以日不暇给，愤郁至今。兹因陛下旌直之学，内愧不安；集而上之。伏惟陛下赦臣「宇数逾格冗长」之罪』！王批答云：『所奏十事，国势、人心无不洞悉；真中兴第一名疏也。朕录一通置之座右，朝夕省览。着加升一级，以劝直言』。

　　「五小史」云：唐王赐吏科朱作楫「旌廉」大字银牌二面曰：『作楫以羁旅之臣，直言受知；身处掖垣；能却暮金：直浊世之灵光也』！

　　元谋土知府吾必奎叛。金沙江戍将李大贽数侵必奎；必奎不能堪，遂举兵反。

　　南京既陷，云南两院、三司议增兵守滇南境口，防客兵流入。增兵势必措饷，求助于黔国公沐天波。天波家甚富而性极鄙吝，蹙额曰：『极是紧事；但迩年多费，不能助一缗，奈何！还须从长酌处。然增兵之说刻不可缓，滇田甚瘠，无可议加；惟各土司用盐颇多，再增本府一票，饷可出矣』。众然之。乃令盐场计会官给运使盐票，再置沐府饷票，准于本年九月始初行。时土司亦有遵法纳沐票饷银者；独吾必奎抗令，于盐场中弃沐票不纳，并夺商盐。鸣之县府，必奎乃殴杀差役；声言『已无朱皇帝，何有沐国公』！遂率兵入城，执文武各官，数其罪而杀之；据府城。

　　九月己酉朔

　　鲁王加张国维太傅，赐上方剑，总统诸军。时兵马云集，人治一军，不相统属，部曲骚然。国维疏请于王，谓『克期会战，则彼出此入，我有休番之逸；而攻坚捣虚，人无应接之暇：此为胜算。必连诸帅之心化为一心，然后使人人之功罪示为一人之功罪』。故有是命。

　　御史李长祥疏请监国亲征云：『以十万兵守绍兴、十万守江上，再以方元科为先锋，督二十万过江；若北兵来，浙东与战、浙西进攻：此为长策。今以绍兴为行宫安卧，江上四、五百里防御，何日是了期！况一处溃，则四、五百里皆溃；欲成大事难矣』！有旨：命议奏。然莫有任者，议遂寝。

　　唐王命曾樱太子太保、吏部尚书、文渊阁大学士。

　　鲁王督师张国维树木城于沿江要害，联合方国安、王之仁、郑遵谦、孙嘉绩、钱肃乐诸营为持久计。

　　诸将列兵江上，分地戍守：国安当七条河、之仁当西兴、遵谦当小亹，嘉绩、汝霖、肃乐当瓜里。

　　大清江阴县丞卞化龙着乡民舁尸城外，垒聚焚毁；道旁白骨如山，俱命掩埋。传示远方难民，进城复业。

　　唐王进叶廷秀兵部右侍郎。

　　贵州巡抚范矿进拱戴疏；王以矿不受靖江王伪诏，且厉兵固圉，嘉其忠义，加右都督。

　　遣锦衣卫康永宁航海乞师安南；风逆，自崖而返。

　　李自成屯九宫山，留李过守寨，自率二十骑略食山中。村民方筑堡，见贼少，争前击之；人马俱陷泥淖中。自成脑中锄死；剥其衣，得龙袍、金印，眇一目，村民乃大惊，谓为自成也，献其首于何腾蛟。时大清兵遣识自成者认其尸，朽莫辨；获自成从父伪赵侯、伪襄南侯及自成妻妾二人，金印一；又获伪汝侯刘宗敏、伪总兵左光先、伪军师宋献策。于是斩自成从父及宗敏等于军中，牛金星、宋企郊等皆遁亡。

　　自成过通城，命其下四十八部先发，自率二十余骑登九宫山觇形势。与金住僧，命炊饭；僧疑为逃将有重赀，窃下山语。村民竞持锄梃上山，乱击之，立毙。解其衣，中有金龙衣；箭镞集于目：乃知为李自成也。截其首，献诸何腾蛟。时相随参将张双喜驰马先逸，报知寨中；刘伴当驰马呼曰：『李万岁被乡兵杀死，二十八骑无一存者』！阖营聚哭。李过勒兵随赴，夺其尸；灭一村而还。缚草为首，以衮冕葬之九宫山下（「绥史」）。

　　「绥寇纪略」云：九宫山一名罗公山，山有玄元皇帝庙。村民赛会以盟，谋捍卫闾井。自成止以二十骑从，又呵止之山下；而单骑登山。入庙见帝像，伏谒；若有物击之者，不能起。村民疑为劫盗，取所荷锄碎其首。既毙而腰下见金印，具有非常衣服；大骇，从山后逃去。二十骑在山下讶久不出，迹而求之，已血肉离分矣。岂山神社鬼，咸思剪其凶慝而假手野夫以毙之欤！

　　大清兵攻泾县；城破，赵浣初死之。尹民兴走免，吴汉超慝华阳山中。

　　初六日（甲寅）

　　大清执福王、潞王北去。

　　豫王班师，以弘光帝及太后、潞王、太子北行。

　　武进奸民效胡服，驾巨航至江阴；假称大兵，搜取民间桌椅、器皿及诗画、文具等物，城中为之一空。又有贪弁借拒敌生衅，索诈良民；敲骨竭髓，尽剥膏脂：此又屠城后一大劫也。

　　大清督兵张天禄入徽州。至新岭，方造饭，天禄假寐，梦旌旄拥一赤面多须者、又两白面者，戒张曰：『汝此行慎勿杀人！若杀人，令汝不得善归』！张悚然而寤。比到岭下，有越国汪公庙。张入庙少憩，见神像即梦中所见者；益惊惧，敕军中不得焚杀。因问土人：『汪公何神也』？曰：『唐时保障六州者也』。张曰：『今犹见梦，可谓灵爽矣』！面白者：一为程忠壮公、一为某神也（「讱庵偶笔」）。

　　常熟兵后，邑人已剃发。徐怿湛然如常，呼妇共弈；家素贫，妇方屑麦为饭，不肯应；强之终局，叹息而起，阖户自经。题诗几上，言己不屈二姓也（怿，字瞻淇）（冯班）。

　　鲁王进熊汝霖兵部右侍郎。

　　十一日（己未）

　　唐王以林兰友，为太仆少卿（兰友，字翰荃，仙游人，崇祯四年进士；官光禄寺署丞）。

　　原任太子太保、工部尚书翁正春孙男某进所藏「国朝实录」一部，自高皇至显皇帝十有二朝。

　　谕左佥都御史熊开元曰：『宣德达情，全藉巡方御史。近来积弊因仍，贪者攫取工、傲者喜逢迎；以致民穷无告，盗贼繁兴，殊可痛恨！卿还严访详谕，务令激扬得法，吏畏民怀。有不称职的，即参来重处』！开元请特设建言簿，以壮敢言者之气；从之。

　　广西桂林等府、州、县进贺监国登极表四十六道；王念其路远迟延，不罪。

　　鲁王赠唐自彩太仆寺卿，谥「忠愍」，予祭葬；荫一子入监。

　　兵部主事署余姚县事王正中进某所造「监国鲁元年大统历」。

　　十九日（丁卯）

　　鲁王授高岱职方主事（岱，字鲁瞻；会稽人）。

　　唐王谕：榆林佥事郭应响〔谥〕「忠烈」，赠太常卿；附祀西郊二周忠烈祠。

　　始议行保甲法。闽县一百八铺、侯官一百三十二铺，令各户自备利器，以戒不虞，并互察奸究。逐铺换补栅隘，十家设一储水具以防火患。张肯堂为巡抚时，尝行是法；至是，再重申之。

　　谕督剿蜀寇大学士王应熊曰：『辅臣密勿重任；出总军旅，原非常之艰难、托非常之亲信。当使万里之外，宛如咫尺纶扉。朕以臣民拥戴，继统危微；倚卿元老，如身有臂。祖宗疆宇凡有未复，即朕躬之有罪，亦耆老之深羞。朕或用人行政之不善，卿当有闻即告。况四川为卿之桑梓、朕之版图，大小文武举用，一以委卿；一切军民机务，即假卿便宜』。

　　广信同知胡甲桂，字秋卿，昆山人；以乡试副榜，贡入国学。历官永州同知，道梗不赴；改广信。至则南昌、袁州、吉安俱失，广信止疲卒千人，士民多窜徙。会黄道周至，相与议城守。

　　二十四日（壬申）

　　大清兵间道袭绩溪，金声被执；与门人江天一偕赴江宁。

　　徽州黄澍先降于大清，至是全发来归，诡自托于声；声信面授之兵柄。澍乃阴间声左右，俾各离心。大清兵从宁国山中间道来袭，内外合应；城破，声被执。大帅购天一甚急，天一知事不可为，遽归；属其母于弟天表，出门大呼曰：『我江天一也』！遂被执。有知天一者，欲释之；天一曰：『若以我畏死耶？我不死，祸且族矣』！遇声于营门，声目之曰：『汝有老母在，不可死矣』！谢曰：『焉有与人共事而逃其难者乎！公幸勿为吾母虑也』！同声行至石壁间，笑谓声曰：『一泓清绝，洵足怡人』！意欲声同尽此也。声曰：『丈夫死则死耳，当与天下共见之』！遂偕赴南京。

　　初，声起兵，籍诸义土名；及败，声惧祸之延，以语记室王世德曰：『急毁之』！世德曰：『世德幼孤，蒙受室；幸得从公死义，所获多矣。请为公诉之天帝』！遂抱籍投井死。

　　大清兵入徽州，乡里中有邵千金、曲粿时二人，皆千夫敌也；与战于高坂桥。曲粿时深入，邵千金奋双刀救之，人马辟易；已得时，将共返。时曰：『何不乘势再入』！会黄劬庵领兵至，横截之；二人皆死（「翠谷私笔」）。  
　 

卷十三

　　江阴云墟散人李本天根氏辑

　　乙酉（一六四五）冬十月己卯朔

　　大清兵取婺源，胡海定徒步六百里至广信乞援于黄道周。道周叹曰：『君一致仕令耳，犹仗节若是』！引满酌之，立发援师。海定归，语人曰：『黄公长者，顾爱克厥威，奈何』！抵家，与母张氏别，移家远地；乃复出。时海川兵绝大清兵粮道，大清兵退。海定复攻婺源，杀其所置官吏。

　　李自成既死，其将刘体仁、郝摇旗等以众无主，议归何腾蛟；率四、五万人骤入湘阴，距长沙百余里。城中人不知其来归也，惧甚；黄朝宜即引兵还燕子窝，傅上瑞请腾蛟出避。腾蛟曰：『死于左、死于贼一也，何避焉』！长沙知府周二南请往侦之，以千人护行；贼谓其迎敌也，射杀之，从行者皆死。城中益惧，士女悉窜。腾蛟与意旷谋遣部将万大鹏等二人往抚，贼见止二骑，迎入演武场，饮之酒；二人不交一言，与痛饮。饮毕，贼问来意；答言『督师以湘阴褊小，不足容大军；请即移长沙』！因致腾蛟手书招之曰：『公等归朝，誓永保富贵』！摇旗等大喜，与大鹏至长沙。腾蛟开诚抚慰，宴饮尽欢，犒从军牛酒；命张先璧以卒三万驰射，旌旗蔽天。摇旗等大悦，招其党袁宗第、蔺养成、王进才、牛有勇皆来归；骤增兵十余万，声势大振。

　　靖江王将逼广东，总督丁魁楚飞章闽中，即发兵西上梧江。参将何兆宁悉藏哨船，以渔艇数十溯流火攻，破之。

　　唐王超擢西安知县伍经正为衢州知府（经正，安福贡生）。

　　以李向中为尚宝卿。

　　靖江王既为何兆宁所败，调狼兵又不至，彷徨江上；所部兵皆小棹，丁魁楚以巨舰乘之，一鼓而全军尽歼。亨嘉与前锋严天凤等十余人驾小塘舟飞渡入桂林，坚壁不出。

　　「甲乙史」云：南京失守，丁魁楚即潜通靖江王，约期定计下广举事。靖江果以桂林推官顾奕为相国、临桂知县史其文为太司马，直抵肇庆；魁楚已拜隆武登极诏，随驾大炮碎靖江舟，袭取其所载金银、珠宝无算（其文，溧阳人；天启辛酉进士）。

　　南、赣、汀、韶地界三省，有阎王总猪婆营贼巢于帘子洞，出攻归化县。适兵部张应星奉使过其地，与县令华廷献固守；贼天车来攻，应星以冲木御之，贼退。守道于华玉率兵至，贼诈称乡兵，邀于路；廷献急持书告之，贼已出不意进击。华玉下马杂稠人中奔至城，城门闭，缒之再堕，臂伤；怒甚，责廷献不救，夺其印，委主簿。俄文庙灾，托词修庙助饷，括邑金殆尽；民之苦道，更甚于贼矣。华玉揭廷献于巡按高念东，应星亦飞章劾华玉；华玉薄罚，廷献加衔候考（廷献，字修伯，号淡甲，无锡人；天启七年举人）。

　　天车上如方栅，容四十余人；下如车轮，数人推而前。高与城齐，生牛皮障其外，火不焚、镞不入：此西贼最狠伎俩。然有四围而无上盖，城上飞石瓦砾可击。冲木大径尺，上如「丁」字形，旁有两耳。系索置堞间，使数人守索；候天车近城数尺，一呼而上，则栋摧辕折。贼车逼城必发矢炮，守者以团牌架隔，方可用力。冲木，贼初以虚声恐喝；近城，则矢炮齐发，而炮发则反风击车，城上瓦石交下，或中肩、或伤额，贼遂弃车走。

　　李自成兄子过，改名锦；同诸贼帅奉自成妻高氏及高氏弟一功骤至澧州，言欲乞降，众号三十万；远近大惊震。堵胤锡议抚之，督师何腾蛟亦驰至。胤锡乃躬入其营，开诚慰谕：称诏赐高氏命服，李锦、一功蟒玉，金银器犒其军；皆踊跃拜谢。乃即军中宴之，导以忠孝大义数千言。明日，高氏出拜；谓锦曰：『堵公，天人也。汝不可辜负』！别部田见秀、刘汝魁亦来归，一时增兵十余万。

　　李自成众数十万悉归何腾蛟，腾蛟上疏，但言『元凶已除，稍泄神人之愤；宜告谢郊庙』。卒不言己功。

　　何腾蛟疏云：『闯贼李自成果被乡兵杀死，臣抚刘体仁、郝摇旗于湘阴，抚袁宗第、蔺养成于长沙，抚王进才、牛有勇于新墙，无不众口同辞，营内晋、豫子衿民隶亦无不众口同辞也。张参将久置湘阴、郝摇旗现在臣标，时时道闯贼死状。嗣后大行凶闻至，剿抚道阻音绝，无复得其首级报验。今贼首误死于乡兵，而乡兵初不觉也。使乡兵觉其为闯逆，气反不壮，未必遂能剪灭；而致弩刃之交加，为千古大快也。今而后，逼君破都之焰气遂成鸣啄兽脔之肉饼，亦可以谢先帝矣。自闯逆死，而闯逆二十余万之众初为闯逆悲号；既而自悔自艾亦自失，遂就绦索于臣。闯逆若不死，此二十余万之众伪侯、伪伯不相上下，臣亦安能空拳徒手操纵自如也』。

　　唐王得何腾蛟疏，大喜，告庙；晋腾蛟东阁大学士兼兵部尚书、卦定兴伯，总制李锦诸军，手书奖劳。授锦御营前部左军、高一功右军，并挂龙虎将军印，封列侯，赐锦名赤心、一功名必正；他部帅封赉有差；号其营曰「忠贞」。封高氏「贞义夫人」，赐珠冠、彩带；命有司建坊，题曰「淑赞中兴」：嘉奖甚至。高氏语锦曰：『汝愿为无赖贼、愿为忠臣耶』？锦曰：『何谓也』？曰：『为贼无论；既以身许国，当爱民，受主将节制，有死无二：吾所愿也』！锦曰：『诺』。胤锡遂与赤心等深相结，倚以自强。然赤心书疏犹称自成先帝、高氏曰太后；胤锡不能止也。已而袁宗第、刘体仁诸营先归腾蛟者，亦与赤心合；众益甚。胤锡以刍粮难继，令散处江北就食。

　　帝敕谕云：『朕念赤心昔日托身非所，乃今翻然悔悟，竭奉中兴；虽名臣必待真主，亦赖其有贤母而端慈训也。据督抚连章报其至诚归戴，已挂印卦侯。俟朕驻跸武昌，然后面赐铁券；再允督抚之奏，钦旌母德之贞。尔以善教为慈，赤心以遵母为孝；慈孝既萃于尔门，忠孝必恒于功业。特赐尔封，给与恩诏。仍着有司竖坊，敕文用「淑赞中兴」；朝廷风标万方，尔门芳流百世。皇后闻之，再三嘉叹；面请加恩，赐尔珠冠一顶、表里四疋。令闻远被，以显恩纶。尔高氏当时以大义训赤心，俾其一德明良于终始，令恢江省，立复金陵。一统成功，尔子拜爵于奉天殿、尔身奉恩于坤宁宫，史册昭然，岂不伟欤！尔母子其钦奉朕命，毋忽』！

　　唐王疑自成死未实，何腾蛟言自成定死，身首已糜烂；不敢居功，因固辞封爵；不允，令督师规取江西及南都。腾蛟虑李锦跋扈，过其营请见高氏，执礼甚恭；高氏悦，戒其子『毋忘何公』！锦自是无异志。时降卒既众，腾蛟欲以旧军参之；乃题授黄朝宣、张先璧为总兵官，与刘承胤、李赤心、郝永忠、袁宗第、王进才及董英、马进忠、马士秀、曹志建、王允成、卢鼎弦开镇湖北，时所谓「十三镇」者也。永忠，即郝摇旗（唐王赐名英），腾蛟中军；志建则故巡按刘熙祚中军；余皆左良玉旧将也。

　　特授攸县举人刘自烨翰林院检讨。自烨为何腾蛟賷奏至，腾蛟力荐其才，召对称旨，故授是官，以为腾蛟德。时词林中，一榜惟自烨一人。

　　黔国公沐天波以高其勋为参将，守武定（其勋，字懋功，袭马龙所千户，举武乡试；为黔国公标下中军）。

　　德安郭贤操起兵克德安，遂破建昌。所部高长子私款于大清，执贤操以献。时大清方议抚局，释之。

　　马士英与方国安同乡，素相善；因匿其军中。阮大铖至，则掀髯抵掌，日夕谈兵；国安为之倾动。而士英以南都之坏半因大铖，而己居首恶之名；由是颇相矛楯。

　　有方端士者，怀宁人；与国安联宗，为其记室。至是，以佥事衔，管江上提塘事。台州判官潘映娄，奄党汝桢子；在台激变，奔杭请命除乱。大清兵至，遂投诚，补杭州同知。其家属留台者，悉匿端士所。杭、越书信往来不绝，大铖与映娄气类也，由是潜通降表于清，且以江东虚实启闻；在江上为北间谍者几一年，而越人不知也。后大清录用降官阮大铖，有「投诚独早」之语，盖指此也。

　　吾必奎连陷武定、禄丰、楚雄诸郡县，黔国公沐天波檄石屏州土副总兵龙在田、宁州土知州禄永命协讨之。金沧道杨畏知督土汉兵击擒必奎，遂复楚雄（畏知，宝鸡人）。

　　畏知，字介甫，弱冠举乡试第一；官金沧道，摄洱海道事。

　　大清李成栋督兵渡海攻崇明不克，引还。

　　初六日（甲申）

　　唐王擢米寿图右佥都御史，巡抚贵州。

　　掌都察院吏部尚书张肯堂请出募师，由海道抵江南倡义旅，而王由仙霞趋浙东与相声援。王加肯堂少保，给敕印，便宜从事；擢文选郎中朱永佑为吏部右侍郎、福州推官徐孚远为兵科给事，从行（二人，皆肯堂同里人也）。郑芝龙阴沮之，不成行。

　　吏部郎中赵玉成与肯堂同籍，疏言『臣等生长海滨，请以水师千人从海道直抵金山，袭取金陵，以迎陛下计；陛下陆行，期同会于金陵』。帝大喜，亟敕芝龙造船；芝龙笑诺。会有疏「水师诸臣宜留其家眷以防逃归」者，事遂不果。

　　擢泉州知府邹式金为兴泉道。式金见事不可为，请告去（式金，无锡人，崇祯十三年进士）。

　　命兵部主事徐州彦颁诏于四川。州彦，重庆人。初为光泽令，以贪墨下狱。帝宥其罪，授以驾部，捧诏往四川。

　　赠川抚陈士奇兵部左侍郎，荫一子入监读书。迁林兰友佥都御史。

　　云南土司沙定洲据会城叛。定洲，王弄小长官司沙源仲子也。先是，吾必奎叛，沐天波剿之，调定洲从征；定洲不欲行，出怨言。会奸徒饶希之、余锡朋者逋天波金无以偿，锡朋常出入土司家，夸黔府富盛；定洲心动，阴结都司阮韵嘉诸人为内应。既定洲入城辞行，天波以家讳日不视事；定洲噪而入，焚劫其府。天波闻变，由小窦遁。其时宁州禄永命在城，方巷战拒贼，从官周鼎止天波留讨贼；天波疑鼎为定洲诱己，杀之。天波之母陈、妻焦，皆走城北。焦谓姑曰：『吾与姑皆命妇，可陷贼手乎』？遂举火自焚死。定洲遂踞黔府，盘踞会城；劫巡抚吴兆元，使题请代天波镇滇。传檄州县，全省震动；禄永命与石屏州龙在田俱引所部去。定洲妻万氏（一作范氏）本江西寄籍女，淫而狡；嫁土知州普名声（一作民升）。名声死，改嫁定洲。名声有子服远，与万氏分寨居；定洲诱杀服远，并其地。

　　万氏美而艳，有奇力，且多智而不好静；日引名声振旗鼓、掠勇壮以为乐。称乱滇南，朝廷为之耗饷者几二十万，院司道夺职者不可胜计，恇怯将帅殒命、革逐者数十百人。及名声将败，弃之去；执鹤庆府土司沙定洲曰：『惟我与尔可为夫妇』！定洲自有妻；万氏曰：『请出，我与语之；妯娌称呼』。三言未毕，举刀砍之。定洲惧，遂与为夫妇，悉遵其约束。教训蓄养，辟土开疆；严号令、明赏罚，遂为滇南土司中富强第一。

　　「蛮司合志」云：普民升妻万氏，狡而淫；选部下壮而美者，更番传帐中。会沙源与民升往来，其子定海、定汉、定洲皆与万通。万欲于沙氏弟兄中择一为婿，而嫌定海、定汉椎鲁，驾言阄其兄弟名曰天定，而明配定洲；饮定海、定汉酒，酖杀之。

　　初，沐天波欲复楚雄而力不迨，思调土司强有力者以克之。素闻沙定洲骁勇，令符调之；定洲遂欣然倾洞而来，围楚雄，杀吾必奎，以首级献。天波大喜，以金帛重赏之。定洲请夫妇入府谢恩，天波升座，两榭设鼓乐、仪仗、旗帜，逾常炫耀。定洲夫妇三叩毕，直趋上殿；出刃飞舞，格杀左右数十人。侍卫俱逃散，天波速奔入内；定洲、万氏追之，入杀男女不止四、五百人。天波踰墙走，弟天润亦遇害。万氏遂稽核府内藏蓄，统辖未死内侍、姬妾，俨然中阃。定洲整容升座，袭天波冠裳，称沐府新主；已有趋跄拜贺，供其调遣者矣。先是，定洲解功时，已分兵潜伏城垣；至期并起。定洲即遣亲党典守城关，盘诘出入，守、令仍许照旧。时沐府富厚敌国，石青、朱砂、珍珠、名宝、落红、琥珀、马蹄、紫金装以篾匣，每匣五十斤，藏于高板库，共万二千五百箧；他物称是；八宝黄龙伞百四十执。定洲将天波数十世蓄积，日夕辇运洞中；沐府为之一空。

　　「蛮司合志」云：定洲劫沐府时，万居阿迷；闻之曰：『吾家当为此贼败矣』！谋至省，执定洲投诚；既至，见定洲扬扬卤簿，出警入跸；建旗纛，晨夕笳鼓与王侯等，乃大喜。问天波所在，因决策追之。

　　御史林兰友疏陈仙城酿乱激变，贼党聚众焚劫事；唐王曰：『仙邑壬午之寇，由邑令残酷、署官贪黩。岂惟仙邑，古今天下之乱，那一非守令不肖所致！据奏李芳馨之竖旗、群盗之响应，祸始于无良胥役，县官岂能无罪！除县官有无赃据别议外，今当先拿猾胥，以服潢池之心；次部署兵官，以为戡乱之用』。

　　马士英、方国安率众渡钱塘，窥杭州。大清兵击败之，溺江死者无算。士英、国安乃聚众东赭山，杭州朱桥、范村等处所在肆掠。

　　国安引兵攻富阳，拔之；一军屯金村岭、一军屯朱桥。屯朱桥者，国安兄元龙领之，号汉营大总，有兵数千、船五百艘；沿江列营，起朱桥至转塘口，延袤里许。时严州木商闻乱，遁去；大木蔽江而下，国安取之，因便立栅。右倚江、左拒山，首尾相射腹（？）；中列舟舰为木谯，如却月形，势甚坚固。部将方元科引兵走六和塔觇视地形，值大清游骑出谷口，仓卒搏战，射杀一人、马二匹。明日，以兵数千出；大清兵出清风亭大战，纵骑兵，张左右翼冲之，国安兵大败。又明日，大清兵自六和塔薄国安营。国安开栅纵兵，兵亦殊死战，复败。中夜，大清分为二，以八百骑走清风亭、以五百骑走横山，绕出国安营后。国安既不设伏，又无斥堠；平明，敌兵覆之，卒煌急据桥发炮。风回火猛，药箱震裂，守卒披靡；敌兵乘便过桥逼栅门，国安拒栅力战，自晨至晡。敌人登妙高山，遥望国安营中有石墙如白练，当栅中立；遂当墙发炮，墙立倾。一将大呼驰入，百骑继之；国安兵大乱，夺舟遁去（王嗣槐）。

　　大清兵追蹑马士英，斩其兵五百级于余姚。

　　川督樊一蘅命杨展、马应试取嘉定，邛眉故总兵官贾连登及其中军杨维栋取资、简，侯天锡、高明佐取泸州，李占春、于大海守忠、涪；其它据城邑奉征调者，洪、雅则曹勋及监军副使范文光，松、茂则监军佥事詹天颜，夔、万则谭弘、谭谊。一蘅乃移驻纳溪，居中调度；与督师王应熊檄诸路刻期并进。张献忠惧，尽屠境内民，沉金银江中；大焚宫室，火连月不绝；将弃成都，走川北。

　　金声、江天一至江宁。

　　大清内院洪承畴谕降备至，天一朗诵庄烈帝谕祭承畴文；承畴怒，命先斩天一。声终不降，亦斩之：十月八日也。年四十有八（谕祭承畴文，声奉敕撰）。

　　汪琬「文类」云：天一至江宁，总督欲不问；天一昂首曰：『我为若计，若不杀我、我必复起兵』！遂牵出通济门，大呼高皇帝者三；南向再拜，坐而受刑。

　　洪承畴莅杀金声；声既死，尸犹直立不仆。比承畴还署，见声俨然危坐堂上；承畴大惊入内，恍惚不敢出者数日。

　　吴国桢、余元英、程有功随金声同日死。僧慧源、闵萧伦生未尝识声，为奔走市棺殓声，并殓四人。

　　金声女及从女为尼者，闻讣俱白尽。

　　江阴破后，任源邃逃入太湖。已而往来山中，审各砦皆无成功者。久之不能忍，复出就吕氏于青山栅；与大清兵战方酣，而吕潜遁，源邃被执，不屈死（源邃，宜兴人；死年二十五。其兄元祥求其尸归，葬之；侯方域为作传）。

　　十四日（壬辰）

　　大清兵出江上，鲁王总兵方国安严陈当之；张国维率部兵接应，王国斌、赵天祥踵继，大清兵大败回城。追至草桥门下，疾风暴雨骤至，火炮、弓矢不得发；遂收兵。一雨数日，士气大沮。

　　唐王以吴贞毓为吏部文选司主事（贞毓，字符声，宜兴人；崇祯十六年进士）。

　　原任兵部郎中王期升、御史彭遇颽至行在，王加期升总督、遇颽佥都御史。大学士路振飞、曾樱封还内降：『遇颽降贼而南依马士英，巡按浙江，搜括闾阎，以至激变。期升在太湖奉宗室盛澄称通城王，居然帝制；派饷卖札，张夺民女，为两山百姓不容而逃于关：皆不可用；臣等非有私隙也』。王乃止。

　　大清兵攻吉安，徐必达战败赴水死；会广东援兵至，大清兵退屯峡江。

　　鲁王拜孙嘉绩东阁大学士。

　　张鹏翼感鲁王知遇恩，颇以中兴为己任。每战身先士卒，多所斩获；命镇守衢州。

　　唐王遣兵科给事中刘中藻颁谕浙东，鲁王兵部右侍郎出檄严拒之。

　　初，监国大学士方逢年密奏监国，请与福建合；监国是其议；而浙东诸臣多通闽，惟张国维不附。至是颁诏至，诸臣争欲应之；监国不悦，下令返台州，士民惶惶。国维在江上闻之，曰：『国当大变，凡为高皇帝子孙、臣庶，所当同心并力，共复国仇。成功之后，入关者王；此时未可定上下也』！即星驰至绍兴，安抚臣民。上疏福建曰：『监国当人心奔散之日，倡集为劳。一旦南面正朔，猝然有变，恐鞭长莫及；唇亡齿寒，悔莫可追！攀龙附凤，谁不欲之；此在他臣则可，在臣则不可。臣，老臣也；岂若朝秦暮楚之客有左右其间哉』！熊汝霖等亦曰：『吾知奉吾主上而已，不知其它』。遂不奉诏。中藻废然而返。

　　徽州既失，丘祖德驻华阳、麻三冲驻稽亭；他蜂起者有十余部。有徐淮者部署之，合宣城吴汉超，连句容、溧水、高淳、溧阳、泾、太平诸县；每战，三衡执大刀陷阵。

　　大清兵营木城于钱塘江北岸。

　　永宁王慈炎招连子峒土兵数万后建昌，入抚州。汀、赣间峒贼有四营，张安尤骁勇善战；四营之一也。慈炎招降之，以其兵复抚州；唐王赐号「龙武新军」。

　　汀、赣峒贼数万，时出剽掠，百姓苦之。其首领为萧升阎总，号阎罗总；自分四营，故又名四营头。其前、左营最强，张安前、左营之一营也；骁勇敢战，久有归正意。永宁既为王体忠所败，走宁都，遂入粤招萧阎兵图兴复。先一日，萧升阎总梦红日临门。日中，耐永宁王至，以为吉征；遂与同事。永宁同张安提兵出湖东与敌遇，屡战屡捷；遂拔抚州及进贤。上疏报捷，赐张安军名「龙武新军」。罗川王率兵来合，约分道恢江省。会龙武兵与罗川兵争舍，罗川亟出止之；流矢中其喉而卒。永宁以粮饷不继，弃进贤、守抚州。

　　唐王以尹民兴为御史。

　　二十日（戊戌）

　　唐王命林兰友巡按江西；敕书谕之曰：『尔此行，着显破情面，明竖担当，大展忠猷；令人指之曰：「如此行事，方是中兴之骢马；如此激扬，方是天子之法臣」。尔是朕亲简之臣，尔之不善，即朕不明；尔之有为，亦朕善用。江民憔悴于贪政久矣，切切以朕「先教后行、先情后法」八字行之；又八字曰「小贪必杖，大贪必杀」。真能代朕行此十六字，始不负人君耳日之寄。根心而行，休说诳话。至谕切谕，想着记着』！

　　吏部左侍郎王志道进「本朝实录」。

　　唐王每切责廷臣怠玩；路进飞因进曰：『上谓臣僚不改因循，必致败亡；臣谓上不改操切，亦未必能中兴也。上有爱民之心而未见爱民之政，有听言之明而未收听言之效。喜怒轻发，号令屡更。见群臣庸下，而过于督责；因博览书史，而务求明备。凡上所长者，皆臣所甚忧也』。其言曲中王短云。

　　特禁云山禅寺僧宗德聚众建斋拜礼诸天菩萨宝号。

　　金声既败，温璜严兵自守郡城。黄澍以门献，璜趋归村舍，语妻茅同死。妻无难色，乃匿幼子女于他室，而急呼长女起；女方寝，问何为？曰：『死尔』！女既延颈受帨未绝，复刃之。茅整衣卧，璜截其喉；有顷，呼曰：『未也』！再刃而绝。璜书遗令讫，即自刎。越日苏；遂绝粒五日，两手自抉其伤，乃绝。

　　璜临命索笔书百余字；略曰：『世受国恩，惟以死报。妻与长女俱已殉难；幼子、季女如其不容，即并杀之』。北帅怜其忠，瘗之水陆寺旁。所遗子女，徽人蓄之；后送归其家（「成仁录」）。

　　吴应箕被获，慷慨就死。

　　应箕之死，当路大臣作露布，着以「殷顽」之目。其文章散佚，时人有见其片言只字，毁灭之恐后。阳羡陈定生藏其「楼小堂集」，命侯方域序而行之。

　　大清兵乘间复取宁州，乘胜攻奉新；许文龙先伏火枪于上坑岭，大清兵遇伏而败。

　　唐王命揭重熙以考功员外郎兼兵科给事中，从大学士傅冠办湖东兵事；用大学士曾樱荐也。

　　大清兵进剿方国安，国安水师数万尽歼。马士英拥残兵欲入闽，唐王以其罪大，不许。

　　郑芝龙□士英，以为土英不即叛降而亟亟求太祖子孙而立之，一念可嘉。帝下其议于庙堂廷臣；议云：『士英蠹国偾师，祸延宗社；擅权纳贿，怨结生灵。养私兵以致寇，为凶暴于国门；拥天子以出奔，遂卖君于中道。由昔言之，误我圣安皇帝、误我慈禧太后，蒙尘播迁，罪在天下；当为天下之所共诛。由今言之，不奉隆武之朔、不请藁街之罪，矫虔狼戾，罪在兴朝；当为兴朝之所其诛。今江右有马兵、象兵，皆云滇余孽；湖东有惠登相、金声桓，亦旧与奸辅关通。士英若能图功自赎，以滇人收滇兵，为功甚易；以马兵收象贼，奏效非难。仅有桑榆之勋，略宽衔橛之路：亦诸臣所以曲体天心、弘开法网者也』。帝以为然，敕禁各关兵将毋得放逆辅马士英入关。

　　黄蜚既死，余众聚洞庭西山，拥楚藩通城王盛澄行大将军事。而山中无粮，军政不立；所恃者徐云龙而气已丧。城中声言大兵将下西山，遂缚同事蔡象坤以献大清巡抚土国宝，杀之。吴兆胜统兵至西山，受云龙降；安抚而还。

　　鲁王督师熊汝霖与大清兵战屡败，入海宁；募兵万人。

　　唐王敕上游巡抚吴春枝速移驻邵武，以确虔中消息。时传闻虔抚李永茂先具舟移眷属驻粤东境，且与军民不协，讹横日闻；宣言寇至之日，反戈相向。阁臣林欲揖、朱继祚、苏观生密言于王，令吏、户、兵、工四部会议虔事。吏部尚书张肯堂为之疏辨，寻得温旨。

　　十一月己酉朔

　　唐王予傅鼎铨知府衔，赴赣州军前自效。鼎铨，字维衡，抚州临川人，崇祯十三年进士；官翰林院检讨。京师陷，鼎铨出谒贼；及贼败，南还。至是，曾樱荐之于王；王以其降贼，命从军自效。

　　敕吏部云：『方今中兴事重，政务繁多。惟旧辅黄景昉受简先帝，敏慎宏亮，才堪救时；旧辅高弘图直道壮节，望重具瞻：即着该部补本起用，仍着中书舍人陈翔敦聘』。

　　以何九云为翰林院编修。九云，字悌□，晋江人，癸未进士，选庶吉士；大司空乔远之子，文行俱优。王兆熊劾其从逆，冢臣曾樱疏荐之；有旨：『九云名家子弟，有品有学；两京日期甚明，何得一概牵诋！即着湔洗冤情，速令来京供职，纂修「烈庙实录」。不得再有托陈，不许人言再为诬蔑』！

　　召对闽县八十五岁老人周良屏于便殿，访地方利病；良屏详对，称旨。

　　考选推官周之夔，御批对策云：『之夔此作，毕竟是老作家；学识多到，尤堪词林之选。即授翰林院编修』。

　　初四日（壬子）

　　冬至，唐王行郊天礼于南郊。郑芝龙、郑鸿逵称疾不出；户部尚书何楷疏言『礼莫大于郊，二勋臣不陪祀，无人臣礼；当正其罪』！王奖其风节，命掌都察院事。

　　郊祀之时，风和星灿，祝文升天；帝大喜，群臣皆加恩一级。

　　大清袭海州，各营俱溃，胡海定被执；临刑，首既殊，僵立不仆。门人揭鼎同死；家以他徙，免于难（海州一作海川）。

　　唐王召李永茂为兵部右侍郎，以张朝綖代永茂；甫任事，擢万元吉为兵部右侍郎兼右副都御史，总督江西、湖广诸军，召朝綖还。永茂即丁艰去。

　　帝遣督抚至浙，更易浙官；众遂大哗。鲁王御史李长祥请自统兵往戮之，福建所遣官俱逃归；闽、浙遂成水火。

　　初六日（甲寅）

　　唐王升熊开元左佥都御史。

　　丘祖德、麻三衡约诸部合攻郡城，不克；沈寿尧阵殁，祖德退还山中。大清兵攻拔其砦，被执，磔死；其子亦死。

　　三衡战败被获死，去祖德之死越四日。同时号七家军者，吴太平、阮恒、阮善长、刘鼎甲、胡天球、冯百家亦皆死。三衡临难诗有云：『怒冲千丈发，笑掷百年头』！时人传诵之。

　　大清王得仁破安仁、贵溪。

　　贵溪举人毕员士先赴水，家人救之；行至五里桥，望拜祖茔，触桥柱死。

　　初九日（丁巳）

　　唐王复张居正锦衣世荫，授其曾孙同敞指挥佥事。同敞在崇祯十三年请复武荫，授中书舍人；十五年，奉敕慰问湖广诸王，因令调兵云南。未复命，两京相继陷，走诣王；王亦念居正功，授职。寻奉使湖南。

　　召对淡溪王并诸子及奉新王四侄。

　　大学士杨廷麟请王出江右、何腾蛟请出湖南、浙中诸将请幸衢州；原任临清州知州金堡陛见，言腾蛟可恃、芝龙不可恃，急宜弃闽幸楚。王大喜，即授堡兵科给事中。

　　堡入关，奏姚志卓战功。且言『今时天子宜为将、不宜为帝，湖南有腾蛟新抚诸营，皇上亲入其军，效光武驾驭铜马故事；此皆战兵可用，中兴天子须以马上成功。若夫千骑万乘出跸入警之仪，尽可去也』！帝大喜，语廷臣曰：『朕得金堡，如获至宝』。即授给事中。堡以守制固辞，请敕印联络江上义师以出（堡，字卫公，号道隐；浙人）

　　追谥学士陶安为「文端」、少卿李习为「忠恪」；从内阁中书舍人陶光翔请也。

　　总督丁魁楚檄思恩参将陈邦傅等袭桂林。

　　靖江王令孙金鼎上浔州催兵应援，遇参将陈邦傅等奉调勤王，率师东指；邦傅与金鼎为儿女姻，金鼎以为应援有人矣，乃告以靖江败衄状。邦傅宴之；时参画胡执恭、毛可求同席，酒半起更衣，邦傅密语执恭曰：『靖江无谋，动辄败衄；我等若少依违，祸不旋踵矣！幸金鼎自来送死，乘此擒献以邀大功，何愁不富贵耶』！计定，复即席醉而投之水；仍取其尸，擦灰包扎，即传谕各舡易「剿逆」旗帜，解功至梧州。广督丁魁楚大喜，叙以首功，官征蛮将军，协东师前赴桂林。

　　何楷知不为二郑所容，连章请告去；途遇贼截其一耳，乃芝龙所使部将杨耿也。

　　帝欲曲全楷，允其回籍，俟再召。漳州破，楷遂抑郁而卒。

　　十二日（庚辰）

　　唐王以贪吏虐民，诛建阳知县施■〈火豦〉、邵武知府吴炜炆（一作炜炆）、推官朱健；人稍惴恐。

　　施■〈火豦〉以贪酷被劾。帝痛国事之坏，皆由守、令以贪失民心，欲杀贪吏数人以警其余；为奸胥摘发，兼以问官挟仇罗织，坐诛。■〈火豦〉，字火然，号嘉峪，湖州人；崇祯十六年进士。炜炆，亦湖州人。「南略」云：『兵科给事中金堡疏激隆武赏罚不明，杀同乡施■〈火豦〉、吴炜炆二人；人畏之，故有「虎牙」之目。

　　邵武推官朱健行部近邑，适南安王入境，讹传北兵至；仓皇返郡，即潜遣其孥出城。知府吴炜炆继之，百姓有争门死者；实未有兵。健不能自解，乃揭炜炆倡逃并其平日赃秽状；炜炆亦揭健。帝两逮之，炜炆论斩、健弃市。勋辅以下皆为申救，不听；卒诛之。

　　以李长倩为户部尚书。

　　十三日（辛酉）

　　帝册立皇后曾氏。后性警敏，读书通文，有才能；凡兵马、钱粮悉能记忆，人才贤否辨若列眉。当在高墙时备尝艰苦，每以土圾作枕、草荐为褥，毫无怨言；且早晚劝帝无忧，自有昭雪之日。帝病笃，后割股疗之；先帝降旨表扬贤孝。后又上疏为帝鸣冤，谓『郑藩谋为不轨，尚蒙宽宥，复爵加禄；氏夫父仇预奏于五年之前，出城未离于封境之内。孰轻孰重？较论易明。革废四年、身经九殒，议贵、议亲，「会典」具载』。以是帝德后且惮之，宫中无二妃。孤身南来，郑鸿逵进以美女十二，随居官衙；至是，后至行在，依典礼册为皇后。

　　诏曰：『朕惟乾坤合德，风化之方圆攸在；日月俪体，生物之健顺所彰。自古君必立后，所以承祖庙、裕后昆，建极于万方者也。朕赖文武臣民不忘高皇帝德泽，劝进绍统中兴，于闰六月之二十七日卯时即皇帝位于天兴府南郊；恭即祭告祖庙，谥唐国高、曾、祖、考四代，亲上洪号后，即于是日谨遵祖制，钦命朕元妃曾氏为皇后于宫中。顾念时事倥偬，册宝、冠服未备。同朕登极之日，虽加中宫之称，然立后大典，朕亦何敢草率而行之。于是申令礼部爰稽旧章，择吉于今日辰时，朕亲御冕衮祭告天地、祖宗，御殿遣差勋辅大臣平卤伯郑芝龙持节，定卤侯郑鸿逵、内阁辅臣苏观生、朱继祚各持册宝、冠服，立元妃曾氏为皇后。即于是日，追封后父江西南安府府学生员曾文彦为吉水伯、后母何氏为吉水伯夫人。皇后自〔十〕九龄作配朕躬，荷蒙毅宗皇帝于崇祯五年六月初三日遣官扬武侯薛濂、兵科左给事中许之荩持节捧册宝敕朕为唐王、皇后为王妃；同日拜命。十余年来，皇后忠敬贞淑，与朕同喜修行。朕性时有过刚，皇后婉赞，补益弘多。至同困苦八年，割股再延朕命；皇后之贤，远不愧于高、曹、向、孟，近无忝于孝慈祖后。朕今恭承天命，明运中兴；朕为天下报祖之君父，皇后为天下忠君之母仪。朕托内范于法宫，并示懿轨于亿兆。「传」不云乎？「阴阳和而雨泽降，夫妇和而家道成」。皇后其明敷五教、播训三从，四海同遵王化、万方共仰皇风；华夷随唱，称朕意焉。布告天下，咸使闻知』。

　　帝性本俭朴，以后至行在，遂大兴工作，扩构宫殿，厄匜皆用黄金；开织造府造龙凤袍服，后下体服亦皆织龙凤。帝每召对奏事，后于屏后窃听；帝回宫，与决进止。所阅章奏，或送中宫代批：时有「二圣」之称。

　　十四日（壬戌）

　　百官进贺中宫表。

　　百官命妇进贺中宫。礼官引进，伫立宫外；侯驾到凤辉堂升座，请〔旨〕，乃允进宫。于内勤政殿依序行一拜、三叩头礼，名曰拜殿；才到内太和殿朝见中宫。一、二品赐宴，三品赐茶，四品以下免待。

　　大清兵陷宁州，许文龙死之。文龙相拒三阅月，城中粮尽，退保界首砦。张犹龙逸去，文龙遂被擒；语不逊；遂杀之。

　　朱天麟见郑芝龙跋扈，乞假去。

　　芝龙威权日盛，何楷、朱天麟皆以迕郑氏去。有密告芝龙榄权者，帝辄责芝龙；芝龙怒，佯欲谢事。帝心知芝龙不可恃，无以制之；不得不固留曰：『此非朕意，乃某人言也』。芝龙卒中伤之。于是帝孤立于上，左右皆郑氏人矣。

　　礼部主事吴锺銮（一作峦）『请首克南昌，选锋锐进，最为上策；倘舍此他图，关门有一骚动，全闽震惊矣。往虔非时，且人力舟车俱有未便』。王然之。

　　唐王下诏亲征，以唐、邓二王监国，首辅何吾驺随营；以曾樱、郑芝龙留守，司转饷；郑鸿逵为御营左先锋出浙江，郑彩为御营右先锋出江西。

　　郑芝龙知不为众所予，不出关无以弭众心；乃与鸿达、彩兵各数千（号数万）从征。

　　拜熊开元东阁大学士随征，以胡上琛署都督佥事充御营总兵官；召义乌知县黄大鹏为兵科给事中，从行（大鹏，字文若，建阳人；崇祯十三年进士）。

　　改都察院为唐王府、西察院为邓王府，命唐王监国、邓王协守。

　　中宫懿旨：命司礼监觅女厨十口，务要选择精洁妇女；用价平买，不许勒骗。王却之曰：『不可失朕大信！朕宁自苦，以慰民心』！

　　苏观生数赞王出师，见郑氏不足有为、事权悉为所握，请王赴赣州经略江西、湖广；王乃议遣观生先赴南安募兵。

　　帝亲祖送之。

　　敕浙东巡按御史郭贞一赈恤驿递曰：『祖制：地方设立驿递，原为上下通达道路、流贯血脉，事关非细；近日文武诸臣忠上之心既微、恤民之念更短，累我百姓，苦窜驿官。先帝屡下明禁，诸臣欺蔽相仍；今日残疆驿骚尤甚，朕所痛悼！温、处、衢之免应副已奉明旨；其金、严、绍、宁、台五府所当一体恩恤，非是紧急军机，一切不许应副。如有抗旨害民，三尺具在！该抚曲体，以苏吾民』。

　　谕兵部尚书郭必昌：『朕自登极以来，诸臣未有催发事件者；今始于卿见之。具见慎重关切，朕心嘉悦。每日文书甚多，俱经朕之手眼方行。此后卿部凡有紧要本章，即于封上搭一红签，上书「要本乞速批行」六字，庶即先批发；卿切记着』！

　　鲁王赠夏允彝左庶子，谥「文忠」。

　　十五日（癸亥）

　　唐王于午门外以亲征事祭告天地；驾回升殿，行常朝礼。

　　水军都督周崔芝遣人至撤斯玛诉中国丧乱，愿假一旅以「齐之存卫」、「秦之存楚」望之。大将军慨然，约明年四月发兵三万，一切战舰、军资、器械自取其国，余财足以供大兵数年驻中华之用。自长琦岛至东京三十余里，驰道、桥梁、驿递、公馆重为修葺，以待中国使臣之至。崔芝大悦，益备珠玑玩好以悦之。

　　唐王以林垐为御史。

　　鲁王进钱肃乐右副都御史。时王之仁、方国安等并加封爵，其兵实用宁波、绍兴、台州三郡田赋；而肃乐兵资富室助饷，不能继，恒缺食。

　　方国安进封荆国公、王之仁武宁伯（一作宁国公）、张鹏翼永丰伯、郑遵谦义兴伯。

　　授张国维子世凤平敌将军。

　　唐王以姜一洪为吏部右侍郎（一洪，字开初，会稽人，万历丙辰进士；历官广东布政。福王立，推太仆卿；不赴）。

　　鲁王命廷臣会议兵饷。初，孙嘉绩、熊汝霖倡始建义，然皆书生不知兵；迎方国安、王之仁至，拱手而授之国成。凡原设营兵卫军俱隶方、王，而召募街卒里儿则自领之。方、王既自尊，反恶孙、熊之参决；于是分饷、分地之议起。分饷者，以孙、熊之师谓之义兵，食义饷；以方、王之师谓之正兵，食正饷。正饷，田赋所出；义饷，劝助无名之征也。分地者，某正兵支某地正饷、某义兵支某邑义饷也。至是，有旨会议；方、王司饷者皆至，殿廷哗然。户部主事董守谕面奏：『分饷、分地非是，当以一切正供全归户部核兵而后给饷、核兵而后酌给之先。所谓义饷者，虽有名，不可为继』。户部主事邵之詹议以绍兴八邑各有义师专供本郡，宁波专给王藩；以金华归阁部，以五府归方藩。而方、王终不可。统计浙东钱粮六十余万，两藩同分；义师或散、或留，听其自为征劝。于是新安王兵散，督师所领之营不过数百人而已。

　　十六日（甲子）

　　唐王祭告太庙。

　　吏部主事王兆熊举十义士林化熙、张伦、黄弘先、姚毓灵、梁春晖、张伯彦、姚毓震、薛滨、陈邦良、陈洪谟往富室大家，倡议捐输。王以国用不足，从之；并谕十人：『当体王兆熊意，不得一毫错负！功成日，从优议叙』。

　　十七日（乙丑）

　　唐王禡祭。

　　命工部造大银斧钺四把。柄端龙头，柄末龙尾；钺端龙口，吞珠；柄缠金龙，其长五尺。并造令箭三十枝，备亲征用。又造宝纛一，中绣文曰「天子之命」。

　　谕户部尚书李长倩曰：『大军飞挽方急，中兴事业尤仗转输。该部一力担承，以副倚畀至意』！

　　十八日（丙寅）

　　唐王筑坛西郊，行推毂礼。郑鸿逵出城，马蹶仆地；及王誓师，方授钺，大风起，坛前烛尽灭。

　　王驾出洪山桥，饯郑鸿逵、郑彩；躬擐甲冑，登坛授钺。鸿逵率诸将士跪听号令，叩头毕，遂按部伍、建旌旗、鸣金鼓，扬兵就道；执钺官在先锋前行。王乃解甲冑，御翼善冠、衮龙袍回驾。是日方授钺，而大风雨猝至。吹台上所悬匾堕中钺柄，折为二；太祖神牌亦倒：三军失色。而先锋启行，复有堕马之兆。

　　十九日（丁卯）

　　曾后既立，当谒宗庙。按「会典」，皇后将谒宗庙，致斋三日；斋满，皇帝先遣官用牡牢行事，告以皇后将祇见之意。王因遣平卤侯郑芝龙恭诣太庙、宗庙行礼。

　　授黎遂球兵部职方司主事（遂球，字美周，番禺人；天启丁卯举人。崇祯初，宗伯陈子壮荐于朝，不果用；及闻燕京陷，捐家产铸红夷大炮三百位，将趋南京。闻长江不守，乃归）。

　　二十日（戊辰）

　　皇后曾氏庙见。

　　特授镇江诸生钱邦芑御史。帝特重风节，喜文士（一作字）；收罗名士，欲破格用人，邦芑上书得当帝意，即实授御史；而入关言事者纷纷辄以口舌得官，近于滥矣。

　　赠邵捷春兵部左侍郎，予祭葬。时捷春长子明俊上疏鸣情，特加赠恤。明俊因助饷银三千两，王锡以金匾曰「义冠闽臣」，拜官武选郎。谕吏部曰：『公道，天地之元气，无时不流注于两间；惟在朝廷则治、在草野则乱。好恶合则安，是非分则危。朕览邵捷春抚蜀群情号呼事节，为之怆然！虽近来饰说纷纷，究竟真假难昧。奏内捐助三千并求雪父冤，虽孝子之用心，岂古今之通义！邵捷春若情真罪当，则虽百万赤金，岂可翻案一字！若实蒙冤，则朕为天地神人之主，前后百世之公道亦朕分所归；况近事乎、况明臣乎』！

　　四川巡抚耿廷箓未赴而沙定洲作乱，蜀地亦尽失；遂止不行。

　　三十日（戊寅）

　　唐王加杨廷麟兵部尚书兼东阁大学士，赐剑便宜行事。以刘同升抚南、赣；从杨廷麟请也。

　　帝擢同升少詹事、兵部侍郎，总理江西；同升以守制，不受官。

　　敕谕内阁：『陈燕翼既改翰苑，朕躬监国、登极数月，政令全无纪载，后世何征！即着燕翼专理中兴史职，同协理史事刘以修轮直和衷堂，与闻机务，以便编摩；即日传行入直』。

　　以太常卿曹学佺署翰林院事国史总裁，专设兰台馆以处之。

　　吴春枝纠劾不职邵武通判陈王谟、古田知县吴士耀、知府王国冕；奉旨：『各官赃私可恨，皆纱帽下虎狼也。若不严惩，民生何赖！都革了职。该抚速解来京究问，追赃充饷』。

　　河南兵备副使邵起遣官入贺，敕命起提督豫、楚、直、陕、晋、齐六省军务兼理粮饷，便宜行事。以御史汤芬为兴泉分守道。

　　十二月己卯朔

　　鲁王劳军江上，驻跸西兴第（？）；筑坛拜方国安为大将军，命诸军皆受节制。马士英、阮大铖窜入方营欲朝见，王不许。下群臣议，多言士英当诛；熊士霖曰：『此非杀士英时也；正欲令其自赎耳』。兵部主事某曰『非不当杀，但不能杀耳。然「春秋」之义，孔子亦岂能杀陈恒；固不可言不当杀也』。

　　初三日（辛巳）

　　唐王以林嵋为给事中（嵋，字小眉，莆田人，进士；官吴江知县）。

　　黄道周令故同知高飞声摄抚州事（飞声，字克正，长乐人；崇祯六年举人）。

　　广信巡抚周定仍督副总兵姜天衢与王得仁战于连湖，大捷。

　　南昌魏先达起兵安贵、东乡之间，与大清兵战败，被执；死之。

　　鲁王回越城，以谢三宾为礼部尚书。

　　永宁王寓书于曾亨应，亨应募兵数百与相犄角。

　　何腾蛟锐意东下，拜表出师。

　　初八日（丙戌）

　　大清总镇侦知白党在泖西，发兵袭之；白党遁去。清兵至盛泽镇纵肆淫掠；总镇闻之，枭示十数人，令搜各舡所掠妇女还之本家。兵士畏法，遂以所掠妇女沉之湖中。

　　唐王授吴闻礼为□科给事中（闻礼，字去非，休宁人；崇祯十六年进士。徽州陷，闻礼奉父奔福建；母程氏不欲远行，留其兄事之）。

　　二郑既出关，托候饷不行；鸿逵驻仙阳镇，虑为上书言事者，严禁仙霞关不听四方儒人入。

　　上高举人曹志明等兵起，陈泰来与相结；攻取上高、新昌、宁州，杀戴国士妻子（初，新昌破，国士出降；泰来恶之。至是，杀其妻子；遂取万载）。

　　泰来捐赀募众，遣所部李凌虹提兵复万载，杀大清所置县令杜章卿；乃呼其子正仪、正俨易姓名遁他所，而自率兵东下。

　　刘同升卒于赣州。同升已得羸疾，日与士大夫讲忠孝大节，闻者咸奋。至是，呕血数升卒。

　　十六日（甲午）

　　王发福州。

　　王戎服登舟，百官鳞集，号令严明；泊芋江之渚五日，乃发。

　　过大田驿，命诸臣赓诗；改驿名「迎恩」。

　　南平县民张安礼、林中柱、张孝直数百里躬进米豆、酒浆远迎，王嘉纳之，命御营兵部分赐诸将；且给与序班、冠带，赐号「忠良处士」，各赐银牌一面以旌义举。古田县一都水口驿民有输助者，亦以银牌赏之。

　　命周■〈火鼎〉新賷亲征诏四通，往温、台、宁、赣四处开读；并賷手敕与辅臣黄鸣俊曰：『自卿出关，朕切盼出关之信。乃闻今日尚滞福宁，殊可异也！况卿不由衢而从温，廷议不然；倚卿甚重，何逗留如此！朕今亲征行矣，朕若至建宁，卿必至衢州；朕若出关，卿必至江上。不然，公议无私，甚可畏也！亲征诏及谕鲁王书并示于卿，其善宣朕意焉。余与周■〈火鼎〉新议之！特谕』。

　　鲁王总兵唐彪与大清兵战于瓶窑，杀伤相当。

　　二十六日（甲辰）

　　唐王驻建宁。

　　驾过延平不戒，陷马足。帝怒，缚南平知县沈士英，将斩之；锦衣都督郑延化力救得免。遂驻跸建宁。

　　命黄大鹏与郑为虹共守仙霞关。

　　庐陵诸生王道行（字为公）、习文鼎（字象耳）与马尊生、王宠同起义兵，败；道行手刃妻妾自刎死，文鼎战死，尊生赴王宠营中筹兵。大清兵夜捣之，执至吉安，慷慨请死；啖以荣利，不顾。乃杀之。王，吉水人。初从刘同升起兵，以所部不戢，去；往来临、吉、抚、赣间。至是，亦为大清兵所获，宠即诡降；夜半起，尽杀同伴。既载其旗帜以行；过新淦、峡江，令见其旗帜以为本兵也，出迎江浒。宠遽起，擒杀。连破二县，遂逸去。

　　敕江西辅臣杨廷麟、督臣万元吉、阁臣曾之遴、陈泰来速备兵迎驾。

　　手敕辅臣苏观生曰：『朕以卿与楚督何腾蛟为左右两臂，卿与腾蛟必无一毫矛盾；百事一德一心，以释朕虑，以佐中兴。两美必合，预防宵小交构；戒之、记之』！

　　敕谕楚督何腾蛟曰：『国运中微，朕勉继统；云龙风虎，舍卿其谁！今朕亲征，暂驻建水。先遣辅臣苏观生瞻奉山陵，宣安兵将；与卿同心，先复江省、继靖南京。并抚镇刘承胤，复江省者封世伯、复南京者封世公、复北京者封真王，具如明诏；卿其勉之』！又谕云：『楚、粤、云、贵近有异闻，卿可以挽「天无二日」之义以全朕骨肉之情，尤所殷望』！

　　罚故粮道夏尚絅万金以充兵饷；复命御史陆清源核其素行，不得一毫含隐，以广惩贪劝廉之风。先是，尚絅贪声载道，吏部主事王兆熊以为言；而尚絅有燃灰之意，故乐助。

　　命兵部多给奖功、释罪榜文，星驰军前宣布。

　　唐王不许马士英入关，士英前后七疏自理。有李蘧者，士英私人，与王有旧；密疏言士英有治兵才，与阮大铖皆宜在使过之列。郑芝龙、方国安又合疏荐，王特允之；诏马士英充为事官，军前青袍视事，候恢复后复官。

　　黄道周进至婺源，遇大清兵战败，被执至江宁。

　　道周驻广信，无兵、无饷，徒以忠义激发人心；旬日之间，有众数万。亲书告身奖语，得之者荣于诰敕；以是为功赏焉。然所集皆未练之兵，不能应敌。而衢府与道周议论不合，忌其屯兵境上；遂密疏其短于朝。道周初未之知也，既而请兵不至、请饷不给，始知其由；乃与赵士超议曰：『朝廷遣郑兵出关七月于兹矣，未见与敌一矢相加遗；敌势愈猖，不几笑朝廷无人耶！我辈为天下倚重，必先声一举天下倡』。遂决意长驱，将入婺源。婺源令，道周门人也；驰书诱道周，许为内应。道周信之，遂深入谷中；至明当里，猝遇北兵，道周亲冒矢石，兵尽矢穷，遂为徽州守将张天禄所擒。以道周忠烈，不忍加害；且知洪承畴素性得一忠义人胜于得数十州郡也，遂与监纪职方赵士超、通判毛玉洁（字玄水）、中书蔡春溶（字时）、赖继谨（字叔儒）四人并械送金陵。初，道周被执，欲自经；士超曰：『南京不远，死当魂傍孝陵』。乃止。蔡夫人闻道周被执，贻书以「忠臣有国、无家，勿内顾」为嘱。

　　「座右编」云：公门生是张天禄标下许弁，非婺源令也。

　　宗室朱沼生，失其名。南都失守，即投缳；为同舍生所持，不得死。南昌破，携妻子隐吴镇之丁家山；至是，赋绝命诗，痛哭自缢。

　　广东布政司使汤来贺运饷十万由海道至，唐王擢为户部右侍郎。御史艾南英言解饷微劳，不当遽膺显擢；且言来贺奸党周锺自贼中逃回，曾匿来贺扬州署中。

　　按南英与锺旧有文字隙，而以来贺罪案入；非公论也。

　　答吏部主事郑赓唐敕曰：『朕独居不御酒肉，力行已久，岂为难事。若王言屡易，时势使然；朕岂得已哉！至求治过速，止为心切觐陵。尔言言药石，远识深心；朕心嘉悦』！

　　谕辅臣曰：『朕为天下臣民之主，未能拯救苍生，心实恻然；况可令官兵肆虐，小民受害乎！闻沿途关兵抢掠终日，所议招抚是为何用！还着该督、抚各官严申约束，毋得任其骄纵害民』！

　　御史朱盛浓疏请实行训练兵卒；王曰：『兵宜练，必练心、练胆、练力、练气、练忠义方成劲旅，不可徒练放炮、吶喊如儿戏故态；着申饬行』！

　　谕兵部试司务蒋平阶曰：『览尔奏，多发人所未发；如一官五月而更易数人、一人数日而更三命；百里而督、抚并设，巡方而中使俱差：皆害政之大者。至谓疑人复留用，募兵不问饷；有听言之名而未收其用，去铺张而存实意，相天下机而务特重：皆切要语，朕所嘉尚焉』！

　　鲁王赐徐石麟谥「忠襄」。

　　靖江王亨嘉势窘，乃释瞿式耜。式耜与中军官焦琏召陈邦傅，共执亨嘉；丁魁楚以捷闻。

　　丁魁楚遣陈邦傅及赵千驷、严遵诏、马吉翔等讨亨嘉；亨嘉窘甚蹙，复迓式耜入，请还抚军治。式耜曰：『戴罪之臣，曷可还抚军治』！送敕印至，式耜免冠南向拜而受之。诸靖人请速出治事（一作视事），檄止东师；式耜不答，日数使往返。薄暮还抚治，而东师已抵城下。式耜阴结杨国威标将焦琏与邦傅等合，守城者皆琏兵；邦傅缒而入，同攻靖邸。式耜戒军士第求靖以安人心，遂俘亨嘉及杨国威、顾奕、史其文等，并收捕蛊惑靖江者数人；其外一无株连。

　　唐王命郑彩出杉关，以侍讲张家玉监其军；谋复江西，解抚州围。

　　建昌、南丰、广昌尽陷，抚臣具疏认罪；且言『楚督何腾蛟集兵三十万、拓地数千里，已至荆、岳；怜臣夙昔之交、联络之义，以现地、现兵待陛下之用。然陛下之所以用腾蛟者，必由建、赣始达星河。若不急出劲旅救还建，赣为通达湘、楚之路，使敌得袭二郡而据之，则腾蛟隔在异域；即有强兵壮马、广地丰粮，声教不及，何由为陛下用乎？一发千钧，所关至重；幸勿以臣言之渎，遂害天下之大事也』！帝遂先发御营右先锋永胜伯郑彩统大兵由杉关援应虔、抚，而命张家玉兼兵科给事中监其军。谕兵部多给扎付，以为家玉鼓舞人材之用；不宜吝、不宜滥，滥则人视之太轻、弊且有甚于吝也。彩驻军邵武，家玉先驱至广信。

　　谕靖夷侯方国安曰：『卿威望绩劳，为江上诸帅之冠；至矢心奉公、中诚无二，朕尤鉴孚！卿无可间之嫌，朕岂听谗之主！中外大小诸臣须同心一德，乃能办敌；切勿妄分彼此，使敌人闻之得计！卿其晓示将士，善体朕意焉』！

　　川督王应熊疏陈西南形势；王手敕答之曰：『览卿奏详陈兴复次第、天下形势，朕意豁然；深嘉卿硕画！朕自惭虚薄，何能负荷多难！但少秉仁孝之性、窃励除虐之诚，一誓清孝陵、二誓葬烈庙、三誓迎圣安；半载恨无寸功，亲征暂跸建水。天以元老留辅朕躬，将以中兴全功托卿；岂但西南倚赖！饷继维艰，朕必从长力行措置。朝廷时切「兵行饷乏」之筹，卿等亦预申「老师匮财」之戒；上下交警，指日成功矣。切望、切望』！

　　大理寺卿熊化疏请恢复之策，必先首定江西；且历陈关外隐箸。王答谕云：『恢复始江西，自是正着；但随机应变，亦难执一定之局。其锡玺书与永宁、授阎罗宋以官职，俱已行了；至批答、咨度二事关切朕躬，朕深嘉纳！条陈泛滥希冀得官、实效罔闻、徒开幸窦，俱近日弊习；允当一一裁汰。熊化老成沉静，无党无偏，朕所孚鉴』。

　　瓯宁知县赵庾陈政事疏；王嘉之曰：『赵庾此疏，言兵、言将、言饷、言战守，包括已尽；即可为今日闽疆御备之要着。下部看议，着实举以无忽』！

　　长平公主于都城未破时，帝已选周显尚主；未及行而城陷。至是，公主上书世祖章皇帝，言『九死臣妾，局蹐高天；髡缁空王，庶申罔极』！不许。诏显复尚主，土田、邸舍、金钱、牛马（一作车）锡予有加；主涕泣。逾年，病卒；赐葬彰义门外。

　　新城佃人以田主征租斛大，聚数千人噪县庭。知县李翔潜遣义兵三百诡称郑彩军，杀乱民；明日，复斩百余级，乱乃靖。  
　 
卷十四

　　江阴云墟散人李本天根氏辑

　　丙戌（一六四六）、大清顺治三年（唐王隆武二年、鲁王监国元年）春正月己酉朔

　　唐王在建宁、鲁王在绍兴。

　　天雨雹；昼黑，对面不相见。

　　唐王以三大罪自责，令百官皆戴罪。

　　帝在行宫，百官朝贺；诏免朝。集群臣于殿，痛哭；谕曰：『朕正位半载，寸土未复；异日何以见高皇帝于九原！朕固为百世罪人，诸臣亦恶得无罪！嗣后百官

　　皆青衣、角带办事，署衔加「戴罪」二字』。

　　连日大雨雹；雹大如斗，或如刀剑。

　　敕吴春枝选募健丁，精勤训练；曰：『上游关系，不灭关中、河内；朕方倚卿以萧何、寇恂之任，幸自勉旃，以膺重赏！新墓兵粮，准照各营例给』。

　　苏州忽传白党破城，城中男妇悉走避；大清兵搜捉逃民驾船缉贼。

　　张献忠于元旦日，即命孙可望等四伪将军分路草杀。至仲夏回成都，上功疏：平东一路杀男五千九百八十八万、女九千五百万，抚南一路杀男九千九百六十余万、女八千八百余万，安西一路杀男九千九百余万、女八千八百余万，定北一路杀男七千六百余万、女九千四百余万。献忠自领者名为「御府老营」，其数自计之，人不得而知也。

　　初七日（乙卯）

　　唐王进曹学佺尚书，加太子太保。

　　万元吉至赣，刘同升已卒；遂以元吉兼巡抚。

　　何腾蛟与监军御史李膺品先赴湘阴，期大会岳州。张先璧逗留，诸营亦观望；独李赤心自湖北至，为大清兵所败而还。诸镇兵遂罢，腾蛟威望由此损。

　　徐淮、吴汉超袭宁国，夜缘城登。兵溃，城中按首事者。汉超已出城，念母在，且恐累族人；入见曰：『首事者，我也』。剖其腹，胆长三寸。妻戚，自掷下死。

　　苏观生赴赣州，大征甲兵；奏授傅作霖为职方主事，监纪其军。终以兵饷不继，终不能出师（作霖，武林人；举人）。

　　唐王催二郑孔亟，俱不应；郑彩行百里而还，称饷屈，留如故。

　　马胫兵变，命路振飞至蒲城安抚。

　　金堡奉唐王敕至江东，入方国安营。江东诸臣以堡为北来奸细，争攻击之；鲁王以谕国安，国安遂执堡。陈潜夫语国安曰：『堡与姚志倬起义，建功公固知之，曾许迎其家渡江。今胡乃尔』？国安悟云：『是也；然此举非遵监国令，乃闽中二郑有书来，必杀之耳』。盖二郑恶堡劝帝弃闽、幸楚，谓其不足恃也。因出芝龙书示之，且曰：『我纵其去，去勿入闽；入闽，我追杀之。不然，无以取信二郑也』。潜夫以语堡；堡曰：『我必入闽缴还敕印；中道遇杀，是死盗耳，命也』！遂行。

　　江抚刘广生以行宫刻欲告竣，疏请驾临；王答之曰：『朕驻跸虔南，收复江右，即移师入北；庙谟久定矣。祗以闽省三关严商守御，乃尔耽延时日。太庙、奉先肃修，备举诸臣分任，功次俟到日议酬』。

　　敕顺德知县蔡柟曰：『顺德系东粤巨邑，地方多故；亟当轸恤民隐，加意抚恤（一作绥）。况履残酷之后，倍宜施恩者乎！惠良兴治，以俟报绩』！

　　郑芝龙于泉州建寺，名曰「报恩」，王赐额「敕建报恩禅寺」。僧官赡田，俱如议遴选、置买，以永禅修。

　　杨廷麟赴赣，偕彭期生招峒蛮四营，降之；唐王加期生太常寺卿，仍令视兵备事。

　　永宁王既招张安复抚州，其余诸营亦皆愿受抚。宁都乡绅曾应遴请诸朝，遣其子传灿入山招之，皆听命；赐号「龙武营」。敕书奖赏，皆以李春为例（春，其中首领也）。有刘应驷者，忌传灿功，乃间于四营曰：『公等一体受抚，李春独得官；今敕但称李春，可验也』！四营怒，相与谋杀春。传灿闻之，复驰入营，为讲明敕称李春等者，并各营而言也；调停久之，始定。兵出，驻黄金、高楼间，去赣四十里；杀掠如故。百姓不敢与斗，斗则以坏抚局为罪；相与诉诸县令金廷韶，廷韶曰：『我何能为尔等！其问诸首议抚者』。遂一哄而毁应遴之室。由是，赣州人情汹汹，畏四营兵往吉安道由赣，必遭劫掠也。当事复请旨，调往湖东；赣州人始宁。

　　唐王敕礼部铸「靖夷伯印」赐方国安。

　　鲁王赠管绍宁礼部尚书，谥「文忠」；予祭葬，荫一子入监。

　　唐王改林垐为文选员外郎，募兵福宁。

　　垐主铨政，曰：『此润色太平之事，顾今日之所急耶』！乃解去，募兵数千人。为郑芝龙所阻，不得志；散兵入山，制棺一具、布衣一袭，大书「大明孤臣之柩」以待死。

　　海师议久不成，朝廷兵饷尚缺；礼部尚书曹学佺谓『收复之策，舟师直捣金陵，或可冀其万一』。故罄竭家资及盐本诸项，勉成旅以济之。

　　擢章旷为右佥都御史，提督军务，恢剿湖北（旷，有智略，行军不避锋镝；身扼湘阴、平江之冲，湖南恃以无恐。尝战岳州，以大军不继而还；已又大战大荆驿）。

　　时章旷为监军道。

　　大清兵数万逼楚疆，李赤心等怯不敢前；旷独踰岭督兵血战，斩获甚众。北兵屡却，何腾蛟疏闻，特升是官。

　　鲁王总兵陈万良与北兵战于太湖，屡捷。间出至临平镇，丐者许益识之，告于北兵，遂被执；诱之降，不从，被杀。

　　大清帅金声桓令王得仁围永宁王于抚州。

　　二十三日（辛未）

　　鲁王遣其臣柯夏卿聘于唐王；王手书与鲁藩，谓『当同心协力，共拜孝陵』。

　　鲁王用书、不用奏，称皇叔父、不称陛下；帝手书与王，谓『朕无子，王为皇太侄；同心戮力，共拜孝陵。朕有天下，终致于王』。取浙东所用职官，并列朝籍，不分彼此；加其使给事中柯夏卿兵部尚书、曹惟才光禄寺少卿。

　　时馆阁诸臣拟上「与鲁监国书」，皆屏不用；帝亲洒宸翰，洋洋洒洒，诸臣相顾不能及。

　　天兴府贡生郑献可谋为王建生祠，以祝万寿；诏责之曰：『朕绍统七月，祖陵不见、疆土不复，臣子因循不能变、百姓汤火不能援；擢朕之发，不足数朕之罪。惟此一念，身殉太祖，天地临之。自登极八闽，上无血性担当之依、下无爱民妒子之臣，重饷严征，累我百姓；朕实痛心，有何功德而作此谬妄建祠之事！且即中兴一统，亦断不学丧心文武剥了民，还受献谀生祠之事。郑献可速速停止，无重累我民，增朕之罪过！御营该部速行文与该抚按传示』。

　　二十五日（癸酉）

　　提学御史毛协恭进同乡各臣书疏；王读毕，感痛云：『江南士绅无不洒泪思明，枕戈待举；朕必亲提黄钺，张皇六师，以慰臣民之望。大小文武当时刻励尔志，毋狃偏安』！

　　龙岩贼倡乱，布政司傅云龙檄兵进讨，斩馘数千人。

　　敕广督丁魁楚、按臣王化澄、镇臣周士凤曰：『朕因兵力未厚，致稽出关。卿等仍照前旨募兵五千，不可为浮议疑阻；再召狼兵七千：俱准支销正项钱粮。仍命大将周士凤督至御营，随驾征剿；朕亲至虔入楚，以收天下全局。卿等其力赞成功焉』！

　　川陕总督樊一蘅遣官入贺；王答之曰：『太祖栉沐之天下，两都、武林三误而有今日。朕勉答群臣之请，继统艰危；我君臣当尽改覆辙，打起精神，实实爱民、实实治兵，人心天意，兴复可必。樊一蘅才名久着，万里投诚；亟当勉佐中兴，致身云台之列』。

　　鲁王总兵唐彪与大清兵战于安溪，败殁。

　　二月戊寅朔

　　唐王废靖江王亨嘉为庶人。

　　丁魁楚遣总兵马吉翔械亨嘉及杨国威、顾奕、史其文等至建宁行在，帝命楚、淮诸王会议，免为庶人，安置连江。敕奉新王严加钤束，不许令见一人透出字；若有毫厘疏虞，地方官从重加（？），王责亦无所辞。寻命掌锦衣卫事王之臣搤杀之，托言暴疾死。

　　戮杨国威、顾奕、史其文等于市。

　　卦丁魁楚为平粤伯，仍留镇两广。

　　魁楚封伯，予世袭及铁券。魁楚爵不受；谕之曰：『朕当艰危继统，全赖闽、粤合济中兴。卿有闻檄拥戴之大忠，又有迅平逆藩之大（一作巨）绩。王守仁当全盛之时，无推奉之事；以卿比之，功实过焉。世伯之颁，卿当钦受！乃奏引四咎，愈见奇勋。况朕继统半载，寸功未立；倚卿两粤，如臂护身。还宜勉奉恩纶，仍旧督理；俟朕得拜孝陵，另敕召卿入觐，誓成中兴，君臣始终。言出真切，不可再辞，负朕激望至意』！

　　加瞿式耜兵部尚书，协理戎政；以晏日曙代抚广西。式耜不入朝，退居广东。

　　式耜疏辞曰：『国家祸变，构难同室；岂臣子称功地！西臣办西，奚以功为』！不听。适辅臣曾樱荐晏日曙巡抚广西，式耜得代；遂放舟东下，山水、诗文自娱。

　　升焦琏为都司，使何兆恩为思恩副将、冯耀为富川副将（兆宁，字仲轼，香山人。耀，字苍玉，南海人；世袭广东后卫指挥使，进广东都司：与焦琏同执亨嘉）。

　　升马吉翔都督同知，管锦衣卫事。

　　批户科给事黄周星疏曰：『奏内三寒心处，真可寒心。盗贼公行，民生凋敝；兵将退缩，府藏悬磬。嗡訿蜩沸，角户分门，全不以国恤为念者，大小文武诸臣之罪。政教不行，威令不信；举措刑罚失中，廷议纷纭狡窃者，是则朕躬之罪也。从今君务改弦，臣亦猛省』！

　　敕两广事例银五万两付何腾蛟，为收拾降兵、取江克京之用。

　　联络恢剿兵部尚书杨廷麟疏留粤饷以备大兵，帝以『粤饷为御营急需，万不可留；但念卿剿事方殷，量留五万、凑前五万，以成剿局，速复江省，以迓乘舆。俟地方恢复，动支正项，再行劝输的用』。

　　楚督师何腾蛟屡请幸赣，协力取江西；王遣使征兵，腾蛟发郝永忠精兵千迎驾。

　　谕唐、邓二王曰：『京中民情安堵，市肆不迁；朕心慰悦！亲征原以安民；闽都根本重地，王等还多方晓谕，禁戢逃兵。朕若早觐孝陵，自有捐免恩诏』。

　　下游巡抚吴之屏疏陈时事孔亟，内防宜周；王曰：『永州新旧兵额一千一百余名，岁需七千余两；除绅衿每田一顷助银一钱及典铺、车铺、海舡、湾舡资助外，可足岁支之额。足见尔用心料理，务使兵民相安为要』！

　　命礼臣追复简文帝年号，忠臣方孝儒祠设姚广孝像于阶下跪。王谓国家元气之削，由于靖难；故有是命。

　　大清杀袁继咸。

　　屡谕继咸降，不从；请祝发为僧，乃戮之于东便门外三忠祠南。

　　鲁王赠潘集、周卜年俱礼部主事，荫一子入监读书（集死时年十九，未有子）。

　　二十六日（癸卯）

　　唐王遣佥都御史陆清源解十万饷犒师浙东；至江上，方国安纵兵夺饷，杀清源：而闽、浙之衅益深。

　　国安移给饷册于清源，首列马士英名；清源抹去之。士英怒，激国安，使中军俞玉贼杀清源，纵兵攫饷；且出檄数隆武罪。张国维闻之，叹曰：『祸在此矣』！

　　湖南、北诸镇将皆骄且贪残，黄朝宣尤甚，劫人而剥其皮；郝永忠效之，杀民无虚日。何腾蛟不能制。

　　时师逼湖东，乱民逃窜；有致恨于政令不一者。王敕揭重熙与辅臣傅冠同事、何三省与督臣汤来贺同事；诚恐权任太分，翻多掣肘，号令重出莫知适从故也。

　　平卤侯郑芝龙僭用「监国留后」四字；王诏改正之曰：『福京任二王为居守，卿以勋辅为「留后」，原无「监国」字面。卿还将题奏、文移照敕填注，不可错误』。

　　大清封田雄二等侯，赐之铁券；其辞有曰：『自古人臣未有擒其君以献者，有之，自雄始；功莫大焉』！或题门曰：『生擒一天子，活杀两诸侯』。盖实录也。

　　沙定洲引众追沐天波至楚雄。时楚雄为吾必奎所破，金沧副使杨畏知奉调至楚雄，留之。畏知谓天波曰：『公何不西走永昌，使楚雄得为备；而公在彼犄角，首尾牵制之，上策也』！天波从之。定洲至，畏知语之曰：『若所急者，黔已西待；若定永昌还朝廷，代镇云南之命亦当下，予出城以礼见。今顺逆未分，不能为不义屈也』！定洲恐失天波，与之盟而去。畏知乘间檄城外居民尽入城，倚任游击王承宪筑陴浚隍，备守御；并调邻境土、汉兵守之（承宪，袭祖职为楚雄卫指挥，举武乡试，擢游击；为畏知前锋）。

　　庐陵王蔼妻刘淑英，父铎，扬州太守，死珰难。淑英年十八而寡，常割股以疗姑疾。甲申之役，自矢报国；因集家僮百人，捐赀召募，自成一旅。楚将张先璧驻永新，淑英领所部赴之。张奇其才，欲娶之；淑英不可。张因分遣其部众，淑英忿恨而卒。

　　左都督杨鼎卿因却鲁王令印，唐王手敕嘉之曰：『若鼎卿者，可谓忠荩能明大义者矣！朕与鲁王原无嫌隙（一作疑），前付柯、曹二使启答王书或未之见乎』！

　　三月戊申朔

　　大清兵开堰驱舡入江，鲁王督师张国维严敕各营守汛；命王之仁率水师从江心袭战。是日，东南风大起，之仁扬帆奋击，碎北舡无数；郑遵谦捞铁甲八百余付。国维督师渡江围杭州，不克而还。

　　唐王驻建宁居巡方署，阁臣蒋德璟所营也。以湫隘喧哗，屡形责让。初一日，移跸城外伽蓝寺。

　　郑芝龙进浙江水陆图；王曰：『观斯图，备悉奇正之着。五路并出与太湖义兵为策应，使粤西将士为我出力，俱是全着急务；卿其速规进取，毋得仅托条陈』！

　　监军兵部主事黄师正进督师史可法遗疏；王曰：『可法名重山河、光争日月，至今儿童走卒咸知其名。方当击楫渡江、速图恢复，乃为强镇力阻、奸党横行，竟賷志以殁也，惜哉！读遗表，令人愤恨。应得赠恤、祭葬、易名未尽事宜，行在该部即行详议覆奏！其母、妻犹陷虏城，一子未知存亡；作何寻获？黄师正多方图之』！

　　太仆少卿凌超疏陈『急做、实做，不出「臣谋君断」四字』；王称其要言不烦，下部议之。

　　初六日（癸丑）

　　王于建宁府登舟，十一日抵延平驻跸。

　　郑芝龙欲挟帝以自重，固请回天兴，命军民数万遮道号呼拥王，驾不得行；乃驻跸延平，以府署为行宫。

　　初，芝龙以海寇受抚，虽晋五等爵，与地方有司不相统属；闽中士大夫辄呼之为贼，绝不与通。及拥帝即位，芝龙位益高、权益重，全闽兵马、钱粮皆芝龙兄弟领之：是芝龙以虚名奉帝，而帝以全闽与芝龙也。故芝龙不肯听帝出关，思常有全闽也。

　　金堡至行在缴还敕印，帝欲夺情官之。堡辞再三，不允；因引先朝杨嗣昌夺情为黄道周诸人所不容为案。奉旨：『嗣昌小人，何得与尔比例』！郑芝龙闻之，以为行为大拜也，恨益甚；辅臣曾樱阴知郑意，密劝帝欲保全金堡，莫若听其辞去。

　　堡七疏辞，同官朱某亦为之请；始允。

　　唐王诛都督陈谦，以御史钱邦芑劾其外媾也。

　　陈谦奉鲁王使命入关，久驻衢州，持两端；云鲁王已封靖夷侯，欲以此要帝封。帝敕郑芝龙取其侯印为验，谦賷印至；帝即召入关。御史钱邦芑劾其久驻衢州，徘徊浙、闽之界，自以举足左右为轻重；因欲要取侯封：以闽要浙、以浙要闽，祗持媾斗之谋、敢行挟制之术！又历数在衢奸淫不法诸恶状。遂下之狱。芝龙疏救，不允；又行赌五千金于邦芑，请免死。邦芑惧，密启于帝，谓『陈谦为鲁王心腹，与郑至交；不急除，恐为内患』。帝遂决意杀之，即命邦芑监刑；芝龙请以己官赎谦死，帝不听。谦既死，芝龙哭极哀，厚殓之；为文以祭，有『我虽不杀伯仁，伯仁由我而死』之语。从此，芝龙盖怀异志。

　　谦，武进人；出身甚微，作镇金、衢。甲申秋，賷弘光诏封芝龙为南安伯；比启读券，乃误书「安南」。谦谓芝龙曰：『安南则兼两广，南安仅一邑耳；请留券而易诏，更晋伯为侯』。芝龙大喜，厚赠而别；未复命而南京陷。故芝龙德之，力为申救。

　　有云：邦芑监刑，芝龙过市，命且停刑，极入朝申救；帝密敕速行刑，故与芝龙款语。及芝龙出，而谦首已斩。有云：芝龙谓谦就戮必经其门，临期救之未晚；帝于夜半内传片纸，别移谦他所斩之者。按此时帝在建宁，芝龙留守福京；何由入朝见帝、夜半传纸乎？皆附会之说也。

　　是时兵羸、饷绌，举朝如梦如醉，无谈及军事者；惟日媾帝与鲁王为仇。士英激斩清源、邦芑疏斩谦，自相残贼，皆小人为之也。

　　鲁王以田仰为东阁大学士。仰率兵二千从海道至绍兴谒王，故有是命。

　　张国柱者，故刘泽清标将；航海至浙东，依王鸣谦于定海。有弓箭手五百余人，足以制鸣谦；乃劫之内向，掠余姚，其部曲张邦宁掠慈溪。行朝震恐，议者以伯爵縻之；孙嘉绩等量署为「胜卤将军」，始还定海。

　　杨展尽取上川南地，屯嘉定，与曹勋等相声援；而王应熊及王祥在遵义，马干、曾英在重庆：皆宿重兵。张献忠势日蹙，惟保宁、顺庆为贼将刘进忠所守，进忠战又数败。献忠怒，遣孙可望、刘文秀、王尚礼、狄三品、王复臣等攻川南郡县；王应熊、樊一蘅急令杨展、侯天锡、屠龙、马应试及顾存志、莫宗文、张登贵连营犍为、叙州以御之。贼连战不利，曾英、王祥乘间趋成都；献忠立召可望等还。

　　十五日（壬戌）

　　鲁王既斩闽使，恐闽发兵来讨；又以大清兵固守杭州，坚不可破：遂定议抽兵属张国维西征，以礼部尚书余煌兼兵部尚书督师江上。

　　唐王擢熊纬为给事中。纬，字文江，南昌人，崇祯十六年进士；授行人。两京既覆，每饮酒，辄涕泗横流；友人语之曰：『昔狼曋有言：「吾未获死所」。子既有志，曷求所乎』？乃赴延平谒王，授官。

　　敕谕兵部侍郎于华玉曰：『朕痛南京继覆，止因兵民相恨，致危宗社。今日仅有弹丸资此民生，以期恢复一统；若复伤民，即促国脉。卿宜仰体朕意，实令民安；新兵哗噪扰民乃未经制者，卿当亟振刷精神（一作陋规），毋徒忧谗畏谤』！

　　黄道周至江宁，幽别室中。囚服著书，绝粒积十有四日不死；大清摄政王命斩之。临刑，过东华门，坐不起；曰：『此与高皇帝陵寝近，可死矣』！监刑者从之。幕下士中书赖雍、蔡绍谨、兵部主事赵士超等皆死（道周学冠古今，所至学者云集。铜山在孤岛中，有石室；道周自幼坐卧其中，故学者称为「石斋先生」。精天文、历数、皇极诸书，所著「易象正」、「三易洞玑」及「太函经学」者，穷年不能通其说；而道周用以推验治乱。殁后，家人得其小册，自谓「终于丙戌，年六十二岁」；始信其能知来也）。

　　大清内院洪承畴与道周同乡，致书劝降；道周骂曰：『承畴死久矣！松山之败，先帝痛其死，赐祭九坛、亲自哭临，备极恤典；焉得尚存？此无赖小人冒名耳』！遂被囚系。门生往见者，讲习吟咏如常；都人士争索其书，皆藏之以为宝。承畴欲生之，具疏言『道周清节夙学，负有重望；今罪在不赦。而臣察江南人情，无不怜悯痛惜道周者。伏望皇上赦其重罪，待以不死』！摄政王不允。临刑过市，见有竖「福建」门牌者；指「福建」二字曰：『我君在焉、我亲在焉，死于此可也』！南面再拜，不去；遂被戮于门牌下。士超等四人同死；士超骂承畴不绝口，死尤烈。道周既死，门人陆自严收其元首，并身瘗之；横黄石为记。阅数年，蔡夫人命长子霓载其丧归，葬于赠公之侧；复将士超等四人葬于道周之侧。按从死四人：赵士超、蔡春溶、赖继谨、毛玉洁也。史作赖雍、蔡绍谨而遗毛玉洁。鲁王诸将骄横，诸臣竞营高爵，请乞无厌；兵部尚书余煌疏言：『今国势愈危，朝政愈纷；尺土未复，战守无资。诸臣请祭，则当思先帝蒸尝未备；请葬，则当思先帝山陵未营；请封，则当思先帝宗庙未享；请荫，则当思先帝子孙未保；请谥，则当思先帝光烈未昭』！时以为名言。

　　唐王将取道于汀，饷部李长倩以汀属空虚，请留饷三万以训练士着，备缓急；王可其议。

　　左都督杨鼎卿细陈起义情由；诏答之曰：『人君大柄，止在知人善任；人臣大义，惟是勿欺至公。朕久历艰难，稍识情伪。朝廷坏于朋党，宗社由此而危。北京之失，东林之罪何辞？南都之陷，魏党之咎莫谢！其余门户声气，朕自有万古鉴衡，以御天下；诸臣万疏千章，岂能夺朕心公断！靖夷侯方国安力扼江干，大功实在宗社。朕今亲征在迩，指日相见；未尽之情，还俟面奏。杨鼎卿父子还当终始调联，以侍王师之至』！

　　赣兵复需粤饷，以前十万两不足用。李长倩以为言；王云：『留饷已有前旨，该镇共事一方，着与通融接济！俟朕至军前，再行酌处；毋得纷争』！

　　松江奏捷，赐督臣荆本彻、镇臣黄斌卿、张名振各银二十四万两、表里四端，以示激劝；其余将帅，各升级有差。

　　谕浙江抚按敕曰：『天下之坏，不坏于寇而坏于兵、不坏于兵而坏于官，殊可痛念！浙江无所事事之官，逍遥于家、驿骚于途；渔猎细民的，通着抚按细察撤回，安辑地方』！

　　杨廷麟闻唐王将赴赣，往朝之；万元吉代守吉安。先是，崇祯末，命中书舍人张同敞调云南兵；至是抵江西，两京已相继失，因退还吉安。廷麟留与共守，用客礼待之。其将赵印选、胡一青频立功，而元吉约束甚严，诸将渐不悦。时有广东兵，亦以赴援至。而新军张安复抚州有功，且招他营尽降；元吉以新军足恃也，蔑视云南、广东兵：二军皆解体。然安卒故为贼，居赣恣淫掠；遣援湖西，所过残破。

　　同敞持牙牌调发滇兵，兵未集而京师陷；弘光朝复敕陈荩押赴南京。抵江省，南京复陷；因留守吉。

　　帝召廷麟入直，以元吉代廷麟驻吉安。初，元吉与金声桓善；声桓收江右，以书招元吉，元吉辞以各行其志，声桓弗迕也。至是，元吉主抚声桓以收复江西，因遣使密诱声桓来归。声桓得书不报，械系其使于庭；夜分，解其缚，饮食劳苦之，问督师起居意甚殷勤。天未明而纵之。盖是时声桓已怀异忘而未决也。

　　工部侍郎葛寅亮疏言『务去饰治繁文，必收近取实局』。王目为老成格言，『朕当言铭座右』。

　　十九日（丙寅）

　　毅宗大祥，鲁王主事董守谕请朝廷（一作堂）哭临、三军缟素一日；王从之。

　　唐王谕户部曰：『纳贡事例，原非得已。大县量准四名、中县三名、小县二名，不得滥收！事平即止』。

　　左都御史张肯堂疏荐周崔芝善于用海，有舡五十余号、有兵二千余名；『乞释罪图功，置臣标下』！王曰：『前杨耿纠其募贼入港，因发兵捕剿；卿既信其无他，即准随卿前进。宜限其早到，以便卿乘风吉行。崔芝俟立功，即与挂印』。

　　逮佥都御史田辟下诏狱。辟，河南人；甲戌进士。弘光时，以户部榷税处州。唐王登极，募兵入卫；改署都察院事。疏纠阁臣曾樱，语连中宫；王含怒未发。继遣锦衣卫王之臣阅其师，并发月饷。之臣迎合上意，疏纠辟诡兵冒饷；遂下诏狱。然兵籍俱实，饷又未发；班行多为申救，王怒不解。

　　鲁王赠黄端伯太常寺卿，谥「忠节」；赐祭葬，荫一子入监。

　　二十二日（己巳）

　　唐王敕谕杨文骢曰：『大明宝祚启自太祖，两遭覆陷。凡为太祖亲孙，有能攘臂先立，则太祖神灵有依、大明国祚斯立。朕与鲁王，大义正在于先后、名分尤在于叔侄。鲁王先立，朕虽叔辈，断当北面鲁王，以存太祖。若复后立，是名为争；总一立也，先立以存太祖为孝、后立以坏祖宗法为不孝。今朕先监国，登极四十日，在万古自有至公；岂今日一、二佞舌可以颠倒！杨文骢受知最早，杀苏抚以明大义、劝鲁藩而笃尊亲；本末甚明。人言难如其面，朕心自有鉴裁。所进陈函辉启稿，不堪一笑；鬼蜮满纸，宜靖夷侯参奏以为「食肉寝皮」之可恨也。朕爱侄王，万不得已，业允勋镇所请，以明太祖大法。该督尚宜慎终如始，善保地方、善行宣抚；得觐孝陵，朕必不负元功』。

　　江督万元吉、御史王赓疏请再召滇、黔兵马，以图恢复；王曰：『东南只此幅员、生民止此膏血，不难于调兵、难于措饷；虽土司官兵忠义勇敢，必先议饷银出于何处，然后召兵不难也』。

　　鲁王将士与大清兵隔江相拒，屡战不胜；各营西望心碎。王之仁上疏，言『事起之日，人人有直捣黄龙之志；乃一败后，遽欲以钱塘为鸿沟。天下事，何可忍言！臣为今日计，惟有前死一尺；愿以所隶沉舡一战！今日欲死，犹战而死；他日即死，恐不能战也』！

　　唐王赠金声礼部尚书，谥「文毅」。

　　声子敦涵入关，投熊开元；开元为请于王，得易名。

　　敕于华玉曰：『卿才敌万夫，豪爽忠敏；受朕深知重倚。其迎驾之兵，必要严加约束，令民间草木不惊，方为扈驾时雨之师』。

　　大学士曾樱荐同乡刘逵堪为御史；王曰：『御史为朝廷法官，若不清勤激切，何以明目达聪！从来巡方积弊积玩，朕所亲见；这所举用刘达堪巡粤左，即着允行』。

　　二十四日（辛未）

　　大清兵逼吉安，杨廷麟留屯赣州城外；日驰疏，陈援吉防赣事宜。而云、广诸军皆内携，新军又在湖西；城中军不战而溃，吉安遂破。

　　大清将柯永盛添兵攻吉安，守将胡长荫违元吉节制，不战而溃；城遂陷。职方主事郭锟死之，邹文鼎避永丰、邹敬走兴国。

　　万元吉退屯皂口，檄谕赣州，极言云南兵弃城罪；其众遂西去。

　　元吉与都宪陈赓、兵曹王其宖议列栅张家渡，且战且守；诸军溃奔，不能止。赓先收合滇兵入虔，元吉停兵皂口；晓谕赣州，极言滇兵弃城之罪，不许容驻。滇兵亦径越赣，趋南康而去。是役也，粤帅童以振阵殁；陈深称疾先奔，丁魁楚以其倡逃斩之。

　　金堡辞朝，从延平出汀、赣，趋衡州。

　　沙定洲分兵攻武定，参将高其勋固守月余；城陷，衣冠望北拜，服毒死。

　　二十七日（甲戌）

　　唐王封郑成功为忠孝伯。

　　肃卤伯黄斌卿以闽、浙不和，畏江上势大，托平夷将军定西侯张名振题请退驻舟山；斌卿德之，遂缔姻娅，重之以盟誓。又以兵力单弱，力持名振携眷，属共驻舟山。

　　按舟山，隔蛟门二百六十里。东离普陀四十里，岱山、羊山屏其北，桃花山、剑山列其南。长一百三十里，阔五十里；户田七万亩，涂田四万亩有奇：竹木、桑麻、桃梅、榛栗取之无尽，固海珍之薮、鱼盐之区也。越王句践欲置夫差于甬东，即此地。元时为昌国卫；明省入定海，设参将一员以镇之。崇祯间，斌卿为其地参将。

　　大清兵逼广信，胡梦泰倾家募士，自铅山走郡城，与周定仍等协力拒守。

　　时梦泰奉使旋里。

　　姜天衢与王得仁复战于小箬渡及河口，大败；退保铅山。  
　 
卷十五

　　江阴云墟散人李本天根氏辑

　　丙戌（一六四六）夏四月丁丑朔

　　唐王谕德兴王由枵曰：『江民苦兵，甘为敌用，情罪可原；赦过之条，已括于「有发为义民、无发为难民」十字中』（由枵，仁宗庶七子淮靖王瞻墺九世孙）。

　　闽中关警频传，人心惑乱。敕唐、邓二王力行保甲法，以固根本重地。

　　谕抚臣黄景昉曰：『福京讹传惊避，溃兵窜逸，小寇乘机抄掠；兵单饷绌，根本之地动摇：如此深为可忧！所议归并事权，以宪臣兼制二抚及兵道移驻福清等事，卿其确议力行之』！

　　滇抚吴兆元疏辞敕书、印剑；谕之曰：『卿久镇抚滇疆，弘宣猷绩；正资善后，毋贻朕南顾忧。扫除沐天波，业有成命，不准辞；务令南人不反，以成统一丰功，朕复另有酬叙』。

　　王谓侍臣曰：『近自两京覆后，武臣冒滥，骄贪已极；怯御敌而勇杀民，巧凌躐而无法纪！何能破其积习』？

　　唐王召吕大器为兵部尚书、东阁大学士。

　　熊开元罢。

　　开元以大学士掌都察院事，颇重资格。帝授钱邦芑陕西道御史，开元不容入台；台中诸御史合疏争之。邦芑疏辞，开元因奏改兵部司务。帝重韪开元意，而爱邦芑有才气、敢直言且慷慨明爽可听；乃命『以司务随征，许非时言事，补朕阙失』。名为司务，实御史也。开元因上疏乞休，帝听其去。

　　周崔芝乞师日本，以参谋林钥舞为使，择吉四月十一日东行。钥舞将解维，黄斌卿止之曰：『大司马余煌书来云：「此吴三桂乞师之续也」』！崔芝慷慨下士，来者多归之；而斌卿为人猜忌，故沮钥舞之行。崔芝怒而入闽。

　　吉安王其定、黄德官、王之豹同时起兵；其定死于狱，二人皆战死。

　　广信知府解立敬碎牌拒敌、铅山典史周寅生固守孤城；并加级衔。

　　赠夏允彝右春坊右中允，谥「文忠」；给祭葬。

　　临川曾亨应方置酒宴客，大清兵忽至；宗族死者二十人、部卒死者三百余人。亨应避石室，其从弟指示之；遂被执，并执其长子筠。亨应顾筠曰：『勉之！一日千秋，毋自负』！筠曰：『诺』。受刑先死。释亨应缚，谕之降，不可；被戮。弟应雅，尚名节，既奉父入关；闻兄死，曰：『烈哉！兄为忠臣、子为孝子，复何憾』！后闽地失，避之肇庆；肇庆又失，乃拜辞其父，投井死。先是，栋弟栻为蒲圻知县，死；栻兄益，为贵州佥事，亦死难：入称曾氏五节云。

　　王得仁侦知亨应在私室（一作宅），夜率百骑渡河围之；亨应被执，死。从叔杞、从弟之璋、之球、之琦、子筠，俱死。先是，亨应举事时，自断爪，啮血裹而瘗之；示不复归。筠亦时语人曰：『我一门已登鬼箓』。其父子立志殉国如此（筠，字竹居；选贡）。

　　亨应置酒高曾，劝大姓助饷。谍阚其庭，归报；北师潜于祝家渡济师。或走白亨应，亨应怒其动众；呵曰：『□有郑帅、抚有永藩，贼敢偷入腹中！彼庸不畏死耶』？俄而兵至，父子俱被执。筠立毙，系亨应如河泥桥。帅解缚，劝亨应降，不从；挝数十逼之降，复不从。悬之树，丛射之；曳置阶下，再谕降，不从。帅诟曰：『是儿铁石心肠，定死矣』！遂戮之（亨应所居里曰陂头）（『陈孝成集」）

　　唐王闻黄道周被害，震悼辍朝。黄斌卿疏陈：『古今多一精忠，中兴少一名相』！王览奏曰：『辅臣道局精忠大节，就义从容，真足感动天人、争光日月。朕方恢中兴大业，而一代纯臣先殉国难；抚念今昔，倍为怆怀！翁龙楠现在何处？着该部再行察访，务得实信回奏，以凭从优恤录。其毛玄水四员，并与察恤』。益阳王私授县官；诏禁之曰：『国家敦厚懿亲自有典制，朕复天性笃爱宗枝。王借受慈禧之命，又借勋镇方国安之推奉，近日表奏虽来，公然用「监国」之宝！不知此宝授自何人？勋辅士英、国安疏王本末甚明，朕正不必显戮（？）；乃到处骚扰，妄行升授。复闻播害龙游，民苦不堪；又图遂昌，尤拟法纪！着地方抚按官速速止王回严，以明大义』（益阳，辽简王植之裔孙）。

　　御营吏部尚书路振飞进「奋练义勇说」；王曰：『此真安攘大略；书策留览，暇当为卿序之』。

　　初五日（辛巳）

　　唐王诞日，群臣先一日请贺，王不受；曰：『朕奉大统已近十月，孝陵不见、百姓不安；文因循于内，武扰害于外：中兴事业，茫无端绪。蔬菜自勉，岂可晏安自居，以听群工庆祝耶？惟于行在所，总用大牢遥祭二祖、列宗，唐国祖宗另设于旁』。

　　处州府贡生李端庚疏呈「恢剿三策」、「治安五要」；王览之曰：『以捣淮为恢金陵、复江浙之神着，以出兵九江为破南昌、固岭南之急着，以奇兵袭江口、以偏师复徽州为上下应援之紧着：三策俱说得是。「治安五要」于养民任贤、生财节用、奖廉惩贪诸务深明洞晓，应是通才学士』。

　　吏部尚书郭维经疏列三吴起义死难士绅；各赠官有差：葛麟赠兵部郎中，钱振先赠参政，顾棻赠兵部主事，王日如赠兵部员外，冯翥赠副使，钱圭赠参政，王有容赠佥事，麻三衡赠国子监学正，凌虹焕、张明光、谢球俱赠训导。

　　兵部侍郎陈洪谧在籍，遣内官邓金趣之；不至。

　　初六日（壬午）

　　大清兵逼皂口，万元吉不能御，退保赣州。

　　北兵泝流而上，逼近皂口；新威兵光溃，汪起龙兵亦溃。

　　鲁王加钱肃乐兵部右侍郎。

　　平西将军王朝先与定还将军陈梧俱奉鲁王命征西，拥兵蛟门；约镇倭将军王鸣谦共趋金塘、岱山为犄角之势，不果（朝先，字省字，四川土司人；鸣谦，武宁侯之仁子）。

　　唐王谓群臣曰：『辅臣道周委身殉难，其子子中备述之，镇臣黄斌卿亦有此奏。读绝命诗有「支天千古事，失语一朝人」之句，朕亦不觉泣数行下。恤典，着于五日内察例具奏。其子子中年俱幼稚，更可怜悯；准给银二十两，以助读书之资』。

　　鲁王授沈廷扬兵部右侍郎，总督水师。廷扬航海至舟山依黄斌卿，唐王授官亦如之。

　　万安进士刘士桢起兵龙泉，令四子肇履恢复泰和、房陵（士桢，天启壬戌进士）。

　　郑芝龙疏陈闽省守关兵饷、器械、衣甲共享银一百五十六万两；王谕之曰：『卿兄弟纯忠大节，拥戴朕躬；中兴大事，非卿谁托！据奏，即穷三省之物力亦不能不穷于接济。地方钱粮只有此数，若不内外兼顾、剿守并行，大祸大害必然飙至；中兴事业，必不忍言。从未有藩篱不固，止靠家门堵贼者。此理至明，不待再计也。前卿两奏次议用兵四万，犹恐用饷难继；今必先议守、后议兵，以三万守关口、一万守腹里。此数之外，再不可增。若持议不决，旷延时日，即朕自误高皇也。卿当遵依，以全守关之事。若复再有争执、再有推卸，是彼苍不欲中兴，朕亦止有避贤路而已』。

　　江南布衣翟翚疏进直言；王曰：『此疏于古今亦有所窥；至规切朕躬处，言言药石，诚可嘉尚！准随使候对』。

　　禁地方官官买；曰：『府、州、县之行户，实地方害民之恶政。官之稍有良心者，尚以官价买之，北市价十去五、六；全无良心者，直票取如寄。胥吏缘之，奸孔百出。朕在潜邸久知此弊，宜行永革』！

　　初八日（甲申）

　　大清兵乘胜抵赣州城下，兵部侍郎刘士桢促新军将军张安赴援；安宵遁。给事中杨文荐奉使湖南过赣，入城共守御；城中赖之（文荐，元吉门生也；字幼宇，京山人）。

　　北兵乘胜水陆并进，径至城下，隔水而军；城内仓皇四遁。万六吉，元吉弟也；先挈家去，且命元吉二妾皆出署，民情益汹汹。康范生白元吉，元吉欲斩护家属弁并二妾以殉；二妾惧，复入署，民清始定。共议城守，杨文荐见事急，相度形势，以虔为必可守，自请任之；士民亦踊跃听命。

　　北兵驻营水西，领兵者高进库。

　　沙定洲闻宁州禄永命等各固守，不敢至永昌；恐杨畏知截其归路，急还兵攻楚雄。值畏知坐城楼，贼发巨炮击之。姻焰笼城楼，众谓畏知已死；而畏知端坐自如，贼相惊为神。游击王承宪偕土官那钥出城冲击，大呼陷阵；贼披靡。俄为流失所中，死。弟承瑱，亦力战死：一军尽殁。贼复攻城；畏知伺贼懈，出奇兵奋击，杀贼甚众，贼引去。举人杜天桢助畏知城守，频有功。

　　抚州围急，摄府事同知高飞声遣家人怀印走唐王，而身城守；城破，死之。

　　时郑彩在新城，永宁王请救于彩；彩监军张家玉以三营兵援之，围暂解。已而复合，抚州遂陷。

　　林凤中炮死（凤，泸溪人；甲申国变，籍家赀送官助饷）。

　　龚启祥、支凤鸣（一作鸣凤）、黄克忠皆死（启祥，金溪人；唐王署行在前锋都司。支鸣凤，临川人；授游击。王克忠，金溪人；从罗玉川起兵者）。

　　南丰吴起爵殁于阵（起爵，为郑彩副将陈谟书记，鬻产裹粮以从。每战，必大呼陷阵）。

　　永宁王退保建昌，王得仁追及之。王体痹不能疾驰，遂被执；死之。张安率所部退回宁都。

　　闻人天祥以王被执，不肯去，亦见俘；已脱身走闽。

　　十二日（戊子）

　　德安郭贤操集众再起义兵；大清侦知之，环其庐焚之，独贤操逸去。

　　郑彩兵数万驻新城，风闻大清兵至，即奔入关；张家玉与新城知县李翔、邑人徐伯昌守城。大清兵来攻，家玉出战，中矢，堕马折臂；走入关。翔率民兵千余出城拒守；大清兵从间道入城，民兵皆散，翔与伯昌死之。

　　彩驻新城，无御敌意；翔抽选义勇，措饷而训练之。无何，北兵日急。彩欲潜遁而有愧于翔，乃佯赴建昌，取间道入间；翔与家玉死守。北兵至，翔出拒战；啮指血，大书「誓死报国」于旗，使人负为前导。北兵从他道入城，翔兵鸟兽散。翔入城，与从者三人手刃三骑；北兵疑有伏，欲退，卒无继者。翔与三人复驰出，四顾彷徨；谓三人曰：『汝曹且行，我入城死矣』！策马大呼曰：『我新城知县也，速杀我』！北兵执之，械至郡，直立不跪；诱降不从。临刑，从容赋诗，引领受刃。

　　医士黄嘉缙，字季振；城破时，端坐中堂。兵入搜索宝物，嘉缙笑曰：『架上书，可宝也』！兵斫之伤；嘉缙曰：『君子不以乱易其志』。整衣冠而死。

　　初，李蘧密疏荐泉州蔡鼎能前知；召至，以方外服见，封为国师。然所言庸鄙，试以占策亦无验。至是，彩与家玉败回，鼎请自试；一战而蹶，逃回。

　　张家玉疏云：『永胜伯郑彩闻敌报急，即将随征之兵及守卫新城之兵撤回，促臣入关。臣以新城者，永定屏障也；永定者，福京门户也。新城虽小，不可弃；而彩以固关为急，竟弃臣去。臣与新城知县李翔恸哭，誓死不去。敌骑至，臣调翔守城，躬率义兵三百与二、三将吏血战城南，斩敌步兵百余；臣伤箭堕马，血书招阎王宋来援。王宋至，敌引退』。有旨：『统兵大帅遁走入关，独使文臣陷阵，何以自解』？

　　谕大学士熊开元曰：『卿以聪敏执持，受知简用。朕昔不以人言而用，今岂以人言而舍耶？着调理安痊，即日来行在任事。马借人乘，尚为厚谊；岂君臣之际，任重纶扉，何必缴进！着留为病愈入朝之用』。

　　楚王统兵三千屯萧山，益阳王统兵五千屯江上。楚王服麻衰，为人平易。益阳勇健，能冒矢石；骄纵不法，常对人斥鲁王何得僭称监国？鲁王御史李长祥往见，责其不用奏启；长祥以祖答之已。而益阳遣刺客入朝，为总兵张桂方所获。鲁王命诸藩镇讨益阳，皆不奉诏；乃召长祥密议，长祥曰：『臣敢不竭力！他日驾至南都，必有指臣为离间骨肉者；臣族且不保矣』！王固强之；长祥曰：『必不得已，须主上手敕方可』。王乃书「有王守仁故事」六字赐之。益阳有龙、虎二大营；龙营总兵任和，山西大同人；有才干。虎营总兵李建功，贵州土司人；短小精悍。长祥谓『不图此二人，益阳未可除也』。乃拜益阳，佯布归心意。益阳喜，赠以裘缎，竟称赐；长祥即拜受之。逾日，启益阳，大燕诸总兵于内河中。筵甚盛，梨园喧动，众皆大醉；密令舟潜移四、五十里。漏下三鼓，撤席；长祥曰：『上有旨』。即命壮士涌入舟中，将总兵掣定；长祥曰：『主上以尔等从益阳谋逆，命斩之』！二将大呼求免；长祥曰：『旨已下，奈何？必欲救，尔等须将各营兵马星夜调至，吾当奏免』。二将从之，即发令。次早，兵俱至；益阳逃。长祥飞檄至衢州，总兵张鹏翼擒益阳，诛之。楚王知之，果奏长祥离间骨肉；且云先斩长祥而后奏闻。长祥闻之，夜驰五骑至楚营，称议事。楚王辞不见。固请曰：『当此军事告急，主上亦彻夜接见群臣；殿下固不见耶』！乃见。长祥曰：『闻殿下已参不肖，有之乎』？楚王曰：『无之』。长祥即朗诵其章奏；楚王惭不能出一语。长祥曰：『益阳谋逆，臣已奉敕诛之矣。楚为宗藩，不能从逆是问，而反欲斩王臣耶』！翩然而出。楚王夜遁。

　　按诸王传及表：楚王华奎于崇祯十六年为献贼所执，沉于江中；后无袭封者。益阳王朝■〈土覃〉，周定王橚八世孙；嘉靖四十一年薨，无子，国除。又辽简王植裔孙，亦有封益阳者，传至宪橚，万历十年薨，后亦无袭封者。此云楚王、益阳，谥与名俱无考。

　　唐王谕吏部验封司员外郎曹元芳曰：『东南为朕一人故，三遭寇虐。览奏，知痌疾在躬。义师所在云集，乘其怨而激励之、因其势而利导之，真恢复一大机也。元芳为国雠家难惊心，慷慨请缨，具见忠孝！但勇往难，往而有济更难也』！

　　十四日（庚寅）

　　大清兵围赣州，城中闭门固守。万元吉素有才，莅事情敏；及失吉安，士不用命，昏然坐城上，对将吏不交一言。隔河大营遍山麓，指为空营。兵民从大营中至，言敌势盛；辄叱为间谍，斩之。江西巡抚刘远生令张琮将兵趋湖东，及赣围急，远生自出城，召琮于雩都；赣人曰：『抚军遁矣』！怒焚其舟，拘远生妻子。俄远生率琮至，赣人乃大惭。

　　是时，四营兵在湖东者，闻抚州失，张安兵退，仍调回宁都；杨廷麟亲往邀之下赣。

　　蜀督王应熊上疏，言恢复蜀中诸郡县；王答敕云：『卿力恢残败封疆，屡胜猖狂逆寇；用饷仅十五万，不取空城、伪印为功。信从前覆京弊端，赖我元臣一洗。朕志削平天下，闻此大慰予心！至献贼之残忍，手斫数十万生灵；朕实不胜痛愤！若不速救斯民，何以对我太祖！望卿力任平贼，朕必有请立应。至于摇、黄诸寇，罪原轻于献贼；卿还善用戎索，俾为我用！若能以摇、黄平献贼，释过赏功，必不失信』。

　　万元吉乞援于苏观生；观生遣二百人往，元吉命协守绵津滩。遇大清兵，退走。

　　苏观生率所募新咸营兵退保南康，万元吉坚守皂口；所部闽帅周之蕃、吴玉简、吴章、粤帅王基昌俱孑然一身，不自集旧旅。惟安远汪超龙有兵三百，时冏卿、李陈玉、杨仁愿、兵垣杨文荐、兵曹万六吉、周远、待诏刘季矿皆在虔，力请督师观生援皂口；止发兵二百。元吉命监纪陈亮督之，下守绵津。

　　楚帅曹志建以二千人至；仅一夕，噪而去。

　　刘士祯遣四子肇履入闽求援，而令季子稚升从李陈玉起兵信丰，为赣声援。

　　翰林院编修何九云进家藏书四百八十种、计三千五百本，令弟九禄賷上；王曰：『朕性喜图书，所进者缣缃殊富，着即收进。内有重的，仍发与九禄领回。九禄着任国子监学正，以示酬劳』。

　　谕吏部尚书郭维经曰：『官员贤否，关民生之荣悴、切宗社之安危。若吏部有满堂清官，天下必少呻吟百姓。朕于铨选至虚、至公，力拔其尤而后已焉』。

　　又谕首辅何吾驺曰：『文章之气，可消甲兵；多士奋庸，务收俊乂。朕念福京士子急宜宾兴，兹定期六月开科，锁闱三试，撤棘发榜；不许游移一日。监临，照两京旧制定，用御史两员；提调，则布政司；监试，则按察司。一应科场事宜，即于五月杪报竣，不许苟简玩忽。考官，务用甲科推知；不足，即就甲科中行官礼聘。其江西、浙江、湖广及各省来试，跋涉可念；着地方官给与文书路引，以御盘诘。现在流寓的，就赴福京督学考选。一应赴京恩、岁贡，照旧例着礼部考选』。

　　沙定洲陷通海，典史单国祚握印坐堂□骂贼；被杀，印犹在握。县人葬之诸葛山下（国祚，会稽人）。

　　十六日（壬辰）

　　泸溪告警，傅冠不能救。揭重熙劾冠；解冠任，兵事遂委重熙。

　　重熙参冠『身任督师，日午未起，未尝至关上一步；人言啧啧』。王怒其有负委托，准以原衔归里。

　　郑芝龙步将夺民舟，郑为虹叱责之；芝龙诉于王，王为谕解。

　　芝龙标下将官陈俊、邹泰争舟，为虹叱之；芝龙密诉于王，王曰：『干戈宁谧，全藉文武和衷；为虹叱责，亦是代卿约束。卿幸勿芥蒂，仍以王臣王事视为一体、等于虚舟，尤所殷鉴』！

　　鲁王总兵陈梧败于檇李，渡海掠余姚之乡里；王正中遣兵击之，乡勇与相犄角，杀梧。朝议罪正中，御史某言：『梧之见杀，犯众恶也。正中保守地方，不当罪』。王从其言。

　　宗室议漇，福王时以贡生授句容知县；南都覆，走徽州。入闽，唐王擢为浙抚；同周定仍守广信。督兵出战，败死。

　　二十一日（丁酉）

　　鲁王遣行人林必达、左军都督裘兆锦以公爵敕郑芝龙兄弟；芝龙上闻，逮下诏狱，会百官廷鞫。寻又命卫官呵谯必达、笞责兆锦；以王不进表而阴诱二郑也。已而释之，改必达福建督学御史。

　　广信诸军败于铅山，万文英举家赴水死。广信势益孤，同知胡甲桂效死不去。

　　文英妾胡氏从死。妻鼓氏匿败墙中，三日出；见文英柩，一恸而绝。

　　四川参政刘麟长疏称恢复重庆、夔州二府三州二十三县，以川饷赡川兵，不敢虚糜破冒。王嘉其不避艰危，尽抒方略，忠劳懋着；特升太仆寺少卿，俾其前来陛见供职。

　　郭维经之子应铨、应衡、应煜举兵临川，与大清兵大小十余战，颇有斩获；帝授应铨、应衡兵部郎中，应煜户部主事。

　　特议加福京乡试解额三十名，以示龙兴首善、广开薪槱至意。

　　大清兵逼新昌，守将出降。陈泰来走界埠，曹志明等从上高移军会之，进攻抚州；兵败，皆死。

　　金声桓使署驿传道戴国士招泰来，而以大军随其后；国士入见泰来，甫出，清兵已压垒而阵。泰来不及备，遂败死黄氏祠中。

　　唐王谕首辅何吾驺曰：『朕在延多日，漫云兼顾江、浙，终于江、浙何补！不如实实出关，拿定一件做去，尚为得力。且今地方止有闽、广、江、楚四省，咽喉全在一处，彼所必争、我所必守。今不自出，负祖、负民！朕之存亡，尤其小者。今还要催林垐兵并陈天榜兵到，决意初一日必行』。敕朱成功速招置郑彩逃兵，毋得令其惊扰地方百姓。

　　张献忠在川中偶沾疾，对天曰：『疾愈，当贡朝天蜡烛二盘』。众不解。比疾起，令斫妇人小足，堆积如二山。将焚之，必欲以最窄者置于上，而绝无当意者；忽见妾足最小，遂斫之，灌以油焚之。其臭达天，献忠大乐（「西皋外集」）。

　　唐王予黄蜚祭葬，并建坊旌表。

　　抚州报至，行在大震。帝削郑彩爵，戴罪立功；而征各路兵援赣。时帝志在幸楚，未尝一日忘赣；故援赣为尤急。

　　擢傅云龙为太仆寺卿。

　　授程峋惠潮添设巡抚。峋，吉安府进士，官苏松粮道。去任时，招兵三百人归江右，日与邻里私斗；姻亲郭之祥和解之。至是，尽室赴惠潮任。

　　谕兵部尚书吕大器曰：『卿言用人太滥，所用之人又转援引；虐民丛盗，望治何由！所见甚是。朕自今当急省改』。

　　衢州知府伍经正不奉鲁王；王以其义凛一尊、秉节不二，再与实加一级示劝。

　　二十三日（己亥）

　　张琮兵渡河抵默林，中伏大败；还至河争舟，多死水。时苏观生走南康；赣州数告急，不敢援。

　　张琮偕赵源符发兵渡河至默林，不见敌，争前趋利，无部伍；伏兵为所败，失士马、器械无算。

　　唐王擢熊化吏部右侍郎；寻移疾去。

　　敕黄斌卿曰：『卿孤军久处舟山，援饷不继，朕每以为念。今得张振资助万金，克复苏、松可望。其大鸟铳、硝磺、枪刀、铅弹等项，一并给发』。

　　敕赣抚刘广胤革职听勘；以讹传遁至雩都也。

　　命兵部职方司主事黎遂球招广州义师援赣。

　　敕虔州道臣董振秀：以丽水、青田、缙云、宣平、景宁五县饷银给刘孔昭，以龙泉、遂昌、松阳、庆元、云和五县饷银给杨文骢。时二臣互相争执，复手敕谕之曰：『师饱在饷，师克在和；与其同饷而涉于争，何如分饷而归于和！今后臣同心协复，勿再争竞！近年饷急，民困难支；仍将钱粮分限催征，以息民力。两臣亦不许差人到县，辱官虐民；违者，该管官具疏参奏』。

　　鲁王拜谢三宾东阁大学士。

　　二十五日（辛丑）

　　唐王擢揭重熙为右佥都御史，代刘远生巡江西。攻抚州，不克而退。

　　永宁既败，重熙复召集诸将，进克金溪、袭抚州，有众十万。捷闻，帝授重熙巡抚。重熙以诸将进止不协，退保泸溪；与大清兵战于铜蒲隘师姑岭及高田孔坊，俱捷。

　　安仁僧丹竹者，益藩贩招三十六营之一也；从重熙袭抚。猝遇王得仁，以步逐骑；戟及得仁面，几获之。

　　兵部主事徐州彦疏陈间关入蜀宣布皇恩，目击情形等事；胪列督辅、抚按在事诸人王应熊、樊一蘅、李干德、马象干、米寿图、刘麟长、王芝瑞、万年策、郑逢元、刘泌、范文光、牟道行、田华国、曾英、曹勋、莫宗文、杨展、贾登联、谭诣等戮力残疆，奉扬威命。王曰：『川蜀频年苦寇，民不聊生；闻诸臣提挈赞襄，朕心甚喜！州彦克尽使职，着即前来复命』！

　　总兵胡来贡纵兵抄掠焚劫，特诏禁之。

　　鲁王督师张国维遣帅方元科率师渡江，屯营万松岭，逼杭州；寻败还。又分兵屯余杭等处，战皆不利。

　　二十七日（癸卯）

　　广信陷，巡抚周定仍死之；胡奇伟、胡梦泰亦死之。胡甲桂被执，谕降不从；幽别室，自经死。詹兆恒奔怀玉山，聚众数千人自保。有毕贞士者，贵溪人，举于乡；同守广信。城破，赴水，家人救之；行至五里桥，望拜祖茔，触桥柱死。

　　定仍、梦泰俱自缢；奇伟被执，僇于南昌卫前。梦泰出门时，以药一封授其妻李氏曰：『四方多难，吉凶未可知。脱我赴至，毋自辱也』！李氏闻梦泰讣，即吞药死。

　　五月丙午朔

　　刘远生闻张琮之败，渡河再战，身先士卒；遇大清兵，被获。

　　远生渡河，亲督家丁为冲锋，思得一当；兵士遇敌先奔、家丁亦奔，远生为高进库所获。

　　郑芝龙疏陈孤臣督辅黄道周矢志尽忠；王特赠道周文明伯，谥「忠烈」，祭葬俱照伯爵例行。妻封一品夫人；长子荫锦衣卫指挥世袭，次子荫锦衣卫正千户世袭，三子荫尚宝司丞，四子荫中书舍人。仍敕有司立一庙于本乡，额曰「报忠」；立一庙于福京，额曰「悯忠」：春秋致祭。再立坊于家，额曰「中兴荩辅」。其遗诗，勒碑于庙门。

　　福京监察御史王孙蕃、韩元勋疏陈『减篇恤士，推一时之恩；惟是二书、三经，不若三书、二经为合式。其题目，仍照七篇俱出；二场亦然。庶镌之试录，传之天下后世，皆为不刊之章程、兴朝之盛美也』。王准如议行。

　　特敕台臣：『艾南英，将其生平著作刊刻成帙者进览』。

　　唐王命郭维经为吏、兵二部尚书兼右副都御史，总理湖广、江西、广东、浙江、福建军务，督师往援赣州。

　　姚奇胤字有仆，钱塘人；由进士，官监察御史。巡按广东不赴，与郭维经同赴赣州。

　　赠诸生翟翚翰林院待诏。翚，江南人；雅以复仇雪耻自负。闻王登极，匍匐入闽；建言诤谏，不遗余力。王特官之，不受。病卒，御史钱邦芑为陈本末；王怜之，赠官。并赐银二十两为葬资，邦芑为缴还之；王曰：『朕视忠臣过于骨肉；一臣之亡，即少一助。翟翚赐金，着与制一碑碣，不必缴进；仍赐四语，俾勒于石曰：『生既尽君臣之义，死亦凛夷夏之防；名称大明正士，实关天地纲常』。钱邦芑奉行。

　　初五日（庚戌）

　　白党兵聚四保汇，泛蒲酣饮；大清兵掩至，杀数百人，获其魁罗腾蛟。

　　温帅贺君尧杀顾锡畴。锡畴，乡邑已破，方遭父丧，间关赴闽；王命以故官，力辞不拜，寓居温州江心寺。君尧挞辱诸生，锡畴将论劾；君尧夜使人杀之，投尸于江。温人觅之三日，乃得棺殓。

　　「五小史」云：君尧与督相结，取事例银供饷；诸生鼓噪，君尧缚一、二人杀之。锡畴欲疏劾君尧，君尧遂缚锡畴投诸江；子蓥遁免。后君尧赂大清嘉湖道佟某鬻官；蓥适在署中，告佟故，乃置之死（蓥木佟邦年门生，道即邦年子也）。

　　按贺君尧于丁亥六月朝鲁王，黄赋卿杀其全家。此云佟某置之死，恐未必然也。

　　唐王命张家玉为右佥都御史，巡抚广信。广信已失，请募兵惠、潮。

　　方国安奏富、德等县大捷，斩获甚众；由镇臣方元科竭力支撑，傅明德、田胜、涂有声协助。王大悦。

　　赠刘同升东阁大学士，「谥文忠」（瞿氏「逸史」作「文襄」）。

　　闽县、侯官县耆老诣延津请驾回福京；王感叹曰：『即位十有一月，无时不思靖祖救民；飞跸既久，岂得回銮！固知入虔岚气险〔□〕艰辛之状，但恨在闽不能安闽，闽民不负朕、胜负闽民实多矣』！

　　礼部右侍郎曹学佺疏陈驾驻延津，所有关切四事：一、浚延河堤防；一、汰随征冗役；一、通福京米船；一、事例银两许以生铁准债。从之。

　　谕户部侍郎梁应奇曰：『览尔所陈袪衙蠹、清隐匿、革火耗、禁牌票、去飞诡、除赔租六事，皆去其害，足以裕国者。着逐款力行，遍为严饬。有踵前弊者，监司、守令、府佐立行纠参，以副委任至意』。

　　上游巡抚吴春枝纠内臣戴照贪婪灭法；王命辅臣黄鸣俊先行提问后奏。

　　沙定洲攻石屏，龙在田固守不下；还攻宁州，禄永命战死，又陷嶍峨。

　　嶍峨土官王克猷走死。

　　能在田走大理，石屏亦陷。

　　在田惧，与其党许明臣窜大理。

　　建宁诸生请驾再临建水；王曰：『朕进取之念甚坚甚切，万无转跸之理。但谓农家力作，征宜宽；朕亦耿耿于中』。

　　副都御史荆本彻疏请为小艇以资战胜；王谕以『闽中方用水师；览此奏，诚为要着』。下部议之。

　　工部尚书郑瑄为朱成功请发鸟铳；王曰：『成功图功虽是急务，御营兵器关朕躬身命，鸟铳岂可全发！如此等事，该部以司空大臣全无执裁，惟请朕躬为推卸之事，郑瑄何无骨力至此！姑且不究』。

　　敕谕御营内阁传示臣民曰：『臣民拥立朕躬，朕志誓救民雪祖。外寇虽狂，尚可蹔守而养战锐；诸臣议论纷纭，殊为道旁筑舍。今征士蔡鼎回报关上情形甚确；朱成功巡关回来迎驾，蹔住邵武，相机出关。总之，自古创业中兴，谁不危而有济！朕惟以「宁进死、不退生」六字自誓，并以六字察验臣工。此后除战守、驻跸一听条陈外，若有敢请驾回天兴并请退避广东者，诸臣必从重议罪，余必立斩以徇。朕心通于上帝，臣民仰体钦承』！

　　初六日（辛亥）

　　白党张飞远袭破金山卫；大清协镇出战，飞远遂遁去。飞远，故诸生；兄弟俱负膂力，与吴易合营袭卫城。先是，飞远约城中助己者悉墨其鼻；飞远既遁，城中之通于张者鼻尚墨也，协镇悉杀之。

　　唐王敕谕督辅苏观生曰：『自卿行后，朕拟即幸虔州以慰傒俟（一作待）。奈闽中士民恋恋难释，不得不稍为迟留，安此赤子。迎驾各兵，卿且蹔令其并力齐心克复湖东；清道之功，与扈跸等。至措饷艰难，卿所久知；切戒以兵无扰民、勇必堪战，勿至虚耗粮糗！湖西正在战守，着于梁应奇饷内拨三万两接济』。

　　恩贡生陈元纶赴廷试，进所著「豳风保治全书」、「五经涉录」各一部；敕谕留览，以咨所学。

　　鲁王兵部右侍郎钱肃乐之军食尽，悉散去。

　　唐王封方元科为定占伯。钱塘江上战功，惟元科为能用命；并发手敕，以示优异。

　　初九日（甲寅）

　　唐王亲试流寓贡生；敕礼部各察正身年貌，严核混冒、怀挟等弊，以作人文，上隆治典。取姜子荆、倪天弼等十二名，改为庶萃士；照庶吉士例，送翰林院教习。榜首李日炜，径授户科给事中。

　　郝永忠迎唐王之师逗留不进，至五月始抵郴州；沿涂惟事抄掠。

　　督辅杨廷麟疏陈虔事危在旦夕，援兵半已溃亡；王谕之曰：『吉州失守，督臣万元吉诸兵皆付一掷，抚臣刘广胤先出雩都，副总兵陈丹、张琮、李源符五月一日失机，成何法纪！此番功罪宜明，卿即详悉入奏；惟虚惟公，勿僭勿翫。见在收拾残败，亦即中兴根本；粤兵、狼兵三万余人，准卿召募。但作何招集？作何约束？必先议定。近日地方，苦兵尤甚于贼；经过不慎、号令不严，驱虎进狼，绿林四起，岂必寇作戎首哉！包象干、张家玉兵，卿还严谕；不得□□□徒，终成溃散！朕于十日内一定亲跸汀州，面议方略』。

　　大田县贡生乐英进「册府元龟」一部。

　　十五日（庚申）

　　杨廷麟督新军与大清兵战于默林再败，退保雩都；廷麟乃遣散其兵。

　　初，云南抚按及沐天波之弟天泽交章劾天波造反，土司沙定洲出奇兵扑灭，天波孑身遁去。时有识者，咸疑非实。一宗室任云南通判，力证之。遂诏天泽袭封，协定洲搜捕；升宗室佥都御史，往督师。有锦衣卫百户徐某者，以弘光登极颁诏云南；至是，归述所亲见，云『一土司反，天波调定洲兵往讨；定洲不奉调，统劲兵突闯府第，天波仅以身免，母、妻及弟天泽俱被执，劫令具疏。通判素墨，曾为天波所纠；以宿恨，故诬之也。以后，又传闻天波纠合各土司兵讨定洲』。然地远时艰，莫能得其要领；朝廷置之不问。

　　鲁王太仆寺卿陈潜夫、尚宝寺卿朱大定、兵部主事吴乃武、查继祖与王正中合兵渡江札谭山，将取海宁；以江上兵溃而还。

　　时有讹传驾回天兴者；王闻之怒，曰：『朕以进战自誓，岂有复回之理！谁为此言以惑耳目，即应立刻察明斩首，以警其余』。

　　十九日（甲子）

　　大清赐弘光帝及潞王、太子死。

　　唐王杀假官李坚、李之房于市。二人不知所从来，自称原任两司；召对称旨，即以原官补用。后有言其假冒者；王怒为所欺，遂诛之。

　　史可法家人举可法袍笏招魂，葬于扬州北门外之梅花岭。嘉善李标，可法记室也；特来会葬。归而绕屋种梅，赋诗三十首；盖自托于「西台恸哭」云。

　　鲁王御营总兵李唐熙，谋同方国安、马士英执王作贽，降大清；王于寝梦中知逆状，起召张国维、陈函辉、谷文光及总兵王朝鼎、王有志、张国忠、蒋彪等擒斩之。

　　故总督杨鹗初以克饷失军心，至是复夤缘为偏沅总督；何腾蛟以为言，王召鹗还。

　　腾蛟进「敕印一齐交付」疏；王谕之曰：『卿宣劳江汉，功在社稷；复楚、恢豫，长驱燕、代，业以全担付卿。杨鹗之推升，因彼时未审舆图，伪为借举；岂有一柄两操之事！今中枢需人，业召鹗入佐矣。朕与卿，分则君臣、谊则父子，何不因疑奏明，遂为是举！且「将在外，君命有所不受」；尚惟终始一心，力任危地，以必见孝陵、必葬烈庙为任。朕与卿当共勉之』！腾蛟复进「两奉君命出江、百念回思顾楚」一疏，中有『愿为愚、不愿为智，不敢弃、亦不忍弃；不能以多年死争之城，弃之他人之手』之语。王乃欣然曰：『阃外之事悉以赖卿，惟有早开云台以待』。 

　　命翰林院新选庶萃士万子荆等（？）随庶吉士后入阁拜先师；复敕翰林官时其教习，不得作辍。其服色同庶常而带用角。兵部主事万元吉劾其非制，且有赝鼎见售者；王曰：『拔士于贡中，作养人材，事关特典；名为萃士，原不同于庶吉士。毋得慷慨不平，暗行诋诽』！

　　二十七日（壬申）

　　鲁王方国安之军乏饷，溃。

　　大清贝勒侦知浙东虚实，遂益兵北岸，用大炮击南营；适碎方营内厨房锅灶，国安惧曰：『天夺我食矣！唐王曾以手敕招我入闽，必大用；我自归唐王耳。事即不济，可便道退入滇、黔』。遂拔营。至绍兴，率马、阮兵以威劫鲁王南行。

　　邳州王召辅食廪粟尽，集其里党，深衣幅巾出见之，大呼「烈皇帝」！北面再拜，自缢死。俄有僧过之，持麻鞭指其尸曰：『此常事也，恶用如此矜张为』！后有渡河者来言石屋寺一僧缢死，麻鞭在其侧。

　　沙定洲以迤东稍稍定，乃复攻楚雄；分兵为七十二营，统之以大营一。环城掘濠，为久困计。

　　二十九日（甲戌）

　　鲁王之军惟王之仁尚在，将由江入海。张国维与之仁议抽兵五千分守各营；之仁泣曰：『吾两人二年心血，今日尽付流水！坏天下者非他人，方荆国也。今北兵数十万屯北岸，倏然而渡，孤军何以迎敌？吾兵有舟，可以入海；公兵无舟，速自为计』！国维不得已，乃振旅追扈鲁王。

　　唐王谓诸辅臣曰：『临民之官，岂可以银而得？朕于闽、浙近地，凡有捐饷至二、三千两求为知县者，朕断不允。盖为生民计，不可不周；况抚戢凋残，有所未便耶』！

　　吏部司务王士和疏陈时政得失（一作阙失），凡数千言；王刊赐文武诸臣。且召士和入对，嘉奖备至；擢兵部主事。

　　唐王超拜韩雄都兵部职方司主事。雄都，曲周县生员。初遇王于淮阳，颇有献纳；后与路振飞等起义太湖，同副总兵王羽、参将王奋武、中书路泽溥、泽淳、举人杨廷枢同仇敌忾，大挫敌锋。至是入闽，王称为佳士；授官。

　　徐石麒子尔榖疏称『先臣起义独先，殉难独苦』！王伤悼之。官尔榖中书；敕再加厚赠恤，与侯峒曾一体。

　　行人司瞿昶疏陈楚、蜀、滇、黔事情：『楚在一事权、专任使：须敕重臣，似待南昌、荆、襄之复，即遣大将以镇之。蜀在结将士、收民心：用蜀人办蜀事，摇、黄则剿抚并用，献贼则歼厥渠魁。滇、黔则在外扰邻邦、内顾门户：但近日勋臣、土司议论未定，其地近蜀之遵、永，楚之接界平溪、铜仁，俱宜防援：种种皆扼要害实着』。王嘉纳之。

　　定期六月十五日乡试，首场「四书」三篇、「经」二篇；十七日二场，判两条、策三道：从减篇节省之旨也。

　　郑芝龙制油扇五千五百握有奇，分给应试生儒以却暑；王破例允行。

　　三十日（乙亥）

　　鲁王走台州。

　　御史何弘仁追王不及，自缢于僧舍（弘仁，崇祯十年进士）。

　　唐王谕刑部：『天气炎蒸，轻犯岂宜淹禁！军徒以下，准俱保释，以迓天和』。

　　六月丙子朔

　　大清兵过江取绍兴。

　　时夏旱水涸，有浴于江者，徒涉而过。北兵因驱马试之，不没马腹；才数十骑过江，而列戍惊扰，走死不暇矣。

　　贝勒善谋有勇，将渡江，有报浙人沮之者；曰：『勿听！有福人自能过去』。乃身被重铠，负矢二百、短刀长戈不一而足，乘马竟渡。及舟过坝，坝鸣；旧有谶云：『火烧六和塔、沙涨钱塘江，天下失矣』！崇祯九年六和塔灾，至是钱塘沙涨；其谶果验。

　　鲁王大理寺少卿陈潜夫走至山阴化龙桥，作绝命词，偕妻、妾二孟氏同赴水死；其姊妹亦联袂自沉。

　　潜夫少时跅■〈也〉不羁，言行无择，使气善骂人；同里陆培为檄攻之，潜夫愧而避去。至是喟然曰：『昔鲲庭攻我，顾以为我非人也；鲲庭死节今已一年余矣，我今尚复濡忍，其信非人也耶』！谓其妻、妾曰：『吾今不惟死君，而且死友；汝二人能从我乎』？皆笑曰：『能』。遂联臂同沉（二孟，同生姊妹也）。

　　初二日（丁丑）

　　鲁王兵部尚书余煌赴水，舟人拯起之；居二日，复投深处死。

　　煌大张朱示，尽启九门放兵民出走。书案云：『身不可降，发不可弃；乘波而死，湘累之志』。遂赴渡东桥水死。

　　按余煌，天启乙丑状元；附魏奄，崇祯朝罢归，科名几秽矣。而其末事如此，亦可称也！

　　职方主事高岱绝粒祈死，子诸生朗坐守之。阅八日，朗泣拜曰：『儿请先之』！乃携巾服泛小舟，给舟子出海祷神；去岸远，北面再拜，跃入海中。舟子急挽之，啮舟子臂，始得下；舟子又入水救之，摔其巾。朗跃出水面，正巾而没。岱闻之，曰：『儿果能先我乎』！自是不复言，数日卒。

　　方国安、马士英合兵奔至天台，询诸土人云：『山中有径可通楚、粤至滇、闽者』。因士众未集，憩息以俟。山中有石桥，恐敌人来袭，命毁之；桥下有石板二，有旧刻大字二行云：『方马之兵至此而止』。二人大骇，以为此天意也，遂留不去，决意遣人至杭投诚。

　　「南略」云：方、马毁丰桥石板，上有字云曰：『方马至此止，鞑兵往前行』。

　　杨定国，济宁人，贡生；鲁王授行人司行人。自经死。

　　山阴布衣朱玮，字鸿儒；赋绝命词，自沉于深塘。

　　礼部尚书王思任走入山中，不食死。

　　萧山诸生杨雪门自缢死。会稽诸生方炯赴水死。

　　通政司参议吴从鲁年已八十，不薙发，绝粒死。初，从鲁兄从义知长安县，城陷投井死。从鲁临命时曰：『吾恐有愧于吾兄也』。

　　诸暨诸生傅日炯，字宗黄；受业刘宗周之门。赴水死。

　　日炯约同学五、六人同死；及期，无一至者。日炯乃赋时，自沉于沅江。

　　兵部主事叶汝恒字衡生，会稽人；举人。与妻王出居相坞墓所，并赴水死；王被救数日，复死之。

　　唐王督师黄鸣俊入驻衢州，忽退入仙霞关；王怒，适鸣俊子职方主事天复从驾，诏逮之下狱，命建宁府羁鸣俊。鸣俊惧，请奋勇自效；寻统兵出关。

　　十二日（丁亥）

　　阮大铖偕谢三宾、宋之普、苏壮等赴江干降于大清。

　　初，大清兵南征，冯铨特荐阮大铖于内院；大铖得信，遂至江干迎降。贝勒问军中谁识大铖者？大铖言：『杭州同知潘映娄系臣同乡，召来识认可也』。乃檄映娄到越。初，映娄以己卯副榜者授通判衔；弘光时，冒推官谒选。大铖不知，上疏引映娄为证，犹称其通判官衔；映娄恚。及是渡江，趑趄不肯进。大铖哀恳至再，乃许之；曰：『我见贝勒，惟云「臣识其面，未识其心」』。大铖窘，与誓于神；约得志日，必以南司相酬。映娄乃入见；贝勒召大铖至，于衣领中出纸一条，有字数行，盖冯铨手书也。自是，大铖以军前内院从政，急招士英、国安出降。自请于贝勒，愿为前驱破金华，以报国恩。

　　鲁王闻张国维至黄石岩，传命国维遏防四邑，图再举。国维欲从王至台州，无舟而止。

　　十五日（庚寅）

　　唐王开科取士。

　　时吴炳自江右入关，命为布政司，提调棘闱；以编修刘以修为主考官。题：「大学之道」三句（炳号石渠）。

　　以修字懋卿，号九一；阆中人，庚辰进士。先是，以修进「文昌化书」；王曰：『「化书」劝人忠孝，朕甚嘉之！以修生长其乡，即与门人较定；更当广布成书，以襄上治』。

　　大清调李成栋征福建、吴兆胜（一作胜兆）移镇松江。

　　鲁王大学士张国维还守东阳。

　　国维追鲁王至丰桥，方、马之兵已过；遂还东阳，治兵再举。

　　唐王敕郑芝龙拨兵遣将出守江山，壮衢声势；不可卸远调之担，自撤藩篱。

　　旧抚李永茂遣副将吴之蕃以广东兵五千援赣，数战皆捷；赣州围解。

　　先是，粤中有新锐五千人在南雄，以饷匮大哗；万元吉命康范生向李永茂、周士凤促之来援。永茂捐金五百犒师，遣之蕃及游击张国祚率之，踰岭而来。时北兵张甚，各路援师皆列栅城外，不敢下；之蕃、国祚奋勇前驱，与北兵相遇于李家山、九牛之间，数合皆捷。北军以为援兵必踵至，遂返虔州；撤城下围，退屯水西。之蕃、国祚亦恐北兵卷土重来，退守南康。

　　唐王以赣州被围久，奖劳之，赐名「忠诚府」；加万元吉兵部尚书、杨文荐右佥都御史。

　　文荐籍民兵五百端守西门，当北兵之冲；战多奇捷。奉手敕嘉奖，历升太常寺卿，加行在都宪。

　　方国安、马士英欲执鲁王为入闽进身地，遣官守王；守者忽病，王得脱。南奔至石浦，定西侯张名振护王航海。比方、马至，王已登海舶矣。王由江门出，令保定伯毛有伦扈元妃张氏及世子由定海出。

　　原任山西佥事郑之尹沉水死。

　　严州告急，三衢震惊；督辅黄鸣俊具疏入告，特敕行在兵部速发兵三千应援衢州。

　　金衢道臣疏陈『衢州士民惊窜，库藏空虚；藩宗乌合之兵盘踞于内，淳、遂鸱夷之寇蹂躏于外。如此艰危，速宜救援』！乃敕都督同知施福提兵出关，以壮声势。

　　三衢告急，兵部司务徐心箴疏陈「三可惜、四可忧」；王目其切中时弊。

　　御史郑耀星疏陈诸臣虚声多、实际少，王深以为然；曰：『尔既知之，自当力挽之；毋仅托空谈可也』。

　　荆本彻至舟山，屯小沙屿。其将善射，黄斌卿忌之；本彻不戢士卒，所至为民害。斌卿乘民之怒，造为流言。民有单里者，从斌卿攻杀本彻。斌卿上闻，王敕谕曰：『荆本彻虽非贼寇，乃尔骚扰地方，民怨实甚；杀了便罢。所招降将士，善为约束；勿令流毒，致重民怨』！

　　本彻，金坛进士，建义兵，结营海上，号「荆家营」；辅崇明义阳王为监军。原官副使，唐王署副都御史。子元相。全家俱为斌卿所杀。

　　大清兵渡崇安。唐主敕施福速统兵出关驱剿；福迁延不进。大学士蒋德璟自请行关确察情形，相机督战；王许之。比至，则疲兵弱卒、朽甲钝戈，一无可用。德璟疏请趣之；王叹曰：『如此情景，与郑彩进关、张家玉守新城伺异乎』！德璟即告病去。

　　郑芝龙密通款于大清。

　　大清内院洪承畴、御史黄熙胤皆晋江人，与芝龙同里。芝龙密遣使通款于承畴；承畴不答书，但答以笔一管。芝龙疑毫端必有密札，破之；无所有。盖示以隐语「必来了」。

　　「所知录」云：芝龙与承畴相通已久，承畴业以王爵啖之；芝龙既为绐，遂渐撤回各关隘守兵。

　　郑鸿逵驻关外，传闻大清兵至，徒跣疾行三日而抵浦城。后至者，纷纷言兵哗也。事闻，削鸿逵爵。

　　鄞县诸生赵景麟闻绍兴破，整巾服、怀所作文，走谒先圣，赴泮池死。

　　二十四日（己亥）

　　鲁王大学士孙嘉绩卒。

　　嘉绩遁至滃州，慷慨呕血死。

　　唐王赠李翔光禄寺少卿，谥「忠壮」；荫一子。

　　绍兴警报至，行在大震。郑芝龙借言海寇至，撤兵回安海；守关将皆随之，仙霞岭空无一人。

　　芝龙闻浙东破，遂疏称『海寇狎至；今三关兵饷取诸臣、臣取诸海，无海则无家，非遄回防御不可』。拜即行。帝手敕留之曰：『先生稍迟，朕与先生同行』。中使奉敕至河，而芝龙已飞帆过延平矣。芝龙既回安海，守关将施福声言缺饷，亦撤回安海；惟帝所遣守关主事及内臣数员，日侦敌信上闻。

　　张献忠欲尽杀川兵伪将；刘进忠故统川兵，闻之，率一军逃。会大清兵入蜀，进忠降。

　　献忠在蜀，先屠儒、继屠民，并欲屠川民之为兵者。细筹诸将军中以川民为兵者，无如都督刘进忠；将执之而坑其众。计未成，漏言于阍者。一军闻之，俱逃；进忠遂降于清。

　　大清兵复围赣州，城中守如初。时督师郭维经与御史姚奇胤沿途募兵得八千人，元吉部将汪起龙率师三千，云南援将赵印选、胡一清率师三千，大学士苏观生遣兵三千，两广总督丁魁楚亦遣兵四千，杨廷麟又收集亡散得数千；先后至赣，营于城外。诸将欲战，而元吉必待水师至并击。先是，中书舍人袁从谔募沙兵三千，吏部主事龚棻、兵部主事黎遂球募水师四千，皆屯南安，不敢下；主事王其宖谓元吉曰：『水师帅罗明受，海盗也，桀骜难制；棻、遂球若慈母之奉骄子。且今水涸，巨舟难进；岂能如约』！元吉不听。

　　杨廷麟入赣州，与元吉凭城守。

　　郭维经之子应诠等驻兵龙泉，为赣犄角；而声势不相应。

　　詹兆恒进攻衢州之开化县；兵败，殁于阵。

　　王命户部尚书姜一洪前往汀州峙糗粮以俟。

　　二十五日（庚子）

　　大清兵破义乌。

　　苏城遭兵燹之后，郡学前最为荒凉；大成殿除春秋二祭外，绝不启门，蛇虺、蝙蝠诸恶物群聚其中。丙戌之夏，雷电绕回旋，三日不下击。学中门役以为异，启门遍视，见至圣牌版上有物丛丛排列，而精光外射。细视之，乃一大蜈蚣抱于牌版之上；其白而丛丛者，足也。役有一黠者，知雷神欲击之，恐碎牌版；蜈蚣有灵性，知雷神必不敢伤牌版，故环抱之以避诛殛也。乃以火桡远钩牌版倒地；蜈蚣离牌版欲遁，而天雷下震，蜈蚣已糜烂矣。扶起圣位，扫除恶物；蜈蚣长五、六尺，腹有「逆阉魏忠贤」五字（「坚弧集」）。

　　沅州妖僧自称弘光，自思州历平溪，据沅州道署为行宫，张官设卫。辰沅道副使徐伟驰报堵胤锡；胤锡曰：『此必假托者，奈何令诪张如是』！乃命监纪官某往辨之；谕以『果伪，即擒付有司』！监纪至沅见伟及贵替李若星，皆以为无可疑议。时若星监军郑逢元统兵二千为之护卫，俨然帝制。传闻至闽，欲令帝让位；帝召九卿科道议迎请。廷臣议：『即系是真，乃失国之君；有尊奉而无迎请』。适四川巡抚米寿图以勤王道出沅州，故弘光朝侍御也；监纪遂约逢元叩之。因相与谋，诘朝之见；预戒甲士环署门，上携亲随数人以入。妖僧朱衣、幅巾，仅出半面；寿图拜阶下毕，即启曰：『侍卫近臣有密议，请得上殿面奏』！左右侍卫环呼『无旨不得上殿』！寿图等疾趋直上；出不意，手揭幅巾，大呼『非是！非是』！亲随即掣刀上殿，摔妖僧下；缚送辰州司李戴某严鞫。妖僧供：『本姓名查显仁，即沅州人』。先是，督饷喻思恂等误以为真，飞章奏闻；廷臣议差副都御史周昌晋探问真伪。未至而胤锡疏上，请斩之；诏即处决，诸文武为其所惑者不问。

　　二十六日（辛丑）

　　鲁王大学士张国维作绝命三章，赴水死；年五十有二。

　　大清兵至七里寺，或劝国维入山以图再举；国维叹曰：『误天下事者，文山、迭山也；一死而已』！遂具衣冠，东向再拜曰：『臣力竭矣』！从容赴园池死。阮大铖犹虞其诈，开棺验尸，乃罢。

　　礼部右侍郎陈函辉从鲁王自台州航海，已而相失；哭入云峰山中，作绝命词六章，投水死。

　　唐王擢王士和为延平知府。

　　士和官兵部主事，疏陈六事：文职广而蜕卸者多，武弁盛而立功者少，升迁骤而责任转轻，议论多而实用益寡，听纳博而精神愈纷，移跸烦而民生日苦。王叹为苦口良言。即擢守延平。

　　命户科给事中李日炜督催汀、邵、惠、潮四府粮饷；其借助者准作三年预征。户部尚书李长倩以饷不继，忧死。提学御史毛协恭亦忧愤死。

　　二十七日（壬寅）

　　福京发榜，取中叶缵等一百七十五名、副榜六十五名；钱邦芑请一榜尽赐登科，以成旷典。而科场弊端甚多，榜内李枚文理大谬，编修周之夔、御史刘霖懋取布政司原卷不通处疏纠之；王即命黜革推官王三俊，追赃一万两以助水师饷。其余另有南城御史方元合覆试黜发四名仍读续榜，俱准为举人。已而三俊之赃甫完，而大清兵已至，得免株连。

　　绍兴既破，有诬绅衿三十余家叛逆，密揭贝勒者。贝勒缄发抚军张存仁，揭偶堕地；钱塘包棨为记室，拾而火之。张问棨；棨曰：『火之矣』！张大惊，棨请自解贝勒请死；张从之。棨年踰四十，长不满三尺，宛如稚子；乃自作解文云：『童子包棨不识字，误焚文书，请罪治死』。贝勒见其茧收猬缩，以为果孩子也；笑作国语。译者云：『果孩子，饶了罢』！竟放归。三十余家得以保全不究，皆棨之力也。后登顺治辛卯乡榜；撤棘，主司见之询诸人曰：『其貌不扬，果何修而得此』？有知之者曰：『此天报之也』！

　　二十九日（甲辰）

　　大清兵破金华，朱大典阖门死之。

　　大典固守月余，北兵用红衣大炮破之，屠其城；大典阖门自焚死。子师武进郑颁亦死，总兵冯用降。贝勒犹以诸将不竭力，各鞭责有差；巡抚张存仁亦受三鞭。

　　初，阮大铖在金华，大典与之阅城；至西门，语大铖曰：『此门新筑，土未坚；有事，备御宜严』。及是，大铖专以大炮攻西城，城遂塌，乃陷；焚戮甚惨，以报讨檄之恨。有金华府同知耿献忠被絷至军前，大铖遥望见之，即呼「耿父母」！因向诸内院称其有吏才，可大用；亲解其缚，留置帐前。自是，献忠朝夕不离大铖左右。崇祯时，献忠官巢县令；故大铖称之曰「父母」，寻旧好也。

　　唐王进姜一洪户部尚书。

　　鲁王大学士方逢年追王不及，与方国安等降于大清。

　　唐王命郑为虹巡抚上游四府，兼领阁务。

　　晋吴春枝为大学士，留守福京；辞不受，驻埔城。

　　金华被屠，江山知县方召集父老告之曰：『兵且至，我义不当去。然不可以我一人故，至合城被殃；若辈可迎附』！遂封其印，冠带北向拜，赴井死。士民为收葬，立祠祀之。

　　召，宣城人，贡生；授兵部司务，署江山县事。葬城南景星山。

　　大清兵追鲁王，海中忽有龙升天，风雨骤发；大清兵溺死无算，王因得免。

　　浦江诸生张君正夜入明伦堂，自缢死。

　　沙定洲遣其党王翔、李日芳等攻大理，陷之；陈祯督众巷战，手馘数贼而死（祯，世为大理卫指挥，未嗣职）。

　　太和县丞王士杰死之。太和，为大理附郭。士杰佐上官毕力捍御；城陷，士杰死于城上。

　　大理府教授段见锦、司狱魏从治、经历杨明盛及子一甲俱死之。故永昌府同知萧时显既解任，以道阻寓居大理；亦自经死。

　　举人高拱干投池水死。杨士俊同母、妻及妹自焚死。诸生尹梦旗、梦符、冯大成倡义助守，骂贼死。杨宪偕妻、女、子、妇、侄女、孙女、弟妇一门自焚死。杨愻既死复苏，妻竟死。

　　大清兵逼衢州，张继荣迎战，败殁（继荣，字君实，鹏翼之弟；官右军都督府右都督，挂振威将军印）。

　　衢州告急，唐王命杨文骢、刘孔昭共援之（时文骢、孔昭驻处州）。  
　 
卷十六

　　江阴云墟散人李本天根氏辑

　　丙戌（一六四六）秋七月乙巳朔

　　唐王世子琳源生。群臣表贺，有「日月为明，止戈为武」之语；王大称赏。大赦覃恩，手诏进郑芝龙泉国公、郑鸿逵漳国公，郑氏厮养俱得三代诰；撰敕及织轴者，日不暇给。寻改芝龙平国公、鸿逵定国公。

　　「所知录」云：元子生而唇缺。

　　御史钱邦芑疏云：『元子诞生之辰，正浙东新破之日。同盟且应见恤，剥肤益复可忧。臣以为举朝是同仇共愤之秋，非覃恩受赏之时也；其覃恩不宜太优、爵赏不宜太滥。若铁券金章徒以锡从龙之旧，则将来恢复疆土，何以酬汗马之劳？非所以重名器、劝有功也』！不报。

　　释田辟于狱。辟崎岖楚、粤间，卒抗节死。

　　礼部缴进贵州试录二十册。

　　唐王授梁朝锺兵科给事中（朝锺，字未央，号车匿；番禺人。崇祯壬午举人，癸未一榜）。

　　是时大清兵所过野无青草，诸内院及从政官无从得食。阮大铖所至，必罗列肥鲜，邀诸公大畅其口腹；争讶曰：『此从何处得来』？则应之曰：『小小运筹耳；我之用兵不可测度，盖不啻此矣』！其中有黑内院者，满人；喜文墨。大铖教以声偶；令作诗，才得押韵协律，即拊掌击节赞赏其佳。黑大悦，情好日笃。诸公固闻其有「春灯谜」、「燕子笺」诸剧，问能自度曲否？即起执板，顿足而唱，以侑诸公酒。诸公北人，不省吴音。乃改唱戈阳腔，始点头称善；皆叹曰：『阮公真才子也』！每夜，坐诸公帐内剧谈；听者倦而寐有鼾声，乃出。遍历诸帐，皆如是。诘朝天未明，又已坐入帐中，聒而与之语，或诵其枕上诗。诸公劳顿之余，不堪其扰；皆劝曰：『公精神异人，盍少睡休息之』！大铖曰：『我生平不知倦，六十年如一日也』。及诸公起，鼎烹悉陈，复人人皆餍饫；盖预饬庖人已夜备矣。

　　大清兵破衢州，鲁王镇将张鹏翼死之；唐王巡按王景亮、推官邓岩忠皆自缢，知府伍经正赴井死。

　　绍兴兵败，诸军相继溃散；鹏翼拒守甚坚。标下副将秦应科等为内应，城破；鹏翼与弟鹏飞俱被执，大骂至断舌，声犹不绝，同时脔死（鹏飞，字耀宇，武举人；历官前锋左都督府右都督）。

　　乐安王、楚王、晋平王皆被杀。

　　光禄寺席自修被刺死（自修，字二如，江宁人；万历壬子举人。官衢州府检校，升任未去）。

　　鲁王至舟山，使熊汝霖见黄斌卿，谕以驻跸意；斌卿拒不纳。王自往城下，斌卿望见麾盖，即发炮石、火器；王惊退，浮海走南澳。

　　毛有伦奉鲁王元妃张氏并世子至舟山。

　　郑芝龙回安海，帝将出赣；而郝永忠迎驾之兵方至韶州，大清兵已陷衢州。

　　大清兵破台州，鲁王督饷御史沈履祥避山中；被获，死之。

　　台州冯苏为乱兵所杀，视同时被杀有未绝头者，魂凭之苏；因名苏，字更生，别字再来。后于丁酉、戊戌联捷，官永昌司理，陷于吴逆；得脱，历官刑部侍郎。

　　唐王召鲁王兵部侍郎钱肃乐。

　　礼部议：会试定于十月，移文各省、各府。

　　擢杨畏知为右佥都御史，巡抚湖南；以巡抚胡兆文为总督。王闻畏知力抗贼，故有是命。

　　张献忠闻大清兵入蜀，大惧；弃成都，走顺庆。

　　二十五日（己巳）

　　唐王御门，诏谕群臣焚其迎降书二百余封。

　　时群臣朝罢将退，帝命内臣捧出匣，覆以黄帕，置御前；谕群臣曰：『朕本无利天下心，为勋辅诸臣拥戴在位。朕布袍、蔬食，晓夜焦劳，有何人君之乐！祗是上为祖宗、下为百姓，汲汲皇皇，惟恐负诸臣拥戴之初心。今观诸臣大非初意；昨关上主事搜得闽中出关迎降书二百余封，今具在此。朕不欲知其姓名，命锦衣卫官检明封数，捧至午门前对众焚之。班内诸臣宜亦有之，朕俱不问；有之者，当从此改心易虑。其本无者，益宜矢志竭力，毋贰初心也』！帝长身丰颐，无须；着黄布袍。声如洪锺，辞气慷慨：举朝感动。

　　择日出赣州。

　　福京太仆寺卿甘惟爃上疏乞休；帝谕之曰：『同一去国，太平无事，人竞进而已；乞休，则为恬退。国运多艰，人致身而已；思去，则为规避：此义人臣所素知者。降惟爃一级，以警偷惰』。

　　升梁朝锺国子监察酒；固辞，复授司业。

　　八月甲戌朔

　　唐王将幸赣州，特诏宣郑芝龙商留守事宜；芝龙不至。先是，王因首辅何吾驺言，决意幸汀入粤。而芝龙力请旋跸福京，且云『倾家相助可四百万，固守关门，敌难飞渡』！王不听。芝龙归，又令继母赴行在，力言于中宫；又不听。至是，大清兵已辐凑关外，而王尚驻延平。

　　鲁王宁国公王之仁载其妻、妾并两子妇、幼女、诸孙尽沉于蛟门，捧取敕印北面再拜，投之水；峨冠登岸，百姓骇愕聚观。之仁从容入见内院洪承畴曰：『之仁系前明大帅，不置身波涛，愿来投见，死于明处』！承畴接以优礼，命薙发；不从。

　　吴易乡人周瑞复聚众长白荡，迎易入其营。

　　十一日（甲申）

　　大清兵攻仙霞关，阮大铖从；僵赴石上死。

　　贝勒驻衢州，有旧抚田兵及方兵、郑兵号三家兵，或离、或合，留驻废营；逶迤南行，所至劫掠，或挟妇女坐山头，呼卢浮白，漫衍岭界者。五四日后，关门无一守兵，亦无一敌兵，寂然如平时。又数日，清兵数十骑按辔过岭，不费一矢。然清兵过关，或由建、或由汀、或由福宁，俱走山谷间道，出其不意；不必尽走仙霞岭也。

　　阮大铖随诸内院驻衢，面忽肿；诸内院语耿献忠曰：『阮公面肿，恐有病，不胜鞍马之劳；可蹔驻衢，俟我辈入闽取建宁后相迓耳』。献忠以语大铖；大铖惊曰：『我何病！我年虽六十，能骑生马、挽强弓，铁铮铮汉子也。我仇人多，此必有东林、复社诸奸徒潜在此间；我愿诸公勿听』！已又曰：『福建巡抚已在我掌握中；诸公为此言，得无有异意耶』？献忠复诸内院；诸内院曰：『此老亦太多心！我知甚东林、复社与渠有仇；既如此，即同进关可也』。于是偕之行。抵关下，骑皆按辔，缓行上岭。大铖独下马，徒步而前；左牵马，右指骑曰：『何狞也！我精力百倍于后生』。盖示壮以信其无病也。言讫，鼓勇先登。诸内院至仙霞最高处曰五通岭，见大铖踞坐石上。呼之骑，不应；以鞭掣其辫，亦不动；视之，已死矣。急命置轝，火焚其尸。家僮固请留尸归葬，诸内院畀以二十金，下岭求棺；行数十里外无居人，三日后得一扉，募土人移之下，则悉以溃烂虫出矣。

　　十五日（戊子）

　　赣围急，雩都孙仲奎率乡勇输粮入城，复率乡兵援之。

　　唐王命建四忠祠，祀江西死难曾亨应、黄端伯、萧汉、李大觉，以曾筠、徐蜚英配享。时有王锡者，亦同死难；并敕礼部予谥以表之。

　　赠亨应太常寺正卿、筠仪制司主事。

　　世子琳源薨，谥「庄敬」。

　　削黄斌卿伯爵，以久驻舟山未有寸功也。

　　温州破，瑞安诸生邹钦尧、永嘉诸生邹之琦俱赴水死。

　　医生倪舜年正襟危坐磁缸内，命人掩覆，朗声诵经死。

　　王瑞柟避入山中，有欲荐之出者。乃拜辞家庙，从容入室自缢死。

　　乐清贡生章靖难，恭毅公纶之裔也；闻永嘉陷，衣巾拜文庙，跃入泮池死。

　　督师何腾蛟令湖南道副使陈象明征饷广西（象明，字丽南，东莞人；崇祯元年进士）。

　　十七日（庚寅）

　　大清兵长驱直入，郑为虹急还浦城，纵士民出走，自守空城；无何被执，与给事中黄大鹏并死之。

　　闽溃兵先奔者，随路焚掠。至建宁，大鹏、为虹闭城发仓库犒之，驩呼而去；一郡独全。

　　大清兵至，百姓再四请为虹出降；为虹执不可。拥见贝勒，迫之跪，不屈。贝勒嘉其节，不忍杀，且劝薙发；为虹曰：『负国不忠、辱先不孝，忠孝俱亏，我生何用！宁求速死，发不可断也』！明日复见，责输饷；为虹曰：『清白吏，何从得金』！百姓争欲代输赎其死；为虹曰：『民穷财尽，乌乎可』！因喷血大骂。贝勒令斩之，为虹大喊奋跃，夺刀自刺其胸，不死；遂见杀。百姓为立祠。其仆陈龙与标下中军游击源（失其姓）、浦城千户张方明及子都司张翘鸾、都督洪祖烈俱死。贝勒驻浦城，衢州陆太守、方国安及各属知县降者悉入谒跪拜；独大鹏绯袍、纱帻，挺立众中。贝勒异而问之；曰：『前任龙游知县、今金衢道黄大鹏也』！贝勒曰：『汝既降矣，何不跪』？曰：『我大明忠臣，何得跪尔』！贝勒曰：『汝不畏死乎』？曰：『畏死，当无是言矣』！贝勒大怒，命割其舌；大鹏喷血大骂，触阶死。浦城人立庙祀之。

　　杨文骢退至浦城，为追骑所获；与监纪职方主事孙临俱不降，被杀（临，字武公，桐城人；兵部侍郎晋之弟）。

　　文骢父子三人同日殉难。临字克咸，负文武才略，自号飞将军；又别字曰武公。有妾葛嫩，字蕊芳；金陵名妓也；同时被执。主将欲犯之，嫩大骂，嚼舌碎，含血喷其面；将手刃之。克咸见嫩抗节死，乃大笑曰：『孙三今日登仙矣』！亦被杀（「板桥杂记」）。

　　兵部职方主事熊秉，南昌人，崇祯己卯举人；亦死于浦城。

　　张献忠入西充之凤凰山。

　　献忠自言今岁有大劫，不利；欲入武当山修行，俟劫运过，当复横行天下。乃营于西充之凤凰山（「蜀难叙略」）。

　　唐王改授陈邦彦职方主事，监广西狼〔兵〕援赣州。王读邦彦「政要三十二事」，伟之即其家授监纪推官；未任，举于乡。至是，以苏观生荐，改授（邦彦号岩野）。

　　二十一日（甲午）

　　唐王在延平闻仙霞关失守，仓猝走汀州；宫眷皆骑，犹载书十余摃以从。随行者：何吾驺、朱继祚等；路振飞追赴不及。

　　时曾后肩舆舣舟河干，顾从官曰：『刘宫人有娠，好护持』！就道，词旨慷慨。使遭时隆盛，虽鸡鸣黄鸟，曷以加兹！妃媵狂奔，有一舸而数人者、有一骑而三人者；花钿翠冠零落荆莽，犹作龙头凤尾形也，伤哉（「闽游日记」）！

　　留兵部侍郎曹履泰与延平知府王士和居守。

　　二十三日（丙申）

　　大清兵截援赣水师于江，焚巨舟八十，死者无算；罗明受遁还，舟中火药戎器尽矣（一作尽失）。于是两广、云南军不战而溃，他营亦稍稍散去；城中仅汪起龙、郭维经部卒四千余人，城外仅水师后营二千余人。参将谢志良拥众万余驻雩都不进，杨廷麟调广西狼兵八千人踰岭亦不即赴。会汀州破，人情益震惧。

　　二十八、二十九两日广营、滇营相继溃，城外东南竟无一卒。

　　赣城被围日久，守兵皆惫。元吉矫情镇物，且厌苦诸军糜饷无用，皆遣散去；而万发祥、王其宖等犹捐金犒师，回环巡视。

　　二十四日（丁酉）

　　帝至顺昌。

　　大清兵至（一作人），延平知府王士和死之。时警报迭至，士和召父老告之曰：『我虽一月郡守，当与城存亡；若等当速去，无使数万生灵尽膏斧锧』！众泣，士和亦泣；退入内署，谓友人曰：『吾一介书生，数月而忝二千石；安敢偷生』！其友劝止之；正色曰：『君子爱人以德，姑息何为』？从容正衣冠，闭户投缳死。

　　敌兵薄城下，士和欲呼民丁背城一战；民丁纷纷砍门出。士和书绝命词于壁，更衣执笏，燃香置几，南向俯首呼「万寿」者三；移几东向，呼祖、呼父者三。命子宗翰拜，次第与幕客交拜。取二十日中太守所得金列案上，予门隶郑富、袁忠、刘兴等各二锭，幕客苏殷民、余东壁父子及一厮亦如之。复呼袁忠、刘兴前，长揖；嘱忠护吾尸、兴护宗翰。将就缢，同知汪某叩门入，欲商所之；士和叱曰：『只合一死，此外岂容他念！不能然者速去，无混我事』！汪失色而出，士和入西厢缢。敌骑冲入内堂，下马谛视，知太守死，拥宗翰谒其帅；有五人列坐于地，中一人年可十八、九称千岁者，左旁则土池、右旁则杨田，余二人称固山。土问宗翰云：『百姓甚称而父好官，惜死矣！今以郡事属汝』！宗翰曰：『曲荷生全，感且不朽！然亡肉未冷，得旦夕望先人垄，世世衔公侯恩』！杨曰：『延平万山如画，任卜吉坏；何必恋江西八尺土』？宗翰以母、弟在家，理无端主，虔恳如初。土听之，命步卒两人持小艇之延城。时郡守已委济南赵某，给数舟载柩归（士和，号未艾）（「壶山集」）。

　　大清帅贝勒命李成栋攻汀州；成栋先至上杭，克之。福京讹传大清兵入闽，有「留发不留人，留棺不留屋」之语；大家富室移棺郊外，城中如洗。

　　二十七日（庚子）

　　王之仁就戮于西市。

　　帝至汀州。

　　大清兵踵至建宁，知府杨三畏、延平道赵秉枢一路迎降。随征御史王国翰以警急闻；王怒，欲杖之。

　　二十九日（壬寅）

　　大清兵掩至，称扈跸兵；直入行宫。从官奔散，唐王与曾妃俱被执；给事熊纬死之。

　　大清兵六人伪称邵武差役，抬饷三鞘解赴军前者；帝命贮库，六人者安置行宫之左城隍庙。一日，而大清兵抵汀，钱邦芑缒城遁。二十九日辰刻，大清兵十六骑临城，司门者急闭关；而前解饷六人已砍杀司门千户矣。合兵止此二十二人，横行城中。给事中熊纬方趋朝遇之，知是北兵，大骂；被杀。副将吴之蕃（一作都督周之蕃）中箭，堕马死。帝与后被执，司礼监王至道、尚衣监邓某迎敌死。司饷户部主事蔡某及二仆俱被执杀，何吾驺及从官俱散去。

　　「所知录」云：帝在汀州，忽有十数骑叩城门曰：『我扈跸兵也』！门者纳之。直入行宫，见一黄衣者，射杀之。或云卫臣张致远貌类帝，代之死；帝不知所在。「五小史」云：『代死者为唐王聿钊』。

　　按唐王名聿■〈金粤〉，非聿钊，是时监国福州，未尝从征也；安得代之死！

　　后科臣吴其靁疏有云：『旧辅何吾驺领兵驻关，闻清兵至即遁；清兵即假何兵旗号进汀州，城中未之知也。半夜，卒起犯驾』。

　　或云：陈谦之子六御为父报仇，帅数骑追帝及之汀州。时帝将入赣，因锦衣王承恩待家眷，留驾缓发一日。或曰：曝龙凤衣，迟行一日，故及于难。然谦子六御蒸其父妾，行同禽兽；岂是报父仇之人！且父被君诛，何称报仇也？

　　职方主事王之栻死之（之栻，武进人；忠烈章之子）。

　　国子祭酒赖垓死之；御史王国翰及子都督同知凉武俱死之。

　　上饶杨问中死于延平（问中，吏部侍郎瑞洁公子；由恩荫，历官知府）。

　　曾樱挈家避海外中左卫。

　　大学士路振飞走居海岛。

　　林兰友挈家遁海隅。

　　工部尚书郑瑄逃归。

　　大学士熊开元弃家为僧，隐苏州之灵岩山；卒。

　　开元受法于灵岩继公，号蘗庵和尚。

　　御营总兵胡上琛奔还福州，谓家人曰：『我世臣，不可苟活；为我釆毒草来』！妾刘蕙年甫二十，愿同死。上琛喜曰：『汝幼妇，亦能死耶』！遂整冠带，与刘拜辞天地、祖宗，共饮药酒死。

　　上琛，字逢圣，号席公；直隶人。祖燕山卫指挥，升福州右卫；上琛袭职，折节读书。唐王立，升锦衣卫；扈从延平死，年三十有八。

　　钱肃乐赴唐王召，甫入境，王被执；遂居海坛山釆山薯为食。

　　吕大器至汀州，汀已失；奔广东。

　　朱天麟至广东闻变，又走广西，入安平土州。

　　张家玉募兵惠、潮，说降山贼数万，将赴赣州之急；闻汀州之变，乃归东莞。

　　督师何腾蛟闻王被执，大恸；厉兵保境如平时。

　　揭重熙解兵入山。

　　重熙闻北兵入关，提兵援福州。又闻帝赴赣，倍道趋赣；为大清兵掩击，大溃。

　　九月甲辰朔

　　苏观生移置南安；闽中急，不能救。

　　大清兵至福州，从北门入；城中百姓十留一、二，父老仍鸠各铺羊酒郊迎贝勒。贝勒驻扎洪塘沙洲，出谕安民，禁兵士不得入城肆掠；分职任官，悉如旧制。初，郑芝龙列大炮于洪塘，泊舟南岸，福州城守尚固；大清兵别由山径竟达省城，遂克之。

　　福州缙绅俱遁山谷，惟尚书某独出跪沙中竟日；贝勒不为礼，徐乃令去，曰：『尔官在明朝，若是大乎！兹不便用也，速去』！

　　初三日（丙午）

　　上游巡抚吴春枝遁入山寺，或有劝之走者；曰：『岂有堂堂抚臣而怕死者耶』！复率乡勇赴敌死。

　　尚书曹学铨、通政司马思理自缢死。

　　学佺闻驾已离延津，即削发入寺为僧；而永福黄文焕率子琪逐县令，伐山开道至延平迎贝勒。适贡生齐巽、中书张份、僧不空鸠众起兵，遇大清之挂示安民者，辄杀之。仓卒无饷，乃率无赖三十余人抵寺中，强学佺；学佺曰：『倾囊充饷，予非所吝；奈时势已至此何』！巽等苦求之；学佺恻然曰：『与其留与儿孙用，不如先为国家；成败利钝，非予所知。请诸君勉之』！遂倾囊与之。巽等延学佺至帅府；琪报贝勒至，巽等遂各逃散。学佺呼家人告语曰：『今日吾尽节之日也』！遂沐浴、正衣冠，缢于中堂。

　　思礼自缢不死，遁至海上归鲁藩。

　　艾南英卒于延平，罗万藻哭而殡之。

　　南英自缢于僧舍，惟一女为尼。

　　林垐闻王被执，大恸；走匿山中。

　　大清兵进剿湖贼，马士英与长兴伯吴易等俱被擒获；诏俱斩之。

　　方逢年以蜡丸书通闽，搜得之；诛死。

　　易败走至武塘陂，被执；作绝命词七章，死。嘉善倪曼倩亦被执死。

　　「觚剩」云：易自吴江兵败，乘小舴艋遁匿嘉善钱氏园中，日夜酣饮痛哭，不发一言；为逻卒（一作者）执送武林，军门谕降，不从，竟磔于市。

　　按「明史」奸臣传：士英与易俱斩矣。复云：野乘载士英遁至台州山寺为僧，为我兵所获；大铖、国安先后降。寻唐王走顺昌，我大兵至，搜龙扛，得士英、大铖、国安父子请王出关为内应疏，遂骈斩士英、国安于延平城下；大铖方游山，自触石死，仍戮尸云。瞿氏「逸史」则云：『士英、国安至杭，贝勒待之厚，两人遂擒鲁王妃及眷属以献；贝勒复诱两人使尽携眷属、爱将、锐卒入域中驻扎。月余，贝勒治宴，袭执其将领四十八人同时就戮；械两人至闽，囚之一室。士英日吟诗消遣；一日，引入洪塘，与总兵数人俱被戮。时有黑气从西南来，以为诸臣被惨戮，犹有天变云』。「闽游月记」云：『延、顺间以搜索龙扛，破家陨命者十室而九。迨启扛中，得五人连名请驾出关一疏，查在降后；恶其反复，故加诛戮。五人者：冯、阮、国安父子、方逢年也』。「甲乙事案」云：『士英渡江后，黔兵逃散，乃潜居天台寺中。其家丁缚之献于贝勒，贝勒数其恶，诛之；剥其皮，实之以草。时有对云：「周延儒字玉绳，先赐玉、后赐绳，绳系延儒之头，死同狐狗之尸；马士英字瑶草，家藏瑶、腹藏草，草里士英之皮，腐作犬羊之□』。「南略」云：『贝勒得疏，出视士英及二方，遂骈斩之，悬其首于黯淡滩；妻子给赐兵丁』。夫士英之死，「明史」已歧两说，而野乘所载更纷纷不一，不能悉录；究不知谁说为确也。故举其异同者三、四，以俟核实。

　　沙定洲之党王翔、李日芳攻陷蒙化。

　　大清兵攻赣州西门，已登城；督师万元吉及杨文荐、袁从谔督死士斫堕之。

　　初八日（辛亥）

　　大清兵入泉州，德化县知县陈光晋降。

　　大学士蒋德璟绝食死。

　　当夫大清兵之未入泉也，郑芝豹先至，闭城索饷。诸绅不应者，即枭其首；缚亲家母于庭，抵暮得数万。又具火手五百人，将尽焚城中屋宇；以饷未足，迟至明日。俄报固山兵将至，乃奔安平。

　　初九日（壬子）

　　唐王妃曾氏至九泷投水死。

　　按「三藩记事」云：『后与帝骈斩于汀州』。「南略」云：『俱斩于福州』。「谈往」云：『帝与后及从官械至福州，贝勒令斩帝于市；后不食死』。未知孰是？

　　兵部右侍郎叶廷秀披缁为僧，匿迹山寺而殁。

　　十五日（戊午）

　　唐王死于福州。

　　原任鸿胪寺主簿段尚经办事营中，启贝勒以礼葬之。

　　鲁王叛将张国柱率定海舟师攻舟山，其弓箭手甚骁勇。黄斌卿念陆战不能胜之，乃使百姓乘城；而身率水师出战海洋三日夜，不能当国柱。张名振水营将阮进精水战，以四舟冲国柱营；秋涛方壮，乘之发炮，国柱大败，仅以身免。斌卿获其楼舡百号，声势益振。

　　大清兵下漳州，知府金丽泽以城降；仍任旧职。

　　南丰诸生谭渭破家集众，与永宁王故将闻人天祥、冯柏攻拔新城；与大清兵战败，渭死于横村，天祥被执不食死，柏亦死。

　　朱继祚奔还其乡。

　　继祚与黄鸣俊俱械至福州见贝勒，继祚勒令致仕；鸣俊授五品官，以老疾辞免。

　　傅鼎铨往宁都借兵于田海忠，不应；因集乡兵复宜黄，驻兵于乐安。

　　冬十月癸酉朔

　　唐王太仆寺卿傅云龙集恢复（？），杀知府金丽泽。大清兵袭执之，露刃勒降；云龙力求死，乃戮之。云龙至漳时，即以其母托友人陈秀；至是，秀经纪其家，护其丧以归。

　　鲁王镇倭将军王鸣谦至舟山；黄斌卿诱击之，尽并其众。

　　初四日（丙子）

　　赣州破。时赣州被围已久过半年，守陴者悉懈。初三日，有缒城出；大清兵获之，以为乡导，夜由小南门登城。督师等鼓励乡勇巷战，互有胜负；总兵刘天驷率家丁十余人力战，杀敌数人。黎明，兵大至；阁部杨廷麟走城西投水死，尚书郭维经与姚奇胤入嵯峨寺自焚死，总督万元吉赴水死。先是，元吉禁妇女出城，其家人潜载其妻缒城出（一作去），元吉遣飞骑追还，捶其家人；故城中无敢出者。及城破，部将拥元吉出城；元吉叹曰：『为我谢赣人，使阖城涂炭者我也！我何可独存』！遂赴水死。右都御史杨文荐病困不能起，执送至南昌，绝粒死。湖西分巡道彭期生冠带自缢死。职方主事周瑚被砾死。通判王明汲、编修兼兵科给事中万发祥、吏部主事龚棻、户部主事林奇、兵部主事王其宖、黎遂球、柳昂霄、鲁嗣宗、钱谦亨、中书舍人袁从谔、刘孟鍧、刘应试、推官署府事吴国球、监纪通判郭宁登、临江推官胡缜、赣县知县林逢春皆被害（一作戮）。乡官卢观象尽驱男妇大小入水，乃自沉死。举人刘曰佺偕母弟、妻妇、子侄同日死。参将陈烈数力战，众以其弟已降大清，疑之；烈益奋勇疾斗。及见执，其弟劝之降，不听；顾谓赣人曰：『今日方知我无贰心也』！乃就戮。傅鼎铨退隐山中。

　　北兵登城，郭维经、康范生促水师发炮；连遣四十八门，皆裂，城遂陷。纵火三日乃熄，阖城煨烬。

　　阁部杨廷麟赴清水塘死；大清游击贾熊叹曰：『忠臣』！以门四扇为棺，瘗之南门外。万元吉正巾帻投贡江死，二妾率群婢投井死。

　　新喻符泝中，崇祯丁丑进士；提学广东。道经赣城，因留共事。城将破，元吉令速去；不可。至是，与兄述中同死。

　　监纪推官涂□鼎被执死。子弘佑，先以督战死；弘祉，以救父死。妻与女孙、婢妾俱赴井死。

　　医官王省素与子诸生铨同死。

　　参将程其功战死南门吊桥。

　　王其宖巷战死，死于炮；王其窿自刎死。觅其尸，其宖无首、其窿无身。

　　南安理刑吴永孚，休宁人；长宁知县谢阳复，江宁人：俱赴洋江口死。

　　卢观象与友周世光约共死池水；至是，命子芃及妻妾、男妇四十余口先入池，世光亦携幼孙至，观象携手而没。

　　马平知县谢赞与子胤绣、侄胤斗衣冠北向再拜，阖门死。

　　世袭赣州卫千户孙经世语两弟纬世、纮世曰：『我家簪缨世冑，若窜伏村落，何以报国恩』！遂阖门自焚。

　　监纪军务聂邦晟同子士燫（一作爌）、士焕、妻刘氏，阖门百口死。

　　刘曰佺，崇祯壬午举人，大理丞；思诲子奉母，避地需岩。见赣围急，请于母曰：『赣城十万户效死守；我家世受国恩，不与其难，何以见及君父』！乃奉母及全家俱入城。城破，阖门死之。

　　钱谦亨，新喻人，崇祯己卯举人；入忠诚社，同守赣城。城破，死之。其子昆与同邑诸生萧瑛之子佩募兵，为大清高安令捕诛。

　　王明汲，金坛人；自缢于夜山寺。万发祥，新喻人，崇祯癸未进士（？）。

　　安福举人刘明保，赴铁柜塘死。诸生彭曰趣，死万寿官。

　　诸生谢明登同妻罗、子佛生赴池水死。袁汝健阖门被杀。郭其昌抱母主绝粒死；妻范氏号泣三日死。段之浑亦死。

　　贡生杨万言率妻子赴水死。

　　赣县书工赵廷端曰：『我沾朝廷恩泽，起家万金，当死国难』！遂赴池水死。

　　赣州府学廪生刘兆太，字方公，宁都人；不薙发，被执，用铁钉随其额上纲巾边四围钉入而死。刘同升长子孟钦，亦完发不屈死。

　　监纪庄以莅之弟某撞石死。

　　兵曹于斯昌、副将汪起龙被戮。

　　乡约谢敏登同妻杨及孙俱赴井死。

　　诸生董缵卿与子麒兆、正宸、正朝俱死。冯复京同妻张盥洗焚香拜祖先，左右对缢死。

　　宁都曾嗣宗，字符声；以三千金助饷。城垂破，杨廷麟令之归；嗣宗曰：『临危而去，丈夫不为也』！遂死之。

　　阳丽大携妻赴清水塘死。余学义以母年老未敢死，母曰：『汝名「学义」为何』？乃先闭户自缢。学义遂赴水死，妻锺从之；子妇邱携二子亦殉。徐余庆率男妇十余人赴祥应坊塘中死。

　　军吏周葵、陈君猷闭门积薪自焚。

　　金之杰巷战，杀数人；归，携妻陈赴水死。

　　福建织工熊国本亦与忠诚社，积赀募众，自成一旅；至是，被执。大清所置令某，故明孝廉也；叱之曰：『尔织人，何知义』？国本曰：『织人不应为义，举人顾当为不义耶』？令惭甚，即令引出斩之。

　　义娼祈祈在敌营中见其旧交某被俘，遂自刎死。

　　中书舍人范康生同杨文荐俱执送至南昌，获释。

　　信丰李陈玉、刘稚升退避黄田，雩都孙仲奎保砦自守。

　　雩都破，训导吴重明绯衣坐堂上，被执；死。诸生李翔卿以不薙发见捕，或谕之『薙发可免』！翔卿曰：『人孰不自爱；然今日既得死守，岂敢宛转求生』！及庭讯，语不逊；被戮。

　　雩都李逢月，天启辛酉举人；保发入山。捕之，扼吭而死。

　　唐王职方司员外郎彭昆，宁都人，杨廷麟门人也；廷麟以子属之。及大清兵围宁都，锟以廷麟子转属于某；与妇李氏同缢死。

　　安福诸生陈涣，字涟且；避迹高滩。大清兵自袁州掠其地，涣踞坐石桥愤骂；以兵临之，骂益厉，遂被杀。殓之日，发际高出三寸许如指。其弟藻，字昭令；弃职远引（原官州同知）。

　　苏观生闻汀、赣俱破，退入广州。监纪主事陈邦彦劝观生疾趋惠、潮扼漳、泉，两粤可自保；观生不从。

　　十四日（丙戌）

　　永明王由榔称监国于肇庆。由榔，神宗孙、桂恭王常瀛第四子也。天启七年，恭王就封衡州。崇祯十六年张献忠陷衡州，王由永州入粤西，寄食苍梧。南都不守，在籍尚书陈子壮奉王监督（一作国），会唐王聿键自立于闽，议遂寝。是年，王薨于苍梧。王二子，长安仁王■〈木爱〉由病卒。本年秋八月，大清兵下汀州，唐王被执；粤中总督丁魁楚、巡抚瞿式耜、巡按王化淳（一作澄）与旧臣吕大器、李永茂、晏日曙、汤来贺、董天闳、朱〔治〕涧、周鼎瀚、方以〔智〕、朱容藩、林佳鼎、程源等议所立，乃共推永明王。桂太妃王氏曰：『诸君何患无君；吾儿仁柔，非拨乱才也。愿更择可者』！魁楚等请益坚，遂迎王入肇庆监国。

　　常瀛，神宗七子，庶出；以万历二十九年封桂王。张献忠陷衡州，王率宫眷走西粤，世子、宫监、宫人船只阻于永州府浮桥下。贼从陆路追至，安仁、永明二王被执；令伪湖南道押赴衡阳。伪道者徐姓，即衡阳人；密启二王云：『臣系新科举人，为贼所逼至此。已遣报桂殿下，自有兵来救驾，王毋恐』！先是，桂王至桂林，即遣人侦视。得徐姓启报，遂同靖江王与广西总兵杨国威等飞调狼兵七万兼程而下；于十二月恢复永州，二王得脱。献忠闻永州不守，知粤西有备，遂弃楚入蜀。十七年三月，桂王父子、君臣会集桂林，惟世子及五子、六子访无消息。广西巡抚瞿式耜、巡按郑封、总兵杨国威等会议：『桂藩系朝廷亲王，今遭贼难至此，宜条处钱粮安置。但桂林有靖江藩，不便同城；湖南残破，不可骤回本国。惟有梧州一府，请先行迁跸，就近支粮；然后会题请旨』。桂藩如请。六月，桂藩始至梧州，忽报福王监国喜诏，哀诏继来。开读烈皇帝罹难之惨，桂王伏地大恸，绝而复苏，遂至不起；薨于苍梧，葬于藤县北。桂藩薨后，二王资囊搜括殆尽；且地方日见摇动，仓廪空虚，藩府妃嫔、僚属、宫眷尚千余人供用不足。而安仁性残刻，于兄弟不亲；凡永明王衣食之需每求用王兄，多不如意。本年九月，安仁王病薨；时福京已陷，丁魁楚、何腾蛟、瞿式耜等合疏请永明王监国，而王犹在衰绖中。诸臣迎王，王三让，太妃王氏固辞；群臣请益力，乃允。

　　「所知录」云：永明为贼所获，系道州。将送诸贼营，疾作；贼语王：『当以何日愈始行』？王慢应之曰：『二十四』。至二十三日午刻，忽传大兵至；王以为贼兵至也。已见贼众登陴，则广西征威将军杨国威遣其旗鼓将焦琏领兵四千救王，攀城而登；贼大溃。琏入城觅王，得之；破械而出。挟掖马上，王不能骑；贼众至，琏负之行里许，渡河得免。湖南巡按御史刘熙祚遣人护送至粤西。

　　安仁王薨，王当袭位；隆武语廷臣曰：『永明，神宗嫡孙，正统所系。朕无子，天下当属永明』。

　　初，瞿式耜入谒，见王姿表非常，且多瑞兆，心窃异之；乃与肇庆知府朱治■〈忄间〉谋迎至肇庆。汀州报至，式耜倡议以王贤明仁孝，为神宗嫡孙；以贤、以亲，宜正大位。遂与宗室容藩及丁魁楚、方以智、吕大器等合词迎请。

　　「东明闻见录」云：桂王有六子：长、次死于贼。三子封安仁王，英明特达，才略过人，有知人鉴；尝曰：『居安可寄社稷、临难不夺大节者，惟司马瞿公一人而已』。一日，宴客罢，夜半疾作；急召式耜，付以后事。顾永明王曰：『国家事，一听瞿先生处分』。闽变之后，丁魁楚不守雄还肇，式耜谓之曰：『天下可一日无君乎？公制府，带甲五岭；宁坐视颠危耶！请急议监国』。乃相与迎王梧州。

　　安仁王一日遣内监周明押衣箧四，送永明舟中；王大喜。启视，皆赭黄袍，别无可常御者；王大愠。周明启曰：『愿王勿烦恼！暂且收贮。静听天命有归，自有服御之日』。

　　桂王葬于藤县，守冢者每见五色云封之；因启贺。传童谣云：『五色云，覆王坟；归南土，永自明』。

　　永明王以丁魁楚为东阁大学士兼戎政尚书，吕大器为东阁大学士兼兵部尚书，瞿式耜为东阁大学士兼吏部右侍郎掌部事，李永茂请终制，王化澄以下进爵有差。

　　王化澄副都御史、郑封通政使、朱治■〈忄间〉右副都御史。

　　以何腾蛟为武英殿大学士，加太子太保。

　　加章旷兵部右侍郎。

　　进堵胤锡兵部尚书，总制如故。

　　以王坤为司礼监太监。坤，即肇基，原名弘祖；本先朝旧珰。自南都陷，入闽：隆武屏不用。至是，宫府草创，内臣无习知宫禁事者；监国因留为司礼秉笔。左右导卫遂信任之，而外廷亦夤缘以进。

　　瞿式耜疏言：『草昧之初，惟养圣德、修纲纪、慎政教、挽人心、布威武、起用人望、招徕贤俊为首务』。盖汲汲为奄人窃柄预虑也。

　　以洪天擢巡抚高、雷、廉、琼四府。天擢，歙人，丁丑进士；官广东布政司。恃拥戴功，自择其地；即以都察院副都御史衔写敕与之，驻高州。

　　十六日（戊子）

　　赣州报至，丁魁楚与司礼监王坤仓卒奉王奔梧州；瞿式耜力争，不得。

　　式耜曰：『今日之立，为祖宗雪仇耻，正宜奋大勇以号召远近；且东人不靖，苟或自懦，外弃门户、内衅萧墙，国何以立』！不听。

　　揭重熙收散卒还攻抚州，不克；中军洪深殁于阵。兵士仅存千人，走金溪；金声桓蹑之，纵兵大掠。孝廉张冠玉之母吴氏与娣姒皆早寡，掖姑出；遇卒拔刀劫，姑惊仆地。吴夺其刀，以身蔽姑；呼曰：『宁杀我』！卒怒，杀吴。次劫娣姒，娣姒骂不绝曰，亦被杀；而姑竟得免。

　　邵长蘅曰：『旴江邓炅之言曰：「两烈妇之死，死于金卒；而阶之厉者，实中丞揭也」。又曰：「于国家无济，而于乡邻大有祸」。以是为中丞罪。斯言也，决天下后世忠义之防；使偷生苟免、全躯保妻子富贵之徒皆可自诩明哲，而开门乞降，卖君父以求荣者且得以保境安民论功矣』！

　　鲁王泊舟外洋；会永胜伯郑彩至舟山，遂奉之入闽。

　　黄斌卿出师窥崇明，败绩；以周瑞救，得还。

　　吕大器辞官入蜀。

　　魁楚与大器争管戎政，不协；大器因王幸梧，自请留守肇庆，未允。由梧而韶、由韶入柳，召之不出，不与登极大典。

　　十一月癸卯朔

　　弘光帝及太子、潞王凶问至，鲁王遥上帝谥曰「赧皇帝」、太子谥曰「悼皇帝」、潞王谥曰「闵王」。

　　故大学士傅冠寓居门人泰宁汪亨龙家，亨龙执以献有司；不屈，被戮于汀州。血渍地久而犹鲜，汀人叹其忠。

　　冠被亨龙之仇家所执，非亨龙执之也。被执时，作书以骸骨托汀州士民，并述其奔窜囚执之事甚详。

　　初二日（甲辰）

　　唐王弟聿■〈金粤〉自立于广州，称号曰「绍武」。

　　丁魁楚等议立永明王，苏观生在广州，欲与同事；魁楚素轻观生，且欲专定策功，虑其旧相居己上，拒不与议。吕大器亦以其非两榜，叱辱之；观生愠甚。适唐王弟聿■〈金粤〉嗣为唐王者与大学士何吾驺自闽至，南海关捷先、番禺梁朝锺首倡「兄终弟及」之议；观生遂与吾驺及布政司顾元镜、侍郎王应华、曾道唯等拥立王，就都司署为行宫。

　　初，观生奉隆武命至广东募兵，至南雄；及汀州陷，奔回广州。过三水，闻永明王监国而己不与议，遂不至肇庆；肇庆诸人亦以观生叶南雄，撤兵擅归，不令与议。会唐王浮海至广，镇将林察迎之海上；吾驺亦自汀逃回，遂相与拥王入广州监国。或谓观生曰：『永明监国诏已颁发，天下知有新君矣。今复蹈靖江故辙，速外氛；二百里间立两帝，自树内梗。三百年国纪，人披其叶而我刈其根，奚止不利于孺子王耶』！不听。

　　即日，封苏观生建明伯，掌兵部事；进何吾驺等秩有差。

　　擢关捷先吏部尚书，与顾元镜、王应华、曾道唯并拜东阁大学士，分掌诸部。时仓卒举事，治宫室、服御、卤簿，通国奔走，夜中如画。不旬日，除官数千；冠服皆假诸优伶。

　　召南海霍子衡为太仆寺卿（子衡字觉商，万历中举人；官袁州知府）。

　　招海上郑、石、马、徐四姓盗，授总兵官；与肇庆相拒。

　　「粤事记」云：苏观生立绍武于广州，一月之内，郊天、祭地、幸学、大阅等巨典按日举行；二、三文武，覃恩数次，举朝无三品以下官。七门以外，号令不行。

　　南海陈子壮沮观生无立聿■〈金粤〉，不听；退居邑之九江村。

　　子壮致书瞿式耜，请趋兵东下，立馘观生。

　　初六日（戊申）

　　永明王擢陈邦彦兵科给事中。苏观生遣邦彦入贺而别立聿■〈金粤〉于广州，邦彦不知也。夜二鼓，王遣中使十余辈召邦彦至舟中，王太后垂帘，坐王西向、丁魁楚侍、语以广州；邦彦请『急还肇庆正大位，以系人心；命南雄劲卒取韶制粤东，十郡之七而委其三于唐王代我受敌，从而乘其敝』。王大悦，立擢兵科，赍敕还谕观生。

　　王问邦彦东事；对曰：『彼弱我强，以战则非计；彼曲我直，以和则无名。北师已迫，观生若惧，当求和于我；如其不然，粤东十郡，我据其七而使彼以三代我受敌，不亦可乎？且天潢之序，固应属王；不如早正大位，以系人心』！魁楚等然之；始定议奉王还肇庆登极。

　　唐王户部尚书姜一洪徒步次兴国榔木村，去赣百余里；仰天叹曰：『嗟乎！天意如此，偷年何为』！遂赴水死。诸生锺国士哀之，与榔木庵僧了缘为含殓如礼。

　　十一日（癸丑）

　　唐王给事中吴闻礼避地张村，为大清兵所执；胁之降，不从，死之。家人购其首归，双目炯然；合诸身，良久乃瞑。

　　刘孔昭标将胡来贡泛海至舟山，黄斌卿击杀之（来贡，常熟人）。

　　斌卿怯于大敌，而勇于害同类。

　　揭重熙次王洞，间行至安东、金贵诸砦，令联络以待；而身为日者装，入南昌以觇虚实。

　　郑芝龙降于大清。

　　芝龙退屯安海，楼船尚五、六百艘；以前通款洪承畴之讯未得要领，犹豫不敢迎降。又自以先撤守关兵，无一矢相遗，有大功于清；而两广素属部下，若招以自效，两广总督可得。大清贝勒知泉州乡绅郭必昌与芝龙厚，令必昌招之；芝龙曰：『我非不欲忠于大清，恐以拥立唐王为罪耳』。会大清固山韩某兵逼安海，芝龙怒曰：『既招我，何相逼也』！贝勒乃切责固山，令退军三十里；贻书芝龙曰：『吾所以重将军者，以将军能立唐藩也。人臣事君，苟有可为，必竭其力；力尽而事不可为，天命已去，则当幡然乘时以建不世之功：所谓识时务者在俊杰也。若将军无辅立之举，吾何所重于将军哉！且两粤未平，所藉于将军者不小；今铸「闽广总督印」以待将军，其即来面商地方人材及取两广事宜』！芝龙得书大悦，劫众议降。其子成功痛哭力谏，诸将多不愿降；周崔芝涕泣谓芝龙曰：『崔芝海隅亡命耳，无所轻重；所惜者，明公二十年威望，一朝堕地为天下笑！请得效死于前，不忍见公之有此也』。抽刀自刎；芝龙起而夺之，然终不听。或劝芝龙：『鱼不可脱于渊；且。北人无信，如马士英、阮大铖、方国安、逢年辈皆倾心投诚，卒皆骈首就戮』亦不听；遂进降表。过泉州，大张播告夸投诚之勋；持贝勒书招摇，欲官者即议价。于十一月十五日至福州，朝见贝勒，握手甚欢，折箭为誓，痛饮二日；芝龙赂遗，不可胜计。忽夜半，拔营起，挟之北行。从者五百人，皆拘于别营，不得见；对面作家书书封，但称大清恩德，嘱其家世世勿忘。已谓贝勒曰：『北上面君，乃芝龙本愿。但子弟拥兵海上，素非驯良；脱有不测，我且奈何』？贝勒曰：『即有之，无与汝事；且亦非我虑所及也』。遂行。狎客陈鼎随之去。

　　十八日（庚申）

　　永明王自立于肇庆，称号「永历」。

　　以府署为行宫；以明年丁亥为「永历元年」。

　　尊父桂王为「端皇帝」，太妃王氏为「孝正皇太后」、马氏曰「慈宁皇太后」；立妃王氏为皇后。

　　颁诏大赦，升赏有差。

　　遥称唐王为「思文皇帝」。

　　随发隆武皇帝哀诏。

　　亲定文武衙门联络勋镇。

　　特谕不设东厂、不选宫人。诸臣朝罢，喜相谓曰：『凤准龙颜，果中兴主也！不设东厂、不选宫人，为始政之最美』。

　　太妃复召对群臣，谕曰：『今朱家皇帝，仅存此一线，缵承大统。愿诸先生尽忠竭力辅相之』！文武百官拜谢感泣，各图自奋；颇有中兴气象。

　　召王锡衮为礼部尚书兼东阁大学士；不出。

　　卦浔梧总兵李明忠为武靖伯，升冯耀为总兵；叙拥戴功也。

　　二十四日（丙寅）

　　鲁王次中左所。时郑芝龙既降，并令郑彩执王以献；彩不可。匿王，而以甬夷貌似者服王衣冠，坐舟中；谓守者曰：『事若急，则缢死以示之』！会芝龙北去，乃已。

　　永明王使给事中彭耀、主事陈嘉谟赍敕赴广州谕苏观生；被杀。耀，顺德人；奉使，即过家拜先庙，托子于友人。至广州，以诸王礼见，备陈天潢伦序及监国先后，语甚切至；因历诋观生诸人。观生怒，执杀之；嘉谟亦不屈死。

　　耀谓观生曰：『上神宗嫡派，奕然灵光；大统已定，谁敢复争！且闽、虔继陷，强敌日引兵西下，势已剥肤；不协心戮力为社稷卫而同室操戈，此袁谭、袁尚所以早并于曹瞒也。公受国家重恩，乃贪一时之利，而不顾大计；天下万世，将以公为何如人耶』？观生大怒，杀耀于市；即日，集兵向肇庆。

　　陈邦彦抵广州，闻使臣彭耀被杀，乃遣从人授苏观生敕而自以书与观生，晓以利害；遂变姓名，入高明山中。

　　邦彦劝观生与魁楚并力，勿国中自斗，贻渔人利。

　　永明王以兵部右侍郎林佳鼎、佥事夏四敷督兵赴三水，苏观生以番禺人陈际泰督师拒之，战于三水；际泰大败而还。

　　时王化澄代丁魁楚总督，庸懦且怀观望，林佳鼎请代；化澄出，遂命佳鼎以原官督诸军东下（佳鼎，福建人；丁丑进士）。

　　十二月癸酉朔

　　郑成功起兵。芝龙既降，其家以为可免暴掠，遂不设备。大清兵至安海，大肆淫掠。成功母，日本国长琦王族女也；亦被淫，自缢死。成功大恨，用夷法剖母腹，出肠涤秽重纳之而后殓。发丧后，遂与所善陈辉、张进等起兵。会文武诸臣于烈屿，设高皇帝位，定盟恢复。竖旗，书「杀父报国」，称明年为「隆武三年」。移置南澳，军声颇振。

　　黄斌卿闻王朝先飘泊定关，贻书三往招之。朝先渡横水洋，斌卿部将朱玫、陆伟劫之；朝先跳水免，妻子俱死。斌卿以朝先为标将。

　　初二日（甲戌）

　　苏观生遣大将林察率海盗数万人与林佳鼎战于海口，佳鼎战殁。佳鼎，故粤中监司，与察同姓相善。察使群盗诈降，佳鼎信之，乘胜追至三山口。乱作，全师皆覆，佳鼎同夏四敷赴水死；肇庆大震。

　　海盗乘东南风作，用火器焚佳鼎舟。佳鼎与四敷登岸陷泥淖中，全军覆殁；武靖伯李明忠仅以数十骑免。

　　永明王擢吴炳为兵部右侍郎（炳，宜兴人；万历末进士。崇祯中，官江西提学使副使，流寓广东）。

　　升焦琏为参将。王素德琏；用破靖江王功，命为参将。

　　内批：升王化澄兵部尚书。化澄原任广东巡按御史，骤升两广总制；林佳鼎代化澄督兵出，则晋化澄兵部右侍郎掌中枢印。会吕大器去官，墨敕升化澄兵部尚书：皆王坤之为也。瞿式耜疏言：『化澄诚贤，有廷论；斜封墨敕，何可为例！请补部疏，尚可塞幸进之门』。

　　命严起恒兼督湖南军饷。

　　起恒官衡永道；升户部右侍郎，督饷湖南，饷无匮乏。

　　进吏部文选司主事吴贞毓为郎中。

　　初五日（丁丑）

　　苏观生得陈邦彦书，犹豫累日，欲议和；会林佳鼎兵败殁，不果。

　　大清兵由福建下潮州、惠州，长吏皆降；即用其印移牒广州报无警，苏观生信之。

　　自昔两广在籍缙绅，必与三司、两院通关节。己未以后，香山何吾驺主之；辛未，以潮阳辜朝荐主之（一作归里），每事与吾驺角。然吾驺势大，朝荐弗胜也；愤甚。迄今八月，大清兵取闽，尚无入广之令。朝荐思得首功于大清以压吾驺，乃亲往福州献下广之策；盛言三月之功，可达桂林。固山李成栋听之，遂发兵；与佟养甲由漳河袭潮州，降大盗陈耀，遂破惠州。

　　和平城破，知县李信与其二子泓远、淑远俱死之（信，李春芳曾孙）。

　　永明王御史童琳疏参御史周光夏越资序题差用，私乱台规非法；命廷杖琳。瞿式耜力救，得免。

　　以王化澄代林佳鼎督师。

　　苏观生治广，务粉饰太平为事；而委任关捷先及梁朝锺。捷先由进士历官监司，小有才，便笔札；朝锺举于乡，善谈论，三迁至祭酒。有杨明竞者，潮人，好为大言，诡称精兵满潮、惠间，可十万；即特授惠潮巡抚。朝锺语人曰：『内有捷先、外有明竞，强敌不足平矣』！观生亦器此三人，事必咨之。有梁鍙者，妄人也；观生才之，用为吏科都给事中。与明竞大纳贿赂，日荐用数十人。观生本乏猷略，兼总内外任，益昏瞀；招海盗捍御，其众白日杀人，悬肺肠于贵官之门以示威，无敢呵问，城内外大扰。

　　永明王起召李永茂为大学士；未几，罢。

　　帝进永茂大学士，以守制不入直；有旨夺情，专知经筵事。永茂疏荐十五人，王坤辄以己意斥山西道御史刘湘客；永茂怫然曰：『朝廷方以启沃资永茂，永茂以十五省人才进，非私也；而去之，是言不信也，敢知经筵事乎』！即解舟去。瞿式耜疏言：『大臣论荐，新朝盛事；司礼辄去取其间，无以服御史，何以安大臣』！不听。

　　升何兆宁为总兵官。

　　大清兵至汉中，以刘进忠为乡导，至盐亭界。是日大雾，张献忠晓行至凤皇陂，猝遇大清兵，中矢坠马逃，伏积薪下；大清兵擒出，斩之。贼降及败死者二、三十万。

　　大清肃王为帅，问刘进忠曰：『张献忠逃匿何所』？进忠曰：『在顺庆之金山铺，为西充、盐亭之交境；去此千四百里，疾驰五昼夜可及』。献忠以进忠守朝元关，殊不为意。大清兵前驱至，犹未信；进忠与善射者入其营，指示之曰：『此献忠也』！一矢中额；献忠讶曰：『果然』！逃伏积薪中。执近侍询之而得，遂曳出斩之』（「诛巢新编」）。

　　按献忠之死，其说不一。「纪事本末」云：『献忠病死蜀中』。有云：『炮击死于成都』；有云：『与大清兵战于成都，箭中喉死』；有云：『养子孙可望鸩之死』。惟「绥寇纪略」则云：『遇大清兵，射死盐亭』；与「明史」同。

　　「北略」云：孙可望形容短小而力甚大，性好杀，精悍强忍人也。微时为盗，系狱苏州。张通判某勘之，一见知其非常人，欲脱之，喻之走；可望谢曰：『吾罪甚大，杀人者数矣；不可去也』。张再四遣之，终不去。乃阳以可望解北，以二百金分授二卒，命中途释之；卒还，各笞十免究。可望遂投献忠寨，以功授伪游击；复为义子，赐张姓。献忠得狂疾，将士离心；将死，调可望曰：『吾今日欲传位』。时诸将在侧，乃召五岁儿至，手刃之；语可望曰：『今天下大乱，此事未可知。子尚幼，无用；倘异日有人辅之，必与汝争，则事败矣。故吾杀之，以一兵权』。

　　由是，可望遂为大帅，鸩杀献忠。

　　献忠既殪，剜其心，色若髹。呼犬食其尸，犬去尸丈许，旋惊反走匿；狺声如泣，数日不敢出。饿鹞飞下，将近，即折而逝。魂化为黑虎，不知所从来，突出啮杀人；迹之，不复见。横尸处生草，叶芒刺如针；触人肌，痛甚于螫，溃见骨』。

　　「蜀难叙略」亦云：『献贼心色纯黑』。

　　川中自遭献忠乱，列城内杂树成拱；狗食人肉，锯牙若猛兽。虎豹日啮人死，轻弃去，不尽食也。民逃深山中，草衣木食，久遍体皆生毛。

　　时荒城遗民几百家，日报为虎所暴；有不满数十日而一县之民俱食尽者。叙州人逃入深山，久之，麋鹿无异。见官军，以为献贼复至也，惊走上山；步如飞鸟，追之莫及。

　　张献忠屠蜀，几尽；间有余生者，白画见■〈矞鬼〉，千百为群。人恐，但呼「献忠至」，即散去。人孤寂，亡匿山中。夜孤寂，伐木燃之；鬼辄呼其类，环人就火。人潜纳巨竹于火中，烧竹节，声发如炮；鬼走，遥唾之。依然人言，非鬼啸也（李翰业）。

　　十一日（癸未）

　　永明王补侯时伟吏部主事（时伟，公安人，崇祯中进士；历官吏部考功主事）。

　　鲁王次长垣。

　　上饶徐敬时□永丰之九仙寨，与大清兵相拒者，救之以标将杨文死（？）。敬时知不济，作绝命词四章，北面再拜，自缢死（敬时，崇祯丁丑进士）。

　　贼党孙可望、艾能奇、刘文秀、李定国等率残兵南奔，骤至重庆；曾英出不意，战败死于江，贼遂陷綦江。王应熊避之，退走永宁山中；范文光保境如故。

　　张献忠既死，其伪将孙可望、李定国、刘文秀、艾能奇、白文选、冯双礼悉溃，而南陷綦江。

　　侯官郭符甲起兵，大清兵攻之；帐下五百人皆战死，符甲亦遇害。五百人浮尸海上，符甲独屹然不动；郑成功葬之海岛（符甲，崇祯十六年进士）。

　　十五日（丁亥）

　　大清兵袭广州执聿■〈金粤〉，苏观生自缢，祭酒梁朝锺、太仆寺卿霍子衡等死之；聿■〈金粤〉与周、益、辽等二十四人俱被杀。聿■〈金粤〉视学，百官咸集；或报清兵逼，观生叱之曰：『潮州昨日尚有报，安得遽至此！妄言惑众，斩之』！如是者三，而清兵已自东门入；观生始召兵搏战，兵精者皆西出，仓卒不能集。观生走梁鍙所问计；曰：『死尔！复何言』！观生入东房、鍙入西房，各拒户自缢。观生虞其诈，稍留听之；鍙故扼其吭，气涌有声，且推几仆地，久之寂然。观生信其为死，遂自经。明日，鍙献其尸出降。朝锺闻变赴池，为邻人救出；自经死。聿■〈金粤〉方事阅射，急易服踰垣匿王应华家；俄缒城走，为骑所获。馈之食，不受；曰：『我若饮汝一勺水，何以见先人地下』！投缳而绝。何吾驺与应华等悉降。霍子衡召妾莫氏及三子应兰、应荃、应芷，语之日：『「礼」：「临难毋苟免」。若辈知之乎』？三子皆曰：『惟大人命』！子衡援笔，大书「忠孝节烈之家」六字悬于中堂；易朝服北向拜，又易绯袍谒家庙，先赴井死，妾从之。应兰偕妻梁氏及一女继之，应荃、应芷偕妻徐氏、区氏又继之，惟三孙得存；有小婢见之，亦投井死。

　　李成栋选精骑三百，宵夜西行。过增城县，潜入花山，命前锋十人以青白布里头，作洋舡舵工状；直至广州布政司前紫薇牌坊下，于人丛中去布露辫发，挥刀大呼。止杀一人，而满城奔溃。十人分守各门，昼夜巡视。第三日，三百□骑方至。时观生潜匿酒肆，有于箧中见「文渊阁臣印」；索其一醉，不与。报知巡缉，立擒之；观生慨然曰：『吾以一布衣登两朝相位，死亦何憾』！质问时，一语不答：遂杀之。绍武只身假作卖旧衣人，欲出城，不识乡路；貌复寝怪，识者无敢藏匿。为内阁中书某所指，卖银十两；副将杜永和擒之，并周、益、辽等二十四王并杀于布政司前双门下。梁朝锺自刎死。百姓俱薙发归顺。时四姓盗联■〈舟宗〉海上，花山光林亦拥众数万；水陆交讧，民不聊生。

　　何吾驺既降，乞修「明史」，李成栋许之；因署于门曰「纂修明史何」。时人因有「吾驺修史，真堪羞死」之谣。

　　南海邝露抱所宝古琴，不食死。

　　番禺梁万爵，字天若，唐王时举人；见城破，曰：『此志士尽节之秋也』！赴水死。

　　万爵，官行人。

　　南海郭瑶，字季文，参将邦英之子；官守备。北兵射之，瑶以肘三落其矢。被执，见佟养甲；养甲故与瑶同隶袁崇焕麾下，解其缚，署为都司。

　　十八日（庚寅）

　　黄毓祺、徐趋侦江阴无备，率壮士十四人袭之；不克，趋被执。毓祺复逸去，避江北；其子大湛、大洪被收，兄弟争死。而毓祺以敕印事发，逮系江宁狱。将刑，其门人告之期；命取袭衣自殓，趺坐而逝（毓祺好学有盛名，精释典）。

　　宁都诸生刘泰兆，字方公；约里人为大全会，激奋忠义。事不集，徙居钓峰。北兵过其地，乡人尽走，泰兆独衣冠当门立；兵曰：『汝何人』？答曰『我天朝廪膳生也』。『何不薙发』？曰：『薙发，即非天朝人也』。兵杀之。

　　张肯堂飘泊海外。

　　肯堂自唐王死，转徙海上；出私财募兵，与周崔芝共事。

　　二十日（壬辰）

　　永明王拜陈子壮东阁大学士兼兵部尚书，总督广东、福建、江西、湖广军务。会广州失守、聿■〈金粤〉被执死，子壮止不行。

　　子壮力辞不赴，以丁魁楚秉揆故也。

　　王坤疏荐海内硕卿数十人，吏科给事中刘鼒等疏论内臣不得荐人；帝怒，叱逐鼒等。瞿式耜言：『司礼抑人不可，荐人更不可』。力持之；乃止。

　　何腾蛟奏改傅作霖为监军御史；题萧旷为总兵官，管黎平参将事（旷，武昌诸生；为刘承胤坐营参将）。

　　偏沅巡抚陈荩率滇将赵印选、胡一青□觐，晋印选、一青都督少保；各谢恩率兵还汛。初，印选等至江西，与高进库战，袭其老营，尽杀其父兄、妻子；进库忿，战益力。滇军大溃，印选等走湖南依阁部何腾蛟。

　　李占春、于大海收残卒二千奔涪州，刘文秀遣其党卢名世疾攻之；占春败。大海在忠州知力不支，放舟出夔、巫入楚。

　　鲁王总兵钱达航海至闽，忠孝伯郑成功承制授达破卤将军。

　　二十三日（乙未）

　　北帅李成栋传檄各郡县，别遣将徇南、韶而自下肇庆。

　　永明王侍郎御史李绮疏参丁魁楚十大罪：欺君误国、玩兵害民、败群乱常、罔神蔑誓并丧身辱祖；若不改辙，覆亡立候。面帝朗诵。魁楚引罪，帝慰谕之。明日，有旨：『李绮降三级调外』（绮，字友三，松江人，庚辰进士；官琼山知县。永明登极，授西台。时广州已破，知永历必走，扈从甚难；因疏参魁楚，冀罢职。及得旨，喜极；即解维入廉州）。

　　内批：改户部郎中周鼎瀚为给事中。瞿式耜争曰：『鼎瀚历俸深，且有拥戴功，应升卿寺；今破例而改，非升也』。然鼎瀚志在给事，卒为给事。

　　二十五日（丁酉）

　　广州报至，王坤请王西幸避之；瞿式耜方视师峡口，亟返肇庆力挽，坤不从。乃升朱治■〈忄间〉为两广总督，守肇；奉王走梧州。

　　式耜曰：『我兵水陆麇至，三水可上下搤也』。争之不得，请身留肇庆。宗人府朱容藩曰：『左右所恃，惟式耜一人。式耜留守，上行益孤』。亦不许。式耜部署毕，疾趋梧州，帝已过梧而西。

　　王意欲幸楚，时班行皆楚、蜀人，亦劝王行；王意遂决。

　　治■〈忄间〉，字子晦，浙江举人；有文誉。崇祯时，官肇庆府同知。

　　明督师王应熊卒于毕节卫。

　　孙可望陷遵义。

　　龙门破，里人廖翰标以二幼子托从父，从容自缢（翰标，天启中举人；官江西新城知县）。

　　潮州山寨私拥赵王，北帅佟养甲、李成栋遣兵攻之；王即自归，薙发居孝光寺。会陈子壮致启于王，启未达而事泄；降北广州知府陆元玑受佟、李指，逼之。至元妙观，勒令投缳死。

　　二十六日（戊戌）

　　帝驾小艇上西峡。

　　丁魁楚深结太监王坤，得为首辅；用旧旗鼓苏文聘为内阁办事中书，昼夜出入计直，百司分给文武凭札。得广州警报，绝不示人。以事干者，现银减价四、五，诱人多就。有琼崖参将白斌托礼科李用楫之弟来营升总兵；来初受中书，见时事日非，且闻广信，因而观望。斌在海外，犹未及知；恐来为之不力，且禀揭直达魁楚促早就，云具名礼在中书李来处，来不知也。魁楚忽于暮夜遣人索斌贽，示禀揭，勒逼如数；来填八酒器、五十金。二十五日，朝见谢恩者，犹趋锵殿陛。忽肩舆出城，掠小艇驾上西峡，喧传帝已去矣；于是文武纷逐，各不相顾。侍郎汪光室与李来同舟，力众竞进；不知邻舟为帝座，几为触没。惟魁楚舂容雅度，绝不惶遽；渐移资入舟，瞠目而视，反若局外观者。盖魁楚于拥戴时早自为计，今且有异志矣。  
　 
卷十七

　　江阴云墟散人李本天根氏辑

　　丁亥（一六四七）、大清顺治四年（永明王永历元年、鲁王监国二年）春正月（癸卯）朔

　　永明王跸梧州，鲁王次长垣。

　　大清兵向肇庆，总督朱治■〈忄间〉走。王由梧州走平乐；大学士丁魁楚走岑溪、尚书王化澄走浔州。

　　帝舟次梧州，免朝贺；敕梧州知府陆世濂取库银五十两为挽舟雇夫费，将北进桂林。时丁魁楚惑于奸弁苏文聘，从梧西走岑溪；王化澄携中枢印走浔州。

　　十六日（戊午）

　　大清兵克肇庆，遣别将■〈犭旬〉高、雷、廉三府。

　　大清帅李成栋克肇庆，朱治■〈忄间〉降；随发副将杨文甫（一作大福）、张月领兵略高、雷、廉三郡。

　　鲁王进李向中兵部尚书。

　　时王驻跸郑彩营中，郑成功不欲奉监国，年号仍称「隆武三年」；海上遂有二朔。

　　大清兵追川贼至重庆，永明王巡抚马干出御，败死；遂入遵义。以饷乏，旋师。王祥等复取保宁二郡；樊一蘅再驻江上，为收复全蜀计，乃上善后事宜及诸将功状于王。王遂拜一蘅户、兵二部尚书，加太子太傅；王祥及杨展、侯天锡等爵有差。

　　大清兵入川，所至俱下。于大海退入于涪，袁韬去夔入黔之婺川，李占春避而东下：诸拥兵者皆瓦解，川地尽为清有。

　　二十九日（辛未）

　　大清兵入梧州，巡抚曹晔迎降。永明王欲走湖广依何腾蛟，瞿式耜、吴炳、吴贞毓等从；乃由平乐至桂林。

　　曹晔既降，令各属俱纳印；寻破南雄、韶州。

　　苍梧知县万思夔常蓄一龟，令人携之号于路曰：『降者如此』！及晔降，思夔大书其名于龟背，置之县堂；遁去。

　　大清帅李成栋别遣副将阎可义趋琼州。

　　鲁王禡牙出师，提督杨耿、总兵郑联皆以兵来会。进郑彩为建国公、张名振为定西侯，封杨耿为同安伯、郑联为定远伯、周瑞为闽安伯、周崔芝为平彝伯、阮进为荡虏伯；以僧寂惺为国师，总督恢剿军务。

　　周崔芝复海口，以参谋林钥舞、总兵赵牧守之。

　　二月壬申朔

　　鲁王以兵部尚书熊汝霖兼东阁大学士。

　　兵克海澄，以闽人洪有文为知县。

　　永明王至桂林，以吴炳、方以智为大学士，同瞿式耜入阁办事。炳仍掌兵部事，以智不至。

　　式耜肃殿陛、敕守御，联络湖湘、控制两粤；粤、楚用兵，易以策应。而王坤因肇庆失陷、北兵在梧，力劝帝幸楚。

　　遣使湖南慰劳何腾蛟，趣其兵入卫。

　　大清定南王孔有德、靖南王耿仲明、平南王尚可喜等率兵趋长沙。

　　王进才固守益阳，闻大清兵渐逼，还长沙。进才扬言乏饷，与狼兵将覃遇春哄，大掠；并及湘阴。大清兵至长沙，进才走湖北；何腾蛟不能守，单骑走衡州。章旷及张〔先〕璧走宝庆，堵胤锡走永定卫，马进忠遁五澳山中：长沙、湘阴并失。

　　初二日（癸酉）

　　鲁王兵攻漳浦，败绩。

　　孙可望、李定国等既陷遵义，贵州布政司使张耀急言于巡抚，请发兵民守御；巡抚以寡众不敌，难之。俄贼众奄至，耀率家众乘城击；贼攻城陷，执耀见其帅。帅与耀皆秦人，说之曰：『公若降，当用为相』！耀怒詈，不屈；贼亦怒，执其妾媵责之曰：『降则免一家死』！耀詈益甚，贼乃杀之，并杀其家属十三人（耀，字融我，三原人；举人）。

　　故兴宁知县吴子骐偕户部主事刘管、府同知杨元瀛等率乡兵扼贼，败之；贼来益众，战败被执，俱不屈死（子骐，字九逵，与管、元瀛俱贵阳举人）。

　　故户部郎中谭先哲、宁前兵备道参议石声和，俱平坝卫人，举人；阖门殉难。

　　初五日（丙子）

　　鲁王赐吴从鲁谥「襄愍」。

　　永明王以宗室朱寿■〈金林〉为右佥都御史，募兵云南（寿■〈金林〉，鲁府宗室也，家兖州。崇祯中，官云南通判）。

　　进吕大器少傅，代王应熊尽督西南诸军，赐剑便宜从事。

　　加吴贞毓太常寺少卿，仍掌选事。

　　大清兵复克海澄，鲁王知县洪有文死之。

　　大清兵救海澄，鲁王兵退入于海；海澄复五日，即失。

　　郑成功归自南澳，闻永明王已立于肇庆，文移用永历年号。时厦门、浯州为郑彩、郑联所据，乃泊鼓浪屿（厦门即中左所、浯州即金门厅，隶同安为两岛）。

　　初八日（己卯）

　　孙可望攻定番州，乡官顾人龙率士民拒守，杀贼甚众；城陷，大骂而死。

　　可望遂据定番州，休息士马。

　　永明王征四川文安之、云南王锡衮入阁。时孙可望等方由川、贵入云南，锡衮以道阻不能达，安之亦不至。

　　以周堪赓、郭都贤、刘远生等为六卿，丁时魁、金堡等为给事中。

　　远生原名广胤，赣州战败被执，系南昌狱中逸去；见隆武帝于汀州，复其官，遂以其字远生为名。

　　大清兵入廉州。

　　鲁王兵克漳浦。

　　初十日（辛巳）

　　大清兵袭平乐，分兵趋桂林；永明王大恐，会武冈镇将刘承胤以兵至全州，王坤请赴之。瞿式耜极陈桂林形势，请留，不许；自请留守，许之。乃进式耜文渊阁大学士兼吏、兵两部尚书，督师；赐剑便宜行事。

　　大清李成栋自梧州袭平乐，屠列鳌以精骑直犯桂林，兵薄阳朔；帝遂决意幸楚。适有自湖南来者，言湖广长、衡、永、宝四府地未有所属，宜亟取以资中兴基；吴炳以为可，瞿式耜上疏曰：『驾不幸楚，一师得以展布，自有出楚之期。兹半年之间，三、四播迁；民心兵心狐疑局促，如飞瓦翻手散而覆手合』。又曰：『在粤则粤存，去粤则粤危。我进一步，则人亦进一步；我去速一日，则人来亦速一日。楚不可遽往，粤不可轻弃。今日不遽往，则往也易；今日若轻弃，则更入也难。海内幅■〈巾员〉，止此一隅。以全盛视粤西，则一隅似小；就粤西恢中原，则一隅甚大。若弃而不守，即愚者亦知拱手送矣』。不听。又泣请曰：『东藩已失，所存惟桂林一隅；若复委而去之，武冈虽金城汤池，何能长久！臣本巡抚此地，愿与此地俱存亡』。帝乃以式耜留守桂林，各路兵马俱听节制。

　　大清兵入平乐，陈邦傅趋南宁；佟养甲改广东布政司，耿献忠为广西巡抚（献忠，陕西人；从阮大铖入闽、广）。

　　平乐、浔州相继破，桂林危甚。总督侍郎朱盛浓走灵川，巡按御史辜延泰走融县，布政司朱盛■〈氵调〉、副使杨垂云、桂林知府王惠卿以下皆遁；惟式耜与通判郑国藩、县丞李世荣及都司林应昌、李常瑞、沈煌在焉。永明王令兵部右侍郎丁元晔代盛浓、御史鲁可藻代延泰。

　　以瞿式耜麾下将焦琏为总兵。

　　封琏为富川伯。

　　封陈邦傅为思恩侯，守昭平。

　　十五日（丙戌）

　　永明王自桂林走全州。

　　司礼监王坤、锦衣卫马吉翔扈从，大学士吴炳等随行。

　　刘承胤以兵入卫。承胤，由小校，以何腾蛟荐至大将，称门生。已渐倨；腾蛟在长沙征其兵，承胤大怒，言『先调黄朝宣、张先璧军，皆章旷亲行；今乃折棰使我』！驰至黎平，执腾蛟子，索饷数万。子走诉腾蛟；腾蛟遣旷行，乃以众至。腾蛟为请于王，得封定蛮伯；且与姻：承胤益骄。

　　承胤入卫，颇尊朝廷。恶王坤弄权，疏逐之；面斥周鼎瀚仰寺官鼻息，不为礼（承胤，号铁棍）。

　　湖南道副使陈象明檄调土兵与陈邦傅连营，东至梧州榕树潭；遇大清兵战败，死之。

　　二十六日（丁酉）

　　平乐既陷，守将陈邦傅走柳州；北兵乘胜直上。帝在全州，命全州守将焦琏率所部兵尽入桂林为防御计。时琏驻责沙镇，闻命星驰往援。至甘棠渡，水涨，浮桥断；搜渔舟，次第得渡，以三月初十日抵桂林。

　　晋封皮熊定番侯，命提师还救贵阳；与孙可望战于龙里，克之。可望走云南，熊追至盘江弗及，留兵守之。

　　丁魁楚弃王走岑溪，辎重多，轴轳相属；为李成栋追获，魁楚遂降。成栋与有隙，录其家数百人杀之；魁楚乞一子，成栋笑曰：『汝身且莫保，尚求活人耶』？并杀之。

　　先是，魁楚知省城之变，即密遣人赍精金三千两、珍宝称是，当贿成栋；复将厚橐装入曰十哨舡，仍往肇庆度岁。至正月，迁延于岑溪，佯于城中修盖茅屋；实不欲登岸，静候广城消息。至二月初，金宝始达成栋；成栋曰：『正欲邀尔主仍为两广军门，急賷书去』。二十六日，魁楚于舟中得成栋手书，大喜；急移舟肇庆。成栋亦统兵相迎，握手道故，相见恨晚；魁楚长子通名先叩，情谊甚笃。临晚盛宴，指画岭表：『审度当朝东南半壁，惟吾两人撑拄。因订明日敢烦再摄两广篆，拜表即真亦在明晨』。将旗牌、符纛、敕印悉手付之。魁楚父子喜甚，当馈见面礼一万，珠宝称是；成栋亦有转敬，欢然而别。未及三更，成栋戎装秉钺昂坐将舡之露台，列炬如画，刀戟森立，唤取丁家老幼；魁楚方在梦中，以为到任何早，或者拜表出疏，当同跪也。又闻并请郎君，想亦另有以官之耶？肃衣而前，尚拟揖礼相趋；见成栋正位危坐，料局已变，亟曰：『乞饶儿子』！成栋云：『先斩儿子』！左顾，已献首级；随驱杀魁楚。当即拘其家人，分置各营；取其一妻、一媳、三女、二妾寝己舡舟中。精银八十万，金珠、犀宝三倍之；皆拱手而归之成栋矣。过舡时，有一扬州艳婢投水死（「谈往」）。

　　「明季遗闻」云：魁楚在岑溪，屯兵千余；清帅招之，不服。乃水陆设伏，大战藤江；丁兵败，魁楚中箭死之。

　　按成栋是时兵锋甚锐，魁楚止部千人，何能与之大战乎！况魁楚泊舟岑溪，已弃永明王如敝屣，欲尽忠谁何；而与大清兵大战，且以身殉之也？

　　「两广纪略」云：魁楚遗二孙，成栋发于标下将官为奴；见其自言姓丁，即挞之。「所知录」云：『后见魁楚一孙才数岁，为罗成耀子』。

　　三月壬寅朔

　　大清兵破阳朔。

　　永明王进刘承胤安国公，勋上柱国，赐尚方剑。承胤益坐大；忌何腾蛟出己上，欲夺其权。奏解腾蛟兵柄，召之入朝为户部尚书，专领饷务；王不许。

　　鲁王督师李长祥率兵进攻绍兴，不克。

　　初九日（庚戌）

　　大清兵至刘仙岩下，焦琏兵抵桂林；瞿式耜拊其背劳之，如家人父子。

　　鲁王遣安昌王华堞、林持钥义子林皋往日本国借兵，王自出御物为礼。先是，郑彩、周崔芝已通使日本，许之；故王再遣安昌。安昌用天朝金字红牌二，仪从甚盛；日本给送颇极丰美。过十余日，忽懈；且出慢语，速之归。安昌惊愕，不知其故。后有日本人至，言『尔明朝丧败，来我国乞师，当麻衰痛哭；何得尚盛其威仪！于是知尔明朝无人矣，故不发兵也』。朝臣无以对。

　　十一日（壬子）

　　大清兵薄桂林，以骑数十突入文昌门；登城楼，瞰瞿式耜公署。式耜方缓带从容，忽仰见城上铁骑驰骤；讶曰：『岂北兵耶』？急召焦琏拒战；式耜身立矢石中，与士卒同甘苦。积雨城坏，吏士无人色；式耜督城守自如，故人无叛志。先后战守三月，琏功最多；丁元晔、鲁可藻亦尽力焉。

　　北兵已冲入文昌门，焦琏部下悉因领粮散，一时不集；琏方裸，不及披甲，挟弓矢趋至城下。连发矢毙其二骑，琏亦被射中臂；拔箭又射，又毙数骑。骑奔，徙步追之。兵亦渐集，乘胜奋杀，连斫十数骑皆敌中号为冲锋陷阵者；敌气夺，遂大奔，追杀数十里。是役也，琏以三百骑破北兵数万，论者谓南渡以来武功第一云。

　　永明王兵科给事中陈邦彦约甘竹滩余龙围广州。初，赣州万元吉遣族人万年募兵于广，得余龙等千余人；未行而赣失，龙等无所归，聚甘竹滩为盗。他溃卒多附之，至二万余人。总督朱治■〈忄间〉招降之，既而噪归。及大清兵定广州、克肇庆，梧州败走，治■〈忄间〉杀丁魁楚，前驱抵平乐；王方自梧□、平乐走桂林，势危甚。邦彦乃说龙乘间围广州，而己发高明兵由海道入珠江，与龙会；且遗张家玉书曰：『桂林累卵，但得牵制毋西，浔、平间可完葺；是我致力于此而收功于彼也』。家玉以为然。然龙卒故无纪律，大清兵自桂林还救，扬言取甘竹滩，龙等顾其家，辄退；邦彦亦却归。

　　余龙等焚北舟于东莞，遂围广州。

　　大清巡抚佟养甲坚壁不出，檄李成栋还师御之。时先后举兵者，新会王兴、潮阳赖其肖。

　　张家玉与举人韩如璜结乡兵攻东莞城，知县郑霖降；乃籍前尚书李觉斯等赀以犒士。甫三日，大清兵至，家玉等败走；奉表永明王，进兵部尚书。

　　清帅佟养甲素闻家玉名，遣副使张元琳即家召之；家玉衣冠出见，责元琳以大义。元琳，故与家玉同为癸未庶吉士者也；归报养甲。养甲复飞书谕之；家玉答书云：『孔门高弟、太祖孤臣，如我家玉其人者，安可以不贤人之招招之乎？生杀荣辱，惟公命』！其师林洊力赞之，遂结乡勇何不凡、莫子元等入东莞，执新令郑鎏（「四藩纪事」）。

　　家玉闻李成栋且至，弃城；以舟师退屯■〈氵窖〉杜村。遣张元莹、陈瑞图奉表行在；进家玉兵部尚书，提督岭表军务。

　　孙可望屠沾益州。

　　十六日（丁巳）

　　刘承胤请封锦衣卫指挥马吉翔、郭承昊、严云从等为伯；御史毛寿登争之。吉翔怒，激承胤胁王杖寿登及刘湘客、吴德藻、万六吉于牙门外，承胤又力为申救得免，皆夺职。

　　承胤以扈驾功，请封掌卫事马吉翔文安伯、东司房郭承昊为遵化伯、西司房严云从为清江伯；寿登驳参『金吾无矢石功，何得援边镇例晋五等』！德藻、六吉继论之。吉翔疑疏出湘客，周鼎瀚复造蜚语为董卓、郭汜、李■〈榷，氵代木〉之说以激承胤；四人者几受廷杖。

　　承胤与吉翔内外交结，遂跋扈不可制；要帝幸武冈。式耜屡疏请驻全阳，不听。其逼杖四人者，亦以其主还跸桂林之议也。

　　陈邦彦遣门人马应芳（一作房）会余龙军取顺德；大清兵至，龙战败，应芳被执赴水死。

　　李成栋破余龙军，战应芳，败之；应芳死。

　　沙定洲执王锡衮至会城，诡草锡衮疏上永明王；言定洲忠勇，请代黔国公镇云南。疏既行，以稿示之。锡衮大恨，愬上帝祈死；居数日，忧愤卒。

　　二十九日（庚午）

　　孙可望陷曲靖，屠之。巡按罗国瓛方按部其地，与知府焦润生俱被执。可望欲降之，国瓛不屈；携至昆明，自刎死。润生亦死之（国瓛，嘉定人，崇祯十六年进士；润生，修撰兹子）

　　南宁知县陈六奇亦死之。

　　吉水邹文鼎偕从侄敬复与王宠合营，大清兵来讨，文鼎被获赴水死，敬解省论杀。宠急书「追剿王宠」于旗，大呼杀贼；复逸去。久之，大清兵始知其即宠也。

　　钱谦益投诚，大清授礼部侍郎，管内院学士事。寻以老病，乞归。又因江阴黄毓祺狱词牵连，被逮下金陵狱；事白得释。后游虎邱，衣小领大袖之服；一士前揖，问其何式？钱曰：『小领者，遵时王之制；大袖，乃不忘先朝耳』。士谬为改容曰：『公真可为两朝领袖矣』！

　　夏四月壬申朔

　　孙可望屠交水，遂由陆凉、宜良入云南，诈称黔国焦夫人弟来复仇；时滇民久困沙兵，喜其来，迎之。

　　可望在定番州，意欲入滇取沐府厚藏；及闻为定洲所取，拍案大惊曰：『此吾几上肉，沙定洲小寇，何得袭取之』！遂宵夜趋滇。至宜良，知县方兴祖迎之；贼喜，不入城。至云南，巡抚吴兆元等迎之。

　　天波夫人，南京东宁侯女弟也。

　　「五小史」云：隆武遣太监孙兴祖调沙兵入卫，犹滞云南；孙可望等至，谓兴祖曰：『朝廷远隔，不知滇事始末；若征沙兵入卫，是奖乱也。不如讨平逆贼，迎还沐公，使之引兵东向』。兴祖然之，传檄云南。

　　永明王拜揭重熙兵部尚书兼右副都御史，总督江西兵马；召募万余人，薄邵武败还。

　　重熙入闽次邵武，与大清兵遇；将士望风遁。兵部主事吴灏之率部将吴秉忠、郑鸣雷出战，大败；秉忠、鸣雷战死，灏之被执腰斩，重熙仅以身免。

　　初二日（癸酉）

　　余龙与大清兵再战于黄连江，败死。

　　福清诸生林化熙字皞如，义不薙发；闻周崔芝据海口、镇东，往就之，为捕者所获。械至福州，巡抚张存仁诘之；曰：『发肤不敢毁伤』！存仁曰：『尔书生，不知时变，为书所误；薙之，斯亦已矣！一介小儒，顾安所得忠义名耶』！与之小刀，坚拒不薙；存仁曰：『尔既硁硁自守，何不匿处山中；而招摇市井以自戕其生，宁得谓守身之孝子耶』！化熙曰：『闻海、镇恢复，因往观军容，冀相筹划耳』。存仁叱之，乃嗔目大骂；存仁不能堪，斩之。

　　高廉巡抚洪天擢以琼州降于大清。北兵欲入琼州，无舡过海，驻徐门一月。天擢以练兵措饷为名，在琼州苛敛几万金，擅杀数千人，航海降于李成栋；成栋仍以海道事，界之管理。

　　刘承胤遣兵五千援桂林。

　　孙可望入江州，知县周柔强率众屯抚仙湖之孤山；可望遣兵往击，尽歼之。

　　沙定洲闻孙可望至，解楚雄围去。

　　杨畏知追定洲至昆明，获其党张国用等磔之。

　　沐天波以兵属杨畏知，俾调练各土司兵马阨守诸隘。

　　孙可望陷富民，贡生李开芳偕其友王朝贺走。至松花坝，开芳自经；朝贺掩埋讫，亦自经。开芳妻及二子俱赴井死。在籍知县陈昌裔不受伪职，为贼杖死。

　　廉州推官张孝起举兵谋恢复；战败被执，妻妾俱投海死。孝起羁大清军中（初，廉州陷，孝起避海滨；至是举兵）。

　　孝起原名起，吴江人；为人孤峻无期，吴中之铮铮者也。「觚剩」云：『孝起字将子；崇祯三年举人，十三年特赐进士』。

　　永明王命贞忠营李赤心等攻荆州；月余，大清兵援荆州，赤心等大败。步走入蜀，数日不得食，乃散入施州卫，声言就食湖南。

　　初五日（丙子）

　　大清兵击张家玉，韩如璜战死；家玉走西乡，祖母陈、母黎、妹石宝俱赴水死，妻彭被执不屈死，乡人歼焉。

　　李成栋既杀余龙于黄连江，遂移师破■〈氵窖〉杜村。

　　昆明乡官孔师程纠合晋宁知州石阡冷阳春、呈贡知县嘉兴夏祖训、晋宁举人段伯美、诸生余继善、耿希哲起兵拒贼；李定国率众奄至，师程泛舟遁，阳春、祖训等俱死之。

　　夏祖训，字仲则，秀水学生；以贡，除呈贡知县。起义师失利，一城屠歼殆尽；祖训被刑最惨（黄孔昭「南归草」）。

　　永明王召朱天麟为礼部右侍郎，辞不至；疏请王自将为先锋，倡率诸镇，毋坐失事机。

　　有两王子浮海至舟山；黄斌卿沉之外洋，夺其资。

　　沙定洲御孙可望于革泥关，大败；遁归阿迷。

　　定洲遁归阿迷，遇可望于蛇花口；接战大败。

　　初八日（己卯）

　　孙可望分遣李定国徇迤东诸府。

　　大清兵临海口，鲁王参谋林钥舞、总兵赵牧死之；周崔芝退保火烧屿。

　　鲁王授鄢正畿兵科给事中。

　　黔镇总兵皮熊复贵州。孙可望入滇，熊由平越收兵复贵州（按皮熊初名罗联芳，守黔中；以范矿荐，授总兵。至是，可望入滇，贵阳不置一守兵；熊遂以其军入贵阳而据之，报称恢复黔省，驻平越）。

　　姚安举人席上珍闻孙可望等入云南，与姚州知州何思、大姚举人金世鼎据姚安城拒守。可望遣张虎攻陷之，世鼎自杀。上珍、思被执至昆明，入见可望，上珍不屈膝，可望呵之；厉声曰：『我大明忠臣，肯为贼屈耶』！可望怒，命引出斩之；大骂不绝，遂磔于市。思亦不屈死。

　　钱达走入太湖，纠合黄蜚、吴易旧部往来湖海郡县。大清兵邀击之，屡为所败；乃湮塞太湖诸口以困之。达困久粮绝，兵士死者过半。将潜入海趋郑成功营，渔人告诸大清兵遣舟师截之，大呼曰：『请见钱将军』！达知不免，跃过敌舟，厉声曰：『大丈夫死事耳』！至苏州，大清巡抚土国宝羁之大第，使骑环守之，知县朝夕候视。忽一楼舡至，报曰：『钱夫人来视将军』。骑引之入，则达妻杨氏、妾王氏也。居一日，妻留，妾与诸媵婢复去；骑问之，达曰：『吾遣妾往太湖传谕诸部解散耳』。骑信之，送至湖口。越二日，达置酒召守、令饮，其妻亦出；达与妻南向坐，守、令东西向坐。酒半，妻拜而入，即赴井；守、令大惊，遣人急救，达止之。诘旦，达语骑曰：『汝等各担土三石来，当厚赏』。诸骑欣然，担土至；达使填井，达亲以石覆之，拜而祀之。数日后，械至南京，见大清总督郎某，抗骂不屈。绝粒数日，骑以参液置酒中饮之，不死。械之至京，命械还华亭斩之。行次山东，死。妾返太湖，亦自缢。

　　十四日（乙酉）

　　李定国陷晋宁州，屠之。

　　张肯堂为周崔芝所忌，别崔芝北发，抵舟山。

　　桂林署中有一室，封锁既久；瞿式耜欲顾之，左右不可曰：『室中有怪，开之伤人』！式耜竟顾之，但见尘埃满室，中无一物。入夜，式耜绯袍南面坐，案列巨烛，隶役八人侍立；更余，八人者大惧，面如死灰；式耜命之退。危坐三鼓，一红袍怪至前；式耜正视之，怪渐缩小，入地不见。刻间梁上大振一声，式耜仰视之，见一面与目甚大；目摄之，不作一语。已而渐小渐下，细如豆粒，掷于案上。式耜纳之笔管，以指捺其两端；怪在管中大言曰：『吾久居此地，与汝无隙；汝何得相侵！若不释我，必祸汝』！刺刺不休，式耜默然不应。怪无如何，因哀求曰：『释我，后不敢在此为祟矣』！式耜亦不应。久之寂然，式耜意其已死；忽复云：『吾适至汝家杀汝母』！式耜心动，顾之无踪。急遣人星夜驰归访母，竟无恙；怪亦遂绝。

　　十六日（丁亥）

　　大清松江总兵官吴胜兆，故降将也；复谋叛，苏州举人杨廷枢因其客以怂恿之。副将詹天祥、都司高永义执胜兆等，诛之（廷枢，字维斗，与徐汧善，有重名；汧死难，廷枢遁在邓尉山中）。

　　有白党降将周谦者，稍知文墨；胜兆昵之。因通舟山黄斌卿，令举兵内向；故给事中陈子龙、举人殷之辂、诸生张宽等公与其谋。斌卿约于四月十六日兵至；而海舟非风不行，连日北风大作，舟不能至。海防同知杨之易、推官方重朗知其谋，潜移书于总督洪承畴，言胜兆反状；承畴不之信，即以其揭下胜兆。胜兆大惧，十五日夜半以令箭提之易、重朗至，杀之；意明日舟山兵必至也。天既曙，城外寂然；副将詹天祥知事不济，即同都司高永义率兵入，执胜兆杀之，按诛将校十七人（周谦，「成仁录」作周天，嘉兴人）。

　　之辂官中书舍人；逮至南京，洪承畴见之曰：『汝是明朝都大的官，作谋反大逆的事』？之辂如其言报之。承畴无以答，令与宽骈斩于市（宽字子服，华亭人）。

　　有周长吉者，亦连染入案；当事者鞫之，长吉曰：『吾与詹世勋谋叛，非胜兆也』。于是长吉、世勋俱论死（世勋，即天祥）。

　　徐石麒子尔榖率众持粮依胜兆，事败死之。妻孙氏闻讣，自投于河死，直立不仆。翁莫、董刚俱见捕杀（刚，尚书其昌孙）。刚妻赵氏没入官，自言良家子，义不受辱；触阶而死（尔谷，一作式榖）。

　　长洲戴武功、平湖陆瞻佝并死之。

　　子龙知事败，将遣夏发英至嘉兴，约同志复起兵；家童毛泰被执，其谋尽泄（发英，字宝沐，嘉兴诸生）。初，子龙与吴易谋起兵，遣发英至绍兴条陈策应机密；鲁王录其勤劳，授行人司行人。胜兆通舟山，亦遣发英。至是，为大清兵所执，死之。

　　川贼至广通，故浑源州同知张朝纲与其妻冯并缢；子诸生耀葬亲讫，亦缢。

　　孙可望与刘文秀西略，杨畏知御之于启明桥；战败，投水不死，踞而骂。可望与畏知同乡，甚重之；下马慰之曰：『闻公名久矣！吾为讨贼来，公能共事相与匡扶明室，非有他也』！畏知瞪目视之，曰：『绐我尔』？可望曰：『不信，当折矢誓』！畏知曰：『果尔，当从我三事：一不得仍用伪「西」年号，二不得杀人，三不得焚庐舍、淫妇女』。可望皆许诺。乃与至楚雄，略定大理诸郡，使刘文秀至永昌迎沐天波。迤西八府免屠戮，畏知力也。楚雄举人杜天祯闻畏知战败，即自杀。畏知降，可望遂以为巡抚。

　　十八日（己丑）

　　黔国城中人执阮韵嘉、袁士弘槛送楚雄，诛之（韵嘉、士弘，与沙定洲阴结为内应者也）。

　　李定国逼河西，四川巡抚耿廷箓赴水死；妻杨氏被执，不屈死。

　　永明王授甘永兵科给事中，出赞何腾蛟军事（永，永新人；崇祯壬午举人）。

　　二十四日（乙未）

　　大清兵至松江，执陈子龙（子龙与夏允彝同负重名；允彝死，子龙念祖母年九十，不忍割，遁为僧。寻受鲁王部院职衔，结太湖兵欲举事；事露被获，乘间投水死），狱词连及允彝子完淳、兄之旭。完淳下吏，谈笑自如，作乐府数十阕；临刑，神色不变。之旭作绝命词，从容谒文庙，自缢复圣位旁（完淳，字存古，七岁能诗文；死时，甫十六。之旭，字符初）。

　　子龙被执于富林；既死，犹戮其尸。子方五岁，亦论死。狱词连及嘉善钱栴、昆山顾咸正、嘉定侯岐曾、长洲刘曙、松江夏完淳、之旭等数十人；完淳，栴婿也。栴尝与吴易合谋，藏子龙□，论死。临讯，辞气不振；完淳厉声曰：『昔日者，公与陈公子龙及完淳同时歃血，上启监国，为江南举义倡；江南人莫不踊跃。今与公慷慨同死以见陈公于地下，岂不奇伟大丈夫哉』！栴曰：『吾死固当；子少年，何为不求死耶』？完淳笑曰：『宁为袁粲，不作褚渊？丈人何相视之轻也』！洪承畴见其年少，欲宽释之；谬曰：『童子何知，岂能称兵叛逆；误堕贼中耳。归顺，当不失官』！完淳厉声曰：『吾尝闻洪亨九先生，本朝人杰；松山、杏山之战，血溅章渠。先皇震悼、褒恤，感动华夷；吾常慕其忠烈。年虽少，杀身保国，岂可以让之』！左右曰：『上坐者，即洪经略也』！完淳叱之曰：『亨九先生死王事已久，天下莫不闻知；曾经谕祭七坛，天子亲临，泪满龙颜，群臣莫不呜咽。汝何等逆贼，敢伪托其名以污忠魄』！因跃起奋骂不已。承畴无以应，惟色沮气丧而已。栴竟与完淳同死。岐曾，峒曾弟，字雍瞻，太学生；咸正，字端木；曙，字公旦：俱坐死。

　　笪君甫，失其名，松江府胥也；亦见捕。论死，笑曰：『我一介小人，今日得与士大夫之列为忠义而死，死犹生也』！临刑，神色不变。

　　李定国徇临安，沙定洲部目李阿楚拒战甚力。定国穴城置炮，炮发城陷，遂入；驱城中官民于城外白场杀之，凡七万八千余人，斩获不与焉。进士廖履亨赴水死。当是时，皆意定国破临安，必袭阿迷、取定洲；乃仅掠临安子女而去，所过无不屠灭。

　　五月（辛丑）朔

　　永明王驻武冈州，改曰奉天府。刘承胤挟帝归武冈，政事皆决于承胤。

　　承胤闻桂林之捷，恐粤西渐安，帝将返桂林；遂劫帝移跸武冈，以州署为行宫。

　　沙定洲归阿迷，屯兵洱革龙；且借安南援自固。

　　洱革龙，定洲老巢也。有九山最险，峒名溪乌。其外巢曰大庄，夷蛮黑老虎踞之；每战口衔大刀，所向无前。刘文秀围之不下；李定国益兵攻之，始杀黑老虎。

　　张先璧奏劾刘承胤专擅，何腾蛟和解之。承胤闻先璧提兵至宝庆，惧；复请命腾蛟督诸镇兵守衡州。

　　超拜傅作霖兵部左侍郎掌都事。

　　擢李干德兵部右侍郎兼右佥都御史，巡抚川南。

　　初五日（乙巳）

　　永嘉诸生叶尚高不薙发死。尚高，字留立，一字天章；义不薙发。日荷一竿，竿系一笔、一带、一镜、一网，示「毕竟带网巾」意；高冠大袖，摇曳市上。大清知府吴某执之，尚高吟诗曰：『北风袖大惹寒凉，恼乱温州刺史肠；何以蜉蝣易生死，得全楚楚好衣裳』。吴以为癫生也，释之。二月上丁，尚高持芹一束、水一盂，至文庙祭孔子；读祝词曰：『呜呼！天兮何忍！呜呼！人兮何辜！呜呼！斯文兮几于丧；呜呼！吾道兮从而污。吾师乎！吾师乎！曾泰山之已颓，而林放之不如乎』？读罢，痛哭不去。吴至，复执之；尚高大骂，系之狱。谓人曰：『重五，屈大夫怀石自沉之日也；吾可以死矣』！及晨，沐浴赋诗，仰药死。刘承胤闻李赤心欲就食湖南，惧为所并；计非堵胤锡不能御。乃加胤锡东阁大学士，封光化伯，赐剑便宜从事。胤锡疏请，得给敕、铸印赐秦中举兵者；时颇议其专。

　　李定国屠昆阳、呈贡、归化，杀数十万人；且尽杀临安所掳妇女数千人于路。

　　初六日（丙午）

　　鲁王命定西侯张名振等率兵援松江，败还。吴胜兆致血书于名振，请援；名振奏请于王，给敕一百道，令张煌言监其军、任文正副之。赐徐孚远一品服，充行人司行人。自岑江联■〈舟宗〉三千余号、兵四万有奇，北至福山；会飓风大作，全军覆没，名振、煌言仅以身免，弟名斌为大清兵所擒，被杀。孚远、文正以殿兵，不败。

　　卢鼎守衡州，张先璧提兵突至，大掠；鼎不能抗，走永州。先璧遂挟何腾蛟走祁阳，又间道走辰州；腾蛟脱还，走永州。

　　大清兵至衡州，郝永忠遁。守将黄朝宣降；数其罪，支解之，远近大快。

　　腾蛟标下总兵李凌虹被执，死之（凌虹，瑞州人。初从杨廷麟起兵；廷麟败，入楚）。

　　腾蛟退保永州，从者惟滇将赵印选、胡一青等数人。

　　张家玉至西乡，西乡大豪陈文豹奉之取新安、袭东莞、战赤冈；未几，大清兵大至，攻数日，家玉败走铁冈，文豹等皆死。李觉斯怨家玉甚，发其先垄，毁及家庙，尽灭家玉族；村市为墟。家玉过故里，号哭而去。

　　家玉攻新安，新安令走；以诸生陈太赤领县事。

　　家玉父兆龙、弟家珍为人藏匿，觉斯不得踪迹而免。

　　陈邦彦乘大清兵攻张家玉于新安，乃弃高明，收余众徇下江门据之。初，广州之围也，大清兵知谋出邦彦；求其家，获妾何氏及二子和尹、虞尹厚遇之，为书招邦彦。邦彦判书尾曰：『妾可辱之，子可杀之；身为王臣，义不顾妻子也』。

　　佟养甲得邦彦判诸尾语，义之，仍善待其妾及二子。后郡绅李皇一、举人杜璜举兵攻肇庆，乃杀之；璜等亦败死。

　　孙可望至大理，龙在田、许明臣降。

　　十二日（壬子）

　　永明王赠万元吉大师、上柱国、光禄大夫、建极殿大学士、吏部尚书、进贤伯，谥「文烈」；谕祭十二坛、谕葬，建特祠，又从祀周濂溪祠；子象玄、象赤、象黻，俱荫锦衣卫指挥佥事世袭。杨廷麟以下恩恤有差。

　　赠杨廷麟新涂伯，谥「文正」。

　　赠黎遂球太仆寺卿，与万元吉等建五忠祠于赣（王隼「岭南诗纪」）。

　　定安诸生吴履泰，字亨茹；丁父艰，以衰绖起兵。倾资召募，得壮勇三千、黎人六千，誓师文庙，水陆分三道进；与大清兵战于买万、长坂大捷，斩获千计。次日黎明，大清兵以铁骑夹击，履泰兵遂溃；谓其弟履节曰：『吾力尽矣！事之不成，天也！汝可归葬先人，毋使暴露』！大呼「崇祯先帝」，抱石投海死。其甥王蔚文从之。邑人私谥曰「端烈先生」。

　　永明王召李若星为吏部尚书；未赴遭乱，死于兵。

　　十四日（甲寅）

　　刘承胤所遣援兵至桂林索饷，瞿式耜括库藏不足，捐橐金万两；妻邵捐簪珥佐之。兵卒不肯出，与焦琏兵主客不和，哗而斗；击伤琏，大掠城中而去。式耜檄诛为首者二十余人，疏劾承胤驭兵无律状。十五日，琏兵亦出城，赴黄沙镇。

　　大清恭王孔有德、淮王耿仲明、治王尚可喜由湖南进取全州。

　　永明王进杨乔然总督四川。

　　右佥都御史朱寿琳至云南，值沙定洲之乱，兵不能集。孙可望至，知不免；张麾盖，往见之，行三揖礼曰：『谢将军不杀、不掠之恩』！可望胁之降，不从；系于他所。使人诱以官，终不从；从容题诗于壁。或以诗报可望，遂遇害。

　　何腾蛟甫至永州，卢鼎部将复大掠；鼎走道州。腾蛟与侍郎严起恒走白牙市，章旷亦来会。初，傅上瑞劝腾蛟建十三镇以卫长沙；至是，皆为盗贼，为湖南大害。

　　二十五日（乙丑）

　　大清兵侦知桂林兵变，复攻围之。焦琏闻报，从白石潭回桂林；与大清兵战，退屯阳朔。会陈邦彦等攻广州，大清兵引而东。

　　大清兵大集平乐、阳朔之众，号召土贼、猺贼，蜂拥而至。琏急回桂林，部署略定，北兵已薄城下，营于文昌门外。时方积雨城坏，百计攻之；琏裹创被甲，督诸将分门扼守。副将白文坚、白贵守文昌门，式耜用西洋铳击杀数骑，势稍却。翌日黎明，琏与贵等未及蓐食，遽开城门出战；掩其不备，击杀数千人。自辰抵午，琏呼曰：『兵腹枵矣！奈何』！式耜急，括署中米蒸饭，缒城下分哺再战。日脯雨未息，收兵；明日复战，士气百倍，北兵大败，尽弃甲仗奔，孔有德几为焦兵所获。琏副将马之骥隔江复发大炮助其声势，遂乘胜追击数十里，斩级数千。初，北兵分路；一从白木岭来，不知前兵已败。之骥乃急驰渡江，未登岸，敌争迎击；之骥运槊大呼，连杀二人，皆奔窜，复追杀二十里而还。自是北兵丧胆，不敢复窥桂林矣。琏骁勇善战，得士卒心；久留于桂，受式耜国士遇，故连战克捷。

　　吕大器至涪州，与将军李占春深相结；他将扬展、于大海、胡云凤、袁韬、武大定、谭弘、谭诣、谭文皆受约束。

　　贝勒平浙、闽，旋师北上。行至处州青田，闻刘基仙人，其墓中必有异；发之，墓中多设机械，被伤多人，止一空棺。复得一碑，有记云：『顺治三年半，天禧复二春；天下犹未定，如何开我坟』？碑阴又云：『贝勒、贝勒，所向无敌；生在满洲，死在浙直』。贝勒见之，因忧悸发病死。

　　怀集县丞徐定国向匿山中，誓不薙发；引兵复怀集县。

　　永明王以鲁可藻巡抚广西。可藻，和州人；以明经，知新城县。政最，擢御史。瞿式耜叙军功，特授是职。

　　焦琏复阳朔及平乐。

　　雷州守将黄海如杀大清所置知府赵最、李宣国；高州府乡兵逐大清所置官，复其城。

　　六月庚午朔

　　永明王密遣中使召何腾蛟于白牙，令入武冈除刘承胤；腾蛟以兵事属章旷，走谒王。王及太后皆召见，告以承胤罪；腾蛟固无如承胤何也。

　　李干德入蜀，其乡邑已陷、父亦被难，无所归。诸将王祥、杨展、袁韬、武大定、李占春、于大海各拥兵自雄，惟韬勇悍可用；干德力说之，攻佛图关，复重庆。

　　封瞿式耜临桂伯、焦琏新兴伯，丁元晔等进秩有差。

　　式耜力辞伯爵；疏云：『本朝封拜文臣，自王威宁、王新建外，指不多屈。或怜臣死守孤城，谓省会无虞，不妨破格以行鼓励；其如贻笑四方何』！不拜。

　　进傅作霖兵部尚书。作霖从王至武冈，与刘承胤善；故骤迁。

　　张同敞闻汀州破，依何腾蛟于武冈。

　　温州总兵忠威伯贺君尧航海朝鲁王，黄斌卿杀其全家，夺其舡五十号。初，君尧帅温州。温破，入闽；后复至温之玉环山，收其渔税。至是，挟重赀来舟山。其标将欧兴与君尧有隙，潜告斌卿杀之而取其赀。

　　湖南巡抚章旷卒于永州。旷自祁阳移驻永州，见诸大将拥兵，闻警辄走；抑郁而率。

　　大清兵入永州。

　　太妃刺血书诏，召古泥总兵侯性入卫；性遣部将谢复荣率五百人至。

　　何腾蛟无兵，命以赵印选、胡一青兵隶之。及辞朝，赐银币，命廷臣郊饯；刘承胤伏千骑袭腾蛟，印选卒力战，尽歼之。腾蛟乃还驻白牙。

　　瞿式耜请告，疏曰：『自二月十五日移跸之后，以迄五月二十九日，凡百有六日。此百六日中，遇变者三，皆极危险、万死无一生之望者。变故当前，总拚一「死」字；亦遂不生恐怖、不起愁烦。惟是，臣之病不徒在身而在心、不徒在形而在神。身与形之病可疗也，心与神之病不可疗也』！又曰：『臣所取依者皇上，皇止驻全，犹有见天之日；驾既幸武，臣复何望哉！请再返跸全阳』！不听。

　　黄斌卿攻宁波，不克。甬东诸生华夏、屠献宸、董德钦、王家勤、杨文琦、举人杨文瓒使人走舟山约斌卿入，愿为内应；斌卿诺之。夏等又结海滨义旅王翊、王江，具帛书邀之，为侦者所得；邑绅谢三宾又讦夏等以实之。夏等入狱，而岛师始至，泊桃花渡；仰视城上，寂无举动。城上随发大炮击之，即退。当事者诘夏之同谋；夏慷慨对曰：『此时更有何人；无已，则太祖高皇帝、崇祯先帝耳』！当事者曰：『然则汝帛书所谓「布置已定」者，何耶』？夏曰：『直为大言以鼓动人心耳』。当事者利三宾财，亦诬以同谋，令扳引之；夏曰：『若谢三宾者龌龊鄙夫，建义之事胡可假之』！三宾在旁，抟颡以谢。夏等皆论死。

　　华夏等既死，夏继妻陆氏结帨于梁，引颈就缢；身肥重，帨绝堕地。时炎暑，流汗沾衣，乃坐而摇扇；谓人曰：『余且一凉』！既复取帨结之而尽。杨文瓒妻张氏纫□文瓒首，棺殓毕，即盛服题绝命诗，遍拜族戚，吞脑子；不死，以佩带自经而卒。杨文琦妻沈氏，亦自缢。有司闻三妇尽缢，遣丐妇四人至屠献宸家，防其妻朱氏甚严；朱不得间，阳为欢笑以接之，且时时诮三妇之徒自苦也。数日，防者稍懈，因谓之曰：『我将一浴，汝侪可暂屏』！丐妇听之。遂阖户自尽。时称「甬上四烈妇」。

　　王翊入四明山。四明在汉、晋以前，通谓之天台。后分天台为四明，周围八百里连山迭嶂，峻险之极；山之心为大兰山。

　　黄斌卿既返，甚悔其一出；乃刻意为保聚之计：限民年十五以上，即充乡兵；男子死，妻不得守制；年六十无子者，收其田产，别给口食。初，舟山之田强半属内地大户；至是，尽籍为官田。总计合山之田官居其二、民居其一，斌卿欲一并收之如土司之法，为不侵、不叛之岛夷而已。

　　秋七月庚子朔

　　永明王用廷臣荐，改授张同敞侍读学士。刘承胤恶之，言翰林、吏部、督学必用科甲；乃改尚宝卿。

　　以范文光为右佥都御史，巡抚川南；安绵道詹天颜巡抚川北（天颜，龙岩人；起家选贡生）。

　　召户部侍郎严起恒为礼部尚书兼东阁大学士，同吴炳入阁办事；起恒仍领钱法。

　　起恒为人清介和惠；虽非戡乱才，然一尘不染，颇为藩镇所畏服。时王化澄亦至，协理阁务。

　　堵胤锡疏劾刘承胤兵袭何腾蛟之罪。

　　大清将王得仁攻泸溪，破之；下令族泸之丁、傅、魏三姓家。魏一柱遂弃妻子走闽。

　　郑成功攻海澄，不克而还。

　　南海陈子壮起兵九江村，兵多蛋户、番鬼，善战；乃与陈邦彦约共攻广州，结故指挥使杨可观等为内应。子壮先至谋泄，可观等死；子壮驻五洋驿。

　　初，佟养甲勒令陈子壮、何吾驺薙发；子壮归所居九江村，起兵。邦彦密约子壮再攻广州，水陆并进；结降北原任广州卫指挥杨可观、杨景烨为内应。又收花山盗三千，使诈降广城，以守东门；约以七夕三鼓内外并起。子壮锐而轻，先期二日以舟师三百薄城，城中不敢应；又张檄者为养甲所获，其谋遂泄。可观等被杀，并坑花山盗之守门者；都司郭瑶亦与其谋，养甲以故人释之。

　　旧辅路振飞赴永明王召，卒于途。

　　初七日（丙午）

　　陈子壮驻兵五羊，陈邦彦军亦至；谋伏兵禺珠洲侧，伺大清兵还救会城而纵火以焚舟。子壮如其计，果焚舟数十；大清兵引而西，邦彦尾之。会日暮，子壮不能辨旗帜，疑皆敌舟也，阵动；大清兵顺风追击，遂大溃。长子上庸战殁。子壮退保九江村，邦彦奔三水。

　　邦彦约子壮：『青旗而朱斿者，我军也』。日暮，子壮不能辨。时李成栋攻张家玉于新安，得广州警报，引兵还至禺珠洲为火所焚，急引而西；而子壮阵乱，养甲登城发巨炮击之，毁其舟。北风大作，养甲出兵追之；子壮大败于白鹅潭。

　　大清以一知府守永州。副将周金汤瞷城中虚，乘夜鼓噪而登；知府出走，金汤遂复永州。

　　八月己巳朔

　　鲁王阁部熊汝霖署杨履圜为兵部职方主事，入山召募。有宋琳者佯与约结，泄其谋于大清镇帅杨某；履圜被执，不屈。帅鞫之，但言『不愿作两朝人物，事之有无不必问也』！系之狱，卒被杀。妻蔡氏赴井，婢抱持之曰：『腹中有妊；倘祸不及家人，幸生男，则杨氏有后』！蔡氏乃止（履圜菜民，海澄人；贵州按察使联芳子也）。

　　故御史麦而炫破高明，迎陈子壮；以故主事朱实莲摄县事（而炫，字章闇，高明人；进士。实运，字子洁，举人；子壮邑子也）。

　　李成栋追子壮至九江村，子壮弃九江村入高明；与而炫、实莲婴城固守。

　　孙可望征诸土司钱粮、夫役，多负固守险不服。有昆明诸生金公趾者上书于可望，言『滇、黔土司受沐氏恩威三百年，故凡有征调，朝呼夕至。今若早迎沐公回省，与之共事；此为上策』。可望得书大喜，即遣使往迎；以公趾为兵部倘书。

　　张家玉在道集众得数千人，取龙门、博罗、连平、长宁，遂攻惠州，克之；还屯博罗。

　　初六日（甲戌）

　　焦琏既复阳朔、平乐，叛将李明忠方据浔以窥柳，闻之宵遁。

　　清远指挥白常灿（一作白曹灿）以城迎陈邦彦，邦彦乃入清远；大清兵来攻，与诸生朱学熙婴城固守。邦彦自起兵，日一食、夜则坐而假寐，与其下同劳苦，故军最强；尝分兵救诸营之败者。至是，精锐尽丧，外无援兵。越数日城破，常灿死。邦彦率数十人巷战，肩受三刃不死；走朱氏园，见学熙缢，拜哭之。旋被执，馈之食，不食；系狱五日，被戮（白常灿杀守道于华玉、知县张应斗以迎邦彦）。

　　邦彦巷战而败，索笔题壁曰：『无拳无勇，何饷何兵！联络山海，喋血会城。天命不佑，祸患是撄；千秋而下，鉴此孤贞』！遂赴水。大清兵出之，槛送广州狱，不食；惟慷慨赋诗，有『大造兮多艰，时哉不我与！我后兮何之，我躬兮良苦』之句。闻者悲之。

　　邦彦被砾，监刑者视其肝，肝忽跃起，扑监刑者面，遂惊悸数日死。

　　川贼逼师宗州，署州事云南都司经历徐道兴集士民，谕之曰：『力薄兵寡，不能抗贼；吾死分也。若等可速去』！民请偕行，道兴厉声曰：『卦疆之臣死卦疆，吾将安之』！众雨泣，辞去。署中止一仆，出俸金二锭，授之曰：『一以赐汝，一买棺殓我』！仆大哭，请从死；道兴曰：『尔死，谁收我骨』？仆叩头号泣而去。及贼入署，令出迎其将；道兴大骂，掷酒杯击之，骂不绝口，遂被杀（道兴，睢州人）。

　　二十五日（癸巳）

　　大清兵由宝庆直趋奉天城外，马吉翔等挟永明王走靖江州（一作象州）；刘承胤议迎降，傅作霖勃然责之；承胤遣使纳款。大清兵入城，作霖冠带坐堂上；承胤力劝之降，不从，遂被杀。妾郑氏有殊色，被执；驱之过桥，跃入水中死。参将谢复荣战死。严起恒从王不及，避难万村。

　　留守瞿式耜复疏请还桂林，昭告兴陵；有旨：『择日返跸』。而大清兵已定长沙、破衡州，由宝庆直趋武冈州南。时守兵皆在城北，迅不及支，一战而败；阖城人民斫北关，弃釜爨而走。帝奉两官踉跄出北关，百官星散；中宫嫡妹年及笄，与母同舆出城，俱迷失无踪。刘承胤举城降，且为大清兵乡导。帝恐乱兵自全州、灌阳由大路抢桂林，乃从间道至靖州。

　　永明王命大学士吴炳扈王太子走城步，吏部主事侯伟时从之。

　　刘承胤引北兵追蹑帝驾，且悬牌示谕内外：『有知永明王所向者赏万金』！时帝与承胤相距三里，扈驾参将谢复荣请帝疾驰，而身率五百人断后；与追骑战死王家堡。帝觅小舟二，与三宫共载而去。

　　承胤祖母李氏年八十，投水死。子起鹍年八岁，为孔有德所杀。

　　承胤拥重兵，颇健斗。爱恋子女、玉帛，惟恐失之；故出降。

　　二十七日（乙未）

　　吴炳、侯伟时扈王太子至城步，城已为大清兵所据，遂被执；送衡州。炳不食，自尽于湖山寺，伟时亦死之。

　　皇子甫匝月，并乳母樊氏俱失之。炳被逼，薙发。时傅作霖被执不屈，械项游营；遇炳乘高车至，呼曰：『尔内阁耶，何不识廉耻至此』！炳惭，归而自缢。

　　大清兵攻龙泉，郭应诠设伏败之；而裨将刘文煌为内应，引大清兵入城，应诠兄弟皆被执。应诠投岩下不死，刘一鹏欲降之，不从；扼吭死。应衡至吉安，一鹏饮以酒，令薙发；应衡碎饮器嫚骂，凿齿断臂以死。应煜至南昌见董学成，唾而骂之；抽肠死。

　　川贼议尊孙可望为国主，以干支纪年，铸「兴朝通宝」钱。杨畏知愤甚，有所许，辄抵掌谩骂；可望数欲杀之，李定国、刘文秀保护得免。

　　诸贼将欲推李定国为主，王尚礼不从；乃推孙可望为平东王、李定国安西王、刘文秀抚南王、艾能奇定北王。建四王府，毁呈贡、昆阳二城为之。可望号东府、定国号西府；可望妄自尊大，使定国等皆从排门入，执人臣礼。定国不能堪，倔强有言，每事与之扞格。

　　孙可望等在云南建立太庙祀张献忠，称之曰「老万岁」。凡有大事，必先告庙而后行。后永历至滇，虽建立明祖太庙，遇朔望、吉日祭祀毕，即遣大臣诣张庙行礼。

　　铸钱分大小四种：当银一两、一钱、一分、一厘。凡上纳钱粮、放给俸饷以至民间一切贸易，皆通用之；有不遵行者，罪死。初行日杀百余人，久之杀十数人，或剥皮以徇；钱法乃大行。

　　鲁王亲征，会郑彩、周瑞、周崔芝、阮进之师攻福州，败绩。

　　帝与太后、中宫乘骑，马吉翔等步从，三日不得食。至一士人家，供神宗像，与帝貌类；帝且拜且泣。士人夜梦有天神降其家，诸天神悉从，有二学士侍侧；一髯而魁梧、一秀而瘦杰。士人梦中以师方以智貌类瘦杰者，奇之；及见帝南面坐，自揣曰：『得非今上耶』？跪而进膳，帝受之。乡人环视，各具鸡黍以献；吉翔逐一慰劳。翼日，土司车佑庀器用、具卒乘来迎，献黄金刀。

　　刘承胤遣降将陈友龙招黎平参将降大清，旷不从；已而城破，旷死之，友龙遂尽劫何腾蛟眷属以去。

　　永明王由靖奔柳，道出古泥；总兵侯性、司礼监太监庞天寿率舟师迎王宫眷、内竖。会大雨，狼籍泥淖中，饥饿无人色；性供张、储峙皆备。王喜，封性商邱伯（一作祥符侯），以天寿代王坤掌司礼监印。

　　鲁王兵克连江。

　　大清兵逼沅州，巡抚傅上瑞出降。上瑞性反复，弃何腾蛟如遗。

　　辰沅道李之驹冠服坐堂上，曰：『死不避难，臣职也』！遂被执，死之（驹，沅州平溪卫人；崇祯癸酉举人）。

　　堵胤锡走永顺土司。

　　蜀中诸将大会，袁韬以位高坐李占春上；占春怒韬，并怒李干德，欲袭取之。干德占星气有异，走匿山谷间。占春袭韬不克，搜干德舡，取其孥而返；寻还之：诸将益相猜忌。

　　鲁天召钱肃乐为兵部尚书、林汝翥为兵部右侍郎，以高绩为光禄少卿（绩，字无功；绍兴人）。

　　桂林城中止焦琏一军，何腾蛟以赵印选、胡一青为之助；而大清兵下永州，南安侯郝永忠拥众万余还桂林，与琏兵斗。会宜章伯卢鼎兵亦至，何腾蛟与严起恒、刘湘客、瞿式耜调剂之，议分地给诸将，使各自为守，遣琏、永忠、鼎、印选、一青分扼兴安、灵川、永宁、义宁诸州县。

　　堵胤锡赴贵阳，抵遵义，乞师于皮熊、王祥。

　　九月戊戌朔

　　永明王在柳州，严起恒间道往从之。

　　瞿式耜请王回桂林。

　　式耜疏言：『三百年之土地，仅存粤西一线。返跸收复号召，联络粤师出粤，以恢江、赣；楚师出楚，以取武、荆。且粤西山川形胜、兵马人情，俱有可恃；年时丰稔，飞挽有资』。王三敕召留守，不赴；复疏言：『柳州猺獞杂处，地瘠民贫，不可久驻；庆远壤邻黔、蜀，南宁地逼交夷，不可远幸。迩来将士瞻云望日，以桂林为杓枢；道路臣僚疲趼重■〈尔上虫下〉，以桂林为会极；江、楚民情，以桂林为拯救之声援。腾蛟与永忠、鼎、琏等俱分防任汛，可图恢复』！王乃遣阁臣严起恒、词臣刘湘容至桂林，酌量移跸事宜。

　　鲁王兵部尚书钱肃乐荐刘沂春、吴锺峦等。

　　沂春右副都御史、锺峦通政使。

　　福清乡兵请故文选员外郎林垐为主，与鲁王兵部右侍郎林汝翥攻福清城；战败，垐殁于阵。汝翥被执，谕降不从，系之；吞金屑死。

　　鄢正畿奔还永福。

　　沐天波得孙可望檄，将遣子纳款，谕摄监司事永昌推官王运开、摄永昌府事通判刘廷标以印往；两人俱不予，各遣家人走腾越。永昌士民闻贼所至屠戮，号泣请运开纳款纾祸；运开不可，慰遣之。又诣廷标，廷标亦不可。众大哭，廷标取毒酒将饮，乃散去。两人相谓曰：『众情如此，吾辈惟一死自靖耳』！至夕，运开先自经。廷标闻之曰：『我老当先死，王乃先我』！遂沐浴，贼诗三章，亦自经。两家子弟自腾越来奔丧；厝毕，可望等重两人死节，求其后。或以运开弟运闳对，即聘之。行至潞江，谓其从者曰：『吾兄弟可异趋耶！吾死，若收吾骨与吾兄合葬』！遂跃入潞江死（运开，字子郎；运闳，字子远；夹江人。廷标，字霞起；上杭人）。

　　天波遣子为质，求和于可望；可望许之，阴令心腹混于沐众中。至澜沧江，夺铁索桥；比沐众到永昌，可望兵亦到。天波仓卒不能御，被执回滇。可望据沐府，骈戮定洲所置官吏；许天波复仇，即以天波为报门官。

　　永昌陷时，有马生员者失其名，阖门自焚。

　　初十日（丁未）

　　大清兵攻博罗，张家玉走龙门，复募兵得万人。家玉好击剑任侠，多与草泽豪士游；故所至归附。乃分其众，为龙、虎、犀、象四营，攻据增城。

　　土司覃鸣珂与分守道龙文明相雠杀，矢及王舟；王南奔象州。

　　先是，覃遇春从何腾蛟于楚，溃入桂林，陈兵索饷；腾蛟、式耜俱恶之。比至柳，守道龙文明承督抚密檄，佯与遇春宴，解其部曲；执遇春送桂林，诛之。帝至古泥，遇春子鸣珂诉冤；从行者仓皇未详其始末，对以不知。鸣珂遂率诸苗攻文明，文明走；遂入柳州大掠，矢及御舟，柳州遂陷。陈邦傅子曾禹以兵二千送帝次象州。

　　大清兵克高明，朱实莲战死；陈子壮、麦而炫俱被执。子壮母自缢死。

　　李成栋用四姓贼郑昌等为乡导，至高明，发炮破其城。

　　朱统鉴起兵破廉州。

　　冬十月戊辰朔

　　大清兵步骑万余攻增城，张家玉三分其兵，犄角相救，倚深溪高崖自固。大战十日，力竭而败，被围数重；诸将请溃围出，家玉叹曰：『矢尽炮裂，欲战无具；将伤卒毙，欲战无人：乌用徘徊不决，以颈溅敌人手哉』！因遍拜诸将，自投野塘中以死；年三十有三。

　　家玉赴水，将士数千人皆死，无一降者。家玉常乘黄马，神骏趫疾，每临阵风沙惨淡，作势怒鸣，以鼓士气；及家玉死，马亦掷死塘侧。

　　家玉死，犹怀银章一，篆曰「正大光明」；闽赐也。

　　陈子壮械至会城，李成栋会集三司云：『若依国法，子壮应剐三千六百刀；今折下十倍，三百六十刀可乎』？袁彭年跪禀：『李老爷！国法所在，还应三千六百刀』！成栋曰：『我恨其不死来解耳』。

　　初，子壮发西洋炮，杀北兵不下数十万；佟养甲恨之。临刑，呼「高皇帝」、「烈皇帝」不绝；因以木丸塞其口，置于重台之上，设祭三坛奠阵亡者。遍集广州诸绅何吾驺、黄士俊、李觉斯、叶廷祚、王应华、伍瑞龙、关捷先、陈世杰等，罗拜讫，寸砾之；养甲问诸降乡绅曰：『畏否』？皆鞠躬曰：『畏甚』！亦有改容诧曰：『真忠臣！真忠臣』！乃分其胔骼，散置各郡城楼。麦而炫同死于市。子壮次子上图亦被获；其家僮伯卿请寸斩以赎主人之孤，得免死。是日，张家玉亦传首至，李觉斯请审视，恐为所欺；养甲曰：『视此貌，固是义士，必家玉也』！觉斯抉其口，见二门牙缺，始信。

　　鲁王兵部右侍郎沈廷扬督舟师北上，抵福山、次鹿苑；夜分，飓风大作，舟胶于沙，为大清兵所执。谕之降，不从；乃就僇。

　　十一月丁酉朔

　　大清兵自湖南逼全州，瞿式耜偕何腾蛟拒却之。时中书舍人周震在全州，邀文武将吏盟于神，誓死拒守，条陈城守事宜，上之留守瞿式耜；式耜即题为御史，监全州军。

　　大清督佟养和率兵攻全州、灌阳，何腾蛟、瞿式耜与严起恒、刘湘客集郝永忠、焦琏等，调和主客，设誓于城隍之神，刻期出师；又命卢鼎与滇帅赵印选、胡一青等各分路驻全州。大清兵至，合击；大破之，追杀三十余里，斩首千级、夺马三百余匹，养和仅以身免。诸帅连营而军，亘三百里；大清兵退回楚。

　　朱成功从大学士曾樱议，颁「永历二年大统历」于所属，用文渊阁印印之。

　　鲁王拜沈宸荃为大学士。

　　通政使吴锺峦申明职掌，疏言「远近章奏，武臣则自称将军、都督，文臣则自称都御史、侍郎，三品以下不计。江湖游子之徒，则又假造符玺，贩鬻官爵：偃卧邱园，而云联师齐、楚；保守妻子，而云聚兵千万。请加严核：募兵起义者，则当问其册籍、花名；原任职官者，则当辨其敕书、札付』。监国从之。

　　孙可望兴李定国不协，声其罪，杖之百；而责以取沙定洲自赎。

　　时可望自为国主，而定国等同为献忠义儿，无分差等。可望欲示威麾下，缚定国于演武场，声其罪，杖之百；命取沙定洲。定国承命即行。

　　泸溪魏一柱袭破将乐，联结郧西、德化、兴安诸藩攻克建宁。郧西王初营山中，取民间几桌数百张，每张燃大线香数十炷，黑夜顺流环城而过；守陴者谓神兵薄城，炮石交下。迟明，方知其伪。守陴者习之，不疑。一日裨将王祁突至，遂破其城。

　　按郧西王常湖，益端王五世孙；万历二十五年薨，传袭无考。德化王名常汶，吉简王六世孙。兴安主名由橦，益端王六世孙。

　　十二月丁卯朔

　　永明王返桂林。时梧州复破，王在象州，欲走南宁；以大臣力争，回桂林。

　　以瞿式耜、严起恒、王化澄并相，何腾蛟督师全州，王坤、庞天寿掌司礼监事。

　　先是，七月，司礼监庞天寿奉敕至桂林，催兵下梧州；久留桂。王坤既被刘承胤所逐，夤缘马吉翔复入；自武冈至柳、至象，票拟皆出吉翔手。及至桂林，式耜、起恒并相，始归内阁；阁拟复多改票，式耜力争之，不能得。式耜黎明入阁、夜分始归，处否极之运，肃然如治朝。

　　大清调江、广、两浙之兵，以总督陈锦、固山金砺统之，救沿海鲁王所复郡县。

　　初十日（丙子）

　　王化澄、吴贞毓、庞天寿护三宫至南宁府。时知府赵台升监司，犹据府署，不礼三宫；天寿责其慢视，当坐「大不敬」，台因让入分司署。三宫以南宁府署为行宫，供设帐具草率不堪；移入时恶少逼视，即流寓贡生王者友之弟王者臣出语无状，中宫震怒，执送有司，仍以讹传告免。

　　大清帅金声桓近过安仁，闻丹竹病，遣九骑缚之；丹竹闻之，力疾起，呼所部十余人，先伏于隘。侦知金骑在酒肆中，丹竹单身入肆；金骑见其为僧，因问『识丹竹乎』？丹竹应声曰：『我即是』！遽拔刀杀二人。七人者上马驰，遇伏，获其二；前再遇伏，获其三；惟二骑逸。

　　大清帅王得仁大发兵攻乐平，军中闻倪大显勇，争取之为奇功。有僧长八尺余，下马搏大显；大显斫僧头，应手落。王兵悉集，大显知不支，自刎死。兄大恢、大登，被执论死。

　　永明王赠何兆宁封川伯，荫其子昭锦衣卫佥事。

　　堵应锡入施州请忠贞军。

　　吴胜兆事败，当事者追执杨廷枢，犹好言慰之，谕令薙发；廷枢曰：『留此发以见先皇帝』！固迫之，遂嫚骂不已；杀之芦墟泗州寺。首已堕，声从项中出，益厉。门生迮绍原购其尸葬焉。

　　廷枢自国变后，即易姓名，遁在芝坞墓所。至是，被执；书血衣寄其孤云：『幼读圣贤之书，长怀忠孝之志；立身行己事，不愧于古人；积学高文名，常播于四海。为孝廉者一十五载，生世间者五十三年。作士林乡党之规模，庶几东都郭有道；负纲常名教之重任，愿为宋室文文山。惜时命之不犹，未登朝而食禄；值中原之多变，遂蒙祸以损生！其年则丁亥之岁，其日则孟夏之终；方隐遁夫山坞，忽罹陷于罗网。时遭其变，命付于天；虽云突如其来，亦已知之久矣！生平所学，至此方为快然；千古常昭，到底终为不泯。但因报国无能、怀忠未展，是人臣未竟之志，孤累朝所授之恩』。临刑，复赋绝命诗十二章，戮于松陵泗州桥上。

　　按朱彝尊「明诗综」云：『廷枢血衣书，末书「四月二十八日」』。杨采南「殷顽录」：『廷枢被戮，在十二月』。

　　永明王进皮熊匡国公。

　　大清兵抵平溪，皮熊遣杨光谦、邓起明、杨登高等驻师清浪堵御之；又遣武邦贤等驻思州以为犄角，监军都御史郭承汾驻镇远。与大清兵大战，光谦被围清浪城中。其继室丁氏，有胆略，募兵黄平得三千人，赴援；大清兵始退。督师郑逢源及承汾疏上熊功；晋熊匡国公，便宜行事。诸将皆加将军；丁氏赐名国祥，拜壶毅将军（丁氏，贵州人）。

　　金声桓破广信，多掳获。丹竹邀之，先以木椿置水中，再持长枪、火箭逐之；声桓兵弃舟走，尽得其所获。复率壮士邀零骑之入闽者，马蹶见杀。

　　擢吴贞毓吏部右侍郎。

　　日本国入贡于鲁王，进「洪武通宝」钱一百万，礼物称是。琉球国亦进酒三百瓮。

　　郧西王裨将王祁复邵武。  
　 
卷十八

　　江阴云墟散人李本天根氏辑

　　戊子（一六四八）、大清顺治五年（永明王永历二年、鲁王监国三年）春正月丁酉朔

　　永明王在桂林；朝臣星散，免朝贺。

　　鲁王次沙埕，御殿受朝贺；问阁臣熊汝霖曰：『数年颠隮，蹙蹙靡骋。际此新正，先生有预兆否』？汝霖对曰：『臣素少梦，昨除夕梦一道士，羽衣翩跹揖臣，而赠臣诗；但记末二句云：「可惜忠臣一片心，付与东流返故乡」。以臣愚见，恐非佳兆』。王闻之默然，沈吟曰：『孤为汝改之：「堪羡忠臣一片心，喜逐澄清返故乡」』。汝霖顿首谢。

　　永明王叙全州功，晋何腾蛟柱国太师、兵部尚书、定兴侯，子孙世袭；封焦琏新兴侯、赵印选新宁伯、胡一青兴宁伯。

　　周金汤、熊兆佐、马养麟、王永祚、蒲缨各与挂印。

　　十七日（癸丑）

　　鲁王建国公郑彩憾大学士熊汝霖，遣兵潜害之，并其幼子投海中；郑遵谦亦遇害。

　　监国次闽安，从亡诸臣之室俱保琅琦。守琅琦李茂者，彩之裨将；汝霖奴子与之争口。元夕，汝霖自监国所归沐；汝霖、遵谦两家以簪珥相馈遗，茂遂奔告彩以熊、郑合谋。汝霖平日票拟，每右周瑞、左彩；彩甚恨之。会彩兵与汝霖兵沽酒争竞，汝霖两杖以解之；夜分，贼党执汝霖沉之海。遵谦与彩同姓，彩弟畜之，使领陆兵于牛田；郑氏故以商舶为事，遵谦强取二舶资万余计，由此交恶。汝霖死，遵谦复不秘其辞色。彩乃诈扑部将邱辉，辉扶伤就遵谦，求书投郑鸿逵；遵谦过辉船送之，被擒。辉不敢出见，遵谦呼曰：『汝郑彩厮养；杀我岂出汝意而相避乎』？辉出，遵谦乞鸡黍哭奠汝霖毕，蹈海死。监因大恸，曰：『断予股肱，生何益耶』！欲投水；左右力挽，乃止。遵谦妾金四姐者，故倡也；笞婢王氏死，系狱；遵谦以千金出之。遵谦死，金束藁像彩；每馈食，斩藁人以侑哭。彩闻之，亦沉之海。汝霖子琦官，彩婿；甫六岁。彩阳抚而隐贼之。

　　二十七日（癸亥）

　　大清金声桓等叛于江西，迎故大学士姜曰广入城以资号召。

　　声桓既尽收江西地，自以为不世之功，且夕望侯；及疏还，仅授副总兵而王得仁衔不列。招抚孙之獬至南昌，更易其所置将吏；而江西巡抚李凤翔继之，益加裁制：声桓心怏怏。声桓常师事维扬僧德宗；德宗每奇声桓，尝拊声桓背曰：『勉旃！二十年江右福力变红头虫，此其候也』。及是，着红缨，建牙江右；益尊信之。德宗每为声桓言，劝其改图南昌。胡以宁在声桓幕，言如德宗指；胡澹、陈大生等各缘以迎合声桓。又觇得得仁所居故宜春王第，每后堂张宴，自着明衣冠，令优伶演郭子仪、韩世忠故事；诸客闻之，益心动。以宁又倡江城人士为声桓立生祠，请冠服式于声桓；声桓命塑华阳巾羽仪装与。像入祠，观者咋舌。先是，福州破，仕闽者或有空头敕札持归；至是，因缘间露，且言『隆武尚在，有手敕：「能以江西归正者即学江西封之」』。二帅闻之，益自喜、且自负。凤翔死，章于天代；遇诸将益倨，索贿无厌足。一日，宴于藩署，席铺毡；文吏皆坐坛而声桓、得仁顾坐毡外。得仁有忿色；于天顾视，笑曰：『王把总欲反耶』？宴毕归，二帅耻甚。丁亥七月，得仁提兵往建昌，于天又遣人索赂累亿；得仁怒裂眦，大有恶言。八月，归自建昌，劝声桓速举事。而声桓以前辽东被俘妻子留京未归，胡以宁又亡；遣人往湖南侦知何腾蛟为大清兵所败，迟疑未发。巡按董学成至，有以二帅阴事告者；学成扬言欲奏闽，而阴索得仁贿并其侍儿。得仁恐与侍儿，则在家状泄；坚不肯与。时幕客有黎士彦者善撰伪敕印，诡言隆武在五子寨；二帅即遣士彦往探隆武实耗，士彦即假隆武命封声桓为豫国公（「三藩纪事」作镇国公）、得仁为建武侯（「三藩纪事」作维新侯），二帅大喜过望。戊子正月，于天忽率数厉骑出瑞州捕掠诸富室；或告得仁曰：『此非为索贿也。前闻有满兵数千，不知所往？或径往赣州约同赣抚会议而后发，一则须摇公等（？）』。得仁大惧。适声桓妻子还自燕，声桓乃召胡澹等入议：遣人以书约山东、河南、并发；得仁提兵出建昌，合揭阳诸郡然后举。议既定，或说得仁曰：『声桓疑而多诈；脱中变，而公顾居外，且奈何？不若坐据省会，仗钺投袂为必不可遏之势胁声桓，声桓不敢不从；但贵神速耳』。得仁大喜，即传令部勒全营，杜七门、围学成官署；时正月二十六日夜漏下三十刻也。翼日，七门不启，得仁躬擐甲冑，往缚学成赴声桓署白状；声桓蒲伏问故？得仁曰：『诏云然，何敢后也』！声桓唯唯。得仁即前为声桓割辫，以声桓令箭传示诸协悉去辫；出示安民，称「隆武四年」。即日绞杀学成及副使成大业，军民戴满帽者悉射之，城中去缨笠积如邱阜；得仁遣将擒于天于江中。声桓首迎在籍大学士姜曰广入省，诸金弟族皆为都督。得仁妇弟黄天雷为兵部侍郎、声桓幕客黄人龙为总督；二人各开幕府，门庭如市。初，声桓诛体忠后，谋常与得仁合；及是，各自为功。所附吏，率分东、西府，嫌隙始开。

　　「所知录」云：得仁幕客曹子悦与声桓幕客吴道周同欢金、王反正，黎士彦又因南昌乡绅万翔以通于二客，共成其谋。

　　金、王割辫后，旧时衣冠久易，仓猝不具；尽于优伶箱中取之。一时唱导威仪，无异前代；乡民拥观啧啧。惟视其翅间前后，皆秃无鬓耳。

　　黄天雷妹有殊色，得仁为之心死而王体忠亦欲之；故构体忠于声桓杀之而夺其军，并纳天雷妹。天雷妹，寻以不良死。已而追悔，怜恤之；乃厚遇天雷，凡事咨而后行。诸奔走求官者□就天雷，其门如市。

　　金声桓以中军宋奎光为左军都督府都督佥事、书记吴尊周为江西巡抚、得仁书记陈芳为江西巡按，私人遍布寮署；而诸客首言明事者俱不录，唯陈大生、黎士彦、林亮数人得为部曹而已。

　　金声桓迎姜曰广于浠湖里第，称太子太保、中极殿大学士督师。

　　金声桓封胡以宁子为进贤伯。胡以宁，左良玉旧客也；金、王叛归之谋，皆胡以宁启之。及是，以宁已死；其子甫二岁，受封。

　　鲁王拜钱肃乐东阁大学士。

　　二月丙寅朔

　　王得仁提兵下九江，胡澹说得仁『宜乘破竹之势，疾趋金陵；下流猝无备，必举金陵。举则兖、豫响应，率兵而北，中原可传檄定也』。而金声桓闻捷，辄召得仁还；得仁以澹谋告声桓，众皆是之。独黄人龙不可，曰：『赣州居省上游，文武督在焉；宜先定赣。不然，且拟我后，宁王宸濠覆辄可鉴也』！声桓是之。会大清湖广总督□某者恐声桓趋广，欲先敝之于赣；乃遣书声桓曰：『人心未死，谁无汉思！公创举非常，扶大义为天下倡；咸引领企足，日夜望公至。但赣州东西要害、山川上游，公如欲通粤，则赣界其中；欲他出，则赣乘其后。计莫若先下赣；赣下，则楚地可传檄定矣』。声桓信之，立议伐赣；又忌得仁专制会城，胁与俱往。先使使赍册印封高进库，谕以利害。进库，高杰兄子也；初无意城守，见书大怒曰：『金皇帝耶？乃敢侯我』！遂勒兵出；声桓使副将白朝佐御之。朝佐者，为声桓刺体忠者也。前破建昌，得金银五十万；声桓出师时索之，朝佐不与。及与进库战，追奔数十里，至城下；高窘甚，而朝佐亦疲。回视大军相去尚三十里，怒曰：『此为五十万故，欲置我死地也』！即收军归南昌，削发为僧；高得复入城守，与金、王相持。而会城空虚，犹倚宋奎光、黄天雷居守。

　　王得仁既下九江，姜曰广以檄召之；得仁曰：『九江据长江要津，北兵转输必由之地；吾向兴师十万，日费千金，以数十万之众深入攻城，而粮道若绝，非分兵攻我，即撤师东下。分则势弱，撤则师劳。九江四面临江，城小而固，以吾守之，未易卒下；公辈引兵徐出，东西挠击、内外夹攻，此犄角之势。若复弃要害、入孤城，譬如猛虎落陷井，此成擒耳』。曰广不听。一日夜，檄十四、五至；得仁叹曰：『不过欲得仁同公辈死耳』！遂撤兵西上。大清兵水陆截之，得仁首先士卒，转战而前，斩首数十，夺辎重、大炮、杂物无数，城中亦出兵相应，遂入会城；九江为大清兵所屠。

　　金声桓围赣州，爱高进库之才，欲降之；令军士不得放炮，日增垒坚壁为久困计。

　　龙泉刘士桢命子肇履募兵从刘一鹏围赣州。

　　楚宗人朱容藩承桂王命，以都御史入蜀，自称「楚世子监国天下兵马副元帅」；建行台夔州，称制封拜，招黄贼白蛟龙、杨秉荫为助。征粮于石砫土司秦良玉，良玉拒之。容藩怒，将攻良玉；檄诸帅李占春等，不应。良玉乃求援于占春，占春击杀蛟龙。

　　容藩号石渠，楚府通城王次子、镇国将军。癸未春，与巡按刘熙祚等坚守武昌遏献贼，不为巡抚王扬基所容，跳身出；衣贼衣，入闯、献二贼营侦探虚实，遇旧交马某，留宿营中，尽得口号。又随处问习，贼皆不疑。历大寨十二、倭铺八千余，遍献营、闯营得半；遂由粤入广。至丁亥，帝命为都御史，总制蜀中。

　　武冈之败，蜀中传帝已死。吕大器过占春营，具言『帝无恙；容藩乘机僭窃，当得罪』！容藩窘，乃北依二谭，以兵攻石砫司；占春援之。

　　蜀中自王应熊卒，而楚宗人容藩、故偏沅巡抚李干德并以总制至，杨乔然、江尔文并以巡抚至，各自署置，官多于民。诸将袁韬据重庆，于大海据云阳，李占春据涪州，谭诣据巫山，谭文据万县，谭弘据天字城，侯天锡据永宁，马应试据芦山，王祥据遵义、杨展据嘉定，朱化龙、曹勋仍据故地，摇、黄诸家据夔州、夹江两岸，而李自成余孽赤心等十三家亦在建始县。樊一蘅令不行，保叙州一郡而已。

　　南安侯郝永忠驻桂林，恶城外团练兵，尽破水东十八村，杀戮无算，与瞿式耜构难；式耜力为调剂，永忠乃驻兴安。

　　金声桓令王得仁往缀章、贡上下，而自引兵踰岭恢雄、韶。时南中颁永历诏至，声桓遂称「永历二年」；移书广督李成栋共图复兴。

　　时刘士祯又命季子稚升趋南雄助声桓。

　　高进库移书佟养甲，谓『赣为东粤门户，赣朝下则粤夕受兵。赣城三面距山，皆崇崖峭壁，仰面万仞，势难骤攻；第列营固守，城中乏食，不及旬日束手待尽！我为公守、公资我粮，辅车相依，势必然也』。先有大清官賷到采办银六万两，养甲亟借三万两给之；赣粮获济。

　　沙定洲土目杨嘉宾迎定洲就其营宴；李定国侦得之，率兵围其营。相拒数日，乃出降。

　　盛名世，不知何许人；大清兵于饶、信间俘之。高冠阔袖，容貌甚都；讯之，语不逊，遂斩之。

　　李定国械沙定洲及其妻万氏数百人回云南，剥其皮于市中。

　　定国擒定洲、万氏至云南，将天波府藏并定洲素积悉辇回沐府。可望将定洲等于天波坐前活剥其皮，天波叩首称谢；遂听可望指使，分檄号召各土司出兵馈饷，可望骤致富强。

　　沐天波车裂余锡朋、徐中和等以谢国人。

　　滇人始疑万氏妖美如夏姬；及献俘，魋黑奇丑，无不大笑（「滇考」）。

　　金声桓、王得仁迎揭重熙、傅鼎铨；两人殊不欲驻省城，请任闽事。

　　重熙入省城，兵士聚观；揭督师乃前日衣敝衣日者也。

　　声桓欲求益王世子立为监国，诸事鲁王者亦各谋迎鲁王而拥戴之。故缙绅有识者见其举动，各引归，相戒勿出。揭、傅到城一日，并引兵还。

　　二十一日（丙戌）

　　大清兵前驱至灵川，郝永忠与战而败。

　　郝永忠、卢鼎自全州撤兵还桂林，守全诸将议举城降。监军御史周宸力争不可；众怒，曳出斩之。全州遂失。

　　鲁王定西侯张名振屯练于南田。初，名振兵败于福山，与张煌言同登陆行。不十余里，见一庵有琉璃灯，叩门入；告以故，僧为削发易服以逃。名振归舟山见黄斌卿，相抱大哭。其标将朱玖谋杀之，名振因托言往南田屯练，以避其凶锋。平西将军王朝先亦与斌卿不和，别营于鹿颈。

　　孙可望等大兴土木，既建四王府，复增修云南城池，作敌楼、突门数十；又于南门外毁民居万余，作御教场、殿宇、将台，穷极宏丽：民力甚苦之。

　　二十七日（壬辰）

　　郝永忠奔入桂林，挟永明王即夕西走柳州；瞿式耜曰：『督师警报未至，营中夜惊，无大恐；二百里外风尘，而遽使主上露处耶』？左右禁近惶遽不可止；式耜又争曰：『候督师归；果急，甲士且山立，背城借一，胜败未可知。若以走为上策，桂林危、柳益危；若今日可到桂，明日独不可到太乎』？王曰：『卿不过欲予死社稷耳』！式耜为泣下沾衣。王甫行，永忠即大掠，捶杀太常卿黄太元，式耜家亦被掠；家人矫何腾蛟令箭，乃出城。日中赵印选诸营亦自灵川至，入城纵火相攻，复大掠；朝士皆被戮辱，城内如洗。永忠走柳州，印选等走永宁。

　　江西进士萧琦者，式耜令永丰时所得士，为人佥壬；以礼垣骤跻司马。居永忠营，百计媚之；极言桂林富饶、留守殷厚，趣永忠赴阙逼驾速徙，大肆淫掠。焦琏遣人谒式耜曰：『强敌外逼、奸宄内讧，势不多全。愿移师至桂，保公出城外；俟永忠城中乏食必外掠，即统兵四面击杀，不数日而贼兵尽。然后以全为保障、以梧为门户，协力守粤，事可万全』。式耜以治兵相攻，恐伤百姓，且虑敌骑捣虚；不听。式耜家人假督师令箭，提家属出；式耜裸体坐署中，持令箭者逼之登舟。至樟木港，已两昼夜不食；犹叹息不及送驾、不死桂署为恨。帝于寝被中被劫，裸体舁出城外。幸不受伤，双身走平乐；马吉翔备布袍、竹轿掖帝以行，遇水濡足过岭坡，可谓行路难已。

　　姜曰广使人邀某出山，某辞曰：『某三年不入国门，久无本朝冠服。今何颜入郭，再见长者』！姜数邀之，乃入城谒之故第；相见慰谢，娓娓道故。某问曰：『明之所失天下，非左与闯耶？金为左孽、王乃闯校，公与侯安所授之哉！十日之间，年号两易；名虽归明，实叛清耳！今擅除爵、恣杀人、筦利权、大更张如此，是僭也；若奉朔闽、广而如此为之，是伪也。相君与同事纵无后衅，后世论史，谓姜公何如人？不如引身而退，归耕浠水之阳，无从叛乱！居美名，天道所恶也；某去矣』！姜无以答。后百日而大兵至，姜在围城追思其言而悔不用也。

　　德安郭贤操复起兵应金、王，大清兵袭执之，砾死。贤操子七；次良锡与从子良铨攻建昌中流矢死，三子良铎从鸟兵营战死。同贤操起兵死者，诸生桂应魁、胡戒登；应魁妾胡氏从死。

　　三月丙申朔

　　瞿式耜还桂林，息城中余烬，安抚远近；焦琏及诸镇周金汤、熊兆佐、胡一青等各率所部至，何腾蛟军亦自永福至。

　　时刑部侍郎刘远生、给事中丁时魁、万六吉奉召入朝，刘湘客奉命安抚乱亡及劝饷糈，俱至漳木港。式耜集远生等于民舍，立草檄，分路四发，俾远近知留守所在；自驻阳朔，催焦琏入援。先遣使入城息烟火，收仓储余粒；又檄翰林院简讨蔡之俊、大理评事朱盛■〈氵肄〉宣令按抚，按察司佥事邵之骅监焦琏兵，以定人心。而楚、滇诸帅闻变皆至，督师亦提兵至，永忠已饱掠去。留守入城，重整官舍、洒除衢路，从官被掠者周给之、死于兵者棺殓之，招徕抚字，竭尽周恤：桂城始有人迹。诸镇兵马日需饷米数百石，式耜捻须剪爪措办，不使匮乏；军复大振。久之，民多乐输，饷亦大足。

　　故大学士朱继祚举兵应鲁王，攻取兴化。

　　杨耿与继祚攻兴化，其分守道彭遇颽令守将出战而登陴立「大明」旗帜，守将遂不敢入。

　　浙东义旅王翊破上虞，杀其摄印官；北兵由清贤岭入，义旅屯于丁山狼顾失措，屠百余人。有孙说者，闻丁山败，救之；中流矢死，直立不仆。上虞复陷。

　　唐王将涂登华犹为唐王守福宁，鲁王遣大学士刘中藻攻之。登华欲降，疑未决；曰：『海上岂有天子，舟中岂有国公』？钱肃乐致书：『将军独不闻南宋之末，二帝并在海上，张、陆并在舟中乎』？登华遂降。中藻守之，寻移驻福安（中藻，福安人，进士；崇祯时，官行人）。

　　肃乐书又言：『今将军死守孤城，倚沸鼎以为安、巢危枝以为得，计亦左矣』！

　　初十日（乙巳）

　　帝至南宁，扈跸者大学士严起恒、锦衣卫马吉翔、兵部尚书萧琦、给事中吴其靁、洪士彭、许兆进、尹三聘等七、八人而已。

　　加守道赵台巡抚衔，令端值大内供馔。

　　帝欲进幸土州，萧琦上「十便、十不便疏」止之。

　　时君臣资斧空乏，严起恒亟收人心，悬示通衢：民间俊秀愿立本朝者悉陈履历、姓氏，即于本月十五日广为开选。邕城通二十四土州，槟榔、盐、布诸贾及土乐户皆注仕籍、列鸳班。

　　鲁王之兵复建宁、邵武、兴化三府、福宁一州、漳浦、海澄、连江、长乐等二十七县，军声颇振。

　　二十二日（丁巳）

　　大清兵闻桂林有变，直抵北门；瞿式耜城守，何腾蛟督焦琏、胡一青等分三门拒战，大清兵还全州。

　　清帅乌金王乘虚来袭，直抵城下；腾蛟督兵三面出，胡一青领滇兵出拱极门（一作文昌门），周金汤、熊兆佐领楚兵出武胜门（一作榕树门），焦琏出北门。琏才遇敌，即奋臂大呼。诸将军看琏杀敌，单骑横矛直冲敌营，敌围之数重，矢如雨下；琏兵左右奋击，围散而复合者数四。琏部将刘起蛟大呼杀入，与琏合，连砍数十人，贯其围而出。赵兴、白贵以锐师四面急攻之，皆殊死战；金汤、兆佐又从旁夹击。敌不能支，遂败。一青从东来奋击，复大败之。一青骑剪鬃马，敌呼为「牛」；遇之，辄曰：『避骑牛蛮子』！一青短小便捷，上马腾掷如飞；善用铁标枪，于数十步外取人，百发百中。马疲，斩一敌将，跃上其马以驰，与琏追杀二十里。北帅堕马几获，遂北渡甘棠遁去。留守于北门迟督师还，并辔入城；交相劳苦，复交相喜庆。

　　白贵战殁，焚其尸，得箭镞数升；观者骇曰：『此杨贵再世也』！

　　永明王御史钱邦芑传檄讨朱容藩；总督杨乔然与巡抚范文光、詹天颜、督师大学士吕大器、文安之皆恶容藩，谋诛之。

　　鲁王御史冯京第自湖州军破，间行至四明，与王翊合军杜■〈山奥〉守关；禡牙，军器甚整。北抚勒兵东渡，下令教乡里团练攻杜■〈山奥〉，破之。副将邵不伦被获，京第匿民舍；翊以四百人走天台依定远将军俞国望。复自天台、四明击破乡里之团练者，随道收兵，一月至万余人；而京第亦出。

　　留守瞿式耜遣使慰三宫起居；王始知式耜无恙，为之泣下。

　　初，帝发桂林，式耜独处孤城；已而频传凶信，帝每欷歔泪下。及得疏，大喜；下玺书褒美。遣官慰视憔悴状，式耜寸缕无遗；因赐纱缎、尚方、银两，并赐「精忠贯日」金章。太后亦赐纱缎、银两于邵夫人。复晋封式耜少师、临桂伯，焦琏等皆晋爵。式耜恤死事军士家，为坛祭之。

　　郑成功攻同安，大清守将王彪、折光秋弃城走；遂入之。

　　十九日（癸未）

　　金声桓先锋刘一鹏与大清兵战，获其大炮三。王得仁继至，闻前军捷，即气扬甚，不鞅而驰；中伏，大败于七里街，即气索。声桓部将郭天才自扎黄泥洲，为犄角。天才所统尽川卒，精锐无敌；先提偏师入闽，不克而归，北兵已围南昌矣。天才三战三捷，北兵颇惮之。宋奎光单骑渡江按行地利，请移兵二队：一驻生米渡、一驻市■〈氵义〉，以达饷路；天才请大举兵逐敌。声桓皆不听，专主坚壁。

　　大清兵虽胜，每虑得仁袭之；军中常夜惊『「王杂毛一来也』！

　　十七日（壬子）

　　大清李成栋据广东，叛附永明王；大清兵在湖南者皆退。

　　初，成栋以副将守吴淞，历官至将军。南京覆，降于大清，随征闽、广，自负有取粤大功；一旦佟养甲为总督节制之，意不平，因怀异志。念家属在江南，遣标将范承恩潜往松江，以计迎取；候至粤，然后举事。值金声桓已定南、抚、瑞、建诸郡，路阻；承恩回，密致声桓蜡书。时养甲觇知帝在南宁，檄成栋两路进兵：一从连州入贺平取桂林，一由高、廉袭南宁；又拨水师五千驻梧策应。成栋辞以无饷，观望不进。养甲趣藩司即行措办，署布政司袁彭年先以库存八万两付成栋；养甲不知也。十七日黎明，成栋密令兵集教场哗言无粮，欲为变。自诣督府请养甲出城；铁骑布满城外，马步五万余拥之大噪。成栋先取其「总督印」握之，三军欢呼，同时割辫；养甲亦自割辫。实时出榜，以反正晓谕吏民，用永历年号；檄各属郡县改复衣寇。

　　「所知录」云：成栋于丁亥二月收缴两广文武印信数千颗，独取「总督印」藏之。有爱妾，松江妓也，独携入粤；揣知其意，因朝夕怂涌之。至本年三月，晚侍酒，复挑之；成栋抚几曰：『如松江百口何』？妾曰：『丈夫不能割爱，妾独安享富贵乎！请先死君前，以成君志』。遂自刎。成栋抱尸大哭，曰：『我乃不及一妇人』！即服梨园袍带、冠进贤冠，四拜而殓之。乃与袁彭年、张调鼎、养子元胤去梯而谋曰：『吾辈因国难至此，然每念之：自少康至今三千余年，正统之朝国祚中绝，必有继起而兴者。本朝深仁厚泽，远过唐、宋。先帝之变，遐荒共悯。今金将军声桓所向无前，焦将军琏以二矢复粤西七郡，陈将军邦傅虽有降表、终不解甲：天时人事，殆未可知！乃决意反正』。乃辇金赂要人，以取孥之在松江者。将发，而声桓举事南昌，有攻赣州；赣帅高进库求援于粤。养甲命成栋率兵出岭，成栋托言候饷不行。时岁大饥，群盗满山，成栋阴结其渠魁为用；谓养甲曰：『赣旦暮且亡，粤人深寇如此，岭外决不可保！旦彼声言求复衣冠耳，盍姑许之以靖乱乎』？养甲犹豫未决。群盗日逼城下，呼声动天地。养甲出示安民，成栋请权停「顺治年号」；养甲乃于榜尾但书「甲子」。成栋得此檄，随出示直书「永历二年』；养甲见之愕然，业已无可如何。而司官因讽养甲以印授成栋，成栋下令兵民，实时解辫；而以所藏「总督印」印表文上行在。

　　成栋开宴，与养甲观剧；成栋曰：『峨冠博带，何等威仪』！养甲曰：『一朝自有一朝制度，何必羡彼』！成栋曰：『大丈夫须作千年有名事，岂能拘拘受制于人哉！我今日复归明矣』！即自去其辫；以刀付从者，请佟去辫。佟不可；挺剑向佟曰：『有不同心者，请汝颈试之』！佟惧，从之（按养甲于崇祯间诡名董荚，由提塘官至总兵。弘光时，贿马士英，总督南直盐法，赢积过多。贝勒至，携之入闽，因同取粤）。

　　夏四月丙寅朔

　　帝在南宁，皇子生。王化澄请册为太子，赐名「万喜」；大赦天下，行在文武官各加一级。时田州、果化州土官来朝行在，诸臣曲意款徇，冀得其欢心；土巡司皆升知县、土知县皆升知府，竟有以道衔与士知府者。不知士司旧规，原加一等行事；彼得道衔，竟俨然开府矣：此三百年来未破之格也。

　　堵胤锡见朱容藩，责以大义，晓譬利害；遣散其党。

　　瞿式耜念朝廷无讲官，经筵不御、石室尘封，何由闻得失；因手书「八箴」于扇，进之。

　　郑成功复围泉州。

　　初二日（丁卯）

　　永明王擢朱天麟礼部尚书。天麟请亲率土兵略江右，不听；乃趋谒王于南宁。

　　天麟，昆山道士；崇祯庚辰进士，官司理。时以知推行取，或选入翰林；庄烈帝阅访单，拗取无圈点者为上选，天麟得入翰林。丙戌九月，由闽入广，携家属舟过肇庆；会帝登极，诸臣以天麟老词臣，共迎挽之为朝端重。天麟绝维去，变姓名遯太平府之白云山。至是，知李成栋叛归；乃求仕。适太监王保入山置买苏木，天麟厚遇之，使具奏；保回朝，极口荐之。内阁严起恒、王化澄忌其出也，票旨：『该部知道』。天麟又求陈邦傅特荐，主政量拟以宗伯召。阅三日，天麟见朝。时礼部为化澄兼摄，以篆送天麟；天麟固辞不受。科道合辞以入阁请，仍票旨『该部知道』。于是天麟勉受宗伯篆。不三日，营长子日生为侍御，掌河南道事；次子月生为中堂、弟天凤为大行。

　　华允诚以不薙发，被执；侄孙尚濂随之不去。见巡抚周必达，劝以薙发；尤诚正色曰：『奈君父何』！周惭甚，目左右抉之出；解往南京。

　　初十日（乙亥）

　　李成栋将所辖两广兵马、钱粮、户籍、土地具表遣帐下投诚进士洪天擢、潘曾玮、李绮三人赍奏称臣，并请帝东跸广州为踰岭策应地；且令部将罗成耀带甲士五千迎驾。满朝惊喜，犹疑其诡诈；天擢等极言成栋忠诚恳至、跂足注望意。详询其弃清反正之故，亦未甚悉；但云『于四月初一日寅刻出，奉朔改装；示谕广州文武；立刻更换。庭参时，乌纱象简、吉服腰金，万民复睹汉官威仪也』。时江右金声桓藏表于佛经部面中亦至。

　　按成栋叛归，「明季遗闻」云：『报在六月』。「三藩纪事」云：『在闰三月』。考戊子年，「大清时宪历」闰在四月、「明大统历」闰在六月，无闰三月；「纪事」误也。

　　十四日（己卯）

　　华允诚被戮于南京，侄孙尚濂亦死之。是日，雷电晦冥，风雨骤至，水溢都市。越三日，面色如生；澡发栉沐，整故国衣冠以殓。其仆薛成长恸不食，先一日死；朱孝椎胸号泣，亦死。

　　交趾入寇养利州，学正华白滋代知州守城。城陷，具衣冠死明伦堂；妾姜氏，杀其三岁儿从缢。赴闻，次子■〈光光〉从无锡驰至死所，负遗骸归葬（白滋，字紫梁，号长白；明经）（「无锡县志」）。

　　二十八日（癸巳）

　　大清兵破九江，守将吴高遁。报至南昌，城内外居民皆走；车一辆、舟一渡索金数两，虽斩之不能禁。

　　五月乙丑朔

　　大清兵攻兴化，城复破；鲁王大学士朱继祚死之。参政汤芬绯衣坐堂上，被杀；给事中林嵋自缢死，莆田知县都廷谏亦死之（廷谏，杭州人）。

　　永福陷，邑人给事中鄢正畿、御史林逢经投水死。长乐陷，邑人御史王恩服毒死；妻李氏亦死。

　　初二日（丙寅）

　　大清兵破南康，守将白之裔遁。

　　大清固山谭泰与刘良佐等帅师救赣，有献「救韩伐魏」之策者；泰等遂不赴赣而直趋南昌。

　　武大定、袁韬久驻重庆，食尽；李干德说嘉定杨展与大定、韬结为兄弟，资之食。

　　干德至蜀，于诸将中惟许袁韬及武大定；遂结二人为腹心。

　　韬，故张献忠别部；所称姚、黄十三家之一也。大定，则小红狼别部。韬与李占春素不协，时驻重庆，兵强而饥。干德遣人说杨展与合兵；盖展与占春素厚，富而弱，势必藉袁、武之强以自固也。展从之，四人遂约为兄弟。

　　初七日（辛未）

　　大清兵围南昌。

　　大清兵千骑至石头，守境者犹不意为北兵也；见红缨白帐，始色骇。明曰，铁骑满山矣。固山谭泰先从东入，破饶州；守将潘永禧遁，北兵尾之。至南昌，令偏将自浔入搜麦源、青岚诸道，薄西山；故未下营，而血刃已数百里矣。

　　初，金、王推姜曰广为督师，奉益藩世子镇守南昌；尽撤精锐围赣。姜固文士，不娴将略；至是被围，大惧。

　　初九日（癸酉）

　　金声桓兄成功约降于大清兵，宋奎光谍知，杀之。王得仁部将贡鳌、声桓部将楚国佐以其军叛；奎光追及，复杀之。大清兵攻得胜门，城坏数处，奎光囊土塞之；得不破。旋出神枪、火筩，焚其攻具；大清兵少却。

　　鲁王建国公郑彩送黄斌卿子如舟山；子，张名振婿也。道经南田，名振留饮十日。朱玖谗于斌卿，谓名振劫舟杀子；遂鼓众围名振家，抄之。名振母年七十，几不免。居无何，而子至，具道名振厚情；斌卿大惭。

　　帝命所司修葺兴陵（兴陵，端皇帝陵也）。

　　郑成功围南安县凡七十日，不克而还。

　　十五日（己卯）

　　李成栋再遣沈原洧赉表迎驾。

　　瞿式耜请永明王还桂林。现□李成栋请，将赴广州；式耜虑成栋挟王自专如刘承胤事，力争之，议驻肇庆。

　　式耜力请帝幸桂林；又疏言：『事权宜专，号令宜一。兹军功爵赏、文武署置决于成栋，若归之，朝廷则中扰，阃外不能专制；若听之，则朝廷徒虚拱。且楚、黔雄师百万，腾蛟翘首威灵如望云霓；驾若东行，军中将帅谓朝廷乐新复之土，成栋亦有邀驾之嫌。号令既远，则人心涣散。请一见东诸侯，俾共瞻至尊音容，面为慰劳指属；然后责其尽意于东，刻期出战，咸决于外，不中扰也』。又疏令检讨蔡之俊入迎，再疏令给事中蒙正发迎。而东勋恃反正功高，挟帝以不得不东之势；帝遂由梧州入肇庆，前后诸疏俱不报。

　　封李成栋广昌侯，诸将俱挂印；袁彭年、耿献忠、洪天擢、曹烨、张调鼎等即行擢用。

　　二十七日（辛卯）

　　永明王督师何腾蛟复全州，复遣保昌侯曹志建、宜章侯卢鼎、新兴侯焦琏、新宁侯赵印选攻永州。

　　腾蛟复全州，不自以为功；其报捷疏云：『为皇上信臣、用臣者，式耜一人也』。式耜冒暑往全州劳之。

　　李成栋大治宫室于广城，吏部侍郎吴贞毓请帝幸广州；帝遣刑部侍郎刘远生劳成栋，以远生与成栋有乡里谊也。会成栋自岭还，方修行宫迎乘舆；远生谓成栋曰：『天子，天下主也；爵赏征伐，自天子出。天子又与天下共之；若驻跸于此，则爵赏征伐人疑天子必有私，隐令寄政，不可不嫌也。且江、广同时反正，六师当不日下金陵。上不返桂林，犹云值从南、韶出江右耳；若幸广城，则示天下以苟安之局矣』。成栋日：『善』。遂止其役，第缮治肇庆府城为宁跸之地。

　　改授贺丕业精膳司郎中。丕业相失二载，至是复见驾于南宁，改授郎中。

　　南昌警报至赣，金声桓大惧；王得仁曰：『吾闻制人者，不制于人。今莫若秘其警报，不令人知；督三军之士奋力攻城。城中乏食，不知外救，不三日必下。下赣，即一师守赣，一师入粤。一知赣破，必从风而靡；然后西通西粤、右守岭表。北兵知赣破，粤亦必解围向赣。而我以逸待劳，南昌亦得息肩；间出以绝其粮道，则数十万之众可歼于旦暮。若攻城垂破而撤兵弃之，强敌在前、赣乘其后，此危道也』！声桓以家口在南昌，不听，遽退师；王兵亦大奔。赣师突出，自相蹂躏，死者数千人。

　　雩都孙仲奎起兵应金声桓，大清兵掩其不备，袭执之；论死。其子诏复聚兵战，败死。

　　丹阳诸生眭本以通永明王，被系；不屈，触阶死。初，本父明永，官上海教谕，死节。本赋绝命词曰：『父既死忠，子当死孝；千载一门，不愧名教』！

　　大清执李成栋母及弟械送至京，其姬妾、妇女悉归旗安置南京，听本旗发遣（「过墟志感」）。

　　六月甲午朔

　　帝跸梧州，谒兴陵。

　　都昌余应桂起兵，招致石光龙旧部练为水军，应金声桓；与大清兵战于落星湖，全军覆没，应桂仅以身免（应桂，字二矶，万历四十一年进士；官兵部右侍郎兼右佥都御史）。

　　应桂以甲申国变，不得与难为恨。尝叹息曰：『我行年六十，何功名想；所欠者，先帝一死耳』！

　　应桂兵败后，闻德化帅师孙明卿胆勇，币致之，益倾赀召募（「殷顽录」）。

　　大清兵围南昌久，见城中终无出兵消息，乃用锁围法：东自王家渡属灌城、西自鸡笼山属生米渡，掘壕、载版起土城。自是，内外耗绝。设南昌令于茶市、新建令于蛟溪，征役征赋，安坐而制其毙。王得仁自兵败后，不复督阵；方娶武都司女继室，绣旆亲迎，金鼓喧杂，前后导从溢街巷。大清兵瞭之，大骇；莫疑为王杂毛娶妇也。

　　时笙歌喧杂，忽大声振天，火光数十道拥黑云如火车轮，飞堕城中；哄言城奔，举国狂走相蹈藉，赴池井死者无算。已而寂然，歌吹复作，众乃稍息。明日，得铅弹子于澹台祠东，称重八十斤；盖城外炮核也。

　　大清固山额真谭泰围南昌，掘濠筑城、搭桥立栈；浔暑，趣役死者数十万。附郭数十里间，田禾、山木、庐墓如洗。其丁壮役夫率日与薄糜一餐，水半而杂以刍荛；无远迩，辰赴申还，病疫病者十七、八。各旗分取妇女，同营者迭嬲之无昼夜，死者亦万余。泰营蒲子塘，踞永和门六、七里，筑十余丈高台于永和门外。望城中，市贸往来、独行耦语，一一见之。独留惠民门，纵城中出入；俘掠军民，以廉城中情实。

　　金、王诸将，俱托请兵而遁。

　　傅鼎铨举兵应金声桓，永明王擢为兵部右侍郎兼翰林院侍读学士。

　　起熊和为左都督，随揭重熙经理江、闽兵事（和，北直隶人，武举人；历官总兵）

　　初五日（戊戌）

　　鲁王大学士钱肃乐卒。肃乐愤郑彩专柄连杀熊汝霖、郑遵谦，以忧卒于舟山。故相叶向高曾孙进晟葬之福清黄蘗山。

　　初，涂登华以福宁州降，郑彩受之。福宁危而复安，由于刘中藻，故幕府立焉；彩反掠其地。肃乐与中藻书，每不直彩；彩闻之，恨甚。肃乐故有血疾，因愤疾作而卒。遗命以先朝时员外冠服殓，仍称员外。

　　按肃乐卒于琅琦山。

　　初十日（癸卯）

　　永明王至浔州。

　　帝与三宫从邕江登舟，出南宁，历横州、永淳；江流甚急，两日夜即抵浔州。旧总兵庆国公陈邦傅挽留诉功。初，帝驻南宁三月，邦傅素为朝臣所恶，且与赵台有隙，故不敢入觐。台本燕人；以任子，擢南宁知府。北都陷，全家归南。时邦傅总镇粤西，面订婚约，未行吉礼；台之升擢，实由邦傅疏荐。后邦傅见驳于式耜、不理于廷臣，台欲绝之，至形之章奏，以博廷臣欢。邦傅大怒，因宣言赵台扈驾下广、路出浔江，吾必掠其妻女、杀其父子；台闻之，遂不敢扈从，留居南宁旧署。至是，邦傅见帝，面责帝『忘大恩，听两卫门交构，于本爵无少加恩。倘丁亥年二月梧、浔等处无臣父子血战三昼夜，扼南下之兵长驱直捣，皇上焉有今日！至赵台绝婚负义，法所当诛，皇上反加优容；彼不敢经臣河下，何得任之留守？且南、太等府原系臣镇辖，何必再设巡抚？明系两衙门受贿设计蒙蔽，皇上当大奋干纲，毋为人臣作奴仆，饱彼私囊；后日将士解体，自受实祸』！帝愧愤，面赤无所答；但云：『尔补本来』！邦傅于扈从诸臣不为礼，反向户部主事王渚素饷，拳殴之死；见严起恒、王化澄无霁容温语，以恶草食进。又面诃兵部尚书萧琦不遣兵扈驾，率家丁以乱石碎其舟。舟半沉，复不容琦登岸，蹲踞水窗；遣村儿野妇环詈之、坐辱詈之。琦蒸闷三日，死；邦傅掠取其舟中所有，复不容殡殓。

　　按邦傅，浙东处州人；官广西总兵。隆武二年，挂征蛮将军印。李成栋素贱恶之，以其丁亥年二月兵未入粤西、先具降表通款故也。后成栋为子壮、家玉兵起，西进之师撤回广城，邦傅得安卧浔州二载；乃自侈以为功，竟谓浔、庆、南、太未经薙发，勋比汾阳。借以凌人，不亦诬乎？

　　二十日（癸丑）

　　陈邦傅逼帝驻浔州，以府署为行宫；掖朱天麟同严起恒、王化澄知机密。

　　邦傅与朱天麟等卖官鬻爵，广给札付；始用庆国自札、继部札，后贵钦札（札用玉玺者也）。文则知县、知府、翰林、科道、侍郎、尚书，武则正副总兵、游击、参将，使之执札到部，照授实在衙门。一时陈乞纷纷，尚书正札、钦札易金百两，部札半之；盖下广路费需乎此也。时邦傅子曾禹预票拟，有「拜君之赐于无穷」语；远近笑之。

　　晏日曙、李永茂、田芳、郑封侯驾于苍梧，中暍死于蛇王庙。

　　瞿式耜再疏请幸桂林，不报。

　　秋七月甲子朔

　　永明王庆国公陈邦傅请世守浔州，欲如黔国公故事；朱天麟执不允。邦傅怒，以「庆因公印」、尚方剑掷天麟舟中，要必得；仍执不允。瞿式耜特疏劾之；会中外多争者，邦傅乃止。

　　邦傅恃恩骄横、夤缘禁近，与吉翔相为表里。初封富川伯；以迎驾功，晋思恩侯。已晋封庆国公，又冒封其妻父弟守宪宁端伯。复奉世守广西之敕，行文巡按、御史查核通省钱粮。瞿式耜特疏参之；兵科给事中吴其靁疏论「世守」非制，并劾撰敕中书张立光。广西巡抚鲁可藻、巡按御史吴德操各具疏参劾，督师何腾蛟亦上疏驳正，湖南勋镇曹志建等皆哗然不平，事遂寝。究其故，实马吉翔与式耜不协，故加邦傅「世守」，擅全省予夺以挠留守事权；立光小臣，承旨奉行。及迫于公论，吉翔乃称原颁敕书止「居守」，非「世守」也。外议益重邦傅改敕之罪，然体大亵矣。 

　　帝允邦傅居浔州如桂林瞿式耜，设官征赋；敕下中书科誊黄，张立光受贿二千金，易「居」作「世」，司玺、稽勋俱不及察。惟帝觉之，微言于严起恒，令行在诸臣发其事，欲追前敕更「居」字；事竟不果。

　　吉翔、邦傅及胡执恭，皆浙东人。执恭在兵部火药房舞文，吉翔、邦傅皆由以得官，执弟子礼于执恭；故执恭虽为邦傅中军，而邦傅犹称之为「老师」，惟其指授是听。三人者一线关通，内呼外应；天南半壁，实坏于此三竖子手也（「所知录」）。

　　执恭至是，亦由邦傅冒封武康伯。

　　鲁王督师李长祥与大清兵战于天台及绍兴，败绩。先是，总兵金汤违长祥节制，师败于天台，汤被擒。长祥上疏自劾；乃檄诸路相机攻取近地郡县，连破诸暨、上虞、余姚、嵊县，而自率水陆兵四万攻绍兴。已破昌安门矣，标下总兵李玉、升升违令深入，竟败。长祥怒甚，斩玉；升率兵降于大清。

　　二十五日（戊子）

　　帝出浔州。陈邦傅因李成栋迎驾迫促，不敢挽留；帝即离浔赴肇。成栋先整龙舟，百里外迎銮。

　　陈邦傅所行多不法，以嫌杀柳庆巡抚刘鼒。

　　傅鼎铨兼将揭重熙军，与张自盛合营援南昌，战于三江口；败绩。

　　鲁王监军张煌言杀丁慧生。慧生，李长祥标将；骁勇善战。以失礼于煌言，要杀之于帐中；军中为之丧气。

　　八月癸巳朔

　　永明王至肇庆。

　　辰刻，李成栋率文武百官迎帝入肇庆行宫。宫中储银万两以备赏赐，供帐、器皿悉具，殿陛象魏亦颇壮丽。成栋释甲冑、肃冠裳，率百官朝贺。毕，赐成栋御袍、靴、带并尚方剑；成栋再拜，谢。出语人曰：『南面坐者，真天子也。某见之，不觉俯首至地矣』！

　　制皇帝「受命之宝」。有土人献白玉一双，皆方广□尺；云渔人得之自海。

　　帝命制玺。

　　揭重熙入粤，为南昌求救。比归，猝遇大清兵于程乡；监军桂泓战殁，重熙身中三矢，仅而获免。

　　永明王封李成栋将军，以其子元胤为锦衣指挥使。

　　加成栋太傅、翊明大将军，总督七省诸军；以元胤为锦衣卫指挥使，掌丝纶房。成栋进兵册一部，请一应钱粮尽归朝廷，敕部奏销；帝命『仍着勋臣成栋料理；俟恢复之日，另行酌议』。成栋遵旨受之。

　　封杜永和江宁伯、杨大甫乐安伯、罗成辉宝丰伯、董方策宣平伯、郝尚久新泰伯、张□博兴伯、阎可义□陟伯；佟养甲顺正不挠，亦封襄平伯（「逸史」作汉城侯）；李成栋晋惠国公。

　　以袁彭年为左都御史，洪天擢为吏部左侍郎，耿献忠为户部左侍郎，曹烨为兵部左侍郎，张调鼎、王芊等俱列卿寺。时辅臣严起恒以六部、九卿、台省员缺请用归朝诸臣，准依隆武朝原官起补；故从粤东来者，俱在朝列。

　　「所知录」云：是时惟从苏观生拥立唐藩者，禁锢不用。如顾元镜以布政司于帝监国时擢为户部侍郎，唐王立，即附观生入相；北兵至，首先迎降：诸反正者极訾其丑。然其中亦有贤者，皆从此废；谓之「绍武一案」。

　　时成栋朝夕同堂者，袁彭年、藩曾纬、李琦、耿献忠、佟养甲、洪天擢，皆蓄发四月余矣。忽一日，席间令在坐言志；独天擢则曰：『我今不要作官；若有一千银子养得老母，便去做和尚矣』！成栋曰：『好！好！快叫里边扛一千银子送洪和尚，速唤剃头人替洪和尚剃头发』。在席莫敢措一词。顷之，银摃已送至洪家，剃头人已来；成栋令去天擢巾帽，竟剃做和尚，天擢不敢道一字。至明日，纱帽、和尚帽俱不好戴，又不敢见成栋；苦苦央人逐日解说，送还银摃。直至十二月，方上肇庆到任。天擢固无耻，遭此恶谑亦赧颜矣（「两广纪略」）。大学士王化澄、朱天麟、严起恒同入直。

　　凡大小政事，辅臣必禀命成栋，然后奏闻。

　　时得官不由成栋题授者，悉捕系之；内外布列，皆其私昵。

　　李成栋具疏，言『瞿式耜拥戴元臣，不宜久在外』。帝从之，召式耜；式耜以国事让成栋，愿留桂林。

　　朱天麟以机会可乘，复劝王亟颁诏亲征，规取中原；王优诏答之，不能行。

　　加贺丕业太仆寺少卿。丕业于邕江追驾，有试御史傅弘烈理旧怨，夺丕业舟去。丕业抵肇庆，具本诉冤；奉温旨，复召对，帝谕『先生与他人不同，后将大用』！因加仆少。

　　拜吴贞毓户部尚书。

　　兵科给事中吴其靁疏言：『反正乃李成栋功，于文臣何与？躐居卿贰。爵赏太滥，有伤国体』！不报。

　　广州有士人卫姓者家颇富；结邻里协力守御，因醵酒告神。一无赖嫌酒薄，告李成栋，谓『合谋歼若等』！问以何为验？其人猝无以应；谩语云：『凡内裙缀幅短一截者，其党所用以自别也』。成栋怒，即欲屠城；会日已暮，各官长跪请，雷雨又大作，始顿刃。凌晨，逻卒四出，掩得即戮之；妻子饮泣，皆不知所坐。卫姓者身被戮，籍其家。是日，杀良民八百余人。

　　鲁王以吴锺峦为礼部尚书。

　　永明王赠张家玉少保、武英殿大学士、吏部尚书、增城侯，谥「文烈」；其父兆龙犹在，以子爵封之。赠陈子壮东阁大学士、吏部尚书、番禺侯，谥「文忠」；荫子上圜锦衣卫指挥使。赠陈邦彦兵部尚书，谥「忠愍」；荫子锦衣卫指挥。

　　遣使召弋阳王，不至。弋阳王，江西宗室也；北兵至，入建阳。其地皆深林峭壁，人善用炮；炮皆背负，不用手携，百发百中。王入，土人拥护之；成栋屡次弗克，反正后遣科臣洪士彭往，不得入。又命宣忠伯王承恩賷敕往，遇王于阳山；土人不听王赴阙，承恩卒不得其要领而还。

　　按弋阳王多焜，宁献王七世孙；万历五年，国除。此云弋阳王，无考。

　　广西巡抚鲁可藻自署衔巡抚两广，瞿式耜疏驳之。式耜身虽在外，政有关，必疏谏；尝曰：『臣与主上患难相随、休戚与共，不同他臣；一切大政，自得与闻』。王为褒纳。

　　旧例：东府称制兼粤西，西抚称抚。可藻闻粤东归朝，冒昧躐进，列衔自署「两广」；式耜劾其擅署官衔，违制。奉旨：『革职；于留守军前戴罪立功』。式耜促之，下梧。

　　南海郭瑶上书于帝，授游击将军。

　　十二日（甲辰）

　　李成栋出师援南昌，疏言：『朝廷功赏不宜滥，文武职掌各宜分，言官直气宜奖进，内臣、外臣不宜干预内阁机务』；盖有所指也。马吉翔深衔之。

　　成栋为人朴讷刚忍，无矜意、无喜容，不脂韦、不多言；文武内外悉畏而敬之。帝命筑坛城东，仿汉淮阴故事，令督师出；成栋曰：『事在人为，岂必坛之登与不登也哉』！盖以刎颈之爱妾刻不去怀，必欲得当以答其意也。

　　李元培，大清内官也；賷银六万两来粤采办，佟养甲借三万两给高进库；乃佟、李归明，元培以其余进永明王，得入司礼监，且拜成栋为叔。李元胤、吴之蕃弗善也，力诋之。成栋于出师日陛辞，即于座旁掣之行；帝愕然，不敢问。太后遣内官出问故，且挽之；成栋不听，反肆慢语而出（之蕃，成栋门干也）。

　　大清所遣粤东巡按刘显明及同差兵部某将官刘某，李成栋皆捕戮之（二刘，俱辽东人）。

　　成栋专恣，纵兵劫掠，分兵三万收郴州。先是，佟、李进取广西不克，差办事翟绍祖往湖南乞师。监军兵部侍郎佟养和，养甲兄也；以兵少不允发。绍祖三往，乃拨裨将田起凤统兵五千赴广西。至郴闻变，不前。成栋欲并其众，计遣一介可折棰使耳；然意在纵兵扰民，故从韶郡分兵三万，取道乐昌、宜章往招起凤，起凤以师来归。往来骚屑，一方不胜困敝。

　　闽、粤乡民，多结寨御盗者。广州有一寨，下瞰河流；李成栋舟过之，戏谓：『田起凤试往攻之』！起凤登岸，寨中发炮，起凤毙；成栋鼓众攻毁之，掳其资、屠其民而去。

　　永明王以张孝起为吏科给事中。孝起，清介真直，不与流俗伍；羁李成栋军中。至是得脱，王擢用之。

　　命兵部右侍郎万翔掌尚书印。翔于隆武朝授刑科给事中。后与黎士彦以伪敕诱金、王反正，而己亦伪授兵部尚书；遂以尚书入朝。朝议：改为侍郎。谢恩时，犹自称「原任兵部尚书、今授兵部侍郎」云。

　　金声桓被围于南昌，面色如土，嚄恨无聊。诸将佐启请，百不一应；惟日责姜曰广，令之遣客从间道出，号召四乡起义。胡澹与曰广书曰：『国中拥精兵百万，不能出寸步；日夜荒宴而望外救！澹非辞难者，故敢与相国决。自金氏入城，朘削富民、诛锄贞烈几尽。刘天泗家抄，西山解体；胡奇伟擒至，李凤翔欲释而卒斩之，庾岭以南腐心；郭应铨兄弟不返，吉安恨之到今；支解曾亨应父子，临、汝莫不咬齿王氏：杨、万同时起事者，宿怨略遍四维矣。且公以附金、王而起者为义乎？不附金、王而起者义乎？天下方乱，雄鸷并起；强者自立，能者因人。夫戴旧主、称宗国，此忠臣义士所愿望，而亦能者风动之资也。今之确乎岿然不与畔援为伍者，独陈九思孤军五年百战。即今两家归正，彼且一收祁门；旋还师候驾，卒未尝通聘币、介尺素于二氏也。其受命闽中者，揭司马、傅詹事；前入国门，已厌见其所为而去。自余不过群盗，假义兵名色以行。盗之魁杰若蔡全才、邓参三辈，前已为金氏荡灭。外此豺貒为曹，闻大兵至，各先散保妻子。金之心腹，独张启祥起幕客守郡，宜图得当以报；而瑞州闲僻，不能有所为。邓云龙以五千岁号召乌合，崎岖武宁溪谷间；望屋掠烟，实群盗耳。以当北兵，如振落叶；虽万众何益！且即令义士如云，见前者摧折戮辱如此，稍有志识，莫不饮恨祝亡。今徒假号，种怨肩恣。目前尚无真主，而欲使气节之士为金、王出死力，其谁听之！相公孤城瓦注，一叶蔽目；不见泰山，岂知重围之外所在白骨如邱陵、环南新附郭百里村烟断绝！人之不存，兵于何有；相公无庸谈义兵为也』！

　　宋奎光忧诸将异趣，不足与谋；思假神道威之。而德胜门郛中关帝庙，向有酬赛神羊、神马；闻马朝自出就水草，夕还庙中，调驯殊常，而从未有试鞍勒者。奎光一日早起，使备香醪，疾趋德胜门；扬言曰：『夜间关帝见梦，赐吾马以破敌；今趋往领』！遂入庙，酹酒再拜；握马鬃不鞍而驰之。三十六营兵将、七门四民皆惊，愿听约束，从宋都督出征战；而金、王终欲待外援夹击，奎光计复不行。

　　城中斗米六金（一作升米二金）。有狂僧大言于众曰：『能解围破敌』；自名摩诃般若。声桓欲验其术；乃请以米五斗试散兵民，自辰至酉，阖城沾足。由是骇服，推为国师。每日阖城手香随之，环绕七门各街市，诵「摩诃般若」三匝。期以某夜出城破敌，令军士毋持寸铁，止用苇炬数百千，人持一炬爇之；豫国公、建武侯亲挟竹批，率师纵马大呼冲阵，即破矣。得仁觉其诈，声桓犹惑之。黄人龙称疾佯狂，声桓求救于国师；僧曰：『吾已知之：彼私饮酒、御妇，天帝罚之故尔。吾行救之』。遂偕往视疾，人龙狂言如初。密令左右缚之，极刑拷鞫；僧曰：『吾北来巡按江西御史也』。遂砾之。

　　按瞿氏「逸史」亦载是作道士装，自称云水真人；非僧也。

　　金声桓解姜曰广督师，更以全鸣时指挥内外诸军事（鸣时，山东人）。

　　大清固山谭泰以米二石置城下馈之，金声桓报以冬笋百觔、金橘一石；泰称其善答。

　　金声桓步将郭天才亦撤军入城。时城中薪米俱尽，有反揵重户，枕数千金而死者。禽鼠、草根、木皮食尽，遂杀人而食。废宅生雀麦，饥人食之；得仁犹称瑞，曰：『此天赐我也』。交衢直巷，先有瞭者为隐语：曰雄鸡，男也；曰伏雌，妇也；曰有翅，带刀者也；曰有尾，群行者也。闻「无翅」、「无尾」，即共出擒而食之。其始兵食民，既而民复群聚掠兵为粮；后乃父子、夫妇相啖。声桓乃大出居民，城中情实尽为北兵得。

　　大清诸帅因旁收郡县，西南逐瑞州守将张启祥，西北降武宁守将邓云龙，杀五千岁；东南破傅鼎铨之援师，北戕余应桂于都昌、刘斯城于梓溪，东收徐光程，西破丁家塘土寨。声桓闻之，惟唶悼而已。

　　潮州镇将车任重贼杀道臣李某、潮州知府凌■〈屃，羊代贝〉渠、海阳知县桂岳。任重，故武弁，后为盗。丙戌冬，委镇潮州。成栋归明后，李由清肇庆道、凌由清南宁知府、桂由清怀集知县改调今官。甫抵任，任重部卒不逊，道冲突桂岳；岳怒，执而笞之，解府、解道并笞之。任重大怒，唆众兵诡称山寇至，突入三署，擒三人杀之。

　　鲁王御史冯京第同黄斌卿弟孝卿往日本国乞师，至长崎岛，其王不许登陆。先是，有西洋人为天主教者入日本。日本俗佞佛，而教人务排释氏，且作乱于其国；日本起兵尽诛教人，生埋于土中者无算。驱其舡于岛口陈家河焚之，绝西洋人往来；于五达之衢置铜版，刻天主像于上以践踏之。囊橐有西洋物，即一钱之细，搜得必杀毋赦。当是时，西洋人方欲复仇，火舶载炮而来，与日本为难；日本讲解，始退。三日而京第至，日本方戒严于外国，京第日于舟中朝服哭拜。会东京遣官行部如中国巡方御史，秃顶坐篮舆；京第因致以血书。撒斯玛王闻长崎王之拒中国也，曰：『中国丧乱，我不遑恤；而使其使臣哭于我国，我国之耻也』！与大将军言之，议发各岛罪人充伍以应。京第还，致洪武钱数十万；盖其国不自鼓铸，但用中国古钱也。孝卿假商舶留长崎，长崎故多官妓，皆居大宅，无壁落，以绫幔分为私室；当月夜，每宅悬琉璃，诸妓各赛琵琶，中国未之有也。孝卿恋之，不归；其国轻之，竟不发师。

　　九月壬戌朔

　　永明王朝政决于李成栋养子元胤，都御史袁彭年、少詹事刘湘客、给事中丁时魁、金堡、蒙正发五人附之；揽权植党，人目之为「五虎」。

　　元胤本姓贾，河南人；成栋养为己子。成栋出南安，留元胤行在；与彭年交善，彭年特隆其体，以内外权属之，益引其同乡时魁、正发及陕西湘客共决朝事。会堡服阕，自湖南赴行在；湘客令元胤折节与交，事益密。朝中士不无异同，渐有党人之目。

　　彭年向为周延儒腹心，延儒议处，首揭延儒。后降于北，授广东学道；出示云：『金钱鼠尾，乃新朝之雅致；峨冠博带，乃亡国之陋规』！及至反正，又复诋之，自矜反正第一功臣。元胤为人庸蠢，狠戾自用。彭年提为傀儡，笑骂无情；自牵线索，机权刺骨，一时膻附之徒如蜂攒蚁聚，元胤之门如市。登其堂者，不啻龙门；拜盟认宗，李姓、贾姓莫不矜喜。每当朝期，趋跄元胤，东班为之一空。元胤遣仆卒与客赌博，诸臣倾囊奉之；客至不揖、去不送，谑浪骂座，弗忌人讳：皆彭年胁制内外，曲徇以成之也。

　　时行在有假山图；以元胤姓贾，因画假山一座。山巅黑气一道直上冲天，下绘朝官数百：有首戴者、肩负者、手托者、以木杖支之者，有仰望者、远听者、指点话言者，有惊怕退避、两手掩耳而走者。此盖街市之人胸中不平，造谜以诙谐之也。又有五虎号，以金堡为虎牙、蒙正发为虎爪、刘湘客为虎皮、丁时魁为虎尾，而虎头则袁彭年也。言非虎党不发、事非虎党不成，星岩道上遂成虎市。

　　太仆寺少卿贺丕业见袁彭年等议论乖方、陈邦傅等跋扈无上，慨然太息，陈「四维三纲」一疏；言辞激切，传诵当时，论者推中兴以来奏疏第一。彭年等恨甚，怂李元胤于朝班驾退后，殴杀之；有急告丕业者，潜入高明四会得免。

　　潘名世仕于清，为梧州府推官；降永明王，改保昌知县。李成栋过岭时，有养马卒病，付名世畜之；卒有所索不遂，语成栋曰：『知县诮君不能杀靼子、只会杀百姓』！成栋怒，以他事呼之至，缚斩之。

　　李成栋欲攻赣州以解南昌之围，赣州守将高进库伪约降；其实坚城以缀成栋之师，使南昌坐困也。成栋信之，遂还军岭上。

　　钱秉镫云：『予以九月初旬度岭至南雄，遇督饷侍郎张调鼎□南雄太守座；予言「赣州必不降。去城三十里，每一骑出搜粮三日，捕村民输入城中；日以为常。志在坚壁清野，无降意也。宜以大兵驻南安，声言攻赣；惠国从间道趋南昌，解金、王之围：是为上策」。调鼎以语成栋，成栋笑曰：「书生何所知！彼降书雪片至，宁有疑耶」？已竟不降，而成栋还广州』。

　　进库初隶左良玉麾下，与成栋相缔盟；后江西皆归明，进库独守赣州不下。六月，成栋以书招之；进库约踰秋北救不至，当输款。至是，成栋遣使勒之降，语颇凌轹；进库怒，碎其谕曰：『李固山反，便为国公；我若反，亦是国公。此谕帖，将谕谁也』！遂逐其使。使还，成栋即进兵击之，反为所败。初，成栋出师，士众登舟，忽震雷起舟中，折中军桅竿；士众皆惊。或诡云：『此桅必有毒物，雷当击之；何足为异』！而士众固知其败征也。冬十月壬辰朔

　　鲁王定西侯张名振舟师过昌国卫，破城，搜捕少妇二百八十三人，悉驱赴南田，将以给赏将士。适监军任颖眉自舟山至，力劝止之；旋放还。

　　永明王使盗杀佟养甲于梧州。

　　李成栋军中报获奸细，搜得密书，乃养甲家丁约高进库为内应也。成栋密奏，定计诛之。时养甲所随北兵，皆分拨梧州就粮；成栋遂遣都督张世祥賷饷十万，率所部士马至梧州犒师。梧州有井水寺，颇宽敞；谕即寺中按籍给赏。伏甲小巷，北兵领赏讫，世祥令从小巷出，皆执而杀之；三千人无一得脱者。养甲知事已败露，密表使人北上；又被获。帝命养甲往梧州代祭兴陵，李元胤遣健儿杀之于德庆道中（「成仁录」云：成栋遣总兵张善追杀之）。

　　庆国公陈邦傅率兵至南宁，攻围二月；城中食尽，斗米千钱。赵台不能支，开门降；涕泣出女与邦傅为媳。邦傅缚其为媒者钱廷烨，剐之；遂驻南宁（廷烨，无锡马桥人）。

　　十五日（丙午）

　　李元胤威权日盛；十五日诞辰，在朝文武馈遗络绎：公分之外有私分，私分之外有私公分；私公分之外又有私私分。自八月至冬杪，无日不奔竞于元胤之门。

　　通政司疏陈乞职者，日以千计；阁臣票拟刻板，定「着议具奏」四字。吏部堂司两庑拥簇挨挤，文选官但有铨选之权、无出选之地。广东一省，非奉李成栋咨，大小有司不得擅为除授；桂林、平乐，则瞿式耜为政；庆远、柳州，则焦琏为政；浔、南、思、太，则陈邦傅为政。文选所副乞陈之望，第给一空札而为后日到部凭据而已。

　　星子诸生吴江起兵应金、王。

　　鲁王以刘沂青为东阁大学士。

　　建宁破，鲁王守将王祈巷战不胜，自焚死。

　　大清兵攻围五阅月，始克。魏一柱与郧西、德化二王俱死；兴安王先事出，不与其难。鲁王前后所复郡县，至是复失，仅存宁德、福安二县。

　　李成栋兵败，退奔南康。

　　「南略」云：成栋于二十日过庾岭，二十五日结营赣州城下。二十六日，闻城上呼「董大哥」者三；成栋于梦中惊醒，曰：『董大成是我中军；彼呼之，我军已为彼有矣』！亟披蓝布短衣，跨驴疾走，竟不发一言。赣州至梅岭六百里，两昼夜奔蹶大雨中。初出关兵二十万，分十大营；营立一总戎。成栋弃军走，十总戎亦尾之行。及进南安府城门，成栋如梦初觉，顾谓十人曰：『尔等何得随来』？十人对曰：『公既走，吾辈不得不来』！成栋怒，即手刃爱将杨大甫。二十万兵马、器械悉弃赣州城下，止余百人南来；亦羞入肇劈顺流直下广州府为再举计。

　　按成栋为人深沉精悍；身为大帅，拥二十万众结营岩疆，何得无故独走？即十总戎，亦岂有不闻成栋令，尽弃其军而随行两昼夜者乎？决无是理也。南康当作南安；时南康已为大清所有，成栋安得入之！

　　大清诛刘承胤、傅上瑞。

　　承胤既降，北帅恶其卖国不忠，斩之于汉阳。或云：北帅利其厚赀，佯与欢饮；即席上杀之。

　　十一月辛酉朔

　　永明王督师何腾蛟克永州；凡攻围三月，大小三十六战，至是克之。

　　腾蛟率保昌侯曹志建、宜章侯卢鼎、新兴侯焦琏、新宁侯赵印选克复永州，杀其镇将余世忠、巡抚李绍祖。

　　永州坚守三阅月，大小四十战，杀伤过半；所存羸卒不满千人。粮尽，咽糠啮草；初食马、继食人，城中老弱妇女俱尽。城破之日，洒扫官署，所剔妇人阴弃而不食者出之，计十五石。时旧绅刘兴秀羁城中，亦被其祸。

　　永州有马廷鸾者，太仓人，官知县；与绍祖城守。腾蛟获其子，不杀；廷鸾德之，输情于腾蛟。由是，城中动静纤悉皆知。城破，绍祖始降；械送行在。绍祖，丙辰进士；与瞿式耜同年。式耜流涕让之曰：『汝素受国恩，奈何生于叛国之人、死作不义之鬼』？绍祖曰：『天下人皆降，岂独绍祖也』！式耜曰：『天下之人皆不为绍祖，清其如我何』！绍祖语塞，遂磔之。

　　初四日（甲子）

　　下贺丕业于狱。袁彭年等擒丕业于高明，肘缚下狱。丕业极口呼冤，莫为之理。有华复蠡者，无锡人，馆于司礼监夏国祥家；捐百金为之营救。且语国祥：『中兴初，不当以私意杀旧人』！国祥亦念丕业为帝经师，不当折辱；嘱狱主活之（复蠡，字方若；官临高县丞）。

　　丕业在狱凡四阅月，部覆复为彭年所持；奉旨：『永不叙用』。出狱，上桂林谒瞿阁部；后竟不知所之。

　　初一日，文选施召征谢恩时，同班舞蹈者三人：一为本兵曹烨、一为銮仪司贾士奇。召征趋揖烨而未揖士奇，士奇大怒，指名辱骂。召征初未晓，及恶声至，始觉；诿云短视，当诣门谢罪也。烨亦为之解纷而散。至初四日，遇于道，攘臂殴召征；召征避之。询其故？士奇见召征他处刺名字小，而请荆字独大，以为欺己也；召征杜门三日，几费调停，纳款金四两始得解（士奇，河南人。初为守备；与元胤联谱，假其威而恣肆也）。

　　建昌人孔彻元、彻哲与其客蔡观光起兵援南昌兵溃，哲战死。

　　鲁王大学士马思理卒。

　　海滨义旅王翊复破上虞，走其令；得县印。时浙东山寨，萧山则石仲芳，会稽则王化龙、陈天极，台州则俞国望、金汤，奉化则吴奎明、索应彪，皆掳掠横暴；而平冈张煌言、上虞李长祥又单弱，不能成军。惟王翊一旅蔓延八百里之间，设为五营。王江则专主饷，分遣富室，单门、下户安堵如故；履亩而税，人无不乐输。平时不义之徒，立置重典；翊所决罚，人人称快。浙东城门为之昼闭，胥吏不敢催租；郡县长吏惴惴保守一城为幸，向翊荐诚讲解。翊计天下不能无事，待之数年，庶几为中原之应也。

　　永明王督师吕大器檄李占春、于大海、胡云凤讨朱容藩；容藩为占春所败，走死云阳。

　　初五日（乙丑）

　　永明王监军御史余鲲起、职方主事李甲春取宝庆，诸将复取衡州，武昌候马进忠取常德，所失地多复。

　　进忠与北兵战于麻河，大捷；斩首七千余级，遂复常德。晋爵鄂国公。

　　封龙韬雒容伯（韬，雒容籍武举人；从何腾蛟恢复衡、永有功）。

　　郑成功自海上遣官陈士京入朝。

　　兵科吴其靁疏「清文武之职掌，以肃朝纲；励新旧之廉耻，以别人品」；内开：『六部四衙门，总兵以下移会用手揭；此三百年来之定规。现在文武诸臣有初朝、二朝、三朝、四朝、五朝、六朝之分别，各宜建立事功，以昭靖共自献之本心』。袁彭年、李元胤知之，恨入骨。初十日，其靁宵遁，依瞿式耜；疏竟留中。

　　二十九日（己丑）

　　督师何腾蛟露布至，恢复衡州；忠贞营李赤心捷报：已取益阳，直抵湘潭。瞿式耜以机会可乘，请王还桂林，图出楚计；不纳。

　　式耜疏云：『天下大势，在楚、不在粤。粤东三面阻险，易入难出。臣不敢争者，以勋臣成栋一片血忱，方倚为江右声援；一旦拂其望幸之心，何以劝忠！今衡、永恢复，游魂东窜，粤西之背愈厚；赣州负固、江围未解，粤东之齿尚寒。在成栋宜奉皇上去危就安，既无内顾，可毕力以图赣；而楚师得万乘亲临，勇增十倍，便可乘势以长驱矣』。

　　胡澹愤金、王所为，以为两人不足惜，而徒沮中原之气；病噎死。二子亦为北兵所杀。

　　吴贞毓荐一县令于李成栋，得贿八百金；金堡奏其事，贞毓恨之刺骨。

　　十二月辛卯朔

　　李成栋率师再出南安，面奏帝曰：『南雄以下事，诸臣任之；庾岭以外事，臣独肩之』。一言竟去。

　　成栋湎酒轻儒，再出岭，凡各郡敕使俱被撤回。又严禁举义，尚书揭重熙出岭，以远禁追擒之；赖所附者力战，得脱。

　　金声桓、李成栋既来归，马进忠、王进才、曹志建、李赤心、高必正等乘间取常德、桃源、澧州、监武、蓝山、道州、靖州、荆门、宜城诸州县；进忠、赤心、必正皆封公。

　　按「明史」「李自成传」：赤心封兴国侯。

　　晋龙韬洛容侯。

　　大清兵再乘南昌城；全鸣时令以铁网笼之，铁钩曳而伤之，杀伤过当。

　　何腾蛟议进兵长沙，会堵胤锡与马进忠有隙，招李赤心自夔州至，令进忠所取常德与之；进忠大怒，尽驱居民出城，焚庐舍，走武冈。宝庆守将王进才亦弃城走。赤心引而东，所至守将皆烧营弃城走；湖南已复州县为之一空。胤锡乃率赤心等入湘潭，与腾蛟会；腾蛟令胤锡向江西，而自率进忠等向长沙。

　　胤锡与进忠争礼不和，阴入夔邀赤心从夔门径抵常德，欲令进忠让城，屯其老营；赤心未至常德百余里，胤锡先至，与进忠歃血盟誓，同奖王室。进忠知其谋，终盟无一语；盟讫入城，即命起营，尽驱百姓无老弱悉出城，纵火烧城中屋不遗一椽，遂空其城而去。宝庆王进才及各郡镇帅，皆弃城溃散。赤心所至，仅得空城；旋亦弃去，东走长沙。腾蛟闻之，大骇。

　　胤锡招赤心出夔门，因请封赤心为兴国侯，并封高必正等十余人。统众至湘潭，尽屠其民。长沙闻之惧，协力拒守；胤锡攻之，弗能克。

　　初八日（戊戌）

　　李成栋杀宣忠伯王承恩。承恩，大兴人；世袭锦衣卫指挥佥事。崇祯十七年，出为福建都司。隆武朝，累官锦衣卫仪正，封伯。其标下彭鸣京等及故中丞田辟有众数千，皆愿随承恩往召弋阳王；成栋忌之。两舟相遇于英德县，成栋邀承恩过舟欢饮；至夜阑佯醉，即席手刃之。

　　大清降将姜瓖反于大同，李建泰遥应之。瓖大同总兵，崇祯十七年正月降李自成；自成败，复降于大清。

　　瓖隶吴三桂标下，复为大清总兵官，镇守山西大同。时大清八王先镇其地；而瓖后至，每日朝参不胜烦苦，欲谋去之而未有便。会王标兵掠民妇女，瓖激众怒，与王构兵；瓖麾下皆锐卒，百姓又并力合击，王大败，全军覆没。瓖遂称永历年号；山西豪杰一时并起，争杀守令以应之。故副将刘迁起代扼雁门关，为瓖号召；故浙江巡按御史任浚与一仇姓者俱有边才，瓖信任之以为谋主。遣部将姜建勋与大清兵战于忻州，败绩（赵交山「平寇传」）。

　　王翊自上虞出，东徇奉化。大清兵方攻吴奎明，力不支而遁；至河泊所，卒遇翊与战，大清兵败绩。  
　 

卷十九

　　江阴云墟散人李本天根氏着

　　己丑（一六四九）、大清顺治六年（永明王永历三年、鲁王监国四年）春正月庚申朔

　　大风，雨雹。

　　永明王在肇庆，诏群臣免朝贺。鲁王次沙埕。

　　初二月（辛酉）

　　南昌故吏科都给事中刘斯■〈土来〉贺正不遵「大清时宪历」，用「明大统历」以辛酉日元旦，朱衣、乌纱北向呼先帝再拜，然后鼓乐前导，率三子入家庙；见者骇愕。被逮，论死（斯■〈土来〉，万历丙辰进士）。

　　按南昌疑南康之■〈言为〉。盖南康于上年五月初二日为大清兵所破，应遵「时宪历」；若南昌此时尚为金声桓所据，称永历年号行「大统历」，不当有此事也。

　　初五日（甲子）

　　李成栋于滇阳峡中白日闲坐，忽见所杀部将杨太甫持刀索命。成栋举弓射之，身随弓去，堕水中；急为捞救，神情惨寂，英勃之气十减五、六。自是，不敢踰梅关；枉道而东，驻军信丰县境。

　　初十日（己巳）

　　督师何腾蛟疏奏湖南千里一空，前恢复诸城一旦尽弃；引罪自劾。初，督师据忠贞营塘报，称于十一月二十一日自常德发兵，二十二日恢取益阳。十二月初一日，发兵三路：一取湘潭、一取湘阴、一取衡山，杀衡山令。初二日，过宁乡。初三日巳时，抵湘潭。十一日，直抵长沙。随闻常德、宝庆一带因忠贞兵阑入，皆烧营弃城东走，湖南为之鱼烂。故有是疏。

　　十二日（辛未）

　　巡抚堵胤锡在长沙，疏将家口寄入行在，提兵控御上流；帝敕有司治公馆，遣兵部侍郎程峋往卦川迎之。胤锡戒谕从小路入肇；至怀集县，尽被土寇掠杀。朝廷闻报，仅为惋惜，无一人言及追贼者。峋至中途，亦遇害；其家人赴法司诉，系塘官张祥指使（祥，李元胤部将；时忠贞营已溃入粤西，元胤恐峋召之入行在，故杀之也）。

　　督师何腾蛟檄马进忠由益阳出长沙，期诸将毕会；而亲诣忠贞营，邀李赤心入衡。部下六千人，惧忠贞营掩袭，不获行；止携吏卒三千人往。将至，闻其军已东，即尾之至湘潭；湘潭，空城也，赤心不守而去，腾蛟乃入居之。时大清兵南下，马进忠等败走；侦知何腾蛟在湘潭，遣将徐勇引军入。勇，腾蛟旧部将也；率其卒罗拜，劝腾蛟降。腾蛟大叱，勇遂拥之长沙；绝食七日，乃杀之。

　　马进忠等奉檄前发，闻督师轻身往衡州，遣宣威伯杨□□追护之；未至，而忠贞兵至湘潭，见空城，亦不守而去。是时北兵乍退，长沙孤悬湖外，城崩三丈；诸帅壁长、湘间者烽火相望，北总徐勇计且不守矣。一日，引轻骑数百出城觇望，径至湘潭；得李绍祖之子密报，知城守无兵，仅督师一人在。遂入城，拥之去。既去，宣威伯始至，城已为北兵所守；急入城，求督师，凡七出七入，不得。最后入至桥，遇伏兵，矢中其项（一作吭）；遂自掷桥下死。北兵寻亦大至，马进忠等闻之皆退，滇帅胡一青等亦弃永州而还。凡收复各郡县，俱陷。督师死之日，城内外兵民皆为之举哀。腾蛟夫人及二幼子，俱被杀。

　　腾蛟所居有神鱼井；井故无鱼也，腾蛟至，鱼忽满井，皆五色。腾蛟死，鱼亦空。

　　李赤心等走广西，缘道掠衡、永、郴、桂。

　　忠贞兵溃走灵武、蓝山，由怀集、贺县阑入粤西。沿途肆掠，衡、永皆为蹂躏。

　　堵胤锡与胡一青守衡州战败，走桂阳。

　　大清兵破南昌，金声桓、姜曰广投水死。

　　声桓部将汤执中守进贤门，其偏将汤国柱约降于大清。谭固山因以厚阵佯攻德胜，炮声闻三百里，金、王齐赴之；而奇兵从进贤门梯而上，城遂陷。声桓赴水死（一作池水死），得仁阵获砾死。朱奎光、刘一鹏、郭天才被执，不屈死；姜曰广赴偰家池死。得仁突得胜门三出三入，与谭泰马首再相值；泰不知其为得仁，得仁亦不知其为泰也。初，声桓之主坚壁也，以待广师之援；而吴尊周所草乞师表文，但夸张胜状而不告急。既朝中闻江西危急，始遣李赤心由袁、吉，李成栋出南雄，会南昌；赤心逗留不进、成栋留滞信丰，南昌遂以不救。

　　南昌被围久，城中升米数金；易子析骸之惨，等于睢阳。自夏及冬，日夜浑战；入春以来，大雨连旬，城砖皆烂。大清兵以西洋镜照城发炮，城垛崩裂。声桓知不能守，使匠斫棺数十，阖门亲属生入棺中，纵火自焚。又怒姜曰广失策，杀其全家，止十五岁一孙逃免。

　　全鸣时受事，能军善战；无杨国柱私降，南昌不破。先是，声桓病时，使人问死生于八角庙汉将番君梅销之神；笤曰：『死在浮沤』。至是始验。城破二日后，获宋奎光于城西空舍；固山谕之降，不从，被杀。陈芳、黄人龙皆死乱军中；余将不知死状者，大率为人所食也。

　　二十日（己卯）

　　永明王以群臣水火甚，令盟于太庙，而党益固不可解。时朝廷臣各树党：从李成栋至者，袁彭年、曹晔、耿献忠、洪天擢、潘曾纬、毛毓祥、李琦，自夸反正功，气凌西人；从广西扈行至者，朱天麟、严起恒、王化澄、晏清、吴贞毓、吴其靁、洪士彭、雷得复、尹三聘、许兆进、张孝起，自矜完发未剃，诋袁、曹等尝事异姓。久之，复分吴、楚两党：主吴者，天麟、孝起、贞毓、化澄及李用揖、堵胤锡、万翔、程源、郭之奇，皆内结马吉翔、外结陈邦傅；主楚者，丁时魁、蒙正发、刘湘客、金堡、袁彭年，皆外结瞿式耜、内结李元胤。彭年等倚元胤为心腹，势张甚；谋攻去吉翔、邦傅，权可独擅。而堡居言路，有锋气；乃疏陈八事，劾庆国公邦傅十可斩，文安侯吉翔、司礼中官庞天寿、大学士起恒、化澄与焉。起恒、化澄乞去，天麟奏留之；堡与时魁等复相继劾起恒、吉翔、天寿无已。太后召天麟，面谕武冈危难，赖吉翔左右；今拟严责堡等。天麟为两解，卒未尝罪言者；而彭年辈怒天麟不已。

　　孙可望疏至肇庆请封。可望与刘文秀、李定国同辈，一旦自尊，两人不为下。闻肇庆有君，李锦、李成栋等并加封爵；念得朝命加王封，庶可相制。乃议遣使奉表；杨畏知亦素以遵主为言，遂遣畏知及永昌故兵部郎中龚彝赴肇庆进可望表，请封王爵。严起恒、吴贞毓力持不可，朱天麟、王化澄议许之；金堡七疏争，畏知乃曰：『可望欲权出刘、李上耳，今进之上公而卑刘、李侯爵可也』。乃议封可望景国公，赐名朝宗；定国、文秀皆列侯。遣大理卿赵昱为使，加畏知兵部尚书、彝兵部侍郎同行。

　　可望遣杨可任等六人诣肇庆，献南金二十两、琥珀四块、马四匹，移书求封秦王；书云：『先秦王荡平中土，扫除贪官污吏；十年来，未尝忘忠君爱国之心。不谓李自成犯顺，玉步旋移；孤守滇南，恪遵先志。合移知照，王绳父爵、国继先秦；乞敕重臣会观诏书谨封。己丑年正月十五日，孙可望拜书』。以方幅黄纸书之，不奉朔、不建朔。诏下群臣议，怂恿许封者十之九；独金堡引「祖制无异姓封王」例，力争不可。朝廷重违其言；而宗室议■〈雨上永下〉奏堡把持误国，疏数上。畏知曰：『朱君误矣！给事言是也。给事引祖制以争，使滇知朝廷有人；皇上破例封之，使滇知朝廷恩典，不更感恩乎』？贵阳镇帅皮熊、遵义镇帅王祥皆疏言：『可望名虽向正，事非革心；朝廷毋为所愚』！大学士严起恒、都御史袁彭年亦执不可；李元胤以滇使自陈邦傅所来，亦力阻。

　　「成仁录」云：李定国，本名如靖：刘文秀，本名若锜。帝从廷臣议，封可望景国公，赐名朝宗；如靖康侯，赐名定国；若锜泰侯，赐名文秀；能奇信候，赐名策勋。

　　何腾蛟死，滇将赵印选、胡一青、王永祚无所归；乃相谓曰：『吾侪以勤王出滇，国破君亡，依何阁部；今阁部死，军破不可复振。将死封疆乎？则吾无封疆之责；将就降乎？则当时出滇谓何！桂林留守瞿公仁慈好士，盍往归之』！因收残兵得万余，趋桂林；留守大喜，遣使郊迎。但部署不严，所过多行劫掠。

　　陈邦傅讦金堡官临清，尝降流贼，受其职；且请堡为己监军。朱天麟拟谕讥堡，堡大愤；丁时魁乃鼓言官十六人诣阁诋天麟，至登殿陛大哗，弃官掷印而出。王方坐后殿，与侍臣议事；大惊，两手交战，茶倾于衣，急取还天麟所拟而罢。天麟遂辞位，王慰留再三，不可；陛辞，叩头泣，王亦莅曰：『卿去，余益孤矣』！初，时魁等谓所拟出严起恒意，欲入署殴之。是日起恒不入，而天麟独自承，遂移怒天麟；逐之去，并逐其弟为行人、两子为御史中书者，天麟移居庆远。

　　初，金堡赴行在，将有所建白。过桂林，示留守；留守令至肇，与刘湘客酌之。疏奏八款，李成栋、陈邦傅、庞天寿、马吉翔皆在所参；湘客削去李、庞而留陈、马。封上，一时丰采赫然；补兵科给事中。成栋未归朝时，邦傅潜通降启，心鄙之；及是，爵位埒，耻与哙等为伍。得堡疏，大喜；成栋子元胤遂与交密，实不知成栋初亦在参中也。时袁彭年掌都察院事、刘湘客以詹事兼副都御史、丁时魁掌吏科、蒙正发户科、堡兵科，终日群聚，国事由其主持；诸不得志者，目为五虎，以元胤为党魁云。吉翔阴鸷，被参略不为意；邦傅愤甚，疏言『堡谓臣无将无兵，滥冒封爵；请即遣堡为臣监纪，观臣十万铁骑』！且言『堡昔知临清，降贼为官；今自湖南来，为北间谍耳』！时阁臣在直者，严起恒、朱天麟；天麟得邦傅疏，抵几大笑曰：『金道隐善骂人，亦被人骂倒耶』（道隐，堡字也）！遂票拟：『金堡「辛苦」何来，朕所未悉。所请监纪，着即会议』！起恒久欲挤天麟而无隙，即以此拟密示时魁；时魁大怒，即约科道两衙门十六人入阁，大噪曰：『堡论邦傅，请监纪，即令监；堡又谕郝永忠，若永忠请其首，亦即与之耶』？遂相与下殿，免冠趋出。帝闻之，大惊；谕诸臣『照旧供职』。天麟亦上疏自陈，即日引退。

　　时帝恭坐穿堂，召太仆卿马光，追叙五年前永州被难，逃入全州；别后手书谢光，有『先生衣我、食我，后日岁月皆先生生我、成我』句。忽闻时魁等大噪丹墀，共言『强臣箝结言官之口，将来唐末节度可虞、宗周守府再见』！因叫哄而出曰：『我等不做官矣』！将袍带掷弃庭中，小帽叉手，联袂而去。帝两手振索，茶遂倾衣。元胤承彭年之橐钥，权通大内，势逼至尊；十四日，请帝谕旨，谕十六人仍入本衙门办事，前本另发票拟，阁臣朱天麟即日放还田里。诸臣以为丰裁矫矫，中兴朝政第一美举也。

　　刘士桢归匿龙泉，吉安守索之急，捕其子肇谦、肇颐、肇岳，肇颐拷死；士桢绝粒卒。

　　清江故吏部右侍郎熊化因有司趋迫，出见；作绝命词，投脑子茶中饮之不死，遂自缢。

　　鲁王以张肯堂为东阁大学士。

　　大清兵再平江州，星子吴江返南康为拒湖计，结垒开先寺。已败走都昌，得镇将张士彦、标将王才溃兵二百人部勒之，冀复举。才投降于大清兵，执江以献。解赴江南，高冠长佩，叱咤自若；论斩。

　　金声桓死，诸军尽散；独张自盛众数万走闽。揭重熙入其军，约广信曹天镐并进；自盛掠邵武战败□被执，重熙走依大镐。

　　自盛，本王得仁裨将。得仁败殁，自盛亡入山，与洪国玉、曹太镐、李安民收召散卒及群盗图恢复，众踰万人，名曰「四营」；揭重熙、傅鼎铨等皆依之。

　　二十六日（乙酉）

　　永明王闻何腾蛟之变，哀悼；赐祭者九。

　　湘潭报至，行在大震；帝辍朝哀临，予腾蛟祭九坛。

　　王化澄贪鄙无物望，为丁时魁等所攻，碎冠服辞去。

　　二十八日（丁亥）

　　召何吾驺，黄士俊入。

　　化澄既去，帝乃召吾驺、士俊。初，吾驺自闽逃回。成栋破广州，即薙发降，与成栋相得相欢；令修「粤东志」，阿谀成栋，为粤人所嗤。元胤素执礼门下，故力荐起，资固在士俊前；及至，遂为首辅。物议不平，行人司方祚亨、太仆寺丞张尚、都察院经历林有声相继伏阙极诋之；皆夺职。

　　二月庚寅朔

　　江西宗室由■〈木艺〉入阁办事，李成栋杀之。由■〈木艺〉，壬午乡举，教谕广东。丙戌，闽省乡试同考官，受绍武侍读。至是，入阁；成栋命锦衣卫捕系，瘐死狱中。

　　大清延绥总兵沈朝华驻兵黄河遏绝姜瓖，延绥巡抚王志更檄延安参将王永强协防清水营及黄甫川诸路。会神木高家堡田秉德、张秀昌等又拥旧将高有才，郭毓奇而府谷兵应之，永强乃率兵驰一日夜，突入榆林，屯凯歌楼下，声言姜瓖分兵过河，己将归守延安。朝华闻其有异志，从径路袭之；至神水隘口，为永强所擒。有才又已驰檄榆林，云大兵且至榆林，遂下志死之。

　　王永强自立为延绥大元帅，召鱼河故将平德为山西总兵，出攻平阳；而留裨将谢汝得为延绥总兵，守延绥。高有才亦据神水，各自署官，不相统摄。永强勒兵至延安，有才亦出富平，于是关中大震（永强，吴堡人；有才，安定人）。

　　二十六日（乙卯）

　　李成栋兵败于信丰，堕水死。

　　先是，江西警报迭至，成栋急欲率帅赴援；而麾下各镇恋粤东繁富，不肯出兵。成栋独以其属行，且愧且忿，又恣睢杀戮，人不敢近；驻兵信丰。而南昌已破、金王俱殁；赣势愈壮。大清兵自南昌泝流援赣，直趋信丰；诸将争欲拔营归，成栋不可。会久雨，成栋坐城楼上召诸将议事，则去者已大半。夜半，闻鼓噪声，或传敌兵、或曰民变。成栋知莫能御，慷慨欷歔，命巨觥痛饮，誓死城上；左右挽之上马渡河，河水涨、马力竭、又已大醉，中流人马俱沉。三日后，人见有擐甲抱鞍植立水中者，始知成栋死。中军杜永和等挈其印先归，余将俱全军而还。成栋出师南下，四更时，先发火器手三百，责付曰：『如前遇敌，尽发火炮，我为后应；不，尔竟前走』！至黎明，杳无炮声；众皆曰：『火器军往矣，吾当拔营前进』。披甲上马。言未毕，大清兵突至，满营溃乱。盖先发炮手前遇大清兵，甫欲举火，忽大雨倾盆，炮声不发；三百人斫杀无遗，故尔寂无。成栋营后即急流山涧；成栋被甲未完，乘一跛马渡涧，遂溺水死涧中。

　　兵部尚书张调鼎、监军道姚生文俱死于乱兵。

　　何腾蛟参军甘永归隐于安福之怀溪山，邑令捕而杀之。

　　三月庚申朔

　　大清兵破宁德。

　　初七日（丙寅）

　　信丰、南昌同时报至，举朝震惊。李元胤入见帝，帝对之大哭。封元胤南阳伯，挂车骑将军印；元胤力辞，仍以锦衣卫提督禁旅。

　　李成栋妻妾四十八房，元胤悉勒死于广州署中。

　　杜永和等回广州，帝手敕遣戎政侍郎刘远生慰劳之；以远生为诸将同乡，素与相信，欲因是用之总督军务。北至广州，永和已重贿诸将，共推为「留后」；居然坐军府，开印行总督事矣。永和虽称总督，诸将实不用命；惟贿是求，不复有出岭之意。

　　给事中金堡等不欲何吾驺为首辅，召瞿式耜入直，以文渊阁印畀之；式耜终不入。

　　何吾驺与司礼监夏国祥交通，金堡疏参之；遂引疾去。黄士俊为首辅，同严起恒入直。起恒每事持平，不慊五人意；又与庞天寿、马吉翔皆从龙共事久，时魁等辄指为邪党，起恒亦不以为意。

　　十五日（甲戌）

　　大清兵陷衡州。

　　姜瓖部将姜建勋从静乐西下取汾，从汾而上将攻太原。遇大清端重王于赤桥，大战而败，保晋祠堡；水草乏绝，以数十骑突围出。追兵及之，建勋自经死，余众溃散。所得汾州诸县复失，惟大谷不下。瓖部将牛化麟据保德，被围数月，士卒杀之以降。

　　永明王以杜永和为兵部尚书，总督两广；敕南阳侯李元胤保扈行畿。封杨大福为安乐伯、罗成耀为宜城伯、马宝为安完伯，四路援剿。又加都督车任重宫保，镇守潮、惠；总兵张世新、张祥等各行分汛：命收海上四姓余贼，训练水师。封新会土镇王兴为高明伯，招集义旅（兴，身材短小，相传所谓「绣花针」者也）。又加总统林时望为勇毅将军。

　　二十一日（庚辰）

　　大清兵取永州。

　　王永强渡河攻蒲州，拔之；复渡河至美原、河曲。大清巡抚黄尔信遣使走汉中，求救于平西王吴三桂及固山李某；各以兵出栈道，疾趋三原，大战于美原。永强大败，奔石浦川自缢死。

　　永明王复召朱天麟；天麟不至，拜疏曰：『今国势累卵，路人皆知；而建言者绝不问。琐屑一人一事，掉头而争曰：「我遗直也」。今而后，请勿以四方无利害者执为极重大事，而独使主上忧社稷』。其意亦为金堡等发也。

　　郑成功遣施琅、杨才、黄廷、柯宸枢等攻漳浦；大清守将王起凤降，授铁骑镇，寻改正兵镇。

　　夏四月己丑朔

　　帝御经筵。初，留守瞿式耜请开经筵，荐詹事刘湘客为讲官。至是，加副都御史衔，与詹事黄奇遇同入直进讲。然袁彭年、丁时魁等每有建议，必决于湘客而后行。彭年所持者，正名器、慎纪纲，其实祗争体统、重资格而已。湘客好言典制，然其所习皆先朝陋规也。湘客本诸生，田荐举起家，受知于留守；初编修兼御史、继以詹事兼副都，亦随彭年等以资格绳人，人益不服。时魁颇招权，刚狠有气习，同辈亦不善其所为。蒙正发惟依附诸公，听其指使。独金堡遇事敢言，素负清直。然性溪刻，不近人情；笔锋甚锐，人颇惮之。彭年先朝给谏，有名誉；既降北，物望大减。及为总宪，核资俸、清冒滥，不少宽假；怨者尤众。自恃有同谋反正功，常争论于帝前，语不逊；帝责以君臣之义，彭年曰：『使去年此日惠国以铁骑鼓行而西，此日君臣之义安在』！闻者咋舌，帝心不善此五人。

　　郑成功抵诏安，屯分水关，令黄廷、柯宸枢守盘陀岭；大清兵攻之，宸枢战死。

　　十三日（辛丑）

　　永明王封王祥忠国公。

　　命祥与匡国公皮熊同防滇寇。

　　金堡等既连逐三相，益横；每阑入阁中，授阁臣以意指。王不得已，建文华殿于正殿旁，令阁臣侍坐拟旨以避之。而堡犹负强直声，连劾兵部侍郎万翔、程源、礼部侍郎郭之奇、户部尚书吴贞毓；贞毓等欲排去之，畏李元胤为援，不敢发。

　　德化王慈烨踞将军寨，攻拔大田，破龙溪，攻顺昌、将乐等县。时福建尽失，惟漳、延、汀三府界连江西，而延平所属皆处万山中；大清兵既旋，诸邑遂拥王立之。

　　大清兵破福安；鲁大学士刘中藻冠带坐堂上，为文自祭，吞金屑死。

　　中藻守福安，大清兵前后来攻，所杀数千人。大清兵乃傅城十里掘壕树栅，中藻不得出战；食尽，吞金死。部将董世尚等同死者数百人。

　　二十五日（癸丑）

　　大清兵陷郴州。时李赤心分布各营屯驻郴州及诸属县，一闻大清兵至，不暇返顾，望风奔窜。大清兵追之，至龙虎关而返。

　　高有才遁至府谷，据城自固。大清兵屯于保德，保德与府谷夹河而城；府谷城险峻，据高临下，大清兵数渡河仰而攻之，弗克。保德地卑，有才以巨炮击之，大清兵多死。

　　兵部右侍郎刘季矿，同升子也；从父起义。丙戌，任翰林院待诏；后至广西，历至今官。戊子五月，统兵至酃县，逐大清所置官而居之。已而众散，还行在。寻出，有群盗来就抚，季矿统之；至乐昌，四出剽掠。禁之不止，反为所杀。

　　遵义镇将王祥纵兵四出，假贸易银布给军为名，烦扰黔民；皮熊惩其尤者一、二。祥忿甚，率三十六镇攻围贵阳两月；熊撤清浪镇兵入援，至油柞关大战，擒杀祥兵十万。乘胜踰乌江索战；易视祥兵，日事饮博。祥侦其懈怠，设伏举火，亦歼熊兵数万于江中：两家精锐尽丧。

　　大清兵破永兴，都督佥事掌锦衣卫事堵孙正巷战力竭，死东郭门；年二十四（孙正，字寅叔，胤锡从子）。

　　帝在行宫供奉清简，侍女寥寥，俱幼蠢、荆布。内侍夏国祥以六十金于广城买一歌姬以进；姬名青娥，发方覆额，不一月溺死池中。肇庆行宫湫隘，与高要县学并峙；中隔一池，乃覆土填其半。每日下午，帝偕庞天寿等骑射其中；三宫从侧楼视帝中的，以为笑乐。帝及三宫供膳，日限二十四金，凡有赏赉亦在数中；有报捷、面恩奏毕，帝必左顾曰：『赏银十两与他』！司礼吴国泰、夏国祥等皆备膳者，深以值日为苦。大司礼庞天寿养御营兵十营，每营正总兵一人、副总兵二人、参将四人、官□二人、小卒一人，十营共百人；皆天寿出资给饷，以备视朝日仪卫拥护。

　　五月己未朔

　　德庆将领杨弘远不戒军士，有陕西人董姓伯爵者出镇罗定州道经德庆，以弘远状上闻；奉敕剿之。董发炮击杨战舰三百艘，尽杀乱兵；弘远伏诛。

　　初四日（壬戌）

　　忠贞营溃兵流入梧州劫杀，城中官民一空。傅称忠贞营在长沙被北兵冲散，督师不知所在，其侄寅叔已杀死于长沙东门；其子永兹避难同来，溃兵十万求安插地。有数骑至行在，口陈高必正在梧州候旨，不具疏也。

　　按长沙素为北总兵徐勇所守，何、堵及忠贞皆未之入，寅叔战死于永兴东郭门。其云「忠贞在长沙被北兵冲散，寅叔死长沙东门」，皆误也。

　　姜瓖以母老，坚守大同不出；大清兵为长围以困之。经半载，城中粮尽，人相食；部卒遂杀□以献。刘迁败走，入黑山堡自缢死。

　　袁彭年丁艰去任。彭年，初为给事中；吴其靁特疏参，帝不问。有张述载者，泾县人，原任江西泸溪知县；以节义自命。至行在久不得官，谓彭年辈抑之也，遂伏阙疏彭年罪；或云司礼监夏国祥使之。国祥，弘光时老珰；入粤新用事，能探知帝意。与述载同乡，故有是疏。彭年自是气少沮；久之，生母死，不欲守制，宣言于众曰：『吾家受国恩深重，奕世科名；更受天地恩宏大，代产异才。吾今享年远过先人，天正不欲置我于无用之地；胡可苦守三年，虚度岁月耶』！同党以为国尔忘家，中兴可望；李元胤为疏请夺情，不允。马太后甚恶之，宣查丁艰不守，是何朝祖制？彭年又腼颜月余，挟重赀寓佛山镇。

　　彭年，为袁中郎子。中郎有二妾，生彭年者弗爱；中郎殁，未几彭年迎生母意，以父别妾厚价鬻于刘涎，覆没辽东。彭年为诸生时，召箕仙；中郎降箕，彭年默祷，示家中人不知事。箕大书曰：『刘綖事，我最恨』！彭年惊跪，因问终身；曰：『乱世功名，要他何用』！此万历戊、己年事也。佛山生员李戊妾，拥资数万；彭年督学广州时掖其嗣。戊子反正后，招彭年主其家焉（江陵黄云安）。

　　杨展与王祥有隙，遣子璟新攻之；璟新先袭杀马应试，与祥战，败归。李干德利展富，说袁韫及武大定杀展，分其赀，据嘉定；范文光恶之，遂入山不视事。樊一蘅诮干德，诸镇亦皆愤恨有离心。

　　展虽与袁、武合而不绝占春，时通问，馈以银米。袁、武有所求，顾不甚遂，因恨展。既韬徙屯犍为，展以生辰往犍为称寿；干德因说韬杀展而分其赀。

　　礼部尚书吴璟见咨入贡生皆市侩下材、目不识丁者，挂冠朝门而去。

　　遣严起恒、刘湘客安辑忠贞营；至梧州，而李赤心等已走宾、横二州。

　　帝以湘客陕产，忠贞营俱秦人，特饬湘客偕起恒往谕。十三日至梧，溃兵已于

　　初十日流入浔州；城中空无一人。堵胤锡至梧州。初，李赤心等至广西龙虎关，守将曹志建恶其淫掠，并恶胤锡；胤锡不知也。或说志建：胤锡将召忠贞营图古建。志建夜发兵围胤锡，杀从卒千余人；胤锡及子逃入富川猺洞。志建索之急，猺洞送胤锡于监军佥事何图复，间关达梧州。

　　胤锡追忠贞溃兵不及，从镇峡关入（镇峡关即龙虎关）；宗室谋型在守关保昌侯曹志建营，谓志建曰：『此必忠贞欲入关，堵前导，将谋为内应耳』！曹信之。

　　又谓堵曰：『志建甚疑公，何不走』！堵不谓然，解甲安寝。志建发兵围之，尽歼其众；堵父子逸出（志建字光宇，鄞人；世袭沧州卫。北兵入京，阖门死难者九十三人。至是为镇将，封保昌伯；有众数万）。

　　刘湘客载堵胤锡归行在。

　　湘客在梧，徘徊江上；见府江上流破舟中坐一人，蓬头跣足，顺流而下，自言『吾乃忠贞营主帅堵阁部也』。湘客挽舟细询，始知长沙之败；与之易舟并下。

　　二十九日（丁亥）

　　焦、滇兵哄杀守道王奕昌，瞿式耜檄焦琏斩其部将赵兴。琏既受知留守，再保桂林，遂以桂为老营；滇帅久在督师标下，每赴援入桂，与琏兵有主客之分，多不和。已而，移琏驻平乐、阳朔。去年冬，湖南溃，滇帅赵印选、胡一青弃（〔□〕）州，率其兵奔入平乐：又与琏兵争平乐。琏部将赵兴治兵相攻，兴败；滇兵追至朔阳，遇奕昌杀之。留守引罪自劾，请恤奕昌；檄琏斩兴以谢滇，而移滇老营驻桂林。滇兵自是益骄，不可用矣。兴死不以罪，粤人惜之。

　　御史毛毓祥封入封奏，杂「年家眷弟」名帖；帝笑而还之。毓祥自陈愚惫，解官去。

　　六月己巳朔

　　大清平南王尚可喜、靖南王耿继茂（一作懋绪）出鄱阳、踰梅岭入广东，定南王孔有德渡洞庭、溯牂牁入广西。

　　永明王以万年策为兵部尚书，总督湖北军务；毛寿敦为兵部右侍郎，监督勋镇军马。时何腾蛟既殁、堵胤锡又入广西，诸军无所统，故命二人。

　　寿敦，公定人；前御史毛羽建子。雅好读书，有谋略，能耐劳苦，楚奇材也。瞿式耜疏荐监督襄国王进才、鄂国马进才两路军务。

　　擢张同敞兵部右侍郎兼翰林院侍读学士，总督诸路军务。同敞有文武才，援笔数千言立就。受知瞿式耜，执贽为弟子；式耜荐之。

　　同敞健瘦而髯，意气慷慨。年四十，无嗣；丧妻不再娶，萧然一榻而已。式耜疏荐寿敦、同敞，诸大帅以留守所举为得人。

　　吕大器至思南，得疾；次都匀，卒。

　　十二日（丙寅）

　　帝命留守瞿式耜兼督江、楚各省兵马。时何、李败殁，永州兵亦退。式耜请以兵科给事中吴其靁监各营军再出；疏云：『岁月稍暇，财赋优裕，用心尽力修内治以自固、严外备以自强；且积弊之后，易致中兴也』。式耜每慨人才凋零殆尽，凡趼足而至者非怀忠抱义之人，亦乱世取功名之士。人之岁月、精神不用之于正，则用之于邪；安可驱为他人用！故一材艺之士，靡不收罗幕府。时人咸以桂林为稷下。

　　惠国李成栋丧至自岭北，元胤回广州治丧；帝赐祭九坛。事毕，诏元胤赴行在。时惠国旧部曲董方策、杨大甫等各据一郡；大甫尤骄悍不法。至是入觐，元胤邀饮其宅，即席上称诏斩之。

　　按杨大甫至是始诛，益知李成栋手刃大甫及成栋于滇阳峡中见大甫索命之说皆谬矣。

　　方以智至行在参机密，见涣发丝纶不达城外，托修道入山去。

　　以智弃妻子入山为道士，自号浮生；有人勾漏、星岩、罗浮、南华诸处见之。

　　按侯方域与密之书：密之归里上高座寺为僧，号无可。

　　以宝丰伯罗成耀镇守韶州。自成栋殁后，庾关不守。闻北帅有窥粤意，粤督杜永和请成耀出镇韶州；帝从之。永和邀贿万余金，许割南、韶二府属之。时海道薛宫出巡未回，有谋其缺者；薛竟补南韶道，与成耀同行。

　　琼州叛黎马蹬根结党林冲霄、黄敬纯等谋据定安，拥上流以窥郡城。定安诸生王昌言（字纶如）所居龙梅，当黎贼出没之冲；念龙梅不守，定安随之而陷，乃散家财、纠壮士为捍御计。贼知有备，不敢越龙梅尺寸。越数月，贼乘间率兵数万至，昌言挈死士先登陷阵，多所斩获；既而参将张某遇伏，师溃。昌言单骑驰救，手刃数人；毒矢雨发，不能支，遂死。邑人私谥曰「惠愍先生」。

　　鲁王定西侯张名振复健跳所。

　　秋七月戊午朔

　　帝遣使封郑成功为广平公。

　　曹志建迁怒何图复，诱杀之；阖门俱尽。

　　图复家近猺洞，资财富厚；素能抚集猺人。与志建战，败殁。图复二子走入猺洞，志建之锐卒亦尽。后北兵横行，遂无与抗者。志建每言及此，深自悔恨，誓杀朱谋型。

　　建昌孔彻元误闻瑞昌七邑奉靖武遗宗，彻元大喜；入城，杀大清所置令刘时俊。已而各邑寂然，同党恐祸及，执彻元以献，论死；兵卒尽散。

　　十九日（丙子）

　　鲁王封王朝先为平西伯。朝先徇边海至奉化之鹿颈，四阅月而集兵数千，边海为之出赋。

　　闽中州县尽陷，郑彩弃监国而去；张名振、阮进追监国于沙埕，扈至南田，以健跳所处之。时从亡者，大学士沈宸荃、刘沂春、礼部尚书吴锺峦、兵部尚书李向中、侍郎孙延龄、左副都御史某、兵部职方司郎中朱养时、户部主事林瑛；每日朝于水殿。而锺峦飘泊所至，试其士之秀者为博士弟子员，率之进见；襕衫巾绦，拜起秩如。监国命为使使山寨拜官。

　　八月朔戊子朔

　　焦琏部将刘起蛟轻兵出全州，败绩；琏按军法斩之。先是，留守瞿式耜闻北兵渐近，檄赵印选出全州，檄杨国栋、焦琏分兵堵截开州、海阳坪间。琏卧病阳朔，不即行；其部将张明刚、刘起蛟奋勇争行，疾趋兴安而败。留守疏言：『起蛟贪功致败，法所不容。但今兵骄将悍，时起蛟身先士卒、一往不顾，其忠义之气有足嘉者；请以其子袭职』。从之。

　　按留守所统焦军最弱，敌至辄大创之；何以致此？盖部将皆真将军也。自白贵战死，赵兴、刘起蛟以细过诛，而焦军遂以不振。嗟乎！坏汝万里长城，岂独宣国之过哉！

　　初五日（壬辰）

　　鲁世子生。

　　十五日（壬寅）

　　堵胤锡至肇庆；阁臣严起恒旧荐主也，为言于帝。明日召对，询问方略；帝极荷赖之。

　　帝以张述载为御史。

　　十六日（癸卯）

　　鲁王授王翊河南道御史、王江户部主事；左都御史某言：『浙东诸营，文则自称都御史，武则自称将军、都督，未有三品以下者；主上嘉其慕义，亦遂因而命之。惟王翊不自振大，仅授御史；在承平固为显要，而非论于今日。诸营小者不及百人，大亦不过王翊一部；今品级悬殊，以之相临，恐为未便』！大学士刘沂春、礼部吴锺峦皆以为然，定西侯张名振持之不下。初，诸营迎表皆因名振以达，独翊不关名振；名振不乐。曰：『候王翊来，为上言之』。

　　永明王遣使以蜡丸封吴三桂为汉中王；不报命。

　　堵胤锡结欢于马吉翔，而吉翔与李元胤、袁彭年皆专柄，各树党。胤锡乃激李赤心等东来，与元胤为难；移书瞿式耜欲间元胤，托言王有密敕，令己与式耜像素胤。天颜不悦；元胤党丁时魁、金堡又论其丧帅失地，乃令总统兵马，移驻梧州。

　　元胤知胤锡之谋，大言曰：『我辈做鞑子时，渠不来复广东；今反正后，乃来争广东乎？且皇上在此，他来何为』！胤锡计沮。忠贞兵于怀集、贺县、富川一带劫杀甚惨；及入浔州，陈邦傅献女于高必正，怂恿必正提兵入桂。瞿式耜知之，疏请以粤西全省钱粮分给诸勋，使毋侵扰；邦傅计不行。胤锡移书式耜云：『上有密敕：东人握君掌中，一朝不戒，生劫入舟，朕不复有中原之望。惟卿与瞿先生图之』！式耜大惊，谓此决非帝意；乃历书四年朝政并诸勋臣邪正始末，与胤锡别白言之：『毋挑东激西，以兴同室斗』。帝闻之，特发手敕，取胤锡原书并所奉密敕，务欲穷治其事。式耜恐别生事端，以业付水火为对；力解释之，乃罢。胤锡初恃吉翔援入朝，即拟辅政；及是，帝大不悦，楚人怨之尤深，遂不见用。

　　时横州徐彪、郁林州梁士奕各聚兵据境，陈邦傅不能制。因忠贞兵至，思借之以为重；乃与忠贞盟结为婚姻，以讨彪等并倾东勋也。

　　行在闻赤心东来，声言清君侧之恶；举朝震恐。

　　堵胤锡待命行在请饷，疏凡五上；阁臣又为特请，批发学道李绮纳秀银三千两充招集募资。已■〈扌舁〉至寓，复为李元胤攫去。二十四日陛辞，帝曰：『卿将何往』？对曰：『陆行无马、水行无舟，有视师之名、无犒军之费；臣决不敢逍遥河上，贻外人指摘。惟有扩清四海，以申此意。万不得当，捐此身以报皇上耳』！帝甚悯之，乃撤御前龙旗二，以壮行色。胤锡叩谢，含泪而出。

　　钦州知府许启洪自外至，有马七匹、弟一、仆二；锡胤欲资之以行，为之题请，加督抚衔，赐尚方剑，镇守粤西。太仆卿马光寓与户科蒙正发封衔数被凌侮，急求外转；为之题授衡永巡抚，御笔增入「宝庆」，亦赐尚方剑，便宜行事。四川人赵昱原任无锡令，自贵州来，任兵部郎中，深慨朝事不可为，欲挂冠；为之题授川贵总督、尚方剑到任自铸，敕命即日颁给。二十七日，三人陛辞而出，锡胤与之偕行。

　　赵昱字浴庵，安县人（「无锡县志」）。

　　堵胤锡矫永明王命，改封孙可望为平辽王。初，胤锡曾赐空敕，得便宜行事；赵昱乃就与谋。胤锡以李赤心等不足恃，欲遥结可望为强授；矫王命，易敕书以往。金堡面责胤锡昵赤心与可望所遣使，胤锡为之气慑。

　　滇贼请封者，正使杨畏知、副使龚彝而外，孙可望差焦光启、李定国差潘世荣护送两使，不见朝也。自正月入肇，尽八月始离行在。胤锡知朝议不允滇请，阴欲结滇；约二弁至七里岩，设席舟中，歃血与盟。次日，请朝士饮；堡遂面诘胤锡曰：『滇与忠贞，皆国仇也；厥罪滔天！公大臣，偏欲与此辈结交，何意』？胤锡失色，徐曰：『某辛苦万状；如君言，全无功劳矣』！堡曰：『劳则有耳，功则谓何』？二弁亦在壁间，尽闻堡语。胤锡大恨，数日遂引疾去，次于梧州。赵昱过梧，窃闻二弁，知堡语，不敢行；知胤锡有空头敕，乃就胤锡谋矫诏封平辽王，换敕印以往。 

　　九月丁巳朔

　　永明王赠何腾蛟中湘王，谥「忠烈」；官其子文瑞佥都御史。

　　赠李成栋宁夏王，谥「忠武」；赠金声桓豫章王，谥「忠烈」。

　　初五日（辛酉）

　　太监秦宗文自湖南返，过桂林；言大清辰常总兵马蛟麟有归国心。瞿式耜疏请敕印，命宗文往招之；蛟麟但修书报命而已。

　　定安陷，王昌言妻陈氏被执；以计脱其孤懋曾，骂贼死。

　　孙可望遣白文选攻遵义，王祥自刎死；降其卒二十余万，尽得遵义。宝庆张先璧、马进忠皆归于可望，势益强。

　　王祥招乌合之众六、七万，分三十六镇，与滇兵战于乌江河，大溃。祥乃裹其文绣、珠玉、金宝作竹夹三千背，使牙将负之前驱；众心尽解，多送款可望。可望掩击之，祥夜走；牙将尽劫其赀而去。比晓，妻子皆散失，从者仅百余骑；追者至，祥率死士数十人短兵接战，创重自刎死。可望遂下遵义。宝庆驻镇张先璧等由湖南入黔，皆归可望；地与粤西相接。

　　初九日（乙丑）

　　监军毛寿敦赴楚，路经柳、庆，为陈邦傅标下曾海虎劫掠一空；瞿式耜飞檄地方严缉贼首，追取敕书并鄂国营诸诰敕印信，立提海虎置之法，远近称快。

　　粤督杜永和入朝，粤人黄奇遇、郭之奇以小忿争直永和前，为永和所嗤；朝士耻之。

　　大清定南王孔有德至衡州。马蛟麟先期攻道州，永国公曹志建与战而败，遂出白金二十余万置营中，令有能斩一级者赏银一锭；军士争先赴敌，殊死奋击，蛟麟大败，斩首无算，遣人献捷行在。

　　鲁王健跳所饥，阮进恃昔日保舟山之功，以百艘泊舟山告急；黄斌卿不应，亦不使人至健跳所存问官守：进遂与斌卿有隙。

　　冬十月丙戌朔

　　二十七日（壬子）

　　马进忠复武冈州；胡一青进屯东安，直逼永州；牛万才、张光翠兵过宝庆：军声复振。

　　赐吕大器谥「文肃」。

　　十一月丙辰朔

　　堵胤锡至浔州，自恨发病。

　　胤锡至浔，其子正孙已死，只身无伴。有史其文家眷一妻、二妾、一子，向依同乡潘曾纬；曾纬甚苦之，以赠胤锡，胤锡委禽于天宁寺后殿。本以愤懑不平之怀，复中酒色，不两月而殂。

　　按钱邦芑「堵文襄公传」云：『公侄正明，原名孙正；已丑四月清兵袭永兴，正明统兵力战死，诸眷属皆遇害。公子世明，原名孙骥；□公军中任监军御史。公于十一月卒于浔州舟中；遣世明賷遣奏赴行在，病卒于广东阳山道中』。「谈往」云：『公侄名寅叔，之白子；公子名正孙』。再考「何堵事略」：『公宜兴人，螟蛉子锡山堵之白；之白后生子名寅掉。寅掉即寅叔之讹；为公之弟，非侄也』。「邦芑传」云：『族人立寅掉之子景原为公嗣』。帝闻胤锡卒，涕泣减膳，辍朝五日；赐祭九坛。

　　初四日（己未）

　　王进才、刘之良复靖州，曹志建复永兴、耒阳。

　　留守瞿式耜疏报湖南情形，言『北兵已抵长沙。据胡一音与赵印选书有云：北来者，其帅为定南王孔有德，实抵衡州；一面发兵往宝庆，一面大队来永州』。是时王永祚、张明纲已围永五月，其将李东斗坚守不下；有德命辰常镇帅马蛟麟援永。

　　大清兵至曲沃，李建泰迎战被擒；伏诛。

　　建泰降贼、降清，俱为相。姜瓖起兵，又召为相；瓖败，建泰逃归。有妾五十人，建泰语之曰：『吾今必死，汝辈有一人肯从吾死者乎』？众妾皆掩面而笑，相谓曰：『渠固应死，吾等为何』？建泰寻被诛。

　　大清兵围都昌，裨将邵某私款于大清兵，城遂陷。余应桂与子诸生显临同被执死，帅师亦死之。师同应桂守城北，帅令两生招师；师欲手刃两生，两生急窜去。城破被执，解送南昌；饮食歌笑如平时，死尤慷慨云。

　　十七日（壬申）

　　大清兵围健跳所，鲁王荡卤伯阮进率其楼舡数百至，金鼓震天；大清兵解围去。

　　山海久不得宁，北人有谋者曰：『此皆失职人所致。若招抚而官之，无有不愿解甲者矣』。会稽人严我公知之，伪为告身、银印，曰：『请自隗始』！遂裨以都御史，招抚山海诸寨；湖州柏襄甫、会稽颜虎臣皆降。我公将渡海，发使者入四明山；王翊前营黄中道曰：『严我公动摇山海，宁可使之达行在哉』！烹其使，分羹各营曰：『敢受招抚者视此』！我公踉跄遁。

　　二十一日（丙子）

　　鲁王平西伯王朝先谋杀黄斌卿。斌卿喜收海盗资其劫掠；标将王大振善劫，获番舶数万，悉以献斌卿。斌卿不厌，大振无以应之，逃匿朝先营；诳告斌卿逆状。朝先上疏请讨之，鲁王命阮进同剿；斌卿遣陆伟、朱玖迎战辄败，求救于安昌王恭■〈木岛〉。大学士张肯堂上章代理，议和于诸营曰：『彼此皆王臣，兵毋得妄动，候旨处分』！九月十四日，胥会于海上；初皆安堵，已而伟、玖背约出洋，阮进疑斌卿逃叛，纵兵大掠。朝先旗鼓尹明斫斌卿沉海，二女从死（阮进，本张名振舵工，拔为营将；有勇名，获封伯爵。朝先经营数年，深结之，为杀斌卿地）。

　　按斌卿杀人全家多矣，独朝先跳免，卒杀斌卿；天之报施无丝毫或失。其将佐皆逃，而朱玖者不得明着其死，吾独有恨！

　　大清兵攻大田，德化王慈烨被执；兵部尚书罗南生降。

　　十二月乙酉朔

　　鲁王驻舟山，以参将府作行宫。晋张肯堂、吴锺峦、李向中俱太子太保，朱永佑吏部左侍郎掌铨政，张煌言兵部右侍郎，孙延龄户部尚书，徐孚远祭酒兼右都御史，陈九征太常寺卿，杨玑钦天监丞，马星太仆寺少卿，任光裕大理寺卿，傅启芳太仆寺丞，李开国职方司主事，杨鼎臣文选司主事。

　　晋定西侯张名振太傅，平西伯王朝先、振威伯涂登华俱太子太保，荡卤伯阮进太子太傅，进侄阮骏英义将军，阮美、阮骅俱左右都督；其余文武各官俱升擢有差。

　　向中，号立斋，庚辰进士；湖广人。永佑，字问玄，甲戌进士；松江人。

　　鲁王自丙戌入海以后，止舟山陆处二年；余则以海岛为金汤、舟楫为宫殿。海舶苦水，扈从者晨沐不过一盏；舱仅周身，穴而下，仍复盖之。监国舟稍大，名河艍；其顶即为朝房，诸臣议事在焉。落日狂涛，君臣相对；乱礁穷岛，衣冠聚谋：虽金鳌橘火、零丁瓢絮，未罄其形容也。

　　十二日（丙申）

　　王永祚等久围永州，守将李东斗坚守五月，食尽兵疲，不肯下。大清兵赴救，胡一青率众迎战，大败。张同敞驰至全州，檄杨国栋兵策应；乃解去。同敞意气慷慨，知兵有胆。每出师，辄跃马为诸将先；或败奔，同敞危坐不去，诸将复还战，或取胜：军中以是服同敞。

　　一青兵方薄城下，北兵衔枚疾走，绕出永州河外；一青不设备，遂大败。是夜

　　，复被劫营；滇将普明全军俱殁。报至，同敞驰赴全州，檄武陵侯杨国栋驻全策应。全州为粤西门户，危如累卵；北兵既解永围不敢深入者，以有曹志建屯兵龙虎关为衡、永之左路，马进忠屯兵瓜里为武、宝之右路，两相犄角也。至除夜，北兵自江西来者踰梅岭，破南雄；粤东门户已失，粤西亦勉强支持而已。

　　胡一青既败，逃入山谷；百姓素恨滇兵掳掠，争欲缚献定南王。惟焦琏部将张明纲全师而还。留守瞿式耜顿足曰：『吾蓄锐两年，一朝奔溃！岂天不祚明耶』？自是，粤西门户危于累卵矣。

　　十五日（己亥）

　　帝御文华殿亲政。

　　大清耿、尚二王驻师吉安府，命赣州守将高进库为向导之枯树，举火焚之；引师屯中寨。将柯某以六骑逐明兵四百余人；谓进库曰：『南雄即日可取也』。进库谓柯曰：『南雄破，当寿我四千金』！柯不应，止兵不进。

　　大清兵在中寨，行在震恐；命罗成耀戍南雄府。成耀畏懦，止韶州不肯前。

　　有僧湛微自日本来为鲁王荡卤伯阮进述请兵不发之故；且言『金帛不足以动之；诚以普陀山慈圣太后，所赐藏经为贽，则兵必发矣』。进与张名振上疏；监国以澄波将军阮美为使，亲饯送之。美与湛微至长崎，凡商舶至其国，例发小舟讥出入，名曰「班舶」；阮美喻以梵策乞师，其王闻之大喜。已而知舡中有湛微者在，大骇。盖长崎岛有三寺：一曰南京寺，中国北僧居之；一曰福州寺，中国闽僧居之；一曰日本寺，本国僧居之。南京寺住持名如定，颇通文墨，国人重之；湛微拜其位下。湛微所能，远不及如定；而狡狯多变。乃至一岛名脓泉者，其岛中无中国人往来，不辨诗、字之好丑；湛微遂妄自尊大，恶札村谣，自署「金狮子尊者」。流传至东京，大将军见之曰：『此必西洋人之为天主教者潜入吾国』！急捕之；以其为江西僧，逐之过海。日本素不杀大唐僧，有犯法止于逐；若再至，则戮及同舟。湛微此举，不过欲以藏经自结于日本耳。阮美于是始知为其所卖，遂载经而返。

　　按日本自宽永享国三十余年，母后承之；其子复辟，改元义明。承平日久，其人多好诗书、法帖、名画、古奇器、「二十一史」、「十三经」，向直千金者捆载既多，不过一、二百金；故老不见兵革之事，本国且忘兵备，岂能渡海为中国救援乎？即无西洋疑误，亦未必能行也。

　　二十四日（戊申）

　　永明王开科取士，取中刘■〈艹洍〉八人，俱授庶吉士。

　　时史馆乏员，诰敕多出中书；帝欲归其职于翰林。内阁黄士俊、严起恒请考选，留守瞿式耜疏荐部属某某等堪备馆职；帝意特重科名，于是礼臣黄奇遇议仿唐、宋开科取士。有诏：『廷臣三品以上各举所知、卿二等自举其属，汇送吏部；敕冢臣晏清会同礼、詹、翰诸臣严加考核，取及格者若干名。其一榜知名未仕者，亦与焉』。二十四日，帝亲自临轩；试经义二道、论一道、诗一首；取中八人，授翰林院庶吉士。

　　「所知录」云：辅臣奏请詹、翰诸臣同入阅卷。是日，外廷密奏阅卷官颇通关节。帝闻，即敕遣出，独留两辅臣宿文华殿中，赐卧具，小监司饮馔；关防特严。拆卷日，鸿胪传齐各官侍班，帝出御文华殿，辅臣将阅过卷分上、中、下进呈拆号。帝诏科道面举情弊，以示至公；且曰：『朕自即位以来，才有是举，用此数人。毋于用后，尔等又多言也』。每拆一名，御笔亲为填写。拆过〔六〕卷，遽命已。辅臣再三奏请，更允二卷；合得八人。辅臣以诸臣有资俸深者，引先朝推知考选例，请授编、检；帝曰：『此朕特典，与考选不同』。次早，帝亲洒宸翰，敕内阁吏部曰：『朕亲试取中刘■〈艹洍〉、钱秉镫、杨在、李来、吴龙桢、姚子庄、涂弘猷、杨致和等八员，着即授翰林院庶吉士官。特谕』。

　　命辅臣即择日送刘■〈艹洍〉等入馆教习，推礼部、詹、翰大臣有品行者为馆师。是时，黄奇遇、郭之奇俱以詹事兼礼部侍郎；之奇曰：『黄由推知考选，焉知庶吉士典故』？奇遇曰：『郭以庶吉士浮躁散出礼部，营转福建学佥；弘光时，通贿马士英，升詹事。品行如此，可为馆师乎』？相争久之。辅臣因并推，候帝亲自点定；乃已。  
　 

卷二十

　　江阴云墟散人李本天根氏辑

　　庚寅（一六五○）、大清顺治七年（明永历四年、鲁王监国五年）春正月乙卯朔

　　帝在肇庆，群臣朝贺。鲁王在舟山。

　　初三日（丁巳）

　　南雄府陷，总兵杨杰暨董洪信、郑国材等五人、副萧起等二十四人俱死之。闫可义力战死，罗成耀预遁。

　　大清兵于除夜过梅岭，遂克南雄；南、韶守将宝丰伯罗成耀弃州遁，南雄被屠。

　　初六日（戊申）

　　清陷韶州。

　　清既屠南雄西上，罗成耀弃韶走广。会何吾驺辇饷至行在，成耀中途劫掠；乃密敕李元胤斩之席间，以正弃城纵掠之罪。

　　初七日（辛酉）

　　南雄报至，帝将幸梧，召对群臣；佥谓车驾不宜轻动，给事中金堡、御史彭佺争之尤力。帝命金堡同戎政侍郎刘远生往广州，敕谕诸将；诸将初欲弃城航海，为飓风折回，始定死守计。远生同堡复泝流清远，闻南、韶虽望风奔溃而北兵尚未至也。

　　广督杜永和闻北兵过岭，与三司江槱等于十四日登舟，泊海珠寺侧；俟烽火照影，即挂帆虎头门。候至月终，杳无音耗；永和复率三司官属入城，各派汛地守城（或云李元胤驰檄责之，永和复还广州）。

　　郝尚久以潮州降于大清。先是，尚久之子囚于南京，通内院马国柱；至是，降。

　　时北师平南王尚可喜、靖南王耿继茂久顿江西吉安府，未发兵。潮惠道李士琏与镇将郝尚久密往投诚，自陈迫胁归明，实非得已；乃缴敕印，受北官。潮、惠两郡久为大清有，而朝臣不知；士琏日以国情输敌，督两邵饷接应北军，导之入关。

　　凡江右宗族依士琏寓惠州者尽杀之，没其家；执郡王十三人以献。北兵遂长驱而进（士琏，吉安人；故田仰中军）。

　　初九日（癸亥）

　　永明王赴梧州，黄士俊髦耄不能决事，数被劾，辞归；李元胤留守肇庆。

　　初，李成栋疏有「厂卫不得干机务」之语；马吉翔恨之刺骨。又与元胤共事，外合中离。及闻南雄之报，急欲移跸，弃粤东如敝屣；嗾夏国祥趣帝，以初九日登舟，百官仓皇就道。粤东人皆奔回，惟辅臣黄士俊独坐阁中不去；帝念其年且九十，不能从行，敕令回籍，候乱定再召，乃去。袁彭年亦请随驾。南阳伯李元胤奏曰：『百官皆去，将委空城以待敌耶？上以西来，今日仍归西；元胤留之，恐有宵小谓我有异志。「一朝不戒，生劫入舟」；至今思此语，犹背负芒刺。但广东一块土，臣父成栋立功于此、殒命于此，何忍弃之！皇上犹顾念东土，臣愿留督肇庆一带与江宁伯杜永和互相堵御，以壮声援：此元胤职也』。帝遂发肇庆，命元胤留守，督理各营军务。

　　是时上下奔溃，武弁家丁大肆抢掠；如冢宰晏清、吏科丁时魁等无不被劫者。瞿式耜疏言：『粤东水多于山，虽良骑不能野合；自成栋归顺，始即宁宇。财赋繁盛，二十倍粤西衣甲粮饷，内可自强、外可备敌。材官士兵南北相杂，制胜、致王可操券而求；难得而易失，莫此云急。且韶州去肇庆数百里，强弩乘城，坚营固守，亦可待勤王之师四至。以天下之大，止存此一隅；退寸失寸、退尺失尺。今乃朝闻警而夕登舟，不知将退至何地』！疏再上，而帝已移德庆、抵梧州矣。

　　陈邦傅中军胡执恭矫敕印封孙可望秦王；赵昱后至，可望怒，辞敕使，遣使至梧州诘问。武康伯胡执恭者，庆国公陈邦傅中军也；守泗城州，与云南接壤。欲自结可望，言于邦傅，先矫命封可望秦王曰：『藉其力，可制李赤心也』！邦傅乃铸金章曰「秦王之宝」，填所给空敕，令执恭赍行。可望大喜，郊迎。亡何，杨畏知等至，可望骇不受；曰：『我已封秦王矣』！畏知曰：『此伪也』！执恭亦曰：『彼亦伪也！所封实「景国公」，敕印故在』。可望怒，辞敕使，下畏知及执恭狱；而遣使至梧州问故，廷臣始知矫诏事。

　　执恭诇知堵、赵之谋，语邦傅曰：『忠贞据有宾州、横州，势与浔迫；何不结强援于滇以抗之乎』？邦傅然之，遂矫敕遣执恭往，由间道先入滇。可望大喜，誊黄布告，受贺三日而畏知等至（或云邦傅矫敕，承马吉翔密指也）。时邦傅驻南宁，与云南、广州府相错；中间止间一田州，两日可达。可望遣使时，有「不允封号，即提兵杀出南宁」之语。邦傅引滇使至肇庆，金堡力持卦议，数月未定；邦傅谓「滇不得封，则己先受兵」，乃先假敕使封可望秦王。可望肃然就臣礼，五拜三叩首，舞蹈称臣；率定国、文秀等并三军士卒嵩呼万岁，然后升座，受定国、文秀等贺毕，即欲缮表覆奏，而畏知等至。可望大怒，毁敕弃地，遂不上谢表、亦不改「秦」封。

　　初十日（甲子）

　　大清帅孔有德差官持咨文、书启十余函，诣留守及焦、滇诸勋镇，陈说天命、指麾人事为劫降之语。瞿式耜焚其书、斩其使以闻。

　　崇祯朝，嘉定举人孙楚阳与瞿式耜善：式耜荐之，官蓟辽守备。先是，孔有德与耿仲明、尚可喜俱在毛文龙麾下；文龙被诛，俱隶楚阳麾下。有德目不知书，然虎项多刀，楚阳拔为听用依。楚阳升登莱巡抚，后任者以有德行伍中人，轻之。有德去之归楚阳，楚阳拔为游击。闻边警，遣有德赴援。道中市酒相哄，酒家白房主王宦；王宦诉县，擒其卒鞭之。有德怒，遂杀知县并王宦，全家遁入海，招楚阳偕去；楚阳以炮击之，有德遂走朝鲜。以叛事闻，逮楚阳下狱论死，式耜亦因是罢官。有德归大清，卦定南王；与耿、尚同征广。有德过苏州，念楚阳以己累见杀，遣使诣嘉定致祭；且邀其子出仕。楚阳孙某往辞，有德出见，止设席奉酒三爵后，不陪（盖王体如此）；厚赠金帛遣之。

　　十三日（丁卯）

　　帝舟过德庆，镇将安定伯马宝领兵扈驾，军容甚肃（宝，陕西人，亦贼中自拔来降者；颇恭顺知礼，好与士大夫交）。

　　十四日（戊辰）

　　韶州陷。

　　瞿式耜疏请斩胡执恭；王不纳。

　　金堡疏请杀胡执恭以正国法。

　　内推太常寺少卿余心度为广西巡抚。旧抚鲁可藻久不离任，瞿式耜劾其『久驻平乐，恋任不解。且既闻母忧，日以墨衰从事；但征钱粮，不理兵政：致新抚余心度观望不前』。有旨切责。

　　刘湘客、丁时魁、金堡、蒙正发失李元胤援，并辞职；王许之。以张孝起掌吏科印，代时魁。

　　时李赤心等十三营跋扈不法，孝起疏劾其罪，直声大振；高必正尤骄蹇，孝起责以大义，卒慑服焉（「觚剩」）。

　　二月甲申朔

　　高有才据府谷一年，城中食尽，不降。妇女数千绯衣盛妆，悉投河死；有才亦投河死。平德至汾州，闻有才败，退屯紫柏。

　　帝至梧州。自元年至此，帝凡三至梧州，俱跸水殿。

　　尚书吴贞毓等合疏劾袁彭年、刘湘客、丁时魁、金堡、蒙正发把持朝政、罔上行私罪。王以彭年有功，免议；下堡等于狱，欲置之死。大学士严起恒跪王舟力救，贞毓等并恶之；乃请召还王化澄，而合攻起恒。给事中雷德复劾起恒二十余罪，比之严嵩；王不悦，夺德复官。起恒力求罢；王挽留之不得，放舟竟去。

　　贞毓等久欲劾金堡等，畏元胤，不敢发；至是，帝驻梧州、元胤留肇庆、陈邦傅率兵援广州，贞毓遂合礼部郭之奇、兵部程源、万翔、礼科李用楫、户科张孝起、李日炜、吏科朱士鲲、御史朱统■〈金筒〉、王命来、彭佺、陈光胤等十二人合疏参彭年等素号五虎者。龙舟甫驻，即相率请对，极言其罪；有旨：『下锦衣卫狱，敕掌卫事张鸣凤严加鞫问』！阁臣严起恒请对，不得入；跪沙滨申救，不允。先是，有吕尔玙者为马吉翔门下士，冒入台班；堡劾逐之。尔玙亦有疏奉旨；堡驳参云：『臣，何人也！以仁杰之袍、赌昌宗之裘，志士犹为怏怏！顾且肆言无忌也，语甚不伦』。盖是时吉翔得幸于上，时窥太后；堡恶之甚，故有是语。恶堡者，业以是语构于两宫；是日，程源在舟侧扬言曰：『金堡即「昌宗之宠方新，仁杰之袍何在」两语，便该万死』！其声达慈宁舟中（慈宁，帝嫡母王皇太后也）。于是鸣凤奉密旨，必致堡死；故堡受刑独酷。

　　马吉翔本北金吾起家，恨五虎甚，照厂卫故事严刑勘问；各招赃十五、六万，皆受刑不过，诬服也。拷问时，全副刑具纵送乘落，极尽酷法；堡仅呼「二祖列宗」，丁、蒙、刘则叩头不计，频呼「老爷饶命，万代公侯」而已。向之附五虎得志者，大惧；倾家掩盖，犹惧不免焉。帝三年恭默，言笑无闻；至是，始露声色。

　　时朝士分吴、楚两局：凡于湖南、广西随驾至、出于督师留守门下者，大半归楚；而反正诸人如耿献忠、曹晔、洪天擢、潘曾炜、毛毓祥、李绮实与楚人气脉不通，吴人结吉翔、邦傅踪迹秘密，不似时魁等招摇人耳目。至于吴璟、施召征皆吴人、晏清楚人，俱浮沉吴、楚间，不得为局中人者也。金堡等既下狱，钱秉镫谓严相公曰：『此辈素攻公者；公宜竭力救之，方得大臣体』！公曰：『是也』！遂竭力申救。攻五虎者指公为虎党，且侧目秉镫矣（「所知录」）。

　　晋封焦琏宣国公、赵印选开国公、胡一青卫国公、曹志建保（一作永）国公。西粤诸帅丧师失地，朝廷不能问，惟宽假之。万翔请于帝，一概晋封。先是，鲁可藻既为留守劾罢，因附吴、万之党，冒升枢贰；晋封之议，实可藻倡之，欲以结援于诸勋也。识者谓上公之爵，祗以赏败；则百战之将，将何以酬功哉？

　　初四日（丁亥）

　　大清兵围广洲。羊城东、南二面距珠江，北城濠外有二里许污田，兵马不可站立。惟西门一带为山麓；成栋在时，复筑两翼附于城外为炮台，水环其下。北兵驻营城北，珠江以南五县钱粮输纳不匮；攻围十阅月，凡三战，卒不得拔。

　　永明王再召朱天麟；天麟疏言：『年来百尔构争，尽坏实事。昔宋高宗航海，犹有退步；今则何地可退？当奋然自将，文武诸臣尽擐甲冑，臣亦抽峒丁、择土豪、募水手，经略岭北、湖南为六军倡。若徒事票拟，以为主持政本；今政本安在乎』？时大清兵日逼，王不能从；召天麟入直进官而已。

　　三月甲寅朔

　　三翊朝鲁王于行在，升兵部左侍郎。王视翊军容甚整，大悦；特擢是官。翊出曰：『吾岂受定西侯钤键者哉』！

　　永明王改中书科吴霖为给事中。霖，歙人。在中书司告敕着劳已久，辅臣许以清华酬之，为堡等所抑；至是，始受给事。

　　广西巡抚鲁可藻以丁艰去职；登舟将发，永国公曹志建榷税官刘成玉劫其资。宣国公焦琏闻之怒，即遣兵讨成玉；成玉奔永国军，两国治兵相攻。前行人司瞿其美时在恭城闻之，致书永国曰：『方今天子蒙尘，强敌四逼；惟藉公等固廉、蔺之交，继桓、文之烈！乃忘君父之大仇，修细人之微隙；后世以此为何等举动耶』？志建悟，即杖杀成玉；兵始解。

　　十一日（甲子）

　　帝欲宣谕平南王尚可喜、靖南王耿继茂而难其人；总兵冯耀慷慨请行，帝遣之。至广州，杜永和止之勿往；耀曰：『吾设不往则欺君；吾今惟知君之不可欺，不知敌之不可说也』！永和与诸将饯之于镇江楼；耀年已七十余，须鬓皓然，意气凌厉，引满数十杯，谓诸将曰：『从此出郊一里至越王台，即是天山朔漠。吾老矣，奋三寸之舌宣布天威；但得丁零归命，亦何必苏武生还哉』！绯衣玉带，导鼓吹、旌旗而出。既抵北营，宣敕云：『立转南来之甲，旋为北伐之师；封可喜为北平侯、继茂为靖北侯』。二王大怒；耀厉声诃责，谕以大义。二王亦甚壮之，即命捧缴还说；耀不从。以剑拟之，欣然引领；行刑者欲去其冠，曰：『吾头可断，冠不可去』！以手扶冠，坐而受刃。

　　十九日（壬申）

　　大清兵破龙虎关，曹志建战败，阑入恭城、阳朔地方，将入桂林；焦、滇二营皆汹汹。留守发犒金五千两，命兵科吴其靁往营抚谕；而大清兵亦退札衡州，志建遂营于恭城、灌阳。

　　焦兵、曹兵以刘成玉之故，各立门户如水火。猺獞以何图复之故，恨志建刺骨；而大清兵即借猺獞之力以攻曹破关、袭平乐，尚疑为焦兵也。

　　夏四月甲申朔

　　督师瞿式耜疏论救丁时魁等。

　　式耜疏言：『中兴之初，宜保元气，不可滥刑』。时陈邦傅方拥兵入朝，帝敕邦傅暂驻兵三水，防北兵西突。式耜再上疏，辨五人罪；且云：『就使其罪状一如疏中所指，处分岂无时日；而汲汲于仓皇移跸之顷？又且不先、不后，恰当邦傅到梧之日；能无「我虽不杀伯仁」之疑乎』？

　　辅臣何吾驺辇饷至行在，罗成耀邀劫之。

　　初五日（戊子）

　　帝复起王化澄入直。初，吴贞毓等以阁臣严起恒数为丁时魁等所指摘，意其必乘此下石，不料其反力为申救。江西王化澄素贪庸，比王坤、马吉翔夤缘入阁。戊子李成栋迎驾，自南宁东来；命化澄留南宁扈三宫，特赐手敕以便宜行事。化澄因卖官鬻爵，帝颇闻之。既至行在入直，屡被堡参劾丑诋；帝亦厌其所为，因请假注籍，久之不召。贞毓等思起用化澄以排起恒，必杀五人而后已；遂合流请起化澄入直。

　　五月癸丑朔

　　金堡、丁时魁并谪戍，刘湘客、蒙正发赎配追赃。

　　帝知堡无死法，与时魁俱谪戌金齿卫；湘客、正法赎徒追赃，彭年以反正功免议。瞿式耜再上疏曰：『诏狱追赃，乃熹庙时魏忠贤弄权，锻练杨、左者；胡可祖而行之』？帝颁敕布四人罪状。式耜知敕出忌者之手、非帝意，卦还之；谓『法者，天下之至公也；不可以蜚语弹章，横加考按，开天下之疑。且四人得罪，各有本末；臣在政府，若不言，恐失远人望，其何辞于后世』！疏凡七上，不听；而马吉翔与贞毓等并恨式耜，思中伤之。

　　陈邦傅遣兵入卫，高必正入觐，与相仇杀。

　　十三日（乙丑）

　　高必正入觐，吴贞毓欲籍其力以倾严起恒；言『朝事坏于五虎，主之者起恒也。公入见，请除君侧奸，数言决矣』！必正许之。有为起恒解者，谓必正曰：『五虎攻严公，严公反力救五虎；此长者，奈何为奸』？必正见王，乃力言起恒可任；请手敕邀与俱还。

　　贞毓因邦傅远驻三水，外无大援，欲排起恒，恐帝不听。闻忠贞营高必正、党守素带兵五千人入观，大喜；于五月十三日倾朝郊迎四十里外，牛酒犒师，郧国大悦。贞毓等极言五虎、起恒之罪：『公但入见，请除君侧奸；不过数语而决，公功在社稷矣』！高颔之。起恒闻其谋，即注籍移舟去；五人皆惴惴待命。到梧之次日，请对水殿；必正意中变，见帝言：『阁臣严起恒宜专委任，金堡等处分过当』！化澄、贞毓等皆大失望。越二日，复召对；李元胤自肇庆至，同对。慈宁皇太后垂帘，帝东向坐；元胤奏事毕，忽伏地请死曰：『金堡等非臣私人，有罪何不处分于端州；必俟到此地处分，是以臣与堡等为党也？向以封疆事急，不敢请罪；今事稍定，请正臣罪』！帝慰勉之曰：『卿极忠孝，朕岂疑卿』！元胤曰：『皇上既不疑臣，何以处四臣之故赐臣敕书，令臣安心办事』？皇太后曰：『卿莫认金堡等是好人！卿如此忠义，他却谤卿谋反』！元胤曰：『说臣谋反，还是本、还是面奏，还是传言』？帝不答。必正曰：『皇上重处堡等，亦是；但许堡等之人看来不如堡等，处堡等之后也不见有胜于堡等之事』！复面质化澄徇私植党；化澄窘急，申诉不能成语，帝为解释之。科臣张孝起、李用楫与御史廖应亨互相纠讦，皇太后语帝：『传谕中书科：以后科道本章，不许封进』！帝曰：『科道是言官，以言为职；若本章不许卦进，是绝言路也。但令有言军国大事，许非时进；其余是非，本章不许擅封可耳』。对罢，帝忽问群臣曰：『金堡毕竟是君子、是小人』？再问，无有对者；遂罢朝。次日，词臣钱秉镫上疏，言『臣昨侍班次，闻皇上再问「金堡为君子、为小人」？恶堡者皆在列，无有对者；则良心难昧、天理难欺，堡之不为小人可知！且堡受刑特重，左腿已折；仅相随一仆，复堕水死。今远戌金齿，以孑然残废之身、■〈敝〉■〈辟〉于蛮荒绝域之外，去必不到、到亦必死；虽名生之，犹杀之也。伏乞量改近边，以全堡命』！得旨：『改清浪卫』。必正以百金为堡药资，不受；马宝亦自德庆来朝，亲为洗创，堡竟不死。起恒仍留用，化澄亦不求退。

　　「所知录」云：高必正与戎政侍郎刘远生同乡，召筹之辰，过远生舟饭；湘客为还生之弟，与彭年联舟，强出与见。高厉色责之，意甚不善。而予适至，高询知为词员，揖坐。高固贼帅，然为人聪慧，善谈吐。坐定，向远生言严公过，袖出掌科雷德复疏参起恒二十四大罪，目为严贼；付远生读与听讫，变色曰：『此疏太过。但举朝人皆说此人不好，想应不是好人』。予以知其不喜揭中称贼也。因问曰：『公见过朝中几人』？高曰：『恐见过一半，无人说他好者』！予叹曰：『为要说他不好，故来见公耳。朝班人甚多；若某等不要说他不好，便不来见公矣！且说严公不好者，为其救五虎也』。因指彭年、湘客笑曰：『此两虎现在。去岁此时，五虎攻严公，无所不至；若是别人，趁此下石报仇，亦不为过。严公不害他，反去救他；据公看来，好人乎？是歹人乎』？高悟曰：『君言是也。然如孔夫子，也就没有人参他了』。予曰：『孔夫子专有人参，到齐国被晏子参、到楚国被子西参』；历举伐檀削迹、困陈蔡事。高喜曰：『孔夫子亦有人参』！遂起候对。到班次，先与诸人大辨，尽反前说。远生使人窃听；云『听不清楚，但听讲孔夫子常被人参』。远生笑曰：『语投机矣』！及入对，悉如予言。于是，郊迎诸公大失所望。严公闻之，亦不知局之何以顿翻也。次日，严公移舟平浪，两勋用小舟追及之；予后至，笑曰：『往时萧何追韩信，今见韩信追萧何耶』！高大笑，携手还朝。不数日，再对；对罢，予遂上疏，得旨：『堡改戍』。此疏一出，不惟攻堡者大恨，与堡同难者亦忿忿；问『何以独称堡非小人』也。

　　广州城守甚急，总兵吴文献以舟师守东、南门，北兵不敢近。张月、李建捷等屡出城战，多有斩获；非时捷闻，行在是以少安。

　　改戍金堡清浪卫、丁时魁靖州卫。时湖广已为大清所有，赴戍无地。堡具呈瞿留守，留守代为报明；有旨：『就近收管；俟烽烟稍息，即令该地方官转解』。吏科朱士鲲封还前旨。堡作「赴卫遵例说」曰：『堡伏读「大明会典」，如同戍丁时魁所编靖州卫，楚地也；堡所编清浪卫，亦楚地也。自增设贵州省以通云南孔道，始割四卫以益黔地；而卫所官军，仍辖于湖广都司。前府佥解公文既遵典例行湖广都司矣，不知何地是朝廷之湖广、何人是朝廷之湖广都司也！堡与时魁则在此矣。谚曰：「小儿尚未有母」；此典例所不载也。使堡奉典例以往湖广，湖广皆敌；敌惟不奉典例而敢于据我之两京，又欲窥我之两粤也。堡奉典例而往，曰：「我大明之军也，当赴大明之卫」；敌其遵之乎？持帖饮酒登堂而无主人，此典例所不载也。且非独此也，敌不遵我之典例，且欲我遵敌之典例矣！堡自乙酉倡义弃家，今六年矣；当在辰溪，敌折柬招之、堡折柬拒之，其不能如士鲲之迎敌于武、宣也必矣，则必为敌所杀矣！以军罪而得斩罪，非典例也。敌不还我卫地而又戕我卫军，非典例也。敌入中国杀我兵数百万，我未能报；今未常交战争锋，无故而解一卫军赴敌地借敌刀：非典例也。敌杀堡，堡为忠臣：敌不杀堡，堡犹得从梅福、谢翱之流槁于山泽，亦不失为义士。然必不能为朝廷生出一湖广都司，下该卫官取「着伍」回文以销前件；则堡虽为忠臣、义士，亦与例不合也！如何哉？如何哉？然则留守之报明，所以存典例也。堡，罪人也；何敢以此为留守累。惟旦夕恢复，以为堡奉行典例之地。幸而有卫，则庙堂战守之灵也；不幸而无卫，则非堡之罪也。譬之排场者，有生、旦、净、丑而后可也。有之而无戏场，不可也。堡则孤军，犹之独脚色也。官旗，戏班也；卫所地方，戏场也：今无一焉，且不可出戏房也。姑以此，发当事诸公一笑！莫谓六垣无人，又有力争典例如士鲲者』。

　　六月癸未朔

　　文安之谒永明王于梧州。安之，夷陵人；天启二年进士。崇祯中，历官祭酒。素敦雅操，淡于宦情；遭国变，绝意用世。福王召为詹事，唐王召为礼部尚书；安之方转侧兵戈间，皆不赴。永明王以瞿式耜荐，与王锡衮并拜东阁大学士；亦不赴。至是，见国势愈危，慨然思起扶之，乃就职。时严起恒为首辅，王化澄、朱天麟次之；起恒让安之而自处其下。

　　潮州人黄海、周全斌导郑成功入潮州，败大清兵于潮阳。师还，遂入两岛。两岛向为郑彩、郑联所据，成功师抵厦门，联方醉卧万石岩；报至，不得通。诘朝酒醒，出见；成功笑曰：『兄能以一军见假乎』？联未及对，诸执锐者前矣，遽麾军过联舡；兵士皆詟服莫敢动，遂并联军。彩率所部遁于南中。初，成功将至，彩议全军出避，联不从；又不设备，故及。成功既入两岛，军势益张，海寇皆属之。

　　大清吴三桂兵次田庄，平德逆战，大溃；三桂遂进营于绥德无定河口。将屠榆林，以暴风雷而止；平德窜入葭州。

　　十九日（辛丑）

　　陈邦傅嗔高必正不附己，潜遣标将袭其老营；必正请援于桂林留守，留守发滇营总兵刘崇贵等驻柳、庆，遥为声援。帝闻之，急敕邦传，谕以和好。

　　吏科朱士鲲归省，全家为盗所杀。

　　建昌孔彻元客蔡观光将起兵南昌，迹露，走鄱阳；为巡卒所执，论死。

　　秋七月壬子朔

　　文安侯马吉翔请讨孙可望征江王，使者言非「秦王」不敢复命；大学士文安之、严起恒持不可，兵部侍郎杨鼎和助之，且请却所献白金、玉带。会郧国公高必正入朝，召使者言：『本朝无异姓封王之例。我破京师，逼死先帝；滔天大罪，蒙恩宥赦，亦止公爵。尔张氏窃据一隅，罪固减等，封上公足矣；安敢冀王爵！自今当与我同心报国，洗去贼名；毋欺朝廷孱弱，我两家兵马足相当也』！又致书可望，词严义正；使者唯唯退，议遂寝。

　　可望所遣使至，疏称于某日接敕封臣秦王、于某日接敕封臣平辽王，莫知所从！绝不及原敕所封及诸臣矫诏事，意在必得「秦」也。于是滇使接踵行在，亦时有贡献。贵州总督兵部尚书范矿、匡国公皮熊交章论胡执恭罪，留守瞿式耜请斩执恭并正陈邦傅主使□□。滇使候命日久，马吉翔请于帝，封「澄江」；滇使力陈非「秦」不可，廷议不能决。严起恒、杨鼎和、刘尧珍抗疏力争，钱秉镫语起恒曰：『何不于「秦」上加一字，或「兴秦」、或「定秦」？既不失滇指，要犹是草泽王号耳』。起恒然之。方欲奏闻，而高必正入朝，召滇使至舟次，责以大义；随致书可望峻拒之，乃止。

　　张孝起与廷臣共排去刘湘客等，遂为其党所疾；高必正尤恶之，怒骂于朝。王为解，乃已。

　　潘骏观升铨部见朝，尚无官帽，以便服行礼；时有「方巾片片潘双鹤」之口号。未几，夺职。

　　十七日（戊辰）

　　晋杜永和爵豫国公，封李元胤弟建捷安肃伯。时广州被围，调浔帅陈邦傅及忠贞帅高必正往援。邦傅故与李元胤有隙，意在修怨；又恨高必正等散处宾、横，屡扰其境，阴令副将姚春登等连结土司袭之。会李来亨等调兵土司，遂相仇杀；必正怒而归。邦傅驻清远、马吉翔驻三水，俱不敢进。帝以永和城守久、连捷力战有功，故晋封。

　　李元胤守肇庆，忠贞裨将刘国昌与高必正相失。清入肇庆，元胤堵御之，受约束而去；肇庆乃安。

　　罗成耀逃至肇庆；元胤数其弃城罪，称诏斩之。

　　鲁王兵部左侍郎王翊破新昌，拔虎山。

　　八月壬午朔

　　葭州城破，平德复渡黄河。吴三桂遣将追及之，平德与壮士刘通宇砍杀数十人，被执；不屈，俱死之。

　　孙可望遣刘文秀自云南出四川，大败武大定兵；长驱至嘉定，大败袁韬兵，擒韬。嘉定陷，韬与大定皆降。巡抚李干德以其父死于献贼也，曰：『吾不可以再辱』！驱家人与其弟御史升德俱赴水死。

　　可望闻展死，将图蜀，乃为展讼冤，使王自奇将兵由川南进，而别遣刘文秀、白文选渡金沙江出黎州，败王祥于乌江河；取曹勋而袭其后，趋嘉定。时袁、武方拒自奇于川南，撤师远救嘉定；自奇尾其后击之，袁、武大败，悉就擒。干德投水死。

　　十五日（丙申）

　　严起恒大书「水殿」二字置一牌坊，送入帝舟；再令群臣上表称贺。

　　皮熊畏孙可望相逼，遣官李之华通好称盟；可望致书曰：『贵爵坐拥貔貅，战则可以摧坚、守则足资保障。独是不肖有司，罔知国本，征派日烦，民生日蹙。黔中多敌兵出入之途，宁无救灾恤邻之念；而疑不榖为假道长发之举？若黔、若滇，总属朝廷；留守、留兵，无非绸缪粮糗。惟欲与行在声息相通，何有一毫私意于其间！若止以一盟了局为燕雀处堂之计，非不榖所望于君侯也』！

　　九月壬子朔

　　大清兵攻舟山，鲁王兵部左侍郎王翊中梗；大清金帅自奉化入、田帅自余姚入，会师大兰山，账房三十余里，游骑四出，以搜伏听者。王翊避入于海；冯京第以病不能行，匿鹤顶山，为其降将所执以献，被害于宁城。

　　时周瑞、周崔芝楼舡三百余艘分屯温之三盘，以为舟山犄角。亡何，二周有隙，监国使武陵吴明中往解之。明中至三盘，构之益急；瑞遂南依郑彩、崔芝北依阮进。彩与郑成功争中左所，彩大败，泊沙埕；具表请援。崔芝、进既怨瑞，张名振欲结成功欢，反击破彩。

　　初八日（己未）

　　刘文秀兵复东，谭弘、谭诣、谭文尽降；李占春、于大海降于大清。

　　文秀既降三谭，乃遣别将卢名臣下涪州，占春败走；大海在忠州知不能支，引兵出夔入楚，与占春降于大清，文秀遂据蜀。

　　大清质于大海之母而招之，大海乃归命；改授总兵。

　　十一日（壬戌）

　　大清帅马蛟麟袭破恭城、灌阳，曹志建败走。志建自三月屯恭城、灌阳，至是再败。

　　十八日（己巳）

　　马进忠败于瓜里，走入武冈山中。

　　瞿式耜遣孙昌文见帝，陈说粤西民贫食尽、军情曲折甚悉；阁试，授昌文翰林院简讨。

　　大清兵破全州，永明王开国公赵印选居桂林、卫国公胡一青守榕江，与宁远伯王永祚皆惧不出兵。

　　焦琏兵久驻平乐，其大榕江一带皆滇营汛守地。北兵再薄全州，滇帅自全退榕江、自榕江退甘棠渡，每退必曰：『焦兵来桂林袭老营也』！初，东阿任子于元辉督兵桂林，有女许嫁永祚。赵印选闻之，强求焉；遂更嫁印选，由是王、赵成衅。印选又与一青争总统，大哄。一青守榕江，从事独劳；印选居城内守老营，惟酒色是耽，心甚不平：故三帅各有私恨。琏兵在平乐，猝呼不至；故北兵破全州，长驱而入严关，莫有堵御者。

　　孙可望由云南东袭贵州，皮熊走清浪；追执之，夺其兵。

　　皮、王两镇交败，可望乘虚踰盘江，陷贵阳，入平越；熊兵再战再败，同郭承汾走乌龙江黑司坡，调习将士。以张先璧拥重兵捍蔽于外，不设备。可望乃假道，先璧使冯双礼从间道执熊及承汾，承汾不食死；熊不屈，可望縻系之。黔中院司道官会请都督白文选入黔，可望下教安定之；遂下平越，收其军。令所属文武呈缴滥札，武职加授总制、参游，文职加授监军、督饷，部卿、佥宪概行裁革。

　　二十四日（乙亥）

　　鲁王太傅张名振杀王朝先。初，丁慧生为李长祥牙将，张煌言杀之；人心愤愤，煌言内不自安。朝先为长祥姻家，既杀斌卿，骄矜自大，渐欲吞张、并阮；而长祥又握重兵，煌言心忌之，日谮朝先于名振，谓『朝先本斌卿部将，即图斌卿；此人可与之同卧榻耶』？名振犹豫未决；煌言曰：『斌卿死，虽由上命；其幸舟山，实兄迎驾。斌卿闽人，闽人必疑兄与朝先同谋；万一兴师问罪，兄能敌之否耶』？名振默然。时煌言与名振联宗为兄弟，故称名振兄。煌言又曰：『以愚见，须速杀朝先祭斌卿；声闻于闽中，以为斌卿报仇乃可耳』。名振从之。夜半，帅师围朝先第；朝先单身横刀杀出，无敢阻者。然身被数创，竟死。名振如煌言谋，斩其首以祭斌卿。

　　冬十月辛巳朔

　　永明王赠堵胤锡浔国公，谥「文忠」。

　　钱邦芑「堵文襄公传」云：赠上柱国、中极殿大学士、大傅兼太子太师、镇国公，谥「文襄」；荫一子锦衣卫指挥同知，世袭。

　　按赠镇国、谥「文襄」，「传」与「史」异。邦芑与胤锡同朝，其撰次必真实可据。

　　二十九日（己酉）

　　胡一青、王永祚入桂林分饷，榕江无戍兵；大清兵益深入。

　　十一月庚戌朔

　　初二日（辛亥）

　　大清兵取广州，范承恩降；杜永和奔琼州。

　　偏将范承恩本淮安皂隶，从李成栋入广。目不识丁，故人以「草包」呼之；派守西外城。十月初十日为帝圣诞，永和会文武官于五层楼拜祝，亦以「草包」呼承恩。承恩以其辱于众中也，恨甚；因潜通于大清帅，决炮台之水，北兵藉薪竟渡。

　　二十八日，攻西外城；承恩退入里城而炮台陷。至是羊城陷，永和率三司官属航海奔琼州。李建捷突围奔肇庆，陈邦傅亦溃于三水。

　　广州右卫指挥为马承祖与子宗保、宗仁战死。

　　都司崔应龙入文庙自缢死（应龙，燕人）。

　　游击将军郭瑶冠带坐庭酌酒，以待北兵入；奋骂被杀。

　　昭勇将军施辉然，字儒弘，番禺人，广东全卫世袭指挥；分守西城。巷战，死；家中男妇千余人从死。子祚基才五岁，亦死；从子廷基被俘，不屈死。

　　总兵苏文光潜兵小舟作农装，往来慕德里巡司，谋袭北兵；北兵遣数骑诱之，文光弃舟追骑。遇大兵，父子同战死。

　　耿继茂、尚可喜兵入广州，屠戮甚惨；城内居民，几无噍类。其奔出者，急不得渡，挤溺复不可胜计。僧修真募役购薪，聚之于东门隙地焚之，累骸成阜；即于其旁坎地瘗之，名曰「共冢」。乱定后，延侣结坛，设伊蒲之祭；番禺王孝廉有「祭共冢文」（「觚剩」）。

　　袁彭年首先投诚，捧犒军银八百两，哭诉『当年迫于李成栋之逆犯，不得已归明；后则着着仍为清朝，此亦可表天日』。因求降级实授道判、运判；耿、尚二王挥出之。

　　黄士俊、何吾驺、杨邦翰、李贞何、吴以连等投诚恐后；士俊年已八十二矣，有嘲之者云：『君王若问臣年纪，为道今年方剃头』！

　　初五日（甲寅）

　　桂林陷，留守瞿式耜、总督张同敞被执。

　　式耜檄赵印选出，不肯行；再趣之，则尽室逃。胡一青及杨国栋、蒲缨、马养麟亦逃去，王永祚迎降。城中无一兵，式耜端坐府中，家人亦散；步将戚良勋请式耜上马速行，式耜坚不听，叱退之。俄，总督张同敞自灵川至，式耜曰：『我为留守，当死此。子无城守责，盍去诸』！同敞正色曰：『昔人耻独为君子，公顾不许我同敞共死乎』？式耜喜，乃相对饮酒，一老兵侍。召中军徐高，付以敕印；嘱驰送王。是夕，两人秉烛危坐。黎明，数骑至，式耜曰：『吾两人待死久矣』！遂与偕行。至则踞坐于地，谕之降，不听；令为僧，亦不从。幽于民舍，两人日赋诗倡和，得百余首。

　　光禄少卿汪皞投水死。

　　十月二十九日，胡一青、王永祚俱入城分饷，榕江一带尽为空壁。初五日辰刻，兴安塘报至，知严关诸塘于初四日尽扫；留守檄诸将为城守计，俱已逃窜。致远将军戚良勋邀式耜速出，再为后图；式耜曰：『我去，不过多活几日。自古至今，谁不死者！但须死得明白耳』。张同敞自灵川回，闻知城中止留守在，遂泅水过江，直入府中；曰：『事迫矣！奈何』？留守曰：『皇上以留守命我，我与城存亡。自丁亥三月桂林濒破，已拚一死：今得死所矣，夫复何言』！两人张灯饮酒达旦。有数骑腰刀、挟弓矢执二人；留守曰：『我两人坐待一夕矣，无庸执』！遂与偕行。至靖江王府后门，见大清帅孔有德；有德见二人至，蹲踞于地，举手曰：『谁是瞿阁部先生』？式耜曰：『某是也。城既破，惟求一死耳』！有德霁色慰之曰：『吾在湖南，已知有留守在城中；吾至此，即知有两公不怕死，不去。吾断不杀忠臣，何必求死！今人事如此，天意可知；阁部无自苦！我掌兵马、阁部掌钱粮，一如在前朝可耳』。式耜曰：『我天朝大臣，为皇上供职，岂为汝供职耶』！有德曰：『我居王位，于阁部亦非轻』。式耜曰：『安禄山、朱泚而自以为王，何王之贱也』！有德又曰：『我圣人之裔，势会所迫以至今日；阁部何太执耶』！同敞厉声曰：『尔毋辱先圣！尔不过毛文龙下走耳，乃自以为圣裔耶』？有德怒，叱左右缚之，逼令跪；不屈，折其两臂、伤一目。式耜曰：『是宫詹司马张同敞也；与我同难，应与我同死。乌得辱之』！有德命释其缚，还其衣冠，令坐；式耜曰：『吾中国人，不惯坐，呼椅来』！且曰：『汝何不速杀吾两人！吾两人死，天下事定矣』。有德顾笑，召副将全节护之出，幽于民居，虽异室而声响相达。有德又遣臬司王三元、苍梧道彭爌劝谕之，令薙发，不可；令自请为僧，曰：『为僧，即薙发之渐；发短命长，我不为也』！南冠而囚，赋诗倡和，以明厥志（三元、爌，皆式耜里人也）。

　　靖江王出走，世子及次子俱缢于宫中。

　　时在桂林者，吴其靁以单骑奔柳州；吴德操被执不受官，尽其橐中装以免；刘远生、湘客隐迹猺洞中，金堡先期已投茅坪为僧。惟丁时魁乞降，即日补广西学道；不数日，死。

　　桂林当警报沓至，留守吟啸如常；对诸幕客曰：『今冬、明春我与诸君衣锦还乡，且此地那得有忧』！盖公初奉抚粤之命，湖州山中有松仙者授以锦囊数封，谕临危始发之；发则其事与年月日时皆预定也，依其策行之。如擒亨嘉、守桂林、用焦琏诸事，具有成效。是年庚寅，祗余一封，外标「庚寅元旦」；发之有「扶公荣归」四字，公以「荣归」必锦旋也。予忽心动，恶其「扶」字；将为扶榇乎？且仅一封，亦属可疑。公天性和稚，且深信其术；每当危急之际，辄处之泰然。诸将帅亦服公从容镇静，卒以立功。久之，军心益弛、将益骄，多不用命；而公犹以前事自恃，局外者早忧之矣（钱秉镫）。

　　有德破广西，获式耜；思楚阳旧德，敬礼之。每日问式耜：『老爷梳洗否』？盖讽之薙发以生全之也。如是数十次，式耜不从；且骂曰：『汝乃圣人后裔，反来劝为不义耶』！有德知不可屈，奏杀之。

　　永明王以张孝起为右佥都御史，巡抚高、雷、廉、琼四府。

　　初七日（丙辰）

　　永明王自梧州奔南宁；陈邦傅在清远飞帆先归，邀劫从官于藤江，杀部郎潘骏观、童英、许王凤等。

　　帝挽舟梧州城下，闻二省俱陷，梧州适处其中，若合兵而来，则奔窜无路；遂于五鼓发舟，西上南宁。不四、五里，兵弁抢杀遍行。至藤县，分为二队：严起恒、马吉翔等随驾行者，上右江；王化澄等入容县。上右江者未至浔州，兵各溃散，招之不应；入容县者于北流境上，为士冠劫掠一空。

　　十二日（辛酉）

　　黄毓祺之子晞，初与父亡命，挈妻周氏匿穷山。偶出，为逻者所获，系县狱；手书与周诀。周大惊，自缢；以婢救，得不死。晞会得解，得释。及毓祺死金陵狱，晞再就逮；家赀籍入官，周亦在籍中。当行，投池水中，再吞金屑；俱不死。及佥解，阴挟利刃诣府厅事，自劓喉垂断，血涌仆地；太守大惊，为上其状于按察司，请免逮。司故尝求贿于毓祺不得，心衔之；逮愈急。卒自经死，年二十有八（晞字仔薪，诸生；周氏，无锡人，晞继室也）。后晞坐没入，输旗下为奴。同乡人醵金赎之南归，布衣终老（邵长蘅「青门剩稿」』。

　　广西既陷，雒容侯龙韬等固守庆远不下。

　　陈邦傅邀帝于藤江，将劫而挟之以为重。帝舟冲雨而过，邦傅谋不及发；而百官及卤簿之舟在后者尽为所劫，邦傅以帝卤簿陈列营中。帝及三宫易小舟前行。

　　十六日（乙丑）

　　帝至浔州。

　　二十八日（丁丑）

　　帝至南宁，仍以府署为行宫。时陈邦傅为李定国所驱，不知所之。

　　马吉翔、李元胤追从后至，从官稍集，饥冻无人色；括行囊并吉翔所献，得四千金散给之。

　　赵台因陈邦傅强夺其女，遁入土司；闻警迎扈，易大舡兼程入横州，召忠贞营入卫。高必正闻帝将至，即拔营遁入川中。自此，声闻遂绝。敕陈邦傅守御浔、梧，赵印选、胡一青守御柳、庆，亦无应者。惟阁臣严起恒不忍舍去，同马吉翔、庞天寿三人班荆对泣而已。

　　十二月庚辰朔

　　按「明大统历」作闰十一月；此书十二月者，从「大清时宪书」也。

　　初三日（壬午）

　　王奔南宁，事势益急。遣编修刘茞封孙可望冀王；可望仍不受。杨畏知曰：『「秦」、「冀」等尔，假何如真』！可望不听。李定国等劝可望遣畏知终其事，可望许之。

　　帝封可望冀王，遣太监夏国祥賷敕宣谕，可望杀之于养利州。再遣司礼监赵进賷敕印往，中途被劫；可望羁进不遣。又遣御史姜尔文入黔、蜀联络诸镇，道经可望营，亦羁留之：盖恐朝使宣扬「秦王」之伪也。

　　十七日（丙申）

　　瞿式耜、张同敞被戮。式耜从容肃衣冠，南面拜讫，就刑。同敞颜色不变；既死，尸直立，首堕跃而前者三，人皆辟易。

　　按「明史」「瞿式耜传」：『闰十一月十有七日，与同敞俱死』；犹准「明大统历」书之也。

　　十四日，式耜语同敞曰：『吾两人待死已四十日矣；尚隐忍偷生，其为苏武耶？李陵耶？谁实知之』！同敞曰：『易耳』！即草檄，令老兵间道驰谕焦琏：『城中满兵无几，提劲旅疾入，孔有德之头可立致也』！老兵去八十里，为逻卒所获，献诸有德。十七日辰刻，有数骑至系所请留守；式耜曰：『已知之矣』！援笔作诗二首，一自题、一赠同敞。肃衣冠，南向拜讫，以手录「临难诗」与「倡和诗」共一百一首，置几上；从容步出。遇同敞于道，同敞曰：『快哉！行也。厉鬼杀贼，讵敢忘之』！行至城隅，见一盘石；式耜曰：『我平生爱佳山水；此石颇佳，可以死矣』！行刑者从之；遂与同敞并死。既死，顷刻大雷、大电，雪花如掌，空中震击者三；敌人无不股栗（一云：二人戮于城北风洞山下）。

　　同敞常藏一白网巾于怀，临行服之：曰：『为先帝服也；将服此以见先帝』。既死，滇营一卒素怨之，剜其心啖之；定南怒，戮之于市。

　　大清将马蛟麟莅杀；雅重式耜，以苇席覆其尸，加土其上。

　　时同被戮者，旗鼓陈希贤、锦衣卫杨芳龄、家人陈祥。先是，初三日，式耜知桂林必不守，遣坐营徐高賷印及谢表赴行在；道阻，匿阳朔山中，为北兵所获。至是，亦同殉难；高时挂制胜将军印。

　　越三日，侍御姚端（式耜门下士）、吴江杨艺冒死寻其尸，刃血在颈，身首不殊而如生；两人抚而哭曰：『忠魂俨在，知某等殓公乎』？忽张目左右视，艺曰：『次子未见耶？长公失所耶』？不瞑。端叩首曰：『吾知师心矣；天子已幸南宁，师徒大集，焦侯无恙』？目始瞑。遂具衣冠殓之，与张司马同瘗于风洞山之旷地。姚端筑室其旁，与清凝上人守墓不去。清凝者，阳羡人；不谈禅，能急人难；式耜爱而礼之。桂林陷，清凝在昭平，同式耜次子玄鋗崎岖赴难；走至永安州，遇兵失玄鋗。清凝仓卒入桂林，而留守已殁。玄鋗自庚寅三月航海觐亲，备尝艰苦；至本年十月，始至粤西。万里寻亲，不获一见；哀哉！玄鋗或云入滇、或云已死，不知所终。

　　时故给事中金堡已为僧，名性因、号淡归；遣人上书定南王，请收瘗式耜、同敞。书曰：『山僧，梧水之罪人也。承乏掖垣，奉职无状；系锦衣狱，几死杖下。今夏编戍清浪，以道路之梗，养痾招提，皈命三宝，四阅月于兹矣。车骑到桂，咫尺阶前而不欲通，盖以罪人自处、亦以废人自弃、又以世外人自恕也。今且有不得不一言于左右者：放督师大学士瞿公、总督学士张公，皆山僧之友也；已为王所杀，可谓得死所矣。敌国之人，势不并存；忠臣义士杀之而后成名，两公岂有遗恨于王，即山僧亦岂有私痛于两公哉！然闻遗骸未殡，心窃惑之。古之成大业者，表扬忠节，如出天性；杀其身而敬且爱其人，若唐高祖之于尧君素、周世宗之于刘仁瞻是也。我明太祖之下金陵，于元御史大夫福寿既葬之矣，复立祠以祀之；其子犯罪当死，又曲法以赦之：盛德美名，于今为烈。至如元世祖祭文天祥、伯颜恤汪立信之家，岂非与中华礼教共植彝伦者耶！山僧闲尝论之，衰国之忠臣与开国之功臣，皆受命于天，同分砥柱乾坤之任。天下无功臣，则世道不平；天下无忠臣，则人心不正：事虽殊轨，道实同源。两公一死之重，岂轻于百战之勋者哉！王既已杀之，则忠臣之忠见、功臣之功亦见矣；此又王见德之时也。请具衣冠，为两公殓！瞿公幼子，尤宜存恤。张公无嗣，益可哀矜！并当释付亲知，归葬故里；则仁义之誉，王且播于无穷矣。如其不尔，亦许山僧领尸，随缘藁葬。揆之情理，亦未相妨。岂可视忠义之士如盗贼寇雠然，必灭其家、狼籍其肢体而后快于心耶？夫杀两公于生者，王所自以为功也；礼两公于死者，天下万世所共以王为德也：惟王图之！物外闲人，不辞多口；既为生死交情，不忍默默。然于我佛「冤亲平等」之心、王者「泽及枯骨」之政、圣人「维护纲常」之教，一举而三善备矣。山僧跛不能履，敢遣侍者以书献，敬候斧钺。惟王图之』！杨艺遇其使于途，曰：『吾业已收瘗矣，勿更生枝节』！书遂留艺所。

　　瞿式耜遗表略曰：『臣本书生，未知军旅；自永历元年谬膺留守之寄，拮据四载，力尽心枯。无如将悍兵骄，勋镇诸臣惟以室家为念。言守、言战，多属虚文！逼饷、逼粮，日无宁晷。臣望不能弹压、才不能驾驭，请督师而不应，求允放而不从；驯至今秋灼知事不可为，呼吁益力。章凡数上，而朝廷漠然置之！近十月十三日，集众会议，搜括悬赏；方谓即不能战，尚可以守。忽于十一月初五之辰，开国公赵印选传兴安塘报一纸，知严关诸塘尽已扫去；当即飞催印选等星赴危急，而印选踌躇不前，臣窃讶之。讵意其精神全注老营，止办移营一着；午后臣遣人再侦之，已尽室而行，并在城卫国公胡一青、宁远伯王永祚、绥宁伯蒲缨、武陵候杨国栋、宁武伯马养麟各家老营俱去。臣抚膺顿足曰：「朝廷以高爵饵此辈、百姓以膏血养此辈，今遂作如此散场乎」！至酉刻，督臣张同敞从江东泅水过江，直入臣寓；臣告之曰：「城存与存、城亡与亡；自丁亥三月已拚一死，吾今日得所矣！子非留守，可以毋死；盍去诸」！同敞毅然正色曰：「死则俱死耳。古人耻独为君子，君独不容我同殉乎」？乃明灯，正襟而坐。时童仆散尽，止一老兵侍立；遥见城外火光烛天，满城中寂无声响。鸡鸣，守门兵入告曰：「清兵已围各门矣」！辰刻，噪声至靖江府前；顷，至臣寓。臣与同敞危坐中堂，忽数骑持弓矢、腰刀突至，执臣与同敞；臣语之曰：「吾两人坐待一夕矣，毋庸执」！遂与偕行。时大雨如注，臣与同敞至靖江府后门，清定南王孔有德已坐王府；靖江王父子未曾出城，业已移置别室，不加害。惟见甲仗如云，武士林立。顷之，引见定南；臣等以必死之身，不拜，定南亦不强。臣与同敞立而语曰：「城已陷矣，惟求速死」！定南霁色慰曰：「吾在湖南，已〔知〕有留守在城中；吾至此，即知有两公不怕死，不去。吾断不杀忠臣，何必求死！甲申闯贼之变，大清国为先帝复仇，且葬祭成礼；固人所当感激者。今人事如此，天意可知」！臣又言：「吾两人昨已办一死；其不死于兵未至之前，正以死于一室、不若死于大庭耳」！定南随遣人安置一室；不薙发，亦不强。今清兵已克平乐、阳朔等处，取梧祗旦晚间。臣泣下沾襟，仰天长号曰：「吾君遂至此极乎！当年拥戴一片初心，惟以国统绝继之间系乎一线，不揣力绵，妄举大事。四载以来，虽未竖有寸功，庶几保全尺土。岂知天意难窥、人谋舛错，岁复一岁，竟至于斯！即寸砾臣身，何足蔽负君误国之罪。然累累诸勋，躬受国恩，敌未临城望风逃遁；大厦倾圯，固非一木所能支也！臣泗泪握笔，具述初五至十四十日以内情形，仰渎圣听；心痛如割，血与泪俱。惟愿皇上勿生短见暂宽圣虑，保护宸躬；以全万姓之生，以留一线之绪。至于臣等罪戾，自知青史难逃；惟有坚求一死，以报皇上之隆恩、以尽臣子之职分。天地鬼神，实鉴临之』！

　　永明王勇毅将军林时望以京营溃散、禁旅无人，乃捐赀召幕，收集游兵四千，至是方至。而戎政马吉翔所部皆失，忌时望独拥重兵；遂与庞天寿等密奏『时望逗留有异志；不早图之，变在肘腋』。因矫命犒兵，于十七日早预令健丁即演武场擒时望，以弓弦勒杀之（时望，本黄得功偏将。貌极伟丽，胆力过人。自入行畿，保扈功最着。虽骄悍如郝永忠等，皆严惮之）。时望既死，禁旅盆衰弱矣。

　　二十一日（庚子）

　　大学士文安之念川中诸镇尚强，欲结之共奖王室；乃自请督师，加诸镇封爵。王从之，加安之太子太保兼吏、兵二部尚书，总督川、湖诸处军务，赐剑便宜从事。进诸将王光兴、郝永忠、刘体仁、袁宗第、李来亨、王友进、塔天宝、马云翔、郝珍、李复荣、谭弘、谭诣、谭文、党守素等公侯爵，令安之赍敕印行。孙可望闻而恶之，又素衔前阻封议，追兵伺于都匀邀止安之，追夺光兴等敕印。留数月，乃令人湖广。

　　任僎率众推戴，孙可望遂自称平东王；以僎为礼、兵二部尚书，经营土木、铸造敕印，设六部、九卿、科道等官，谋僭大号。而李定国、刘文秀等亦各自称王，不相下；定国尤强悍，议事龃龉不合，可望称帝之意乃沮。

　　吉水故兵部职方郎马尊生隐于山中，为乱兵所杀。

　　庚寅年「大统历」，两广、云、贵地方帝于己丑年十月朔颁发。闰十一月，广东、广西省城俱于前十一月内失陷下，而肇庆、高、雷、浔、梧、平、庆等道府州县大小官属则于十一月下旬陆续抵任所，遵奉皆「大清时宪历」；庚寅年无闰，闰在辛卯二月。一时城中官府子弟军丁自北来者，悉十二月朔为辛卯之元旦，行拜贺礼；各乡镇居民仍守「大统历」，以辛卯之二月朔为元旦：守除、拜岁，有乡城之别。直至四月，岁时始同；亦一异也。  
　 

卷二十一

　　江阴云墟散人李本天根氏辑

　　辛卯（一六五一）、大清顺治八年（永明王永历五年、鲁王监国六年）春正月己酉朔

　　帝在南宁，免群臣朝贺；鲁王在舟山。

　　刘文秀还云南，留白文选守嘉定、刘镇国守雅州。

　　初十日（戊午）

　　祀太庙。

　　郑成功至南海，以苏懋为左先锋，代施琅。至白沙河，飓大作；至大星所，杀退思训兵，攻其城。

　　闽抚张学圣同提督马得功集各处兵民及舡攻厦门，郑芝鹏懦怯，载辎重下船；得功将数十骑飘至五通，遂登岸。阮引兵不战而逃，百姓哭声震天；成功董夫人仓皇落水，有居民负之登舟。是夜乱兵焚毁店舍，火光烛天。前大学士曾樱在城中，家人扶之出；公不从，夜自缢。公之门人阮旻锡闻之，与僧文台及同门陈泰共议，天未明，文台以僧龛抬公尸至僧历湾下舡，付其家人；乡之绅士副宪王公忠孝以己所置寿棺敛之，而前司马卢若腾、副院沈佺期、枢部诸葛倬等皆视敛。后兵部主事刘玉龙疏「辅臣从容就义事」；奉旨：『曾樱身死经常，允宜优锡。追赠光禄大夫、上柱国、太师，谥「文忠」；赐祭葬，荫一子中书舍人、一子锦衣卫百户，世袭。其门人知县陈泰冒险负尸，积劳殒殁；着赠鸿胪寺少卿』（张学圣，清抚也；芝鹏一作芝莞）。

　　十八日（丙寅）

　　高、雷陷，巡抚张孝起走避龙门岛。

　　孝起未到任，而高、雷已失，乃走依靖氛将军于岛。

　　赵印选率兵入行在，鼓噪索饷；搜括宫中簪珥及布帛、裀褥、锦絮等物而去。

　　二月己卯朔

　　赠瞿式耜粤国公，谥「文忠」；赠张同敞江陵伯，谥「文烈」。

　　按「逸史」称瞿式耜谥「始安王」，必有所据。岂赠「粤国」后；复晋封王耶？俟考再详。

　　郑成功率众而南，次平海卫。

　　故大学士曾樱避居中左卫；其地被兵，自缢。

　　「海上闻见录」载曾樱在正月，此云二月；未知孰是？俟考。

　　十五月（癸巳）

　　大清陷梧州及苍梧、藤县。

　　辛卯之春，宋既庭（实颖）初入都门，海宁张宁陈宗伯（之遴）延之邸中，为王文安公（铎）饯行。文安仪表俊伟、学问灏博，座中如孙北海（承泽）、陈百史（名夏）皆以前辈礼事之。文安自言：『吾五百年前身为宋蔡忠惠公（襄），以生前得罪英宗，死后冥司罚为饿鬼；□并无拘禁，只是眼不见一切物。一日，遍地光明，饮食饱满，则阳世为高僧放水灯功德也。入明朝二百余年，始降生河南王氏；因饥饿日久，故饮食滔滔，乐不可言。每赴人宴会，物品无不啖尽。今虽老矣，食粮尚能兼数十人。凡门生出仕，必属其建焰口一坛，以资冥福』（「坚瓠集」）。

　　二十五日（癸卯）

　　清攻陷柳州及象平、马平。

　　孙可望托言入卫，遣兵至南宁；杀严起恒及与议阻封者十九人。执杨畏知归滇，畏知骂贼而死。其年冬，南宁破，永明王将走镇安；会孝定国兵出靖州将迎永明王，孙可望心忌定国。

　　可望知王播迁，遣其将贺九仪、张胜等率劲卒五千迎王。至南宁，直上严起恒舟；怒目攘臂，问王封是「秦」、非「秦」？起恒曰：『君远迎主上，功甚伟！朝廷自有隆恩。若专问此事，是挟封、非迎主上也』！九仪怒，格杀之，投尸于江；遂杀给事中刘尧珍、吴霖、张载述，追杀兵部尚书杨鼎和于昆仑关，皆以阻封议故。起恒既死，尸流十余里，泊沙渚间；虎负之登崖，葬于山麓。九仪等闻之，惊悸累日。

　　九仪并索兵科都给事中，腰斩之。当日现任其职者上元人吴晋，字升山；可望犹以为向日之金堡也，不知官是而人非矣。

　　霖、载述，未尝沮「秦封」也；以曾劾主「秦封」者，故并杀之。

　　起恒死后三日，江干渔户报城南青山有大虎负尸上山，扒土成冢。九仪遣人往视，虎尚在其旁；见人，乃缓步掉尾而去。帝哀之，手书「鉴湖先生之墓」，立石志之；不敢明加赠恤。

　　闰二月戊申朔

　　前文选郎施召征卒于北流山中。在征，字克用，无锡人。崇祯癸未进士，除陆川令；瞿式耜中表、马世奇之婿也。永明王登极，式耜首荐吏部。至戊子十月达行在，授验封司。十一月，转文选。庚寅二月，几与五虎之难。四月去官，寓陆川。为山寇逼勒，忍辱死。妻封宜人，数日后亦死。

　　龙门岛破，张孝起被执；不食七日，死。

　　「觚剩」云：孝起后依漳平伯周金汤；金汤败走，孝起被执。

　　宁都诸生李应开，字翔卿；世居古下村，豪健结客。大清镇将以剿山贼道上乡，闻其名，捕系之。庭鞫，应开踞地坐；鞫者曰：『汝何作贼』？应开曰：『未也』！曰：『汝不作贼，何以不薙发』？应开曰：『汝作贼，乃薙发耳』！鞫者怒，牵出斩之。

　　三月戊寅朔

　　永明王真封孙可望为秦王。

　　贺九仪进谏，帝召群臣议，仍封可望为秦王；竟以陈邦傅所降册宝为真，不复更铸印，但赐名朝宗而已。可望得敕，大喜；远迎拜受；上疏报谢，略云：『秦王臣朝宗望阙奏谢：臣自入滇以来，纪年而不绝号、称帅而不称王。正欲留此大宝，以待陛下之中兴。此耿耿孤忠，矢之天日者也』。群臣得疏，额手相庆（进表者为伪中书杨惺光）。

　　清抚院张学圣同兴泉道黄澍渡海，见岛屿孤悬、波涛环绕，惊为绝地；即先引回，令知县张效龄安抚居民。

　　初四日（辛卯）

　　马得功行牌于各乡居民，意欲据守。

　　初八日（乙未）

　　会定国公舟师至，截港围之；命镇将杨抒素登圆管港与战，互有胜负，副将吴榖战死。施琅率陈埙、郑文星百余人登厦门港与战，败之；得功几为所及。于是功求过张抚院，差人至安平挟平国太夫人嘱定国公以船载马得功三百余骑及余兵尽回。先是，定国公差都督郑德、翼将周全斌等到天星所，报称马得功陷岛，请成功回师；乃于四月初一日到浯屿，得功已渡海二日矣。成功怒甚，不许诸亲与定国相见；定国移营白河。

　　端州罗定州降于大清。

　　大清陷高州。高州提督李明忠兵溃■〈山于〉口，清兵追至电白县；明忠预遁，清遂陷高州。道臣郭光祖、吴人龙、知县文振义、副将王拜友等俱降大清。

　　进吴贞毓东阁大学士，代严起恒。

　　朱天麟力请王赴云南，群臣以严起恒被杀，皆不可。

　　大清兵南征，白文选、刘镇国挟曹勋走；樊一蘅时已谢事，避山中。大清兵克

　　嘉定州，范文光赋诗一章，仰药死。詹天颜兵败被执，死；朱化龙亦死。

　　初十日（乙酉）

　　成功驻厦门港，议失守功罪：先赏施琅花红银二百两、陈埙银一百两；斩郑芝莞及阮引等以徇众，何德捆责、蓝登免罪。军士皆踊跃欢呼，锐气百倍；以家在岛上，人口遭其抢掠，得泄其忿故耳。命忠振伯洪旭管理中左，参军潘庚钟追乡绅助饷银；潘为之加派，搜索一空。

　　诏安、平和二县俱复。

　　定西侯张名振、平彝侯周崔之、英毅伯阮骏自舟山来归，俱授水师镇。

　　新泰伯镇守潮州，部兵郝尚久、潮州道沈时、知府王朝鼎俱降大清。

　　海澄守将郝文兴密约内降；尚久寻内附。

　　孙可望自云南迁贵阳，议移王自近，挟以作威。其将掌塘报者曹延生惎吴贞毓，言不可移黔。

　　永明王以杨畏知为东阁大学士，孙可望执杀之。畏知至行在，痛哭自劾，语多侵可望；王遂留为大学士，与贞毓同辅政。可望闻之大怒，使人召至贵阳，面责之；畏知大愤，除头上冠击可望。可望遂杀之。

　　畏知见贺九仪凶悖，痛哭入朝，迹其擅杀大臣罪，请诛之；帝赐畏知「忠贞直谅」金章，大哭而别。

　　郑鸿逵在金门见成功威望已着、执法无私，悉以己部归之，而后谢权归隐于白沙。

　　成功并鸿逵军，即擢万礼为前冲镇、陈潮后冲镇。洪旭守厦门、族兄泰守金门、芝豹同施天福守安平、张进代李寿守铜山；陈霸守南澳，拒南洋许龙、碣石苏利。鸿逵在白沙，患足疾。

　　十九日（丙申）

　　王进功攻白沙寨，成功合芝豹往救；进功退，成功遂移鸿逵居金门。

　　案苏利，粤之□平东界人。流落海平，摽掠海上；与碣石卫民构衅，争杀不休。时有闽之同安人苏秦，民潜出海外，请秦为后；秦纠党飞船而入，合民击利。利降，秦遂入碣石；利依秦为裨将，所战必胜。秦喜利同姓，益亲信重。秦偶沾疾，利刺秦自代：此五虎乱潮之一也。后降清，心怀不轨。奉旨「迁移内地」，利不听，遂反；为平南王尚可喜遣参将高亮福、高祯擒之。考「碣石旧志」，花都司有记曰：『卫地二十五步，有强龙入海，必有隗嚣、公孙述辈踞此。二千秋计利兴灭足，二十载时日无多（？）。其应验如此。亮福字系素、亮祯字履初，海丰赤地人。系素当明季之时，潮民苦于缙绅，共举刘公显为首，系素其次也；其余马茂素、黄文锦、鲁瑞、黄义、吕云壁、傅君祯、曾十千等为九军。系素降清，授参将。许，潮之海澄人，亦明末五虎乱潮之一也；踞南洋，横行无忌。降清后，为内大臣』。

　　初，鸿逵中崇祯庚午武举，为津抚郑宗周部；后隶都督孙应龙麾下。登莱之役，应龙败，逮系天津；事白，与张廷拱〔共〕事。以芝龙平红夷功，荫锦衣千户。中庚辰武进士，进都指挥使。癸未，授副总兵。弘光檄守釆石，挂镇海将军印。击高杰、张〔天禄〕，以功进封伯。

　　可望下畏知狱，士民数万哭声震天，乃出之黑神庙。可望生男，任僎乞加恩臣庶如皇太子例。龚彝启陈十事，请租外增赋、赋内编马；滇、黔民甚苦之。畏知与二人力争，二人因构畏知；畏知度不免，作绝命词以自见。可望召诘前事，侃侃不屈；可望令杖之百，畏知诃曰：『朝廷大臣，谁敢轻辱！有死而已』。骂不绝口，遂被害。定国、文秀素与畏知善；闻畏知死，益切恨可望。

　　楚雄人感杨畏知守城功，立祠祀之。

　　夏四月丁未朔

　　郑成功还自平海，诛郑芝莞；遂趋厦门，而马得功已为郑鸿逵所攻，逸去两日矣。

　　潮阳百姓毁何吾驺、辜朝荐家。潮阳界于闽、漳，山海蒙箐，盗贼炽盛。百姓追原乱始，皆由于辜朝荐与何吾驺不和，引大清兵入广所致；恨入骨髓。及李成栋归朝，吾驺作相；朝荐虽有门生李用楫力荐，终不敢见朝。至是，众庶激于义愤，尽毁其家。吾驺所居号大澜、小澜，巍焕壮丽，海内莫比；家资三百万尽付之一炬。

　　十二日（戊午）

　　永明王太妃王氏崩于田州。十四日，讣闻；十七日，成服；二十三日，奉安灵舆于慈宁宫。丧礼以日易月。

　　郑成功将施琅降于大清，以为福建水师提督，驻海征。初，琅有军校犯令，将杀之；成功急止之，不从，成功遂欲杀琅。苏茂纵琅降，于是成功并恨茂。

　　简讨瞿昌文得桂林警报，辞朝；间道而上，阻山中，为叛将王陈第所获，至梧州。时大学士方以智为僧，在大雄寺；闻昌文将至，谓北帅马蛟麟曰：『瞿阁部精忠，今古无两。其长孙来，汝能以德绥之，义郑重于天下矣』！蛟麟以为然，厚遇之。浙人魏元翼向以墨吏为式耜所黜，因执昌文至桂林，将杀之。未至前一日，元翼家中铁索铿然，绕室有声；元翼伏地请罪，忽吴语云：『汝不忠、不义，乃欲杀吾孙耶』？元翼叩头，乞缓三日，少毕家事。忽又楚语曰：『此不义奴，速杀之，奚问焉』！遂九窍流血而死。定南王病，遣将祷于城隍神，恍惚见「宫詹司马」四大字；入殿，见张同敞俨然南面，大惊。归告定南，定南骇甚，供双忠神位于铁佛寺；而昌文适至，定南因厚礼之。昌文遂迁阁部柩于月洞，清凝亦迁司马柩与夫人合葬。司马女适兵部主事吴重义；司马改葬之辰，重义夫妇亦至。

　　揭重熙标下左都督熊和过封禁山，与大清兵相值，战败被执；谕降不从，斩于南昌市。

　　五月丁丑朔

　　郑成功攻南溪。

　　台州破，鲁王督饷御史沈履祥避山中被执，死之。

　　肇庆陷，李元胤、李建捷奔南宁。

　　孙可望既设六部、翰林等官，虑人议其僭，乃以范矿、马兆义、任僎、万年策为伪吏、户、礼、兵部尚书，并加行营之号；后又以程源代年策。而僎与方于宣屡劝进，可望令待永明王入黔议之。

　　十八日（甲午）

　　帝敕鸿胪寺曰：『顷以忧戚之中，不遑亲政。今值服除，当面与辅臣商决政事兼行日讲。该寺即传工部修中极殿、翰林院举堪日讲记注员名，以二十日举行』。

　　六月丙午朔

　　帝患足病。

　　秋七月丙子朔

　　孙可望在黔，凡官员犯法，重则斩首、剥皮；轻者捆打数十，仍令复任管事，除去革降、罚俸等罪。兵民亦如之，无流徒、笞杖之法。盖事尚苟简，文案不繁；官绝贪污馈送之弊、民无盗贼攘夺之端：一时反以为便。

　　可望尝以千金故遗山谷间，苗民窃而分之；可望即发兵追杀，虽深山穷谷必抄绝之而后止。由是，苗民胆落；见道上有遗金，相率环而守之，必待官收乃敢散去：以此道不拾遗。凡街衢、桥道，务必修葺端整；令民家家植树于门，冬、夏常蔚然可观。

　　十五日（庚寅）

　　中元节，帝遥祭祖陵。

　　十八日（癸巳）

　　葬太妃王氏于两江之宋村山，谥曰「孝正」。

　　兵部侍郎何文瑞病卒于行山（文瑞，腾蛟子）。

　　八月丙午朔

　　傅鼎铨至广信张村，为守将所执，系南昌狱；谕之降，不从。令作书招揭重熙，亦不从；从容就刑。

　　鼎铨自降流贼，为乡人非笑，尝欲求一死所。至是不稍挫，乡人更贤之。

　　北抚索鼎铨招张自盛及重熙书，笑曰：『岂有教忠臣、义士以叛其君者乎』！

　　引文山绝张弘范事为征。临命，北抚以保全其家口为言；鼎铨曰：『死，孤臣之分也。家之存亡在执事，非所愿闻』！怡然而出；整衣衫，北面拜，踞坐受刃。在狱中，赋「正命篇」云：『经严猾夏，义大复仇。民安弗获，主辱何求！生不负学，死不降志；取义存仁，庶毕吾事』（屈大均「成仁录」）。

　　鼎铨死后，简其笥，有自题木主，预书死年而空其月日。

　　徽州诸生邱岳字梁甫，以全发被执死（岳初寓居嘉兴。绍兴陷，走福建；福建陷，走肇庆。间关行遯，终以不免）。

　　十二日（丁巳）

　　鲁王兵部左侍郎王翊被害于定海。翊还四明山中，留守诸将降杀且尽。翊为团练兵执于北溪；过奉化，赋绝命诗。入见大清所置海道，海道请观其诗，授笔于翊书以示之；乃引笔掷海道而出。北帅将会定海，絷翊以待。每日从容束帻掠鬓，修容整襟；谓诸帅曰：『使汝曹见此汉官威仪也』！至是，北帅毕集；陈督讯之，翊坐于地曰：『毋多言！成败利钝，天也。汝又何知』！刘帅注矢射之中肩、田帅中颊、金帅中胁，翊不稍动，如贯植木。绝其吭，始死。从翊者二人，亦不跪；掠之，则跪而向翊。北兵见之，皆为泣下曰：『非独王公忠，乃其从者亦义士也』！

　　鲁王户部主事王江之母为金帅所得以招江，江削发为僧，见金帅于杭，问讯而已；安置省城。母以天年终。江置一妾，其妻日夜勃溪，邻人俱厌之。江怜妾而黜遣其妻，妻亦攘袂数江薄行而去；闻者薄江所为。一日江出，邻人以其妾在，不疑；既而不返，始知向者以术脱其妻也。

　　十六日（辛酉）

　　大清台州分守道耿应衡遣奸细入舟山托于日者，谓『监国之禄命，宜禳灾星』！张名振设醮，请监国行香。兵部郎中朱养时疏争，谓『如此举动，使敌人闻之，当曰行朝无人矣』！会大清兵分路进攻，松江张天禄出漴关、金华马进宝出海门、陈锦总督全师出定海。报至，监国命阮进守定关；以张名振为总制，阮骏、叶有成、张晋爵等遏南、张煌言率顾忠等遏北，留定西将军金允彦巡城，主事邱元吉、安洋将军刘世勋、马泰等守城。

　　十九日（甲子）

　　大清兵试舟海口，南师以三舟突阵，获其楼舡一、战舰十余；馘十一人而纵之。

　　二十三日（戊辰）

　　大清兵乘雾集螺头门；鲁王定西侯张名振奉王航海去，属张肯堂城守。

　　鲁王携世子将登舟，张名振恐寒将士心，力谏；不听，止留世子于城。各帅俱捷，独定关大雾，连日咫尺不相见。先是，阮进诣海门议和，大清帅欲诱执之，进以数舡脱归。值北帅金砺舟进，以火球投砺；风转，蓬索反击进面，创甚跳水，北兵刺取之。二十四日，北兵以舟直抵螺头门，守陴者始觉；刘世勋、张名振统精兵五百背城力战，杀伤北兵千余人。

　　九月乙亥朔

　　舟山城中火药匮，金允彦缒城降，邱元吉从之；守将脔其子，传示四门。陈邦傅降于大清。

　　大清固山线国安破梧州，陈邦傅杀焦琏于武靖，函其首乞降，尽献浔南之地（「明纪辑略」）。

　　焦琏，故陈邦傅京债主也。

　　初二日（丙子）

　　大清兵攻舟山益急。夜半，星陨如雨，光芒烛天。

　　初三日（丁丑）

　　舟山城破。张肯堂衣蟒玉，南向坐；令四妾、一子妇、一女孙先死，乃从容赋诗自经。

　　城中兵六千、居民万余，坚守十余日而破。总兵刘世勋、马泰、李向荣、单登公、杜芳、夏霖、解龙、朱起光、沈云、任则治、曹维周、张率治率兵民巷战死，宫眷皆沉井死，世子被执。

　　礼部尚书吴锺峦往来普陀山中；闻大清兵至宁波，慷慨谓人曰：『昔李仲达死珰祸，吾以诸生不得死；马君常死贼难，吾以远臣不得从死。今吾为从亡之臣，当死行在』！乃渡海入城，别肯堂；藏其所著「易」并印于怀，入昌国卫之孔庙，积薪左庑下，抱孔子木主自焚死。

　　左都督张名扬，名振弟也；自焚死。母范以下数人，尽焚。

　　名扬兄名甲、名扬妻马氏、妻侄马呈图、贡图，俱死。

　　锦衣卫指挥王朝相护王妃陈氏、贵嫔张氏、义阳王妃杜氏入井，用巨石覆之；自刎其旁。

　　通政使会稽郑遵俭、兵科给事中鄞县董志宁、兵部郎中江阴朱养时、户部主事福建林瑛、苏州江用楫、礼部主事会稽董元、兵部主事福建朱万年、长洲顾珍、临山卫李开国、工部主事长洲顾宗尧、中书舍人苏州苏兆人、工部所正鄞县戴仲明、定西侯参谋顺天顾明楫、诸生福建林世英、内官监太监刘明，一时同死。开国母瑛、明楫妻皆自尽。

　　开国字兆先，明楫字以昭。

　　明楫衣巾入太祖享庙，题诗壁上，对位扼吭死。

　　中书舍人顾珍、江所泛、陈所学、顾行俱死。

　　福建翁捷阖门自焚死。

　　吏部主事四明杨鼎臣先驱妻子入井，然后自投井死。

　　定西侯监军御史梁隆吉、副使马世昌俱手刃全家，然后自刎。

　　大医院副会稽章有、御医童广生俱死。

　　任光复负创突围出。

　　兵部尚书李向中被戮。大帅召向中，不赴；发兵捕之，以衰绖见。大帅呵之曰：『聘汝不至、捕即至，何也』？向中从容曰：『前则辞官，令就戮耳』！

　　时向中居忧在城外。

　　吏部侍郎朱永佑被执，愿为僧，不许；乃就戮。

　　永佑方巾道袍见陈锦，锦劝之薙发，以文丞相黄冠归故乡为请；永佑曰：『纵使文山今尚在也，应无发带黄冠』！砍其胁死。仆负尸出城，流血沾衣；仆哭曰：『主生前好洁，死遂无知耶』？血遂止。

　　张肯堂既死，陈锦悬金购其遗诗；一人得之以献，命予金。其人曰：『吾意在表扬忠义，岂为是』！不受而去。

　　徐孚远航海去。孚还由交趾入安隆，交趾要其行礼；不听，不得过，遂返厦门。厦门破，孚远遁迹，为吴六奇所藏，完发死。海外生一子，扶榇至松江；未葬，子亦死。

　　大清以巴臣兴守舟山，士卒相谓曰：『吾兵南下不易拔者，江阴、泾县及舟山耳』。

　　樊一蘅遘疾死，文武将吏尽亡。

　　冬十月乙巳朔

　　朱天麟奉命经略左、右两江土司，以为勤王之助。兵未集，大清兵逼南宁，势日迫。王召诸臣议，有请走海滨就李元胤者、有议入安南避难者、有议泛海抵闽依郑成功者；惟马吉翔、宠天寿结孙可望，坚赴滇。吴贞毓因前阻封议，且入曹延生之言，不敢决。

　　贺九仪入朝，谓廷臣曰：『昔秦王为请移跸滇、黔，特命我扈驾；今诸臣既各疑贰，我岂能担此重任乎』！遂拔营去。

　　十一月乙亥朔

　　李元胤疏请出海；王不欲就孙可望而以海滨远，再下廷议，终不决。

　　元胤闻贺九仪杀严起恒等，忿甚；疏请出灵山收高、雷之兵迎帝入海。

　　郑成功败大清提督于小营镇。

　　二十二日（丙申）

　　永明王仓皇出走，开国公赵印选、卫国公胡一青殿后军；战败奔还，请王速行，急由水道走土司。

　　十二月甲辰朔

　　初十日（癸丑）

　　永明王抵濑湍。赵印选、胡一青报大清兵追益近，相距止百里；上下失色，皆散去。

　　印选报北兵已过新定州，从陆路追袭，不隔百里。于是君臣悉弃辎重、焚舟楫，登陆兼程而行。扈跸诸臣，跟跄失次。有力能上岸者，得随车驾；余皆星散。皇嫂安仁桂恭王妃，亦相失不复能顾。

　　南宁陷，太仆寺少卿丁元相、户部员外郎杨禹甸死之。禹甸，字甸之，号海隺；溧水人，贡生。督饷南宁；城陷，衣冠赴水死，直立不僵。土人殓之，袖中得二语云：『有母不能养，非孝；有君不能事，非忠』。末缀毕命词一首。

　　十一日（甲寅）

　　王转入罗江土司，大清追骑相距止一舍。会日晡引去，乃稍安。

　　大清恭顺王麾下固山线国安追帝将及，遇白发土人，勒马问曰：『永历去否』？土人曰：『罗江土官接进土司矣』！又问：『去此几何』？曰：『止半日程。但山峻路狭，马不可进』。语未毕，隐入箐中不见。国安视日就西山，遂收兵。协镇马雄曰：『永历在前不满二十里，何以不追』？国安曰：『吾奉令取南宁，不闻令追永历。今日暮马疲，若进土司，倘有折损，是因功而反得祸也』！遂还南宁。

　　永明王过罗江，遇孙可望所遣总兵高文贵、陈□能、狄三品讨皈朝叛夷还，乃相率扈跸；土官侬绍周大输兵饷，王及从官始得食。

　　郑成功攻漳浦，其令降。

　　有出首三皇子在民间者，擒拏至马督府审问。三皇子自书供云：『云庵系崇祯皇帝第三子，名慈焕（史作炯）；年二十岁。兄慈烺，即东宫，同为周皇后所生。弟慈灿（史作照），田妃生。焕居景仁宫，乳母邓、蒋。八岁就外傅，讲读官□□。闯贼犯都时，先帝托予于张近侍及指挥黄贵送周皇亲家，不纳；潜藏民间，为贼搜出，随营到山海关。闯贼战败，携至潼关；随营到荆、襄。遇左良玉战败，贼溃散，即随左营，改姓黄，称为黄贵升。左兵为黄得功所败，黄蜚掳左兵舡，杀贵；张近侍以实告，蜚秘其事。明年五月，得功亡，蜚携走太湖；遇江西乐安王，蜚托之。王携往孝丰，遇瑞昌王；乐安王往闽，以予托瑞昌转藏。九月，诣于潜乡官余文渊家，修称宋座师公子。有湖广人陈砥流，时相亲密。砥流改名李玉台，算命浪迹；得太平府乡友夏名卿重义，即与名卿同至于潜来接。予在陈监生家，监生与文渊说知之而别；予改姓孙，名卿以女字予。四年十二月，余文渊与知县不和，前事遂露；行文太平府，查不获。五年五月朔，予削发为僧，号云庵；或称一鉴、或称起云。砥流亦忽张、忽李，随口应人，浪迹江北各庵。砥流访知宁国府秀才沈辰伯好义，六年七月同予往访，遇于舡中。一老秀才吕飞六善诗文，辰伯即托飞六留家读书。八年闰二月，辞别沈、吕二人，与砥流复到夏家，三月完亲。因夏贫困，自租乡村空房一间居住，度日维艰。四月，与砥流议往芜湖借银二十两买细茶，同徽客汪礼仙往苏州卖。礼仙与常州人杨秀甫、吴中虎邱相识，卖茶毕，同到常州。秀甫言邹介之是好人，到其家住几日；介之又言路迈是好人，即往谒路迈。临行时，送吴中诗扇一，其母送银五钱。在路迈家住几日，将回夏家；不意吴中私作假札贾利不遂，因出首于抚院。抚院差官先到宁国沈、吕二家跟寻，至芜湖即获砥流；予挺身出，随抚院差官起行。于途中遇江宁赵同知、当涂某知县带到太平，随行至江宁』。

　　东村老人曰：『三皇子，定王也。在路迈家，怀远侯一见，言曾侍班识王，此非是。或云出行八年，犹故貌耶！又有疑者：左良玉称兵东下，必喜得王；何故隐名？太湖为安庆属县，黄蜚一帆到海，寻依李监奉义阳王；蜚何故舍皇子而戴宗室？嘻！事固有不可度者，存疑可耳』。  
　 
卷二十二

　　江阴云墟散人李本天根氏辑

　　壬辰（一六五二）、大清顺治九年（永明王永历六年、鲁王监国七年）春正月癸酉朔

　　永明王野次，鲁王次中左所。

　　十六日（戊子）

　　永明王次龙英，抵广南。

　　帝于初三日至皈朝，十二日次富川，十三日次沙斗，十四日次西洋江，十五日次宝月关，十六日至广南府。

　　鲁王定西侯张名振、大学士沈宸荃、兵部侍郎张煌言扈王居金门（金门千户所，在泉州同安县南）。

　　郑成功攻海征，守将赫文兴举城降。

　　二十日（壬辰）

　　孙可望遣总兵王爱秀迎驾，上言：『臣以行在孤处僻粤，再四迎请，未奉允行；然虑圣驾必有移幸之日，所以先遣各营兵马肃清夷氛，道路无碍。广南虽云内地，界邻交趾，尚恐夷情叵测。臣再四思维，惟滇、黔、粤之安隆所为三省会区，城郭坚固；行宫修葺，一切粮储可以朝发夕至，莫此为宜』。帝允之。大清督师陈锦援海澄，郑成功击败。

　　洪天擢复至高州，欲再降大清，求抚四府；为向日受其害者所杀，妻子被掳。潮州守将赫尚久既降大清，复盟（一作萌）异志，知府薛信辰密陈于上官。尚久叛，执信辰；授以伪巡道不从，复遣其子潜出，约总兵吴六奇出师攻城而己为内应。前所密陈藩抚及督笺为尚久所得；尚久大会文武，缚信辰，命斩之。绅士百姓环泣请命，乃暂系狱；家属投井仰药死者五人。越四月，大清兵平潮，斩尚久；信辰得释，奉旨还职（信辰，字侯执，无锡；顺治六年进士）。

　　二月癸卯朔

　　帝于正月二十五日发广南，次童卜；二十六日次晒利，二十七日次鼎贵，二十八日次加浦，二十九日次那年，三十日次侄堂，二月初二日次扁牙，初三日次板屯，初四日次板桥，初五日次峒沙，初六日至安隆所。

　　初十日（壬子）

　　孙可望改安隆所为安隆府，奉王居之；岁以银八千两、米六百石上供，从官取给焉。安隆宫室卑陋，服御粗恶，守护将悖无人理（一作无人臣礼）；王不堪其忧。

　　可望遣总兵张胜屯兵安隆城外来谒，请升安隆所为安隆府；令范应旭知府事，又令督捕张应科为总理，提督凡帝及随侍文武支粮。应科与应旭造册，「开皇帝一员、皇后一口，月支银米若干」；可望见之，恬不为怪（安隆府，一作安龙府）。

　　十五日（丙辰）

　　帝遣太常寺少卿吴之俊賷玺书至滇。

　　鲁王大学士沈宸荃舣舟南日山；遭风失维，不知所之。

　　三月壬申朔

　　大清世祖章皇帝表章前代忠臣范景文等二十〔一〕人，命所在有司各给地七十亩建祠致祭；且予美谥：谥范景文「文忠」，倪元璐「文正」，李邦华「忠肃」，王家彦「忠毅」，孟兆祥「忠靖」，子章明「贞孝」，施邦曜「忠愍」，凌义渠「忠介」，马世奇「文肃」，吴麟征「贞肃」，周凤翔「文忠」，刘理顺「文烈」，汪伟「文毅」，吴甘来「庄介」，王章「节愍」，陈良谟「恭洁」，陈纯德、申佳胤「端愍」，成德「介愍」，许直「忠愍」，金铉「忠洁」。

　　孙可望欲入安龙陛见，伪兵部任僎进曰：『国主欲入安，恐二龙不便相见』。可望遂止不行（僎博学能文，尤善太乙、六壬。常语人曰：『明运己终，事不可为矣』！日謟事可望，可望昵之）。

　　十九日（庚寅）

　　宣化故工部郎中梁云升被执不屈，死之。云升，宇超然，一字静穆；举人。居乔板村，纠合义旅为保障计。大清兵猝至，获之。云升与杨禹甸交好，士人立双忠祠祀之（云升子振殉父难，因以配享）。

　　金公趾见孙可望凶悖日甚，永历寄身虎口，恐不免于篡弒；微窥李定国为人诚实无欺，可导以忠义。而定国目不识丁，难以经书开晓；乃先阴相结纳，日相亲信，取「三国演义」时时为定国言之。遇关、张、孔明事，则极口称赞；至董卓、曹操之所为，则怒呵毒骂。由是，定国普通大义；尝曰：『我虽不及孔明，犹可效关、张大丈夫；终不效董卓、曹操，徒得千古骂名也』！

　　李定国谒孔庙，骑马入中门；将升阶，马立不肯上；定国鞭之，上而复下者三；忽堕马阶下，折二齿。舆归，金公趾往候之，因曰：『圣人如天，古英雄莫不尊之。殿下，忠臣也；奈何与圣人抗礼乎』？定国曰：『孤不学之过也』！明日补祭，进退恭敬，成礼而还。

　　鲁王舟次岩头，郑成功朝见，称王曰「主上」，自称「罪臣」；贽金千两、紬绸百端，月馈银米、节上启奏。时王从臣，惟张煌言、曹从龙、任文正、沈光文、马星、俞图南、蔡昌登、任颖湄、钱肃遴、陈荩卿、傅启芳、张彬、叶时茂、林泌、崔相、陈豸、丘子芳、丘伯玉、俞师范、杨灿及太监陈进忠、刘玉、张晋、李国辅、刘文进、韩升二、三十人而已。

　　大清指挥俞良辅入粤，诸寨之未附者诛之。潮阳周伯玉守溪头寨，俞兵将临，不隔数里；伯玉妻郭氏名贞顺，手制「俞将军引」，献诸麾下。其诗曰：『将军开国之勋臣，蚤附凤翼举龙鳞；烟云惨淡蔽九野，半夜捧出扶桑轮。前年领兵下南粤，眼底群雄尽流血；马蹄带得淮河冰，洒向江头作晴雪。潮阳僻在南海滨，十载不断干戈尘；客星移次万里外（次一作处），天子亦念遐方民。将军高谊迈千古，千五健儿猛如虎；轻裘缓带踏地来，不减襄阳晋羊祜。此时特奉明主恩，金印斗大龟龙文；大开藩卫制方面，期以忠义酬高旻。宣威布德名大悦，把菜、一笠谁敢夺；黄犊春耕万陇云，黧龙夜卧千溪月。去岁华（一作壶）阳戍守时，下车爱民如孩儿（一作爱儿）；壶山苍苍壶水碧，父老至今歌咏之。欲为将军纪勋绩，天家自家麒麟笔；愿祝壶民颂太平，摩崖勒尽韩山石』。良辅览之大喜，敛兵而回；一寨获全。贞顺后与伯玉卜筑偕隐，寿至一百二十五岁（「觚剩」）。

　　郑成功攻长泰；大清副将「勇无敌」名王进（号老虎），成功中军提督甘辉与战于北溪，两马相搏不相下。已而两家兵至，乃解。进入长泰，辉攻破之；进走郡城，漳州属邑皆下。

　　孙可望遣李定国、冯双礼由黎平出靖州，马进忠由镇远出沅州，会于武冈，以图桂林；刘文秀、张先璧出永宁取叙州，白文选由遵义取重庆，会于嘉定，以图成都。

　　马吉翔掌戎政、庞天寿督勇卫营，謟事孙可望；恶吴质（一作吴贞毓）不附己，令其党冷孟銋、吴象元、方祚亨交章弹击，且语孟銋曰（一作等曰）：『秦王宰天下，我具启以内外事尽付戎政、勇卫二司，大权归我；公等为羽翼；贞毓何能为』！

　　夏四月壬寅朔

　　孙可望疏请封李定国为西宁王、刘文秀为南康王。时可望假天子名号，令行中外。调兵催饷，皆不上闻；生杀与夺，任意恣肆。帝在安龙，一不与闻。朱天麟抵广南病剧，不能入觐；卒于西板村。马吉翔遣门生郭璘说主事胡士瑞拥戴秦王，士瑞怒，厉声叱退之。文安之远客他乡，无所归；复赴贵州。将谒王于安龙，孙可望以罪戍之毕节卫。

　　雒容侯龙韬单骑入黔，乞师于孙可望；可望使从李定国兵回广西。

　　郑成功复陷平和、诏安、南靖三县。

　　大清帅孔有德以七百骑出河池州、向贵州，大军驻柳州接应。

　　十八日（己未）

　　马吉翔遣郭璘求郎中古其品画「尧舜禅受图」以献孙可望，其品拒不从；吉翔谮于可望，可望杖杀其品，以朝事尽委吉翔及庞天寿。

　　金公趾病卒。

　　鲁王定西侯张名振扎陆营于岩头；郑成功曰：『麾下为侯数年，所干何事』？名振曰：『中兴』！成功曰：『中兴安在』？名振曰：『济则见之实事，不济则在方寸间耳』。成功曰：『方寸何据』？名振曰：『在背』。即解衣示之；背镌「赤心报国」四字，长径寸，深入肌肤。成功见之愕然，愧谢曰：『老将军威名久着，奈多憎之口何』！遂出历来谤帖盈箧，付之一炬；待名振以上宾，行交拜礼，指腹为结婚，赠之万金、仪物称是。大宴十日，拜名振总制，攻漳、泉；复为名振娶于王氏。

　　滇寇攻靖州，知州林尔张坚守两月；援绝城陷，死之，一家殉难者十余人。州民立祠祀之（尔张，字四维，惠来人；崇祯十七年岁贡生。知天柱，升桂阳，调靖州；皆湖广残破之地。抚绥有方，以才干着闻）。

　　南阳侯李元胤与弟建捷往海南招集散亡，至钦州之防城为土岳王胜堂所执；绝粒九日，送靖南王。王诱之降，不屈；左右挺杖交下，元胤笑曰：『鼎镬不惧，何有于铤』！王又令作书招琼州杜永和；元胤曰：『杜将军缮兵穷海，差有丈夫气；乃招之耶』？王义之，使其故人往说之曰：『将军昔未受国恩耶』？元胤大恸曰：『某昔者不过帅府一亲人耳；今爵通侯、司禁旅，狈狼被擒，计惟一死报国！豫让不言之在前乎？我父俟于九京久矣』！故人曰：『李果将军父耶』？元胤曰：『岐阳、黔宁，俱以养子自奋。子无多言』！遂与弟建捷及前锋将李朝用骈斩于市。

　　大清平西王吴三桂由汉中统兵入四川。

　　郑成功围漳州。

　　五月辛未朔

　　沅州陷，贵州巡抚米寿图死之。

　　李定国进攻靖、沅、武冈，俱下之；孔有德遂守桂林。定国由西延大埠疾趋而进，败北兵于全州，追杀乌金王于衡阳；露布飞传行在，威震楚、粤。

　　孙可望日肆凌逼，无人臣礼；具疏云：『人或谓臣欲挟天子令诸侯，不知彼时天子尚有诸侯、诸侯亦尚知有天子；今天子已不能自令，臣更挟天子之令以令何地、以令何人』？

　　可望补任之聪为安龙知府、朱永九为通判、谭江藩为推官。之聪等支本省钱粮五干两，建抚治于北关外东北隅。

　　揭重熙率数十人赴曹大镐于百丈■〈石祭〉；适大镐还军铅山，惟空营在，众就营炊食。大清兵侦得之，率众至，射重熙中项；执至建宁，下之狱。重熙觅死不得，日整衣冠拜呼高皇帝祈死。

　　六月辛丑朔

　　有一人头裹网中，携二仆游闽之光泽。大清邵武镇将池凤鸣闻而捕之，讯其姓氏、里居，不答；令去其网，则以墨自画于额，见者无不大笑。会张自盛、洪国玉、曹大镐、李安民四营兵溃，凤鸣以之窜入掳获籍中，献俘杨名高。名高见画网巾，以为狂笑而置之，不问。已送总戎王之纲，之纲诘其姓名；曰：『吾忠未报国，留我姓名则辱国！吾智不保家，留我姓名则辱家！吾危亡不即致身，留我姓名则辱身！若等呼我以「画网巾」，即姓名矣。奚问为』？之纲抗声责之，即大骂。之纲令先斩二仆；二仆拜辞主人，欣然就戮。之纲复婉语曰：『若岂有所负耶？不然，殉义留名亦何害』！曰：『我何负？负昭代耳！一筹未展，束手待毙；其去婢妾几何？而敢以此博节烈名乎！吾盖耻于自述也』。出袖中诗卷掷地，赴泰宁之杉津就戮；所画纲中，犹班班额上。观者数千人莫不叹息流涕，诸生谢韩收而瘗之郊外松窠山。时军中有河南人马耀国者，见而识之；曰：『此冯生舜也』。至其它生平，则又不能言矣。

　　秋七月庚午朔

　　永明王主事胡士瑞与给事中徐极、员外郎林青阳、蔡演、主事张镌、连章发、马吉翔、庞天寿奸谋，王大怒；两人求救于太后，乃免。

　　曹大镐败殁。

　　初四日（癸酉）

　　李定国拔桂林。时孔有德发兵往严关堵御，定国夺关而追有德至桂林。有德兵不及尽入城，定国攻围三日，驱象触城破；有德自经死，家口百二十人悉被杀。独存一子系平西王婿，定国留营中；后亦被害。又获降将陈邦傅及其子曾禹，送贵州。

　　初七日（丙子）

　　大清总督陈锦为其内司李进忠等五人所刺，以其首降于郑成功。

　　八月庚子朔

　　孙可望杀反将陈邦傅父子，去其皮；传尸至安龙。御史李如月劾可望□□□擅杀勋镇，罪同操、莽；而请加邦傅恶谥，以惩不忠。王知可望必怒，留其疏；召如月入，谕以『□□谥本褒忠，无恶谥理；小臣妄言□制，杖四十除名』（如月，东莞人）。

　　可望既杀邦傅父子，传尸至行在，大书于牌曰：『逆犯陈邦傅先经肆劫皇摃，摽掠宫人，罪已漏网；不思建功赎罪，辄行背主反叛！今已拿获，解赴军前；立将邦傅父子剥皮，传示滇、黔』云云。绝无奏报疏章，遣人递送安龙即去。

　　刑部侍郎王灵石自五指山至厦门，言思文帝在彼为僧；继而有敕使至，一时故臣皆不能决。

　　刘文秀、白文选既陷叙州、重庆，大清平西王吴三桂等回兵保宁。文秀由嘉定、成都追之，直攻保宁；讨虏将军王复臣曰：『不可。我师骄矣，而彼方致死；以骄兵当死寇，能无失乎』？诸军皆不以为然。张先璧军其南；先璧号「黑神」，军容耀日，然未经大敌。三桂登城望之曰：『独是军可袭』！乃出精骑犯其垒，果惊溃。转战而南，复臣手斩数人，围之者益众；乃曰：『大丈夫不生擒名王，岂可为敌所辱』！遂自刭死。北兵皆惊叹，以为烈士。文秀撤围而退，三桂不敢追；曰：『生平未见如此劲敌，特欠一着耳』！盖如复臣所云也。报至滇，孙可望下令曰：『不听谋、损大将，刘抚南罪应诛。念其复成功，罢职闲住』。文秀归云南。

　　九月庚午朔

　　永明王除李如月名，意将解孙可望之怒；而可望怒甚，遣人入朝（一作至王所）执如月至朝门外，抑使跪。如月愤甚，向阙叩头，大呼「高皇帝」，极口大骂；使人遂剔其皮，断手足及首，实草皮内纫之，悬于通衢。

　　孙可望提督张应科入朝看科抄，科臣以「本留中」告；应科遂向如月索疏稿，如月笑曰：『何须用稿，明早自有揭帖发来』！既而果有揭帖投应科，署云「大明山东道御史揭帖」；递至伪营，提塘当堂开拆。应科大怒，驰报可望；可望即令应科杀如月，剥皮示众。乃缚如月至朝门，应科捧可望令旨喝跪；如月叱曰：『我是朝廷命官，岂跪贼』！令向阙再拜；大笑曰：『太祖高皇帝！我朝从此无谏臣矣』！大骂孙可望奸贼。应科促令赴地，剖脊及臀；如月大呼曰：『死得快活，浑身清□』！及断手足转前胸，犹微声恨骂；至颈绝而止。将皮号令北门，夜辄冤号；三日后，悬之北关外天空阁上。又数日，可望遣官过阁下，悬索忽断，堕马上；差官惊惧，病狂死。

　　孙可望至沅州，使白文选、张虎攻辰州，陷之；杀总兵徐勇。长、岳相继奔溃。

　　李定国北取衡州。时南宁虽陷，而胡一青、赵印选、马宝、曹志建等尚留粤西，屯聚山谷间；定国至，皆相率来归。民间亦多啸聚者，争应之。定国声势遂大振。

　　孙可望过枫木岭，磨崖自书五大字曰「秦王憩兵处」，以张军威；误书「憩」作「弃」，识者知其必败。至叉路口，果为北兵所败。

　　大清敬谨王尼堪率兵南下。

　　滇寇至富川，知县华锺被执；方渡江，乘间投水死。事闻，诏赠按察司佥事，予祭葬；官其子沚为户部主事（锺，本姓秦氏；顺治四年岁贡生）。

　　冬十月己亥朔

　　大清金固山援漳州，郑成功令右冲锋镇柯朋接战而败；礼武镇陈凤援朋，亦败；右武卫周全斌接战，亦败：成功大崩溃，退保海澄。

　　漳州被围七阅月，城中食尽，人相食；枕藉死者七十余万人。间存者，气息仅相属；虽悲泣，不能下一泪。有士人饥死，邻舍儿窃食之，肠中历历皆故纸，字画隐隐可辨；邻舍儿见之，一恸而绝。

　　孙可望遣高文贵乘胜东下，大清帅线国安、马雄、全节等溃走；至梧州，三战皆败，复走封川。李定国尽得其兵，西粤全复。安定侯马宝、永国公曹志建分兵攻临武、连山，皆复之。郧国公高必正率师继至，攻复阳山。定国复永州；遣偏师潜至吉安，亦复之，江西大震。

　　十一月己巳朔

　　帝杖死宫人郭良璞。安龙行官湫溢，随营老幼宫人止百余名，分班上值；余则奇居民舍。良璞年十六，色丽；能诗，善驰马试剑。提塘张应科见而悦之，夤缘巴东王及妃，与良璞通。月余，司礼监庞天寿知之，密启于帝；杖良璞百五十，死。以坤宁宫提督李某知情不举，亦杖杀之；巴东王及妃俱赐死。应科闻之大怒，将甘心天寿；天寿备之，且得马吉翔劝，乃止。应科恐帝发其事，凡朝廷敕札必由应科过目，方许邮传；帝密遣参将张五间行贻孙可望玺书，可望谓张五曰：『朝廷何苦以一宫女杀数人』！遂遣传宣王爱秀持谕至安龙，代应科提督；发应科朝门外，杖百二十，革其职。后应科回镇，仍委用之不加罪也。

　　揭重熙被戮于建宁；昂首受刃，颜色不变。

　　有邓贵者，临川人，采石为业；充重熙隶卒。每师行，即草屦以从。重熙被执，从者皆散，独贵不去。重熙曰：『我死，分也；汝何为者』！贵曰：『公生而忠义，死必为正神。贵得貌像公卒，足矣』！至是同死于市。

　　大清敬谨亲王尼堪统兵攻衡州，李定国败走；尼堪率精骑追之，遇伏战殁，固山佟图赖监其军。定国收兵屯武冈。

　　「安龙逸史」云：定国与尼堪战于祁阳，互有杀伤。定国檄冯双礼引精骑至永州设伏，复与尼堪战，佯北，诱尼堪追；至宝庆，定国驰还奋击，令诸苗兵截其后，双礼引伏兵冲其中。断北兵为三，夹击之；尼堪大败，全军覆殁。定国验盔盖（一作灰盖），知尼堪已死（一作亦死）；乃图乌金、敬谨二王貌，传示楚、粤，送至行在。由是，定国威名大振。

　　时定国兵力强盛，不复禀可望约束；可望大恚恨。

　　永宁州李忠臣原任松潘道，密约同志歃血讨贼；谋泄，自刎死。举人胡缜倡义讨贼复城，集众二万余人，结贼心腹为内应；功垂成，为营中火药延烧死。

　　前御史任僎、中书方于宣劝可望设内阁、九卿、科道官，改印文为八迭，尽易其旧；立太庙、定朝仪，拟改国号曰「后明」：日夕谋篡位。永明王闻之忧惧，密谓中官张福禄、全为国曰：『闻李定国已定广西，军声大振；且与可望有隙。欲密下一敕，令统兵入卫；若等能密图之乎』？二人言『徐极、林青阳、张镌、蔡演、胡士瑞曾疏劾马吉翔、庞天寿，宜可与谋』；王即令告之，五人许诺。引以告贞毓；贞毓曰：『主上忧危，正我辈报国之秋。诸君若能充此便者』？青阳请行。乃令佯乞假归葬，而使员外郎蒋干昌撰与定国敕、主事朱东旦书之、福禄等持入用宝；青阳于岁尽间道驰至定国所，定国接敕感泣，许以兵迎王。  
　 
卷二十三

　　江阴云墟散人李本天根氏辑

　　癸巳（一六五三）、大清顺治十年（永明王永历七年、鲁王监国八年）春正月戊辰朔

　　永明王在安龙，鲁王在金门。

　　三月丁卯朔

　　鲁王自去监国号。

　　定西侯张名振北征，郑成功与兵一万、粮三月，设宴饯行。兵渡舟山横水洋，获金永彦，杰诛之。进攻崇明，焚京口，截长江，登金山寺题诗。平原将军姚志卓、诚意伯刘孔昭俱依之；立营号召旧旅，兵势大振。

　　五指山复有使来存问诸臣；使言思文帝今离五指、驻平远，将起兵。故臣因具公疏请敕验视，然终不得的信。

　　夏四月丙申朔

　　林青阳奉敕使李定国久未还，王将择使往促；吴贞毓以翰林孔目周官对。都督郑允元曰：『马吉翔朝夕在侧，假他事出之外，庶有济』。王乃令吉翔奉使祭先王及王太后陵于梧州、南宁，而遣周官诣定国。吉翔在道微知青阳密敕事，遣人至定国营侦之。主事刘议新者道遇吉翔，意其必预谋也，告以两使赍敕状；吉翔惊骇，启报孙可望。可望大怒，并疑吉翔预谋，遣其将郑国赴南宁逮之。

　　吉翔在南宁，密遣人侦行在动静；而议新自行在至，言密敕事甚详。吉翔即遣指挥周景龙赴行在，令议新具疏报定国接敕感泣，将统兵迎驾以实其事；又激提塘王爱秀报可望，使可望怒。可望遂钮锁吉翔于南宁，阴厚待之；令与行在诸臣对理。

　　林青阳至南宁，为守将常荣所留；密遣刘吉告之王。王大喜，改青阳给事中；谕贞毓再撰敕，铸「屏翰亲臣」金印赐之。令吉还付青阳；至广州，周官与青阳遇，偕至高州，赐李定国。定国拜，受命。

　　五月丙寅朔

　　大清金固山攻海澄，城坏百余丈；郑成功亲立雉堞堵御，不能破。一日，空炮递发；成功曰：『是将临城矣』！勒兵持斧以待；令曰：『敌至方斫』！北兵渡濠呼登城，众执巨斧斫之；随斫随落，濠为之平。固山始解围去。

　　或有谮鲁王于郑成功者；成功奉王日疏薄，诸臣王忠孝、郭贞一、卢若腾、沈荃期等勉为支应，然已不成局面矣。

　　六月乙未朔

　　李定国回广西；孙可望使人召之，不至。可望之使定国出广也，以定国胜，姑且崇功；死，则借以除患；败，则可以加罪。不意突破广西，子女、玉帛定国不无私取。冯双礼心甚不平，归黔谗定国于可望；可望即调檄定国。定国疑中谗，不赴；封西宁王，亦不受。可望遂遣双礼及关有才等袭之；定国有中书龚铭使黔，知其谋，即从间道驰书定国。时定国统兵过左江，克复柳州、庆远、南宁、太平诸城；得铭书，即复兵柳州江口，俟双礼兵过，逆之。双礼与定国战而败，从原路拨回；伏发，一军皆陷。定国擒双礼不杀，释之；双礼遂倾心定国。行在君臣闻之，皆庆幸。

　　孙可望自率师追李定国（一作李兵），冯双礼将左、白文选将右，遇大清兵于宝庆。大清兵望见可望龙旗，急击之；可望败北，惟双礼不动。大清鉴衡州之失，收兵不追，以武、宝之间为界；定国遂据广西。孙可望回黔，畏定国之强，仍善养其家口于云南。

　　可望谕云南城守伪固原侯王尚礼，令籍定国宫眷并文武兵丁妇女，欲分配兵士（一作各营）。尚礼虑大营分散，将滋内乱；乃三启止之，惟汰安西大营粮饷。尚礼遣女官（一作使）馈茶果于王妃，实皆金银也；安西大营，赖以得济。

　　大清潮州郝尚久叛降于郑成功，成功以定海李孟■〈山上〈弓攵〉〉署太守事；其属潮阳、惠来二县不降，成功率兵攻之。

　　永明王亲试张镌、胡士瑞、李元开，而徐极、蔡演、朱东旦、林锺以久次，皆与美官。庞天寿及马吉翔弟雄飞忌甚，与其党郭璘方谋陷之。而锺、演、极、镌、士瑞亦知事泄，仓皇劾吉翔、天寿表里为奸。王见事急，即下廷臣议罪；天寿惧，与雄飞驰贵阳告可望。而是时郑国已械吉翔至安龙，与诸臣面质；贞毓谢不知，国怒，因挟贞毓直入王所居文华殿，迫胁王索主谋者。王惧而不敢正言，谓『必人假敕宝为之』！国遂怒目去（一作出），与天寿至朝房械贞毓并允元、锺、演、干昌、元开、极、镌、士瑞、东旦及太仆少卿赵赓禹、御史周允吉、朱议■〈尾上水下〉、员外郎任斗墟、主事易士佳系私室，入宫擒福禄、为国而出。其党冷孟銋、蒲缨、宋德亮、朱企鋘等迫王速具主名，王悲愤而退。

　　郑国见帝，言『定国私通朝内奸臣，胁敕要封；林青阳、周官现拏贵州，皇上须指实奸臣姓名，以凭回复国主』。帝云：『迩年来外边假敕、伪宝尽多，镇臣还该密访』！国出，械系贞毓等；又带兵入宫拏二监，宫中大震。

　　郑国等严刑拷掠诸臣，独贞毓以大臣免；众不胜楚，大呼「二祖、列宗」，且大骂。时已日暮，风雷震烈；蔡演厉声曰：『今日演等直承此狱，可稍见臣子报国苦衷』！由是，众皆自承。国又问『主上知否』？演大声曰：『未经奏明』！乃复收系；以欺君、误国、盗宝、矫〔敕〕为罪报可望。

　　国又疑浙江司郎中裴廷（为贞毓妇翁）与干清宫提督李宽然亦同谋，各五夹；兵科刘议新不具疏指实、反参吉翔，杖一百：俱收系。吉翎与诸臣面质，辨甚力；张镌、周允吉徐应之曰：『此系我等所为。因我君臣性命悬于贼子之手，惟有藉安西一着，或可保延朱家国祚。今既事败，天也！生不能戮力王廷，死当为厉鬼以杀奸。奈何箝口结舌，以贻主上忧乎』！乃供同谋者吴贞毓等一十八人。郑国遂按名执禁，会同锦衣卫康永宁覆讯，备极五刑。问：『谁为敕稿』？镌曰：『我为之』！允吉曰：『改定者，我也』。问『何由得宝』？福禄曰：『我为尚宝，宝由我盗用』。国意必曰连及帝，复加毒楚；曰：『事必有主使』！镌厉声曰：『主使者，逆贼孙可望也』！国怒骂，镌亦大骂；十八人同声大骂，无一屈者。

　　九月癸巳朔

　　鲁王定西侯张名振复扎营平洋沙；粮绝，名振与士卒同饿。众感甚，有「太师甘枵腹，我辈竟忘饥」之谣；军得不散。

　　孙可望自宝庆败归，尽杀明宗室之在黔者。

　　十二月壬戌朔

　　大清兵攻平洋沙；时风霜凛烈，须髯皆冰。张名振麾浴日将军王善长率先冲锋，命姚志卓、王有才督兵五百冲其左，张煌言、任颖湄等督兵四百突其右，周盼等选兵一千抄其后；又令王明华率大小炮手五百匿民房，俟其过半夹袭其中。而大清兵由海塘直冲营垒，两旁皆深沟阔河；被张兵冲，无别径可奔，遂大败，死者不可胜计。  

卷二十四

　　江阴云墟散人李本天根氏辑

　　甲午（一六五四）、大清顺治十一年（永明王永历八年、鲁王九年）春正月壬辰朔

　　永明王在安龙，鲁王在金门。

　　十六日（丁未）

　　鲁王定西侯张名振再入京口攻观音门，凡五日而退。大清擒其参将阮姑娘，斩之。

　　按「牧斋投笔集」云：『舟山之役，阮姑中流矢死』。此京口被擒，未知孰是？

　　十九日（庚戌）

　　孙可望自设内阁、六部等官，以文安之为东阅大学士；安之不为用。

　　二月壬戌朔

　　初六日（丁卯）

　　孙可望以「密敕」一案请王亲裁，王不胜愤，下廷议。吏部侍郎张佐辰及蒲缨、宋德亮、冷孟銋、朱企鋘、蒋御曦等谓郑国曰：『此辈尽当处死；倘留一人，将为后患』！于是御曦执笔、佐辰拟旨，以镌、福禄、为国为罪首，凌迟；余为从，斩。王以贞毓大臣，言于可望，罪绞（裴廷谟、刘议新、李宽然获释）。

　　马吉翔以福禄、为国系内侍为主谋，王妃宜知情，将废之；令主事萧尹历陈古废后事。妃泣诉于王，乃已。

　　三月辛卯朔

　　吴贞毓、张镌等就刑，神色不变，各赋诗大骂而死；其家人合瘗于安龙北关之马场。已而林青阳逮至，亦被杀；独周官走免。

　　夏四月庚申朔

　　大清朝议招抚郑成功，划漳、泉、惠、潮四郡畀之；令之薙发。成功不从，乘机登岸措饷，大扰福州、兴化等郡县。

　　郑芝豹就抚入京。

　　大清兵复潮州。

　　文安之走川东，依刘体仁以居。

　　六月己未朔

　　孙可望自黔还滇，急谋僭。及冕小不可冠，自辰及午大雨倾盆、雷电交作，不怿而罢；复如贵州。

　　故兵科给事中雷得复闻帝在安龙为孙可望所困，赋诗四十章，自缢死（得复，字七来；南昌人）。

　　南风甚竞，郑成功遣戎政侍郎陈六御、武平将军程应瑞督兵次平洋、攻崇明，败归；平原将军姚志卓战死。旋叩吴淞关，掠战舰二百八十艘。

　　鲁王定西侯张名振发沙舡六千，以顾忠、罗蕴章为提督，抵山东登、莱，至鸭绿江而还。

　　滇寇破香山，知县张令宪及子丹翰俱被害。事闻，诏赠按察司佥事，予祭葬；录其孙进为浮梁县知县（令宪，字嘉仲，无锡人；顺治四年进士）。

　　八月戊午朔

　　孙可望招李定国不至，遣兵从古泥、怀远追之；定国走至灵山，还军拒战，大败可望兵。

　　李定国复廉州；至高州，故博兴侯张月开门应之，遂复阳春、阳江、恩平、东安、西宁五县，从罗旁滩出屯端江西岸。别遣陈武渡琼州，攻复昌化、临高。

　　孙可望设科取士，以慧光寺为贡院；取中陈士基等五十四人。

　　九月丁亥朔

　　李定国与马宝从梧州东下，遂围肇庆；越四十日而城不拔。会桂林、衡、永复陷，定国乃还；与大清兵战于桂林，总兵王之邦阵殁。定国收兵，退保柳州。孙可望遣兵犯常德，败归。

　　可望复以刘文秀挂招讨印，领兵攻常德；败归，遂令驻云南镇守。

　　冬十月丁巳朔

　　大清复遣满员入海抚郑成功；成功无归顺意，乃置郑芝龙于高俎、郑芝豹于宁固塔。

　　成功发水陆师应李定国于粤东。

　　十二月丁巳朔

　　郑成功复攻漳州，大清兵守将皇甫轩降；十邑皆下。遂略泉州，不能破而还。鲁王初驻金门，郑成功礼待颇恭；既而懈，王不能平。将往南澳，成功使人沉之海中。

　　按「明史」、「三潘纪事」俱云：『顺治十一年（甲午），郑成功沉鲁王于海中』。「东明闻见录」又云：『丙戌、丁亥、戊子、己丑四年，鲁王称监国；后不知所终』。而「四藩纪事」则云：『监国寄栖金门者七年。己亥秋，永历帝授王手敕，仍命监国。至壬寅十一月二十三日，薨。癸卯二月二十三日，陈妃遗腹生一世子』。详考诸说，各相矛盾。如果成功沉王海中，时张名振、张煌言各拥重兵，何默无一言，不伸讨贼之义；反与郑成功会师攻金陵？己亥之秋，永明王已入缅甸，内外隔绝；李定国具本数十道不能达，何从授王手敕？辛卯舟山城破，王妃陈氏已死于井；何得至癸卯而生遗腹子乎？惟「滇、黔耳闻」载：『永明王仍命鲁王监国，在丁酉九月』。时永明驻跸云南，暂得安枕；通问鲁王，理或有之。是编凡有歧说，不妨并载；意在传疑传信，不敢偏执一见以为是也。  
　 

卷二十五

　　江阴云墟散人李本天根氏辑

　　乙未（一六五五）、大清顺治十二年（永明王永历九年、鲁王十年）春正月丙戌朔

　　永明王在安龙，鲁王在金门。

　　李定国败于新会。

　　定国至高明桥，杀大清将郭虎、杜豹，遂围新会。定国连年用兵，所遇州郡闻风倒戈；及兵至新会，坚守不下。新会邑虽僻小，倚山海滨，险阻不可攻；定国围之数重，期克日破之。值潮落，兵半陷沙洲，终不能登城。相待月余，城中食尽，掠人为脯；男女死者七万余人，力竭乞降。定国怒其不早，欲尽屠之；城中益死守。而大清援兵四集，定国分屯诸山，于峡口列巨象、红夷炮为阵，别以劲旅屯左山，为乘高骤下之势；大清兵惮其严正（一作整），挥骑尝之。左山兵败走，炮喑不发火，大清兵遂据左山，挥步兵分攻峡口；尚可喜、耿继茂分两翼进，群象惊走，自相蹴踏，阵遂大乱。定国走高州；敌追之，复走南宁。李定国败回，高文贵等不知虚实，奔入黔中；谓定国将卷土而来。孙可望大惊，即遣关有才统十三营兵马从安龙迎拒定国。

　　郑成功陷仙游。

　　郑成功应粤东之师败还，降统军黄梧级。

　　孙可望在贵州大兴土木，建立宫殿楼观甚伟。又作行宫十余所于滇、黔孔道，以备巡幸。

　　五月甲申朔

　　郑成功遣忠振伯洪旭、北镇陈六御攻舟山，破之。以六御守备；因招降大清宁波镇将张洪德。时大清舟山守将巴成兴因中军陈虎战死，遂以城降。张名振徒步入城祭其母，大作佛事七日夜，哀动三军。成功祭旗，大演陆师。

　　六月甲寅朔

　　永明王在安龙，涂苇薄自蔽，日食脱粟。守将、文吏俱承孙可望意指，无人臣礼。

　　郑成功破安平镇及惠安、同安、南安三县。祭旗（一作海），大演水师。

　　八月壬子朔

　　李定国袭关有才于田州，有才弃营逃还。有才屯兵田州，军中乏食，于近路劫掠，仅存空营。田州去南宁止十站，定国知其无备，兼程疾进；凡三昼夜，骤至田州。入其营，有才等跨空马而逃。

　　孙可望遣白文选率兵援关有才；文选至安龙朝帝，闻有才已弃营走，遂驰启可望而驻安龙。

　　十一月辛巳朔

　　大清镇守台州副将马信叛降于张名振。信先纳母为质，大掠城中子女、财帛一空。知县某怀印，同妻缢死。道、府及各属官俱缚送至舟山。

　　十六日（丙申）

　　大清兵再遣使与郑成功议和，不从。

　　二十八日（戊申）

　　鲁王定西侯、太傅张名振卒于舟山。是日戌末，有大星陨海，光芒如电，轰然有声。亥刻，名振起坐，搥床大呼「先帝」数声而殁。

　　大清定远大将军庶子王至闽，郑成功遁回岛中。

　　孙可望侦知李定国将由安陆走滇，促永明王移跸归黔。

　　可望遣伪百户叶应祯至行在，要驾入黔。

　　吉水故兵科给事中周瑞豹不薙发，被逮；庭讯，瑞豹曰：『有发在，不须更推也』！系狱绝粒七日，死（瑞豹，天启壬戌进士）。

　　杨履圜妻氏蔡避乱海滨；兵猝至，蔡刎颈未断，以右指探喉将钩而绝之，指入而仆。兵怒，挥刃裂其项，又斫眉、断耳而去。医士郭□台见之，叹曰：『有忠臣，必配烈妇』！招一道姑扶之上床，登山采龙舌草敷之；夜半醒，十日愈。年至七十余，孤子生两孙。蔡能诗，有「招亡女」一篇，漳人传诵之。

　　十二月辛亥朔

　　马信叛降张名振，麾下有冯用者通州人，亦从信至舟山。遇如皋人徐见湖，拜恳曰：『用随马信来，大清以我叛逆，一家老幼必加诛戮；愿得一良策自拔』！见湖曰：『某日当拔营，各舟闻号炮，即扬帆迅发。汝将篷索斩断，炮发时，佯作击索状；汝舟稍后大军，一刻即可脱归矣』！用如其言，得返。返则室家已被收系，求一大僚为之辨雪免罪，年已六十余矣（用，字春华；有膂力，欲投军而无资。同里蒋郎头赠以三十金，诣狼山营为兵，隶刘良佐麾下。良佐识其才，授守备。杀流寇有功，升秩为淮抚朱大典中军。大清兵破金华，大典焚死，用降；取大典女孙，配蒋郎头子以报德。从良佐破江阴，擢都督佥事，镇守台州。用故居在南通州新城水西关，草舍而已。微时种菜为业，虽贵不讳也）。  
　 
卷二十六

　　江阴云墟散人李本天根氏辑

　　丙申（一六五六）、大清顺治十三年（永明王永历十年、鲁王十一年）春正月庚辰朔

　　永明王在安龙，鲁王在金门。

　　十三日（壬辰）

　　大清庶子王自泉州出攻两岛，风不利，引还。

　　李定国遣传宣参将杨祥进密疏，署云「藩臣李定国谨奏」、面钤「屏翰亲臣」赐章。疏云：『臣今统兵迎驾，不日即至行畿；先行奏安！万勿轻听奸逆，辄行移跸』！帝阅之，心中稍安；然不令一臣知也。

　　十六日（乙未）

　　叶应祯以李定国将至，擐甲入宫，请帝及太后、中宫乘马即日幸黔。逼勒再三，凶恶之状不可尽言；宫中哭声彻外。白文选虽为可望用，然心不直其所为。因婉言谕应祯，暂缓其行；遂以「舆徒不集」回报可望，阴俟定国至。

　　二十二日（辛丑）

　　鲁王以陈六御代张名振守舟山。

　　李定国至安龙。

　　是日子时，白文选率步骑至安龙城外，大呼曰：『安西兵马至矣！各须谨慎』。言毕，跃马而去。黎明，忽有叫门者曰：『我西府常随夏太监也』！随令入朝；面奏曰：『定国即至矣，遣臣先驰奏闻。因至冻洒箐为秦兵倒树塞路，马不能前；是以稍迟耳』。俄顷，周城炮起马嘶，结寨遍九山头。定国率骑入朝陛见，君臣相持痛哭；帝谕曰：『久知卿忠义，恨相见之晚』！定国泣奏曰：『臣蒙陛下知遇之恩，欲取两粤以迎銮舆；乃不惟不赴臣愿，且置陛下于重忧，臣万死无能自赎矣』！帝慰谕之，赐坐、赐茶。定国还营，知文选去未远，遣夏太监追留之；及于普平市。文选乃还，随定国入朝，密计幸滇；谕守臣备夫马为移跸用。

　　二十六日（乙巳）

　　李定国由安龙走云南。

　　帝至普安，遣兵驻（一作守）盘江以御孙可望。

　　二月庚戌朔

　　舟山城哭，声若风筝而咽。

　　大清帅宜永贵调三省兵攻舟山。郑成功令平其城；至南门，得国初信国公汤和埋碑。

　　十二日（辛酉）

　　帝至曲靖，李定国发骑卒前导三千、后卫三千，而亲与文选居中扈从。请帝于行宫安置，而亲率精兵入云南，与抚南王刘文秀、黔国公沐天波及标镇各营连络，合兵三万；惟王尚礼有异志，然所部止千人，不能动摇也。

　　时抚南刘文秀与可望之都督王尚礼、王自奇、贺九仪等守云南；闻定国奉帝来滇，与尚礼等密议勒兵守城，自与数骑会定国云：『我辈将以秦王为董卓；但恐诛董卓之后，又有曹操耳』！定国指天誓日；白文选从之，即昌言曰：『秦王若能尊帝，我辈当尊秦王也』！

　　李赤心、高必正等久窜处广西宾、横、南宁间；赤心死，养子来亨代领其众，推必正为王。

　　三月庚辰朔

　　永明王至云南，居孙可望署中。

　　李定国、刘文秀遣兵迎帝至滇，以定北府为行宫驻跸。

　　封李定国为晋王、刘文秀为蜀王。

　　李定国遣雒容侯龙韬守庆远；为北兵所困，自经死。

　　大清叛将马信、张洪德抵厦门谒郑成功。

　　五月己卯朔

　　郑成功杀苏茂。成功恨茂纵施琅降清，至是复败于揭阳，遂杀之。

　　永明王恤安龙死事诸臣，赠吴贞毓少师、太子太师、吏部尚书、中极殿大学士，赐祭，谥「文忠」，荫锦衣世袭千户；余赠恤有差。复建庙于马场，勒碑大书「十八先生成仁处」以旌其忠。赐杨畏知谥「忠烈」。

　　李定国捕马吉翔及其家人，令部将靳统武收系，将杀之；吉翔日媚统武。定国客诣统武，吉翔复媚之；因相与誉吉翔于定国而微为辨冤。定国召吉翔；入谒即叩头，言『王再造功，千古无两！吉翔幸望见颜色，死且不朽；他是非，何足辨也』！定国大喜。吉翔因日谄媚定国客，令说定国荐己入内阁。遂与定国客蟠结，尽握中外权；庞天寿亦复用事。

　　闰五月戊申朔

　　王江复与沈调伦聚众四明山，声势寖衰。调伦为大清兵所获，被杀；江亦被创卒。

　　六月戊寅朔

　　郑成功改厦门中左所为思明州。

　　帝与李定国、刘文秀议封白文选巩国公、王自奇夔国公、贺九仪广国公、王尚礼保国公、张虎淳化伯、李本高崇信伯、高文贵广昌伯，皆领敕谢恩。

　　以艾承业为镇国将军，管延安王事（承业，能奇子也。先是，能奇与皮熊战，死于炮）。

　　以金维新为行在吏部侍郎兼都察院、龚铭为行在兵部侍郎（维新、铭，皆定国办事官）。

　　二十四日（辛丑）

　　郑成功部将黄梧、苏明以海澄降于大清，县令王元山从之。协将康雄不从，断其手；得缒城出（梧从苏茂败于揭阳；惧诛，故降）。

　　大清封梧为海澄公，驻漳州；明为多李几昂邦内大臣。

　　秋七月丁未朔

　　晋王李定国、蜀王刘文秀时诣马吉翔、庞天寿家，光禄少卿高绩与御史邬昌期患之；合疏言『二王功高望重，不当往来权佞之门；恐滋奸弊，复蹈秦王故辙』！疏上，二王遂不入朝。吉翔激王怒，命各杖一百五十，除名。定国客金维新走告定国曰：『绩、昌期诚有罪，但不可使朝廷有杀谏官名』！定国即偕文秀入救，乃复二人官。

　　初五日（辛亥）

　　郑成功率师北行，夺闽安镇；斩大清将胡希孔，生擒百七十人。

　　二十三日（己巳）

　　郑成功与大清兵战于台南，夺桥；又明日，战于桥北。

　　二十八日（甲戌）

　　郑成功与大清兵战于教场，夺马二十五匹，擒延平援将张礼。

　　八月丙子朔

　　帝遣白文选往黔，以玺书谕孙可望，令赴滇保驾；将钱粮归之朝廷，兵马交李定国、刘文秀经营川、广。可望不从；又衔文选□于定国，悉夺其所部兵羁之军中。

　　十一日（丙戌）

　　帝移跸秦王宫（宫在云南府城中五华山）。

　　高必正死，其众食尽，且畏大清兵逼；李来亨率众走东川，分据川、湖间，耕田自给。川中旧将王光兴、谭弘等附之，众犹数十万。

　　二十三日（戊戌）

　　郑成功败大清兵于舟山，陷连江。

　　二十六日（辛丑）

　　阮骏轻敌直进，大舟胶浅不得行；刘孔昭子永锡跳水死。陈六御、张洪德赴救战败，自刎死。总兵张进爵截敌于横水洋，大战竟日；孤军力竭，自投水死（一作投于火）。

　　帝为李定国、刘文秀割襟，订二姓盟。二王感悦，谢恩。

　　九月丙午朔

　　鲁王太常寺卿杨玑被执，不屈死。

　　帝遣行人司朱斗垣往黔征白文选，孙可望砾杀之（斗垣，字月生，昆山人）。

　　十三日（戊午）

　　舟山大■〈舟宗〉败抵壶江、琅琪等屿，郑成功以行军司马张英代陈六御任。破闽安镇，焚掠南台殆尽。

　　初，李定国有龙骧、天威二营；既出粤，命祁三升统龙骧营留蜀，孙可望令镇遵义。及是，定国入滇调三升而可望亦遣使征之；三升谓其所部曰：『国主、安西，旧主义均。今安西尊永明王为民主，名正言顺；我等亦有所依，当遵西府之调为正』。众皆诺。遂辞秦使，整旅还滇。可望遣兵追袭，三升且战且走，辎重尽失；

　　达行在朝贺毕，帝封三升咸宁伯以旌其忠。

　　冬十月乙亥朔

　　大清庶子王班师，郑成功进略温、台等郡。  
卷二十七

　　江阴云墟散人李本天根氏辑

　　丁酉（一六五七）、大清顺治十四年（永明王永历十一年、鲁王十二年）春正月甲辰朔

　　永明王在云南，鲁王在金门。

　　帝复遣王自奇偕张虎慰谕孙可望于黔；自奇告可望曰：『定国孤军，易擒也』。可望密令自奇为内应；自奇返，遂辞归楚雄。

　　二月甲戌朔

　　孙可望请旧标营还黔，帝许之。可望大营及标兵之在滇者，诏给夫马送还；并遣东昌侯张虎送孙可望妻子赴黔。又赐金簪一支于虎，令从中开导。

　　起前礼部尚书雷跃龙入阁办事（跃龙告假在滇，为孙可望所宠任；故特起之）。

　　三月甲辰朔

　　帝以龚彝掌户部事；彝辞曰：『臣受秦王十年知遇，未有所报；敢辞新命』！李定国、刘文秀劾之曰：『龚彝止知秦王十年之恩，独不念祖宗、父子受国家三百年之恩乎』（一作龚彝止知受秦王十年知遇之恩，独不思祖孙、父子受国家三百年豢养之恩乎）？有旨：『议处』。彝伏阙谢罪，降印局大使。

　　孙可望殿庭柱忽生灵芝大如斗；群臣相率捧觞上寿，呼万岁。可望大悦，更其名曰「瑞芝殿」。

　　夏四月癸酉朔

　　鲁王遣总兵何达武赍表诣行在，请会兵吴、楚。

　　郑成功回岛，遣甘辉、周全斌攻宁德，杀大清师阿克襄（克襄，满洲人；既堕马，犹手刃数人而死）。

　　大清朝议，以舟山不可守，迁其民过海。严令迫促，数日间溺死者无算，遂墟其地。

　　秋七月壬寅朔

　　王自奇反于楚雄，率张明志、关有才二镇营兵西上永昌。

　　八月辛未朔

　　孙可望举兵反，晋王李定国、蜀王刘文秀率师御之。初，可望以妻子在滇，未敢公然为逆；及王送妻子还黔，遂举兵内向。然人心多不直可望，部下诸将皆愿归定国；与定国相拒于三岔河，自文选轻骑奔定国军。

　　张虎至黔，诈言「帝赐簪，密令行刺」以媚可望，激之反。可望以妻子已至黔中，无复顾忌；遂大言『永历负义，定国、文选谋反』！追文选巩国公敕印，举兵攻滇。诸将马进忠、马惟兴、马宝最称勇健而素善于文秀，且与文选交密；因从容谓可望曰：『白文选受恩有年，昨在滇受封，屡辞不允，亦出无奈；今诸将中才无出文选右者，大将非文选不可！若重加爵赏，用为总统，必能感恩图报』！可望从之；乃留冯双礼守贵州，而以文选为征逆招讨大将军，总统兵马前行。可望亲诣交水，令预造械锁三百具，俟破滇之日，械送永历君臣。双礼力谏，不听；及送师郊次，复谏曰：『国主往而胜，难免犯阙之名；若其不济，则黔非主有』！可望叱之，双礼痛哭而回。

　　定国以沐天波、王尚礼、靳统武留守扈从，而亲与文秀督各镇兵御可望；帝御楼饯行。尚礼素有异志；天波、统武精严城守，召尚礼入朝，收其兵器，以兵守之。

　　定国、文秀帅师至三岔河，与可望夹交水而军。文选抵交水，距三岔河二十里；乃轻骑奔定国军，且言『人心内向，可一战走也』！可望闻之，大恚恨；马宝佯为切齿：『吾乃为跛贼所欺！要当手缚之，生食其肉』。盖文选作贼时，与左良玉战于玛瑙山下，忽为飞炮击去左腿；献忠大恸，下令有能医活者予万金，且加高官。唐州人梅阿四生截他人足接之，虽愈而跛；故宝呼之为「跛贼」。献忠呼阿四为老神仙，赐金及官，皆不受；曰：『万岁称臣老神仙；臣为老神仙足矣，不愿富贵也』！献忠大喜，令军中皆呼阿四为老神仙。

　　「大有奇书」云：河南陈某被俘于贼营，为塑匠。孙可望醉后，杀一嬖妾。醒而思之，痛悼欲死；曰：『安得有神仙为我活之乎』？陈笑曰：『我能活之』！可望怒曰：『汝欲藉此逃耶』？陈曰：『我不出营，可令卒持我药至尸所，敷伤处即生矣』。如其言行之，创口立痊；随即起坐，骨节珊珊，已返魂而至。可望大喜，闻之献贼；筑高台，坐陈于上，令三军罗拜，呼之曰「老神仙」，声震林谷（一作陵谷）。后献贼有幸姬名胡老脚者，潜□■〈巾莫〉后伺献忠。献忠疑为刺客，遽拔佩刀斫之，溃腹而死；见而大悔恨，抱尸痛哭。急召陈，陈对曰：『伤重，不能救矣』！献贼必欲生之，陈曰：『此人生，吾不生矣！且大王杀人甚多，吾安能一一生之乎！大王此后宜戒杀』！乃敷药于创口（一作处），死者徐徐起；回顾老神仙，已不见矣。

　　「陈士庆传」云：士庆，河南邓州人。少慕神仙之术，遍游名山，无所遇。已入函谷关，至终南。有老人箨冠、羽衣，坐石洞中。士庆意其为神仙也，拜跪于洞口，累日哀求之；老人熟视之，曰：『汝遍体凡浊，岂神仙中人耶！速去！无溷我』！士庆又拜累日，饥则乞食村中。老人曰：『若苦饥，我食若物出饴，使吞之，气蒸蒸然满腹，遂不复饥』。老人出书一卷。老人曰：『速去！求仙非汝事也』。士庆视其书，皆不省；惟末四页颇能识之，禁方也。归至河南，适巡抚之女秋千堕地折足，募能治者予百金。士庆以方试之，立愈。挟募金以归；其父母疑其从贼，鞭之。士庆愬言得异书；父益怒，夺其书焚之。士庆从火中掇拾，仅存末四纸。后为张献忠所掳，在贼中试方辄效。献忠性凶残，每以大梃挞左右；□□付士庆治，立起。献忠破武昌，掳楚宫婢曰「老脚」，嬖之。一日，触献忠怒，刺老脚，揕胸及腹，洞数寸，肝肺、肠胃皆划然委地。献忠旋悔之，召士庆治。士庆以老脚卧一木扉，纳肝肠于腹，以线纫之；敷以药。一日呻吟，二日求饮食，三日起坐；又三日，待献忠侧矣。献忠由此大奇之。孙可望醉后杀其嬖妾，士庆知其醒必悔，且泄怒于左右；亦以线纫之，敷以药、□以衾，置之车中。阅二日起行，行数十里不壁。士庆持车至，可望开衾视之，即前所杀爱妾也；视其项，红痕如缕，美丽倍于平时。可望拜而谢曰：『公真神仙也』！贼将祁三升为官兵削去颊车，折齿；士庆为断一俘之颊车合其龈，一日夜而饮食言笑无异。白文选胫中炮，驰归，濒死；献忠命士庆治之。士庆曰：『伤甚难治；吾无子，文选能父事我终身，方如命』！献忠许之。士庆曰：『文选反复变诈，书券来』！献忠如其言。士庆先以药敷其痛处，锯胫骨寸许；杀一犬，取足骨合之，敷以药。阅三日，文选驰骑入官军，斩发炮者头。文选足以驰骑速，竟跛。献忠死，士庆依李定国；战败，入蛮徼中。年老矣，犹能饮酒数斗、御二十妇人。人求其术；曰：『此非我所能传，有司之者』。先是，献忠在湖南破长沙，谓士庆曰：『我欲号汝老神仙，恐军中不尽知也；今为汝申令』。乃命军中人持一木几来；顷之，得几数万，累以为台，高百丈。教士庆登其颠；士庆愕然曰：『吾身不能腾空，焉能蹑而上』？献忠曰：『不登，且杀汝命』！数十万人持弓矢环之；且曰：『吾有呼，则全军皆呼』！士庆登其半，欲止；献忠命军士引满拟之。士庆惧，直登颠顶；献忠呼曰：『老神仙』！军士皆呼曰：『老神仙』！声殷然震山谷。自是，贼中皆称之曰「老神仙」云。其后，士庆随白文选投诚大清，死于腾越州。有降将王安者，自言『在贼中时，尝从士庆取药。见聚群妇人，剜取其阴上肉方寸，置炉中，杂以药熬之。须臾，炉中火起光，满室中火着物不燃；复投以药而火息，药始成』。然则士庆之术，非作贼亦无从得药也，呜呼！杀人以活人，其术又乌足尚哉！

　　按此说亦荒诞极矣！岂贼中果有是异人耶？果异人而肯从贼耶？倘亦作者寓言，聊以俘颊拘胫调笑贼徒，而稍舒其胸中愤懑耳。

　　永明王举云南乡试，以演武场为贡院；取中王肇兴等五十四人。

　　遣内阁文安侯马吉翔视师。

　　九月庚子朔

　　李定国等与孙可望接战连北，退守曲靖；可望索战，坚壁不出。可望内怯总统之变，欲引兵回；马宝等绐之曰：『文选逃亡，不过一人；有之不足多，无之不为少。乘此兵马，可决一战』！可望大喜，密议遣安定侯马宝、临潼侯武大定、汉川侯张胜等率劲旅四千，由寻甸间道袭滇省；而己仍于交水索战，令其首尾不相顾。马宝遣心腹报知定国，且催速战；定国即发兵，从马进忠营掩入可望寨。

　　十九日（戊午）

　　孙可望与李定国兵既交，部将马惟兴先走，遂大败；可望逃回贵州。定园虑会城有失，使别将追之，自引兵还。

　　战方合，惟兴等将士大呼曰：『迎晋王！迎晋王』！一军瓦解。可望急逃至三水，从者不及三百人，余悉陷没。急问左右：『马国公安在』？众应曰：『未败之先，马国公、白招讨已归晋寨矣』！可望仰天叹曰：『冯双礼阻我兴师，我坚执不听；天亡我也！且仙台老僧能前知，常问出师吉凶；曰：「惟不用白马相随，可旡咎也」！初谓白马不利师行，悉除不用；岂意是文选、进忠乎』！因大哭。既又谓其众曰：『昔年有石碑出，镌文云：「来是观音面，去是老僧头」。由今推之，天意欲我薙发归清也？定国不世之雠，不得不报；我又何惜此几茎头毛乎』！言未既，李本高追及，引戗刺可望；可望大喝曰：『汝杀主耶』！本高曰：『我非杀主，杀欺主贼臣耳』！忽为流矢所中，可望得脱。

　　二十一日（庚申）

　　马宝、张胜等潜师至滇，城闭不得入。王尚礼谋内应，沐天波觉而守之以兵，不得发。李定国兵回，遇胜等于浑水塘；马宝降。张胜战败，走亦佐县山谷中，馁甚，求食不得。逻卒获之以献；诏砾于市。王尚礼仰药死。

　　帝赐敕鲁王（一作赐鲁王手敕），仍命监国；郑成功忌之。

　　孙可望至贵州，部将冯双礼绐之，言『追兵已至』！可望知人心已散，遂挈妻子赴长沙降于大清。

　　刘文秀、白文选追可望不及；双礼诡言追兵已到，促可望移家口奔逃，尽掩其子女、玉帛降于文秀，同归云南。可望挈妻子走长沙，遣其伪大理卿杨惺先奔赴大清经略洪承畴军前请降；承畴纳之。

　　冬十月庚午朔

　　晋王李定国率兵攻永昌，张明志降；王自奇败走腾越，自刎死。擒关有才以归，诏砾于市。

　　蜀王刘文秀擒张虎归，诏砾于市。

　　十二月己巳朔

　　郑成功火药局灾。

　　初，孙可望在滇，伪兵部任僎屡表劝进。至是，僎死；李定国追论其謟逆，诏僇僎尸于市，籍其家，子孙俱发边远充军（僎，临安人）。  
　 

卷二十八

　　江阴云墟散人李本天根氏辑

　　戊戌（一六五八）、大清顺治十五年（永明王永历十二年、鲁王监国十三年）春正月戊戌朔

　　永明王永历在云南，鲁王在金门。

　　帝封巩国公白文选为巩昌王、鄂国公马进忠为汉阳王。

　　封冯双礼为庆阳王，马惟兴、马宝、贺九仪俱进爵为公。其伪德安侯狄三品、伪岐山侯王会、伪荆江伯张光翠以党附孙可望，降爵有差。

　　马玉云：『定国以黔、蜀、辰、沅诸镇将皆孙可望所设，悉调赴云南，核其功罪：所善者如双礼、进忠封王，惟兴封叙国公，宝封淮国公，九仪封广国公；所恶者俱降级夺爵。永历左右皆定国心腹，正睥睨尊大；而大清兵三路至矣』。

　　慈溪国学生魏耕上书郑成功，请乘南风便，直入京口（耕，字雪窦）。

　　三月戊戌朔

　　大清兵三路入云、贵。

　　帝命匡国公皮熊以原爵镇守贵阳。

　　沐天波知国势已去，自分身殉社稷；使诸子分赘于各土司，冀存先人之祀于万一。时镇将纷纷升赏进爵，议及天波；天波辞曰：『吾世受国恩，未有所报；宁敢望新秩乎』！

　　刘文秀追孙可望时，获其骑一；自言『曾为可望内使，在滇时奉令密窖银两、金犁于内殿。昨令臣随行者，恐臣发其窖也。今既败去，愿首报，以为兴王之资』。文秀还滇，奏之；帝令晋、蜀二王面同起窖，果于后宫石台下获银二十九万两，金犁一、重五百两。二王奏：『留供御用』；帝谕：『留济军饷』。

　　赠恤前滇黔总制范矿。初，矿驻贵州；孙可望入滇，遣李定国与之盟，约共扶王室。矿开陈大义，且曰：『可望扶明，我则奉之；渝盟，我则杀之』！及定国入粤西，可望逼凌君上；矿以忧愤死。帝追悼之，故下部议恤。

　　赠恤严起怛、杨畏知、张载述、刘尧珍、吴霖等。

　　复龚彝原官。

　　郑成功会师浙海，以前少司马张煌言为监军；北抵羊山。山故有龙祠，海舶过者致祭必用生羊，即放羊于山；久而孳息日繁，见人恬不畏避。军士竞执之，时天朗波平，忽怪风猝至，海舶自相摐击；义阳王溺死。于是返旆。

　　夏四月丁卯朔

　　大清由蜀入者，自三陂取遵义；由楚者，自镇远抵黔；由粤者，抵独山州。

　　大清命吴三桂挂平西大将军印，与定西将军固山额真墨侯勒根虾由四川出，宁南靖寇大将军宗室罗托由湖广出，征南将军固山额真赵布太由广西出，三路取贵州。

　　初三日（己巳）

　　大清师吴三桂与勒根虾率兵至合州，杜子香以轻舟哨至合江；合江水面宽阔、波涛汹涌，三桂挥兵跨马涉江，子香不能支，分水陆奔逃。三桂遂由铜梁、壁山、来凤、白石进发，入重庆。以永宁总兵严自明与新设重庆总兵程廷俊留守重庆，调陕西炮火裕城守。

　　马玉云：『时蜀、楚界中，如房、竹、归、巴、大昌、大宁有塔天保、郝摇旗、李来亨、袁宗第、党守素、贺珍，施州卫有王光兴，长寿、万县有刘体纯、谭诣、谭弘、谭交、向希尧，达东有杨秉胤、徐邦定等，连兵分守；三桂俱不之问，直指贵州。李定国既败孙可望兵，自以为无他患，武备尽弛；高绩与郎官金简进谏曰：「今内患虽除，外忧方大；伺我者顿刃以待两虎之毙！而我且酣歌漏舟之中、熟寝爇薪之上，能旦夕安耶？二王老于兵事，胡泄泄如此」！定国见疏，愬之王前颇激；王拟杖二臣以解之，朝士多争不可。移时不能决，而三路败书至；定国始逡巡引谢，二臣获免（简，字万藏；绩乡人）』。

　　十三日（己卯）

　　吴三桂搭浮桥渡黄葛江，历东溪、安稳、新站、夜郎，抵石壶关。大清封可望顺义王，可望献滇、黔地图于大清；大清取滇、黔，险隘要害、行军设伏悉按图而入。

　　二十四日（庚寅）

　　刘文秀卒。

　　文秀疽发于背，帝亲临问；病笃，上遗表云：『敌兵日逼，国势日危；臣请入蜀，就十三家之众出营陕、洛，庶几转败为功』云云。帝嘉之。及卒，命以亲王礼葬。文秀仪度温雅，柔和谨慎。入滇之初，曾屠武定；既而悔之，自是不妄杀一人。

　　刘文秀既卒，李定国以蜀自益；委朝政于袭铭、金维新，加派兵饷、卖臣鬻爵，旧人怨叛、边警日迫，而定国不之觉。

　　有西安人贾自明者，自言识天文、地理、阴阳、象纬、遁甲之事，兼能制木牛、流马、火攻诸具；又精驱遣风雷之术。常往来秦、蜀山中，招集义旅。因见王气在滇、黔，故变服至贵州。刘文秀一见，以为异人，荐诸李定国；定国荐诸朝，拜雷击将军。试其火器，殊效。又制遮牌挡木，行营用之；周匝连环，屹如长城。定国因遍取铁工、木工，征求夫役。自明亦妄自尊大，过朝士不为礼；靳统武遣人阴杀之。后知为洪承畴所遣为间谍者；以告定国，定国讳焉。

　　孙可望导三路兵进攻；报至行畿，上下震恐。李定国虑可望熟识险隘，而各汛守皆可望旧人，悉更调之；使其将刘正国、杨武守三坡、红关诸险要以防蜀，使马进忠等驻贵州。

　　二十五日（辛卯）

　　大清吴三桂抵红关，刘正国由水西逃奔云南；将军郭李爱、刘董才、王明池、朱守全、王刘沧、总兵王友臣等以官兵家口并象降于大清兵。

　　三十日（丙申）

　　遵义军民府降于大清。

　　大清兵出湖广者自镇远抵黔，马进忠等逃奔云南；安顺巡抚冷孟銋遣标骑飞章告急，李定国不及援，贵阳遂陷。孟銋被执，洪承畴待以宾礼，诱之降；孟銋曰：『宁为明鬼留香，不作叛人遗臭』！乃送觉罗贝勒军前；孟銋不为屈膝，遂被害。皮熊走水西。

　　五月丁酉朔

　　帝遣周金汤航海，进封郑成功为延平郡王；成功遂议大举攻金陵。

　　十一日（丁未）

　　吴三桂袭破将军杨武于开州之倒流水。

　　水西宣慰使安坤、酉阳宣慰使冉奇镳、蔺州宣慰使奢保受等降。

　　兴宁伯王兴受李定国指，回绥阳。其子友臣已先降于大清兵，遂亲诣军前缴敕印；吴三桂厚赏之。

　　六月丁卯朔

　　晋王李定国上表出师，传檄会兵。

　　「残明纪事」云：初，大清兵下贵州，庆阳王冯双礼连疏请兵救援，晋王亦欲出兵。时大清兵来疲敝，洪承畴致书绐定国，以缓其师；定国信之。及月余，兵马强壮，遂三路进取；报至，定国始悔堕承畴之术。

　　李定国自任当黔路，移镇安顺；以白文选当川路，移镇七星关。发夫运粮，天雨泥泞，挽负不前；辄鞭之至死，冤号载道。

　　汉阳王马进忠卒。

　　赠冷孟銋兵部尚书，荫其子之旭世袭锦衣卫佥事；遣文安侯马吉翔谕祭。

　　郑成功议攻金陵；甘辉曰：『将军攻漳、汀三载不下，四越南澳无成；今奉天子命，空国而起，为破釜沉舟之计。事之济否，在此一举。今顺风扬帆，旬日外可抵旅顺；以偏师缀皮岛，而以正兵捣其老巢，可立破。彼居中原未久，老酋皆有怀土之思；闻建州破，必皇皇无固志。我鼓行入山海，大势瓦解；天下可传檄而定也：此上策也。次则径泊天津，收其积聚；劲兵收京，势如风雨。北都坐困非策，必有面缚衔璧者；中原豪杰响应，可以遏勤王之师。若由淮入江以图金陵，即使速破，亦支撑东南半壁而已：厥为下策』。成功不能用，且欲先谒孝陵、再图北伐。

　　秋七月丙申朔

　　郑成功举兵攻金陵，以黄廷为大提督，留守两岛；余俱从行，甲士十七万、习流五万、习马五千、戈舡八千、铁人八千。铁人者，周身披甲，画以朱碧彪文；陈于行首耸立，视马足斫之。至浙江，攻陷乐清等县；次阳山，暴风漂没八千余人，成功幼子溺死。

　　初二日（丁酉）

　　新津侯谭弘、仁寿侯谭诣、涪侯谭文帅舟师攻重庆，败还。

　　大清命安远靖寇大将军信郡王多罗铎尼自都门统领大兵入黔，仍分三路进取云南；撤宁南靖寇大将军回荆州弹压。

　　大清军出广西者征南将军赵布太与提督线国安抵独山州。

　　二十八日（癸亥）

　　大清定西将军墨侯勒根虾以病卒于遵义。

　　大清使至军，传谕：『克取贵州，如云南机有可乘，大兵马匹行得，即乘势进取，不必候旨；如大兵马匹疲弱，候安远大将军到日（即信郡王），三路进取云南。宁南靖寇大将军驻贵州，俟开服云南回荆州』。

　　李定国军阻雨不前，日行三十里，人心惶惑。至关岭，刑牲祭汉前将军祠；定国沥酒誓曰：『定国奉命出师，不以身殉社稷佐中兴者，神威当截其头』。誓毕，命诸将皆誓；既盟而饮，还营。

　　冬十月甲子朔

　　大清兵三路俱集，信郡王奉命自北至，会于杨老堡；戒期入滇。

　　初五日（戊辰）

　　李定国扼鸡公背，图侵贵州；遣别将守七星关，抵生界立营，窥遵义以牵蜀。

　　定国受黄钺，同公侯伯将军冯双礼等悉众扼盘江，踞鸡公背；巩昌王白文选与将军伯窦名望等四万余众守七星关，抵生界，离遵义一日程。

　　马玉云：『前此数月，三桂驻遵义、赵布太驻独山州、信郡王在武陵，惟宁南驻贵州。当大兵未合之际，定国观望逡巡；杨老堡订期进兵，刻日饮马昆明，定国始秉钺而出，事机已失矣』。

　　十一月甲午朔

　　十二日（乙巳）

　　大清兵吴三桂统大兵及援剿左路镇总兵沈应时、右路镇总兵马宁等自遵义出师。

　　白文选自生界退守七星关。

　　十二月癸亥朔

　　初二日（甲子）

　　我大清兵出遵义，由水西取乌撒；守将弃七星关，走沾益。

　　七星关两山壁立，水势汹涌；其水下流至以烈，从山下伏流以泻于不可穷诘之区。山上树木参天，名曰天生桥；即飞猿不能渡也。吴三桂用乡导，于水西苗猓地方以烈安营；由天生桥抄乌撒军民府，扼七星关大路。白文选侦知，弃七星关，走可渡桥；复焚桥，走沾益州，思奔云南。李定国败于安隆之罗炎河、凉水井，撤寨遁归。

　　定国以信郡王兵至，退回盘江；又报赵布太军锋甚锐（一作恶），自领部众堵御。连败于安龙之罗炎河、凉水井，踉跄奔归；而各勋镇见定国兵败，各散去。

　　淮国公马宝降于大清。

　　大清兵入安隆。

　　谭弘、谭诣、谭文再攻重庆，复溃还。

　　十五日（丁丑）

　　永明王将出奔，行人任国玺独请死守；下廷议。李定国等言：『行人言是。前途尚宽，今暂移跸，卷土重来再图恢复未晚』。

　　时北兵三路会于曲靖，帝集群臣议所之。黔国公沐天波请走迤西，帝从之；遂率宫眷、群臣走永昌，从之者数十万人。

　　土官岑继本（一作继禄）导北兵深入，李定国使怀仁侯吴之圣御之；败绩。定国还师拒战，连败；大营、妻子俱失散。

　　李定国谕滇民避兵云：『本藩在滇多年，与尔人民情均父子。今国事颠危，朝廷移跸，势难同尔等偕行。恐清兵一至，杀掠淫污猝难逃避；尔等宜乘本藩未行之时，各速远避，毋致自误贻戚』！于是城内外哭声鼎沸，携负狼奔。时已征贮秋粮，定国谕各营不得焚烧仓廪；恐清师至此无粮，徒苦我百姓（或曰帝谕定国勿烧故也）。

　　敕沐天波宣谕缅甸；发官旗，沿途征兵开路迎扈。

　　艾承业与狄三品谋劫驾事泄，李定国亲率兵殿；承业等不敢追而罢。

　　驾至碧鸡关，兵民塞路，哭声振地；帝谕住辇立起，手扶沐天波，回顾城中宫阙，挥涕曰：『朕行未远，已见军民如此涂炭！以朕一人而苦万姓，诚不若还宫死社稷，以免生灵惨毒』！谕毕，大哭。天波奏慰，李定国飞骑亦至；共请前发，以慰众心。帝乃就辇。  
卷二十九

　　江阴云墟散人李本天根氏辑

　　己亥（一六五九）、大清顺治十六年（永明王永历十三年、鲁王监国十四年）春正月癸巳朔

　　永明王奔永昌，鲁王在金门。

　　初三日（乙未）

　　大清兵入云南。

　　滇将胡一清（一作青）等、土司总兵龙世荣等降。

　　初四日（丙申）

　　帝至永昌。李定国先入城治粮糗，整顿行宫，迎帝驻跸。

　　白文选守玉龙关。关为永昌之要路。文选自沾益州奔回，李定国留为断后，驻守玉龙关。

　　永明王川湖总督文安之率刘体仁、袁宗第、李来亨等十六营由水道袭重庆。会谭弘、谭诣杀谭文，诸将不服，安之欲讨弘、诣；弘、诣惧，率所部降于大清兵。诸镇遂散，安之郁郁而卒。

　　二月壬戌朔

　　李定国缴还黄钺，自请削职待罪；帝不许。

　　初二日（癸亥）

　　大清吴三桂自罗次出、多罗贝勒自云南出。

　　初九日（庚午）

　　大清帅合兵镇南州，永明王总兵王国勋等与战于普淜，败死。

　　大清兵取马湖、叙州；降弁胜于武隆，赦而用之。于是献孽之扰蜀者尽矣；惟闯孽郝摇旗、袁宗第、刘二虎尚据巴东。

　　十五日（甲子）

　　大理府陷。

　　大清兵破玉龙关，白文选、张先璧、陈胜俱败；文选从沙木河走右甸，由镇康出木邦。

　　永明王走腾越。

　　李定国遣总兵靳统武、孙崇雅率兵四千自永昌走腾越。时从官文武约千余员；马吉翔、李国泰辎重甚厚，恐遭劫掠，促帝连夜即行。兵马过处，火光烛天；右转左旋，天明仍在故处。

　　工部尚书王应龙闻帝奔迤西，偕其子昼夜兼行；至永昌而驾已前发。应龙谓其子曰：『吾本草茅微贱，蒙恩授职，官至司空。先不能扶社稷之危，今不能从君父之难；尚可腼颜求活人世乎』？因自缢。其子泣曰：『父殉社稷，子成父志宜也』！亦自缢死。

　　十八日（己卯）

　　大清兵入永昌，帝抵腾越。

　　大清封谭弘为慕义侯、谭诣为向化侯。

　　二十一日（壬午）

　　大清兵渡潞江，前驱遇伏而败。先是，洪承畴移书李定国；定国答曰：『蕞尔小邦，不敢与大国战；如大兵至，即率众避去矣。但敝国山路崎岖，不便贵邦驰骑；谨遣吏民削平道路、修葺桥梁，以便大军进止』！承畴得书，疑之。遣人侦视，果如所言；承畴益迟回。然军期已发，不得不进；南京两帅居前，五路俱入。行二日，不见一人；承畴恐，欲撤回。二帅曰：『彼畏我耳，何计之有』！遽进。定国先于上流遏绝（一作壅遏）川水，及北兵至，决之；阵乱伏起，前军大败。

　　李定国先发，帝及宫眷、大营自腾越奔边外；于磨盘山筑栅数道，左右设伏以待。磨盘山路窄隘而盘曲，两骑不能并行；前队尽殁而后军不知，天设之险也。时大清信郡王、平西、贝勒、贝子诸帅统各营十万（一作十余万）众，过腾越、入磨盘山；杀满兵八千余人，贝勒、贝子俱死，全军几覆。李定国大败，走孟艮。

　　有中书卢桂生者降于大清兵，定国之谋遂泄。北兵分精骑先蹂伏兵处，杀泰安伯窦名望等；定国遂上马奔，将士皆散。稍定，问『圣驾安在』？左右曰：『将至茶山』！沉吟曰：『君臣皆死，无益也！姑他往，以图再举』。率兵走孟艮。永明王夜走南甸。

　　大清兵入腾越州。

　　永明王过沅江，土知府那嵩与子焘迎谒，供奉甚盛（一作甚谨），设宴皆用金银器。宴毕，悉以献；曰：『此行上供者少，聊以佐缺乏』。

　　二十四日（乙酉）

　　扈驾者甫下营而未炊，忽杨武兵到，传言满兵追至；各营兵士俱忙乱奔散。马吉翔与司礼监李宗道催驾即行，遂狼狈登程，夫妻子女不复相顾。各官行囊俱被劫掠，贵人、宫女为乱兵所掠。

　　二十五日（丙戌）

　　帝至铜壁关（关为缅甸界），扈将孙崇雅叛，肆掠行在辎重；凡文武官追扈稍后者，悉为所掳。

　　大清兵过南甸，追至孟村；离腾越百有十里，为云南迤西尽界，外即三宣六慰、缅甸矣。

　　二十六日（丁亥）

　　靳统武引兵由斜谷而去，仍归李定国。

　　永明王抵囊木河，是为缅境。

　　二十七日（戊子）

　　永明王率沐天波等至蛮莫、思绵；使告缅，缅使人来迎。

　　沐天波妾夏氏不及从，自缢死。逾数日收葬，肢体不坏；人以为节义所感。

　　昆明诸生薛大观闻王走缅甸，叹息曰：『不能背城一战，君臣同死社稷；顾欲走蛮邦以苟活，岂不重可羞耶』！顾子之翰曰：『吾不惜七尺躯，为天下明大义；汝其勉之』！之翰曰：『大人死忠，儿子当死孝』！大观曰：『汝有母在』！时其母适在旁，谓之翰妻曰：『彼父子能死忠孝，吾两人独不能死节义耶』？其侍女方抱幼子，问曰：『主人皆死，何以处我』？大观曰：『尔能死，甚善』！于是五人皆赴城北黑龙潭死。次日，诸尸相牵浮水上；幼子在侍女怀中，坚抱如故。大观次女已适人，避兵山中，相去数十里；亦同日赴火死。

　　时孙可望据云南，士人依附，得官者甚众；大观父子独不屑。帝至云南，诸不事可望者皆以名节见重，大观亦耻自言。城北有龙泉观，观有潭，潭上有射鱼楼，两旁竹木蓊郁；大观挈家居之。临命，题诗射鱼楼壁，并书父子、夫妇、主仆姓名庚甲于左（大观，字尔望。之翰亦诸生。妻锡氏、媳孟氏，侍女名琐儿）。

　　二十八日（己丑）

　　缅人勒从官尽弃所携兵器，乃启关；至蛮莫土司，众官不从。马吉翔传旨，命悉去戎备；乃遵行。次芒漠，缅人迎贡亦颇成礼。

　　二十九日（庚寅）

　　黔国公沐天波与皇亲王维恭、典玺李崇贵等计曰：『我等须引东宫入茶山，既可在外调度各营，又可遥为皇上声援；或不至受困』。皇后不许。

　　缅人遣使，言『缅土小邦，乃大明贡臣。今皇帝亲举玉趾以临，敢不俯伏郊迎！惟是扈跸诸王及勋镇将军携有重兵，自宜次于外以图恢复。若俱入小邦，是示天下不武也；不重损我天朝威望乎』？沐天波见其势不可入，乃奏曰：『圣驾进缅，臣必居外矣！君臣南北，阻以大江之险，音问难通。请陛下以太子托臣进茶山监国；一则可以调度诸营，次可以为皇上声援。此顾前虑后之长策，愿陛下决计』！帝曰：『废兴由天，非人力可挽（一作所能挽）；太子尚幼，父子之情奚忍遽离』！后兄华亭侯王维恭固请于后，后亦不许。

　　三十日（辛卯）

　　大清诸帅旋师。

　　三月壬辰朔

　　缅人以四舟来迎王；从官自觅舟随行者六百四十余人，陆行者自故岷王子而下九百余人，期会于缅。

　　四舟止供御用，余各自买舟，走小河；又访得陆行亦可达，即有从陆者。计从行之众，于腾越起行尚有四千；至是简阅，止一千四百七十八人。陆行途中遭劫杀者：通政使朱蕴金、中军姜承德、副总兵高升、皇亲马九功、千户谢安祚、向鼎忠、范存理、温如珍、李胜、刘兴隆、段忠。

　　初四日（乙未）

　　马吉翔、李国泰不俟太后、东宫，即命放舟（一作舡）；太后怒曰：『连我也不顾，欲陷皇帝于不孝耶』！乃止。至初六日，解维。

　　十一日（壬寅）

　　大清吴三桂等抵姚安，永明王东阁大学士张佐宸、户部尚书龚彝、兵部尚书孙顺、侍郎万年策、都察院钱邦芑、少卿刘泌、兵科胡显等一百五十九人先后降。

　　德安侯狄三品等受吴三桂密指，以庆阳王冯双礼并「戡定大将军」金印及金册赴军前。

　　十八日（己酉）

　　帝次井垣（一作梗）；缅人为阻，每日止行三十里。

　　白文选以兵攻缅不胜，走回孟艮、木邦。

　　二十日（辛亥）

　　缅人来报：『汉兵四集，请敕止之』！是晚，群臣悉会御舟前，议谁可往；各人推诿，惟邓凯与任国玺请行。马吉翔恐二人暴其过恶，因私谓缅人曰：『此二人无家，去则不还矣』！旋复报各营已撤去，遂驻跸焉。

　　二十三日（甲寅）

　　大清吴三桂等至昆明，景东土知府陶斗、蒙化土知府左星海、丽江土知府木懿等暨各土州县降。

　　永明王延长伯朱养恩、总兵龙海阳、吴宗秀，自四川嘉定州走雪山至；巩昌王部下将军王安等，自四川建昌卫至，缴白文选「荡平大将军」金印、「心膂藩巨」金章；将军郝承裔、广平伯陈建杀咸宁侯高承恩，自雅州至；宁国侯王友进、总兵杜子香、陈希贤等、乌撒土知府安重圣、东川土知府禄万兆、马蒙土知府禄世孝、镇雄土知府陇弘勋等，俱自四川至：先后归顺。

　　二十四日（乙卯）

　　帝次阿瓦。缅酋来邀大臣过河议事，帝命马雄飞、邬昌琦往；至则缅酋不出，惟令通事传语，所问皆神宗时事，二臣不能对，缅人哂之。因所賷敕书与神宗时御宝相较微别，以为伪；又出黔国公征南将军印相对，乃信。盖缅人于神宗万历二十二年因乱来朝求救，朝廷却之，遂与缅绝；出此，以示前代未尝受恩于国也。时亡国出奔，情境、体貌大有非臣子所忍言者。

　　缅人请帝居阿瓦旧城，诸从臣皆分给土人为奴。

　　李定国知定已入缅，不敢深入；闻白文选屯兵木邦，乃就之谋曰：『帝入缅，敕汉兵毋入关；我兵若入，恐变生不测！北兵万一随来，无险可恃。莫若就边地择妥屯住招集，以图兴复』。文选以帝既入缅，无重兵护卫，请身入护驾；与定国谋不合。定国遂自引兵从孟定过耿马、托猛缅屯札；前各营溃兵陆续来集，兵势稍稍复振。

　　闰三月辛酉朔

　　永明王从臣沐天波等谋奉王走户腊、二河，不听。

　　黔国公沐天波与绥宁伯蒲缨、总兵王启隆邀马吉翔等集大树下，天波曰：『缅酋遇我，日不如前；可即此走户腊、孟艮诸处，尚可图存』！吉翔曰：『如此，我不能复与官家事；将皇上及太后、东宫交诸公为计可耳』！众默然。

　　初五日（乙丑）

　　白文选率兵抵缅之阿哇城迎銮舆，相去不过六十里；内外不通，寂然无知者。然皆不探听虚实，惟以焚掠为事。

　　十七日（丁丑）

　　起陆诸臣至阿哇城对河屯驻；缅酋疑曰：『此等非避乱；乃里应外合，阴图我国耳』！发兵围之；伤者甚众，仅存者分居各村。总兵潘世荣降于缅。

　　二十四日（甲申）

　　大清吴三桂等会奏全滇开复（一作服）。又以庆阳王双礼请旨；大清待以不死，着解京安置。以吴三桂驻镇云南，总统满汉大兵。

　　李定国率引出边者，大学士扶纲、兵部侍郎尹三聘、翰林刘茞、贵州布政司使朱企鋘等、叙国公马惟兴、武靖侯王国玺、怀仁侯吴子圣、宜川伯高启隆、公安伯李如碧、阳武伯廖鱼等先后归顺。

　　都督王朝钦、总兵单泰征缴已故汉阳王马进忠敕印。

　　将军杨武缴永明王母皇太后金宝一颗。先是，武由孙崇雅领步兵护永明王宫眷行李至边外之铜壁关；闻李定国磨盘山之败，崇雅乘机劫夺辎重挟匿，宫人惊窜。怀宝内监为武所获。至是进缴。

　　滇民离散，斗米三金；大清发帑银五十万两赈滇、黔。

　　夏四月辛卯朔

　　永明王咸阳侯祁三升率师迎跸，缅人请敕止之。马吉翔请于帝，遣锦衣卫丁调鼎、考功司杨生芳往；祁兵得敕不进。吉翔复与缅官之把隘者敕一道云：『后有一切兵来，都与我杀了』！

　　李定国号召诸土司兵，沅江土知府那嵩即起兵应之。

　　定国自猛缅移营孟连，贺九仪及白文选部将张国用、赵得胜等皆来归。乃矫帝敕印，授那嵩总督衔，共图恢复；将各土司概加勋爵。那嵩为定国密传敕印于各土司，诱之内应；各土司有听命者、有两可观望者、有不听而自首于大清总统吴三桂者。

　　那嵩复维摩州，进围临安。

　　五月辛酉朔

　　初四日（甲子）

　　缅复以舟迎永明王。

　　缅酋遣都官以龙舟鼓乐迎帝。

　　初五月（乙丑）

　　王发井亘。

　　初七日（丁卯）

　　王至阿瓦（阿瓦者，缅酋所居城也）。

　　初八日（戊辰）

　　王至赭硁（一作者亘）。始知陆行者尽被缅人掠为奴，多自杀；惟岷王子八十人流入暹罗。

　　缅人于赭硁置草屋居王，遣兵防之。

　　赭硁（又作者梗），即从陆诸臣所驻旧地。先造草房十间，请帝居之；外以竹为城，每日守护者百余卒。其诸文武，则各自备竹木，结宇而居。

　　孟艮酋长以李定国在孟连，恐为所并；纠合夷众与定国为梗。定国移兵征之，灭其类；居其城。

　　初九日（己巳）

　　延长伯朱养恩、将军高应凤、总兵许名名、土司总兵龙海阳降大清；至是，复与沅江土知府那嵩合谋内应李定国。

　　缅酋贡献甚厚，帝优答之。时缅妇日相贸易，杂沓如市。诸从臣恬然以为无事，屏去礼冠，皆短衣跣足，阑入缅妇队中，踞地喧笑，呼卢纵酒；虽大僚，无不皆然。其通事，大理人；私语人曰：『前者入关，若不弃兵器，缅王犹备远迎。今又尽废中国礼法，大为缅人非笑。异时不知何所终也』！

　　六月庚寅朔

　　郑成功兵至崇明，诸将请先取崇明为老营；不听。

　　贺九仪妻子以平西王吴三桂令，作书招九仪；九仪有贰心，李定国杀之。张国用、李得胜，与九仪同来归者；闻九仪死，心怏怏。总兵唐宗尧者，故奸弁；定国令守磨乃。凡兵将来投孟艮者，宗尧悉收隶麾下；商客至，则取其货财。由是，商贾不至，而云南及阿瓦消息，定国绝不闻。

　　秋七月庚申朔

　　郑成功兵抵焦山，集诸镇（一作将）议曰：『瓜、镇为金陵门户，宜先破之』！乃令右提督马信、前锋镇统领余新进夺谭家洲，材官张亮督善泅者荡舟斩滚江龙；兵部侍郎张煌言会水师提督罗蕴章候滚江龙断，即进据瓜洲上流，焚夺满洲木城。成功与甘辉、翁天佑等直捣瓜洲；大清操江朱衣祚、城守左云龙率兵一万会战，背港而军。战未合，张亮已斩断滚江龙，对岸夹击；右武卫统领周全斌率兵带甲浮渡，直抵城下；正兵镇韩英夺门入，城遂破。云龙阵没，衣祚逸去，其谭家洲及满洲木城俱溃。成功令援剿左镇刘猷守瓜洲，余皆渡江趋镇江。大清提督管效忠以步兵驻守银山，迫府治，为必争地；夜引兵夺之。迟明，大清兵分五路三迭，压垒而阵。成功令发火炮，多鼓钧声，江水震沸；兵士皆下马，殊死战。效忠北，镇江守将高谦降。成功以周全斌、黄昭守之，属邑皆下。

　　甘辉进曰：『断瓜洲，则山东之师不下；据北固，则两浙之路不通。但坐镇此，南都可不劳而定也』！成功不听；遂率师薄金陵。

　　芜湖叛，以书降郑成功；成功谓张煌言曰：『芜湖，上游门户；倘留都不旦夕下，则江、楚之援日至。控扼要害，非公不可』！煌言至芜湖，传檄郡邑。

　　檄云：『恢复天下兵马镇国大将军郑，为义切君亲，声援南北，计图恢复，布告同心，鼎造中兴，早膺上赏事。窃惟王者一统，治服四夷。大义严于春秋，首言尊攘；丰功勒于秦、汉，不讳鞭驱。粤我大明朝三百年基业，德配唐、虞；先皇帝十七载忧勤，功侔天地。胡天不吊，国步多艰：一祸盛世之顽民，再遘滔天之逆子！肆予荼毒，继被腥膻。裂冠毁冕，羞比沐猴；断发文身，惨同人彘。寡人妇而孤人子，不闻塞上鸿飞；南走越而北走胡，尽是长平坑卒！惨矣黔首靡遗，幸而苍天悔祸；东南占天子之气，四海献赤帝之符。恭遇皇帝陛下神武天授，仁孝性成；英协高皇，勋追成祖。文称师济，武列纠桓。不期而会者，海外十四国；同心而应者，土司三五营。连袂云、挥汗雨，谁云越士三千；左带河、右砺山，不弱秦关百二。领滇、黔而镇巴蜀，牧养秦、晋之郊，群空冀北；踞湖南而跨岭表，击楫闽、越之隈，小视江东。惟钟山坏土，乃十七帝之英灵于兹凭式；南国士民，受三百年之恩养报效于今。先取金陵，肇开皇业。独是麻、黄为蜀地之咽喉，英、霍为楚、豫之指臂；左连东吴、右通濠、泗。其间削籍勋耆、埋名隐逸、忠臣义士、剑侠奇人，细柳闻天子之诏，尺土龙蟠；大树振将军之名，千寻虎穴。矧崇山久成铁笼，峻垒愿借金汤。凡我同仇，义不共戴！勿夺先声，徒成烽火之戏；矢为后劲，同坚背水之盟。且一战而敬谨授首、再战而贝勒成擒，招来万亿游魂，屈指二、三余孽。于此人力，可卜天心！瞬息夕阳，争看辽东白豕；灭此朝食，痛饮塞北黄龙。功永勒于汾阳，名当垂于淝水。世受分茅，勋同开国。谨檄』。

　　时大江南北太平、宁国、池州、徽州、广德、无为、和州、当涂、繁昌、宣城、南宁、南陵、旌德、贵池、铜陵、东流、建德、青阳、石埭、泾县、巢县、含山、舒城、溧阳、建平、庐江、高淳凡四府、三州、二十三县相率叛降，而下流之常、镇各属亦皆为叛降计。

　　有一北帅单骑东奔，饭于村店。店惟一老妪在；帅惶遽问曰：『今待（？）何如』？老妪不知其大帅也，合掌向天谢曰：『闻杀北人尽矣』！帅不敢饭而去。

　　八月己丑朔

　　郑成功兵至观音门，以黄安督水师守三■〈氵义〉河口；成功率诸将由仪凤门登陆，屯岳庙山。甘辉以守御既固，恐难猝拔谏；不听。

　　大清兵以千骑来迫，前锋镇余新击败之；遂轻敌，不设备，军士捕鱼、饮博为乐。大清副将梁化凤侦知之，由仪凤门越城出（一作穴城出），军皆衔枚疾走；薄新营，新不及甲，遂就擒。成功急令翁天佑驰援，已无及。大清兵既败新，遂以步卒数千直捣中坚；而以骑兵数万绕山后出其背，前后夹击。成功大败，诸将各溃走不相顾；成功麾军急退；甘辉且战且走，至江骑能属者三十人；被执，杀死。

　　是日为成功诞日，军中皆极饮大醉；独甘辉不饮酒、不卸甲，以死捍成功，得脱。

　　初八日（丙申）

　　大清兵部尚书觉罗伊国、太子太保都察院左都御史能吐、经筵日讲武英殿大学士麻迩吉至云南，行查男女被掳者给还民间。

　　大清杀沈士柱。士柱，字昆铜，一字寄公；芜湖人。阮大铖兴党人之狱，以士柱、周镳为罪首；镳被杀，士柱以赴左良玉召获免。癸巳，以通李定国，牵连被执；寻得脱。丁酉，复被执；囚于南京三年，作「故宫词」以见志。至是，以交通郑成功，诛之。妻方氏绝粒五日死，妾汪氏、鲍氏俱自经死。

　　张煌言趋铜陵，与大清兵楚师遇，兵溃；变姓名，从建德、祁门山中出天台以入海。

　　十五日（癸卯）

　　缅俗以中秋日大会群蛮，令黔国公沐天波偕诸酋椎髻跣足，用臣礼见；天波不得已，从之。归，泣告众曰：『吾所以屈辱者，惧惊忧主上耳。否则，彼将无状，我罪益大』！行人任国玺与礼部侍郎杨在抗疏劾之；王留中不报。

　　先是，十三日，缅人招天波渡河，并索礼物；盖其俗于中秋节各蛮皆贡献，故责币帛于我以自张其声势也。

　　帝患腿疮，旦夕呻吟不辍；而诸臣日以酣歌纵博为乐。中秋之夕，马吉翔、郑国泰呼梨园黎应祥者演戏；应祥泣曰：『行宫在迩，圣体不安；且此何时也，而行此忍心事？虽死不敢奉命』！吉翔等大怒，命痛鞭之。蒲缨所居亦密迩西内，大开博肆，呼叫无忌。帝闻而怒，命毁其居；而缨纵博如故。

　　按「蛮司合志」，黎应祥作黎心，系永明王妃弟王维恭家蛮妓。

　　王维恭与杨太监争赌殴拳，益为缅人所轻。

　　九月己未朔

　　缅人进稻谷，帝命给从臣之窘迫者；马吉翔乃徇私散给。邓凯大骂吉翔于行殿；吉翔旗鼓吴承爵摔凯而仆，伤其足，不能行。

　　二十一日（己卯）

　　大清总统吴三桂自云南出师至石屏州，土司总兵龙世荣率其婿黔国公子沐忠显赴军前降。

　　二十五日（癸未）

　　郑成功还师攻崇明，不克；正兵镇王起凤伤炮死。

　　冬十月戊子朔

　　初六日（癸巳）

　　大清总统吴三桂率汉、满大兵围沅江军民府城，挑濠重困之。

　　郑成功还岛，哭甘辉而后入；曰：『我从甘辉言不及此』！立庙祀之。

　　十一月戊午朔

　　初七日（甲子）

　　沅江府城破，那嵩登楼自焚，合家皆死；其士民亦都巷战死。

　　屠其城众（一无城字）十数万。时值隆冬，蝇蚊、蛇蝎同于盛夏。

　　十五日（壬申）

　　大清世祖章皇帝道经崇祯帝陵，酹酒；谕礼部谥为「庄烈愍皇帝」，仍曰「思陵」。

　　十二月丁亥朔

　　大清信郡王还京。

　　二十三日（己酉）

　　大清总统吴三桂还云南。  
　 
卷三十

　　江阴云墟散人李本天根氏辑

　　庚子（一六六○）、大清顺治十七年（永明王永历十四年、鲁王监国十五年）春正月丁巳朔

　　永明王在缅甸，鲁王在金门。

　　夏四月乙酉朔

　　慈溪魏耕复上书张煌言，备述敌情虚实，请以舟师再举。

　　五月乙卯朔

　　大清将军达素、总督李率泰率兵搜两岛，令大舡出漳州、小舡出同安，檄广东降将许隆、苏利等会海上。郑成功令陈鹏守高峙，遏同安之师；郑泰出梧州，遏广东之师；自勒诸部遏海门，以御漳州之师。成功既至海门，令五府陈尧策传令诸将：碇海中流，按军不动。令未毕，漳江风利，遂泊海门。诸将仓猝受命，未敢先发；大清兵乘之，闽安侯周瑞与陈尧策俱战死。日向午，东风转甚（一作盛），成功自手旗起师；风吼涛立，北人不谙海性，眩晕不能军，大败。是日，同安军出高崎，陈鹏约降；副将陈蟒觉之，曰：『事急矣！当一死战』！麾其属与殿兵镇陈璋合击之；同安兵退，陷于淖而溃。成功杀鹏，以蟒代之。后二日，许隆、苏利始至；知两路军皆败，遂还。

　　秋七月甲寅朔

　　巩昌王白文选迎王次哑哇城，不克而还。文选由木邦至锡薄，所至纵兵大掠，声达阿瓦。侦知缅酋居新城，急攻之；城中无备，几破。缅酋绐言：『俟三日，出新城让帝』。文选信之，退兵十里；而城中备御完固。既三日，文选复引兵攻之，反为所败；遂引兵赴孟艮，会李定国。缅人知文选败去，定国必复来；乃益修守战之具。复请沐天波渡河；天波力辞，缅使曰：『此行不似从前，可冠带而行』至则礼遇有加；始知为各营临逼缅城，乞帝敕汉兵无得近关也。永明王司礼监庞天寿死，李国泰代之；马吉翔复与之表里为奸。

　　慈溪魏耕与祁班孙、钱缵曾志图恢复，所交皆万世贤豪士。有孔孟文者，从延平王军中来，主耕；耕常给其资用。孟文以缵曾饶于财，有所求，不厌；遂以耕所上张煌言书首于浙帅。耕及缵曾、班孙俱被执，拷治不屈；耕、缵曾骈斩于市，班孙遣戍，妻子、田宅尽没入官（缵曾，字允武；归安诸生）。

　　九月癸丑朔

　　李定国、白文选会兵攻缅，索王不得；败缅兵于瑞羊堡。定国同文选赴阿，其张国用、赵得胜所部兵仍还。文选具疏云：『前后具本三十余道，不知曾达御前否？今与缅王约议于何处迎銮？伏候指示』！而从臣燕省自安，无以出险为念者。缅人索敕，朦胧而去。外兵久候，音问俱绝；遂拔营去。

　　马吉翔、杨在以潘璜能通缅语，嘱其扶鸾曰：『仙告我矣，某处有兵来迎，当以某日至』；罔上以邀赏取悦。又恐定国至，众将疾攻其恶，不得自恣；故矫旨勿令入缅。而一切惟事牢笼。诸臣奸丑，盖难悉举；文武升迁，仍由权贿。

　　后缅人告诸从臣曰：『外兵全无实心为主，惟向各邦焚掠；亦不计恢复方略，或索本国象只、粮草而行：乃惟播恶于无辜，恐不能邀天之庇也』（「也是集」）。任国玺集「宋末大臣贤奸事」一书进诸王；马吉翔深恨之。王览止一日，即窃而去之（一作李国泰即窃去）。

　　大清将军达素回福州，自杀。

　　初七日（乙未）

　　马吉翔奏：『大臣有三日不举火者』。帝命典玺太监李国用碎「皇帝之宝」以济之；国用曰：『臣万死不敢承诏』！既而，吉翔、国泰竟以散各官。吉翔弟雄飞专恣尤甚，请托者必先通雄飞，乃得行。

　　大清皇帝谕吏、兵二部曰：『云南远徼重地，久遭寇乱，民罹水火，朕心不忍！故特遣大兵，用行吊伐。今新经开辟，必文武各官同心料理，始能休养残黎，辑宁疆宇（一作圉）。统辖文武军民，尤不可乏人；前已有旨命吴三桂平西王移置云南。今思该藩忠勤素着、练达有为，足胜此任。兹当地方未定之时，凡该省文武官贤否甄别举劾、民间利病因革兴除及兵马钱粮一切事务，俱暂着该藩总管、奏请施行，内外各该衙门不得掣肘；庶责任既专、事权归一，文武同心，共策图励，事无遗误，地方早享升平，称厥戡乱柔远至意。俟数年后，该省大定，仍照旧令各官管理。其应行事宜，尔等即行议奏。特谕』。

　　吏、兵二部会议得云南省凡应行事宜，听该藩遵奉上谕举行，各衙门应遵旨不得掣肘。至于云南通省文武大小官员，悉听该藩酌举人地相宜者补授；候题请到该部之日，议覆实授。如无应补之人，该藩题明前来，臣二部即行另补可也。理合会覆，恭候命下臣等遵奏施行。十一月壬子朔，奉旨：『依议』。

　　十一月壬子朔

　　李定国再与缅战于垌■〈土白〉，白文选助之；连败缅兵，缅终不肯出王。定国见缅人备御已固，乃退兵三十里下营。于人见定国退，即于城下立木城，日移而前，遂逼定国营。

　　二十日（辛未）

　　洪承畴凯旋北上，泊舟南京水西门；镇抚郎廷佐率文武百官出郭迎接，万民焚香感谢。郎欲留之度岁，承畴意未决；适有族父老四人自福建至，投揭略云：『富贵不归故乡，如衣锦夜行；况泉州乃祖宗坟墓所在，亦宜扫奠，荣示乡党，以庇宗人』。承畴阅揭挥泪。顷之，端坐凝思，色若不怡者；遂批云：『冒认高官，发按察司勘问』。投揭几下。次日，按察使每人笞二十，发银一百二十两遣之还乡。又一日五鼓，承畴解缆去，寂无知者。承畴不认族人，避嫌也；彼以北京为家耳。

　　粤东既定，建平南、靖南二王府，东西相望，备极雄丽。而靖南性尤汰侈，谓门前两狮必用白石琢成；乃飞檄高要县取星岩石。邑令杨自西承命开凿，获胚石二具；载至峡口，舟石俱沉。复命更取，督促频繁；藩官日喧让于堂，令惟俯首隐忍。未几，杨内推兵垣，即疏言粤东不堪两王；因迁靖南于闽。其府改将军第，而两狮犹是杨经营之石也（「觚剩）。

　　初，郑成功陷镇江，遣王再兴賷令至金坛谕降；知县任体坤集邑绅衿士会议明伦堂，遂列名送款于成功。成功既败，邑中绅衿构隙，因发其事；奉旨：『严究』。王重、王梦锡、段冠、江璜、冯征元、袁大受、李铭常、史承谟、弘谟、王明试十绅坐斩；衿士周羲于亦斩，体坤绞。共斩六十四人，家属男女流徙者二百七十六人。段冠夫人蒋氏年七十，卧病数年，参果度日；舁至江宁，起解内院之辰，忽体轻骨健，步行就纽。黔名出署，腹枵思食；连啖粗饭。羁执徙所，磨腐二年而卒。王明试有妾方孕，行至山东红花铺，产儿旅舍；杨老仆密启曰：『覆巢之下，已无完卵；一线之系，在兹客婴。此去冯益都家不远，我主为门下士，受知极深；驰往求匿，必能纳也』！妾从之。杨乃襁儿夜走，叩益都门；时益都在告，慨然曰：『此我事也』！遂命如姬乳之，名曰协一。长而就傅、壮而受室，俱与诸子分行。而协一最幼，因字季公。昆山徐司寇亦于王为师弟，高益都之义，以内侄女归季公。季公以益都荫，历任广州太守；而金坛王氏之孥复以输金归自塞外，骨肉复完。  
　 
卷三十一

　　江阴云墟散人李本天根氏辑

　　辛丑（一六六一）、大清顺治十八年（永明王永历十五年、鲁王监国十六年）春正月辛亥朔

　　永明王在缅甸，鲁王在金门。

　　二月辛巳朔

　　二十八日（戊申）

　　白文选密遣缅民賷奏至行朝，内云：『不敢速进者，恐惊万乘；必得缅人护送出关，为上策耳。候即赐玺书，以决进止』！帝即回玺甚切。越五日（一作越五、六日），沿河搭浮桥为奉迎计，相去行朝仅六、七十里。缅人觉之，复断其桥；文选候诏不得，遂撤营去。

　　三月庚戌朔

　　郑成功议取台湾。台湾东倚山，西薄海；北界鸡笼城，与福州对峙；南则河沙

　　【第 1222 页：版面影像】

　　矶，小琉球近焉。周袤三千里，水陆之产咸备。初，郑芝龙与群盗出没其地；后为红夷所踞。成功自江南败还，地蹙兵弱。适红夷甲螺何斌逃至厦门见成功，盛言台湾富强，为四省要害；且言可取状。成功大喜，束甲遂行；泊澎湖，次鹿耳门。鹿耳门者，水浅沙胶；海道迂折，仅容数武。成功至，适水骤涨丈余，大小战船衔尾而进；红夷大惊。成功引兵登陆，克赤嵌城，遂进攻王城；城中坚守不下，乃环七昆身以逼之。

　　永明王锦衣卫赵明鉴等歃血盟，谋奉太子斩关出；出时并杀马吉翔、李国泰，以弭后患。事泄，吉翔、国泰以结盟投缅诬奏；密旨捕黔国公家人李某、王启隆家人何害等，各付本主杀之。

　　永明王进任国玺御史。国玺疏论时事三不可解；中言『今日势如累卵，祸急燃眉；犹然泄泄不思出险。沐勋臣、王皇亲亦可主持，岂宜马吉翔、李国泰独占大柄』！吉翔不悦，即令国玺献出险策。国玺忿然曰：『时事至此，犹抑言官使不言耶』？

　　奉旨：『着任国玺献出险策』！国玺曰：『能主入缅，必能主出险；今时势如此，乃卸肩于建言之人乎』？

　　五月己酉朔

　　永明王从官资用尽竭。

　　王祖望、邓居诏各具疏劾马吉翔、李国泰，帝亦无如之何。

　　二十三日（辛未）

　　缅酋弟莽猛白代立。

　　猛白弒其兄而篡其位，遣官索贺；帝不许。

　　匡国公皮熊据水西大方城，吴三桂力攻之；熊退入杨保山中。

　　缅人以象兵与李定国战于木城下，定国前队稍失利；白文选引兵横冲之，缅人大败，退保新城。文选屯象腿、定国屯垌■〈土白〉，各去缅八十里。以无舡渡江，遣都督丁仲柳于阿瓦上流造舡；缅人知舡将竣，以正兵缀定国而别遣奇兵捣舡厂，仲柳弃舡走，舡悉被焚。

　　帝命礼部侍郎杨在侍太子讲书，赐坐；在以东宫典玺李崇贵侍立，不敢就坐。

　　帝并赐崇贵缅坐，崇贵曰：『虽在乱亡，不敢废礼。今日蒙上赐，后日将谓臣欺幼主』！每讲，崇贵出外；讲毕，然后入。

　　按原本脱去「侍太子」三字。

　　秋七月戊申朔

　　十七日（甲子）

　　缅酋莽猛白欲尽杀永明王从臣，遣人来邀。缅人来邀当事大臣渡河议事，皆辞不行。

　　十八日（乙丑）

　　缅酋又遣人来曰：『蛮俗贵诅盟，请与天朝诸公饮咒水』。缅使曰：『此行无他；我王虑众心不善，请饮咒水后，令诸君皆得自便贸易，资生计耳。不尔，我国安能久奉刍粟耶』！

　　十九日（丙寅）

　　马吉翔、李国泰邀诸臣尽往；至则以兵围之，令诸臣以次出外，辄杀之。于是松滋王某及武臣沐天波、马吉翔、王维恭、魏豹、马雄飞、王启隆、蒲缨、王自京、龚勋、陈谦、吴承爵、安朝柱、任子信、张拱极、刘相、宋宗宰、刘广银（一作益）、宋国柱、丁调鼎、文臣邓士廉、杨在、邬昌期（一作琦）、邓居诏、任国玺、裴廷谟、杨生芳、潘璜、齐应巽（一作选）、郭璘、张宗伯、王祖望、王升、内臣李国泰、李茂芳、杨宗华、杨强益、李崇贵、沈犹龙、周某、卢某、曹某等凡四十二人俱被杀；惟都督同知邓凯以伤足不行，获免。

　　诸臣既去，缅人复以兵三千围行在；大呼『尔诸臣可以俱出饮咒水；有不出者，乱戗攒刺之』。众犹豫，既无寸兵可以相持，又虑帝与宫闱有失；延久无可为计，遂出。出则三十人缚一人，骈斩之。帝闻之，与中宫皆欲自缢；内侍之仅存者奏曰：『上死固当，如国母年老何！且既亡社稷，又弃太后，恐贻后世之讥！盍姑缓，以俟天命』！帝乃止。已而缅兵入宫，搜财帛；宫中二贵人自缢，宫女及诸臣妻缢树者累累如果瓜然。

　　永明王与宫眷止存二十五人。

　　帝与太后以下二十五人共聚一小屋中，惊惧无措。已而通事引缅官来护守；惟曰：『不可伤皇上与沐国公』！时遍地横尸，缅官请帝移沐天波守居之室；大小止存三百四十余人，哭声闻于一、二里外。三日断火食，寺僧私进粗粝，赖以得饱。

　　且知诸臣之饮咒水者俱为所杀，而沐天波及王升、魏豹、王启隆等各击伤缅兵数人，其死倍惨。

　　于时被杀及自缢有姓名可纪者：吉王某同妃自缢，杨、刘二贵人、松滋王妃俱自缢；姚文相、黄华宇、熊维贤、马宝二、差官赵明鉴、王大雄、王国相、吴承胤、朱文魁、吴千户、郑（一作邓）文远、李既白、凌云、严麻子、尹襄、朱议漆、王国玺、内官陈德远等一十八人。

　　皇亲王国玺妻及诸臣妻女自尽者，不下百五十人。而吴承爵妻某氏先缢，子女乃自缢。姜世德妻自缢。王启隆妻吴氏、妾周氏既缢，太监李从龙救之；吴曰：『尔与吾夫厚，当趣我死；奈何救耶』！卒缢死。齐环妻某氏抱子赴水死。马吉翔第四女哭曰：『吾父在世，不知作何等人！如今已死，人犹骂耶』！缢数次，乃绝。

　　二十一日（戊辰）

　　缅人修葺原所，请帝还居之。

　　二十五日（壬申）

　　缅人进铺陈、银米等物于帝；且致辞曰：『吾小邦王子，实无伤害诸臣之心（一作伤犯）。因各营杀戮村民，民实怨甚（一作民怨实甚），乃甘心于诸臣以快其忿也。幸无介介于小邦』！帝颔之而已。

　　帝病甚，所存大小男女无不病者，死亡相继。诸臣之由陆而逃避者，离缅约半月程，住四、五日，皆为缅人所屠；有姓名可纪者：岷王朱蕴生、姜世德、马九功、潘世荣、危存礼、向鼎忠、温如珍、刘九皋等。其孑身无累者，去缅一月程，方住一小国中；缅人以兵洗之，擒其王归。而未乱时以病革者，潘琪、齐环、米仲、王伟、瑞昌王、刘荩忠、徐凤翥并内臣数人。

　　闰七月戊寅朔

　　十一日（戊子）

　　李定国复以舟师攻缅索王，反为所败；定国与白文选俱引还。

　　缅酋弒兄自立，虑诸蛮不服，欲示威；因集兵杀沐天波等，然后出兵与定国战。定国以十二舟济师；风发，覆五舟，急引还，屯黑门坎（「蛮司合志」）。

　　九月丁丑朔

　　大清兵剿闯贼余孽，郝摇旗等弃夔州屯万县。

　　冬十月丁未朔

　　大清杀郑芝龙于柴市；郑氏子孙在京师者，无少长皆死。

　　十一月丙子朔

　　十八日（癸巳）

　　帝召都督同知邓凯入，谓曰：『太后病矣！未知骸骨得归故里否』？又曰：『白文选未封亲王、马宝未封郡王，我负之！滇、黔百姓，我师在彼，苦了多年；今又不知何如』！

　　李定国既败还，白文选军在后，引而北；定国使其子嗣兴追之，以观去向。文选部下勒兵回，向嗣兴；嗣兴怒，亦勒兵迎之。定国遽召嗣兴还，曰：『兄弟数十人，今惟存我与彼；何忍更相戕！吾前所□尔随之者，冀其悔而复回，仍与吾并力也；既勒兵相向，念已绝矣！任彼所之，吾自尽我事可耳』。遂率所部向九龙江而进。文选北行，屯锡薄。

　　十二月丙午朔

　　大清兵临缅，白文选自木邦降。

　　定国、文选议复进洞邬，一面造舡、一面攻新城；恐两不相应，乃移营，定国在前、文选在后。张国用、赵得胜因贺九仪之死衔定国，至是遂挟文选北走，将降大清。至耿马，适与吴三省相值。三省者，定国旧部；安龙之役，三省寻获大营妻子来诣定国于孟艮，而定国已移营，不相遇。至磨乃，见唐宗尧有异志，收而杀之；然兵弱，不敢入缅境，留连孟定、艮、马间。文选见三省，不言而涕出；三省察军情有变，因言云南降清者皆怨恨不得所，人心思明甚于往日。于是张、赵复心动，遂与三省屯于锡薄。平西王吴三桂侦知之，即令马宝率兵追文选，且招之；而自率大兵趋缅。时文选已去锡薄，宝追及于孟养，单骑赴文选营说之降；文选遂降，大清封承恩公。

　　帝妃某氏在白文选营自缢死。

　　平西王吴三桂临阿瓦，檄缅甸取帝及妃。

　　初二日（丁未）

　　缅人以永明王父子送于大清军前。

　　未刻，有缅官二、三人来谒，且曰：『此地不便居处，请移他所。尔国兵近我城，我将发兵取道于此，恐惊官家耳』。语未毕，而缅人舁帝所坐座杌子即行，太后大哭随之。继又有二肩舆，舁太后、中宫以行。大小男女步行五里外，渡河；至岸，已昏黑，不知所行为何径。三鼓后至营，始知为大清师也。

　　初三日（戊申）

　　帝入大清师大营。

　　初六日（辛亥）

　　帝复转亚哇城。

　　初九日（甲寅）

　　吴三桂拥帝还滇，遂以捷闻。

　　台湾城筑时，迭乱石，高数丈、厚丈余；用火煅之，石化为灰，融结成块。郑成功以大炮击之，城坚不受炮。有土人献谋曰：『城外高山有水，自上而下，绕于城壕，贯城而过；城中无泉井，惟饮此水。若塞其源，不三日大困矣』！成功从之，红夷乞降；成功曰：『此地乃吾先人故物，今吾所欲得者，地耳；其余，悉以归尔』！荷兰乃降。成功既得台湾，制法律、兴学校。改台湾为安平镇、赤嵌城为承天府，置县二：曰天兴、万年。

　　匡国公皮熊闻帝就执，绝粒七日，不死。吴三桂遣骑执之，背立不跪，奋骂；捶其颊，齿牙尽落，犹喷骂不绝声。积十三日不食，始瘖；至十四日，气将尽，戮之，颈流白膏。同死者十一人，幕客舞阳张籍与焉。诸尸狼籍郊外，独熊尸群鸟回翔不敢近；王中立收瘗之。熊婿赵默亦被执，索纸书绝命词，受戮（默，湖广人。流贼破湖广，全家被难；默以赘皮氏，独存。至是死）。  
　 
卷三十二

　　江阴云墟散人李本天根氏辑

　　壬寅（一六六二）、大清圣祖仁皇帝康熙元年（永明王永历十六年、鲁王监国十七年）

　　春正月乙亥朔

　　永明王在云南吴三桂营，鲁王在金门。

　　二月乙巳朔

　　大清兵自夔州衔枚进夺羊耳关，贼郝接旗等走大昌以遁。

　　三月甲戌朔

　　帝入滇城。

　　夏四月甲辰朔

　　二十五日（戊辰）

　　永明王死于云南。

　　吴三桂以帛进帝所，帝遂崩；皇后、皇太子俱殉死。

　　永历双手过膝，两耳垂肩；足指甲如手，能拳曲。其被执入滇也，万民观之，莫不流涕曰：『有此异相，何为而若是耶』（「野记」）？

　　五月癸酉朔

　　郑成功卒于台湾。成功自丙戌起兵，至是凡十七年；卒年三十九。时成功长子经在厦门，台人以成功弟袭理台事。

　　六月壬寅朔

　　郑成功赴至厦门，郑经自称招讨大将军，嗣立。

　　大清靖南王耿继茂、总督李率太（一作泰）遣人持书招经，经请如朝鲜事例；不报。经于是以周全斌为五军都督，与陈永华、冯锡范等帅兵还台湾；黄昭、萧拱宸谋奉郑袭拒经。

　　二十七日（戊辰）

　　李定国卒于猛腊。其子嗣兴与刘文秀子震俱降大清。

　　定国遣人入车里、暹罗诸国乞兵，图兴复。会一营人马尽死；十一日生辰，病作。至是，卒。临终，谓子嗣兴及靳统武曰：『宁死荒徽，无降也』！未几，统武死，嗣兴遂降；文秀子震亦降。大清封嗣兴归命侯、震义侯。

　　邓凯入昆阳普照寺为僧。

　　厦门有妇王氏，夫死于兵；氏为郑经骑兵所掠。过同安关，氏见道旁有井，绐骑兵下马小遗，即跃入井；骑兵怒，连射三矢，中氏肩而去。越数日，有村民薛姓者入城，天方向晓，忽于烟雾中见妇迎而泣，告以故；『幸出我于井，拔箭殓尸，埋棺井侧；我当随事默佑』！薛诺之；氏忽不见。薛适有事于县，如意而出入博场下釆，复大胜。囊钱还家，与子弟语其事；即以钱买棺，约子弟至东关出氏尸于井，颜貌如生，拔箭，整衣履殡而埋之。又月余，薛梦氏拜谢，并言「阴府悯妾之节，命妾香火于此。君若为妾立尺五之庙于井侧，则妾之报君当不止曩昔也』。薛觉而惊异；为筑小庙并以瓣香酬赛。自后举家安顺，事获济；远近竞传其事。不数年，士绅商民大启神宇，肖像于中；题额曰「王义娘庙」。庄诚者，有祷辄应；遇衣冠不洁或出亵语者，立致谴责。以是，土人及往来之客益加敬畏（「觚剩」）。

　　十一月辛未朔

　　台湾黄昭攻郑经，经溃。周全斌率兵力战，经还射昭，昭殪；众皆逡巡脱甲，经遂入台。

　　二十三日（癸巳）

　　鲁王薨于金门所。  
　 

附记一卷

　　江阴云墟散人李本天根氏辑

　　康熙二年（癸卯、一六六三）

　　永明王讣至台湾，郑经仍称「永历」年号。

　　郑经杀郑泰，以其贰于袭也。泰子缵绪、弟鸣骏、忠靖伯陈辉、武卫杨富、虎卫何义俱来降〕。

　　遣使约红夷合兵攻岛。

　　二月二十一日（庚申）

　　鲁王妃陈氏遗腹生一子。

　　贼郝摇旗等复攻巫山。大军与鏖战，而遣使密斫其营，贼大溃。刘二虎投缳死，郝摇旗、袁宗第被获；闯逆始尽。

　　十月

　　耿继茂、李率泰、郎赛合红夷出全州（一作泉州），提督马得功出同安，黄梧、施琅出漳州；郑经令周全斌御之。得功先至，战于乌沙，殁于阵。已而王师大集，全斌溃，退守铜山。大兵入两岛，两岛之民烂焉。

　　孙可望以忧悒死。二子尚幼，面如傅粉，手不释卷。可望死，其子袭封一代，后降为公。

　　番禺蛋民周玉、李荣，皆捕鱼者；辖罾船数百，设楼■〈木虏〉、列兵械，三帆八棹，冲涛如飞。平南王尚可喜委以游击，防护水乡。壬寅，奉旨禁海，掣其舡分泊港■〈氵义〉、迁其孥于城内；玉等不堪笼絷，诈称归葬，携家出海，纠合亡命。至癸卯十一月，连樯直抵州前，尽焚汛哨庐舍，不扰民居；复破顺德，执县令王胤去。可喜即发舟师剿捕，获周玉，出胤于贼舟。可喜及督抚俱讳其事，胤仅罢职而已（「觚剩」）。

　　三年（甲辰、一六六四）

　　郑经将黄廷、周全斌、林顺来降。

　　擒张煌言，杀之。煌言，字符着，浙之鄞人（一作定海人）；崇祯壬午举人。鲁王监国时，官兵部尚书；握兵七十余万，不隶郑成功麾下。独居海中，兵粮皆与沙民通易以济。康熙元年，将沿海沙地民居尽行拆毁，移民入内地，填塞各港；煌言粮遂窘乏，麾下多散去。向恃日本国援；二年兵科张某往日本封王，日本进贡于本朝，与煌言绝，煌言之势益孤。八月，煌言与麾下心腹十人将往普陀削发为僧。内有一人不愿披剃，密降于浙之赵总督；赵曰：『汝欲得官，必先建功乃可』！其人言：『某月日，张尚书等将到普陀，可率师擒之』。赵遂命帅兵数百往；张果帅数人至，猝遇兵格斗，杀数百人（一作百余人），力竭被擒。解于赵；赵见之曰：『久阔』！盖赵曾入海与张相见也。少叙寒暄，即送浙抚。浙抚还偕煌言见赵，三人坐同堂上，抚右、赵左，煌言居中，闲论海中事久之；徐谓张曰：『公若肯降，富贵、功名可立致』！张曰：『此不必言。某惟求速死耳』！赵知不可屈，居之别馆；拜疏上闻。廷议：或解北典刑、或拘留本处、或优待以招后来；部覆：解北恐途中不测，拘留恐祸本不除，不如杀之。九月，旨下。临刑时，麾下数人俱绑，张独、立而俟戮；曰：『阵上交锋被获，死亦甘心；今若此，心终不服』！作绝命词，士林竞传之。一斫刀忽两断，众甚惊异。前之降者得官，演戏庆贺；末初冲场，张之神附之，所言皆海中事。降者惊曰：『此张爷爷口角也』！拜之，末仆而醒。既而抚署亦然，众皆大惊；罗拜之，撤宴而罢。降者不数日死。

　　元着与仆杨贯玉、幕友罗子木同被执。元着乌巾葛衣，不言不食数日，惟啜清水一盏。临刑，二卒以竹舆舁至江口；元着从舆中出，见江上青山隔岸，始一言曰：『好山色』！因作绝命词付行刑者；子木、贯玉俱死焉（「觚剩」）。

　　张煌言复闽抚郎廷相书云：『钦命赞理恢剿机务、察视直浙水陆兵马兼理粮饷兵部侍郎兼翰林院学士张煌言，复言于辽阳世冑郎君执事前：夫揣摩利钝、指划兴衰，庸夫听之，或为变色；而贞士则不然。其所持者天经地义，所图者国恨家雠，所期待者豪杰事功、圣贤学问；故每毡雪自甘、胆薪弥励，而卒以成功：古今以来，何可胜计！若仆者，将略原非所长；只以读书知大义，痛愤〔胡〕氛，左袒一呼，甲盾山立。区区此志，济则显君之灵，不济则全臣之节。遂不惜凭履风涛，纵横锋镝之下，迄今余一纪矣。同仇渐广，晚节弥坚；练兵海宇，只为乘时。此何时也，而两粤失守，三楚露布以及八闽羽书，奚啻雷霆飞翰；而岛寇外横，插虏内讧，清人左支右吾，立见消灭矣！仆因起而匡扶帝室，克复神州；此忠臣义士立志之秋也。即不然，谢良、平之竹帛，舍黄、绮之衣冠，一死靡他；岂谀词浮说，足以动其心哉！乃执事以书通，视仆仅为庸庸末流，可以利钝兴衰夺者；譬诸虎仆戒途、雁奴守夜，既受其役而忘其哀：在执事固无足怪，仆闻之怒发冲冠。虽然，执事固我明勋旧之裔、辽左死事之孤。念祖宗之恩泽，当如何愤怨；思父母之深雠，当如何报雪！稍稍转移，不失为中兴人物。顾陵律自甘，华夷莫辨；甚为执事不敢取也！即就恩雠之说言之，自辽师起而征调始烦、催科益急；故溃卒散而为盗贼、穷民聚而为弄兵，是酿寇盗者□人也。乃中华失守，倾国兴师；倘能挈故物而还诸天朝，将吐蕃、回纥不足称羡。顾乃拒虎进狼，收渔人之利于河北；长蛇封豕，肆蜂虿之毒于江南！此果恩乎？雠乎？执事亦当憬然悟矣！愚谅执事亦非愦愦者，遂附数行以闻』。

　　四年（乙巳、一六六五）

　　水师提督施琅请攻台湾；不克而还。

　　郑经复藩院书云：『久聆智略，芳名流播；虚心仰慕，悒悒何已！顷荷惠书，教以不逮；又遣贵介刘、马二君备述委曲，幸甚幸甚！然窃怪麾下未能谅不佞之心，而犹从流俗之末议也！曩者，思明之役，自以粮尽而退，非战失也。况风帆所指，南极高、琼，北至登、辽，何地不可屯田、何地不可聚兵？不佞所以横绝大海、移国东宁者，诚伤女士之仳■〈亻离〉、干戈之日滋也。是以区区鄙怀，曾见于前札。往岁得贵藩院书，知贵朝犹未深察，尚严边界之禁；遂使百姓流离、四省邱墟，坐捐数千里之租赋、岁糜数百万之钱粮：斯非贵朝之失策哉？今麾下计深虑远，欲为朝廷久远之谋、万民之命。而贵介所传，又述前日之套语、「削发」之虚谈，欲以八闽及沿海各岛相饵；尚为知识者之伦乎！昔贵朝之议和者屡矣，从先人以至不佞，止缘争此二字。况今东宁远在海外，非属版图之中；东连日本、南蹙吕宋，人民辐辏、商贾交通。王侯之贵，固吾所自有；衣冠之盛，不输于中土。即未敢遽比太王之迁岐，而生聚教训足以树万世之基业；此是贵介所亲睹者。不佞亦何慕于爵号、亦何贪于疆土，而为此「削发」之举哉！而麾下以海滨为虑、苍生为念，则息兵安农，复归故业；使男女老幼皆得遂其生育，而举朝可以岁获百万之赋。此仁人之心，不佞亦有同心也。缕缕膈言，麾下谅之』！

　　七年（戊申、一六六八）

　　命明珠、蔡毓荣至漳州，遣兴化知府慕天颜持书招谕郑经。经遣柯平、蔡亨入奏，请如朝鲜事例；不报。

　　十二年（癸丑、一六七三）

　　遣使撤回三藩，云南差学士傅达、礼部侍郎折尔肯；吴三桂不奉诏，二使被害。福建〔差〕吏部侍郎陈一炳。

　　十二月

　　吴三桂反于云南；复遣使賷手诏谕靖南王耿精忠，内云：『朕闻云作乱，靖南王相应固守地方，不必搬家』。平南王亦如之。

　　川湖总督蔡毓荣檄沅州总兵崔世禄援贵州。

　　吴三桂前军至镇远，贵督甘文焜死之。

　　蔡毓荣檄河南总兵周邦宁守偏沅，檄彝陵总兵徐治都悉力防御；以彝陵为楚、蜀冲要也。再檄黄州副将王宗臣协防武汉；以会城与荆南犄角也。并移咨邻省，各调兵作速救援。具疏陈：『川省遵义、永宁逼近滇、黔，三桂向自陕入川、自川入滇，形势熟悉；倘乘虚窥伺，蜀一震动，则陕右可虞！请于遵、永、重庆各设重镇，仍敕陕西将军、督臣分路救援』！

　　吴三桂令伪将李本深、马宝袭四川，夏国相、张以诚自镇远掠湖广境。

　　福建总兵某出洋邀截，得大舡一只；内有黄绫边敕书赐护国公者，上书「永历二十七年」并有护国公札付给某副总兵共二件。解至制府，不知所谓「护国公」者何人？但细阅札付，其年月悉用「永历」；印文大径五寸，而上乃「护封」二字：殊不可解（许旭「闽幕纪闻」）。

　　有间谍自郑氏归，得一小册。内书东宁国地形险要，某处山礁、某处水门；官员现任、休致，兵马屯扎多少。文武如陈永华、冯锡范、柯平、薛进忠、洪磊诸人，俱才能知干。新建天兴、万年二州及各县城郭、濠堑、军器、储积，事事修整、时时讨练，势非一日忘中国者。明室子孙崇养在彼者甚众，而无一人任事权。

　　十三年（甲寅、一六七四）正月

　　吴三桂僭号「周王元年」，自称「天下都招讨兵马大元帅」，率兵入辰州。自辰州分道入犯，遣别将刘之复、陶继智等由水道攻遵义；镇将黄建中等叛降。四川尽陷，并破归、巴等县。

　　二月

　　岳州、常德、长沙相继陷，荆州戒严；蔡毓荣上疏待罪，上命革职留任，戴罪立功，专督湖广。四川别设总督，以周有德为之。

　　前锋统领硕岱、都统巴尔布、纛章金、宜尔都、泰额思泰自京师次第统兵至荆州，宁南荡寇大将军顺承郡王继至。

　　三月

　　贼水陆合攻彝陵，徐治都连战却之。

　　十五日

　　耿精忠据福建，执总督范承谟以叛；八闽镇将及巡抚刘秉政俱附之。

　　潮州镇将刘进忠叛，遥为吴逆声援。

　　五月

　　耿精忠调海澄总兵赵得胜兵；得胜不从，附郑经，经以为兴明伯、左都督。时经偷安日久，兵甲钝敝；精忠易视之。经遣人于精忠，借漳、泉二郡；精忠不许。经遣冯锡范取同安，精忠守将张学尧降；精忠惧，使王进守泉州。王进即王老虎，时降于耿；至泉，未几为王锡范所逐。先是，经平北将军王进功入奏，精忠羁之福州；至是，锡范诱泉州守将赖玉杀之，遂逐进而附经，经以锡范为指麾使。

　　按范承谟「画壁诗」「自序」作提臣王进功；而此云精忠羁之福州，事不相同。子名锡范，岂与冯同名异姓耶？

　　平南王尚可喜发兵讨刘进忠，以次子之孝督师，屡出无功；凤凰山一战，挫衂尤甚（「觚剩」）。

　　侯官萧震，字长源，登顺治壬辰进士。官大名府司理，擢御史，巡盐两淮，家资巨富；与耿藩有隙。及精忠叛，萧之内子和药劝其自尽；震不从，遂污伪命为布政司。未几，以事收之，腰斩于市；籍其家产得三十六万（「坚瓠集」）。

　　华景昞在福宁州幕中，策耿逆必败；说守城密约镇弁，购死士赍蜡书间道迎王师。谋泄，几不免；事定而归（景昞，字持干，无锡人）（「陆铁庄集」）。

　　七月

　　大清兵围潮州，耿精忠不能救；刘进忠纳款于郑经，经请援剿左镇金汉臣率舟师援之，全军败殁。

　　守备郭文魁、把总陈应龙、赵世逢同满洲兵击贼于岳州，杀贼甚众；各以捷闻。

　　襄阳总兵杨来嘉、郧阳副将洪福相继叛，据房、保、竹山、竹溪诸县诸洞寨，诸民夷附之；谋犯郧、襄。蔡毓荣檄襄阳总兵刘成龙守下荆南道、石琳亟招抚洞寨以散贼党；于是蜈蚣、飞凤、十姑、文阳诸岗寨江从华等就抚。又命中军副将胡世英、守备王子明、巡捕武昌典使孙元德賷示赏由远安县间道招抚各洞寨，又密饬彝陵总兵徐治都、远安游击徐铠、知县徐嘉祯各拨兵役入山抚谕，而点子、龙虎等寨洞伪都司夏子锜等就抚。由是二贼失势，成龙等屡败之。吴逆伪将张以诚、王会等来援，成龙与之大战于马鬃岭，败之；贼始不敢窥南漳。

　　九月

　　耿精忠命漳浦降总兵刘炎与王进为犄角，取泉州。

　　十月

　　郑经将刘国轩败王进于涂岭。

　　十一月

　　赵得胜、王锡范攻漳浦，刘炎降于经；遂援潮州，与大兵战于北岗，潮州围解。

　　长沙朱氏女遇吴逆之乱，尽室星散。朱为兵所掠，志意坚决，众莫敢犯。舟至小孤山下，奋身投江，逆流三昼夜浮于故居水滨；梦诉于其父母。父母惊起迹之，果获女尸，颜色如生；解其襦，得绝句十首，重缄密纫，字不沾濡（「觚剩」）。

　　十四年（乙卯、一六七五）正月

　　耿精忠使张文韬往郑经议和，以枫亭为界。

　　五月

　　刘国轩入潮州，与何佑、刘进忠徇属邑之未下者。平南王尚可喜帅兵十万攻之，晨掩佑军；佑死战，国轩继之，可喜北。

　　吴贼犯彝陵红花套、乌石浦，大兵遇之，杀伤相当；归州贼舡继至，蔡毓荣命胡世英驰援。

　　闰五月

　　贼将刘之复、陶继智川归，贼谈三、邢钺、孙佳、王三各领众渡长河河突至；大兵奋勇杀贼，贼踞险以拒。

　　六月

　　郑经率诸将围漳州。先是，癸丑岁海澄公黄梧卒于漳州，子芳度权知军事；经招降之，以为德化公。芳度阳受命而阴通本朝；事泄，经率兵攻之。芳度使兄芳泰突围入粤乞援，自与诸将分守四门。

　　七月

　　吴贼乘江水暴涨，分其舟为二：一由里河干坝顺流而下、一由黄陵庙嘴飞棹而上，与陆路贼三股攻西寨埧，围大军；满、汉兵四面迎敌，总兵徐治都夹攻贼舡，贼退踞百里州。

　　吴三桂驻兵衡州。衡山岳神庙有小白龟，大仅如钱，多历年数。土人以为鬼神之使也，敬而祀之；藏诸帏中，藉以占卜。三桂妄希神器，择吉祀神；铺天下舆图于神座前，默祝。视龟之所向，蹒跚循走，终不出长沙、常、岳之间，回转至云南而止。三卜皆然。三桂遂不敢轻出（「大有奇书」）。

　　郑经围漳州六阅月，部将吴淑开门降，黄芳度投开元寺东井死，不及援师止三日耳。事闻，赠王爵，谥「忠勇」；世袭十二代。经入漳州。

　　平南王尚可喜于粤秀山后浚濠筑垒，为固守计。

　　十五年（丙辰、一六七六）二月

　　吴三桂兵至肇庆，碣石总兵苗之秀、东莞守将张国勋降。三桂檄让惠州于郑经，经令刘国轩入据之。

　　蔡毓荣率标兵渡江，众奋勇先登，贼众败走；追至荆州对岸之太平卫虎渡口，贼望风遁，遂焚其营。会飓风作，坏渡江舡过半；乃留兵江南，暂移驻筲箕洼；贼固守松滋。

　　郑经入东莞、马雄入南海，赵天元、谢厥扶俱以舟师迎降。尚可喜长子俺达公之信计无所出，乃杀金光以辞于敌；谓：『向之抗衡上国、久持弗下者，皆此人所为也』。遂约众谋逆，送印伪周；自称「暂管辅德将军」。时可喜屏居旧府，闻之，深悔不用光言以速光之死，流涕太息者累月；不久亦殁（全光，字公绚，浙之义乌人；知书有权略。尚可喜从辽阳入关，得光甚喜，置之幕下；凡有计议，必咨之而后行。然光颇自负，不屈人下，乘间潜逃；可喜遣健卒追还，抉其足筋令不可走，而礼爱益加。于是「跛金」之名遂着。可喜进爵平南王，长子之信酗酒暴逆；光因乘间言『俺达刚而多虐、勇而寡仁，若以嗣位，不利社稷；请立次子固山』！王深然其说，因循犹豫。光窥王无废立意，恐谋泄及祸，乃曲顺之信所为；凡凿山开矿、煮海鬻盐，遣税使于列郡、通贾舶于外洋，皆从光擘画：于是藩府之富甲天下，而光之富亦儗于王。尚之信酗酒嗜杀，壶尊杯斝与弓刀矛戟随其所至，必兼携以行；坐则辄饮，饮醉必杀人。深宫无以解酲，必引佩刀刺其侍者；虽宠仆爱姬，瘢痕遍体。性喜畜狗，筑狗房，设狗监监之，隶以健儿数十人；阅旬必纵之出府，所过屠肆，例皆各出豕肉饲之。街中人狗塞涂，行者辟易。一夕，闻有哄声，亟呼监往视；监遇瘈狗而奔，不复敢往。之信大怒，命左右割监肉饲狗，肉尽而止。又取民间十五以下儿为「把竿之戏」：竿长二丈，教之攀援上下，盘舞竿头；之信把盏观之，以为笑乐。其习技未精者，多至颠殒或穿腹折股，恬不介意。王之宫监适有事至；值其醉，忽指监曰：『汝腹何大？中必有奇宝。我欲剖视之』！以匕首刺监腹，应刃而毙。王之堂官王化，年已六十余；盛夏苦暑，袒而立于庭。之信憎其年老，笑谓化曰：『汝须眉太白，我当黑之』！遂缚化曝烈日中，自巳至酉；百计求免，始得脱。王大恚忿，呼之信杖之百；而专恣益甚）（「觚剩」）。

　　五月

　　耿精忠汀洲守将刘应麟以州款于郑经；经以应麟为奉明伯，使吴淑入据之。

　　九月

　　大兵入闽，耿精忠降。其兴化守将马成龙以州降郑经，经以成龙为殄卤伯，使许耀入据之。耀沉湎酒色，不在军事；乃以赵得胜、何佑代之。

　　大兵逾仙霞关，耿、刘二逆谋携装泛海而众情不顺，始议投诚。禁卒侦知其情，密慰范承谟；承谟笑曰：『二逆即投诚，终不免；然必先杀我以灭口耳』！范果被害。

　　嵇永仁，字匡侯，号留山，饩于吴郡；闽督范承谟延致幕府。耿逆将叛，劝承谟早为备；逆衔之。既叛，幽承谟别室，驱永仁至逆邸胁降；不屈，锢之狱。踰三年，闻承谟被害，遂自经死。事闻，恤镪归葬，赠国子监助教（永仁，本江宁人，徙居无锡）。

　　十一月

　　耿精忠邵武守将杨德以州款于郑经；经以德为后劲镇，使吴淑入据之。当是时，经悉有泉、潮、漳、惠、韶、汀、兴、邵八郡之地。

　　十二月

　　大兵败吴淑邵武城下，淑奔还岛中。

　　十六年（丁巳、一六七七）正月

　　大兵围兴化，何佑疑赵得胜贰于我朝，战败不救；得胜死之，佑奔泉州。

　　二月

　　克漳、泉，郑经遁入岛。

　　三月

　　和硕康亲王遣知府张仲举申前议，郑经不从。

　　四月

　　郑经移诸将入台；刘炎来降、刘进忠降吴三桂，后俱砾于燕市。

　　五月

　　尚之信反正归朝，自称「暂管平南亲王」。识者谓其前后两衔俱以「暂」冠首，于义为「斩」头；祸刑已兆，宜天诛之难逭也。

　　上宽尚之信从逆之罪，仍命袭父爵为平南亲王，率师讨孙延龄，驻武宣县。十七年（戊午、一六七八）二月

　　刘国轩入寇玉洲、三■〈氵义〉河、福河、下浒等堡，俱下；击败援兵于东江桥，取石马，遂入镇耴、湾腰树、马洲、丹洲诸堡。是时总督郎廷相按兵漳上，嗣公黄芳世、都统胡兔、宁海〔将〕军喇哈达、都统穆黑林、平南将军赖塔、副将朱志麟、姚公子、李阿哥等先后来援，俱败；国轩遂取平和、漳平，围海澄。

　　五月

　　蔡毓荣进兵洞庭湖，军于君山西岸柳林嘴。

　　六月初三日

　　东北风起，贼统大鸟舡扬帆入犯。毓荣挥兵为三：副将胡世英、岳州水师游击张世捷在左，游击郭文魁、祁人杰、候补副将尚立志在右，毓荣亲率麾下居中，指挥诸军鏖战，破之；获伪将何祥，祥赴水死。水师总兵万正色亦斩伪将刘大成、李世隆；贼大败，奔回。

　　二十四日

　　贼复乘风突冲柳林嘴，袭粮艘；击破之。贼将杜辉领舟师由高脚庙至，万正色败之。

　　逮郎廷相；以吴兴祚为闽抚、姚启圣为总督，趣诸军援海澄。诸将高□自完，顾示不救；城破，提督段应举、总兵黄蓝死之。刘国轩进陷长泰、同安；乘胜入泉州，梅勒雅大里固守，不下。国轩乃徇南安、永春、安溪、德化等县。

　　吴逆自七月至十月屡乘风来犯，大小十余战；大兵皆捷，追至岳州城下而还。

　　八月

　　大兵复漳平、长泰、平和等县。学士李光地导宁海将军喇哈达、平南将军剌塔由安溪出同安，巡抚吴兴祚由仙游出永春，提督杨捷由兴化下惠安，总兵林贤、黄镐、林子咸帅舟师由闽安出定海；刘国轩退还漳州，以二十一镇兵阵于龙虎山。都统〔胡〕兔先合战，不利；启圣援之，亦溃。耿精忠亲督战，立斩退缩者三人，大呼而入；平南继之，阵斩海镇郑英、吴正玺等，破营十六，斩首四千、掳一千二百，亡溺以万数，国轩泅河遁。

　　泉州人江几，少年无赖，踰墙窃人妇，堕地伤足而跛，共呼「江拐子」；海中郑氏党也。受伪命为将军，聚众邵武山间，蔓延丰信；其众皆裹头露足，轻疾善走，峭壁百丈攀援如飞。频出摽掠，官兵莫能御。时吴兴祚开府八闽，计欲谕降之而难其使；江右翁韬、郭国祚相与谋，作吴伪牍，步行三百里，越壑踰岭抵其帐下。江发书怒，将杀之；伪总兵高茂方谏曰：『将军雄踞险要，勒兵数万；水战山斗则利，若驰骤平原非其所长。况地狭粮寡，战守无资；能久乎？许之，犹不失富贵』！江然之；释二人归，然纳款之期犹豫未决。韬与国祚造吴辕门请见，言机密事；因抵掌言江几可抚状，且请擅假公书罪。吴大喜曰：『壮士可用也』！立作手札，择有干略将官偕以行；几遂率所部伪官百余员、众七万余人降兴祚。奏闻于朝，各与爵赏有差。国祚成功不居，改名世耀；应选翘关委任千总（「觚剩」）。

　　平南王尚之信驻兵武宣，有藩下人张伯全，素不悦于之信；而张士选者，之信弟之孝之私人也，亦与之信有隙。之信忽召伯全至军；伯全惧祸，密约士选入京告变，谓其「心怀怨怼，放言讪上」。有旨：『遣宜大人同伯全至粤勘问』。是时，藩下之兵悉隶固山王国栋麾下；国栋方与巡抚金俊交驩，俊授意国栋偕尚之璋賷诏至广西。之信闻命，即解王印，还广州待罪；羁留五仙门提督行台，设兵严卫，内外音信不能相通。之信母万福金与其弟若子尚在旧府，傍偟涕泣，不知所为；藩下总兵李天植密与府中人谋曰：『王国栋与吾辈同起厮养，沐恩日久，洊加拔擢，位至固山；兵枢归其掌握、宝货充其帑藏。王之所以待国栋者，不可为不厚矣！俺达公纳款伪周，曾无一言谏阻；亦受「辅翼将军」之秩。今公已弃邪归正，承袭王爵；因二、三宵小谗构，致见羁执。为国栋者，自宜剖心沥胆，力白其诬；否则，继之以死：此正竭忠效命之秋也。乃阴阳其间，冀卖主以易富贵，忘覆翼之洪慈、肆反噬之惨毒；而使全家骨肉，危如累卵：国栋之罪，其可逭乎？不若诱而杀之，庶足慰在天之灵而纾合门之愤』！因传福金命，召国栋入商移家还京之计。先伏武士于两廊；及国栋至，共出擒之。之信手剜去其两睛，天植与尚之节等寸割其肉，投群犬啖之。国栋家人奔告金俊，捕同谋者，皆慷慨就缚；天植对狱无讳辞，意气甚壮。俊以状上闻，坐反论死（「觚剩」）。

　　十八年（己未、一六七九）

　　吴贼饥困甚，伪将吴应期等潜遁，贼兵相率来归；岳州平。

　　吴三桂走死，常、长、衡、永、宝诸郡尽复。贼臣吴国柱、吴应期、胡国柱、郭壮图等挟三桂孙世璠至贵阳即伪位，改元「洪化」。

　　蔡毓荣疏陈进剿机宜曰：『贼踞辰龙关，势处上游，最为险隘。密有火炮、滚木、擂石，更于关外设堑挖濠，明挟我以不能仰攻之势；必取小路分兵进剿，使贼势分，然后斩关直入。而小路丛杂，须多分几路。又有镇远以下，辰、沅之水直趋武陵。贼踞上游，现在白溶等处贼舡累累；我兵由陆进攻，贼必轻舟顺流袭我之后。况水路自桃源、辰溪、柳林坌、麻衣堡、清浪而上可达白溶，踞辰州六十里，现有伪祖将军扎营；必由水路分贼势，斯陆路无瞻顾之虑。但滩高水隘，战舡、沙舡难行，快舡又不便撑驾；需八桨辰湫小舡分载百子炮、过山鸟等轻便火器，上逼白溶，一面仍由辰龙关夹攻』。疏入，授毓荣绥远将军印，总统绿旗官兵。毓荣乃建旗鼓，大会诸将，申明约束；诸军肃然，择日进剿。

　　十月

　　大兵攻萧井寨，吴淑被压死。姚启圣开第于漳州，曰「修来馆」；以官爵、银饵来归者。

　　十九年（庚申、一六八○）正月

　　提督万正色、总兵林贤、陈贤、黄镐、杨嘉瑞以舟师伐岛，逼海坛；吴兴祚提兵与之，沿海上下。郑经命左武卫林升率陈谅、江胜、朱天贵御之，不战而溃；天贵来降。

　　三月

　　蔡毓荣率诸军进剿，命右路副将曾兰、水师游击多泰、总兵陈华分驾辰湫战舡，山西提标分布辰溪、桃源一带，以备应援。初五日，师抵宁香铺，分拨诸将从辰州坪、巫溪、苍溪、郭家溪潜师入。毓荣率大兵攻关；贼方拓敌，伏兵并发，遂弃关走，高起隆、巴养原（一作元）夜遁；辰州伪知府傅祖禄、伪参将黄仲礼各率所属纳印献城，伪定北将军杨有禄、伪水师左将军周珍、伪右将军杨宝荫并降。是时节制诸军者，武冈则江督董卫国、贵提赵赖，辰河则晋提周卜世等，与贼战于黄茆岭、龙头山、泡洞口。水路曾兰亦夺清浪、白溶等隘，伪将祖述圣、侯登甲、萧伏成等率所部降：辰、沅平。

　　刘国轩入岛，姚启圣乘间复十寨，遂复两岛；郑经及诸将遁入台湾。

　　八月十七日

　　尚之信赐死，于府学名宦祠焚尸扬尘。沈上达家人锺姓者，收其骸骼余烬，瘗之西园报资寺。同死者，一百八人。李天植受戮时，其妻舒氏尽散家财，呼二女至，告之曰：『汝不幸生我家；与其污而生，不若洁而死』！劈其首而殒。又命侍妾十人皆自裁，然后自刎于堂上（「觚剩」）。

　　九月

　　蔡毓荣会师进取贵州。毓荣亲统军由江口径取石阡，周卜世由印江出攻塘头，互为犄角；仍伏兵印江、缠溪两隘，以壮声援。江督董卫国随大将军固山贝子由平溪进取镇远，多泰等以辰湫战舡多带火炮泊汛隘防上游水路。又调总兵李本超驻沅州、总兵和尚设道拨为后劲，又命总兵葛□素、参将许泗、游击徐国佐等驻守黎平、辰州。

　　十一月初九日

　　大兵抵两路口，毓荣遣骑兵二：一由秀地取右港口（一作石巷口）、大岩门等隘出镇远卫，袭其后；一纡道出镇远县，挠其旁。毓荣同大将军贝子所统八旗官兵对贼营施炮，三路夹攻；卫国连夺关隘。十五日，齐冲贼营，踰濠肉薄而上；贼夜遁。追至油榨关，镇远府县卫以及偏桥、兴隆二卫尽复。毓荣与大将军固山贝子各统师乘胜追剿，逆首吴世靁、吴应期在贵阳先期弃城，走云南。大兵南驻贵阳，尽复思南、永宁等州县。

　　二十年（辛酉、一六八一）正月

　　郑经卒于台湾。经立凡十九年。长子克■〈臧上土下〉向监国，实非经出；经死，经母董氏即收克■〈臧上土下〉杀之，而立克塽为嗣。

　　二月

　　蔡毓荣誓师征云南，命董卫国、周卜世守贵州，毓荣自安顺启行。初七日，败贼于沙子。初十日，攻腊茄坂，伪将线緎等溃逃；桑格等追过新兴，复普安。二十六日，伪将马宝自楚雄佯退；大兵追至乌木山，宝驱象迎敌，击败之；宝以三骑走。

　　十月十八日

　　征南将军赖塔以广西之军来会，毓荣督兵进重关、太平桥、走马街，逼会城；书谕射入城内，令擒贼首归顺。二十二日，伪将吴成鳌、余从龙来归；言城中惟郭壮图不肯降，请擒壮图自效。毓荣令二人薙发，留成鳌，遣从龙入城。二十四日，贼撤城外兵。勇略将军云贵总督赵良栋亦以师来会，乃分四面逼城。二十八日，伪将线緎、胡国柱、吴世基、何进忠、黄明等遣从龙同永盛汪姓者缒城出，言壮图父子、世璠皆自杀；毓荣许緎等以不死。二十九日，緎等出城降；各官验世璠、壮图各身首戮讫，擒逆始事腹党正法军前：云南平。

　　晋蔡毓荣尚书，仍兼都察院右副都御史，总督云南、贵州军务，加十级；各官升赏有差。

　　云南五华山，向有永历故宫；吴三桂据而有之。飞楼杰阁、巍阙雕墙，袤广数十里；奇花异卉、宝玩古器，充牣其中。欲将圆圆正妃位，圆圆固辞；三桂乃别娶中阃。圆圆屏谢铅华，独居别院。三桂后妇悍妒，杀三桂幸姬殆尽。惟圆圆贵宠相等而不相轧，亲若娣姒，府中皆称「邢太太」。居久之，三桂潜蓄异谋；圆圆窥其微，以齿长请为女道士。康熙癸丑，三桂反；戊午，病殁。辛酉，滇南平；籍其家，独圆圆洁身以老（「觚剩」）。

　　按五华山宫，孙可望筑；永明王于十年八月移居之，故称永历故宫耳。其实，即秦王宫也。

　　姚启圣疏荐万正色为陆路提督、施琅为水路提督，进取台湾；琅治兵平海。

　　二十二年（癸亥、一六八三）六月

　　大兵发铜山，窥澎湖，刘国轩帅兵屯风柜屿、牛心湾以待。施琅令蓝理、曾诚、吴启爵、张胜、许英、阮钦为、赵邦试等以七舡突入，纵火焚其舟；国轩分两翼合击，琅自将合围赴援（一作突围赴援），互有杀伤，克虎井屿。澎水故咸；及是，泉水忽甘，众志益奋。琅居中军，国轩发火矢、喷筒，烟焰蔽天；琅督诸将力战，阵斩林升、邱辉、江胜、陈启明、吴潜、黄隆等，国轩兵士死者万余人，焚大小战舰二百余艘，国轩从吼门逸出。澎湖破，国轩入台。

　　初，大兵驻泉州，距澎湖三十六岛势阻险要，师不克进。金门总制陈荐郭世耀善水战，命简甲士结阵扬帆，指挥战船；不数日，而尽捣其穴。世耀即国祚，说江几降者（「觚剩」）。

　　七月

　　刘国轩与冯锡范、何佑、邱磊等决计奉克塽降；乃遣刘国昌、冯锡圭等赍延平王金印一、招讨大将军金印一、公侯伯将军银〔印〕五，籍土地、府库、军实献军门。

　　八月

　　施琅至鹿耳门，国轩使人除道迎入。克塽嗣立，凡二年，时年十五。自成功迄克塽凡三世，历三十八年：至是僭伪悉平。

　　明宁静王术桂，辽王之裔。初嗣长杨王；隆武时，改封宁静王。福建破，渡海依郑成功。至是，以王印授克塽，遂投缳死。妾袁氏、王氏、秀姑、荷姐、梅姐，从缢于堂。越十日，藁葬于凤山县长治里。

　　郑克塽至京，授汉军公；冯锡范授汉军伯、刘国轩天津总兵、何佑梧州副将。

　　二十九年（庚午、一六九○）正月

　　命郑成功及子经之丧归葬南安。  
　
