
海上见闻录


卷一

　　阮旻锡撰甲申，崇祯十七年、清顺治元年。

　　三月，北京陷，崇祯亡。

　　五月十五日，诚意伯刘孔昭、司礼监韩赞周等立福王（讳由崧，神宗之孙）于南京，改元弘光。

　　兵部尚书史可法请督师（江）北，凤阳总督马士英入专国政。

　　封福建总兵郑芝龙南安伯，赐蟒衣。乙酉，顺治二年、南京弘光元年。

　　封郑鸿逵为靖虏伯。

　　清兵破杨州，史可法死之。

　　清兵五月渡江，弘光走至芜湖，降将刘良佐擒解豫王。

　　总兵扼江，郑鸿逵、郑彩拥舟师不战，走还闽；至浙，于江口逢唐王（讳聿键），鸿逵奉之至福州。巡抚张肯堂、巡按吴春枝（原刊为枝春）、吏部黄道周、南安伯郑芝龙等会议监国。鸿逵固请正位。以闰六月十五日即位，改元隆武。起曾樱、何吾驺等入阁办事。晋封芝龙（为）平虏侯，寻封平国公；鸿逵为定虏侯，寻封定国公；芝豹为澄济伯；郑彩为永胜伯。以平国公长子森赐国姓，改名成功，封忠孝伯。

　　赐姓以天启甲子七月十五日生于日本国，母颜氏。至七岁遣人取回。有志读书，聪敏不群。年十五，补南安县学廪生。

　　封平国公部将施天福为武毅伯，洪旭为忠振伯，林习山为忠定伯，张进为忠匡伯，陈辉为忠靖伯；定国公部将陈豹为忠勇伯，林察为辅明侯。

　　以郑鸿逵为大元帅出浙东，郑彩为副元帅出江西。既出关，疏言缺饷，逗留如故。于是黄道周请募兵江西，隆武为给空札百函为行资；为清兵所获，送南都，不屈，与中书赖雍、蔡继俱死之。

　　八月，隆武诏至粤，有靖江王者称监国，不奉诏；总制丁魁楚、巡抚瞿式耜擒送至闽，斩之。

　　原任山西佥事郑之尹之子郑遵谦与张国维、陈函辉、熊汝霖等迎鲁王于台州为监国，驻绍兴。遣都督陈谦奉书至闽。谦前赍南安伯敕印与平国，因相善，平国邀之。及陛见，启函称「皇叔父」，不称「陛下」，隆武怒。御史钱邦芑密劝隆武杀之。夜半，内传行刑，仓卒不及救，平国痛愤甚。先是，平国已密遣人通内院洪承畴、御史黄熙胤；至是，又微闻监国钱塘信息，乃称缺粮饷，檄守将施天福回；而闽兵无粮，逃散不守矣。

　　丙戌，顺治三年、海上称隆武元年。

　　三月，清贝勒王驻兵钱塘北岸。

　　五月，江上兵溃。

　　六月初一日，清兵渡江，江潮不至。方国安、马士英欲献监国为投降计，遣人守监国；守者病，乃得脱，逃上海舶。督师张国维、兴国公王之仁、兵部陈函辉、大学士朱大典俱死之。方逢年、方国安俱投降。马士英逃至台州小寺，清兵搜获后，与方国安父子方逢年俱斩于延平城下，家眷给赐兵丁。阮大铖既投降，过岭自投崖死，仍命僇尸。

　　将移关，守将陈秀、郭曦投降，而仙霞无一守兵矣。隆武于八月定计幸赣，未至，晒龙凤衣，陈谦之子率数十骑追至，遂及于难。

　　九月，清兵至泉州。芝龙退保安平镇。贝勒令泉绅郭必昌招之。芝龙以洪、黄之信未通，未敢迎师。贝勒与之书，略曰：『我所以重将军者，以将军能立唐藩也。且两粤未平，今铸闽粤总督印以相待』。芝龙得书大喜。赐姓力谏不听。

　　十一月，芝龙至福州见贝勒，置酒甚欢。夜半挟之北去，从者皆不得见。至京，封同安侯。丁亥，顺治四年；是岁桂王即位于肇庆，改元永历。

　　初，芝龙撤兵，密谕赐姓，欲与俱往见贝勒；赐姓不从。定国阴令逸去。至是，率所部入海。芝豹独奉母居安平镇。郑彩率舟师至舟山，迎监国鲁王南下。鲁王封郑彩为建威侯，寻晋建国公；其弟郑联为定远伯，寻晋侯。郑彩及阁部熊汝霖进取福宁州，诸县响应，遂入兴化府。熊阁部鼓舞起义，诸起义者皆未给札，兵至数万，多乌合；郑彩谋夺其权，虽与之结姻，忌之，乘舟遣兵攻其舟，并全家杀之。于是义兵愤怒解体。时义兵所在蜂起，汀、邵并乱；据建宁，闽邮为之阻。

　　夏，京中命王大人、陈锦、佟国器、李率泰督兵至，破建宁，屠之；所失州县尽复。

　　郑彩至海坛，复为乡兵所败，遂同鲁王至厦门。时郑联亦纠合浦南桥义兵杨重等攻入漳浦县，以龚有桢为县令。然未几县破，有桢被执不屈，被剐。

　　郑联率义兵攻海澄县，然见敌骑即走，争舟坠水死者甚多。

　　平和县曾庆等与诏安等处义兵立德化王慈烨，据将军寨，陷大昌，攻顺昌、将乐，皆为清兵所败。

　　隆武之亡，旧相苏观生、何吾驺遁回广东，与布政使顾元敬于十一月立隆武之弟聿■〈金粤〉为监国，年号绍武。

　　十二月，清总兵李成栋率兵袭广城，副将杜永和袭绍武，并周王、益王、辽王等尽杀之。苏观生从死。吾驺、元敬皆降。

　　福省既陷，两广总督丁魁楚与广西巡抚瞿式耜会议监国。式耜首言永明王（讳由榔）贤，且为神宗嫡孙，应立；乃桂王之子，初封衡阳，以寇乱徙梧州，会桂王薨，以■〈纟衮〉绖中于十月十四日监国。改元永历，以肇庆府署为行宫。以魁楚，吕大器为大学士，以式耜为吏部侍郎兼阁学，掌诠事。封总兵陈邦傅为思恩侯，寻晋庆国公（后广西破，投诚，率兵追永历，为李定国所擒，父子俱死）。

　　时赐姓谋举义，而兵将战舰百无一备，往南澳招募。闻永历即位粤西，遥奉年号，自称「招讨大元帅罪臣」。有众三百人，于厦门之鼓浪屿训练；委黄恺于安平镇措饷。识者知其可与有为，于是平国旧将咸归心焉。即以洪政、陈辉为左右先锋，杨才、张进为亲丁镇，郭泰、余宽为左右镇，林习山为楼船镇，进兵攻海澄。扎祖山头数日，援兵至，洪政中流矢，与监军杨期潢俱死之，遂退兵入粤。会定国公进攻泉州，列营于桃花山。清提督赵国祚率数百骑冲营，张进、杨才迎战。定国遣林顺夹攻，大破之。别遣水兵破溜石炮城，斩参将解应龙，军声大振。泉绅郭必昌之子显欲为内应；国祚知而斩之，灭其家，并击（？）故相黄景昉等。国祚酷虐，泉民不敢喘息。至漳州，王进遣兵来援，围解。戊子，顺治五年、海上称永历二年。

　　闰三月，赐姓攻同安。清守将廉印（郎？）与知县张效龄俱遁，遂取之。

　　七月，陈、佟、李援师至，遂攻同安城。八月，城陷；镇将邱晋、林壮猷全军尽没，知县叶翼云、教谕陈鼎死之。屠其城，杀五万余人，「同安血流沟」之谶应焉。先是，同安诸生陈姓者，绰号泥鳅，回至罗汉山中，所称「生阎罗」者授以片纸云：『泥鳅死半途，同安血流沟，嘉禾断人种，安平（海？）成平埔』。陈生果至小盈岭而死。是后，凡获满兵，辄断掌放回以应之。然后来安海城竟拆毁，而厦门竟迁空无人历一纪云。

　　是岁大饥，赐姓及建国公郑彩各发兵民船至高州籴米；为思恩侯陈邦傅所辖，赐姓船免饷，余照丈尺征粮。船有千余，多是民船。闽中斗米近千钱。

　　时，海上藩镇分驻于各岛。监国鲁王别将平夷伯周崔（原刊为鹤）之、闽安侯周瑞、定西伯张名振、总兵阮美等守舟山至沙埕，郑彩、郑联等守厦门。令定国公郑鸿逵守安平之白沙，使其将陈豹守南澳。赐姓驻厦门，以亲丁三百人遣其故锦衣卫郑芝鹏护家眷。使张进守铜山所；太子太师郑香守海澄之石尾，有众数千人，后为清兵所破，二子郑广、郑海死焉。然粮饷缺乏，取之民间；而郑彩营将章云飞等扰民尤甚。定国公遂率舟师至潮州，随地取饷。己丑，顺治六年、海上称永历三年。

　　广东提督李成栋反正，迎永历。

　　于是永历有船使令，以为恢复在即，诏各勋镇考试诸生赴广省进场。赐姓遂送考生员叶后诏、洪初辟等十余人同黄志高赍本赴行在。舟至潮阳，遭风飘坏。余人不能达，独黄志高至粤。诏以志高为兵部职方司主事，使监赐姓军，命以舟师进取南都。其后赐姓入长江，承此诏旨也。诏使并赍秦王孙可望告示一张，其文云：「秦王告谕天下」；中间叙『湖广杀敬谨王、四川杀八固王之捷，入滇擒逆黔父子』云云。又檄文一册，中有云：『恢复两京者准封公，一省者封为侯，四府以上者封为伯；今无尺土之功，而擅封五等之爵』云云。又有定西王李定国告示一张，其文云：「西宁王奉秦王令旨」；中间叙『破广西定南王孔有德焚死之捷』云云。

　　清镇守漳浦副将王起俸密赴军门纳款，谋泄，弃家由龟镇至铜山投见。赐姓授以都督同知，挂「统练将军」印，令管北标将。

　　十月，赐姓舟进云霄港，由白塔登岸，分道并进。云霄港守将张国贵迎战，为左先锋部下副将施显败死。进军攻城，中军姚国泰拒守；城破，国泰身被重伤，获之，令医治送军前收用。遂进攻诏安，扎营龙峰、磁灶等处。令中冲镇柯宸枢、援剿左镇黄廷、右冲镇洪习山等守盘陀岭，以遏漳援。漳镇王邦俊、副将王之刚等调集各县守兵，合攻盘陀岭。是日大雾，诸军各不相顾；柯宸枢同其弟中军宸梅俱战死。

　　十一月，赐姓解诏安围，督兵由分水关入潮州，抵黄岗。时潮属多土豪拥据，三吴坝有吴六（原刊为大）奇、黄岗有黄海如、南洋有许龙、澄海有杨广、海山有朱尧、潮阳有张礼、碣石有苏利等。时武毅伯施天福同黄海如说成功取潮阳，资其富饶，且近海口，有海门所、达濠浦可以泊舟，通运粮米。但须由南海鲎湾过达濠浦，方可至县，恐许龙、张礼为鲠耳。成功遂令移兵南洋。许龙迎战败走。汉阳旧将陈斌来归，授后劲镇。杨广、朱尧等降。遂移兵鲎湾，张礼拒敌；立破其两寨，礼乞降。命援剿右镇黄山督诸军驻靖海卫，攻南山寨，破之。成功遂于揭阳会定国公，带张礼往见；定国公夜沉之于水，成功悔之（成功即赐姓）。庚寅，顺治七年、海上称永历四年。

　　先是，清兵破湘潭，何腾蛟被杀；破南昌，金声桓赴水死。二月，破信丰，李成栋没于阵。永历皆追赠王爵，抆泪亲祭。及报南雄不守，遂移德庆，抵梧州。榕江兵溃，桂林陷，瞿式耜、张同敞死之。

　　三月，成功至潮阳，知县常凤出迎，令洪旭驻镇。杨才攻破平和县，屠之。陈斌破狮头寨，寨主黄亮釆降。杨才病故，林勇代为右先锋，征苏利阵亡。

　　四月，移兵揭阳。定国公言新虗寨不服，攻之；用龙熕击入其城，遂降。先是，海中放光，定国令人没水求之，得大炮夹两龙熕为耳，用船车出之，号龙。所击无不催破。后国轩用以攻泉城，火引不发，鞭之，口遂裂，城竟不破。

　　潮州守将郝尚文（久？）引马步数千来援，成功令其下迎敌。陈斌跃马入阵，获其中军陈禄。众兵继进追杀，尚文（久？）仅以身免。

　　五月，诏安九甲义将万礼来附。

　　六月，遣兵攻苏利，不克。苏利据碣石卫，后平南王发兵讨之，被杀。

　　成功议攻潮州。陈斌进曰：『潮郡东西环溪，只一浮桥通漳大路，必须断桥以绝援兵，然后移扎西南攻围』。从之。尚文（久？）出兵战败，浮桥、石桥一齐焚毁；进兵三面攻击。漳州援兵至，久攻不下。会暑，士卒多病，乃退兵潮阳。

　　黄亮釆复叛，攻行营。甘辉迎击，斩其父子，兵始散去。

　　成功杀定远侯郑联，并其军。建国公郑彩逃于南海，将佐多降。

　　十一月，成功至潮阳。提塘黄文自行在来报，称有旨诏成功入援。

　　时平南王、靖南王率满、汉兵数万来，次复广州，西宁王望海兵救援甚切。

　　闰十一月，成功令各镇兵在船听令，南下勤王。时陈斌与施琅不睦，遂逃据潮州投诚。

　　黄海如在达濠浦欲叛，令林习山致之死。

　　十二月，成功抵揭阳，与定国公议欲南下。定国回厦门。辛卯，顺治八年、海上称永历五年。

　　正月，成功至南海。以苏茂为左先锋代施琅。至白沙河，飓风大作。至天（大？）星所，杀退思训援兵，攻其城，下之。

　　闽抚张学圣同提督马得功集各处民兵及船攻厦门。郑芝鹏怯懦，载辎重下船。得功将数十骑飘至五通，遂登岸。阮引不战而逃，百姓哭声震天。成功董夫人仓皇落水，有居民负之登舟。是夜乱兵焚毁店舍，火光烛天。前大学士曾樱在城中，家人掖之出城；公不从，夜自缢。公之门人阮旻锡闻之，与僧文台及同门陈泰共议；天未明，文台以僧龛抬公尸至僧历湾下船，付其家人。乡之绅士副宪王公忠孝以己所置寿棺敛之，而前司马卢若腾、副院沈佺期、枢部诸葛倬等皆视敛。后兵部主事刘玉龙疏辅臣从容就义事；奉旨：『曾樱身死经常，允宜优恤。追赠光禄大夫上柱国太师，谥文忠，赐祭葬。荫一子中书舍人、一子锦衣卫百户，世袭。其门人知县陈泰冒险负尸，积劳殒殁，着赠鸿胪寺少卿』。

　　三月初一日，清抚院张学圣同兴泉道黄树渡海，见岛屿孤悬，波涛环绕，惊为绝地，即先引回；令知县张效龄安抚居民。初四日，马得功行牌于各乡居民，意欲据守。初八日，会定国公舟师至，截港围之。命镇将杨抒素登圆筜港与战，互有胜负，副将吴■〈孛殳〉战死。施琅率陈埙、郑文星百余人登厦门港与战，败之；得功几为所及。于是得功求过海；张抚院差人至安平，挟平国太夫人嘱定国公以船载马得功三百余骑及余兵尽回。先是，定国公差都督郑德、翼将周全斌等到天（大？）星所，报称马得功陷岛，请赐姓回师；乃于四月初一日到浯屿，得功已渡海二日矣。赐姓怒甚，不许诸亲与定国相见。定国移扎于白沙。初十日，赐姓驻厦门港，议失守功罪。先赏施琅花红银二百两、陈埙银一百两。斩郑芝鹏及阮引等以徇众；何德捆责，蓝登免罪。军士皆踊跃欢呼，锐气百倍；以家在岛上，人口遭其抢掠，得泄其愤故耳。命忠振伯洪旭管理中左（原刊为右），参军潘庚锺追乡绅助饷银。潘为之加派，搜掠一空。

　　诏安、平和二县俱复。

　　定西侯张名振、平夷侯周崔之、英毅伯阮骏等自舟山来归，俱授水师镇。

　　海澄守将郝文兴密约纳降。壬辰，顺治九年、海上称永历六年。

　　正月初二日，赐姓督师至海澄港，潮大涨，直至中权关下。郝文兴开城率将士出降，授前锋镇，挂印。以参军黄维璟知县事。

　　初十日，进兵江东，遣各镇攻长泰县。至溪西，击败漳城援兵。二十三日，援兵至，复败之。二月初二日，游兵营吴世珍奋勇登城，被炮击死。赐姓令火器营何明凿地道，用地雷以击其城。三月初三日，报总督部院陈锦督马步兵数万来援，已扎同安县。初十日，地雷发，不及城而止。是日，遂移兵九江东。陈锦安营于牛蹄山，相去五里。十三日，亲来冲营。赐姓率众将迎击之；陈锦大败，弃营盘而走，全军俱覆，失衣甲、马匹、辎重不可胜计，遂奔回，扎营于同安城外，被其家丁库成栋所刺来归。赐姓赏其功，以其弒主，阴令杀之。长泰县清守将杨青弃城而走，以参军冯澄世知县事。以甘辉为中提督、黄廷为前提督、黄山为后提督。

　　四月，进围漳州。赐姓扎南院。五月清浙镇马进宝（号金衢马）率兵来援，纵其入城；复同王邦俊从东门出战，败回，遂撄城固守而不敢出。诸军攻围数月，不下。时张名振以地方事（？），升万礼为前冲镇、副将陈朝为右冲镇。赐姓移师金门后浦，扎营操练。

　　施琅前在南澳，兵付苏茂代将，意回日必复任；赐姓不与，遂请为僧。赐姓谕令以舟募兵，许授前锋镇。偶有亲兵逃亡，赐姓拔为亲随，琅将曾德捉回立斩之，赐姓怒而不发。二十日，传令诸将在船听令；遂令右先锋黄廷执施琅及忠定伯林习山，拘在船中，令副将吴芳看守。琅家人着人假称赐姓令箭，调回审究；吴芳即同登岸。至草湾，琅即将吴芳及押人打倒脱走，逃于山穴中两日夜，往投苏茂。茂密以小舟载之渡海，依澄济伯。赐姓怒甚，欲斩林习山，未果。杀吴芳妻子，令芳跟寻。二十一日，杀施琅之父及其弟显。以戎旗中协林胜为援剿左镇。

　　二十□日，赐姓督兵入漳州地方。二十七日，大破漳镇王邦俊兵于磁灶。

　　六月，回师。旧将黄兴来归，授中权镇；黄梧来归，授副将。以监督陈六御为北镇营骑兵。

　　九月，赐姓督师入漳浦地方。王邦俊来援，复大破之；追至龙井，降其将卒数百人而还。

　　李长病退，以黄昌为戎旗镇亲随营。

　　十一月，清提督杨名高自福州率步骑来漳应援。赐姓逆之于小盈岭，大破之，追至马厝港，名高仅以身免。骑兵营杨祖为首功，挂印，升营为镇。

　　十二月，旧将陈尧策前投清，同清将协守漳浦；至是献地纳降，以为护军前镇，照旧镇守。以参军林其昌知县事。议筑镇门象鼻山，截溪流不得入海，欲以灌城；而奔流迅急，堤不得合，费工甚巨，罢之。赐姓不攻城，筑长围困之，使其粮尽自降。而城中兵，尽括乡绅富室百姓之粟。城中食尽，民相枕籍饿死，甚至杀人为食，至有妇人群聚击男子而分食其肉者；毋论鼠雀及树根、木叶、水萍、纸皮之属尽食之。稀粥一碗，价值四金。自四月至十月，城中死者十八、九。后清署守道周亮功收髑髅，凡七十三万有奇；焚埋于东门外，名之曰「同归所」。筑庵其上，勒石记之。城外死者骸骨无数，不与焉。

　　五月，福省集水师数百只来攻厦门。赐姓令陈辉督水师御之，遇于崇武所。清舟师败绩，弃船登岸而走。

　　九月，清总兵固山金励领浙直八旗满、汉兵共万余，入闽来援。至泉州，驻扎养马。二十六日，赐姓解围；退扎古县，据险以待。固山由长泰县入漳。

　　十月初二日，固山率满骑来冲营。是早西北风盛发，火箭、火炮皆被风打回，对面昏黑；满兵乘烟冲突，诸将溃散。赐姓退扎海澄。后提督黄山、礼武镇陈俸、右先锋廖敬、亲丁镇郭廷、护卫右镇洪承宠皆战殁。癸巳，顺治十年、海上称永历七年。

　　二月，赐姓驻厦门，遣前军定西侯张名振等率水军恢复浙直州县，并遣忠靖伯陈辉等齐入长江。

　　四月，金固山调集水陆官兵船只，欲攻海澄。赐姓遣水师左军林察、右军周瑞、后军周崔之、阮骏、黄大振等前往堵截。后遇飓风，飘入兴化港，被获；至郑、贾来议抚，始放回。二十八日，金固山扎营枫山头。

　　五月初一日，赐姓至海澄，锢兵守御。以前锋镇郝文兴、戎旗镇王秀奇、护卫前镇陈尧策守镇远寨，前镇卫万礼帮镇远寨。又以前提督黄廷、中提督甘辉守关王庙前木棚，连接振远楼。赐姓驻扎天妃宫，亲行督战。初四日，金固山率步骑数万扎营天妃宫前，安大小铳炮数百号，日夜连击不停。木栅崩坏，官兵多被击死。初五日，后劲镇陈魁、后冲镇叶章各率精勇数百，合力乘炮烟冲进，遇炮铳齐发，叶章被铳击死，陈魁打伤左足。赐姓令收兵固守。以周全斌管后冲镇，杨正管后劲镇。清兵攻击两昼夜，营垒随筑随坏。赐姓率诸将上敌台观望，张盖而坐。清兵见之，炮火齐发。甘辉翼赐姓下台，而位随击碎矣。镇远寨新筑籧篨，崩坏如平地，军士无可站立；赐姓令掘地藏身。令神器镇何明率洪善将火药就夜分掘埋沟边，药心相续，候令而发。初六日黄昏，满兵火炮、火铳连夜不绝，直至五鼓。放火炮兵头迭、绿旗兵二迭，满兵填濠攀栅而上；兵皆穿重铠，刀不能伤。城上俱持大斧击之；坠则后列者乘其尸而登。三迭满将锋拥齐进，锐不可当。天色渐明，满兵大半过河。遂暗发地炮，烟焰蔽天。过河者一炮尽死；其未过河者，甘辉截击之，擒斩无遗。金固山精锐尽丧，连夜逃回。十二日，赐姓回厦门，于教场设宴，犒诸将士。论功行赏：以忠孝伯印付甘辉，辉不敢受。以擅离海澄城，杀知县黄维璟及不用命军士二人。着监督池士绅以蜡丸赍帛疏，由陆路诣行在，叙方曲破总镇王邦俊、小盈岭破提督杨名高、江东桥歼总督部院陈锦、海澄败固山金励之功。行在遣兵部主事万年英赍敕晋赐姓漳国公，封延平王。赐姓拜表辞让，差监督张自新同万兵部由水路诣行在回奏，以海澄破边功请封各镇爵赏。后永历以帛诏甘辉为崇明伯、黄廷为永安伯、万礼为建安伯、郝文兴为祥符伯、王秀奇为庆都伯、参军冯澄世太仆寺卿兼都察院右佥都御史。

　　筑海澄城，所属地方每家各出民夫一名。城高二丈余。旧有五都土城连而为一，皆用灰石砌成，并筑短墙，安大小铳三千余号。周围环以港水，巨浸茫茫，外通舟楫。内积米榖、军器。据潮州之咽喉，与厦、金二门相为表里，以为长守之计。命冯澄世督其工。

　　六月，赐姓以金固山回京，遂督舟师南下，进攻鸥汀坝。鸥汀在潮州港口，其民强悍；有船百余只，加十八桨，水上如飞。遇大船以绳绊其舵，牵之入港；小船即攻杀之。海舟至潮者，往往被其劫掠，杀害甚多。赐姓至，攻其城。杨广亦以兵来会。城厚而坚，从辰至午，攻打不下。赐姓被飞弹微伤足踝，遂退兵。次日，至华平贵屿寨，入纳榖，遂抽兵下船。

　　李定国差人致书。其书曰：「西宁王致书国姓大将军麾下」；言当同心协力，约以舟师直取江南也。

　　同安侯在京，遣家人李德称有诏书封赐姓为海澄公。

　　九月，京中遣内院学士叶成格、理事官阿山同赐姓弟内侍下（音虾）渡舍、荫舍赍四府安插兵众敕至。十九日，李德、周继武先到厦门。赐姓知先剃发后受诏，只令周继武持启往请。二十四日，叶、阿二使到泉。

　　十月，赐姓发渡舍回泉复二使，约到安平镇相见面言，先受诏而后剃发。十七日，二使至，赐姓设帐供于报恩寺。二使只就布棚安供诏敕，赐姓不肯受敕。二十日，二使回泉州。二十九日，二使促渡舍、荫舍等并颜夫人回京复命。抚事不成，遂置同安侯于高墙、戍澄济伯于宁古塔。

　　遣辅明侯林察、闽安侯周瑞、戎旗镇王秀奇、左先锋苏茂统陆师，率五镇营官兵、战船百余艘南下勤王。差效用官林云璇奉勤王表诣行在，并持（原刊为特）书知会西宁王。

　　十一月，漳州千总刘国轩同魏标、朴世用以总镇张世耀新任，兵卒未协，遣人来（约）期献城归降；赐姓遣洪旭、甘辉、林胜、戴捷等往。

　　十二月初一夜，直至南门，挂云梯。国轩令人牵引而上。张世耀仓卒不知所为，乃降；知府房星晔、理刑王元衡、知县周琼等俱降。洪旭入城安辑。初四日，赐姓抵漳，以刘国轩为护卫后镇、魏标为火武营、朴世用为水武营、张世耀军前任用，委戴捷镇守。长泰县守将杨青来降，诸属县皆降。

　　赐姓遣诸将徇泉州诸属县，皆下之。惟府城为副将韩尚亮坚守。乙未，顺治十二年、海上称永历九年。

　　正月初五日，攻破仙游县，焚杀甚惨。明兵部尚书唐显悦之子，乃赐姓之姻家、世子经之外父，死焉。

　　二月，设立六官，以潘庚锺为吏官、洪旭为户官、郑擎柱为礼官、张光启为兵官、程璠为刑官、冯澄世为工官。设协理各一员、左右都事各二员。以常寿（原刊为爵）宁为察言官，掌六卿印。邓会、张一彬为正副审理。设储贤馆，以前取考试诸生洪初辟、杨经、阮旻锡、陈昌言、陈鹏羽、杨芳、叶儒羽、吕鼎、陈继明、林复明及荐举薛联桂、邓愈等充之。设育冑馆，以死事诸将及侯伯子弟林维荣、柯平等充之。

　　改中左所为思明州，以薛联桂知州事。

　　四月，以郝文兴为左提督，万礼为后提督，王秀奇改为右提督，林胜代为戎旗镇，黄昌为援剿左镇，黄梧为前冲卫。

　　筑丙州新城。

　　五月，总督南征林察、周瑞、王秀奇、苏茂等班师回，称西宁王战败退梧州，应援不及。赐姓大怒，降责有差。

　　委户官洪旭任水师右军，以吏官潘庚锺兼管户官，加都事吴慎为协理佐之。

　　赐姓以抚局不就，分兵与定西侯张名振、忠靖伯陈辉等会师入长江，捣其腹心。以水师右军洪旭为总督，以原北镇陈六御为五军戎政，总制六师，率兵北上。

　　京中遣庶子王统率八旗满兵及汉军约有三万入闽，先拨前锋满骑到省。赐姓尽抽福、兴、泉之兵回漳；各属县城悉坠之。

　　以储贤、育冑二馆诸生监纪诸镇，每月纪其功罪，汇册上报。设领兵中军二员，临阵督战，以候缺将为之。又设饷司一员，后监纪兼之。

　　六月，堕（原刊为坠）漳州城及各属县。

　　赐姓会诸镇兵于漳之东门外莲花浦合操，亲自教演。月终，乃拨各镇出征。

　　七月，以中提督甘辉为正总督、右提督王秀奇为副总督，率二十镇北上，与忠定伯林习山、县制陈六御相机而行。以前提督黄廷为正总督、后提督万礼为副总督，率二十余镇南下。

　　八月，前提督黄廷等入揭阳港，扎营桃花山。清潮州守将刘伯禄率兵来援，大破走之，擒其中军将，斩杀甚多。二十四日，刘伯禄复集吴六奇及惠州兵列营鹰嘴埔。左戎镇林胜挥兵渡濠至，斩木栅，攻破其营，擒其副将。诸镇将乘势追杀，遂进揭阳城。忠勇侯林察自南澳率师来会，运大铳、筑土山攻之；清守将、知县弃城逃去。并取普宁县，进添各乡寨米。

　　中提督甘辉等北上阻风，就温、台二府取粮。台州总镇马信欲降，忠振伯遣人招之。风顺，遂发舟山，未果。

　　九月，左提督祥符伯郝文兴病故，赐姓亲临祭奠，厚恤其家。

　　清庶子王至福州，调集本省绿旗马步一齐进发。赐姓令思明州居民搬移过（原刊为边）海，官兵眷口搬住金门、镇海等处，空岛以待。庶子王至泉州，驻扎东岳庙。

　　十月，赐姓调回左戎镇林胜守思明州。

　　甘辉、洪旭等至舟山，由岑江口登岸。州守以兵迎战，败走，遂进兵攻城。陈总制遣监督李化龙入城招降，清镇守副将巴臣功遂开城投顺。张名振等出自长江来会。清定关守将张鸿德弃家来奔，授前锋镇。

　　十一月，赐姓差监督李长至舟山调兵北上。师回，以总制陈六御督定西侯张名振、英毅伯阮骏等镇守舟山；委林胜镇守海澄，王元士知县事。林其昌失入人罪，革职。

　　十二月，甘辉引巴臣功等入见，即授骁骑镇，改名臣兴。

　　洪旭入台州港马信弃城带兵马揭眷来归，赐姓即授中权镇，挂「征□（虏）将军」印。丙申，顺治十三年、海上称永历十年。

　　正月，清平南王尚可喜拨骑兵同潮镇刘伯禄来复揭阳，离城西二十瑞安营。左（原刊为右）先锋苏茂统五镇守西门，隔港据桥；桥外即平埔。时平藩兵即以数百骑挑战，镇兵追之即走。是日援剿右镇黄胜、殿兵镇林文灿、左提督黄梧在埔上操兵，平藩兵大至。苏茂欲出兵迎战，金武营郭遂第谏，以为桥狭难于进兵，不听。进战大败，惟遂第兵先抽过桥无失；余皆自相践踏，挤桥坠港。黄胜、林文灿皆死于桥下，兵死者凡五千余人。清兵过桥，拆毁营盘，直逼城下。前提督黄廷在东门出兵接战，清兵乃退。报至，赐姓命五军总制张英再督战，期下潮。清兵截港而营，难于攻击，而各土堡坚守不纳榖。

　　二月，赐姓差兵官张光启入揭阳察战败情形。调苏茂、杜辉、黄梧等回思明州。令黄廷、林胜及各镇下广，探听行在消息。

　　三月，前军定西侯张名振于正月病故，令陈六御兼管前军事，令水师前军阮骏专守舟山。阮骏报称定关造船五百只，欲攻舟山，请拨兵防护；赐姓即遣马信、张鸿德等督师北上协防。

　　四月，清庶子王吊各湾船只，令泉州城守韩尚亮统率，出泉州港。赐姓令诸镇出围头迎击。援剿左协王明铳击沉清船一只。信武营陈泽等乘势追杀。忽飓风大作，诸镇舟收泊围头。清船被风压下，有收入围头被获者，有飘入青屿、金门登岸乞降者，有飘至外洋黄海者，得收回泉港者不有一只。由是不敢渡海。

　　五月，黄廷等至碣石卫，兵皆无粮，逃亡走散；遂回师。

　　六月，至思明州。赐姓议揭阳丧师罪：斩左先锋苏茂；杜辉捆责，黄梧记责，照旧管事图赎。以周全斌为左先锋镇；金武营郭遂第改名华栋，为后冲镇；拨黄梧守海澄县。

　　二十二日，黄梧同副将苏明据海澄降清。黄梧在揭阳，亡其铁甲兵三百余名，窘于赔补，而厦门住屋又为定国公迫取，故得揭阳而叛。苏明乃苏茂之堂弟。清封黄梧为海澄公，镇漳州；苏明授精尼奇呢哈哈番，召至京为内大臣。后黄梧请发郑氏祖坟、株求郑氏亲党、陷五大商，漳、泉之民大遭厥祸。赐姓令甘辉、林胜、洪旭等各镇兵前往攻复；清兵已入城，惟五都土城为副将林明及领兵康熊所守。遂搬米粟、兵器下船，计濯城所贮粮二十五万余石、军器铳炮及各将领私积无数。拔林明为右戎旗镇，拔康熊为左戎旗镇；领兵中军；逮兵官张光启、兵都事黄璋下狱，以其附同黄梧瞒借杨琦衣甲军器应点之罪，又惊挟之致变之故也。

　　以黄元、华栋守铜山。时镇将杨琦、锺宇、陈鹏等多不法，为各监纪所揭被责。甘辉言上以为文武不和，乃听诸监纪留用。

　　七月，遣中提督甘辉、林胜、周全斌、杨祖等十五镇官兵北上。甘辉等遂入闽安镇，至省城南台桥登岸扎营。赐姓谍知省城无兵，令取福州；而差船失其谕帖不至，甘辉遂掠南台、潭尾等处。

　　八月，清世子王抽兵赴省。赐姓以前提督黄廷镇思明州，赦张光启、黄漳戴罪管事；亲率右戎旗镇林明等至福州视师。

　　浙江定海外师来攻舟山。陈六御、阮骏二船向前冲杀，被诱深入，水急，船收不回，炮矢如雨，俱赴海自焚而死；余船奔散。清兵至舟山，迁徙居民，拆毁城郭。张鸿德亦战殁。

　　九月初三日，赐姓至闽安镇。相度地势，令冯澄世筑寨城镇守；罗星塔亦筑土城镇守。赐姓驾驻壶江、定海、凤埔等处。

　　中权镇马（原刊为黄）信自北回，陈说失舟山之事。赐姓令优恤陈六御（鲁王都督陈谦之子）、阮骏二家。

　　取连江县，守之。

　　十月，赐姓驻三都。初六日，世子王发兵攻铜山，被后冲镇华栋、护卫右镇黄元击败，退走。

　　以左提督王秀奇总督五军戎务，中权镇马信管左提督事。

　　十二月，赐姓督船取罗源、宁德等处。报入省，清庶子王遂拨满州梅章京、阿格商、巴都、柯如良等带披甲绿旗兵数千赴援。时同安侯差谢表等来劝就抚，李率泰亦差人来说退兵以就抚局，赐姓令诸镇兵皆退。甘辉断后，至护国岭，甘辉令抽兵过桥，至岭下列阵；马信已拨兵下船，顾谓甘辉曰：『吾闻公善战，今日亲视公退此一阵也』。满州先锋数百骑追至，见阵严整，不敢逼。甘辉再令抽兵度岭，亲督数十人在后。阿格商追至，挥兵欲蹙之；别将劝之止，格商曰：『此易取耳，当尽歼之』。格商至岭下，身自下马，诸将士俱下骑，皆步行上岭。箭如雨发，路狭，兵不能成行。甘辉挥刀大呼，从高趋下。兵殊死闘，满兵崩坏，格商身中数刃，犹力战，郑兵争砍之。马信令断其首，埋于田中；余者杀死甚多。甘辉即令收兵；而别镇追者，为满骑所杀退。是役也，阿格商最骁勇，而巴都、柯如良皆称善战；及败后，满兵为之夺气。于是抚事不成。丁酉，顺治十四年、海上称永历十一年。

　　正月，赐姓驻三都。

　　二月，总制金张英、后提督万礼督舟师至温州，议攻金乡卫。清守将瞿永寿献城降，遂取粮回。

　　三月，赐姓令万礼督正兵镇（原刊正兵二字颠倒）韩英、左冲洪善、右冲杨朝栋等轮守闽（原刊为万）安镇、罗星塔等处。赐姓亲率诸镇兵北上，至镇下湾阻风，遂回思明州。

　　初八日，定国公鸿逵本于金门所。

　　四月，遣水师后镇施举同李顺往浙江等处，招集松门一带渔民，以为进长江向导。施举行至定关遭风，坐船流入港内。清兵攻之，陷殁。

　　五月，察言官常寿宁（原刊为陆察常寿密）启户官郑泰干没洋船银一万，查皆失实。泰言此人必系奸细，往往离间藩下左右用事之人；又闻其受贿形状。赐姓大怒；念其嵩江世冑，一家四十余口起义被杀，怜其年老，免刑，幽置而死。

　　六月，台湾红夷人长揆一遣通事何斌馈送外国宝物来求通商，愿年输饷银五千两、箭桴十万枝、硫黄一千担；许之。

　　七月，赐姓兴师北上；委忠振伯洪旭督水路四镇兵防守思明州。初十日，传令在船开驾。督戎旗等镇进扎兴化、黄岩，分遣中提督甘辉进扎涵头，取粮三日，遂抽兵进狼崎。亲往闽安镇，令前提督黄廷镇守。廷言闽安镇不可守，赐姓令守一月。以护卫前镇陈斌守罗星塔。

　　八月初二日，赐姓入海门港，乘风直进黄岩县。清守将王戎战败，以城降。十八日，进攻台州府，令马信遣人招降。二十六日，清总镇李必出城降，知府（原刊为县）齐维藩、临海知县黎岳詹俱降。

　　九月，太平县、天台县守将俱降。初八日，遣万礼攻海门卫。初九日，赐姓亲到，阅其地势颇险，令监督李继宁入城招谕清守将张捷；出遮身牌，以锹镢凿掘城墙，列大熕齐发，崩之而入，男女无少长皆屠之，壮士数百人走免。其地遂空。

　　时永历遣漳平伯周金汤、太监刘柱从海上至思明，赍延平王敕命至，晋封潮王。赐姓欲恢复南京，然后称王，故文书告示只称令旨。后金汤复命，云南已破，死于广海。

　　前监国鲁王之科臣徐孚远附海船至交趾，欲从交趾王借道归永历。王欲其臣礼赐见，孚远不肯登岸而回。赐姓遂集南船，不许往广南贸易。戊戌，顺治十五年、海上称永历十二年（是岁永历亡）。

　　正月，赐姓驻思明州。

　　二月，调回各提镇，挑选壮勇者拨入亲军。

　　三月，赐姓筑演武亭于厦门港练兵。以石狮重五百斤为的，力能挺起者拨入左右武卫亲军。皆给以云南斩马刀、弓箭，带铁面，穿铁臂、铁裙，用锁锁定，使不得脱；时谓之「铁人」。拔陈魁、陈鹏为左右虎卫镇。

　　赐姓令左武卫林胜同左右虎卫之兵南下攻许龙。港水忽涨，舟师直入，许龙率众而逃，获其辎重，焚其巢穴，清海澄守将刘进忠等率兵献城迎降。后冲镇华栋逼前所，守将刘崇贤亦降。

　　永春义师林忠袭破永福县。清部院李率泰发兵来援。檄海澄公黄梧兵，未至，疑之；尽拨其辖下官兵分入八旗，黄梧大悔。

　　李率泰吊集漳、泉水哨，庶子王拨披甲下船，围罗星塔。吊集民夫，自鼓山开路，直达镇城。十四日，满兵水陆齐攻。前提督右镇余程（原刊为程余）守顶寨，战死，遂失闽安镇。护卫前镇陈斌、神器镇卢谦守罗星塔，被困无援。施琅在清为同安城守，在总督军前，使人招陈斌降；时麾下兵欲降，斌遂降。后说李率泰，尽杀之南台桥，凡五百余人。赐姓恐闽安镇有失，拨兵赴援，遂弃台州；率师南下，已无及矣。即以五军陈尧策督数镇守狼崎地方。二十四日，赐姓回思明州。二十八日，赐姓督师南下。

　　四月初一日，至南澳。忠勇侯陈豹言：『惠、潮破败之余，得其城无用；鸥汀坝一小寨，令数镇攻之可克』。左戎镇林胜愿领兵攻寨，从之。各提镇于潮阳取粮。赐姓回思明州。

　　提督黄廷、林胜等攻破鸥汀坝。时天旱濠干，兵至城下，用人字牌病故（？），以刘进忠管镇事。华栋即郭遂第，乃兴化诸生也，因义举，其母尚系府狱，故改名。后赐姓以千金赎之，仍恤其子。

　　五月，以前提督黄廷防守思明州，与兵官洪旭同商机务，户官郑泰给发兵饷。其余诸提督镇卫俱北上，甲士五万，伏兵凡十余万，船数千艘。

　　六月初七日，师至军阳关。清守将车任暹献地投降。十三日，瑞安县守将文（艾？）诚祥降。铁骑镇巴臣兴病故，以黑云祥管镇事。十九日，至温州，清守将坚守不出。赐姓议取足粮饷，收兵下船。

　　七月初二日，赐姓开驾抵舟山。问引港官李顺水程；顺曰：『舟山至羊山，西南风一日便到。其山皆羊，并无人往。有大王庙甚灵；海中有蒙、瞽二龙，泊船不可金鼓献纸，恐其惊动，翻覆不安』。赐姓不信。初九日午刻，到羊山候■〈舟宗〉。初十日，各提镇来见，放炮鸣锣。不移时，风起浪涌，迅雷闪电，对面昏黑不相见，但闻呼救之声。管船都（督）陈德与太监张忠等跪求赐姓上棚拜天；拜甫毕，风雨顿息，波浪稍恬。覆舟五千余号，溺死数千人。赐姓中军船打破，失六妃嫔、二公子、三公子、五公子，凡二百三十一人。十四日，赐姓因以兵船、军器损失，回至舟山，议向温、台各港取饷。

　　九月初十日，至象山县。知县遣生员送猪、羊、酒来犒师，并具禀启；遂传令不攻。将北，兵皆怕风浪，多逃去。

　　有报援剿左镇贺世明等船头桅竿俱粉红，又讹传欲叛去，并北将尽失之语。赐姓遂尽撤贺世明镇任（原刊为住），并命张五军谕水武营朴（原刊为卜）世用、火武营魏标（原刊为操）、中权镇李必、奇兵镇张魁等解职。惟北镇姚国泰补援剿右镇。贺世明愤激气死。以总理监营翁天佑署左提督，隶（原刊为肄）其兵。

　　十月初三日，赐姓至台州港。

　　后冲镇刘进忠叛入金门所；赐姓令攻打，随弃城而走。以木武营黄招管后冲镇。二十二日，赐姓至营，右卫守将不降，下令攻城。

　　十一月初七日，城破，擒杀无算。十二日，分各提督镇就汛养民。

　　十二月十五日，赐姓驾驻沙门（？）（是岁清兵攻破云南，永历亡）。

　　先是，秦王孙可望出湖南，与经略洪承畴对垒。永历驻安龙，西宁王李定国奉之以入云南，一路无阻。遂将孙可望家眷送至军还之，途中辎重，又被劫掠，可望穷愤，遂投诚，至京，上优待之，封义王。其死也，亲吊之。平西王吴三桂与洪承畴攻入云南，李定国护永历至缅甸。定国病死，吴三桂追至，缅甸人献永历；疏闻，筑台绞死。是日天地昏暗，有白龙升天之异；观者莫不涕泪伤感，而明祚至此终矣（按三藩本末记事云：『永历于辛丑顺治十八年入缅甸，十二月，缅人献永历于清；至次年壬寅二月，绞死于省城南门』）。己亥，顺治十六年、海上称永历十三年。

　　正月，赐姓驻沙关。

　　二月，赐姓至盘陀桥。

　　三月，赐姓催各提镇限本月二十五日到盘陀桥听令。

　　四月二十八日，齐到定关。二十九日，至宁波港。

　　五月初一日，抽兵下船。初四日，至舟山烈港。十七日，赐姓至羊山。十八日，至崇明。十九日，差监纪刘澄密书通江南提督马进宝。

　　六月十四日，赐姓至焦山。十六日辰时，进兵攻瓜州。清操江军门朱衣佐率游击左云龙领满、汉数千扎城外迎战。赐姓督左右武卫居中、中提督居右、后提督抄瓜州之后西。阵西对隔一小港，铳矢交击。水师进断滚江龙。赐姓挥兵大进。满兵列大铳守岸。左冲镇周全斌挥兵渡水，直渡小港；水深铁重，兵从水底行，没顶，多溺死。突上岸，守兵不意惊骇，全斌直冲其阵。右协杨富（原刊为当）阵斩十余人，诸军直逼而进，清兵退走入城。诸军乘胜竖云梯攻城；正兵镇韩英先登，左先锋杨祖继进。巳时，遂克瓜州，阵斩左云龙、生擒朱衣佐及所获满州兵尽歼之。是日，左提督马信攻夺潭家大炮，兵官张光启、罗含章等攻夺满州木城三座。木城用杉木板钉平，竖栅其上，内各藏兵五百人、火炮四十门，火药、火礶不计；从上流压下，船遇之立碎。至是，歼焉。赐姓以全斌轻渡港、损兵多，欲斩之；诸将跪请，乃令戴罪立功。朱衣佐至镇江，乞归养亲，赐姓赐路费遣之。以援剿后镇刘猷镇守瓜州、监纪柯平督理江防营，州事委张兵官。杨戎政督水师入芜湖，牵其战船，直逼金陵，以分其势。

　　十九日，赐姓督师镇江南岸七里港。二十日，登岸扎营。时清满、汉兵扎在银山上一带□，郑兵扎在银山对面山上，只隔一港。满兵惊，移大路扎营，留绿旗兵数百守银山。二十二日二更，赐姓移营到银山下。寅时传令登山站队。天明，满兵见之大惊，分为五路而来。赐姓亲督右武卫周全斌、左虎卫陈魁迎敌。周全斌直冲其锋，以长绳界阵后，有兵退至绳者斩。于是奋勇争先，满兵披靡；诸将继之，道路狭而沟港多，自相践踏，不计其数，余皆遁走；遂令攻城。清总镇高谦、知府戴可进献城投降。周全斌身带重伤，特令镇守；以工官冯澄世为常镇道、兵都事李凤为知府，以监纪林若霖为刑厅。

　　赐姓议取金陵。中提督甘辉请从陆路进兵，以为『乘破竹之势，一鼓可下；或攻取其外四州郡，以绝援兵，则孤城亦难守矣。若由水路，恐风信稽迟；若援兵入守，又费工夫』。诸将多以天时炎热，久雨，沟河难过。赐姓遂令由水道进发。

　　七月初四日，诸军下船。初七日，至观音门。初八日，令左冲镇黄安总督水师泊三叉河口。十二日，派前锋镇余新、中冲镇萧拱宸扎狮子山，堵凤仪门；左提督翁天佑为应援，中提督甘辉、后提督万礼、左先锋杨祖俱离前锋镇之第三大桥头山上屯扎；右提督马信、宣毅镇吴豪扎旱西门。赐姓督左武卫林胜、左虎卫陈魁、右虎卫陈鹏、五军张英屯扎后庙。时宁国、池州、和州、滁州等州县俱降；杭州、江西九江等处俱有密谋举议、前来给札者。遣监督高绵祖、礼都事蔡政前往苏松通提督马进宝，约其会兵前来。江南总督管效忠吊集各府兵将齐备，谋欲冲营。 

　　十七日，甘辉请总令攻城，恐援兵日至，师老无功；赐姓令二十一日安炮进攻。二十三日夜，城中觇知余新懈怠无备，请副将梁化凤率兵夜出，从街坊居民舍中毁墙通道而袭其营。余新被擒，萧拱宸泅水而逃，全军覆没。后提督万礼扎在桥外，救应不及；满兵遂蜂拥出城扎营。是晚，甘辉、林胜谏赐姓抽兵且回至观音山。赐姓欲再决一战，令杨祖、姚国泰、杨正、蓝衍等扎在山上，甘辉、张英等伏在山内，林胜、陈魁等列在山下；赐姓督陈鹏、万禄等在观音门应援，万礼、万义等堵御大桥头大路，马信、吴豪、韩英等由水路蹑其后；黄安专督水师防江。是日，清兵大队抄出山后，直冲左先锋杨祖之营。赐姓传令，无令不许轻战，而山上、山下又隔远不相联属。清兵炮火交击，杨祖众寡不敌败走，蓝衍战死。赐姓遣陈鹏、万禄往援，山高不得上。满兵山上蹙下，甘辉、张英等被围，力战不得出；张英阵亡，甘辉被捉。林胜、陈魁在山下战败，全军俱殁。万礼等在大侨头，清兵首尾合攻，被捉；万义泅水而逃。赐姓见大势已溃，先抽兵下船。清水师蚁集来追，黄安御之，击沉数只，防护诸眷姬；后载诸残兵出港。查失将领中提督甘辉、后提督万礼、五军张英、亲军林胜、陈魁、镇将蓝衍、魏标、朴（原刊为卜）世用、副将洪琅、户官潘庚锺、仪卫吴赐等十二名。后甘辉等解至金陵，总督固山会审，万礼、余新皆跪，甘辉以足蹴之曰：『痴汉尚欲求生乎』！大骂不屈，遂被杀。

　　海兵之入长江也，上议欲出京军，召前海澄降将苏明问之；对曰：『海兵不能持久，指日当有捷音』。后三日，江宁捷音至矣。

　　二十四日，赐姓至镇江，分派各镇将收拾官兵，补缺管事。二十八日，诸将领俱下船，驾入长江。

　　八月初一日，师回至狼山上沙。初四日，泊船吴淞江，遣蔡政往见马进宝，入京拟抚。初八日，至崇明城，以作老营。十一日，开炮攻打，城崩数丈，清守将梁化凤死拒不退。正兵镇韩英登梯，被铳打下，监督王起俸亦被铳伤，俱死。赐姓欲集诸将再攻，周全斌以为城小而坚，难以骤拔；得之亦无用。适马进宝差中军官同蔡政来劝回师之说，以待奏请，看抚局成否；赐姓从之，仍遣蔡政往京。十八日，赐姓回师至浙江；以杨富（原刊为当）管正兵镇，分派各提镇，就温、台、舟山各港口地方屯扎操练。仍拨数镇屯扎蓁峡、三都、兴化、日照、海南地方。

　　九月初三日，令开船；初七日，至思明州。

　　十月，援剿后镇刘猷在温州深入内地取饷，被诱战殁。

　　十二月，蔡政自京回，云抚事不成、系同安侯于狱，并逮马进宝到京问罪、遣满州将军达素带披甲万余前来剿海，并令三省合剿。  
　 
卷二

　　阮旻锡撰庚子，顺治十七年、海上称永历十四年。

　　正月二十一日，报满州统兵将军达素头站兵至福州。

　　二月，赐姓调回北汛诸提镇，候拨防守。

　　三月，报达将军已到泉州，催促船只配兵。赐姓吊回南下官兵，分派屯扎。

　　四月初二日，改右提督马信为提督亲军骁骑镇。又传令各提镇将领官兵眷口搬住金门所，委英兵镇陈瑞保护，同户官郑泰一同照管。初四日，遣中冲镇萧拱宸等治崇武，堵御泉港；委辅明侯林察为水师总督，共商机宜。派援剿右镇林顺、礼武镇林福防守海门，派右武卫周全斌、骁骑镇马信防治烈（原刊为裂）屿尾。派游兵镇胡靖、殿兵镇陈璋为陆师，守高峙等处；援剿后镇张志为水师，抛泊高崎应援；拨林福防守倒流寨。二十六日，泉州清船二百余号驾到洋芝澳；陆路兵山上扎营放炮，船依山边而行，遂进至围头。赐姓令林察、萧拱宸等泊刘五店，遏止围头清船不得入同安港会合；行户官郑泰，将前派守围头官兵船只一尽防守金门，抛泊城保角，以防广海许龙等船；拨右虎卫陈鹏守五通（原刊为道）、高崎等东一带，拨援剿前镇戴捷守高崎寨，殿兵镇陈璋、前冲镇刘俊、智武镇颜望忠守澥保寨并赤山坪，游兵镇胡靖防守东渡寨。委戎政王秀奇总督高崎等处、协理戎政杨朝栋总督东渡等处临期商酌调遣各镇管理外，又令神武营康彦邦扎崎尾，兼管神武一带地方；更拨宣毅后镇吴豪、后冲镇黄昭、援剿后镇张志并陈广、吴裕水师应援高崎、五通（原刊为道）等处，堵御邀击。

　　五月初一日，赐姓驻演武台。拨忠靖伯陈辉、闽（原刊为同）安侯周瑞、援剿右镇下杨元标铳船、前提督下方左荣等船泊海澄港，以截漳州大队水师。初三日，赐姓亲督前提督黄廷、右武卫（原刊为镇）周全斌、援剿左镇黄昌、右镇林顺、正戎旗镇杨富等在海门准备迎敌。初八日，漳州港内先遣大船一百号，配以汉兵，部院李率泰同海澄公黄梧督之，出海澄港、同安港收拾小船。满将达素同同安总镇施琅，配以满兵，横渡高崎。俱下船，约初十日进兵。

　　初十日，赐姓令五军陈尧策传谕陈辉等安泊中流，不许起舵，欲待漳州船出而乘其后。倏忽间，满船乘风顺流蔽江而下，以数船攻一船；用铁链钉住，炮矢齐发，梯而登。陈尧策、周瑞一船及左方荣一船皆被烧杀。陈辉一船，满兵蜂拥而上；辉走入官舱，发火药从下冲上，船火飞烈，满兵在船上者俱死。其船未沉，为官兵夺回，陈辉得活。时赐姓坐熕船，继令何义督之；而下八桨船，往来督战。时满兵乘潮直进，海船渐渐退走，直压至厦门港口。将午，南风大发，海潮渐涨；黄廷、周全斌等奋力迎击，同正、副龙熕两船破■〈舟宗〉而入。龙熕受大弹子一丸（重十余斤）、小弹子一斗；副龙熕照样新铸者，各以一船专载之。龙熕所及，船中之人顷刻不见形骸；遂夺满先锋昂邦章京红眼二船、出桥侍卫一二等下十余员并乌沙一船。黄廷擒梅勒耿胜一船。户官郑泰自金门率鸟船五十号乘势冲入，宣毅镇黄元从鼓浪屿后冲出交攻；炮声如雷，隐隐不绝，烟火迷江，咫尺不辨。共擒满船十三号。满先锋三船被追至圭屿，弃船登岸；马信招之，皆降，夜溺杀之。惟留红带梅勒士心秀随身披甲二人。

　　是日辰时，达将军总督满、汉兵船至牟尼屿赤山坪登岸。殿兵镇陈璋挥兵于水中逆战，兵少，渐不及支。守高崎右虎卫陈鹏密通同安施总镇，谋为内应。其左营陈蟒，璋之侄也；见势急，欲出兵救援。陈鹏止不许，总督王秀奇速令陈蟒赴之。满兵见金龙甲兵至，以为迎己也；及下水砍杀，始慌乱。而前协万宏、领兵林雄、领协镇刘雄继至合击，前冲镇刘俊亦从东冲出，协力拒杀；俄而，吴豪赶至。满船向前迎敌，诸水师分路冲下，击沉数只。满兵先登岸者被杀及溺水者不计，生擒巨马喇及披甲三百余人，皆断掌放回。将军达素率残兵回省。数日后尸浮海岸，长发者十二三、短发者十七八。赐姓磔陈鹏，并杀其家属；以陈蟒为虎卫右镇，以何义为虎卫左镇。

　　六月，赐姓驻金门后浦，令思明州将领官兵眷口移驻金门；百姓搬移过海，听其自便。拨诸提镇分扎汛地取粮。

　　七月，命兵官张光启往倭国借兵，以船载黄蘗寺僧隐元及其徒五十众；时倭人敦请隐元，故载与俱往。赐姓书与倭国王而不及上将军主国政者，故兵不发。

　　九月，诏兵民家眷俱回思明州。

　　十月，清吊将军达素回京问罪，素在省吞金而死。满兵回京，水师船只俱入港阁岸。

　　监国鲁王殂于金门所。辛丑，顺治十八年（是岁，顺治驾崩，康熙登极）、海上称永历十五年。

　　正月，赐姓议取台湾。其地在东南海中，延亘数千里，土番杂处。天启年间，欧罗巴红夷占居之，于港口筑城，与中国、日本、广南贸易。海边贫民流寓者，种蔗煮糖为业，殆数千户。时红夷亦恐海上动兵，故于庚子春复遣通事舍人何斌及其酋长再来议贡。何斌密进地图，劝赐姓取之。赐姓陈兵自镇南关至院东，依山布阵，凡十余里，甲兵数万；周全斌统辖戎旗兵七千，皆衣金龙甲，军威甚盛；夷人震慑。至是，进兵。诸将虽不违阻，俱有难色；宣毅后镇吴豪曾到其地，力言港浅大船难进，且水土多瘴疠。赐姓含之；惟戎政杨朝栋倡言可取，赐姓纳之。

　　二月，赐姓驻金门，整理船只。以兵官洪旭、前提督黄廷居守思明州，户官郑泰居守金门所。

　　二月初一日，祭江。赐姓督文武官亲军武卫周全斌、何义、陈蟒、提督马信、镇将杨富、萧拱宸、黄昭、陈泽、吴豪、林瑞、张志等作首程先行，令守澎湖。游击洪暄引港，各船俱驾到料罗湾听令开驾。二十二日午时，自料罗湾放洋。二十四日，各船齐到澎湖，分各屿驻扎，赐姓扎营内屿。二十七日，开船到甘吉屿，阻风而回。三十日晚，风雨未息，赐姓以行粮已尽，传令一更后开驾；三更后，晴霁风顺。

　　四月初一日天明，赐姓至台湾外沙线，各船络绎俱至鹿耳门线外。此港甚浅，沙坛重迭，大船从无出入，故夷人不甚防备。是日水涨丈余，赐姓下小船，由鹿耳门登岸。午后大■〈舟宗〉船齐进，泊水寨港，登岸扎营。令陈泽督虎卫将坐铳船扎鹿耳门，牵制红夷甲板船，并防北线尾。守赤嵌城夷长猫鸡实叮发炮击盘营并舵马厩粟仓；赐姓恐焚及赤嵌卫，令杨朝栋督张志官兵防御看守。初三日，陈泽扎营北线尾。守台湾城夷长揆一见官兵来齐，遣头目拔鬼仔率鸟铳兵数百前来冲击。陈泽迎战，一鼓歼之，拔鬼仔战死，余夷退走。初四日，亦嵌城夷长猫鸡实叮以城孤救之，赐姓遣杨朝栋招谕之，遂率夷人三百余民出降。赐姓令赤嵌夷招夷长揆一等来降，不从。时夷人尚有甲板船在港，令陈泽、陈广等攻之，沉其一只，焚其一只，走回一只。赐姓督师移扎昆身，筑土台驾炮攻台湾城。揆一等于附城、铳城齐放大铳，顷刻土台崩坏，官兵退回。夷人出城夺炮，马信、刘国轩率弓箭手射之，乃退。赐姓遂令赤嵌降夷架铳击城，崩之。派马信等扎台湾卫，固守不攻，俟其自降。

　　派各镇分扎汛地屯垦。

　　五月初二日，二程黄安、刘俊、颜望忠、陈瑞、胡靖、陈璋等俱到台湾。

　　赐姓集文武各营，审宣毅后镇吴豪抢掠百姓、监匿米粟，斩之；右虎卫陈蟒同罪，捆责革职。以黄安管左虎卫。

　　改赤嵌地方为东都（原刊为郡），设一府、二县。以府为承天府，以杨朝栋为府尹。一为天兴县，委（庄）文烈知县事；一为万年县，委祝敬知县事。

　　六月十六日，铜山守将蔡禄、郭义抢掠居民，胁忠匡伯张进投诚于清；进诈许，置酒请会，欲发火药与之俱焚；蔡、郭知之不赴，张进遂放火自焚。初，后提督万礼密约海澄公黄梧，欲据思明州以叛，后随征南京，被获而死，已祀忠臣祠矣。及事泄，赐姓出其木主。蔡、郭是其党也，故惧而叛。清兵入铜山城，兵官洪旭会向忠勇侯陈豹统水师击之，蔡、郭同清兵退走。报至，赐姓拔总监营翁天佑镇守，而厚恤张进之家。

　　七月，红夷会甲板船至。吊右武卫前协黄德挈守台湾卫，名其卫为安平镇。

　　张志、黄招等激变大肚社土番，杨祖与战，中梁鎗死。土番围张志营，黄安、陈瑞等攻破之。

　　八月，红夷率甲板船来犯。赐姓令陈泽同戎旗左右协水师击败之，获甲板船二只、小艇三只。自是甲板船退入台湾，不敢复出。

　　京中命户部尚书苏纳海至闽，迁海边居民之内地；离海三十里村庄田宅，悉皆焚弃。先是，达素兵至，赐姓令思明州搬空，其先人来降者（？），家眷乘隙皆渡海逃去。原任左提督庆都伯王秀奇逃回江南，埋名不出。原任漳州府知府房星晔者，为索国舅门馆，遂逃入京，使其弟候补通判房星曜上言，以为海兵皆从海边取饷，使空其土而徙其人，寸（原文为十）板不许下海，则彼无食而兵自散矣；悉从其策。升房星曜为道员，病死无嗣。至是，上自辽东、下至广东皆迁徙，筑垣墙、立界石，拨兵戍守；出界者死。百姓失业流离，死亡者以亿万计。

　　苏纳海归，荐同安总镇施琅为水师提督，移镇海澄。

　　十月，同安侯郑芝龙为其家人尹文器出首通海。时，康熙新即位，四辅苏克萨与龙有隙，以初三日殛芝龙于柴市，又杀其子孙家眷凡十一人。报至，赐姓叱为妄传，中夜悲泣，居常郁悒。

　　十二月，守台湾城夷长揆一等乞以城归赐姓，而搬其辎重货物下船，率余夷五百余人驾甲板船远去。

　　赐姓遂有台湾，改名东宁。时以各社土田，分给与水陆诸提镇，而令各搬其家眷至东宁居住；令兵丁俱各屯垦。初至，水土不服，疫疠大作，病者十之七八，死者甚多。加以用法严峻，果于诛杀：府尹杨朝栋以小斗散粮，杀其一家；又杀万年县知县祝敬，家属发配。于是人心惶惧，诸将解体。壬寅，康熙元年、海上称永历十六年。

　　正月，赐姓严谕搬眷。郑泰、洪旭、黄廷等皆不欲行，于是不发一船至台湾。而差船来吊监纪洪初辟等十人，分管番社；皆留住不往，岛上信息隔绝。

　　三月，令周全斌调铜山、思明州兵攻南粤，欲擒陈豹。豹短小精悍，号「三尺陈」，守粤近二十年，许龙、苏利皆畏之。豹骄傲专恣，数违藩令。兵至，仓卒率众搬眷下船，不敢十分迎敌。扬帆入广东投诚，封为慕化伯。未几，病疫而死。

　　四月，赐姓遣兵官杨都事到思明州，奉令箭欲杀董夫人及其长子经，以与乳母生子之故。洪旭等不肯奉令箭，杀杨都事。而讹传周全斌奉密谕欲杀诸将十余人，于是人人自危。洪旭等使周全斌船回厦门港，即执而拘之；黄昌劝郑泰杀之，全斌求救于董夫人。洪旭亦依回，乃得免。

　　五月初八日，国姓招讨大将军殂于东宁，年三十有九。提督马信及诸镇将黄昭等议以其弟郑世袭护理大将军印。未几，马信、黄安皆病故。世袭以黄昭、肃拱宸为腹心，拔刘国轩管镇事，谋自立。报至思明州、郑泰、洪旭、黄廷、工官冯澄世、参军蔡鸣雷等立长子经为嗣，称世子，发丧即位。

　　时靖南耿继茂移镇福建，与总督李率泰遣旗中军王明、赏功李有功至思明州。郑泰等议照朝鲜国例复耿、李，使疏请，而泰遣中军官杨来嘉同入京待命。后不报，释来嘉回。

　　八月，京中遣户部郎中贲（原文为贡）岱、兵部郎中金世德入闽安城招抚。凡海上文武官员投诚者，依例照品级升降补用。

　　十月，洪旭、郑泰以兵千余人配船，送世藩（名经）入台湾。世藩以周全斌为五军、冯锡范（澄世之子）为侍卫、陈永华为咨议参军。至澎湖，其将李思忠船飘至台湾，知诸将有谋，逃回；世藩随即防备，因乘风入鹿耳门登岸，全斌令连夜伐木为栅九（？）营。次早，黄昭会诸将出兵，值大雾，昼暝，跬步不可视，诸将多迷误失期。惟黄昭兵先至，攻其前；刘国轩兵继至，攻其后，破营而入。世藩兵却挤（？）而前，黄昭攀木梯而登，为流矢所中，坠下。全斌令斩其首，大呼示众，军士皆迎降。大雾忽晴，日已晌午；锺宇等至，皆反戈而迎。世藩入安平镇，请世袭至，待之如初。袭委罪于其仆蔡云，云自缢；收杀萧拱宸、李应清、曾从龙等，余皆不问。诸将营兵，拨守汛地如故。

　　十一月，世藩率周全斌等同其叔世袭回思明州。后世袭入京归命，授精奇呢哈番；颜夫人、郑芝豹自戍所发回，准在京同住。癸卯，康熙二年、海上称永历十七年。

　　正月，世藩驻思明州，时洪旭守思明、郑泰守金门、黄廷守铜山。世藩得郑泰与黄昭往来书，欲袭取之；泰不自安，称病不见。

　　三月，命周全斌督船入海澄港取粮，欲袭金门；见其有备，乃止。

　　四月，参军陈永华谋以世藩将回东宁，诈征郑泰为居守户官，统辖诸镇，资其饷给兵。铸「居守户官」印，遣吴慎赍至金门。泰使弟鸣骏入谢，世藩慰谕之；见陈永华，情款甚笃。鸣骏回，力劝兄行；泰遂于六月初六日带兵船并饷银十万至思明。是晚入城赴席，世藩以通书黄昭事面质之；遂交与洪旭监留。周全斌率兵并其船，独蔡璋一船走脱。天未明，至金门，鸣骏仓卒与泰之子缵绪率将士八千余人向总督李率泰投诚，全斌追之不及。鸣骏等至京，俱受封。泰闻之，自缢。

　　七月，以黄而辉（廷之子）为思明知州。

　　八月，自郑鸣骏降后，人心解散，镇营多叛；武职杨富等、文官陈彭等皆先后投降。

　　九月，红夷纠集甲板船十六只、夷人数千，会靖南王、李总督约同攻两岛；候事定之日，求浯屿筑城贸易，如广东香山□（澳）例。后准纳贡互市。

　　十月，李总督定议，调陆路提督马得功督郑鸣骏等出泉州港，水师提督施琅同海澄公黄梧出海澄港，靖南王耿继茂同荷兰国红夷扎营于同安之刘五店，刻期渡海。守高崎正兵镇陈升先约降。

　　十一月，世藩率周全斌等会兵船于金门。红夷船高而大，一船有大小熕铳千余号，横绝中流。是日炮声如雷，自辰至酉，相继不绝。世藩见势不敌，乘潮退出浯（原刊为梧）屿。周全斌等十三号船在后，迫于潮长不得出，遂绕夷船之后，冲大■〈舟宗〉而入；夷船发熕齐击，无一中者。马得功坐鸣骏中军船，全斌以为鸣骏也，直前攻之。值黄廷中军将吴朝宰、世藩之亲军萧乘龙前后夹攻，挥兵过船，得功亲随铁甲精兵三百人，皆被杀下水，得功顿足投水死。再攻杨富船，焚之，富亦投水，遇救得免。所遇之船，多被攻没，遂扬帆直出。日暮收兵；而海上不知马得功之死，竟弃两岛，退守铜山。清兵入岛，岛中民尚数十万，多遭白刃；投诚兵复肆杀掠，其地遂空。甲辰，康熙三年、海上称永历十八年。

　　正月，世藩驻铜山，诸军乏粮。周全斌率众投诚，入京封伯。洪旭以杜辉守南澳，辉亦掠其辎重投诚。

　　三月，世藩率众回东宁。工官冯澄世一船为家丁所迫，赴海死。洪旭以二十舟候黄廷同行，而廷部下将士多不愿行，遂率众投诚。

　　八月，清议取台湾，遣施琅挂「靖海将军」印，即以周全斌副之。整舟师，候风开洋。

　　乙巳，康熙四年、海上称永历十九年。

　　四月，清官军船出洋，飓风大作，各船飘散，不能相顾，皆引还。未几，召施琅入京，其降将多叙用。丁未，康熙六年、海上称永历二十一年。

　　部议分拨海上投诚官兵移驻外省，召周全斌入京归旗。其标下官兵及别镇兵各给行粮，分驻各省屯垦荒田；给以牛种，免其六年租税。其将领或督垦、或拨各衙门效用；文官赴部候补。己酉，康熙八年、海上称永历二十三年。

　　世藩在东宁，以陈永华理政、冯锡范管侍卫、刘国轩等管兵。忠振伯洪旭病故，其子磊及永华之侄绳武等俱任用。

　　改天兴、万年二县为州，置凤山、诸罗二县。课耕种，安抚土番，贸易外国，通鱼盐。向之惮行者，今皆为乐土焉。

　　清遣官渡海招抚。世藩请照朝鲜国例，不剃头、不登岸；议竟不成。癸丑，康熙十二年、海上称永历二十七年。

　　十一月，吴三桂反，陷云南、贵州、四川、河南、岳州诸郡县，伪称大周元年。初，平南王疏请归老辽东，留子之信袭职镇守；许之，并令举家归旗。时平西、靖南相继疏请，俱报可。至是，平西反；乃命二王仍留镇。时耿继茂死，精忠嗣王。三王交通逆命，反谋决矣。甲寅，康熙十三年、海上称永历二十八年。

　　三月十五日，耿王传谕各官入府议事。总督范承谟、巡抚刘秉政至，伏甲士执之；知府王之仪、同知喻三畏走出，被杀。拘承谟于狱；以秉政为统制使、乡官萧震为布政使，自伪称总统兵马上将军。移檄各府县，俱望风而降。

　　十九日，檄至泉州，提督王进功纵兵焚劫，传檄所属皆降。兴化镇马惟兴、守备郭惟藩乘机劫掠。独同安城守张学尧、晋江水师李尚文所部无犯。

　　初，耿王将拒命，遣王镛往见世藩，请以舟师由海道出江南，而己统兵出浙江。镛回言海上船不满百、兵不满万，耿始轻之。

　　驻防漳海道陈启太（泰？）合家殉节。漳浦镇刘（原刊为陈）炎、海澄镇赵得胜俱降耿。福宁镇吴万福贪克失将士心，谋拒耿，众不从；耿遣曾养性督兵至，诱杀万福。乘胜长驱，温、处二府俱下。

　　四月，潮州总兵刘进忠降耿；耿召王进功至，留之，而征其兵。调张学尧镇泉州、化尚兰守同安。

　　世藩遣柯平至闽，耿谩词以应，由是遂隙。世藩侍卫冯锡范同刘国轩率舟师至厦门。

　　耿王征各路兵出关，黄芳度遣黄翌引千人应命；赵得胜阴约降于世藩，不受耿令。世藩兵至同安，尚兰迎降；质张学尧家眷，学尧亦降。

　　五月，世藩至思明州，以赵得胜为左提督、张学尧为左先锋、化尚兰为仁武镇。

　　耿王闻同安之失，遣王进引千人入守泉州，而提标五营兵将不肯应调。王进至，与城守赖玉相结纳，用提标守备戴国用为爪牙；勒王进功家口入省，耿王遣兵接应。兵将至，而进功之子锡璠与其属杨青等议诱赖玉、戴国用、李尚文等执之，率兵攻王进。进走登涂门楼，意气自若。提标兵无统帅，相持竟日。进恐海船至，更深整队出城而去。

　　六月初三日。锡璠等杀赖玉，分其尸，绞杀戴国用，释李尚文，迎世藩入城。以锡璠为指挥使，暂理提督军务。黄芳度杀漳州城守刘豹豹，耿所署也。芳度遂降世藩，而差人间道赍密疏入京。

　　七月，平南王遣兵围刘进忠于潮州；耿王不能援，进忠求救于海上。世藩遣金汉臣率舟师援之，以进忠为右提督。

　　九月，耿王复遣王进率兵三万攻泉州。至惠安，肆行焚掠。世藩命刘国轩督诸镇及五营兵拒之。对垒逾旬，进退屯枫亭，列营二十余里。

　　十月，国轩兵至涂岭，严阵会战。王进见前阵皆新募之兵，直前击之，兵皆惧怯死闘。国轩令许耀分兵攻其后，焚其营盘，进兵大败。

　　十一月，吴三桂遣周文骥来和解。

　　刘炎在漳浦，不肯从世藩，密请救于耿。耿遣兵往援，世藩檄黄芳度击走之。耿复遣亲军都尉徐鸿弼走间道入漳浦；世藩以冯锡范、赵得胜督诸军攻之。炎、鸿弼会云霄镇刘成龙，合兵战于罗山；右虎卫何佑击之，炎等大败，走回城。冯锡范（原刊为璠）以红夷冲天炮攻城，炎等大惧，同鸿弼、成龙出降。

　　十二月，赵得胜督军援潮州，大破平南兵于黄冈；潮围始解。

　　世藩分设六官，以陈永华为总制留守，兼管勇卫；冯锡范为侍卫；二卫皆亲军。薛进思（原文为忠）为左武卫、刘国轩为右武卫，何佑为右虎卫，以施福为五军；其左右先锋及诸镇营皆听五提督调遣。凡文武事宜，皆赞画参军陈绳武、侍卫冯锡范主之。

　　初，世藩之来思明也，兵饷取给于东宁。洪磊承其父旭遗命，助饷银十万两。至是，兵多饷少，乃以六官督比绅士富民以充之。以郑省英为宣慰使，总理各府县钱粮。百姓年十六以上、六十以下，每人月纳银五分，名曰「毛丁」；船计丈尺纳税，名曰「梁头」；及设各府盐引，分管盐场，以给兵食。乙卯，康熙十四年、海上称永历二十九年。

　　正月，耿王遣使贺正议和，送船五只。世藩遣使报聘，约以枫亭为界。自是，二家交好。

　　二月，永春寨民吕华不服征派；薛进思（原刊为忠）围之，三月不下。知县郑时英谕之出降，钉杀之，家族发淡水充军。

　　续顺公（原刊为伯）沈瑞驻饶平，刘进忠攻之不下。广兵来援，何佑遇之于百子桥，击走之，瑞出降。

　　传流洪经略之侄士昌、天伦、天恩及眷口于东宁之狼峤。流前进士杨明琅及眷口于狼峤；以其过怀宗梓宫不下马、其父修南安县志以海上为海寇故也。后皆死于戍所。

　　五月，刘进忠请大师南下，从之。初六日，世藩入海澄。遣郑斌入漳，慰谕黄芳度：「或束（原刊为东）兵（身？）入见、或率兵随征」；芳度不受命，密调回黄翌之兵。耿王召之，亦以疾辞。

　　刘国轩率诸镇兵至潮，与进忠规取属邑之未下者。安达公尚之信悉力守御，相持日久，粮乏兵病。之信调十余万众尽锐来攻，国轩自新墟一日一夜退至鲎母山；以解粮露载车上，宣慰使洪磊悬金以待有功，军心稍定。进忠与国轩议曰：『之信大军必从小路而来，出我不意，须得劲将扼之。惟何佑可任；然不可明言其故，恐其心怯。子可严阵以待，而予将兵马背城以为应』。国轩从之。是夜大路上敌营中火光点点，进忠放大炮击之，见火光不动，进忠曰：『是空营也，吾兵可安寝以待』。次日，之信率兵从小路而来。何佑见大队突至，欲退不可，冒死奋勇以闘，无不以一当百。之信大败退走，国轩等日夜追之，杀死者不计其数。是役也，以饥卒数千破数万之众。由是，何佑之名振于粤东。佑，绰号何锥子。

　　六月，世藩自海澄移檄万松关；黄芳度令其下俱剃发据守，令其兄芳泰入粤请援。世藩进攻不利，其将万宏登梯中炮死，乃筑长垣围之。调何佑攻平和县，守将赖升降。诸属县皆下之。

　　十月，海澄公标将吴淑以漳州降。初，淑投诚，属公标下，黄梧待之厚；将死，嘱之曰：『吾子年少，君可保全之』。及被围日久，谓其弟潜曰：『吾本海上旧将，公虽待吾厚，吾负罪于先藩实深。今世藩待吾眷属，恩尤有加，吾不可以负之』；遂以初六日开城。兵入，芳度投井死，擒其将黄翌、朱贵等杀之；没其家，剖黄梧棺，戮尸斩首，及芳度首揭竿以徇众。世藩以吴淑为右提督。

　　十一月，令人往日本取回郑泰所寄之银。凡七十一万，止得二十六万而还。丙辰，康熙十五年、海上称永历三十年。

　　正月，世藩以右虎卫许耀、前冲镇洪羽等率舟师会在潮诸军攻取广东州郡。

　　二月，平南王尚可喜昏病日甚，会伪周师克肇庆、韶州等处，广州人人自危。驻潮诸军闻报，烧营遁回。刘国轩、何佑、刘进忠等分南北两路而进。碣石苗之秀军程乡，其妻在汛，遣人迎降；之秀纳降款，世藩令其回镇碣石。围惠州、攻博罗不下，旋下长乐、龙门诸县。之信穷蹙，因乞降于伪周；周封为辅德公，令其让惠州于海上。之信檄提督等撤守兵回广，遣使馈弓马、币帛通好。乃以国轩镇惠州。东莞守将张国勋亦降，以为后劲镇。自是，与周分界而守。

　　五月，耿王调汀州镇守刘应麟兵出关，麟不从，密来通款。乃遣吴淑提兵驰书与耿王，言欲假道于汀州。耿王遣兵防城，麟惧其图己，率所部出掠瑞金、石城等处。吴淑兵至，麟与谋攻城，下之；以应麟为□（前）提督。

　　耿王檄曾养性等自温州航海入闽，朱天贵以舟师来降，其余逃入福州。奇兵镇黄应选（邀？）击之，获巨船数千号。

　　七月，调刘进忠出师，进忠称疾不行。进忠自潮州定后来见，世藩待之礼意疏略；见左右用事者皆碌碌，知不与有为。及攻（原刊为改）汀州，悔失计；至兴宁，与诸将不协，流言日起，遂称病回潮，阴为自守之计。

　　九月，耿王师出浙江者为总督李之芳所扼，多被摧败，京中遣和硕康亲王提兵乘机入闽；兵出江右者为总督蔡毓荣及满州兵移驻防兵拒之，失广信，弃建昌。大势已去；又闻汀州不守，益忧内顾。诸将遂密谋，诈作耿王投诚献关。耿王闻变，收王进、范承谟、萧震绞杀之；欲乘船奔海，为都尉徐文耀所胁，不得出。遣王进功回泉取救兵，密嘱曰：『吾忍死以待也』。延津已失，不得已于十九日剃头迎康亲王入城。耿王至京，国轩等日夜追之，杀死者不计其数。是役也，以饥卒数千破数万之众。由是，何佑之名振于粤东。佑，绰号何锥子。

　　六月，世藩自海澄移檄万松关；黄芳度令其下俱剃发据守，令其兄芳泰入粤请援。世藩进攻不利，其将万宏登梯中炮死，乃筑长垣围之。调何佑攻平和县，守将赖升降。诸属县皆下之。

　　十月，海澄公标将吴淑以漳州降。初，淑投诚，属公标下，黄梧待之厚；将死，嘱之曰：『吾子年少，君可保全之』。及被围日久，谓其弟潜曰：『吾本海上旧将，公虽待吾厚，吾负罪于先藩实深。今世藩待吾眷属，恩尤有加，吾不可以负之』；遂以初六日开城。兵入，芳度投井死，擒其将黄翌、朱贵等杀之；没其家，剖黄梧棺，戮尸斩首，及芳度首揭竿以徇众。世藩以吴淑为右提督。

　　十一月，令人往日本取回郑泰所寄之银。凡七十一万，止得二十六万而还。丙辰，康熙十五年、海上称永历三十年。

　　正月，世藩以右虎卫许耀、前冲镇洪羽等率舟师会在潮诸军攻取广东州郡。

　　二月，平南王尚可喜昏病日甚，会伪周师克肇庆、韶州等处，广州人人自危。驻潮诸军闻报，烧营遁回。刘国轩、何佑、刘进忠等分南北两路而进。碣石苗之秀军程乡，其妻在汛，遣人迎降；之秀纳降款，世藩令其回镇碣石。围惠州、攻博罗不下，旋下长乐、龙门诸县。之信穷蹙，因乞降于伪周；周封为辅德公，令其让惠州于海上。之信檄提督等撤守兵回广，遣使馈弓马、币帛通好。乃以国轩镇惠州。东莞守将张国勋亦降，以为后劲镇。自是，与周分界而守。

　　五月，耿王调汀州镇守刘应麟兵出关，麟不从，密来通款。乃遣吴淑提兵驰书与耿王，言欲假道于汀州。耿王遣兵防城，麟惧其图己，率所部出掠瑞金、石城等处。吴淑兵至，麟与谋攻城，下之；以应麟为□（前）提督。

　　耿王檄曾养性等自温州航海入闽，朱天贵以舟师来降，其余逃入福州。奇兵镇黄应选（邀？）击之，获巨船数千号。

　　七月，调刘进忠出师，进忠称疾不行。进忠自潮州定后来见，世藩待之礼意疏略；见左右用事者皆碌碌，知不与有为。及攻（原刊为改）汀州，悔失计；至兴宁，与诸将不协，流言日起，遂称病回潮，阴为自守之计。

　　九月，耿王师出浙江者为总督李之芳所扼，多被摧败，京中遣和硕康亲王提兵乘机入闽；兵出江右者为总督蔡毓荣及满州兵移驻防兵拒之，失广信，弃建昌。大势已去；又闻汀州不守，益忧内顾。诸将遂密谋，诈作耿王投诚献关。耿王闻变，收王进、范承谟、萧震绞杀之；欲乘船奔海，为都尉徐文耀所胁，不得出。遣王进功回泉取救兵，密嘱曰：『吾忍死以待也』。延津已失，不得已于十九日剃头迎康亲王入城。耿王至京，与徐文耀及诸将领皆伏诛。

　　兴化守将马成龙以城降，令许耀率兵守之。

　　十月，许耀进兵福州，驻师乌龙江；骄纵饮酒，诸将不服。清兵渡江，或请于半渡击之，不从；既登岸，仓皇出战，败走。

　　十一月，邵武守将献款于吴淑。淑赴之，移兵据守。

　　十二月，清兵至邵武，吴淑御之。时大雪严寒，诸军涉溪拒战，冻坏不能走；退扎汀州。清兵至建宁，薛进思守汀，闻之，警惧失措；刘应麟愿倾赀饷兵固守，进思猜疑不从，弃城而走。麟奔潮州依刘进忠，发病而死。

　　平南王尚可喜于九月病故，之信遣使报讣，并请其妹奔丧。妹，沈瑞之叔母也；许之，并遣使吊丧。

　　伪周封之信为辅德亲王。丁巳，康熙十六年、海上称永历三十一年。

　　正月，清兵至兴化。时诸将锐气已丧，何佑又与得胜不睦。得胜出战，何佑坐视不救，致得胜力战而死。何佑奔回泉州。

　　二月初九日，清兵至泉州。守将林定无备，城破；标将林孟、参宿营谢贵死之。林定素与民相安，逃于民间，剃发走免。诸军溃散。

　　十九日，清兵至漳。世藩仓皇登舟；至海澄，弃而不守；至厦门，欲回东宁，百姓号泣攀留。角宿营吴桂整兵防守，众赖以安。祭赵得胜，斩薛进思；许耀捆责，数日而死。何佑、吴淑戴罪自效。命诸将眷口搬回东宁。王进功、沈瑞、张学尧陆续起行。刘炎投诚；至京，流宁古塔。

　　三月，诸将聚集思明；饷不给，乃分汛屯扎，措饷召募。

　　漳浦巫者朱寅诡称三太子，聚海上残兵二百余人夜袭泉州，攀堞而入，鸣鼓扬旗。守兵以为海兵复至，发一大炮。寅乃抽回兵，出城而去。人以为神，附者日众。屡屡取胜，蔓延于漳、泉之间。首裹白布，时人谓之「白头贼」。

　　六月，刘进忠献款于伪周；后投诚，殛死。

　　刘国轩守惠州，尚之信已投诚，孤城难守，乃率所部航海而归。

　　清封黄芳世为海澄公。

　　伪周将韩大任守吉安，清兵围之经年，无援，乘夜溃围走入闽界。既以粮尽投诚；后从征噶尔旦，冲阵而死。

　　康亲王遣漳、泉二府知府，照朝鲜例，从海上招抚；海上不从。

　　十二月，清兵围吴淑于天成寨；朱寅率众来援，吴淑突围而出。戊午，康熙十七年、海上称永历三十二年。

　　正月，泉州提标兵巡界，与海上将陈升遇，击破之。

　　二月，以刘国轩为中提督总督诸军，后提督吴淑副之。初十日，国轩督军攻玉洲（原刊为川），守将刘宗降；三叉（原刊为日）河、福浒皆下。十八日，进取江东桥。清守将王重禄、吕韬等溃，遂烧断桥梁以绝援兵。漳州援兵至，国轩分兵击败之。三战三捷，军声大振。二十三夜，取石码，获清守将刘□（茂）、杨朝宗，遂军于祖山头。清副都统孟安等自潮来援，国轩退屯石码，筑垣拒守，仍分屯漳州郭外。清提督段应举自泉州来，宁海将军喇哈达自福州来，平南将军赖哈（塔？）自潮州来，先后应援。国轩倏水倏陆，满、汉疲于奔命。

　　三月初一日，国轩列阵郡城之东赤岭，清兵背城逆战。前虎卫林升一军当其锋，杀伤相当。朱寅率兵按天宝山，以牵漳州之势，黄芳世击败之；寅遁入长泰。国轩树栅双桥一带，离漳数里。满、汉诸将会议，以一股同黄芳世扎水头小湾腰树、一股扎镇门安炮，以断其往来水路。国轩侦知之，十一日黎明焚营撤兵。漳州意其遁也，少顷，举帆直抵水头登岸，陟岭进战。芳世素不知兵，又与汉将不协；吴淑攻之，战败坠马，遇救得免；走入漳州，病月余死。自水头之败，海澄饷道阻绝，段应举会绿旗兵及满州将军兵数万，列营祖山头。十八日下午，国轩兵至，应举以兵迎敌，为何佑杀退。江胜、吴淑等绕出祖山之背，国轩督劲卒登山，冲满洲兵。满兵败走，其众大溃。国轩又以劲兵截漳州大路。满、汉兵弃辎重，自相践踏，奔入海澄。国轩夜令军士凿堑，每人一丈；引江水环城绕之，外又凿沟数里。沿堤两岸，安铳守之。由是，内外阻绝。

　　是月初三日，吴三桂僣伪号于衡州，以周为国号，改元昭武。

　　四月，朝命总督郎廷佐（相？）入京，以布政使姚启圣代之。勒巡抚杨熙致仕，以按察使吴兴祚代之。调江南提督杨捷代段应举。援兵四集，屯笔架山以救海澄。

　　五月，刘国轩以笔架山南小寨县崖，状如挂灯，俗呼「灯火寨」，下临大溪，顺流可通海澄，问谁可抗（扼？）守？吴淑请往。乘夜率兵进寨，天明，寨栅完备。初十日，满营发炮攻击，连夜不绝；淑令军士穴地藏身，无死伤者。驰报国轩，以为乘夜炮，意不在寨，当别防之。信至，满、汉兵齐至祖山岳岭，破林彪、张凤二营，凤战死。进攻林升营，国轩援兵至。姚启圣之子姚义统领韩大任降兵，以牛载土囊滇沟，至第三重，国轩发大炮齐击之，死者无数。满、汉兵多填于堑，遂退。时，京中传上谕有能救海澄者及城中兵将有拔围而出者，皆重赏。奈国轩凿堑通潮，围至数重，不可复救矣。

　　六月初十日，国轩攻入海澄城，段应举、穆伯希佛自缢，黄蓝不知所终；获孟安、马虎等满、汉官三十余员，皆释之，授官给俸。满兵千余，迁之东宁。时城中满州披甲二千、马八千余匹、绿旗兵与城守兵计二万余；围八十三日，粮尽，杀马而食；马尽，屑马骨而食之。死亡及泅水而出过半。闽省震恐，诸援兵退守漳州。

　　朱寅下海，封为荡寇将军，改名蔡元义；岁余病死。

　　刘国轩议乘虚攻泉州。令吴淑分兵下长泰县。国轩兵至同安，都统大雅里走泉州，擒乡兵总黄朝斩之。与何佑、江钦（胜？）、杨钦十数骑离队伍至泉州城，循清源山，于东岳庙相视营地，城中兵不敢出。久之，队伍始至，扎营于城外；城中兵终不敢出。

　　七月，国轩水陆并进。江钦（胜？）攻南安，杀守将。诸县守兵相继弃城而走，遂取南门锐（铳？）城。载龙熕及大铳数十号攻南门城，城崩坏数十丈，尽为本地；城内再筑短墙以守。清城守马胜等以钉钉船板铺于地上，兵入城无踔足处，伤损甚多。会天大雨，城竟不拔。围泉两月，援兵四至。将军喇哈达从漳平间道出安溪，巡抚吴兴（原刊为国）祚同浙右提督由白鸽岭出永春，江南提督杨捷由广桥进河市，皆未敢向前。清提督调水师林贤、黄皓等出闽安镇，遥为声援。

　　八月，水师提督萧琛守定海。林贤等舟师至，琛战船不先期整顿，议以舟寡且小，欲据上流牵制之；水师五镇章元勋（原刊为振）欲先发制人，率所部十舟进战。林贤等共击之，众寡不敌，阻风逆流，一军尽没，被擒入福省杀之。萧琛不设备，遇敌大溃，退舶海山，遂妄报福水师大至；世藩遂令国轩退兵守思明州。国轩于二十四日退兵下船，隔三日，城中兵始敢出。世藩召回萧琛斩之，以援剿左镇陈谅、后镇陈启明督朱天贵等水军防御北船。

　　伪周主吴三桂病死衡州，孙世璠立。其侄应奇守岳州，骄而且贪；清兵攻之，弃城而走。于是湖、广、云、贵皆不守，遂亡。

　　九月，刘国轩入江东桥，至长泰；满、汉兵遇之皆披靡，乘胜长驱。至耿精忠营，冲之，马中炮，掀国轩坠地；有满州披甲前蒙国轩放免，至是乃以骑授之，得脱；满将知而杀之。国轩守汊河（？），列营观音山。

　　十月，时漳、泉属县尽弃，惟姚启圣等欲得海澄，乃令人往议和。海上不从。己未，康熙十八年、海上称永历三十三年。

　　正月，刘国轩请停文武俸，自出粮饷兵三月；从之。

　　三月，姚启圣以果堂寨逼尽江东桥，欲发兵据守。国轩侦知，令吴淑据其寨。漳兵至，败之。

　　自定海失守，以朱天贵守海坛，陈谅为水师总督。于二十九日早，各船乘南风迅发，进泊定海。福州集船百余号，由五虎门出。陈启明、朱天贵率熕船直冲而入，连破十余船，获大船一只。值大风暴起，福船收入五虎（原刊为号），海船收舶海坛。

　　四月，陈永华请克■〈臧上土下〉监国，号「监国世孙」。

　　六月，郑时英驻东石督饷，欲掘沿海盐埕，则利尽归于我。乃令杨忠率兵往浔尾，舍舟登岸，连掘两昼夜。俄而大队兵至，四面合攻。忠力战而死，余众死亡过半。

　　七月，国轩筑浔尾寨，一夜而成。同安兵至，击走之。由是，同安船不敢出。

　　初，右武卫林升汛守东石，取给军饷。及杨忠败死，林升调兵随征，仅以散卒三百人委施廷、陈申守之。有叛兵入泉报知，城中发兵四面环攻，施廷被创、陈申战死。寨破，兵民赴海死者过半。清兵仍筑三寨以守。

　　十月，国轩离漳城五里而军。时援漳满、汉兵十余万，国轩亦有万余；营垒咫尺相望，指挥自如，诸军畏之如虎。国轩以果堂扼要，初八日率兵就果堂后版尾地方再筑一寨。初九日，满、汉将军提督以兵数万齐至，锐不可当；国轩与吴淑、何佑、林升、江钦（胜？）引千余劲卒奋勇死闘。自午至申，敌皆退。斩章巴、石儿（？）等，死者无算。自是，不复出。

　　十一月，吴淑守版尾寨。清兵筑垒环攻，炮声不绝，淑处之自如。身被重伤，复染病，不以为意。时值阴雨，淑踞床而卧，墙倾压死。世藩痛哭，以淑次子天驷为建威左镇，统其兵。

　　十二月，姚启圣、吴兴祚大集舟师攻厦门，题请浙、粤水师克期协攻。世藩调各洋船私船配兵北上，以右武卫林升为总督，左虎卫江胜、楼船右镇朱天贵为左右副总督，率诸军御之。庚申，康熙十九年、海上称永历三十四年。

　　正月，水师提督万正色提师出闽安镇，抚院吴兴祚率兵沿海援之。林升分船三十号守海坛，自统六十号泊泉州臭涂湾。

　　二月，万提督至海坛，海船俱至泉州迎敌。万提督至围头，朱天贵以七船冲其■〈舟宗〉，所向无前。俄而海风大作，万提督乘风收入泉州港，沿海岸上安炮，整师防守。海上各船无所取水，乃退至金门。世藩所亲幸施福密通姚启圣，欲为内应。使授降兵数百人，挈眷来归，欲乘机举事。国轩谍知之，启世藩收施福杀之。世藩议欲拨国轩兵三千，配小船直入泉州港，攻万提督。使人持令箭抽兵；时兵久已无粮，尽皆退溃，国轩禁不能止。海澄守将陈昌以城投诚。国轩至厦门，知势不可为，收拾余众下船，百姓遮道攀留。二十六日，兵变掳掠。世藩焚演武亭行营，尽率诸军登舟。协理五军吴桂收败卒据厦门，以待清兵。二十八日，万提督入思明州。二十九日，世藩至澎湖。朱天贵守泊铜山，姚总督招之，遂投诚。

　　二月十二日，世藩至东宁。

　　五月，东宁有声如驴鸣。半路店雨雹，大如鸡子。

　　六月，总制陈永华昼坐，见衣冠甚伟者曰：『我行灾使者，欲借公署三月』；永华设席张乐宴之。未几，永华死。

　　承天府猪生子，四耳三目，前二足向上。

　　令每田一甲，出壮丁一名。

　　十月，刘国轩营中猪生子，猪身人面。

　　十一月，白气长数丈见于西方。辛酉，康熙二十年、海上称永历三十五年。

　　正月二十八日，世藩殂于承天府行台。三十日，冯锡范、刘国轩调兵驻承天府，会六官议立嗣。董太妃与诸公子收监国印，克■〈臧上土下〉不肯与，拥兵自卫。公议以克■〈臧上土下〉乃乳母所生，奸生子也，非正嫡所出，乃缢杀之；妻陈氏亦自杀。二月初一日，董太妃率世子克塽袭位；时年十二，锡范之婿。百官朝贺毕，太妃起，出位，谕以诛监国故；以世子付托冯、刘等佐，竭力匡扶。涕泪沾襟，众心大慰。封冯锡范为忠诚伯、刘国轩为武平侯。大赦国中。以二公子聪为辅政公，领护卫。三月，以五公子智为右武骧将军，募兵。四月，以三公子明为左武骧将军，募兵。

　　五月，总督姚、巡抚吴、陆提诸、水提万题为报明事：『本年四月，臣等密探得伪藩病故，幼主嗣袭，文武解体；此天亡之时，不可失也。会同具题，请旨密示臣等遵奉施行』。

　　六月十六日，董太妃薨。时协理刑官柯平已病故，陈绳武闲住，国事锡范主之、兵事国轩主之。

　　八月二十八日，中军营火。

　　九月初三日，涂轻（墼？）庭火。

　　十月，宾客司傅为霖通清事发，逃亡；二十八日，获之。

　　十一月，诛傅为霖及高寿、陈国威等，尽杀其子弟。令沈瑞自经，家属发配。

　　总督姚上疏请攻台湾，力荐内大臣施琅可任水师提督；万提督言台湾难攻，且不必攻。朝命召见施琅，仍以靖海将军充水师提督，改万正色为陆师提督代诸遇。壬戌，康熙二十一年、海上称永历三十六年。

　　正月，施将军出京至闽，于厦门各处调兵整船。刘国轩以铳船十九号、战船六十余号、兵六千人，拨诸将守澎湖；亲身往来督视。

　　施将军请命专征，奉旨相机进取。

　　十二月，承天府灾，沿烧一千六百数十余家。米价腾贵，民不堪命。癸亥，康熙二十二年、海上称永历三十七年。

　　六月，诸将进攻澎湖。国轩御之；列大炮，架巨舰数十以待。诸将皆望风而逡巡，惟提标蓝理、曾成、张胜、正黄旗侍卫吴启爵及游击赵邦试、许英、阮钦冒险深入鏖战。海船齐出，已合围；施将军恐有失，急以坐驾冲入。内外合攻，敌小却，将军遂同七船随流而出。时天色将晚，遂在西屿头洋中抛泊。

　　十八日早，舟次于八罩，以收诸军。国轩闻而喜曰：『谁谓施琅能军』！盖以澎湖数起大风，无三日晴朗；遇大风，舟立坏故也。然停泊数日，浪静无风，亦天意也。

　　二十日早，稳至虎井。施将军取小舟于内外堑峙间密觇形势。于是再申军令，严明赏罚。令总兵陈蟒领船五十号，从东畔峙内直入四角山；又令总兵董义领船五十号，从西畔内堑直入（牛）心湾，以为疑兵，示若欲登岸者。将军自率诸将士，部署大鸟船五十号，居中分为八股排入；余舟以次而进，以为后援。指画既定，俟风而发。

　　二十三日巳刻，南风大发，波涛汹涌，诸船扬帆而进。风利舟快，瞬息飞腾，据其上流，乘势奋击，以一当十。又令火器船乘风纵发，烟焰张天，海船相沿烧殆尽。国轩见势败，遂乘小舟逸去。清前锋林贤、朱天贵亦战死。

　　国轩既败，群情汹汹，施将军又厚抚降卒以诱之；于是莫不解体。世子与锡范、国轩相对泣曰：『民心既散，谁与死守？惟有求抚之计耳』。于是乞抚；不许。世子又令人求抚云：『惟命是听』。明宁靖王术桂投缳而死。施将军令侍卫吴启爵等宣布德意，于是俱剃头归顺。侍卫还报，将军喜曰：『不劳王师而倾国效顺，朝廷之福也』；即令侍卫驰驿入奏，并缴归诚册印。

　　九月初六日，侍卫至京，朝廷召见，特加慰劳。因问澎湖克捷事情，侍卫披图指画，备言将士用命血战之苦；上为之挥泪。因口谕部臣：『闽师远涉海岛，比滇、黔陆路不同，论功再加一等』。上又问归降事，对曰：『伪主年幼未谙国事，尽委冯、刘；冯懦而无断、国轩倾心归命，可保无他虞』。上又问台湾形势，条对甚悉。上问：『提督重兵入险，有虑否』？对曰：『海上既败之余，无与共乱者。但恐总督迟至，议论不一，或至中变耳。若总督与提督能一心共济，事可万全。今提臣系督臣保举，必无异心，指日可定；如谓奔败之余，再奋螳臂，敢拒巨辙，必无之理』。上悦；自解所御龙袍并赋诗以赐提督，加授靖海将军、封靖海侯，以示酬庸焉。

　　八月十五日，施将军统率大师至台湾，百姓壶浆相继于路；海兵皆预制清朝旗号，以迎王师。十月十七日，侍卫自京回至军前，衔命申告，军民莫不以手加额。

　　部议以台湾番民杂处、山海要津，设总兵一员、副将二员统水陆官兵一万镇守之。设道官一员、一府、三县，以统治百姓及番众。府曰台湾府，附郭为台湾县，南路为凤山县，北路为诸罗县。建置既定，经画事竣。

　　十月，世子与冯、刘、何并眷口登舟。十一月初六日，至泉州。初七日，从省进京。

　　十二月，总督姚启圣病故。克塽至京，封为汉军公；弟克举准开牛彔，叔郑聪等俱食三品、五品官俸，随旗。冯、刘俱封伯。国轩随补天津卫总兵；其子准开牛彔。

　　自丁亥永历元年起至癸亥永历三十七年止，海上始末俱载于此，以备采择焉。取台湾一节，行文多以叙事，而又多载诸人口中语，与本录是两样笔；今两存之。  
跋

　　是书为金山钱鲈芗先生熙泰所藏，向无刊本。先生后裔选之茂才慨假录副，俾付印刷，藉以流传。全书行款悉仍原式，间有疑义，亦不敢窜易，所以存旧也。校者跋。  
　
