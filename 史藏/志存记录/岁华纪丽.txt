岁华纪丽　　（唐）韩鄂 撰 

　　●目录 

　　序 
　　卷一 
　　卷二 
　　卷三 
　　卷四 

　　●岁华纪丽序 

　　夫以氤氲未判混然标有物之名清浊肇分炳尔载流形之域自此二仪并建五德相生星躔潜运于璇玑日舍不停于黄道春萌夏育八节爰授于人时秋肃冬终四气克成于岁序泊乎时新舜历蓂换尧阶均阴阳于十二管中分昼夜于一百刻内光阴电逝难量开辟之功霜露回环莫测几终之极良由机张造化织出年华英雄假之以建功建名贤达竞之而立言立德遂至天文再郁人道中兴编修不泯于鈆毫述作荐辉于霜简深惟后觉难以周知伏覩昌黎韩公着岁华纪丽者撷奥典之雅言具联文而广记所以发词林之蓊蔚凑学海以汪洋起自元正讫于除岁緫成数卷列乃多门非惟鼓吹于诗风抑亦条网乎事类是使古先之言行聚集于见闻成章颇异于编年举旨无逾乎系日兹所谓摭时岁华焕之事纪圣贤美丽之言云耳谨序 

　　自骈丽之体盛文士往往采集语对以资窘腹如珠丛采璧诸书即休文子慎亦复不废编纂至唐而俳偶益工初学等书便专取事对今观岁时一部便有专帙当时崇尚可知巳孝辕语予编此书者以作记事珠可耳若欲借之为四六津梁则去之愈远信哉绣水沈士龙识 

　　吾盐藏书推郑简公家最多其孙荩伯名忠材博雅能读祖书余借观其书录有岁华纪丽目所未覩其本从宋刻抄得烂去末卷二纸又差讹特甚荩伯命余即从原本校正凡改易增减千三百字汝纳及友人姚孟承又改五百许字然后可读时俞羡长刻唐类函并写一通贻之令入岁时部也海盐胡震亨识 

　　●岁华纪丽卷第一 

　　唐韩鄂撰　明胡震亨毛晋同校 

　　春 

　　春为青阳 【尔雅云春为青阳谓万物生也】 云成白鹤 【易说曰春有白鹤之云也】 太簇司律 【正月律管也】 苍灵奉涂 【文选云句芒神奉涂引道】 乐正习舞 【礼将舍奠于先师也】 女夷鼓歌 【淮南子曰二月之夕女夷鼓歌以司天和女夷者神名也】 风回解冻 【月令】 岁适载华 【颜延之诗云昔辞秋未素今巳岁载华乃春也】 雷方出地 【见易】 鱼巳上冰 【月令】 时属酸膻日惟甲乙 【并出月令】 帝称太皡 【以木德王天下】 神曰句芒 【少皡氏之子为木官也】 迟迟 【春日迟迟】 稪稪 【选云播芳蕤之稪稪】 性仁事貌 【其性仁其事貌】 味酸臭膻 【其味酸其臭膻】 有司布农事之日天子耕藉田之辰 【并见月令】 食羊 【食麦与羊】 献雀 【见元日注】 章台之使以来 【玉台诗云驿使前日发章台传道长安信早来棠棃宫中燕初至葡萄馆里花正开】 曲江之会遄至 【摭诗云唐时春发榜进士既捷列名于慈恩寺谓之题名大宴于曲江亭子谓之曲江会】 器疏以达牲无用牝 【月令】 虫既昭苏物方骀荡 【骀徒改切选云春物方骀荡民情以欝陶春光貌】 禁伐木 【为其长养】 献穜稑 【周礼云上春王后率六宫之夫人献穜稑之种于王】 风人雨物 【管子曰吾不能以春风风人夏雨雨人吾道穷矣】 寅宾 【出日】 平秩 【东作】 
　　虫鳞音角祀户祭脾 【月令】 条风 【春风为条风亦曰羊角风】 谷雨 【三月中气也亦曰榆荚雨】 覩惠风于媚景 【梁元帝纂要曰春为青春芳春阳春三春九春天曰苍天风曰阳风惠风暄风柔风景曰媚景和景韶景】 对韶节以芳时 【时曰嘉时芳时辰曰良辰嘉辰芳辰节曰佳节华节韶节淑节】 弱草茂林 【草曰弱草芳草木曰文木华树阳林茂林芳林华林水曰绿水】 阳禽好鸟 【鸟曰阳鸟时鸟阳禽候鸟时禽好鸟好禽】 司分 【少皡氏以燕鸠为司分氏者以其春分来秋分去也】 道同 【传曰日分道同也注云昼夜等日月道同】 燕至鴈来 【春分之日玄鸟至后五日鸿雁来】 日夜分 【分平也】 草木动 【萌动也】 柳三眠而盘地 【汉武帝苑中瑞柳一日三起三眠也】 花五出以照人 【韩诗外传云草木之花五出也】 三阳革故 【正月三阳生也】 千里共寻 【隋卢思道诗云聊把一尊酒共寻千里春】 斗转东而天下皆春鴈向北而岭边先暖 【鹖冠子曰斗柄东指天下皆春雁向北即候鴈北也此为三阳日】 巳改赵衰之爱日爰吹邹衍之和风 【传曰赵衰冬日之日也夏日可畏冬日可爱燕地有寒谷不毛邹衍将律吹之以召和气而禾黍生焉】 诗人之黄莺出谷 【诗曰出自幽谷迁于乔木】 太守之白鹿行春 【后汉郑弘为临淮太守行春有两白鹿随车夹毂而行】 陆凯寄一枝之春色 【陆凯与范晔相善自江南寄梅一枝诣长安与晔赠诗云折花逢驿使寄与陇头人江南无所得聊赠一枝春】 
　　伶伦截六管以和音 【吕氏春秋云黄帝使伶伦截嶰谷之竹断二节间长三尺八分吹之以为十二筩以应凤鸣其雄有六为律其雌有六为吕也】 换蓂荚而方知岁始寄梅花而以觉春来 【帝王世纪曰尧时瑞草号蓂荚生于阶前每朔日生一叶月半至十五叶自十六日巳后日落一叶至月终而尽落月小尽则余一叶卷而不落】 铜盘取露以服风 【服虔曰天子孟春之月以铜盘取露水服之云服八方之风以其被八音风吹也】 桃花和雪以靧面 【虞世南着史略云北齐卢士深妻崔林义之女有才学春日以桃花和雪与儿靧面云取红花取白雪与儿洗面作光悦取白雪取红花与儿洗面作妍华取雪白取花红与儿洗面作华容】 花非一种 【简文帝诗云绮花非一种风丝乱百条】 日上三竿 【古诗云日上三竿风露消】 节移阴管自符河内之灰 【杨泉记云弘农宜阳金门山小竹为管河内葭草为灰以候阳气故阳管为律阴管为吕以象凤鸣】 春动阳锺又应金门之竹 【异物论云听五声清浊之和然后制为锺律律中有黄锺律阳锺以干之初九金门之竹见上注】 鹰化鸠而及候 【周礼云罗氏仲春献鸠以养国老郑玄注取变旧为新宜以养老而助生气也】 麦覆雉以当时 【庾信感春赋云宜春苑中春始归披香殿里作春衣苔始绿而藏鱼麦纔青而覆雉】 气变东郊寒收北陆风摆而柔条未绿时熙而嫩草抽黄 【月令云迎春干东郊北陆主冬寒也文选诗云弱草半抽黄轻条未全绿】 
　　庭兰巳香涧蒲犹小风暖而燕南鴈北日龢而柳暗花明 【文选诗云叶浓和柳密花尽觉梅疏兰生未可折蒲小不堪书淮南子云女夷鼓歌以司天和以长百谷禽兽草木- 15 - 燕南鴈北春女悲秋士哀知物化矣】 木铎规时 【见下】 土牛诫候 【月令云土牛示农耕之早晚也】 遒人振铎 【书注云所以振文教也】 楚雀缘条 【阳休之春日诗云蝴蝶映花飞楚雀缘条响】 璇衡运周岁星更始 【传云岁在星纪而淫玄枵注云谓天有十二辰岁星一年一周行运也】 郊丽迎春之日时闻震蛰之雷　鸟声千种 【庾子山赋云新年鸟声千种啭二月杨花满路飞】 杨枝一寻 【张谓感春诗云梧桐三寸叶杨柳一寻枝】 卦审吉凶 【周礼龟人以上春衅龟策占兆审卦之吉凶】 火新榆柳 【周礼燧人掌火春取榆柳之火】 候玄鸟而祠高禖 【月令】 歌青阳而祭天地 【后汉书立春日于东郊祭青帝歌青阳舞云翘辞曰青阳载动根荄巳遂】 

　　正月 
　　二月 
　　三月 

　　○正月 

　　改秦讳 【秦始皇以正月生因名政后讳之改正字从平声】 行夏时 【夏正建寅为正月】 春秋始事 【春秋之法书元年春正月者所以敬始事者也】 象魏悬灋 【周礼云正月之吉始和布令于邦国都鄙使万民观之】 斗建寅位时祠岳镇 【月令云正月之节斗建寅之初又云命祠岳镇海渎】 星始运于铜浑气微生于玉管 【铜浑以应天之星数目正月则铜浑更始以测一年之星度又正月为三微之月阳气初生为微以王为管】 律中太簇气至东郊 【谓立春之日迎春气也】 司历候而命乎太史 【立春后五日命太史司天历候书慎满是衅龟策占兆审卦吉凶也又祭风师】 行庆惠而及彼兆人 【月令以应春气】 鴈序南回斗衡东指贮神水以効祥 【四时要云立春日贮水谓之神水酿酒不坏】 养鲤鱼而致富 【陶朱公养鱼法取鲤鱼二十尾以立春后上庚日放之则生子不相食】 衅龟 【见上注】 祭獭 【礼记云立春之日东风解冻后五日蛰虫始振后五日鱼上冰雨水之日獭祭鱼后五日鸿鴈来后五日草木萌动】 云晴方喜于鴈来沙暖更观于獭祭 【并见上注】 修其封疆而端径术 【月令云布农事舍东郊修封疆端术善相丘陵限险原隰云云】 修祭典耕籍田 【是月也天子亲耕藉田命乐正习舞修祭典命祀岳镇海渎牺牲无用牝】 孟阳 【梁元帝纂要云正月为孟阳亦曰孟春上春初春开春发春】 
　　献岁 【亦曰献岁初岁开岁肇岁芳岁华岁首岁献进也】 日月乍逼于虚危昬晓正当于心昴 【正月　　日在虚昬昴中晓心中黄昏时昴星正当午位晓时心星正当午位故云昏昴中晓心中日入后二刻半为昏日未出前二刻半为晓】 汉帝赐羹之候 【金谷园记云武帝常以正月杀枭为羹以赐羣臣食之云使天下之人知杀绝其恶类者也】 豳人于耜之时 【诗云三之日于耜正月也豳土多寒至是日方就耕】 上春建寅 【见上注】 六律调元太簇克宣于和煦四时成岁青阳濳运于发生 【见上】 木铎振文彤庭习舞玉管调音于律吕金乌点翼于虚危 【木铎振文教也月令云天子乃以元日祈谷于上帝命乐正习舞玉管吹律之管也金乌日也躔在虚危凡中气前后去节十五日以明天时举正于中也】 德惟在木月以建寅 【见上】 云物乍成于白鹤气候方表于青阳□风惟涤涤 【夏小正云正月启蛰雉晨雊时有浚风涤涤变暖也】 木渐欣欣 【选云木欣欣以向荣】 

　　元日 
　　人日 
　　上元 
　　晦日 

　　元日 

　　八节之端 【履端于始岁旦更始四序端为资始亦云四始又云端日谓履端者也】 三元之始 【圣人考历数以正三元此圣人知命之术岁之元日之元时之元也】 开甲子于新历 【沈佺期诗云洛阳新甲子何日是清明】 发风光于上春　七十二候之初三百六旬之首 【皆元日也】 磔鸡斩羊 【宋书岁朔县官斩羊置其头于门又磔鸡以祠之俗说以厌厉气裴玄以问河南伏君伏君曰是上气上升草木萌动羊囓百草鸡啄五谷故磔鸡斩羊以助生气】 放鸠献雀 【列子曰邯郸民以正朝旦献鸠于简子简子大悦厚赏而放之曰正旦放生示有恩也客曰得赏竞捕之不如不赏之愈也又地理志荥阳有厄公井沛公避项羽双鸠集井上故汉时正旦放鸠献雀已注于下】 称崔寔之觞 【崔寔月令云元日进酒降神毕室家尊卑次列于几之前各上椒酒于家长称觞举寿欣欣如也】 夺戴冯之席 【东观汉记戴冯为侍中正旦朝贺百僚毕会帝命羣臣能说经史更相难诘义有不通輙夺其席以益通者冯乃重坐五十余席】 爆竹钻榆 【事巳见上】 造胜华 【董勋问礼曰正月一日造胜华以相遗象瑞图金胜之形又云象西王母正月七日戴胜见武帝于承华殿】 
　　藏粪帚 【搜神记云昔有商人欧明乘舩过青草湖忽遇风晦暝而逢青草湖君邀归止家堂宇甚丽谓欧明曰惟君所须富贵金玉等物吾当与卿明未知所答傍有一人私语明曰君但求如愿不必余物明依其人语湖君默然须臾便许及出乃呼如愿是一少婢也湖君语明曰君领取至家如要物但就如愿所须皆得明至家数年遂大富后至岁旦如愿起晏明鞭之如愿以头钻粪帚中渐没失所在明家渐贫故今人岁旦粪帚不出户者恐如愿在其中也】 首祚元正 【王羲之月仪书云日往月来元正首祚大簇告辰微阳始布罄无不宜和神养素】 进屠苏 【俗说屠苏乃草庵之名昔有人居草庵之中每岁除夜遗闾里一药贴令囊浸井中至元日取水置于酒樽合家饮之不病温疫今人得其方而不知其人姓名但曰屠苏而巳】 烧骨■〈骨出〉 【岁唋夜烧骨■〈骨出〉为熙庭助阳气】 吞鸡 【风土记云元旦当生吞鸡子一枚谓之练形】 饮墨 【北齐正旦会侍中黄门郎宣诏劳诸郡上计劳讫命遗纸陈事宜字有脱误者呼起席书迹滥劣者令饮墨水一升文理孟浪者夺容刀及席事多不录】 贴画鸡于朱户 【岁时纪云元日贴画鸡于户上插符于其中而百鬼畏之】 献彩雀于彤庭 【孔丛子曰邯郸人以正旦献雀于赵王缀以五采王大悦】 肴列辛盘觞称椒酒桃板署门而纳庆苇绳罗户以祛灾 【辛盘见下注椒酒见上注山海经云东海度朔山有大桃树下有二神一曰神荼一曰欝垒能啖百鬼故今元日设桃符于门以象之岁时记曰设■〈韦〉索于门上以畏百鬼】 
　　献羔令节祈谷嘉辰 【月令天子献羔开氷先荐寝庙又元日祈谷于上帝】 噀杯销蜀郡之火灾飘雪衬荆州之木屑 【神仙传曰栾巴蜀人为尚书正旦大会得酒不饮向西南噀之有司奏巴不恭谢曰臣里失火以此酒为雨救之后蜀郡奏元日成都大火其日东北有大雨至救火雨中有酒气晋陶侃字士行为荆州牧勑造船官收余木屑后元日会值大雨雪庭泥于是悉着屑衬覆之朝贺无妨】 竹爆广庭 【荆楚岁时记曰山魈鬼犯人则病恶爆竹之声也】 松标高户 【董勋问礼俗有岁首酌椒酒而饮之者何也以椒性芬香又堪作药又折松枝于户以同此义】 律暖而池冰消玉风和而园柳绽金　盘号五辛 【风土记云元日食五辛以练形以助五藏】 觞称万寿 【崔寔元日称觞献寿】 纳庆着椒花之颂祛灾献柏叶之铭 【晋书刘臻妻献椒花颂曰旋风周回三朝启建青阳散辉澄景载焕美哉虚葩爰采爰献圣容映之永寿于万庾信正朝赉酒诗正朝辟恶酒新年长命杯柏叶随铭至椒花逐颂来流星向椀落浮蚁对春开成都方救火蜀使几时来】 
　　应干纳佑与日同休 【文选】 位正元阳气和端月　朱户骈罗于仙木 【岁时记元日造桃板于户谓之仙木象欝垒之山桃百鬼所畏】 绿醽潋滟于寿杯 【晋咸康四年十二月丙子正旦会百寮增赐醽绿酒人二升寿杯见上】 璇玑改度日月重新 【王悦贺正表曰三辰改运元正启祚又元肃贺仪曰元正首祚璇玑改度伏惟万寿云云】 导和而应凤应凰履端而献鸠献雀 【月令疏云正月律中太簇黄帝使伶伦自大夏之西昆仑之东取嶰谷之竹制为十二管以听凤凰之鸣其应凤者为律应凰者为吕鸠雀事巳见于上】 蜀郡火灾 【见上】 西京水戏 【汉明帝使博士马均引东水转百戏又正月朝造巨兽鱼龙曼延如汉西京故事】 三微始布六律初调 【白虎通谓正月为三微言阳气未着为微】 称万寿于彤庭资百福于皇室 【谓元会也】 受四海之图籍膺万国之贡珍内抚诸夏外接百蛮 【文选以天子当元会也】 华元放囚江淹赏士 【北齐书张华元字满国为兖州刺史狱有系囚谓曰三元之始念卿幽闭今给假五日足得展谒亲友至期当还也果应期而至梁典谢举初为太学博士与兄览预元会江淹一见并皆钦挹曰此可谓御二龙于长途耳】 戏造鱼龙 【事巳见上】 术呼牛马 【五行书云元日向辰至门前呼牛马六畜】 进酒降神湔裳度厄 【王烛宝典云今人元日至晦日并为酺食士女湔裳度厄】 

　　人日 

　　一二称鸡狗六七为马人 【董勋问礼俗曰正月一日为鸡二日为狗三日为羊四日为猪五日为牛六日为马七日为人以阴晴为丰耗正旦画鸡于门七日镂人于金薄】 菜羹花胜 【岁时记云人日以七种菜为羹剪彩为花胜以相遗也】 汉帝之会承华殿 【西王母头戴华胜以正月七日会帝于承华殿】 宋王之登望仙楼 【见下注】 竹叶酒 【酒名】 梅花妆 【武帝女寿阳公主人日卧于含章檐下梅花落公主额上成五出之花拂之不去皇后留之自后有梅花妆是也】 铭山 【魏东平玉登寿张安仁山铭曰正月七日厥日惟人策我良驷陟彼安仁出述征记】 饮爵 【寿阳记云正月七日宋王登望仙楼会羣臣父老集于城下令皆饮一爵文武十人拜贺上寿】 稽董勋之问俗时则罔愆 【六七为马人巳见上注】 考陈氏之见仪事乃不忒 【刘臻妻陈氏进见仪曰正月七日上人胜于人是也】 
　　镂人 【董勋问礼俗云人日镂金薄为人以贴屏风戴于头鬓起自晋代贾充妻李氏夫人云俗人人新年形容改旧从新也】 熏天 【述征记云人日作煎饼于中庭谓之熏天】 捩狗耳翦人形 【荆楚岁时记云人日夜多鬼鸟过人家槌床打户捩狗耳灭灯烛以禳之翦形见上】 赵伯符七日之欢 【寿阳记曰赵伯符为豫州刺史立义楼每至元日人日七日月半乃于楼上作乐楼下男女盛饰游看作乐】 薛道衡二年之叹 【薛道衡人日诗曰立春纔七日离家巳二年人归落鴈后思发在花前】 饮竹叶之一觞妆梅花之满面 【并见上注】 

　　上元 

　　祭户遗风 【荆楚岁时记云今州里风俗望日祭门户先以柳条插于左右门上乃以酒脯饮食豆粥餻糜祭之】 观灯故事 【涅盘经云如来阇维讫收舍利罂置金床上天人散花奏乐绕城步步燃灯满十三里】 火树 【唐苏味道看灯诗云火树银花合星桥铁锁开暗尘随马去明月逐人行】 灯楼 【唐玄宗于上阳宫建灯楼高一百五十尺悬以珠玉微风将至锵然成韵】 帝女巢成而得仙 【广阳记云南方赤帝女入山学道仙鹊以正月一日衔柴作巢至十五日巢成后得道升天】 僧徒云集而观雨 【西域记云摩竭陁国正月十五日僧徒俗众云集观佛舍利放光雨花】 汉帝之建白马 【汉武帝时摩腾竺法兰以白马駞经至帝是日设大祭其夜以香火焚释道二数道经煨烬佛教宛然帝遂建白马寺】 玄宗之游凉州 【叶法师时与玄宗游凉州以铁如意质酒】 神灯佛火 【崔液正月望夜游诗神灯佛火百轮张刻像图形七宝装】 
　　试鼓倾城 【祢衡被魏武谪为鼓吏正月半试鼓祢衡扬枹为渔阳掺挝渊渊有金石声四坐为之改容又古诗云九陌连灯影千门共月华倾城出宝骑匝路转香车】 灯火千门 【见上】 蚕桑百倍 【续斋谐记云吴县张成夜见一女立宅东南角谓成曰此地是君蚕室我即地神明日正月半宜作白粥泛膏于上以祭我必当令君蚕桑百倍俄失所在如其言年年大得蚕今人作餻粥谓之粘女财是也】 无心 【玉台诗曰去年正月半本自无心看】 送酒 【古诗云汉帝窥桃核齐侯问枣花上元应送酒来在蔡经家】 卜于紫姑 【异苑曰其夕迎紫姑神以卜之本人家妾为大妇所妬其日感激而死故世人至是日作其形迎于厕云子胥不在曹姑巳行小姑可出子胥壻也曹姑姑也】 祀其太乙 【史记乐书曰汉家祀太乙以昏时祀到明】 南油西漆 【梁简文帝看灯赋云何解冻之嘉月值蓂荚之尽开草含春而色动云飞彩以皆来又云南油俱满西漆争然】 渔阳操 【曲名见上】 龙川蜡 【赋又云苏征安息蜡出龙川斜晖交映倒影澄鲜苏香名也】 

　　晦日 

　　孟春晦日 【晦者灰也言尽无光是如灰色者月之尽也】 酺聚 【大饮之名】 行乐 【荆楚岁时记云元日至晦并行乐饮酒】 送穷 【金谷园记云昔颛项帝时宫中生一子性好着浣衣人作新衣与之即裂破以火烧穿着宫人共号穷子其后以正月晦日死人葬之曰今日送穷子也因此相承号送穷也】 酹酒 【玉烛宝典曰元日至晦日并皆酺饮渡水上女悉湔裳酹酒于水滨又临河渡厄】 阶蓂雕 【尧阶】 月桂尽 【谓月晦也】 犯天 【阵不违晦以犯天忌故战阵避晦日】 提月 【公羊传提月六鶂退飞提月者何逮是月晦日也何休注提月边也鲁人语也在提月之几尽】 朒脁有警春秋不书 【选云朒脁警阍朔而月见东方为朒晦而月见西方为脁春秋之例不书晦也】 月晦之初年 【荆楚岁时记云每月皆有弦望以正月为初年时俗重之以为节】 时俗以为节 【见上】 当酺聚之时值蓂枯之日 【见上】 大酺小尽 【月有小尽有大尽三十日为大尽二十九日为小尽】 

　　○二月 

　　日在营室律中夹锺 【二月律也】 柳舒西掖 【汉武西掖瑞柳又晋书云二月中三月初掊攂柳叶舒】 雷鸣东隅 【陶濳诗云仲春通时雨始雷鸣东隅】 惊蛰之日桃始华 【二月节也后五日仓庚鸣后五日鹰化为鸠】 春分之日燕乃至 【二月节气也后五日雷发声后五日始电】 东郊祭日 【祀朝日于东郊】 献羔开冰 【先荐寝庙也】 杨花风 【见上】 榆荚雨 【庾信汤池碑云仲春则榆荚同流三月则桃花共下】 无焚山修阖扇 【皆顺阳助气也】 巢人乞子以得富 【昔巢氏时二月二乞得人子归养之家便大富后以此日出野门采蓬兹向门前以祭之云迎富】 豳人击鼓以迎春 【周礼仲春昼击土鼓以迎春也】 
　　同度量 【平权衡谓昼夜平则正之云】 养幼少 【月令养幼少存诸孤】 无作事以妨农 【注典兵役之事时将耕虑妨农功】 顺阳气以养物 【无竭川泽无漉陂池无焚山林顺阳气以养物也又云去桎梏正狱讼】 献鸠【周礼罗氏仲春献鸠以养国老郑玄注云春鹰化为鸠变旧为新宜以养老助生养】 集燕 【谓燕至也】 暖日融天和风扇物杏压园林之香气柳笼门巷之晴烟　上丁 【二月上丁舍奠于国学】 后戊 【春分前后戊日为社日月令命民社云云】 兰芽吐玉柳眼挑金　仲阳 【梁元帝纂要云二月仲春仲阳中春】 淑景 【亦曰媚景】 刚日祭马 【祭马祖用刚日】 

　　中和节 
　　二月八日 
　　社日 

　　中和节 

　　时维太平日乃初吉　作为令节以殷仲春　发挥阳和幽赞生植　仲序 【谓仲春也】 中和 【其节】 助发生之德覃生育之恩　助阴阳之交泰表天地之和同　当太平之昭代属初吉之良辰　授时建命备物陈仪 【文选】 二月初吉 【诗云】 朔日良时 【朔乃为三长日乃为良时】 

　　二月八日 

　　释氏下生之日迦文成道之时 【岁时记云二月八日释氏下生之日迦文成道之时信舍之家建八关斋戒车轮宝盖七变八会之灯故云今二月八日平旦执香花遶城一匝谓之行城事见下注】 遶城游一匝之行 【本行经云二月八日夜半太子被马当出天使神牵马足出至走王内则行城中矣】 在家守八关之戒 【阿那经云二月八日当行八关之戒佛经云在家菩萨此日当行八关之斋戒】 飞凤盘龙 【寿阳记梁陈典曰二月八日行城乐歌曰皎镜寿阳宫四面起香风楼形若飞凤城势似盘龙】 

　　社日 

　　祀勾龙 【共工氏之子曰勾龙能平水土故祀以为社】 择元日 【月令择元日命民社为祀社稷也春事兴故祭之以祈农祥元日谓近春分前后戊日元吉也】 白社 【白屋之社】 青春　报本反始亲地尊天 【礼记共工氏之子为后土能平水土故祀以为社故夫子曰大社必受霜露风雨以达天地之气也社所以亲地者也地载万物天垂万象取法于天所以尊天亲地也社供粢盛所以报本反始也】 受脤 【传曰戎有受脤肉谓受气于社也】 升坛 【李叔达祠社云升坛预结祀诘早肃分司椒兰平酒酌簠簋撤香箕】 立社 【王为羣姓立社曰大社王自立社曰皇社诸侯为百姓立社曰国社自立社曰侯社大夫以下立社曰置社】 置社 【见上】 夏松殷柏 
　　秋报春祈 【春祭所以祈五谷之生秋祭所以报五谷之熟】 陈平分肉 【陈平贫时为里中社宰分肉甚均父老善之平曰使平得宰天下亦如此肉矣】 阮修伐树 【晋阮修字子宣伐社树或止之修曰若社而为树伐树则社移树而为社伐树则社亡矣】 封土报功 【孝经纬曰社土地之主也土地阔不可尽祭故封土为社以报功】 设斋祭社 【佛经云世尊见杀牛羊以为社戒之曰地狱满塞正坐杀害汝等何以为社奉斋守戒则获福无量矣】 择日命民 【见上】 瞻榆望杏 【隋牛弘春祈稷歌云瞻榆东皋望杏开田用凭戬谷伫咏丰年】 罢社 【魏志王修字叔治七岁母以社日亡来岁社日修哭甚哀邻里为之罢社】 结宗 【荆楚岁时记云社日四邻并结宗会社牲醪为屋于树下先祭神然后飨其胙郑氏云百家共一社今百家所社宗即共立社之义也】 

　　○三月 

　　日在娄星 【中气日在胃也】 律中姑洗 【三月律也】 暄景　暮春 【梁元帝纂要曰三月曰暮春亦曰季春晚春残春余春末春】 布德行惠 【月令布德行惠发仓廪赐贫穷赈乏绝】 聘士礼贤 【聘名士礼贤者】 修利堤防导达沟渎 【月令】 荐鞠衣修蚕器 【月令修蚕器天子荐鞠衣于先帝鞠衣黄桑之服荐于太庙】 合累牛 【腾马游牝于牧】 书驹犊 【牵书其数】 清明之日桐始华 【三月节也后五日田鼠化为鴽后五日虹始见】 谷雨之日萍始生 【中气也后五日鸣鸠拂其羽后五日戴胜降于桑】 禁捕 【罝罼翳餧之药无出国门鸟兽字乳不可伤之无逆天时】 劝蚕 【无伐桑柘注爱蚕食也享先蚕而躬蚕以劝蚕事月令云】 门柳变金庭兰孕玉气惟煦景节及残春　毕春九门 【大合乐命国傩九门磔禳以毕春气洪范传曰大乐属金故磔之于九门抑金扶木毕成春功东方三门不磔春位不谷又且盛德所在无不禳也】 
　　审量五库 【月令云审五库之量金铁皮革无或不良】 岭外寒食 【沈佺期诗云岭外逢寒食春来不见饧洛阳新甲子何日是清明】 江南草长 【丘迟与陈伯之书云暮春三月江南草长新花生树群莺乱飞】 北阁之春 【简文帝晚春诗云待余春于北阁藉高晏于南陂】 东山之士 【刘孝绰三月三诗云东山富游士北上无遗彦一言白壁轻片善黄金贱】 乘舟荐鲔 【天子始乘舟荐鲔于寝庙】 出勾达萌 【月令生气方盛阳气发泄勾者毕出萌者尽达】 柳暗花明燕来莺老 

　　上巳 
　　寒食 

　　上巳 

　　莫春之节上巳之辰 【古用上巳今用三日】 空阴不雨 【阴阳书云三月三日欲阴不雨则蚕善】 时和气清 【兰亭之会时和气清】 八公既登 【宋武帝三月三日登八公山刘安故台望城郭如疋帛之遶丛花也】 四人并出 【荆楚岁时记三月三日四人并出临清渚为流杯曲水之饮也】 帛遶丛林杯流曲水 【见上】 三月桃花水上巳竹叶杯 【桃花水见下注上巳汉礼仪志曰三月上巳日宫人并禊饮于东流水上宋书曰自魏巳后但用三日不用上巳】 元巳之辰 【文选莫春之月上巳之辰】 修禊之事 【王羲之序曰永和九年岁在癸丑莫春之初会于会稽山阴之兰亭修禊事也】 祓禊临水 【风俗通曰周礼女巫掌岁时以祓除疾病祓者洁也故于水上盥洁之也】 溱洧执兰 【韩诗曰三月桃花水时郑国之俗上巳日于溱洧之上执兰招魂祓除不祥】 束皙善对而赐金 【见下注】 
　　张华能谈而稽古 【竹林七贤论王济常解禊洛水明日或问昨日游有何语议王曰张华善说史汉裴逸民叙前言往行历历可听】 垂乳桐 【庾信三月三日华林马射赋云草衔长带桐垂细乳鸟啭歌来花浓雪聚】 浮绛枣 【庾肩吾曲水宴诗云桃花生玉涧柳叶暗金沟踊跃頳鱼醉参差绛枣浮】 金沟 【见上】 蕙亩 【沈约三日诗云烟光蕙亩气婉椒台】 禊南涧 【孙绰序以莫春之始解禊南涧之滨也】 会东堂 【晋起居注泰和六年三月三日临流杯酒依东堂小会也】 南浮桥 【晋夏统字仲御母病至洛市药会三月三日洛中王公以下莫不方驾连轸并于南浮桥修禊仲御在船中曝所市药虽见此軰危坐不摇】 东流水 【见下齐谐记】 殿临春籞 【梁沈约三日诗云帐殿临春籞帷宫遶芳荟芳荟水中篱也】 驾息兰田 【晋张恊上巳赋云停舆蕙渚息驾兰田朱幔虹舒翠幕蜺连】 黍曲 【荆楚岁时记云取黍曲和菜作羹以压时气】 犊车 【搜神记卢充三日临水傍戏遥见水傍有犊车充往开车户见崔氏女并三岁儿共载因抱儿还充赠金盌乃别】 薤露歌 【后汉梁商上巳日会客于洛水酒酣继以薤露歌周举叹曰哀乐失时殃咎必至商后果卒】 兰亭会 【见上】 
　　周公卜邑于洛羽觞随波秦王置酒于河金人捧剑 【续齐谐记云晋武帝问尚书郎挚虞曰三日曲水其义何指答曰汉章帝时平原徐肇以三月初生三女至三日俱死一村以为恠乃携酒至东流水边洗涤去灾因水流以泛觞曲水之义起此帝曰若如所说便非嘉节也尚书郎束晢曰挚虞小生不足以知之臣请说其始昔周公卜洛邑因流水以泛酒故逸诗云羽觞随波流又秦昭王三日置酒于河曲有金人自泉而出捧水心剑曰令君制有西夏及霸诸侯乃因立名曲水二汉相沿为盛事帝善之赐金五十斤】 永和之春癸丑之岁　罚酒三升得诗一句 【世说郝隆为桓公南蛮参军时宾客大会作诗不成罚酒三升而隆只得诗一句而巳】 三巳 【沈佺期三日诗云九门驰道出三巳禊堂开】 四筵 【阮瞻上巳会赋云列四筵而设席兮祈吉祥于斯涂】 周禊曲洛 【周之时禊饮于曲洛】 晋宴上林 【晋朝上巳宴上林也】 

　　寒食 

　　禁火之辰游春之月寒食是仲春之末清明当三月之初　禁其烟周之旧制 【周礼禁其烟周之旧制不因子推也】 不断火魏之新规 【见魏武下】 桐始开花 【清明之日桐始开花】 榆方出火 【论语钻鐩改火春取榆柳之火以顺阳也】 二三之月百五之辰 【岁时记云去冬至一百五日即有疾风甚雨谓之寒食】 魏武之令 【魏武帝明罚令曰闻太原至雁门冬至后一百有五日皆绝火食云为介子推且北方冱寒之地老少羸弱将有不堪之患今不得作寒食若犯者家长半岁刑主吏百日刑令长夺一月俸】 周举之书 【后汉周举迁并州刺史大原旧俗以介子推焚骸一月断火举遗书于子推庙云春中食寒一月老少不堪今则三日而巳】 一月寒食 【见上】 三日断火 【邺中记并州俗为介子推断火食食干粥三日】 画鸭 【俗雕画鸭子以相饷】 斗鸡 【玉烛宝典曰此节城市尤多闘鸡之戏或雕镂以相饷遗】 
　　蹴踘 【刘向别录云寒食蹴踘黄帝所造本兵势也蹴踘即球也】 秋千 【古今艺术图曰秋千本北方山戎之戏以习轻趫也】 遗麦粥 【齐魏收遗景元麦粥】 祭酪盂 【孙楚祭子推文曰醴酪二盂醴酪大粳米或大麦为之即今之麦粥醴即今之饧是也】 内火 【传以出内火注内藏也】 司烜 【周礼司烜氏仲春以木铎修火禁于国中注为季春将出火也】 白鸟 【拾遗记云文公焚山求子推时有白鸟从烟中毙】 新烟 【谓出火也】 介子推之遗风魏武帝之旧令 【晋文返国皆封从臣独忘子推子推题诗于国门以讽之遂隐于绵山文公求之不得乃焚山求之子推烧死因断火以报之】 飡盘 【饮烧饭曰食俗以备断火】 饧粥 【玉烛宝典曰今人研杏仁为酪煑粥引饧沃之是也】 

　　岁华纪丽卷第一 

　　●岁华纪丽卷第二 

　　唐韩鄂撰　明沈士龙胡震亨同校 

　　夏 

　　夏为朱明时移新节 【选云初伏新节隆暑赫曦】 火风暑节 【亦曰炎节】 日乃丙丁时当焦苦 【月令其虫羽其音征四月律中仲吕其数七其性礼其事视其味苦其臭焦其祀灶祭先肺】 帝称炎帝神号祝融虫羽音征祀灶祭肺 【见上】 昊天 【夏曰昊天】 暑雨 【出书】 长嬴 【夏为长赢】 永日 【见书】 焦泉之曲 【蘧瑗云春有去鴈之歌夏有焦泉之曲】 荣木之诗 【陶濳荣木诗序云日月推迁巳复有夏】 隆炽 【射雉赋云时暑忽隆炽】 恢台 【文选收恢台之孟夏兮长养也】 狼山毒草 【山海经云狼山多毒草盛夏鸟过之不能去】 银塘芳荷 【李林夏日诗桐枝覆玉槛荷叶满银塘】 温飙炎气 【文选朱夏振炎气溽暑扇温风】 烁石流金 【庄子】 青春变节赤帝司权 【火帝为赤帝也】 昼寝书裙 【宋书王献之夏月造羊欣欣着新练裙献之入见之乃书数幅而去】 夏处板榻 【后汉羊茂字季实为东郡守冬坐白羊皮夏处单板榻】 凉君子而清王侯 【寿阳山记明义楼南有三浴室上以清王侯中以凉君子下以凉庶类】 冬巢居而夏穴处 【晋书肃慎国人如此】 火居盛德 【月令夏盛德在火】 木乃成阴　时景 【梁元帝纂要曰夏曰朱明亦曰长赢炎夏三夏九夏朱夏】 司至 【以伯赵氏为司至者以夏至鸣冬至止伯赵伯劳也】 
　　司立【川乌氏以立夏来立冬去】 羊茂板榻 【见上】 孙登草裳 【神仙传孙登夏则居窟室披草裳】 不贺 【汉杂事冬至阳事起君子道长故贺夏至阴事起君子道衰故不贺】 受饷 【齐春秋何敬叔为长城令清廉夏节忽牓门受饷得米二千余石代贫乏之人输租税也】 闭关 【易曰先王以至日闭关商旅不行后不省方】 牓门 【见上】 影长 【尺有五寸周礼云夏至日在东井】 宵短 【至乃宵短】 凯风扇物赫日流辉　麦含秀色 【文选麦陇多秀色】 柳结浓阴　云吐奇峰 【夏云多奇峰】 火流永日 【日永星火】 万木皆滋百草悉茂 【文选靡木不滋无草不茂也】 避暑之饮 【光禄大夫刘松北镇与袁绍子弟日共晏饮常以三伏之日昼夜酣饮以避时暑故河朔有避暑之饮】 迎夏之郊 【立夏之日盛德在火迎夏于南天子亲往郊也】 紾绤 【论语当暑絺绤】 乘离 【魏相云南方之神炎帝乘离执衡司夏】 

　　四月 
　　五月 
　　六月 

　　○四月 

　　日当昴位斗建巳初 【月令斗建巳位之初】 律中仲吕杓指东南 【孝经纬曰谷雨后十五日斗指东南维为立夏后十五日指巳为小满】 立夏之日蝼蝈鸣 【后五日蚯蚓出后五日王瓜生】 小满之日苦菜秀 【中气后五日靡草死后五日小暑至】 麦秋 【百谷初生为春熟为秋故麦以孟夏为秋】 梅雨 【梅熟时雨】 正阳之月 【正阳月慝未作慝谓阴气也】 盛暑之时 【亦云炎暑】 畏日扬辉火云戒节碧树之流莺巳老虹梁之语燕咸归　维夏 【四月维夏】 清和 【首夏犹清和】 
　　祀雨师祈谷实出轻挺重 【月令挺重囚出轻系】 继长增高 【无有坏堕】 驱兽 【无害五谷】 饮酎 【以肃尝麦】 庆赐遂行 【无不欣悦】 行爵出禄 【必当其位】 习盛乐太雩帝 【自鼗鞸至祝敔皆盛乐也】 祷祀山川 【古卿士有益于人者以祈谷实】 赞拔杰俊 【进贤良举长大】 无起土功 【无发大众无伐大树无妨蚕农】 无大田猎 【驱兽而巳忍妨生类】 登麦收茧 【并见月令】 

　　四月八日 

　　四月八日 

　　浴释迦 【荆楚岁时记云荆楚以四月八日诸寺各设会香汤浴佛共作龙华会以为弥勒下生之征也】 迎弥勒 【见上注】 右胁生 【佛以周昭王二十四年甲寅四月八日自母右胁而生】 半夜入道 【年十九岁此日半夜逾城往雪山入道】 求于六年 【太子在雪山六年思道不食四月八日成佛】 溺金像 【世说孙皓初治国于地中得金像如小儿高晧便着厕前令持筹四日晧语像云今日浴佛来暮阴病忏悔乃瘥】 全木榻 【羊茂事见上】 灵育生而孕先得梦 【高僧传曰释元高小名灵育毋寇氏梦见胡僧持伞香花满坐便即怀胎至四月八日生有异香及光明照壁迄旦乃散因名曰灵育】 刘宣泣而悲不自胜 【宋书刘敬宣字万寿八岁母死四月八日入寺见众僧浴佛乃下头上金镜为毋灌佛因泣下悲不自胜】 八岁儿 【见上】 九子母 【荆楚岁时记曰四月八日长沙寺阁下有九子毋神是日市肆之人无子者供养薄饼以乞子往往有验】 八字之佛爰来 【荆楚人相承此日迎八字之佛于金城设榻幢歌鼓以为法华会】 五香之水乃浴 

　　○五月 

　　日居参宿律中蕤宾昏角晓危 【五月之节日在参昏角中晓危中】 鸣蜩解鹿 【夏至之日鹿角解后五日蜩始鸣】 云容益峻莺老无声　麦秋梅夏　居高远眺 【可以居高明可以远眺望可以升山林可以处台榭】 众果具繁 【文选蕤宾之时景风扇物天和气暖众果具繁】 百药可蓄 【月令聚蓄百药无用火南方】 祀皇地 【月令祀皇地祗于方丘岳渎等神夏至日祀之】 祭先牧 【祭于大泽用刚日】 长日助威棱之势熏风同长育之恩　关市无索 【门闾无闭开市无索此顺阳气】 游牝别羣 【挚腾驹班马政】 芒种之日螗蜋之生 【五月节侯后五日鵙始鸣后五日反舌无声】 风名黄雀雨曰濯枝 【风土记曰仲夏大雨名濯枝雨六日方止东南常有风至曰黄雀长风亦曰熏风】 月次居离斗维建午当阳极阴生之际是养神保寿之辰 【夏至之日一阴生】 当正阳以戒月 【五月为正阳月】 谅无躁而处身 【月令】 飞火轮 【谓日乌也】 荣木槿 【易通说曰夏至之日木槿荣】 火云方炽畏景尤长　当阴阳分争之时 【夏至之日阴阳争死生分君齐戒百官静事无刑以定晏阴之所成】 是斋戒养恬之日 【君子斋戒处必安静】 

　　端午 
　　辟兵 
　　热 
　　旱 
　　云 
　　瑞云 
　　风 
　　风灾 
　　占风 
　　雨 

　　端午 

　　日叶正阳时当中夏采蟾蜍之令节 【抱朴子曰五月五日采蟾蜍头有八字者日中时取之阴干一日以其足画地即为流水带其左臂辟恶】 语鸲鹆之佳辰 【岁时记以午日取鸲鹆儿毛羽新成者养之皆善语必先剪去舌尖】 锦幖 【状元卢肇午日宫船诗云报道是龙刚不信果然夺得锦幖归】 鬼字 【魏取诗辟兵书鬼字伸印题灵文】 角黍之秋 【风土记午日烹鹜角黍又以菰叶裹粽黍以象阴阳相包裹未分也】 浴兰之月 【大戴礼云午日以兰汤沐浴】 朱索 【续汉书午日朱索五色为门户饰以止恶气】 赤符 【抱朴子曰或问辟五兵之道荅以五月五日着赤符于心前】 祭屈 【续齐谐记屈原五月五日投汨罗江死楚人哀之至此日以筒贮米投水祭之汉建武元年长沙有人见三闾大夫曰常苦蛟龙所窃今若有蕙愿以蒲叶裹五色丝缠之则蛟龙畏也】 祠陈 【后汉陈临为苍梧太守推诚以理临征去后本郡以五月五日祠之东门城上令小童洁服而舞】 长命缕 【古诗云何人致契阔遶臂双条达】 

　　辟兵 

　　辟兵缯 【裴玄新语曰五月五日集五彩缯谓之辟兵缯也】 结庐 【梁王筠五日诗结庐同楚俗采艾异诗人】 蓄药 【又曰是日竞采杂药夏小正云此日蓄药以蠲除毒气】 斗百草 【荆楚记云此日楚人蹋百草今人又有闘百草之戏】 躔五丝 【见上】 忌葢屋勿曝荐 【风俗通云此日盖屋令人头秃又云不得曝床荐席异苑曰新野庾寔尝于五月五日曝席荐忽见一小儿死于荐下俄失所在其后寔女遂亡因相传以为忌】 午位初杓一阴濳发当赤帝炎威之际是朱明炽□之时　救屈原以为俗 【午日竞渡荆楚记曰舟救屈原也】 因句践以成风 【越地传云竞渡起于越王句践】 月号正阳时惟端午云簇奇峰之状簟凝寒水之姿　胡广生 【世说胡广本姓黄以五月五日生父恶之盛胡芦弃江中居人见之收养以为巳子托胡芦生乃姓胡】 曹娥死 【异苑曰曹娥父以五月五日溺死娥巡江号哭七日遂投江死三日后与父尸俱出】 时当采艾节及浴兰 【荆楚岁时记云宗测常以五月五日未鸡鸣时采艾见似人处揽而取之用灸有验】 烧空之畏日尤长触户之炎光益盛 【见上】 包菰 【风土记云午日以菰叶裹黏米以象阴阳之相包裹】 挂艾【荆楚记五月五日楚人皆踏百草采艾为人形挂于户上以禳毒气】 百索绕臂 【风王记以五彩缕造百索系臂一名长命缕一名辟兵缯以相饷也】 五彩躔筒 【见上】 

　　热 

　　大暑赋 【夏侯湛作大暑赋云三伏相仍徂暑彤彤上无纎云下无微风】 苦热行 【文选苦热云砂铄销铄草木焦卷处凉台而有欝蒸之烦浴寒水而有灼烂之苦宇宙虽广无阴以憇昔闻草木焦今见砂石烂大火灼光炎气酷烈】 如热得凉如渴得浆盛夏之阴 【万物归之言其凉也】 以瓜镇心 【郑灼字茂照尝读书时大热以瓜镇心欲凉之也】 穿岸为室 【后汉马援行军至长沙欲进击壸头遇夏暑盛热穿岸为室以避暑气】 炎风畏景火云赫日　云我无所【言无庇身】 如惔如焚 【惔燎也言热如火烧】 风云郁其如火天地赫以为炉　禋于六宗 【巳见寒门禋于六宗注中】 饮于三伏 【见下】 暍者 【庄子曰暍者反冻乎冷风又京房易飞候曰立夏有云大如车盖十余里此阳火之气必暑有暍者】 瘅心 【诗云我心瘅暑】 机女抱综耕夫释耜 【曹植云机女与耕夫背暑不期而齐迹向阴不会而成群者也】 食冰之鼠 【北方层氷之下有鼠食冰肉重千斤作脯以御热】 飞雪之方 【王仲都服飞雪散能盛暑中使曝坐周焚以火口不言热而身无污出】 凉草 【杜阳编暑则设迎凉草寒则设凤首木也】 
　　寒溪 【武昌记曰樊山东有小溪夏时凛然常有寒气故谓之小溪】 身热坂 【汉书西域传曰罽宾道历大小头痛之山赤土身热之坂】 头痛山 【见上】 当秦穆公三庚之日 【史云秦穆公三年初伏注云六月上伏日秦皇置又穆公始为伏祠取夏至后第三庚为初伏第四庚为中伏立秋后初庚为末伏谓之三伏又谓之三旬】 思葛稚川六甲之符 【抱朴子曰或问不热之道荅曰立夏或服玄冰九飞雪散带六壬六甲符】 处榭登山 【可以升山陵可以处台榭】 当风交扇 【巳具伏日食白粥注】 暑煑 【释名曰暑煑也如煑物也当暑大暑溽暑六月暑正暍暑毒暑徂暑六月炎暑】 热爇 【释名曰热爇也如火所爇也苦热酷热旱热炎热】 升山陵紾絺绤　可畏 【春秋云夏日可畏】 如熏 【诗云忧心如熏熏灼烂也】 

　　旱 

　　草木焦枯砂石销烂 【见上】 云汉之章土龙之象 【许慎注汤遭大旱作土龙以象云从龙】 汤之七年 【汤七年大旱无一日有雨】 鲁之八月 【左传鲁僖公三年自十月不雨至次年五月旱旦不为灾也】 

　　云 


　　从龙 【易曰云从龙】 似虎 【兵书猛将之云气似虎也】 山既出云 【礼曰山川出云】 天必降雨 【易曰云行雨施】 云纪 【黄帝受命有云瑞故以云纪事又有云官也】 瑞书 【有瑞必书】 不崇朝而徧天下 【公羊传曰触石而出肤寸而合不崇朝而徧雨天下太山云也】 不待族而润寰中 【庄子内篇广成子谓黄帝曰自尔治天下云气不待族而雨】 邴生之鹤 【邴原北海人也遭汉乱隐于辽东征召不仕时人谓之曰云间白鹤】 陆氏之龙 【世说陆士龙尝在张华筵上自称曰云间陆士龙】 李陵仰视 【李陵赠苏武诗云仰视浮云驰奄忽互相踰】 靖节思亲 【陶靖节诗序停云思亲友也】 霏霏承宇 【楚辞】 英英露茅 【诗英英白云露彼菅茅】 荷锸决渠 【文选决渠降雨荷锸成云】 
　　油然作云沛然下雨　赤为兵验黄乃时丰 【保章氏以五色云物辨吉凶之祲祥二至二分占视日旁云色青为虫白为丧赤为兵荒黑为水黄为丰】 不兴 【文选朝云不兴而黄潦独臻】 可望 【尧纪望之如云】 阳台 【朝云】 巫峡　飞扬 【高祖歌曰太风起兮云飞扬】 决济 【五色呈瑞氤氲决济】 出岫 【归去来辞云无心以出岫】 上天 【诗曰上天同云雨雪雰雰】 辨丰凶卜水旱 【周礼保章氏以五色云物辨吉凶水旱丰荒之祲祥注云云色有五以别水旱豊荒】 赤鸟飞 【左传楚云如众赤鸟夹日以飞三日太史曰其当王身乎】 白云起 【后汉蓟子训到洛见公卿数十处后皆白云起】 荟蔚 【诗云荟兮蔚兮南山朝跻荟蔚乃云兴之皃】 屏翳 【云师名也】 奇峰 【夏云多奇峰】 垂天 【庄子大鹏翼若垂天之云】 触石 【见上注】 润础 【淮南子曰山云蒸柱础润】 出苍梧 【归藏曰有白云出苍梧入于太梁】 至帝乡 【庄子乘彼白云至于帝乡】 阴阳聚 【春秋元命苞云阴阳聚为云】 山川气 【说文曰云山川之气也又西王母有白云谣云白云在天丘陵自出道路悠远山川间之见周穆王传】 

　　瑞云 

　　德动天心瑞开云物　凄凄祈祈 【诗云有渰凄凄兴雨祈祈】 纷纷郁郁 【史记若烟非烟若云非云纷纷郁郁萧索轮囷是谓庆云】 起封中【汉武封太山夜有光昼有白云起于封中】 覆宝鼎 【汾阴宝鼎天子祠之黄云覆焉】 书瑞 【分至启闭必书云物】 纪官 【黄帝以有云瑞因以云纪官】 叆叇氤氲　瑞气庆云 【景云卿云祥云瑞云也】 非烟 【非烟非雾五色氤氲皆瑞云也】 矞云 【瑞应图曰矞云其状外赤内青一曰庆云】 金枝玉叶 【黄帝与蚩尤战于涿鹿之野常有五色云气金枝玉叶止于帝上有花葩之象故作华葢】 干吕 【东方朔十洲记曰青云干吕连月不散】 扶日 【洛书曰苍帝起青云扶日赤帝起赤云扶日黄帝起黄云扶日】 

　　风 

　　风则从箕月离于毕 【箕星好风春秋纬曰风从箕星扬砂走石诗云月离于毕俾滂沱矣】 天地噫气 【风者天地之噫气也】 琴歌其南 【舜作五弦之琴以歌南风曰南风之熏兮可以解我民之愠兮】 马嘶其北 【古诗胡马依北风】 大风歌 【高祖过沛作大风歌曰大风起兮云飞扬安得猛士兮守四方】 秋风辞 【汉武帝作秋风辞云秋风起兮白云飞草木黄落兮鴈南归兰有秀兮菊有芳怀佳人兮不能忘】 石尤 【无将故人酒不及石尤风】 飞廉 【风伯名也】 箕星 【风星名也】 地籁 【庄子曰汝闻天籁而未闻地籁注风吹万物也】 鸣条 【太平之代风不鸣条】 八风 【见上】 五风 【尧时五日一风】 虎啸 【淮南子曰虎啸而谷风生】 鸢鸣 【礼记前有尘埃则载鸣鸢注鸢鸣则风生也】 易水寒 【燕丹送荆轲于易水之上轲歌曰风萧萧兮易水寒】 洞庭波 【楚词袅袅兮秋风洞庭波兮木叶下】 空穴 【拱向来巢空穴来风】 开襟 【选云凭轩槛以回望向北风而开襟】 鹊巢 【淮南子云乌鹊识岁之多风去乔木而巢扶枝】 
　　鸟路 【选云风烟有鸟路江汉恨无梁】 扬仁风 【袁宏为东郡守谢安授以扇宏曰輙当奉扬仁风慰彼黎庶】 辟臭腐 【帝王世纪尧时厨中自生肉脯薄如翣形摇动则风生使食物寒而不臭名曰翣脯】 从虎 【风从虎】 相乌 【述征记长安宫南灵台上有相风铜乌遇千里风乃动】 愈病析酲 【出选风赋】 阜财解愠 【诗云南风之熏兮可以解吾民之愠兮南风之时兮可以阜吾民之财兮】 退宋都之鹢 【左传六鹢退飞过宋都风也】 抟南海之鹏 【庄子】 觱发栗冽 【出诗】 冲孔袭门 【风赋】 巽风起兑泽流 【易巽为风又风以散之鼓动万物者莫疾乎风】 飘瓦 【庄子不怨飘瓦】 摧木 【木秀于林风必摧之】 入松 【琴曲有风入松】 拂野 【惊颷拂野木无静柯】 冷冷猎猎 【并选】 鼓之以雷霆润之以风雨 【易】 凄风 【春无妻风】 景风 【四气和为通正谓之景风】 习习 【谷风】 ■〈风立〉■〈风立〉 【秋风】 列子善御 【列子能乘风又云御风而行令然善也】 师旷骤歌 【左传师旷曰吾骤歌北风歌南风南风不竞歌者吹律以咏入风南风者微故曰不竞】 穆若 【穆若清风】 罢兮 【选秋风罢兮春草生】 转蕙泛兰 【楚词光风转蕙泛崇兰】 拔树发屋 【项王围汉三匝风从西北来折木发屋扬沙石楚军大败汉王得数千骑遁去】 君子之德 【论语】 庶人之雌 【宋玉风赋大王之风雄庶人之风雌】 动沙沤吹死灰 【见下】 扬尘 【庶人之风塕然起于穷巷堀堁尘动沙沤吹死灰扬腐余】 夺热 【纨扇诗常恐秋节至凉颷夺炎热】 空穴来 【见上】 青苹末 【宋玉风赋夫风生于地起于青苹之未】 

　　风灾 

　　飘风不终朝骤雨不终日 【老子】 震凌 【扬子曰震风凌雨然后知夏屋之为帡幪也】 霾曀 【诗终风且霾终风且曀】 海鸟避 【海鸟曰爰居止于鲁东门外展禽曰今兹海其有灾也夫广川之鸟兽恒知避其灾是岁也果有大风】 神女行 【博物志云大公为灌坛令文王梦妇人哭当道问之曰我太山神女嫁为西海神妇吾行必以疾风暴雨灌坛当吾道不敢以疾风暴雨梦觉白太公三日果有疾风过】 淜滂 【出风赋淜上冰切】 熛怒 【并风激物之貌】 蹷石 【蹷动也】 发屋 【见上】 风灾数起国多暴雨　木拔 【书】 沙扬 【见上】 

　　占风 

　　占之识老子之来 【神仙传老子将去周而出关以升昆仑关令尹喜占风知有神人来过乃扫道以待老子老子知喜命应得道仍以长生术授喜】 候之知关羽之败 【建康实录吴大帝与关羽战羽乞降大帝以问赵达达曰彼有走气言降诈也乃使人于路邀之赵达曰虽走必不能脱午时有风触帏达抚手曰羽至矣果擒关羽而至】 君子 【瑞应图曰离地三尺名为君子之风】 庶人 【见上】 偃禾拔木 【书】 历树拂堂 【北齐书曰武卫奚永洛与河内张子信对坐时有鹊鸣于庭树上鬬而坠焉子信曰鹊不喜向夕若风从西来历树拂堂角则夜必有召君辄不得往子信出后果风来至高俨使人召永洛且云勑唤永洛便欲去其妻止之而称马坠腰折果免难也】 八风 【八节之风】 五风 【五日一风十日一雨】 大王 【大王风见选】 少女 【管辂传曰时大旱辂云即今当雨树上巳有少女微风须臾之间雨果至】 修宫室完边城 【不周风至】 诛有罪断大刑 【广莫风至易纬通义云】 变色 【迅雷风烈必变色而作】 辨声 【善候风占声知吉凶】 五色各异 【太皡氏之王天下五方风并异色也】 八节不同 【立春条风春分明庶风立夏清明风夏至景风立秋凉风秋分阊阖风立冬广莫风冬至朔风各有所主以占事也】 

　　雨 

　　雨以润之 【秋无苦雨九旬十夜三日淫雨早降零雨其蒙骤雨不终日时雨】 风以散之 【易】 祁祁 【毛诗】 森森 【选森森散雨足】 长安之谚 【谚云城南韦杜去天尺五杜牧雨诗注中出】 先生之请 【晋书云束先主通神明请天三日甘雨零】 行过恐妨于贤令 【见风门注】 知来必信于穴居 【昔董仲舒读书于窻下有人自外诣之曰今日必雨仲舒曰吾闻巢居知风穴居知雨君非狐狸必是老鼠遂窥之见其人化为野狐而去】 罕居之均天泽 【汉书天文志云毕为罕居洪范传毕星好雨】 栈道之霖铃声 【玄宗幸西蜀南至斜谷岭霖雨涉旬于栈道雨中闻铃声与雨相应上悼贵妃因采其声为雨霖铃寄恨焉时棃园子弟善音律者张野狐从至蜀上即以其曲授之其曲今在法部】 作解 【易】 若濡 【传曰道下遇雨若濡】 天降 【礼记天降时雨山川出云】 月离 【诗月离于毕俾滂沱矣】 倒井 【见选】 
　　倾盆 【大雨】 驱垤鹳使之飞鸣 【诗鹳鸣于垤言将雨也】 鞭商羊令其鼓舞 【家语童谣云天将大雨商羊鼓舞乃一足鸟也】 近壬子 【管辂过清河见太守曰天旱何如辂曰今夕当雨传曰近壬子日值蒲星中巳有水气食顷当至果如言】 禁丙丁 【俗说久雨不晴禁丙丁乃得晴】 蟠泥之龙 【蜀都赋云潜龙蟠于决泽应鸣鼓而兴云雨】 封穴之蚁 【易占曰蚁封穴户大雨将至】 洗兵 【武王伐纣大雨洗兵】 灭火 【成都市火甚盛樊英噀酒以灭之】 雨田畴 【雨我公田遂及我私】 害粢盛 【左传天作湿雨害于粢盛】 不节 【礼记风雨不节则饥】 以时 【时雨将降时雨及时之雨也】 燕飞 【汌川零陵有石燕遇雨则飞】 蜧跃 【淮南子曰黑蜧神虬濳泉而居将雨则跃】 霡霂 【益之以霡霂注云霡霂小雨也】 霈然 【下雨】 如晦 【诗风雨如晦】 伐殷 【搜神记武王伐殷至河上雨甚疾雷晦冥】 讨邢 【左传卫大旱讨邢而雨】 密雨 【密雨如散丝】 膏泽 【多丰年】 降不破块 【塩铁论周公之时风不鸣条雨不破块旬雨必以夜】 
　　注必随车 【汉百里嵩为徐州牧境内旱行部传车所经甘雨辄降】 假葢 【孔子将行雨而无荅门人曰商有之孔子曰商之为人甚恡于财不假葢于子夏护其短也】 胜裘 【披雪沐雨则裘不如蓑出刘子】 沾服 【诸侯朝天子雨沾服失容止】 垫巾 【郭林宗雨中行垫其角巾时人故效之为折角巾】 社公雨 【俗说社公不食旧水故近社必有雨也】 少女风 【见上】 漂粟 【邹子曰朱买臣学业不休其家曝粟令臣守不觉雨漂粟也】 流麦 【高凤事同上云】 雨师 【屏翳为雨师列传又云赤松子神农时雨师也】 云将 【见庄子】 愁霖 【三日雨为霖雨久为愁霖文选愁霖贯秋序】 夜雨 【夜雨滴空阶】 五政 【管子曰五政顺时者春雨乃来】 一旬 【太平之时五日一风十日一雨】 

　　○六月 

　　日在东井律中林锺　夏穷暑退 【火中寒暑乃退谓季夏及季冬】 暑变温风 【小暑温风至六月节也后五日蟋蟀居壁后五日鹰乃学习】 萤飞腐草 【大暑日腐草为萤后五日土润溽暑后五日大雨时行】 畏日更延于黄道秋阳益炽于炎光　簟展轻冰扇摇团月　新律将加于烦暑下伏式启于炎阳 【简文帝苦热诗云六龙驾不息三伏启炎阳】 徂暑 【六月徂暑】 温风 【见上】 粪田 【可以粪田畴可以美土疆】 染彩 【命有司染彩黼黻文章必以法故无或差忒以供郊庙祭祀之服以为旗章以别贵贱等级之度】 大雨时行 【大雨时行乃烧薙行水利以杀草也】 温风巳至 【季夏之日】 土润溽暑 【见上】 节退早秋　时当杀草 【杀草见上】 行木 【命有司入山行木无有斩伐为木未坚成】 无兴土功可资农事 【不可以兴土功不可以合诸矦不可以起兵动众注云土将用事欲静也农事粪田畴也】 

　　伏日 

　　伏日 


　　秋夏交会之辰金火伏藏之日 【晋志释曰立秋以金代火金畏火故至庚日必伏庚者金也故曰伏史记注云六月上伏日秦始皇所置】 三伏之秋 【阴阳书曰夏至后第三庚为初伏四庚为中伏立秋后初庚为末伏】 一时之暑 【典略曰刘松袁绍于河朔三伏之际昼夜饮酒乃至无知以避一时之暑故河朔间有避暑之饮】 秦修祠 【史记秦穆公始为伏祠】 汉择日 【风俗通曰汉中巴蜀高祖用张良策还定二秦盖君子之所因者本也论功定封加以金帛重复宠异令择伏日不同凡俗也】 祠黄石 【史记留矦既得黄石留矦死并黄石而葬每上冢伏臈祠黄石】 飡白粥 【见上】 当谢安食白粥之辰 【世说郄超子嘉宾三伏之日诣谢公炎暑熏赫当风交扇犹沾汗流离谢公着故绢汗衫食热白粥晏然无异郄谓谢公曰非君几不堪如此也】 是方朔割赐肉之日 【汉东方朔为郎伏日上赐诸郎肉朔独拔剑割肉谓同官曰伏日当早归诸受赐郎怀肉而去上问朔曰赐肉不待诏何也令自责朔曰受赐不待诏一何无礼也拔剑自割肉一何壮也割之不多又何廉也归遗细君又何仁也上笑曰令卿自责而反自誉复赐酒一石肉百斤遗细君】 进汤饼 【荆楚岁时记云伏日进汤饼名为辟恶饼】 荐麦瓜 【月令曰初伏荐麦瓜于祖祢】 

　　岁华纪丽卷第二 

　　●岁华纪丽卷第三 

　　唐韩谔撰　明沈士龙胡震亨同校 

　　秋 

　　秋为白藏 【梁元帝纂要云秋为白藏亦曰收成亦曰三秋素秋高秋商秋九秋】 景当素节 【又曰节曰素节商节辰曰凄辰霜辰】 帝称少皡 【其帝少皡】 神号蓐收 【其神蓐收】 众木摇落 【见秋兴赋】 一叶飘零 【淮南子曰一叶落而知天下秋】 白精君 【其帝少皡其神蓐收白精之君金官之臣少昊金天氏蓐收少皡氏之子曰该为金官矣】 萧条野 【曹植诗云秋风发微凉寒蝉鸣我侧原野何萧条白目忽西匿】 金祇司矩 【南齐谢眺七夕赋云金祇司矩火曜方流】 火旻团露 【文选秋岸澄夕阴火旻团朝露】 西墅之接白门 【思玄赋云蹶白门而东驰兮云台行乎西墅蹶履也白门秋门也】 南霄之度征鴈 【陶潜秋诗哀蝉无留响征鴈鸣南霄】 玉帝规时 【秋白帝也】 金风屇序 【盛德在金】 清景 【亦曰朗景澄景】 旻天 【旻愍也愍万物之凋零】 戒以白露申以严霜　风月 【商风金风素风凄风高风激风凉风悲风清风秋月皎月皓月素月朗月明月】 草木 【白草衰草霜草疎木霜木霜林衰林霜柯霜条】 属商 【其虫毛其音商其数九其性义其事言其味辛其臭腥其祀门祭先肝】 天子食鱼庶人荐黍 【月令】 
　　灵运尝闻于理棹 【谢灵运诗云述职期阑暑理棹变金风】 沈约见咏于缝裙 【秋夜诗云曀曀萤入雾离离鴈出云巴童暗理瑟汉女夜缝裙】 露珠低圆云罗高薄 【秋云如罗】 张季鹰之歌发鲈鱼 【歌曰秋风起兮木叶飞吴江水兮鲈正肥三千里兮家未归恨禁难兮仰天悲遂挂冠而去】 班婕妤之悲生纨扇 【纨扇诗云长恐秋节至凉颷夺炎热弃之箧笥中恩情中道绝】 草黄鴈归之歌 【汉武帝歌云草木黄落兮鴈南归】 水阔露浓之赋 【李德赋云秋水阔兮秋露浓盛花落兮叹芙蓉】 鴈过天青蝉鸣露白　袅袅悲风 【选云袅袅兮秋风】 凄凄寒日 【诗云秋日凄凄百卉具腓腓病也凉风用事而众草病兴也】 露凝白玉菊散黄金 【秋日诗露凝千片玉菊散一丛金日就高低影云空点缀阴又云菊散金风起荷疎玉露圆将秋数行鴈离夏几林蝉云凝愁半岭露碎缬高天】 败兰 【文子曰兰丛欲芳秋风败乏】 槁叶 【秋兴赋云野有归燕隰有翔隼游气朝兴槁叶夕陨屏轻箑建释纎絺藉莞蒻御夹衣天晃朗以弥高日悠扬而寖微】 
　　短晷长宵 【又云何阳乌之短晷觉良夜之方永熠耀灿于门阑蟋蟀鸣于轩屏】 悲闻宋玉之辞恨入潘安之鬓 【宋王九辨悲哉秋之为气也又潘安仁春秋三十二始生二毛也】 高梧减韵腐草流辉　灵运之诗 【愁霖冠秋序】 照邻之赋 【秋霖赋云都襄陵之与昏垫】 风零蒲柳 【晋顾凯曰蒲柳之姿望秋先零】 霜败芝兰　露结蒹葭风生桂树 【诗云蒹葭苍苍白露为霜文选云秋风生桂枝】 汉仪斩牲 【晋书曰汉仪立秋日白郊礼毕始扬威武斩牲于东门以荐庙也】 周礼击鼓 【周礼仲秋夜击土鼓钥豳诗以迎寒】 

　　七月 
　　八月 
　　九月 

　　○七月 

　　日在张星律中夷则河汉方秋天地始肃 【禾乃登缮囹圄具桎梏断薄刑决小罪纳材苇坏墙垣修官室】 流火 【七月流火】 在金 【盛德在金】 叶下高梧烟消弱柳　当禇渊弹琴之夕 【南齐书世祖在东宫赐禇渊银鏻琵琶又尝会宴袁粲舍时初秋凉夕风月甚美渊援琴奏别鹤之曲宫商既奏风神谐畅谢庄抚节而叹曰以无累之神合有道之器】 寔孙宝署吏之辰 
　　珠露初圆银河渐转堤柳之蝉声巳急庭莎之蛩韵方多将迓蓐收之辔 【其神蓐收】 巳遥炎帝之车 【夏曰炎帝】 励兵 【月令云赏军旅武人乃命将帅选士励兵简练桀俊专任有功以征不义诣诛暴慢以明好恶顺彼远方】 登谷 【是月筑场圃登谷天子尝新先荐寝庙】 金风改候银汉横空凄凉乍变于商声肃杀巳临于兑位堤柳烟收渚莲香袅晓露而长垂珠影凉风而遽振金声 【并见上】 威征大火律变商风气迎少皡之车景促羲和之辔 

　　七夕 
　　中元 
　　露 
　　瑞露 
　　霜 
　　霜灾 
　　月 
　　瑞月 
　　灾蚀 

　　七夕 

　　珪月初生 【秋月如珪】 珠露方滴 【秋露如珠】 缕羁五色 【西京杂记云贾佩兰在宫时七月七日临百子池作乐乐毕以五色缕相羁谓之连爱】 车驻七襄 【梁何逊七夕诗云仙车驻七襄凤驾出天潢】 针鼻之缕 【庾信七夕赋缕条紧而贯中针鼻细而穿空】 玉匣之衣 【庾肩五七夕诗云玉匣卷悬衣针楼开夜扉姮娥随月落织女逐星归】 鹊桥巳成 【风俗通云织女七夕当渡河使鹊为桥】 织女将渡 【吴均齐谐记云桂阳成武丁有仙道忽谓弟子曰七月七夕织女将渡河暂过牵牛吾向以被召明日失所在后世人至今云织女嫁牵牛】 三秋佳节七夕良辰　玉露初下 【露白故曰玉露】 银河巳横 【亦曰银汉】 云幄 【选寂寞云幄空】 河鼓 【尔雅曰河鼓谓之牵牛】 曝书策晒衣裳　王乔则举手谢世 【列仙传云王子乔见桓良曰告我家七月七日待我于缑山头至时果乘白鹤于山头望之不得到举手谢世人数日而去】 蔡经则鸣鼓还家 【吴蔡经字方平去家十余年忽还谓家人曰七月七日王君来到期可多作数百斛饭以供从官至日果然闻金鼓箫管人马之声从天而下】 白鹤翔山上青鸟来殿前 【七月七日西王母诣汉武忽有青鸟从西而来集殿前】 晒腹 【郝隆晒腹中书】 
　　斋心 【汉武帝斋心待王母又此月中会日宜斋也】 穿针眼 【荆楚记云七夕妇人以彩缕穿七孔针陈几筵酒脯瓜果于庭中以乞巧或云见天河中有弈弈白气或耀五色以为征见便拜得福】 挂犊鼻 【竹林七贤传曰七月七日诸阮庭中铺陈莫非锦绣阮咸时緫角乃竖长竿标大犊鼻裩于庭曰未能免俗聊复共尔】 灵匹 【谓织女嫁牵牛】 瑞光 【前汉窦皇后传云后观津人也少小头秃不为家人所齿遇七夕夜人皆看织女独不许后出乃有神光照室为后之瑞】 作曲晒衣 【崔氏四民月令其日作曲晒衣】 龙驾之乱凤管 【谢朓诗云回龙驾之容裔乱凤管之凄锵】 琼佩之结云裳 

　　中元 

　　日在张星 【中气】 斗建申位　孟秋之望中气之辰道门宝葢献在中元 【道经云七月十五日中元地官考校勾搜选天人分别善恶以其白作玄都大献于玉京山以诸奇异妙好幡幢宝葢供养之具精膳饮食献诸众圣道士于其日讲论老子经十方大圣高咏灵篇】 释氏兰盆盛于此口 【盂兰盆经云目连以母生饿鬼中至此日以百味五果着盆中供养十方大德而后母得食目连白佛凡弟子孝顺者以应奉盂兰盆供飬佛言大善后因之广为华餙】 地官考校之元日天人集聚之良辰 【见上】 释氏托生 【谢承后汉书云佛以癸丑七月十五日寄生于净住国摩耶夫人腹中至周庄王十年甲寅四月八日生】 众僧解夏 【荆楚记云十五日僧尼坐草为一岁云四月八日结夏至七月十五日解众僧长飬之节在外恐伤草木虫类故九十日安居又经云四月八日坐树下至七月十五日为一岁故曰众僧解夏】 

　　露 

　　降于五日 【月令云后五日白露降】 滋彼三秋 【中秋乃露滋】 散而为露结以成霜 【大戴记曰阳气胜阴则散为雨露】 厌浥之行泛灔之彩 【诗云厌浥行露乃湿貌泛灔露彩也】 湛湛瀼瀼 【零露瀼瀼】 露彼菅茅 【诗曰英英白云露彼菅茅】 托于桐叶 【苏子曰人生于世若朝露之寄于桐叶】 鹤鸣 【风土记云鹤性警白露降而鸣】 蝉饮 【取其洁也】 盘之中 【抚仙掌以珠盘擢金茎以承露】 薤之上 【薤露歌曰薤上露何易晞】 润玉垂珠 【露之形也】 晨降 【楚辞雾露雰其晨降云依霏而承宇】 宵零 【典引曰甘露宵零于豊草】 下地腾文 【选云露下地以腾文】 助海成深 【张衡奏事曰雾露助海】 诗人夜行见厌浥之咏君子春履有怵惕之心 【礼记祭义云春雨露既濡君子履之必有怵惕之心祀亲也】 湿衣之讥 【刘向说苑曰吴欲伐荆令曰敢有谏者死有舍人少孺子者意欲谏乃怀弹于后园露沾其衣如是三朝王曰子求何苦露沾衣如是对曰园中有树其端有蝉蝉高居悲鸣吸风饮露不知螗螂在后而螗螂不知黄雀居其后然黄雀又不知臣橾弹居其下臣但捕黄雀不觉露湿其衣此乃视其利不顾其后王遂罢兵】 缀冠之饰 【束皙曰零露如珠非缀冠之饰也】 

　　瑞露 

　　德动皇天 【瑞应图曰王者施德惠则甘露降】 瑞呈甘露　沈约之谢启 【沈约谢赐甘露启言蒙赐法音寺松叶上甘露臣往年经见不过沾条而巳时或凝结纔若轻雾木有玉聚珠联光粲若是者也】 郑平之食羹 【唐书李林甫女壻髭鬓巳白甫曰明日上赐甘露羹可食之虽皓即当鬓黑明日使食之一夕尽皆变黑】 若脂之洁 【甘露一名天酒一名仁泽其凝如脂其甘如饴】 如醴之甘 【见上】 松柏受而王者养老竹苇沾而王者尊贤 【晋中兴书云王者爱养耆老则甘露降于松柏之上王者尊贤容众则降于竹苇之上受之以为年纪也】 三危 【伊尹说汤曰水之美不过三危之露乃瑞露也】 五色 【东方朔曰吉云之地其国俗之云气占吉凶若乐事则满室云起五色照人着于草树皆成五色露珠甚甘】 表至德之馨且因宵降 【老子曰天地相合以降甘露人莫之合而自均】 含孔甘之味不待秋凝 【见上】 纪年 【以为年纪】 膏露 【天不爱其道故天降膏露】 

　　霜 

　　三秋降 【季秋】 百工休 【霜降之日则百工休】 碧霜 【拾遗记曰广延国霜色绀碧】 青女 【淮南子曰霜神名青女】 始凝 【易履霜坚氷阴始凝也又云阴胜阳则凝为霜雪】 露结 【诗云蒹葭苍苍白露为霜】 有余酸 【北齐邢子才冬夜直史馆诗云况乃冬之夜霜气有余酸】 殄异类 【陶潜诗云青松在东园众草混其奇晨霜殄异类卓然见高枝】 阴阳之气 【大戴记曰霜阴阳之气也阴气胜阳则结而为霜】 刑罚之表 【春秋感精符曰霜刑罚之表季秋霜始降鹰隼击王者顺天行诛以成肃杀之威】 葛屦 【诗云纠纠葛屦可以履霜】 纨扇 【纨扇诗云皎洁如霜雪】 驷见 【国语云驷见而陨霜陨霜而冬裘具驷房星也】 蠒成 【见上】 鹰击 【霜降则鹰击】 豺祭 【霜降之日豺祭兽】 马蹄 【庄子曰马蹄可以践霜雪】 蚕茧 【拾遗记圆峤之山有冰蚕以霜雪覆之然后成茧】 九钟之鸣 【山海经曰豊山有九锺霜降其锺自鸣】 神炉之妙 【抱朴子曰凝霜雪于神炉采灵芝于嵩岳】 杀木 【元命苞曰霜以杀木】 沾衣 【微微沾人衣】 孝子践 【琴操曰履霜操伯奇所作吉甫信后妻之言逐伯奇自伤无罪清晨起履霜乃操琴而鼓之】 君子履 【君子履之必有凄怆之心】 青楸离 【江淹别赋见红兰之受露望青楸之离霜】 冬裘具 【国语云陨霜而冬裘具清风至而修城郭宫室】 妇女成功 【家语曰霜降而妇功成嫁娶行焉】 鹰隼乃击 【见上】 

　　霜灾 

　　雪霜大至 【月令】 正月之繁诗人兴忧伤之叹 【见上】 季秋既降君子有凄怆之心 【见上】 不杀草 【春秋感精符曰王者政令苛则夏下霜诛罚不行则冬霜不杀草】 乃附木 【京房易传曰诛不原情其霜乃附木不下地不教而诛其霜反在草下】 雪冤 【淮南子曰邹衍事主尽忠燕惠王信谗囚衍衍仰天哭天为五月降霜】 杀菽 【春秋周十月今　月书失时】 令苛而夏降气胜而秋零 【见上】 

　　月 

　　太阴之精 【淮南子曰月者太阴之精】 坎宫之德 【易云坎为月】 如珪 【月赋秋月如珪】 如钩 【选云始见西南楼纎纎如玉钩末映东北墀娟娟似蛾眉】 度南端 【北齐邢子才冬夜直史馆诗云风音响北牗月影度南端】 出东岭 【陶濳杂诗云白日沦西河素月出东岭遥遥万里辉荡荡空中影】 破环 【抱朴子王生云月初生及既亏之后视之宜如三寸镜稍稍转大初如破环渐渐满也】 破镜 【古诗何当大刀头破镜飞上天】 三七 【三辰三光七曜并月居其一】 三五 【三五而生三五而缩】 成象 【在天成象】 无私 【日月无私照】 生于西 【礼曰大明生于东月生于西阴阳之分夫妇之位也】 行于北 【汉书云月立夏夏至行南方赤道曰南陆立冬冬至行北方黑道曰北陆二分则同道二至则相过】 王郎之善歌一曲 【世说王昙善歌谢公欲闻之而王名家少年无由得闻后公出东府上山作妓乐遇昙出庾家墓竹中作一曲于时秋月王因举头看北林卒曲而去诸妓白谢公曰此乃王郎歌也】 徐勉之不论五官 【梁徐勉尝集门客有虞暠者求五官詹事勉正色答曰今夕只可谈风月不宜及公事时人服之】 牛喘 【世说吴牛见月而喘谓水牛生江淮间畏热见月恐其日也故喘】 鹊飞【魏武帝歌曰月明星稀乌鹊南飞】 
　　夜光 【淮南子云月一名夜光】 望舒 【淮南子云月御曰望舒亦曰纎阿】 汉东蚌 【梁庾肩吾望月诗云桂殿月偏来流光引上才圆随汉东蚌晕逐淮南灰】 淮南灰 【见上】 谢譓对饮 【谢譓有时独醉云入吾室者但有清风对吾饮者惟当明月】 阚泽见名 【吴会稽先贤传阚泽年十二梦见名宇灼然在月中后为吴侍中】 蛾眉 【见上】 蟾魄 【三日成魄】 皎兮 【陈风月出皎兮又月出皓兮月出照兮】 出矣 【庄子曰日月出矣】 照临 【照临下土】 回环 【谓回环天上也】 三日成魄 【乡饮礼三让象月之三日成魄】 一月之光 【文子百星之明不如一月之光】 代照 【日月代照】 迭微 【诗日居月诸胡迭而微】 金精 【月赋云月以阴灵亦曰金精】 瑶彩 【月色】 玉钩 【见上】 水德　金精之正色水德之明辉　金波 【月彩】 灰晕 【淮南子曰画随灰而月晕阙许慎注曰以芦灰环阙其一面则月晕亦缺于上】 蓂荚 【应月而生落也】 桂华 【月中桂树】 西园游 【曹植诗云清夜游西园明月澄清景】 北堂寝 【陆机诗曰安寝北堂上明月入我牖照之有余光揽之不盈手】 丽天 【易日月丽乎天】 离毕 【诗月离于毕】 
　　从星 【书月之从星】 出水 【淮南子云方诸见月则津而为水高诱注云方诸阴燧大蛤也熟摩拭令热向月下则生水】 纨扇 【班婕妤诗云新裂齐纨素鲜洁如霜雪裁为合欢扇团团似明月】 玉台 【月如明照】 瑶蟾 【瑶兔蟾辉素娥素月蟾魄并月】 玉兔 【金兔阴兔】 蓂阶桂影 【桂轮】 日就月将 【出诗】 日兄月姊 【春秋感精符曰人主兄日姊月】 皆仰 【人皆仰之】 具瞻 【人皆具瞻】 阙之 【释名曰月阙也言满则复阙也】 没兮 【谢庄月赋月既没兮露欲晞】 朔晦 【朔月初之名朔苏也如死复苏晦月尽之名晦灰也死为灰又月光尽色似灰】 弦望 【弦者月半之名初七八为上弦二十二三为下弦望者月满之名日月遥相望也】 

　　瑞月 

　　德闻皇天庆见于月　姮娥奔 【羿妻窃药奔月为月中之仙也】 夏禹过 【夏禹未遇梦乘舟月中过】 合璧 【汉书至德之时日月若合璧】 重轮 【汉明帝作太子乐歌四章一曰日重光二曰月重轮三曰星重晖四曰海重涧以赞太子之德】 三珥 【军占曰若月三珥者大臣有喜】 阴灵 【见上】 委照而吴业昌 【孙坚夫人吴氏梦月入怀生孙策】 沦精而汉道融 【汉元后母李氏梦月入怀而生元后】 入怀 【见上】 盈手 【见上】 连璧 【日月连璧】 孕珠 【蚌望月而孕珠又月望则蚌蛤实】 

　　灾蚀 

　　日月薄蚀天地之灾　鱼减 【淮南子曰日月蚀而鱼脑减】 麟鬬 【元命苞云麒麟鬬则日月薄蚀】 彗星袭月 【辛庆忌勇猛之将被要离谋杀以剑自刎将死彗星袭月】 不用其行 【行道也诗日月告凶不用其行】 何损于明 【谓蚀】 君子之过 【君子之过如日月之蚀】 大人之灾 【日月之蚀大人之灾】 遇盈则蚀 【月盈则蚀与时消息】 则维其常 【诗彼月而蚀则维其常】 谪见于天 【礼曰妇顺不修阴事不得谪见于天月为之蚀故月蚀则后素服而修六宫之- 100 - 职荡天下之阴事】 灾成袭月 【刘向说云秦胡亥立日月薄蚀荧　袭月】 

　　○八月 

　　日在翼星律中南吕 【月令】 享寿星 【享寿星于南郊】 祭马祖 【祭马祖于大泽】 采柏露以明眼 【续齐谐记邓绍八月旦入华山采药见一童子执五彩囊盛柏叶上露如珠满囊绍问用此何为答曰赤松先生取以明眼言终失所在】 用朱墨以点头 【荆楚记云八月一日以朱墨点小儿头名为天灸以厌病也】 习吹 【命乐正习吹将释奠】 乃傩 【天子乃傩以达秋气】 循行牺牲 【视全具也】 申严刑法 【申严百刑无或枉挠斩杀必当无留有罪】 尝麻 【天子尝麻先荐寝庙】 种麦 【乃劝种麦】 上丁之日 【释奠于国学】 上戊之辰 【释奠于太庙】 择元日 【择元日命民社谓近秋分前后戊日】 
　　献良裘 【周礼司裘氏□大裘以供王祀天之服仲秋献良裘天子之服至仲秋而献】 获赤雀以衔书 【尚书中候曰季秋赤雀衔丹书集周之庭】 结宝囊以承露 【梁简文帝眼明囊赋序云妇人八月旦多以锦翠珠宝为眼明囊因凌晨取露以拭日】 平权衡 【是月也日夜分则同度量平权衡】 案刍豢 【瞻肥瘠察物色必比类量小大五者备尝】 载黄 【诗云载玄载黄为公子裳】 其获 【八月其获】 迎寒 【周礼仲秋月击土鼓以迎寒】 养老 【授几杖行糜粥】 鴈巳过而零其白露 【白露之日鸿鴈来后五日燕雀归羣鸟飬羞】 雷收声而分彼素秋 【秋分之日雷乃收声后五日蛰虫坏户水始涸】 祀夕月 【秋分日祀月于西郊】 戒清风 【四民月令曰清风戒寒趣织缣帛】 剥枣【八月剥枣】 断壶 【壶瓠也八月乃断】 仲商 【梁元帝纂要曰仲秋仲商也】 秋节天子居緫章 【太庙】 庶人授几杖 【是月飬衰老授几杖】 

　　○九月 

　　日在角星律中无射　授衣之月 【诗九月授衣】 餙服之辰 【见下】 是丹鸟含羞之日 【夏小正曰九月丹鸟羞白鸟羞进也白鸟蚊蚋也】 当白虎应感之辰 【帝王世纪曰扶始以季秋下旬梦白帝遗乌彖子旦而升丘见白虎其上有云感巳而生皋陶于曲阜】 举五谷之要 【农事备修当此月也】 休百工之作 【胶漆之作且休】 伐蛟鼍 【伐蛟取鼍】 取鼋龟 【登鼋取龟】 蟋蟀居户 【诗蟋蟀在户】 鸿鴈来宾 【月令】 伐薪 【伐薪为必因杀气】 尝稻 【天子尝稻先荐寝庙】 具饬衣裳 【文绣有恒衣服有量冠带有常必循其故】 申严法令 【法令号令】 务纳 【百官贵贱无不务纳以会天地之藏无不宣出】 亲尝 【亲尝者尝群神也天子亲尝使有司祭于群神礼毕告备于天子也】 既曰鴈来 【寒露之日鸿鴈来宾后五日雀入大水为蛤后五日菊有黄花】 乃观豺祭 【霜降之日豺乃祭兽后五日草木黄落后五日蛰虫咸俯】 咸俯 【见上】 神仓 【有司举五谷之要藏帝藉于中仓祇敬必饬】 入室 【命有司寒气揔至人力不堪其皆入屋】 献裘 【周礼司裘氏季秋献功裘以待颁赐】 秩刍 【命有司合秩刍牺牲以供皇天上帝山川四方之神宗庙社稷之灵为民祈福秩刍者谓草税也】 蓄菜 【蓄人收敛务趣菜注始为　御冬之备】 习吹 【大享帝于明堂也】 筑场 【九月筑场圃】 季商 【元帝纂要云九月曰季商未商】 高秋 【亦曰暮秋末秋残秋杪秋亦曰授衣】 

　　重阳 

　　重阳 

　　重九 【魏文帝书曰岁往月来忽复九月九日九为阳数而日与月并应故曰重九】 登高 【续齐谐记云桓景随费长房登高谓曰九月九日汝家当有灾异急令家人缝绛囊盛茱萸系臂上登高饮菊花酒其祸乃销景从其言举家登山夕还鸡犬一时暴死今人九日登高乃其遗事】 重阳佳辰九旻暮月 【宋傅亮九月九日登凌嚣馆赋云重九之佳辰肃晨驾而朝逝九旻之暮月】 鸣銮戾行宫 【谢瞻戏马台云圣心眷佳节鸣銮戾行宫行宫马台也】 商飙凝素钥 【贺敳九日诗云商飙凝素钥玄览贲黄图】 白衣酒 【晋阳秋曰陶濳九月九日无酒宅边摘菊盈把望见白衣人至乃王弘送酒便饮酣醉而归】 戏马台 【南齐书云宋武帝为公时在彭城九月九日出游项羽戏马台至今相承以为旧事】 菊制龄 【陶濳诗云酒能祛百虑菊为制颓龄】 萸系臂 【西京杂记云九月九日汉武宫中以茱萸系臂】 佩茱萸 【西京杂记云汉武帝宫人贾佩兰佩茱萸食饵饮菊酒云令人长寿】 赐芳菊 【魏文帝与锺繇书曰九月九日草木徧枯而菊芬然独秀今奉一束】 授衣之月落帽之辰 【见下】 马射 【南齐书南齐以九月九日马射或说秋金节讲习武射象立秋之礼】 龙山 【晋书孟嘉字万年为桓温参军温重之九月九日游龙山寮佐毕集于时佐吏并着戎服嘉醉有风吹落帽而不知觉温使左右无言欲观其所措及如厕温令孙盛作文嘲之置坐处嘉还见之其答文甚美】 黄花绿酒　黍饵 【玉烛宝典曰食饵者谓黍秫并收之也】 菊杯 【杯中泛菊花】 

　　岁华纪丽卷第三 

　　●岁华纪丽卷第四 

　　唐韩谔撰　明沈士龙胡震亨同校 

　　冬 

　　冬为玄英 【梁元帝纂要云冬为玄英亦曰安宁暮冬三冬九冬玄冬】 帝称颛顼神号玄冥　司寒 【魏相曰北方之神颛顼承坎执权而司寒】 属水 【其日壬癸其音羽其数六其性智其事听其味咸其臭朽其祀行祭先肾食黍与鴈】 律穷 【六律气穷】 岁暮 【岁将暮时既昏】 云叶浮空 【文选寒风积浮云繁】 冰澌结水 【立冬日水始水迎寒北郊】 严云 【鲍昭冬日诗云严云起乱山白日欲还次】 兼豆 【邢子才冬夜直史馆诗云兼豆未能饱重衾讵解寒】 星斗旋临于亥位金乌送次于房星 【日舍房星】 爱日 【左冬日可爱】 寒风　羽律纔移干风更肃 【十月干风至】 霜树尽摧于枯叶玉壶渐结于轻冰 【见上】 松秀寒姿 【冬岭秀寒松】 桂荣贞质 【选桂树冬荣】 当北户墐扉之日 【诗塞向墐户以为寒备】 是东皐获稻之辰 【十月获稻】 风日 【风曰寒风劲风严风厉风哀风阴风日曰爱日】 草木 【草曰寒卉黄草木曰寒木寒柯素木寒条】 闭塞 【月令天气上腾地气下降天地不通闭塞而成冬】 盖藏 【谨盖藏循行积聚无有不敛注云谓府库囷仓之类】 祁寒 【书冬祁寒小民惟曰怨咨祁大也】 云暮 【诗岁云暮矣】 三余 【董遇曰冬岁之余夜日之余雨时之余为三余也】 五夜 【冬之夜故有甲子之辰】 

　　十月 
　　十一月 
　　十二月 

　　○十月 

　　日居房星律中应锺　立冬而水始成冰 【月令立冬之月水始冰后五日地始冻雉入大水为蜃虹藏不见】 小雪而虹藏不见 【又曰小雪之日虹藏不见后五日天气上腾地气下降后五日闭塞而成冬也】 获稻 【诗八月剥枣十月获稻】 良月 【传曰使以十月八良月也就盈数焉】 
　　水变冬姿霜凝雪态　感清商而律变 【谓秋改火】 仰碧落以星稀 【冬节星稀】 赏死恤孤 【赏死事恤孤寡】 戒门修键 【坏城郭戒门闾修关键备边境塞徯径饰丧纪辨衣裳审棺椁之厚薄】 移金水德 【秋改于冬】 鹤语之辰 【见下】 雀化之日 【家语立冬之日雀入大水为蛤】 祭寒 【亥日祭司寒】 祀地 【立冬之日祀神州地祇于北郊】 气迎北陆景送西郊 【见上】 槐檀遽改于岁余 【冬取槐檀之火又冬是岁之余】 晷度方知其昼短 【日短星昴以正仲冬】 陨箨 【十月陨箨】 涤场 【诗十月涤场农工毕洒扫场】 穜稑巳纳 【诗十月纳禾稼黍稷穜稑】 蟋蟀入床 【诗十月蟋蟀入我床下】 收水泽之赋 【无令侵削兆民以为天子取怨于下注水赋虫鱼之类泽赋萑蒲之类】 
　　为储蓄之谋 【崔寔注云十月农事毕五谷既登家备储蓄乃顺时令也】 时当陨萚节及饮蒸 【大饮蒸劳农以休息之注十月农事既毕党正属民饮酒正齿位是也诗云十月涤场朋酒斯飨是也】 当昏虚晓中 【月令】 值宵长昼短　易关市 【来商旅纳货财便人事四方来集远方皆至货财不匮上无之用百事乃遂】 筑城郭 【是月也司以筑城郭造宫室穿窦窖修囷仓】 菊谢篱金冰生池玉　礼法月推于聪智晨昏星丽于虚张　节及始裘 【月令天子始裘】 时当纳稼 【见上】 霜劲尽摧于槁叶 【众术摇落】 岭寒方秀于长松 【冬岭秀长松之色】 候转秦正 【汉书高祖十月始至霸上秦本十月为岁首遂不革焉】 气迎鲁朔 【春秋鲁以此月告朔】 寒律后雕于松柏　新烟已改于槐檀 【见上】 阳月 【此时纯阴用事嫌其无阳故曰阳月】 命酒官 【秫稻必齐曲糵必时水泉必香陶器必良火齐必得兼用六物酒官监之毋有差忒】 陈祭器 【命工师效功陈祭器按度程无作淫巧勒工名以考其诚功有不当必行其罪】 

　　寒 

　　寒 

　　焦溪冱温泉冰 【并出雪赋】 严凝之气 【礼记曰天地严凝之气始于西南而盛于西北是天地之义气也】 栗烈之风 【诗云一之日觱发二之日栗烈】 马猬 【文选云马缩如猬言寒也】 木冰 【左传十三年雨水冰寒也】 北户墐扉 【出雪赋墐泥也】 躶壤垂缯 【雪赋】 十二三 【汉高祖闻韩王信降匈奴将击之连战乘胜逐北至楼烦会大寒七卒堕指者十二三】 十六七 【北方苦寒之地堕指者十六七】 皲瘃 【上音军下音卓冻破疮也汉皲楼烦土卒皲瘃】 凌兢 【甘泉赋曰驰阊阖入凌兢凌兢寒颤也】 桐不华 【周书时训云清明之日桐不华则岁有大寒】 黍可种 【刘向别传曰燕地寒谷不生五谷邹衍改律吕以暖之温气至五谷生因名黍谷】 毒害鸟兽 【王莽铸威斗是日天大寒百官人马有冻死者汉窦武上表曰今日大寒过节毒害鸟兽城边竹木皆为伤死】 饥伤人马 【魏武苦寒行曰人马同时饥】 鸟失条 【文选鸟登木而失条】 人堕指 【见上】 不堪 【月令寒气摠至人力不堪其皆入室】 而耐 【家语食水者善游而耐寒也】 冬日之阳 【百物归之言其暖也】 阴时则惨 【文选云在阴则惨在阳则舒】 挟纩 【左传曰楚庄王围萧师多寒王抚巡之三军之土皆如挟纩】 重衾　白鹤语 【异苑曰晋太康二年南州人见二白鹤语于桥下曰今兹寒不减尧崩年于是飞去】 
　　黄竹诗 【穆天子游黄台之丘大寒雨雪人多冻死天子遂作黄竹诗以愍之也】 松柏雕 【岁寒然后知松柏之后雕】 狐貉冷 【文子御狐貉之兼衣又袭狐貉之暖者不忧至寒之心】 绨袍 【须贾谓范睢曰范叔一寒如此哉与之以绨袍】 无褐 【诗曰无衣无褐何以卒岁】 惨凛 【下阴潜而惨凛寒也】 激冷 【文选晨风凄以激冷】 渐轴之冰 【文选辙含冰以灭肌冰紧于凝泮】 入地之冻 【广雅云北方地苦寒冰厚一尺冻入地一丈】 棱蔌 【文选棱棱霜气蔌蔌风威】 并凌 【思玄赋云鱼矜鳞而并凌兮冻貌】 禋于六宗 【孔安国曰四时也寒暑也日也月也星也水旱也谓之六宗】 运乎二气 【日月运行一寒一暑】 涉水 【战国策曰田单解裘与涉水之老人】 凿池 【吕氏春秋曰卫灵公天寒凿池宛春曰天寒恐伤民公曰何寒哉春曰君衣狐裘坐熊席四陬有火故不寒民衣敝不补履缺不苴寒矣公曰善遂罢后】 小民怨咨 【书曰冬祁寒小民惟曰怨咨】 君子斋戒 【月令以侍阴阳之所定】 

　　○十一月 

　　日在箕宿律中黄锺　鹖鸟不鸣 【大雪之日鹖鸟不鸣后五日虎始交后五日荔挺出】 蚯蚓乃结 【冬至之日蚯蚓乃结后五日麋角解后五日水泉动】 节及冰行音谐羽奏　昴正仲冬 【尚书云日短星昴注仲冬也】 时称亚岁 【宋志云魏晋则冬至日受万国朝贺因小会其仪亚于岁朝】 表福臻而祥集故阴极以阳生 【冬至日一阳生】 视朔良辰 【左传僖五年正月辛亥朔日南至公既视朔遂登观台以望而书之】 推元命节 【桓谭新论曰通历数家算法推考其纪从上古天文以来讫十一月甲子夜半朔冬至】 方昼短宵长之际 【日短至阴阳争又曰宵长昼短阴极阳生】 是阳升阴化之初 【阳初生阴乃化】 分至启闭当鲁书云瑞之辰丝竹陶匏是汉贺曰长之节 【左传凡分至启闭必书云物又青鸟氏司启玄鸟氏司分丹鸟氏司闭伯赵氏司至玉烛实典曰冬至日南长律中黄锺其管最长故有履长之贺又汉杂记冬至阳气起君道长故贺夏至阴气起君道衰故不贺】 
　　闭关 【先王以至日闭关商旅不行】 凿冰 【斩木之时凿冰之月】 时方荐黍 【见下泣】 日在牵牛 【中气】 祁寒剉北陆之金乌大雪语南州之白鹤 【见上】 无作土事 【月令曰无作土事无发室屋及起大众以固而闭地气沮泄是谓发天地之房民必疾疫又随以丧命之曰畅月】 伐竹斩木 【伐木取竹箭注云此时坚成可伐取之】 祀井泉 【祈祀四海大川名源】 命宰谨审于门闾 【命内宰申宫令审门闾谨房室必重闭虽有贵戚近习无有不禁】 禁民不收于牛马 【农有不收藏积聚者马牛畜兽有放伏者取之不诘注禾在野牛马伤之人有取者不罪所以戒其主也】 

　　冬至 
　　雪 
　　冰 
　　藏冰 
　　开冰 

　　冬至 

　　节次周正 【周以十一月为正月】 律移舜管 【舜以玉管定律吕】 节及荐羔 【崔寔四人月令冬至日荐黍羔先荐玄冥以及祖祢其进拜谒贺若师一如元日】 时称结蚓 【冬至日蚯蚓结】 周嵩举酒 【周嵩伯仁之弟冬至日举酒白母跪而泣曰伯仁为人志大才短名重识暗】 崔浩定仪 【见下】 土灰在悬 【汉书冬至日悬土灰以定阴阳之气】 菁茅作贡 【隋牛弘冬至干元殿受贺诗云作贡菁茅集来朝圭黻连】 梁园而巳飞六出 【雪赋梁王不悦游于兔园】 汉殿而曾奏八音 【汉书天子以冬夏二至御前殿会八能之士陈八音听乐均度晷景候锺律权土灰效阴阳】 鹖鸟不鸣 【大雪之日鹖鸟不鸣】 阳乌缓翼　戴礼方遵于坎德 【十一月盛德在水坎水也】 羲文俄变于干爻 【伏羲断龟文以立八卦冬至一阳生配干之初九】 金翼南飞 【日南至】 
　　玉杓北指 【建子位】 汉乐曾陈于前殿鲁云爰纪于候台 【古候之台】 墐扉严景 【北户墐扉】 就乐良辰 【易通封验曰冬至日人主于羣臣从乐五日以迎目至之礼注从就也】 陈仪荐宗庙之羊 【见上】 表瑞集文昌之雀 【魏文帝黄初元年冬至日黄雀集于文昌殿前】 水德方隆阳爻乍振　盛吉正持于丹笔 【后汉盛吉为廷尉每冬至夜定罪决断妻执烛吉持丹笔夫妻相向垂泣决事】 王褒更审于黄锺 【王褒律令表云师旷吹律知音律数始于黄锺终于大吕故曰审】 进履袜 【后魏崔浩女仪曰近古妇人常以冬至进履袜于舅姑崔驷袜铭有建子之月助养元气之事】 祀星辰 【月令祀昊天上帝于园丘注冬至日祀五方帝及日月星辰礼坛】 日短影长 【周礼冬至日在牵牛影长一丈三尺夏至日在东井影长尺有五寸】 

　　雪 

　　宫既东成 【雪赋雪宫建于东因齐宣王见孟子干雪宫】 山乃西峙 【雪山峙于西域又传曰太山冬夏有雪】 谢安咏 【世说谢氏内集讲书俄而雪骤下太传欣然曰白雪纷纷何所似兄子朗曰散塩空中差可拟兄女道蕴曰未若柳絮因风起】 曾子歌 【琴操曰曾子耕梁山雨雪思父母乃作梁山之歌】 北荒之明月 【后周刘璠雪赋云似北荒之明月若西昆之阆风】 云梦之琼田 【陈正见雪诗云九冬飘远雪六出表豊年雎阳生王树云梦起琼田】 三月失时 【左传云三月雨雪书失时】 子猷乘舟 【王子猷雪夜乘舟入剡溪访戴安道既造门不前而返人问其故答曰乘兴而来兴尽而返何必见戴】 婕妤咏扇 【诗云新裂齐纨素皎洁如霜雪】 盈尺袤丈 【雪赋云盈尺则呈瑞于豊年袤丈则表沴于阴德】 圆璧方珪 【既因方而成珪亦遇圆而为璧】 丰年 【传曰丰年冬多积雪又凡平地盈尺为大雪】 时雪 【时云不降又曰雨言不时】 玉树银花 【并词人取譬】 拥袁安之门 【见下注】 救焦先之屋 【高士传焦先为野火烧屋遭冬雪大至屋倒焦袒卧不移人以为死熟视之宛然如故】 万顷同缟 【盻隰则万顷同缟】 千岩俱白 【瞻山则千岩俱白】 海神来朝 【太公伏符阴谋曰武王伐纣雨雪十余日甲子朝五两车骑止子王师门尚父曰四海之神与河伯来受命】 词人未至 【谢惠连雪赋梁王不悦游于兔园乃置旨酒命宾友召邹生延枚叟相如未至居客之右俄而微霰零密雪下】 
　　甲子 【见上注】 庚辰 【春秋尽异曰庚辰大雪深七尺】 五骑效灵三英作赋 【三英即邹阳枚皐司马相如也】 轻云流风 【洛神赋髣髴兮若轻云之蔽月飘飖兮若流风之回雪】 郢客歌 【选客有歌于郢中者为阳春白雪之曲】 飞燕舞 【赵飞燕如苑风之回雪也】 穿履之行 【东郭先生久待公交车贫困衣履不完行雪中履有上无下足尽践地】 闭门而卧 【洛阳大雪丈余县令出见袁安门无行迹谓安已死令人入户见安偃卧问安何以不出安曰大雪人皆乏食不宜于人令贤之遂举孝傔】 冬夏有 【山海经云由首之山小威之山空桑之山冬夏常有雪】 天地寒 【大戴记曰天地积阴温则为雨寒则为雪】 千里之渡 【诗云飘飘于里雪焂忽度龙沙】 五谷之精 【泛胜之书曰雪者五谷之精古今收雪水以浸五谷】 浸牛目 【孟子白滕文公葬有日矣天大雨雪至于牛目】 渡龙沙 【见上】 苏武羊毛 【苏武没于蕃羊毛裹雪食得活】 王恭鹤氅 【世说王恭衣鹤氅雪中行望见若神仙】 积于三冬 【语曰冬无积雪夏无余粮】 飘其六出 【韩诗外传云雪花飞六出】 其霶 【诗雨雪其霶】 载涂 【又雨雪载涂】 雰雰霏霏 【诗上天同云雨雪雰雰又昔我往矣杨柳依依今我来思雨雪霏霏】 漉漉 【诗雨雪漉漉】 皑皑 【选积雪皑皑皑皑白貌】 入隙 【始缘甍而冒栋终开帘而入隙】 照书 【孙康家贫常照雪读书】 麻衣 【曹风以麻衣比色曹风麻衣如雪】 兰曲 【楚谣以幽兰俪曲宋玉作幽兰白雪之曲】 

　　冰 

　　履霜而至 【易曰履霜坚冰至】 积水所成 【选云层冰为积水所成】 生于水而寒于水 【荀子】 壮以风而解以风 【左传云冰以风壮月令云东风解冻】 夏虫疑 【夏虫不可以语冰天台山赋哂夏虫之疑冰】 春鱼上 【见上】 玉甃 【晋江逌冰赋云穿重城之十仞兮构王甃之百节】 夷盘 【周礼盛冰之器】 涸泝 【凝也】 淋漓 【泮也】 狐听之而将渡 【述征记曰河冰始合要狐先行方可渡】 鼠食之以求生 【神异记北方有冰厚百丈鼷鼠在冰下重下斤其毛长百尺可为褥却风寒其肉重千斤】 凝池 【束皙曰薄冰凝池非登庙之宝零露垂林非缀冕之饰必将采素璧于层山选圆珠于重泉也】 琢冰 【文中子曰巧冶不能销木良匠不能琢冰】 鸟覆而既因后稷 【姜原践巨人迹而生子弃之寒冰上乌覆翼之后取养之以为后稷】 鱼跳而只为王祥 【王祥母思生鱼河水冰寒鱼不可得祥乃泣忽一朝冰开有双鲤鱼跃出得以奉母】 六尺 【晁错上书狐貉之地积阴之处木皮三寸冰厚六尺】 百丈 【见上注】 履薄 【诗如履薄冰】 涉春 【书心之忧危若涉春冰】 
　　寒覩缾中 【淮南子曰见一叶之落知岁之暮覩缾中之冰知天下之寒】 清窥壶内 【选诗云清如玉壶冰】 光武渡河 【光武为王郎所逐至滹沱河兵进急无船不可渡使王霸往视问冰坚否霸恐惊众还报曰冰牢可渡比众至河冰已合矣帝遂得渡】 慕容蹈海 【王隐晋书慕容晃上言躬征平郭远假陛下天地之威精诚感灵海为结冰凌行海中三百余里】 冬凝春泮 【淮南子曰冬则水凝为冰春则冰散为水】 风结水成 【见上】 东海之蚕 【拾遗记云东海中员峤山有冰蚕长七寸有鳞角重雪覆之则为茧色有五采】 北方之鼠 【见上】 陷冰之丸 【后汉清州刺史焦和恐贼乘冰过河多作陷冰九以投河中贼众遂溃】 削冰之火 【博物志曰削冰令圆举以向日以艾承其影则有火出】 以凝之水 【周礼水有时以凝有时而泽】 不治之冰 【海贼曰阳冰不冶阴火潜然】 驯致 【易】 负重 【邓析书曰明君之御民若乘奔而无辔若履冰而负重言其惧也】 王祥泣而叶公饮 【庄子叶公曰吾爨无欲清之人今吾朝受命而夕饮冰我其内热欤】 句践抱而袁谭推 【吴越春秋曰越王念吴欲复怨非一旦也苦思劳心夜以接日冬寒则抱冰魏志袁谭时云三推冰注时冰冻合不得降之】 未泮 【迨水未泮】 涣然 【涣然冰释又涣若冰将释】 皑皑 【思玄赋行积冰之皑皑兮清泉冱而不流】 峨峨 【楚词层冰峨峨】 时燠 【公羊曰冬至无冰时燠】 夜结 【寒冰夜结亦曰朝凝】 

　　藏冰 

　　天子命藏 【命有司冰方盛取而藏之】 山人乃取 【左传山人取之县人传之舆人纳之隶人藏之山人谓虞官也】 采于山阴 【又云其藏冰也深山穷各固阴冱寒于是取之】 纳于凌室 【诗云二之日凿冰冲冲今之十二月也周十一月为正月十二月为二月故云二之日凿冰冲冲水声也又三之日纳于凌阴即今之三月凌阴即凌室】 其冰方盛乃祭司寒 【传云其藏冰也乃用黑牡秬黍以享司寒其出之也桃弧棘矢以除其灾其出入也时祭寒而藏之献羔而启之注春分献羔开冰也】 豳诗云凿 【见上】 周礼见颁 【周礼凌人夏颁冰注云暑气盛王以冰颁赐羣臣也】 虑虫疑之时不可阙也及狐听之日于以藏之　藏时而日在虚危 【左传云古者北陆而藏之即今十二月也西陆朝觌而出之即今二月也】 出际而乌飞昴毕 【传云其周之也徧食肉之家冰皆与焉】 凌人治鉴 【盛冰器也】 有司祭寒　三倍为防 【凌人斩冰三其凌注三倍其冰三之者为消释度也】 三时不害 【传云徧及于老病则春无凄风秋无苦雨】 藏则无灾 【又云无灾霜雹疠疾不降】 否则用咎 【今藏川池之冰弃而不用风不越而杀也】 

　　开冰 

　　祭韭献羔 【诗四之日其蚤献羔祭韭四之日今之二月也又月令云立春后天子献羔开冰先荐寝庙】 桃弧棘矢 【见上注】 春治冰鉴祭供夷盘 【并见周礼凌人】 冬伐 【谓将藏也伐冰之家不畜牛羊】 夏颁 【见上注】 春开 【开冰】 秋刷 【见凌人注刷除冰室当更纳新冰】 取顺冱寒用资清暑　献羔而启之 【见上】 出火而毕赋 【左传云公始用之火出而毕赋自命夫命妇至于老疾无不受水冰】 老病必受 【见上】 丧祭亦沾 【大夫命妇丧浴祭用冰也】 冰室春开玉壶夏荐　致夏虫之疑阙而为罪遇时燠之变责则难加 【冬乃无冰】 食禄之家 【朝廷之禄位宾食丧祭于是乎用之】 凌人之职 【祭祀共冰鉴宾客共冰大丧共夷盘冰】 

　　○十二月 

　　南斗临乌大吕中律昏奎晓亢鸡乳鹊巢　鴈乡而方验小寒 【小寒之日鴈北向后五日鹊始巢后五日野雉始雊】 鸡乳而始明中气 【大寒之日鸡始乳后五日鸷鸟方疾后五日水泽腹坚】 蜡百神于南郊 【月令蜡百神于南郊为来年祈福于天宗天宗日月星辰也蜡臈日祭之名也】 习五戎于北面 【月令乃教畋猎习戎班马政命仆及七驺咸驾载旌旐授车以级司徒搢村北面誓之注誓众以军法】 将帅讲武 【习射御角力亦教畋猎也】 天子厉饰 【天子乃厉饰执弓挟矢以猎厉饰谓戎服而严厉其威武之饰】 星回于天 【日穷于次月穷于纪星回于天数将纪终】 磔犬送寒 【大傩旁杰以送寒气磔犬杀金以助木气】 赏鱼荐庙 【天子亲往尝鱼先荐寝庙】 征咸献于九州岛 【九州岛之人无不咸献其力以供皇天上帝社稷川泽之神注人非神福不生】 论所宜于百县 【合诸侯制百县为来岁受朔日与诸侯贡职之数以远近土地所宜为度以给郊庙之事】 季冬 【亦曰暮冬穷冬】 余月 【岁穷岁余】 

　　日 
　　腊 
　　傩 
　　岁除 

　　日 

　　阳德 【春秋内事曰日者阳德之母也】 火精 【范子计然曰日者火精也】 冠三光之首为七曜之先 【三光日月星七曜五星与日月也】 朱炎艳于建阳 【何晏景福殿赋云开建阳则朱炎艳朱炎日也】 神州耀乎灵景 【左太冲咏史诗云皎天舒白日灵景耀神州】 三足 【日中阳鸟三足】 九芒 【日彩九芒】 丽天 【易日月丽乎天】 出地 【文子曰日出于地万物蕃息】 方旭 【郭璞南郊赋云时当青阳日在方旭】 半规 【谢灵运游南亭诗密林含余清廷峰隐半规】 寸晷 【文选寸晷无留影】 分阴 【晋陶侃曰圣人尚惜寸阴凡俗当惜分阴】 桑榆 【选云桑榆暮景】 葵藿 【倾心向日】 曝儒士之腹 【郝隆晒书】 炙野人之背 【传云负日之暄人莫之知也】 贞明 【易日月贞明】 寅饯 【书寅饯纳日】 火德明辉 【离为火为日】 阳精正色 【说文云日为太阳之精】 可畏可爱 【见上】 不缩不盈 【土圭测景不缩不盈】 并明 【天子与日月并明照四方也】 久照 【易云日月得天而能久照】 出东方 【出自东方照临下土】 在北陆 【左传日在北陆而藏冰】 鲁阳挥戈 【鲁阳与韩战酣日暮挥戈而日退三舍】 后羿发箭 【淮南子记尧时有十日并出羿射九乌死焉】 实也 【说文云日者实也太阳之精】 就之 【尧纪就之如日】 日名 【阳德阳精大明曜灵踆乌东君阳乌日御曰羲和】 日状 【日中则昃杲杲出日春日迟迟如日之升我日斯迈日云暮矣】 朝东门 【礼黑冕而朝日于东门之外】 在西陆 【日在西陆而出冰】 
　　剑挥 【虞公与夏战日欲落公以剑指日日乃退不落】 箭射 【见上】 逐有夸父 【山海经云夸父与日争走乃渴死于道弃杖而成邓林】 送有秦皇 【恨赋秦始皇巡海右而送日】 冬日阳夏日阴 【文子言此二者物皆归之】 长绳 【恨无长绳系白日】 双丽 【文选日月双丽】 无二 【天无二日】 方中 【日之方中】 论远近而长闻明帝 【晋明帝少时元帝问曰日近长安近答云只见人从长安来不见人从日边至及来日集羣臣乃言日近帝失色对曰举头见日不见长安帝奇之】 争小大而难答小儿 【列子曰孔子东游见两小儿辩闘问其故一儿曰我以日始出时近而日中时远也一儿曰我以日初时远而日中时近也一儿曰日初出大如车盖及日中则如盘盂此不为远者小而近者大乎一儿曰日初出沧沧凉凉及其中如探汤此不为近者热而远者凉乎孔子不能决两小儿笑曰孰谓汝多知乎】 白驹 【庄子曰人生世中如白驹之过隙】 赤羽 【子路曰赤羽若日】 揭行 【如揭日月而行】 骑走 【庄子曰挟宇宙骑日月】 扶桑 【淮南子曰日初出于旸谷登于扶桑入于虞泉】 若木 【日所出也】 既无私照相代而明 【日月无私照】 

　　腊 

　　祖日为盛腊日为衰 【五行盛则为祖衰则为腊汉以火德火衰于戍故以戌日为腊魏以上德土衰于辰故以辰日为腊】 魏以土而用辰 【见上】 晋以金而取丑 【金衰于丑】 殷曰嘉平 【别名之也】 周名大蜡 【蜡者索也汉改名为腊】 尹轨或赐于神药 【神仙传尹轨字公度晋大康元年腊日过洛阳城西一家求宿主人以明旦是腊意不容又以曾闻公度名因为设酒至旦乃赐主人神药一丸而去】 甄宇不择于瘦羊 【东观汉记甄宇字长文拜博士腊日诏赐羊或言大小肥瘦欲投钩宇乃取瘦羊后乃诏问瘦羊博士】 闻盗树 【陈留志云范乔邑人腊日盗斫其树人告之徉不闻邑人愧而归之乔曰卿腊日取柴与父母相欢耳】 矜窃食 【袁宏后汉书曰韩卓字子助陈留人腊日奴窃食祭先人卓义其心矜而免之】 祠黄石 【史记张良于下邳圯桥见老人得书云他日谷城见黄石即我也果见取而宝祀之留侯死并黄石葬之每伏腊上冢祠黄石】 报有功 【汉书仪曰报鬼神古之圣贤有功于民者】 改之而口于王莽 【陈咸】 【王莽篡位还家杜门及腊日咸言我之】 虞公 【传云虞公不腊】 【万物而索飨祭先祖蜡】 【腊者猎也岁终大祭】 

　　傩 

　　送寒【为抑月】 抑【为官　皮执戈】 阼阶【汉高祖又皇帝　矢有飞龙蛇矣鳖】 【桃弧棘矢无乐偶也言矢无限】 火驰风【流言疾也】 飞磔 【飞磔雨散刚恶驰之名磔】 【可以厌鬼】 囚耕父 【囚耕父于清冷　女魃并鬼名清冷】 淤光 【残夔鬼卢与魍象残野仲而歼淤光皆鬼名】 鬼殳惑 

　　岁除 

　　（内文缺） 

　　岁华纪丽卷第四（终）
