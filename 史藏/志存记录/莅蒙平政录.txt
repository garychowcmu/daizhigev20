莅蒙平政录　　（清）陈朝君 撰 

　　●目录 

　　序 
　　义利说 
　　读论语 
　　打点美缺临选当戒 
　　查具互结间用积年 
　　先期料理佥押 
　　酌定交盘指南其一 
　　酌定交盘指南其二 
　　谕帖一 
　　谕帖二 
　　答同年刘乔南内擢书 
　　详文 
　　牒文 
　　告示 
　　详文 
　　告示 
　　审语 

　　●莅蒙平政录序 

　　在属窍佑以亚苶耶才ィ当逻咱耶世。风甚抑霸。行淌襳义ィ佥衷君子平其政为谆褋。奏读书至八ィ未佥痘傽慰耶生也ィ处为绑儒。扶氶名臣ィ大则平其政于天下。小则平其政于一邑。斯上不负乎。朝廷。下不误乎百姓。而臣子之职。庶几可告无罪焉。乃若身膺民社。尸位素餐。既不能就事为建白之筹。复不能独断为绸缪之计。碌碌无所短长。则亦甚负此简书矣。余幼承祖父之训。清白传家。长读圣贤之书。忠孝矢志。今已巳春。奉天子命。以宰蒙土。伏念蒙以蕞尔。山多地少而且瘠。民生其间。鹑衣蜗居。蓬头垢面者。更难傼数。加以驿路冲繁。一切差使饷鞘。以及龙衣鲜京等项。每日之往来于东南西北。而索夫索马者。辄如雨而如云。且催钱粮。缉逃盗。鲜流犯之檄。又皆络绎如织。而岁无停晷。吏苦抄誊。逃走甚众。余虽多方召募。视经制之额。尚阙焉不敷。以故公文到县。虽只字必亲为裁决。即词组不假于胥吏。问有远年事体。而积年故老。无一存者。问之新役。类皆茫然。因取我朝定鼎四十余年之案卷。调进内宅。分年按月。考其利弊。察其颠末。审乎风俗。酌乎民情。特将蒙阴数十年之积苦。不避忌讳。不辞妄渎。一一于各宪之前。为之连篇累牍。大声疾呼。而吁请乎急救。夫亦为士君子之出身而仕。大则平其政于天下。小则平其政于一邑。不过尽职分之当然。而言乎其所不得不言。不忍不言者。期上不负乎朝廷。下不误乎百姓已耳。语曰。天不颇覆。地不偏载。盖言平也。故万物各得其所。方今圣天子御字。天下大安。万民咸熙。上及飞鸟。下及昆虫。跂行喙息蠕动之类。莫不称各正。颂咸若。真所谓王道平平。无偏无党者矣。独至东蒙一邑。四达交冲。诸艰丛集。全以么么小吏。窃禄是邦。三月任事以来。寝食弗遑。形容枯槁。官之苦。民之苦。马之苦。业已目覩之而身受之矣。设因循苟且。默默不言。即上宪悯此疲邑。欲转为　题请。或仰邀圣恩。俾数十年之残区。一旦出诸汤火之中。而登之袵席之安。不啻起白骨而肉之者。余有以知其不能也。爰将详过文移。以及自理事件。付之剞劂。刋成一集。公之当世为国为民诸君子。以备采择焉。 
　　康熙己巳仲秋之吉 
　　赐进士出身知蒙阴县事韩城陈朝君惕若氏自序并书 
　　（见图） 

　　●义利说 

　　国家之安危。视乎民生之休戚。民生之休戚。视乎县官之贤否。服是官者。须先要见得义利二字分明。葢作县之始。异日立朝事业。俱于此定之。唯义利明。斯胸有把柄。然后民情胥弊赋役刑名诸政务。以及上下交之节文。庶不见恶于圣贤。而要之大道之归。余尝按之往古。验之来今。凡为官者。终日焦劳。皇皇然惟利是嗜。见义不为。其大病葢有二焉。贪爵位。为子孙。故也。不知爵位之大小。非关机械之巧拙。子孙之贫富实由积德之厚薄。见利忘义。则何益矣。余每读史。观古循良。类多重大义。轻小利。而擢为名公巨卿。其始百姓亲之若父母。而其后朝廷任之如腹心者。葢其人品。皆真人品。其文章。皆真文章。其经济。皆真经济。以故治行卓越。功垂天壤。而名与日月争光也。后之君子。可不勉哉。 

　　●读论语 

　　其行巳也恭。其事上也敬。其养民也惠。其使民也义。既庶矣。又何加焉曰富之。既富矣。又何加焉曰教之。只此两条。具见圣人大本领。大作用。便可括尽古今君相为政之要。筮仕之初。尤不可不知也。 

　　●打点美缺。临选当戒。 

　　凡临选时。缺之美恶。自有天命为之主宰于其间。若垂涎膻地。打点钻求。毋论不可得。即得矣。置巳于至乐。处人以至苦。此其心术人品。巳大坏矣。后来功名。概可知也。况古人做秀才时。便以天下为巳任。设我为其易。将谁为其难哉。巳所不欲。勿施于人。余尝三复圣人斯言。而知打点美缺之非云。 

　　●查具互结。间用积年 

　　一新官到任。以清查衙役为第一要务。凡系六房书吏。每房俱要连名互相保结一张。门快以下。每行亦俱要连名互相保结一张。又须将里甲坐落。注明赵甲钱乙名下。如赵甲坐落在城。钱乙坐落在乡。离城若干里。如有互相容隐。朦胧作弊。事发一例治罪。取结后。将无结者。又亲点验一番。间有积年人役。久在衙门。不妨拔用数人。当众人互结之时。不与为伍。彼积年之人。一旦为众人摈弃之物。其愤愤不平之气。未有不抑欝于怀。吾一旦拔而用之。彼必翻然色喜。而乐为吾用。况远年事体。非积年不能知。事体稍难。非积年不能办。通变在人。法度一严。使奸使盗可也。但此辈不可多用。亦不可久用耳。 

　　●先期料理佥押 

　　凡次日应申文书。应行牌票。与一切应佥应押应标判用印者。每房各用护书一册。填写承行姓名。俱令先一日申时。候午堂事毕。传进内衙。每一文票吩咐书吏。将应行之故。用一小帖。写贴在本文本票上。又将某处该圈点。及该用正印斜半印背印处。俱傍贴一小红帖。灯下将粘贴并应行原故。细细查对一番。应佥押标判用印者。即照傍贴小帖行之。文书印后。即入各封筒。标印后即入各护书。间有事理可疑。标印规矩。未知当否者。候次日早堂。坐后堂时。照承行姓名摘问。若仍该行者。尚未标印。仍补之可也。又先要设长条桌数张。令各房承行者。仔细查对。一毫不差。方许入筒封口。如此则文书既无隐弊。官府又有神明之诵。而伺候拜谒者。又服其敏速。此初仕第一宜知者。按佥押用印之弊。余健吾先生治谱一书言之颇详。余此条。但依先生之书而约畧其法。庶法得而诸弊自可不生也。其所发文书牌票。必须挂内号。某月某日差某人往某处去讫。限某月日到。限某月日缴此又不可不知。 

　　●酌定交盘指南其一 

　　某官任内经管钱粮四柱文册式。 
　　掌印知县某人。自某年某月某日到任止。至某年某月某日离任。 
　　署印官同。 
　　旧管 
　　前官某。交存在库某年条银若干。 
　　某年某项银若干。 
　　新收 
　　某年某月。 
　　征收某年条银若干。 
　　某年某项银若干。 
　　某年某项米若干。 
　　凡由单额征者。俱称条银。其不入额征者。或漕折。或白折。或漕截。或渔课。或匠班。或税契。或当税。或牙税。或杂税。另注款项。 

　　●酌定交盘指南其二 

　　视事之初。即取本县赋役全书。细将田地山荡。各项正额。一一科算。共正银若干。近年增 【 紧要】 减文卷。并取六房须知册。粮房四柱册。令备开按月征收发解。各项支销存留数目。总撒与全书相对。成数自批回与解册相对最妙见。大凡前任交盘册内。正粮撒数与全书相符。或开官解要批回为据。但恐经承与解役通同作奸。有洗补改数之弊。当将原批与司收县解册内查对。可免日后县册巳完。司收仍欠。谓有虚批。无寔印领与牌文相对最妙收之弊。或开各项支销。要各房印领。上司牌 【 紧要】 文为据。可无透昌虚开之弊。或开民欠。要细开各里。完欠册。拘欠里赴县 【 紧要】 。当堂对质。完日方可受其交盘。但日下催科。如此敲朴。民欠实少。多是官吏侵蚀。拘欠里质□最妙以民欠塞责。后官若以民欠有征。而领其交册。未完即下手担肩矣。如解无批回。支销无领状。民欠无着落。批回与司册不符。上司赎锾。并存留不清。一宗不明。不可轻受。财库钦赃盗赃等物。各宜一一点检。仓谷须用盘斛。重犯须用点查。存库钱粮须用面兑。此初任交盘之要法也。 
　　按交盘二式。寔为不刋定典。特细加批评。亟为请梓。以作初任津梁。初到任后。随唤总管书手。取本年派征底册。赋役全书。或布政司派单。务令实时查出。再欲查真弊。先吊署官流水库簿底本。新旧一对。完欠自明。而钱粮之千头万绪。一望了然。庶无脚忙手乱之忧矣。 

　　●谕帖一 

　　新选山东青州府蒙阴县正堂陈　为公务事。照得本县叨膺 
　　简命抚莅蒙邑。除上任日期。另票示知外。凡一切应行事宜。合先谕知。仰户粮书吏。速将阖县额征地丁正杂钱粮等项。预造四柱清册。须要总撒相符。完欠分明。起解务获批回。支给惟凭领状。其赋役全书。并各房须知。宪纲等册。仪注堂规务选的当人役。沿途投逓。今本县一应夫马。俱行自备。各役不必迎接。其衙署亦不得借修理名色。科派里民。发来书启肆封。着礼房查明官衘。如不合式。该房换封更正。星夜投逓。其余未尽事宜。各预为料理。毋得临时违悞。本县赋性硁执。法在必行。各宜恪遵。毋自取咎。特谕。 
　　右仰各房书吏准此 
　　康熙二十八年三月　　　　　日谕 

　　●谕帖二 

　　蒙阴县正堂陈　谕各房书吏人等知悉。本县于本月二十五日出京。由陆路起程。一切轿乘夫马俱巳自备。定于四月十三日　时上任。各将新任合办公务。悉照前谕。火速齐备。如临时违悞。定行重处不贷。特谕。 
　　右仰各房书吏准此 
　　康熙二十八年闰三月　　　　日谕 
　　定限　　　　日缴 

　　●答同年刘乔南内擢书 

　　老长兄勤劳四年。最称第一。荣膺内擢。光生同谱。喜何如之。每于徐夫子前。备言清况。尝以挥豁无胆一语。为时贤五夜晨钟。使来。洞悉署。一空如洗。而公私缺如。尚须还补。又何敢当仁者之赐耶弟新授蒙阴。地虽荒残。所幸民醇讼简。钱粮易办。而逃盗之累。亦无甚大患。历来官斯土者。类皆二三年间。卓异行取而去。致富翁或不足。作廉吏诚有余。真我辈读书人藏拙地也。但弟数年以来。英锋锐气。消磨殆尽。膺兹斗邑。介在冲衢。才每虑拙于将迎。心尤恐愆夫政理。谅长兄过来人。必有一番大作用。以为迷津者指南耳。想觐光不远。面命可期。顺风肃候。并申谢悰。临颖翘瞻。神驰左右。 

　　●详文 

　　为背包之屠驿甚惨倒马之赔补难支等事 
　　为申饬不遵禁约属员等事 
　　为遵旨编辑全书等事 
　　为驿逓之支应甚繁等事 
　　为祖宅久作官署等事 
　　为遵旨编辑全书等事一 
　　为遵旨编辑全书等事二 
　　为钦奉上谕事 
　　为遵旨编辑全书等事 
　　为祖宅久作官署等事一 
　　为祖宅久作官署等事二 
　　为遵旨编辑全书等事 

　　○为背包之屠驿甚惨倒马之赔补难支等事 

　　为背包之屠驿甚惨。倒马之赔补难支。吁请急救。以济皇华事。窃照国家驿传之设。原以达机密。通远迩。必使马有余力。官无偏苦。方可应非常之差而不虑其违悞。我皇上轸念驿传冲疲之苦。允台臣高尔位条奏。敕各省督抚。凡差遣员役□包。应照会典。止以十觔为率。如有挟带私囊。装填大包者。许该州县驿等衙门。验实指名。径申本部题参议处在案。卑职仰荷皇恩。叨膺蒙邑。卷查前令。每季倒马不下百余匹。而暗垫马价常至千余金。究诘其故。皆由背包者。有重至一百觔者矣。甚有重至一百三四十觔者矣。大装填大包。不过假奉公之差遣。为吓诈之骗局。多端勒索。少不遂意。则鞭笞偦夫。不啻牛马。殴辱官长。等若奴隶。相沿日久。莫可如何。若不奉　宪令禁止。卑职独一旦力返数十年之积弊。势必大起争闹。争闹不巳。势必辱官殴吏。且有不肖之人。挟此衅嫌。故意骑伤马匹。以泄私忿。与其日后焦头烂额而始渎急救。何如先为曲突徙薪。以仰祈宪禁也。倘　恩赐严示。勒石永禁。则朝廷之额马。庶不毙于若辈之毒手。斯驿困或可少苏。而官累又何敢坐视不言也。卑职莅任一月有余。马之倒弊者五。骑伤而待毙者八。此又有其故焉。蒙处万山。地当极冲。其间层峦迭嶂。路忽高而忽低。地倏直而倏曲。兼以众壑争流沙石参差。凡往来差使。每日动以数十起。而需马辄至百余骑。其额设马匹。仅仅六十许。夫差之来也无穷。马之设也有限。以有限之马。应无穷之差。即有秉心渊塞者复起。而当此地冲差繁之日。欲其马之不倒毙也。其势不能。况额设之马。巳历年多所矣。马非铁石。安能久而不毙耶。查蒙驿额设粮佥银七百余两。原系一年倒毙马价。自吴逆变乱。大兵四出。奉　文全裁。至今县令赔垫。但卑职以蕞尔穷员。介在冲衢。既乏文成点金之方。又无武侯流马之术。设使家有良田羙宅之可鬻。地多富啇大贾之可借。库有起解存留之可那。即骨绽皮穿。以济朝廷之公务。此亦卑职之所甘心而不辞也。而无如库无可那之项。地无可借之人。家无可鬻之业。故不得不连篇累牍以恳宪台之拯救也。且二十九年钱粮。数百余万。我□上亲覩山东之苦。一旦尽行捐免。又何惜区区。七百之银。独累么么下吏耶。况蒙邑冲要之苦。当圣驾南廵之日。又早人睿见。倘蒙题复。则马无倒毙之虑。官无赔补之忧。将穷员之沾恩。皆宪仁之再造也。府批背包久有定例。往来邮传者。自不得恣意违越。该县职在冲途。宜加意稽察。以上遵功令。至马价额编若干。有无旧案可考。系何年月日。奉何注语。通行裁去。仰逐一确查详议报夺。仍候院　　司　　道　批示行缴。 

　　○为申饬不遵禁约属员等事 

　　为申饬不遵约等事自卑职莅任以来。查得六房书役。皆因地冲差繁。文移络绎。抄写太苦。逃走甚多。现今多方招募。其仅足以供书写者。尚不足经制额。况蒙系南北孔道。凡京差　钦件。旁午而出。岁无虚日。需写多人。卑职日不暇食。夜不安枕。凡一切公文到县之日。亲为裁决。随传各房书役。逐件讲说。犹皆愚蠢不悟。而　上宪颁发禁约。又安望其逐款登答乎。且宪台发下各项告示条约。刋书一本卑职按款捧读。觉言言金石。可法可传。其大意总以责官长之实行不实行为何如。而非尽以书役之应对。即以定县官之力行也。今蒙　宪台。严提经承。本应申解。但念蒙邑地介冲繁。书写寥寥。倘有紧急公务。办写稍悞。干罪非轻。伏乞宪台轸恤残邑。格外施仁。俯赐　批示。恩准免解。庶紧差不致失悞。而穷役亦可免奔跋盘费之苦矣。 
　　院批　该县新硎初试。凡本部院所颁文告。务在实心奉行。遍贴晓谕。有裨政教。俟秋季终。逐项详报。以观三月成効缴。 

　　○为遵旨编辑全书等事 

　　为遵旨□□全□等事看得蒙以蕞尔。介在冲衢。民贫地硗。其偏苦之状。甚于他郡。无俟绅矜耆民。合词泣请。久巳在宪台洞见中矣。乃当编辑全书之日。酌议更改增删之处。饬令州县。各抒所见。此诚为国为民之盛心。卑职敢不仰体　宪台。以陈愚陋。谨按全书所当急为更改者五。急宜增之者三。急宜删之者二。更改者何。漕粮项下。临德二仓。以及本色。花□。黄蜡。牛角。弓面。五款而巳。为数最少。撒款实繁。兼以蒙抵临德。往返千里有奇。其所用脚价。解役工食。视起运兵饷钱粮。一倍有数倍之费。莫若将此五款。归并起运项下。直解藩宪。以充兵饷。不惟朝廷之国课。依然不亏。而且可以省拨兑之劳。免解费之苦。斯不过一转移间。而利国便民之道。两得之矣。宜增者何。马价。自夫。工料。三者而巳。蒙邑当南北孔道。凡奉公差员。每日动以数十起。而需马辄至百余匹。其额设驿马。仅仅六十许。以有限之马。供无穷之差。马即铁有。虽平原旷野。尚难保其无恙。况日走于蒙之层峦巉石中。而有不倒毙者乎。此倒毙马价。相应吁请　复增。以救驿困者也。他如进供御茶。以及饷鞘升迁游击等差。一日之间。用夫甚至数百名。而额设白夫。仅有四十。其何以支。至若驿站草料银两。于康熙二十一年。为钦奉恩诏案内。准复二分。复银五百五十八两。今全书所载。止实存银壹千六百七十四两。于原额大相径庭。现今草豆腾贵。卑职按日计算。尚不足数月之用。三者相应急请增之。使官无赔垫之苦。民鲜支应之劳。而夫饱马腾。即有非常之差。亦可应用而不忧其违悞者也。宜删者何。蒙之丁粮。二者而巳。按县志。明万历年间。蒙丁粮例分四等。其时轻徭薄赋。而国用未甞不足。迨后屡遭兵火。水旱频仍。而人逃田芜。自我清大定以来。爱养休息。民间渐有起色。独是丁粮偏重。较新泰费县等邑。一丁纳数丁之税。一亩纳数亩之粮。无怪乎绅衿耆庶。合词泣请。以求核减耳。夫利不百不□。害虽一必除。今蒙之丁与粮交受其困。卑职为民父母。目覩疾苦。又何忍坐视不言。置民阭于罔闻耶。相应具详。恳乞转请　各宪。俯赐核减。况圣驾南廵之后。亲见山东之苦。将二十九年丁地钱粮。尽行捐免。一旹父老子弟。欢声载道。巳皆动其返土力田之思。今复闻上宪有减丁轻粮之令。不必勉强招徕。而丁之逃散者自归。不必多方劝谕。而田之荒芜者自开。是目前删之以便民者。政将来增之以利国者也。至捏报。包空。那移。脱漏。以及诡计。欺阭。等弊。细查卑县。不少槩见矣。 

　　○为驿逓之支应甚繁等事 

　　为驿逓之支应甚繁。夫马之工料难缓。谨请留抵。以免迟悞公务事。窃照卑职莅任伊始。目击蒙阴。凋残万状。不但生于地者。疲于供应。有身家莫保之忧。即官斯土者。亦苦于支持。有我躬不恤之叹。凡地方利弊。容卑职逐一查明。另请兴除外。独是蒙邑驿站之苦。凡奉公差员。每日动以数十起。而需马辄至百余匹。不得不预为详请者也。查蒙邑本年额征钱粮不过九千有奇。而存留驿站。并官俸役食各项自支。约去四千。起解者近五千多耳。康熙二十九年分钱粮。仰荷皇上浩荡之恩。通行蠲免。则二十九年分之夫马工料。势必另请拨补。但蒙邑系九省通衢。而驿逓夫马工料。按日支给。其苦较他郡为独甚。现今料豆腾贵。每石价银二两五六钱不等。若临时再请拨补。往返需时。在蒙邑又无别项可那。夫马岂能枵腹以待。况迟早总系应拨之项。留抵可免解领之劳。理合详请宪台。俯念驿逓独苦。将蒙邑康熙二十八年分。起解银五千余两。除前任署事孔毓恩巳起解一千两有零外。其余丁地起运。一切正杂钱粮等项。恳祈免行起解。留作二十九年分。驿逓支用。不惟将来之公务。不至迟悞。且目前之催科。卑职亦可少缓矣。 

　　○为祖宅久作官署等事 

　　为祖宅久作官署等事查看得有司乃亲民之官。县署为临民之地。一切钱谷刑名。以及上下往来诸文移。类皆上关朝廷之公务。下切民生之利弊。以故设一官。建一署。而镇抚其地。代天子而承流宣化焉。蒙邑以弹丸之区。当极冲之地。卑职莅任未几。观其县署。规模狭隘。及查库。查监。查仓。皆数椽茅屋。宛若斗大。其六房皂役。又皆无栖身之所。迨城头之上。传梆者六次。吏书各役。始抱文书。执牌票。自关厢而入衙办事。卑职覩此情形。正深骇异。而生员公秉钧者。侨居乡僻。难免鹊巢鸠居之嗟。栖身无地。遂有私宅乞还之呈。窃思为邑宰者。当体圣天子设官为民之至意。尝执三尺法。以抑豪强之霸占。今以公氏之血产。永作县令之官衙。是身巳自蹈于不法。又何能执法以整齐其民也。夫官宅尽属民房。久假不归。固无以谢业主。民宅反成官署。一旦返璧。又何以置官吏。今考县治。旧趾尚存。或动正项而新造。或仍借屋而暂寓。势处两难。理合详情。伏祈俯赐金批。以便恪遵。 

　　○为遵旨编辑全书等事一 

　　为遵旨编辑全书等事查看得处极冲极苦之地者。当急思其整顿之法。斯驿困苏而朝廷之公务。皆可立应而不忧其违悞。我皇上德迈唐虞。化隆熙皞。一十五国。皆巳来享而来王。以故差使之往来于东西朔南者。络绎如织。而岁无虚日。夫差使既数倍于昔时。则支应不得似安于旧额。此卑县莅蒙未几。目覩其官之苦。民之苦。马之苦。而于编辑全书之内。所以有请增夫马工料之通详也。除添设白夫。倒毙马价。前巳照牌回复。按款通详外。今蒙宪慈。念驿传之干系最重。蒙邑之偏苦难支。复查及于马匹工料之宜增者若干数。卑职捧读之下。乃知夫仁人之言。其利诚漙也。蒙之西北六十里相接者新泰。一切奉公差员。源源而来。常常而去。凡经过于新泰者。即经过乎蒙阴。蒙邑粮不满一万。丁不及六千。兼以层峦迭嶂。路多崎岖。其视新泰。地广人众。平原旷野。葢不可同季而语也明甚。何以新泰之马。额设一百二十骑。而蒙仅寥寥六十许。以有限之马。应无穷之差。马即如铁。久无不毙。官能点金。终亦必贫。相应照依新泰。再添六十以苏驿困者也。谨按一十八年赋役全书。开载驿站钱粮。原额共银三千三百六十二两有奇。如岁额钱粮不敷。藩司即于本府附近州县起运银内。径行拨给。此巳足见蒙驿数十年之积苦。久巳为大部所洞悉。而工料诚有刻不容缓者。今查二十七年全书。止实存银二千七百二十两有零。其视原额。大相径庭。现今草价每担长至四五分。豆价每斗长至二钱五六分不等。夫马之枵腹可虑。大差之违悞堪忧。窃思蒙当九省之冲。虽海隅日出之邦。莫不向仁慕义。以奔走于圣人之朝。其驿逓工料。即倍加于原额。犹虑其不足。况并其原额而裁减之。又安望其夫饱马腾。于以达机密。通远迩耶。相应请复原额。以济皇华者也。卑职从整顿驿逓起见。故不辞妄渎之愆。以祈宪台之拯救也。倘蒙恩准。刋入全书。则东路之驿逓。皆戴宪仁于莫曁矣。 

　　○为遵旨编辑全书等事二 

　　为遵旨□全等事该卑职查得蒙处万山。地当极冲。一时饷鞘经过。每日动以数十万。而需夫辄至千余名。其额设自夫。仅仅四十许。以有限之穷役。应无穷之大差。在差员势不得不责之县官。在县官势不得不责之百姓。民出其力。官出其财。此捐俸雇觅之苦。前任署事孔所以吁请　宪台而有添设自夫之详也。夫蒙以斗大山城。地当南北孔道。凡一切正杂钱粮银鞘。以及各项解京上用等物。每日之间。络绎不绝。卑职目覩其情形。身受其赔累。巳于编辑全书等事内通详在案。今蒙宪台。俯念地冲差繁。四十不足应用。又量添自夫一百名。相应刋入全书。永为定例。将民困之少苏。即官累之稍减矣。 

　　○为钦奉上谕事 

　　为钦奉上谕事查看得蒙以至疲之区。当极冲之地。夫马之苦。莫此为甚。现今米豆腾贵。其工料银两。类皆按日支给。计□受食。真急如星火。刻不容缓者。查本年新颁赋役全书。开载驿站钱粮一条。该县照应需之数。即于本县起运银内。径行支销。如岁额钱粮不敷。藩司即于本府附近州县起运银内。径行拨给。永停隔属恊济。但二十九年钱粮。仰荷皇上浩荡之恩。尽行蠲免。不惟本府无可拨给之处。即隔属亦无恊济之项。今若以蒙邑现在之钱粮。不为留抵。将来势必移文别省。以求拨补。是何异舍却自巳衣里珠。而沿门持钵。以学乞儿为耶。况迟早总系应拨之项。留抵可免解领之劳。此卑县所以恐悞朝廷之公务。而有预请留抵之通详也。今蒙宪台。轸念蒙驿独苦。特令速议妥详。谨将卑县巳解未解留抵驿站钱粮数目。具文申报。卑职更有请者。其官俸役食各项自支银若干。前巳详明。理合照例留抵。则将来另请拨给之文。亦可免矣。 

　　○为遵旨编辑全书等事 

　　为遵旨编辑全书等事蒙此窃思卑职。奉天子命。莅兹剧邑。寝食不遑。心力皆枯。惟恐殒越。以上负朝廷。下悞民生。故视事之初。念邮传为皇华所系。因将蒙驿数十年之极苦极难者而分项屡琐。若背包之宜禁。粮佥之宜复。白夫之宜增。及复工料之原额。添额设之马匹。凡此皆竭蹶供职之苦心。亦以仰体各　宪台为国为民之至意。不敢坐视其官之苦。马之苦。民之苦。而默默不言也。谨将邮传事务。汇成一详。而逐项以陈焉。查凡奉使差员。其背包应照会典。止以十觔为率。久巳奉旨在案。但立法之始。未尝不严。后即极严。未有不弛。或迅　赐告示。或　题请严饬。则受福不止蒙邑。而直隶各省。凡有驿逓者。皆戴宪恩于莫暨矣。此背包之宜禁者一也。查东路分劈粮佥银。七百二十八两四钱九分。原系每年倒毙马价。前于康熙十一年八月十三日。奉有部文允行。分派该县在案。至十五年。因吴逆变乱。大兵四出。需饷浩繁。为酌议捐省钱粮等事。筹国用者。因兵饷之急。为权宜之计。遂奉文全裁。至今县令赔补。第额设马匹。历年多所。马即如铁。久无不毙。官能点金。究亦必贫。此粮佥之宜复者二也。查蒙驿额设白夫。仅四十名耳。两人而抬一鞘。不过二十鞘而止。他如解京上供等物。无不用夫抬送。姑置勿论。即如本月初十十一两日间。相连而南来者。二百余鞘。□四十名白夫之所能了。雇觅之苦。难迯　宪鉴。且钱粮大事。饷鞘一到。当寄衙中看守。而县署阙如。以数十万之饷鞘而置于露宿野处之地。其防卫不更大可虑哉。此白夫之宜添者三也。再查康熙贰年。豫抚 
　　题定分路之疏。则蒙邑遂为五省冲衢。故全书开载驿站钱粮原额。三千三百六十二两有奇。自十四年。因酌议捐省钱粮等事。遂奉　文裁减。今实存银二千七百二十两有零。方今天下一统。海内又安。一十五国之间。皇牡横奔。而蒙当其极冲。夫差使既巳数倍于往昔。则工料犹当倍加于原额。乃并其原额而裁减之。现今草豆腾贵。价倍于昔。夫马之枵腹固可虑。而大差之违悞愈堪忧者也。此请复工料之原额者四也复查蒙邑。地冲差繁。其西北六十里而紧相接壤者新泰县耳。凡差使之旁午而出。过乎新泰。即过乎蒙阴。而火牌勘合之应付。曾未闻泰多而蒙少。蒙逸而泰劳也。何以新泰之额设一百二十骑。而蒙仅寥寥六十许耶。且进上龙衣。系至紧至大之差。从前原由水路。以达　京师。迩来改为陆路。而蒙驿之支应。其苦更甚于他郡。每岁八月。经过蒙阴。即宪台轸念穷员。施格外之仁。请旨添设。恐缓不济急。莫若将简僻州县。暂为恊济。则众擎易举。是即宪台之鸿恩。而亦即大苏驿困之良策也。此请添额设之马匹者五也。凡此五款。皆从整顿蒙驿起见。倘蒙题请。则背包禁而额马无倒毙之虞。粮佥复而穷员少赔补之忧。白夫增而官民各有相安之乐。而且复工料以资其饱腾。添马匹以济乎皇华。然后知能一劳者。乃可久逸。能暂费者乃可永宁。此卑县到任三月。所以分项屡琐而不辞妄渎之愆也。 

　　○为祖宅久作官署等事一 

　　为祖宅久作官署等事查得蒙邑官署。自顺治四年间。南寇蜂起。而龟蒙鳬峄之墟。莽为盗薮。摧残殆甚。血肉委于泥沙。而城市燔为烟烬。以故蒙之衙署。亦与昆明池一点灰。风卷云消矣。当此之时。止存公氏宅一所。而署事蔡遂借居焉。厥后县令屡易。新旧因循。以公氏之私宅。为县宰之官署。恐朝廷设官为民之意。不若是耳。虽刘令下车。去捐免之公议。为捐俸之善举。亦不过于势处两难之际。姑为一时权宜之计。搃非所以安上而全下也。假使公氏之宅。规模弘远。可以置仓库。设监狱。安六房。则朝廷之钱粮。以及逃人流犯之监禁。上下往来之文移。皆可位置焉而各得其所。即甘淡泊。捐清俸。以偿业主。此亦卑县之所乐为。而断断乎不忍下派里民。以上干功令者也。独是公氏之宅。南北既巳狭隘。东西又非宽阔。而钱粮之征收。何地可以积贮。逃人流犯之起觧。何地可以监禁。六房紧急之文移。何地可以抄誊。方今圣天子百度维新。庶政咸举。通都大邑。其官署历年多所。而被风雨损坏者。尚且动正项而修理焉。况蒙以蕞尔之区。当极冲之地。官受苦中之苦。役应差外之差。衙署阙如。栖身无所。是以民壮皂快以及青白马夫等役。皆于旧署官地。结草为屋。昼夜轮流。以伺候大差。至今四十余年。县官以有署而反居无署之地。公氏以有主而竟作无主之业。无俟秉钧请还荆州之地。而卑职早巳有完壁反赵之举也。伏祈宪台转详题请。察例举行。将官民之得所。皆宪仁之再造矣。 
　　七月十九日详 
　　本府正堂金。二十二日蒙批。公署系法纪之地。借住民房。殊属不恊。但建造之费。据请开销正帑。是否有例可援。或在东省。或在别省。仰县逐一查明。并确估工费料价。应需银钱若干。备造细款。另详速报缴。 

　　○为祖宅久作官署等事二 

　　为祖宅久作官□等事查得不一劳者不久逸。不暂费者不永宁。如东蒙一邑。四达交冲。诸苦丛集。自我朝大定以来。凡仓库监狱。以及官署吏舍。其倾圯而荡然无存者。巳四十余年矣。以今日而议建造。则朝廷钱粮之征收。始有地以积贮。逃人流犯之起觧。始有地以监禁。六房紧急之公文。始有地以抄誊。县令无霸占民房之罪。公氏有原业归主之乐。此真宪台为国为民之盛心。而卑职又何敢视官衙为传舍。徒粉饰治具。以涂民耳目。冀旦夕得代去。而以难者贻诸后人耶。则查旧例以估价值。诚有刻不容缓者。第创建衙署。与修葺者不同。其为工甚大。而需用浩繁。非若整理旧署。仅令倾者筑。圯者修。坍塌者补砌。遂可焕然一新。聿观厥成巳也则相度经营。鸠工庀材。势必采木石于山林。运砖瓦于陶冶。非动正帑。费将安出。然欲动正帑以建造。又必有成例之可援。此无俟宪台谆谆令其确查。而卑职巳鳃鳃然早为虑之矣。其东省别省。例或远而难循。乃蒙阴县志。例实确而可据。查县志父老刘养恭辈。以邑事仍沂水。遂状其难上之。乞复厥旧。时仁宗皇帝践祚之四年。当元佑乙卯春。中书具其事以闻。制曰可。于是以武秀肇尹是邑。而所废若庙学。若公署。若传置。咸葺一新焉。方今圣天子纵尧舜上圣之资。乘汤武兴王之运。百度皆巳厘举。庶政皆巳咸修。一十五国之郡邑。莫不星罗棊布。位置得所独蒙以至疲之区。当极冲之地。朝廷征收之钱粮。无库可以积贮。逃人流犯之起觧。无狱可以监禁。六房紧急之公文。无地可以抄誊。县官以有署而反居无署之地。公氏以有主而竟作无主之业。则动正帑以建造。即无成例。似亦当急为之所也。大抵事苟无关于国计。无切乎民生者。虽成例亦不必恪守。诚有关于国计。有初乎民生者。虽破例实不为纷更。但衙署系法纪之地。建造乃钱粮所关。计或一有不周。吏胥匠役。便浮冐干没于其中。故寸墁尺木。非躬自会计。而工费料价。欲其多寡盈缩。悉如所算。不毫发八也难矣。因将建造间架数目。预造清册一木。伏冀转详情旨。俟批行到日。视银钱之多少。估工料之费用。再为备造细款。另详具报。 

　　○为遵旨编辑全书等事 

　　为遵旨□□全书等事看得钱粮觧收。动关国课。编定成例。牢不可破。卑县窃以为过矣。从来朝廷之一兴一除。搃期其有便于国有利于民而止。故利不百不兴。害虽一必除。凡天下事。苟无裨于国无益于民。虽成例亦不必其恪守。诚有裨于国有益于民。虽破例亦不为其纷更。即如临德二仓。以及花绒黄腊牛角弓面。统祈归并。前巳通详在案。今捧读宪檄。复查临德二仓苦累之处。卑职又何敢阭讳不言。以负宪台为国为民之盛心也。查临德折色银两。其为数也最少。而撒款又极零星。封纳甚为不便。兼以蒙抵临德。其一往而一返者。又复千里有奇。有一项之钱粮。即用一人之起觧。乃奔走道途。及守候批回。必迟至数十余天。而始可了此一桩公事。以故长途之脚价。觧役之工食。收兑之烦难。视起运兵饷钱粮。合盘计算。真一倍而有数倍之苦累。此卑县所以到任未几。有归并藩宪。以充兵饷。而章丘县亦即有改鲜转移之请也。伏冀永停起觧于临德。惟期归并于藩库。不但朝廷之正课。无损毫末。而且万姓之戴德。真如天高地厚矣。 

　　●牒文 

　　为祷雨救民事 
　　为步祷甘霖急救万民事 
　　关帝庙谢雨疏文 
　　城隍谢雨疏文 

　　○为祷雨救民事 

　　为祷雨救民。吁神人沛甘霖。以活万命事。朝君奉天子命。抚兹蒙邑。官受苦中之苦。民应差外之差。想久巳在神鉴中矣。惟　神聪明正直。上帝命之以镇抚此邦。相与一时长吏。共治兹土。为之御灾而捍患焉。为蒙民者既苦。为蒙之官者尤苦。谅　神亦不忍独享其逸。坐视斯民之死于旱魃而不之救也。兹者亢阳靡剂。骄旭逞威。蒙之父老子弟。终日之皇皇焉。胼乃手。胝乃足。而汗流湿土者。惟冀其千斯仓而万斯箱。于以完国赋。养父母。畜妻子耳。今乃霞收云敛。霖断露晞。而秋成殆岌岌乎不可望焉矣。是何异扼其喉而绝其食也。　神独何心。忍不救止。呜乎。有司一官。与民最亲。民安则官安。民危则官危。共忧乐相关。真如父母之于子而不能膜视者。朝君莅政三月。片善无闻。爱民有心。回　天无力。不揣凉德。用申虔祷。伏乞赐油然作云之神手。布沛然下雨之鸿恩。泽遍郊原。人歌乐岁。则民之福也。皆神之灵也。恳切故牒。 
　　七月十五日祈祷当日 
　　即雨未曾沾足 

　　○为步祷甘霖急救万民事 

　　正堂谕。余奉简命。抚尔蒙土。尔民饥即我饥。尔民寒即我寒。其痛痒关切。真如父母之于子。而不容以膜视者。无何莅政方三月。而即以旱闻。夫蒙四达交衢。驿路骚然。诸苦俱集。一身独支。人事如此。天时若彼。心窃叹夫本县之命薄且穷。而因致旱魃之为虐于尔百姓也。余甚忧之。复冐渎神之罪。再申步祷之文。前曾请祷于城隍。今复移坛于关帝。凡我蒙民。各宜斋戒。倘大帝仁爱尔民。立赐甘霖。而大慰万姓之望也。亦未可知矣。特谕。 

　　○关帝庙谢雨疏文 

　　精忠不贰。盟桃园而志在春秋。节义无双。翊汉室而功垂宇宙。丹心克昭日月。浩气永塞乾坤。称圣穪神。呼吸直通玉阙。追王追帝。威灵丕着人间。伏念朝君。一官苦历。三月穷支。虽未能辨狱而随车。窃甚愿积薪而剪发。步祷移坛至再。菲躬愧难鉴夫神明。心斋誓雨期三。甘露幸即沾于旦夕。珠玑倾北海。顿洗万顷之尘。膏泽沛东蒙重滋千亩之稼。覩斯时之为霖为雨。即指日之如茨如梁。百谷咸资。万民胥庆。君等吸甘沐首。添砚乘檐。谨百拜以表寸诚。爰三熏而修短疏。 

　　附扁联 

　　附扁联 

　　秋七月雨 
　　一行作吏。万苦备尝。步祷祗期安赤子。 
　　三月抚蒙。诸艰历试。昼为要可告青天。 

　　○城隍谢雨疏文 

　　位正城垣。阴阳适调乎四序。职司冥府。捍御永奠夫一方。分虽隔于幽明。心窃保兹黎庶。无微不照。有感遂通。是是非非。莫谓阳世纪纲堪漏网。明明白白。还知阴司毫发不容针。朝君奉命兢兢。誓神旦旦。愧无功施以俾我土地。惟矢清白以承厥家风。嗟哉蒙万山中。谁为小民请命。幸矣秋七月雨。庶占大有书年。欲报神庥。爰立会赛。酬雨泽而欢忻于既往。庆盈宁而祈报于将来。伏愿神佑无疆。嘉惠咸敷四野。庶几民生有赖。明禋永祀千秋。不惟近悦与远来。抑且民安而　国泰。 

　　附扁联 

　　附扁联 

　　雨我公田 
　　东山开爽气。物阜民安。四野秋成歌舜日。 
　　北海乐清风。家弦户诵。一朝时雨庆尧天。 

　　●告示 

　　为严禁包揽火耗之弊以苏民困事 
　　为力行讲约以广教化事 
　　为特设月课以鼓士风事 
　　为查取保结以靖地方事 
　　为背包之屠驿甚惨等事 
　　为劝谕蒙民恪遵旧例等事 
　　为严饬庵观寺院等事 
　　为严查山场以靖地方以安民生事 
　　为严查遗漏山场以免贻害地方事 
　　为严拿光棍诈骗以除地方大害事 
　　为特设牌坊以清疆界等事 
　　为广立义学以端蒙等事 
　　谕三乡父老知悉凡票以钤印为凭 
　　为严饬事 
　　为特设信票等事 

　　○为严禁包揽火耗之弊以苏民困事 

　　为严禁包揽火耗之弊。以苏民困事。窃照钱粮上关国赋。下切民生。本县作民父母。职虽专乎催科。心实存乎抚字。现今夏季巳终。起解银两。尚欠一千存乎有奇。催科不力。参罚必及。然本县一人受其参罚。俾蒙之百姓。稍留暇日。得以收尔麦。播尔豆。此亦本县之甘心。而断断不为尔百姓出一怨言也。但路冲差烦。驿站工料。刻不容缓。且自圣驾南廵之后。差出非常。马多疲困。本县恐悞朝廷之公务。悉捐一巳之金钱。将衣服杯盘等件。尽向别县典卖银一百二十两。买精健善走之马七匹。添充驿站。嗟嗟尔百姓苦者。分内应完之数。余之独苦者。身外垫赔之累。兼以草豆腾贵。价倍于昔。即欲停征。其势不能。闻我蒙民。素称急公。何以开征多日。而完纳寥寥。或花户畏惧窵远。转央单头。代为封投。或单头指称火耗。包揽花户。多为加收。亦未可知。本县立心惟恕。执法如山。当其作秀才时。即以四海苍生为巳任。岂其身膺民社。徒为富贵利达之谋。而不念千里生民之计乎。夫蒙邑地瘠民穷。能完正赋。即是良民。又何忍额外加收。以重苦我父老子弟为也。为此示仰洞仙安平瞻岱等乡花户知悉。自示之后。俱遵司颁法马。足色足数。各书巳名。自封投柜。如有不肖单头。阴为包揽。收入私囊。假指火耗。额外勒索。许尔花户扭禀。以凭极法重处。不贷。特示。 

　　○为力行讲约以广教化事 

　　为力行讲约以广教化事。照得乡约之设。原以讲解。圣谕十六条。使民潜心静听。以感动其为善去恶之心。近闻各社乡约。见地方离城颇遥。官府耳目未周。安于怠逸。不行讲解。悖旨逆宪。不法甚矣。除从前不究外。自示之后。尔乡约社保人等。俟每月逢三之日。务于集场备厂。传集乡民。逐条细讲。本县不日亲诣各集查阅。仍于朔日。投逓遵依甘结报县。以便稽查。各宜凛遵。毋忽。特示。 

　　○为特设月课以鼓士风事 

　　为特设月课。以鼓士风事。照得奎躔东壁。人文寔应天文。翰馥西园。士运关乎国运。虽制艺为潜修后事。而诗书乃拜献先资。思取士于十四科。谁不沐圣朝乐育。观聚贤在五百里。自可知胜地多才。但隋珠抱明月之忧。尚期刮磨于雪案。卞玉贻荆山之泣。还须砥砺于萤窻。日斯征。月斯迈。会相绝编研露。岁有试。季有课。当获衣锦披云。本县素性躭文。诚心爱士。一行作吏。恐簿书滋扰于诗书。两月临民。念经世必资夫经术。特起大成文会。务尽一日之长。爰设小试衡才。用结千秋之契。期定初四十九。卷舒谢草江花。预占明八来三。组织班香宋艳。愿言觏止。窃比我好于笙簧。贲然来思。毋勒尔音于金玉。特示。 

　　○为查取保结以靖地方事 

　　为查取保结以靖地方事。照得蒙邑斗大山城。介在冲衢。南北行客。如雨如云。缉盗查逃之令。屡奉　各宪。严为申饬。近闻关厢开店贸易之家。多有外来无籍棍徒。祗知射利以肥巳。不顾贻害于地方。拟合行查。为此票仰捕衙官吏。照票事理。文到即将东北二关。开店贸易之家。并档槽之人。确查。委系何州何县。注明里逓籍贯。取具保结。呈送本县。日后倘有来路不明。又或窝阭匪类。以便稽查。如无保结之人。限五日内。即逐出境。不许容留。并饬令各店家每逢朔望日期。出具无事甘结。亲行赴县面逓。不得违悞。以贻后悔。须票。 

　　○为背包之屠驿甚惨等事 

　　蒙阴县正堂陈　为背包之屠驿甚惨。倒马之赔补难支等事。照得蒙处万山。地当极冲。虽有逐电之驹。久无不毙。即遇点金之令。终亦必贫。迩来前令。每岁倒马不下百余匹。而赔垫马价辄至千余金。究诘其故。皆因过往差役。装填大包。假奉公之二字。为吓诈之生涯。致使朝廷之额马。皆死于若辈之毒手。本县闻之心伤。不觉发指。不惟功名在所不惜。即性命亦在所不顾。遂通详　各宪。蒙赐批示。背包久有定例。往来邮传者。自不得恣意违越。该县职在冲途。宜加意稽察。以上遵功令。等因批详到县。蒙此拟合出示晓谕。为此仰管马牌役。并马夫人等知悉。嗣后凡差遣员役。其背包应照会典。正以十觔为率。如有挟带私囊。装填大包者。许尔等立将包箱。抬禀本县验实指名径申大部。飞报　各宪。如有畏势狥庇。并不稽查。及借端生事。失悞逓送者。访出。即将牌役马夫严拿。立毙杖下。本县执法如山。言出必行。各宜禀遵。毋忽。特示。 

　　○为劝谕蒙民恪遵旧例等事 

　　为劝谕蒙民。恪遵旧例。以应公务事。蒙处万山之内。地当九省之冲。一切奉　公差员。朝夕络绎不绝。而额设驿马。仅仅六十许。兼以料豆腾贵。价倍于昔。本县忧心如焚。慰劳马夫喂养。犹恐不得其法。乃于原籍。出价雇觅。选择善养马者三人。昼夜煮料■〈金算刂〉草。值驿马往来之日。按日分喂。务均劳逸。不致偏苦。本县亦不时亲诣马厂。以马之肥瘦。即以定人之勤惰。人情莫不好逸而恶劳。本县于驿马一事。独为谆谆过虑。夫岂好劳。亦以驿马皆属朝廷之马。而曲体调养。期以办朝廷之公务云尔。他如饷鞘流犯逃人等项。每日动以数十起。而需夫辄以数百名。本县目覩。心实悯之。但事关上件。凡经过地方。沿途拨驴。蒙邑旧例。官即欲宽。其势不能。为此示仰阖邑人等知悉。自谕之后。凡我蒙民。举在城在乡。悉遵旧规。毋容违悞。则尔百姓之能办公务。即本县之所以仰报朝廷也。特谕。 

　　○为严饬庵观寺院等事 

　　为严饬庵观寺院。盘查游食僧道。以靖迯盗事。照得蒙邑路当冲途。人多杂处。但恐游食僧道。面生可疑之人。潜藏庙中。致生事端。贻害地方。深为未便。合行出示严禁。为此示仰各庵观寺院。住持僧道知悉。自示之后。如有游食僧道。面生可疑之人。即行严查。立刻斥逐。如有窝隐不报。或事有发觉。定将住持僧道。按律治罪。决不姑贷。须至示者。 

　　○为严查山场以靖地方以安民生事 

　　为严查山场以靖地方。以安民生事。闻蒙邑蚕场甚多。放蚕者本境仅有二三。别州县十有八九。屡奉宪檄。查迯缉盗。以及钦犯归旗人员。前于庵观寺院及在城在乡开店人等。业巳各发印册取具甘结在案。今值秋初。恐有外来匪类。托名放蚕。以致迯盗并钦犯归旗人员。潜藏蒙境。贻害地方。为祸最烈。为此票仰该管社耆社保庄头人等。逐细严查。即将查过地方。写造清册一本。注定某社某庄蚕场。坐落何处。场主某人。放蚕人等。系何州县姓名。按数开填明白。以便用印钤葢。候本县亲诣查勘。仍按月取具场主供主。并放蚕人等甘结赴县投逓。如有狥情漏报。以及奸棍隐霸不报等弊。本县访出。一并严拿。定依窝家重罪究治。申报。 

　　○为严查遗漏山场以免贻害地方事 

　　为严查遗漏山场。以免贻害地方事。照得蒙邑地介冲衢。一切钦犯逃盗。以及归旗人员。屡奉各宪。严饬稽查。时值初秋。深山穷谷之中。恐有潜藏匪类。托放蚕为避罪之地。借山场作窝主之家。以故差役。眼同三乡社保庄头逐处挨查。并取具该管人等无遗漏甘结。不意差役。勾通社保庄头。希图目前之小利。竟忘异日之大害。罔上行私。莫此为甚。本县久巳访知。姑为宽恕。今行票委捕衙官吏务须亲诣三乡。凡有山场之处。尽行挨查。无论绅衿耆庶以及军民人等。既有蚕场。必有放蚕之人。场主供主并放蚕姓名。逐一清查明白。备造清册。并具该衙无遗漏甘结送县。以便本县亲临挨查。如有豪棍把持。抗不开报。许该衙指名报县。以凭拿究。治以窝线大罪。及该衙狥情隐漏。定提经承究处。不贷。 

　　○为严拿光棍诈骗以除地方大害事 

　　为严拿光棍诈骗以除地方大害事。本县未出都门。访得蒙邑路当极冲。一日之间。凡客啇之往来于东南西北者。真如云而如雨。间有一种光棍。不务本业。视花酒若性命。借赌慱作生涯。囊无一钱。身鲜立锥。思盖楼阁于空中。因起风波于地上。于是游食四方。专以打网为生。或假充旗丁。或假冐势仆。或假妆差员。每每歇人店中。不惟酒食饭价。分纹不吐。抑且捏失行李。诈骗店主。又有一种不肖家人。奉主差遣将银花费。更捏窃盗名色。勒掯店家。逼取甘结。以使欺哄主人。本县足履天下之多半。稔知此辈枭恶。今奉天子命。以抚我蒙民。倘有前项光棍。胆大包天。肆行吓诈。许尔店家飞禀本县。审实。定以光棍新例严处。不贷。特示。 

　　○为特设牌坊以清疆界等事 

　　为特设牌坊。以清疆界。以靖地方事。照得蒙处万山。路当极冲。凡行人之往来于东南西北道上者。每日不可以数计。兼以地近　神京。逃人接踵。发觉不早。害及身家。又以时值秋成。我蒙邑幸邀　神佑。大雨沾足。畧可粗安。但恐外来匪类。潜藏我蒙土。贻害我蒙民。前巳督催三乡人等。申饬保甲。设立牌长。造具清册。沿门廵缉。务俾盗息民安。尤虑界限未清。防守不力。为此特捐清俸。广设牌坊。庶使彼疆此界。不致混淆。而思患豫防。各有专责。尔等乡耆地保。务必小心稽察。以仰体本县。视尔民即吾子。视尔土即吾家之苦心也。亦不得指称牌坊名色。科派小民。借端吓诈。一经访出。重究不贷。特示。 

　　○为广立义学以端蒙等事 

　　为广立义学。以端蒙飬。以培人材事。窃照互乡可教。何况阙党。本县世守一经。惜士怜才。匪伊朝夕。凡兹城社生童。久立大成文会。每月四九之期。分题作课。至村夫野叟。巳刋刻圣谕。分给各社乡老。按期宣讲。尤恐深山僻宇。不无稚子穷丁。或志期上达。苦于师传之乏人。念切读书。限于父兄之莫靠。余窃悯之。为此示谕三乡耆老知悉。本县于各社附近地方。广立义学。捐俸延师。以空旷为训所。凡属贫寒子弟。许尔等不时举报。注册呈县。以便送学课读。即或耕种时忙。不妨于力田之暇。偷得工夫。畧晓字句。虽不能知书达礼。亦可以化其稚气顽心。此正孝弟所山生。而亦即人材所由育也。间有富而好礼。于所居村落。能延师儒以教民间子弟者。本县不惟扁额奖励。而且以名闻各宪。大彰乐与为善之意矣。特示。 

　　○谕三乡父老知悉凡票以钤印为凭 

　　谕三乡父老知悉。照得差役之拘提人也。原以催办公事尔。乃有以牌票为奇货。视小民若鱼肉。往往吓诈愚民。而莫敢谁何。以县票无印故。本县仰遵功令。下惜百姓。决不忍轻发一役以扰我乡井。故凡票非用印钤盖者弗遣。间有奉公号件。急如星火。非差不结。亦必朱标卭字于单票之上。乃敢布之三乡。其仅标日字而朱行者。即系使鬼。尔百姓。得执之以闻。特谕。 

　　○为严饬事 

　　为严饬事照得蒙以至疲至敝之区。当极冲极苦之地。官之奉薪有限。马之倒补无穷。本县节而又节。省而又省。犹恐枉费一钱。有叶尽蚕不老之虑。以故各役工食。俱系按月支发。恐有不肖夫役。分银到手。博饮花费。贪目前之欢乐。忘终身之饥寒。致令父母忍饿。妻子号寒。尔等虽是服役。自本县视之。皆吾赤子。故深为尔等恨之。又未尝不深为尔等悯之也合行出示晓谕。为此示仰各役人等知悉。自示之后。凡发出工食银两。间有少人钱债。即行速还。其余剩些须。各宜养尔父母。畜尔妻子。当思衙门中之一文钱。非可容易得来。朝廷家之工食。最难轻自消受。敢有不肖夫役。博饮浪费。不顾身家。以及讨债之人。赴县呈禀。定行指名严拿。立毙杖下。决不宽宥。各宜凛遵。慎之毋忽。特示。 

　　○为特设信票等事 

　　为特设信票。以绝差扰。以安民生事。昔者窃闻长老言。古良吏曾有以木皂隶而代一切勾摄之令者。中无贪壑。外鲜渔猎。岂不法良而意美哉。迨后世人心非古。结绳难理。一时顽梗者流。相习为木偶人。而呼应往往不灵。遂罢之弗用。以故原告自拘之说。自此起矣。由斯术也以往。宜其闾阎安。鸡犬宁耳。乃复有狡猾之徒。借自拘二字。为吓诈灵符。或转托地棍。或暗央乡保。阳为息事而止争。阴实贪财而黩货。彼此串通。两两打合。稍不遂意。即为诳禀。甚有未登其门。未见其人。故乃张大其题目。不曰。抗不服审。则曰。日无官长。葢此辈存心。欲遂巳之欲。势不得不激官之怒。欲激官之怒。势不得不甚人之恶。官长不察。便堕术中。差役一出。彼得假如狼如虎之威。以遂其如鬼如蜮之诈。茕茕愚民。何能堪此。本县莅任三月。囹圄一空。心窃喜百姓淳良。而桁杨可不事也。为此示谕三乡人等知悉。嗣后各安分守巳。让人怕人。千忍万忍。莫轻告状。倘万不得巳。赴县申诉。今特设纸皂。不惟省一差。即可省一费。亦期尔等息讼止争。共享无事之福也云尔。间有亲朋管劝。情愿和息者。本县且听尔百姓自便焉。特示。 

　　纸皂牌式 

　　纸皂牌式 

　　蒙阴县正堂陈为　　事。据原告禀前事。仰原告执此同乡地等。亲送被犯之家。填注领送日期。并限某日具诉以便原被干证。赴县即审。如违。添差拿究。不贷。 
　　计开 
　　原告　　 【 某月某日同乡地等执票送讫。限同约限某日具诉候审。】 
　　于证 
　　被犯　　 【 某月某日同乡地等将票领讫。今依限具诉。同原告候审。】 
　　虽张其口。不食民肉。 
　　不吃民酒。虽提其牌。 
　　不爱尔物。不受尔财。 
　　虽携其索。不逞凶威。 
　　不肆凌虐。 
　　（见图） 
　　康熙二十　年　月　日差原告 
　　票　　　　　　　　　　　限　　　日销 

　　●详文 

　　为沥陈蒙邑十大苦等事 
　　为通询地方利弊务期实益民生事 
　　为呈报路遇盘获迯人事 
　　为申饬弭盗之令务期黾勉力行等事 
　　为路途截劫事 
　　为遵行劝谕首报隐地等事 
　　为通饬详陈预筹积储悉心条议以备采择事 
　　为刼财杀命事 
　　为马价全裁未复穷员赔补难支等事 
　　为钦奉上谕事 
　　为米豆之腾贵非常等事 
　　为进运之关系最重等事 
　　为马价全衣未复穷员赔补难支等事 
　　为驿路之冲烦巳极移门之夫役难支等事 
　　为冲驿差繁日甚穷员赔补无门等事 
　　为冲驿差繁日甚穷员赔补无门等事 
　　为龙衣之关系最重等事 
　　为请收不税不粮之美利等事 
　　为异常蝗蝻田禾难保等事 
　　为申饬不遵禁约属员等事 
　　为钦奉上谕事一 
　　为钦奉上谕事二 
　　为清查丁地以均差役以苏民累事 
　　为饬查擅宰耕牛告示事 
　　为饬知事 
　　为异常蝗蝻田禾难保吁天作主设法急救事 
　　为申饬事 
　　为衙蠹殃民事 

　　○为沥陈蒙邑十大苦等事 

　　为沥陈蒙邑十大苦仰祈宪鉴急赐拯救以苏疲驿以保残黎事窃照蒙邑四远交冲。诸艰丛集。官民俱困。莫此为甚。谨将数十年之积苦。择其至大者。列为十条。一一为宪台陈之。一曰赔马之苦。自额设马价七百余两。兵兴之际。全裁未复。卑职到任七月。巳赔马四十二匹。但卑职以蕞尔穷员。既乏武侯流马之能。又无文成点金之术。设使家有良田美产之可鬻。邑有富商大贾之可借。库有起觧存留之可那。即剜肉医疮。以济皇华。此亦卑职甘心而不辞。无如库无可那之项。邑无可借之人。家无可鬻之业。差繁马倒。赔补无底。其苦一也。二曰工料之苦。查驿站原额三千三百六十二两有奇。自十四年裁减。止存银二千七百两有零。现今豆价每石三两五六钱不等。窃思蒙当九省之冲。虽海隅日出之邦。莫不来享来王。以奔走于圣人之朝。差使既盛。工料倍加。犹虑不足。况并其原额而裁减之。又安望其夫饱马腾。于以达机密通远迩耶。其苦二也。三曰马少之苦。蒙处万。山。路当极冲。一切差员。每日动以数拾起。而需马常至百余匹。其额设驿马。仅有六十。以有限之马。应无穷之差。虽有千里之驹。日走于巉岩危石之中。亦安能保其骑而不伤伤而不毙也。其苦三也。四曰背包之苦。凡奉使差员。其背包应照会典。止以十觔为率。久巳奉旨在案。但立法之始。未尝不严。后即极严。未有不弛。前虽通详。今巳立石。然非仰藉宪威。大为严禁。卑职独一旦返数十年之积弊。势必大起争闹。争闹不巳。势必辱官殴吏。且有不肖之人。挟此衅隙。故意骑伤马匹者。其积恶仍未改也。其苦四也。五曰衙署之苦。方今圣天子百度厘举。庶政咸修。一十五国之郡邑。莫不星罗棊布。位置得所。独蒙署阙如。借居民房。朝廷征收之钱粮。无库可以积贮。逃人流犯之起觧。无狱可以监禁。六房急紧之公文。无地可以抄誊。县官以有署而反居无署之地。小民以有主而竟作无主之业。其苦五也。六曰饷鞘之苦。查江浙财赋。几居天下之半。而蒙以斗大山城。当南壮孔道。一时饷鞘之来。有二三十万者。有四五十万者。甚至有七八十万者。卑县额设白夫仅仅四十许。两人而抬一鞘。不过二十鞘而止。夫钱粮大事。在差员势不得不责之县官。在县官势不得不责之百姓。百姓之抬送。曾无虚日。县官之雇觅。莫可如何。其苦六也。七曰进运之苦。查上用龙衣。系至大至紧之差。其始原由水路。以达京都。迩来改为陆路。每年经过。用牲口驮载。苐蒙环山而居。其间层峦迭嶂。路高高而下下。地直直而曲曲。前于　织造府金曾有改请夫抬。永保万全之详。葢以山径崎岖。马非龙驹。不能不蹶。马即龙驹。亦不能不蹶也。其苦七也。八曰车辆之苦。蒙邑诸山环峙。众壑争流。道险路斜。民间搬运米薪。类皆肩挑背负而用车辆者葢甚寥寥。即有奉公差员。间用一二车辆。每辆折价二三两而去。近奉天津道准新泰等县关文。以上用缎箱布捆等项。需车一百五十五辆。雇觅无门。因于天津道。亦有请改夫抬之详但思进运系织造经理。例应移咨抚宪衙门。转饬州县。以便应付。今关会巳久。音信无间。非早为移会。确示的期。将尽数雇觅。穷民之守候可悯。不预为备办。上用之违悞堪忧。其苦八也。九曰零觧之苦。查临德二仓。以及花绒黄蜡牛角弓面等项。前曾具详。归并　藩库。葢其为数最少。而撒款又极零星。封纳甚为不便。兼以蒙抵临德。其一往而一返者。又复千里有奇。有一项之钱粮。即用一人之起觧。乃跋涉道途。及守候批回。必迟至数十余天。始可了此一椿公事。以故长途之脚价。觧役之工食。兑收之烦难。视起觧　藩库兵饷。真一倍而有数倍之累。其苦九也。十曰防汛之苦。从来设兵原以卫民。然欲民安其生。必先使兵得其所。斯民与兵相习。兵与地相宜。而土著既久者。则防御自固也。今蒙之城。大几二里许。高仅一丈余。民之茅屋数椽蓬头垢面而处于邑中者不及三十户。钱粮征收。饷鞘宿歇。皆于兵是赖。独是一年一换。兵之去乎蒙者。既惮搬运之劳。来乎蒙者。复畏安插之苦。驻札之地。不能保其永久。则防卫之计。安能责其必周。其苦十也。凡此十条皆蒙邑数十年之积苦。官之骨绽皮穿。而饮泣不敢陈。民之筋尽力绝。而含泪不能言者。卑职幸逢皇上以尧舜之主。又遇诸宪台以夔龙之臣。即全省之大弊大利。皆望其兴除。岂忍此蕞尔官民。终受其困而不之恤耶。以故连篇累牍。大声疾呼。不辞冐渎之罪。吁请宪台。急为拯救。庶疲驿可苏。而残黎可保矣。除径详院　司驿道外为此备开书册理合具文上申伏乞照详施行须至申者 
　　右　　　　　　　中 
　　分廵山东青州海防道陈　批据详驿冲难支之苦。巳极剀切矣。但裁二复八等项。久经定例。非具　题不可。其官署之废。尚须查酌。而　京饷鞘夫。虽正额数四十名。不敷孔道之需。第成例难变。唯缓急通融一着。至千进运车辆。暨零觧防汛等款。庶或公事无悞。而良法美意。足见该县借箸苦心也。仰候院　司驿道批示行缴 
　　康熙二十九年正月十六日 

　　○为通询地方利弊务期实益民生事 

　　为通询地方利弊务期实益民生事本年正月初四日蒙分廵山东青州海防道陈　宪牌蒙廵抚部院佛　宪牌前事牌仰该县官吏照牌事理即便遵照务将地方一应民生利害之处□悉筹划若何则某利可兴若何则某害可除剀切详明条具申报即不系该县任内之事而兴除利害但知有关通省之情者无妨直陈期在事得其实词无涉泛举要达隐一览晓畅文到各缮册连送本道即照转廵抚部院披阅裁酌或有应行事件听候允行毋得致稽时日有于院行取咎未便等因蒙此。窃闻兴大利者。不狥乎俗论。除大害者。不阻于旁挠。总期实有益于民生而后止。事苟无益于民生。即尽废神圣之法而不为变更。事苟有益于民生。虽特伸独断之权而不为矫枉今宪台体圣天子爱养百姓之意。而于六郡百四州邑之境。通询利弊博访□除。此即古伊尹思天下之匹夫匹妇。有不被尧舜之泽者。若巳推而纳之沟中。同一爱民无巳之心也。卑职莅兹四达交冲万苦丛集之区。与百姓同其艰难疾苦。而日不暇食。夜不安枕。惓惓于民生利弊者。今巳九尸有余矣。谨陈五条仰祈宪览。一曰行官籴之良法以活民命。迩者　京师亢旱。我皇上如天好生。尚议赈议蠲。无非爱民如子。加惠元元至意。兹以卑县言之。连年水旱频仍。逃亡相继。方今米价每斗甚至六钱三四分不等。豆价每斗甚至四钱七八分有奇。闾巷多啼饥之声。道路兴枵腹之悲。民之呼天抢地。哀哀请救者不可胜数。将议赈济。府库之囷廪有限。抑议劝□。地方之富室无多。莫如彷古官籴平粜之法。为最善也。官发帑银转籴于他省外郡丰熟之处。归而减价平粜于民。委用老成殷实者分头往籴。即如发官银一千两。先籴五百两至。即发后五百两往籴。先五百两粜完。而后五百两继至。后五百两将尽。而先五百两复来。如此转运无穷。循环无巳。则民虽罹乎凶岁。而老者不致转夫沟壑。壮者可免散而之乎四方。且官府平粜之粮日日在市。间有积谷之家。即欲独高其价。其势不能。渐近有秋。举数十年之积蓄。尽置之红杇而难食。彼亦不得不平价而出粜矣。况丰熟而还帑。则　国家之官银毫无亏损。那移以救民。则万姓之生灵赖以全活。此昔人巳试之良法。诚今日救荒之奇策也。此其利之当兴者一也。二曰专弭盗之责任以安民生。从来安民之法。莫大于弭盗弭盗之法。莫善于保甲。窃以为今日保甲之法。第可以治小盗而不可以治大盗。大盗之兴。第可以责武臣而不可以责文吏。世亦有□干之吏力行保甲。不过修栅栏。设更夫。严廵锣。查匪类。迹其悬牌在户。取册报官。又皆择乡民中之老成。持重者总理其事焉。然此仅可防小盗于未然而实不能制大盗于巳然也。葢人之敢为大盗者。类多精于骑射善于火器。而抢掠又必多人。即强兵劲卒。尚不能灭此而朝食。而责令几个百姓。家无追风之马。乎鲜弧矢之利。欲其守望声援。闻警追缉。此皆诵老生之常谈。而不推时变。守旧典之糟粕。而不本事情者之所为。无怪乎日言弭盗。而盗终不能弭。日言安民。而民究不得安也。原夫□□家设兵之意。其大旨总以卫民为主。有事则戡乱以除强暴。无事则防汛以固民生。则是设兵原以靖盗。靖盗原以安民。故以为弭盗之法。当专其责于武臣。葢弭盗之责既专。则防盗之计必周。防盗之计既周。则缉盗之令必严。缉盗之令既严。则为盗之人必惧。况山东之国。古称多盗之薮。如樊崇之起于琅琊。王弥之起于海滨。徐圆朗之起于兖州。窦建德之起于贝州。辅公佑之起于临济。以及濮州之王仙芝。冤句之黄巢。贝州之王则。郓州之宋江。其初不过一闾阎无赖子。而其继遂以乱天下。方今岁荒民穷。尤盗贼易生之日。苟专其责于武臣。而加以不次之擢。则亦思患预防息盗安民之急务也。此其利之当兴者二也。三曰罢饷鞘之苦役以省民财。查江浙财赋甲乎海内。其饷鞘之经过乎蒙阴者。每日动以数十万计。而需夫常至五六百名不等。卑县额设白夫仅有四十。凡奉使差员。络绎不绝。而白夫之抬摃抬轿。使之如畜。曾无虚日。一遇饷鞘之来。合四十名之白夫而尽数以抬。仅送二十鞘而止。一时顾此而失彼。未免此喜而彼怒。役遭鞭笞。官受凌辱。不曰迟违大差。则曰贻悞军饷。以故白夫不足而用拨门夫。其始不过为一时燃眉之计。而久则遂成牢不可破之例。茕茕小民。不应则阻滞军需。应之则借贷雇觅。匪仅劳力伤财。万姓之脂膏巳竭。甚至妨农失业。朝廷之贡赋难完。夫民力有限。鞘过无穷。以有限之民力。应无穷之饷鞘。一旦筋尽力绝。不能支撑。势必逃散四方。以悞乃公事。况今米粮高腾。□口无资。若不早为之计。窃恐将来所损在民。而所益又未必在　国也。卑职查前岁十一月初九日。为起觧饷银事。奉两淮盐院德宪牌。差经历薛调元领觧盐课银二十万两。自雇骡驮。并未用夫。前赴　户部交纳。第思饷鞘□军需攸系。而盐课亦兵饷所关。乃同一江浙之财赋又同一觧京之钱粮。盐课既可以骡驮。他如别项之饷鞘。独不可以骡驮乎。且钱粮各有款项。既有一项之起觧。自有一项之脚价。既有一项之脚价。自有一项之支销。况从来钱粮零收□觧。每百当积二三两羡余不等。合一鞘而计之。每千当有二三十两羡余矣。以二三十两之羡余。而自雇脚骡。觧此一鞘。巳绰绰乎有余。况乎又有额设之脚价也。柰何征收之利。独归于江浙。而起觧之害。反累乎东省。今诚循盐课之例。凡一应饷鞘。俱令本地方官自雇脚骡觧京交纳。不许沿路拨夫以骚扰百姓。将山左之民。岁省数万金钱。不啻出汤火之中。而登袵席之安矣。此其害之当除者三也。四曰均车夫之偏苦以恤民力。蒙邑背腹万山。凭临众壑。十日旱则尽室呼天。三日雨则众苗淹没。以故道险水横。而民间搬运米薪。类皆肩挑背负。而用车辆者。曾不数数见矣。前岁十二月初六日。闻将军石　经过。查蒙驿原无额设车辆。旧例皆单头支应。一时蓬头垢面露肘捉襟而号泣于县令之堂者。其声不忍闻。其状不忍见也。究诘其故。皆云无车固要折银。有车亦要折银。此定例也。稍不饱欲。则辱骂县官。捆绑衙役。鞭笞百姓。其苦有不堪言者。迨初七日到县。所幸随带常车九。而外用车仅二。卑职随发银六十两钱二串。觅车雇牛。彼时大雪飞空。烈风入骨。车由河而争渡。民入水以齐拥。湿则足如刀割。干则脚尽血流。伤心惨目。莫此为甚。查蒙距沂州二百里。中有垜庄驿。原属沂水境界。从不支夫亦不应车。窃思卑县驿马。送至垜庄而止。则卑县车夫。亦应送至垜庄而回。乃越站而远送。则沂逸而蒙劳。蒙邑粮不满一万。丁不满六千。较诸沂水迥若天渊。倘念车辆偏苦。尽行豁免。如沂水县例。此固宪台格外之鸿恩。而蒙民不敢一旦骤邀者。但恳嗣后凡有差使。照沂蒙两县驿站之例。送至垜庄。即为更替。合两县之百姓。应朝廷之大差。庶民困得以少苏。而驿路无哭声也。此其害之当除者四也。五曰复进运之旧制以苏民困。我皇上躬行节俭。衣服澣濯凡远方玩好之供。珍怪之物。悉却而弗用。葢恐跟随爪牙之徒。挟公用为营私之地。假进运为渔猎之谋。骚动地方。扰害百姓。即如织造一差。每岁进运。其始皆由水路。用舟装载。以达　京师。地方不扰。民生得安。法至善也。无何迩年以来。舍逸就劳。辞易为难。遂以水路改为陆路。每年八月。选精壮牲口。陆路驮送。以给公用。而山左驿逓。又增一至急至紧之大差矣。窃念山东之苦。莫甚于驿逓。而地处最冲。支应最难者。又莫若蒙阴一县为尤甚。卑县环山带河。其间层峦迭嶂。沙石参差。兼以时维八月。白帝徂秋。鸿雁书天。而阴雨多雨淫。众壑争流。即有精壮之牲口。路当崎岖。地复泥泞。安能保其驮而不蹶。蹶而不倒也。以故进运之檄一下。旧例又随拨门夫。接济抬送。第织造经过之日。正值穷民收割之时。伤哉农子。竭终岁之勤劳。胼乃手而胝乃足者。原冀其千斯仓而万斯箱。于以养父母。畜妻子。完　国赋耳。乃陆续进运。而拨夫伺候。收割多误。是何异扼其喉而绝其食也。窃谓织造进运。与其改陆路而马驮。履危冒险。徼幸万一之为得谋。何若由水路而舟载。顺风扬帆。永保无虞之为全智。况陆续觧运。拨马修夫。而忧乎不足者。以一船载之而恢乎有余。今诚改归水路。仍遵旧制。斯上不悞乎龙衮下有益于民生而且造福于东省之驿路。非渺小也。此其害之当除者五也。凡此五条。其利害虽关乎一邑。而兴除实通乎阖省。自揣一得之愚。不足以仰助高深。但事事须从民生大处起见。苦处着心。卑职又何敢隐讳不言。以负宪台咨询民瘼之盛心也。除径详抚宪外为此备缮书册理合上申伏乞照详行须至申者 
　　右　　　　　　申 
　　分廵山东青州海防道陈　批民瘼关切真有郑图之不能绘而贾疏之所不及陈者仰候院宪批示缴 
　　康熙二十九年二月初二日 

　　○为呈报路遇盘获迯人事 

　　为呈报路遇盘获迯人事。看得益都县民刘云山者。于康熙十九年间。卖身镶白旗巴名下为仆。巳十年于兹矣。本年五月十二日晚。被卑县廵役张阳。并社耆崔卓等。在于荒堐庄地方。离城二百里。路过拿获。至本月十五日晚。始禀报到县。随当堂严讯。委系迯人。本宜星夜迅速觧部。但据供将妻并卖旗下。其骡缎茧线等物。为数颇多。而牵连骨肉至戚。又巳多人。理合关提审明。以便起觧。第思云山之妻。鬻经十年。在云山夫妻情切。以妇人而为背井离乡之苦。容或不忍。乃伊主能宽之十年间。竟不为之一过而问焉否耶。此其可疑者一也。且云山卖身十年。而抛妻在家。此乡里所共知。亲戚所共闻者。如果骑大骡而至其家。斯又闾巷邻佑所共耳而目之而不能掩然者也。窝迯之罪。处分甚严。株连之累。为祸最烈。夫见妻而不忍舍妻见夫而不忍离。揆之情理。容或有之。独是左右近邻。岂不虑大害之及身。而甘从井救人。代云山而受过耶。此其可疑者二也。况云山不过一茕茕无告之迯人耳。卑职当堂审讯之时。观其形容枯槁。垢而跣足。短衿露肘。而语言又多颠倒。又似饥饿不能出门户者。设使有青骡一头。山紬二疋。缎子两端。葫线一百七十两。云山非痴人。何自苦乃尔耶。此其可疑者三也。卑职辗转思维。当此天旱不雨。幸赖各宪步祷。甘霖大沛。正值夏麦收获之日。复当秋禾播种之期。朝廷应征钱粮尚且停比。民间一切词讼犹复停止。此皆各宪台仰体皇上蠲免之鸿恩。而与民休息之至意也。今若因一云山之逃走。而径行关提。窃恐指鹿为马。随为吮吸。城门失火。殃及池鱼矣。妨农害民。莫此为甚。因将云山。随差的役。关觧益都县。严审明白。径觧大部。盖益都至京。较卑县又近五天。径行转觧。实属便道。如此。则目前逃人不致漏网。而将来穷民可免株连矣。蒙部院批　据该县详称拿获迯人刘云山。关觧益都县觧　部。是否合例。仰青州道查报。至于迯人同卖之妻。并骡缎等物。寄留于刘廷训等家。果否实情。仍严饬确查报夺缴。等因奉此。查得迯人刘云山者。当堂审讯之时。据供益都县民籍。有妻并卖旗下。且称骡缎茧线等物。寄放多人。果否真伪。俱难悬拟。理应关提审明觧部。但往返七百余里。牵连又复多人。彼时天旱逢雨。夏麦正当收割之日。秋禾又值播种之期。念此茕茕小民。钱粮尽免。既邀皇上格外之弘恩。词讼俱停。复荷宪台多方之轸恤。乃因云山一人。关提数百里之穷民。将来之虚实尚未可知。而目前之妨农害民巳不堪言。此固卑职所不忍见。谅亦各宪所不乐闻也。因于本年五月十七日。连人并觧。交割益都县就近审觧。葢益都到京。实系便道。较卑县更近五天。审明觧部。并不违限。卑职仰体宪台与民休息婆心。虽不敢援他省逓觧之例。而实则随获随觧。与直觧大部之例允相符也。蒙本府批。拿获逃人。奉有　定例。该县违例关觧。致奉抚宪严查。仰候查明转报示行缴。于康熙二十九年六月二十七日。准　兵部督捕咨西后司案呈奉本部送据益都县觧刘云山到部送司。奉此该本司看得刘云山先迯走一次。鞭剌在案。今次迯走情由。应右面剌字。鞭一百。热审减等。鞭九十。销册交与伊家人罗二。据迯人口供。无一定住处窝家免究。刘云山在地方官处谎供。伊妻骡子缎疋等物在益都县有应照不应重律治罪。但迯走情由。巳经责治。无庸重责。据益都县申称。蒙阴县拿获迯人刘云山。口称伊妻并骡子缎疋等物俱在益都县民人刘廷训丁才盛家。有移关转觧大部等语。查定例内。凡州县拿获迯人。理应即行觧部。乃蒙阴县转发益都县起觧。及益都县代为申觧。均属不合。其蒙阴县获迯记功之处无庸议。仍应移咨该抚。申饬蒙阴益都二县可也。 

　　○为申饬弭盗之令务期黾勉力行等事 

　　为申饬弭盗之令。务期黾勉力行。以共臻实效事。卑职捧读　宪檄。以挑选捕役。联络乡村。为今日弭盗安民第一吃紧要着。前于臬宪任盐道时。巳将卑职挑选联络之法。报明院臬道府各宪在案。兹不敢再为赘详。第仍令捕役。给以朱批。密为指示。不得借端生事。扳害良民。并传各社社耆甲长人等。当堂面谕。各遵照宪行。实力奉行。一切器械等项。俟农隙之时。听候卑职单骑减从。亲为点验。观其勤惰。量为赏罚。独至除大盗之窝。绝匪类之窟。使四郊无犬吠之声。百姓享燕安之福者。卑职窃有一时之愚。不敢不为敬陈。仰祈宪裁焉。窃闻销亡大盗之术。莫大乎。笼取天下之豪俊。豪俊为我笼取。则彼卒村鼠辈。虽有千百为羣。不足以置牙齿之间。故民间盗贼多有豪杰。莫若即将此辈而收之。令其以盗治盗可也。况今山东之地。古称多盗之薮。左环沧海。右扼河济。北控燕赵。南蔽楚邑。其风气刚劲。其人性悍锐。无事则张弓挟矢鬪鸡走狗陆博蹴踘游戏里巷。有事则埋椎探丸斩木揭竿者。处处皆然。自古有国者。得之足以建功。失之易于为。乱即如樊崇之起于琅琊。王弥之起于海滨。徐圆朗之起于兖州。窦建德之起于贝州。辅公佑之起于临济。以及濮州之王仙芝。冤句之黄巢。贝州之王则。郓州之宋江。皆东产也。其初不过雄长一方。与刼掠之徒。目相往来。而其继遂以窝盗而成大盗。而卒以横行于天下。使当日者。上之人招抚有方。安插得所。彼数大盗者。又安知出而不为国家有用之人哉。方今窝家之中。岂无豪俊之徒。今宜大张告示。谕以祸福。开其自新。毋论军民人等。但有曾为贼盗窝主。及今家人等项与贼合伙者。即便赴官出首免罪。倘有膂力过人。胆畧出众。堪为将材者。授以千把之职。若能自设方畧。招盗若干名。准其实授。但能拔擢数人。则一路自然竞劝。遗材皆为我用。而盗之中有能出首窝家者。亦即厚加优给。则是互相出首。以盗治盗。不唯有以成我弭盗之功。而且可以塞彼为盗之心。散彼为盗之势。除大盗之窝。绝匪类之窟。计莫善于此矣。此招抚之方。必佐以预防之法。乃可久安而长治。则专其责于武臣。而加以不次之擢。诚不可不急为之议也。今之言弭盗者。皆曰保甲至善矣。第今日保甲之法。止可以治小盗。而不可以治大盗。大盗之兴。止可以责武臣。而不可以责文吏。夫盗贼之患。常起于因循。而成于蒙蔽。始也彼此推诿。而究也又彼此相为回护。然亦有智谋廉干之吏。力行保甲。乃拘于文法。限于科条。亦不过修栅栏设更夫严廵锣查匪类如斯而巳。迹其悬牌在户。取册报官。又皆择乡民中之老成持重者。总理其事焉。然此仅可防小盗于未然。而实不能制大盗于巳然也。葢人之敢为大盗者。类多精于骑射。善于火器。而抢掠又必多人。即强兵劲卒。尚不能灭此而朝食。而责令几个百姓。家无追风之马。手鲜弧矢之利。目不覩军旅之事。耳不闻战鼓之声。欲其守望声援。闻警追缉。此皆诵老生之常谈。而不推时变。守旧典之糟粕。而不达事情者之所为。无怪乎日言弭盗。而盗终不能弭。日言安民。而民究不得安也。原夫国家设兵之意。其大旨总以卫民为主。有事则勘乱以除强暴。无事则防汛以固民生。则是设兵原以靖盗。靖盗原以安民。故以为弭盗之法。当专其责于武臣。葢弭盗之责既专。则防盗之计必周。防盗之计既周。则缉盗之令必严。缉盗之令既严。则为盗之人必惧。今宜通饬将领。谕防汛营弁。立以赏格。定以年限。果能严缉盗贼。俾地方宁静。人民安堵。官即加以不次之擢。而兵亦照例给赏。四郊无犬吠之惊。百姓享燕安之福。法又莫善于此矣。始则互相出首。斯盗势自孤。而奸民无喜乱从贼之谋。继则专责武臣。斯功名念重。而将弁无养盗自尊之患。又何虑乎盗不息而民不安耶。为此敬抒刍荛开造书册。具文上申。蒙批仰候据详汇转缴。 
　　康熙三十年四月二十二日 

　　○为路途截劫事 

　　为路途截刼事。蒙此卑职细阅抄详。捧读宪檄查宋佩系题报之盗。理合给批着令宋六等。星夜严缉。庶免狡脱。但宋六高云左四俱系田野农夫。而孙和尚乃出家之僧。范小强实佣工之人。夫差役烦多则民扰。机事不密则害成。若令宋六等。给批严缉。窃恐乡愚无知。访闻不真。因而捕风捉影。将来鹿马之指。随为翕张。而雉兔之罹流祸且及于无辜矣。从来变法不若择人。弭盗当先安民。上之立法未尝不善。而奉行非人。则或以安民之良法。而酿成扰民之厉政者。此其源不敢不早为遏。而其流尤不敢不预为防也。以故卑职再三审讯宋六等。皆属穷民。合词具控。齐口称冤。恐彼此争辨不巳。致令宋佩闻风远遁。又兼时当隆冬。复恐冻饿于道路。卑职仰体上宪爱民如子息事宁人之意。今蒙行提。除张宗周前经兖捕魏崇教等。讨取跴缉逸贼宋佩外。遵将旧捕役娄顺。觧赴宪台亲讯。更恳转详。仍着宗周一人。眼同兖捕魏崇教等。□缉宋佩。同力恊拿。其宋六一干人等。委系乡愚。捕务未谙。仰祈宪慈。俯赐豁免。并将娄顺顶补宗周。代为廵缉。管理地方。将见捕盗得人。则到处无辗转株连之弊。责成既专。斯诸捕绝巧卸推诿之谋。庶逸贼不致漏网。而钦案得以早结。斯固弭盗之至计。亦即安民之良策也。蒙批随将一干人犯。当堂严讯。各取供在案据此该卑职看得逸贼宋佩大盗也。卖放窝藏大罪也。今执娄顺张宗周宋六等当堂细讯。严究卖放之由。既无真赃之足据。再诘窝藏之故。又无确证之可凭及审孙和尚范小强宋小四并高云左四等。众供凿凿。始知兖捕王隆世郑朴当日之禀报兖府者语多涉乎风影。事尽属乎子虚耳。从来审狱贵得真情。兼听乃可独断。卑职细绎隆世禀报之词。始则曰访闻。再则曰访得。继则曰密访。夫访之为害。即当日莫须有之注脚也。莫须有三字。不足以服天下。史册犹为讥之。而隆世访之一字。又何敢执之为铁案如山而牢不可破者哉。且加人之罪者。不患无虚词。而患无实据。卑职若不察其实据。妄听虚词。势必严行峻法。过为拷讯。则敲骨击髓。而棰楚之下。何求不得。此固卑职所不忍为。谅亦宪台所不乐闻也。但隆世郑朴等之禀报兖府者。此亦有故焉。葢宋佩原系费县行刼之响贼。自应严饬费县文武各员。挑选的役。星夜缉拿。斯责成既专。而逸贼庶可早获。乃兖府念宋佩系题报之盗。关系重大。因令隆世等。恊力跴缉。以早结钦案葢亦弭盗安民之盛心耳。独是隆世等。承缉日久。而宋佩渺无踪迹。若不指娄顺等为卖放。扳宋六等为窝藏。恐不足以耸上宪之听闻。宽诸捕之责比。故欲卸祸于巳。势不得不嫁祸于人。而城门失火。殃及池鱼者。彼亦不暇頋矣。此亦捕役之故套而无容过为深求。致令宋佩。闻风远遁者也。仰恳宪台。俯电前详。或仍着宗周眼同兖捕同力恊缉。其宋六一干人等。委系乡愚。捕务未谙。悉为豁免。又或念朝廷设官分职。各有地方民人之责。其逸贼宋佩。止令费县文武各员。添差缉拿。而兖府诸捕。尽行撤回以廵缉本境地方。将责无旁诿。斯盗可早擒。不惟诸捕无代人受过之累。而且可免顾此失彼之忧。此宪台之洪恩。而非卑职所敢擅专者也。于本年四月初二日蒙本府信票蒙按察司宪票前事。据该府呈觧娄顺等到司。据此又据兖州府将捕役王隆世等呈觧前来。本司亲讯。取有口供。除兖州府捕役王隆世等。另行发落。逸贼宋佩檄行兖州府转饬费县严缉外。查宋六与高云左四窝隐无据。娄顺张宗周亦供无卖放情弊。均应省释。以免拖累。合行知照。 

　　○为遵行劝谕首报隐地等事 

　　为遵行劝谕首报隐地等事。查看得地亩之隐漏。视乎开荒之多寡。欺隐之虚实。视乎额赋之增减。蒙以斗大荒城。万山环抱。众壑交流。层峦迭嶂。沙石参差。田之高者。旱则青苗尽槁。地之卑者。涝则嘉种皆伤。享田之利寥寥。受地之累纷纷。兼以兵火之余。人多迯亡。一时田地。即祖传之孙。父传之子者。类多荒芜焉。自我清大定以来。生养休息。至今四十余年。荒无岁而不垦。粮无岁而不增。卑职虽莅蒙六月有余。利弊未尽周知。但从　国赋之日增者。为之蚤夜思维。而以今较昔。似无隐漏。然犹虑节次开垦。年久月深。其间山谷高下。尖圆斜直。而锄云犁雨。偶有疆界之未清。误犯欺隐之重条者。非按亩清丈。匪惟官长不得知其隐不隐。即百姓亦不自知其漏不漏□。第官丈未免劳民。而民丈自不至于伤财也□蒙宪檄。饬令州县。敬抒条陈。卑职自奉　文以来。屡为出示晓谕。每于讲约日期。聚邑之绅衿耆庶而劝谕者。不啻一而再。再而三矣。乃劝谕非伊朝夕。而首报会无二三。究诘其故。皆缘八九月间。收割未尽。查首实难。迨时维十月。复传三乡各社单头。选本社乡约中之殷实老成端方正直者。眼同庄头凡有田之家。无论荒熟。互相查首。俱限十一月终。备造清册。送县转报。夫出首地亩。上关　国计。下系民生。奉行少有不善。必致所在骚然。诚非旦夕苟且。可以彻底澄清。而速了此一椿公事矣。遵将劝谕查首限期缘由。理合造具书册。并提签一枝。具文上缴。 

　　○为通饬详陈预筹积储悉心条议以备采择事 

　　为通饬详陈预筹积储悉心条议以备采择事。查得卑县常平等仓。节年共捐谷三百五十二石八升四合。遵照往例。出陈易新。借给穷民。取有借状存案。窃闻食货为王政之所先。积贮乃天下之大命。周官严九式之条。而王制重九年之积。葢以酌盈济虚。思患预防。司民牧者不可以一日不讲也迩者山东之地。旱灾迭见。米价高腾。幸蒙各宪多方赈济。而万民赖以全活。独是目前之二麦。稍有薄收。而将来之秋成。其丰歉尚难预料也则广积粮储。以为有备无患之计。诚今日第一吃紧要务矣。天下事。胶固者难以济世。通变者可以救时。方今　京师亢旱。烦圣天子焦劳。而特开捐纳之例。以赈济饥馑之民。无非加惠元元。爱民如子至意。但被灾之处。米数虽少。而价实数倍于丰收之地。丰收之地。人愿捐纳。而米又倍加于被灾之处。谷米之价值太贵。道路之转运维艰。窃恐褁足不前。而捐纳者寥寥。其势然也。今欲行备赈之法。莫若移直隶等例。就本地捐纳之为简便而易行也。昔汉以前有廒仓。隋以前有洛口仓。唐有义仓。宋有常平仓。类皆于未荒之前。随在而贮。未尝于既荒之后。始专地而设焉。我国家积谷等仓。亦未尝不设也。乃一旦水旱频仍。民之迯亡相继者。何也。以仓之所积者有限。而民之待赈者无穷也。方今山左。闾里虚耗。不惟米难而银亦难。将议官输一年之俸食。周济能几。抑议劝借地方之富室。未必尚义。卑职再四思维。欲收积贮之实效。请减捐纳之米数。第令其纳银上库。不必其纳粟上仓也。又必因州县之大小。定捐价之多寡。分为二等。除捐纳现行则例。不敢烦赘外。嗣后大县如有捐银一百六十两者。中小县如有捐银一百二十两者。系俊秀俱准。作监生。而廪增附亦照此例酌减。又或大县有愿捐银一百两。中小等县有愿捐银八十两者。系俊秀俱准八生员。而愿纳武生者。亦照此例酌减。如此则捐纳之价既减。而捐纳之人必多。捐纳之人既多。而府库之积自充。夫百姓者国家之根本也。衣食者百姓之根本也。闾阎之细民。有终世无银。而不能终岁无衣。宁终岁无衣。而不能终岁无食。今捐例之所筹者。皆在谷而不在银。而卑职之所陈者。独在银而不在谷。葢有银而或米或谷。皆可立致之而无难。如时将荒歉。米价腾贵。有地方之责者。即将此捐纳银两。转籴于他省外郡丰熟之处。归而减价平粜于民。委用老成殷实者。分头往籴。即如官发银一千两。先籴五百两至。即发后五百两往□。先五百两粜完。而后五百两继至。后五百两将尽。而先五百两复来。如此转运无穷。循还无巳。则民虽罹乎凶岁。而老者不致转乎沟壑。壮者可免散而之乎四方。且官府平粜之粮。日日在市。间有积谷之家。即欲独高其价。势亦有所不能。且渐近有秋。举数十年之积蓄。尽置之红朽而难食彼亦不得不平价而出粜矣。迨丰熟而还帑。则　国家之官银毫无亏损。那移以救民。则万姓之生灵。不致逃亡。此昔人巳之成效。卑职前巳详明在案。今蒙宪饬。悉心条陈。觉舍此更无救荒之奇策也。始则减价易银。明予以功名之路。而富民乐从。□则官籴平粜。力行乎转运之法。而穷黎普济矣。 

　　○为刼财杀命事 

　　为刼财杀命事。据此查看得郑志锡之死也。巳经四十余天矣。去岁十二月间。卑县雪深三尺。兼以岁值旱荒。流民之冻饿而死。于道路者不知凡几。志锡身死。果否被劫。难以悬拟。但问其死之地。则在沂水莫子峪杨立名蚕场内焉。而尸骸又系沂水民徐美等看守。离蒙交界。相隔八里。真所谓风马牛不相及也。况志锡身死。在于去冬十二月十二日。志强具报。在于今春正月十一日。窃思狱莫大于人命。情莫切于兄弟。若死非沂境。彼志强何独先报沂水。而迟至一月。始报卑县耶。蚕场非推委之地。岂容以李代桃。尸骸有看守之人。实难指鹿为马。嗣据革海等。为清理疆界事。查看得沂蒙两县。无处非山。无处非岭。卑职亲勘尸所。离大石桥三里有奇。离分水岭仅里许。窃思地方远近。惟县志可查。交界攸分。以牌记为凭。据沂民徐美一人。口称分水岭为界。考之县志。验之牌记。皆荒渺无稽。此宪台公差曹应祥所目覩。而无容卑职琐琐再辨也。第思两县知县。皆属朝廷命官。两县黎民。皆系朝廷赤子。两县地界。皆系朝廷封疆。人命至重。盗案非轻。既蒙宪批会勘。所当亲诣尸所。急检验以伸死者之奇冤。清丈地方。辨疆界以免生民之拖累。讵意沂令竟以徐羙捕风捉影之言。遂置命盗于膜不关心之地。恐躭悬推委之咎。卑职不能代为沂令受过也今问其开蚕场之人。则有杨立名在。问其租蚕场之人。则有华海在。况当日交界旧牌。石匠活口。又凿凿可据乎。方今岁饥民穷。农务方兴。因一人之殒命。而致令两县之百姓。遭此意外之患。无妄之灾。真可谓痛哭流涕长太息者也。恳祈宪台。或亲往踏勘。或委员查验。斯地界清而命案结。而造福于沂蒙百姓者。其阴德直与天地同不朽矣。蒙批仰速会勘缴。卑职等。会看得郑志锡身死一案。雪深三尺。既以孤身殒命于生前。尸暴万山。复以两令检伤于没后。生死俱痛。手足情切。委因酒醉跌死。姑免检验。谨将原委批词。并原告甘结领状粘连□缴。恳乞电鉴。俯赐销案俾两县穷民。不致拖累。而共戴天高地厚之恩于莫暨矣。蒙批志锡原系堕驴身死。并无雠劫情弊。巳经郑志强供明领埋。仰速具两县并无讳饬印结报府。仍即勘寻址界。详报存案缴。蒙此卑职等。又不敢不据实以陈也。从来地方惟县志可查。交界以石碑为凭。今据沂之土人。相传分水岭为沂水县西界。据蒙之土人。相传大石桥为蒙阴县东界。及考之县志。验之碑记。皆无确据。卑职等。又何敢以父老传闻之空言。即定为两县之交界耶。迨细观志锡尸所。乱石参差。一线羊肠。人即步行。尚恐失足。况醉后乘驴。安能保其骑而不跌。跌而不伤也。如果是劫。安肯留驴毯等物。以为异日缉拿之佐证乎。且荒山一片。地皆顽石。又非成粮之地。有户口甲册之可查。卑职等。又何敢以县乘廒口所不载者。据冐认以为两县固有之封疆耶。但念人命关天。地方攸系。卑职等。公同两县乡地。东自分水岭。西自大石桥。眼同丈量。从中分劈。各立石碑一座。嗣后承为两县交界。不惟日前之穷民。可免拖累。而将来之防汛。各有端责矣。事关命案。谨将并无讳餙印结一并□送存案 

　　○为马价全裁未复穷员赔补难支等事 

　　为马价全裁未复穷员赔补难支等事蒙此卑职窃惟驿逓之苦。莫患乎苟且因循。以朝廷至重至紧之大务。视为一州一县之末节。坐观其毙而不为之救。不知天下原无不可救之。弊而但恃乎有救弊之法。苟一整顿之。则通权达变酌盈济虚。不特十余年之驿困。可以立苏。而目前之军需。亦且大有裨益也。即以东路粮佥马价言之。方□粮佥分劈之时。非奉旨不敢设。及其粮佥全裁之日。非奉旨不敢行。各衙门之　部文。炳若日星。各州县之案卷。了如指掌。又何俟查之直隶。询之豫省。访之江南。而始信粮佥之有无耶。夫粮佥系驿逓买补马匹之项。始因兵饷而全裁者。后亦当因驿困而全复也。乃不唯不全复。且复二之时。并未议及至今一十四年间。差使繁而马骨如山。空洒呼天之泪。赔补极而官债盈署。徒闻抢地之声。此卑职与长清以及新泰泰安等州县。所以无处不告倒毙。无官不苦赔累。因而连篇累牍。大声疾呼。吁恩　题复。以救驿困也。但观今之时势。而请复却有数难焉。将求之　天闲。顷因军兴。内厩之马。且充兵丁。则无马可拨。此其难一也。抑求之藩库。而今岁钱粮。仰荷皇恩悉行蠲免。则无项可动。此其难二也。或求之邻封近。因　兵部调马。一时州县。皆自顾不暇。则恊济实苦。此其难三也。即求之豫省。仍复粮佥乃奉裁巳久。钱粮各有款项。一旦拨给东路。保无顾此失彼。其难四也。自非通权达变。酌盈济虚。即　宪台轸念驿困。力请　题复。卑职窃有以知其不能。也卑职再四思维。莫若照依现今捐纳监生并查从前捐纳秀才事例。酌减数目就近捐纳。则为功甚大而收効甚速也。除捐纳现行则例不敢多赘外。嗣后请因州县之大小。以定捐价之多寡。而立为上中下三等之法。即如州县之大者。捐银一百五十两。中者捐银一百三十两。下者捐银一百一十两。系俊秀俱准作监生。而廪增附以及武生辈。各照此例酌减焉又。如州县之大者。捐银一百两。中者捐银八十两。下者捐银六十两。系俊秀俱准入生员。而愿纳武生者亦照此例酌减焉。如此则捐纳之价既减捐纳之人必多。捐纳之人既多。而府库之积自充。合计东省百四州县。此例一开。又令本地捐纳。开一时功名之门不。过数月之间。可收富民之金钱五六十万矣。除将东路粮佥马价二万四百零补足外。其余俱贮藩库。以充军需。此目前之要务。而一举两得之大道也。谨抒刍荛。以备采择。 

　　○为钦奉上谕事 

　　为钦奉　上谕事。等因奉此。卑职谨按王政。必谨于农而务积聚。即水旱为灾。而人鲜饥馁。皆由丰稔之年。劝导有方。蓄积先备故也。今捧读上谕。以积贮米谷。最为要务。特敕直省有司。劝谕百姓。令各户量力捐输。并令每岁夏秋收获。俱照此遵行。此我皇上睿虑周详于亿万年之远。而鸿恩普遍于十五国之间。虽尧舜禹汤饥溺由巳之心。无以加于此矣。卑职随捧圣谕。亲诣文庙。星传阖邑绅衿百姓。莫不欢欣鼓舞。以为皇上爱民之心。甚于赤子。如遇夏秋丰收。每亩各愿捐谷二合。一时长老农家者流。佥云米易腐朽。麦难久贮。惟谷坚实久耐。虽贮仓三四十年。不至红朽而不可食。现今好雨及时。青苗盈野。刈获在即。可望有秋。恳请详题。代达舆情。将麦改谷。俟每岁秋收丰裕之时。遵照二十九年。 
　　抚宪题定每亩捐谷三合之例。量增一合。毋论绅衿百姓。每亩总捐谷四合。则人人乐输。完纳甚易。且遇　蠲免钱粮之年。而现今捐输者又得家家均沾实惠矣。从来天地之盈虚。逓为消长。古今之水旱。亦甚无常。有数岁之丰收。即有一二岁之荒歉。史书所载。可考而知也。年丰固当照例举行。而岁歉亦或量为减免。虽　庙堂之上。自有因时变通之硕画。而风尘下吏。又不得不为未雨绸缪之过虑也。谨将绅衿百姓。感戴皇恩。情愿捐输缘由。一并详请宪台。转详题达。庶耕三余一。耕九余三之风。再见于今日矣。蒙批查捐输米谷。必须士民乐输呈词。方为合例。事关具　题。不便率转。仰县速传绅士耆老。酌议妥确。叙列呈词在前。再加切实看语详府。以凭汇转缴。等因批行到县。蒙此卑职随传阖邑绅衿百姓公议去后。随据阖邑乡绅李绍闻。生员刘宗汉。庶民王志等。呈为钦奉上谕事。绍等。议得捐麦一案。仰见皇上爱民如子之心。其洪恩大德真与天地同其高深。自是家家乐输。人人情愿。但绍等。查得米难久而即致红朽。麦易腐而多至虫生。惟谷坚实。可以久耐。绍等情愿于每岁丰收之年。每亩总捐谷四合。如有小歉。详请减免。恳祈转详代题将麦改谷。俯从民便。为此合词上呈等情到县。据此该卑职查看得积贮为天下之大命。而足民贵有久远之常经。故作事固当谋始。而立法尤期善终。古圣王耕三余一。耕九余三之道。率由乎此也。我皇上以天地父母之心。行尧舜禹汤之政。特令直省有司。劝民捐输米麦。每岁收获。照例举行。斯旷典出于一时。而洪恩流于四海。睿虑周详。自当一一遵行矣。但据阖邑绅衿耆庶感戴圣德。咸乐捐输。谓米易红朽。麦难久贮。惟谷坚实。最能久耐。将麦改谷。统俟秋成。毋论绅衿百姓。每亩各捐谷四合。如岁丰登。照例举行。倘遇岁歉。呈请减免。以一次而获两季之捐输。既不妨乎夏麦之收成。亦不悞乎秋禾之布种。以五谷而代二麦之积贮。始不忧乎仓廪之空虚。继亦不虑乎储偫之浥烂。谨将阖邑绅衿耆庶。乐输公呈申报宪台详转代题。 

　　○为米豆之腾贵非常等事 

　　为米豆之腾贵非常工料之购备宜预急请迅赐拨发以免贻悞皇华事。窃照明。岁钱粮奉旨蠲免。其驿站工料。皆夫马按日支给计口授食之需。是以卑职到任未几。即有抵留之请。今蒙宪台留抵一季。不惟夫马之饱腾有资。州县之考成可副。而且省觧省领。则往来护送之忧亦可免矣。此真绸缪未雨之至计。实即大苏驿困之良谟也。但卑县以蕞尔疲敝之区。值四达交冲之地。差使纷纷。饷鞘累累。马倒日甚。赔补无底。夫不暇食。马无停蹄。其支应之苦。倍甚于他郡兼以岁值荒旱。秋成薄收。现今豆价。每石三两五六钱不等。米价每石六两四五钱有奇。今若不计一岁之所需。而预为备办。立见米豆腾贵。价值日高。窃恐今日之金钱有余。而将来之采买无地也。夫以有限之夫马应无穷之大差。工料原额。既巳裁减。倒毙马价。复为全裁而目前米豆。其腾贵又巳若此。卑职即有点金之术。值此诸苦丛集。万难措手之时。亦安能保其夫不逃。马不毙也。时值冬暮。转盻春间。夫马工料。因当预为购备。以资饱腾。而官役俸食。并恳早为拨发。以免枵腹。卑职鸡骨支寒。阴山待曝。幸蒙宪台。既邀恩中之恩。还冀仁外之仁。请将二十九年存留项下迅赐拨发。庶差使无违悞之忧。而员役亦可免饥馁之苦矣。 

　　○为进运之关系最重等事 

　　为进运之关系最重山城之无车堪忧吁请夫抬永保万全事。本年十月二十五日准新泰县关等因到县。除即关移前途外。卑职查看得上用缎疋。自水路改为陆路。每年八月。陆续进运。需用精壮牲口驮载。巳奉俞旨。钦遵在案。但蒙处万山。地当极冲。其间层峦迭嶂。沙石参差。路高高而下下。地直直而曲曲。卑职诚恐山径崎岖。马或跌蹶。因于织造府金。曾具酌请夫抬之详。今上用缎疋干系重大。其所需车辆。自当预为备办。照数应付。第蒙以斗大山城。道险路斜。危石巉岩。车行实难。兼以万泉齐涌。众壑横流。即民间之搬运米薪。类皆背负肩挑而用车辆者。自我清大定至今四十余年间。百无一人焉。卑职即剜肉雇觅。亦无门也。夫前此亦尝有车过者矣。然不过两三辆而巳。每辆不过折价银二三两而去。今用车一百一十五辆。为数甚多。卑职以一介寒儒处。此四达交冲万苦丛集之地。既乏文成点金之术。又无木牛流马之能。于万难措手之时。而求一永保万全之法。则莫若夫抬之为简便而易行也。且用车则必用马。蒙以蕞尔。介在冲衢。倒毙马价七百二十余两。自军兴浩繁。奉文全裁。至今县令赔补。每岁常至千金有余。额设马匹仅仅六十。而一车两马。不过进运三十辆而止。思雇觅于民间。而私养马匹。久经严禁。再查阖县骡仅七头。此外止有牛运之一着。而今岁亢旱。牛之瘟毙者。又踵相接也。当此至大至紧之差。值兹极苦极难之际。若不预为筹划谋及万全。卑职之功名何足惜。而上用之违悞真堪忧也。恳乞宪台转为酌请。俯念荒邑之苦。立赐夫抬之檄。庶上用不致失悞于临时。而下吏可免殒越于将来矣。 

　　○为马价全衣未复穷员赔补难支等事 

　　为马价全裁未复穷员赔补难支等事。等因蒙此卑职查得粮佥银两一项。前于康熙十一年五月二十四日奉部咨。将中路粮佥分劈东路适均。随于本年八月十三日。奉有　部文允行分劈卑县应设粮佥银七百二十八两四钱九分六厘五毫。以为一年倒毙马价。县卷现存。无烦向他省而根究矣。自十五年因吴逆变乱。为酌议捐省钱粮等事。随奉文全裁。最可痛者。方其大兵四出。需饷浩繁。持筹者。则曰蒙阴驿也。其马价可裁也。因全裁以充兵饷。及吴逆既平。议复马价。彼全裁者自应全复也。乃蒙以疲残之邑。当南北之冲。一切差使。自朝至暮。电飞星驰。其供应马匹。月无虚日。日无虚时。即令马价全复。而县令倒毙之赔补。每岁尚须七八百金不等。奈何不惟不全复。且复二之时。竟置蒙驿于膜不关心之地。而并不议及也。至今一十四年间。皇华络绎。王使频仍。即有铁石之马。未有昼不停蹄。夜不觧鞍。而能保其骑而不伤伤而不毙也。朝廷曾无毫厘之马价。而倒损独责县令之买补。非货产而鬻田。即剜肉而医疮。无怪乎官斯土者。视蒙驿若畏途。以蒙令为苦海也。卑职莅蒙方一十七月。巳赔马九十六匹。而骑伤待毙者尚有二十七匹。迩者复奉大部有调马之檄。卑职随拨精壮之马一十五匹。立刻星觧。以备挑选。大差日繁。马额缺如。不转盻而驿站之倒废立见。迟悞之参罚即至矣。驿路冲而马骨如山。赔补多而官债盈门。如待移咨他省。查粮佥之有无。询复二之缘由。则文移往返。势必动经数月恐缓不济急。而目前大差之违悞。其取戾非渺小也。卑职再四思维。于万苦难支之日。设为一时权宜之计。除紧差仍照数给马应付外。其余缓差。俱捐清俸。雇驴雇夫暂为接济。以救燃眉。仰恳宪台。俯怜艰危之极。迅赐拯溺之恩。急为转详。力请题复。庶公务不悞而穷员亦可少免汤火之苦矣。 

　　○为驿路之冲烦巳极移门之夫役难支等事 

　　为驿路之冲烦巳极移门之夫役难支公□按粮暂帮以恤民困事。据阖县绅衿李绍闻陈福永刘琦王侣包轼熊相周李浔公逢监魏王廉秦谧秦诜王懋勋李国祯王于襄公秉钧陈其蕴王钧等。呈前事。呈称查蒙以蕞尔之区。当极冲之地。每日饷鞘等项。动以数十万。而需夫辄至千余名。因白夫不足。例又拨自移门。接济抬送。但今岁饥民穷。米价高腾。饷鞘之经过无穷。移门之民力有限。以有限之民力。应无限之饷夫。一旦筋疲力绝。势必迯走四方。违悞公务。绍闻等目覩心伤。不忍坐视。因公议驴一百五十头。其需用价值。情愿按粮均出。并不优免共念梓谊。暂为恊助以救穷民。恳乞转申施行。等情到县。据此卑职看得蒙处万山。地当极冲。而饷鞘经过。每日动以数十万。而需夫常至五六百名不等。卑县额设白夫。仅仅四十。抬轿抬摃岁无虚日。即尽数抬送。不过二十鞘而止。官民交苦。莫此为甚。今岁钱粮。蒙皇上浩荡之恩。尽行蠲除。而宪台仰体皇上子惠元元之意。复令富室大家。量减租课。一时父老子弟。莫不颂皇仁而歌　宪德也。今蒙邑绅衿。念饷鞘之经过无穷。移门之民力有限。公议按粮出驴。恊济抬送既无雇觅之苦。复免违悞之忧。上不悞公。下不病民。此诚绅衿急公之义举。而轸恤穷民之美意也。允恊舆情。相应详请。为此备造书册具文上申。伏乞照详施行。须至申者。蒙批　查蒙邑地处冲剧。额设夫役。供应不敷本府素所稔悉据详阖邑绅衿。公议暂帮驴一百五十头。按粮均出。以救穷民。洵为急公义举。但果系舆情愿助。并非官吏私泒。则该县绅衿士民苦乐均平之美意□赴上宪控明。批行确议。毋得违例专擅。竟自举行。致干功令缴。随于本年五月初二日蒙本府信票蒙　济东道批据前事。仰该县官吏。查照批详票内事理。即将该县详请阖县绅衿公议按粮出驴一百五十头。帮助送鞘。有无私泒扰民之弊。再行确议。如果系绅衿输心愿助。并无私泒累民之处。即取具各绅衿连名畵押图书甘结。叙具妥详申府。以便转详批夺。慎毋疏忽从事。致干未便。等因到县。蒙此查得蒙邑地冲差繁官民俱困。此固蒙之人所耳而目之而难逃宪台洞见之中者。幸今岁钱粮蒙皇上浩荡之鸿恩。尽行蠲免。而阖邑绅衿。念额夫有限。饷鞘无穷。正恐有私泒扰民之积弊。而因为此按粮均帮之义举也。以故捐驴一百五十头。暂助一年。上不悞乎公务。下不累乎民生事属大公。万姓欢腾。谨将绅衿甘结。理合具文申送。统候批示。以便遵行。为此备由并具书册具文上申。伏乞　照详施行。须至申者。 

　　○为冲驿差繁日甚穷员赔补无门等事 

　　为冲驿差繁日甚穷员赔补无门阖邑公议情愿暂捐马匹以济皇华以救贤令事。等情到县。据此卑职查看得山东之苦。莫大于驿站。而最烈者尤莫甚于马价之全裁。而独责县官之赔补。即以蒙阴言之。邑处万山之内。路当九省之冲。西北皇华。轮蹄如织。东南星使。络绎若云。一时奉命差员。急如星火。恨不倾刻千里。以故为蒙驿之官者。食不下咽。睡不安枕。为蒙驿之马者。昼弗停鞍。夜弗归槽。是以勘合与火牌一至。县官与驿马俱悲。差繁马少。日夜驰驱。即有追风逐电之驹。究无不毙。点石成金之吏。终亦必贫。自卑职到任以来。仅一载零五月。巳赔马九十六匹。而骑伤待毙者。尚有二十七匹。业巳肉绽而皮穿。筋尽而力绝矣。迩者复奉大部有调马之檄。卑职随拨壮马一十五匹。星驰觧送。以备挑选。则是蒙驿之差外又加差。而县令之苦中复增苦也。将见驿厩立空。则大差必误。大差既误。则参罚必及。然卑职一巳之功名何足惜。而国家驿逓之废弛大可忧。此无俟蒙之绅衿耆庶。合词请捐。而卑职早巳情急哀鸣。以吁宪台之极救耳。诚轸念冲驿。俯从舆情。有事则那缓就急以济大差。无事则代牛耕田以佐农功。是不唯上有补于朝廷之公务。而且下有益于阖邑之民生。真一时急公尚义之举。为目前利国便民之善策也。 

　　○为冲驿差繁日甚穷员赔补无门等事 

　　为冲驿差繁日甚穷员赔补无门阖邑公议情愿暂捐马匹以济皇华以救贤令事。卑职捧读　宪批。恐涉私泒。因选的役。飞传捐助马价人等。立将原捐银两。令各给还。随于十月二十七日。复据阖县绅衿耆庶李绍闻包轼等。呈为愿捐马价。恳祈再为转申以达下情。以济驿困事等情到县。据此该卑职覆看得东省驿逓之苦。莫甚于蒙阴。朝廷曾无丝毫之马价。倒毙独责县官之赔补。卑职到任一十八月以来。巳赔马一百一十九匹。始则变产以买补。今实肉绽皮穿而无产可变矣。继则揭债以垫赔。今实筋尽力绝而无债可揭矣。冲途之差繁若雨。驿路之马倒如山。兼以大部有调马之檄。而驿马正忧其阙额。乃东南之王使源源而来。西北之皇华滚滚而至者。每日动以数十起。而需马辄至百余匹。于是有合邻驿之马以恊济者。有借绅衿之骡以帮助者。更有雇驴雇夫以抬送者。要皆卑职那缓就急。于万难措手之时。而暂为一时权宜之计。总期朝廷之公务。不至违悞而后巳。万苦丛集。一身独支。此蒙之绅衿耆庶。目覩心伤。所以愿捐马价而迭词屡吁不巳也。卑职若不再为转申。不惟无以白并无私泒之情弊。而且有以阻急公尚义之苦心。今阖邑绅衿人等。俱愿遵照宪台按地捐谷之例。暂帮一次。后不为例。谷出情愿捐助马价甘结申送存案。斯与从前绅衿捐驴帮鞘者一视同仁。庶阖邑人心共快。而大差接济无悞矣。 

　　○为龙衣之关系最重等事 

　　为　龙衣之关系最重山路之马驼堪忧酌请夫抬永保万全事。窃照蒙处万山。地当极冲。额设驿马仅有六十。倒毙马价。奉　文全裁。每年县令。赔补辄至千金有奇。我皇上以如天之仁。弘好生之德。将进上鲥鱼。罢而弗用。虽古大禹之恶旨酒何以加焉。迩者上用龙袍。自水路改为陆路。而经过率在八月。正值白帝乘权。类多雨淫雨滂沱。巉石参差。万壑争流。路高高而下下。地曲曲而直直。虽昂昂千里之驹。日走于平原旷野之中。尚不能保其不蹶。况蒙四达交冲。诸苦丛集。以六十有限之马匹。应终日无穷之大差。而龙衣经过。马之驼而走于层峦迭嶂中者。不真大可寒心哉。卑职再三思维。谋及万全。惟捐俸雇夫。照饷鞘之例。拨夫抬送。不惟进上之龙衣永保无虞。而且朝廷之额马亦可少苏矣。 

　　○为请收不税不粮之美利等事 

　　为请收不税不粮之美利以济极冲极紧之大差上裨　国务下益民生事。窃闻善经国者必先惠民。能一劳者始克永逸。方今东路。系神京咽喉之地。蒙阴当南北九省之冲。粮不满万。丁近六千。每日之间。东南饷鞘。络绎如云。西北车辆。轮蹄若雨。官受苦中之苦。而民应差外之差者。较诸山左六郡百四州县间。未有甚于蒙邑者矣。以故驿逓夫马。以及鞘车等项。尤当加意整理。预为备办。庶平日调济有方。而临时缓急乃能有济也。除倒毙马价。现今吁宪请复不赘外。查饷鞘一项。卑县绅衿捐驴一百五十头。暂帮一年。前巳业蒙详允在案。至今军需不悞。而万姓欢腾。即觧鞘差员。亦皆称其法之简便。不特惜民力。而兼可省民财。但时将年满。转盻届期。若仍泒移门。则又偏累百姓。若再令捐助。未免独苦绅衿。更恐始以为暂。而久则成例。甚非所以安上而全下也。卑职日夜筹划。从长确议。查蒙阴一邑。凭陵万山。内有大小蚕场数百座不等。其山皆朝廷之官山。其地皆朝廷之官地。开场者固不纳粮。喂蚕者亦不出税。且其人类多外州外县之客民。而开蚕场者又。皆本地豪强有力之家。每岁春秋两季。一时客民必先纳其税于场主。始敢入山而采葫叶以喂蚕。原非若民间树墙下以桑者可比耳。夫普天之下。莫非王土。以　王土自然之利。而上不归于朝廷。下不散于民间。徒使豪强有力者。得以独擅其利。揆之情理。两不平耳。是以前之官斯土者。自蒙驿马价全裁。差繁马倒。赔补无门。眼同阖县绅衿耆庶。从公计议。按蚕场大小人数多寡。照依春秋两季。抽税银七百二十两。以补蒙驿倒毙马价之数。卑职到任以来。即将此项银两革除。两经出示晓谕在案。彼时即欲将此项银两详请帮助饷鞘车辆。但访之绅士。询之耆民。佥云。历年以来。饷鞘车辆。每岁动费民间四五千金不等。缘因到任日浅。差使繁简。支应缓急。未了然于胸中。故不敢骤议更张。恐因以利民之事。而反贻悞国之咎也。今卑职莅蒙。将及二载。凡有大差。皆亲身料理。而颇得其头绪。因传集绅衿百姓。眼同公议。请将蚕场银七百二十两。照旧抽收。散给合县。以帮饷鞘车辆。永为定例。按卑县止有三乡。每乡各分银二百四十两。各置驴五十头。车三辆。马六匹。每驴一头。照现今捐驴价值。以三两为率。每车一辆。其木料绳索匠役等费。约计需银十两。至若一车必用两马。每匹马价。亦以十两为率。统计三乡。共置驴一百五十头。车九辆。马一十八匹。通融合算。止费银七百二十两。则一年饷鞘车辆。自可支应无难。而且每岁。可省民间四五千金矣。前此充补马价。不过一县令少免其垫赔。今惟恊济鞘车。则是亿万民均沾恩惠。以蒙阴山泽之美利。帮蒙阴急紧之大差。既不动用乎帑藏。而军国之重务自能有济。复不摊泒乎里甲。而生民之积困莫不立苏。斯一劳永逸之至计。而实便民利国之远图也。蒙批确报详夺缴等因蒙此。卑职查得蒙以蕞尔之区。地当九省之冲。粮不满万。丁几六千。其饷鞘车辆。络绎如云。其支应之苦。较诸他州县为更甚。卑职既官斯土。不忍坐视。因以利民起见。故将蚕场详请帮助设置驴头车辆以济皇华。今蒙　宪批。卑职随一面出示严禁势豪有力之家。不许抽收。其饷鞘车辆。照旧支应。不致违悞。蒙批仰县细绎宪批。逐一登答。另具确详切看。以凭核转缴。等因批详到县。蒙此该卑职查看得。蒙以撮尔之区。当九省之冲。丁仅六千。一切饷鞘车辆。络绎如云。每日有需夫三四百名者。有需夫七八百名者。甚至有需夫千余名者。其支应之苦。较诸他州县为更甚。卑职既官斯土。不忍坐视。因以利民起见。故将蚕场详请帮助。设置驴头车辆以济皇华以苏民困。此卑职独称苦累。与详请抽收之由也。至若势豪有力之家。私收陋弊。卑职于二十八年到任。未奉宪文之前。巳于二十九年春。遵例永为严禁革除讫。从来县令与百姓最亲。百姓安则县令俱安。百姓危则县令俱危。此其利害相关。真如父母之与赤子。虽欲膜视而其心实有不忍者。卑职为民父母。覩此疾苦。若缄口不言。则下负苍生。即上负朝廷。且更负乎各上宪爱民如子之至意。以故不避冐渎之罪。请以蒙阴自然之利。济蒙阴紧急之差。应否可行。仰恳宪裁。蒙批仰候核转缴。 

　　○为异常蝗蝻田禾难保等事 

　　为异常蝗蝻田禾难保等事。等因到县。蒙此卑职遵查捕除蝗蝻缘由。业于四月二十六日。具文详报各宪。卑职随捐清俸。置布四疋。买席五十领。眼同儒学捕衙防汛武弁以及典吏人等。分头督率乡□。量给工钱。各散市饼。凡于有蝗蝻处所。察其地形。审其风势。即将席布开展。四处环围。或用火焚烧。或用土掩埋。务使蝻无遗类。不为苗害。旦出晚入。正在捕除。于本月初一日。忽蒙抚藩雨宪。轸念穷民。特发清俸以为蝻饭食之资。卑职随出示晓谕。以彰上宪爱民如子盛心。一时父老子弟。莫不欢欣鼓舞。益奋精神。恊力捕除。现今扑灭。夏麦登场。秋禾茂盛。理合具文申报。以慰宪台忧民至意。 

　　○为申饬不遵禁约属员等事 

　　为申饬不遵禁约属员等事。蒙批　该县新硎初试。凡本部院所颁文告。务在实心奉行。遍贴晓谕。有裨政教。俟秋季终。逐项详报。以观三月成效缴。等因批详到县。窃念卑职一介寒儒。初登仕籍。值此四达交冲。万苦丛集之地。大差之往来。日无寸晷。驿马之垫赔。岁费千金。此实粉骨难支。所当觧官告退。以免贻悞地方焉可矣。第思十载读书。一行作吏。曾无寸效。上报朝廷漫无片长。下慰万姓。则亦大负乎宪台为　国为民之至意。日勉百执事心奉行者尽托诸空言。无裨政教。此固卑职所不敢为而亦卑职所不乐为也。是以任事以来。遵将宪颁文告。除遍贴晓谕外。乃复于条约中。审其与卑县至切至要者为之次第举行。逐项详报焉。谨注觧圣谕以兴民行。特立文社以鼓士风。革火耗之陋规。严保甲之良法。设牌坊而清疆界。斯防守便于责成。设印簿而查逃盗。庶匪类不致潜迹。犹虑地当孔道。光棍之打诈甚多。而旅店因有严拿之禁。人多杂居。外县之放蚕颇众。而山场亦有稽察之条。刑关人命。所幸讼简而弗用桁杨。忿每忘身。窃喜民淳而不乐好鬪。犯赌博者必大惩而小戒。觧逃流者常三令而五申。复虑差役扰而设纸皂。原与被不招而自来。官盐滞而定价值。商与民均平而不困。当铺一无。谁肯出乎重息。邪说有禁。畴敢攻乎异端。以故莅任之后。四月于兹。士安于胶庠。民乐于畎亩。游手知警。鼠窃不闻。缙绅高节义之行。闾里无地棍之称。催科无烦高犬朴。而输纳甚众。听讼不必严刑。而囹圄常空。此卑职三月之成效。皆宪台颁发文告之所致也。卑职阴蒙其福。万姓群沾其惠。他如修葺学宫。广设义学。起造魁星之楼。捐修养济之院。皆蒙邑之风气所系。亦长吏之实政当行。但功程浩大。未易猝辨。巳请绅衿耆庶。公议妥确举行。今先将注觧圣谕十六条。并卑职泣任之事宜。刋刻成集。谨呈宪览。 

　　○为钦奉上谕事一 

　　为钦奉　上谕事。蒙此卑职查得蒙以至疲之区。当极冲之地。一切奉公差使。来者纷纷。往者累累。马即如铁。终无不毙。官能点金。究亦必贫。自卑职到任五月。陆续买马三十五匹。充入驿逓。倒毙之马价全裁。穷员之赔补难支。心力俱枯。忧虞成疾。所幸蒙之民人。醇而急公。征收钱粮。按限完纳。除巳觧若干外。现贮库若干。侵那亏空。卑职实无一于此矣。窃念丁地钱粮。国课攸关。考成所系。卑职正思起觧间。忽蒙宪恩。饬令州县。将二十九年夫马工料。或应留给几月。或应按季请领。此真宪台为　国之至计。而实即大苏驿困之苦心也。卑职再三思维。其官俸杂支。或可少待于明岁。而夫马工料。则必预备于今冬。方今草豆薄收。差使繁多。正当计一岁之所需。预为积贮。庶夫马无枵腹之虞。差使免迟悞之忧。况工料银两。皆夫马计口授食。按日给发之需。若仅留给数月。又或按季请领。则临时拨补。往返需时。而缓不济急。或贻悞皇华。且明岁自春历夏徂秋。料豆之收成尚远。集市之豆价必贵。倘今岁不早为备办。窃恐来岁青黄不接之时。不惟粜卖无人。甚且采买无地。事关邮传。刻不容缓。相应急恳宪台。俯念冲驿。将卑县二十八年现贮库银若干。兑抵二十九年驿站工料。彼迟早皆系应拨之正项。而留支总朝廷之公务。遵将工料钱粮。逐款开报。伏乞宪台恩准留抵。庶工料不致促办于临时。而驿逓可免贻悞于将来矣。 

　　○为钦奉上谕事二 

　　为钦奉　上谕事。查得卑县二十八年分。丁地钱粮。除巳觧银二千六百五十二两零。外其余剩二千二百九十五两零。现今征收贮库。卑职念此项钱粮。上关国计。下系考成。亟欲起觧。而复蒙宪恩。轸念夫马之枵腹。体恤州县之考成。令按季备造清册。照依未完丁地。酌量兑给。用资接济。此宪台未雨绸缪之至计。实即大苏驿困之良谟也。但蒙以斗大之区。当极冲之地。自倒毙马价全裁。卑职到任方六月。巳赔马三十五匹。较之他县。其苦倍甚。兼以秋成薄收。现今豆价。每石三两四五钱不等。米价每石六两二钱有奇。今若不计一岁之所需。而预为备办。势必米豆腾贵。价值日高。窃恐将来金钱有余。而采买无地。马倒夫逃。卑职之功名何足惜皇华之违悞真可虑也。因于万难措手之时。吁恳宪台额外之仁。请将卑县二十八年分。贮库银二千二百九十五两零。兑给二十九年分。驿站工料。况岁值荒旱。流民载道。剽刼时闻。倘蒙留抵不惟夫饱马腾。有济国家邮传之政。抑且往返觧领。无烦护送防御之忧矣。 

　　○为清查丁地以均差役以苏民累事 

　　为清查丁地以均差役以苏民累事。康熙二十九年五月二十四日。蒙本府信票。五月十五日。蒙廵抚部院佛　宪牌。等因蒙此。除将卑县绅衿贡监衙役造册申送外。卑职谨按山东。齐鲁旧域。海岱奥区。青登莱患在赋烦。其民悍。敢于武断。济兖东患在役重。其民顽。轻于流移。此东省六郡百四州县之赋役。其大较然也。自昔两税之兴。因地之瘠腴而制赋。而赋之多少而制役。故豪强者不敢肆其包揽之谋。而狡猾者。亦不得施。其诡寄之术。葢地有肥硗。故赋有多寡。赋有多寡。故役有轻重。法甚良而意甚羙矣。厥后势力之族而赋日轻。懦弱之家而役日重。其弊类多起于易田立契之时。夫卖田必穷廹之人。而买田必富厚之家。富者挟其有余。而故为勒掯以短少其价值。贫者廹于饥寒。而欲速售以苟延乎性命。但可以救目前燃眉之急。则世世子孙之贻累。总不暇计也。夫是以富者。地日增而赋不列乎粮册。贫者地日损而赋仍挂乎廒经。又有奸狡之徒。欲计免其赋役。将本身田产。悉飞挂于绅衿之家。或托之以佃户。或假之以仆人。尽为之诡寄而包揽焉。不惟显抗乎钱粮。抑且隐避乎差役。赋役不均之弊。莫有甚于此者。窃以为欲均赋役。莫要于查赤契。从来易田者以文契为据。验契者以印信为凭。今于有田之家。但观契之真伪。则知田之虚实。知田之虚实。则知赋之多寡。知赋之多寡。则知役之轻重。间有有田无赋。有赋无役。抑或有役无赋。有赋无田。查有包揽诡寄等弊。悉令速为更正。俱照出首隐地当年起科之例免罪。如此无俟履亩清丈。而人乐出首。不过数月之间。则国赋立见其日增。而民困亦遂为之大苏。又何有赋役不均。偏累小民。致烦宪台之谆谆过虑耶。 

　　○为饬查擅宰耕牛告示事 

　　为饬查擅宰耕牛告示事。蒙此卑职窃闻为政不在多言。顾其力行何如耳。案查康熙三十年五月二十二日。奉到严禁擅宰耕牛告示一张。令实贴署前。毋致风雨损坏。年终送　府转送臬司查验。仍令照式刋刻。遍为晓谕。卑职以民之所最重者惟农。而农之所最重者惟牛。仰体上宪爱民重农之意。天地好生之心。当即依照式样。星夜刋刻印刷多张。除一面申送一张查验外。但念卑县衙署久毁。借居民房。其颁发原告示不为张挂。窃虑穷山深谷之民。不能家谕户晓。若时为张挂。又恐有风雨损坏之忧而年终无凭缴验。因将照式刋刻者。分发城市关厢。以及各镇集场。通行张挂。遍为晓谕。卑职复于每月逢三。宣讲圣谕之时。谨将原发告示。随令该管经承。携带约所。开展朗诵。使民咸知。恐致损坏。随即收贮。至今并无一人有犯宰牛之禁者。此反正两面。所以照旧如前。而并无粘痕也。且禁宰耕牛。原以为农。而为农即以为民。卑职作民父母。与百姓最亲。从来百姓安。则县令亦安。百姓危则县令亦危。此如父母之与赤子。其休戚相关。真有膜视而其心有所不忍。其势有所不能者矣。今上宪民膜关心如此。而下吏敢容其沉阁。祗缘宪檄有年终缴验之论。卑职恐有风雨损坏之忧。因无粘贴之痕。亦无沉阁之弊。今蒙饬查。理合据实回复 

　　○为饬知事 

　　为饬知事。查得藩宪颁发告条。原恐借查增户口之虚名。以滋虚报伪增之等弊其与抚宪宽仁不忍累民者。同一息事宁人之盛心也。理合遵依示式。星夜刋刻。速为印刷。遍行张挂。俾穷山深谷之民。莫不家谕而户晓。但卑职两次入帘。案积如山。大差若雨。于十月二十三日。自省到县次日随奉宪檄。而卑县刻字匠役。止有一人。年迈眼花。而且卧病床头者。今巳数月矣。若待刋刻。势必差役赴省雇觅。卑职窃恐往返羁迟。躭延时日。且前奉抚宪。有查欺隐人丁。俟来岁编审一统造报之檄。今藩示若不早为张挂倘不肖单头。巧借查丁名色。致有虚报伪增等弊。咎将谁归耶。卑职因责令缮写书役。立刻照式抄誊。缮写多张。遍贴城市关厢。以及镇店集场。通行晓谕。俾阖邑绅衿耆庶。咸使闻知。而各上宪惓惓为民之至意。庶几早达于穷檐之民矣。卑职更恳者。顷奉抚宪面谕。若按亩输谷量减租课。俱令免造花名细册。葢恐借造册名色。因而摊泒里民。嗣后凡各上宪颁发告条。念蕞尔山城。刻字寥寥。吁恳照式誊写。永免刋刻。不唯各上宪之良法美意。使万姓得以早闻。而且借名刋示以滋科泒者。其弊窦亦可不禁而自绝也。 

　　○为异常蝗蝻田禾难保吁天作主设法急救事 

　　为异常蝗蝻田禾难保吁　天作主设法急救事。看得民为邦本。食乃民天。兹者蝗蝻始生。非早为捕灭。将来奋翅郊原。飞而害稼。窃恐无苗则无食。无食则无民。以故卑职单骑减从。亲诣三乡。渡山越岭。见有蝻虫。果然如蝇群聚。虽初出渺小。禾稼未伤。然防微杜渐。尤不可不急为之捕也。因挑选勤敏典吏六人。督率各社庄头乡保人等。挨门拨夫。各带草柴。用火焚烧。再掘深坑。用土掩埋。务期捕除殆尽。蝻无遗类。庶目前之东作无伤。而将来之西成可望矣。但蝗蝻之生。匪仅蒙邑。如邻封搜捕不力。必致枝连蔓引。蚕食蒙苗。则城门失火。殃及池鱼。卑职又不敢不鳃鳃。然为之忧深而过虑也。恳祈宪威。通行严饬各属有蝗蝻州县。各令实力捕除。则万民幸甚。 

　　○为申饬事 

　　为申饬事。查得蒙邑。地当九省通衢。每日逓觧逃人。不啻如云如雨。近奉新例。拨医调治。原以悯恤真正有病之逃人。法甚良而意甚美矣。但其□。亦有一种狡猾无赖之徒。谎称有病。故意躭延时日。骚扰地方。又其甚者。逓觧巳入本境。偶有小恙。可以前进。当即逓觧。乃复捏报大病。曾在前途某州某县得之。若不验看确实。一旦混行详报。窃恐经过之地方。将来无官不为逃人所中伤。无官不为逃人所挂悞也。即如本年六月二十七日。准沂州牒。逓觧逃人一起。此时拨医调治之新例尚未到县。内有逃人王德之祖母张氏。据觧役报称。前途曾有病等语。卑职当堂验看。据张氏口称。我病稍愈。可以行走。随差役谭国柱等。转觧前途。取有新泰县收管存案。嗣又于七月二十八日。准肥城县关内据王德称伊祖母张氏。在于蒙阴得病等语。窃思张氏以年迈之人。如风前之烛。如果系得病未愈。则危亡应在旦夕。即求其离蒙境且不可得。又安望其过新泰。越泰安。抵肥城。而始溘然长逝耶。此迯人之谎报。葢巳彰明较着矣。总之迯妇张氏。生为背主不义之人。死作累官害人之鬼。幸蒙抚宪细阅　部文之精意。洞见宵小之诡谋。通行申饬。嗣后逓觧迯人。卑职照旧当堂查验。如果系真病。即行拨医调治。俟病稍愈。即便转觧前途。其余遵照向来定例。随到随觧。不敢违错。今蒙申饬。理合具文申覆。 

　　○为衙蠹殃民事 

　　为衙蠹殃民事本年八月三十日准　沛县关奉总漕部院董　批将徒犯房彬即房守德。押发蒙阴县驿。照例折责。按徒年限摆站。满日释放仍取着驿收管四纸。关发过县。以凭转申存案。事关　院件。幸勿迟滞。等因准此查得蒙邑衙署阙如。官吏无栖身之所。而额设驿马六十匹。自吴逆变乱。将倒毙马价七百余两。奉　文全裁。至今县令赔补。苦不堪言。葢因蒙无额设驿丞。故凡一切徒犯。应摆站者。自我清大定以来。至今四十余年。并无发遣一人。今准前因。似难收管。理合发回贵县。烦为转详另批。则敝邑受福不浅。矣 

　　●告示 

　　为慎选乡老特设印簿以息讼源以省民财事 
　　为蚕税久巳革除特再为申饬以恤穷民事 
　　为二麦收成颇盛特劝十分节省早完钱粮等事 
　　为申饬花户自封投柜永革加收火耗等事 
　　为痛革包揽火耗之弊等事 
　　为再饬首报白契以便开收以杜后患事 
　　为症革编审之积弊以均徭役以苏民困事 
　　为请定编审画一之期等事一 
　　为请定编审画一之期等事二 
　　为请定编审画一之期等事三 
　　为飞捕蝗蝻共保禾稼事 
　　为饬捕蝗蝻以弥灾祲事 
　　为清查有粮无地之田以除民累事一 
　　为清查有粮无地之田以除民累事二 
　　为晓谕事 
　　为乘时布种收地利以裕民生事 
　　为再行劝谕首报特柰丈量扰民等事 
　　为再行劝垦荒田以收地利以益民生事 
　　为严禁纵火烧山以全物命以培蚕本事 
　　为劝民凿井引水灌田防大旱以济农务事 
　　为按社计丁广植树木以兴民利事 
　　为严禁纵放牲畜作践田禾事 
　　为严禁兴贩射利以救穷民事 
　　为严拿私贩以肃盐政以裕国课事 
　　为谨录厉祭之文使民咸知等事 
　　为禁约事 
　　正堂示谕暑月炎蒸等事 
　　正堂示谕寒来暑往等事 
　　为永除打网陋习以省民财事 
　　为严革官厨以恤穷民事 
　　为元宵令节油价宜平事 
　　为按乡籴豆早完民粮预备马料官民两便事 
　　为蒙民困苦巳极利弊条陈等事 
　　为按粮均役以苏万民积苦事 
　　为严行申饬预绝弊端以省民财事 
　　为捐修马厂永行革除以恤穷民事 
　　为特设合站对槽之法等事 
　　为息讼印簿巳见成效等事 
　　为申饬弭盗之令等事 
　　为严禁窝赌以靖地方事 
　　为盘诘匪类稽查流民以靖地方事 
　　为严革保甲册费以恤穷民事 
　　为停讼安民事 
　　为申饬诬告以息讼端事 
　　为申饬店家守夜支更以安行人事 
　　为剪除小盗以绝大盗之源等事 

　　○为慎选乡老特设印簿以息讼源以省民财事 

　　为慎选乡老特设印簿以息讼源以省民财事窃照蒙当孔道。差繁役重。官民交苦。莫此为甚。本县莅蒙六月以来。注详圣谕。刋布三乡以宣讲。力行保甲。申饬各社以严查。立大成文会。以鼓士风。除背包大害。以苏驿困。建修养济。安插无告孤贫。广设塾师。教训穷民子弟他如创牌坊而清疆界。设纸皂而绝差扰。屡禁额外之火耗。痛革行户之陋规。清查山场之匪类。严拿光棍之打诈。此皆本县书生迂阔之所为。然一点惓惓为地方爱百姓之苦心。明有　天地。幽有鬼神。谅无不鉴而察之矣乃到任半载。倒毙马价巳赔补四百余金。因即本县之艰难。痛念尔民之疾苦。当兹荒岁。十室九空。米珠薪桂。各宜省而又省。忍而又忍。本县日不暇食。夜不安枕。为尔百姓打算。别无生财之术止有省费之方。为此示仰各社乡约人等知悉。各造空白簿一本。送县用印钤葢。嗣后。除真正人命强盗。不时告理外。其余户婚田土。一切细事。偶有相争。即凭媒妁中证。会同乡老。齐赴乡约所。从公管劝。务期两平。随将两家事理。按定月日。各用花押。注明印簿。每月初一送县查阅。如此不惟省一事。即可省一讼。省一讼即可省一费。而行之既久。且可化大事为小事。化有事为无事。而保全乎人之身家性命者多多矣。特示。 

　　○为蚕税久巳革除特再为申饬以恤穷民事 

　　为蚕税久巳革除特再为申饬以恤穷民事。照得蒙邑地冲差繁。倒马无价。旧例抽收些须蚕税。以救驿困。本县悯此穷民。到任即巳革除。现今载在石碑。近蒙抚宪。念切民生。日以宁靖地方为怀。特令各州县联络乡村。挑选捕役。俾盗息民安。本县为民父母。敢不实力奉行。以故票委三乡乡约。眼同各社武乡长并庄头逐细严查。又恐借查理为名。暗行抽取蚕税。亦未可定。为此示仰阖县军民人等知悉。示后凡有蚕场之家。各宜凛遵檄饬。汇造清册。送县存查。倘有容留匪类及私抽蚕税者。许尔等赴县立禀。以凭拿究。决不宽贷。特示。 

　　○为二麦收成颇盛特劝十分节省早完钱粮等事 

　　为二麦收成颇盛特劝十分节省早完钱粮共全忠孝事。切惟人生世上惟能忠君孝亲。方可挺然立于天地之间。虽忠孝之事多端。而早完钱粮。即此一节。亦足觇其人之大概。我国家上帝祖宗百神之祀。军旅燕飨犒锡之繁。以及百官庶役饩廪之给。无一不于钱粮是赖。凡我子民。能早完钱粮。则　国计充足。朝廷一切紧急之公用。既不迟悞。复不废弛。即是所谓忠于君。孝经云。身体发肤。受之父母。不可毁伤。凡我子民能早完钱粮则有司钦敬。每逢比较。刑法不加于其身。迨比较巳完。各自归家不受官刑。身体保全。妻子喜笑。父母欢欣官免催科。差不追呼。何等自在。何等快乐。是即所谓孝于亲。今蒙邑天雨及时。麦收颇盛诚恐军民人等。不知节省。将麦浪费。以致钱粮拖累。日受责比。追悔无及。为此特早为劝谕。凡我军民人等。将所收二麦。毋得滥用。当速为出粜。以早完钱粮。为目前第一吃紧要务。莫不急公尚义。共相勉为忠于君孝于亲之人也。是则余之望也夫。是则余之望也夫。特示。 

　　○为申饬花户自封投柜永革加收火耗等事 

　　为申饬花户自封投柜永革加收火耗并绝以完作欠之弊事。照得丁地钱粮。上关国赋。凡柜内之丝毫。莫非民间之膏血。是以本县莅蒙。巳三载零四月于兹。诸凡陋规。革除殆尽。祗知一味自苦。日夜以保全名节二字。为仰报朝廷下慰百姓张本。即一蔬一薪。曾不敢妄取里民。此　天地鬼神难逃其洞鉴。绅衿耆庶难掩其覩闻者。呜呼。三年苦吏。两袖清风。巳不剥民而设有剥民者。不预为之禁。而令其苦我父老子弟为。是亦父母斯民者之过也。因念迩来。大雨滂沱之后。正值秋粮征比之期。一时欠粮花户。散处村落。或因离城窵远。惮道路之泥泞。或因巳粮无几。虑往返之盘费。或因秋禾将熟。恐收割之躭悞。或因豆苗茂盛。忧刬刈之不暇。又或因荒芜闲田。尚思布种乎荞麦绿豆。又或因坍塌墙院。暂且补修平茅屋数椽。遂将本身钱粮。托单头代为封纳者有之。但恐所托非人。暗用大戥。假称捉短拿轻之言。吓尔等以不敢不自加重耗之势。因而绰收到手。或放债营息。或饮博行乐。将银花尽。无项可抵甚至将白铜假银。竟投柜中。抵尔等本身钱粮。在尔等以为自巳钱粮。业巳全完。迨至逢限查比。尔等钱粮。仍行拖欠。兴言及此。真可痛恨。为此示仰三乡单头花户人等知悉。示后。如有前项等弊。或经傍人告发。或经本县访闻。定行极法重处。尔等花户。各当遵照司颁法马。自封投柜。如仍前令单头包揽代纳者。查出一并治罪不恕。特示。 

　　○为痛革包揽火耗之弊等事 

　　□□革包揽火耗之弊仰体皇仁以恤穷民事。照得今岁丁地钱粮。蒙皇上浩荡之恩。尽数全蠲。独是临德二仓。以及学田杂税等项例不蠲免。前奉藩檄。业巳出示晓谕。定于次月初二日开征。诚恐花户。畏惧路远。转央单头代为封纳。或单头指称火耗。包揽花户。多为加收。亦未可定。为此示仰三乡花户人等知悉。自示之后。俱遵司颁法马。足色足数。各书巳名。自封投柜。一钱止封一钱。一两止封一两。如有不肖单头。阴为包揽或将一年盘缠工食。假指火耗名色。额外勒索。致官长被加收之名。而百姓受科敛之害。或经访闻。或经告发。定行重责枷示不贷。特示。 

　　○为再饬首报白契以便开收以杜后患事 

　　为再饬首报白契以便开收以杜后患事。照得田产买卖。以契为凭。契书真假。以印为主。今当冬暮。例应过割。乃开收之家。白契甚多。而用印粘尾者。寥寥无几。更有不肖之徒。将买到原契价值。以多改少。另为抄誊。朦混送县。即如本月初一日。候于东卖田产一分。当堂抽问。口称卖时。在于十一月内。实得价银二两六钱。而验契却在八月。上写价银一两。岂知白契便属私契。匿价即为匿税。倘遇日后告发。或经查出。照依新例公断。仍将用价买到田产断回本主。银业两空。追悔莫及。除巳往不究外。合再出示晓谕。为此示仰三乡人等知悉。示后。毋论远年近日。凡有买过田产。其一切文契。未经用印粘尾者。速为出首免罪。立等用印粘尾。不唯便目前之过割。且可杜后日之争端。如再仍前执迷。隐匿不报。一经发觉。除依新例治罪外。仍将田产断回本主。慎勿贪一时之小利。而贻世世子孙之大患也。特示。 

　　○为症革编审之积弊以均徭役以苏民困事 

　　为症革编审之积弊以均徭役以苏民困事。照得五年编审。大典攸关。计户口之盈虚。核国课之增减。凡有脱漏。处分甚严。兹编审临迩诚恐里书藏奸。因循陋弊。有殷实人多之户。而狥情隐漏。有萧条式微之家。而包纳空丁。卖富差贫。深为未便。为此示仰阖县军民人等知悉。现今奉　文编审。除绅衿优免本身外。十五以上者尽入册内。毋得自蹈遗漏之罪。外有流寓人民。置有产业者。如本籍无丁。亦应一体均编。前巳出示饬知。凡系本年单头里书。身膺编审重任。即宜秉公。实力奉行。将该管处所。逐户严查。毋论绅衿除忧免本身外。应增者增。不得贪目前之小利。以贻将来之大害。至若老废逃亡。以及孤独无告者。尤须据实开报。以凭临时亲验酌除。其余不在开除新增之例者。俱行免审。以省往返盘费。敢有卖富差贫。偏苦隐漏。以及指称造册纸张等弊。科敛滥派者。一经访闻。立毙杖下。决不轻贷。特示。 

　　○为请定编审画一之期等事一 

　　为请定编审画一之期等事。照得三十年奉文编审。大典攸关。凡有老废迯亡应开应除者。俱巳从公汇册。至从前陋规。指称人丁使费。并造册纸张。巧立名色科敛等弊。本县业巳屡示严禁。尽行革除讫。恐有深山穷谷窵远乡村晓谕不到之处。有等不肖单头。通同该管经承。指称开除人丁。希图诈骗。侵渔肥巳者。亦未可定。拟合出示晓谕。为此示仰阖县军民人等知悉。如有单头勾通经承。指称开除人丁。索取诈骗。许被害人等。赴县禀报。以凭按律重处。决不姑恕。特示。 

　　○为请定编审画一之期等事二 

　　为请定编审画一之期等事。照得丁徭入册。钱粮攸关。三十年奉　文编审。凡有老废迯亡应开除者。俱巳查明注册。豁除在案。其一切编审陋规。本县悉行痛革。约计千金。丝毫未染。皇天后土。无不洞鉴。但恐有窵远乡村。未尽周知。又或不肖单头。勾通该管经承。借名需索。亦未可定。今因丁册造完。特将豁除人丁。遍为晓谕。为此示仰阖县人等知悉。自示之后。如有指称开除人丁。索取毫厘者。尔被害人等。立即赴县禀明。以凭锁拿。立毙杖下。决不姑贷。特示。 

　　○为请定编审画一之期等事三 

　　为□定编审画一之期等事。照得本县编审人丁。一切陋规。尽行革除。今恐三十九社军民人等内有老废残疾寡妇孤儿以及历年迯亡并十六岁以下者开除未尽。贻累匪轻。拟合出示再为晓谕。为此示仰阖县单头人等知悉。自示之后。各单头星夜速赴各社内有老废残疾寡妇孤儿以及历年迯亡并十六岁以下。不应成丁数目。尽行查出。速具并无捏报如虚甘罪甘□□□。以凭开除。勿得自悞。特示。 

　　○为飞捕蝗蝻共保禾稼事 

　　为飞捕蝗蝻共保禾稼事。照得蒙邑民贫地瘠。连岁薄收。加意抚绥。犹恐失所。今入夏以来。正小民耕耘之始。无柰蝗蝻遍野。食我蒙苗。贻我民害。本县忧心如焚。寝食不安祷祀诚求。现今传牌。分差典吏六人。各持令箭一枝。前赴查过处所。照依扑灭之法。火速督催。毋论绅衿耆庶。挨门调拨。按户出夫。务期恊力捕除。勿谓天灾难避。束手待毙。如有不遵。尔该管人等。指名禀报。重责枷示。断不姑贷。特示。 

　　○为饬捕蝗蝻以弥灾祲事 

　　为饬捕蝗蝻以弥灾祲事。本月初二日。奉抚藩两宪。轸念蒙民独苦。各捐清俸。遣役发县。特令本县酌量散给。以为饭食之资。务须火速捕灭。勿令滋生害苗。此真抚藩爱民如子之盛心也。拟合出示晓谕。为此示仰阖县军民人等知悉。除本县带领内丁。眼同捕衙。并防汛官弁。以及两学。亲诣三乡捕除外。尔等各宜益加奋勇。同心恊力。星速捕灭。凡捕灭巳尽。即飞报本县。酌量捕蝻之多寡依照本县前示。每斗赏钱二十文。以为尔等饭食之资。倘捕除殆尽。禾稼不伤。庶抚藩两宪一片爱民婆心。不至托之空言。而本县亲身捕灭之辛苦。亦不至于徒劳矣。特示。 

　　○为清查有粮无地之田以除民累事一 

　　为清查有粮无地之田以除民累事。照得丁地钱粮。上关朝廷之国赋。下系穷民之脂膏。父母斯民。何忍膜视。其蒙邑迯亡人丁。本县编审之时。巳尽数革除在案。但念蒙居万山。地多石田。自清丈以来。业经数十余年。或人巳迯亡。地属荒芜。山水暴发。地尽冲崩。载编之钱粮。仍旧征觧。而廒口之地亩。尺土全无。前巳票委典吏李燕等。分头细查。拟合出示晓谕。为此示仰三乡人等知悉。如有成粮熟地。或被山崩而石掩。或遭水冲而沙压自行丈量眼同现年单头里书。并差委典吏。逐细看验确查。备造清册。作速送县。以凭详请上宪。批准开除。俾尔等世世子孙。永绝包赔钱粮之患。而数十年之民累。庶可少苏矣。勿得视为故套。特示。 

　　○为清查有粮无地之田以除民累事二 

　　为清查有粮无地之田以除民累事。照得地亩钱粮。上关朝廷国赋。下系穷民脂膏。但有粮无地之田。包赔钱粮。累民殆甚若非早为设法补救。则子子孙孙皆受其害。将民生先困。国计何资。为此示仰军民人等知悉。示后如有水冲沙压地亩者。即将无主荒田。各量力开垦。先将本身缺额地亩顶补详请豁除外。如有余剩者。照例报明注册。俟六年起科。封纳钱粮可也。倘有豪棍把持。许尔等立刻赴县禀报。以凭锁拿重究。枷示不贷。特示。 

　　○为晓谕事 

　　为晓谕事窃照入夏以来。蝗蝻遍野。本县日事捕除。劳劳四十余天。夹背汗流。脸项皮绽。仰赖神庥。本地之滋生既灭。外郡之飞来远遁。方幸二麦登场。秋禾茂盛。因议修　庙宇。敬申报答。此皆一念之诚。弭灾于未然。而冥冥之中阴受其福而不知也。讵意一二宵小。灭理违心。慢神阻事。本县因令乡约撤回募修缘簿。谢却报赛初心。以致上千　天和。飞蝗绕境。前此之保全无恙。今则食伤堪虑。是因一二人之获罪神明。而祸及无限之穷黎百姓。小民何辜。岂能忍心坐视。为此示谕三乡人等知悉谨择于本月十七日。恭诣八蜡神前。特□祭祷。共保田禾。尽人事以弭天灾。庶儆心于既往。而祈报于将来也。特示。 

　　○为乘时布种收地利以裕民生事 

　　为乘时布种收地利以裕民生事。从来民以食为天。农以禾为命。兹者盛夏之初。大雨滂沱。烈风暴发。本县步诣郊关。查得城头垜墙关。厢草屋。其间有坍坏吹损者。业巳催督修理。劝谕补葺外。又恐大雨连绵烈风催折之余。凡傍河一带。以及卑下之地。所有田苗。偶被冲决伤损。亦未可知。为此示仰阖县军民人等知悉。今雨盛于夏。必衰于秋。立秋伊迩。水溢之患。自可无忧。尔等凡有闲旷田地。以至冲决泥压之处。但可布种者。即行早为翻耕。或菉豆。或荞麦。或蔬菜。务各尽人力。俾地无遗利。将来秋成可望。糊口有资。庶不负本县惓惓劝谕之苦心也。特示。  

　　○为再行劝谕首报特柰丈量扰民等事 

　　为再行劝谕首报特禁丈量扰民以彰皇仁以遵　宪法事。照得蒙以蕞尔。介在冲衢。万山环拱。众壑交流。其间层峦迭嶂。沙石参差。田之高者。天旱则苗皆枯槁地之卑者。雨涝则禾尽淹没。人逃田芜。匪伊朝夕。自我清大定以来。生养休息者四十余年。民间渐有起色。而节年开垦。正赋倍盛于往昔。本县莅蒙六月。其惓惓爱民之心。不难对　天日而誓鬼神。今蒙皇恩令自首者免罪。复蒙　藩宪。私丈量者必惩。本县再四思维。诚恐节次开垦。年久月深。偶有疆界之未清。误犯欺阭之重条。各宜速为首报。勿得仍前因循。自干罪戾。又恐各社单头。祗遵首报地亩之谕。干冐私擅丈量之禁。不知蒙邑人民鲜少。地多荒芜。兼以山谷高下。尖圆斜直。形势不一。若径行丈量。势必止凭算手弓手转移伸缩。滋弊无穷。本县窃以为蒙之田毋容阭。亦毋庸丈也。今查赋役全书。虽节年垦荒。而较昔原额。犹大相径庭与其脱漏而干欺阭之罪。何如开垦而遵六年之科。为此示谕三乡各社单头人等知悉示后。凡有欺隐之家。各自出首免罪。又不得指称首报。私行丈量。尔各社单头。悉当仰体皇仁。恪遵　宪法也。毋忽。特示。 

　　○为再行劝垦荒田以收地利以益民生事 

　　为再行劝垦荒田以收地利以益民生事。窃闻禹贡则壤成赋。周官体国经野。凡以积贮为生民之大命。而力田尤积贮之大源。所当相其土宜。及时开关。俾野无荒田。地无遗利。而海内殷富。家给人足之风。自可渐而致也。今蒙环山带河。而沃壤之地。其堪播种者。甚为寥寥。但本县亲查三乡。见夫山坡水曲之间。非尽石田。尚多未垦。合行出示再为劝谕。为此示仰三乡军民人等知悉。嗣后如有可垦之田。毋论平原旷野。尖圆斜直。以及零星仅仅可成片段者。未经成粮。总属在官。任民尽力开耕。定为三等。其平坦之地。准作上荒。每亩以四分为则。其草坡之地。准作中荒。每亩以二分为则。俱遵旨照六年之例。起科成粮。其余如开山到顶之地。在明季原属下下之田。如有情愿开垦。候其成熟者。每亩止纳谷三升。贮预备仓。其不熟者免。倘开垦之后。如有豪强霸占。捏称原主。利其成熟而夺我蒙民田也。本县铁面无情。即以三尺随其后矣。特示。 

　　○为严禁纵火烧山以全物命以培蚕本事 

　　为严禁纵火烧山以全物命以培蚕本事。易赞天地之大德曰生。书称好生之德。洽于百姓。以故仁人君子。见夫一物不得其所。往往恻然悯之而思所以救护焉。凡以存吾一点不忍之心也。兹者蒙山气爽。汶水风清。一时昆虫草木。尚未保合太和。各正性命。近闻有牧牛于山岗之野者。类多吃烟纵火。物命化为灰烬。巳失好生之心。寸草悉付红炉。更损喂蚕之本。合行严禁。为此示仰各社乡保庄头人等知悉。示后敢有纵火烧山。因而焚毁蚕场。甚至灾及民房者。许尔等廵拿。立刻报县究治。特示。 

　　○为劝民凿井引水灌田防大旱以济农务事 

　　为劝民凿井引水灌田防大旱以济农务事。窃照蒙邑土瘠民穷。迩年以来。旱灾迭见。饥馑频闻。皆由水利不兴。以致旱魃为虐。播种不时。而秋成失望。无怪乎十室九空妻啼饥而子号寒者处处皆然矣。本县深为悯之。为此示谕三乡军民人等知悉。今岁钱粮。仰荷皇恩尽行蠲免。兼以秋禾茂盛。丰收可卜。各宜相其田之高下。审其水之浅深。俟收割巳完。即便速为凿井。倘遇天旱。随汲井水。以资灌溉。此不过用一时之勤劳。以开万世之美利。尔蒙人又何惮而不为耶。特示。 

　　○为按社计丁广植树木以兴民利事 

　　为按社计丁广植树木以兴民利事。照得百年之计。莫大于树人。十年之计。莫大于树木。今蒙之民。力田喂蚕者颇有。至于桑枣杂树。为永世之大利。则漫不经心。无怪乎结草为屋闾里萧然令人目覩而心伤也。当此清明以后。万物发生。正当及时栽培。犹恐穷山深谷。不能家谕户晓。为此示仰三乡乡约单头人等知悉。示后。务按社计丁。每社各造清册一本。一丁必须栽树二株。事竣之日。本县照册亲诣各社查验。如有短少一株者。即罚麦一斗。以给本社栽树之人。尔等诚能相其土宜。培植树木。禁牛羊之害。加灌溉之功。将见桑可以帛。枣可以鬻。大者可以作栋梁。小者可以当柴薪。此天地自然之美利。各宜实力奉行。不得以泛常故套视之。特示。 

　　○为严禁纵放牲畜作践田禾事 

　　为严禁纵放牲畜作践田禾事。照得春夏之交。二麦正在长发。五谷又当播种。时雨沛降。万姓欢腾。何忍听其蹂躏。恐有无知之辈。止知喂养牲畜。故意放纵。作践田禾。拟合出示严禁。为此示仰城市关厢军民人等知悉。如有纵放牲畜食人田禾者。即刻赴县飞禀。除包赔牛种籽粒外。仍将纵放本主。重责枷示。尔地主亦当酌量鸡猪鹅鸭等物。打死可以无论。果系耕牛驴骡马匹禀明。以凭极法究治。亦不得轻用鎗棍伤害牲畜。以失仁心。特示。 

　　○为严禁兴贩射利以救穷民事 

　　为严禁兴贩射利以救穷民事。照得蒙民困苦巳极。其最大者。莫过于饷鞘车夫进运三者。本县业巳屡为通详。今抚宪以圣天子之亲臣。抚兹东土。即通省之大利大害。皆将赖其兴除我蒙民出汤火而登衽席。可拭目俟之矣。况去冬雪深三尺。而今岁麦田必大丰收。凡我蒙民。各宜忍而又忍。省而又省。以暂度荒年。但本县莅蒙九月以来。事事从民生大处起见。苦处着心。念此米价高腾。民苦艰食。诚恐有不肖之徒。乘米贵如珠之时。而为遏籴射利之图。除差役查究外。合行出示严禁。为此示仰阖邑军民人等知悉。嗣后。每逢集场。凡一切杂粮。悉照时价。公买公卖。毋得任意低昂。亦不许遏籴兴贩。致使米价日高。以累穷民。如有远来客商。在此粜粮。该经纪任其贸易。亦不得勒掯价（下有逸文） 

　　○为严拿私贩以肃盐政以裕国课事 

　　为严拿私贩以肃盐政以裕　国课事。窃照盐政。上关国课。下济民生。以故兴贩私盐者。杖一百徒三年。倘有带军器而拒捕者。则又从重而加罪以处焉。煌煌律令。炳若日星。谁敢不遵。大抵私贩盛。则官盐壅。官盐壅。则国课亏。其始害仅及于商人。躭悬正课。而其究累必贻乎县令。违碍考成。言之真可发指。合行出示严拿。为此示仰该商并阖邑人等知悉。自示之后。店内行盐。应酌量公平贸易。不许高抬价值。尔百姓亦当奉公守法。毋贪目前之小利以贻终身之大害。倘有驴驼车载兴贩私盐许□役恊同约地人等。立刻擒拿赴县。按律究治。巡役人等。又不得借端生事骚扰穷民。本县访□定行重处。决不轻贷。特示。 

　　○为谨录厉祭之文使民咸知等事 

　　为谨录厉祭之文使民咸知共勉为善以彰神道设教事。照得每岁秋七月十五日。钦奉皇帝圣旨。敕天下有司。祭本县阖境无祀鬼神。仍命本处　城隍。以主此祭。其文曰。凡我一县境内人民。倘有忤逆不孝。不敬六亲者。有奸盗诈伪。不畏公法者。有扭曲作直。欺压善良者。有躲避差徭靠损贫户者。似此顽恶奸邪不良之徒。神必报于　城隍。发露其事。使遭官府。轻则笞决杖断。不得号为良民。重则流徙绞斩。不得生还乡里。若事未发露。必遭阴谴使举家并染瘟疫。六畜田蚕不利。有孝顺父母。和睦亲族。畏惧官府遵守礼法。不作非为。良善正直之人。神必达之　城隍。阴加护佑。使其家道安和。农事顺序。父母妻子。保守乡里。我等阖县官吏人等。如有上欺朝廷下枉良善。贪财作弊。蠹政害民者。灵必无私。一体昭报。如此则鬼神有鉴察之明。官府非謟谀之祭。久巳钦奉遵行在案。但穷山深谷之民。当七月厉祭之期。未尽目覩而耳闻。何由迁善而改恶。为此示仰阖县军民以及官吏人等知悉。各宜细观厉文。如果平日专心为善。当益加勉励。自然有吉无凶。如果平日故意作恶。即痛改前非。犹可转祸为福。易曰积善之家。必有余庆。积不善之家。必有余殃。呜乎善恶之报。近在一身。远在儿孙。良心易昧。天理难欺。各宜猛省。慎勿泛视。特示。 

　　○为禁约事 

　　为禁约事窃照关圣帝君。威灵远镇。神武丕昭。护　国佑民。功垂天壤。迩年以来。屡遭亢旱。本县步祷。立赐甘霖。凡我蒙民。正宜朝夕焚香。春秋享赛。答神庥于既往。祈福报于将来。近因秋成有望。本县亲历南亩。见有无知百姓。于神庙之傍。堆积粪土。其亵　神明而滋罪戾也。莫此为甚。合行出示严禁。为此示仰军民人等知悉。凡有堆积粪土之处。限三日内立刻打扫洁净。如有藐玩不遵禁约。许住持僧人。赴县禀究。特示。 

　　○正堂示谕暑月炎蒸等事 

　　正堂示谕。暑月炎。蒸道路之往来不绝。穷途奔走。茶汤之涓滴堪资。担荷傍朝行。忽值日高午曙。孑身嗟旷野。焉知水注流泉。踧踖崎岖而罔告。知集肺腑而无声。本县虽乏博施之力。恒怀济众之心。量捐薄俸。觅众力于土民。汲水担薪。供一瓢而觧渴。自夏徂秋。施茶之后。即继以冬月施汤。特示。 

　　○正堂示谕寒来暑往等事 

　　正堂示谕。寒来暑往。谁无疾病堪怜。起死回生。原有调医善术。乡田尚有扶持。利济何分远近。故病无论大小。人无问贫富。偶有风寒暑湿。即注明病起根由。或亲至。或代传。或立方。或制药。悉听其自便焉。至夏秋之交。疟痢时行。本衙广制煎剂丸散。用者自取。特示。 

　　○为永除打网陋习以省民财事 

　　为永除打网陋习以省民财事。窃照礼尚往。来来而不往。非礼也。但有无相通。婚丧帮助。此皆出于天理之所安。人情之所乐。而初非借事生风。假亲丧为射利之阶。指儿娶作渔猎之术者也。今访得蒙邑。每遇秋成。巧立名色。紏众敛财深为可恨。为此示仰三乡军民人等知悉。嗣后如有不法之徒。仍蹈前辙。诈骗民钱者。许尔约保立报本县。除责枷外。仍罚谷备赈。如乡保狥情隐匿。访出一并究处。特示。 

　　○为严革官厨以恤穷民事 

　　为严革官厨以恤穷民事。照得本县性甘淡薄。即日用厨子。例系各铺店轮流拨用。本县念及尔民。蝇头微利。而支官之一日。即悞生意之一日。当此荒旱。余甚悯之。拟合出示严革。为此示仰阖县关厢各铺店家知悉。自示之后。凡各铺店轮拨厨子。进宅伺候。永为禁革。特示。 

　　○为元宵令节油价宜平事 

　　为元宵令节油价宜平事。窃照天开美景。人庆良宵。思灯月交辉。物外壶天不夜。想笙歌迭奏。人间福地长春。蒙虽弹丸。亦一县也。即不能如通都大郡。冠葢相望。家共月华而陌连灯影者可比。乃值兹良夜。金吾不禁。铁锁弘开。亦必需用斤油。俾蜗居焕彩。茅屋增辉者矣。诚恐新招油店王公亮等。乘此令节需油之时。希图微利。致使油价高腾。亦未可知。为此示仰阖县军民人等知悉。示后油价止照平常公买公卖。不得任意低昂。如愿开油店。并外来油贩。各听自便任其贸易。倘有指称元宵。高抬油价。及诈抽油课。阻滞远商。或访闻。或告发。定行重处不贷。特示。 

　　○为按乡籴豆早完民粮预备马料官民两便事 

　　为按乡籴豆。早完民粮预备马料官民两便事。窃照今岁起觧钱粮。系拨　京饷。刻不容缓。本县业巳截觧全完。上以完朝廷之公赋。下以免百姓之催科。但查三乡。尚欠地丁银八百余两。据各花户口称。今岁豆田大收。一时不能变卖银两。是以钱粮至今拖欠。不能尽数全完。本县再三思维。因将驿站银两。照依市价。发银三百六十两。当堂称兑。俱系足色足数。选单头中之老诚殷实者。分散欠粮花户。购买料豆。将见银归百姓。则钱粮早完。而小民绝催征之扰。豆入官厂。则驿马饱腾。而大差无违悞之忧。此真官民两便之道也。为此示仰三乡人等知悉。示后。单头有银。则花户给豆。花户有豆。则单头给银。务各照时价公买公卖。倘有倒换银色。及或短少价值。许将原银收执。指名飞禀本县。以凭重处枷示。本县莅任两年零六月以来。一蔬一薪。皆发现价。公平贸易。从不敢丝毫妄取民间。此阖邑绅衿百姓所共知。而天地鬼神所共鉴者也。今因民粮未完。本县特设此便民之法。尔民其各急公尚义。勿仍前迟延。致令驿马枵腹。以贻悞皇华也。特示。 

　　○为蒙民困苦巳极利弊条陈等事 

　　为蒙民困苦巳极利弊条陈宜急特博采众论以便转详上宪以苏民生事窃照本县奉天子命。莅兹剧邑。与我蒙之父老子弟。同其艰难疾苦。而日不暇食。夜不安枕者今巳九月矣。爱民有心。补救无术。因于前岁十二月初八日。将蒙邑十大苦。汇为一详。通申各宪。业巳蒙批。逐款详报。本县窃幸民隐得以上达。而东蒙四十余年之大利大害。或可一旦望其兴除也本县方焚香具草。星夜驰闻。今正月初五日。复蒙抚檄。转行　道　府。通询地方利弊。此抚宪轸恤百姓之苦心。而东蒙四十余年之大利大害。真可一旦望其兴除也。时乎时乎。不可失矣。为此示谕阖邑人等知悉。所有地方事体。毋论绅衿耆庶。或利弊止关一邑。而兴除实通合省。悉直抒所见。毋容隐讳。若何则某利可兴。若何则某害可除。期在事得其实。词无涉泛。一切条陈。俱限五日缮册送县。以便采择施行。须至告示者。 

　　○为按粮均役以苏万民积苦事 

　　为按粮均役以苏万民积苦事。照得蒙以蕞尔之区。当极冲之地。而最苦者。莫大于饷鞘车辆进运三者而巳。本县到任九月以来。目覩心伤。业巳痛陈抚宪。泣请豁除。复于丁祭之期。公同阖县绅衿凡一切夫役。不许优免。俱按粮均摊。勿徒泒移门以累穷民。此诸绅衿之急公尚义。情切乡梓。而造福于三十九社之父老子弟者。其阴德为不小也。理合出示晓谕。为此示仰阖邑军民人等知悉。嗣后凡遇大差。其所需夫役等项。俱按阖县地亩。照粮均摊。毋论大小缙绅。文武青衿。皆不优免。从来法令之行。自贵近始。当此差繁役重。十室九空之日。民之悬馨兴悲。枵腹流涕者。不知几何家矣。在诸绅衿。即应优免。尚不忍免。以救此穷民。况其下焉者乎。除本县儒学捕衙并书吏各役。巳出示不许滥免外。其余一切各色人等。历来相沿私免者悉罢之。特示。 

　　○为严行申饬预绝弊端以省民财事 

　　为严行申饬预绝弊端以省民财事。窃照入夏以来。大雨滂沱。而倏晴倏阴者。至今四十余天。兼以六月十三日晚。烈风暴作。一切垜墙县署。以及马棚。吹损坍塌颇多。本县查照往例。亲督修理。除马厂捐修外。再查前月打葢喂马凉棚。借椽数十根。茅草秫楷数十担。本县方发价八百文。以作人工饭食之资。当因大雨河涨。教场皆成水汪。即行停止。恐有不肖单头。乘此修理城署等项。巧作名色。混行摊派。或指称原差饭钱。或指称该房旧规。甚或指称长家打点小礼。种种弊端。本县素所稔知。除密访查究外。拟合严行申饬。为此示仰三乡军民人等知悉。示后。如有前项陋弊。许尔被害之人。指名密禀。立刻锁拿。审实。立毙杖下。决不宽恕。特示。 

　　○为捐修马厂永行革除以恤穷民事 

　　为捐修马厂永行革除以恤穷民事。照得蒙以弹丸之地。当九省之冲。本县莅任方一年。而倒马巳至六十余匹。差繁马毙。赔补太甚。真不啻坐针毡之上而蹈水火之中者矣。兼以料豆腾贵。每石需银四两。诚恐马夫喂养失时。劳逸不均。因于署内。创建马棚六大间。一切土木人工。费银四十余两。俱系本县现发价值雇觅公买。虽有三乡捐助旧例。本县念此二麦薄收。宁使本县一人苦。不忍阖县万姓苦也。合行永行革除。为此示谕三乡人等知悉。示后如有胆大单头。指称修棚。仍循旧例。摊泒里下。科敛穷民者。许被害之人。指名禀报。立毙杖下。决不姑恕。特示。 

　　○为特设合站对槽之法等事 

　　为特设合站对槽之法以济皇华事。照得蒙以九邑。当南北之冲。皇华络绎。王使频仍。自朝至暮。轮蹄刻不能停。甚至南差方旋。北差又至。每日动以数十起。而需马辄至百余匹。其额设驿马。仅仅六十许。而倒毙马价。七百二十余两全裁未复。本县莅任方二年零六月余。巳赔马二百五十一匹。剜肉医疮。真巳皮绽而骨穿矣。窃念马之走新泰抵沂水者。往返一百四十里。役不暇食。马不歇鞍。故三县酌议通融。特设合站对槽之法。聊为少苏驿困之计。又恐马夫人等。宿歇店中。当此米粮腾贵。或因饭食相争。亦未可定。为此示仰马夫。开店人等知悉。嗣后凡出差马夫宿店者。照依往例。每饭止用面饼小米干饭豆腐菜汤。一餐给钱十五文。倘遇风雨阻隔。夫马患病。尔店家仍照例备饭。按名登簿。另日补还。如有外索酒肉。及短少饭钱。许尔开店人等禀究。特示。 

　　○为息讼印簿巳见成效等事 

　　为息讼印簿巳见成效特为申饬使民无讼事照得本县莅蒙甫及六月。即特设息讼印簿。凡一切户婚田土。以及口角相争细事。令乡约从中苦劝。无非望尔百姓人等。各安本分。忍人让人。化大事为小事。化小事为无事耳。迄今三载有余。鬪殴打架以及赌博酗酒之徒。从未有入公堂而具控者。讼狱衰息。囹圄常空。本县窃喜风俗醇良。息讼簿之特设。大有益于民生也。以故臬宪。特为奖励。除将本县注为优考外。仍将息争乡约。各为给匾。本县当堂亲行送酒。簪花披红。以示皷舞。拟合再为申饬。为此示仰阖邑人等知悉。嗣后。如有真正人命盗案。许不时告理外。其余户婚田土。以及口角相争细事。务遵照本县息讼簿所开条约。眼同中证媒妁。俱赴乡约所。听从调停。如果我的理短。我即向人赔礼。人的理短。我亦稍加宽恕。便觉天地间。无不可忍之事。无不可让之人。大事化为小事。小事化为无事。又何有不可息之讼哉。各宜恪遵。勿负本县一片婆心。特谕。 

　　○为申饬弭盗之令等事 

　　为申饬弭盗之令等事。蒙本府信票。蒙按察司宪票前事。等因到县。蒙此拟合出示晓谕。为此示仰阖县军民人等知悉。嗣后。如有为窝为盗。毋论本邑。以及邻封。即来自首。本县给以免死照牌。尔等但具再犯甘罪甘结存案。本县业奉宪檄。巳选惯捕六人给以朱批。许以重赏。前去招徕尔等。尔等果能悔过自新。出首免罪。则是一个死性命。转为一个活性命。将尔等有生之日。皆上宪再造之恩也。诚恐尔等执迷不悟。心怀疑惧。即有向善之心。恐究从前之罪。因而畏首畏尾。不敢出首。岂知本县性本质直。天生拙诚。如阳为招致。而阴为擒拿。是本县欺尔等。即本县害尔等也。皇天后土。必不我佑。尔等各宜体谅本县一片化盗为良婆心。急来出首。则数年匪类。一旦变为良百姓。将见尔等皆有父母妻子之乐。岂不快活。尔何惮而不为耶。特示。 

　　○为严禁窝赌以靖地方事 

　　为严禁窝赌以靖地方事。照得赌博为盗贼之源。案经申饬。不啻再三。近恐有无赖棍徒。在镇集处所。开场赌博。引诱良民。以致无知小民。破产倾家。贫困无资。遂为贼盗。深为可虑。合再出示严禁。为此示仰三乡人等知悉。时值寒冬。又兼旱荒。尔民各宜安分守巳。共相劝戒。嗣后。如有设局开场赌博之辈。许该管社耆庄头邻佑恊力擒拿。送县重究。倘有狥情隐匿。邻佑庄头社耆。一体连坐治罪。特示。 

　　○为盘诘匪类稽查流民以靖地方事 

　　为盘诘匪类稽查流民以靖地方事。照得时值寒冬。防卫宜严。兼以邻封薄收。恐有无赖奸民。不务本业。或因资用困乏。或因衣食艰难。流来蒙境。昼则乞化。夜或行窃。贻害地方。深为未便。为此示仰社耆约地人等知悉。嗣后。各该管地方。务要小心稽查。如遇言语支离。形踪诡异之人。严加盘诘明白。每晚带领壮丁人等。即赴荒坟空庙。逐细搜查。倘有匪人在内歇宿。立刻恊力擒拿。送县审明。按律治罪。特示。 

　　○为严革保甲册费以恤穷民事 

　　为严革保甲册费以恤穷民事。前奉抚院弭盗七款。诚安民生靖地方之第一良法。除歇家巳经示谕。止许天明放客始行。朔望免具互结外。又恐地保人等。指称造册名色。摊泒纸张。科敛牌甲亦未可知。本县因自捐清俸。以备纸张之费。况本县莅蒙一载有余。赔马几近千金。即如蚕场之旧例。移门之鞘夫。马厂之捐修各店之官厨。一切不便于尔百姓者。尚且力行革除。宁使本县一人苦。不忍合邑众人苦。岂惜此区区纸张之小费。以骚扰穷民乎。为此示仰地保人等知悉。嗣后设立保甲。敢有指称造册摊泒纸费者。或经访闻。或经告发。定治以因公科敛大罪。决不姑贷。特示。 

　　○为停讼安民事 

　　为停讼安民事。照得时值严冬。岁当荒旱。蒙民之十室九空。而妻啼饥子号寒者。不知几何家矣。本县心血呕尽。日夜为尔几个穷百姓。再三筹划。徒有爱民之苦心。惜无补救之夙力。因思利民之法。莫善于省财。而省财之方。莫先于息讼。故下车伊始。曾设纸皂。令原告自拘。庶差役之扰。闾里不闻。然赴县堂而具控。执纸皂而自拘。其间盘缠费用。亦须钱一二百文。本县念此民穷财尽之时。预为息事宁人之计。又特选乡老。各给息讼印簿一本。与尔管劝和息。不惟目下可以省钱财。而且将来可以保身家。为此示谕三乡人等知悉。嗣后各宜忍而又忍。省而又省。非万不得巳。莫轻告状。即有小忿。亦当宽忍觧释。所有从前词状。曾领纸皂自拘者。俱限五日内赴县审结。如有故违限期。尽行注销。槩不准理。须至告示者。 

　　○为申饬诬告以息讼端事 

　　为申饬诬告以息讼端事。窃幸我蒙山。邀神之佑。大雨沾足。一日无事。便为清福。各宜种尔麦。收尔豆。早完朝廷钱粮。孝尔父母。乐尔妻子。和尔乡党。作自在人可耳。即有小忿夙怨。亦当宽一步。恕一步。让一步。初间思想。祗觉为人。事后看来。还是自为。无何本县下车以来。息讼止争之谕。业巳言之谆谆。而诬告犹有张应林者。真可骇异。细讯子死缘由。据称后三月内。被任贞吉谋害。窃思讼莫大于人命。情莫切于父子。乃迟滞将及半载。始行告理。非使子潜逃。驾词捏告。即听人教唆。指命吓财。前虽薄惩。复恐效尤。为此示仰三乡人等知悉。示后。须念父母贻体甚重。毋以好鬪而毁伤。朝廷法度极严。莫以徤讼而轻犯。常怀天理。勿昧良心。倘有捕风捉影。指鹿为马。以陷害良善如张应林者。即以所告之罪罪之。毋悔。特示。 

　　○为申饬店家守夜支更以安行人事 

　　为申饬店家守夜支更以安行人事。窃闻谚语。在家靠父母。出门靠主人。葢言店主之与行人。最为关切不容膜视。况蒙当九省之冲衢。为神京咽喉之要地。　皇华电逐。　王使星飞。恨不顷刻千里。以完公务。而鞍马劳困。其苦有不堪言者。他若经商之流。负赀挟货。跋涉长途。抛父母。离妻子。以求此蝇头之利。为畜育之资。而日暮穷途精疲力倦。深为堪悯。为此示仰开店人等知悉。当此时值隆冬。天寒日短。凡有歇宿店中者。精神多倦。易于睡熟。尔店家每晚。令挡槽人等。各击木梆。轮流支更。不得疏忽。务保无虞。特示。 

　　○为剪除小盗以绝大盗之源等事 

　　为剪除小盗以绝大盗之源靖地方以安民生事。照得小盗者大盗之源。弭盗者安民之本。葢世无小盗。则大盗亦不能资之以肆其刼掠之毒。故治小盗之法。当以治大盗之法治之。而地方始可靖。民生始可安也。本县莅蒙三年零三月以来。政尚宽和。心本慈良。孜孜以教化百姓。为作官第一要务。其劝民改恶为善者。不啻三令五申矣。又蒙抚宪。有联络乡村。挑选捕役之檄。会同防汛官弁。于东西大路。深山穷谷之中。设立马步兵丁。眼同乡耆壮丁捕役人等。时为游廵。密为缉拿。是以鼠窃敛迹。刼掠无闻。业蒙臬宪过为奖励。巳注优考。自以为地方靖。民生安矣。无何有陵县人王栋。沂州人孙忍者。穿窬性成。窝藏蒙境。栋借居于东关之路傍。忍挡槽于自升之店中。打□客商往来。窥伺行李多寡。将来包藏不轨。勾引响贼。贻害地方民生。亦未可知。窃幸盗布事发。赃经主认。随重惩枷示。俱遭天刑。但当堂讯审之时。伊供伙党多人。本县恐涉雠扳。姑从宽恕。不为深究。为此示仰阖县军民人等知悉。示后。各宜猛省。悔过自新。凡与王栋孙忍伙党朋谋者。须改邪归正。各保性命。倘能自首。即行免罪。如执迷不悟。一经事发。立毙杖下。断不姑容今日之小盗。养成异日之大盗以害我地方。累我民生也。本县执法如山。言在必行。勿谓言之不早。特示。 

　　●审语 

　　部院批审十词 
　　为盘获窃牛等事 
　　为光棍肆恶强霸地土事 
　　为嫌贫毁嫁媒图杀命事 
　　为恶棍坑杀朽命事 
　　为盗卖血产事 
　　为强夺白骗坑杀身命事 
　　为陈情豪棍伙谋串通压哄愚弱买产事 
　　为奸恶退亲乞天究正事 
　　为朋谋诬诈事 

　　○部院批审十词 

　　部院批审十词 
　　卑职审得张大任一案。事关三命。殊为可异。据供明伦身死。在于九月十七日。被蘓德打死。巳于原状之月分。大不相侔矣。窃思讼莫大于人命。情莫切于父子。如人命果真。岂有迟至半载有余。而始行具控鸣冤耶。非听人教唆。驾词捏控。即指命吓财。乘机诈骗。一命是假。二命可知。相应不准。伏乞宪裁。 
　　卑职审得武氏一案。据王荣口称。开泰欲占伊姐王氏为妻。而武氏以风化攸关。不肯允许。巳经本县查明。现今监禁。窃思夫妇为人伦之首。兄弟切手足之谊。开泰以胞兄而欲占弟妇以为妻。是祗知琴瑟之足乐。而不知友恭之至重也。理合批令本县。严加重惩。伏乞宪裁。 
　　卑职审得张成禄一案。据供现具控本县。尚未经审。理合批令历城县。速为审理。伏乞宪裁。 
　　卑职审得闽官黄喜等一案。于康熙七年间。奉旨开垦。起科成粮者。至今巳二十余年矣。而韩文灿等。以血产祖业为名。屡行具控。岂知无主荒田任人开垦。久奉俞旨。钦遵在案。若令其业归原主。俾兵民相安。此亦息事宁人之计也。但官经数十员。而事经二十余载。此风一开。而目今垦荒者。皆闻风疑惧。褁足不前。窃恐以有用之田。尽置之无用之地耳。理应批饬本县。仍遵前议。伏乞宪裁。 
　　卑职审得罗应全一案。事关窃夺。必赃真证确。方可定案。但槐埠庄原系潍县地方。而应全未赴本县告理。潍令何由知其窃夺之真假。李沆之果系窝主耶。相应批令潍县迅速审报。伏乞宪裁。 
　　卑职审得妙亮以师弟相传之僧官。一旦为能旺夺去。而又加以饮酒宿娼之丑名。是禅林中所最羞恶者。但事在去年十月间。至今将及半载。应否准理。伏乞宪裁。 
　　卑职审得孙彦珍一案。因王建旌放债折田赴辕具控。牵连多人。据供未赴本县告理。实为越诉。理宜批令商河县迅速审报。伏乞宪裁。 
　　卑职审得朱强一案。因揭生员李坤银四十两。原当地一十三亩。同中言定三年限满。银到赎回。文契照然。但临审之时。李坤以田有黍谷。而牛种之费。在朱强应当酌量补还。理合批令历城县。速为查验地亩。或果系空地。或果有黍谷。立结此案。伏乞宪裁。 
　　卑职审得高氏一案。因宅地相争屡为具控。但事关田产。须凭契书。似应批令本县查验两家契书。速为清丈。永绝争端。伏乞宪裁。 
　　卑职审得李正冠一案。因二十八株之茔木价未清还赴辕告理。听审之间。据被告李振邦口称。伊现在臬宪处有告状一纸。或批令　臬宪。或批令本县。速为审报。伏乞宪裁。 

　　○为盘获窃牛等事 

　　为盘获窃牛等事。审得新泰人行招者。原以僧而还俗。与生员王汝楫居同庄。窥生赴考。遂于八月十一夜。不为月下之敲。竟作穿窬之盗。因窃其牛二只。迨生考归。入其室。不见其牛。乃遍为跴缉。至十月十七日遂获行招于白流庄之设醮处焉。眼同社耆唐钦等公送到县。无俟严讯。问其牛安在。而行招则曰牛之黄者卖与公汝干。牛之青者卖与公昺。问其价若干。而行招则曰牛之黄者卖钱二千一百文。牛之青者卖钱二千文。随拘公昺等。牵牛而过堂下。验乎牛之色。其色同审乎牛之价。其价同。嗟乎行招。供巳真矣。证巳确矣。赃巳获矣。虽有大慈悲。乌能用慈航而渡汝耶。姑杖惩免剌。留一线自新之路。以启其悔心之萌。公昺等审系不知情。俱应释宥可也。 

　　○为光棍肆恶强霸地土事 

　　为光棍肆恶强霸地土事。审得李思善之迯也。巳经四十余年矣。樊景遵旨开垦。成粮巳久。廒口昭然。孟华以高姓而图李姓之业。不俟再三推问。而巳知其为刁诬矣。急薄惩之。庶民间田土。不至荒芜。而朝廷钱粮。亦不至于空悬耳。 

　　○为嫌贫毁嫁媒图杀命事 

　　为嫌贫毁嫁媒图杀命事。审得男女为人伦之大。夫妇系风化之源。断未有无父母之命媒妁之言而可成两姓之婚者。今王来从无托人为缔盟之好。而欲假酒肆作伉俪之□也。谁其信之。况加善死巳一年有余矣。王来如果系凶女姻亲。情关至戚。岂有抱病数月而不一问。殁巳期年余而不一吊耶。及拘窦加宾而讯之。祗缘加善在日。因封纳钱粮。借王来钱八百文。至今未偿。故乘今日之新婚。期还当年之旧债耳。仍断钱八百文。给还王来。以息讼端。 

　　○为恶棍坑杀朽命事 

　　为恶棍坑杀朽命事。审得僧人性慧者。年近八十矣。正宜闭门修斋诵经而巳。乃以衣衲细事。具控公庭。随阅粘单。共开七件。当即令其背供数次。止有六件。即一件之渗漏。可卜六件之皆虚。然犹不敢自以为片言可以折狱也。复讯寄与衣衲之日。据性慧亲供。则在康熙二十五年。二月内寄与高士周之父者。问其父安在。性慧云。今巳死三四年矣。及问干证张九德。原因募化修寺。性慧不得以有事为荣。羞而怀恨。遂起讼端。夫性慧果有衣衲等物。周父在日。即当讨要。乃迟至三四年间。人亡物故。始行告理则真天地间一老野狐禅也。岂能逃明镜之台耶。姑从宽逐释。 

　　○为盗卖血产事 

　　为盗卖血产事。审得张明善乃张守志之族叔也。于本年二月间。因守志卖地于边可旺。明善当即出钱五百文。赎地四亩。坐落山东头。四至分明。文契昭然。但共地熟者半。荒者半。明善反悔其价之稍贵。地之不值。而遂有盗卖血产之控也。及观边可畏文契所开。并各证当堂所供。则可畏之地。与明善之地。条不侔。疆界迥异。诚哉风马牛不相及也。诬告之罪。可明虽百喙不能辞矣。但守志仍出钱五百文。给还明善。将地赎回。业归本主。各无异词。论法则当重惩。以儆刁告之风。原情不妨稍恕。以全叔侄之谊。姑念乡愚。从宽免究。 

　　○为强夺白骗坑杀身命事 

　　为强夺白骗坑杀身命事。审得营兵张海山者于本年三月间。借国祯钱一千六百文。夫缓急人之所时有也。有无相通。兵民称贷。亦天下之通义耳。既无借约。又无中见。非海山国祯。平居交好。在海山未必借。即借之。而国祯之弟。亦未必肯与之矣。但屈指借钱之日。巳经六月有余葢钱为民命。而久假不归。无怪乎国祯有强夺白骗坑杀身命之控也。及当堂对质。祗缘营弁值更番之日。海山当返里之期。国祯恐钱落空。因而具控。当同百总王国栋。将钱如数清还。仍归于好。具领存案。 

　　○为陈情豪棍伙谋串通压哄愚弱买产事 

　　为陈情豪棍伙谋串通压哄愚弱买产事。审得王加毓以破毁之宅基。不遵母命。竟出卖于王克明。得钱二千七百文。而其母遂无栖身之所矣。宜公氏之匍匐具控执原价而请赎也。但克明交价一年。尚未贝青业。除将原价退还。业归原主外。再量给钱六百文。以作息钱。庶两平矣。 

　　○为奸恶退亲乞天究正事 

　　为奸恶退亲乞天究正事审得张道羽流也。欲聘民人女为妻。虽道可道而巳非常道矣。徐贞及母。始许而终毁。葢一误不容再误之意耳。以尺许之红布。作月下之赤绳。难矣。急退之便。给钱千文。其女另为败嫁可也。今而后张道始悟色即是空矣。甚勿借口纯阳亦事牡丹之乐耳。 

　　○为朋谋诬诈事 

　　为朋谋诬诈事。查得王道原系敝县人。窃取周相套一领。而愿赔一丈六尺布。是出乎王道心之所安然者。何为乎反德为雠越境捏控耶。祗缘拦词一纸。贻羽林羞。虽太上不能忘情耳。此朋谋诬诈之词。所以为掩人耳目之计也。但当日敝县。从未经审而。道假以审得吴印芳。招供赃衣。是又平地之风波。空中之楼阁。即此巳可卜共道可道非常道矣。本宜关取并审。但时值农忙。因丈余布而牵连多人。固敝县所不忍。想亦贵县所不乐为也。理合关覆。烦为销案。以杜刁风。 

　　莅蒙平政录 

附录： 

陈朝君韩城人康熙壬戌进士事母至孝与兄弟叔侄三世同居友爱甚笃初令蒙阴重学校严保甲革行户蚕税设催科纸皁吏民安之朝君听讼明决尝于省会一日审结十大案台司皆器重之擢户部主事外省奏销例有私馈尽斥之迁刑曹多所平反视学中州号称得士（四库全书史部地理类都会郡县之属陕西通志卷五十七下） 
