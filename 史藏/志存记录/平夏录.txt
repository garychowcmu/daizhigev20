平夏录（明）邓士龙　辑


　　元圣不纲，羣雄鼎沸，盖天命圣人，必先以驱除云尔。
　　蜀有明氏， （一曰旻氏，） 讳玉珍， （一曰字玉珍，） 随州玉沙村人也。家世务农。玉珍身长八尺，目重瞳子。乡闾有讼，皆往质焉。
　　至正辛卯岁，汝、颍兵起，玉珍乃团结里中人，屯于青山，众推为屯长。 （一曰为巡司弓兵牌子头，随倪蛮子为盗。蛮子，即文俊也。）
　　明年壬辰，徐寿辉亦起于蕲、黄。
　　癸巳冬十一月，寿辉僭大号，都汉阳，遣使招玉珍。玉珍归汉阳，授元帅，益兵俾镇沔阳。与元将哈林秃连战湖中，飞矢中其右目，人呼为「旻眼子」。
　　沔阳连岁饥，乙未春， （一曰夏，） 玉珍将斗船五十艘，上夔州府哨粮。时夷陵皆属汉，参政姜珏守之。玉珍至巫峡，贸粮皆满。
　　丙申冬，辰州人杨汉者，元义兵元帅也，以精兵五千屯平西寨。时行省右丞相完者都镇重庆，招兵。
　　丁酉春三月，汉以兵屯江北，完者都诱汉来谒，席间杀之，欲并其军。麾下惧且怒， （「麾下惧且怒」，「且」原作「其」，据平夏录明古今说海本、明纪录汇编本改。） 乃虏船下流，适遇玉珍于巫峡，诉其事，且言：「重庆一城， （「重庆一城」，原脱「重庆」二字，据平夏录明古今说海本、明纪录汇编本补。） 并有左丞相哈林秃、右丞相完者都，两不相下，郡无厚兵， （「郡无厚兵」，「无」原作「有」，据平夏录明纪录汇编本、明今献汇言本改。） 可攻也。」玉珍犹豫未决，万户戴寿等曰：「鸟困投林，人困投人，且公在沔阳为民也，远来觅粮亦为民也。若分船为二，以其半载粮还沔畅，以其半因汉兵攻重庆，事济则为之，不济则归，无损也。」玉珍从之。道路俄见斗船，远迩骚然，完者都夜遁果州，生获哈林秃，父老迎玉珍入城。玉珍禁侵掠，城中安堵如故，四外降者络绎不绝。乃献哈林秃于汉阳。是岁秋，寿辉以玉珍为陇蜀省右丞。
　　戊戌春二月，完者都来自果州，屯嘉定之大佛寺， （一名凌云，） 规复重庆。玉珍使义弟明二御之。明二者，黄陂人也，智勇过人，玉珍宠爱之，妻以弟妇，称为明二。 （一曰三奴。） 后复姓名，曰万胜。明二攻嘉定，夜遣军人陈夜眼缘城劫乌牛山，城破，惟大佛寺未下，相持越半载，玉珍亲率兵继之。旬日内溃，入之。赵资者，行省参政也，与完者都、平章郎革歹同守嘉定。明二陷嘉定，完者都、郎革歹先遁，惟资守大佛。后明二执资妻于江岸以招资，资嘻曰：「痴妇不死何为，汝不见平章妇乎？」平章妇者，郎革歹妻也。陷城时赴水死。语毕，以强弩射杀妻，复欲射其子，为众所拥，不得射。已而大佛陷，资亦遁。三人者会于龙州，谋兴复，为游兵执至重庆。玉珍欲用之，馆之治平寺，使人谕意。三人曰：「国破家亡，祈一速死尔。」玉珍犹欲生之。 （「使人谕意三人曰国破家亡祈一速死尔玉珍犹欲生之」，原文仅有「欲生之」三字，据平夏录明古今说海本、明纪录汇编本补。） 时传赵参政兵将至，三人者同斩于市， （即大十字街，） 蜀人亦谓之「三忠」。玉珍乃以礼葬之。
　　初，玉珍攻完者都时，道出泸州，暮宿于河下，宣使刘泽民曰：「此间有刘祯者，字维周，官为大名路经历，前元进士也。能文章政事，避青巾李喜乱，入居深山。盍往见焉？」玉珍曰：「可与俱来。」泽民曰：「此可就见，不可屈致也。」明日遂往见之，相与讲论，玉珍喜曰：「吾得一孔明也。」邀至舟，与议国事，即舟中拜为理问官。
　　己亥，遣使贡于汉阳。时友谅矫命，使会兵建康。明年庚子春，友谅杀寿辉自立。玉珍曰：「陈友谅、倪文俊同在徐朝为臣子，今杀逆，予当讨之。」遂令莫仁寿领兵守夔关，绝不与通，为寿辉立庙城南，众推玉珍为陇蜀王。
　　辛丑夏四月，以刘祯为参谋，朝夕侍讲。祯屏人从容说曰：「西蜀形胜之地，东有瞿塘，北有剑门，沃野千里，自遭青巾之虐，民物凋耗，明公抚养，民幸苏息，人心之归，则天命可知。且陈友谅杀主自立，明公必不肯听命也。若不称大号以系人心，恐军士俱四方之人，或思其乡土而去，明公孰与守取乎？」弗听。明日，祯又言，玉珍乃咨谋于众。以壬寅年春三月戊辰即位于重庆， （纲目书三月，明玉珍破云南，夏五月，自称陇蜀王， （「自称陇蜀王」，「蜀」原作「西」，据平夏录明古今说海本、明纪录汇编本改。） ） 国号大夏，改元天统。仿周制设六卿，即日以戴寿为冢宰，万胜为司马，张文炳为司空，向大亨、莫寿仁为司寇， （「向大亨莫寿仁为司寇」，「向」原作「尚」，据明太祖实录卷一九明玉珍传改。） 吴友仁、邹兴为司徒，刘祯为宗伯。置翰林院，以牟图南为承旨，史天章为学士。立妻彭氏为皇后， （「立妻彭氏为皇后」，「彭」原作「邹」，据平夏录明古今说海本、明纪录汇编本改。） 子升为皇太子，朝夕受学。内设国子监，教公卿子弟，外设提举司，教授生徒。府置刺史，州曰太守，县曰县令。去释、老二教，止奉弥勒。 （「止奉弥勒」，「止」原作「正」，据平夏录明古今说海本、明纪录汇编本改。） 夏，定赋税，十取其一，农家无力役之征。 （「农家无力役之征」，「役」原作「徒」，据平夏录明古今说海本、明纪录汇编本改。） 秋，廷试进士，赐董重璧等八人及第，余出身有差。置雅乐，立郊社之祭。冬，命司马万胜领兵攻剌踏坎，普颜达史平章走之。
　　天统二年癸卯春，命司马万胜攻云南，由界首入， （「由界首入」，原脱「由」字，据平夏录明纪录汇编本、明今献汇言本补。） 司寇邹兴由建昌入， （「司寇邹兴由建昌入」，「建昌」下原衍「而」字，据平夏录明古今说海本、明纪录汇编本删。） 指挥芝麻李由八番入。胜兵不满万，皆以一当十。十二月八日抵云南，梁王孛罗 （一名把都） 及云南行省廉访司官先二日走，屯兵金马山。 （一曰皆走威楚。 （「一曰皆走威楚」，「威楚」原作「楚城」，平夏录明古今说海、明纪录汇编、清借月山房汇钞、清胜朝遗事初编等本皆作「楚威」。查元史卷六一地理志四，「楚威」当是「威楚」之讹，据改。） ） 邹、李不至。遣使四出，告谕招安，降者日至。 （「降者日至」，原脱「者」字，据平夏录明古今说海本、明纪录汇编本补。） 即遣侍中杨源表闻，获其象以献。 （「获其象以献」，「象」原作「像」，据平夏录明古今说海本、明纪录汇编本改。） 表曰：
　　圣德孔昭，诞受维新之命，王师所至，宜无不服之邦。大军即发于三巴，踰月遂平乎六诏，穷祇交贺，远迩同欢。恭惟皇帝陛下，勇智如汤，文明协舜，慨念中华之贵，反为左袵之流。矧在位之贪残，致生民之困悴。恭行天讨，遂平定乎多方，礼顺人情，即进登于五位。忝兹南诏，邻比西戎。 （「邻比西戎」，「比」原作「北」，据平夏录明古今说海本、明纪录汇编本改。） 藩公挟便宜行事之文，专任憸人，恣其饕餮；守宰无恒心爱民之意，肆为虐政，害彼黔黎。下诏扬庭，出师讨罪。初临乌撒，蛮酋纳欵以供输；继次马隆，敌众望风而奔溃。遂由驿路踏入滇池， （「遂由驿路踏入滇池」，「滇」原作「潢」，据平夏录明纪录汇编本、明历代小史本改。） 士民冒雨以争降，官吏叩头而请罪，一毫不染，万室皆安。胜愧以庸才，钦承威命，凡此大勋之集，断非小器之能，皆圣人大庇之洪休，抑诸将效劳之忠力。深入不毛，臣愧偶同于诸葛；诞敷文命，帝德齐美于有虞。
　　此邹兴所撰也。
　　夏四月，梁王下王傅官大都领兵回哨援之，胜败于关滩。时招安元帅姬安礼被执，至行邸，问兵多寡，曰：「八千。」于是大都命集于大理。是役也，胜以孤军不可深入，士多战伤，乃留建水元帅府聂千户守之，遂引还重庆。
　　天统三年甲辰，司马万胜兵攻兴元，围城三日，不克而还。命司寇邹兴攻巴州，克之，留兵镇守。是年，更立中书省、枢密院。戴寿为左丞相，万胜为右丞相，向大亨、张文炳为知枢密院， （「向大亨张文炳为知枢密院」，原脱「向」字，「知枢密院」讹作「都察院」，据明太祖实录卷一九明玉珍传补、改。） 邹兴为平章，俾镇成都，吴友仁镇保宁，莫仁寿镇夔门，俱为平章。窦英，姜珏为参政，镇播州、夷陵。荆玉、商希孟俱为宣慰，镇永宁、黔南。
　　天统四年乙巳，万胜取兴元。
　　时有刘谌者，江西人，为仁寿教官，文章清古，能作成后进。玉珍入蜀，弃官隐居泸州，子弟多从之游，玉珍屡征不就。卒，弟子葬之小市厢。
　　是年冬，我太祖高皇帝遣使通聘，曰：「胡人本处沙塞，今反居中原，是冠履颠倒。足下应时而起，居地上流，区区有长江之险，相为唇齿，协心同力，并复中原，惟足下图之。」玉珍遣参政江俨答聘。
　　天统五年丙午春，玉珍卒，年三十六岁。升袭位，纔十岁，改元开熙，尊母彭氏为皇太后。
　　万胜与张文炳有隙，文炳使玉珍义子明昭矫彭氏旨召胜，杀之，使刘祯代为丞相。胜有开国功，死非其罪，人多不服。吴友仁移檄兴兵，升命戴寿讨之，友仁遗书曰：「不诛昭，国必不安。昭若朝诛，吾当夕至。」寿乃奏，诛昭。友仁入朝谢罪。
　　是年，升遣使来贡，太祖命侍御史蔡哲报聘，因挟一画史同往，潜图其山川险易。
　　洪武四年春正月丁亥，上亲祀上下神祇，告伐明升。命中山侯汤和为征西将军，江夏侯周德兴为左副将军，德庆侯廖永忠为右副将军，率京卫、荆、湘舟师由瞿塘趋重庆；颍川侯傅友德为征虏将军，济宁侯顾时为副将军，率河南、陕西等处步骑由秦、陇趋成都。
　　先是营阳侯杨璟以上命至蜀， （「先是营阳侯杨璟以上命至蜀」，「营」原作「荥」，据明太祖实录卷五八洪武三年十一月丙申条改。） 谕以祸福。升牵于羣议不能决。璟还，复以书晓之曰：
　　璟闻古之为国者，同力度德，同德度义，义不足则不敢拒，德不足则归顺焉。故能保身家于万全，流名誉于无穷，福及子孙，族姓长久。反是者，往往取败。今足下以幼冲之资，藉先人之业，据有巴、蜀，默然在位，不咨至计，而听羣下之议。以瞿塘、剑阁之险，一夫负戈，万人无如之何。此皆不达时变以误足下。何则？昔之据蜀最盛，莫如汉昭烈，诸葛孔明佐之，训练士卒，财用不足，取之南昭。然犹朝不谋夕，仅能自保。今足下疆场，南不过播州，北不及汉中，以此准彼，相去万万，而欲以一隅之地，延顷刻之命，可谓智乎？若谓险阻可恃，则三苗之墟不灭，有扈之国不亡，蚕丛、鱼凫之乡不至足下矣！
　　我主上仁圣神武，遣将用兵，天下无敌，运谋出奇，神明响应，顺附者无不加恩，负固者然后致讨。以足下先人通好之故，不忍加师，数遣使谕意。又以足下年幼，未历事变，恐惑于狂瞽之说，失远大之利，故复遣璟面谕祸福。深仁厚德，所以待明氏者不浅，足下可不深念之乎？
　　且向者乱雄如陈友谅、张士诚，窃据吴、楚，造舟塞江河，积粮过山岳，强将劲兵，自谓莫敌。然鄱阳一战，友谅授首；旋师东讨，张氏面缚。此非人力，实天命有在也。足下视此以为如何？友谅之子，窜归江夏，王师致讨，势穷出降。主上宥其罪欲，封以侯爵，恩荣之盛，天下所知。足下无彼之过，而能幡然觉悟，独断于心，自求多福，则必享茅土之封，保先人之祀，世世不绝，岂不贤智矣哉？若必欲倔强一隅，假息顷刻，鱼游于沸鼎之中，燕巢于危幕之上，祸害将至，恬不自知。璟恐天兵一临，势不可御，前日之臣为足下谋者，或以郡献， （「或以郡献」，「献」原作「县」，据平蜀记明纪录汇编本、清借月山房汇钞本改。） 或以城降，各自为身计，以取富贵。当此之时，老母弱子，将安所归？纵足下年幼未晓，语及老母，独不痛心乎？祸福利害，了然可观，逆顺之途，在足下审之而已。
　　升不能听。至是乃命和等徂征。璟本由儒出身，故亦通于文事。
　　上谕和等曰：「今天下大定，四海奠安，惟蜀未平。朕以明玉珍尝遣使修好，存事大之礼，故于明升， （「故于明升」，「故」原作「欲」，据平蜀记明纪录汇编本、清借月山房汇钞本改。） 悯其稚弱，不忍加兵，遣使开谕，冀其觉悟。升乃惑于羣言，反以兵犯吾兴元，虽败衂而去，然豺狼之心终怀啮噬。今命卿等率水陆之师分道并进，首尾攻之，使彼疲于奔命，势必当克。但师行之际，在肃士伍，严纪律，以怀降附，无肆杀掠。昔王全斌事可以为戒，卿等慎之。」
　　三月，傅友德攻阶州。初，友德陛辞，上密谕之曰：「蜀人闻吾兵西伐，必悉其精锐东守瞿塘，北阻金牛，以拒我师。彼必谓地险而兵难至。若出其不意，直捣阶、文，则门户既隳，而心腹自溃。兵贵神速，但患卿等不勇耳。」友德受命。至陕，集诸道兵，扬言出金牛，而潜使入觇，知阶、文果守备单弱，于是引兵直趋陈仓。选精兵五千为前锋，攀缘山谷，昼夜兼行，大军继之，直抵阶州。蜀平章丁世珍，率众来敌。友德击败其众，生擒其双刀王等十八人，世珍遁走，遂克阶州。进至文州，距城三十里。蜀人断白龙江桥以阻我师，友德督兵修桥以渡。至五里关，世珍复集兵据险。友德奋兵急攻，破之，世珍仅以数骑遁去，文州亦克。
　　五月，汤和兵进攻瞿塘关，以江水暴涨驻兵大溪口。
　　是月，傅友德兵亦至汉江，以水阻不得渡，乃令军造战船百余艘。然蜀人虽失阶、文，犹恃汉水自固，及闻我师造舟进取，益震恐。友德欲以军中消息达汤和，而山川悬隔。适江水暴涨，乃以木牌数千，书克阶、文月日，投汉江，顺流而下，蜀守者见之，为之解体。其丞相戴寿、太尉吴友仁等方悉众守瞿塘，以阨三峡之险。及闻阶、文破，乃分兵守瞿搪，还援汉州，以保成都。未至，而友德舟师以逼城下，因迎击寿兵，大败之，遂拔汉州，以济宁侯顾时留守，而自将趋成都。
　　上闻汤和驻兵大溪口，欲候水平进师，恐其迍亶悞事。适友德捷至，乃下诏责其畏怯，恐失机会。廖永忠闻命，即率所部舟师先进，和犹迟疑未决。及得木牌于江，知友德已克阶、文，乃自白盐山伐木开道以进。永忠师至瞿塘关，以山水峻急，且蜀人设铁索飞桥横据关口，舟不得进。永忠密遣壮士数百，舁小舟，踰山度关，以出其上流，人持糗粮，带水筒，以御饥渴。蜀山多草木，令将士皆衣青蓑，鱼贯出崖石间，蜀人不之觉也。度其已至，乃率精锐军，分为二道，夜五皷，以一军攻其陆寨，一军攻水寨，将士皆以铁裹船头，置火器而前。黎明，蜀尽锐来拒，永忠已破其陆寨矣。既而，将士舁舟出江者，一时俱发上流，扬旗鼓噪而下，蜀人出不意，大骇。下流之师亦拥舟前进，发大炮夹击，大破之。遂焚三桥，断其横江铁索，生擒八十余人，斩首千余级，溺死者甚众。明日，汤和兵亦至。永忠乃与之分道并进，和率步骑，永忠率舟师，约会于重庆。
　　七月，廖永忠自夔州抵重庆，次铜锣峡。明升大惧，或劝其奔成都，其母彭氏泣曰：「事势如此，纵往成都，不过延命旦夕。今大军势如破竹，人皆胆碎，岂更效力，然终亦不免也。不如乞降，以免生灵于锋镝。」升遂遣使请降。永忠以和未至，不受。踰旬，和至，会兵城下。是日，升面缚衔璧，诣军门降。和受璧，永忠解缚，抚慰之。
　　是月，傅友德兵围成都，戴寿等出城拒战，以象载甲士列于阵前。友德命前锋以弓矢、火箭冲之，象中矢却走，寿兵躏藉死者甚众。会汤和遣人报重庆之捷，寿等亦得其家书，知重庆已降，而室家皆完，遂无鬪志，遂籍府军，诣军门降。
　　九月，汤和等遣人送明升并降表至京。诏省、部议受降礼。省、部言：「宋太祖干德三年，蜀主孟昶降，及子弟官属至阙下，皆素服纱帽，进待罪表， （「皆素服纱帽进待罪表」，原脱「皆素服纱帽进」六字，据平蜀记明纪录汇编本、清借月山房汇钞本补。） 俯伏于地。通事舍人掖昶起，鞠躬听命。宣制释罪，昶等再拜，三呼万岁。合门使承旨赐昶等袭衣冠带，昶等再拜跪受，各就次易服。然后入见于崇元殿，合门使引昶等入，蹈舞称谢，宣徽使承旨宣唤昶等再拜陛殿，至御座前鞠躬。太祖亲抚问之，昶还位，与其官属皆蹈舞再拜，呼万岁出。中书、门下率百僚称贺。今拟明升朝见礼， （「今拟明升朝见礼」，「今」原作「合」，据平蜀记明纪录汇编本、清借月山房汇钞本改。） 上御奉天殿，升于午门外跪，进待罪表。侍仪使捧表入，宣表官宣读讫，承制官出传制，升等皆俯伏于地，侍仪舍人掖升起，其官属皆起，跪听宣制释罪，升等五拜三呼万岁。承制官传制，赐衣服冠带。侍仪舍人引升入丹墀中，四拜出。丞相率文武百官行贺礼。」上曰：「明升与孟昶不同。昶专治国政，所为奢纵。升年幼，事由臣下，宜免伏地上表待罪之礼。」是日，明升及其官属朝见，百官称贺，授升爵为归义侯，赐冠带衣服及第宅于京师。
　　时全蜀已下，惟吴友仁尚据保宁。
　　冬十月，汤和遣江夏侯周德兴会傅友德等克保宁，执友仁送京师，蜀地悉平。
　　十一月，汤和等师还，各上所佩印绶并所得蜀金印、冠冕、仪仗及银印五十八，铜印六百四，总制府七，元帅府八，宣慰、宣抚司二十五，州三十七，县六十七，官吏将士五万九百九十人，马骡一万三千八百余匹。

　　○附录平夏颂并序

　　（「附录平夏颂并序」，平蜀记明朱当■〈氵眄〉国朝典故本、明纪录汇编本皆作「附录平西蜀颂并序」。）

　　诚意伯刘基撰

　　臣闻天命真主，混一六合，必先有以为之驱除，然后收拾以归笼。盖自古及今，同一揆也。是故冬寒之极，必有阳春，激湍之下，必有深潭， （「盖自古及今同一揆也是故冬寒之极必有阳春激湍之下必有深潭」，原文仅存「盖自古」三字，据平蜀记明朱当■〈氵眄〉国朝典故本、明纪录汇编本补。） 大乱之后，必有大治，理则然也。元德既衰，九土糜沸，鸱张狼顾之豪，弥满山泽，万姓鱼釜无所吁告。天乃命我皇上，肃将武威，代伐不道。故一伐而定荆、湖，再伐而举全吴，三伐而海内廓清，四伐而东粤、南闽悉归版图。于是肆伐中原，拾宋掇秦，掣赵拔燕，兵锋未至，声闻先及，神詟鬼栗，匍匐俯伏，玄菟、青海、昆仑、大漠、交址、儋耳之国，罔不献琛奉表，稽首阙下，无敢后者。独明升窃据巴、蜀，虽遣使奉贡，而不去伪号，大臣皆请讨之。皇帝怜其父殁子幼，数遣使招之。不至，乃命将伐之。洪武四年，大军破瞿塘，杀其将某，郡邑镇戍，望风送欵。升乃率其官属，奉玺印诣军门请降。盖自建国至是，凡五年而天下一统，何其易耶？固知天命有在，而羣雄并起，为之驱除也。臣基受恩深厚，无能补报，通闻捷音，欢喜踊跃，不能自已，谨撰平夏颂一首， （「谨撰平夏颂一首」，平蜀记明朱当■〈氵眄〉国朝典故本、明纪录汇编本皆作「谨撰平西蜀颂一首」。） 虽不足以赞扬圣德万一，亦聊以寓葵藿向日之忱云尔。其辞曰：
　　惟彼蜀国，开自蚕丛，山川隔阂，与华不通。金牛启道，厥窍斯凿，岷峨岧嶤，始连井络。秦以之霸，汉以之王，诸葛用之，震惊北方。剑阁倚天，瞿塘坼地，仰不可攀，俯不可视。蠢兹羌戎，凭其险阻，罔知天命，大邦是距。洸洸虎臣，受命于征，出师桓桓，如雷如霆。如雷如霆，天子之威，庙算先定，鬼神莫违。灵旗挥挥，指山山摧，羌人失魂，恧若死灰。爰将其臣，奉其版籍，俛首军门，面缚衔璧。六军奏凯，声动玄黄，黧童白叟，蹈舞康庄。四海会同，丰年穰穰，庆云甘露，自天降祥。臣拜稽首，受天之佑，受天之佑，天子万寿。
