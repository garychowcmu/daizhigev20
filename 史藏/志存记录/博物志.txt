博物志　〔晋〕张华



目录
卷一
地理略自魏氏目已前夏禹治四方而制之
地
山
水
山水总论
五方人民
物产

卷二
外国
异人
异俗
异产

卷三
异兽
异鸟
异虫
异鱼
异草木
　
卷四
物性
物理
物类
药物
药论
食忌
药术
戏术
　
卷五
方士
服食
辨方士
　
卷六
人名考
文籍考
地理考
典礼考
乐考
服饰考
器名考
物名考
　
卷七
异闻

卷八
史补

卷九
杂说上

卷十
杂说下


　余视《山海经》及《禹贡》、《尔雅》、《说文》、地志，虽曰悉备，各有所不载者，作略说。出所不见，粗言远方，陈山川位象，吉凶有征。诸国境界，犬牙相入。春秋之后，并相侵伐。其土地不可具详，其山川地泽，略而言之，正国十二。博物之士，览而鉴焉。

博物志卷之一

地理略自魏氏目已前夏禹治四方而制之

　《河图括地象》曰：地南北三亿三万五千五百里。地部之位起形高大者有昆仑山，广万里，高万一千里，神物之所生，圣人仙人之所集也。出五色云气，五色流水，其泉南流入中国，名曰河也。其山中应于天，最居中，八十城布绕之，中国东南隅，居其一分，是好城也。
　中国之城，左滨海，右通流沙，方而言之，万五千里。东至蓬莱，西至陇右，右跨京北，前及衡岳，尧舜土万里，时七千里。亦无常，随德劣优也。
尧别九州，舜为十二。
秦，前月蓝田之镇，后有胡苑之塞，左崤函，右陇蜀，西通流沙，险阻之国也。
　蜀汉之土与秦同域，南跨邛笮，北阻褒斜，西即隈碍，隔以剑阁，穷险极峻，独守之国也。
　周在中枢，西阻崤谷，东望荆山，南面少室，北有太岳，三河之分，雷风所起，四险之国也。
魏，前枕黄河，背漳水，瞻王屋，望梁山，有蓝田之宝，浮池之渊。
赵，东临九州，西瞻恒岳，有沃瀑之流。飞壶、井陉之险，至于颍阳、涿鹿之野。
燕，却背沙漠，进临易水，西至君都，东至于辽，长蛇带塞，险陆相乘也。
　齐，南有长城、巨防、阳关之险；北有河、济，足以为固；越海而东，通于九夷；西界岱岳、配林之险，阪固之国也。
鲁，前有淮水，后有岱岳、蒙、羽之向，洙、泗之流。大野广土，曲阜尼丘。
宋，北有泗水，南迄睢濄，有孟诸之泽、砀山之塞也。
楚，后背方城，前及衡岳，左则彭蠡，右则九疑，有江汉之流，实险阻之国也。
南越之国，与楚为邻。五岭已前至于南海，负海之邦。交趾之土，谓之南裔。
吴，左洞庭，右彭蠡，后滨长江，南至豫章，水戒险阻之国也。
东越通海，处南北尾闾之间。三江流入南海，通东治，山高海深，险绝之国也。
卫，南跨于河，北得洪水，南过汉上，左通鲁泽，右指黎山。
赞曰：
地理广大，四海八方。遐远别域，略以难详。
侯王设险，守固保疆。远遮川塞，近备城堭。
司察奸非，禁御不良。勿恃危阨，恣其淫荒。
无德则败，有德则昌。安屋犹惧，乃可不亡。
进用忠直，社稷永康。教民以孝，舜化以彰。

地

　天地初不足，故女娲氏练五色石以补其阙，断鳌足以立四极。其后共工氏与颛顼争帝，而怒触不周之山，折天柱，绝地维。故天后倾西北，日月星辰就焉；地不满东南，故百川水注焉。
　昆仑山北，地转下三千六百里，有八玄幽都，方二十万里。地下有四柱，四柱广十万里。地有三千六百轴，犬牙相举。
　泰山一曰天孙，言为天帝孙也。主召人魂魄。东方万物始成，知人生命之长短。
　《考灵耀》曰：地有四游，冬至地上北而西三万里，夏至地下南而东三万里，春秋二分其中矣。地常动不止，譬如人在舟而坐，舟行而人不觉。七戎六蛮，九夷八狄，经总而言之，谓之四海。言皆近海，海之言晦昏无所睹也。
　地以名山为之辅佐，石为之骨，川为之脉，草木为之毛，土为之肉。三尺以上为粪，三尺以下为地。

山

五岳：华、岱、恒、衡、嵩。
按北太行山而北去，不知山所限极处。亦如东海不知所穷尽也。
石者，金之根甲。石流精以生水，水生木，木含火。

水

　汉北广远，中国人鲜有至北海者。汉使骠骑将军霍去病北伐单于，至瀚海而还，有北海明矣。 【 周日用曰：余闻北海，言苏武牧羊之所去，年德甚迩，柢一池，号北海。苏武牧羊，常在于是耳。此地见有苏武湖，非北溟之海。】
　汉使张骞渡西海，至大秦。西海之滨，有小昆仑，高万仞，方八百里。东海广漫，未闻有渡者。
　南海短狄，未及西南夷以穷断。今渡南海至交趾者，不绝也。
　《史记?封禅书》云：威宣、燕昭遣人乘舟入海，有蓬莱、方丈、瀛州三神山，神人所集。欲采仙药，盖言先有至之者。其鸟兽皆白，金银为宫阙，悉在渤海中，去人不远。
　四渎河出昆仑墟，江出岷山，济出王屋，淮出桐柏。八流亦出名山：渭出鸟鼠，汉出嶓冢，洛出熊耳，泾出少室，汝出燕泉，泗出涪尾，沔出月台，沃出太山。水有五色，有浊有清。汝南有黄水，华山有黑水、泞水。渊或生明珠而岸不枯，山泽通气，以兴雷云，气触石，肤寸而合，不崇朝以雨。
　江河水赤，名曰泣血。道路涉骸，于河以处也。

山水总论

　五岳视三公，四渎视诸侯，诸侯赏封内名山者，通灵助化，位相亚也。故地动臣叛，名山崩，王道讫，川竭神去，国随已亡。海投九仞之鱼，流水涸，国之大诫也。泽浮舟，川水溢，臣盛君衰，百川沸腾，山冢卒崩，高岸为谷，深谷为陵，小人握命，君子陵迟，白黑不别，大乱之征也。
　《援神契》曰：五岳之神圣，四渎之精仁，河者水之伯，上应天汉。太山，天帝孙也，主召人魂。东方万物始成，故知人生命之长短。

五方人民

东方少阳，日月所出，山谷清，其人佼好。
西方少阴，日月所入，其土窈冥，其人高鼻、深目、多毛。
南方太阳，土下水浅，其人大口多傲。
北方太阴，土平广深，其人广面缩颈。
中央四析，风雨交，山谷峻，其人端正。
南越巢居，北朔穴居，避寒暑也。
　东南之人食水产，西北之人食陆畜。食水产者，龟蛤螺蚌以为珍味，不觉其腥臊也；食陆畜者，狸兔鼠雀以为珍味，不觉其膻也。
　有山者采，有水者渔。山气多男，泽气多女。平衍气仁，高凌气犯，丛林气躄，故择其所居。居在高中之平，下中之高， 则产好人。
　居无近绝溪，群冢狐虫之所近，此则死气阴匿之处也。
　山居之民多瘿肿疾，由于饮泉之不流者。今荆南诸山郡东多此疾尰。由践土之无卤者，今江外诸山县偏多此病也。 【 卢氏曰：不然也。在山南人有之，北人及吴楚无此病，盖南出黑水，水土然也。如是不流泉井界，尤无此病也。】

物产

　地性含水土山泉者，引地气也。山有沙者生金，有谷者生玉。名山生神芝，不死之草。上芝为车马，中芝为人形，下芝为六畜。土山多云，铁山多石。五土所宜，黄白宜种禾，黑坟宜麦黍，苍赤宜菽芋，下泉宜稻，得其宜，则利百倍。
和气相感则生朱草。山出象车，泽出神马，陵出黑丹，阜出土怪。江出大贝，海出明珠，仁主寿昌，民延寿命，天下太平。
名山大川，孔穴相内，和气所出，则生石脂、玉膏，食之不死，神龙灵龟行于穴中矣。
　神宫在高石沼中，有神人，多麒麟，其芝神草有英泉，饮之，服三百岁乃觉，不死。去琅玡四万五千里。三珠树生赤水之上。
　员丘山上有不死树，食之乃寿。有赤泉，饮之不老。多大蛇，为人害，不得居也。


博物志卷之二

外国

　夷海内西北有轩辕国，在穷山之际，其不寿者八百岁。渚沃之野，鸾自野，民食凤卵，饮甘露。
　白民国，有乘黄，状如狐，背上有角，乘之寿三千岁。
　君子国，人衣冠带剑，使两虎，民衣野丝，好礼让，不争。土千里，多熏华之草。民多疾风气，故人不番息，好让，故为君子国。
　三苗国，昔唐尧以天下让于虞，三苗之民非之。帝杀，有苗之民叛，浮入南海，为三苗国。
　驩兜国，其民尽似仙人。帝尧司徒。驩兜民常捕海岛中，人面鸟口，去南国万六千里，尽似仙人也。
　大人国，其人孕三十六年，生白头，其儿则长大，能乘云而不能走，盖龙类。去会稽四万六千里。
　厌光国民，光出口中，形尽似猿猴，黑色。
　结胸国，有灭蒙鸟。奇肱民善为拭扛，以杀百禽，能为飞车，从风远行。汤时西风至，吹其车至豫州。汤破其车，不以视民，十年东风至，乃复作车遣返，而其国去玉门关四万里。
　羽民国，民有翼，飞不远，多鸾鸟，民食其卵。去九疑四万三千里。
　穿胸国，昔禹平天下，会诸侯会稽之野，防风氏后到，杀之。夏德之盛，二龙降庭。禹使范成光御之，行域外。既周而还至南海，经防风，防风之神二臣以涂山之戮，见禹使，怒而射之，迅风雷雨，二龙升去。二臣恐，以刃自贯其心而死。禹哀之，乃拔其刃疗以不死之草，是为穿胸民。
　交趾民在穿胸东。
　孟舒国民，人首鸟身。其先主为霅氏，训百禽，夏后之世，始食卵。孟舒去之，凤皇随焉。

异人

　《河图玉板》云：龙伯国人长三十丈，生万八千岁而死。大秦国人长十丈，中秦国人长一丈，临洮人长三丈五尺。
　禹致群臣于会稽，防风氏后至，戮而杀之，其骨专车。长狄乔如，身横九亩，长五丈四尺，或长十丈。
　秦始皇二十六年，有大人十二见于临洮，长五丈，足迹六尺。东海之外，大荒之中，有大人国僬侥氏，长三丈。《诗含神雾》曰：东北极人长九丈。
　东方有螗螂，沃焦。防风氏长三丈。短人身九寸。远夷之民雕题、黑齿、穿胸、檐耳、大足、岐首。
　子利国，人一手二足，拳反曲。
　无启民，居穴食土，无男女。死埋之，其心不朽，百年还化为人。细民，其肝不朽，百年而化为人。皆穴居处，二国同类也。
　蒙双民，昔高阳氏有同产而为夫妇，帝放之北野，相抱而死，神鸟以不死草覆之，七年男女皆活，同颈二头、四手，是蒙双民。
　有一国亦在海中，纯女无男。又说得一布衣，从海浮出，其身如中国人衣，两袖长二丈。又得一破船，随波出在海岸边，有一人项中复有面，生得，与语不相通，不食而死。其地皆在沃沮东大海中。
南海外有鲛人，水居如鱼，不废织绩，其眼能泣珠。
呕丝之野，有女子方跪，据树而呕丝，北海外也。
江陵有猛人，能化为虎，俗又曰虎化为人，好着紫葛人，足无踵。
日南有野女，群行见丈夫，状皛目，裸袒无（衤尃）。

异俗

　越之东有骇沐之国，其长子生则解而食之，谓之宜弟。父死则其母而弃之，言鬼妻不可与同居。 【 周日用曰：既其母为鬼妻，则其为鬼子，亦合弃之矣。是以而蛮夷于禽兽犬豕一等矣，禽兽犬豕之徒犹应不然也。】
　楚之南有炎人之国，其亲戚死，朽之肉而弃之，然后埋其骨，乃为孝也。
　秦之西有义渠国，其亲戚死，聚柴积而焚之熏之，即烟上谓之登遐，然后为孝。此上以为政，下以为俗，中国未足为非也。此事见《墨子》。 【 周日用曰：此事庶几佛国之法宜如是乎？中国之徒，不如此也。】
　荆州极西南界至蜀，诸民曰獠子，妇人妊娠七月而产。临水生儿，便置水中。浮则取养之，沉便弃之，然千百多浮。既长，皆拔去上齿牙各一，以为身饰。
　毋丘俭遣王颀追高句丽王宫，尽沃沮东界，问其耆老，言国人常乘船捕鱼，遭风吹，数十日，东得一岛，上有人，言语不相晓。其俗常以七夕取童女沉海。
　交州夷名曰俚子。俚子弓长数尺，箭长尺余，以燋铜为镝，涂毒药于镝锋，中人即死，不时敛藏，即膨胀沸烂，须臾肌肉燋煎都尽，唯骨耳。其俗誓不以此药法语人。治之，饮妇人月水及粪汁。时有差者。唯射猪犬者，无他，以其食粪故也。燋铜者，故烧器。其长老唯别燋铜声，以物杵之，徐听其声，得燋毒者，便凿取以为箭镝。
　景初中，苍梧吏到京，云：“广州西南接交州数郡，桂林、晋兴、宁浦间人有病将死，便有飞虫大如小麦，或云有甲，在舍上。人气绝，来食亡者。虽复扑杀有斗斛，而来者如风雨，前后相寻续，不可断截，肌肉都尽，唯余骨在，便去尽。贫家无相缠者，或殡殓不时，皆受此弊。有物力者，则以衣服布帛五六重裹亡者。此虫恶梓木气，即以板鄣防左右，并以作器，此虫便不敢近也。入交界更无，转近郡亦有，但微少耳。”

异产

　汉武帝时，弱水西国有人乘毛车以渡弱水来献香者，帝谓是常香，非中国之所乏，不礼其使。留久之，帝幸上林苑，西使千乘舆闻，并奏其香。帝取之看，大如鸾卵，三枚，与枣相似。帝不悦，以付外库。后长安中大疫，宫中皆疫病。帝不举乐，西使乞见，请烧所贡香一枚，以辟疫气。帝不得已，听之，宫中病者登日并差。长安中百里咸闻香气，芳积九十余日，香犹不歇。帝乃厚礼发遣饯送。
　一说汉制献香不满斤不得受，西使临去，乃发气如大豆者，拭着宫门，香气闻长安数十里，经数月乃歇。
　汉武帝时，西海国有献胶五两者，帝以付外库。余胶半两，西使佩以自随。后武帝射于甘泉宫，帝弓弦断，从者欲更张弦，西使乃进，乞以所送余香胶续之，座上左右莫不怪。西使乃以口濡胶为水注断弦两头，相连注弦，遂相着。帝乃使力士各引其一头，终不相离。西使曰：“可以射。”终日不断，帝大怪，左右称奇，因名曰续弦胶。
　《周书》曰：西域献火浣布，昆吾氏献切玉刀。火浣布污则烧之则洁，刀切玉如脂。布，汉世有献者，刀则未闻。
　魏文帝黄初三年，武都西都尉王褒献石胆二十斤，四年，献三斤。
　临邛火井一所，从广五尺，深二三丈。井在县南百里。昔时人以竹木投以取火，诸葛丞相往视之，后火转盛热，盆盖井上，煮盐得盐。入以家火即灭，讫今不复燃也。酒泉延寿县南山名火泉，火出如炬。
　徐公曰：西域使王畅说石流黄出足弥山，去高昌八百里，有石流黄数十丈，从广五六十亩。有取流黄昼视孔中，上状如烟而高数尺。夜视皆如灯光明，高尺余，畅所亲见之也。言时气不和，皆往保此山。

博物志卷之三

异兽

　汉武帝时，大苑之北胡人有献一物，大如狗，然声能惊人，鸡犬闻之皆走，名曰猛兽。帝见之，怪其细小。及出苑中，欲使虎狼食之。虎见此兽即低头着地，帝为反观，见虎如此，欲谓下头作势，起搏杀之。而此兽见虎甚喜，舐唇摇尾，径往虎头上立，因搦虎面，虎乃闭目低头，匍匐不敢动，搦鼻下去，下去之后，虎尾下头起，此兽顾之，虎辄闭目。
　后魏武帝伐冒顿，经白狼山，逢狮子。使人格之，杀伤甚众，王乃自率常从军数百击之，狮子哮吼奋起，左右咸惊。王忽见一物从林中出，如狸，起上王车轭，狮子将至，此兽便跳起在狮子头上，即伏不敢起。于是遂杀之，得狮子一。还，来至洛阳，三十里鸡犬皆伏，无鸣吠。
　九真有神牛，乃生溪上，黑出时共斗，即海沸，黄或出斗，岸上家牛皆怖，人或遮则霹雳，号曰神牛。
　昔日南贡四象，各有雌雄。其一雄死于九真，乃至南海百有余日，其雌涂土著身，不饮食，穴草，长史问其所以，闻之辄流涕。
越嶲国有牛，稍割取肉，牛不死，经日肉生如故。
大宛国有汗血马，天马种，汉、魏西域时有献者。
文马，赤鬣身白，目若黄金，名吉黄之乘，复蓟之露犬也。能飞食虎豹。
　蜀山南高山上，有物如猕猴。长七尺，能人行，健走，名曰猴玃，一名马化，或曰猳玃。伺行道妇女有好者，辄盗之以去，人不得知。行者或每遇其旁，皆以长绳相引，然故不免。此得男子气，自死，故取女不取男也。取去为室家，其年少者终身不得还。十年之后，形皆类之，意亦迷惑，不复思归。有子者辄俱送还其家，产子皆如人，有不食养者，其母辄死，故无敢不养也。及长，与人无异，皆以杨为姓，故今蜀中西界多谓杨率皆猳玃、马化之子孙，时时相有玃爪也。
小山有兽，其形如鼓，一足如蠡。泽有委蛇，状如毂，长如辕，见之者霸。
猩猩若黄狗，人面能言。

异鸟

崇丘山有鸟，一足，一翼，一目，相得而飞，名曰虻，见则吉良，乘之寿千岁。
比翼鸟，一青一赤，在参嵎山。
有鸟如乌，文首，白喙，赤足，曰精卫。故精卫常取西山之木石，以填东海。
越地深山有鸟，如鸠，青色，名曰冶鸟。穿大树作巢如升器，其户口径数寸，周饰以土垩，赤白相次，状如射侯。伐木见此树，即避之去。或夜冥，人不见鸟，鸟亦知人不见己也，鸣曰“咄咄上去”！明日便宜急上树去；“咄咄下去”！明日便宜急下。若使去但言笑而不已者，可止伐也。若有秽恶及犯其止者，则虎通夕来守，人不知者即害人。此鸟白日见其形，鸟也；夜听其鸣，人也。时观乐便作人悲喜，形长三尺，涧中取石蟹就人火间炙之，不可犯也。越人谓此鸟为越祝之祖。

异虫

　南方有落头虫，其头能飞。其种人常有所祭祀号曰虫落，故因取名焉。其飞因晚便去，以耳为翼，将晓还，复着体，吴时往往得此人也。
　江南山溪中水射工虫，甲类也，长一二寸，口中有弩形，气射人影，随所着处发疮，不治则杀人。今鹦螋虫溺人影，亦随所着处生疮。 【 卢氏曰：以鸡肠草捣涂，经日即愈。周日用曰：万物皆有所相感，愚闻以霹雳木击鸟影，其鸟应时落地，虽未尝试，以是类知必有之。】
　蝮蛇秋月毒盛，无所蜇螫，啮草木以泄其气，草木即死。人樵采，设为草木所伤刺者亦杀人，毒甚于蝮啮，谓之蛇迹也。
华山有蛇名肥遗，六足四翼，见则天下大旱。
常山之蛇名率然，有两头，触其一头，头至；触其中，则两头俱至。孙武以喻善用兵者。

异鱼

南海有鳄鱼，状似鼍，斩其头而干之，去齿而更生，如此者三乃止。
东海有牛体鱼，其形状如牛，剥其皮悬之，潮水至则毛起，潮去则毛伏。
东海鲛（鱼昔）鱼，生子，子惊，还入母肠，寻复出。
吴王江行食鲙，有余，弃于中流，化为鱼。今鱼中有名吴王鲙余者，长数寸，大者如箸，犹有鲙形。
　广陵陈登食脍作病，华佗下之，脍头皆成虫，尾犹是脍。
　东海有物，状如凝血，从广数尺，方员，名曰鲊鱼，无头目处所，内无藏，众虾附之，随其东西。人煮食之。

异草木

太原晋阳以北生屏风草。
海上有草焉，名筛。其实食之如大麦，七月稔熟，名曰自然谷，或曰禹余粮。
尧时有屈佚草，生于庭，佞人入朝，则屈而指之。一名指佞草。
右詹山，帝女化为詹草，其叶郁茂，其萼黄，实如豆，服者媚于人。
止些山，多竹，长千仞，凤食其实。去九疑万八千里。
江南诸山郡中，大树断倒者，经春夏生菌，谓之椹。食之有味，而忽毒杀，人云此物往往自有毒者，或云蛇所着之。枫树生者啖之，令人笑不得止，治之，饮土浆即愈。

博物志卷之四

物性

九窍者胎化，八窍者卵生，龟鳖皆此类，咸卵生影伏。
白鹢雄雌相视则孕。或曰雄鸣上风，则雌孕。
兔舐毫望月而孕，口中吐子，旧有此说，余目所未见也。
大腰无雄，龟鼍类也。无雄，与蛇通气则孕。细腰无雌，蜂类也。取桑蚕则阜螽子咒而成子，《诗》云“螟蛉之子，蜾蠃负之”是也。
蚕三化，先孕而后交。不交者亦产子，子后为???虫?，皆无眉目，易伤，收采亦薄。
鸟雌雄不可别，翼右掩左，雄；左掩右，雌。二足而翼谓之禽，四足而毛谓之兽。
鹊巢门户背太岁，得非才智也。
鸐雉长尾，雨雪，惜其尾，栖高树杪，不敢下食，往往饿死。时魏景初中天下所说。
鹳，水鸟也。伏卵时，卵冷则不孕，取礜石周绕卵，以时助燥气。
山鸡有美毛，自爱其色毛，终日映水，目眩则溺死。
龟三千岁游于莲叶，巢于卷耳之上。
　屠龟，解其肌肉，唯肠连其头，而经日不死，犹能啮物。鸟往食之，则为所得。渔者或以张鸟，遇神蛇复续。
蛴螬以背行，快于足用。
《周官》云：“狢不渡汶水，鸜不渡济水。”鲁国无鸜鹆，来巢，记异也。
橘渡江北，化为樍。今之江东，甚有枳橘。
百足一名马蚿，中断成两段，各行而去。

物理

凡月晕，随灰画之，随所画而阙。 【 《淮南子》云：“未详其法。”】
麒麟斗而日蚀，鲸鱼死则彗星出，婴儿号妇乳出，蚕弭丝而商弦绝。
《庄子》曰：“地二年种蜀黍，其后七年多蛇。”
积艾草，三年后烧，津液下流成铅锡，已试，有验。
煎麻油，水气尽，无烟，不复沸则还冷，可内手搅之。得水则焰起，散卒而灭。此亦试之有验。
庭州灞水，以金银铁器盛之皆漏，唯瓠叶则不漏。
龙肉以醢渍之，则文章生。
积油满万石，则自然生火。武帝泰始中武库火，积油所致。

物类

烧铅锡成胡粉，犹类也。烧丹朱成水银，则不类，物同类异用者。
　魏文帝所记诸物相似乱真者：武夫怪石似美玉；蛇床乱蘼芜；荠苨乱人参；杜衡乱细辛；雄黄似石流黄；鳊鱼相乱，以有大小相异；敌休乱门冬；百部似门冬；房葵似狼毒；钩吻草与荇华相似；拔揳与萆薢相似，一名狗脊。

药物

乌头、天雄、附子，一物，春秋冬夏采各异也。
远志，苗曰小草，根曰远志。
芎藭，苗曰江蓠，根曰芎藭。
菊有二种，苗花如一，唯味小异，苦者不中食。
野葛食之杀人。家葛种之三年，不收，后旅生亦不可食。
　《神仙传》云：“松柏脂入地千年化为茯苓，茯苓化为琥珀。”琥珀一名江珠。今泰山出茯苓而无琥珀，益州永昌出琥珀而无茯苓。或云烧蜂巢所作。未详此二说。
　地黄蓝首断心分根莱种皆生。女萝寄生兔丝，兔丝寄生木上，松根不着地。堇花朝生夕死。

药论

　《神农经》曰：上药养命，谓五石之练形，六芝之延年也。中药养性，合欢蠲忿，萱草忘忧。下药治病，谓大黄除实，当归止痛。夫命之所以延，性之所以利，痛之所以止，当其药应以痛也。违其药，失其应，即怨天尤人，设鬼神矣。
　《神农经》曰：药物有大毒不可入口鼻耳目者，入即杀人。一曰钩吻。 【 卢氏曰：阴也。黄精不相连，根苗独生者是也。二曰鸱，状如雌鸡，生山中。三曰阴命，赤色着木，悬其子山海中。四曰内童，状如鹅，亦生海中。五曰鸩，羽如雀，黑头赤喙，亦曰虫?高虫?希，生海中，雄曰虫?希，雌曰虫?高虫?希也。】
　《神农经》曰：药种有五物：一曰狼毒，占斯解之；二曰巴豆，藿汁解之；三曰黎卢，汤解之；四曰天雄，乌头大豆解之；五曰班茅，戎盐解之。毒菜害，小儿乳汁解，先食饮二升。

食忌

人啖豆三年，则身重行止难。
啖榆则眠，不欲觉。
啖麦稼，令人力健行。
饮真茶，令人少眠。
人常食小豆，令人肥肌粗燥。
食燕麦令人骨节断解。
人食燕肉，不可入水，为蛟龙所吞。
人食冬葵，为狗所啮，疮不差或致死。
马食谷，则足重不能行。
雁食粟，则翼重不能飞。

药术

　胡粉、白石灰等以水和之，涂鬓须不白。涂讫着油，单裹令温暖，候欲燥未燥间洗之。汤则不得着晚，晚则多折，用暖汤洗讫，泽涂之。欲染，当熟洗，鬓须有腻不着药，临染时，亦当拭须燥温之。
　陈葵子微火炒，令爆咤，散着熟地，遍蹋之，朝种暮生，远不过经宿耳。
　陈葵子秋种，覆盖，令经冬不死，春有子也。 【 周日用曰：愚闻熟地植生菜兰，将石流黄筛于其上，以盆覆之，实时可待。又以变白牡丹为五色，皆以沃其根，以紫草汁则变之紫，红花汁则变红，并未试，于理可焉。此出《尔雅》。】
烧马蹄羊角成灰，春夏散着湿地，生?勒。
蟹漆相合成为《神仙药服食方》云。

戏术

削木令圆，举以向日，以艾于后成其影，则得火。
取火法，如用珠取火，多有说者，此未试。
　《神农本草》云：鸡卵可作琥珀，其法取伏毈黄白浑杂者煮，及尚软随意刻作物，以苦酒渍数宿，既坚，内着粉中，佳者乃乱真矣。此世所恒用，作无不成者。
烧白石作白灰，既讫，积着地，经日都冷，遇雨及水浇即更燃，烟焰起。
五月五日埋蜻蜓头于西向户下，埋至三日不食则化成青真珠。又云埋于正中门。
　蜥蜴或名蝘蜒。以器养之，以朱砂，体尽赤，所食满七斤，治捣万杵，点女人支体，终年不灭。唯房室事则灭，故号守宫。《传》云：“东方朔语汉武帝，试之有验。”
　取鳖挫令如棋子大，捣赤苋汁和合，厚以茅苞，五六月中作，投池中，经旬脔脔尽成鳖也。

博物志卷之五

方士

　魏武帝好养性法，亦解方药，招引四方之术士，如左元放、华佗之徒，无不毕至。 【 周日用曰：曹虽好奇而心道异，如何招引方术之人乎？如囚左元放而兼见杀者，若非变化，奚至灭身？故有道者不合亲之矣。既要试术，则可乎？】
　魏王所集方士名：
　上党王真、陇西封君达、甘陵甘始、鲁女生、谯国华佗字符化、东郭延年、唐霅、冷寿光、河南卜式、张貂、蓟子训、汝南费长房、鲜奴辜、魏国军吏河南赵圣卿、阳城却俭字孟节、卢江左慈字符放。
　右十六人，魏文帝、东阿王、仲长统所说，皆能断谷不食，分形隐没，出入不由门户。左慈能变形，幻人视听，厌刻鬼魅，皆此类也。《周礼》所谓怪民，《王制》称挟左道者也。
　魏时方士，甘陵甘始，庐江有左慈，阳城有却俭。始能行气导引，慈晓房中之术，善辟谷不食，悉号二百岁人。凡如此之徒，武帝皆集之于魏，不使游散。甘始老而少容，曹子建密问其所行，始言本师姓韩字世雄，尝与师于南海作金，投数万斤于海。又取鲤鱼一双，鲤游行沉浮，有若处渊，其与药者已熟而食。言此药去此逾远万里，已不可行，不能得也。
　皇甫隆遇青牛道士姓封名君达，其与养性法，即可仿用。大略云：“体欲常少，劳无过虚，食去肥浓，节酸咸，减思虑，损喜怒，除驰逐，慎房室。春夏泄泻，秋冬闭藏。”详别篇。武帝行之有效。
　文帝《典论》曰：陈思王曹植《辩道论》云：世有方士，吾王悉招至之：甘陵有甘始，庐江有左慈，阳城有却俭。始能行气，俭善辟谷，悉号二百岁人。自王与太子及余之兄弟，咸以为调笑，不全信之。然尝试却俭辟谷百日，犹与寝处，行步起居自若也。夫人不食七日则死，而俭乃能如是。左慈修房中之术，善可以终命，然非有至情，莫能行也。甘始老而少容，自诸术士，咸共归之，王使却孟节主领诸人。
　近魏明帝时，河东有焦生者，裸而不衣，处火不燋，入水不冻。杜恕为太守，亲所呼见，皆有实事。 【 周日用曰：焦孝然边河居一庵，大雪，庵倒，人已为死，而视之，蒸气于雪，略无变色。时或析薪惠人而已，故《魏书》云：“自羲皇以来，一人而已。”】
　颍川陈元方、韩元长，时之通才者。所以并信有仙者，其父时所传闻。河南密县有成公，其人出行，不知所至，复来还，语其家云：“我得仙。”因与家人辞诀而去，其步渐高，良久乃没而不见。至今密县传其仙去。二君以信有仙，盖由此也。 【 周日用曰：岂惟二子乎？】
　桓谭《新论》说方士有董仲君，罪系狱，佯死，臭自陷出，既而复生。
　黄帝问天老曰：“天地所生，岂有食之令人不死者乎？”天老曰：“太阳之草，名曰黄精，饵而食之，可以长生。太阴之草，名曰钩吻，不可食，入口立死。人信钩吻之杀人，不信黄精之益寿，不亦惑乎？” 【 周日用曰：草既杀人，仍无益寿者也，若杀人无验，则益寿不可信矣。】

服食

　左元放荒年法：择大豆粗细调匀，必生熟按之，令有光，烟气彻豆心内。先不食一日，以冷水顿服讫。其鱼肉菜果不得复经口，渴即饮水，慎不可暖饮。初小困，十数日后，体力壮健，不复思食。
　鲛法服三升为剂，亦当随入先食多少增损之。盛丰欲还者煮葵子及脂苏，服肉羹渐渐饮之，须豆下乃可食。豆未尽而以实物肠塞，则杀人矣。此未试，或可以然。 【 周日用曰：一说腊涂黏饼，炙饼令热，即涂之，以意量多少即食之，如常渴即饮冷水，熙热茶耳。】
　《孔子家语》曰：“食水者乃耐寒而苦浮，食土者无心不息，食木者多而不治，食石者肥泽而不老，食草者善走而愚，食桑者有丝而蛾，食肉者勇而悍，食气者神明而寿，食谷者智能而夭，不食者不死而神。”《仙传》曰：“虽食者，百病妖邪之所钟焉。”
　西域有蒲萄酒，积年不败，彼俗云：“可十年饮之，醉弥月乃解。”所食逾少，心开逾益，所食逾多，心逾塞，年逾损焉。

辨方士

　汉淮南王谋反被诛，亦云得道轻举。 【 周日用曰：《汉书》云：淮南自刑，应不然乎？得道轻举，非虚事也。至今维阳境内，马迹犹存。且日与成公同处，皆上品真人耳。既谈道德，肯图叛逆之事？况恒行阴旨，好书艺，不善弋猎，《淮南内书》言神仙黄白之术，去反事远矣。夫古今书传多黜仙道者，虑帝王公侯废万机，而慕其道，故隐而不书，唯老聃不可掩而云，三百岁后，西游流沙，不知所云。庾书云蜀有女道士谢自然，白日上升，此外历代史籍未尝言也。】
　钩弋夫人被杀于云阳，而言尸解柩空。 【 周日用曰：史云夫人被大风拔树，扬沙揭石，亦不云尸解柩空。】
　文帝《典论》云：议郎李覃学却俭谷食茯苓，饮水中不寒，泄痢殆至殒命。军祭酒弘农董芬学甘始鸱视狼顾，呼吸吐纳，为之过差，气闭不通，良久乃苏。寺人严峻就左慈学补导之术，阉竖真无事于斯，而逐声若此。
　又云：王仲统云：甘始、左元放、东郭延年，行容成御妇人法，并为丞相所录。间行其术，亦得其验。降就道士刘景受云母九子元方，年三百岁，莫之所在。武帝恒御此药，亦云有验。刘德治淮南王狱，得《枕中鸿宝秘书》，及子向咸而奇之。信黄白之术可成，谓神仙之道可致，卒亦无验，乃以罹罪也。 【 周日用曰：神仙之道，学之匪一朝一夕而可得。黄白者也，仍须有分，升腾者应须有骨，安可偶然而得效也。】
　刘根不觉饥渴。或谓能忍盈虚，王仲都当盛夏之月，十垆火炙之不热；当严冬之时，裸之而不寒。恒山君以为性耐寒暑。恒山以无仙道，好奇者为之，前者已述焉。
　司马迁云：无尧以天下让许由事。扬雄亦云：夸大者为之。扬雄又云：无仙道。桓谭亦同。

博物志卷之六

人名考

昔彼高阳，是生伯鲧，布土，取帝之息壤，以堙洪水。
殷三仁：微子、箕子、比干。
文王四友：南宫括、散宜生、闳夭、太颠。
仲尼四友：颜渊、子贡、子路、子张。
曹参字敬伯。
蔡伯喈母，袁公妹曜卿姑也。
古之善射者甘蝇，蝇之弟子曰飞卫。
平原管辂善卜筮，解鸟语。
　蔡邕有书万卷，汉末年载数车与王粲。粲亡后，相国掾魏讽谋反，粲子与焉。既被诛，邕所与粲书，悉入粲族子业字长绪，即正宗父，正宗即辅嗣兄也。初粲与族兄凯避地荆州依刘表，表有女。表爱粲才，欲以妻之，嫌其形陋周率，乃谓曰：“君才过人而体貌躁，非女婿才。”凯有风貌，乃妻凯，生业，即女所生。
　太丘长陈寔，寔子鸿胪卿纪，纪子司空群，群子泰，四世于汉、魏二朝有重名，而其德渐小减，故时人为其语曰：“公惭卿，卿惭长。”

文籍考

　圣人制作曰经，贤者著述曰传，郑玄注《毛诗》曰笺，不解此意。或云毛公尝为北海郡守，玄是此郡人，故以为敬。
　何休注《公羊传》，云“何氏学”。又不能解者。或答云：休谦词，受学于师，乃宣此义不出于己。此言为允。
　太古书今见存有《神农经》、《山海经》，或云禹所作。《周易》，蔡邕云：《礼记?月令》周公作。 【 周日用曰：《礼记》疏云：第一是吕不韦《春秋》，明吕氏所制。蔡邕云：周公，未之详也。】
　《谥法》、《司马法》，周公所作。
　余友下邳陈德龙谓余言曰：《灵光殿赋》，南郡宜城王子山所作。子山尝之泰山，从鲍子真学算，过鲁国而都殿赋之。还归本州，溺死湘水，时年二十余也。

地理考

　周自后稷至于文、武，皆都关中，号为宗周。秦为阿房殿，在长安西南二十里。殿东西千步，南北三百步，上可以坐万人，庭中受十万人。二世为赵高所杀于宜春宫，在杜城南三里，葬于旁。
周时德泽盛，蒿大以为宫柱，名曰蒿宫。
姜嫄嗣祠在墉城，长安西南三十里。
盗跖冢在太阳县西。
赵鞅冢在临水县西。
　始皇陵在骊山之北，高数十丈，周回六七里。今在阴盘县界。北陵虽高大，不足以销六丈冰，背陵障，使东西流。又此山有土无石，运取大石于渭南诸山，故歌曰：“运石甘泉口，渭水为不流。千人唱，万人钩，金陵余石大如塸（土屋）。”其余功力皆如此类。 【 卢氏曰：秦氏奢侈，自知葬用珍宝多，故高作陵园山麓，从难发也，高则难上，固则难攻，项羽争衡之时发其陵，未详其至棺否？】
　旧洛阳字作水边各，汉火行也，忌水，故去水而加佳。又魏于行次为土，水得土而流，土得水而柔，故复去佳加水，変雒为洛焉。
洞庭君山，帝之二女居之，曰湘夫人。又《荆州图经》曰：“湘君所游，故曰君山。”
《南荆赋》：江陵有台甚大，而唯有一柱，众梁皆拱之。

典礼考

三让：一曰礼让，二曰固让，三曰终让。
汉丞秦，群臣上书皆曰昧死言。王莽盗位慕古，去昧死曰稽首，光武因而不改。
肉刑，明王之制，荀卿每论之。至汉文帝感太仓公女之言而废之。班固着论宜复。迄汉末魏初，陈纪又论宜申古制，孔融云不可。复欲申之，钟繇、王朗不同，遂寝。夏侯玄、李胜、曹羲、丁谥建私议，各有彼此，多云时未可复，故遂寝焉。
　上公备物九锡：一、大辂各一，玄牡二驷。二、衮冕之服，赤舄副之。三、轩悬之乐，六佾之舞。四、朱户以居。五、纳陛以登。六、虎贲之士三百人。七、鈇钺各一。八、彤弓一，彤矢百，玈弓十，玈矢千。九、秬鬯一，卣珪瓒副之。

乐考

　汉末丧乱无金石之乐，魏武帝至汉中得杜夔旧法，始复设轩悬钟磬，至于今用之，受于夔也。

服饰考

汉末丧乱，绝无玉佩，始复作之。今之玉佩，受于王粲。
古者男子皆丝衣，有故乃素服。又有冠无帻，故虽凶事，皆着冠也。
汉中兴，士人皆冠葛巾。建安中，魏武帝造白帢，于是遂废，唯二学书生犹着也。

器名考

　宝剑名：钝钩、湛卢、豪曹、鱼肠、巨阙，五剑皆欧冶子所作。龙泉、太阿、工市，三剑皆楚王者。
　风胡子因吴王请干将，欧冶子作。干将阳龙文，莫邪阴漫理，此二剑吴王使干将作。莫邪，干将妻也。 【 夫妻甚喜作剑也。】
　赤刀，周之宝器也。

物名考

古骏马有飞兔、腰褭。
周穆王八骏：赤骥、飞黄、白蚁、华骝、騄耳、騧騟、渠黄、盗骊。
唐公有骕骦。
项羽有骓。 【 周日用曰：曹公有流影，而吕有赤兔，皆后来之良骏也。】
周穆王有犬名来?毛，毛白。
晋灵公有畜犬，名獒。
韩国有黑犬，名卢。
宋有骏犬，曰昔?隹。
犬四尺为獒。
张骞使西域还，乃得胡桃种。
徐州人谓尘土为蓬块，吴人谓跋跌。

博物志卷之七

异闻

昔夏禹覌河，见长人鱼身出曰：“吾河精。”岂河伯耶？　
冯夷，华阴潼乡人也，得仙道，化为河伯，岂道同哉？　
仙夷乘龙虎，水神乘鱼龙，其行恍惚，万里如室。
　夏桀之时，为长夜宫于深谷之中，男女杂处，十旬不出听政。天乃大风扬沙，一夕填此宫谷。又曰石室瑶台，关龙逄谏，桀言曰：“吾之有民，如天之有日，日亡我则亡。”以为龙逄妖言而杀之。其后复于山谷下作宫在上，耆老相与谏，桀又以为妖言而杀之。
　夏桀之时，费昌之河上，见二日：在东者烂烂将起；在西者沉沉将灭，若疾雷之声。昌问于冯夷曰：“何者为殷？何者为夏？”冯夷曰：“西夏东殷。”于是费昌徙，疾归殷。
武王伐纣至盟津，渡河，大风波。武王操戈秉麾麾之，风波立霁。
鲁阳公与韩战酣而日暮，援戈麾之，日反三舍。
　太公为灌坛令。武王梦妇人当道夜哭，问之，曰：“吾是东海神女，嫁于西海神童。今灌坛令当道，废我行。我行必有大风雨，而太公有德，吾不敢以暴风雨过，是毁君德。”武王明日召太公，三日三夜，果有疾风暴雨从太公邑外过。
　晋文公出，大蛇当道如拱。文公反修德，使吏守蛇。吏梦天使杀蛇曰：“何故当圣君道？”觉而视蛇，则自死也。
　齐景公伐宋，过泰山，梦二人怒。公谓太公之神，晏子谓宋祖汤与伊尹也。为言其状，汤晰容多发，伊尹黑而短，即所梦也。景公进军不听，军鼓毁，公怒，散军伐宋。
　《徐偃王志》云：徐君宫人娠而生卵，以为不祥，弃之水滨。独孤母有犬名鹄苍，猎于水滨，得所弃卵，衔以东归。独孤母以为异，覆暖之，遂烰成儿，生时正偃，故以为名。徐君宫中闻之，乃更录取。长而仁智，袭君徐国，后鹄苍临死生角而九尾，实黄龙也。偃王又葬之徐界中，今见云狗袭。偃王既主其国，仁义着闻。欲舟行上国，乃沟陈、蔡之间，得朱弓矢，以己得知瑞，遂因名为号，自称徐偃王。江淮诸侯皆伏从，伏从者三十六国。周王闻，遣使乘驷，一日至楚，使伐之，偃王仁，不忍闻言，其民为楚所败，逃走彭城武原县东山下。百姓随之者以万数，后遂名其山为徐山。山上立石室，有神灵，民人祈祷。今皆见存。
　海水西，夸父与日相逐走，渴，饮水河渭，不足。北饮大泽，未至，渴而死。弃其策杖，化为邓林。
　澹台子羽渡河，赍千金之璧于河，河伯欲之，至阳侯波起，两鲛挟船，子羽左掺璧，右操剑，击鲛皆死。既渡，三投璧于河伯，河伯跃而归之，子羽毁而去。
　荆轲字次非，渡，鲛夹船，次非不走，断其头，而风波静除。 【 周日用曰：余尝行经荆将军墓，墓与羊角哀冢邻，若安伯施云：为荆将军所伐，乃在此也。其地在苑陵之源，求见其墓碑，将军名乃作次飞字也。】
　东阿王勇士有菑丘欣，过神渊，使饮马，马沉，欣朝服拔剑，二日一夜，杀二蛟一龙而出，雷随击之，七日七夜，眇其左目。
　汉滕公薨，求葬东都门外。公卿送丧，驷马不行，局地悲鸣，跑蹄下地得石，有铭曰：“佳城郁郁，三千年见白日，吁嗟滕公居此室。”遂葬焉。
　卫灵公葬，得石椁，铭曰：“不逢箕子，灵公夺我里。”
　汉西都时，南宫寝殿内有醇儒王史威长死，葬铭曰：“明明哲士，知存知亡。崇陇原亹，非宁非康。不封不树，作灵乘光。厥铭何依，王史威长。”
　元始元年，中谒者沛郡史岑上书，讼王宏夺董贤玺绶之功。灵帝和光元年，辽西太守黄翻上言：海边有流尸，露冠绛衣，体貌完全，使翻感梦云：“我伯夷之弟，孤竹君也。海水坏吾棺椁，求见掩藏。”民有襁褓视，皆无疾而卒。
　汉末关中大乱，有发前汉时冢者，宫人犹活。既出，平复如旧。魏郭后爱念之，录着宫内，常置左右，问汉时宫中事，说之了了，皆有次序。后崩，哭泣过乱，遂死焉。
　汉末发范明友冢，奴犹活。明友，霍光女婿。说光家事废立之际，多与《汉书》相似。此奴常游走于民间，无止住处，今不知所在。或云尚在，余闻之于人，可信而目不可见也。
　大司马曹休所统中郎谢璋部曲义兵奚侬息女，年四岁，病没故，埋葬五日复生。太和三年，诏令休使父母同时送女来视。其年四月三日病死，四日埋葬，至八日同墟入采桑，闻儿生活。今能饮食如常。
　京兆都张潜客居辽东，还后为驸马都尉、关内侯，表言故为诸生。太学时，闻故太尉常山张颢为梁相，天新雨后，有鸟如山鹊，飞翔近地，市人掷之，稍下堕，民争取之，即为一殒石。言县府，颢令捶破之，得一金印，文曰“忠孝侯印”。颢表上之，藏于官库。后议郎汝南樊行夷校书东观，表上言尧舜之时，旧有此官，今天降印，宜可复置。
　孝武建元四年，天雨粟。孝元竟宁元年，南阳阳郡雨谷，小者如黍粟而青黑，味苦；大者如大豆赤黄，味如麦。下三日生根叶，状如大豆初生时也。
　代城始筑，立板干，一旦亡，西南四五十板于泽中自立，结草为外门，因就营筑焉。故其城直周三十七里，为九门，故城处为东城。

博物志卷之八

史补

　黄帝登仙，其臣左彻者削木象黄帝，帅诸侯以朝之。七年不还，左彻乃立颛顼。左彻亦仙去也。
　尧之二女，舜之二妃，曰湘夫人。舜崩，二妃啼，以涕挥竹，竹尽斑。
　处士东鬼块责禹乱天下事，禹退作三城。强者攻，弱者守，敌战，城郭盖禹始也。
　大姒梦见商之庭产棘，乃小子发取周庭梓树，树之于阙间，梓化为松柏棫柞。觉惊以告文王，文王曰：慎勿言。冬日之阳，夏日之阴，不召而万物自来。天道尚左，日月西移；地道尚右，水潦东流。天不享于殷，自发之夫生于今十年，禹羊在牧，水潦东流，天下飞蝗满野，日之出地无移照乎？
　武王伐殷，舍于几，逢大雨焉。衰舆三百乘，甲三千，一日一夜，行三百里以战于牧野。
　成王冠，周公使祝雍曰：“辞达而勿多也。”祝雍曰：“近于民，远于佞，近于义，啬于时，惠于财，任贤使能，陛下摛显先帝光耀，以奉皇天之嘉禄钦顺，仲壹之言曰：‘遵并大道，郊域康阜，万国之休灵，始明元服，推远童稚之幼志，弘积文武之就德，肃懃高祖之清庙，六合之内，靡不蒙德，岁岁与天无极。’”右孝昭周成王冠辞。
　《止雨祝》曰：天生五谷，以养人民，今天雨不止，用伤五谷，如何如何！灵而不幸，杀牲以赛神灵，雨则不止，鸣鼓攻之，朱丝绳萦而胁之。
　《请雨》曰：皇皇上天，照临下土。集地之灵，神降甘雨。庶物群生，咸得其所。
　《礼记》曰：孔子少孤，不知其父墓。母亡，问于邹曼父之母，乃合葬于防。防墓又崩，门人后至。孔子问来何迟，门人实对，孔子不应，如是者三，乃潸然流涕而止曰：“古不修墓。”蒋济、何晏、夏侯玄、王肃皆云无此事，注记者谬，时贤咸从之。 【 周日用曰：四士言无者，后有何理而述之？在愚所见，实未之有矣。且征在与梁纥野合而生，事多隐之。况我丘生而父已死，既隐何以知之？非问曼父之母，安得合葬于防也？】
　孔子东游，见二小儿辩斗。问其故，一小儿曰：“我以日始出时，去人近，而日中时远也。”一小儿曰：“以日出时远，而日中时近”一小儿曰：“日初出时大如车盖，及日中时如盘盂，此不为远者小而大者近乎？”一小儿曰：“日初出沧沧凉凉，及其中而探汤，此不为近者热而远者凉乎？”孔子不能决，两小儿曰：“孰谓汝多知乎！”亦出《列子》。 【 周日用曰：日当中向热者，炎气直下也，譬犹火气直上而与旁暑，其炎凉可悉耳。是明初出近而当中远矣，岂圣人肯对乎？】
　子路与子贡过郑神社，社树有鸟，神牵率子路，子贡说之，乃止。
　《春秋》哀公十四年：春，西狩获麟。《公羊传》曰：“有以告者，孔子曰：‘孰为来哉！孰为来哉！’” 【 卢曰：以其时非应，故孔子泣而感之。麟口吐三策，盖天使报圣人。】
《左传》曰：“叔孙氏之车子鉏商获麟，以为不祥。”
　燕太子丹质于秦，秦王遇之无礼，不得意，思欲归。请于秦王，王不听，谬言曰：“令乌头白，马生角，乃可。”丹仰而叹，乌即头白；俯而嗟，马生角。秦王不得已而遣之，为机发之桥，欲陷丹。丹驱驰过之，而桥不发。遁到关，关门不开，丹为鸡鸣，于是众鸡悉鸣，遂归。
　詹何以独茧丝为纶，芒针为钩，荆筱为竿，割粒为饵，引盈车之鱼于百仞之渊，汩流之中，纶不绝，钩不申，竿不挠。
　薛谭学讴于秦青，未穷青之旨，于一日遂辞归。秦青乃饯于郊衢，抚节悲歌，声震林木，响遏行云。薛谭乃谢求返，终身不敢言归。秦青顾谓其友曰：“昔韩娥东之齐，遗粮，过雍门，鬻歌假食而去，余响绕梁，三日不绝，左右以其神弗去。过逆旅，凡人辱之，韩娥因曼声哀哭，一里老幼喜欢抃舞，弗能自禁，乃厚赂而遣之。故雍门人至今善歌哭，效娥之遗声也。”
　赵襄子率徒十万狩于中山，藉艿燔林，燀赫百里。有人从石壁中出，随烟上下，若无所之经涉者。襄子以为物，徐察之，乃人也。问其奚道而处石，奚道而入火，其人曰：“奚物为火？”襄子曰：“不知也。”魏文侯闻之，问于子夏曰：“彼何人哉？”子夏曰：“以商所闻于夫子，和者同于物，物无得而伤，阏者游金石之间及蹈于水火皆可也。”文侯曰：“吾子奚不为之？”子夏曰：“刳心知去，商未能也。虽试语之，而即暇矣。”文侯曰：“夫子奚不为之？”子夏曰：“夫子能而不为。”文侯不悦。
　更羸谓魏王曰：“臣能射，为虚发而下鸟。”王曰：“然可试于此乎？”曰：“可。”间有鸟从东方来，羸虚发而下之也。
　澹台子羽子溺水死，欲葬之，灭明曰：“此命也，与蝼蚁何亲？与鱼鳖何仇？”遂不使葬。
　《列传》云：聂政刺韩相，白虹为之贯日；要离刺庆忌，彗星袭月；专诸刺吴王僚，鹰击殿上。
　齐桓公出，因与管仲故道，自炖煌西涉流沙往外国，沙石千余里，中无水，时则有沃流处，人莫能知，皆乘骆驼，骆驼知水脉，过其处辄停不肯行，以足蹋地，人于其蹋处掘之，辄得水。
　楚熊渠子夜行，射寝石以为伏虎，矢为没羽。
　汉武帝好仙道，祭祀名山大泽以求神仙之道。时西王母遣使乘白鹿告帝当来，乃供帐九华殿以待之。七月七日夜漏七刻，王母乘紫云车而至于殿西，南面东向，头上戴玉胜，青气郁郁如云。有三青鸟，如乌大，使侍母旁。时设九微灯。帝东面西向，王母索七桃，大如弹丸，以五枚与帝，母食二枚。帝食桃辄以核着膝前，母曰：“取此核将何为？”帝曰：“此桃甘美，欲种之。”母笑曰：“此桃三千年一生实。”唯帝与母对坐，其从者皆不得进。时东方朔窃从殿南厢朱鸟牖中窥母，母顾之，谓帝曰：“此窥牖小儿，尝三来盗吾此桃。”帝乃大怪之。由此世人谓方朔神仙也。
　君山有道，与吴包山潜通，上有美酒数斗，得饮者不死。汉武帝斋七日，遣男女数十人至君山，得酒，欲饮之，东方朔曰：“臣识此酒，请视之。”因一饮致尽。帝欲杀之，朔乃曰：“杀朔若死，此为不验。以其有验，杀亦不死。”乃赦之。

博物志卷之九

杂说上

老子云：“万民皆付西王母，唯王、圣人、真人、仙人、道人之命上属九天君耳。”
　黄帝治天下百年而死。民畏其神百年，以其数百年，故曰黄帝三百年。上古男三十而妻，女二十而嫁。曾子曰：“弟子不学古知之矣，贫者不胜其忧，富者不胜其乐。”
　昔西夏仁而去兵，城廓不修，武士无位，唐伐之，西夏亡。昔者玄都贤鬼神道，废人事天，其谋臣不用，龟筴是从，忠臣无禄，神巫用国。
　榆炯氏之君孤而无徒，曲沃进伐之以亡。
　昔有巢氏有臣而贵任之，专国主断，已而夺之。臣怒而生变，有巢以亡。昔者清阳强力，贵美女，不治国而亡。
　昔有洛氏，宫室无常，囿池广大，人民困匮，商伐之，有洛以亡。
《神仙传》曰：“说上据辰尾为宿，岁星降为东方朔。傅说死后有此宿，东方生无岁星。”
曾子曰：“好我者知吾美矣，恶我者知吾恶矣。”
思士不妻而感，思女不夫而孕。后稷生乎巨迹，伊尹生乎空桑。
箕子居朝鲜，其后伐燕，复之朝鲜，亡入海为鲜国。师两妻墨色，珥两青蛇，盖勾芒也。
　汉兴多瑞应，至武帝之世特甚，麟凤数见。王莽时，郡国多称瑞应，岁岁相寻，皆由顺时之欲，承旨求媚，多无实应，乃使人猜疑。
　子胥伐楚，燔其府库，破其九龙之钟。
　蓍一千岁而三百茎，其本以老，故知吉凶。蓍末大于本为上吉，筮必沐浴斋洁食香，每日望浴蓍，必五浴之。浴龟亦然。明夷曰：“昔夏后筮乘飞龙而登于天。而牧占四华陶，陶曰：‘吉。昔夏启筮徙九鼎，启果徒之。’”
　昔舜筮登天为神，牧占有黄龙神曰：“不吉。”武王伐殷而牧占蓍老，蓍老曰：“吉。”桀筮伐唐，而牧占荧惑曰：“不吉。”昔鲧筮注洪水，而牧占大明曰：“不吉，有初无后。”
蓍末大于本为卜吉，次蒿，次荆，皆如是。龟蓍皆月望浴之。
水石之怪为龙罔象，木之怪为躨罔两，土之怪为豮羊，火之怪为宋无忌。
　斗战死亡之处，其人马血积年化为磷。磷着地及草木如露，略不可见。行人或有触者，着人体便有光，拂拭便分散无数，愈甚有细咤声如炒豆，唯静住良久乃灭。后其人忽忽如失魂，经日乃差。今人梳头脱着衣时，有随梳解结有光者，亦有咤声。
　风山之首方高三百里，风穴如电突深三十里，春风自此而出也。何以知还风也？假令东风，云反从西来，诜诜而疾，此不旋踵，立西风矣。所以然者，诸风皆从上而下，或薄于云，云行疾，下虽有微风，不能胜上，上风来则反矣。
　《春秋》书鼷鼠食郊牛，牛死。鼠之类最小者，食物当时不觉痛。世传云：亦食人项肥厚皮处，亦不觉。或名甘鼠。俗人讳此所啮，衰病之征。
　鼠食巴豆三年，重三十斤。

博物志卷之十

杂说下

　妇人妊娠未满三月，着婿衣冠，平旦左绕井三匝，映祥影　而去，勿反顾，勿令人知见，必生男。 【 周日用曰：知女则可依法，或先是男如何？余闻有定法，定母年月日与受胎时日，算之，遇奇则为男，遇偶则为女，知为女胎，即可依法。】
　妇人妊娠，不欲令见丑恶物、异类鸟兽。食当避其异常味，不欲令见熊罴虎豹。御及鸟射射雉，食牛心、白犬肉、鲤鱼头。席不正不坐，割不正不食，听诵诗书讽咏之音，不听淫声，不视邪色。以此产子，必贤明端正寿考。所谓父母胎教之法。 【 卢氏曰：子之得清纯滋液，则生仁圣；谓错乱之年，则生贪淫，子因母气也。】 故古者妇人妊娠，必慎所感，感于善则善，恶则恶矣。妊娠者不可啖兔肉。又不可见兔，令儿唇缺。又不可啖生姜，令儿多指。
　《异说》云：瞽叟夫妇凶顽而生舜。叔梁纥，淫夫也，征在，失行也，加又野合而生仲尼焉。其在有胎教也？ 【 卢氏曰：夫甲及寅申生者圣，以年在岁，德在甲寅，壬申生者则然矣。亦由先天也，亦由父母气也。古者元气清，故多圣。今者俗淫阴浊，故无圣人也。】
　豫章郡衣冠人有数妇，暴面于道，寻道争分铢以给其夫舆马衣资。及举孝廉，更取富者，一切皆给先者，虽有数年之勤，妇子满堂室，犹放黜以避后人。
　诸远方山郡幽僻处出蜜蜡，人往往以桶聚蜂，每年一取。
　远方诸山蜜蜡处，以木为器，中开小孔，以蜜蜡涂器，内外令遍。春月蜂将生育时，捕取三两头着器中，蜂飞去，寻将伴来，经日渐益，遂持器归。
人藉带眠者，则梦蛇。
鸟衔人之发，梦飞。
　王尔、张衡、马均昔冒重雾行，一人无恙，一人病，一人死。问其故，无恙人曰：“我饮酒，病者食，死者空腹。”
　人以冷水自渍至膝，可顿啖，数十枚瓜。渍至腰，啖转多。至颈可啖百余枚。所渍水皆作瓜气味。此事未试。人中酒醉不解，治之，以汤自渍即愈，汤亦作酒气味也。
　昔刘玄石于中山酒家酤酒，酒家与千日酒，忘言其节度。归至家当醉，而家人不知，以为死也，权葬之。酒家计千日满，乃忆玄石前来酤酒，醉向醒耳。往视之，云玄石亡来三年，已葬。于是开棺，醉始醒，俗云：“玄石饮酒，一醉千日。”
　旧说云天河与海通。近世有人居海渚者，年年八月有浮槎去来，不失期，人有奇志，立飞阁于查上，多赍粮，乘槎而去。十余日中，犹观星月日辰，自后茫茫忽忽，亦不觉昼夜。去十余日，奄至一处，有城郭状，屋舍甚严。遥望宫中多织妇，见天丈夫牵牛渚次饮之。牵牛人乃惊问曰：“何由至此？”此人具说来意，并问此是何处，答曰：“君还至蜀郡访严君平则知之。”竟不上岸，因还如期。后至蜀，问君平，曰：“某年月日有客星犯牵牛宿。”计年月，正是此人到天河时也。
　人有山行堕深涧者，无出路，饥饿欲死。左右见龟蛇甚多，朝暮引颈向东方，人因伏地学之，遂不饥，体殊轻便，能登岩岸。经数年后，竦身举臂，遂超出涧上，即得还家。颜色悦怿，颇更黠慧胜故。还食谷，啖滋味，百余日中复本质。
　天门郡有幽山峻谷，而其上人有从下经过者，忽然踊出林表，状如飞仙，遂绝迹。年中如此甚数，遂名此处为仙谷。有乐道好事者，入此谷中洗沐，以求飞仙，往往得去。有长生意思人，疑必以妖怪。乃以大石自坠，牵一犬入谷中，犬复飞去。其人还告乡里，募数十人执杖揭山草伐木，至山顶观之，遥见一物长数十丈，其高隐人，耳如簸箕。格射刺杀之。所吞人骨积此左右，已成封。蟒开口广丈余，前后失人，皆此蟒气所(口翕)上。于是此地遂安稳无患。


