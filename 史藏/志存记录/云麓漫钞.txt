云麓漫钞　　（宋）赵彦卫 撰 

　　●序 

　　《拥炉闲纪》十卷，近刊于汉东学宫，颇有索观者，无以应其求。承乏来此，适有见版，并五卷，刻诸郡斋。近有《避暑录》，似与之为对，易曰《云麓漫钞》云。开禧二年重阳日，新安郡守赵彦卫景安书于黄山堂。 

　　●卷一 

　　常州宜兴县之善拳寺，唐李玭旧宅也。山上有九斗坛，其下有乾水二、善拳洞。寺有碑，其略云：“准内门承奏院刑司帖，据清讼院申，有常州善拳寺僧冲伟执状立桥，称抑屈者。右，似此立桥等人当司奉批旨就问，仍取文字，遂领到冲伟责问。据状：‘先在义兴善拳寺住持，寺墙内有九斗坛，自来属寺。建隆元年，被县令欧阳度奏陈改差道流主持，蒙下吏、礼部，太常寺，刑部定；奉批旨，下待制院，奉院不详省寺元定，却改付道流。续次陈奏，蒙下御史台，台司却牒过省部厅，并不与冲伟理定。缘此立桥乞下按鞫院诸司行遣奏。元承刑部牒，奉制，中外诸司刑狱，如有冤诉，并大理寺推覆；大理寺有冤，即送御史台断；又未息诉，即命大僚置制院推覆。此件公事，合命大僚详覆。’御批：‘此小事何劳大僚详定，但问累代兴创如何。见说星辰，便是道门中事。且如郊祭天地星辰，山川岳渎，不用道士行礼，既久系僧主管。辄因造次所奏，故致词诉，可令仍旧隶善拳。或有请祷，只用僧祈，泽寺祈祷，见差道士，互有参杂，亦可差僧，永为定式。如此去，更有如欧阳度小官人子乱挠公方，有所陈述，不得取旨。水旱灾诊，乃孤之不德，非因道士、和尚。’”嗣淳熙十三年，蒙国史院于余家取索旧时徽宗朝文字，尝以此碑缴纳史馆。 

　　我渊圣皇帝居东宫日，亲洒宸翰，画唐十八学士，并书姓名序赞，以赐宫僚张公叔夜。靖康初，张以南道总管自邓领兵勤王京师，拜枢密，以不肯推戴异姓，取过军前，饮恨而薨。长子慈甫从行，慈甫阁中携画南来，诸叔屡取之，不与。有以势力来图者，慈甫令人以赝本遗之，今豫章刻是也。丞相李公伯纪为之颂序，以为阎立本画，褚亮赞，而御书十八人姓名，画既不精，而赞中字亦有故与改之者，李初不考也。后虏人请和，慈甫来取其室人，有旨还之。先妣乃枢密公之侄，而枢密夫人亦先人诸姑。先人在枢密勤王幕中经理诸孤南来，慈甫之阁，留此宸翰付先君以行。庆元五年，余为天台倅，尝以宸翰刻诸台倅公廨，并载其事，丞相京公得其本，答书云：“乡里所刻为赝本无疑矣。” 

　　高宗尝书《车攻篇》赐枢密沈公与求必先，字甚大，重字皆更一体书，云汉昭回，今古罕俪，圣政书作赐宰臣，误矣。尝敬观于孙公侍郎处（侍郎公讳诜）。 

　　卢龙河在北方。《唐书》云：“狄人谓黑为卢，谓水为龙。”《书》云：“卢弓矢千”，笺云：“卢，黑弓也。”《战国策》：“韩卢，天下之骏犬。”《诗》亦有“田卢”，笺云：“卢，黑也。”犬之黑色者，多善走而猛，故田犬以卢名之；若守犬则不以善走为事矣。大抵牛、马之类，黑者健于黄、白，不独犬耳。以此观之，古人皆以卢为黑，非北狄语也。 

　　《晨风诗》，每章皆释之为草木，独解“六驳”云是兽。按崔豹《古今注》云：“山有木，叶似豫章，皮多癣驳，名六驳。”则六驳亦木也，方与上下章意协。 

　　《易纬》有六日七分之说，巫史附会之学，非圣人之意也。而学者惑之。其说以六十卦为候卦，坎、离、震、兑为四至，居中分四时；震主春，离主夏，兑主秋，坎主冬；六十卦分四方，主五日一候。卦有六爻，每月分五卦，主六候；五卦之中三十爻，故主一月之日，而候则每候五日，一月六候，故五卦分主六爻。说者以为杨子云之作太元，本易者如此。是何窥圣人之浅也！子云首为卦气，已非夫子之意；且卦气起于中孚，为冬至，又当坎之初，此说已无理，子云又配之以中；卦气以屯直小寒，又当坎之九二，而太元配以闲；卦气以升直大寒，又当坎之六三，而太元配以干；卦气以小过直立春，元亦配以差；卦气以渐当惊蛰，而元亦配以锐。其它仿此，皆强为之说，非理之自然。使以直小寒之卦而直大寒，以直大寒之卦而直立春，更相移易，有何不可。殊不知《易》之为义，岂可专以卦气求？其间盖有真可配时、月，确然不可迁易者。如一阳生为复，二阳为临，三阳为泰，四阳大壮，五阳为夬，六阳为乾；一阴为姤，二阴为遁，三阴为否，四阴为观，五阴为剥，六阴为坤。以此配十二月，是岂可更互移易哉！若因此为例，而欲以六十四卦每一爻直一日，则非大易之旨矣，不可不辨也。今图于后，以见卦气之谬。 

　　六十卦准气候并天度图（图略） 

　　“色斯举矣，翔而后集。”此言夫子与弟子游行所见，圣人岂有机心哉！禽方回翔，亦识其颜色，而后集；言“集”，则非一雉矣。方春领雏而食，非雌而何？夫子叹其得时，子路取饮食之余以饲之，乃三嗅而飞起。今解者云：“子路捕而共夫子。”子路虽好勇，乌至是哉？或云：“圣人寓意于人物。”亦未必如此。尝举似东莱吕先生，云此说甚通。 

　　人受天地之中以生，头圆象天，足方法地，五脏六腑，疑莫不然。今医家言，喉管之下即有肺，肺属金；肺之下有心，心属火；肝属木，脾属土，肾属水。窃谓心居中虚，治五官，心当属土；肺在上为华盖，庇覆五脏，当属火；始应天地造化。不然，则五行错乱，失其叙矣。而前辈罕言之。及观《月令》，仲春盛德在木，故所主皆属木，而祭先脾；仲夏盛德在火，所主皆属火，而祭先肺；仲秋盛德在金，所主皆属金，而祭先肝；仲冬盛德在水，所主皆属水，而祭先肾；中央盛德在土，所主皆属土，而祭先心。《正义》云：“《古文尚书》说脾，木也；肺，火也；心，土也；肝，金也；肾，水也。”许慎按《月令》四时所祭与古文同，则知先儒已有此说，后人不能明之，往往流入于医家，良可叹也。或恐难易，岂不见天文家所用五行，地理家则反其位而用之，谓之大五行，此吾儒所说五脏，彼医家所说不必拘也，何伤乎？ 

　　古者天子，千里之外设方伯；五国以为属，属有长；十国以为连，连有帅；三十国以为卒，卒有正；二百一十国以为州，州有伯。八伯各以其属，属于天子之老二人，分天下以为左右曰二伯，故周公、召公分陕而治。周室中微，二伯不能举职，八州之伯，各以其力讨服不庭，以尊王室。至其末也，假尊王之名，以力服于诸侯，故王室不竞而伯盛，伯转而为霸，异其称号，逼斯甚矣。《诗》：“既伯既祷。”《释文》：“伯作祃音。”古者，行师必先祷马祖，二伯以兵威诸侯，常有祃祭。祃、霸声相近，恐以此讹。《孟子》不过曰：“五霸，三王之罪人也。”荀卿凡言王，必继之以霸；如曰：“粹而王，驳而霸。”“王任德，霸任刑。”殊不知王，天子之事；霸，人臣之事。君臣之分，乌可乱也！ 

　　子见南子，子路不悦。曰：“予所否者，天厌之！天厌之！”或者致疑于此。周制，诸侯曰国君，妻曰小君；礼，小君预祭，臣子得见小君。孔子既见卫君，见其小君，礼也。子路不晓此意，故孔子有“予所否者，天厌之”之语。天厌，言天之所弃则不见。卫之南子虽淫乱，而居小君之位，焉得不见乎？ 

　　公山弗扰以费畔，佛肸以中牟畔，召子，欲往。盖公山弗扰、佛肸皆季氏之臣，季氏叛鲁者也；二人叛季氏，则必归鲁，圣人喜之，然亦卒不往。 

　　礼，食必先祭。释者谓祭先制饮食之人；释氏亦祭，谓之出生，则修鬼道；儒释之分如此。 

　　牛之为用，见于《经》，曰“肇牵车牛”，曰“服牛乘马”，惟用于车，周官牛人，亦不云耕也。自赵过为汉搜粟都尉，始教民代田，有牛耕之制。又云：“冉耕字伯牛。”岂周晚已用牛耕，但未广及于天下？或云：“伯牛之字，后人所记。”苟如此，则牛之有功于农厚矣！代田事，《通典》载甚详。 

　　礼，居士锦带。释者谓：“古之帝王必有命民，能敬长怜孤，取舍好谦，举事力者，命之于其君，居士即命民。”《韩非子》书东海上有居士狂矞、华仕昆弟二人，今之赐处士号是也。 

　　《诗》言：“不显文王。”释者谓：“不显，言甚显也。”周齐侯钟款识，有“不显皇祖”之语，“不”字作“■”，始知为“丕”字，盖移下一画居上耳。与《书》言“丕显哉文王谟”同义。盖古字少，往往借用，或左右移易，或省文，不可以一概论，当以意求。三代铭器存者甚多，如祖作且，仲作中，伯作白，空作工；子孙字持戈戟者，铭武功也。又诸国字或不同，故见于鼎彝文亦皆有异；有王者则一道德以同风俗，然后车同轨，书同文。世人但知秦以前有古篆，而不知如此多品也。 

　　三江，其说不同。孔颖达《尚书正义》云：“南江从会稽、吴县南东入海；中江从丹阳、芜湖县西东至会稽、阳羡县东入海；北江从会稽、毗陵县北入海。”韦昭又以松江、浙江、浦阳江为三江。今浙西之地，受上流诸郡之水以入江海，其大源有三：一自宁国、建康等处积上流众水入溧阳为金渊，即子胥沉金之所；至镇江之金坛、延陵为长塘湖，至常州、宜兴、武进、晋陵为隔湖；又自宜兴环无锡、平江之吴县、吴江、湖州之乌程为太湖，又东为松江，自昆山、秀州、嘉兴、华亭入海。其二自宁国、徽、严界聚上流之水，下入杭州界，合临安之于潜、新城、昌化等县之水，东入江涨桥运河，北自湖州市入太湖。其三自广德军界积聚山北及上源之水，下入宜兴、安吉，合长兴等县水入太湖，由松江以入海。此《尚书疏义?禹贡》之三江也。但说得不分晓，故后人指江东之水为广德诸山限隔，焉得南下？今云：“广德军山北上源之水”，始涣然矣。或云：“此三水皆由太湖、松江入海，只可云一江，合以浙江受二浙之水为一江，扬子江为一江。”理亦通。盖此三江，皆独入海。松江下又自有三江，郦善长云：“松江东南行七十里入小湖，自湖东南出，谓之谷水；谷水出小湖，迳由拳县故城下，即秦之长水县，又东南迳嘉兴县，城西盐官县故城，南过武原，出为散浦，以通巨海。谷水既湮废，故吴中多水，松江东流，聚为小湖；西北接白蚬、马腾、瑇瑁四湖。谷湖即谷水。又南接三江。今松江北迳七十里，江水分流，谓之三江口，即《吴越春秋》范蠡去越乘舟出三江口入五湖是也。”庾仲初《扬都赋注》云：“太湖东注为松江，下七十里有水口分派，东北入海为娄江，东南入海为东江，与松江而三。”太湖发源既远，汇为巨壑，水不入海，则民不奠居，故云：“三江既入，震泽底定。”或云：“自岷山导江，所包地里阔远，今三江萃于东南。”殊不知三江既入，系于扬州，岂可舍扬而它求哉？ 

　　《经》云：“嶓冢导漾，东流为汉，又东为沧浪之水，过三澨至于大别，南入于江，东汇泽为彭蠡，东为北江，入于海。”此言漾、汉之水，自入江，循江之北而行，不与江混也。又“岷山导江，东别为沲，又东至于澧，过九江至于东陵东，以北会于汇，东为中江，入于海。”言江水至此盛大，居中而行，故曰“为中江”，非谓别有南江也。漾、汉二水，不与江杂，《经》反复言之，解者因见有中、北二江之文，遂又添南江，失《经》旨矣。 

　　《书》云：“云土梦作乂。”孔安国注云：“云梦在江南。”按《左传》：吴人入郢，楚子涉睢济江，入于云中；王寝，盗攻之，以戈击王；王奔郧。楚子自郢西走涉睢，则当出于江南，并后涉江入于云中，遂奔郧。郧则今之安州，涉江而后至云，入云然后至郧，则云在江北也。《左传》：“郑伯如楚，王以田江南之梦。”则云在江北明矣。云梦之名互见，诸书不同。郑伯“田江南之梦”，《地理志》云：“南郡华容县南有云梦泽。”杜预云：“南郡支江县西有云梦城，江夏安陆县亦有云梦。”或曰：“南郡华容县东南有青丘湖，江南之梦。”云梦一泽，而每处有名者，司马相如赋云：“云梦者方八九百里”，则此泽跨江南北，皆有名焉。在江南则今之公安、石首、武宁等县，江北则玉沙、监利、景陵等县皆是也。 

　　今人折竹长寸余者三，以手弹于几，以占吉凶，命曰五兆，大意仿佛灼龟。按《楚词》：“索琼茅以筵篿，命灵氛，为余占之。”注：“琼茅，灵草也；筵篿，算也。”又云：“小破竹也。楚人结草，折竹卜，曰篿。灵氛，古之善卜者。”则知今之五兆，盖始于楚之筵篿，二字音廷专。 

　　虏使来贺正，多值冰雪，有司作浮筏，前设巨碓以捣冰，谓之“冰■〈渒〉”；又以小舟摇荡于其间，谓之“滉舟”。其制始于王荆公当国，熙宁中欲行冬运，汴渠旧制，有闭口，十月则舟不行；于是以小船数十，前设碓以捣冰。役夫苦寒，死者甚众。京师谚语有“昔有磨，磨浆水，今有碓，捣冬凌”之诮。 

　　绍兴中，李侍郎椿年行经界，有献其步田之法者，若五尺以为步，六十步以为角，四角以为亩；使东西南北之相等，则各以其数乘之；一者二也，二者四也，三者九也，四者十六也，五者二十五也，六者三十六也，七者四十九也，八者六十四也，九者八十一也；使东西为一等，南北为一等，则以短者为口，以长者为弦，以口之一而乘弦之十则十也；以口之二而乘弦之十则二十也。至于东西南北之不相等，则合东于西，合南于北，而各取其半而乘之，如上法。又有圆田之法，取圆之数相乘，积之十二而得一也。圭田之法，取方之多，补锐之少，并二而得一也。所谓覆月者半圆也，取圆之径半而除之，乘圆之数再除其半，其步可见也。所谓勾股者，半圭也，以短为勾，以长为股，以尤长为弦，取勾之半乘股之数，其步可见也。有名腰鼓者，中狭之谓也；有名大股者，中阔之谓也；有名三广者，三不等之谓也；三者皆先取正长，倍加中广，四而得一也。四而得一，与十二而得一，非少之也，加虚数而究其实也。此积步之法，见于田形之非方者然也；既已得积步之数，欲捷于计亩，则一除二四、二除四八、三除七二、四除九六、五除一二、六除一四四、七除一六八、八除一九二、九除二一六。盖一亩者，除二百四十也；二亩者，除四百八十也；三亩者，除七百二十也。推而上之，十亩除二千四百也，二十亩除四千八百也，三十亩除七千二百也。又推而上，一百亩者，除二万四千也；二百亩者，除四万八千也；三百亩者，除七万二千也。 

　　在上言之为制，下承之为诏，故汉有待诏金马门，待诏公车。唐武后名曌（音照）遂改待诏为待制，迄今不改。 

　　许翁，翁亳人，少尝取隶军籍，以功补官，遇异人，遂弃家入襄汉山中学道。山上捕麛鹿如飞。乾道间来临安，已年九十余矣，双眸炯然，饮啖异常，能针，出于方伎之外。史丞相苦脾气痛，在经筵时，屡更医矣，无效。闻许之名，招而使治之，一针而愈。自是声动京师。好作诗，多言神仙剑术。尝得其三诗：“九十余年老古锤，虽然鹤发未鸡皮。曾拖竹杖穿云顶，屡靸藤鞋看海涯。志在鬼神钦仰处，心同天地未分时。匣中于越冰三尺，粲烂光辉说与谁？”“我疑麋鹿是前身，九十余年作隐沦。飘瓦驭风离碧落，虚舟随水到红尘。无恩可报空磨剑，有道欲传难得人。回首孤山无限好，不如归去任天真。”“耳无风雨眼无花，九十余年鬓始华。世味审知嚼素蜡，人情全似哈清茶。穷通偶耳非干志，进退因而熟处家。不得一生忠信力，却归山去卧烟霞。”后过常州之宜兴山间，不知其终。 

　　常州宜兴县张渚镇，临溪，有山水之胜，乃过广德大路。镇有张氏名大年，临涧为圃，号桃溪，尝倅黄，藏书教子，一子登第，一恩科。岳侯尝馆于其家，题其厅事之屏云：“近中原版荡，金贼长驱，如入无人之境，将帅无能，不及长城之壮；余发愤河朔，起自相台，总发从军，小大历二百余战，虽未及远涉夷荒，讨荡巢穴，亦且快国雠之万一。今又提一垒孤军，振起宜兴，建康之城，一举而复，贼拥入江，仓皇宵遁，所恨不能匹马不回耳。今且休兵养卒，蓄锐待敌，如或朝廷见念，赐予器甲，使之完备，颁降功赏，使人蒙恩，即当深入虏庭，缚贼主，蹀血马前，尽屠夷种，迎二圣复还京师，取故地再上版籍，他时过此，勒功金石，岂不快哉！此心一发，天地知之，知我者知之。建炎四年六月望日，河朔岳飞书。”后陷入罪，其家洗去之，今尚有遗迹隐然。按《小历》右仆射杜充在建康，方欲讨李成，而虏掩至，遣统制官陈淬同统制岳飞等领兵二万与贼战，前军统制王■〈氵燮〉引军先遁，飞等败，建康失守，通判杨邦义骂贼而死，充下诸将溃去，多行摽掠，独飞屯宜兴，不扰居民。晋陵士大夫避寇者，赖飞以全，时誉翕然称之，浙江制置使张俊荐飞为通泰镇抚使，飞献金人之俘囚，上呼问得实，付军中磔之，乃此时也。 

　　绍兴中，秦少傅伯阳有诗送其舅王亨道知湖州：“暂别甘泉豹尾中，隼旟仍驻水晶宫。文昌地禁论思久，燕寝香凝簿领空。可但龚黄宜共理，使应颜谢与同风。饱闻回老榴皮字，试问溪头鹤发翁。”说者谓吕仙尝到湖之东林访沈东老，留诗云：“西邻既富忧不足，东老虽贫乐有余；白酒酿来缘好客，黄金散尽为收书。”已而，登东林寺，于壁间以石榴皮自画其像，人初不知之，及秦诗出，观者不绝。所谓鹤发翁者，乃给事刘公（一止）给事之祖都官，善摄生，东坡有诗，故秦末句及之。 

　　春秋晋楚战于邲，邲又音汳，即汴河，或恶有反，文改从汴。汉乐浪人王景，谒者王吴始作浚仪渠，浚仪即今开封也。永平十二年夏四月遣将作谒者王吴修汴渠，自荥阳至于千乘海口。晋太和中，桓温北伐前燕，将通之，不果。义熙十三年，刘裕西征姚秦，复浚汴渠，始有湍流奔注，而岸善溃，裕更疏凿而漕运焉。大业二年，诏尚书左丞皇甫谊发河南男子百万开汴河水，起荥泽入淮，千余里，仍目渠河为通济渠。又发淮南兵夫十余万开邗沟，自山阳至于扬子江，三百余里，自是南北水始通。世言大业凿汴，以此考之，汉晋已有渠，炀帝特开耳。 

　　老圃云：芙蓉花根三年不除，杀人。因忆古诗云：“昔为芙蓉花，今成断肠草。”则古人已曾盲矣。 

　　自讲好，关中之地中分为界，如南关、大散、仙人、饶风、武休等皆为我有；仙人关外分左右二道，自城州径天水县，出阜郊堡，直抵秦州。顷年，吴璘大军尝由此以出西道，地皆平衍，即其地为壕堑，纵横引水缕行，名曰地网，以遏奔冲，此仙人关左出之路也。自两当县趋凤州，直出大散关，耳关，距和尚原才咫尺，彼尝凭原下视散关，仅如蚁蛭，故其势易以危，卒有缓急，仙人关可恃耳，此仙人关右出之路也。凤州之东，兴元之西，褒斜谷在焉。谷口三山，翼然对峙，南曰褒，北曰斜。在唐为驿路，所以通巴汉，旁连武休关，又极东为饶风关，地斗入，粮运难致，异时独倚饶风以控商虢，由武休以达长安，故当关为蜀之咽喉，向来撤离合寇饶风以迫仙人，吴璘、刘子羽以死守，故不失西蜀，则今诸关其可不严其备乎？蜀边阔远，绍兴分三都统屯要地，听命于宣抚司；宣司旧在利州，后移兴元，去关密迩，临制为便。居则藉其威重以镇抚，有警则命一将东略商虢，一将西据秦陇，宣司建上将鼓旗，直趋陈仓，恢复之形成矣。今并归制置司，深入内地，往来待报为难，有警当如绍兴之制可也。 

　　●卷二 

　　五谷之名，见于《诗》、《书》甚详，人多不考；《本草》所著，殊乖谬，既以青粱、黄粱、白粱、丹黍米、粟米、蘖米、秫米载之中品，复以黍米、粳米、稷米著之下品；又分胡穄米之属。其“稷米”注云：“稷米，人不识。”又云：“黍与稷相似。”又有“穄米，不知是何米。”至引《诗》云：“黍、稷、稻、粱、禾、麻、菽、麦，此八谷也，人不能辨。”及所言五谷之性，味咸、味酸、味甘、味苦、性寒、微寒、主下气、止泄、利小便。“稻米”则云：“令人多热。”以此言之，不惟不能辨其谷，且不知其性，岂不知黍稷北方之禾，焉有性寒？稻米南方水所种，何得云热？亦不特主下气、止泄而已。今以《诗》与诸家说释之，按《诗名物解》云：“黍稷，古人用以祭祀，出青冀等州，自扬州以南，人多不识，此二物极相似，惟本土老农能辨之。其形状可以辨者，黍叶有毛，稷叶无毛；黍穟妥帖而密，稷穟蓬松而疏；黍米淡黄，稷米深黄；黍米黏而可酿酒，稷米利而可以为饭。二物皆夏收，而稷先熟，黍与麦争场，此其别也。”黍稃有丹、黑、白三种，而米色无异，土人呼稷为穄，盖语讹也。古文无穄字，《玉篇》曰：“关西谓稷为■〈麻外黍内〉。”《说文》曰：“稷，五谷长，祭祀谓之粢。”《曲礼》云：“稷曰明粢。”《诗》云：“维秬维秠，维穈维芑。”毛氏云：“穈，黑黍也，一稃二米也，穈，赤苗也，芑，白苗也。”《尔雅》曰：“虋赤苗。”《诗》作穈；郭璞曰：“今之赤粱栗，芑今之白粱，粟有十余种，粱盖总名耳。”《诗》曰：“禾麻菽麦。”董仲舒曰：“禾是粟苗。”孔颖达曰：“苗生既秀，谓之禾。”以此推之，北方曰黍稷，南方曰粳糯，盖稷是诸粟之总名，而黍黏可以为酒；南方粳诸谷之总名，糯可以为酒。《字林》曰：“糯，黏，粳，稻之不黏者。”郭璞云：“沛国人呼稻为粳。”崔豹《古今注》：“稻之黏者为秫，禾之黏者为黍，亦谓之穄，亦曰黄黍。”今稻之属不下十余种，而稻其总名，从可知矣。北人云青粱、黄粱、白粱，南人云赤须、乌须、上秆青、红莲之类是也。《书》曰：“稼穑作甘。”五谷味皆甘。《本草》当以诸粟总之于禾，而下列青、黄、白与粟之别；总曰黍，而下列秬、秠之分；南方稻总曰粳，而下分赤须、乌须、白须、香粳之类；总曰糯，而亦疏早糯、中糯、晚糯，则焕然矣。谷之性，当云味甘平，无毒，益气，坚筋骨，通利十二经络，生精液，强智力，实肠胃，益脾止饥，久食延年。或有性不同，各著于下。凡稷、粟、粱、禾、稻、谷、米亦皆总名，在田曰禾，“唐叔得禾”是也。稷，先熟者；粟、粱，晚熟者，已收为稻，离干为谷，去壳为米云。 

　　张钦甫《登南岳》诸诗，言山顶极冷；范至能《登青城山》诗，言六月山巅积雪，苦寒，尽取使燕时貂裘衣之，不能支。天积气耳，非若形质而有拘碍，盖愈高则愈清，愈清则愈寒，为神灵之所居，三光之所悬。故其诗云：“上覆白玉盂，下盛白玉盘。”上下俱有云气耳。所以青城、天台、大洪诸山，多出光怪。 

　　子由《古史商纪》有曰：“自夏殷以来，天子杂称帝，至夏去帝号，称王，与殷周为三王。”按《礼记》：“措之庙，立之主曰帝。”则自商以前，生曰王，立之主曰帝，非是生称帝也。如李唐生曰帝，措之庙曰宗，后人追记前事亦曰某宗，非生称宗也。《虞书》称尧曰：“惟帝其难之。”亦此类。 

　　魏晋以前，不为生日。南北朝江南风俗，儿生一期，随男女以纸笔针缕置前，观其所取，号为试儿。每至此日，饮酒宴乐，后人因为生日，梁孝元帝于其诞辰，常设斋讲；唐太宗曰：“今日吾生日，世俗皆为乐，在朕翻成伤感，奈何以劬劳之日，更为宴乐乎？”明皇始置千秋节，自是列帝或置或不置，自五季始立为定制。臣下化之，多为歌词以颂赞之。厥后又有献遗，故不得不置酒以复之。因人有言，遂降旨以禁之，著为令。以梁唐三帝犹如此，今人宁不思念我生之初，父则忧愁，母则痛楚，具庆偏侍，犹曰娱亲，永感之时，焉得不动心乎！颜鲁子侍郎尝以此镂板，劝人于是日斋讲，或习俗之久，亲戚馈惠有不得辞，会于它日可也。 

　　宣政间，蔡太师；绍兴间，秦太师。盛矣。自秦薨。【此条下有脱误，今据四库全书补入】因人有言遂降旨以禁之著为令以梁唐二帝犹如此今人宁不思念我生之初父则忧愁母则痛楚具庆偏侍犹曰娱亲永感之时焉得不动心乎颜鲁子侍郎尝以此镂板劝人于是日斋讲或习俗之久亲戚馈惠有不得辞会于它日可也。 

　　九宫推移之法，《乾坤凿度》云：“太乙取其数以行九宫四正四维，皆于十五。”注云：“太乙，北辰之名也；居其所曰大帝，行于八卦日辰之间曰太一。或曰天一出入所由消息，紫微宫之外，其星因以为名焉。”故《星经》曰：“天一、太一主承神，犹侍卫也。”四正四维者八卦，神所居，故亦名之曰宫。太一出行，犹天子出巡狩，省方岳，每卒即复；太一下八卦之宫，周四方乃还于中央；中央者地神之所居故，因谓之九宫。天数太一，分以阳出，以阴入，阳起于子，阴起于午，是以太一下行九宫，从坎宫始，故曰一；坎中男，从中始，亦言通也。自此而徙于坤宫，坤，母也。自此而徙于震宫，震，长男也。又自此而徙于巽宫，巽为长女，所行半矣。还息于中央宫，既又自此而徙于乾宫，乾，父也。又自此而徙于兑宫，兑，少女也。又自此而徙于艮宫，艮，少男也。又自此而徙于离宫，离，中女也，行则周矣。上游息于太一天一之星而反紫微宫，行始坎宫，终离宫，数因太一行之次为名耳。出从中男，入从中女，亦因阴阳男女之偶为终始之徙。自坎宫必先之于坤者，母与子养之；其先动者次之震，又次之巽，巽从异姓而来，此其所以敬为主者。自巽中而复之，乾者，父也，子子教之而已，于事逸也。次之兑，又次之艮，父或老顺其心所爱，大小之行有法，此皆合十五言，有法也。于唐天宝中，术士苏嘉庆始基九宫坛于城东，其坛一成高三尺，四阶上依位置九小坛，东南曰招摇，正东曰轩辕，东北曰太阴，正南曰太一，中央曰天符，正北曰天一，西南曰摄提，正西曰咸池，西北曰青龙。至国朝太平兴国中，司天言太一式有五福、大游、小游、四神、天一、地一、真符、君綦、臣綦、民綦，凡十神，皆天之贵神；而五福所居，无兵疲。凡行五宫，四十五年一易，则又与汉唐不同。据《凿度》，太一只一神，即北辰之名，游行九宫；今则衍而为十，虽皆出于方士之书，然屈原《离骚》已有东皇太一，疑出于周末云。 

　　《韩延寿传》“明府”注一“郡骑吏称太守为明府，齐梁人亦如之。”唐人则以明府称县令，杜子美诗《从韦二明府续处觅锦竹诗》云：“华轩蔼蔼它年到，锦竹亭亭出县高。江上舍前无此物，幸分苍翠拂波涛。”《题终明府水楼》云“看君宜著王乔履”是也。既称令为明府，尉遂曰少府。 

　　《诗寄太原学士》：“风灯泡沫两相悲，未肯遗荣自保持。颔下藏珠当猛取，身中有道更求谁？才高雅称神仙骨，智照灵如大宝龟。一半青山无买处，与君携手话希夷。”元祐七年九月九日钟离权书。颍川庄绰跋云：“昔维扬有何仙姑者，世以为谪仙，能与其灵接；一日钟离过之，使治黄素，乃书此诗。”吕公亦跋其后，令俟王学士至而授之，后数日，王古敏仲自贰卿出守会稽，至维扬，访姑，即以与之，王秘不以示人。宣和丙午，其子诚为西京留司御史，绰有中外之好，得其临本。后王氏家残于兵。 

　　《史记?高纪》云：“高祖尝繇咸阳纵观，观秦皇帝。”班固删去一观字，失多少意思。 

　　国初循唐制，进士登第者，主文以黄花笺长五寸许，阔半之，书其姓名，花押其下，护以大帖，又书姓名于帖面，而谓之榜帖，当时称为金花帖子。后临轩唱名，兹制遂废。吴郡于太平兴国中，钱氏纳土，士始试于京师焉。端拱元年，郡人龚识初登科，其榜帖至今藏于龚元孙明之子昱处，乡人入之石。 

　　《诗》“齿如瓠犀”，又曰“八月断壶”，《鲁语》曰：“吾岂匏瓜也哉！”今人不知别，或呼为壶卢，或呼为瓢，或呼为匾蒲。按《古今注》：“匏，瓠也，壶卢，瓢之无柄者，瓢有柄者曰悬瓠，可为笙，曲沃者良。至秋乃可用，漆其里。”上古土尊瓦瓿。《诗》曰：“酌之用匏”，《礼》：“陶瓠祀天”，《周礼》：“朝践用两壶尊。”则知古以壶为酒器。周用铜谓之壶尊，亚于尊彝，有方圆之别；周又有瓠壶，形长一尺二寸六分，阔五寸，口径一寸，两鼻有提梁，取便于用。挈壶氏掌挈壶，然致挈者，非有环梁不可；益知长者为瓠，在夏中则可食，至秋坚实，乃为器。《诗名物解》云：“瓢与瓠一物，甘者名瓢，苦者名瓠，瓠以器言也。瓢亦名壶，齐鲁间，长者为瓢，团者为胡卢。”今人又有匾蒲之名，匾蒲即壶之反切也。形长嫩而可食为瓠，经霜而坚则谓之瓢，圆或匾为胡卢，其间盖有苦者，初不以此别也。匏又八音之一云。 

　　永嘉人呼柑之大而可留过岁者曰海红，按《古今注》：“甘实形如石榴者，谓之壶甘。” 

　　周以夏四月为正月，于时卦属乾，正阳用事故也。《诗》：“正月繁霜”，作政音呼。秦始皇以昭王四十八年正月生于邯郸，因名正，自后作征音呼。秦以十月为岁首，夏则建寅之月，当为四月，从此遂以建寅月为正月；自后不改。至本朝以与仁宗御名同音，当时欲改正月作端月，或曰一月；有以政音为言者，正遂作政音，如蒸饼则改曰炊饼，凡平声呼者悉改焉。今人作征音呼非是，奏对尤不可。 

　　军额有御龙骨朵子直，《宋景文公笔记》云：“关中谓大腹为孤都，语讹为骨朵。”非也，盖挝字古作■〈艹朵〉，尝饰以骨，故曰骨■〈艹朵〉。后世吏文略去草而只书朵，又某朵音相近，讹而不返，今人尚有挝剑之称，从可知矣。 

　　新莽大黄布刀文，谱家皆云“布刀”，细观篆文，其中一点重，即千字也。此币有布形，无刀形，谓之刀，误也，况刀与布二物，不可得兼，曰千者，当千用之。 

　　古印文有汉叟邑长。《说文》叟作■〈灾上又下〉。《书?牧誓注》云：“西蜀叟。”孔颖达曰：“叟者，蜀夷别名。”东汉兴平元年，马腾等谋诛李催，益州牧刘焉遣叟兵五千助之。叟邑，汉蜀夷地名。 

　　古印文多云臣某者，说者谓秦汉已前，与人往复皆自称臣，不必君前。东汉而下，史传中方无泛称臣者；其间又有臣某言事，臣某言疏，此则撤于君前无疑。汉印皆方寸，今观之差殊不等，岂人自为度，不必较以官尺耶？ 

　　历家用算，多寡不同，要皆本于周天三百六十五度四分度之一，行一度为一日，至于三百六十五日，则有奇数四分之一，以一日为百刻，一岁之中，当有奇刻二十五，故必计之以算世历。不知天道有复，而即此算数，至于不可胜计，故繁而多失。若今推一岁奇二十五刻，至于四岁已合成一日，自可断而复起。且一岁积刻之算，二万六千五百二十五，四岁而有十四万六千一百，历算莫多于此，而用算亦止于此，故简而无差。且日行天度，初岁起于子中，次岁起于午中，第四岁起于酉中，至于第五岁复起于子中，乃所谓天道有复，起于子中者，至中而复者也。此历法之本，简易如此，而世历不知，故自太初以来，未有不差之历。 

　　后魏孝庄时用钱稍薄，高道穆曰：“论今据古，宜改铸大钱，文载年号，以纪其始。”古钱中文有太平五铢，太平百钱，孙亮时，亦有太平号，钱文所载则魏号也。 

　　《瘗鹤铭》在今镇江府大江中焦山后岩下，冬月水落，布席仰卧，乃可摹印。绍兴中，访旧本，有使者过，命工凿取之；石顽重，不可取，只得十许字。又以重不能携，但携一两字去，弃其余，今通判东厅者是也。 

　　范文正在陕西，言边面阔远，屯垒虽多而人少，或为虏冲突，自边至长安，无以为固。欲收兵于近里州郡，据要害为三四大屯。当时虽不得行，绍兴置松江诸垒，得其本意。 

　　僧楚祥有道行，明州人也。仁宗尝召对，留京师相国寺，后乞南归，江阴人造寺以居之。临辞时，仁宗赐御书十余轴，每轴两字。黄罗上飞白字大盈尺，旁书云：“赐江阴军华藏寺楚祥长老。”又赐佛牙一，贝叶一，今并存。御书有为前住持人窃取之者，惜哉！寺后赐名寿圣，于乾道初，改名广福，在乾明寺之旁，乾明已废；予尝言之于郡守向侯（子丰），向闻之朝，并为乾明广福院，今悉徙从乾明基矣。有泛海观音像。 

　　舒州皖公山洞，留题者甚众，沈枢密（复）曩尝游，见洞上莓苔剥落处，露一字，日下火，知非今人名，试命抉剔之，乃唐李翱题，字甚劲健。予尝亲到，名公题刻已遍，山水殊胜。 

　　岳州华容县玉真观有谢仙大字，常州宜兴县善拳寺佛殿柱上有侯米谢字，湖州项王庙觉海寺亦有侯米等字，皆倒书。《六一集?跋龙书》云：“恐是簿筏中记号。” 

　　建宁府松溪县瑞应场去郡二百四十余里，在深山中。绍兴间，乡民识其有银脉，取之得其利。隆兴初，巡辖马递铺朱姓者言于府，府俾措置，大有所得。事不可掩，闻于朝，赐名瑞应场，置监官。朱死于场中，一子与人斗，亦死于场中，祀为神，号七宝大王。初场之左右皆大林木，不二十年，去场四十里皆童山，场之四畔围以大山，虽盛夏亦夹衣，日正中方见日光。乾道中，人入穴凿山，忽山合夹死五十余人，血自石缝中流出。取银之法，每石壁上有黑路乃银脉，随脉凿穴而入，甫容人身，深至十数丈，烛火自照，所取银矿皆碎石，用臼捣碎，再上磨，以绢罗细，然后以水淘，黄者即石，弃去；黑者乃银，用面糊团入铅，以火煅为大片，即入官库，俟三两日再煎成碎银，每五十三两为一包，与坑户三七分之，官收三分，坑户得七分，铅从官卖，又纳税钱，不啻半取矣。它日又炼，每五十两为一锭，三两作火耗。坑户为油烛所熏，不类人形；大抵六次过手，坑户谓之过池，曰过水池、铅池、灰池之类是也。 

　　《南史》，凡朝廷遣大臣督诸军于外，谓之行台。自台出师，谓之台兵。或有自行台被弹者，因仍故号，则自称朝廷为台，如言向台及台遣使之类是也。与汉人言县官无异，甚至目京师之城为台城，梁呼建康为台城，至今言之。 

　　宣和书画学之制：学生习篆者，虫鱼古今大小二篆；习隶者习羲、献、欧、虞、颜、柳真行；习草者习章草、张芝；兼习诸家者听。诸书方圆肥瘦适中，锋藏笔劲，气清韵古，老而不俗为上；或方而有圆，或圆而有方，或瘠而不怯，或肥而不浊，若得一体者为中；方而不能圆，肥而不能瘠，仿古人得其笔画而不得其均齐可观者为下。诸画笔意简全，不模仿古人而尽物之情态形色，俱若自然，意高韵古为上；模仿前人而能出古意，形色象其物宜，而设色细，运思巧为中；传模图绘，不失其真为下。其习有六，一曰佛道，二曰人物，三曰山川，四曰鸟兽，五曰竹花，六曰屋木，各以释名。 

　　盐池在中条山之北，处四高中下之地，东西五十里，南北七十里。《公羊传》：“河千里一曲。”唐梁肃谓：“河自昆仑来会，溟涨九里，在盐泉谷。”又唐崔教谓：“盐池之数有九，一在幽朔，二在河东。”所谓河东者，大梁之东也。一在盐州，一在解梁，盖河势屈曲回抱，而中有盐泉，水性至曲而折，盐性至折而聚。《洪范》曰：“润下作咸。”积千里之润，去海既远，是以伏脉地中，聚而作咸，此盐水之所自由也。解州盐池自解县东抵安邑之南，凡五十里，南北广七十里，中随两邑之境分之，曰解池、安邑。其雇于官而种盐者曰揽户，治畦其旁，盛夏引水灌畦而种之，得东南风，一息而成，取而暴之，已而乃入之庵中，其外作重堰，逻卒百人，曰护宝都，以防盗者。《图经》引《穆天子传》有“安邑观盐”之语；《春秋传》鲁成公六年，晋人谋去故绛，诸大夫曰：“必居郇瑕之地，沃饶而近盐。”即此地也。淮浙煎盐，布灰于地，引海水灌之，遇东南风，一宿盐上聚灰，暴干，凿地以水淋灰，谓之盐卤。投干莲实以试之，随投即泛，则卤有力，盐佳。值雨多即卤稀，不可用。取卤水入盆，煎成盐。牢盆之制不一，有用铁者、以数片铁合成，中叠砖为柱以承之，亦有以竹为盆者。盐户谓之亭户，煎夫穿木履立于盆下，上以大木杴抄和，盐气酷烈，熏蒸多成疾。 

　　补陁落迦山，自明州定海县招宝山泛海，东南行两潮至昌国县；自昌国县泛海，到沈家门，过鹿狮山，亦两潮至山下。正南一山曰玩月岩，循山而东曰善财洞，又东曰菩萨泉，又东曰潮音洞，即观音示现之处。又东曰仙人迹，又东曰甘露潭，东即大海。南逾海曰善财醮，南亦大海。自玩月峰之上过一山，中有平地，四山包之，即补陁寺。寺后正北曰狮子岩，左曰真歇庵，右曰佛迹石，狮子岩上曰妙应峰，乃最高处。东曰盘陁，又东曰白衣峰，又东曰圜通岭，又东曰古寺基，又东曰里党外党，又东曰桑木湾，下曰木柆，东即大海。白衣峰下曰无畏石，又下曰象岩，自妙应峰西曰石观音，下即佛迹，又西曰善财峰，又西曰西方岩，又西曰弥陁峰，西即大海。自西登舟，有路曰高丽道头，循东经普门岭，上有塔子峰，旁曰梅岑；自此又东复南入寺；由普门岭自南有路，循玩月岩北至善财洞，及观音岩寺前路；循东到古寺基，过圜通岭，即山之北，亦大海。此山在海中，初高丽使王舜封船至山下，见一龟浮海面，大如山，风大作，舡不能行，忽梦观音，龟没浪静。申奏于朝廷，得旨始建寺，时乃元丰三年也。《华严经》云：“补怛洛迦山，亦云小白花山，今此山皆白丁香花。东南天水混合无边际，自东即入辽东、渤海、日本、毛人、高丽、扶桑诸国。自南即入漳泉福建路云。”观音多现于洞中，或于岩上及山峰，变化不一，甚著灵验。 

　　文潞公作家庙，求得唐杜岐公旧址，止余一堂，四室、两翼。公增置前两庑及门，东庑以藏祭器，西庑以藏家谱，祊在中门之右，省牲涤器在中门之左，庖厨在东南外门，再重西折而南。大观四年，议礼，执政官以上祭四亲庙，手诏：“古无四世之文，执政官视古诸侯，祭五世不为过。”高祖以上一祖，称五世祖，一堂五室，中室置五世祖，东二昭、西二穆、夫人并袝。屋九架、厦两间，饰以黟垩，共七间。每位笾十二、豆十二、簋四、簋四、铏鼎一、俎二、壶尊二、壶罍二、爵坫三、祝坫一、烛台三、登二，共用罍一副，爵洗一副。神版之制，文潞公用晋荀安昌公祠制作版；采唐周元阳议，祀以元日、寒食、秋分、冬夏至，致斋一日。受诏之四方，酌古诸侯载迁主之义，作车奉神版以行。按大观议礼，神版长尺一寸，博四寸五分，厚五寸八分，大书某祖考某封之神座，每室各有神幄。贮以帛囊，缄以漆函，祭则出于位。行礼用四孟月柔日，今濮秀邸用仲月，谓之仲享。今人有用伊川主制，一本判其半，中书字，复以所判之半入于中，或误入及迎送迁徙而脱落，则为不敬，不若用版为当，则是大观所载神版之制，宜为当世传用也。 

　　艺祖登内南门，指牌上“之”字问近臣，用此字何义，或对是助语词。艺祖云：“之乎者也，助得甚事！”命去之。按《史记》武帝太初元年更印章以五字，张晏注曰：“汉据土德，土数五，故用五为印文，若丞相曰‘丞相之印章’，诸卿及守相印文不足五字者，以‘之’字足之，自后习见为常。”门名云“正阳之门”，大类一印，便觉文弱，如尚书省、枢密院、诸路军额，不用“之”字，则知赘矣。 

　　《史记?武帝纪》：“上巡南郡至江陵，而东登礼之天柱山，号曰南岳；浮江自寻阳出枞阳，过彭蠡。”寻阳，今之江州，在江南，与彭蠡接，枞阳则又在其东北，属江北，去彭蠡远矣。不应自西而东，复自东而西，南入彭蠡，如此迂也。必是自枞阳出寻阳，过彭蠡，颠倒书此一字，不然，后人传写之误。余尝亲到枞阳，登鲁直达观亭细考之。 

　　五祀见于《周礼》、《礼记》、《仪礼》，杂出于史传多矣。特牲祭法，加司命、泰厉为七祀；《左传家语》，五祀，《月令》以门、行、户、灶、中霤；《白虎通》、刘昕、范晔、高堂隆以五祀，门、井、户、灶、中霤。郑氏释《太宗伯》五祀则用《左氏》《家语》说；释《小祀》之五祀，用《月令》说；释《王制》五祀，用祭法；七祀不见于它经，郑氏谓周制，五祀为商制；《仪礼》虽士亦祷五祀，门户，人所资以出入；中霤，人所资以居；灶，人所资以饮食。两汉晋魏五祀，井预焉。隋用《月令》祭法，李林甫本《月令》祀行而不祀井。五祀切于人者，今人不祀，而广祀天神地祗、人鬼之不当祀者，皆不为怪。 

　　唐开文学馆，召名儒十八人，如玄龄、如晦、思廉、志宁、世长、褚亮、薛收、颖达、文达、德明、元敬，开元以无量、行冲、韦坚、张说之辈为学士，见《艺文志》，盖唐有两十八学士，画家不辨。 

　　《周礼》以金錞和鼓，以金镯节鼓，以金铙止鼓，以金铎通鼓，大司马之职；王执路鼓，诸侯执贲鼓，将军执晋鼓，师帅执提，旅帅执鼙，卒长执铙，两司马执铎，公司马执镯。鼙所以令鼓也，铎所以作众，镯所以行众，铙所以止众，鼙所以和鼓。今之锣，即古之铙，而所谓铎、镯、錞，不复见，金声紊矣。以意求之，官府夜提铃，即铎以作众；舟车鸣锣，即镯以行众；释氏击小铜铮，即錞和鼓之余意。 

　　古碑首作垂带屈下，往往额多偏一边，后人亦仿而为之。予好收古碑，盖尝疑此，及出守汉东，而郡斋有五大夫碑，碑首作垂带六，四在碑面，二在碑之左侧，后面却连右侧自上转过为之，正视则碑额甚偏，及摹时，碑面连左侧，背连右侧，方见其正且博，盖是文多石小，故尔四边皆刻字故也。今人不知此，特爱其偏，失古意远矣。 

　　《史记?项羽本纪》，项王即日还国，留沛公饮，项王、项伯东向坐，亚父南向坐，沛公北向坐，张良西向侍。《汉书》，王陵以兵属汉，项籍取陵母置军中，陵使至，则东向坐陵母，欲以招陵。又《南越传》，王太后置酒，汉使者皆东向，太后南向，王北向，相大臣皆西向侍。《史记》，代王西向让者三，南向让者再。注，如淳曰：“或曰宾主位东西面，君臣位南北面，故西向坐，三让不受，群臣犹称宜，乃更回坐，示变即君位之渐。”使如注言，西向逊示不欲东，既已南向，又何逊为？则知《史记》以东向为尊矣。 

　　●卷三 

　　唐制：诸州有军，故刺史衔带使持节某州渚军事，某州刺史，今之厢军是也。至国朝，分京师三衙之兵屯诸州，秋高更戍，如江阴则戍太平州，福兵则戍广之类。于建炎初，始罢更戍之制，今之禁军是也。百姓则列五军，有前、后、左、右、中军之别，军校有前军、后军、中军、兵马使、左右厢虞候，又有都知兵马使、左右押衙教练使，其目颇繁，择民之豪富者为之。唐建中赦许带宪衔，遇赦加恩，踵为故事，有积阶至司徒、司空、仆射、太保者，甚为乡里之荣。《青琐高议》云：“曹钧梦龙求援，钧如所约，他日复梦致谢曰：‘欲相酬，要何宝？’曹曰：‘惟愿子孙世世不离乡里而荣者。’叟再问何官，曰：‘都押衙。’”后罢民兵，权轻矣。在国初，有士夫被谴而责为衙校者，如海外数州，每阙守，帅司或差衙校摄州郡，宴设、修造则令赔补及出犒赏，遂有破家之患。荆公当国，始罢差法，敛民钱，雇人为之，今之衙前是也。湖州有胡夫人墓志，载其夫履历，细考之，方知为衙前。今台州凡吏人妻必自称夫人，盖亦沿袭也。初遇赦，即带银、酒监，武，银谓银青光禄大夫，酒谓检校国子祭酒，监谓监察御史，武谓武骑尉也。绍兴三十六年六月，衡州人诉其乡人胡厚冒称官户，索出告命，乃其高祖再迁于乾德四年为衡州押衙银青光禄大夫，检校太子宾客，监武如式，省部契勘云：元丰五年以前，官制未行时，衙校各带宪衔，止是吏职，不合理为官户，始立法云。 

　　幞头之制，本曰巾，古亦曰折，以三尺皂绢，向后裹发。晋宋曰幕后，周武帝遂裁出四脚，名曰幞头，逐日就头裹之，又名折上巾。唐马周请以罗代绢，二脚系于上前，法武也；二脚垂于后，法文也。两边各为三折，法三才，又加巾子，制度不一。隋大业十年吏部尚书牛宏上疏曰：“裹头者，内宜着巾子，以桐木为内，外黑漆。”唐武德中，尚平头小样者，证圣二年则天临朝，以丝葛为之，以赐百官，呼为武家样。又有高头巾子，亦呼为武家诸王样巾子。景龙四年，内宴赐百官内样巾子，高而后隆，目为英王样巾子。明皇开元十四年，赐臣下内样巾子，圆其头是也。又裴冕尝自制巾子，谓之仆射巾。自唐中叶已后，诸帝改制其垂二脚，或圆或阔，用丝弦为骨，稍翘翘矣。臣庶多效之，然亦不妨就枕。陈宏画明皇裹头坦腹仰卧吹玉笛图，又郑谷诗云“玉阶春冷未催班，暂拂尘衣就笏眠”，其便如此。唐末丧乱，自乾符后，宫娥宦官皆用木围头，以纸绢为衬，用铜铁为骨，就其上制成而戴之，取其缓急之便，不暇如平时对镜系裹也。僖宗爱之，遂制成而进御。五代帝王多裹朝天幞头，二脚上翘。四方僭位之主，各创新样，或翘上而反折于下，或如团扇蕉叶之状，合抱于前。伪盂蜀始以漆纱为之，湖南马希范二角左右长尺余，谓之龙角，人或误触之，则终日头痛。至刘汉高祖始仕晋为并州衙校，裹幞头，左右长尺余，横直之，不复上翘，迄今不改。国初时，脚不甚长，巾子势颇向前，今两脚加长，而巾势反仰向后矣。 

　　《金刚经》凡有六译：姚秦鸠摩罗什、元魏菩提流支、陈真谛、隋笈多、唐元装、义净。古今所宗，惟秦译。慧命须菩提六十三字，世传因僧灵幽入冥得之。又云：魏菩提流支文，后人参入之，经中有“即则”二字。高丽大安六年以义天之祖名稷，故易“即”为“则”。寿昌元年刊于大兴王寺，后从沙门德诜则瑜之请，仍还本文，而以则音呼之，此本或传入国中故也。佛书初来，首有《遗教经》四十二章，《楞迦经》译师汉人，故文亦简古。自《楞严经》房氏笔受，有咒一卷，后每经必有咒，乃是尊宿译经毕，留数句不译之文，使不知义理者见之加敬，寓此意耳。本朝有译经院，凡得西域书，令晓蕃语通文义人充译语官，译从华言讫，僧鉴义等删定译经润文，使与之润色，每遇圣节，进新经藏中，有《宋朝新经》是也，王荆公诸人皆尝为之。释氏自汉明帝始通，人竞信之，何耶？盖其法似墨翟，周衰，杨墨之道炽，孔盂力辟之。秦尚刑名，汉文尚黄老，武帝表六经，故不得而滋蔓。民俗实乐其俭素，及其徒东来，加以神怪，民情翕然畏爱之。杨氏为我，即老氏；墨氏兼爱，即释氏，沿民心素，有从风而靡，后之寓祝寿荐严于其间，有大不敬之嫌，牢不可破矣。 

　　国忌行香，起于后魏，及江左齐梁间，每然香熏手，或以香末散行，谓之行香。《遗教经》云：“比丘欲食，先烧香呗讚之。安法师行香定坐而讲，所以解秽流芬也，斯乃中夏行香之始。”唐高宗时，薛元超、李义府为太子设斋行香，中宗设无遮斋，诏五品以上行香，不空三藏奏，为神尧而下七圣忌辰设斋行香，至文宗朝，宰臣崔蠡奏：“国忌设斋行香，事无经据。”遂罢之。宣宗再兴释教，诏京城及外道州府国忌行香，并须精洁，以伸追荐之道。朱梁开平三年大明节，百官始行香祝寿。石晋天福中，窦正固奏：“国忌行香，宰臣跪炉，百官列坐，有失严敬。”今后宰臣跪炉，百官立班，仍饭僧百人，永为定式。至本朝淳化中，虞部员外郎李宗讷请：“国忌，宰臣以下行香，复禁食酒肉，以表精虔。”从之。 

　　直省官，旧制，补诸州别驾司马。故事：上佐借绯，当时号为朱衣。自改官制，不复补别驾司马，而仍旧衣绯。军人之衣绯紫，亦是别其军号，今厢禁军皆衣紫，惟浙漕司兵士独衣绯衲，颇存往制。 

　　诞圣节始于唐明皇，号曰千秋节，又改为天长节；肃宗，地平、天成；代宗，天兴；文宗，庆成；武宗，庆阳；宣宗，寿昌；懿宗，延庆；僖宗，应天；昭宗，嘉会；哀帝，乾和；梁祖，大明；末帝，明圣；唐庄宗，万寿；明宗，应圣；末帝，千秋；晋高祖，天和；少帝，启圣；汉高祖，圣寿；隐帝，嘉庆；周太祖，永寿；世宗，天清；恭帝，天寿；遂成故事。 

　　古人书字有误，即墨涂之；今人多不涂，旁注云卜。谚语谓之卜煞，莫晓其义。近于范机宜（华）处见司马温公与其祖议《通鉴》书，有误字，旁注云“■〈非，右半〉”，然后知乃非字之半耳，后人又省云。 

　　古碑有重字，多作叠画，今人或写又字，不若作叠画为雅驯。秦峄山碑，李斯小篆所题，御史大夫有夫而不著大，但于下作叠画。卫宏说夫大夫也，古一字有两名者，因就注之，孔子作“大夫”及“千人”字如此。夫字从大从一，盖夫中有大字；千字从十从人，千中有人字，古人从简，每遇此二字则作叠画。 

　　秦始皇二十八年，即帝位之三年也，东行上峄山，立石颂秦德。自泰山至会稽，凡六刻石，《史记》皆载其词，惟不著峄山刻，观其语，皆相类，三句辄一换韵。二世立，李斯从到碣石并海南，至会稽，而尽刻始皇所立石，旁著大臣从官名，以彰先帝成功盛德。唐封演叙后魏太武帝登山，使人排倒之。然历代摹为楷式，邑人疲于供命，聚薪其下，因野火焚之，由是残缺。上官求请，人益劳甚，有孙令取旧文勒于他石，人间所传，皆新刻也。其词曰：“‘皇帝立国，维初在昔，嗣世称王。讨伐乱逆，威动四极，武义直方。戎臣奉诏，经时不久，灭六暴强。廿有六年，上荐高号，孝道显明。既献泰成，乃降专惠，亲■〈车川〉远方。登于峄山，群臣从者，咸思攸长。追念乱世，分土建邦，以开争理。功战日作，流血于野，自泰古始。世无万数，陀及五帝，莫能禁止。乃今皇帝，壹家天下，兵不复起。灾害灭除，黔首康定，利泽长久。群臣诵略，刻此乐石，以着经纪。’二世诏，‘皇帝曰：金石刻尽始皇帝所为也，今袭号而金石刻辞不称始皇帝，其于久远也，如后嗣为之者不称成功盛德。’丞相臣斯，臣去疾，御史大夫臣德昧死言：‘臣请具刻诏书，金石刻因明白矣。臣昧死请。’制曰：‘可。’”廿，如拾切，今人作二十字读，非是。乐石，颜师古谓取泗滨磬石，作此碑石。皆宋莒公所记，而学易先生河间刘斯立复著论，世传泰山篆可读者，惟有二世诏五十许字，始皇刻辞，皆谓已亡。宋莒公镇东平日，遣工就摹，得别刻新石，止有卌八字。《集古录》亦云：“江邻几才得此数十字，余尝以大观二年登泰山，宿绝顶，访秦篆，其石埋植土中，高不过四五尺，形制似方而非方，四面广狭不等，所谓五十许字者，在南面稍平处，人常所摹；其三面残缺，人不措意，余审观之，刮摩垢蚀，渐若可辨。及政和三年秋，复宿岳上，亲以毡椎从事，始为完善；盖四面周围悉有字，总二十二行，行十二字，字从西面起，以北东南为次；西面六行，北面三行，东面六行，南面七行；‘制曰可’三字复在西南棱上；十二行是始皇辞，十行是二世辞，以《史记》证之，文意具。如‘亲■〈车川〉远■〈黍勿〉’《史》作‘亲巡远方黎民’，‘金石刻’《史》作‘刻石’，‘著作休嗣’作‘世听作圣’，‘陲’作‘垂’，‘体’作‘礼’，‘昆’作‘后’，皆史家误。北海王寿茂崧刻于石。”宣政间，张漴侍郎知袭庆府，特奉诏书修东岳庙碑，尝登山访秦篆，与此说同，子观复备能言之。 

　　蔡邕独断：汉百户小吏称天子曰大家。晋曰天。唐人多曰天家，又云官。今人曰官家，禁中又相语曰官里。官家之义，盖取五帝官天下，三王家天下。唐明皇自称三郎，何耶？ 

　　李肇补国史：唐宰相呼曰堂老，两省官曰阁老，丞郎曰曹长，郎中、员外、侍郎、补遗曰院长，御史相呼曰端公。今人呼中官之次者曰阁长，京都缉事人曰院长。亲事官呼上名曰端公。古今之殊如此。 

　　百里之长，周曰县正，春秋时，鲁卫谓之宰，楚谓之公尹，晋谓之大夫，秦谓之令。汉因之，大曰令，次日长。至唐不改，唐末始有知县之称。练湖碑，南唐时立，云：“知丹阳县镇县公事”，盖镇则有兵，如知州云知某州军州事也。本朝以知县为高，令为次，或兼兵马都监，亦知县镇之义。 

　　绍兴末，宿直中官以小竹编联笼，以衣画风云鹭丝作枕屏，一时无名，号曰画丝，好事者大其制，施于酒席以障风，野次便于围坐，人竞为之，或以名不雅，易曰挂恩。又云：出于虏中，目曰话私，言遮蔽可以话私事。顾乾道间，使者尝求其故，则不然矣。且以言为话，南人之方言，非北人语也。按崔豹《古今注》；“罘罳，屏也；罘者，复也；罳者，思也。臣朝君，至屏外，复思所奏之事于其下。”颜师古注：“罘罳，谓连阙曲阁也，以覆重刻垣墉之处，其形罘罳然，一曰屏也。”郑《礼记》注：“屏谓之树，今浮思也。刻之为云气虫兽，如今阙上为之。”《广雅》云：“复思谓之屏，王莽坏渭陵园门罘罳，曰：‘使民无复思汉。’”唐《苏鹗演义》称：“罘罳，织丝为之，轻疏浮虚，象罗网交文之状，施宫殿檐户之间也。”又《文宗实录》：“太和中，甘露之祸，群臣奉上出殿北门，裂罘罳而去。”又温庭筠《补陈武帝与王僧辩书》云：“罘罳书卷，阊阖晨开。”段成式《酉阳杂俎》称：“上林间多呼殿榱桷护雀网为罘罳。”则是汉以屏为罘罳，唐以殿间网为罘罳。以其字考之，二字皆从网，有网之义。汉屏疑亦有维索以为限制，今云挂丝，第言以丝挂于竹骨之上，若用罳字，亦取罘罳之义，其实围屏也。《开宝遗事》云：“长安士女游春野，步遇名花，则设席藉草，以红裙递相插挂，以为宴幄。”兹其始也（东坡守汝阴，以帷幕为择胜亭，尝作记，亦此义）。 

　　古者，有国之君，称其妻曰夫人，称诸异邦曰寡小君。后世封爵亦此义。若夫封郑国公，而妻却封周国，此近代之制。惟司马温公曾祖政、祖炫、父池皆赠温国公，曾祖妣薛、祖妣皇甫、妣聂皆赠温国夫人。文潞公赠三代为燕、周、魏国公，配各为其国夫人，深得古遗意。又有封两国夫人之制，但表其尊崇，而不知害理。政和间，改郡县君为孺、安、宜、恭、令、硕、淑人。元降指挥并令带夫爵，如某县子令人之类，今亦不系夫爵矣。 

　　《周礼》有五齐三酒。五齐以供祭祀，三酒以酌有事者。今临安岁供祠祭酒一千六百余瓶坛，又供天章阁景灵宫及取赐酒一万四千二百余瓶坛，其酒名则曰“玉练槌珍珠”、“中和堂”、“有美堂”等。“玉槌珍珠”，名既不典，而“中和”“有美”乃守臣便坐，因以名酒，遂以供御及祭祀，失礼甚矣。予尝言之，今祠祭酒，宜酌五齐之名，以供祠祭；三酒之名，以酌有事者；取赐酒则别为一名，庶几名正理顺。 

　　今之太常所用祭器雅乐，悉是绍兴十六年礼器局新造，祭器用博古图，雅乐用大晟府制度，大晟乐用徽宗君指三节为三寸，如崇宁四年所铸景钟是也。绍兴之制，则用前皇祐二年制造大乐中黍尺，景钟高九尺，垂则为钟，仰则为鼎，鼎之大，中容九斛，中声所极，退藏则八斛有一焉。时铸匠郑真以谓高九尺，约度金分厚薄，取应声律，退藏可容二十斛数，即不应八斛有一；缘九尺之高，则金分太薄，难以取应声律，故止令高九尺，厚薄样则随宜■〈钅写〉造。 

　　《礼运》云：“修其祝嘏。”祝，谓以主人之词飨神；嘏，谓以尸之词致酒而嘏主人，故曰：“祝以孝告，嘏以慈告。”案特牲少牢礼，祝称孝孙某用荐岁事于皇祖伯某，是祝为主人飨神之词，即今祝文是也。《小雅》云：“锡尔纯嘏，子孙其湛。”是嘏致福于主人之词也。汉祠宗庙有嘏词，《蔡邕集》载：“高皇帝使工视承，致多福无疆于尔嗣曾孙皇帝，使尔受禄于天，宜此旧都，万国和同，兆民康义，眉寿延年，子子孙孙，永守民庶，勿替引之。”今祠官有祝文而无嘏词，不知自何代省去。 

　　政和五年，命工部侍郎孟揆鸠工，内官梁师成董役，筑土山于景龙门之侧，以象余杭之凤凰山，最高一峰九十尺，山周十余里，分东西二岭，直接南山，石大者高四十尺，赐名“神运昭功”，封“磐固侯”，一名凤凰山，后神降，有“艮岳排空霄”之语，以在都城之艮方，故曰艮岳。南山成，易名曰寿岳，都人且曰万岁山。所谓余杭之凤凰山，即今临安府大内丽正门之正面；按山上有天柱宫及钱王郊坛，尽处即嘉会门。山势自西北来，如龙翔凤舞，掀腾而下，至凤凰山止。山分左右翼，大内在山之左腋，后有山包之，第二包即相府，第三包即太庙，第四包即执政府，包尽处为朝天门。端诚殿在山之右腋，后有山包之，第二包即郊坛，第三包即易安斋，第四包即马院；东南皆大江，西为西湖，北临平湖，地险且壮，实为一都会，其兆先见于东都为山之时（为山见《国史补》）。 

　　唐故事，天子日御殿见群臣，曰常参。朔望荐食诸陵寝，有思幕之心，不能临前殿，则御便殿见群臣，曰入阁。宣政，前殿也，谓之衙，衙有仗；紫宸，便殿也，谓之入阁。其不御前殿而御紫宸也，乃自正衙唤仗，由阁门而入。百官候朝于衙者，因随入以见，故谓之入阁。然衙，朝也，其礼尊；阁，宴见也，其事杀。自乾符以后，因乱，礼阙，天子不能日见群臣，而见朔望，故正衙常日废仗，而朔望入阁有仗，其后习熟，遂以入阁为重，至出御前殿，犹谓之入阁。此欧文忠公折简问刘贡父者也。按《通典》，隋文帝欲斩大理吏来旷，少卿赵绰固争，帝乃拂衣入阁，绰又矫言欲理他事，帝命引入阁。绰曰：“臣本无他事，而谬言求入，死罪也。”会献皇后在坐，命赐绰酒，则隋时已有入阁之语。正观元年制：自今中书门下及三品以上入阁议事，皆命谏官随之，有失辄谏，则正观又有入阁之语矣，不待开元朔望改御紫宸，云入阁也。玄宗优人服绯，求赐鱼，玄宗云：“鱼袋者，五品以上入阁，则合符，汝则不可。”参诸众说，则阁者，殿后之便室无疑矣。本朝殿后皆有主廊，廊后有小室三楹，室之左右，各有廊通东西正廊，每乘舆自内出，先坐此室，俟报班齐，然后御殿。今临安殿后亦然，故隋后得至此，而太宗又恐闲燕处多肆，故许谏官入，随失即谏。玄宗云：“非合符不得入也。”室之左右小廊通处，即阁门；自前殿唤仗入后殿，必自东西阁门过，所谓入阁，过此门耳，非谓后殿可名阁也。内中目中宫之居为殿，余为阁，贵妃阁、婉仪阁是也。小室亦曰阁子。谓殿为阁，近世之语。 

　　梁武帝崇奉释氏，置放生池，谓之长命洲。唐太平公主于京西撅地，赎水族之生者置其中，谓之放生池，见《刘餗传记》。乾元二年三月，左骁卫郎将史元琮、中使庭玉奉宣于天下州县临江带郭处各置放生池，始于洋州，讫于升州秦淮太平桥，凡八十一所，见颜鲁公《湖州放生池记》。天下置放生池始于此。 

　　释氏写经一行，以十七字为准，故国朝试童行诵经，计其纸数，以十七字为行，二十五行为一纸。 

　　柳子厚《游山诸记》，法《穆天子传》；欧阳文忠公《醉翁亭记》，体公羊穀梁解《春秋》；张忠定《谏用兵疏》，效韩退之《佛骨表》；黄鲁直跋奚文，学汉王子渊《便了券》；唐人《大槐国传》，依《列子?汤问》。此所谓夺胎换骨法。 

　　前代妇人以黛画眉，故见于诗词，皆云：“眉黛远山。”今人不用黛而用墨。按《墨谱》：“周宣帝令外妇人以墨画眉，禁中方得施粉黛。”则知墨填眉，始于后周。 

　　古人称父曰大人，又曰家父，捐馆则曰皇考。今人呼父曰爹，语人则曰老儿，捐馆曰先子，以“儿”、“子”呼父习以为常，不怪也。羌人呼父为爹，渐及中国。《法帖》：陈隋诸帝与诸王书，自称耶耶。韩退之《祭女孥文》，自称曰阿爹、阿八，岂唐人又称母为阿八？今人则曰妈。按《诗》：“来朝走马，率西水浒。”马，音姆，岂中国之人，因西音而小转耶？先子，《礼》、《经》皆曰先君子，惟《孟子》载曾西之语曰“吾先子”，盖称父之爵耳。 

　　今人言元孙之外孙，云第几世孙；《汉?平纪》，立梁孝王元孙之耳孙为王，可谓善造语矣。 

　　《魏世家》，魏王如姬窃兵符，发晋鄙兵，以救赵。诸侯得尚王姬，今云如姬，言宠爱如王姬，即《左传》如夫人之义。 

　　天宝六年杨护榜试《魍魉赋》，何待士之薄哉！ 

　　释氏法论：供父母曰恩田，佛僧曰敬田，贫穷曰悲田。 

　　唐之东都，连虢州，多猛兽，人习射猎而不耕蚕，迁徙无常，俗呼为山棚。今人谓锡宴所结采山为山棚。 

　　今国家有庆事，臣僚上表进马称贺，蔡邕有《上加元服与群臣上寿表》，末云：“仅奉牛一头，酒九钟，稽首再拜，上千万岁寿。” 

　　蔡邕《光武济阳宫碑》，载世祖皇考南顿君，初为济阳令，有武帝行过宫，常封闭，帝将生，考以令舍下湿，开宫门后殿居之。建元元年十二月甲子夜，帝生，时赤光满室中，卜者王长卜之，曰：“此吉事，不可言。”《汉书》不载。 

　　子者，男子之通称，子张、子夏是也。亦为爵，公、侯、伯、子、男是也。诸侯之上大夫卿、下大夫、上士、中士、下士，凡五等，亦称子，若宣子、武子之类是也。 

　　唐人尚氏族，推姓显于一郡者，谓之望姓，如清河张、天水赵之类。世人惑于流俗，不究本宗源流，执唐所推望姓，认为己之所自出，谒刺之属显然书之，至于封爵，亦复如是，殊失尊祖敬宗之义。 

　　唐人推崔卢等姓为甲族，虽子孙贫贱皆家世所重。今人不复以氏族为事，王公之女，苟贫乏，有盛年而不能嫁者；闾阎富室，便可以婚侯门，婿甲科。 

　　杨子云太元，其卦有作■者，今观《商卦》、《象卣》所刻，器作■，盖作■，象天一，象地一，象人，其说已见于商。子云多识先秦古书，《太玄》之学，必有自来。 

　　古皆说屦，《曲礼》：“户外有二屦，言闻则入，言不闻则不入。”“毋践屦”“侍于长者，屦不上于堂，解履不敢当阶，就屦跪而举之。”盖古人铺筵设席，不脱屦则有尘污之嫌；今释氏作佛事，脱屦即席，颇有古意。又《礼》，尸坐不脱屦。《少仪》，凡祭于室中，堂上无跣，燕则有之；盖祭不跣，主敬也；燕则有跣，为欢也。屦之有絇，所以示戒，童子不絇，未能戒也。丧屦无絇，去饰也，人臣去国，鞮屦，以丧礼处之也。今人为皮鞋，不用带线，乃古丧屦。 

　　《龟策传》有乡呈兆，首仰，足肣，足开，外内自桥，根格，身折，内格上柱下柱，安安，挺诈等语，学者多不晓，予尝询诸灼龟者，云：龟板以中心脉为主，旁分部有上乡、水、火、木、金、土等兆，即所谓乡也。顺乡作卦即呈兆，拗乡作卦即横兆。头昂即首仰，足收即肣，足发即足开，外内桥今云身中费力，根格今云坐脉，身折今云身断，上柱下柱今云里外枝，安安今云安静，挺诈今云有鬼贼。按《周礼》义，体象谓兆之墨纵横其形体，象似金木水火土；凡欲作龟之时，以龟足象四时而灼之，其兆直上向背者为木兆，直下向足者为水兆，邪向背者为火兆，向下者为金兆，横者为土兆，色是兆气也，就兆中视其气色，似雨及止等是也。 

　　《风俗通》云：《礼传》曰“夏曰嘉平，商曰清祀，周曰大蜡，秦汉曰腊。”宫之奇曰：“虞不腊矣。”则周已有腊名，秦始皇改腊曰嘉平，从夏之旧耳。 

　　唐《卢氏杂记》云：“丧乱以来，封书多以空漏子。”盖古人封书皆实封，今人用空漏子套书，盖始于唐。又宣宗于内中置杖，杖内官；今内中有杖，始于宣宗。又代宗于文武殿设道场，佛见光，大官近侍咸睹，文武百僚拜表贺。今呼内官閤长以上为大官，亦始于唐。 

　　今人呼劝酒瓶为酒京，《侯鲭录》云：“陶人为器，有酒经。”晋安人盛酒以瓦壶，小颈、环口、修腹，容一斗；凡馈人牲，兼置酒。书云一经，或二经、五经，它境人游是邦，不达是义，闻送五经，则束带迎于门，盖自晋安人语，相传及今。 

　　●卷四 

　　官府多用申解二字，申之训曰重，凡以状达上官，必曰申闻，施于简劄，亦曰劄子申呈，然皆无重意。解，古隘切，训曰除聚，而词人上于其长曰解，士人获乡荐亦曰得解，皆无除去之义。举世咸用之，与欧阳子言打字同。 

　　版行东坡长短句，《贺新郎》词云：“乳燕飞华屋。”尝见其真迹，乃“栖华屋。”《水调歌》词，版行者末云：“但愿人长久。”真迹云：“但得人长久。”以此知前辈文章为后人妄改亦多矣。 

　　宋景文公修《唐书》，稿用表纸朱界，贴界以墨笔书旧文，傍以朱笔改之。尝见所修《韩退之传》，稿末云“学者仰之如泰山北斗”，涂之，改云“景星凤凰”，复涂之，仍书“泰山北斗”字。 

　　《刑统》，皆汉唐旧文，法家之五经也。当国初，尝修之，颇存南北朝之法及五代一时旨挥，如“奴婢不得与齐民伍”，有“奴婢贱人，类同畜产”之语，及五代“私酒犯者处死”之类，不可为训，皆当删去。 

　　《三礼图》出于聂崇义，如爵作雀背承一器；牺象尊，作一器，绘牛象。而不知爵三足，有雀之仿佛，而实不类雀；牺象皆作牛象形，空其背复，以实酒，今郊庙尽用此制，而国子监所画，与方州所用，则从崇义说，不应中外自为差殊。 

　　张忠文公叔夜嵇仲，靖康间以南道总管知邓州，首提兵勤王，以不推戴异姓，取过军前。既议和，传到讣音云：“靖康丙午闰十一月内提兵次安上门，除签书枢密院，在国子监街东陶潛园子内住。十二月二十五日京城破，以不推戴异姓，取过军前，丁未年三月二十七日离京北去，道中不食，至白沟，或曰过界河也，仰天大呼，遂不复语，明日薨在易州孤山寨，五月十六日也。抬三程，遂火化。第六子仲熊，字慈甫，随行祭祀，丁巳年十一月十八日到东京相国寺慧林禅院，后于天寿院前幕士冯真家下，戊午年十月十七日丙时葬于阳翟县旌忠功德坟寺，及录到挽诗四首，追授朝奉大夫，汴京副留守，赐紫金鱼袋。”李俦二首：“声名凛凛动寰区，忠义存心老不渝。奋不顾生惟尽节，虑无遗策悉嘉谟。独提南服三千旅，首冒重围万死涂。时事已更身已逝，惟将阴德付鹓雏。”“命世文章伯，鸿枢柱石臣。殒身因卫社，嗣德岂无人？丹旐西原路，輀车万里春。一门蒙待遇，徒有泪沾巾。”清河张孝纯二首：“畴昔中朝士，簪绅仰令名。恩威彰辅郡，忠孝卫都城。许国志何壮，为山功莫成。西风故林道，萧瑟感秋声。”“季世遭奇祸，烦冤痛可论。交情伤死别，亲属恸遗言。空想还家梦，难招去国魂。一朝成万古，斜日下平原。”李俦、张孝纯皆属本朝旧臣，视忠文公自当愧死，何颜面复为此诗？故书之以戒为臣之不忠者。绍兴间赠太傅，谥忠文，录用其子孙。省劄云：“尚书省勘会到：张叔夜靖康间勤王，及以不推戴异姓，取过军前，所有叔夜初除签书枢密，及罢政，恩数难以引用，别因事故釐革，并特令给还。”事具《列传》。从弟克戬守忻州，亦死事，赠延康殿学士，谥忠确，一门死事者二人，盛哉！ 

　　自汉以来，中国财用耗于虏，惟东汉为甚。《段颎传》云：“永初诸羌反，十有四年，用二百四十亿。永和之末，复经七年，用八十余亿。本规三年之费，用五十四亿。后平东羌，费四十四亿。”《袁安封事》云：“汉之故事，供给南单于费直岁一亿九十余万，西域岁七千四百八十万。”向来议者但怪遗契丹之数多，而不知汉之费尤甚。 

　　汉天子崩，皆葬后袝庙毕，新君即位于庙中，始行以日易月之制，故葬日甚速。文帝自崩至葬凡七日，景帝十三日，惟哀帝最久，一百五十日，时王莽专政，葬之迟速不较也。 

　　汉为吏长，子孙居官为姓氏，于夏侯婴可见矣。婴自高祖起沛为太仆，历惠、吕、文三朝不改。 

　　地理家不知起于何时，自黄帝令大挠定甲子，以支干相配而分五行，今地理家则有大五行之说，如壬属水，地理家曰属火之类。参以人之姓，归五音，分三十八将山，以定吉凶。近年又多用郭璞《锦囊》，先看山从何来，得金山或木、水、火山、土山，各以五音生旺轮之；吉方则要山高水来，凶方反是；复以七星配之，谓之天星法。又有用古《青囊》者，只使三垣，以壬亥为紫微垣，丑艮为天市垣，乙卯为天乙，巽巳为六尚书，丙巳为少微垣，丙丁为老人星，辛酉为午太乙，庚酉为天纲柄，水出入俱无妨，惟坤申是地母，不可用，皆非圣人卜其宅兆之意，然世人贪于名利，多惑其说。 

　　古人戴冠，上衣下裳，衣则直领而宽袖，裳则裙。秦汉始用今道士之服，盖张天师汉人，道家祖之。周武帝始易为袍，上领、下襕、穿袖、幞头、穿靴，取便武事。五代以来，幞头则长其脚，袍则宽其袖，今之公服是也。或云：古之中衣，即今僧寺行者直掇，亦古逢掖之衣。 

　　司马温公作《通鉴》，两汉用荀悦、袁宏《汉纪》，唐用《旧唐书》，故与《汉书》及《新唐书》语不同。非不欲始于三皇五帝，盖周平王以来，包《春秋》，《经》不可损益，又不欲继“获麟”，贻续《经》之讥，故断自命韩赵魏为诸侯。然《春秋》以后，事杂见于诸家而无统纪。刘恕道原在局中，探公意，自三皇五帝接于《通鉴》为前纪。其言曰：“鲁隐之后，止据左氏《国语》、《史记》、诸子而增损，不及《春秋》，则无预于圣人之经。”其书载三代事颇详，苟得大手笔，稍删其冗，附于《通鉴》，与之并行，上下数千年事，如指诸掌。司马公与之作序，亦此意也。刘续改《前纪》作《外纪》，然非《通鉴》外事，盖不欲先于司马也。 

　　选人之制，始于唐，自中叶以来，藩镇自辟召，谓之版授，时号假版官，言未授王命，假摄之耳。国朝既收诸镇权，自一命以上，皆注吏部选，而选人有七阶，留守判官至观察判官为一等，今承直郎。节度掌书记、观察支使为一等，今儒林郎；防御团练、军事判官京府至观察推官为一等，今文林郎；防御团练、军事推官为一等，今从事郎；县令、录事参军为一等，今从政郎；试衔知县、知录事为一等，今修职郎；军巡判官、司户等参军、主簿尉为一等，今迪功郎；宣和间方改从今制，有举官五员，及六考以上无过，许改入京官考。国初任子，进士甚鲜，内而侍从官、常参官，外而监司守倅，皆得荐举；历任及四考，有举官四员，许改官，增考为六考，举官为五人。于皇祐罢常参官荐举；于康定罢知杂御史以上荐举；于治平罢通判荐举；于熙宁禁补发；于乾道削荐纸，严岁额；于淳熙增教官，添县丞诸司属官，而员益冗，举削日减，人有淹滞之叹。 

　　临安知府迁职至殿撰，多兼工部、兵部侍郎尚书，盖二部事减故也。虽出于近制，然亦是故事。开封尹自真宗由此建储，不置尹，改少尹，作权知府，以翰林学士之久次兼之，谓之省府学士。若以侍从充知府，则望重，有事即当面奏，自庶官进侍从，则未免委曲应酬，而权轻矣。 

　　绍兴既讲和，务与民休息，禁网疏阔，富家巨室，竟造房廊，赁金日增。庚午、辛未年间，知江阴军赵隽之稍镌房金，民间乐之。相传云：“有旨蠲减。”镇江卖药人高嵩，年十九，携小刀，假皂衫、幞头，如京都亲事官状，袖黄纸一，绐府门子云：“秦太师令赍知府迁转文字来。”府中人欣然与之通传。时知府张楠才仲，就便坐见之，展刺拜谒如礼，云：“秦太师有指挥，乞退左右。”张挥去之，嵩出袖中黄纸，徐步展于侧边桌上，笼手近前，遂出刀刺之，张皆避过，微划损面上；又刺其颈，张仰首，刀自其吻过，张啮住一指，嵩负痛，刀落，巾为风飘出外。虞候等入视，见两人相持，遂捕送狱，鞫成，具奏，伏诛。黄纸写云：“镇江府张楠违背圣旨，不放房钱。”自是后，房缗顿减矣。 

　　徽庙既内禅，寻幸淮浙，尝作小词，名《月上海棠》，末句云：“孟婆且与我做些方便。”而隆祐保祐之功，盖谶于此。谚语谓风为孟婆，非也。段公路《北户录》云：“南方祝船神，名曰孟姥孟公。”梁简文《船神记》云：“又呼为孟公孟姥。”刘思贞云：“元冥为水官，死为水神。”冥、孟，声相似，即元冥也。 

　　王荆公之生也，有獾出于市，一道人首常戴花，时人目为戴花道人，来访其父曰：“此文字之祥，是儿当之，他日以文名天下。”因述其出处甚详，俟至执政，自当见之。荆公父书于册，自后休证不少差，荆公甚神之。洎拜两地，戒阍者，有戴花道人来，不问早暮即通。一日，道人果来，荆公见之，述父所记、渴见之意。道人曰：“自此益得君，谨无复仇。”荆公扣之，曰：“公前身，李王也，戒之。”遂辞去。出《戴花道人传》。 

　　高宗即位之初，隆祐送小冠，谓曰：“此祖宗闲燕之所服也。”盖在国朝，帽而不巾，燕居虽披袄，亦帽，否则小冠。 

　　宣政之间，人君始巾，在元祐间，独司马温公、伊川先生以孱弱恶风，始裁皂绸包首，当时只谓之温公帽、伊川帽，亦未有巾之名；至渡江方着紫衫，号为穿衫，尽巾，公卿皂隶下至闾阎贱夫皆一律矣。巾之制，有圆顶、方顶、砖顶、琴顶，秦伯阳又以砖顶服去顶内之重纱，谓之四边净，外又有面袋等，则近于怪矣。魏道弼参政欲复衫帽，竟不能行。 

　　宣和以前，士大夫辈行相等，皆称字，虽通上官，亦不过呼，若大夫以上，只云运判大夫之类。秦忠献与人简尺，多云丈，世俗效之，虽贻晚进书，亦云丈，知州以上则称朝议，以下皆学士。秦薨，臣寮论列，未几，昔日之朝议进而为大中，学士进而为朝议。近年尤甚，知州而上，皆有大中通奉之称矣。 

　　古尺牍之制，某顿首或再拜或启，唐人始更为状，末云：“谨奉状谢，不宣，谨状。”或云：“谨上状，不宣，谨状，月日某官姓名，状上某官。”《北梦琐言》云：“唐卢光启受知于租庸使张濬，濬出征并汾，卢为致书疏，凡一事，别为一幅，后不闻他人为之。唐末以来，礼书庆贺为启，一幅前不具衔，又一幅通时暄，一幅不审迩辰，颂祝加餐，此二幅每幅六行，共三幅。至宣政间，则启前具衔，为一封，又以上二幅六行者同为公启，别叠七幅为一封。秦忠献当国，有投以劄子者，其制，前去顿首再拜，而后加又谨具申呈月日，具官姓名，劄子多至十余幅，平交则去申字。庆元三年，严叠楮之禁，只用三幅云。”后又只许用一幅，殊为简便。 

　　国初公状之制，前具官别行，叙事后云：“牒件状如前，谨状。”至宣和以后，始用今制，前具官别行，稍低，叙事讫，复别作一行稍高，云：“右谨具申闻，谨状。” 

　　国朝印制，仍唐旧，诸王及中书门下印方二寸一分，枢密院宣徽三司、尚书省诸司印方二寸，惟尚书省印不涂金；节度使印方一寸九分，涂金，余印方一寸八分；观察使印亦涂金；又有朱记以给京城外处职司及军校等，其制：长一寸七分、广一寸六分。今之印记多不如制，军校印尚有存者，盖可考也。 

　　绍兴初，尝获北方探事人云：虏用兵多用锐阵，一阵退，复一阵来，每一阵，重如一阵；重兵既多，即作圆阵以旋敌人，若敌人复作圆阵外向，即下马步战；待其败走，上马追之。自用兵以来如此。 

　　绍兴中，军旅之兴，急于用度，度牒之出无节；上户和籴所得，减价至二三十千。时有“无路不逢僧”之语，觉果了诸人，皆青出蓝者，每人会下不啻一二千人，徜徉江浙间，士夫富室巨家为之倾动，小民亦信向，佛法之盛，无出斯时。东坡云：“殆非浮屠氏之福者”，是也；果之南迁，亦坐此。后禁度牒，二十余年间，僧徒消烁殆尽，福建诸寺多用保甲看管。今度牒卖八百贯，人竞买之。守之以坚，真良法也。 

　　古者，马以驾车。非朝臣正礼也。宣帝时，韦元成以列侯侍祠孝惠庙，晨入庙，天雨，淖，不驾驷马车而骑至庙下，有司劾奏，等辈数人皆坐削爵。唐睿宗时，太子将释奠，有司草仪注，从臣皆乘马着衣冠。左庶子刘子元曰：“古大夫乘车，为马騑服；魏晋朝士驾牛车；李广北征，解鞍憩息；马援南代，据鞍顾盼；则鞍马行于军旅，戎服所便。江左尚书郎乘马，御史治之；颜延年罢官，骑马出入；世称放诞。”自唐以迄本朝，却以乘马朝服为礼，如入朝及谒庙，先乘车至门外，换马入宫门。若从驾，则宰执侍从官皆骑从，南郊祀上帝，则宰相骑导。以此言之，古以乘车为礼，骑为不恭，今人以骑为礼，乘车为不恭，古今异宜如此。 

　　汉以丞相御史为两府，《杜延年传》，“与两府及两廷尉分章”，《赵充国传》，“两府白，遣义渠安国行视诸羌”是也。按本朝自改官制，以少师、少傅、少保革太尉司徒、司空；宣政间，改武官，又以太尉为武阶之长，为真两府，盖比参政、枢密也。自五代以来，尚书省为东府，枢密院为西府，自是参、枢亦云两府也，而太尉即呼为两府太尉云。 

　　陆羽《茶经》云：“江左日近，方有蜡面之号，李氏别取乳作片，或号京挺的乳及骨子。”又云：“浙西湖州为上，常州次之，湖州出长城（今长兴）顾渚山中，常州出义兴（今宜兴）君山悬脚岭北岸下。”唐《重修茶舍记》：“贡茶御史大夫李栖筠典郡日，陆羽以为冠于他境，栖筠始进。”故事，湖州紫笋以清明日到，先荐宗庙，后分赐近臣。紫笋生顾渚，在湖、常间。当茶时，两郡太守毕至，为盛集，见蔡宽夫《诗话》。玉川子谢孟谏议寄新茶，有“手阅月团三百片”，又云，“天子须尝阳羡茶”，则孟所寄乃阳羡茶也。又湖守袁高诗云：“捣声昏系晨，众功何枯栌。”则阳羡又知是饼茶，不特始于李氏也。袁诗又云：“黎氓辍耕耘，采掇实苦辛。一夫且当役，尽室皆同臻。扪葛上欹壁，蓬头入荒榛。终朝不盈掬，手足皆鳞皴。悲嗟遍空山，草木为不春。阴岭茶未吐，使曹牒已频。”今人不复为饼，岂坐是耶？ 

　　今之蜡梅，按山谷诗后云：“京洛间有一种花，香气似梅花，亦五出而不能晶明，类女功捻蜡所成，京洛人因谓蜡梅。木身与叶乃类蒴藋，窦高州家有一丛，能香一园。”王立之《诗话》云：“蜡梅，山谷初见之，戏作二绝，缘此盛行于京师。”诗云：“金蓓锁春寒，恼人香未展。虽无桃李颜，风味极不浅。”“体熏山麝脐，色染蔷薇露。披拂不满襟，时有暗香度。” 

　　山谷《山矾花》二首，《序》云：“江南野中有一种小白花，木高数尺，春开极香，野人号为郑花。王荆公尝欲求此花栽，作诗而陋其名，予请名曰山矾。野人采郑花叶以染黄，不借矾而成色，故名山矾。海岸孤绝处，补陁落伽山，译者以谓小白花山，予疑此山矾花尔，不然何以观音老人坚坐不去耶？”杜渊释之云：“此诗及序，皆以山谷手迹校过。”近世曾慥端伯作《高斋诗话》云：“唐人有题唐昌《观玉蕊花诗》云：‘一树珑璁玉刻成，飘廊点地色轻轻。’今玚花即玉蕊花也，介甫以比玚，谓当用此玚字，盖玚玉名，取其白。山谷又更其名为山矾，谓可以染也。庐陵段谦叔家有杨汝士与白二十二一帖，‘唐昌玉蕊以少，故见珍耳。自来江南，山山有之，土人取以供染事，不甚惜也。’则知玚花之为玉蕊，断无疑矣。诗云：‘北岭山矾取意开，轻风正用此时来。平生习气难料理，爱著幽香未拟回。高节亭边竹已空，山矾独自倚春风。二三名士开颜笑，把断花光水不通。’则知二花因山谷而名始著。” 

　　水仙花有单叶者，有千叶者。杨诚斋云：“世以水仙为金盏银台，盖单叶者，其中真有一酒盏，深黄而金色。至千叶水仙，其中花片卷皱密蹙一片之中，下轻黄而上白，如染一截者，与酒杯之状，殊不相似，安得以旧日俗名辱之？要之，单叶者当命以旧名，而千叶者乃真水仙。”云：“薤叶葱根两不差，重蕤风味独清佳。薄揉肪玉围金钿，浅染鹅黄剩素纱。台盏元非千叶种，丰容要是小莲花。向来山谷相看日，知是它家是当家。” 

　　晏元献公《鹿葱花诗》云：“宫后扇开青雉尾，羽人衣翦赤霜文。农皇药录真无谓，不向萱丛辨纠纷。”注云：“《本草经》云：‘萱一名忘忧，一名鹿葱。’”今验此花，中有鹿斑文，与萱小同而大异，其开花亦不并时，则知当以有鹿斑者为鹿葱，无斑文者为萱云。 

　　李卫公《草木记》有永嘉之簇蝶，今此花来于浙东，四布如蝶，中有攒蕊；晏元献云：“疑是簇蝶也。”公有《玉蝴蝶诗》，注此于下。苏子由又有《万蝴蝶花诗》云：“谁唱残春蝶恋花？一团粉翅压枝斜。美人懒向钗头插，犹恐惊飞避鬓鸦。”则知簇蝶、万蝴蝶，即今之玉蝴蝶也。 

　　今人用折叠扇，以蒸竹为骨，夹以绫罗，贵家或以象牙为骨，饰以金银，盖出于高丽。《鸡林志》云：“高丽叠纸为扉，铜兽靥环，加以银饰，亦有画人物者，中国转加华侈云。” 

　　“字”有二义，二十冠而字，《礼》：成人之道也，仪父子突是已。五十有伯仲之字，《檀弓》谓周道也，仲遂叔肸是已。今人不复到既冠，而便加伯仲，非礼也。 

　　金石刻，盖欲传久，故必择石之良者。《峄山碑》云：“刻此乐石。”说者以谓石之可以为乐，如泗滨浮磬之类。近地惟吴县之太湖铅山石最佳；浙东石多带砂，刻则费刀，印多则字边倒，顿失字体。尝见会稽禹庙一碑无字，脉络凸起，甚奇古，背有宣和间人刻字云：“初过时见有字，今重来字皆剥落，恐后人疑作古碑，非也，碑额乃南朝人字体。”后台州军资库前一碑，下一分已剥落无字，正与禹庙碑相似。上二分则有字，乃是石之成层者，缘打多震起。故余刻《台州登瀛图》，取太湖石，既坚且莹，击之有声，郡人以为奇云。 

　　汉郡守权重，据数千里之地，官属皆自辟置，生杀亦自己出，故唐高祖易郡为州，置刺史，凡前日郡守之制，皆不可用。至中叶置节度以统之，权反甚于汉之郡守，五代其权为尤重。及艺祖，尽收节度使归京师，授以虚名而赋厚禄，命朝臣出知州事，则前日节度之制，亦不可用。复置转运、提刑为监司，以督察之。其法暗合于唐，而制御之术益尽善矣。 

　　《建康图经》，有孔子巷。晋孝武太元十一年，立宣尼庙，后移庙过秦淮水北，以旧处为孔子寺巷，曰孔子巷。今平江府亦有孔夫子巷，盖崇观间。兴三舍，于此建长洲县学，后罢舍法，学亦废。今基址如故，地则归临安裴氏，目为孔夫子巷。嘉泰改元，郡立坊名，不知考此，遂榜为孔圣坊。大抵南中言孔夫子巷者，皆此义，正如道家说黄帝，凡山水耸秀，皆云黄帝于此上升，曾不知黄帝未尝南游也。 

　　柩之有旐，《礼》曰：“死者不可别已，故以其旗识之。”古人施于柩侧，近俗多用竹悬出于屋外，阴阳家从而附会之，以为死之魂，悠扬于太空，认此以归。如浙东温、台以至江东诸郡，兼采释氏之论，从而易为幡，植巨木高入云表，苟多子则立幡相接，尤可怪。 

　　周天三百六十五度四分度之一（四分度之一者，以一日分为四分，日之一分也），每月行二十九度半余，则十二月计行三百四十八度，又加十二半余，总六度，计成三百五十四度，所剩小月余度，六日并五及四分度之一，六日共十二日以起闰月一月，一周天又二十九度半，遂与日会。且月以二十九日过半，而日不可分，故两月各以二十九日半通，一月作小，一月作大也。太元八十一首，每首当四日半；七百二十九赞，每日当二赞，计七百二十九赞，只当三百六十四度之半，欠半度并四分度之一，计欠三分，将踦嬴二赞足其数，成三百六十五度四分度之一，据每赞当一日二赞计，四分却剩了一分。老苏自为加分之法，将踦嬴二赞除去，却将踦嬴所加四分，分作一百八分，又开作四分，每分当二十七，除去一分外，所存三分，有八十一分，每首加一分，则与周天数合。 

　　古者于宗庙之祭，盖九献始作乐，九变以降，神尸在室中，王用圭瓒，酌郁鬯灌于地求神，而后以璋瓒酌郁鬯，以亚灌。王乃迎牲于庙门之外，而大夫赞币从牲，祝则迎尸出于堂户牖间之位，后先荐笾八豆八于前，而王丽牲于碑，射而杀之，以毛告纯，以血告杀，然后体为七体，腥之以献。王以玉爵酌醴，齐以献尸，后亦以玉爵酌醴，齐以献尸。用酌献尊，此之谓朝践，则朝事之笾是也。馈食，朝践之后，体解其犬豕牛羊，烹而熟之。将献之时，后又先荐笾八豆八以配王之荐。熟尸未入室之前，王与后再酌醴，齐以献，谓之馈食。既讫，后又献加笾八加豆八，而王又酌以酳尸，后亦从王酳尸，此之谓加笾之实，而羞笾自此进矣。既酳而后又献羞笾八羞豆八，而诸臣进以酳尸焉。故王与后各一灌而三献，与诸臣之酳是为九祭，太祝又索祭于酳，乐舞入以乐皇尸，兼作六代之乐，遂行加爵为旅酬之始。加爵者，太子，三公之长一人，九卿之长一人，各行一加爵，复有三献，若祭天，则七献。汉世五供，但一献，人主即坐于东厢，后世虽备三献，但责之有司，而王后不预。 

　　古人多自称下官，见于传记不一，盖汉晋诸侯之国，并于其主称臣，宋孝武孝建中，始有制，不得称臣，止宜云下官。《文选?江文通诣建平王书》是也。今人犹有言者。 

　　使臣之义，始于藩镇当国，初武官处以三班，号祗应官，有左、右班，供奉班是也。至太宗，以其资品少，又创三班借职，三班奉职；左右侍禁、左右班殿直、东西头供奉官，有司号为小使臣；内殿崇班、内殿承制为大使臣。宣、政改制，易为郎，使臣之名不改，二字害义为多，即与汉晋诸侯王得臣其境内一同，况此自是王官，而称于比肩事主之人，尤碍理。 

　　《西京杂记》：李广与兄弟共猎于冥山之北，见卧虎，射之即毙，断其髑髅，以为枕，示服猛也；铸铜象其形为溲器，示厌辱之也。故汉人目溷器为虎子，郑司农注《周礼》，有是言。唐讳虎，改为马，今人云厕马子者是也。 

　　汉天子笔管，以错宝为跗，毛皆以秋兔之毫，今多言宝跗，盖出《西京杂记》。 

　　●卷五 

　　本朝凡前代僧寺道观，多因郊赦，改赐名额，或用圣节名，如承天、寿圣、天宁、乾宁之类是也。隋唐旧额，鲜有不改者；后来创建寺，多移古名，州郡亦逼于人情，往往曲从；然岂有敕赐于彼，而臣下可移于此？特不思耳。甚至富民功德寺，皆有名额，申令两府以上得造功德寺赐名，往往无力为之，反不若富民也。 

　　郦道元《水经注》云：吴兴郡、吴郡、会稽郡，谓之三吴。汉顺帝永建中，阳羡周嘉上书，以县远，赴会至难，求得分置，遂以浙江西为吴，以东为会稽。 

　　钱塘，《地理志》曰：会稽西部都尉治。又《钱塘记》曰：“防海大塘在县东一里，符郡议曹华信家议立此塘，以防海水。始开募有能致一斛土者即与钱一千，旬月之间，来者云集，塘未成，而不复取，于是载土石者皆弃而去，塘以之成，故改名钱塘。”张君房《辨钱塘》，引《十三州记》云：“杭州武林山高九十二丈，周回三十里，在钱塘县南十二里，灵隐寺正坐其山。寺之东西瀵二水，东龙源，横过寺前，即龙溪也，冷泉亭在其上。西曰钱源，其流洪大，下山二里八十步过横坑桥，入于钱湖，盖钱源之聚滀也。钱湖一名金牛湖，一名明圣湖，湖有金牛，遇圣明即见，故有二名焉，钱湖即本名也。今万松岭下西城第一门曰钱湖门，可验其实；行次北第二门曰涌金门，即金牛出见之所也；第三门曰钱塘门，乃县廨在焉。盖自前古以来，居人筑塘以备钱湖之水，故曰钱塘，与《图经》不同。 

　　北人谚语，曰胡孙为马流。《交广志》，马文渊立两铜柱于林邑岸北，有遗兵家十余家，不反，居寿冷岸南而对铜柱，悉姓马，自相婚姻。交州以其流寓，号曰马流，历年既长，人物与之俱化，语言啁唽，故取譬云。 

　　魏置河东郡，郡多杂流徙民，有刘堕者，工酿，王公庶友牵拂相招饮，每云索郎，有顾思同旅语。索郎返语为桑落也，桑落酒名；今僧徒饮酒亦有廋语，呼为般若汤，又云不喏，言不揖而径饮也。 

　　夫子之门，授业身通六艺者三千人，列于四科者十人，此见于经者也。后世乃有七十二子之说，质诸传记，既非夫子之言，又且多寡不同。刘歆谓：“七十子丧而大义乖。”杨雄谓：“速哉七十子之肖仲尼！”司马迁《夫子世家》谓：“弟子身通六艺者七十二人。”文翁《孔子庙图》汉东京肃宗、安帝幸阙里之所祀是也。有多至七十七人，《史记?仲尼弟子传》，《家语?仲尼弟子解》是也。开元礼用此数，而去取复不一，琴张、申枨、林放、陈亢、蘧瑗不在录中。国初，断以七十子之说，取琴张等五人，而公夏守等十人复不预。大观四年，始参定弟子名，宋公夏字子乘、后处字子里、公肩定字子仲、颜祖字子里、鄡单字子家、罕父里字子章、秦商字子丕、厚元字子籍、乐颜字子声。《唐会要》开元礼互见之，悉赠侯爵。盖尝考之，《史记》、《家语》之所均无者四，蘧瑗、林放、申枨、琴张；《史记》之所无，《家语》之所有，曰陈亢、琴牢；《家语》之所无，《史记》之所有，颜何、秦商。苏子由作《古史》，有云：“《史记》、《家语》二书既不可偏废，而琴张、陈亢又见于《论语》。”此言为当，故并录之，凡七十九人。 

　　光武二十八将，前史以为上应列宿，求其当于机会者不过九人耳。如邓禹、冯异之殄赤眉，寇恂之破朱鲔，耿之戮张步，贾复之诛五校，岑彭、吴汉之平公孙，邳彤之守信都，此七事一失不可，其他臧宫之徒，特小才耳。 

　　汉高之兴，群臣来从者，其名非一：以中涓、以令史、以舍人、以将属、以客、以厩将、以将军、以职志谒者、以执盾、以特将、以卒、以左令尹、以中卫、以门尉、以连敖，以都骑、以执盾队史、以中涓骑、以郎将、以中谒者、以骑士、以郎中骑将、以弩将、以客吏、以右司马、以骑司马、以车司马、以军匠；外又有以赵将、以越户将、以越队将、以河南将军、以魏太仆、以曲城户将、以燕将军、以梁将、以赵卫将军、以赵羽林、以齐将、以燕令、以燕相、以荆令尹、以楚将、以魏郎、以越连敖、以故群盗长从。名称古雅，散在《表》、《传》。 

　　平江有张省幹者，病伤寒，眼赤、舌缩有膏、唇口生疮、气喘、失音，脏腑利已数日，势甚危。此证伤寒家不载，诸医皆欲先止脏腑，忽秀州医僧宝鉴大师者过，投以茵陈五苓散、白虎汤而愈。诸医问出何书，僧曰：“仲景云：‘五脏实者死。’今赖大肠通，若更止之，死可立而待也。五苓以导其小肠，白虎以散其邪气也。”诸人始服。 

　　陈吉老，淮人，业医，名动京师。开封府有富人，只一子，忽见正物皆以为偏，凡几案书册之类，排设整齐，必更移令斜，自以为直；以至书写尺牍，莫不皆然。父母甚忧之，历聘医者皆不晓，人以古老为言，遂携子致恳，既告退，独留其子；父怪久不归，遣人询之，则曰已办筵设矣。声乐颇盛，酬劝无算，酣醉乃罢，置卧轿中，使人扛之，高下其手，常令倾侧，展转久之，方令登榻，安寝达旦，酒醒，遣之归。前日斜侧物皆理之使正，父母再三试之，病已脱然矣。媪厚为之谢，且问治之方。吉老云：“令嗣无他疾，醉中尝闪倒，有肝一叶搭在肺上，不能下，今复饮之醉，则肺胀，展转之则肝亦垂，目视自如旧矣。”后过南方，绍兴中，名倾浙右。 

　　唐人书皆有楷法，今得唐碑，虽无书人姓氏，往往可观。说者以为唐以书判试选人，故人竞学书，理或然也。国朝亦重楷法，如欧阳永叔、蔡君谟诸公是也。自苏、黄、米一洗翰墨蹊径，而行书多矣。 

　　《礼》曰：“君子将营宫室，宗庙为先。”又曰：“寝不逾庙。”士大夫建大第，至祖考则舍之庑间。今州郡亦古之侯国，郡斋无不壮丽，未有一州有太守家庙者，盖习俗所移，不以为怪。或以为未颁庙制，在昔仁祖时，尝议立群臣家庙，以议袭爵不定而止，若必待袭爵而后立庙，祖考之得祀者盖鲜矣。况乎政和《五礼新仪》已有定制。唐以前，士大夫之家，无有不立庙者；王珪自奉甚薄，不立家庙，太宗为立庙以愧之，则不待朝廷立庙，明矣。自唐中叶，藩镇跋扈，朝廷为羁縻之术，故赐第京师，立家庙，命词臣为碑，或赐铁券，讵可自处于此而为例耶？ 

　　春秋时，县大而郡小，有曰上大夫受县，下大夫受郡是也。至战国则郡大而县小，甘茂谓秦王日：“宜阳大县。名曰县，实郡也。” 

　　今之州通判，盖秦郡监、隋郡通守之比，故今人亦有言监郡者，若用司马别驾事，不亲切矣。 

　　石头城有二，又有石城。“钟阜龙蟠，石城虎踞”，此金陵之石头城也。梁萧勃父子，余孝顷所据，此豫章之石头城也。汪彦章为《豫章石头驿记》，引洪乔附书投诸水事，乃金陵之石头。周美成作《西河词》，有云：“莫愁艇子谁系？”此郢州之石城，皆误用。莫愁，郢人，《古乐府》云：“莫愁在何处？莫愁石城西。艇子打两桨，催道莫愁来。”人不知考。 

　　妇谓夫之父曰舅，夫之母曰姑。婿谓妇之父曰外舅，妇之母曰外姑。子谓母之兄弟曰舅，父之姊妹亦曰姑。皆言与父母行同故也。今人呼妻兄弟却曰舅，妻父曰丈人，至有与婿书自称曰丈人者，不亦陋哉！泰山下有丈人山，或又称之曰泰山。 

　　《周官》，其属皆六十，今有不止六十者，盖冬官之属杂于五官中，如染人等是也。以是知《冬官》亦非全阙。 

　　汉，县有廷掾监乡五部，春夏为劝农掾，秋冬为制度掾。隋改尉为县正；唐置七司，一如郡制；丞为副贰，如州上佐；主簿上辖，如录事参军，其曹谓之录事司；司功以下，有六曹尉分掌之，如州判司，总为七曹。今江西尚有呼县尉为户尉者，沿唐故也。 

　　天宝七年九月，敕五品以上正员、清官、诸道节度使及太守等，并听蓄丝竹，以展欢娱；行乐盛时，式覃中外。至八年六月，敕其南口给使，王公家不得过三十人，职事官一品不得过十人，三品不得过八人，四品不得过六人，五品不得过四人，文武清官六品七品不得过二人，八品九品不得过一人。天宝之时，尚知有限制，岂可不为之禁哉？ 

　　《先主纪》：十二年，先主屯樊，不知曹公卒至，至宛乃闻之，遂将其众过襄阳。诸葛亮说先主攻刘琮，荆州可有；先主曰：“吾不忍也。”《关羽传》：先主为汉中，拜羽为前将军，假节钺。是岁，羽率众攻曹仁于樊，曹公遣于禁助仁。秋，大霖，汉水泛溢，禁所督七军皆没。《刘表传》：代王睿为荆州刺史，是时山东兵起，表亦合军襄阳；表顾问蒯越，越曰：“兵集众附，南据江陵，北守襄阳，荆州八郡，可传檄而定。”后表为镇南将军、荆州牧，张济引兵入荆州界，攻穰城。《孙坚传》：初平三年，袁术使坚征荆州，击刘表，表遣黄祖逆于樊邓之间，坚击破之，追渡汉水，遂围襄阳；单马行岘山，为祖军士所射杀。又《魏武故事》载令曰：“楚有江汉山川之险，后复先疆，与秦争衡，荆州其故地也。”今江汉之北有樊邓二城，张济犯穰城已谓入荆州界，则南阳亦荆州隶也。要之江陵、襄阳俱是荆州要地；东汉末，分天下为州，如唐之道，本朝之路，非如今之州，但指一郡言也。是时荆州牧治襄阳，犹今之帅府治某州。今之荆南，东汉而来，或谓之江陵，或谓之南郡。 

　　■〈敫上牛下〉扑食物，法有禁。惟元正、冬至、寒食三节，开封府出榜放三日，或以数十笏银，或以乐艺女人，为一掷；其他百物，无不然，非如今常得■〈敫上牛下〉扑也。 

　　汉制，自中二千石至百石，为十二等；魏更为九品，梁为十八班，陈复为品，后周更为九命，隋复为品，逮今不改。 

　　代言之职，西汉多命文士视草，司马相如等是也。东汉则尚书郎主作文书起草，《汉仪》曰：“尚书郎初从三署诣台试；初上台，称守尚书郎中，岁满，称尚书郎；三年，称侍郎。”魏晋以来，中书监令掌赞诏命，记会时事，典作文书。魏文孝谓高闾曰：“卿为中书监，职典文辞，若情思不至，应谢所任。”以其地在枢近，多承宠任，谓之凤凰池。齐有中书通事舍人，后去通事，直曰中书舍人，专掌诏诰，兼呈奏之事，自是诏诰之事，舍人专之。又王献之为中书令，启琅琊王为中书监，表曰：“中书职掌诏命，非轻才所能独任，自晋建国，尝命宰相参领；中兴以来，益重其任；故能王言弥徽，德音四塞，则亦宰相之任也。”至唐置翰林学士，以文章侍从，而本朝因之。翰林学士司麻制批答等，为内制；中书舍人六员，分房行词，为外制云。 

　　杜诗云：“脱身簿尉中，始与棰楚辞。”韩昌黎诗云：“判司卑官不堪说，未免棰楚尘埃中。”姜皎为秘书监，杖死。周子亮为监察御史，以言事杖于朝堂。代宗命刘晏考所部官吏，刺史有罪，五品以上系劾，六品以下杖然后奏。不特判司卑官也。若本朝待士大夫有礼，自开国以来，未尝妄辱一人；惟犯赃罪，或死或黥，非常法。自升朝官以上，还朝则有朝集院处之，差破人从，其爱惜人才如此。 

　　秦起西戎一所用之礼则从其国俗，自襄公列为诸侯，以为主少昊之神，作西畤，祀白帝，牲用骊驹、黄牛、羝羊。文公作鄜畤，后又有吴阳、武畤、密畤等。四仲之月，月祠畤，驹四匹，木寓龙一驷，木寓车各一。汉高祖增北畤，文帝增五畤，路车各一乘，驾被具。武帝常三岁一郊，又荐五畤，各加一牛以燎。亳忌太一所用雍一畤物，醴枣脯，杀一畤胙，余皆燎之。太初又以木寓马代驹。河间献王采三代礼献之，卒不用。元帝罢诸淫祀四百七十所，立南郊，大风坏竹宫，复五畤，丞相衡议复长安郊祀。新莽，天地合祭，有夫妇同牢之说。光武中兴，东平王苍，又请复古礼。虽为圆坛，而多采用前汉故事，以正月上辛祠南郊，次北郊、明堂、高庙、世祖庙，目为五供。考其祀仪，书漏上水，大鸿胪设九宾，随立寝殿前。钟鸣，引客就位，乘舆自东厢下，太常导出西向拜止；旋升阼阶，拜神，退坐东厢西向。侍中尚书升者皆神座后，公卿谒神座，太官上食，太常乐奏，食举，礼乐阕，君臣受赐食毕，郡国上计吏，占谷于神前。魏、晋始定南北郊，以后稍稍用古礼，而皇帝一献再拜，受福礼毕，器席有司烧埋之。宋文帝元嘉中，始复三献之礼，寓龙马，即古之明器。自周亡至元嘉，而祭礼稍如古，其间岂无贤良儒学之士？卒不能正二王，请复古礼，而莫之能行，习俗移人如此。 

　　古之明器，神明之也。今之以纸为之，谓之冥器，钱曰冥财。冥之为言，本于《汉武纪》：“用冥羊马。”不若用明字为近古云。 

　　司马迁易编年为纪传，成一家之书，自后史官莫不踵之，然业巨事繁，鲜有独成一书者。司马既没之后，十篇缺焉。今《景纪》、《武纪》、《礼乐》、《兵书》、《将相年表》、《日者传》、《三王世家》、《龟策传》等皆非迁笔，而褚先生之功为多。班彪又取司马史，起高祖至王莽诛，为《汉书》，未成，而子固续之。《五行志》皆刘歆。《洪范传》、《古今人表》，亦后出。范晔成《后汉书》而诸志皆刘昭补注。太宗命房玄龄，褚遂良撰《晋书》，遂奏许敬宗、来济、陆元、刘子翼、令狐德棻、李义府、薛元超、上官仪等分撰，以臧荣绪《晋书》为主，文骈俪；惟李淳风明星历，所修《天文》、《律历》、《五行》三志有法；太宗自著宣武二帝及陆机、王羲之四《论》，故题曰御撰。至奉朝修《唐书》，曾鲁公提举，欧阳公分修《帝纪》，宋祁公修《列传》，而《志》《表》乃范镇、王畴、宋敏求、吕夏卿、刘义叟分修。今观《百官志》乃《唐六典》，《地理志》乃《十道志》，《礼乐志》乃《开元礼》云。 

　　《唐史》好用“叵”字（音颇，不可也），《南史》好用“便”字。 

　　本朝军制：有殿前司、侍卫亲军司。殿前司有殿前都点检、都副指挥使、都虞候。都点检自太祖尝领，后不置。侍卫亲军司亦有都副指挥使、都虞候、马军都指挥使、步军都指挥使。雍熙以来，田重进、傅潜、王超为侍卫亲军都虞候，后迁副都指挥使。自超罢，不除人，只置侍卫马军步军都校，始分为三，号曰三衙。殿前司，盖唐之十六卫，侍卫亲军，唐之六军也。 

　　《礼部韵略》，始于科举用律赋，取六经中字为之，故曰略。绍兴中，黄启宗又取六经诸子史常用字为《献元降指挥》，今附于《礼部韵略》之后，令学者通知。淳熙重刊《韵略》，则分入于逐韵之末，既无明文许用，举子多不敢使。然其间有碍理者，如齐字子兮切，《礼》：“地气上齐”，云当于跻，字下亦作齐。矜字与鳏同，至于矜寡，云当于鳏，字亦作矜。如此之类甚多，殊不知二字只有此出处，岂可因此借用，遽改齐矜作跻鳏用之也？若云一作则可矣，此乃黄启宗自媒之文，非取名《礼部韵略》之意也。 

　　予家有米元章《评书》云：善书者历代有之。梁武帝评书，从汉末至梁得三十四人；襄阳米芾评书，隋唐及今又得一十四人。僧智果书虽骨气清健，大小相杂，如十五贵人，谓偏性方循绳墨，忽越规矩。褚遂良如熟战御马，举动从人意，而别有一种骄色。虞世南书如学术休粮道士，神虽清而体势瘦困。欧阳询书如新瘥病人，颜色憔悴，举动辛苦。柳公权书如深山得道之士，修养已成，神气清健，无一点尘俗。颜真卿书如项羽挂剑，樊哙排突，硬弩欲张，铁柱畴立，昂然有不可犯之色。李邕书如乍富小民，举动崛强，礼节生疏。徐浩书如蕴德之士，容颜温厚，举措端正，体气纯白。沈传师书如龙游天表，虎啸溪傍，神采自如，骨法清虚。周越书如轻薄少年舞剑，空健而锋刃交加。钱易书如美丈夫，肌体充悦而神气清秀。蔡襄书如少年女子，体态妖饶，行步缓慢，多铒铅华。苏舜钦书如五陵少年，访云寻雨，骏马春衫，醉眠芳草，狂歌玩乐。张友直书如宫女插花，嫱嫔对鉴，端正自照，别有一种情态。继其人者，襄阳米芾也。 

　　今人目钱有文处为字，背为漫。按《汉书?大宛传》：钱文为王面，幕为夫人面。荀悦云：“幕音漫，无文也。”张晏云：“钱之文面作人乘马，钱之幕作人面形。”韦昭云：“幕，钱背也。”包恺音漫，《史记》亦云。 

　　《诸侯年表》：天子加惠，使诸侯得推恩分子弟国邑。《淮南王安传》：孽子不害最长，不害子建父，独不得为侯。显宗初即位，赐爵人二级，爵过公乘，得移与子，若同产子。随州有后汉修《义井记》，悉列出钱人姓名，云：五大夫某郡某，钱若干，凡六七十人；下列分子某郡，钱若干，亦数十人。五大夫秦汉爵，但分子不晓其义。岂五大夫爵高，不许迁，得如诸侯王及显宗时公乘以上，移与子，谓之分子乎？当有晓之者。 

　　优人杂剧，必装宫人，号为参军色。按《西京杂记》：京兆有古生尝学纵横，揣摩弄矢摇丸摴蒲之术，为都掾史，四十余年，善訑谩二千石，随以谐谑，皆握其权要而得其欢心。赵广汉为京兆，下车而黜之，终于家。至今排戏皆称古掾曹。又《乐府杂录》：汉馆陶令石眈有赃犯，和帝惜其才，免罪。每宴，令衣白衫，命优伶戏弄辱之，经年乃放，后为参军。按本朝景德三年，张景以交通曹人赵谏，斥为房州参军。景为《屋壁记》曰：“近到州，知参军无员数，无职守，悉以旷官败事违戾改教者为之；凡朔望飨宴，使预焉。人一见必指曰参军也，倡优为戏，亦假为之，以资玩戏。”今人多装状元进士，失之远矣。 

　　东坡《四月十一日食荔枝诗》云：“海中仙人绛罗襦，红绡中单白玉肤。”又曰：“似开江珧斫玉柱，更洗河鲀烹腹腴。”注云：“予尝食荔枝，厚味高格两绝，果子无比，惟江珧柱、河鲀近之。”又云：“仆尝问‘荔枝何所似？’或曰：‘荔枝似龙眼。’客皆笑其陋，荔枝实无所似也。仆云：‘荔枝似江珧柱。’应者怃然，仆亦不辨此。”可谓善于比类者。魏文帝以荔枝方之蒲桃，庾信谓魏使尉瑾曰：“昔在邺都，食蒲桃甚美。”陈昭曰：“作何状？”徐君房曰：“有类软枣。”信曰：“君殊不体物，何不言似荔枝？”《艺苑雌黄》亦云。 

　　河豚腹胀而斑，状甚丑，腹中有白曰讷，有肝曰脂。讷最甘肥，吴人甚珍之，目为西施乳，东坡云“腹腴”者是也。东坡在资善堂尝与人谈河鲀之美，云：“也直一死。”其美可知。其间子最毒，能杀人，次即眼与血；在年前后，土人忌之，须水至、荻芽出时，江东方有之。梅圣俞诗云：“春洲生狄芽，春岸飞杨花。河鲀于此时，贵不数鱼虾。”是也。 

　　东坡云：“菜之美者有吾乡之巢，故人巢元修嗜之，余亦嗜之。元修云：‘使孔北海见，当复云吾家菜耶！’因谓之元修菜。”东坡诗云：“彼美君家菜，铺田绿茸茸。豆荚圆且小，槐芽细而丰。”汉东人以豌豆苗为菜，云蜀人以为漫头，号巢菜，以坡诗求之，良不诬。今临安人目之曰豆菜，连角子卖，则知豌豆苗荚，即巢菜也。 

　　嘉泰二年六月，绍兴府山阴农人，辟地得古砖于黄閍冈，字十行，云：“郎耶王献之保母，姓李名意如，广汉人也。在母家志行高秀，归王氏，柔慎恭勤，善属文，能草书，解释老旨趣。年七十，兴宁三年，岁在乙丑，二月六日，无疾而终（下阙十二字）。望葬会稽（下阙九字），冈下。殉以曲水小砚，交螭方壶；树双松于墓上，立贞石而志之，悲夫。后八百余载，知献之保母宫于兹土者，尚（下阙二字）焉。”尚书李公大性伯和，时持浙东宪节，尝见，云：砚色紫而润，后有“晋献之”三字，傍有“永嘉”二字。砚后归钱清王畿家。畿好古，三槐王氏后，模得其本，出以示余。志字大小，甚类《兰亭叙》，其间曲水会稽字，尤逼叙，笔力遒逸，真有父风。或云：乃近人伪为之，有五验：盖集王字，故大小不等，一也。书“晋献之”三字，而不著姓，献之决不若是，二也。妇人谓嫁曰归，既为人保母，不当言归；复云志行高秀，皆非学者语，三也。献之非善日者，而云八百余载，四也。古人墓砖文皆突起，无刊字者，五也。以此推之，良有理。 

　　南岳有三，衡山一也。汉武南狩舒之潜山，望祀，后人因潜为南岳，二也。常之宜兴有南岳，产茶，云以吴孙皓时得名。 

　　福建市舶司，常到诸国舶船，大食、嘉令、麻辣、新条、甘秠、三佛齐国则有真珠、象牙、犀角、脑子、乳香、沉香、煎香、珊瑚、琉璃、玛瑙、玳瑁龟、筒栀子、香蔷薇、水龙涎等。真腊亦名真里富，三泊、缘洋、登流眉、西棚、罗斛、蒲甘国则有金颜香等。渤泥国则有脑版。闍婆国多药物。占城、目丽、木力千、宾达侬、胡麻巴洞、新洲国则有夹煎。佛啰安、朋丰、达啰啼、达磨国则有木香。波斯兰、麻逸、三屿、蒲哩唤、白蒲迩国则有吉贝布、贝纱。高丽国则有人参、银、铜、水银、绫布等物。大抵诸国产香略同。以上舶船候南风则回，惟高丽北风方回。凡乳香有拣香、瓶香（分三等）、袋香（分三等）、榻香、黑榻、水湿黑榻、缠末。如上诸国，多不见史传，惟市舶司有之。 

　　《荆门军?图经》，关将军庙在当阳县玉泉山。绍兴初，潭州人有得其印于水者，二十有三年，寺僧法源白于高使君，得公牒，之潭取之，归于寺，其文为“寿亭侯印”四字，方广一寸有半，其上有穿，穿有环，广如其印。又其上，并二环，各广七分，加其半以为之长。色皆刚莹异常。铜环，古所以佩也。三十有二年，艮斋谢先生自夷陵考试回，尝见之。荆门太守卫公录云：“余幼时，侍先公为湖南提举常平时，得观之，印方二寸余，纽上有双环，阔可六七寸，篆不古，非汉魏间字体，莫可推晓。”或云：“晋宋以下，别有封寿亭侯者，亦未可知。”予以庆元中，因职事，尝于左藏封椿库见之，如其制。又有关南司马一印，字皆作叠篆，不知何时在左藏，则是别有此二印也。毗陵人张驹千里好古，曩尝云：“建炎二年六月，复州宝相禅院因科修城木，于三门前大树下，劚四尺余，得此印。环上刻建安二十年寿亭侯印。”今环上却无此字，又与荆门军所载不同。 

　　●卷六 

　　古人祭器，以竹木为之，《传》曰：“大夫祭器不假。”《尔雅》曰：“木豆谓之豆，瓦豆谓之登，旊人为簋。”《周礼》四命受器。郑司农云：“受祭器为上大夫，苟有功德，则又得铭其祖考之功烈。”故铭款多云：“敢对扬天子之丕显休命。”所谓铭施于鼎彝者是也。三代鼎有存至今，皆大夫以上得受器者之所为。宣和《博古图》遂以聂崇义竹木之说为非，抑不思耳。 

　　绍兴中，有渔者得一石于淮，状如瓜，于瓜瓣凸处有字，屡鬻而不售。淳熙十一年，王仲行尚书守庐，得之，出以示予。予曰：“乃新莽律权石。”字甚细，篆体类诅楚文，因为释之，曰：“律权石，重四钧。黄帝初祖，德□于虞。虞帝始祖，德币于新。岁在大梁，龙集戊辰。戊辰直定，天命有民。工德受正号即真，改正建□。长寿隆崇，同律度量衡。□当前□，龙在己巳，岁次实沈。初班天下，方国永遵。子子孙孙，享传亿年。”按《汉书?律历志》：“王莽征天下通知钟律者百余人，使义和刘歆等典领条奏。”其《权衡篇》曰：“衡，平也；权，重也。衡所以任权、均物、平轻重也。”本起于黄钟之重，一籥容千二百黍，重十二铢，两之为两，二十四铢为两，十六两为斤，三十斤为钧，四钧为石。”《王莽传》：“梓潼人哀章作铜匮，述符命。莽下书曰：‘予以不德，托于皇初祖考黄帝之后，皇始祖考虞帝之苗裔，敢不钦承，以戊辰直定。’”师古注：“于建除之次，其日直定。”又《资治通鉴》：“莽始初元年，岁在戊辰，明年改元，始建国，岁在己巳。”故其文有“皇初祖黄帝，始祖虞帝，戊辰直定”之语。赵石勒十八年七月造建德殿，得圆石，状如水碓，铭曰：“律衡石重四钧，同律度量衡，有辛氏造续。”咸议是王莽时物，与此同；其间有一两字疑者阙之，以俟博识之君子。 

　　辛应仲云：妇翁陆少卿在襄阳修城，得一碑，字颇佳，而父子同名曰靖。出其墨本示予，碑额书云：“大唐罗君墓志。”文前复题云：“隋处士罗君夫人志铭。君讳靖，字礼，襄阳广昌人，春秋三十有一，隋仁寿四年五月终。”则罗君，隋人也。继云：“夫人张氏，年八十四，龙朔二年六月终。”则夫人唐人也。今题罗君曰唐，夫人曰隋，已大谬。碑乃靖之子绍嗣善■〈礻左〉所立，而呼其父为君；所书三代，目靖为父，又类已所立碑。故辛氏有父子同名之疑，因知文章工拙，初无古今。 

　　淳熙四年间，车驾幸太学，建石经阁，遂新两学。议者以旧像无福厚气象，合改塑。既毕工，始悟旧像无著处，欲迁于富阳县学，武成王迁于殿前司庑下。富阳县中诸生不愿易，殿帅亦以不便为词。时汤村新建东岳行祠，两廊未有像设，将迁焉；已定送祠之仪，行下临安府具鼓吹，学中士人襕鞹送至门外。予时为临安幕属，以为骇俗，其旧像经两朝祭奠，宜奉安首善阁。诸公以为然，议遂定，自是绘像一变，与古不同矣。 

　　汉大要以军吏立国，萧曹起郡吏而为相，自绛灌至申屠嘉，皆向时椎埋狗窃之人，至赵广汉尹翁归张敞卫尊之徒，非郡狱吏，则卒吏胥佐也。治效皆显著史册，及公孙洪以儒（下阙）胥史耶。 

　　汉高祖诏守尉长吏善遇高爵，惠帝令民得买爵，高后文帝赐天下民爵，七年赐民爵户一级，当为父后者爵一级。景帝三年赐民爵一级，四年五年又赐爵一级。赐天下民为父后者爵可矣，赐民爵户一级，景帝三年间三迁其爵，苟有犯法，不知当时守尉长吏何所施其治？景帝于七国反后，连年赐爵，与高后之户一级同，皆欲收人心，殊非先王固结人心之实。 

　　金国每年贺正旦生辰遣使，所过州县，日有顿，盱眙、镇江、严江、赤岸有宴。严江排办司数：撁船、当直、防护、枪旗、槔手、火台、火把、岸槔、灯笼，共用五千三百一十四人。 

　　防护禁军一百三十二人，邻州替。 
　　撁船人二千六人。 
　　使副当直一百六十人。 
　　准备阻风添撁船一百五十人。 
　　旗枪队一百二十人。 
　　运使撁船二百九十六人。 
　　盱眙、镇江、平江三押宴，防护、当直、撁船一百五十人，使船撁手六十人。 
　　押进马至邻州十三人。 
　　沿流五巡尉，火台、火把、岸槔三千一百七十六人。 
　　火台一千八百六十二座。 
　　灯笼四百七十一碗。 
　　火把船九十八只。 
　　接伴使副当直五十人。 
　　撁船二百四十人。 
　　递马船十只。 
　　每程用带毛角羊二千斤，四程计八千斤。 
　　北果钱五百贯。 
　　御筵果卓十行，行十二楪。 
　　食十三盏并双下。 
　　顿食使副每分 
　　羊五斤 
　　猪五斤 
　　面四斤 
　　粳米五升 
　　鸡一只 
　　鸭一只 
　　鲤四斤 
　　油半斤 
　　柴三十斤 
　　炭二秤 
　　四两烛一对 
　　酒一斗 
　　果三十楪 
　　蜜煎十楪 
　　油盐酱菜料物各有数。 
　　点心 
　　栗一升 
　　羊一斤半 
　　猪腰子一对 面一斤半 
　　上中下节各有降晒，若折钱，使副折银三两三钱 
　　都管九钱一分 
　　上中节七钱六分 
　　下节四钱五分半 
　　御筵不坐折金七钱。 
　　姑苏馆批支一千五十六贯八百十五文。 
　　公使库一千六百一十九贯四百五十八文。 
　　军资库八千七百六十七贯一百五十九文。 
　　凡贺正生辰来回程，御筵顿食等每次用二万贯，共四万贯，他州亦不减此。 
　　唐科目至繁，《唐书?志》多不载，或略见于《列传》，今裒集于此。 
　　制科及第（永徽三年）志烈秋霜（显庆三年）洞晓章程（四年） 
　　材称栋梁，志标忠梗。 
　　政均卓鲁，字俗之化通高。 
　　安心畎亩，力田之业夙彰。 
　　道德资身，乡闾共挹。 
　　养志丘园，嘉遁之风载远。 
　　材堪应幕 
　　学综古今 
　　茂材异行（麟德元年）消声幽薮 
　　幽素（乾封六年）词赡文华 
　　直言极谏 抱儒素（光宅元年） 
　　韬钤 词操文庄 
　　孝弟梗直（天授二年）临难不顾，循节宁邦。（长寿三年） 
　　长材广度，沉迹下寮。（证圣元年） 
　　文艺优长（万岁通天二年） 绝伦 
　　经邦（圣历三年） 疾恶（大定二年） 
　　龚黄 拔萃 
　　贤才（神龙元年） 才膺管乐 
　　才高位下 贤良方正 
　　材堪经邦 孝悌廉谨 
　　草泽遗才 文学优长 
　　茂才异行 藏器晦迹 
　　抱器怀能（景龙二年） 宰臣 
　　文可以经邦（景云元年）文以经国 
　　藏名负俗 怀才抱器 
　　明三经，通大义。 抱一史，知其本末。 
　　通三教宗旨，究其精微。 
　　经国治人（先天元年） 藻思清华 
　　道侔伊吕 才堪刺史 
　　寄以宣风，则能兴化变俗。 
　　文章俊拔，越超流辈。 
　　贤良方正，能直言极谏（开元二年）。 
　　哲人奇士，隐沦屠钓。 
　　良才异等 文儒异等 
　　文史兼优 博学通议（六年） 
　　文辞雅丽 武足安边（十五年） 
　　高才草泽，沉沦自举。 
　　才高未达，沉迹下寮（十七年）。 
　　多才（二十一年） 宏词超绝流辈（二十二年） 
　　王霸（三十二年） 知谋将帅 
　　平判入等（三十四年） 国子明经 
　　上书中书，试同进士及第 
　　文词秀逸（天宝元年） 风雅古调（四年） 
　　词藻宏丽（十三年） 乐道安贫 
　　文辞清丽（建中元年） 经学优深 
　　高蹈丘园 军谋 
　　孝悌力田，闻于乡间。 
　　超绝（贞元元年） 识洞韬略，堪任将帅。 
　　清廉守节，政术可称，堪任县令（四年）。 
　　书判拔萃（元和元年） 五经 
　　开元礼 学究 
　　律令 明习律令 
　　才识兼茂，明于体用。 
　　达于吏理，可使从政。 
　　三礼（二年） 传通坟典，达于教化。 
　　军谋宏远，材任将帅。 
　　详明政术，可以理人。 
　　神童（六年） 宝黄（十二年） 
　　处士（十五年） 山人（长庆二年） 
　　日试百篇 道举（三年） 
　　日试万言 长念九经（宝历二年） 
　　学究周易处土（大和二年） 
　　草泽应制 三传（七年） 
　　三史 童子明经（大中元年） 
　　明算 童子学究 

　　说者皆以嘉礼不野合；古不墓祭。《春秋》：“辛有适伊川，见被发而祭于野者，曰：‘不及百年，此其戎乎？’”自汉世祖令诸将出征拜墓，以荣其乡，至唐开元诏许寒食上墓，同拜埽礼，沿袭至今，遂有墓祭。然是的有使子弟皂隶上墓，而延亲知者，唐贤有甚不敬之叹。殊不知嘉礼不野合，谓两君相遇于境，成事而退，不称宴好，非指祭礼也。《周官?冢人》有祭墓为尸”之语，则墓祭亦三代礼，先贤尝言之。 

　　《唐野史》云：贞观中，太宗尝与魏征论书，征奏曰：“王右军昔在永和九年莫春之月，修禊事于兰亭，酒酣书《序》时，白云先生降其室而叹息之。此帖流传至于智水，右军仍孙也，为浮屠氏于越州云门寺，智永亡，传之弟子辩才。”上闻之，即欲诏取之。征曰：“辩才宝此过于头目，未易遽索。”后因召至长安，上作赝本出示，以试之。辩才曰：“右军作此三百七十五字，始梦天台子真传授笔诀，以永字为法。此本乃后人模仿尔！所恨臣所收真迹，昔因隋乱，以石函藏之本院，兵火之余，求之不得。”上密遣使人搜访，但得智永千文而归。既而辩才托疾还山，上乃夜祝于天，是夜，梦守殿神告以此帖尚存，遂令西台御史萧翼持梁元帝画《山水图》、大令书《般若心经》为饵，赚取以进。翼至越，舍于静林坊客舍，着纱帽，大袖布衫，往谒辩才，且诳以原从师出家，遂留同处。乃取《山水图》并《心经》以遗之。辩才曰：“此两种料上方亦无之，去岁上出《兰亭》模本，唯老僧知其伪，试将真迹睨秀才，如何？”翼见之，佯为轻易，且云：“此亦模本尔。”辩才曰：“叶公好龙，见真龙而慑；以子方之，顾不虚也。”一日辩才持钵城中，携翼以往。翼潜归寺中，绐守房童子以和尚令取净巾，遂窃《兰亭》及《山水》、《心经》复回客舍，方易服报观察使，至后亭召辩才，出诏示之。辩才惊骇，举身仆他，久之方苏。翼日即诣阙投进，上焚香授之，百僚称贺。拜翼献书侯，赐宅一区，钱币有差。及赐辩才米千斛，二十万钱。上于内殿学书，不舍书夜，既成，书以赐欧阳询等。张彦远《法书要录》亦载。刘疏《嘉话》云：“《兰亭序》，梁乱出在外，陈天嘉中，为僧智永所得，至大建中，献之宣帝。隋平陈，因献晋王，王不之宝，僧果从帝借拓，及登极，终不从索。果师死后，弟子辩才得之，太宗为秦王，因见拓本惊喜，乃贵价市大王书《兰亭》，终不至。后知在辩才处，使萧翼取得之。武德四年入秦府，贞观十年乃拓十本以赐近臣，后褚遂良请秘于昭陵。”又《南部新书》：“《兰亭》者，武德四年欧阳询就越诈求之，始入秦府。麻道至嵩教拓两本，一送辩才，一王自收，嵩私拓一本。于时天下草创，秦王虽亲万机，《兰亭》不离肘腋，及即位，学之不倦。至贞观二十年，褚遂良请入昭陵，后得其模本耳。”《尚书故实》云：“太宗酷好法书，有大王真迹三千六百纸，率作一丈二尺为一轴。宝惜者独《兰亭》为最，置于座侧，朝夕观览，尝一日附耳语高宗曰：‘吾千秋万岁后，与吾《兰亭》将去也。’及奉讳之日，用玉匣贮之，藏于昭陵。”欧阳《集古录》：“世言真本葬在昭陵，唐末之乱，为温韬所发，其所藏书，尽皆剔取其装轴金玉而弃之，于是晋魏以来，诸贤墨迹复落人间。”李端叔《跋》云：“贞观中，既得《兰亭》，上命供奉官拓书，赵模、韩道政、冯承素、诸葛贞等各拓数本，分赐皇太子诸王近臣，而一时能书如欧、虞、薛辈人皆临拓相尚，故《兰亭》刻石流传数多，当有数百，今所得，独定州本为最。”滕章敏公元发尝以语人云：“庆历中，宋景文为定帅，有游士携此石走四方，最后死于定武营妓家，伶人孟水清取以献于京，爱而不敢有，留之公帑。自是《兰亭》传天下，此定本得石之始也。”至元丰中，薛师正为帅，始携去。其长子别留膺本，上镵损“湍流带右天”五字为证，然其亲友犹于薛氏得旧本也。大观间，其次子嗣昌，始内之御府。胡羯之乱，不知所在。世人多误宝镵本为定武本。或云：“第五行有僧字，盖是时拓本至多，惟此僧永所藏为真。”又云：“当其行间是僧权押缝，后权字磨灭，‘曾不知老之将至’误用僧字。”何子楚《跋语》云：“石晋之乱，契丹自中原辇宝货图书，至真定，德光死，汉祖起太原，遂弃此石于中山。至庆历中，李学究者得之，秘不示人。韩忠献守定武，力求之，乃埋石土中，别刻本以献。李死，其子始摹以售人；后负官缗，宋景文为帅，出公帑代输，取石匣藏库中，非故旧莫得见之。熙宁中，薛师正为守，其子绍彭别刻本，易归长安。大观间，诏取石龛置于宣和殿。丙午与岐阳石鼓俱载以北。”又云：“定武初得刻于杀胡林，后置郡廨，薛至定，士大夫乞墨本者沓至，薛恶磨打有损，自刊别本，留谯楼下。多持此以售求者，盖先后已二刻。薛之子绍彭私又摹刻，易元杀胡林本以归。欲以自别，乃取杀胡林本‘湍流带右天’各劖一二笔，私以为记。”又谓：“定武本仰字如针眼，殊字如蟹爪，到字如丁形。”又云：“一本正肥，是唐古本。”语《兰亭》者，不出此；今人多惑野史之言，不知最为谬。按《唐书》开元二十二年，初置十道采访处置使。至德三年改采访为观察处置，太宗时，焉得有观察使？一谬也。又龙朔二年改门下省为东台，中书省为西台，太宗时焉得有西台御史？二谬也。《三藏记》云：“玄奘法师周游西宇十有七年，唐贞观十九年二月六日奉敕于宏福寺翻译圣文，凡六百五十部，《心经》预焉。”右军时焉得有《心经》？其谬三也。唐太宗一朝，文字最为详备，所谓拜献书侯与夫赐宅，及百寮称贺等，不应史册不载，其谬四也。《兰亭》盖是右军适意书，他日别书之，终不及前，岂有白云先生、天台子真、守殿神告等事？其谬五也。萧翼为御史，焉得潜出关而朝野皆不知，至与僧为诗人？其谬六也。太宗开国之文君，不应赚脱一僧而取玩好，其谬七也。观其词有“赚取”、“睨秀才”，皆浙人语，必是会稽人撰此以神其事，不可不知也。 

　　契丹用兵，步骑车帐，不从阡陌，东西一概而行，大帐前及东西两面，差大首领三人，各率万骑，分散游奕，百十里外，交相巡逻，谓之栏子马。戎主吹角为号，众即顿舍，环绕穹庐，以近及远，只折木梢屈之为三丫铺，不设枪营堑栅之备，或闻人声砍寨，皆不实也。每军行听鼓三伐，不问昏昼，一发便行。未逢大敌，不乘战马，俟敌近，即竞乘之，所以战蹄有力也。其用兵之术，成列而战，休兵而乘之，多伏兵，断粮道，互相举火，馈饷自赉，退败无耻，散而复聚。 

　　《请盟录》载女直用兵之法，戈为前行，号曰硬军。人马皆全甲，刃棓自副，弓矢在后，非在五十步内，不射；弓力不过七斗，箭镞至六七寸，形如凿，入不可出，人携不过百枚。其法，什伍百皆有长，伍长击柝，什长执旗，百长挟鼓，千人将则旗帜金鼓悉备。伍长战死，四人皆斩，什长战死，伍长皆斩，百长战死，什长皆斩。能同负战没之尸以归者，则得其家资。凡将军皆自执旗，众视所向而趋之，白军帅至步卒，皆自驭，无从者。军行大会，使人献策，主帅听之，有中者为特奖其事。师还，又会，问有功者，随高下与之金，人以为薄，复增之。 

　　李白有《赠参寥子诗》云：“著论穷天人，千春秘麟阁。长揖不受官，拂衣归林壑。”东坡所与交游参寥，乃僧人也。 

　　战国有四公子，谓春申、平原、孟尝、信陵。梁亦四公子。大通中，帝谦恭待士，忽有四人来，貌可七十，鹑衣蹑履，入丹阳郡建康里，行乞经年，无人知。帝居同泰寺讲佛经，僧瑳、永安、僧慥，通会妙旨，与之谈论。四人同谒，二僧柱口。帝惊，召入仪贤殿，给汤沐。帝问三教九流及汉朝旧事，了如目前。问其姓名，一人曰姓蜀（音携）名闯（琛去声），一人曰姓■〈需勉〉（音万）名杰（音傑），一人姓■〈麦戈〉（音赎）名■〈黄耑〉（音湍），一人曰姓仉（音掌）名■〈〈石又〉上月下〉（音睹）。合朝无识者，惟昭明太子识之。四人喜，揖昭明如旧交，目为四公子。 

　　南朝有贡计馆，在建康县东二里洲子岸上，诸州府秀才选举，皆憩此馆。 

　　六朝，自石头东至运署，总二十四度，皆浮航往来。建康城外有朱雀航，即今之浮桥是也。今浙西临流州县，凡载行旅之舟，谓之航船，义或取此。 

　　所之名见于六朝，永昌二年置牺所，又有钱所。天监中，有刻漏所。 

　　《尔雅》曰：“山南曰阳，水南曰阴。”故华阴、山阴皆在山之北，淮阴、济阴、江阴皆在水之南。 

　　汉明帝梦金人，而摩腾竺法始以《白马陁经》入中国，明帝处之鸿胪寺。后造白马寺居之，取鸿胪寺之义。隋曰道场，唐曰寺，本朝则大曰寺，次曰院。在法寺有寺主，郡有僧首，总称主首。而宣和三年禁称主字，改曰管勾院门，同管勾院门事，供养主作知事，庵主作住持。至建炎初，避御名，并改曰住持。 

　　班固才识不逮司马迁远甚，于《高祖纪》见之。《史记》第云：“高祖姓刘氏，母媪。”盖司马，汉臣，不敢斥其君名。班固为《汉书》，尽用司马迁旧文，却云：“高祖讳邦，字季。”意谓补其遗缺，不知害义。至于世系却当推究，反不书，只于《赞略》曰：“降及于周，在秦作刘，涉魏而东，遂为丰公。”丰公盖太上皇父。太公讳，合言之，亦从略，可见才识下于司马矣。 

　　东坡《黄州词》云：“人道是三国周郎赤壁。”盖疑其非也。今江汉间言赤壁者五，汉阳、汉川、黄州、嘉鱼、江夏，惟江夏合于史。汉阳之说，出于《荆州记》。汉川之说，盖以赤壁草市，今其近处，亦有乌林。唐《汉阳图经》云：“赤壁又名乌林，在■〈氵乂〉川县西八十里，跨■〈氵乂〉南北（■〈氵乂〉川即汉川）。”据此二说，相去不远。然曹操初败赤壁，再败乌林，赤壁乌林乃二地；今指一地二名，已失之。况曹操舟师，自江陵顺流而下，周瑜自柴桑（今江州），溯流而上，两军相遇于赤壁，则赤壁当临大江。今临嶂、汉川皆非临江处。《通典》、《元和郡国志》皆尝辨■〈氵乂〉川缪，则临嶂缪亦可知。黄州出于《齐安拾遗》，以赤鼻山为赤壁（见《水经》），以三江下口为夏口，以武昌华容镇为曹操败走华容，其说尤缪。盖周瑜自柴桑至樊口，会刘备，与备进军逆操，而后遇于赤壁，则赤壁当在樊口之上，今赤鼻止在鼻口对岸，何待进军而后遇？又赤壁初战，操军不利，引次江北，而后有乌林之败，则赤壁当在江南岸，今赤壁乃在江北岸，亦非也。又曹操既败，自华容道走保南郡，汉南郡，今江陵、华容、监利、石首、武昌，华容岂走南郡路？嘉鱼之说，唐章怀太子注《东汉?刘表传》云：“赤壁，山名也，今在鄂州蒲圻。”《通典》引《括地志》亦同。《元和郡县志》则云：“赤壁山在蒲圻县一二十里，北岸乌林，与赤壁相对，即周瑜用黄盖策，焚曹公舟船败走处。”唐蒲圻临江，今析为嘉鱼，故说者据之而指今石头口为地。然石头口初未尝以赤壁名，而《嘉鱼县图经》亦云：“此地无赤壁。”考之《水经》，则不然。《水经》云：“江水左源流至今巴陵之下。”云：“江水左迳至乌林。”（江水东注，凡《水经》言左者，皆北岸，右者，皆南岸）郦道元注云：“村居也，吴黄盖败魏武于乌林，即是处。”又云：“江水至今汉阳界。”云“江水左迳百人山南。”郦道元注云：“右迳赤壁山，昔周瑜与黄盖诈魏武大军所起处。”据此，则赤壁、乌林相去二百余里。《元和志》所指乌林，已与此合，而赤壁则不同。今汉阳百人山对岸大江中，有赤矶者在。《江夏县境江图》谓之赤圻，为江夏之说者曰：“此即道元所指也。曰矶、曰圻者，壁之误耳。”尝以为乌林、赤壁二战相继，乌林之捷，又自赤壁始，不应两地悬绝如此。及观《江表志》，赤壁败后，黄盖与操作诈降书，绐操以众寡不敌。交锋之日，盖为前锋，当因事变化，至战日，盖始用火攻之策，操败走。如此，则二战初不同日。方是时，操师八十万，首尾相接二百里，不足讶。《水经》之言为然，《后汉纪》总书乌林赤壁，故后人指为一地。 

　　●卷七 

　　唐有三院御史，侍御史谓之台院，殿中侍御史谓之殿院，监察御史谓之察院。太常寺有四院，天府院、御衣院、乐悬院、神厨院，皆子司耳。五代有枢密院、盐铁院、粮斛院等，品秩亦不甚高。本朝枢密本兵、礼均二府。又有学士院、舍人院为两制，下则粮料、审计、进奏、官告、登闻、检鼓，是为六院。皇子之居，谓之某王宫；王子则分院，世俗目之曰官院。僧寺亦赐名院，而院之为义，始不一矣。 

　　唐人多称使，郡守一职也，以其领兵，则曰节度；治财赋，则兼观察；以至河堤、处置、功德之名。故杨国忠领四十余使，下逮州郡，莫不然，其名猥杂。本朝则多称官，如提领官、参谋官、检讨参议官、考校官、覆考官、详定官、参详官、判官、推官；下至吏胥，则有通引官、专知官、孔目官、直省官；走卒则有散从官；流外有剋择官、阴阳官；军校有辇官、天武官之号；推其原，亦本于唐。 

　　上古结绳而治，二帝以来，始有简策，以竹为之，而书以漆，或用版以铅画之，故有刀笔铅椠之说。秦汉末，用缣帛，如胜、广书帛内鱼腹，高祖书帛射城上。至中世渐用纸，《赵后传》所谓赫蹄者，注云：“薄小纸。”然其实亦缣帛。《蔡伦传》：“用缣帛者谓之纸，缣贵，简重，不便于人，伦乃用木肤麻皮等。”则古之纸，即缣帛，字盖从系云。故今人呼书曰册子，取简册之义；又曰第几卷，言用缣素也。江南竹简，处州作椠版，尚仿佛古制。卢仝诗云：“首云谏议送书至，白绢斜封三道印。”岂唐人又曾用绢封书耶？ 

　　靖康元年，赵子漴知宁陵县时，徽宗既逊位，过亳州烧香，道由其邑，赐金带；赵时服绿，许于绿袍上系。 

　　盘庚将治亳，《商》三篇之《书》，谆谆训诰，既言其不得已，又言诸臣之先，以诱之。三代之臣，皆世族大家，枝叶扶疏，根株盘固，如鲁三桓、郑七穆是也。若本朝尚科举，显人魁士，皆出寒畯，观此可见世家气象。 

　　《吴志》：天玺元年，吴兴阳羡山有空石，长十余丈，曰石室。郡表为瑞，遣兼司徒董朝，兼太常周处封禅国山，大赦，改明年为天纪。即前所云水洞是也。山后有《封禅碑》，土人目曰《囤碑》，以其石圆八出，如米廪云。字画奇古，岁久多磨灭，访得旧刻，以今文写之，前缺廿六字。之（缺三字）予兹格于上下，光被八幽，蠉飞蠕动，无不归仁。是故（缺十四字）■〈目各〉（缺七字）上尊（缺廿七字）靡不遑假，民用丕作，于（缺一字）丞相（缺一字）奉迎（缺六字）率礼备仪，（缺十九字）宫（缺廿四字）所临，非徊西巡，遂基大宫，王烛（缺三字）泽（缺一字）清，万民子来，不日（缺六字）延颈跂足，（缺二字）来庭，柔服以仁，（缺四字）日昊不暇，（缺一字）观六经，旁贯百家，思该道根，数世陵迟，大繇未光，阖立东观，（缺三字）言，建论坟典，采询微闻，穷神极化，无幽不阐，举逸远佞，宽罪宥刑，尊道尚功，嘉善矜弱，哀贱愍凶，（缺二字）朽枯，上天感应，（缺五字）践祚初升，特发神梦，膺受籙图玉玺，启自神匮，神人指授金册青玉符者四；日月抱戴，老人星见者一十有七；五帝瑞气，黄旗紫盖，覆被宫阙，显著牛斗者一十有九；麟凤龟龙，衔图负书三十有九；青蛇白虎，丹鸾凤鱼鸟，二十有二；白虎、白獐、白麂、白兔三十有七；白雉、白乌、白鹊、白鸠一十有九；赤乌、赤雀二十有四，白雀白鸾二十有七；神鱼吐书，白鲤腾船者二；灵絮神蚕，弥被原野者三；嘉禾秀颖，甘露凝液六十有五；殊干连理六百八十有三；明月大珠，璧流离三十有六；大贝、余眡、余泉七十有五；大宝、神璧、水青三十有八；玉燕（缺字）玉羊、玉鸠者三；宝鼎、神钟、神瓮、夏祝、神鬲三十有六；石室山、石闿、石印、石羊（缺三字）石（缺二字）天谶，彰石镜光一十有七；神（缺一字）颂歌、庙灵（缺二字）者三；（缺一字）石（缺二字）湖泽门通，应谶合谣者五；神（缺二字）僮，灵母神女，告征表祥者三十有七；灵梦启谶，神人授书，著验（缺二字）者十；秘记谶文，玉版纪真者（缺一字）玉刀、玉印，文采光发者八；（缺二字）玉琯、玉瑻、玉瑗、玉钩、玉称，殊辉异色者三十有三；玉尊、玉碗、玉盘、玉罂，清洁光朗者九；孔子、河伯、子胥、王（缺一字）言：天平地成，天子出东门鄂者四；大贤司马微，虞翻推步图纬，甄匮启缄，发事兴运会者二；其余飞行之类，植生之伦，希古所觌，命世殊奇，不比瑞命之篇者，不可称而数也。于是旃蒙协洽之岁，月次辄訾之口，日惟重光大渊献，行年所值，实惟兹岁，帝出乎震，因易实著，遂受上天玉玺，文曰：“吴真皇帝。”玉质青黄，解理洞彻，拜受祗遜，夙夜惟寅。夫大德宜报，大命宜彰，乃以柔兆涒滩之岁，钦若上天，月正革元，郊天祭地纪号天玺，实彰明命。于是丞相沇、大尉璆、大司徒燮、大司空朝、执金吾修、城门校尉歆，屯骑校尉悌、尚书令忠、尚书昏、直、晃、昌、国史莹、核等，佥以为天道元默，以瑞表真；今众瑞毕至，四表纳贡，幽荒百蛮，浮海慕化，九垓八埏，罔不被泽；率按典繇，宜先行禅礼，纪勒天命。遂于吴兴国山之阴，告祭刊石，以对扬乾命，广报坤德，副慰天下喁喁之望焉。中书东观令史立信中郎将臣苏建所。其文大概言符瑞，初无可取，故备录之，以见皓之亡有自矣。 

　　韩退之《南溪诗》，据张籍《祭文》，盖绝笔于此。当时同集者，《贾岛集》中有《同韩侍郎泛南溪诗》。籍诗云“坐有贾秀才”，盖岛也。二公实同为此游，二集可互见。 

　　《周礼》：鼓人以雷鼓鼓神祀，灵鼓鼓社祭，路鼓鼓鬼享，鼖鼓鼓军事，鼛鼓鼓役事，晋鼓鼓金奏。郑氏注云：“雷鼓，八面鼓也；灵鼓，六面鼓也；路鼓，四面鼓也；鼛鼓，两面鼓也。”鼛、晋鼓不言几面，则一面无疑矣。故《乐府》用其说，乃作一鼓而八出或六出四出，不惟不能考击，所谓两面者，但以两头有革者便为两面，则鼛、晋与鼖鼓无别矣。陈祥道《礼书》，释云：“八面、六面、四面，犹言八枚、六枚、四枚。”按《周礼》：“韗人为皋陶，鼓长八尺，鼓四尺，中围加三之一，谓之鼖鼓。为皋鼓，长寻有四尺，鼓四尺，倨句罄折。”郑司农云：“鼓四尺谓面四尺。”司农去周不远，其言当有所据，不应前后自异，则八面、六面、四面、两面，从可知矣。皋有罄折之势，而礼家反不以此为据，何耶？ 

　　古有九州，秦汉分置郡县，《东汉志》，仍以九州总之。唐改郡为州，统以十二道使；至本朝，多仍唐旧，有一州而四名者，如会稽郡，名越州，名绍兴府，名镇东军额（额，依下文疑作类）。有一郡而三名者，如吴郡，名苏州，名军与府，名皆曰平江。有一郡而二名者，如毗陵郡，又曰常州之类，是也。又有名交互而难别者，如颖州曰顺昌府，许州曰颖昌府之类。 

　　祖宗时，三衙军兵每年拣汰下诸郡养老，皆优其禄，诸郡亦得以守仓库。绍兴中，沿江大屯仿此。淳熙间，刘邦翰侍郎乞只汰在本军，给半粮，自是诸军始有老弱之人，而亲戚亦多，遂有食不足之叹。 

　　绍兴甲寅乙卯间，刘麟导虏南侵，其时车驾驻平江。有赵九龄者，策士也，请决淮西水以灌虏营，朝廷不能用。已而韩世忠得虏酋约战书曰：“闻江南欲决淮西水以浸吾军。”书到之明日，虏实退师，当时但以为却敌之功，殊不知九龄之力为多。 

　　唐制：起居郎、起居舍人在紫宸内阁，则夹香案立殿下，直第二螭首，和墨濡笔皆即坳处，时号螭头。所谓螭首者，盖殿陛问压阶石上镌凿之饰，今僧寺佛殿多有之。或云：“唐殿多于陛之四角出石螭首。”不应史云“殿下第二螭首”也。 

　　唐三司使有三，凡鞫狱以尚书侍郎与御史中丞、大理卿为三司使。中叶以后，有三司使，总户部、盐铁、度支。皇太子监国，则詹事、左右庶子，亦号三司使。 

　　《唐书?志》：道士、女冠、僧、尼见天子必拜，今之不拜，未知起自何时。 

　　仪制：宰臣、使相出使到阙，百官城外相见，赞请对拜，前期差知班申如“不判，请不集”字，即申三省及报百官。元祐元年四月，文潞公以致仕官，不敢依仪制，有旨特许书判。 

　　国朝例，崇政殿试举人，景福殿考覆。自熙宁后，以逐殿增置内帑库屋，难以就置幕次，遂移于集英殿。见《哲宗御集》。 

　　唐国子祭酒李涪《刊误》云：“短书出晋宋兵革之际，时国禁书疏，非吊丧问疾，不得行尺牍，故羲之书云‘死罪’，是违制令故事也。启事论兵，皆短而缄之，贵易于隐藏。” 

　　故事：百官入朝，并乘马。政和三年十二月十一日，以雪滑，特许暂乘车轿，不得入宫门，候路通，依常制。自渡江后，方乘轿，迄今不改。 

　　建炎中兴，张、韩、刘、岳为将，人自为法，当时有张家军、韩家军之语。四帅之中，韩、岳兵尤精，常时于军中角其勇健者，令为之籍。每旗头押队阙，于所籍中又角其勇力出众者为之；将副有阙，则于诸队旗头押队内取之。别置亲随军，谓之背峞，悉于四等人内角其优者补之。一入背峞，诸军统制而下，与之亢礼，犒赏异常，勇健无比，凡有坚敌，遣背峞军，无有不破者。见范参政致能说。燕北人呼酒瓶为峞，大将之酒瓶，必令亲信人负之。范尝使燕，见道中人有负罍者，则指云：“此背峞也。”故韩兵用以名军。峞即罍，北人语误，故云：“韩军误用字耳。” 

　　朱勔之父朱冲者，吴中常卖人，方言以微细物博易于乡市中自唱，曰常卖。一日至虎丘，主僧听其声，甚惊，出观之，但见憩于廊庑下，延之，设茶，语以它日必贵，自是主僧颇周给之。其子勔，有干材，蔡太师憩平江，冲携以见蔡，因得出入门下，被使令。再入相，京属童贯以军功补官，遂取吴中水窠以进，并以工巧之物输上方，就平江为应奉局，百工技艺皆役之。间以金珠为器，分遗后宫，宫人皆德之，誉言日闻。遂取太湖巧石，大者寻丈，皆运至阙下，又令发运司津置，谓之花石纲。勔与其子汝贤得以自恣，每还吴中，辄自称降御香，张锦帆，郡县官鼓吹以迎之。勔所衣锦袍，云前徽宗尝以手抚之，绣御手于袍上。宣和乙巳秋，降香过泗州，官吏迎见，汝贤传指挥到城中相见。及至亭通名，又云承宣歇息；久之再通曰：“睡着矣。”是冬金人入寇，勔父子以小舟东下，不敢见人，人亦不往见。旬日间，京师权贵与内侍来者颇多，往往皂衣衫行于市。又数日，传云：“上皇已在发运衙。”人初不信，但见坐船一，泊于河步，绯幕张于船前，问之，果然。又数日，军马方至，街上皂衣人益多，所闻贵幸皆在焉，童贯亦坐帐中，续又闻高俅于南山把隘。时徽宗幸发运衙城上亭观渔，又旬日始移幸浙中。都人下者愈众，方至，虏已逼城。南京遣兵来侍卫，虏退师后，上皇还京师，往来皆亲至泗州塔下烧香，施僧伽钵盂袈裟，至亲著于僧伽之身。初普照寺大半为神霄宫，至是经御笔画图，以半还之，寺僧皆欢喜鼓舞。方上皇初至，已将寺之紧要屋退还，及回，所还益多，道流尽拆去窗户之属，及再还，并所拆悉取去，道流褫气矣。至靖康初，勔等始被行遣，籍入其家云。 

　　当涂当水陆之冲，素无城壁，建炎三年八月中，得旨创筑，时先公为吕丞相辟督其役，儒林郎当涂令钟大方、朝散郎知芜湖县周方将、朝散郎繁昌丞赵士康主簿夫，儒林郎司理参军王俦都壕寨，欲以闰八月五日兴工，七月二十九日贼刘麟犯城，十一月十八日金人渡江，遂并力兴筑。凡役夫一万余人，用夜义任木等五十余万条，城成，周六里半零六十五步，高三丈，门楼、靴城、马面、敌楼悉备，开壕阔十二丈，深二丈。四年正月旦，贼卢进领兵据芜湖。二月，邵青、张琪踵至，七月崔增围，闭一十七日。至绍兴元年五月十六日，青领单德忠、孙立、魏义、阎在驱众数万，驾大小战舰数千直入姑溪河，布兵围城，札硬寨，开河水以没堤，掘断援路。地方二百里，发火焚民居，掠乡民三千余人，沿江采青薪，垒慢道，二贼首执刀秤驱逼，稍缓即斩首，以尸垒路，一日与城平。下瞰城中，射火箭烧楼橹，执孕妇十有二人，至城下，剖腹取胎以卜。自十七日至二十七日，昼夜攻击，攻击不息，用云梯三梢五梢，大炮百余座，天桥、对楼、鹅车、洞子，四面填壕，志在必得。先公召募长枪敢死士，下城四壁劫寨，乘东风急，发火烧贼垒慢道，风猛火盛，延烧贼炮、鹅车、洞子、云梯，贼救接不暇。驱强壮无残疾乡人，衣以锦绣巾裹，拥至江口，剖腹取心，欲祭转西风，反烧楼橹。官军劫中贼寨，连夜接战，杀死贼兵不计其数，头项贼首，往往中箭炮■〈扌舁〉归。及相度得姑溪河水面高于贼营，遂于二十六夜募军民下城决河，水势湍急，淹浸贼寨。计穷，遂于二十七日申时拔寨顺流而去。凡守御十有二日。是时，先公中流矢，得归朝人参议马观国万金良剂即裹创巡城，士气鼓作，卒保一城生聚。 

　　台州临海县章安祥符寺法堂上有高庙御坐，寺僧师颜年八十余矣，能言东巡事，云：“时年方十四，事悟讲主。建炎三年十二月二十六日，民间讙言天子航海东来，泊金鳌山下；二十八日平明，有十六人皆以战袍，步自金鳌，入寺，有黄领者坐顷之，问寺有素食否？时方修《岁忏》，乃取炊饼五枚以进之，食其三，已又食其半，悟讲主复撷园蔬，芼以姜盐，进之。闻有旨，取一内人，乃借民间小竹舆乘之以来。立语良久，复令登舟，晚遂复幸金鳌。凡留十四日，始航海幸永嘉。又留四十五日，复航海幸金鳌。又留八日，忽闻六军皆呼万岁，捷书至也，于是航海由四明还绍兴。”李正民侍郎《乘桴录》云：“己酉十二月五日，车驾至四明，十五日大雨，遂登舟至定海，十九日至昌国县，二十六日移舟之温台。自是连日南风，舟行虽稳，而日仅行数十里。二十九日岁除，庚戌正月二日北风稍劲，晚泊台州港。三日早至章安，知台州晁公为来。上幸祥符寺，从官迎拜于道左，是日得余杭把隘官陈彦报，人马至县，迎击乃退。六日，得张俊奏云：二十八日、二十九日、正月二日凡三遇敌，杀伤相当。八日张思正奏云：张浚出兵击退虏骑。十四日张浚自台州来，十八日移舟离章安，十九日晚雷雨又作，二十日泊青隩门，二十一日泊温州港。”《国史》载此事，皆在四年正月，与颜言不合，然今《岁忏》，皆开岁乃修，则颜所记误耶？金鳌，盖一独峰，坡陁郁茂，若鳌背然。正与栅浦相对，两涘之间，略辨牛马，东看海门，云飞波翻，渺然无际。山顶有善际寺与夫祥符塔院，绍兴三十二年始赐额。先是有人题诗云：“牡蛎滩头一艇横，夕阳多处待潮生。与君不负登临约，同向金鳌背上行。”及高庙览之，以为诗谶，求其人，不可得矣。御坐一竹椅，寺僧今别造以黄蒙之，壁间有诗云：“黄帽当年驾舳舻，东浮鲸海出三吴。中兴事业风波恶，好作君王坐右图。”不著姓氏。 

　　宣和中，陕右人发地，得木简于瓮，字皆章草，朽败不可诠次。得此檄云：“永初二年六月丁未朔，廿日丙寅，得车骑将军莫府文书，上郡属国都尉，二千石守丞，廷义县令三水，十月丁未到府受印绶，发夫讨畔羌，急急如律令。马四十匹，驴二百头，日给。”内侍梁师成得之，以入石。未几梁卒，石简俱亡，故见者殊鲜。吴思道亲睹梁简，故赋其秘古堂云：“异锦千囊更妙好，中有玉奁藏汉草。”荣次新吴出也，得其模本示余。按章草今在世益少，唯《急就章》见在，并诸帖所传耳。然《急就》转模，失真愈远；《官帖章草》，《皇象索靖》等书，与张芸叟所珍《鹞雀赋》，又率是赝作，黄长睿已尝辨于《东观余论》。然则此檄，当为今章草第一也。米元章《淮鳞帖》卷内称，章草乃章奏之章，今考之，既用于檄，则理容概施于章奏。盖小学家流，由古以降，日趋于简便，故大篆变小篆，小篆变隶。比其久也，复以隶为繁，则章奏文移，悉以章草从事，亦自然之势，故虽曰草，而隶笔仍在，良由去隶未远故也。右军作草，犹是其典型，故不务为冗笔。逮张旭、怀素辈出，则此法埽地矣。但檄文讨羌，岁月与史不合，此史误无疑，黄长睿已详辨，不复述。急急如律令，汉之公移常语，犹今云符到奉行。张天师汉人，故承用之，而道家遂得祖述。 

　　《史记?龟策传》：“孔子曰：‘日为德而君天下，辱于三足之乌；月为刑，而相佑，见食于虾蟆。’”卢仝《月蚀诗》，盖用此事。《淮南子》：“尧时十日并出，尧命羿仰射，中其九日，日中九乌皆死。”又《山海经》：“黑齿之北，曰旸谷，居水中；有扶木，九日居下枝，一日居上枝，皆戴乌。”《春秋元命苞》云：“阳成于三，故日中有三足乌。” 

　　清微子《服饰变古录》云：“燕脂，纣制，以红蓝汁凝而为之。官赐宫人涂之，号为桃花粉。蓝地水清，合之色鲜，至唐颇进贡，后妃得赐，曰燕脂。”崔豹《古今注》云：“燕支叶似蓟，花似蒲公，出西方，土人以染，名燕支。中国亦为红蓝，以染粉为妇人色，谓为燕支粉。今人以重绛为燕支，非燕支花所染也。燕支花自为红蓝耳，旧谓赤白之间为红，即今所为红蓝也。”《西河旧事》云“‘失我祁连岭，使我六畜不蕃息；失我焉支山，使我妇女无颜色。’北方有焉支山，山多红蓝，北人采以染绯，取其英鲜者作燕脂。”《本草》：“红蓝花堪作燕脂，生梁汉及西域，—名黄蓝。”《博物志》云：“黄蓝，张骞所得，今沧卫亦种，近世人多种之，收其花，俟干，以染帛，色鲜于茜，谓之真红，亦曰干红，目其草曰红花。以染帛之余为燕支，干草初渍则色黄，故又为黄蓝也。”《史记?货殖传》：“若干亩卮茜。”徐广注云：“卮，音支，鲜支也；茜，音倩，一名红蓝，其花染缯，赤黄也。”又知今之红花，乃古之茜；而今之茜，又谓之乌红，系用苏方木、枣木染成，则非古之茜矣。 

　　江海之有潮，辰刻不移，昔人尝论之。《山海经》则以为海鳅出入穴之度。《浮屠书》以为神龙之变化。窦叔蒙《海峤志》以为水随月之盈亏。卢肇《海赋》以谓日出于海，冲击而成。王充《论衡》以谓水者地之血脉，随气进退。独徐叔明《传墨卿高丽录》云：“天包水，水承地，而一元之气升降于大空之中，地乘水力以自持，且与元气升降互为抑扬，而人不觉，亦犹坐于船中者不知船之自运也。方其气升而地浮，则海水溢上而为潮。及其气降而地沉，则海水缩下而为汐。计日十二辰，由子至巳，其气为阳，而阳之气又自有升降，以运乎昼。由午至亥，其气为阴，而阴之气又自有升降，以运乎夜。一昼夜合阴阳之气，凡再升再降，故一日之间，潮汐皆再焉。然昼夜之晷，系乎日，升降之数，应乎月。日临于子，则阳气始升，月临乎午，则阴气始升，故夜潮之期，月则临子，昼潮之期，月皆临午焉。又日行迟，月行速，应迟二十九度半而月行及之。日月之会，谓之合朔；故月朔之夜潮日亦临子，月朔之昼潮日亦临午焉。且昼即上天而言之，天体西转，日月东行，自朔而往，月速渐东，至午渐迟，东而潮亦应之以迟于昼；故昼潮自朔后迭差而入于夜，此所以一日午时，二日午末，三日未时，四日未末，五日申时，六日申末，七日酉时，八日酉末。夜即海下而言之，天体东转，日月西行，自朔而往，月速渐西，至子渐迟，西而潮亦应之以迟于夜；故夜潮自朔后迭差而入于昼，此所以一日子时，二日子末，三日丑时，四日丑末，五日寅时，六日寅末，七日卯时，八日卯末，九日加以时有交变，气有盛衰，而潮之所至，亦因之大小。当卯酉之月，则阴阳之交也，气以交而盛出，故潮之大也异于余月。当朔望之后，则天地之变也，气以变而盛出，故潮之大也异于余日。 

　　世目状元第二人为榜眼，第三人为探花郎。《秦中岁时记》云：“期集谢恩了，从此使著披袋箧子骡从等，仍于曲江点检，从物无得有阙，阙即罚钱。便于亭子小宴，召小科头同（一作国乐），至暮而散。次即杏园初宴，谓之探花宴，便差定先辈二人少俊者，为两街探花使；若他人折得花卉，先开牡丹芍药来者，即各有罚。” 

　　●卷八 

　　余外舅家，收柳公权亲笔起草二纸，皆小楷，字仅盈分，而结体遒媚，意态舒远，有寻丈之势。纸长不过七寸，广亦如之。及中兴，重兴秘省，贺方回之子，首以献书得官，秦太师付以搜访遗逸，外舅之兄张公观言以所得，托贺纳之秦府，秦进之上。方张自待次虔州瑞金簿，易监文思院，其季复以所得投之中人，引秦事为证，亦归于天上，独外舅两启尚存。云：“上翰林柳学士璅，某谬至显荣，皆承阙乏。昨者玺书慰勉，兰省迁超，虽上意欲壮于军威，在外臣转深于官谤，此皆学士曲垂奖会，潜为扶持，继音容于北风，为主人于东道；况兼姻媾，早接清华，推魏公感外家之情，用何氏奉诸姨之敬，念深外妹，亦爱愚夫。不然，则安得道已隔而分更敦，官转尊而志愈下！藏之不忘，佩以弥芳；思奉冰霜，邈同云汉。仰计亘霄路于高阁，隔人烟于禁垣。啸傲霞高，从容日近；闲挥采笔，时弄紫泥。益彰叔则鸾鹤之姿，转映王恭神仙之状。便当乘风浩气，濯弄瑶池，秉阴阳之炉锤，辅天地之橐龠。异时获赐，今日先知；瞻望风猷，常在魂梦。某再拜。”又：“侍郎颉颃重霄，腾凌迥汉，刻名仙馆，绝迹人寰。润饰洪猷，承迎中旨；金茎瑞露，云表先尝。玉辇灵桃，窗间暗识；方兹独步，谁敢争衡？况艺奋神工，时推妙翰；凤鸾异态，龙虎殊姿。白首何人，墨池谁子；后生是畏，前圣有言。若非思与神凝，韵无俗累；则安能致兹遒逸，迢彼等夷，穷钟蔡之楷模，入王羊之阃域。往者韦相公尝谓侍郎能以书谏者，今则行执陶钧，坐登台辅；终提一笔，以绝百僚；后命之来，延颈而俟。某素无勋效，叨滥宠荣；一授藩垣，两迁官秩。犹以处床操扇，粗识孤虚；跨马弯弓，未为迟暮；誓将丹恳，以奉休明。所冀侍郎猥录孤微，终垂庇遇，使其晚节，无愧平生，下情……”云云。前辈俱跋为柳笔，然非柳亦不能造此。但启中有笔谏之语，岂它人上柳启，柳自书之耶？当有辨之者。 

　　近世行状、墓志、家传，皆出于门生故吏之手，往往文过其实，人多喜之，率与正史不合。如近日蜀本《东都故事?赵普传》，与正史迥然如两人，正史几可废。前辈尝以《邵氏闻见录》与石林《避暑》、《燕居录》等，以岁月参之，皆不合。《汪彦章集》有《题陈文惠公逸事后》云，“文惠陈公之相仁祖，每内批夜下不过十刻。一日夜分，有御封至，公不启封。来日袖进曰：‘今中宫虚位，张贵妃有宠，恐奸人附会，请正母仪，非出陛下本意也。’仁祖首肯曰：‘姑置之。’贵妃即进册温成皇后也。”当时墓碑不敢书，公之曾孙衮始录以示人。按李氏《长编》辨此事云：“文惠公，以景祐四年拜相，宝元元年三月罢，温成以康定元年十月自侍御选才人，距文惠罢相凡三年余，虽当时已被宠幸，不应谀臣便有正位中宫之请。”汪所见衮说，非事实也。其它往往类此。 

　　汉刺史以八月巡行所部，岁尽诣京师奏事，不言所处之地。唐戴叔伦《抚州刺史厅壁记》云：“汉置十三郡刺史，以察举天下非法，通籍殿中，乘传奏事，居靡定处，权不牧人。”其言必有据。又《江西节度观察判官壁记》云：“开元二十年，四方都会之州，各置采访使，以总覆囚按察之任，使臣有土，自此始也。”乾元二年，天下聚兵，罢采访而加防御，寻代之以专征，而讨逆伐叛，则以节度主之，其间复置观察，而悉与三使并。《唐书》载建置领不详，故并记之。 

　　唐之举人，先藉当世显人，以姓名达之主司，然后以所业投献，逾数日又投，谓之温卷，如《幽怪录》、《传奇》等皆是也。盖此等文备众体，可以见史才、诗笔、议论。至进士则多以诗为贽，今有唐诗数百种行于世者是也。王荆公取而删为《唐百家诗》。或云，荆公当删取时，用纸帖出付笔吏，而吏惮于巨篇，易以四韵或二韵诗，公不复再看。余尝取《诸家诗》观之，不惟大篇多不佳，余皆一时草课以为贽，皆非其得意所为，故虽富而猥弱。今人不曾考究，而妄讥刺前辈，可不谨哉！ 

　　本朝之文，循五代之旧，多骈俪之词；杨文公始为西昆体，穆伯长、六一先生以古文倡，学者宗之。王荆公为《新经说文》，推明义理之学，兼庄老之说。洎至崇观黜史学，而中兴悉有禁，专以孔孟为师。淳熙中，尚苏氏，文多宏放。绍熙尚程氏，曰洛学。 

　　景祐元年四月间，上谓宰臣曰：“近年以来，阴阳不顺，卦气乖舛，此必应天之道，有未合于天心，而违于人意者，宜推明咎征之本。”臣僚上言：“早岁陈彭年等定中外醮仪，列圣祖天尊在北极之上。伏缘北极大帝总领万物，主宰中极，而圣祖司命真君因荐尊号，骤居紫微帝君之上。既定位非顺，自兹天下郡县多致灾伤。伏望重行详定。”礼院详定，当院与道众参详。天下道观圣祖，每遇醮设，于本殿供献，则圣祖天尊及六位仙官即与众真各无相妨，仍别用青词奏告；如无圣祖殿处，即别设醮位为便。从之。后道士欲得山，圣祖杂于其间，以重其教，复合之。自渡江后，朝廷作醮，亦从其说。老氏之教，本以清虚淡泊为本，五千文不可易也。故窦太后、汉文帝用之，皆能治国。外又有方士神仙家祠官太祝，与夫按摩导引书符咒水，《史记》皆以家名，初未尝合也。秦皇汉武始好神仙，方士祠祀始有观。始皇曰：“我慕真人。”自谓真人，不称朕。乃令咸阳旁二百里内，宫观二百七十，复道相通，于此候神仙。《汉武故事》：于上林作飞廉观，高四十丈，长安作桂观、益寿馆以候神人，犹未居道士。元帝被疾，远求方士，汉中送道士王仲都能忍寒，遂即昆明观处仲都。故自后道士所居曰观，六朝多曰馆，亦武帝故事。后魏嵩山道士寇谦之，修张道陵之术，以其教太冷淡无所得，自言遇老子降，授以辟谷轻身之法，及《科戒》二十卷。崔浩师事之，始合为一，已见《通鉴》。唐置崇元学，专奉老氏，配以庄、列。道家者流，以谓天地未判，有元始天尊为祖气，次有道君以阐其端，老子以明其道。老子乃李氏之祖，取郊祀配天之义以尊之，号曰三清，然未尝殿而祀之。至本朝更定醮仪，设上九位，失于详究，以昊天上帝列于周柱史之下，故在景祐有此施行。谓宜仿效景祐之制少变之，奉三清于殿，以为教门之祖；若醮，则祭昊天上帝于坛，以为百神之宗，庶不失崇敬之义，亦唐崇元学之旧。醮仪当更为奏章之制，而去其邀迎之僣，庶景贶来临矣。 

　　姓氏，后世不复别，但曰姓某氏，虽史笔亦然。按《史记?帝纪》注引《春秋左氏》：“无骇卒，羽父请谥与族，公问族于众仲，对曰：‘天子建德，因生以赐姓，胙之土而命之氏，诸侯以字为谥，因以为族，官有世功，则有官族，邑亦如之。’公命以字为展氏。”注者云：“天子赐姓命氏，诸侯命族。族者，氏之别名也。姓者，所以统系百世，使不别也；氏者所以别子孙之所自出。”解《春秋》者云：因生以赐姓者，谓若舜之妫，禹之姒，伯夷之姜是已。胙之土而命之氏者，若舜之有虞，禹之有夏，伯夷之有吕是已。于字则叔牙、季友、展无骇、臧僖伯是已。于谥则文、武、成、宣、宋戴恶、卫齐恶是已。氏于官则司马、司徒之类是已。氏于邑则韩、魏、赵是已。详此，诸侯既命于天子为某公侯，则是命之氏，诸侯位卑不得赐姓，其有以王父及以字为氏，或以官以邑，既无土可分，则姓与氏无别。注《史记》者所以有“族者，姓之别名”之语。姓者统百世，如周姓姬，氏所以别子孙，如鲁、卫、毛、聃、邗、晋、应、韩之分。又春秋之时，诸侯之子为大夫则称公，子孙则称公孙，公孙之子与异姓之臣未赐族，而身为大夫则称名，无骇侠之类是也。已赐族而使之世为大夫则称族，如仲孙、叔孙、季孙之类是也。此诸侯不得命氏而得命族之例也，从可知矣。若夫《易》云：“黄帝尧舜氏作。”尧舜虽非姓氏，既是天子，当一代称曰尧舜，氏义亦通，此又不拘姓氏之例也。 

　　《后汉?徐稚孺子传》云：“家贫，常自耕稼，非其力不食，恭俭礼逊，所居服其德。屡辟公府不起。时陈蕃为豫章太守，以礼请为功曹，穉既谒而退。蕃在郡不接宾客，唯穉来特设一榻，去则收之。”及《陈蕃传》，不书此事，却云：“蕃为乐安太守，郡人周璆，高洁之士，前后郡守招命莫肯至，唯蕃能致焉。字而不名，时为置一榻，去则收之。璆字孟玉，临济人，有美名。”而司马温公《通鉴》亦只书徐穉事，不及周，故周璆之名益不显。细考之，盖陈蕃能尊敬贤士，为豫章太守则下徐孺之榻，为乐安太守则下周璆之榻，范晔不能发明之耳。 

　　正月旦日，世俗皆饮屠苏酒，自幼及长，或写廜■〈广外〈魚禾〉內〉千金方云：廜■〈广外〈魚禾〉內〉亦不知何义。按梁宗懔《荆楚岁时记》云：“是日进椒柏酒，饮桃汤，服却鬼元，敷于散，次第从小起。”注云：“以过腊日，故崔实《月令》，过腊一日，谓之小岁。”又云：“小岁则用之汉朝，元正则行之晋世。”盖汉尝以十月为岁首也。又云：“敷于散即胡洽方之许山赤散，并有斤两。”则知敷于音讹转为屠苏，小岁讹而为自小起云。 

　　自东京至女真，所谓御寨行程：东京四十五里至封丘县，皆望北行，四十五里至胙城县，腰顿。四十五里至渡河沙店，四十五里至滑州馆，二十五里至濬州，七十里至汤阴县腰顿。三十五里至相州安阳馆，六十里至磁州滏阳驿，腰顿。七十里至邯郸县馆，四十里至临溜镇，七十里至信德府邢台驿，三十五里至皇甫村驿柏乡县，五十里至赵州平棘驿，一百里至真定驿，六十里至新乐县，五十里至中山驿，五十里至望都县，七十里至保州金台驿，四十里至梁台驿，三十里至固城，五十里至马村铺，五十里至涿州本道馆，六十里至良乡县，六十里至燕京永平馆。始望东行，六十里至潞县，九十里至三河县，七十里至蓟州，八十里至永济务，九十里至七个岭，九十里至平州，八十里至新安县，六十里至润州。自此皆沿海行，四十里至迁州，八十里至莱州，八十里至隰州，八十里至淘河岛，八十里至胡家务，八十里至新城，八十里至梯己寨，六十里至仓官寨，三十里至广宁府，三十里至显州，五里至东馆，八十里至兔儿埚，八十里至梁虞务，六十里至辽河大口平津馆，七十三里至广州广平馆。复望北行，七十里至渖州乐郊馆，八十里至兴州兴平馆，五十里至银铜馆，九十里至咸州咸平馆，三十里至宿州宿宁馆，八十里至贾道铺怀方馆，四十里至杨八寨通远馆，五十里至合叔孛革铺同风馆，三十里至义和馆，五十里至如归馆，四十里至信州彰信馆，七十里至胜州来德馆，五十里至山寺铺会方馆，五十里至威州威德馆，五十里至龙骧馆，六十里至详州常平馆，六十里至滨州混同馆，六十里至高平馆，四十里至周流馆，五十里至没搭合孛堇来同馆，七十里至乌龙馆，三十里至虏寨，号御寨。今之使虏者，止至燕，未有至乌龙馆者。 

　　《长安图》，元丰三年正月五日，龙图阁待制知永兴军府事汲郡吕公大防，命户曹刘景阳按视，邠州观察推官吕大临检定，其法以隋都城大明宫，并以二寸折一里，城外取容，不用折法。大率以旧图及韦述《西京记》为本，参以诸书及遗迹。考定太极、大明、兴庆三宫，用折地法，不能尽容诸殿，又为别图。汉都城，纵广各十五里，周六十五里，十二门，八街九陌，城之南北曲折有南斗、北斗之象。未央、长乐宫在其中。未央在西直便门，长乐在东直社门。隋都城，外郭纵十五里一百七十五步，广十八里百十五步，周六十七里，高一丈八尺。东西南北各三门，纵十一街，横十四街，当皇城朱雀门南北九里一百七十五步。纵十一街，各广百步；皇城之南横街十，各广四十七步；皇城左右各横街四，三街各六十步；一街直安福延喜门，广百步；朱雀街之东市一坊五十五，万年治之；街之西市一坊五十五，长安治之。坊之制，皇城之南三十六坊，各东西二门，纵各三百五十步；中十八坊，广各三百五十步；外十八坊，广各四百五十步。皇城之内共七十四坊，各四门，广各六百五十步；皇城左右之南六坊，纵各五百五十步；北六坊纵各四百步；市居二坊之地，方各六百步；四面街各广百步，面各二门。皇城纵三里一百四十步，广五里一百一十五步，周十七里一百五十步，纵五街，横七街，百司居之；北附宫城，南直朱雀门，皆有大街，各广百步；东西各二门，南三门。太极宫城广四里，纵二里四十步，周十三里一百八十步，高三丈五尺，东一门，西二门，南六门，北三门，宫城之西有大安宫。唐大明宫城在苑内，广二里一百四十八步，纵四里九十五步，东北各一门，南五门，西二门。禁苑广二十七里，纵三十里，东一门，南二门，北五门。西内苑广四里，纵二里，四面各一门。东内苑广二百五十步，纵四里九十五步，东一门。以渠道水入城者三：一曰龙首渠，自城东南导至长乐坡，酾为二渠，一北流入苑，一经通化门兴庆宫，由皇城入太极宫；二曰永安渠，导交水自大安坊西街入城，北流入苑，注渭；三曰清明渠，导坑水自大安坊东街入城，由皇城入太极宫。城内有六高岗，横列如乾之六爻。初隋建都以九二置宫室，九三处百司，九五不欲令民居，乃置元都观兴善寺。右汉隋唐宫禁城邑之制，而《西京记》云：“街东西各五十四坊。”《六典注》：“两市居其中，四坊之地凡一百一十坊。”今除市居二坊外，各五十五坊，当以《六典注》为正。又《六典注》：“土阁之西延英。”李庚赋：“东则延英耽耽。”当以庚赋为正。又《西京记》：“大兴城南直子牛谷。”今据子午谷乃汉城所直，隋城南直石鳖谷西。又《唐志》：“大明宫纵一千八百步，广一千八十步。”今实计纵一千一百一十八步，广一千五百三十五步，此旧说之误也。唐高宗始营大明宫于丹凤后，南开翊善、永昌二坊，各为二外郭，东北隅永福一坊筑入苑；先天以后为十六王内宅，又高宗以隆庆坊为兴庆宫，附外郭为复道，自大明宫经过通化门，磴道潜通，以达此宫，谓之夹城。又制永嘉坊西百步入宫外郭东南隅一坊；始建都城，以地高不便，隔在郭外，为芙蓉园，引黄渠水注之，号曲江，明皇增筑兴庆宫夹城直至芙蓉园。又武宗于宣政殿东北筑台曰望仙，今人误以为蓬莱山。武宗又修未央宫为通光亭；宣宗修宪宗遗迹，于夹城中开便门，自芙蓉园北入至青龙寺，俗号新开门，自门至寺，开敦化以北四坊各为二，此迁改之异也。大抵唐多仍隋旧，故吕公爱其制度之密，而伤唐人冒袭，史氏没其实，遂刻而为图，故志之。 

　　汉以司徒、司马、司空为宰相，盖六国时有此三卿，汉采用之，但改司马曰太尉。殊不知周制：天子六卿、大国三卿。三卿盖诸侯之制，汉人只采六国之旧，而不知周家天子故事，失之矣。 

　　释氏《智论》云：“天帝释以大宝镜，照四大神洲，察人善恶，正五九月照南赡部洲，二六十月则照东，三七十一月则照西，四八十二月则照北。”唐太宗崇其教，故正五九月禁食荤，百官不支羊钱，迄今不改。阴阳家袭其说，不知其义，乃曰：“臣下属商，而本朝以火德，故臣下避之。”其法始于唐，唐以土德，岂亦有所避耶？ 

　　郭公元迈，字英远，其先籍开封，自高祖知白仕于吴，因家焉。英远少孤，能自立。政和初，由乡贡入上庠，宣和中上舍。及高宗驻跸维扬，英远随驾免省，时募使虏通两宫者，闽人魏行可请行，英远亦慨然上表，感动天听，补右武大夫和州团练使，为之副。既次河朔，子弟皆泣下。英远曰：“吾有尺纸付汝，到家可启封。”后开缄，首云：“出疆当艰棘时，尤难保其全，身已许国，何暇有二而已！”既至，贻书虏帅黏罕，反覆论辨用兵利害，乞归二圣，旋被拘留。绍兴壬戌，忠宣洪尚书归自虏，奏王伦与公以身殉国，词极剀切，既而朱公弁亦以使事还，乃言在燕及宜州时与英远倡酬，携其亲染诗文数篇以归，属对警拔，翰墨精妙，诚可宝。奉使张公邵自军前回，有奏劄云：“自靖康迄于建炎，使于虏而不返者数人，若陈过庭、聂昌、司马朴、滕茂实、崔纵、魏行可、郭元迈。臣尝有请于彼，乞挈崔纵、魏行可之榇以归，命下，发遣，而魏行可之榇有挈之往中京者，乃不果，而崔纵之榇金人付臣护之而来，谨置之临安府城内妙行寺，乞赐检举，特与恤典，访其亲，而官助葬之。”又张早自建炎二年七月二十日，自建康被圣旨差充奉使，祭崔尚书十都辖于虏中；八月二十三日入界，经一十三年还阙，有画一、奏状一项。向来节次，天之生此民也，可以元之，所以然者皆去，二十日以次奉使，侍郎司马朴见在真定府，枢密宇文虚中一行人见在会宁府，尚书洪皓见在幽州混同江之东王涉左丞私第，教导子弟，尚书崔纵于宜州身亡，副使郭元明见在宜州，侍郎魏行可于兴中府身亡，副使郭元迈、尚书张邵、副使杨宪并官属崔渊等并在宜州，已上奉使官吏并不剃头换官。郭初离阙，许补五资恩泽，已得其三云。 

　　《尚书》：“至于岱宗，柴。”又：“柴望，大告武成。”柴虽祭名，考之礼，焚柴泰坛。《周礼》：“升烟燔牲首。”则是祭前焚柴升烟皆求神之义，因为祭名。后世转文，不焚柴而烧香，当于迎神之前用炉炭爇之。近人多崇释氏，盖西方出香，释氏动辄烧香，取其清净，故作法事，则焚香诵咒，道家亦烧香解秽，与吾教极不同。今人祀夫子，祭社稷，于迎神之后，奠币之前，三上香，礼家无之，郡邑或用之。 

　　韩紃，字子礼，父盈胄，祖蹈，知荆南，曾祖公彦之。绍兴八年任潭州判官，上书论和议之非，知州李昭祖得其副本，申于朝廷。得上旨：“韩紃小官，动摇国是，降官，编管循州。”告词云：“守臣坐汝之罪，来上。”及到贬所，又为将官韩京所招，举家死。 

　　●卷九 

　　朱雀、元武、青龙、白虎，为四方之神。祥符间避圣祖讳，始改元武为真武，元冥为真冥，元枵为真枵，元戈为真戈。后兴醴泉观得龟蛇，道士以为真武现，绘其像为北方之神，被发黑衣，仗剑蹈龟蛇，从者执黑旗。自后奉祀益严，加号镇天佑圣，或以为金虏之谶。 

　　今人呼洗为砂锣，又曰厮锣，凡国朝赐契丹西夏使人，皆用此语。究其说，军行不暇持洗，以锣代之。又中原人以击锣筛锣，今南方亦有言之者。筛沙音相近，筛之为厮，又小转也。书传目养马者为厮，以所执之锣为洗曰厮锣。军中以锣为洗，正如秦汉用刁斗可以警夜，又可以炊饭，取其便耳。 

　　世传《遁甲书》，甲既不可隐，何取名为遁？及读《汉郎中郑固碑》有云：“逡遁退让。”遁即循字，盖古字少，借用，非独此一碑也。则知遁甲当云循甲，言以六甲循环推数故也。 

　　秦《越绝书》，隋《经籍志》云“子贡作”。其书杂记秦汉事，疑后人所传羼，内载春申君李园事，《史记》、《战国策》、《列女传》，不载嬛之名，仅见于此，其策画始终，皆出嬛，尤为异也。至书：“烈王死后，李园相，春申君方封于吴，又立其子为假君。”皆与《史记》、《国策》不合。 

　　自浙江东南溪行，而溪水浅涩湍急，深五七寸，碎石作底，小者如弹，大者不过盆碗，齿齿无数，五色可爱，行三五步一滩，即四边或上流，有拥起碎石，或如堆阜，或如堤堰，水势喷激怒如瀑，而舟人所用器，特与他舟异，篙用竹，加铁钻，又有肩篙拐篙，皆用木加拐，如到书某字于其上。每遇滩碛，即舟师足踏樯竿，手执篙，仰卧空中撑舟，忽翻身落舟上，覆面向水急撑，谓之身攧篙。舟师每呼“肩篙”“头篙”“转身篙”“抢篙”，诸人即齐声和曰“嗷嗷”，诸人皆齐力急撑。所谓肩篙者，覆面向水用肩撑；所谓头篙者，覆面向水用头撑；转篙者，自身左移舟右转；转身篙者，或仰面即覆面，覆面即仰面云；抢篙者，舟尾有穴，每诸篙出水，即一人急用一大木挺抢船尾，盖恐舟复下也。一舟复数人自水牵挽，水深处亦不过膝，自处之青田至温州，行石中，水既湍急，必欲令舟屈曲蛇行以避石，不然，则碎溺为害，故土人有“纸船铁梢工”之语，言寄命于舟师也。厥惟艰哉！ 

　　近世官中行遣，多用劝勉二字，考之经，其说有二：谓之劝，则不出于自然而己乐为之；谓之勉，则出于不得已而人强勉之。故《诗》言：“劝以义”，则劝非出于自然；《诗》言：“勉其夫以正”，则勉非出于得已。 

　　世俗，岁将除，乡人相率为傩，俚语谓之打野胡。按《论语》：“乡人傩，朝服立于阼阶。”注：“大傩驱逐疫鬼也。”亦呼“野云”戏。今人又讹耳。 

　　永安诸陵，皆东南地穹，西北地垂，东南有山，西北无山，角音所利如此。七陵皆在嵩少之北，洛水之南，虽有冈阜，不甚高，互为形势。自永安县西坡上观安、昌、熙三陵在平川，柏林如织，万安山来朝，遥揖嵩少三陵，柏林相接，地平如掌，计一百一十三顷，方二十里云。今绍兴欑宫朝向，正与永安诸陵相似，盖取其协于音利，有上皇山新妇尖，隆祐欑宫正在其下。 

　　昆仑，一作崐崘。《禹本纪》：“昆仑高二千五百余里，日月所相避隐，为光明也。其上有醴泉华池。”《河图》云：“昆仑，天中柱，气上通天。”《水经》云：“昆仑虚，在西北，去嵩高五万里，天地之中也。其高万一千里，河水出其东北陬。”《尔雅》云：“西北之美者，有昆仑之璆琳琅玕焉。”又曰：“三成为邱。”注云：“昆仑山三重，故以名。”昔人引《山海经》：“西海之南，流沙之滨，赤水之后，黑水之前，有大山名昆仑之邱，其下有弱水之渊环之。”又曰：“钟山西六百里有昆仑山，所出五水。”今按《山海经》内：“昆仑虚在西北，帝之下都，方八百里，高万仞。山有木禾，面有九折，以玉为槛。面有五门，门有开明兽守之，百神之所在。”郭璞曰：“此自别有小昆仑也。”《淮南子》曰：“昆仑虚中有增城九重，有木禾、珠树、玉树、璇树、不死树在其西，沙棠、琅玕在其东，绛树在其南，碧树、瑶树在其北。”《十洲记》云：“昆陵即昆仑，中狭上广，故曰昆仑。山有三角，其一角正东，名曰昆仑宫。其处有积金为墉城，面方千里，城上安金台五所，玉楼十二。”《神异经》云：“昆仑有铜柱焉，其高入天，所谓天柱也。围三十里，圆周如削，下有回屋，仙人九府所居。”又一说云：“大五岳者，中岳昆仑在九海，中为天地心，神仙所居，五帝所理。”《博雅》云：“昆仑虚，赤水出东南陬，河水出其东北陬，洋水出其西北陬，弱水出其西南陬。河水之入东海，三水入南海。张骞渡西海至大秦，大秦之西乌迟国，乌国之西复有海，西海之滨有小昆仑，高万仞，方八百里。”《援神契》曰：“河水上应天河。”《山海经》：“昆仑山有青河、白河、黄河、黑河环其墟，其白水出东北陬，向东南流，为中国河。”《尔雅》曰：“河出昆仑虚色白渠，凡千七百所，色黄，百里一小曲，千里一大曲。”《淮南子》：“河出昆仑，贯渤海，入禹所导积石也。”《水经》云：“昆仑三仞，下曰樊桐，一名板桐，二曰元圃，一名阆风，上层城一名天庭。”《淮南》又云：“元圃、阆风、樊桐，在昆仑阊阖之中。”东汉明帝永平十七年十一月，遣奉车都尉窦固、驸马都尉耿秉、骑都尉刘张出敦煌昆仑塞，击破白水虏于蒲类海上。唐章怀太子注，谓：“昆仑山名，因以为塞，在今肃州酒泉县西南，山有昆仑之体，故名之。周穆王见西王母于此，山有石室王母台，则又知周穆王西游，初不出中国云。”凡诸书云昆仑，悉注于此。 

　　古之圣王讳，世皆不知避。有一时暴起与僭伪之主，至今讳而不改者，如昭穆本作招穆读，以晋文帝讳改呼韶。城避朱梁讳改曰州，如东都州、南州、北州是也。戊字本作茂读，亦以李唐讳改云武，或曰务。浙人避钱氏讳，改刘为金，果有石榴，呼曰金樱。江东人以杨行密讳，呼蜜为蜂糖。太一十神有君基民基，避唐明皇讳改作棋，至今不改。《本草》有薯蓣，避唐代宗讳改云薯药，避英宗讳又改为山药，则与薯蓣似不相干，今当云山蓣可也。 

　　虙子贱，或写作密子贱。按《颜氏家训》，虙字从虍，宓字从宀下必，俱为孔子弟子。宓子贱，即虙羲之后，俗字以为宓，或宓加山。《子贱碑》云：“济南伏生，即子贱之后。”是知虙之与伏，古来通用，误以为密。 

　　《说文》：“羿，帝喾时射官。”《山海经》云：“尧时十日并出，尧命羿射其九。”《商书》曰：“有穷后羿。”则羿是射官，世有其人，非一人也。 

　　东坡先生既得自便，以建中靖国元年六月还次京口，时章子厚丞相有海康之行，其子援尚留京口，以书抵先生：“某惶恐再拜端明尚书（台座）：某伏闻旌旆还自南越，扬舲江海，蹑屐岭峤，执事者良苦，数岁以来，艰险备至，殆昔人之所未尝，非天将降大任者岂易堪此？窃惟达人大观，俯仰陈迹，无复可言。不审即日尊体动止何似？伏念某离远门墙，于今九年，一日三月，何可数计？传闻车马之音，当欢欣鼓舞，迎劳行色，以致其积年慕恋，引领举足，崎岖瞻望之诚。今乃不然。近缘老亲重被罪谴，忧深虑切，忘寝与食，始闻后命，方在浙东，即欲便道省觐，又顾幼稚须携挈，致之所居，今暂抵此，治任裹粮，旦暮远行，交亲往来，一切皆废，此则自侪于众人，宜其所以未获进见者。某于门下，岂敢用此为解？舍馆定，然后求见长者，是为有罪，况于不克见者乎？逡巡犹豫，事为老亲，固当审思耳。迩来闻诸道路之言，士大夫日夜望尚书进陪国论，今也使某得见，岂得泊然无意哉！尚书固圣时之蓍龟，窃将就执事者，穆卜而听命焉。南海之滨，下潦上雾，毒气薰蒸，执事者亲所经历，于今回想，必当可畏，况以益高之年，齿发尤衰，涉乎此境，岂不惴惴？但念老亲性疏豁，不护短，内省过咎，仰戴于上恩，庶有以自宽，节饮食，亲药物，粗可侥幸岁月。不然者，借使小有惉懘之情，悴于胸次，忧思郁结，易以伤气，加以瘴疠，则朝夕几殆，何可忍言？况复为淹久计哉！每虑及此，肝胆摧落，是以不胜犬马之情，子私其父，日夜觊幸。今圣上慈仁，哀矜耆老，沛然发不世之恩诏，稍驰罪罟，尚得东归田里，保养垂年，此微贱之祷，悲伤涕泣，斯须颠沛，不能忘也。倘问焉而执事者以为未然，使某也将何以为怀？诚不若勿卜而徒自然，庶几之为愈也。倘以为可凯也，固愚情所欲闻，然而旬数之间，尚书奉尺一，还朝廷，登廊庙，地亲责重，所忖度者幸而既中，又不若今日之不克见，可以远迹避嫌，杜谗慝之机，思患而预防之为善也。若乃思世故多端，纷纭轇轕，虽弥日信宿，未可尽剖，勃鞮，所谓君其知之矣，宁须多言。独恨九年之间，学不益博，文不益进，以此负门下。然古人有闻之而不言，能之而不为，存之而不论者，窃尝留意焉，未若面得之也。请俟它日，仰叩绪余论，不胜拳拳之情，敢言之执事者，伏惟财幸。暑溽异甚，伏望保护寝兴，万万珍重。不宣。某惶恐再拜。”先生得书大喜，顾谓其子叔党曰：“斯文，司马子长之流也。”命从者伸楮和墨，书以答之：“某顿首致平学士：某自仪真得暑毒，困卧如昏醉中，到京口，自太守以下皆不能见，茫然不知致平在此，辱书乃渐醒悟。伏读来教，感叹不已。某与丞相定交四十余年，虽中间出处稍异，交情固无增损也。闻其高年寄迹海隅，此怀可知，但以往者更说何益，惟论其未然者而已。主上至仁至信，草木豚鱼所知也。建中靖国之意，又恃以安。海康风土不甚恶，寒热皆适中，舶到时四方物多有，若昆仲先于闽客川广舟中准备家常要用药百千去，自治之余，亦可及邻里乡党。又丞相知养内外丹久矣，所以未成者，正坐大用故也。今兹闲放，正宜成此，然可自内养丹，切不可外服物也。某在海外，曾作《续养生论》一首，甚愿写寄，病困未能，到毗陵定叠检获，当录呈也。所云穆卜，反究绎，必是误听，纷纷见及已多矣，得安此行为幸，幸更徐听其审。又见今病状，死生未可必，自半月来，日食米不半合，见食即先饱，今且归毗陵，聊自欺：此我里，庶几且少休，不即死。书至此困惫，放笔太息而已。某顿首再拜致平学士阁下。六月十四日。”此纸乃一挥，笔势翩翩。后又写《白术方》，今在其孙洽教授君处。既归宜兴，七月疾革，折简钱世雄云：“径山老惟琳来问疾，有偈云：‘扁舟驾兰陵，目换旧风日。君家有天人，雌雄维摩诘。我口答文殊，千里来问疾。若以偈相答，霜柱皆笑出。’先生答云云。”盖与惟琳、世雄问答而终，乃二十八日也。今刊行先生《年谱》不载此，以补阙文云。先生集中有《答致平书》，而章书人多不曾见，故不能晓其答意。元祐三年，先生知举时，致平为举子。初，致平之文法荆公，既见先生知举，为文皆法坡，遂为第一，逮揭榜，方知子厚子。 

　　《青箱杂记》载南唐徐铉至义兴，读《汉太尉许馘碑》，其阴有八字云：“谈马砺毕，王田数七。”莫晓其指，铉以“黄绢幼妇”语意求之，云：此谓“许碑重立”也。义兴字犯本朝熙陵嫌名，改宜兴，予家先茔在焉。屡访许碑不可得，邑人张驹千里云：“今县治之南有数丛冢，形制特大，《图经》以为许氏墓，上有一碑，字似汉《张严子墓铭》篆体，首云：‘司农夫人刘氏，山阴人。’自后为韵语，漫灭不可读，所谓《太尉碑》，则不复可见矣。”绍兴丙子冬，过颐山，访故人邵子门，有残碑，云：“舟行许氏墓侧，见有此石，居民以为浣垢之具，意谓人所弃而不有者，戏取以归，索水洗而读之，虽首尾不足，知其为馘碑也。”其文云：“历司农卫尉太仆，遂登太尉。”所谓司农夫人者，其馘之配乎？碑叙官爵，若永乐少府，悉汉代所有，字古隶与今文相错，旧隶漫处，则以今文足之，疑后人不忍砻去旧文，以今文刻于漫处，所谓许碑重立也。因模取墨本，跋其后以遗邵子，使之知宝此石，无使后复有如子者负之而趋云。 

　　彭祭酒，学校驰声，善破经义，每有难题，人多请破之，无不曲当。后在两省，同寮尝戏之，请破“月子弯弯照几州，几家欢乐几家愁。”彭停思久之，云：“运于上者无远近之殊，形于下者有悲欢之异。”人益叹伏。此两句，乃吴中舟师之歌，每于更阑月夜，操舟荡桨，抑遏其词而歌之，声甚凄怨。唐人有诗云：“从倚仙居凭翠楼，分明宫漏静兼秋。长安一夜家家月，几处笙歌几处愁。”盛行于时，具载《辇下岁时记》，云是章孝标制，与此意同。 

　　公孙贺为丞相，其子敬声为太仆，骄奢不奉法，盗用北军钱千九百万贯，时诏捕阳陵大侠朱安世甚急，贺自请逐捕安世，以赎敬声，上许之。且索一豪民，亭长之责，至烦丞相亲捕。主守盗赃至于千九百万贯，以捕一匹夫便得赎，汉网可谓阔疏矣。至武帝以后则不然也。 

　　《周礼》：“五家为比，使之相保；五比为闾，使之相受；四闾为族，使之相葬；五族为党，使之相救；五党为州，使之相周；五州为乡，使之相宾。”又“五人为伍，五伍为两，四两为卒，五卒为旅，五旅为师，五师为军”。又“均土地，以稽人民，而周知其数；上地家七人，可任也者家三人；中地家六人，可任也者二家五人；下地家五人，可任也者家二人”。又“井牧其田野，九夫为井，四井为邑，四邑为邱，四邱为甸，四甸为县，四县为都”。又《司马法》，“六尺为步，步百为畮，畮百为夫，夫三为屋，屋三为井，井十为通，通出匹马，三十家、士一人、徒二人。通十为成，成百井，三百家、革车一乘、士十人、徒二十人。十成为终，终千井，三千家、革车十乘，士百人、徒二百人。十终为同，同方百里，万井，三万家、革车百乘、士千人、徒二千人。”其制若不同，又且烦碎，学者多不考。盖比闾之法，所以保养斯民，相生相养，使邻里各有恩义。秦汉间，但令有罪相纠，而风俗坏矣。欲行三代之政，则比闾之法，不可不讲。卒伍之法，以起军旅，以作田役，以比追胥，以令贡赋，此即后世保伍之法，逐捕盗贼是也。均土地，稽人民，此言民数；大约四家计口二十有四人，其堪任使者十人，凡一井八家，为堪任使者二十人，可见周家役民不穷其力。井田之制，四井为邑，四邑为邱，四邱为甸，邱十六井，甸六十四井也。知方百里者，《孟子》曰：“方里而井。”计之则邑方二里，邱方四里，甸方八里也。名为甸之意，以其居一成之中，成方十里。匠人云：“成方十里。”此言四邱为甸，甸与成，其实一也。郑解成为甸表里之意，共出兵车一乘，故谓之甸。甸，乘也。十里为成，成间广八尺，深八尺，谓之洫，是当甸在其中，旁一里以治洫，故注云：“方十里为成，成中容一甸，方八里，出田税，缘边一里治洫不税。”《论语注》：“井十为通，通十为成，成出革车一乘。”是据成方十里出车一乘也。成，元年《左传》服注，引《司马法》云，“四邑为邱，邱十六井，出戎马一匹、牛三头，是曰匹马三牛。四邱为甸，甸六十四井，出长毂一乘、马四匹、牛十二头、甲士三人、步卒七十二人，戎楯备具，谓之乘马。”是据甸方八里，出车一乘也。二者事得相通，故各据一焉。若然，成出兵车一乘，为七十五人耳。而少康有田一成，有众一旅，成方十里，九百夫之田也。授民田有不易一易再易，通率二而当一，有四百五十人矣。其中上地差多，则得容五百人也。其出兵，夫家不尽行，故一车士卒惟七十五人。少康言众一旅，盖尽举大众，故与出赋异也。《司马法》乃言舆赋之数，据前项民数，一井八家可任使者二十人，今六十四井为五百十有二家，其堪役通一千二百八十人，而籍于司马之法者，才七十有五人，盖四百七十家有余，只赋兵二十五人耳。《司马法》又有炊家子、厩巷、衣装、樵汲二十五人当出外。又《法》，畮百为夫，至徒二千人，此言征调之数，据前项兵籍，四邑为邱，邱十六井，今云十井为通，促零就整，以十起数耳。田制八家为井起算，兵制十人为什起算，各从其宜，非有损益也。比闾亦以整数，四邱为甸，凡六十四井，其籍七十有五，今十通为成，加前一邱三十六井之地，为百井八百家，是谓二百八十八家，其兵亦当添一甲有零，只调三十人，盖四分常兵之数而征发其一，故八百家止言三百家，番休者常五百家也。积数凡百井八百家，得为丁四千八百人，堪任使者二千人，二十分二千之一有奇为一百人有奇，又四分百人之一强，止发三十人耳。百里千里皆然，车马亦然。自邱备一乘，乘四马，但赋一马，积四邱为甸，凡四甸方赋一乘，故促十六井为一通，出一马，后加百井为一成，出一车，亦无增减。甸言徒七十二人、甲士三人，成言七十人、徒二十人，盖调特差择宜为士者居多也。 

　　●卷十 

　　《能改斋漫录》，记问亦博矣。第一卷书佛法，乃引《列子》商太宰答问之语曰：“西方有圣者焉，不治而不乱，不言而自信，不化而自行，荡荡乎民无能名焉。”以谓佛法原天地之始。夫列御寇之书，与《庄子》皆宗老氏，多寓言，《列子》多非旧文，前贤固言矣。老氏之徒所云“西方”谓西王母之类，故周穆王西游，非佛之西方也。佛之法入中国，明注之史，岂有为儒而信非圣之书，反诬先哲耶？今佛之书见在，观其入山修道，芦茅穿肘，降魔驱鬼，属意空寂，有所谓不治而不乱，不言而自信，不化而自行，荡荡乎与尧舜，民无能名者乎？借使其法果与天地并原，则人类灭已久矣。只此一事，便见所学。又言：“秦益公生日，蜀人李善诗云：‘无穷基有无穷问，第一人为第一官。’其后，言者以为过，有旨禁之，仍著令。然前辈类多有之，如荆公、东坡，皆有曾鲁公张文定《生日诗》。”又载：“曾郎中《献秦十绝》，‘裴度只今称圣相’之句。解云：“李义山《韩碑诗》：‘帝得圣相相曰度’，盖取《晏子春秋》：‘仲尼，鲁之圣相也’意。”以禁《生日诗》为非，圣相为可称，其它诋訾前贤为不少。又如诗人得句，偶有相犯，即以为蹈袭。及恃记博，妄有穿凿，不暇一一论。夷考其人，姓吴名曾，字虎臣，抚州临川人，秦益公当轴时，上所业得官。绍兴癸酉，自敕局改右承奉郎，主奉常簿，为玉牒检讨官。秦薨，不敢出。其第十九卷，自称不乐京局，且不能委曲时好，恐以罪去，以此惑后人。盖癸酉岁正是秦兴大狱，追治贤士大夫时，则必有以取媚，致身清要。宜乎取圣相，而以禁生日为非，释氏之教与天地并原也。 

　　今三衙有殿帅、马帅、步帅。马帅俗呼马军。杜诗：“洗盏开尝对马军。”唐已有此语。 

　　陶谷使越，钱王因举酒令曰：“白玉石，碧波亭上迎仙客。”陶对曰：“口耳王，圣明天子要钱塘。”宣政间，林摅奉使契丹，国中新为碧室，云如中国之明堂。伴使举令曰：“白玉石，天子建碧室。”林对曰：“口耳王，圣人坐明堂。”伴使云：“奉使不识字，只有口耳壬，即无口耳王。”林词窘，骂之，几辱命。彼之大臣云：“所争非国事，岂可以细故成隙？”遂备牒奏上，朝廷一时为之降黜；后以骂虏，进用至中书侍郎。 

　　杜少陵《故武卫将军挽词》，有曰：“赤羽千夫膳，黄河十月冰。”修可注云：“《家语》：赤羽若日，白羽若月。千夫膳，言所膳者千兵也。”师曰：“古诗云；‘桃花乱落如红雨’，赤雨言落叶也。此章言将军善舞剑及弯弧，故曰：‘舞剑过人绝，鸣弓射兽能。铦锋行惬顺，猛噬失蹻腾。赤羽千夫膳，黄河十月冰。横行沙漠外，神速至今称。”则赤羽谓箭，言弦不虚发，发必得兽，可以供千军之膳。苟如所注，则不与下句对，而意殊远矣。 

　　汉尚书令、仆、丞、郎，月给隃麋墨大小二枚，萧子良《答王僧虔书》曰：“仲将之墨，一点如漆。”又陆云《与兄书》曰：“一日上三台，曹公藏石墨数十万斤，今送二螺。”不知隃麋石墨果何物为之。近世贵松烟，取烟之远者为妙，故江南李氏时有墨务官，李廷珪等墨见存。东坡时，欧阳季默以油烟墨二遗坡，谢以诗，有云：“书窗拾轻煤，佛帐埽余馥。辛勤破千夜，收此一寸玉。”盖是埽灯烟为之。迩来墨工以水槽盛水，中列粗碗，然以桐油，上复覆以一碗，专人埽煤，和以牛胶，揉成之，其法甚快便，谓之油烟。或讶其太坚，少以松节或漆油同取煤，甚佳。 

　　唐房千里《竹室记》，有云：“环堵所栖，率用竹以结其四角，植者为柱楣，撑者为榱桷。”王元之《竹楼记》，盖其余意。予尝至江上，见竹屋，截大竹长丈余，平破开，去其节，编之；又以破开竹覆其缝脊，檐则横竹夹定，下施窗户，与瓦屋无异。西人又有板屋，《诗》云：“在其版屋。”各从其土俗云。 

　　近日优人作杂班，似杂剧而简略。金虏官制，有文班、武班；若医卜倡优，谓之杂班。每宴集，伶人进，曰：“杂班上。”故流传及此。 

　　陆羽别天下水味，各立名品，有石刻行于世。《列子》云：“孔子言，淄渑之合，易牙能辨之。”易牙，齐威公大夫。淄渑二水，易牙知其味，威公不信，数试皆验。陆羽岂得其遗意乎？ 

　　古之祭墓，与后世不同，随州有随侯冢山，形如飞凤，冢在其背，于对山下筑台，号为祭墓台，至今人呼为随侯祭墓台。 

　　汝阴王明清，字仲言，有《挥麈录》，云《麈史》亦其从祖王彦辅所撰，则二书皆出一家。彦辅多国史中事。《挥麈录》载：“张耆既贵，尝欲置酒邀禁从，上许之。既昼集，罗帏翠幕，稠叠绕围，继以烛，列屋蛾眉，豪侈不可状。每数杯各少愒，如是者三数，暨至彻席出户，则云已再昼夜矣。”恐未必然，盖侍从官有朝殿，每日一次，入局治事。况人一夕不寝必困倦，岂有两昼夜而不觉，朝廷为之废务？殆几于烂柯之说矣。所以孟子有“尽信书”之叹。 

　　今之民间所纳夏秋二税，盖唐大中间，取一年诸色科敛最重者，定为二税，则诸色科敛已在其间。后唐天成三年七月十三日敕，应三京邺都诸道州府乡村人户，自今年七月后，于夏秋田苗上，每亩纳麴钱伍文足陌，一任造麴酒货卖，则是再增酒麴钱矣。又置坊户，以三年为界，界满必增钱，实封投状，百日限满拆封，给价高人，上户增价攘夺。洎其久也，课高难办，又创万户酒之说，将一坊酒额尽均苗头上。旧坊户既有酝具，其上户亦有力造酒酤卖，五等下户白令出钱，数且零细，家至户到，贻害良农。目今浙东、湖北，皆有斯弊，悉缘达官慕爱民之虚名，忘久远之利病，为无穷之害。予向在汉东，偶有为此举，力争得免，故书以告来者。 

　　古人多言阿字，如秦皇阿房宫，汉武阿娇金屋。晋尤甚，阿戎、阿连等语极多。唐人号武后为阿武婆。妇人无名，以姓加阿字。今之官府妇人供状，皆云阿王、阿张，盖是承袭之旧云。 

　　王迥字子高，族弟子立，为苏黄门婿，故兄弟皆从二苏游。子高后受学于荆公，旧有周琼姬事，胡徽之为作传，或用其传作《六么》，东坡复作《芙蓉城诗》以实其事。迥后改名蘧，字子开，宅在江阴。予曩居江阴，常见其行状，著受学荆公甚详。绍兴间，其家尽裒东坡兄弟往来简帖示人，然散失亦多矣。其孙寮以母宗女恩得右职常为镇江都统司机宜，开其所得帖于都统司。又有《谢赐御书诗》，“绣裳画衮云垂地”者，并表用绢，朱界以写之，其自珍如此。机宜公之外祖齐安郡王士褭，取去为寿光尧，今在天上矣。 

　　洞庭有山水之分，吴中太湖内，乃洞庭山，产柑橘，香味胜绝，韦苏州、吴融、王维、苏子美《诗序》，皆指山为言。楚之洞庭乃湖，连亘数州，边湖亦产柑橘。《襄阳记》：“李叔平敕子曰：‘龙阳洲有千头木奴。’”龙阳洲在洞庭侧旁。张华云：“橘在湘水侧。”刘瑾云：“寄生于南楚。”谢惠连《甘赋》：“倾予节兮湖之区。”皆言湖边，初不指湖为言。今湖南多云鼎甘，亦此义，洞庭名同，其别如此。 

　　秦太师十客：施全刺客，郭知运逐客，吴益娇客，朱希真上客，曹泳食客，曹冠门客，康伯可狎客，又有庄客，以及词客，汤鹏举恶客。施全乃殿前司军校，不愤和议，以斩马刀鬻于街旁，俟秦舆过害之，赖直伞兵执住伏诛。郭，临安人，登科，以少俊选为孙婿，秦每夕必留三杯。郭多出久，至中夜或它宿，留门以俟。秦尝以佩刀分遗子婿，一日宴集，皆佩之，而郭已遗人矣。秦大怒，适会其夜出，令门者无纳，遂罢亲。吴常之，宜兴人，门荫，为人纯谨，遂令继郭，改秩为临安倅，骤得次对。秦薨，以无实历，不得亲民，荫补不行，后得一子，官，晚还其致仕遗表恩。朱希真，洛人，以遗逸召，既致仕复出，多记中原事，秦喜之，秦薨复归嘉禾。曹詠，戚里，与其子熹为姻家，颇有才，用事为户部侍郎，后安置新州。曹婺之，东阳人，登甲科，为秦门客，不一岁躐进奉常簿中书检正。秦既败，追其科甲，复还上舍，后再登第，难于入差遣，有为之地者，得佥幕荆门军。康伯可，捷于歌诗及应用文，为教坊应制，秦每宴集，必使为乐语词曲。汤，金坛人，本亦出秦门，既薨，攻之不遗余力。余二人则忘之矣。 

　　翟公巽《祭仪》，谓或祭于昏，或祭于旦，非是；当以鬼宿渡河为候。其意出于《洞微志》返魂香事。是舍三代圣人之说，取不根之言，可乎？ 

　　《书序》云：“伏生又以《舜典》合于《尧典》。”今观《史记》载釐降二女子妫内嫔于虞帝，曰：“钦哉。”即接慎徽五典，此乃伏生本文，盖二典尧舜事相连，虞朝方成书，故曰《虞书》；则知今《舜典》，孔安国所分无疑。《舜典》曰：“虞舜侧微，尧闻之聪明，将使嗣位，历试诸难，作《舜典》。曰：‘若稽古帝舜，重华协于帝，濬哲文明，温恭允塞，元德升闻，乃命以位。’”皆依效《尧典》文为之。详味其文，与《尧典》不类，安国虽分为二典，卒不行于世。隋始得于航头，遂与《尧典》并行。《史记》多载《尚书》语，不为无补也。《经》曰：“瞽子、父顽、母嚚、象傲、克谐以孝，烝烝乂，不格奸。”古文简奥，学者当于圣人分上体贴，方见得舜，盖舜有顽嚚之父母，傲慢之弟，而能尽孝，曲意承顺，内则得其欢心，外则使无犯于乡曲，盛德日著，尧闻之妻以二女，即后世尚主之意。尧非不能召舜而留于帝室，以舜有父母，故又以二女嫔之，家齐身正，举而加之上位。《孟子》曰：“舜尽事亲之道而瞽叟底豫，瞽叟底豫而天下化。”此语得之，岂复有浚井捐廪，就时受杖等事？此皆是将小夫贱隶事体贴圣人，《孟子》又复书之，何耶？使其嫂果治栖，所谓百官，尧遣以随主者，主为强暴攘略，百官乌得不以上闻？而尧亦岂能但已也？可发一笑。《史记》多改《尚书》本文，人疑之，盖时未有训诂，晓者少，故易从汉言耳。自安国变隶古，后人不复见古文，时于《史记》见之。 

　　李太白诗：“吴姬压酒唤客尝。”说者以为工在压字上，殊不知乃吴人方言耳。至今酒家有“旋压酒子相待”之语。 

　　青瓷器，皆云出自李王，号秘色；又日出钱王。今处之龙溪出者色粉青，越乃艾色。唐陆龟蒙有《进越器诗》云：“九秋风露越窑开，夺得千峰翠色来。好向中宵盛沆瀣，共嵇中散斗传杯。”则知始于江南与钱王皆非也。近临安亦自烧之，殊胜二处。 

　　医书，论人脉有寸、关、尺三部，手掌后高骨下为寸，寸下为关，关下为尺。自高骨下至切寸脉指尽处，得寸为寸。则是切尺脉指尽处，上至中指尖，岂非尺乎？古人以身为度，故寓于脉以言之。今医家但屈中指，以两纹尽处为寸，或侧手论。夫长短虽不相远，至问尺寸何以名脉，则不能答。 

　　楚世为强国，以齐威公之霸，与之为敌，谓之齐楚；晋文公之霸，亦与之为敌，谓之晋楚；秦雄曰秦楚；吴强曰吴楚；自三代以来，有国历年，可谓久矣。其国方城以为城，汉水以为池。方城在唐汝之间，则是邓、唐、汝皆其北境，钟离、居巢为东界，及灭越，至以徐、沂为东疆，地亦可谓广矣。初熊绎都丹阳，即今枝江；康为勾亶王，今江陵；红为鄂王，今武昌；执疵为越章王，皆在江上。文王熊訾始都郢，今之郢州，古号鄢郢。昭王畏吴，去郢，北徙都东西。盖屡迁矣。 

　　《孟子》曰：“恶紫之夺朱也。”盖朱与紫相乱久矣。仁宗晚年，京师染紫，变其色而加重，先染作青，徐以紫草加染，谓之油紫，后人指为英宗绍统之谶，已见王氏书。自后只以重色为紫色，愈重人愈珍之，与朱大不相类。淳熙中，北方染紫极鲜明，中国亦效之，目为北紫，盖不先染青，而以绯为脚，用紫草极少，其实复古之紫色而诚可夺朱。按《周礼义疏》：“以朱湛丹秫，三月末乃炽之，即以炊下汤淋所炊丹秫，取其汁。”又《尔雅》：“一染谓之縓，再染谓之窥，三染谓之纁。”《士冠》有朱纮之文，郑云：“朱则四入。”是更以纁入赤汁则为朱。《论语》：“君子不以绀緅饰。”纁入赤汁则为朱，不入赤而入黑汁则为绀，更以此绀入黑则为緅，是五入为緅也；若更以此緅入黑汁则为元，是六入为元也；更以此元入黑汁，则七入为缁矣。则知古之朱赤汁染之紫，与朱实相去不多，今之浅紫，其近之矣。 

　　文士轻薄，不顾理道，有甚害义者。孔平仲《杂说》载：陈侗，陈汝义同在礼院为博士职，掌宗室軷祭，每一次得绢五十匹，见一老宗室在朝路，指视曰，“此軷材也，我当得之。”二人相争。它日，见有联骑造朝者，则又曰：“此皆軷材也，我当得之。”岂有活人遽欲得财而愿其死？仁人固如是乎？宗籍凡袒免以上，赐名受官，有亲兄弟名士揭、士芑、士昆、土绥者，乃寓不典之言于其间，又有矢之、绥之，亦此义也。其他令诛、令鲧等，不可概举。后又取怪僻字，但欲为戏笑。致于撰字行，尤当致思，使与国姓无妨，如不字连国姓，固不美矣。故皆以恶字缀之，不衰等是也。然不亦训甚，《诗》曰：“不显文王。”言甚显文王，则不衰为甚衰，得乎？高宗行实为不字，而孝宗从别派入。近又撰与字、若字、必字，亦非可连国姓，人无言者。不独此耳，徽宗书阁曰敷文，取“帝乃诞敷文德，舞千羽于两阶，七旬，有苗格”，以寓讥诮，其刻薄不逊如此。 

　　林高，闽人，擢第，终屯田郎中。子概，亦擢第，为集贤校理，入儒学传，终于京师。妻黄氏，携其孤扶护将归葬闽，道出姑苏，时蒋公侍郎堂知姑苏。二子，长子希，次子旦，方年十二三，贽文上谒，蒋大奇之，留姑苏，给以戴城桥官屋，后号孺学坊；为葬二榇于宝华山。蒋公遣其子与二林读，希字子言，后为枢密；旦亦为从官。蒋之子，即之奇，字颖叔，亦为枢密。子言昆弟六人，希、旦、绍、颜并登科，遂为姑苏人。 

　　本朝自收诸镇之权，今朝臣知其州事，提刑转运以纠察之，而兵实无总之者。绍圣二年，置帅府兼兵马钤辖。大观二年，又带马步军都总管。宣和元年，改钤辖为安抚使，虽带此职，而沿袭实不复可否事。靖康召兵，卒无应者，绍兴以后其权始重，四川尚带钤辖。乾道间，尝差总管，至与帅臣争坐位，盖法制不一也。又如都督府，太宗朝降制罢之，今又不晓，见唐时有此号，妄写某州大都督府，尤见不知故事。 

　　本朝有粮料院，《韵略》：“料字平声，解云量也。”按乃是量度每月合支粮食之处，作侧声呼非是。盖俚俗以马食为马料，误矣。 

　　名年，始于汉武，往往皆寓美意，或记一时盛事。唐德宗时，思继先烈曰贞元，盖欲法贞观、开元也。若本朝改隆兴，取建隆、绍兴之义。或云，赵稔曾用之，改乾道，又改纯熙。《诗》曰：“时纯熙矣。”有言纯旁作屯，不可用，复改淳熙，取淳化、雍熙。绍熙则法绍兴、淳熙，庆元法庆历、元祐，开禧则取开宝、天禧矣。 

　　溧阳县有东汉《潘长史校官碑》，或疑其为校宫字。按范晔《汉书》：“永平十年闰月甲午，南巡狩，幸南阳祠章陵，日北至，又祠旧宅，礼毕，召校官弟子作《雅》乐，奏《鹿鸣》，帝自御埙篪和之，乐嘉宾。”则东汉乡县有校官矣。 

　　国朝进士累举不第者，限年许赴特奏，名号为恩科。在汉初子三年九月甲午，试儒生四十余人，上第赐位郎中，次太子舍人，下第者罢之。诏：“今耆儒年逾六十，去离本土，营求粮资，不得专业，结童入学，白首空归，长委农野，永绝荣望，其依科罢者，听为太子舍人。”即今之恩科也。详此，又知唐制，大凡补官为大理评事、著作佐郎、郎中之类，当时以为官称不理事，别有兼守判知之官，则知汉补郎中太子舍人，亦不领事，以此为官名耳；不然，郎中舍人何其冗也！ 

　　《晋书》有载记，其名盖始于班孟坚《东汉史》。显宗时，有人上书告固私作国史，召诣秘书郎，除兰台令史，与前睢阳令陈宗、长陵令尹敏、司隶从事孟异，共成《世祖本纪》，迁为郎，典校秘书。固又撰功臣、平林、新市、公孙述事，作列传、载记二十八篇奏之，帝乃复使终成前所著书。 

　　白云一也，而有数义。郯子以秋官为白云。《类要》云：“白云司职，人命是悬，”皆言官名也。陶洪景诗：“山中何所有？陇上多白云。只可自怡悦，不堪持寄君。”状景也。狄仁杰见白云孤飞，曰：“吾亲舍其下。”人以为思亲事。梁瑄不归，璟每见东南白云，即立望，惨然久之，复以为思兄事。白乐天诗：“清光莫独占，亦对白云司。”盖指秋云言也。 

　　赵充国屯田事，乃兵家计策，不惟宣帝与汉庭诸公先零罕幵为之惑，班固亦不识其几。汉用兵皆调发于郡国，千里行师，遇虏辄北。今罕幵等羌亦乌合，充国知其不能久，故欲以计挫之，但云：“兵难隃度，愿至金城，图上方略。”又曰：“明主可为忠言，兵当以全取胜。”及到彼，但欲为留屯计，凡与汉庭往复论难者，不过粮草多寡耳，几初不露也。羌人见其设施，出于所料之外，实不可久留，故输款而退，赵亦奏凯而还。在边不过自冬徂夏，元不曾收得一粒谷，想亦不曾下种；不然，五月谷将穗，那肯留以遗羌邪？学者不以时月考之，每语屯田必为称首，可笑。 

　　东晋时，有检校御史专掌行马外事，以吴混为之。沿袭至唐，有检校官，自三公三师，左右仆射，至水部郎十三阶，国朝因之，官制行并省。中兴用武，节度一转即入开府仪同三司，再转为少保，以太速，故又取未改官制检校官，置三公三少检校官，即检点之义，未与正官，且令检点其事，故子美有“园官检校”之语。唐以前常言耳，自为官称，人不复云。 

　　问人之年，若二十则曰弱冠，盖不习句读，将两句作一句读了。《礼》曰，人生十年曰幼学，亦两句读，论年则幼，在《礼》则当学矣。二十曰弱冠，年虽弱，在《礼》当冠矣。三十始壮，在《礼》当有室矣。四十曰强，而仕矣。五十曰艾，在《礼》则服官政矣。六十曰耆，在《礼》可以指使人矣。七十曰老而传，八十九十曰耄，在《礼》不加刑矣。皆当作两句点，今人并作一句点，误矣。律文言“黄幼丁”，实取此。 

　　见孙仲益《尚书说》东都秘阁《建隆遗事》，载艺祖嘱赵韩王事，在前三二年，寝疾时，明日着灸乃省，因赐器币，非是临上仙时。或移向后，非元本。又说，《实录》后来重修窜改，失本意者多，祥符间，禁沈义伦本，自后沈本难得，今亦时见之，可以参照。 

　　周人得夏后氏之鼎，藏之太庙，八百有余岁矣。周衰，宋之社亡，鼎沦入于泗水。秦始皇灭周，斋七日，使万人没水求之不获。宋，今南京；洙泗，今兖州，远矣。盖周人设词以拒人之说，正如楚子问鼎，而答以九九八十一万人可挽，何涂而至之？斋之事同，秦不悟而力欲得之。妄矣。 

　　唐八司马皆天下奇才，岂皆见识卑下而附于叔文？盖叔文虽小人，欲诛宦官，强王室，特计出下下，反为所胜被祸耳。善良皆不免，当时有所拘忌，不得不深诛而力诋之。后人修书，尚循其说，似终不与为善者，非《春秋》之意也。惟范文正公尝略及之，八司马庶乎气稍伸矣。 

　　唐制，县令阙，佐官摄令曰“知县事”，李翱《任工部志文》云“摄富平尉知县事”是也。今差京官曰知县，差选人曰令，与唐异矣。又诸道判官资历未至，第曰签书某军节度判官厅公事，今亦反之。 

　　绍兴初，陕西五路，惟熙河曲端将兵二十万，时鄜延路安抚使王公庶，忽承曲命来议事，王委政路分兵官卜热，自将数十人到鄜延，留月余不得见。某将官谭（即谭元猷尊人）年少气锐，与众言曰：“安抚过熙河不还，我将迎之。”卜执不可，谭自以二千骑行，密得王帅所寓之地，径至其前。王甚惊，谭语其故，且恐有它意。王悟，遂上马径回。曲闻之亦不迫，王公归而憾之，未几召为枢密，遂治曲反状，下狱，以火逼杀之。（元猷弟说） 

　　绍兴三十一年七月二十六日，侵晨，日出如在水面，色淡而白，中有二人，一南一北，南者色白，北者色黑，相与上下，甚速。至日中，光彩射人，以水照之，只见南白一人，余不见。是年十二月逆亮送死于淮南，方悟黑人为亮云。 

　　《史记?西门豹传》说河伯，而《楚辞》亦有河伯词，则知古祭水神曰河伯。自释氏书入，中土有龙王之说，而河伯无闻矣。 

　　尝编周孔训子事为图，目曰《周孔家训》。周公相成王，而使其子伯禽代受封于鲁。周公戒伯禽曰：“我文王之子，武王之弟，成王之叔父，我于天下，亦不贱矣。然我一沐三捉发，一饭三吐哺，起以待士，犹恐失天下之贤人，子之鲁，慎无以国骄人。”周公谓鲁公曰：“君子不施其亲，不使大臣怨乎不以，故旧无大故，则不弃也。无求备于一人。”子独立，鲤趋而过庭，曰：“学《诗》乎？”曰：“未也。”“不学《诗》，无以言。”鲤退而学《诗》。他日又独立，鲤趋而过庭，曰：“学《礼》乎？”曰：“未也。”“不学《礼》，无以立。”鲤退而学《礼》。 

　　今人多言故实，《史记?鲁世家》作“固家”，徐广注：“一作故。” 

　　艺祖御笔：“用南人为相，杀谏官，非吾子孙。”石刻在东京内中，虽人才之出无定处，然山东出相，山西出将，古亦有此语。其后王荆公首变法，吕惠卿实为谋主，章子厚、蔡京、蔡卞继之，卒致大乱，圣言可谓如日矣。渡江后，士大夫不复言，仅见于《邵氏闻见录》及《长编》。汉高祖谓王濞曰：“汉后五十年，东南有乱，岂汝耶？”圣人高见远识，固不可以小智测度也。 

　　●卷十一 

　　○辩《易》九六论 

　　《乾》之爻皆九，而《坤》六，何也？世之儒曰：“吾闻诸颖达曰：‘阳尊得兼乎阴，阴不得兼乎阳也。”他日，予与董生言及《易》，生曰：“吾闻诸毕中和云：举老而称也。请征诸揲蓍，夫端策者一变而逢少，与归奇而为五；再变而逢少，与归奇而为四，三变如之，是老阳之数分措乎指间者十有三策焉。其余三十有六，四四而运之得九是已，故《易?系注》云：‘《乾》一爻三十六策也。’一变而遇多，与归奇而为九，再变而遇多，与归奇而为八，三变如之，是老阴之数分措乎指间者二十有五策焉。其余二十有四，四四而运得六是已，故《易?系注》云：‘坤一爻二十四策也。’借如一变而遇少，再变三变而遇多，是少阳之数分措乎指间者二十有一策。其余二十有八，四四而运得七，一变而遇多，再变三变而遇少，是少阴之数分措乎指间者十有七策。其余三十有二，四四运得八，故九与六为老，老为变爻，七与八为少，少为定位，故曰举老而称，亦曰尚变而称。且夫筮为坤者，常遇八，斯坤矣；常遇六，斯乾矣。在《左氏》《国语》有之。晋公子亲筮之，曰：‘尚有晋国，得贞屯、悔豫。’皆八八，非变爻，故不曰有所之。按坎二世而为屯，屯之六二为世爻；震一世而为豫，豫之初六为世爻，盖屯六二在坎则为阳爻，自震变豫则初六亦阳爻，屯之二，豫之初，皆少阴不变，斯非八乎？卦由老数而举曰六，筮由蓍数，故斥曰八。在《左氏春秋传》有之，曰：‘穆姜薨于东宫，始往而筮之，遇艮之八。”史曰：“是谓艮之随。’夫艮■■（艮下艮上）之随，（震下兑上）唯二不动，斯遇八也。余五位皆九六，故反焉。筮法以少为卦主，变者五而定者一，故以八为占。艮之六二，曰‘艮其腓，不拯其随，其心不快’；史以为东宫实幽也，遇此为不利，故从变爻而占，苟以说于姜也。何则？卦以少为主，若定者五而变者一，即宜曰之某卦，观之否，师之临类是也。变与定均即决以内外，今变者五，定者一，宜从少占，惧不吉而更之，故曰是谓艮之随。是谓之云者，苟以说，故穆姜终死于东宫，与艮会耳。而杜元凯于此注，以为杂用三《易》，故有遇八之云，非臻极之理也。”《刘子》曰：“余与董生言六九之义，信与理会，为不诬矣。”余又于左氏二书参焉，若形影然，而世人往往攘臂于其间，曰：“生之名孰与颖达著邪？而材孰与元凯贤邪？历载旷日，未尝有闻人明是说者。”虽余愤然用口舌争，特貌从者什一二焉。嗟乎！由数立文，所如皆合，昭昭乎若观三辰，其不晦也如此。然犹贵听而贱视，龂龂然莫可更也，矧无形之理，不可见之道邪？余独悲而志之，以俟夫后觉。初董生言本毕中和，中和本其师，师之学本一行云。 

　　第一指（余一益二，余二益二，余三益一，余四益四。） 

　　第二指（余一益二，余二益一，余三益四，余四益三。） 

　　第三指（与第二指同。） 

　　右揲蓍数（挂从下起指，亦自下始。第一指法地，故益成偶，第二法天，故益成奇；第三人极法天，故同。） 

　　第一指（遇一益三，并挂一为五，遇三遇二并同，谓之少与一同。） 

　　第二指（遇一益二，并挂一为四。） 

　　第三指（遇一益二，并挂一为四。） 

　　右三指，俱遇少通，计十三策，其余三十六策，四四运之得九为老阳，故《易?系》云：“乾之策二百一十有六。”注云：“阳爻九，一爻三十六策，六爻二百一十有六。” 

　　第一指（遇四益四，与挂一为九。） 

　　第二指（遇四益三，与挂一为八，遇三一同。） 

　　第三指（遇第二指同。） 

　　右三指，俱遇多通，计二十五策，其余二十四策，四四运之得六为老阴，故《易?系》云：“坤之策百四十有四，谓阴爻六，一爻二十四策，六爻一百四十有四。” 

　　第一指（遇一益三，并挂一为五。） 

　　第二指（遇四益三，并挂一为八。） 

　　第三指（与第二指同。） 

　　右初指少，第二第三指多，以少为主，通计二十一策，其余二十八策，四四运之得七为少阳。 

　　第一指（遇四益四，并挂一为九。） 

　　第二指（遇一益二，并挂一为四。） 

　　第三指（与第二指同。） 

　　右初指多，第二第三指少，以多为主，通计一十七策，其余三十二策，四四运之得八为少阴。 

　　第一指（遇少谓一二也，并止于五。） 

　　第二指（遇多谓三四也，并止于八。） 

　　第三指（又遇少谓一二也，并止于四。） 

　　右初指少，第二指多，第三指又少，以多为主，通计一十七策，其余三十二策，四四而运得八为少阴。 

　　第一指（遇多谓四也，止于九。） 

　　第二指（又遇多谓三四也，止于八。） 

　　第三指（遇少谓一也，止于四。） 

　　右初指第二指并多，第三指独少，以少为主，通计二十一策，其余二十八策，四四运之得七为少阳。 

　　第一指（遇少止于五。） 

　　第二指（又遇少止于四。） 

　　第三指（遇多止于八。） 

　　右初指二指并少，三指独多，以多为主，通计一十七策，其余三十二策，四四运之得八为少阴。 

　　穆姜薨于东宫，始往而筮之，遇艮之八，史曰：“是为艮之随，”夫艮■■（艮下艮上）之随，（震下兑上）唯二爻不动，余五尽变，变者遇九六也。二不动者遇八也。晋公子亲筮之曰：“尚有晋国。”得贞屯、悔豫皆八。夫屯■■（震下坎上）六位尽不遇九六，故不动，既无所之，即以世爻为占。按屯是坎宫二世卦，故以二为占则遇八；夫豫■■（坤下震上）是震宫一世卦，以初六为占亦遇八。韦昭于此注云：内曰贞，外曰悔，震下坎上为屯，坤下震上为豫，言得此两卦，震在屯为贞，在豫为悔，八谓震两阴爻，在贞在悔皆不动，所以筮史占之谓闭而不通者，爻无为也。乾之策二百一十有六（谓阳爻九，一爻三十六策，六爻当二百一十六。言三十六者，举老阳也），坤之策一百四十有四（谓阴爻六，一爻二十四策，六爻当百甲十有四。言二十四者，举老阴也），凡三百有六十，当期之日；二篇之策万有一千五百二十，当万物之数，六十四卦都三百八十四爻，阴阳相半，各一百九十二爻。 

　　阳爻一爻三十六策，合为六千九百一十二。阴爻一爻二十四策，合为四千六百八。 

　　右六九之数 

　　一行《大衍论》云：“三变皆刚，太阳之象也。三变皆柔，太阴之象也。一刚二柔，少阳之象也。一柔二刚，少阴之象也。少阳之刚，有始、有壮、有究。少阴之柔，有始、有壮、有究。因综四象之变，而成八象焉。八象之位，而八卦之本列矣。”注云：“太阳始动，施于太阴，而生震象之七（谓少阳之七，为震初九）；再动于壮，而生坎象之七（谓三索而得男也）；三动于究，而生艮象之七（谓三索而得男也）。太阴始动，施于太阳，而生巽象之八（谓少阴之八，为巽初六）；再动于壮，而生离象之八（谓再索而得女也）；三动于究，而生兑象之八（谓三索而得女也）。是以九、六、七、八、分为八象。” 

　　右《大衍论》 

　　《国语》又曰：“董因迎公于河，公问焉，曰：‘吾其济乎？’对曰：‘臣筮之得泰之八，曰：是谓天地配亨，小往大来，今及之矣。何不济矣？’”韦昭云：“泰三至五，震象为侯，阴爻不动，其数皆八，与贞屯悔豫义同。”刘子曰：“昭此说用互体有震，按董因之言，天地配亨，是六五帝乙归妹以祉元吉之爻；夫泰，乾坤体全，内外位正，内为身，外为事，卜得国事也。以外卦为占，六五居尊位，故统论卦下辞，小往大来，爻遇归妹，故曰天地配亨，何必取互体也。” 

　　右白乐天与董生言《易》 

　　○《易解》（十八变而成卦，八变而成小卦） 

　　四营而一变，三变而一爻，六爻为十八变也。三变之余，四数之得九为老阳，得六为老阴，得七为少阳，得八为少阴。故乾之策二百一十有六，坤之策百四十有四，取老而言也。凡九六为老，七八为少，其说未之闻也。或臼：阳极于九，其次则七也，极者为老，其次为少，则当老于十，而少于八也。曰阴不可加于阳，故十不用，犹当老于八，而少于六也。则又曰：阳顺而上，其成数极于九，阴逆而下，其成数极于六。自下而上，阴阳均也。稚于子午，而壮于己亥，始于复姤，而终于乾坤者，阴犹阳也。曷尝有进阳而退阴，与逆顺之别乎？且夫自然而然者，天地且不能知，而圣人岂得与于其间而制其予夺哉！惟唐一行之学则不然，以为《易》固言之矣，十有八变而成卦，八卦而小成，则十八变之间，有八卦焉，人莫之思也。变之初，有多少，其一变也不五则九，其二与三也不四则八，八与九为多，五与四为少，多少奇耦之象也。三变皆少，则乾之象也。乾所以为老阳而四数，其余得九，故以九名之，三变皆多，则坤之象也。坤所以为老阴而四数，其余得六，故以六名之，三变而少，少者一，则震坎艮之象也。震坎艮所以为少阳而四数，其余得七，故以七名之，三变而多，多者一，则巽离兑之象也。巽离兑所以为少阴而四数，其余得八，故以八名之，故七、八、九、六四者，因余数以名阴阳，而阴阳之所以为老少者，不在是而在乎三变之间，八卦之象也。此唐一行之学也。 

　　右东坡说。 

　　○《左传》筮卦 

　　庄廿二年 初，懿氏卜妻敬仲，其妻占之曰：“吉，是谓凤凰于飞，和鸣锵锵；有妫之后，将育于姜。五世其昌，并于正卿；八世之后，莫之与京。”陈厉公，蔡出也。故蔡人杀五父而立之，生敬仲。其少也，周史有以（周易》见陈侯者，陈侯使筮之遇观■■（坤下巽上）之否■■（坤下乾上否，观六四变而为否）曰：“是谓‘观国之光。利用宾于王。’（此《周易》观卦六四爻辞，《易》之为书六爻皆有变，又有互□，圣人随其义而论之）此其代陈有国乎？不在此，其在异国；非此其身，在其子孙。光，远而自他有耀者也。坤，土也；巽，风也；乾，天也。风为天于土上，山也，有山之材，而照之以天光，于是乎居土上，故曰：观国之光，利用宾于王。庭实旅百，奉之以玉帛，天地之美具焉，故曰：利用宾于王。犹有观焉，故曰：其在后乎？风行而着于土，故曰：其在异国乎？若在异国，必姜姓也。姜，太岳之后也。山岳则配天，物莫能两大，陈衰，此其昌乎？” 

　　闵元年　初，毕万筮仕于晋，遇屯■■（震下坎上屯）之比，■■（坤下坎上比，屯初九变而为比）辛廖占之，曰：“吉。屯固比入，吉孰大焉，其必蕃昌。震为土，车从马，足居之，兄长之，母覆之，众归之（坤为众），六体不易（初一支变有此六义，不可易也），合而能固，安而能杀，公侯之卦也。公侯之子孙，必复其始。” 

　　闵二年　成季之将生也，桓公使卜楚丘之父卜之，曰：“男也，其名曰友，在公之右。间于两社，为公室辅。季氏亡，则鲁不昌。”又筮之，遇大有■■（乾下离上，大有）之乾（乾下乾上，大有，六五变而为纯乾），曰：“同复于父，敬如君所。”及生，有文在其手，曰友，遂以命之。 

　　僖十五年　秦伯伐晋，卜徒父筮之吉；涉河，侯车败，诘之，对曰：“乃大吉也，三败，必获晋君。其卦遇蛊，■■（巽下艮上蛊）曰：‘千乘三去，三去之余，获其雄狐。’夫狐蛊，必其君也（于《周易》利涉大川，往有事也。亦秦胜晋之卦也。今此所言盖卜筮书杂辞，以狐蛊为君，其义欲以喻晋惠公，其象未闻）。蛊之贞，风也；其悔，山也。岁云秋矣，我落其实，而取其材，所以克也（周九月则夏之七月孟秋也，艮为山，山有木，今岁已秋，风吹落山木之实，则材为人所取）。实落材亡，不败何待？”三败及韩。 

　　僖公四年　晋献公欲以骊姬为夫人，卜之不吉，筮之吉。公曰：“从筮。”卜人曰：“筮短龟长，不如从长。且其繇曰：‘专之渝，攘公之羭，一薰一莸，十年尚犹有臭。’必不可。”勿听。 

　　僖公十五年　初，晋献公筮嫁伯姬于秦，遇归妹■■（兑下震上归妹）之暌，三■■（兑下离上暌，归妹上六变而为暌）史苏占之，曰：“不吉。其繇曰：‘士刲羊，亦无■〈亡上皿下〉也。女承筐，亦无贶也（《周易》归妹上六爻辞也。■〈亡上皿下〉，血也。贶，赐也。刲羊士之功，承筐女之职。上六无应，所求不获，故下刲无血，上承无实，不吉之象也。离为中女，震为长男，故称曰士女）。西邻责言，不可偿也，归妹之暌，犹无相也。震之离，亦离之震（二卦变，而气相通）。为雷为火，为嬴败姬（嬴，秦姓，姬，晋姓。震为雷，离为火，火动炽而害其母，女嫁反害其家之象，故曰为嬴败姬），车说其輹，火焚其旗，不利行师，败于宗丘（輹，车下缚也；丘，犹邑也。震，为车；离，为火。上六爻，在震则无应，故车脱輹，在离则失位，故火焚旗，言皆失车火之用也。车败旗焚，故不利行师，火还害母，故败不出国，近在宗邑）。归妹暌孤，寇张之弧（此暌上九爻辞也，处睽之极，故曰暌孤。失位孤绝，故遇寇难，而有弓矢之警，皆不吉之象），侄其从姑（震为木，离为火，火从未生，离为震妹，于火为姑，谓我侄者，我谓之姑，谓于圉质秦），六年其逋，逃归其国而弃其家。明年，其死于高梁之虚。”（惠公死之明年，文公入杀怀公于高梁。高梁，晋地，在平阳杨氏县西南，凡筮者用《周易》则其象可推，非此而往，则临时占者，或取于象，或取于气，或取千时日旺相，以成其占，若尽附会以爻象，则构虚而不经，故略言其归趣，他皆仿此）及惠公在秦，曰：“先君若从史苏之占，吾不及此夫。”韩简侍曰：“龟，象也；筮，数也。物生而后有象，象而后有滋，滋而后有数。先君之败德，及可数乎？史苏是占；勿从何益？（言龟以象示，筮以数告，象数相因而生，然后有占。占所以知吉凶，不能变吉凶，故先君败德，非由筮数所生，虽复不从史苏，不能益祸）《诗》曰：‘下民之孽，匪降自天；噂沓背憎，职竞由人。’” 

　　僖十七年　晋惠公之在梁也，梁伯妻之。梁嬴孕过期，卜招父与其子卜之。其子曰：“将生一男一女。”招曰：“然，男为人臣，女为人妾。”故名男曰圉，女曰妾。及子圉西质，妾为宦女焉。 

　　僖公廿五年　秦伯师于河上，将纳王，狐偃言于晋侯曰：“求诸侯莫如勤王，诸侯信之，且大义也。继文之业，而信宣于诸侯，今为可矣。”使卜偃卜之，曰：“吉，遇黄帝战于阪泉之兆。”公曰：“吾不堪也。”对曰：“周礼未改，今之王，古之帝也。”公曰：“筮之。”筮之，遇大有■■（乾下离上，大有）之暌■■（兑下离上暌，大有九三变为暌），曰：“吉，遇公用享于天子之卦（大有九三爻辞也，三为三公而得位，变而为兑，兑为说，得位而说，故能为王所宴享），战克而王飨，吉孰大焉。且是卦也（方更总言二卦之义，不系于一爻），天为泽以当日，天子降心以逆公，不亦可乎？（乾为天，兑为泽，乾变为兑，而上当离，离为日，日之在天，垂曜在泽，天子在上，说心在下，是降心逆公之象）大有去暌而复，亦其所也。”（言去睽卦论大有，亦有天子降心之象，乾尊离卑，降尊下卑，亦其义也） 

　　宣六年　郑公子曼满与王子伯廖语，欲为卿。伯廖告人曰：“无德而贪，其在《周易?丰》■■（离下震上丰）之离，■■（丰上六变而为纯离也。《周易》论变，故虽不筮，必以变言其义，丰上六曰：“丰其屋其家，窥其户阒其无人，三岁不觌，凶。”义取无德而大其屋，不过三岁必灭亡）弗过之矣。”（不过三年）间一岁，郑人杀之。 

　　宣十二年　晋师救郑，及河，闻郑及楚平，桓子欲还。随武子曰：“善。”彘子曰：“不可。”以中军佐，济。知庄子曰：“此师殆哉！《周易》有之，在师■■（坎下坤上，师）之临，■■（兑下坤上，临，师初六变而之临）曰：“师出以律，否臧凶。”执事顺成为臧，逆为否，众散为弱（坎为众，今变为兑，兑柔弱），川壅为泽（坎为川，今变为兑，兑为泽，是川见壅），有律以如己也（如，从也。法行则人从法，法败则法从人。坎为法象，令人众则散，为川则壅，是失法之用，从人之象）。故曰：‘律’。否臧，且律竭也（竭，败也。坎变为兑，是法败）。盈而以竭，夭且不整，所以凶也（水遇夭塞，不得整流，则竭涸也）。不行之谓临（水变为泽，乃成临卦；泽，不行之物也），有帅而不从，临孰甚焉，此之谓矣。果遇，必败，彘子尸之，虽免而归，必有大咎。” 

　　襄九年　穆姜薨于东宫，始往而筮之，遇艮之八，■■（艮下艮上，艮，《周礼》大卜掌三易，然则杂用连山归藏《周易》。二易，皆以七八为占，故言遇艮之八）史曰：“是谓艮之随■■（震下兑上，随，史疑占易遇八为不利，故史以《周易》占，变爻得随卦，而论之），随其出也（史谓随非闭固之卦），君必速出。”姜曰：“亡。是于《周易》曰：‘随，元亨利贞，无咎（易筮皆以变者占，遇一爻变，义异则论象，故姜以彖为占也。史据《周易》，故指言《周易》以折之）。元，体之长也；亨，嘉之会也；利，义之和也；贞，事之干也。体仁足以长人，嘉德足以合礼，利物足以和义，贞固足以干事，然故不可诬也。是以虽随无咎。今我妇人而与于乱，固在下位而有不仁，不可谓元；不靖国家，不可谓亨；作而害身，不可谓利；弃位而姣，不可谓贞。有四德者，随而无咎，我皆无之，岂随也哉？我则取恶，能无咎乎？必死于此，弗得出矣。” 

　　襄公廿五年 齐棠公之妻，东郭偃之姊也。东郭偃臣崔武子，棠公死，偃御武子以吊焉，见棠姜而美之，使偃取之。偃曰：“男女辨姓，今君出自丁，臣出自桓，不可。”武子筮之，遇困■■（坎下兑上，困）之大过。■■（巽下兑上，大过；困六三变为大过）史皆曰：“吉。”（阿崔子）示陈文子。文子曰：“夫从风（坎为中男，故曰夫。变而为巽，故曰从风）。风陨妻，不可娶也（风能陨落物者，变而陨落，故曰妻不可娶）。且其繇曰，困于石，据于蒺藜，入于其宫，不见其妻，凶（困六三爻辞）。困于石，往不济也（坎为险为水，水之险者石，不可以动）。据于蒺藜，所恃伤也（坎为险，兑为泽，泽之生物而险者蒺藜，恃之则伤）。入于其宫，不见其妻，凶，无所归也（《易》曰，非所困而围，名必辱；非所据而据，身必危。既辱且危，死其将至，妻其可得见邪？今卜昏而遇此卦，六三失位无应，则丧其妻，失所归也）。崔子曰：“嫠也何害，先夫当之矣。”遂取之。庄公通焉，后崔子弑庄公。 

　　昭元年 晋侯求医于秦，秦伯使医和视之，曰：“疾不可为也。是谓近女室，疾如蛊。”赵孟曰：“何谓蛊？”对曰：“淫溺惑乱之所生也，于文，皿虫为蛊，谷之飞亦为蛊。在《周易》，女惑男，风落山，谓之蛊，■■（巽下艮上蛊，巽为长女，为风，艮为少男，为山，少男而说长女，非匹，故惑；山木得风而落。）皆同物也。”赵孟曰：“良医也。”厚其礼而归之。 

　　昭五年 初，穆子之生也，庄叔以《周易》筮之（庄叔，穆于父，得臣也），遇明夷■■（离下坤上，明夷）之谦■■（艮下坤上谦，明夷初九变为谦）以示卜楚丘曰：“是将行，而归为子祀，以谗人入，其名曰牛，卒以馁死。明夷，日也（离，为日，夷，伤也，日明伤）。日之数十，（甲至癸）故有十时，亦当十位。自王已下，其二为公，其三为卿（日中当王，食时当公平旦，当卿，鸡鸣为士夜半，为卑，人定为舆黄昏为隶，日入为僚，晡时为仆日昳，为台，隅中、日出闽，不在第，尊王公，旷其位）。日上其中（日中盛明，故以当王），食日为二（公位），旦日为三（卿位）。明夷之谦，明而未融，其当旦乎？（融，明也，离在坤下，日在地中之象，又变为谦，谦道卑退，故曰明而未融，日明未融，故曰：其当旦手？）故曰：为子祀（庄叔，卿也，卜豹为卿，故知为子祀）。日之谦当鸟，故曰：明夷于飞（离为日，为鸟，离变为谦，日光不足，故当鸟，鸟飞行，故曰于飞）。明而未融，故曰：垂其翼（于日为未融，于鸟为垂翼）。象日之动，故曰：君子于行（明夷初九得位，有应君子象也。在明伤之世，居谦下之位，故将避难而行）。当三在旦，故曰：三日不食（旦位在三，又非食时，故曰三日不食）。离，火也；艮，山也。离为火，火焚山，山败（离艮合体故）。于人为言（艮为言），败言为谗（为离所焚，故言败），故曰：有攸往，主人有言，言必谗也（离变为艮，故言有所往，往而见烧，故主人有言，言而见败，故必谗言）。纯离为牛（易，离上离下，离，畜牝午吉，故言纯离为牛），世乱谗胜，胜将适离，故曰：其名曰牛（离焚山，则离胜，譬世乱则谗胜，山焚则离独存，故知名牛也。竖午非牝牛，故不吉）。谦不足，飞不翔（谦道冲退，故飞不远翔），垂不峻，翼不广（峻，高也，翼垂下，故不能广远），故曰：其为子后乎？（不远翔，故知不远去）吾子，亚卿也，抑少不终（旦日，正卿之位，庄叔父予世为亚卿，位不足以终尽卦体，盖引而致之）。 

　　昭十二年 南蒯之将叛也，枚筮之（不指其事，泛卜吉凶），遇坤■■（坤下坤上，坤）之比，■■（坤下坎上，比，坤六五，爻变）曰：“黄裳元吉。”（坤六五爻辞）以为大吉也。示子服惠伯曰：“即欲有事，何如？”惠伯曰：“吾尝学此矣。忠信之事则可，不然必败。外强内温，忠也（坎险故强，坤顺故温，强而能温，所以为忠）；和以率贞，信也（水和而土安，正和正信之本也）；故曰：黄裳元吉。黄，中之色也；裳，下之饰也；元，善之长也。中不忠，不得其色；下不共，不得其饰，事不善，不得其极。外内倡和为忠，率事以信为共，供养三德为善，非此三者弗当。且夫《易》，不可以占险，将何事也？且可饰乎？中美能黄，上美为元，下美则裳，参成可筮，犹有阙也。筮虽吉，未也。 

　　昭廿九年 史墨引《周易》，言龙、言真龙。 

　　昭三十二年，史墨言季氏出其君，曰：“君臣无常位，自古以然，在《易》卦，雷乘乾曰大壮，■■（乾下震上，大壮，震在乾上，故曰雷乘乾）天之道也。”（乾为天子，震为诸侯，而在乾上，君臣易位，犹臣太强壮，若天上有雷） 

　　哀九年，宋公伐郑，晋赵鞅卜救郑，遇水适火，（水火之兆），占诸史赵史墨史龟。史龟曰：“是谓沈阳，可以兴兵，利以伐姜，不利于商，伐齐则可，敌宋不吉。”史墨曰：“盈，水名也。子，水位也（赵鞅，名盈，宋，姓子。水盈坎乃行，子姓又得北方水位）。名位敌，不可干也。炎帝为火师（神农有火瑞，以火名官），姜姓其后也。水胜火，伐姜则可。”史赵曰：“是谓如川之满，不可游也。郑方有罪，不可救也。救郑则不吉，不知其它。”阳虎以《周易■■筮之，遇泰（乾下坤上，泰）之需■■（乾下坎上，需，泰六五变）曰：“宋方吉，不可与也。”（不可与战，泰六五曰：帝乙归妹，以祉，元吉。帝乙，纣父，立为天子，故称帝乙。阴而得中，有似王者嫁妹，得如其愿，受福禄而大吉）微子启、帝乙之元子也。宋、郑，甥舅也。祉，禄也。若帝乙之元子归妹，而有吉禄，我安得吉焉？”乃止。 

　　大衍之数五十，其用四十有九。 

　　汉《律历志》云：“数者，一、十、百、千、万也。故曰：纪于一，协于十，长于百，大于千，衍于万。又况天地之数，五十有五，虚其五，故用五十。”京房谓：“五十者，十日十二辰二十八宿，凡五十也。”马季长云：“《易》有太极，太极生两仪，两仪生日月，日月生四时，四时生五行，五行生十二月，十二月生二十四气，北辰居位不动，其余四十九运转而用也。且一、十、百、千、万，百居一、十、千、万之中，分而取五十用之，中之又中，所以用五十也。天数二十有五，地数三十，五六天地之中数，五五而二十五，是天数二十五也；五六三十，是地数三十也。又所谓一、三、五、七、九，而备天数二十五也；二、四、六、八、十，而备地数三十也。凡天地之数五十有五，今而大衍之数五十虚其五，是为五十也。五十之数其用四十有九者，虚其一也。虚其一者以况太极。正犹人君端拱无为，百官效职焉。分而为二，以象两。 

　　合同未分则用五十，既虚其一，则以四十九茎蓍分之于左右手也。分之于左右以象两仪。两仪者，动仪、静仪，天地是也，一阴一阳之谓也。挂一，以象三。 

　　先于天之左手，分挂其一，以象天、地、人之三才。揲之以四，以象四时。 

　　以四数之，以象四时也。四数数之以包十，十数，《庄子》曰：“数者，一、二、三、四是也，故天下之数不过十。”而甲子之有甲、乙、丙、丁、戊、己、庚、辛、壬、癸之十日象焉。归奇于扐，以象闰。 

　　归天手之奇于扐，以象三年之一闰也。《尧典》曰：期三百有六旬有六日，是每岁余六日也。月之小尽，又余六日，共成十二日，故三年而一闰也。五岁再闰，故再扐而后挂。 

　　又于地手逐四数之，归其余数于扐，以象五年之再闰也。一年而剩六日，又月之小尽六日，共十二也。三年一闰，外剩六日，所以五年再闰，而后挂者，分挂之于一处也。自大衍之数五十至再扐，而后挂。今参之古今，得简易法。 

　　周蓍四十九茎。 

　　第一揲不五则九，第二揲不四则八。 

　　第三揲与第二揲同。三者俱少，为老阳，爻重。 

　　谓初得五，次四，又四，余三十六。两少一多，为少阴，爻拆。 

　　谓初得五，次八，又四，余三十二。三者俱多，为老阴，爻交。 

　　谓初得九，次八，又八，余二十四。两多一少，为少阳，爻单。 

　　谓初得九，次八，又四，余二十八。纳甲例说并图。 

　　甲、乙、丙、丁、戊、己、庚、辛、壬、癸（一、二、三、四、五、六、七、八、九、十）。 

　　甲者，五行之首，六甲也。乙、丙、丁、戊、己、庚、辛、壬、癸，谓之十干；寅、卯、辰、巳、午、未、申、酉、戌、亥、子、丑，谓之十二支。干以十言之，支以十二言之。每支配干得五。纳者干支相配，而纳归之为五行也。八卦：乾、坤、震、坎、艮、巽、离、兑。 

　　乾坤纳两头，乾纳甲与壬，坤纳乙与癸，上下包之也，配合而归五行也。其源出于八卦。乾坤为父母，包括始终，故乾甲坤乙，乾壬坤癸，包十干而无为。震，庚干而支子午，盖有长子代乾之义。巽，辛干而支丑未，盖有长女代坤之义。坎，戊干而支寅申；离，己干而支卯酉；寅申、卯酉者，日月出入之门户。艮，丙干而支辰戌，故艮为土之阳。兑，丁干而支己亥，故兑为金之柔。 

　　纳甲之法，可以究天地生育之理。乾纳甲壬，坤纳乙癸，上下包之也。震、巽、坎、离、艮、兑纳庚辛戊己丙丁者，六子生于乾坤之包中，如物之处胎甲者；左三刚爻，交乾之气也；右三柔爻，交坤之气也。乾之初爻交于坤，生震，故震之初爻纳子午（以乾之初爻纳子午也）；中爻交于坤，生坎，故坎初爻纳寅申（震纳子午顺转寅申也）；上爻交于坤，生艮，故艮初爻纳辰戌（亦顺转也），坤之初爻交于乾，生巽，故巽初爻纳丑未（以坤初爻纳丑未也）；中爻交于乾，生离，故离初爻纳卯酉（以巽丑未逆转卯酉也）；上爻交于乾，生兑，故兑初爻纳己亥（亦逆转也）。乾坤始于甲乙，其次纳丙丁，终宜纳庚辛。今乃反此者，卦必自下生，所以先初爻，次中爻，终乃至上爻，此《易》之叙，亦胎育之理也。物之处胎中，莫不倒生，自下而生者，自然之理也。又曰甲乙者，十日之始也；壬癸者，十日之终也。乾坤者《易》之门，亦终始之理具焉。故始于甲乙，终于壬癸。甲娶己而生庚，乙娶戊而生辛，庚辛长男长女也，故以配震巽焉。壬娶丁而生戊，癸娶丙而生己，戊己中男中女也，故以配坎离。庚娶乙而生丙，辛娶甲而生丁，丙丁少男少女也，故以配艮兑焉。由乾坤而有震巽，由甲乙而壬癸而有庚辛，此其叙也。 

　　术家纳甲歌： 

　　乾金甲子首， 
　　坎水戊寅头。 
　　艮土丙辰位， 
　　震木庚子求。 
　　巽木辛丑起， 
　　离火己卯游。 
　　坤土乙未转， 
　　兑金丁巳流。 

　　凡得卦本之以纳甲，参之以世应，又有飞伏。若夫六神、五行相克，则术家自有诀。 

　　●卷十二 

　　十二律图（《吕不韦春秋》） 

　　黄钟、太簇、姑洗、蕤宾、夷则、无射，此六者为阳月之管，谓之律。律者，法也，言阳气施生，各有法也。又律者，述也，所以帅导阳气，使之通达。所谓大吕、应钟、南吕、林钟、仲吕、夹钟，此六者为阴月之管，谓之吕。吕者，助也，言阴气沉伏，各有助也。泠州鸠曰：“夫六，中之色，故名之一，曰黄钟，所以宣养六气九德也；由是第之，二曰太簇，所以金奏，赞阳出滞也；三曰姑洗，所以清洁百物，考神纳宾也；四曰蕤宾，所以安静神人，献酬交酢也；五曰夷则，所以咏歌九德，平民无贰也；六曰无射，所以宣布哲人之令德，示民轨仪也。为之六间，以扬沉伏而黜散越也。元间大吕，助宣物也；二间夹钟，出四隙之细也；三间仲吕，宣中气也；四间林钟，和展百事，俾肃纯恪中也；五间南吕，赞阳秀也；六间应钟，均利器用，俾应复也。” 

　　黄钟：中色，君之服也。钟者，种也。天之中数五，五为声，声尚宫，五声莫大焉。故阳气施钟于黄宫，滋萌万物，为六气元也。以黄色名元气律者，著宫声也。宫以九唱六，变动不居，周流六虚，位于子，十一月。大吕：吕，旅也，言阴大，旅助黄钟宣气而牙物也。位于丑，十二月。太簇：簇，奏也，言阳气大，奏地而达物也。位于寅，正月。夹钟：言阴夹助太簇宣四方之气而出种物也。位于卯，二月。姑洗：洗，洁也，言阳气洗物姑洁之也。位于辰，三月。中吕：言微阴始起，未成，著于其中旅，助姑洗宣气齐物也。位于巳，四月。蕤宾：蕤，继也；宾，导也。言阳始导阴气，使继养物也。位于午，五月。林钟：林，君也，言阴气受任物也，助蕤宾主种物，使长大茂盛也。位于未，六月。夷则：则，法也，言阳气正法度，而使阴气夷当伤之物也。位于申，七月。南吕：南，任也，言阴气族助夷则任成万物也。位于酉，八月。无射：射，厌也，言阳气究物而使阴气毕剥落之，终而复始，无厌己也。位于戌，九月。应钟：言阴气应无射，该藏万物而杂阳阂钟也。位于亥，十月。十二月还相为宫。 

　　伏羲氏作《易》，纪阴阳之初，以为律法。建日冬至之声，以黄钟为宫，太簇为商，姑洗为角，林钟为徵，南吕为羽，应钟为变宫，蕤宾为变徵，此五声之正也。各统一日，其余以次运行，当日者为宫，而商徵以类从事。 

　　十二月管相生之次，至中吕而匝。黄钟为第一宫，下生林钟为徵，上生太簇为商，下生南吕为羽，上生姑洗为角。林钟为第二宫，太簇为第三宫，其余为宫与推五声，同第一宫法。 

　　四正旁通图 

　　古十二律，京房衍为六十律，以律所生者为夫妇，以吕所生者为母子。律所生者常同位，吕所生者常异位，故曰律取妻，吕生子。律左旋，吕右转。黄钟为天统者，黄钟十一月阳始生，故黄钟为宫以祀天；林钟为地统者，林钟六月坤始生，故林钟为宫以祀地；夹钟为人统者，夹钟二月即日之所自出，夹钟为宫以祀先祖；皆以类求之。先作律准，准之状如瑟，而长丈，十三弦，隐间九尺，以应黄钟之律。九寸中央一弦，下有画分寸以为六十律。蔡邕已曰：“今无能为者。”魏列和制十二笛以求律，故有笛律，歌声浊者用长笛长律，歌声清者用短笛短律，声浊者用三尺二笛，声清者用二尺九笛，因名曰此三尺二调，此二尺九调。典簿郎刘秀、邓昊等，以三尺二寸者应无射之律，若宜用长笛执乐者，曰请奏无射。它十一律笛皆类此，于制为雅，是因笛以求律也。宣和间，作乐求徵声不得，尝创为燕乐，曰《黄河清曲》，其声杂，故当时有落韵诗之诮。《周礼疏》：“浊者是角音，清者徵音。”今人却以军中所吹角为角声，则角声不可考矣。按八音，惟笛可以推寻。《晋书?志》：“黄钟笛南吕为羽，第三孔也。林钟为徵，第四孔也。”又曰：“宫有三：一曰政声，二曰下徵，三曰清角。宫有七声，错综用之，凡二十有一；变伏四孔，一曰正角，出于角上；二曰倍角，近笛下；三曰变宫，近于宫孔倍，令下；四曰变徵，远于徵孔倍，令高，或倍或半，或四分一，皆不足孔而取其度，以近进退上下之法。”即今笛家于其孔按以指之或半、或上、或下、取声者是也，谓之折搭。《晋书》又谓：“准之用弦，缓急清浊，非管无以正也。”则知笛诚可以求律，今人忽而不知求，虽范蜀公、司马文正公，亦皆泥于上党之黍，宜乎律法日熄。尝欲求善笛而问之，未暇。当有因余言而探赜者，律庶乎复显矣。观律准，则又知今之瑟，乃汉时律准，非古瑟也。古瑟，盖五十弦云。 

　　国朝州郡役人之制： 

　　衙前入役，曰乡户，曰押录，曰长名。职次曰客司，曰通引。官优者曰衙职。建隆以来，并召募，惟乡户、押录主持管押官物，必以有物力者，其产业估可二百缗，许收系，更重难，日久有劳，至都知兵马使试验其才，遣赴阙与补官。如衙前阙，即抽差年满押录、里正，押录三年，里正二年替，限内各管重难一次，诸州各有额。熙宁四年，行募法，令民出免役钱。元祐初，罢募法，改招税户投充乡户，衙前别立法优之，如公使库等上京纲运之类，并别差使臣将校，其高强户许出役钱，免得重难分数。绍圣初，复熙宁法。建炎元年，减三分之一，仍召募下诸色公人皆用此雇，与差保正不同。今人不知，云既差作保正，又令出雇钱。 

　　吏人。建隆四年，使院人吏员阙，并募有田产谙公事人充，不足则据数均于属县曹司正员内差补。开宝六年，诸州主户三万以上者，使院书表司□院共五十人，州司三十人。熙宁中，吏额颇增，许投名。元祐行差法，复损如旧。绍圣复差法。建炎减三之一。 

　　贴司。建隆初，诸州惟有私名书手，在京及监司，即置贴司。景德二年，量私名书手数立额，许正行人吏保明籍定姓名，只应人吏有阙，选无过犯者充。元丰中，始有攒司（试书算）。又人吏不足，听差贴司权行。绍兴五年，州县贴司，每案不得过五人。二十七年，言者请以吏额之半置贴司。 

　　造帐司。建隆以来，以使院人吏有阙，抽诸县曹司充。治平二年，以县所差人率不谙攒算，放归县。熙宁四年，令募能造帐人充转，主造帐，非造帐月分，从其便，优与请给，以免役钱支，仍立定酬赏。元丰给雇钱。元祐罢给，听于吏人内抽差三年，无过转一资，与优轻酬奖一次。 

　　祗候典。初请县各遣人吏赴州承领文贴，付解子达于县。熙宁四年，始令募人。绍圣四年，以使院守阙人充。 

　　散从官。初诸州有承符直、散从直、步奏官，追催公事；又有人力当直，并差税户或坊郭有行止人，二年替。咸平编敕三万户以上，节院散从步奏官，并杂职一百人。嘉祐八年，百人外，置杂职。熙宁三年，改人力承符，并为散从官。 

　　院虞候。建隆以来，并依承符散从官例，以乡户差其节级自转充，三年替归农。熙宁二年，更募法，以无过人投充，遂于四等户差，一年替。元丰至绍圣，并募，投名不给雇钱。政和，狱子给重禄，两狱六人，半年替，直司四人，一季替。宣和罢重禄，杂职差如院虞候。建隆以来，三周年替，若年限满未愿归农者听。咸平中，并散从官、步奏官为额。熙宁在散从官外，别置。绍兴二十年，再补二人充指教。 

　　斗子。国初，斗掏并选下户有行止人充。熙宁并投充不给钱。绍兴召保产五十千以上充拦头。至道二年，诸道拦头委转运副使拣选充。咸平三年始招客户。祥符六年，陈尧咨奏请于第五等税户差。熙宁募，元丰以来不给雇钱。 

　　诸县人吏。国初，押司、录事于等第户差选谙吏道者充。遇衙前阙，即抽差年满押、录。建隆法，诸县曹司主户二万户以上三十人，一万户以上二十五人，七千户以上二十人，五千户以上十七人，三千户以上十五人，一千户以上十二人，不满千户十人，抽等第户充。康定二年，施昌言奏县吏差税户，多不省文书，乞依州军例，召有产业人投名，不足则差。既而复行各抽充。州吏以二年替，仍输上州充祗候典。治平二年，裁减吏额。熙宁十年，募祗候典替县曹司，自是县吏不复帖差。 

　　国朝诸郡，惟有厢军、牢城，既又自京或它路遣至诸州屯驻，每年更戍它州，如福建则多戍二广，秋遣春归，故习险阻，忘顾恋，缓急征行，人皆可用。至靖康罢更戍，为郡禁军。初，熙宁二年六月，诏州郡厢军，即前代本处镇守之兵军，料拣强壮团结教阅，常留在城以备盗贼，今后不得申奏乞差禁军防托。逐州团结，分番差往本州界及本路州军巡检下披带，一年一替。五年八月，别立定人数为额，令教习弩枪刀摽牌捍棒。元丰二年升为下禁军，余为不教阅厢军。大观拨隶诸将。熙宁中，枢密院奏诸路厢军名额猥多，自骑射至牢城，凡二百二十三，其间因事募人，团立新额，有事存而名未可废，又有剩员，及牢城、壮城例非差出者，又别为一军。令逐路教阅厢军已立定额外，欲将别路不教阅厢军并为一额，其余并从省废，仍令逐路相度州郡大小，排定次第，每指挥不得过五百人。从之（淳熙中，罢招刺，而监司属官教官职官只得差厢军，多留存百姓代，名数猥多，反甚于存留厢军时）。壮城，元丰三年五月，敕诸路已置壮城兵士，其有城壁楼橹去处，以城围大小分为两等，大城五十人，小城三十人，专充修城，不许招拣填别军分。用熙宁八年枢密院之请也。崇宁五年，河东提举李大年以潞州城壁颓圯，申乞诸路州军招置壮城兵士，工部检准元符令诸城池军器及应干军政或训练有陈请者，申总管安抚钤辖司专行，唯以所用物料责转运司应副，下其说于诸路。大观元年，复奉御笔，东南城壁，土恶易于沦塌，往往作砖城石城，或为木栅，或施瓦为屋，以覆城身，非西北比，可令帅府置壮城兵士四百人，列郡三百人，依元奉法制，以土起筑，仍开壕，如土恶，乃以砖石随宜施行。继有旨罢。政和三年，因陈光弼请，帅府、列郡、沿边量数兴复。 

　　剩员指挥。大中祥符四年，敕诸路转运使副巡行属部，同知、通都监监押拣选本城牢城人员节级兵士。庆历五年，乃差内臣往福建等路拣选，其就粮禁军及本城兵士，如病患可医者减充半分，剩员久或不堪，与给放停公据，若曾有战功，及阵亡人子弟侄子孙令仍旧。自后每监司分拣，于是有剩员指挥。 

　　国初，里正、户长掌课输，乡书手隶里正，里正于第一、户长于第二等差乡书手。天圣以来，以上户多占色役，于第四等差耆长，掌盗贼烟火之事，其属有壮丁；耆长差第一、第二等户，壮丁差第四、第五等户。至和元年，罢里正，增差户长。熙宁二年，募耆长壮丁。四年，仍旧于本等人户轮差。五年，罢户长。六年，行保甲法，始置保正副、大小保长，机察盗贼，别召承帖人隶其下。七年，轮保丁充甲头催税。绍圣元年，耆户长壮丁复雇募法，不许以保正长保丁充代。寻复保正长法，既又罢甲头，以大保长催税，其保正长不愿就雇者，仍旧法，募税户充耆户长壮丁。建炎元年，罢户长催税，复甲头。绍兴初，拘取耆户长钱，寻罢。七年，大保长仍旧催科。九年，令保正长专管烟火盗贼，不得承受文帖及课输事。十年，以耆户长雇钱充总制窠名。又明年，复拘壮丁钱充。三十一年，令保甲催税。乾道二年罢，四年复，八年罢。 

　　随州大洪山，本名大湖，介于随郢之间。其山高峻，上有三峰，中有积水，实为龙渊，云昔有二龙斗，穿崖而出，水遂涸，落石尚存山下，今曰落湖。唐有僧自五台来，遇异人云：“遇湖即止。”僧至，问地名，遂止。适逢大旱，乡人皆屠牛祈雨，僧为祈礻会，成丰岁，遂入山，断足祭龙以谢。乡人张素敬之，父子俱入山，与之俱逝。节帅以闻，僧赐号灵济菩萨，二张封将军。土人相与即水落处建伽蓝，至本朝尤盛。建炎绍兴初，随陷于贼，而山中能自保，有带甲僧千数，事定皆命以官。《汪彦章集》有《补大洪山监寺承信郎告》。自后多说神怪，以桀黠者四出，号端公，诳取施利，每及万缗，死则塑作将军，立于殿寺。循山而上，壁立在云霄中，地窄依岩为层楼，云雾所蒸，屋易坏，且无水蓄，四檐屋溜于池以饮。《石林》云：“居高山，常患无水。”京口甘露，吴灵岩、霅川之道场，此亦其一也。 

　　自熙宁、元丰后，议礼者纷然，大节目有三：一曰郊祀，按《周礼》，岁有九，南北郊，上辛祈谷，孟夏雩五方帝，在本朝皆行之，以上公摄事。三岁则又合祭天地于南郊，备六引、勘箭、鸡竿、肆眚，列八宝，犦槊、象引，犒赏诸军，皆后世之制，二者不同明矣。若用《周礼》，则当于每岁九祀中省仪卫，如享太庙、景灵宫，至斋于前殿，至日出，郊，亲行事；至三岁，自不妨用后世之缛仪。《周礼疏义》引《尔雅》曰：“禘，大祭。”不辨天神人鬼地祗，则皆有禘称。祭法，禘黄帝而郊喾，四代亦然，皆祭天于圜丘。《大》传：“王者禘其祖之所自出。”据《夏正》即郊天。《论语》：“禘自既灌。”郑云：“三者皆神，大祭也。亦岂止王莽用之，而鄙其同牢邪！每年既用周礼行九祀，又于三年大禘，天地合祭于郊，有何不可，乃欲以后世三年之祭，与周礼每年之祀并行而为，南北之辨，几同聚讼，盖无有以禘为言者。二曰宗庙，在礼，庙有堂有室，堂则南面，室则西面东向，故祖庙在室常东向，昭穆分左右，置祏室以藏主，如出而祭于堂上，则南向，以西为上，东都庙制亦然。张方平尝有东向之请矣，熙宁大臣非之，以谓安昌二陵，如周之文武，唐之太高，事有相因，不当遽撤。后朱震、王普相继言之，谏臣赵霈沮而不行，曾三复不是考，又申前说，遂撤安陵，而止有八庙。虽号为正东向之位，而临安庙制有堂无室，卒无东向之位可正。 

　　熙宁间，议诸王袭封，司马温公以谓今定于百年之后，宜推当来，某王薨，某为嫡子，某为嫡孙，则袭封之人见矣。王荆公以谓如此则是舍亲而爵疏，当以今之服近者为之，俟遍父行，方及子行。故今袭爵不问嫡，但毕父行，然后及子行，如令字袭毕，始及子字之类。袭者皆老人，不一二年又须推择，有司不豫定其次，每求袭安定郡王者，则行下诸郡，而郡中至有揭榜以求之，亦有白身而遽加王爵者。 

　　明肃皇后既临朝，名所居殿曰会庆，阜陵圣节亦曰会庆。西京太宗神御殿曰帝华，寿皇宫曰重华。龚养正云：钦宗神御殿曰端庆，后有所碍，略增加其点画，皆有司失考也。 

　　高宗幸杭，有日者姓杨，忘其名，召问之，杨奏曰：“自今可贺矣。杭字于文离合之，有兀术字。且杭者，降也，兀术其降乎？ 

　　古印文作白字，盖用以印泥紫泥封诏是也。今之米印及印仓敖印近之。自有纸始用朱字，间有为白字者，或不知其义。 

　　今人呼路岐乐人为散乐。按《周礼》：“掌教散乐。”释云：“散乐，野人为乐之善者。”以其不在官之员内，谓之散乐。 

　　古之礼乐，于野人尚有可仿佛者。今之响铁即编钟，今之舞蛮牌即古武舞，舞三台与调笑即古文舞，盖古舞皆有行缀。自胡舞入中国，《大曲》、《柘枝》之类是也，古舞亡矣，今反以三台为简淡。古以钟鼓为乐，凡乐先击钟，继之鼓。孟子曰：“百姓闻王钟鼓之声。”今但用鼓，是以杖鼓易编钟矣。钟声和缓，鼓声急逼，磬则人皆不识，盖释氏击铜钵号曰磬。尝见碑本，宣尼十哲有持钵者，是误认为磬也。 

　　从驾多云扈从，前贤解之者多矣。至有用跋扈者。《左氏》传：“少皞氏以鸟名官，有九扈。”注云：“行扈唶唶。”则扈从之语，其本于此乎？若夫跋扈即溜，悉魏时回切语，即溜切就字，跋扈切固字。《周礼》：负固不服，则侵之。 

　　●卷十三 

　　韩退之作《李虚中墓志》曰：“以人之始生年月所直日辰支干，相生、胜、衰、死、相旺，斟酌推人之寿夭贵贱利不利，辄先处其年时，百不失一二。其说汪洋奥义，关节开解，万端千绪，参错重出。学者就求其法，初若可取，卒然失之，星官历翁，莫能与之较得失。”古惟有卜相与夫阴阳星数而已，未有以人之生月日时支干配合著论者，今取世俗所谓命书观之，往往皆近时语，推尊《珞琭子》，尤非古文，盖知始于李常容明甚。业其术者，托名于鬼谷子、王子晋，可谓忘本矣。自后其书益繁，今撮其吉凶神名，仿太史公《年表》例，为之图，具于左方： 

　　子丑寅卯辰巳午未申酉戌亥 
　　支吉神合 
　　丑子亥戌酉申未午巳辰卯寅凤凰支（有两合是） 
　　（丑子亥戌酉申未午巳辰卯寅丑子女戌酉申未午巳辰卯寅）朝元禄（日时干头之禄在本命）（日时带癸） 
　　甲乙（或丙或丁或戊或巳） 
　　庚辛 
　　壬天地合（支干皆合者是）马（一名文曲星，一名驿马，在寅申巳亥四位） 
　　寅亥申巳寅亥申巳寅亥申巳库（一名华盖，一名三奇，在五行墓处） 
　　辰丑戌未辰丑戌未辰丑戌未三合（五行生旺库处） 
　　（申辰）水（巳酉）金（午戊）火（亥未）木（申子）水（酉丑）金（寅戌）火（亥卯）木（子辰）水（巳丑）金（寅午）火（卯未）木生成马 
　　甲寅辛亥庚申丁巳甲寅辛亥庚申丁巳甲寅辛亥庚申丁巳四盂生气全 
　　（申巳女）（寅申女）（寅巳亥）（寅申巳）四仲旺气全（午卯酉）（子午酉）（子卯酉）（子午卯）四季墓气全（辰戌未）（戌丑未）（辰戌丑）（辰丑未）五行正印（得乙丑金）（得壬辰水得丙辰土）（得癸未木）（得甲戌火）引从全 
　　（卯引辰引巳引午引未引申引酉引戌引亥引子引丑引寅引酉 
　　从戌从亥从子从丑从寅从卯从辰从巳从午从未从申从）进神 
　　丑寅卯辰巳午未申酉戌亥子包承格 
　　（丑月寅月卯月辰月巳月午月未月申月酉月戌月亥月子月 
　　亥日子日丑日寅日卯日辰日巳日午日未日申日酉日戌日）连珠 
　　（丑寅寅卯卯辰辰巳巳午午未未申申酉酉戌戌亥亥子子丑 
　　卯辰辰巳巳午午未未申申酉酉戌戌亥亥子子丑丑寅寅卯）自生马 （丙寅）火（己亥）木（甲申）水（戊申）土（辛巳）金（丙寅）火（己亥）木（甲申）水（戊辰）土（辛巳）金（丙寅）火（己女）木（甲申）水（戊申）土（辛巳）金自旺马 
　　（以临官代帝旺） 
　　（庚寅）木（癸亥）水（壬申）金（乙巳）火（庚寅）木（癸巳）水（壬申）金（乙巳）火（庚寅）木（癸巳）水（壬申）金（乙巳）火三合带本家（要在日时上） 
　　（丙子旺乙丑丙寅生辛卯 
　　旺丙子旺乙丑丙寅生辛卯旺丙于旺乙丑丙寅生辛卯旺甲申生辛巳生戊午旺乙亥生甲申生辛巳生戊午旺乙亥生甲申生辛巳生戊午 
　　旺乙亥生壬辰癸酉旺甲戌癸未壬辰癸酉旺甲戌癸未壬辰癸酉旺甲戌癸未）天德 
　　（以下四项，并于月上求之。如子月人，天德在巽之类，不以年论也） 
　　巽庚丁坤壬辛乾甲癸艮丙乙月德合 
　　丁乙辛己丁乙辛己丁乙辛己月空 
　　丙甲壬庚丙甲壬庚丙甲壬庚将星 
　　（冲前一辰是论年逢此月） 
　　未申酉戌亥子丑寅卯辰巳午攀鞍马 （马侧一辰是） 
　　（有寅有亥有申有巳有寅有亥有申有巳有寅有亥有申有巳 又丑又戌又未又辰又丑又戌又未又辰又丑又戌又未又辰） 
　　子丑寅卯辰巳午未申酉戌亥 
　　支凶神劫杀 （一名右弼主凶刑） 
　　巳寅亥申巳寅亥申巳寅亥申鬼门关 （主贫寒）酉 
　　未申 
　　丑 巳辰六害 （妨亲属） 
　　未 （阴男阳女尤忌）辰 寅 
　　《阳男阴女尤忌）子（阳男阴女尤忌）酉申四冲全 （午卯辰戌申巳子午戌丑寅申子卯辰戌寅巳子午辰丑寅申 
　　酉 未 亥 酉 未 亥 酉 丑 亥 卯 未 巳 无礼刑（并相刑） 
　　卯 
　　子恃势刑 （刑戌未） 
　　（刑丑戌） 
　　（刑未丑）无恩刑 （刑巳申）（刑申寅）（刑寅巳）自刑 （午酉亥）（辰酉亥）（辰午亥）（辰午酉）冲 （一名七星，又名一七杀，并前四冲兵为七，故云一七杀） 
　　午未申酉戌亥子丑寅卯 
　　辰巳破官符 （一名破军，又名亡神。在寅申巳亥四位，与劫杀对宫） 
　　亥申巳寅亥申巳寅亥 
　　申巳寅逻神 
　　亥子丑寅卯辰巳午未申酉戌咸池杀 （在子、午、卯、酉四位） 
　　酉午卯子酉午卯子酉午卯子自病马 （不临官处为自病） 
　　（壬寅）木（丁亥）水（丙申）金（癸巳）火（壬寅）木（丁亥）水（丙申）金（癸巳）火（壬寅）木（丁亥）水（丙中）金（癸巳）火自绝马（壬寅）金（乙亥）火（庚申）木（癸巳水壬丁巳土寅）金（乙亥）火（庚申）木（癸巳水壬丁巳土寅）金（乙亥）火（庚中）木（癸巳水丁巳土）自死马（不生处是） 
　　（甲寅）火（辛亥）木（戊申土乙庚申土巳）金（甲寅）火（辛亥）木（戊申土乙庚中土巳）金（甲寅）火（辛亥）木（戊申土乙庚申土巳）金阳差 （即阳男阴女元辰冲前一辰是） 
　　未 酉 亥 卯阴错 （即阴男阳女元辰冲后一辰是） 
　　午 
　　戌白虎杀 （在纳音所王对宫） 
　　午酉子卯阳命勾 
　　（后三辰巳往为前未来为后） 
　　卯月巳月未月酉月亥月丑月阳命绞 （前三辰） 
　　酉月亥月丑月卯月巳月未月阴命勾 （前三辰） 
　　戊月子月寅月辰月午月申月阴命绞 （后三辰是） 
　　辰月午月申月戊月子月寅月金神七杀 （在巳酉丑） 
　　巳丑酉巳丑酉巳丑酉巳丑酉孤神 
　　寅寅巳巳巳申申申亥亥亥寅寡宿 
　　戌戌丑丑丑辰辰辰未未未戌大耗杀 （一名旄头，主破财） 
　　未午酉 亥戌卯 
　　甲乙丙丁戊己庚辛壬癸 
　　干吉神合 （一名六合） 
　　己庚辛壬癸甲乙丙丁戊官 （一名官印，剋我者是） 
　　辛庚癸壬乙甲丁丙己戊财 （一名天财，我剋者是） 
　　戊己庚辛壬癸甲乙丙丁禄 （一名贪狼星，一名禄神） 
　　寅卯己午己午申酉亥子凰凤干 （干两重合） 
　　（己庚辛壬癸甲乙丙丁戊己庚辛壬癸甲乙丙丁戊）夹贵窠 （两贵人所夹之辰也） 
　　（得戌月）（得辰月）福星 
　　寅丑寅亥申未午己辰丑暗禄 （一名禄合全与禄合处是） 
　　亥戌申未申未己辰寅丑食神 （干头隔一位是） 
　　丙丁戊己庚辛壬癸甲乙名位禄 （禄带食神） 
　　丙寅丁卯 
　　壬申癸酉金舆禄 （禄前第二位是）午己申酉申酉亥戌寅卯生成禄（专谓纳音自具本家禄）（甲寅乙卯）上（丁巳戊午）上（庚申辛酉）上（壬子癸亥）上文星贵人 （支干合为文星杀） 
　　午巳申酉申酉亥戌寅卯顺连合 （次乙 次丁 次己 次辛 次癸次丙 次戊 次庚 次壬 次甲）逆连合 （次丙 次戊 次庚 次壬次甲 次丁 次己次辛 次癸 次乙）外财 （财上带长生）戊申戊申辛巳辛巳壬申壬申乙亥乙亥丙寅丙寅夹禄 （一名夹藏窠禄前后辰是） 
　　（丑寅辰巳辰巳未申戌亥 卯卯午未午未酉戌子丑）阴官贵人 
　　酉申子亥卯寅午巳午巳三奇 
　　戊庚丙丁乙丙乙丁甲庚甲戌偏官 （如甲乙人以庚辛为官，甲正以半为官，则庚为偏官也。乙正以庚为官，则辛为偏官也。） 
　　庚辛壬癸甲乙丙丁戊己干神一字 （甲甲乙乙丙丙丁丁戊戊己己庚庚辛辛壬壬癸癸 甲甲乙乙丙丙丁丁戊戊己己庚庚辛辛壬壬癸癸）生成财 （干头生旺库） 
　　（戊申戊辰戊子）上（辛巳辛酉辛丑）上（壬申壬辰壬子）上（乙亥乙卯乙未）上（丙寅丙午丙戊）上自生财 （干头带财纳音纳为自生） 
　　（戊申土己亥木）上（辛巳）金上（甲申）水上（丙寅）火上自旺财 （干头带财纳为自旺） 
　　（戊午）火上（辛卯木庚申土）上（癸酉）金上（丙子）水上生成官 （剋我者任长生临官帝旺之地） 
　　（辛巳庚申辛酉）同上（壬申癸亥壬子）同上（乙亥甲寅乙卯）同上（丙寅丙午丁未）同上（戊申己亥戊子）同上天一贵人 （一名武曲贵人）（丑子亥亥丑子丑午卯卯未申酉酉未申未寅巳巳）天一贵人全 （戊庚巳 
　　丙丁 
　　甲庚乙 甲戊癸 壬丑未子申亥酉亥酉丑未子申丑未卯巳卯巳）神藏杀没全（甲庚丙壬乙辛丁癸是也依五行足例） （庚丙辛丁甲庚乙辛 
　　千 癸 壬 癸 甲丙乙丁甲庚乙辛 
　　壬 癸 丙 丁）干头连珠 （乙丙丙丁丁戊戊己己庚庚辛辛壬壬癸癸甲甲乙丁戊戊己己庚庚辛辛壬壬癸癸甲甲乙乙丙丙丁）进神 
　　乙丙丁戊己庚辛壬癸甲带库生成官 
　　辛丑辛丑壬辰壬辰乙未乙未丙戌丙戌戊辰戊辰自旺官 （纳音逢自旺） 
　　（辛卯）水上（癸酉）金上 （丙子）水上（戊午）火上冠带官 
　　辛未上壬戌上甲戌上丙辰上戊戌上官学堂 
　　辛巳 
　　壬申乙亥 丙寅 戊申食神学堂 （食神自带本家长生） 
　　丙寅 戊申辛巳壬申 乙亥文学学堂 （干头同类下带本家长生） 
　　乙亥乙亥丙寅丙寅戊申戊申辛巳辛巳壬申壬申禄马同乡 
　　（申子辰得寅）（寅午戌得申） 
　　甲乙丙丁戊己庚辛壬癸 
　　干凶神羊刃 （禄前一神是） 
　　卯辰午未午未酉戌子丑倒食 （倒却食神） 
　　壬癸甲乙丙丁戊己庚辛退神 
　　癸甲乙丙丁戊己庚辛壬空亡 （与逐旬空亡说异） 午午申申巳巳寅寅丑丑生成鬼 （官在死绝处） 
　　（庚子庚寅）上（癸卯癸巳）上（甲午甲申）上（丁酉丁亥）上（己卯己巳）上 
　　五行 
　　木 火 土 金 水长生 
　　亥 寅 申 巳 申沐浴 
　　子 卯 酉 午 酉冠带 
　　丑 辰 戌 未 戌临官 
　　寅 巳 亥 申 亥帝旺 
　　卯 午 子 酉 子衰 
　　辰 未 丑 戌 丑病 
　　巳 申 寅 亥 寅死 
　　午 酉 卯 子 卯墓（库）未 戌 辰 丑 辰绝 
　　申 亥 巳 寅 巳胎 
　　酉 子 午 卯 午养 
　　戌 丑 未 辰 未合 
　　亥卯未 寅午戌 巳酉丑 申子辰支届 
　　寅卯 巳未 （辰未戌丑） 申酉 亥子干属 
　　甲乙 丙丁 戊己 庚辛 壬癸化气 
　　丁壬 戊癸 甲巳 乙庚 丙辛休 
　　水 木 火 土 金囚 
　　金 水 木 火 土旺 
　　木 火 土 金 水相 
　　火 土 金 水 木死 
　　土 金 水 木 火 

　　●卷十四 

　　《洪范》一书，学者惑于传注，说愈多而愈不通。其失有四：一曰惑于“天乃锡禹《洪范》九畴”，以谓禹亲受之于洛，而不究《大易》，“河出图，洛出书”之义。二曰惑于“汨陈其五行”，以谓《洪范》主于五行，取其五之可合者类之，其不可合如三德八政等，则弃而不言。三曰惑于“一五行”至“九五福”，为《洛书》本文，以为天神言语，陈列字数，而不究天何言哉。四曰惑于禹次之数，自初一至九为五十五数，而弃五行五事，至五福不言。夫《河图》《洛书》，俱出于羲皇之前，有其数而无其义，天生圣禹，能究其旨，叙而演之，安假天神言语文字，始见其五？以谓非五行不足以体之，故以五行为初一，次取其五曰敬用五事，三取其八曰农用八政，四取其五曰五纪，五取其极曰皇极，六取其三曰三德，七取其七曰稽疑，八取其五曰庶征，九取其五六曰五福六极。始也，龟文只有五五八五五三七五五六之数，分布于龟背，皇极则中虚，总而数之凡五十，若加以中虚之数，则为五十五，禹观《洛书》，次其数，犹伏羲睹《河图》而画八卦；箕子陈《洪范》，犹文王重《易》而系《卦辞》。自初一曰五行，一曰水，二曰火，三曰木，四曰金，五曰土，以下皆箕子释禹次之文，他皆类此。禹次之八政，亦必有释，今亡矣。五纪历数下，前辈云：当继以“王省惟岁”至“则以风雨”，乃箕子释五纪之辞。七稽疑者，因其有雨、霁、蒙、驿、克、贞、悔凡七，故就著而为稽疑。庶征，曰雨、旸、燠、寒、风凡五，各以其时，故曰：“五者来备”，目曰“庶征”。若夫皇极则中虚，而五居其中，大禹以谓五福六极，人事之成，故并于九，而大法备矣。以此观《洪范》，与《易》更三圣世历三纪何异？则《洪范》一书血脉通贯，初无五行之拘，又不为三德八政之弃，已别有解，新旧图具于左方。 

　　○九类洛书 

　　一与六共宗，二与七共朋，三动而左与八为友，四处于右而与九同道，五处于中与十相守。 

　　○洪范九畴图 

　　○范氏范图 

　　貌恭肃 木曲直 时雨 
　　言从乂 金从革 时旸 
　　皇极 视明哲 火炎上 时燠 
　　之建 听聪谋 水润下 时寒 
　　思睿圣 土稼穑 时风 
　　貌不恭狂 木不曲直 恒雨 
　　皇极 言不从僭 金不从革 恒旸 
　　不建 视不明豫 火不炎上 恒燠 
　　听不聪急 水不润下 恒寒 
　　思不睿蒙 土不稼穑 恒风 

　　○今定洛书本数禹所次图 

　　吕居仁作《江西诗社宗派图》，其略云：“古文衰于汉末，先秦古书存者为学士大夫剽窃之资，五言之妙，与《三百篇》、《离骚》争烈可也。自李杜之出，后莫能及。韩、柳、孟郊、张籍诸人，自出机杼，别成一家。元和之末，无足论者，衰至唐末极矣。然乐府长短句，有一唱三叹之音，至国朝文物大备，穆伯长、尹师鲁始为古文，成于欧阳氏，歌诗至于豫章始大出而力振之，后学者同作并和，尽发千古之秘，亡余蕴矣。”录其名字，曰江西宗派，其原流皆出豫章也。宗派之祖曰山谷，其次陈师道（无己）、潘大临（邠老）、谢逸（无逸）、洪朋（龟父）、洪刍（驹父）、饶节（德操，乃如壁也）、祖可（正平）、徐俯（师川）、林修（子仁）、洪炎（玉父）、汪革（信民）、李錞（希声）、韩驹（子苍）、李彭（商老）、晁冲之（叔用）、江端本（子之）、杨符（信祖）、谢迈（幼槃）、夏倪（均父）、林敏功、潘大观、王直方（立之）、善权（巽中）、高荷（子勉），凡二十五人，居仁其一也。议者以谓陈无己为诗高古，使其不死，未必甘为宗派。若徐师川则固尝不平曰：“吾乃居行间乎？”韩子苍云；“我自学古人。”均父又以在下为耻。不知居仁当时果以优劣铨次，而姑记姓名？而纷纷如此，以是知执太史之笔者，戛戛乎难哉！又不知诸公之诗，其后人品藻，与居仁所见又如何也。 

　　绍兴初，盛传《苏武令词》：“塞上风高，渔阳秋早，惆怅翠华音杳，驿使空驰，征鸿归尽，不寄双龙消耗。念白衣金殿，除恩黄阁，未成图报。谁信我，致主丹衷？伤时多故，未作救民方、召！调鼎为霖，登坛作将，燕然即须平扫，拥精兵十万，横行沙漠，奉迎天表。”云李丞相（纲）作，未知是否。 

　　枢密胡公松年，绍兴间使虏。彼盛称甲兵之富。胡曰：“兵犹火也，弗戢将自焚。”既归，作《石州词》二首：“月上疏帘，风射小窗，孤馆岑寂。一杯强洗愁怀，万里堪嗟行客。乱山无数，晚秋云物苍然，何如轻抹淮山碧。喜气拂征衣，作眉间黄色。役役马头尘暗，斜阳陇莨，路回飞翼。梦里姑苏城外，钱塘江北。故人应念我，负吹帽佳时，同把金英摘。归路且加鞭，趁梅花消息。”又《歌阙》：“阳关肠断，短亭惟有离别。画船送我薰风，瘦马迎人飞雪。平生幽梦，岂知塞北、江南，而今真叹河山阔。屈指数分携，蚤许多时节。愁绝雁行点点，云垂木叶。霏霏霜滑，正是荒城落日，空山残月。一尊谁念我，苦憔悴，天涯陡觉生华发。赖有紫枢人，共扬鞭丹阙。” 

　　李氏自号易安居士，赵明诚德夫之室，李文叔女，有才思，文章落纸，人争传之。小词多脍炙人口，已版行于世，他文少有见者。《上韩公枢密诗序》云：“绍兴癸丑五月，枢密韩公、工部尚书胡公使虏，通两宫也。有易安室者，父祖皆出韩公门下，今家世沦替，子姓寒微，不敢望公之车尘，又贫病，但神明未衰落，见此大号令，不能忘言，作古律诗各一章，以寄区区之意，以待采诗者云。三年夏六月，天子视朝久。凝旒望南云，垂衣思北狩。如闻帝若曰：岳牧与群后。贤宁无半千，运已遇阳九。勿勒燕然铭，勿种金城柳。岂无纯孝臣，识此霜露悲？何必羹舍肉，便可车载脂。土地非所惜，玉帛如尘泥。谁当可将命，币厚词益卑。四岳佥曰俞，臣下帝所知。中朝第一人，春官有昌黎。身为百夫特，行足万人师。嘉祐与建中，为政有皋夔。匈奴畏王商，吐蕃尊子仪。夷狄已破胆，将命公所宜。公拜手稽首，受命白玉墀，曰臣敢辞难，此亦何等时！家人安足谋，妻子不必辞。愿奉天地灵，愿奉宗庙威。径持紫泥诏，直入黄龙城。单于定稽颡，侍子当来迎。仁君方恃信，狂生休请缨。或取犬马血，与结天日盟。胡公清德人所难，谋同德协心志安。脱衣已被汉恩暖，离歌不道易水寒。皇天久阴后土湿，雨势未回风势急。车声辚辚马萧萧，壮士懦夫俱感泣。闾阎嫠妇亦何知？沥血投书干记室。夷虏从来性虎狼，不虞预备庸何伤，衷甲昔时闻楚幕，乘城前日记平凉。葵丘践土非荒城，勿轻谈士弃儒生。露布词成马犹倚，崤函关出鸡未鸣。巧匠何曾弃樗栎？萏荛之言或有益。不乞隋珠与和璧，只乞乡关新信息。灵光虽在应萧萧，草中翁仲今何若？遗氓岂尚种桑麻？残虏如闻保城郭。嫠家父祖生齐鲁，位下名高人比数。当时稷下纵谈时，犹记人挥汗成雨，子孙南渡今几年，漂流遂与流人伍。欲将血泪寄山河，去洒东山一坯土。又：想见皇华过二京，壶浆夹道万人迎。连昌宫里桃应在，华萼楼头鹊定惊。但说帝心怜赤子，须知天意念苍生。圣君大信明如日，长乱何须在屡盟！”又有《投内翰綦公（崈礼）启》：“清照启：素习义方，粗明诗礼。近因疾病，欲至膏盲；牛蚁不分，灰丁已具。尝药虽存弱弟，应门惟有老兵。既尔苍皇，因成造次。信彼如簧之说，惑兹似锦之言。弟既可欺，持官文书来辄信；身几欲死，非玉镜架亦安知？僶俛难盲，优柔莫决；呻吟未定，强以同归；视听才分，实难共处。忍以桑榆之晚节，配兹驵侩之下才？身既怀臭之可嫌，惟求脱去；彼素抱璧之将往，决欲杀之。遂肆侵凌，日加殴击。可念刘伶之肋，难胜石勒之拳。局地扣天，敢效谈娘之善诉；升堂入室，素非李赤之甘心。外援难求，自陈何害？岂期末事，乃得上闻。取自宸衷，付之廷尉。被桎梏而置对，同凶丑以陈词。岂惟贾生羞绛灌为侪，何啻老子与韩非同传？但祈脱死，莫望偿金。友凶横者十旬，盖非天降；居囹圄者九日，岂是人为？抵雀捐金，利当安往？将头碎璧，失固可知。实自谬愚，分知狱市。此盖伏遇内翰承旨，搢绅望族，冠盖清流。日下无双，人间第一。奉天克复，本缘陆贽之词；淮蔡底平，实以会昌之诏。哀怜无告，虽未解骖，感戴鸿恩，如真出己；故兹白首，得免丹书。清照敢不省过知惭，扪心识愧？责全责智，已难逃万世之讥；败德败名，何以见中朝之士？虽南山之竹，岂能穷多口之谈？惟智者之言，可以止无根之谤。高鹏尺鷃，本异升沉；火鼠冰蚕，难同嗜好。达人共悉，童子皆知。愿赐品题，与加湔洗。誓当布衣蔬食，温故知新。再见江山，依旧一瓶一钵；重归畎亩，更须三沐三薰。忝在葭莩，敢兹尘渎。” 

　　“十只画船何处宿，洞庭山脚太湖心。”此白乐天守姑苏游太湖诗，想见当时气象。至绍兴初，金人犯江浙，苏守移治洞庭，前后守臣孙仲益觌、胡茂老松年皆罢守寓彼。胡有诗曰：“白苹风静碧波沉，画舸来游着意深。愿觅灵文窥秘钥，更追遗范写良金，姓名便合联真隐，出处何妨拟醉吟？畴昔光阴费行乐，中原鼙鼓正伤心。”时节不同如此。 

　　古人文字但取其声音之协，初无切韵之说。郑康成云：“其始书之也，仓卒无其字，或以音协，比方假借为之，趣于近之而已。受之者非一邦之人，人因其乡，同声异字，同字异言，转生议论。”杨收论音律，李善注《啸赋》，皆有曰：“均者，韵也。汉晋言均同。孙炎始为反切语。魏晋以降，南北分列，人尚词章，清浊重轻，锱分铢别，用而愈切，不胜异意。刘臻与陆法言论四声音韵，而取诸家之书，定为《唐韵》五卷。详究古人切韵之始，至简易而切当，使其字的有所归，而不可以疑似转。盖一字有四声，或只有三声者，以侧声纽平声，以平声纽侧声，故有双声叠韵之别。如章字，有章、掌、障、灼四声。以侧声灼字纽平声，则灼良为章；又以平声纽侧声，则章两为掌，章亮为障，章略为灼。盖良略是双声，章良是叠韵。以此推之，他皆仿此，岂不简易而切当哉！自唐人清浊之分，乃有三十六字母以归之，益繁碎而难晓。如一东、二冬，各分清浊，行、更、生与兵、明、平，归作一韵，若此甚多，且四方之音不同，国、墨、北、惑字，北人呼作谷、木、卜、斛，南方则小转为唇音。北人近于俗，南人近于雅。若以四声切之，则北人之字可切，而南人于四声中，俱无是字矣。 

　　唐朝定《六经》，释具载诸音，不敢去取，向有人欲删定归一音者。乾道间议论，以为《六经》犹月日，人人皆欲绘画，岂可拘于一家？其间意义极多，有借用字，有避俗音字，有五方音不同字，门类亦不一，不可不知也。 

　　董仲舒、刘向于五行灾异，凡一虫一木之异，皆推其事以著验。二子汉之大儒，惓惓爱君之心，以为人主无所畏，惟畏天畏祖宗，故委曲推类而言之，庶有警悟，学者未可遽少之也。 

　　《易》曰：“天数二十有五，地数三十。”凡天地之数五十有五；天一地二，天三地四，以至天九地十，故曰天数五，地数五，乌睹所谓二十有五与三十哉？盖天地之初，皆有自然之数，及降而在物，莫不皆有其用。天一生水，地二生火，天三生木，地四生金，天以其五而生土，五行备矣。阴阳不能以独成，生于阳者必成于阴，故复以地之六成水，配天一以为七；天之七成火，配地二以为九；地之八成木，配天三以为十一；天之九成金，配地四以为十三；地之十成土，配天五以成十五；然后天之一、三、五、七、九者，散而为二十有五，地之二、四、六、八、十者，散而为三十。人但知其次，而不知其衍。 

　　三代以礼乐为政，王畿不过千里，而四方之诸侯，比年入觐，又一年，王乃时巡。方其入觐也，自郊劳至于出郊，献享之礼，莫不有制，是以膳庖饔烹，下至百工技艺，皆列属以司之。盖有一日不可阙者，与唐人置殿监、分六尚，不同矣。 

　　萧条淡泊，此难画之意，画者得之，览者未必识也。故飞走迟速，意浅之物易见，而闲和严静，趣远之心难形。若乃高下向背，远近重复，此画工之艺耳，非精鉴者之事也。不知此论为是否，余非知画者，强为之说，但恐未必然也。然世谓好画者，恐未能知此也。此事不乃伤俗耶！ 

　　介甫尝言，夏月昼睡，方枕为佳，问其何理，曰：“睡久气蒸枕热，则转一方冷处。”是则真知睡者耶。余谓夜弹琴，惟石晖为佳，盖金蚌瑟瑟之类，皆有光色，灯烛照之则炫耀，非老翁夜视所宜，白石照之无光，惟目昏者为便。介甫之睡真懒者，余知琴晖直以老而目暗尔，是皆可叹也。 

　　余家石晖琴，得之二十年，昨因患两手中指挛，医者言惟数运动以导其气之滞者，谓惟弹琴为可，亦寻理得十余年已忘诸曲。物理损益相因，不能穷至于此，此老庄之徒多寓物以尽人情，信有以也哉。 

　　廉耻，士君子之大节，罕能自守者，利欲胜之尔。物有为其所胜，虽善守者或牵而去。故孟子谓之勇过贲育者，诚有旨哉。 

　　君子之道，暗然而日章。而今人求速誉，遂得速毁以自损者，理之常然。 

　　往时有风法华者，偶然至人家，见笔便书，初无伦理，久而祸福或应，岂非好怪之士为之迁就其事耶？余每见笔辄书，故江邻几比余为风法华。 

　　清浊二声，为乐之本。而今自以为知乐者，犹未能达此，安得言其细微之旨？妙论精微，言不以多为贵，而非人聪明不能达其义。余尝听人读佛书，其数万言，谓可数语而尽，而溺其说者，以谓欲晓愚下人，故如此尔。然则《六经》简要，愚下独不得晓耶？右六事六一先生《试笔书》。自元祐以来，诸公跋者甚众，其文不载集中，故录之。 

　　蔡君谟《跋丁道护兴国寺碑》云：“此书兼后魏遗法，与杨本微异。隋唐之交，善书者众，皆出一法，道护所得最多。杨本开皇六年，去此十七年，书当益老，亦稍纵也。甲辰治平初元日莆阳蔡襄记。”六一先生跋云：“蔡君谟，博学君子也，于书尤称精鉴。予所藏书，未有不更其品目者，其谓道护所书如此。隋之晚年，书学尤盛，吾家率更与虞世南皆当时人也，后显于唐，遂为绝笔。余所集录开皇、仁寿、大业时碑颇多，其笔画率皆精劲，而往往不著名字，每执卷惘然，为之叹息，惟道护能自著之；然碑刻在者尤少，余家集录千卷，止有此尔。有太学官杨褒者，喜收书画，独得其所书《兴国寺碑》，是梁正明中人所藏，君谟所谓杨家本者是也。欲求其本，为不知碑所在，然不难得则不足为佳物。古人亦云“百不为多，一不为少”者，谓此也。治平元年立春后一日太庙斋宫书。”以上七事见欧《跋》，不载《集》中。 

　　韩退之文二首，不见于《集》，得于汪达道家，《潮州谢孔夫子戣状》：“伏奉七月二十七日牒，以某贬刺史，特加优礼，以州小俸薄，虑有阙乏，每月别给钱五十千，以送使钱充者。开缄捧读，惊荣交至；顾已量分，惭惧益深。欲致辞为让，则乖伏属之礼；承受享贶，又乖循省之道。进退反侧，无以自宁。某妻子男女并孤遗孙侄尚未到官，穷州使宾罕至，身衣口食，绢米足充；过此以往，实无所用。积之于室外，廉者所不为；受之于官，名且不正。”又《嵩山题名》：“元和四年二月二十六日，余与著作郎樊宗师、处士卢同自洛中至少室，谒拾遗李徵君渤。樊次玉川寺，疾作，归。明日，与李、卢、道士韦濛、僧荣并少室而东，抵众寺，上太室中峰，宿封禅坛下石室，遂自龙川寺钓龙潭，遇雷。明日启母石入此观，与道士赵元遇。闰四月三日，国子博士韩愈题此石刻也。”并得三诗：《陪韩院长、韦河南同寻刘师不遇，得同字》，洛阳令窦牟：‘仙客诚难访，吾人岂易同？独游应驻景，相顾且吟风。药畹琼林秀，斋轩粉壁空。不题三五字，何以达壶公？’《得寻字》，都官员外郎韩愈：‘秦客何年驻，仙源此地深。还随蹑凫骑，来访驭风襟。院闭青霞入，松高野鹤寻。犹疑隐形坐，敢起窃桃心！’《得师字》，河南令韦执中：‘早尚逍遥境，尝怀汗漫期。星郎同访道，羽客杳何之？物外求仙侣，人间失我师。不知烂柯者，何处看围棋？’” 

　　杜预云：“国史皆承告据实而书时事，仲尼修《春秋》，以义而制异文。”预之言得之，未有无是事而书之，有是事而去之者。且如即位事，观成王顾命与康王即位之仪，则古之人君即位，当皆有仪制，以见群臣，以朝祖庙。惟近时王氏说最简要，云：“不书即位，礼之不举也。新君逾年即位，由阼阶三揖而后升，谓之践祚，礼之不举，故不得而书也。”盖隐以不由王命不举此礼。庄、闵、僖不得其始，亦不敢举此礼，威、宣、定无所受命，辄举此礼。皆据实书之，褒贬自见，何用多说乎？ 

　　政和六年，以通真善演、修文辅教、说经谈论、书符咒水、修真养命、诗书琴乐、煅炼金石七科铨择道士，许直以所学自陈道录院，考试一科合格，即保明解礼部审试，得实给牒补充本科出身，以备差遣。其按仪斋醮、法事声赞两科，不在置科铨择之限。八年置道官视品：六字、四字、二字先生；六字法师：太虚、清虚、紫虚、碧虚、冲虚大夫视卿监。四字、二字法师：太素、元素、正素大夫视正郎，太虚、清虚、紫虚郎视员郎，碧虚、冲虚、太素郎视升朝，元素、正素、翠微、碧落郎视京官，左华、右极、琼台、南昌、南华、丹林、金坛郎视选人，冲和、葆光、燕颐、蕊珠、凝神殿侍晨视待制，葆光、燕颐、蕊珠、凝神殿校藉视殿撰，燕颐、蕊珠、凝神殿授经视修撰，又有校仪名品。宣和元年，佛寺改为宫，僧寺为观，诸陵佛寺改为陵，名明真宫；臣庶坟等改两字，合掌和南不审改作擎拳稽首，佛赐天尊服，改塑菩萨，罗汉作道服冠簪，佛号大觉金仙。文殊封安慧文静大士，普贤封安乐妙静大士，泗州大圣封巨济大士，傅大士封应化大士，达麽封元一大士，二祖同慧大士，三祖善明大士，四祖灵应大士，五祖静心大士，六祖德明大士，永嘉宿觉封金德大士，菩萨称仙人，罗汉称无漏，金刚称力士，僧伽称修善。 

　　●卷十五 

　　○博陵崔逢《传国玺谱》内所载玺 

　　受命于天 既寿永昌 
　　受命于天 既寿永昌 

　　○元符所得玺 

　　受命于天 既寿永昌 
　　纽 
　　检 

　　○魏玺 

　　受命于天 皇帝寿昌 

　　崔逢《谱》云魏太祖又于侧命皇象小篆七字云魏所受汉传国玺 

　　○碑本 

　　受天之命 皇帝寿昌 
　　纽 
　　受命于天 既寿永昌 
　　纽 

　　《左传》：襄公在楚，武子使季冶问玺，书而与之。此诸侯大夫称玺也。秦长信侯毒作乱而觉，矫王御玺及太后玺，此天子称玺也。注，玺者，印信也。天子玺，白玉螭虎纽，惟其所好。云秦得卞和所献玉，命丞相李斯篆书，诏工人孙寿用蓝田玉作，其文云：“受命于天，既寿永昌。”秦王子婴献之高祖，传至平帝。王莽篡位，从元帝王皇后求玺，莽逼取之，后怒投之，鼻螭一角与足折，至今一角小缺。至东汉献帝出奔，玺则失之。后三国鼎立时，有“假版天子”之语，故皆云得玺。孙坚以谓得之洛阳甄官井，袁术拘坚夫人吴氏取之不获。荆州刺史以谓得之袁氏，送之许昌，魏太祖于其侧又刻小篆曰“魏所受汉传国玺”。晋受魏禅，不闻得玺。五胡乱华，往往窃造，魏太武始元七年夏四月，毁邺城五层浮屠，云于泥像中得玉玺二，文曰“受命于天，既寿永昌”，其一刻其旁曰“魏所受汉传国玺”，则知此玺乃元魏时为之，比人不知。考曹操虽为汉丞相，至子丕方受汉禅，不应操于为丞相时，先取其宝，刻云“魏所受汉传国玺”，其理甚明。元魏但欲以为魏有国之符，而又玺上立一雀，形状不古，则知董卓之乱，焚烧宫室，帝出奔，此玺已亡。至唐高祖得隋禅，亦不言得玺。太宗贞观十六年，始刻受命玺，白玉螭首，文曰“皇天景命，有德者昌”，详其文即是依仿秦玺文为之。长寿二年，改玉玺为宝。神龙元年，复为玺。天宝十载，制八宝。五代之乱，清泰之亡，累朝宝玉，秉畀炎火。故邪律德光入汴求玺，少帝云：“先帝受命，旋令玉工制造。”则知后来所造伪玺，亦皆亡矣。崔《谱》又云：“秦玺两面皆有文。”不知何据。文如前。周广顺中始造二宝，曰“皇帝承天受命之宝”，“皇帝神宝”，太祖受命，传其二宝。太祖又别制“承天受命之宝”，用玉篆文，广四寸九分，厚一寸二分，填以金盘龙纽，系以晕锦大绶，赤小绶连环；玉检，高七寸，广二寸四分，厚四分；玉斗方三寸四分，厚一寸二分；皆饰以金环，以红锦加红罗泥金夹帕，纳于小盝，以金装，内设金床晕锦褥，饰以杂色玻璃、碧钿石、珊瑚、金精石、码硇。又劚二重，皆装以金，覆以红罗绣帕，载以腰舆。及行马，并饰以金。朝会陈于御坐前，大礼则列于仗。真宗又改“皇帝受命”为“皇帝恭承天命之宝”。元符元年春正月甲寅，永兴军咸阳县民段义劚乌地得古玉印，诏尚书礼部、御史台、学士院、秘书省、太常寺官定验以闻。三月丙辰，翰林学士承旨蔡京等奏：“奉敕讲议定验咸阳民段义所献玉玺。义称：‘绍圣三年十二月，内河南乡刘银村掘土得之。’臣等按所献玺，色绿如蓝，温润而泽，其文曰‘受命于天，既寿永昌’，其背螭纽五盘，纽间亦有贯组小窍，其面检文与玺相合，大小不差毫发，篆文工作皆非近世所为。臣等以历代正吏考之：玺之文曰‘皇帝寿昌’者，晋玺也；曰‘受命于天’者，后魏玺也；‘唯德允昌’者，石晋玺也。则‘既寿永昌’者，秦玺可知。今得玺于咸阳，其玉乃蓝田之色，其篆与李斯小篆体合，饰以龙凤鸟鱼，其虫书鸟迹之法，于今传古书莫可比拟，非汉以后所能作明矣。今陛下嗣守大宝，而神玺自出，其文曰‘受命于天，既寿永昌’，则天之所畀，乌可忽哉！晋汉以来，得宝鼎瑞物，犹告庙改元，肆眚上寿，况传国之器乎？其缘宝法物礼仪，乞下所属施行。”诏礼部太常寺考按故事详定以闻。有司讨论故实来。上，择日祗受，改元曰元符，大赦天下，百寮称贺。《国史补》：“国初创业艰难，诸宝多阶石为之。元丰中诏依古作天子皇帝六玺，而玉时未成。大观初始得玉工之善者琢之，但叠篆而已，亦不大良。又元符初，得汉传国玺，实秦玺，乃蓝田玉，李斯之鱼篆也。其文曰‘受命于天，既寿永昌’，然独得玺，而无检，螭又不缺，疑其一角缺者乃检也。自有玺传，考验甚详，传于世上。独取其文，而黜其玺不用，因自刊受命宝，其方四寸有奇。时又得古小玉印，文曰‘承天福，延万亿，永无极’者，上又以其文仿李斯鱼虫篆作宝，大将五寸，为螭纽，盖鲁公命季子修以意斅之。《受宝记》言‘有以古篆进’者，谓是也。名为镇国宝，与受命宝为二宝，合天子皇帝六玺是为八宝，乃於大观二年元日受之，上自为之记焉。”鱼虫篆者，始于李斯，以古帝之瑞，若所谓黄帝之大螾，有虞氏之凤凰，周之赤乌白鱼，杂肖其形，而为之篆尔。其后从于阗国求大玉，一日，忽有国使奉表至，故事学士院召译者出表语，而后为答诏，其表有云：“日出东方，赫赫火光，照见西方五百国，五百国条贯主师子黑汗王表上。日出东方，赫赫火光，照见四天下，四天下条贯主阿舅大官家：你前时要者玉，自家甚是用心，只为难得似你尺寸底，自家已令人两河寻访，才得似你尺寸底，便奉上也。”当时传以为笑，久果得之，厚大逾二尺，色如截肪，昔未始有也。上又制一宝，亦螭纽，曰“范围天地，幽赞神明；保合太和，万寿无疆。”凡十六字，实命鲁公赋其文，篆亦鱼虫，然韵颇不古，乃梁师成所主，命睿思殿文字外库人为之，不知为何人书也。至于制作之工，则几于秦玺矣。其宝大九寸，有检亦九寸，古人所无，号曰“定命宝”，合前八宝为九，下诏以乾元用九焉。又于政和八年元日受之，凡两受宝，皆赦天下。上曰：“八宝者，国之神器也。至于‘定命宝’，乃我受命所自制者也。”居常赦文前后皆翰林学士主之，其间事目与行文，乃中书门下诸房排定进呈，独《大观八宝赦》乃鲁公多自草，故异于常赦。靖康之变，悉不存。隆祐太后遣孟忠厚以“大宋之宝”奉迎高宗。本朝故事，虽存前代之制，常所用曰“书诏之宝”；书诏则用之；“御书之宝”，宸翰则用之；“御前之宝”，宣命缄封则用之；奏钞则用“天下合同之宝”；祭祀则用“皇帝恭承天命之宝”，六。谨按《汉宫仪》，天子不佩玺，侍中组负以从。秦以前为方寸玺。卫宏亦云：“秦以前为方寸玺，秦以来天子独称玺，又以玉，群下莫得用。”《徐璆传》：“献帝迁许，璆以廷尉征，当诣京师道，为袁术所劫。术死军破，璆得其盗国玺还许，上之。司徒赵温谓曰：‘君遭大难，犹存此邪？’璆曰：‘昔苏武用于匈奴，不坠七尺之节，况此方寸印乎！”《吴书》亦云“方围四寸”，则知秦玺方寸耳。后之玺大若此，其为伪无疑。后世转相仿效，不胜其繁。善乎，昌黎子之言曰：“若传国玺，狂嬴贼斯，童心侈意而为。”又曰：“卞玉之玺，何代而不传，何伪而不得？”旨哉。噫！圣人大宝曰位，苟能畏天修己，不以富贵无敌为乐，而以勤俭保邦为务，皇天眷佑，神器永归，奚用泥于得秦玺哉！享国之久，莫过三代，初未闻凭藉于无情之金石也。偶得元符玺，又并石刻诸玺，文模于前，以证谱家之谬，祛后来之惑，以贻博识者云。 

