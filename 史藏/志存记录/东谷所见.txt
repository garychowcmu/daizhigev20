东谷所见　　（宋）李之彦 撰 

　　○先垄 

　　人子之于亲，苟亏生事之礼，虽葬与祭致其力，何足以言孝？故曰祭之厚，不如养之薄。吾乡多于至节、岁节、清明诣坟所。半载馀置其亲于荒墟，已为非礼。乘祭之后，大率与兄弟、妻子、亲戚、契交，放情游览，尽欢而归。至节、岁节非扫松也，只赏梅耳。清明非省墓也，只踏青耳。然则人子何以处此，当揆之于心平。日稍能孝养，虽祭后举杯酌亦未尝。若孝养有亏，即当收敛酒馔返舍潜自刻责。庶几亦不至大得罪于名教，大获谴于造物。余尝喜一前辈作初入仕启两句云：“禄不及亲，饱妻孥而何益？”遂耦其两句：“忠未报国，对师友以多惭。” 

　　○寿命福德 

　　“愿我寿命长，常行一切善。愿我福德盛，普济一切人。”此语恐未为的。论人之念，虑一正，则万善可触类而通。行一善，则万善皆萌蘖于此。若必待寿命长而后行一切善，则寿命不长，一切善必不行矣。颜子如之何而造道耶？此两句犹庶几，如下两句则有大不然者。“愿我福德盛，普济一切人”，则是我独富足，人多窘匮，我常得为人之惠主，人皆仰我以周给。是诚何心哉！余欲改此两句曰：“愿人福德盛，不待我普济。” 

　　○杀人欠债 

　　谚有之：杀人偿命，欠债还钱，理也。近世豪家巨室，威力使令，逼人致死，但捐财贿饵血属，坦然无事。至如人或逋负，督迫取偿，必使投溺自经然后已。由此观之，乃是杀人偿钱，欠债还命。 

　　○异端 

　　士君子莫不知崇尚正学，排斥异端。然朝廷及州县间，遇旱涝凶荒，非黄冠设醮，则浮屠礼忏。平日排斥异端，至此则倚仗异端，岂吾儒乏感格之道耶？切所未喻。 

　　○简翰 

　　每见近日简翰，动辄端拜申禀，百拜申禀，惶惧僭躐九顿百拜。申禀，有官君子趋事长官，则有状申札，申如申县，申州，申监司，申朝省之类。吾辈家寻常书问往来，何必用申字？又有所谓加拜申禀，尤为可笑。先王制礼，无过不及，拜岂可加也哉？昔韩昌黎《上宰相书》，只写再拜。本朝前辈简翰或再拜，或顿首，昌黎诸公岂傲世者？正以礼不可过也。今之端拜、肃拜、加拜、百拜，又有覆帖申待。平交如此，事君父当如何？其势必千拜、万拜可也。且如奏疏亦只忱惶忱惧、顿首顿首而已，何尝百拜，何尝九拜？吾不知习俗所尚，果识诚实耶，抑虚伪耶？果谦逊耶，抑谄媚耶？因有一说。往年杨慈湖先生守吾邦，尝作一书，付局兵令急出关。未几遣人追回，吏辈将谓书有错误。局兵至，慈湖取书置中堂几上，焚香再拜毕，复付之。盖谓书中顿首、再拜上覆偶遗忘不及拜，必拜，然后遣。若加拜、百拜者皆如慈湖用心，此等书一日能写得几封？今简翰只写再拜，或顿首，乃见古人相与之意。 

　　○物价 

　　物价腾踊甚之甚矣。若得人人同心，事事节损，皆务俭素，不尚侈靡，则物价亦可渐平。室庐惟取容膝，则木石等类，自不可得而贵。衣服惟取蔽体，则罗绮文绣，自不可得而贵。饮食惟取充腹，则美味珍品，自不可得而贵。器具惟取适用，则珍奇精巧，自不可得而贵。以至非泛不切，微末细琐，人家可省则省，则物价亦有渐平之理。奈何风俗好奢，人情好胜，竞尚华居，竞服靡衣，竞嗜珍馔，竞用美器，豪家巨族固宜享用，小夫贱隶卒富暴贵，岂惟效尤又且过之？或先期予人以钱，后期取人之物，惟欲快吾之用度。一听其邀价之高穹如此，则物安得不贵？且如有物于此，我方以为仅直十金，未几人急欲得之，虽倍其直不靳，又争欲得之，更倍其直亦不靳，不遏踊贵之流，反煽踊贵之焰，如此则物安得不贵？甚可虑者，一日复贵一日，一年复贵一年，将若之何？其势必至于此，吾故谓不必咎物价之踊贵，但当咎风俗之侈靡，转移风俗岂无其道耶？又岂无其术耶？林野老拙不敢深言。 

　　○养子 

　　知子莫若父。当年少时，观其读书之利钝，行事之醇疵，则可觇其终身之贤不肖也。使其贤耶，他日自能成立，何必劳心劳力，积财以遗之而损贤者之志也？使其不肖耶，他日必致败坏。又何必劳心劳力，积财以遗之而益不肖之过也？纵不免储畜，以为凭藉之计，亦岂可妄求？而自取损德之殃世，乃有明见其子之不肖，犹挟免狡而归利，逞鼠技以贻谋，殊不知一传而倾覆，有不待其父之瞑目，而家赀已散而之他矣。吁！有此豚犬，枉作牛马！ 

　　○招师 

　　招师教子弟，正望其成人克绍，实非细事，不可忽也。中产之家，师席固不当需索。富贵之家，何待师席之需索？书院中凡百事自当如仪。每见富贵者，宁丰财多粟纳好宠姬，何常肯隆礼厚币延好师席？宠姬办首饰则甚易，子弟买书册则甚难。兰房用度必是周致，书院缺用置之不问，气象如此，宜乎硕师去而庸师来。硕师有抱负有见识，合则留不合则去。庸师无学问以自持，惟佞谀主媚。而席师固栖身之谋，一年复留一年，子弟乏开导之益，一日昏钝一日。及其长也，块然一物而已耳。 

　　○教导 

　　尝闻之先人曰，昔一士子赴省试，甚惬意，在京华待榜。因游僧寺，廊庑有鬻相者，遂扣之。相者曰：“公骨相寒苦，纵才高班马，文过韩柳，亦不能成名。”士子不信，揭榜果黜。再往问我之终身果何如，相者曰：“以公之骨相，岂敢相许！若于功名用心之功，莫若种大阴德，恐可以回造化。”士子归途心口自语：我居穷迫贫，济人利物事，安能为之？何以种阴德？徐而思之：我平日常假馆，每见为师席者，多误人家子弟，我从今只留心教导，以此种德。后三年复预，计偕，赴省复惬意。寻寺中相者尚在，一揖间相者曰：“公丰神照人定应荣达。”士子曰：“我赴省待榜。”相者曰：“高中无疑。”揭榜果然。士子往谢之曰：“何汝向者拒我之峻，今日许我之确耶？”相者曰：“某不记公风采。”士子历述前事，相者曰：“公形骨俱换矣。”留心教人非阴德，而何宜造物之默相也？余游湖海四五十年，教公卿大夫之子孙屡矣，教寻常白屋之类亦多矣，未尝以其贫富贵贱，束修多寡，贰吾心。此语可以对越，但寸名不就，身计茫然，静坐反思，得非生平五典不饬，百行有亏，造物特以摧败困踣罚之耶？今年六十有八，肢体康健，耳目聪明，□饮啖自若，百病不侵。意者教导一节亦有可取，造物如寿之耶？余不敢自恕，但当自警。然见近时教蒙童者，《语》《孟》句读亦多错舛，教作文只誊公本，蔑有新功，误人子弟，宁逃阴谴！甚而花街柳陌师生同游，嗜利下流，靡所不至。甚闻有不孝不悌，不友不恭，曾未闻一言纠其过，徒于小廉曲谨，腐烂时文，以此称功，盍亦即赴省士子事思之？前辈谓不究心教导，所得束修与受赃同，此言甚当。 

　　○劝学文 

　　《劝学文》曰：“书中自有黄金屋。”又曰：“卖金买书读，读书买金易。”自斯言一入于胸中，未得志之时，已萌贪饕，既得志之后，恣其掊克，惟以金多为营，不以行秽为辱，屡玷白简，恬然自如。虽有清议，置之不恤。然司白简持清议者，又未必非若而人也。毋怪乎，玩视典宪为具文一切，置廉耻于扫地，气习日胜，若根天真，惟知肥家庇族而已，亦不知其为蠹国害民也！得非蔽锢于《劝学文》而然耶？是固不可不深责贪饕之徒，亦不可不归咎于《劝学文》，有以误之也。 

　　○富贵贫贱 

　　贫贱不如富贵耶，抑富贵不如贫贱耶？人莫急于温饱。靡衣华饰固美矣，然补破遮寒，其为温则一也。甘味盛馔亦佳矣，然粝食充饥，其为饱则一也。温饱之馀，何必羡富贵哉！彼委积愈厚，鞭筭愈切，须发愈白，计虑愈深。第宅田园，器用服饰，曷尝见其厌足？为子计，又为孙计，惟恐其不克绍。日闲饮膳失期，会夜亦不能甘寝。贫贱者，不如是之劳苦也。肥甘沉湎乃致疾之媒，粉白黛绿皆丧身之具。动由顺境难禁摧挫，少不如意，或饮气呕血而暴亡。素处豢养不禁风霜，稍有感触，虽良药有所不能疗。贫贱者，不如是之脆弱也。损人致富，召怨实多。或有意外，怀璧其罪。水火盗贼，刑祸戮辱，其终必不能免。官爵虽高，冰山亦险。菹醯烹戮，载在史册者，不可枚数。贫贱者不如是之惊危也。富贵者劳苦，贫贱者清闲；富贵者脆弱，贫贱者坚固；富贵者惊危，贫贱者安泰。孰谓贫贱不如富贵耶？吁！富贵而傲忽贫贱，惑之甚也！贫贱而谄谀富贵，惑之尤甚也！ 

　　○钱 

　　“半轮残月掩尘埃，依稀犹有开元字。想见清光未破时，买尽人间不平事。”古人咏钱如此。以余观之，钱之为钱，人所共爱，势所必争。骨肉亲知以之面构怨稔衅，公卿大夫以之而败名丧节，劳商远贾以之而捐躯殒命，市井交易以之而斗殴戮辱。乍来乍去，倏贫倏富，其笼络乎一世者，大抵福于人少，而祸于人多，尝熟视其形模，金旁著两戈字，真杀人之物，而世人莫之悟也。吁，钱乎！钱乎！以我之贫，求汝活我而不可得，我固无奈汝何！以我之不贫，汝欲杀我，而不可得，汝亦无奈我何！ 

　　○名利 

　　或问殷浩曰：“将莅官而梦棺，将得财而梦粪，何也？”浩对曰：“官本臭腐，故将莅官而梦尸；财本粪土，故将得财而梦秽。”世以知言。余因喜曰：“余之不得名利者，是造物不以臭腐待我也，不以粪土予我也。出之于污秽之途，而跻之于清高之境；脱之于鄙陋之地，而措之于道义之域。拜造物之赐多矣。世人名利，稍不得志，辄起怨尤，何其蠢哉！” 

　　○朋友 

　　君子以文会友，以友辅仁。友之者，友其德也。当亲密之时，握手论心，必使君臣父子之伦，兄弟夫妇之伦，粹然一出于正，交友第一义也。夫何世变日薄，友道扫地，惟酒馔追随，有无周济，秽言相谑，术数相胜，于是规图便利，谄谀取容，此妾妇耳，非友也。啖以濡沫，甘效奔走，此奴隶耳，非友也。惟恐少有撄拂而取疏远，故随事苟徇而觊亲密，乘其父子之睚眦，即导之以不慈不孝；乘其兄弟之阋墙，即导之以不友不恭；乘其夫妇之反目，即导之不琴不瑟。谬引古今，眩乱是非，指鹿为马，野鸟为鸾，皆此等辈也。其间稍有见识廉耻者，必浩然而去。所友者惟小人，抑亦何所不至哉？ 

　　○故旧 

　　故旧不遗，则民不偷。世俗薄故旧，平日同笔砚。同出处，同贫贱，同患难，相亲相爱，不啻骨肉，一旦得志，有若路人。吁！犬不忘家，燕寻故垒。彼既犬燕之不若，亦何足责！世人多以富贵忘旧为憾，此特不能理遣耳。理遣宜如何？曰：譬似当初不相识。 

　　○药石 

　　方今药材鄙贱者，且数十倍于前；贵细者，有数百倍于前，至携金绕市铺求之不获者，人孰不知真药之难得？如此，凡设铺而招人赎伪药者，愚也。赎伪药而觊疗病者，愚益甚矣！吾辈家何策？且如于饮食衣服上加谨。古人首重食医，春多酸，夏多苦，秋多辛，冬多咸。调以滑甘，平居必节饮食，饭后行三十步，不用开药铺，饮食之加谨者此也。急脱急著，胜如服药，衣服之加谨者此也。或有疾疚，奉行不服药，得中医之语，药石虽贵未害也。最是孝子慈孙侍奉亲庭，岂忍坐视其病而不救？家有馀蓄尚可得良剂，贫窭所迫将若之何！贫者固难得良剂，富者纵得良剂，又未必有良医。余因念及此，仰而天祝曰：愿天下人安乐。 

　　○好官好人 

　　偶见士大夫壁间碑刻云：“好官易作，好人难作。”众咸谓知言。余切以为不然。好人何难作之？有仁义礼智行之在我，孝悌忠信行之在我，人皆可为尧舜。途之人亦可为禹，人自不为之耳。乃若欲作好官，必钻刺，必营求，必俯仰，胁肩谄笑，慑气促步，惟恐人挥斥其趋事之不周。外坏面目内坏心术，曾莫之顾，求而得者能几人？求而不得者众也。纵求而得，所丧已大甚矣，作好官之难也。 

　　○谦逊 

　　常见世人，行不肯在人先，坐不肯在人上，敛衽退缩至再至三。谦逊之风良可嘉尚，及其见利则逝，见便则夺，惟恐或后于人。虽骨肉亦疏绝，契交反眼不相识。当行不先人，坐不上人之时，亦知谦逊为美事，抑何临小利害，乃乐为是不谦不逊耶？矫情可强也，真情不可遏也。 

　　○借亲 

　　父母垂死，人子于此，正哀痛彻骨，几不欲生之时也。今人反以送死为缓，惟以借亲为急。父母死，未即入棺，仍禁家人辈，未得举哀。弃亲丧之礼，而讲合卺之仪；置括发之戚，而修结发之好。此夷狄禽兽之所不忍为，而世俗皆乐为之。虽簪缨诗礼之家，亦相率而行，恬不为怪，不知作俑谁耶？ 

　　○养军 

　　近年郡家，每月逼期旋籴军粮支散。浙右素号沃饶，亦如此艰难万状，蔑裂百端，甚而折钱，价直峻减。又甚而拖欠，未即补偿。军人敢怨而不敢言，盖明知皆前太守屡任席卷之罪，未可咎今太守不能措办之过也。吁！饱目前之欲，不顾后来之忧；徇一家之谋，不恤一郡之害。留之家，家未必能保；付之于孙，子孙未必能久，徒贻害如斯其烈也。使后之为守者，其果贤耶？则背理伤道，决有所不敢为。生财足用，必无所措手足，惟以即能罢去为幸，殆类范文子。使祝宗祈死，无及于难，其亦可哀也。己果不贤耶？则衍为富不仁之政，用移东补西之术，决江海以救焚，火灭而溺至；饮鸩爵以止渴，渴止而身亡，号为能吏，不过如此。且几年养军，今日掣肘，物价腾踊，民不聊生。万一荒歉，群盗必起，诸军素抱乏粮之怨，孰为可备？惊急之人，其辞甲使鹤御暴者反为暴，滔滔皆是也。当是时，祸必先及于富贵充溢之家。不知为乡贵，为巨室亦虑及此否？然则虑之，当如何积而能散？ 

　　○理学 

　　理学湮汨久矣，士子不能讲贯，考官亦罔闻知。盖今日之考官，即前日之士子也。方册中文字害理者，不胜其多，不堪著眼，姑即其一者言之，事大体重，莫如省试。近年“钦哉！屡省乃成，钦哉！乃《赓载歌》曰：元首明哉，股肱良哉”，经魁以“敬立而德不孤”是说。易曰：“敬以直内，义以方外，敬义立而德不孤。”是则敬、义可以相有，而不可以相无。岂得独指敬耶？圣经又岂可减一字耶？不知当时为知举，为参详、为小试官，亦曾闻有所谓理学否？经魁且尔，一榜可想。省试如此，他试可知，余所谓今日之考官，即前日之士子是也。我朝孝宗皇帝，一日与崔敦诗论文章关世变，敦诗曰：“臣观建炎诏文，义理明而气势壮，便知天下必能中兴。”遂诵一篇。孝庙谛听，天颜喜甚。又问曰：“六朝五代之文如何？”敦诗曰：“六朝之文破碎，遂有土地分裂之象；五代之文粗悍，遂有草茅崛起之象。”上嘉叹曰：“卿论得此甚好。”今日之文义理断丧，其象当如何？有识者可以观矣。 

　　○狱讼 

　　余近年归故里，首拜先垄，为不肖侄童其山。当时不胜哀愤，亟访乡贵，求缄一状投之郡守。因见其书院榜示，谓：“某望卑言轻亲故，或欲缄状不敢奉命。当今之世得忍姑且忍，求直未必直。”余遂不启齿。续见有官君子云，某家亦曾诉伐墓木者十八状，追人不出，徒重费用。余含垢饮气而已。近有所闻，又为之惊骇。今日囹圄供答不出于民情可否，一听于吏手，往往吏自撰情款一本，令囚人依本书之，更不可增损一字。真情无所赴诉，呼天神不闻，号地衹不听，痛哉痛哉！夫狱讼所以平曲直，雪冤枉也。今有财者胜，无财者负；有援者伸，无援者屈；豪强得志，贫弱衔冤。此岂国家之福耶？愚愿士大夫司听断者，在在持平如衡，事事至公如鉴，天下何患不太平！ 

　　○寒暑 

　　寒犹可御，而暑不可避。凉亭水榭，风车簟枕，世不多有。纵有之遇流金烁石之时，其为热自若也。方食冷物又恐生病，方食热物汗淋如雨，思之为人何益于事！矧得丧利害，不能理遣。而心火炽盛；妻孥累重，支吾不暇，而家火逼迫。当此流火，而心火，家火为之俱焚，镬汤炉炭一时顿现，一年复一年，发白面皱，催入死途不自知也。余观此境界，所以不愿有生。 

　　○茹素 

　　世人以茹素为斋戒。岂知圣贤之所谓斋者齐也，齐其心之所不齐。所谓戒者，戒其非心妄念也。无一日不齐，无一日不戒。今人之每于斗降三八，庚申甲子，本命日茹素谓之斋戒，不知其平日用心何如也。况在茹素之日，事至吾前，辄趍利徇欲损人害物，不知其茹素何为也。古语两句甚好：“宁可荤口念佛，莫将素口骂人。” 

　　○谋利 

　　利者，害之对。才谋利即有害，然谋利营生，世所不免。为富不仁，人所当戒，有能于其间，寡愿少取，殆庶几焉。最是不仁之甚者，籴粜一节。聚钱运本，乘粒米狼戾之时，贱价以籴。翘首企足，俟青黄不接之时，贵价以粜其粮也，多方折挫以取营。其粜也，杂糠秕而亏斗斛。天生百谷以存活一世，而谋利之徒不欲其丰而幸其歉，不喜其饱而愿其饥，逆天心拂人心。以此致富而望绵远，万万无此理。又有富贵之家，积谷以邀价，放债以取息，开库以解质，与民争利不一而足。方且语人曰：“吾家支遗愿广，不得不如此。”呜呼！倘用度果不足，曷不减损环列之侍姬？曷不谨节非泛之费用？乃甘为是狼贪，使水火盗贼之灾，刑祸戮辱之危，子孙荡覆之报，不在目前则在他日，昭然有不能免者。善乎！孟子有言曰：“不仁者可与言哉？”不仁而可与言，则何亡国败家之有！ 

　　○闲 

　　造物之于人，不靳于功名富贵，而独靳于闲。天地之间，日月之运行，星辰之缠度，寒暑之推移，山川之流峙，草木之生息，机发轮转无一息停焉。天地且不得闲，而闲岂人之所易得哉？高爵厚禄，清资显秩，班于朝廷，列于州县，不知其几，而乐恬退者，倒指不一二日。颠冥于仕途，姑托亲戚契识，买田园营弟宅，不获一见而身亡。其有被刻之馀，安意家食，特迫于势穷力屈而然，非其本心也。对宾客，方有筑室返利、高洁自许之清谈入松室。又作播尾乞怜、于时求进之尺椟。囊箧锁钥惴惴于手，收支簿书介介于怀，一日十二时无一隙得暇。而好山好水，清风明月，何尝见此风景？纵或见之，又何尝识此旨趣？劳劳扰扰，死而后已。若夫富家翁守钱虏，抑又不足道也？名曰享富贵，其实一俗子。孰若安分清闲之野叟哉？故曰：“身闲则为富，心闲则为贵。”又曰：“不是闲人闲不得，闲人不是等闲人。” 

　　○贪欲 

　　五十不造宅，六十不制衣。纵饶得受用，能有几多时？余年近七旬，尽宜省事乐闲，息心退步，何必贪欲于受用无几之日？《圆觉经》云：“诸苦所因，贪欲为本。余庶几乎免矣。”盖“贪欲”二字坏尽。世间人得便宜处再往，得便宜事再作，终有悔吝之时。今日进得一步，明日又求进一步，恐是颠济之兆。堆金积玉来处要明，越分过求馀殃在后。卧病垂死，术数未休，几年劳役一场春梦。明珠一百斛更添百斛也，只是不足；侯印十九枚更添一倍也，只有眉下开。杜少陵云：“孔邱盗跖俱尘埃。”少陵老子今亦安在哉？ 

　　○祷祈 

　　世人不思积善积恶，殃庆各以类至，惟托缁黄，诵经持咒。或谓保扶，或谓禳灾，或谓荐亡。如此则有资财者，皆可以免祸矣。昔寒山见人家悬幡，因作颂曰：“半作幡身半作脚，挂在空中惊鸟雀。行住坐卧思量著，不如把与穷汉作衣著。”达哉斯言！ 

　　○科举 

　　永嘉科举极狼狈，只缘多试一日。以至士子多誊公本只书义，终场自有三万三千余卷。考官例以雷同冗长视之，仅著两三日已厌恶矣。其间好文字多不及考，而谬种之考官亦不能识，中才之考官眩惑于卷之多，又无所别白，加之吏胥作弊不一，取士之法于是大坏。若得善举送者，申明条制痛革诸弊，一人只计一卷，庶无负国朝设科之美意。 

　　○太行山 

　　有一主一仆，久行后忽登一山，遇奉碑，大书太行山三字。主欣然曰：“今日得见太行山。”仆随后揶揄：“官人不识字。只是大行山，安得太行山？”主叱之。仆姗笑不已，主有怒色。仆反谓官人：“试问此间土人，若是太行山，某罚钱一贯与官人，若是大行山，官人当赏某钱一贯。”主笑而肯之。行至前，闻市学读书声，主曰：“只就读书家问。”遂登其门。老儒出接，主且述其事。老儒笑曰：“公当尝仆矣，此只是大行山。”仆在侧视主曰：“又却某之言是。”主揖。老儒退。仆请钱即往沽饮。主俟之稍久，大不能平，复求见老儒诘之：“将谓公是土居又读书，可证是否，何亦如蠢仆之言耶？”老儒大笑曰：“公可谓不晓事，一贯钱琐末耳，教此辈永不识是。”太行山老儒之言颇有味，今之有真是非，遇无识者，正不必与之辨。 

