海南杂着


周序
刘序
题词一
题词二
海南杂着
附录一
附录二
附录三
 
 

周序

　　蔡生廷兰，澎湖士也。道光十二年壬辰春，余以兴泉永道奉檄赈澎湖，生袖诗来谒，述风灾小民饥苦状，余和之。生请受业，因其名字之曰香祖，授以前人读书法。

　　澎湖，台湾府属大海中之一岛，地斥卤，不宜禾稼，薯芋杂粮生焉。民习渔，以海为业。无学校，额设生员四名，隶府学。生以岛无藏书可读，就郡力学，试高等，为廪膳生。乡试渡海，次厦门，余常课之玉屏书院。

　　乙未（道光十五年）秋，试归，遭飓风，漂泊不知所之。踰年丙申（道光十六年）夏，归自越南，具道困苦，且致越南使臣念余意（壬辰夏，越南使臣工部郎中陈文忠、礼部员外郎高有翼、行人陈文恂送故彰化县李振青眷来厦门，冬归国，诗以送之）。余庆其再生，资之归澎湖。

　　是秋，调在台湾，生以所撰「沧溟纪险」、「炎荒纪程」、「越南纪略」来质。余读其文而异之。一书大海中风雨晦溟、波涛骇异、生死不可测之情状，而中怀镇定，惟老母是念；一述越南恭顺，雅重天朝文士，与其士大夫相唱和，及所历山川道路之险夷、城郭宫室仓廪府库市廛之虚实；一载越南故事，略古详今，纤悉毕具，以验其风俗。噫！生此游可谓奇矣壮矣！顾念生生长穷岛寂寞之乡，纵能力学，见闻寡鲜，天岂以跌荡其胸臆，开豁其心思耳目，以益其为文耶？

　　太史公曰：『余尝西至崆峒，北过涿鹿，东渐于海，南浮江淮矣』；故其文淹博踔厉而诡奇，后世莫能及。士君子游历所至，何地不当究心山川人物有关经济？凡可以供凭眺、资考证者，皆学也。生既至绝域矣，其有所记载固宜。抑越南、南越也，昔陆贾至其地得多金而返；生失路穷遗，而于辞受间惟谨，视陆贾又何如哉！今以生选拔贡于朝，其以是为行卷，质之当代巨公，必有能赏之者。

　　苏子由曰：『于山、见嵩华之高，于水、见黄河之大，仰观宫阙、见天下之壮丽』；生其游焉，还视越南蔑如也，则所以益其为文者当更无穷也。

　　富阳周凯仲礼撰。  
刘序

　　东坡居儋耳诗：『九死南荒吾不恨，兹游奇绝冠平生』；故其文章之雄杰，以海外诸作压卷。然儋耳隶广东琼州府，远陟苏波，在宋时初辟为南唐，今则士大夫舟楫之所停集，游乎此者未足称奇绝矣。

　　夫不履天下之奇险，不能得宇宙之壮观。澎湖蔡生廷兰，砺介节，富文学。余岁、科两试，皆取冠其曹。不幸，屡举辄报罢。道光乙未秋试后，厦门渡洋，猝遇暴风，昏暝浮十昼夜抵越南。越南王由陆路赍送，逾年夏始归。吾阅其所著「沧溟纪险」，飓颷迅发于岛屿之间，潮水腾沸，浪高如山，舟桅折舵倾，沉而复起，匍匐叫号神明，以求须臾之命，不觉惊且叹，谓天何危生至此。继阅其「炎荒纪程」，国王雅重儒术，其国文武大小吏员皆曰：『不图今日得见天朝文士』！所至燕饮无虚日，醉后必索诗，能者亦酬和迭韵；及临别，握手零涕，并谓『天涯南北，别时容易见时难』。不觉叹且喜，谓天既危生，遐方之人何爱生至此。终阅其「越南纪略」，越南、古越裳氏，历秦、汉、唐、宋、元、明与中国分合治乱，府州县卫之沿革，山川溪谷之高深，鸟兽草木之怪特，礼乐冠裳之异宜，风俗人情之变殊，二十七史外夷传之所不载，纤悉具备；而生犹自名曰「纪略」，不觉喜且愕，愕且服生实善承天之危、克致人之爱。兹记当与东坡海外文章并传，洵乎「九死不恨、生平奇绝」之游也。

　　虽然，吾更有以进生。夫神志定，乃可以处非常之事；见闻博，斯能以究万物之情。有孚心亨，则习坎获吉；笃敬忠信，自蛮貊可行。生固非终身举而不遇者，其介节果亦能始终如东坡乎？吾于生之兹游望之矣。是为序。

　　时道光十六年，岁次丙申，孟秋之月既望，陕西按察使司前台澎兵备道友生刘鸿翱次白氏撰。  
　 
题词一

　　蒋怿□〈艹弇〉（镛）司马夫子

　　文章未遇屈秋闱，海舶奔腾飓母飞。天水浮沉旬夜迥，烟云杳渺一风回（弃桅后被西北风压下，幸转东北，得收安南，否则直犯落漈）。南收荒岛波涛险，北望家山定省违。往返梯航将万里，奚囊携得锦囊归。

　　取道归程出桂林，鹭门安抵喜传音。倚闾得慰萱帏望，爱士能孚藻鉴心（厦门周观察、台湾刘廉访二宪均器重盼望之）。回首烟波惊甫定，怡情桑梓恋应深。长风巨浪鹏抟远，履险为夷卜大任。  
题词二

　　许荫坪（德树）广文夫子

　　惊涛乱溅老莱衣，九死难忘奉养违。心似卷葹身似叶，天留舜草报春晖。

　　菜芹汛口进铜盘，万里风樯客子单。喜煞越裳诸父老，扶藜来看汉衣冠。

　　苏和声里岭弯环，乞得羇身百粤还。掇取乾坤草盈袖，几人生度鬼门关！

　　对客挥毫慷慨吟，香山名已遍鸡林。而今不写闲风月，一首新诗一饼金。  
　 
海南杂着

　　●沧溟纪险

　　道光乙未秋末，省试南旋。既抵厦门（厦门别号鹭岛），值吾师周芸皋观察寿辰（时任兴泉永道，驻节厦门），随众称觞，欢燕累日。遂渡金门（金门屿在厦门之东），适祖家（余家祖居金门）。由料罗（料罗汛在金门东南）觅舟，将归澎岛问安老母（时迁澎湖），即赴台湾，计不十日可至也（余是年在台郡城主讲引心书院）。

　　十月初二日，舟人来促。率家弟廷扬偕从者驰至海滨，见船已拔椗（椗以重木为之，海舟用以定船），张高篷（即帆也，俗呼篷），且去。遽呼小艇，奋棹追及之。而日色沉西，视东南云气缕缕腾海上，变幻苍霭间，良久始灭。入夜，满天星斗，□〈火闪〉烁不定。余指为风征，劝舟人且缓放洋（大海中汪洋无际处曰洋，有内洋、外洋之称）。舟主持不可。顾邻舟三、五，亦渐次离岸。余已晕眩，自投舱中拥被屏息卧，听其所之。约三更，闻风声飒飒，船底触水，硠硠作急响，势颠簸，殊不可支，犹以为外洋风浪固然，姑置之。再燃更香以俟（舟以香一炷为一更，名更香）。复疾驶逾两炷时，度已踰黑沟（海中有黑水洋，水深而黑，东流急且低，俗谓之黑沟），平明当抵岸。舟行愈急，浪愈高而飓风作矣。

　　初，舟人称西北有黑云数片，俄而东南四布、驰骤若奔马，转瞬间狂颷迅发，海水沸腾，舟倾侧欲覆。余身在舱内，左右旋转，不容坐卧。惊悸中闻舟人呼曰：『东向且迫岸，急转柁回者』！风烈甚，柁曳水下金胶固（下金在船后水底，用以拴柁者），十余人拥推之不少动。乃下篷，弃所载货物，冀船轻得走。天明，四顾迷茫，白浪如山，孤舟出没波涛间。按验指南针，犹指巽，已不知何洋也。如是者三日。舟人语曰；『此去幸而暹罗、吕宋，犹有还期；若犯南澳气、落漈（入溜为落漈，水特下，一去不返；南澳气逼入千里石塘、万里长沙，皆在台海之南），我辈断无生理』！乘风色稍定，相与构火作饭，尽一饱。

　　移时，妈祖旗飘动（天后，我俗皆称妈祖），风转东北，叫啸怒号，訇哮澎湃，飞沫漫空，淋淋作雨下，湿人顶踵，毛骨生寒，众相视无颜色。忽然一声巨浪，撼船头如崩崖坠石，舟没入水，半瞬始起，□〈木盛〉盖木板皆浮（舱面盖板曰□〈木盛〉盖），水倾盆泻舱底矣。余淹仆，自分必死，家弟手一绳，泣令束腰间，强扶掖出船上，俯伏告天乞命。舟人悉嗷啕大恸。余顾谓出海（舟主称出海）曰：『哭无益，速砍大桅』！桅折坠水中，舟始稳，随波泛泛若轻凫。因视水柜，水将尽；封闭禁勿汲，旦晚两餐取咸水蒸芋为食。余焦燥，思水不可得，日啖芋孙半枚，然亦竟忘饥渴。

　　逾四、五日，见白鸟飞翔，海水转淡黑色，又渐转淡蓝，料去山不远。日将下，遥望浮云中黑痕隐隐一线，粘水不动，大类山形。明晨雾开，则层峦迭嶂，毕陈目前。离船里许，屹立三小屿，中有草树青苍，屿边巨石硱磳，状俱险恶。舟随潮曲折流入，辨来帆皆甲板（番船名），梭织不绝。熟视大山口有樯桅簇簇，知为大港，众皆狂喜，罗跪仰天谢。

　　午后，微雨数阵，阴云骤合，风雨交加，上下瘴雾昏迷，群山尽杳，对面不相识。潮流湍急，涌浪滔天，舟前后撞击，震响如雷，冲突抵暮。约初更，众虑搁浅，各自为计。余自问命绝于此，手扳弟，坐俟变。无何，风杀雨止，浪亦就平。探身舱外，则月出东方，黑暗中骤见天光。凝眸谛觑，觉南北山势环抱，似可寄泊。投铅钟试之（铅钟以铅为之，系长绳数十丈以试水深浅），水深二、三丈，下皆细沙，遂下椗而安焉。屈指计之，盖十月十一日夜也。

　　越宿破晓，见一渔艇过呼问，语不可解，指书「安南」二字。少顷，又一小艇来，中一人能华语，自称唐人（安南呼中国人曰唐人）；登船，愕曰：『客从中国来耶？不识港道，胡能至此』？众告以故。摇首咋舌曰：『非神灵默护，胡能尔尔？初到小屿，即占毕罗屿，屿东西众流激射，中一港甚窄，船非乘潮不得进，触石立沉。由西而南，可抵内港，桅篷已灭，逆流不能到也。其东西一带，至此称极险，海底皆暗礁、暗线（海底石曰礁、沙曰线）。线长数十里，港道迂回，老渔尚不稔识，一抵触，虀粉矣』！余闻而益骇。

　　念家住澎湖大海中，自幼涉沧溟，于今数十度往返，俱顺帆安稳无恐怖；间有风波，亦寻常事，未若兹之艰险备历、万死一生也。然余闻古人以忠信涉波涛，履险阻如平地；或于惊涛骇浪间，按剑沈璧，怒骂笑谈，不动神色。彼其人皆圣贤豪杰，正直之怀，所感通天，亦不忍制其命以留为斯世用。余自问区区一介，无所短长，虽忠信愚忱亦颇自持，而际此颠危险难，胡能不怖？心怦怦然，展念老母，终焉不孝，尚敢自望生全，亦听命于天已尔。乃竟不死，以至于斯。不知天将厚造于余，而先使流落遐荒、穷愁拂郁，因以扩见闻于海外之国，未可知耶？然亦幸矣。

　　众方具朝餐，乃大肆饱啖；负曝以坐，湿衣遽干，啼痕未涤也。急记之。

　　周芸皋夫子评：写遭险状，穷极骇异，各尽其致。末段自写胸臆，尤可想其人。

　　●炎荒纪程

　　舟泊越南境，越日为乙未十月十三日，有两汛官驾小船来舟侧，皆乌绉绸缠头，穿窄袖黑衣、红绫裤，赤两脚（越南官员出入，皆赤脚。衣不分寒暑，冬月犹着轻罗；贵者多用蓝、黑二色，缠头亦然，裤俱红色），带通言一人（传语者号通言），作闽音（诏安人，名沈亮）呼谓舟主曰：『此广义省思义府菜芹汛守御官也（一阮文鸾、一阮文利），闻有收风中国船，特来盘验』。延登舟，启舱遍视毕，命具失水状，并持牌照去（国中悉用汉字，其衙门案牍体式与中国略同），嘱明日移舟内港，照例贡铜盘为禀报（凡送人礼物，必置铜盘，戴头上跪进，谓之贡铜盘）。

　　次日傍午，见数十蒲帆如飞而至，皆渔艇也。前通言先自变量人登舟，或挟柁、或拔椗，令各艇系一绳船首，就己艇操楫牵挽；我舟缓缓随之行。棹歌齐起，咿哑喁于，响答云水中；鸥鹭翱翔，闻人声拍拍飞去。薄暮，入内溪。见近山竹树葱蒨，蒙茏隐隐，数村落起炊烟。须臾抵岸，岸上茆屋十余间，汛防在焉。守御官亲至沙溆中指挥渔艇，令移泊汛防署前。维舟已定，诸渔艇散去（其国旧例，舟入汛地，守御官设法防护，于署前鸣钲，渔艇蚁集听差，不敢索工价）。夜闻戍鼓冬冬达曙（更鼓彻夜，皆点鼓一声，不按更数；大官则鸣钟）。

　　十五日，偕通言登岸。舟主携船中物（姜、面、烟、茶，其国所嗜），假汛中铜盘以献，余亦附赠笔墨。守御官喜，延余中榻坐（大小官署皆不置椅棹，堂中设一低床，南向，尊者所坐；左右各设一床，东西向，左为主、右为宾，从汉制；尚有同床坐，则尊者在外，卑者以次在内）。急备文书，驰报省堂官（驻省大员称省堂官，在府者称府堂官）。因借米一方（约四斗）、钱一贯（铅钱铸「明命」年号，以二钱准一铜钱，每贯六百文），辞守御官归船。

　　十六日午后，望岸上舁二辋子至（肩舆号曰辋子），中各坐一人；从数人，执藤条。移时，同守御官下船。仍唤前通言云：『是省堂官，委来覆验者』（一布政官未入流书吏陈兴智、一按察官未入流书吏阮进统）。按牌照及搭客名数（呼海船中附载之客曰搭客），令各伸左手中指印纹纸上，谓之「点指」。复熟验舱中无违禁物（鸦片烟及军器禁最严，搜获以洋匪论决斩）。纵横量船面丈尺、舱底浅深，造册备征税（若船中无货物，免征税）。出纸笔，各书一纸相问答。约余次日赴省见大官。遂登岸去。

　　经宿，果乘小船来邀，与舟主俱往。风微水缓，沿溪泛十余里至岸。日停午，循阡陌间小径行二、三里，至潞潣市（唐音呼栗万，有戍兵）。晚宿通言家。五更起，踏月行。连村柝声相闻，深巷犬吠如豹，池塘蛙蚓鸣聒不休。约行二十余里，天已明，饭道旁野店。复行里许，渡一溪，二委员争以辋子让余坐，却之，因呼随兵导余缓步行（官无胥隶，皆以兵给役）。大路宽二丈余（国中惟一条大路，直通南北），两旁植波罗密，十步一株，枝叶交横，繁阴满地；清风飒飒，襟袖皆凉。远望平畴千顷，禾稻油油。人家四围修竹，多甘蕉、槟榔，风景绝类台湾。道中所过桥，悉编竹为之，新旧迭盖十数重，支以横木，足踏处步步作软势。向午，又渡一溪。去溪里许，即广义省；驻布政官一员、按察官一员、镇兵官一员（藩、臬二司，人呼布政官、按察官，总兵呼翁官镇，合称谓三官堂）。有小城（俗称虬蒙城），设东、西、北三门，官署、仓库、营局在城内，居民市肆在城外（凡省郡城内无民舍）。适市，遇唐人（彼国称中国人曰唐人，或称天朝人）林逊（同安人），邀至家。

　　少顷，委员趣见大官。余随行进城，观者载道。至署，引入大堂（官署只一间大堂，早晚视事皆在此；属员、书吏毕聚堂上办案，散堂则各归己家）。中坐两官，通言默告云：一布政官宗室阮公（帛）、一按察官邓公（金鉴）。因向前一揖。皆起立俯体叉手作答揖状，指右榻令坐；向通言哝哝语，通言不能传（通言所识，亦寻常市井语，余多不谙）。大官自书于纸，问籍贯、履历及遭风情状。遂详书始末答之。点首叹息，似甚矜怜。召福建帮长郑金（同安人）择房舍安置（唐人多闽、粤二籍：闽称福建帮、粤称广东帮，各设一帮长办理公事）；先给米二方、钱二贯，资用度。复传舟主入，准给凭开舱，卖所余货物。余起谢，趋退，主林逊家。

　　十九日，缮词嘱帮长投进。大官赞赏，随具疏附词上国王（国王居富春城，距广义省七日路程）。是晚，布政官令书吏持一题纸来（四书艺一、经艺一、诗赋各一），限明日辰刻来取稿本。次晚，邓公亦令书吏持题来（如布政官篇数）。余俱如限撰就呈缴；留阅不发。二十二日，诣辞，复回船。二十四日，偕家弟尽取行李，别舟人，重赴广义省。自后，遂不复至船。

　　二十六日，大官闻余至，命各属员（知府一、通判二、经历二、知县二、县丞一、教谕一）同时来会。以寓窄，群揖而散，不及通姓名。诘旦，往候大官，诸人俱在，因遍拜其枉辱。时方会鞫大讼，即告退。居数日，近城官吏及绅士络绎来访者以百计，呼余曰「翁廪生」（俗呼尊者谓翁，或称太），索句丐书，不堪其扰。惟布政吏裴有直、阮仕龙与余情好独挚。

　　十一月初五日，大官传有王旨下；急诣署，读抄出朱批云：『该名系文学出身，不幸偶遭风难，盘缠罄尽，殊为可轸。业经该省给发钱、米外，着加恩增赏钱五十贯、米二十方，俾有资度，用示轸念天朝难生至意。其船人亦按名月给米一方』。遂泐词称谢，向省仓库支领脯资，得无乏。由是大官益加敬礼，暇辄呼共笔谈。

　　初九日，有新进士黎君（朝贵）偕知府官范公（华程）来访。范公曾充副使，入贡天朝，着有诗集，袖来示余，细为评赞。赠以诗。

　　初十日，晤黄文（龙溪人，住广义□〈广外甫内〉），云曾三次陆路回闽（回闽有二路：一从广东琼州过海南赤崁为外路，有劫盗，人众乃可行；一走广西大路为内路，较远，不患伏莽），语路中情事甚悉。余狂喜，遂决归计。次日上大官书，乞贷行资给凭，由陆回籍。大官以格于例，有难色（往例：凡中国船收风抵境，如文武官属及绅衿，俱配官船护送回中国，商民有从陆路回者）。余力恳，乃为疏请。

　　十三日，往广义□〈广外甫内〉（有商贾处称□〈广外甫内〉；广义□〈广外甫内〉距城三十里，□〈广外甫内〉中国船所集），宿黄文家，谈乡情欢洽。主人唤子妇出拜客。中唐人争来问讯。信宿乃还。

　　二十日，有塾师陈兴道以诗招饮。阅儿童所诵四子书、经史、古文、诗赋，与中国同，皆写本。又人置一砖，涂泥水以竹笔作字，悉粗劣（笔墨最少，学字无法帖）；或持纸掌上作草书，甚捷。陈君颇通经史，知诗，人呼翁柴（呼先生谓柴）。自是，诸人士邀饮者日众。

　　十二月初六日，王遣使裴敬叔（举人，候补知县）来视，亲至寓，慰谕甚殷。越日往谢，各官俱集省堂。使者及大官揣王意，咸劝余舍陆由舟，约来春南风初发，备官船达厦门；举座称便。余以急归奉母为言，操管往复，自辰及未，求益坚。使者意始转，约复命之日，请下部议；遂星夜启行去。余归心焦急，于邑成疾，十余日不能起。大官时遣人慰问。

　　十九日侵晨，前验船吏陈君（兴智）入贺曰：『部议准矣』！余病若失，跃起诘之。陈君促余整衣诣大官。大官出部覆及抄发朱批见示云：『据该名累乞由陆回贯，势难久留，理宜俯从所请；着户部封递白金十两，赏助行资，仍由该省官从优妥办』。读罢泣谢，白大官订期就道。邓公泫然曰：『足下归固善，第此后天涯南北，何时再见』？余亦悲不自胜。退令家弟治装，假从者偕行，遂走别诸相识。

　　翌日，二大官遣送户部所递金及路照关文（委该队官一员，带兵二十名护送至广南；又给关文，沿途换派弁兵，支领口粮），外加赠银五两。邓公又别遣亲随，以肉桂、牙筒见遗。俱拜纳，分谢以诗。又受书吏裴有直馈钱三贯及同乡林慊（同安人）、林逊、郑金辈所馈药物。诸以金来者悉却之。

　　二十一日平明，入别大官，留牍乞转谢国王。大官送出署；自知府以下，祖饯城外。诸同乡拥送至溪边，洒泪而别。舟主及同舟者皆留，俟有便船乃送归也。计余居广义五十余日，多阴雨，烟岚障盛，地上泥泞，足不能展一步；衣履床席，淋淋出水，日夜蚊蝇笼匝。偶值晴霁，周旋大官及枉顾人不暇；又无山水园林可消遣。以此徘徊怅结，情郁郁不得舒。忽归程一发，余兄弟如困鹤出樊笼，振翼青霄，不虑前途尚有万里也。

　　自广义城行四十里至潞潣为一弓（每弓四十里，设一营房），风雨竟夕，宿通言沈亮家。次日，行四十里至紧板（由紧板坐溪船一日夜可至广南）。过溪二十里至□〈助上市下〉（潣（唐音呼坐万）。又百六十里，抵广南省城（俗称惠安，其省城称坐葵城），宿□〈广外甫内〉长洪锭舍（福建同安人）。去城二十里为惠安□〈广外甫内〉（中国人最多），有转运使旧署，甚轩敝（内祀前朝历任运使公，中国人供香火多不利；今归土人守管，常封锁不得入）。

　　二十五日，见巡抚官（兼管广义，称南义巡抚官）潘公（名清简，号梅川，进士出身，曾入使天朝；前任东阁大学士，以事降外任，调今职）。公裕才学，性谦冲，礼文闲适。一日延叙两次，赠钱五贯及茶糕数事，有倡和诗。次早，遣属员持名纸送行。

　　二十六日，行广南道中。见禾苗挺秀，新秧绿缛如茵，白鹭立田中不动，远树低迷。海中三台山分明鼎峙（海中三石山号三台，空洞宏开，天然屋宇；俗传昔有七蜘蛛巢其中，幻作好女为祟，后为佛所除，今称七姊妹洞），高出地二丈许，望之屹然。晚宿岭下屯。辋夫（辋夫即舆夫也）戒明日夙兴饱饭，登隘岭（一路惟此岭高峻，为越南最险重关）。

　　晓色初分，出舍行二里许，皆在雾露中。仰视岭际，云封如积雪，缥缈接天，不见峰顶。朝暾已上，度一小岭。曲径斜穿出海岸，海水汹汹，飞涛吼浪，震响岩谷间。至小村口，有汛官屯守，盘诘甚严。循山麓而上，磴道迂回十余里。两旁荆棘丛杂，篁箨森森如猬毛。树间小鸟啁啾，鸣声百变。野花开放，落英缤纷，其景不可名状。过山半，高势巉岩，石级鳞迭，若千丈云梯。辋夫以辋子横肩而行，众护卒扶掖相助；举膝碍胸，汗浃背如雨下。凡七、八里，始达岭巅。憩古树下，仰见坚垣壁立，以紫荆板厚尺许为门额，书「海山关」；设屯守员一员、劲卒数十，械炮环列，真飞鸟不得度也。登关以望，北临大海，浩瀚迷茫，帆樯出没，如数点凫鸥浮沉苍碧。岭前东西各一港，内透重溪，可容千艘。清波微漾，素练平铺，云影天光，徘徊水面，足以荡豁胸臆。西南一带，箐密林深，为群象所宅；与麋鹿、猩猩蕃息其中，荒莽非人境。山木年久，大者数百围；枝条樛结，蓊郁凌霄，老藤缠绕，猿猱攀接成群，见人跳踯（山多交臂猿，土人称猿将军）。须臾，风度林杪，万籁萧骚，景象凄绝。余乃悄然而下，别屯员。去关行六、七里，日垂暮，宿岭上野人家。夜严寒，床头烧榾柮与弟烘之。

　　次日晏发。行密树中二、三里，出岭右，俯瞰其下，则绝壁悬崖，深不见底。余乃舍辋子，令二人掖以行。背负石，投足坎窝；连下三百余坎，憩一石冈。复透迤前行，过三小岭，悉嵓崿嵚□〈山上欹下〉。约十里许，始就平地海岸。缘岸数里，抵一大溪。渡溪，北有小市，设屯员盘查。辋夫为余言：上岭至此，所过神庙二十余处（俗称本头公，甚灵），行人投香楮不绝；虽日往来，无蛇虎之患者，神之庇也。岭自嘉隆间始辟（嘉隆，今国王父年号），当越南之中；一夫守隘，万人莫开，故称隘岭，去富春百有四十里（下去广南百里）。

　　三十日，抵富春城（俗称顺化城）。城以砖筑，甚坚致；高丈余，周四、五里，建八门，城楼狭小。城上相去二百余步，列大炮五，相连属，皆覆以亭，望之如群鸟舒翼。城外环以濠（河深水不涸），濠外环以溪（溪极深广，内通众溪，外达大海），凡战舰彩船，大小列溪边，覆以茅亭。近城四面，阛阓甚哗，货物丰备，人烟稠密，庐舍整齐。余至城，日向午，该队官（该队官，官名；职若干总）导进城，见承天府尹阮公（硕甫）、府丞黎公（名肖夏，进士出身）。阮公一见而退；黎公颇负才辨，授纸赋诗，挥毫评论，至忘形骸。日将没，辞出，往新□〈广外甫内〉（在城北溪边），宿陈亲家（晋江人）。是日除夕，人家换桃符、放爆竹，如中国送腊迎年故事。余感时思亲，与家弟终夜零涕，不能成寐。

　　明年丙申，为道光十六年正月初一日（越南国明命十七年）。序庆履端，辰征首祚，丁街亥市，番舞夷歌，欢声动地。余携名版与洪凉（厦门人）诣府堂官贺年，且乞介绍贺国王。会东阁大学士关公（仁甫）、户部郎中阮公（若水）皆在府尹座，交致研诘。移时，关公手书示曰：『我国有例，元旦闻鸡声，众文武入宫拜贺，赐金出，即封宫门；俟有旨启门，方许出入。君欲修礼于下国，俟门启，当引君一谒；虑吾王以船相留，必毋却。不然，既有前命，但执省官文凭行无碍，待初七日开仓，领粮起程，留牍府堂，自能为君达贺悃也』。余行意已定，遂辞大官出，遍历城中。其王宫在东南隅，面印山（山形如印，在城外，上有山川、社稷坛），规制壮丽，楼阁亭台俱极土木之胜。殿脊安黄金葫芦，光彩耀目。宫前为午门，门前中道竖一大旗。宫左右列营，处亲军卫卒，器械整肃。稍北为左右将军府，贮大炮药弹十六间。宫外环高墙，墙上四隅设炮台，置红衣大炮。墙外周围凿深濠，阔丈余。濠外护栏两重，禁闲人不得近。又建明远楼，在别宫；轩窗明净，栋宇辉煌，为游宴所。王宫以西诸宫，王子及亲属所居。又西为内大官诸衙门。近东北为仓廒，粮米充实，可支数十年。余皆文武官署、营房及宫院、祠庙，少民居。

　　初二日，赴府堂官燕。闻者群以余中国士，相率来观，室几满，不辨谁何贵贱。

　　初七日，以诗别阁学及府堂官，赁溪船达迎贺（地名）。黎公特送出城，令护送诸人先由陆路侯广治省；陈亲举家送溪边。溪行二日，雾匝云迷，四山昼暝，篷窗雨急，芦苇中溪流潺潺，新涨骤添两、三尺。

　　初十日平明，抵广治（自富春至此，水程一百二十里）。舣舟溪曲，随榜人登岸，行二、三里至省城，该队员先在城门踮候。雨且至，急挽一书吏导入见巡抚官（兼管广平，称治平巡抚官）何公（登科）。时公方袒衣扪虱，见客至，敛衣，遽怒鞭书吏二十。余以书进曰：『某来未失礼，何遽见辱』？公霁颜起谢曰：『渠不先通报，致老夫仓皇不能为礼，一时唐突，幸勿罪』！乃请即景赋诗。公阅诗喜，留宿；不可，促办关文，换遣护送，令先至迎贺相候。余辞出，榜人负余冒雨归舟。次日午后抵岸（自广治至此，水程四十里），宿迎贺（迎贺至广平二百四十里），雇辋夫明日再发。

　　十三日，抵广平省城（俗称洞海，唐音呼龙回），止□〈广外甫内〉长洪谨家（福建同安人）。入见布政官吴公（名养浩，字宗孟，号桧江，岁贡生出身），公改容起曰：『君冠服容止非俗士，愿以诗教』。呼酒即席遣词，吟兴健甚；遍飨从者酒食。将出，遗雏鸡一握，期明日再叙。次早，遣书吏来促。甫入门，公方与按察官阮公（登蕴）鞫案，余逡巡驻足。吴公挥退人犯，延坐中榻，复其唱酬，熟访中国风教人物。坐久，进午餐，更番谈论，皆留心经济之言。感慨流连，至昏乃退。十五日，阮公以事公出，吴公携酒亲至□〈广外甫内〉长家，手一觥曰：『今日元宵，宜共作踏歌以咏佳夕』。为引觥立酌；辞不敢留。公见辋夫在道，曰：『何缘薄乃尔』！以钱三贯见遗。赋诗赠行，余亦依韵和谢。公遽出，疾赴关下邮亭，设祖席俟余至，复饯三杯，泪数行下，握手出关，同行二里许乃返；登关上□〈宁〉望移时，以手遥拱而别。洪谨与同县吴深（亦同安人）率妻子各携药物追赠，远送五里外泣别。俄而护送官兵继至，中一人乃吴公所遣亲随，于路奉承（余后至泃静，寄以诗，回谢吴公）。是晚宿□〈助上市下〉仑（唐音呼坐轮，去广平四十里），阴雨不见月。客舍主人张灯聚燕庆元宵，余心益悲。

　　□〈助上市下〉仑行二日至洊市（路程八十里），皆霪雨霏霏，衣衿沾滞，透入肌肤，寒不可耐。由洊市过洊江里许，宿固仑（唐音呼据轮）。

　　十九日，稍晴，行二十里至横山岭（唐音呼布政岭）。岭路崎岖，二、三里盘折而上，一关横镇其巅，额书「横山关」；有屯员驻守，关卒数十，时刻防查，为北道要冲。过关岭势直下，径趋平阳约里许。再行五十余里，宿中固（地名）。

　　二十日午后，经河华府（府城在路东二里许）。又三里，抵河静省城，宿王七家（广东潮州人）。时布政官高公（名有翼，道光壬辰年曾奉其王命驾官船护送故彰化县令李振青家眷抵厦门，返加嘉议大夫衔）寒疾不出见，以书遣属员来寓逊谢，并道曾至中国。二十一日，高公饬通判、经历二官出送，余留书谢别而行。

　　二十二日，抵又安河城（自中固至此二百里），宿林送家（诏安人）。广平至又安四百里间，地卑湿，多污泥陷足，滑□〈氵达〉难行。平原旷野，或数十里断绝人烟，芜秽藏奸盗，行人戒备。客舍多以蛊药害人；置牛肉中同啖，则不可救。其药忌番姜（一名番椒，种自荷兰；花白瓣绿，实熟则朱红，中有子辛辣，带壳食之；形有尖长者，有圆而微尖者），饮食必加，防遇毒也。

　　二十三日，见总督官（兼管河静，称又静总督堂官）阮公（总督官皆国王亲属，位尊势大，无敢言其名者），书吏郑德兴（祖籍福建德化县，能作泉州人语）传语。公先令健卒四人，佩刀对立堂侧（平日大官升堂，无排衙喊班，出入无鸣驺辟道），乃延入，交数言而退。布、按两大官皆公出，有教授官陈海亭、秀才胡宝定（祖籍广东顺德县）来联吟；胡君诗致清矫，才尤敏。日暮继烛，鸡鸣始罢。

　　二十四日，护送员来请行期；遂发。诸闽、粤同籍共赠钱三贯，群送至□〈广外甫内〉外。出又安十余里，值密雨廉纤，幸不甚苦。道旁多孔雀栖息树间，金翠夺目，雨濡其尾，重不能高飞。将至清华，多石山，壁立千仞，峻峭嵯峨，若鬼斧神工，天然琢削，瑰奇莫可名言。孔雀、白雉，时集其上。山内产肉桂，味最厚，胜东京。

　　二十六日，抵清华省城（距又安二百四十里），宿沈壬家（诏安人）。次日，见总督官阮公（清华多阮姓，恃贵室难治，故以亲属总督官制之）。公指堂上，索题楹帖，意甚欢，呼诸公子出见（其长公子能琴，为副卫官）；札饬前路所宿诸屯官，夜间防卫。继见布政官阮公（名若山，祖籍福建福州，其叔为吏部尚书，已故），蒙慰恤，以白金一两及好茶相遗。复寓书河内，嘱广潮通言、□〈广外甫内〉长鸠助十金。余感其意，报以诗。二十八日，教谕官翁益谦请过其署。甫抵门，抚掌出迎，相笑语；自伤俸薄，馈钱二贯。数同籍者共以钱三贯来，俱谢而还之。日已高，辞大官登程。

　　二十九日，抵宁平省城（俗称平创），宿祝舰家（广东潮州人）。宁平距清华百六十里，石山罗列，竦锐多奇形，其中洞壑深不可测。飞凤山为省城之镇，而城内小山当其前，如屏案。二山旧称名胜，境界轩昂，可供游眺；前人题咏颇多。

　　二月初一日，见巡抚官阮公（宁平亦多阮姓，亦用亲属巡抚官理之）。值阅兵回，留早膳，呼官属相陪，赌酒催诗为乐。临出，赠槟榔一茎、钱五贯；受槟榔而返其钱。是日行六十里，宿里仁府。

　　初二日，知府官（知府称知府官，亦称府堂官）黎公（静渊）招饮，余为尽一瓢而行（以葫芦匏作酒壶）。初五日宿常信府（距里仁二百四十里）。初六日访知府官不遇。过常信以北，沃野良田，民颇丰裕，屋宇渐华。六十里抵河内省城（即古东京；旧名升隆，今改河内），止福建乡祠。经宿，移主同乡人曾添家（同安金门人）。初八日，见总督官阮公。投刺入，公遽出握手曰：『不意今日得见天朝文士』！既坐，词意缠绵，自辰至午，始听出。又见布政官陈公（名文忠；道光壬辰年，与高公有翼奉其王命驾船至厦门，返加嘉议大夫衔）。堂上灿陈几席，公整衣履出见，极谦让，茶必手捧而前；访福州、厦门情事及所识官绅近状。强留数日，不可；出白金十两相赠，固辞乃已。

　　初九日，有儒士陈如琛、陈辉光、黄壁光（俱广东广州人，能诗）来访，言东京地大物饶，城池巩固，市井繁华，珍宝之利甲越南，又多衣冠胜迹，不可不一寓目。邀入城，观黎氏故宫。画栋雕甍，重楼复阁，历历烟草中。过廛肆，刀币云屯，目所未睹。渡珥河江（古富良江），阅天使馆（在珥河左侧）；丰碑巍碣，气象岩岩。又至同仁社，观二女庙（东汉光武中，女子征侧、征贰反，马援来平，二女死于月德江。其尸流回富良江，土人为立庙宇）。返宿如琛园中，兴怀凭吊，吟答终宵；觉观览之余，别深寄托。

　　次日盱起。广东□〈广外甫内〉长何宜兴、通言陈振记（俱广州人）、陈衡宽（潮州人）偕乡祠诸人送银十两，佐以物事；福建□〈广外甫内〉长沈林（诏安人）偕乡祠诸人送钱五十贯；余概辞谢，惟受杨万记、成记（长泰人）、胡荣（□〈广外甫内〉旧长，漳州人）、曾添等所饷药物。是日，乡祠各设饯席，俱谢以诗。

　　十一日，别大官阮公、陈公时，议照护送大员例，遣兵五十名；余虑其浩费，请如旧数。午后至慈山府，知府官他出。暮抵北宁省城（距河内百三十里）。十二日见巡抚官阮公（王家亲属），寒暄数语，赠香茗一觔。十三日宿谅江府，见知府官黎公（名桢，举人出身）、凤眼县县丞范公（名亨，秀才出身），有酬咏。十四日，至芹营屯（有屯守官）。近屯文江县界有勾漏海，出丹沙。十五日，宿桄榔屯（自芹营屯至桄榔屯共设七处汛防，俱有屯员驻守）。

　　十六日，行三里许至鬼门关。昔人谣云：『鬼门关，十人去，一人还』。俗传有鬼市，过午则群鬼出关贸易，人犯之辄病。小憩关下，觉阴风袭肌，毛发欲竖。关侧有伏波将军庙，甚灵异（凡使臣往来，必诣庙进香）；庙前皆薏苡（即马援当时所饵，能胜瘴气、解水毒，人呼乾坤草；余掇取盈橐）。去庙东南二里许，有石山，铜柱在焉（铜柱有二，其一在钦州分茅岭）。高丈余，大过十围，望之与石同色，鸟粪堆积；土人言，常有奇禽宿其上。晚宿五台（昔时汴州太守征西山，贼自谅山至东京，共筑十八座炮台，联络相望；今尚有三台、五台之名）。

　　十七日，抵谅山省城（距北宁三百六十里）。谅山以南至北宁，皆荒墟野径，榛莽纵横，劲茅高丈余，萋萋满目，绝少人家；或空山幽谷，蚕丛未辟，人迹不经，常患奸匪。又有石山，峥嵘突屼，耸入重霄。烟瘴封埋，竟日不散。山树当春，犹黄枯无生气。石如铁色，苔藓斑斑。溪流出其下，孔雀不时群浴。溪水所经，两旁林木交荫，不漏天光。蛇蝎藏踞，腥秽落溪中，故水上最毒。行人自裹糗粮，滴水不敢入口。旦夕两饭，必烧薏苡汤下之；远客至此，食性尤乖。将近谅山，见遍地冈峦攒簇，若万点流星。有盘蛇岭长二十余里，逶迤上下，摩历数十峰头。抵岭半，遇庞眉叟，为候补知县官武君（名辉一，号唐泽，举人出身），将往高平省；携良酝一瓢，二、三里辄踞地邀余憩酌，随意成吟，藉忘劳顿。踰岭一揖而别，亦豪叟也。至城，日已晡，见巡抚官（兼管高平，称谅平巡抚官）陈公（名文恂；道光壬辰年，与陈公文忠、高公有翼奉其王命至厦门，返加嘉议大夫衔）。初入门，众书吏错愕，以为贵员（越南不设廪生），公语以科目；且曰：『天朝人士，虽一衿必才学兼优，无轻视』。公身伟，美须髯，童颜鹤发，飘飘若仙；行礼如中国仪。自言在厦门时与周芸皋观察善。及闻为周公门下士，益起敬，欢若平生。馆余于城东客舍（主人欧邦，广西太平人），铺设毡褥，悉供自署内，燕会馈遗无虚日。先报太平府，请定出关日期（往例：凡天朝人由该国递送到界，巡抚官禀候太平府回札，定期到关接收）。

　　二十日，公知余寥寂，以书谓曰：『谅山边地，且经兵燹后（三年前，谅山高平土人作乱，去年始平）城邑荒墟，草草修治，山川人物无足观，惟一、二岩洞可供清游。君试一涉历焉』。遣八品书吏段文忠（能作泉州人语）同广、潮二□〈广外甫内〉长导余游。

　　自城东过溪，见东北一石山。拔地岿然，名飞来山。相传马援筑城于此，基既定，经宿忽起一山，乃徙城溪南，发一矢射此山，矢穿石过；今山头穿隙宛然云。去溪行二里许，见石山一带，四峰循环相接，几三、四里，石质粘合浑融。山前一洞，名二青洞（景兴四十一年己亥，谅山镇吴时任始辟。旧有自然石文，象「二那青」三字，因以二青名洞）。洞口砖砌高垣，三扉并豁。进二十余步，殿宇天成，方广盈亩。四面空窍玲珑，色滑润若羊脂。中突石座，如出水菡萏初舒。座间塑宣圣像。两旁半壁，突出小座，左塑释迦像、右塑老君像。称三教堂（黎有容撰记）。高际乳穗骈垂，或如钟、或如罄、或如小阇黎合南状，皆偪肖。后一洞，塑世尊像。缘级曲折，乃得登最后一穴，穿出山北之三青洞，深黑不可窥。出洞右行数步，度小木桥，又探一洞。底宽顶缩，如戴悬钟；下平石两片，可容数十人。洞水环注，清清泠泠，六月中忘炎暑。徙倚半日，循山前二里许至三青洞（景兴四十一年辟）；广倍二青，而逊其幽折。内供诸天菩萨像，璎珞宝珠，金光四照。洞上垂石乳，有无根水时一滴、滴处皆融结为石理，亦奇矣。洞前对山，孤峰独峻，名望夫山；俗传为苏若兰望窦滔处，语甚荒唐。日向午，寻旧路还。

　　午后过城西，再游大青洞（不知何时辟，无碑记可考）。山径欹斜，攀萝附石，经数折乃上。将近山半，洞门翕张，危石崁空欲坠，壁间镌「石佛古迹」四大字。耸身而入，境界宏开。内一生成大士像，宝相庄严，身手面目无少异；凝神正视，觉尘垢皆空，心性俱寂。像背数步，有穴通山顶，险窄难行。像前右旁，一圆穴，十步之外，即睇天光。导人谓过此一洞更幽，惜夕阳将坠，足力亦穷。然胜概奇观，已尽于此，诚海外别一洞天也。

　　二十四日，巡抚官致祭文庙，官属及诸生皆袍笏衣冠行礼。庙中祭器不备，无乐舞，惟吹笛、弹胡琴、鸣钟鼓不绝。自庙庭以外，东西分四行，用健卒执干环立，门外烧火龙二条。祭毕，遣官致燔肉。

　　二十七日，接太平府景公（锟）回文（限三月初五日到关）。陈公知有行期，二十八日大设席于客寓，命长定府知府官邓公（名辉述，进士出身）、经历官阮君（登讲）、禄平州知州官阮君（廷姚）、文开县知县官胡君（文着）、副卫官阮公（金堆）文武五人陪席。酒半酣，邓公请依次联句，飞巨觥浮白。邓公雅量，诗思较捷，句亦雄健。是日一座皆欢。二十九日入谢陈公，订明日启行。公闻欲去，惆怅久之，出十金及药物数味见遗；余辞金受物，谢以诗。

　　三十日，告别，公遣六品该队官阮文良、八品书吏段文忠、二守隘官阮廷西、阮行俭等带省兵二十名，衣帽鲜明、器械精肃，护送出关。公亲率官属出城送行，嘱余回厦门，致周公芸皋道思慕之意；不敢寓书，礼不外交也；掩泪揖别。过溪为駈驴□〈广外甫内〉（两粤通商人等准至此）。三十五里，抵文渊州。

　　三月初一日，知州官阮君（眺）招赴席。是晚，守隘官阮廷西亦设席相邀。次日，州书吏张崇礼及廪生农孟区（广西宁明州人，客居于此）各以诗来投。初二日，知府官邓公寄诗追赠，又寄赠钱二贯；知州官闻之，亦赠诗及钱二贯。俱以诗报之。

　　初五日，晨发文渊，盘行小径，出入乱山中，杳无人迹，不闻鸡犬声。四十五里至由隘，即南关（越南称油村隘，属广西太平府宁明州界，为交、广接壤要冲，有把总驻守）。是日，左江道、明江分府、宁明州三处衙门（俱附近南关）皆遣役会营到关接交。余谢别护送诸人，遂同左江等处兵役取道北行。自是，出异域而入中土矣。然回思越南诸官及流寓诸君殷殷之意，未尝不感极欲涕也。

　　初离由隘，居民鲜少，道路崄巇，亦属荒山境界。二十五里憩下石（地名）文口馆（由明江厅派内丁驻防），主人孙君（名倍雄，字子俊，江苏金匮人，系孙平叔制军族子）留小酌。再行二十里至上石州，宿土知州闭君（成锈，本州岛人）署中（从人及兵役饭食，悉自署内出供）。

　　明日，调兵役复发（由土知州调派），晚抵宁明州（距上石七十里）。初七日，见州吏目吕君（振鹭，顺天大兴人；时州剌史及闻君宝桂以事赴省，委吕君摄篆）及内幕江君（逊轩，江苏人）留饮于州署之碧珊瑚斋，绸缪款洽至暮，乃退。明日，署州篆俞君（懋典，江西广丰人，丁卯举人）抵任，余入贺，请给长文护照，径行回闽，免逐程递送之苦。

　　初九日，领文起程。四十余里过一小岭，上有关，额书「风门峻岭」。又四、五里，宿望墟。初十日，抵太平府城（距宁明州城一百三十五里），宿金柜墟（在府城北对河）；时太守景公（锟）以事赴省，不得见。

　　十一日，阻雨。次日又雨，遂冒雨行。四日抵南宁府城（距太平府二百一十里），宿水沙街。十八日，由南宁赁小艇行内溪，晚经永淳县城（距南宁府城水程二百里）。十九日，下三洲滩（一路皆下滩），水中多暗石，颇险。晚经横州城（距永淳县城水程一百六十里）。二十日，晓行五十里至湴塘岩。岸上有寺，相传明建文帝流寓于此。二十一日，至滩头汛，谒伏波将军庙。庙貌巍峨，依山带水，两旁树木阴森；庙前一坊，金书「伏波胜迹」四字。神甚灵，下滩人必诣庙焚楮镪。是午下起敬滩，流疾如箭，湍激不能直行；夹水乱石巉巉，犬牙相错，中间一线，左右斜穿，舟与水争路，为诸滩最险处。暮泊贵县城下（距横州城水程百八十里）。

　　二十二日，经浔州府城（距贵县城水程一百九十里），四十里下铜鼓滩。水悬流如飞瀑，舟一溜直下，高防棋盘石、低防紫沙头，亦奇险。二十三日，经平南县城（距浔州府城水程八十里），下将军滩，众水纷趋，濆涌滂湃；巨石错列若星辰，舟行交相摩荡，四面抵触；最下一石张口如箕，稍失，葬石腹矣！

　　二十四日，经藤县城（距平南县城水程一百六十里）。二十五日晓，至洗马滩。过此，则滩尽。晚经梧州府城（距藤县城水程一百二十里），次早至封川县城，入广东界矣（属广东肇庆府，距梧州府城水程六十里）。暮达德庆州城下（距封川县城水程一百里）。

　　二十七日，经肇庆府城（距德庆州城水程一百八十里），岸侧有阅江楼。至龙门汛，有望夫山。夜经三水县城（属广州府，距肇庆府城水程一百三十里）。二十八日，至佛山镇（距三水县城水程一百里）。佛山地理灵秀，人物豪华，富商巨贾，百货流通，其市肆亚于羊城。前三日，西水骤至（水自广西来，称西水），人家水溢三、四尺；余乘小舟过市，如入万花谷中，真令人目不暇给。七十里，抵广东省城（名五羊城，城南扶胥镇，即海口）。计南宁至此，水程千七百余里，俱顺流而下，所过六十八滩，皆粤西界。近溪诸山，多枯槁无苍翠；又连天烟雨，时见山城、野市寂寂，云雾中惟南宁、梧州二郡差哗嚣。过肇庆以后，则山水明媚，景物鲜妍，市镇所聚，生意十分，可称沃土。

　　二十九日，见盐运使郑公（开禧，号云麓，福建龙溪人），叙乡谊甚殷，绝不问余道路事。四月初一日，过迎祥街（在靖海门外），访友人林伯僚（福建龙溪人）；遇同郡杜光己（台湾淡水人），携其友陈天佑、蔡节（俱福建厦门人），邀余入城。遂同阅五羊祠（相传造城时见五老人，忽化为五羊，不见人，以为仙，固以五羊名城，立祠祁之），继登观音山（山在城北，最高，为省城之镇）。至观音寺前（寺在山顶），见城中屋宇鱼麟重迭，楼台寺塔历历目中。城外四山环绕，众水潆洄，疏林远树，烟霭交横，海口三浮屠以次屹立（有一塔、二塔、三塔），香山、澳门诸山亦近在指顾，叹为岭海大观。入寺顶礼出，东过五镜楼（楼五层，高二十余丈），诣郑公祠（安期生升仙处，今立祠），历吟风阁及群玉山房，转出蓬莱宫（皆官士不时游宴之所）；栏杆曲折，窗户玲珑，园亭花草。备极幽闲，恍然神仙世界，飘飘有出尘想。晚适市，见金玉锦绣色色铺陈，外洋货物珍积如山。暮出扶胥镇（在城南），则笙箫沸水，歌舞盈船，烛影镫光彻河上下，骚人豪客竞上木兰舟矣。

　　次日，渡河南，观海幢寺（在隔河南岸）。旁有沙园，村多素馨茉莉，入之如置身香国。返见海珠石（有寺名慈渡寺，亦名海珠寺），涌起波中，游船多绕其侧。时方正午，烈日熏蒸，忽江风习习，拂面吹衣，光景炎凉，须臾变换，乃叹人生过眼烟花，俱成陈迹；此中虽乐，胡可恋而忘归哉！遂挈同游回寓，急订归期。

　　初四日，杜光己以二十金见借，复为赁施均（福建晋江县人）货舟，约达老隆（龙川县地名）。谢别诸人，实时登棹。初七日，经博罗县城（属惠州府，距省城水程三百一十里，城围葫芦山），见罗浮山（俗云：上不见罗浮到惠州，下不见罗浮到广州）；晚经惠州府城（惠州有两城：提督驻一城、知府驻一城，距博罗县城水程三十五里）。府城中有思巫山、白鹤洞、吴江亭、朝云墓诸古迹，皆东坡到郡时立。城东过溪，即归善县城。十二日，经龙川县城（距惠州府城水程四百四十七里）。南去城五里，有鬼子塔。相传下多故冢，昔县城将筑于此，群鬼患之，夜遍偷人家砖片成一塔，乃移城他处云。塔状丑恶将倾，然终不仆。县城舟行二十五里，抵老隆。自羊城至老隆八百余里，舟行九日，皆炎热，烦闷不堪；幸与林回山（龙溪人）、丁拱辰（晋江人）二人同舟，时共笑谈。拱辰通星学，尝舟贩吕宋（东南番岛），客居数年，从西人学量天之法，考据甚精；日与余讲天文不倦，授地球图及量天尺式，大都如西法立中线、斜线及南北二带，准地平以求地中与南北极相去远近。其法亦参浑天仪之说，而量测较为便捷。余周询至悉，俟异日推衍之以证诸高明，不忘同舟教益也。

　　十三日，由老隆登陆。三十里至秦岭，又二十里至蓝关，为广州往潮州必经之路。关上有韩文公祠，赵文恪公（慎轸）观察粤东时葺而新之。入祠，见神像勃勃如生，瞻拜流连，乃出就道。十里至岐岭，日暮。由岐岭赁小舟，昼夜兼程。

　　十五日平明，至三河坝（距岐岭三百三十四里）。此处水分三道：一通大埔、一通潮州、一通岐岭，故称三河。岸上有小城，驻巡检司。城外有市，甚哗。晚至大埔县城（属潮州府，距三河坝一百七十里；离城二里许泊舟）。

　　十六日，由大埔登陆。午后抵永定县界，则入吾乡闽界矣（汀州府属）。十七日，抵南靖县界（漳州府属），踰天岭。初至岭，缘小径盘折而登，迂回五、六里，不甚苦；将达岭表二里许，一步一仰，若蹑天梯，舆夫喘息。下岭时，由岭直趋，连投三千余级，地势始平。余俯瞰欲坠，惧不敢窥。去岭二十余里，至溪边，随下小船。至次日午后，抵管溪（一名小溪，自大埔至此走小路，故不能记里数）。余观自管溪以南至惠、潮二郡界，高陵深谷，复嶂重溪；其人架土楼环山而居，幽栖岩壑，最易藏奸；田园皆依山开垦，少原野可耕；又去海远，无鱼盐之利，男女负贩，民贫而俗悍，亦所处之势然也。

　　由管溪雇舟夜行，十九日早晨抵漳州府城（距管溪水程一百五十二里）。乃东阅府署、北登芝山，寻先贤文公故迹；而年久湮没，无所谓仰止亭者，惟山下旧祠存焉。拜祠前，循城而南，夜宿南门内。

　　二十日，出南门觅棹，由内溪出海；风甚顺，是日达厦门。二十二日，见吾师周芸皋观察，以为再生，谓此行必有甚异睹闻者；且曰：『既作「纪险」矣，盍作「纪程」？他日返台阳，亦有以告尔亲友也』。

　　五月初二日，登海舟。初八日，返澎湖。与弟廷阳拜母于堂下，惊喜交集，涕泗汍澜，回忆曩昔，诚不啻再生焉。

　　斯行也，海程不可以更计。自乙未十二月二十一日由广义启程，至丙申四月二十日抵厦门，陆行凡四十有二日，计三千三百里；水行三十有三日，计三千三百七十四里：统水、陆行程及途次濡滞，共百十有八日。纵险阻备尝，而海岛鲰生得此旷游，亦天幸也，因详记之。

　　芸皋夫子评：挨日记事，即景寓奇，本李习之「来南录」、归熙甫「壬戌记程」，而尤觉郁茂，所遇异也。写景处，半自柳柳州「山水记」得来。

　　●越南纪略

　　越南，古越裳氏；在南海，由台湾水程八十三更可达。其地东距海，西接诸蛮（老挝等地），南为占城（占城别为一国，古日南，明时黎氏并之），北界广西思恩府、云南临安府。在古日南地者曰广南，称西京；在古交趾地者曰安南，称东京；今合为一国焉。

　　唐虞时，南交也。秦为象郡。汉初，赵陀据之。武帝平南越，置交趾郡。光武时，女子征侧、征贰反，马援讨平之，立铜柱为界。建安中，改为交州。唐改安南，置都护静海军节度使。皆隶中土。后以叛服靡常弃之，受朝贡。五代时，土人曲承美窃据，为南汉所并。宋初，丁琏有之，封交趾郡王。丁琏三传，为其臣黎桓所篡。黎氏三传，为其臣李公蕴所篡。李氏八传，无子，传其婿陈日煚。元攻下之，封其子光昺为交趾郡王。

　　明洪武初，封陈日煃为安南国王；时侵占城。四传，为其臣黎秀□所篡，尽诛陈氏子孙。永乐元年，封黎氏子胡□〈大上互下〉为王。明年，日煃弟天平与其臣裴伯耆伏阙请复仇，诏令迎归主其国；黎氏诈杀天平及护送兵将，遂兴师分道进讨，擒其父子，求陈氏后不得，乃郡县其地，为十七府、四十七州、百五十七县、十二卫，置三司治之。后陈简定及子季扩相继为乱；既平，黎利复乱。宣德二年，利遣使表请封陈暠为王；用杨士奇、杨荣议，息兵封之，罢三司。暠死，利诈称陈氏种绝，诏许权国事。子麟嗣封为王，后并占城。十传，为其臣莫登庸所篡。嘉靖十六年，故王子黎宁来乞师，登庸惧，纳款归命，改授安南都统使，而居黎氏于漆马江。莫氏再传，为黎宁子维潭所逐，诏以维潭为都统使，而居莫氏于高平，如漆马江故事。天启四年，黎氏攻高平，莫氏益弱。迄明世，二姓分据焉。

　　我朝康熙五年，封黎维禧为安南国王。乾隆五十四年，黎氏失国，封阮光年为安南国王。嘉庆七年，改封越南国王，遂改安南为越南。史册所载，班班可考，何敢赘述。廷兰闻诸道路者皆近事，不能详考其实，与所目睹者，姑书之以供海外之谈。

　　据流寓越南者言曰，黎氏末季多乱，国分为三：嘉隆（今国王父年号，姓阮；国人最忌言王名）据陇奈（今嘉定省），泰德（未详其姓亦年号）据新州（今定平省），光中（姓名未详，本贾人，居西山社，自称西山王，人呼西山贼，僭号光中）据顺化（即富春）；各王一方，结为兄弟。泰德死，其子为臣下所逼，走依光中。光中谋死之而夺其国。嘉隆怒，起兵攻讨，破新州城，以驸马镇守之。光中遣其少傅及大司徒以兵围新州，数年不克，复遣都督增兵力攻。城中食尽，援兵远来疲乏（新州北去顺化十一日、南去陇奈二十余日），战屡败，城陷，驸马自焚死。都督移兵向陇奈；嘉隆兵溃，弃城入海。光中益强，兼并东京，代黎氏为王。方嘉隆之入海也，海寇何献文（粤人）率数百艘围之，嘉隆计窘，乃衣冠出舟上，呼曰：『我陇奈国王也。今国灭，将适他国乞兵复仇，舟中无所有，害我无益！若能悉众相助破敌，功成之日，愿以国并分而王之』。献文喜，遂与设誓，同适暹罗国，乞精兵数万，分道夹攻，拔陇奈、新州二城，乘胜攻克顺化，进取东京。光中率余众遁入山，其少傅、大司徒从间道走东京，为伏兵所获，嘉隆涂为蜡炬，生焚祭驸马；东京亦降。安南之地，悉为所有。改陇奈为嘉定，东京为升隆。纪元嘉隆，取起于嘉定、成于升隆也。位号已定，遣使赍表奉贡天朝；寻改封越南王。割一郡之地授献文。献文不敢抗，卒以党少力微，土人不服，弃而他去。嘉隆心德之，常厚视唐人。今国王嗣政十余年，亦加惠如昔，商旅安之。

　　后嘉定守将据城反，一日陷四府，客民多从之者。王遣师攻围数年，不下，折兵五万余（多被城上滚木压死）。嘉定人知王与暹罗有隙（暹罗前以兵助嘉隆得国，嘉隆感其恩，岁遣数百人往返彼国听役，瓜代为常；后以不堪凌虐，皆逃归，不复遣代，恩好遂绝），阴致书求救于暹罗国王；果以舟师十万来援，用唐人为乡导。将至城，窃其金而逃。师迷失道，被越南官军截杀过半，败归。城中援绝，大兵攻益急，筑外城，从城上窥其内，以大炮环击之。连战十五日，城陷，俱歼焉。

　　壬辰（本朝道光十二年），高平土贼作乱，结连广西边邑流民，啸聚破高平城，蔓延至谅山，滋扰二年余始平。议者多以此咎唐人，不知首恶皆土人，客民中不过一、二奸徒乘机窃附，或被逼胁非本心，乃致数万寄籍之众，失恩取忌于国王，而商贩之船亦受增税之累，不亦冤哉！

　　西山贼光中，自入山后，诱制生番，聚党寇掠，仍称西山王，子孙相袭（有景盛、宝典诸伪年号）。又有一种蛇鬼番，乃白苗种类，居山中，生育浩繁，一蛇鬼王治之，时群出杀人为害。然廷兰窃观越南形势，其王城固而有备，凭山阻海，得地利可自雄，南北一带如长绳，五千余里皆归统辖，可无争并之虞，实为外藩杰国。所虑鞭长不及，民情浇薄无常耳。

　　今国王敬事天朝，深明治体，尤通书史（颁刻自制诗文集），崇儒术（大官多用科甲），事母以孝闻，积财贿（库藏金银皆满），善货殖，通贩四方，凡国中所无者悉罗致之，即一艺必传其术。衣服虽从前制，而法度悉遵中国（如设官、校士、书文、律例，与中国无异）。尝曰：『天朝所钦服，当世守臣节，诸夷不足言也』。至于今，贡献无缺。中国官士遭风至其地者，皆加礼焉。

　　其王正月出游一、二次，或坐舆辇，或乘马、骑象，冠服丽都、仪仗美盛，从甲士千人。所过市肆，家列香案接驾，各赐钱三贯以示优典。无事则常处宫中；王子百余人民别宫，分习文事、武艺。食用设定额，有过犯则减其供给。宗党姻属以下，有恃势凌人者，虽亲贵必绳以法。

　　其内外文职，品级名号，皆仿天朝官制。前所授官，皆书吏出身，由书吏未入流遇缺以次递升；今则重科目。科场例三年一试，命督学官出典试事。各省童生赴省垣试文艺、经策、诗赋，佳者取中举人，合式者取进秀才。秀才四十岁选授教职，举人选授知县；未出仕者应会试，中式进士。殿试，王亲点翰林部属，并知县即用，无及第名色。其武职仍国旧制，不设武科。居官俸薄，治狱讼不敢通贿赂，犯者法綦重；虽布、按大僚，无数百金之积。平日不冠履，赤脚；临民、见国王亦如是。有功者赐带履，上殿许穿缺后朱履（俗名浅拖）。惟大祭祀，始按品级服章服，袍笏靴帽，悉如汉制。又人置两荷囊（状如荷包而大），文具食品悉贮其中，有职事者携以随身。出入张青油盖（以大雨伞作盖），不分彩色；有功加赐一盖，以拥盖多者为荣。坐辋子，不论尊卑，俱两人肩抬（辋子即肩舆，用竹杖一条，下以丝网一幅，两端施横木维之，悬于杖之前后，以竹叶编成如龟壳状盖其上，两旁垂蒲席作障。将坐时，揭起蒲席，从旁投入，仰卧其中。官则用木杖，饰以朱漆。其丝网，三品以上用红色，余皆蓝黑色）。前导用健卒十余人，各持鎗子、木杖、佩刀、藤条数对而已。

　　其军卒不属武将专领。文官大小衙门，配隶有定数。给役在省者曰省兵，戴竹笠（笠小仅可蔽首），涂金色，上插鸡羽，衣用红色哔吱，绿缘绿袖；在府、县者曰府兵、县兵，笠涂绿色、黑色，插鸡羽，衣用黑布，红缘红袖。所执器械甚精锐；但国不产铁，少火药（常时演习，鸟铳俱不点放，以手作势而已）。兵士技力劣弱。以军法严，临阵虽死必赴。其将帅行兵，尤以巧计幸捷。民视军势胜败为叛服，故乍合、乍离易生乱，亦恩信未能固结其民也。

　　其治民刑具，藤条、长枷、缭扣等物。杖责悉用藤条，轻罪荷竹枷，重罪荷木枷，加缭扣。至斩绞军流，俱遵天朝律例定罪。法网严密，罪人闻捕役至，自来就缚；以一藤条押解数百人，无敢遁者。

　　其村庄各设社长、里长。有事击木柝。村中被盗，社长连击柝三次，邻村击柝应之，村众四出截捕，莫能兔脱。捕盗以赃为凭；若被脱出门，无赃者俱不理，故鼠窃甚多。遇争斗事，不论男女，皆两人相持，仆地上不起，谓之乱霸（先起者为理屈）；至亲虽强不敢助。社长闻知，击柝集众调停，不解，乃听告官。被伤者移卧仇家，日夜呻吟，不食。官抑仇家医愈，方理其讼。民以此无械斗，罕以争殴致毙者。孕妇尤不可犯（殴伤孕妇，加倍治罪）。奸情事，以未嫁、已嫁论（奸犯未嫁者，若女子愿从，官为配合；犯已嫁者问斩罪）；无勾栏。尤严禁鸦片烟，卖者与食者俱置死罪，家产没官。惟不禁赌博，游民以为生涯，客民嗜者更多，有以赌致小阜者，遂相率效尤；气习日偷，而官不之察，为可虑也。又逼于征敛（土人每丁，年征税钱十二贯，唐人减半），七丁给一兵之粮。地荒民惰，生计无聊，富者不及万金，贫者皆负贩樵采为业。

　　山多虎患。尝见众樵人槛一虎献大官，官赏钱五贯。出虎置网中绊之，去其牙爪，移系演武场。驱群象至，虎见，咆哮。象皆退伏，矢溺俱遗。惟一老象直前搏虎额，三驱三搏，虎仆地不动。然后群象争以足蹂践之，顷刻皮肉糜烂。问『何为然』？曰：『以扰象，使不畏虎』。象多力，解人言。各省堂俱畜十数头，年习战两次（凡阅象，先以兵列成队伍，驱象入阵中，束草为人当前队，象引鼻搏击之，立碎；惟遇火烟则避），号冲锋军，所向难御（御象之法，明史载：永乐四年张辅破安南，遇燧象，以画狮蒙马冲之，象皆反走）。究之兽虽猛，不如得民为可恃。

　　又尝细验其民情，虽汉裔居多，而杂彝燎旧习，诡随轻吝，殊不可亲。男子游赌安闲，室中坐食，家事听其妻。好着黑衣红裤，戴箬笠（形如覆釜），见人则脱其笠，以低头叉手为敬。衣服至敝不澣，虮虱常满，扪置口中嚼之，谓吸自家生气（贵贱皆然；官临民，亦解衣扪虱，不为怪）。性喜浴，冬月亦以冷水浇顶至足。妇人出贸易，椎髻跣足，以绉绸缠头，戴平顶箬笠，穿窄袖红黑绫衣，长垂地，臂缠璎珞、玛珯念珠或带铜铁镯，不着裙，不施脂粉。凡食物、杂货，肩至市，列地上，谓之排行栈（一日两次，称早市、晚市）。市中百货云集；其茶叶、药品、磁器、故衣诸货，皆中国客船贩至售卖为多。

　　男女婚娶，聘金无定数（少者只钱十余贯）。至期，婿同媒妁诣妇家引妇归（妇随夫行，不用舆马）；两家随行皆妇人，无灯彩音乐。若妇弃其夫，还其聘金而归。女好纳唐人为婿，呼唐人为叔。俗例：女子均分家产。祀祖先，必兼祀岳父母。不立主，写诗联粘厅壁，置香位焉。家所祀神，称本头公（如中国闽属之称土地公）。庭中祀九天元女（竖一高木，设龛于上，以安香位，下多植红竹及诸般好花）。其神庙设神牌位，不雕像。迎神用一人行歌，旁八人击鼓为节（或四人），无他乐器。入庙，燃爆竹无数，谓之吉利。

　　民居多草屋（凡砖瓦石灰皆贵），中间高，四围低。室前垂竹篷障门，昼则擎起。居处无椅桌，作低床，日夜宿其中。不制被褥，寒则以席卷而自覆。惟中国人流寓，富者有构瓦屋，高门户、备器物，称大家围。饮食设一铜盘（无铜盘则为不敬）置席上，列肴馔其中。酒甚醇，冷酌。牛豕鱼肉半生熟（肉食无烹饪，以带血未熟者为甘美；每物只少许，一箸可尽）。复供数大盘，率切生菜、杂生草，和咸鱼汁啖之（炊器用铜铛，号本扣，故多食草菜以解铜毒；又无酱油，以鱼汁代之，甚腥臊）。饭毕，以手洗面（不用脸布），人进顺化茶一簋（顺化即王城所在，今改富春，地产茶，能解铜器毒，亦消暑气，味甚苦沚），以纸条卷烟草叶燃火吸之（不用烟筒）。常啖槟榔，多黑齿。遇喜庆事，亦演戏作乐。

　　尝道出常信府，见逆旅主人畜娈童、韶女一部，能演杂剧。同舍客醵钱二贯，邀赏其技。剧儿以朱墨涂面，着窄袖短衣袜而不履，跳跃盘旋，作天魔舞，舒拳踢脚，抚髀拍张，听鸣金为度。又易素面，着锦袄，扮蜀先主别徐元直故事，促节曼声，呜呜欲绝；剧师或吹笛、弹胡琴、击鼓节曲。俄而四女子并肩出，纤腰细步，联臂踏歌，姿致殊妖媚。歌罢，膜拜作谢。

　　又尝在谅山，见一老妪弹嘴琴（状如俗之月琴，而柄甚长，有四弦，声微韵远），二女子炫妆出度曲，亘唱低吟，余音凄咽。每一曲终，辄对语喃喃，不可晓。又能作婆舞，进退轻盈，娇转欲坠。众掷以金钱，则秋波流睇，含笑嫣然。异方之俗，亦别具一娑种风情，人多邀以侑酒；有一、二能唱中国歌曲者，尤人所艳好。

　　其巫祝医命、星卜算术诸家，皆唐人为之。海船至，则各人色俱备。中国船所聚，以嘉定（即陇奈）为多，次广南（即惠安），次平定（即新州）、广义，次富春（即顺化）、南定（俗称碑放）、又安等省。凡市贾之哗寂、征税之盈虚及官史所获送礼之利，皆以船之大小多少为差。船以冬到、夏还。俗云：『孔雀徙，唐船来；苏和鸣（昔有一继母所生子名苏和，以事逃安南不返。次年，母遣继子往寻之；继子至安南，访弟无音耗，不敢归，病死，魂化为鸟，四处呼苏和，唐船将回，悲鸣尤甚，因名苏和鸟。今此鸟甚多，其声宛然苏和也），唐船返』。数年来，官禁肉桂、生糖等货，不准私贩出口，定官价采买，归王家商贩；又增商船税例。以此中国船益稀少，十减五、六，民甚苦之。其河内（即古东京）、平顺（古占城，界内有火炎山，入夏以后，地热如火，日间不可行，往来绝迹）等省，悉本处小船通贩，粤货甚多。船号「牙仔船」（大者可载二百余担。台湾郡志载，康熙五十六年，有藤钉小舰飘风至澎湖，即此等船），船底皆竹篾编成，外涂椰子油，惟船上用木片。余小船皆然。亦有木底者，以藤密维合缝处，水注入，以木杓不时挹之（地不产铁，故小船俱不用铁钉。「海国闻见录」所谓轧船无首尾，没水，密钉细缕于甲板船底，远远以数百船棹桨牵曳之，其船搁浅，西洋船畏见广南轧船；或即所见牙仔船也）。大抵滨海利赖，最喜帆樯辐辏，货产流通；不然，贫无业者，悉转沟壑矣。

　　其耕农不粪田（蔬菜被粪秽则不敢食），亦无桔槔运水（家用无木桶，皆以磁瓮汲水），旱则听苗自槁。稻不分早晚，收获复播。高地种黍稷、落花生（一名土豆），少栽地瓜，无高粱、荳、麦。土产金珠、玳瑁、珊瑚、奇楠、沉檀、束香、肉桂、乌木、苏木、胡椒、苏合油、羚羊角、象牙、犀角、兕虎、猩猩、狒狒、孔雀、白雉、翡翠、蚺蛇、蚁子、波罗密、甘蔗糖、椰子油、花生油、薯榔藤、槟榔、棉花、土布、绉纱、花绫、细绢、螺钿等物。

　　地分三十二省：富春（王城所在）、广南、广义、平定、富安、高绵、庆和、平顺、边和、嘉定、河僊、安江、定祥、永隆、广治、广平、又安、河静、清华、宁平、南定、兴安、兴化、山西、宣光、河内、海阳、大原、北宁、广安、谅山、高平。计南北长五千余里，广不上四十里，皆沿海一带。惟河内、嘉定二省地面阔大，物产尤丰（河内裕珍宝器用、嘉定裕米榖糖油）。无此二省，则越南所出之利，不过当中国一郡耳。西南入内山，则高冈远林，连亘几千里，人迹所不到，非章亥所可穷矣。

　　廷兰以风涛之厄，身履异域，虽译语不能尽详，幸遇同乡流寓者众，得随地访闻其事；益知我声教所被，能使穷荒海壤，喁喁向化，中外一家，赠资得归乡土；何莫非圣天子高厚之成生哉！敬就管见所征，纪其大略。

　　芸皋夫子评：写外藩，据事直书，而夷情自见。抑扬处皆得体，是谓识职。

　　●跋

　　右蔡生香祖所著：一曰「沧溟纪险」，述其舟人不慎，冥行而几败也；一曰「炎荒纪程」，述其履危而平，归途所经历也；终以「越南纪略」，则旁及其典章、服物、风土、人情，以见国家声教所及，无远弗被也。

　　先是道路之言，谓蔡生是行不复矣。廉访刘次白先生为余言曰：『蔡生蓄道德而能文章，负奋发有为之气、渊深博丽之才，不得志于有司，而复阨之若此，天道当不其然』！既而音益杳，言者益众。窃意古今环奇之士，自灵均而下，如王子安、李供奉之伦，不为造物所容而沦没于波涛者，往往有之，则亦未见其必然也。

　　今果如廉访公之言，蔡生归矣。既拜其亲，以次来谒吾庭。余为询其梗概，语不能详。越数日，录其所著以进。益信生之中有所得，遇难而神明不渝，非浮华之士汨于利禄者之所能几。宜其倾倒于蛮貊之邦，而所至如归也。

　　若其「纪略」所言，则皆得诸见闻、考诸史籍，而不类志齐谐、记十洲者之无征不信。生之嗜学，殆不以夷狄患难而有间矣。吾知自是而后，道德益坚、文章益增奇气。他日有位于朝，必能齐祸福、一死生，而卓然有以自立。天之走生于险、而使之水陆万里也，岂无意哉！次白先生既为之叙，于是缀数言以归之。

　　道光丙申七月既望，知台湾府事友人熊一本书。  
附录一

　　澎湖厅士民乞留姚石甫廉访呈上钦差大臣制府怡

　　澎湖厅士民乞留姚石甫廉访呈上钦差大臣制府怡

　　为力障岩疆，泽流绝岛；乞恩垂察，爱戴实情事。

　　窃维疮痍抱痛，资国手以回生；抚字知恩，验人心之不死。某等僻居澎高，近隶台阳。唇齿相依，程止隔于一水；咽喉独控，庇尤托于二天。前者道宪姚，以鸣琴之旧谱，宣露冕之新猷。竹马迎来，腾欢声于远澨；輶轩到此，访疾苦于穷檐。裁浮费、革陋规，躬行节俭；察蠹胥、平冤狱，政尚严明。廓清逸匪，南北路绝土棍之踪；收养游民，八千人编壮丁之册。强先拔薤，有弊必除；因即发棠，无灾不恤。遂使野多买犊，因而庭惟挂鱼。范公是龙图老子，亲爱呼名；汲黯为骨鲠使臣，便宜行事。迨夫元气渐苏，文风重整。减冰厅之鹤俸，给膏火而馆设翘材；量玉尺于鸳丝，典岁科而衡持藻鉴。士贵通经，风追邹鲁；人争向学，类化粤闽。乃海邦之善教方深，而内地之夷氛忽警。羽书告急，刁斗戒严；四起谣言，一时惶惑。饬营县以分防，召衿耆而广谕。一十七处之要区，筑台置炮；万三千名之戍卒，据隘登陴。充水勇者，军号习流；练壮丁者，乡藏劲旅。论成局，则坚如铁桶；合众志，则固于金汤。而且镇宪达，和衷同事，动中机宜；府宪熊，应变随时，功资奠定。麻思受命，郡县皆符；刘晏运粮，舟车立备。所以鸡笼、大安之报获，不事张皇；即如江见、张从之逆谋，旋加扑灭。此信全台之有幸，形诸公牍而可稽者也。至澎湖蕞尔弹丸，为台、厦中流砥柱；虽鸡肋非所垂涎，而虎口岂容探手？况经七岁之凶荒，每虑一朝之滋扰。而道宪姚，念切痌瘝，势同指臂。几度捐廉施赈，活我泽鸿；进番檄哨巡洋，擒彼草鸟。雄师将及二千，布满三十六屿；义勇更添六百，联络六十八乡。举环岛之安全，悉隔洋之调度。正喜酬庸宠命，大慰苍黎；忽闻去任好官，如失怙恃。爰是泛棹输忱，望尘布悃。哀乞天宪大人，福星载道，卿月升霄；俯照下情，恩垂明察！恕冒昧之无知，仅伏涂泥祷告；冀挽回之有策，敢忘覆载生成！切叩。  
　 
附录二

　　请急赈歌

　　观察周公有社仓之议，言事者虑格于旧例。公慨然力任其成，立赋抚恤歌，发明天道人心之应，淋漓凄恻，情见乎词。因述其意，续成长歌一篇

　　再呈周观察二首

　　偶因购石作墙，为里侩所阻，将聚众斗矣；急以诗代柬，求王铁崖茂才解围。事后喜而录之

　　夏日喜雨，呈蒋怿□〈艹弇〉（镛）刺史

　　请急赈歌

　　昔读宝俭箴，贵粟贱金帛。昔闻袁道宗，蠲赈上六策；又闻林希元，荒政丛言摘。三便与三权，六急从所择。自古以为然，周恤救□〈难，喜代隹〉戹。况兹斥卤区，民贫土更瘠。年来遭旱灾，满地变焦赤。又被咸雨伤，狂飙起沙碛。海枯梁无鱼，山穷野无麦。老稚尽尫羸，半登饿鬼籍。丁男散流离，死徙无踪迹。所赖别驾仁，捐廉先施借。向来失预防，社谷祗虚额。乾隆十六年，官捐二百石；移归台邑仓，陈腐实可惜！何不拨数千，存贮常平积？平粜假便宜，采运收补益。兹法如堪行，从长一筹划。

　　炊烟卓午飞，乞火闻邻妇，涕泪谓予言：恨死乃独后。居有屋数椽，种无田半亩；夫婿去年秋，东渡餬其口；高堂留衰翁，穷饥苦相守。夫亡讣忽传，翁老愁难受；一夕归黄泉，半文索乌有。嫁女来丧夫，鬻儿来葬舅。家口余零丁，幼儿尚襁负；吞声抚遗孤，饮泣谋升斗。朝朝掇海菜，采采不盈手。菜少煮加汤，菜熟儿呼母；儿饱母忍饥，母死儿不久。尔惨竟至斯，谁为任其咎？可怜一方民，如此什八九。恩赈曾几多？可能活命否？

　　救荒如救溺，急须援以手。试问登山无？莫讶从井有。譬诸过涉凶，灭顶濡其首。万灶冷无烟，环村空覆臼。二鬴不供餐，三星常在罶。移粜开武仓，官惠亦云厚。定价三百钱，准粜米一斗。转眼给已空，枵腹那能久？求死缓须臾，望救争先后。明日天开晴，星缆到浦口。绝处忽逢生，欢声呼父母。睹此应伤心，加恩谁掣肘？翻作哀鸿吟，从旁商可否？乞为汉韩韶，休笑晋冯妇；救荒如救焚，祸比燃眉感。杯水投车薪，燎原势难扑。叹息此时情，鸟焚巢已覆。告急书交驰，请帑派施榖。连月风怒号，滔天浪不伏。劳公百战身，悬民千里目。愁无山鞫穷，疾奈河鱼腹。藜藿杂秕糠，终餐不一掬。哀肠日九回，何处求半菽？见公如得父，幸免填沟渎。去时编户口，稽查费往复。积困苏难迟，倒悬解宜速。我亦翳桑人，不食黔敖粥。曼倩饥何妨，长歌以当哭。安得劝发棠，加赈一万斛。康济大臣心，补助生民福。会看达九重，褒嘉锡命服！

　　抚恤六首答蔡生周凯

　　渺兹澎湖鸟，汪洋当巨浸。哀哉澎湖民，颠连遭岁祲。山势若浮鸥，泛泛无庇荫。其土多斥卤，其宅少荫□〈氵争〉。讨海以为食，刮并以为饮。薯芋与杂粮，全凭雨漉渗。贾舶一不通，居民口为噤。去秋八九月，台飓无乃甚；鼓浪成咸雨，飞洒等毒鸩。草根亦枯烂，牛羊先病□〈舌今〉。风伯日怒号，波涛苦击揕。欲渔不敢出，欲籴无由赁。东邻与西舍，死殇相哭临。纵有贤司牧，力薄难为任。驰书飞告急，呼天空哑喑。吁嗟渤澥中，胡能同席衽？

　　赖有贤司牧，劝民相赈贷。亟发义仓钱，户口资零碎；碾米借营仓，平粜付阛阓（蒋泽□〈艹弇〉刺史发义仓钱三千串以济贫民，借碾兵米九百石以平市价）。劳劳相慰藉，教民且忍耐。些许奚足恃？家家食海菜；海菜亦可食，须杂薯与米。苟无薯与米，食之病且癠。肢体日浮肿，耳目日昏眯；渐与鬼为邻，捄死恐莫递！况自秋徂春，瓶罍罄如洗；卖儿无人收，卖女空泣涕。朝朝望海天，伏地首九稽。海舟其速来，皇恩尚可徯！

　　大府闻告急，飞章达天衢。檄令厦门道（兴泉永道驻札厦门，人呼厦门道），就近携所需。帑金出厅库，薯丝（地瓜干）购海隅；克期渡溟渤，未敢缓须臾。东风偏作剧，漂泊月有余；幸不葬鱼腹，居然到澎湖。台阳镇道府，早檄大令徐（凤山县知县徐必观）。沈（凤山兴隆巡检沈长棻）、施（嘉义大武垄巡检施模）二巡检，先后临灾区。折桅与断舵，倾覆尤堪虞（台湾于十一月即委三君勘灾，皆因风色不顺，屡次折回，二月始到）。分投稽户籍，冒险忘捐躯。援照昔年例，火速开仓储；监放选绅士，手不假隶胥。老弱戴皇仁，襁负来于于。余也心孔亟，思民口可餬。计尔丁多寡，计尔家有无；计尔饔飧后，计尔刈获初。务使沾实惠，普遍海之隅。恺泽实汪濊，臣工敢迂拘？

　　蔡生澎湖秀，作歌以当哭：上言岁凶荒，下言民茕独；防患思社仓，加赈乞万斛。悲哉蔡生言，淋浪泪满幅。读书以致用，进生话款曲。澎湖蕞尔区，赋税无盈缩：地种网沪绘，贡饷不及六（澎湖额征地种、网、沪、绘饷银岁五百九十三两有奇）。生齿日以繁，大化久沐浴；岁供不加增，官输不加续。今以廿载粮，充尔万民腹（此次抚恤动饷银九千两，较嘉庆十六年三倍；用澎湖十七八年之岁供）。赈抚有成规，但期免沟渎。极次分贫穷，岂能恣所欲？止缘阻海风，来迟心愧恧！转瞬麦秋至，高粱望成熟。归告蚩蚩氓，安守无多渎！

　　卓哉蒋刺史，判澎已十年（以知州借补通判）。视民如孙曾，呼之即来前。心伤澎民苦，双睫涕泪涟。死者赙以槥，病者医以钱；廉俸无多入，心余力苦绵。尔民共见之，长官亦可怜。台阳各大吏，闻报心忧煎。筹款拨拯济，隔海目悬悬。使者自厦来，两地相周旋。薯丝十万石，计可尔命全。乃知社义仓，良法本前贤；苟无义仓钱，旦夕胡能延？当日劝输将，吝者犹戋戋；今既解此意，乐岁共勉旃。自当白大府，设法谋所先。仓实议增贮，贡税议暂蠲；一以抒民力，一以扶民颠。

　　天灾降有由，由民心所致。休咎征洪范，贞祥祥礼记；降吉与降凶，其理明且易。疠疫及干戈，灾青无二义。侧闻濒海民，见海舶失事：拯物不拯人，乘危抢夺肆。呼号暝不援，转因以为利。上干天心和，降罚垂昭示。中岂无善良？罚遂及孥稚。从井或救人，嫂溺尚拯臂；尔民痛改悔，天心亦螨憙。适或再遇之，慎勿萌故智！捄人在所急，量财酬高谊。苍苍有明威，可一不可二。斯言共记取，切莫视儿戏！既感覆帱恩，思享升平瑞。

　　观察周公有社仓之议，言事者虑格于旧例。公慨然力任其成，立赋抚恤歌，发明天道人心之应，淋漓凄恻，情见乎词。因述其意，续成长歌一篇

　　大灵无梯登苍穹，呼阍不答天梦梦；开辟以来千万劫，水火疾疫与兵戎。虽言盛世无灾祲，尧水汤旱周大风。黔黎浑噩不知识，空自披发号鸿蒙。宣经念佛浑多事，惟有行善可回造化工。福善祸淫应如响，普天之下其理同。薄海苍生吾赤子，繄岂澎湖一隅中？澎湖一岛临汪洋，西扼金厦东台阳。干戈盗贼总无患，往往凶歉遭奇荒。未若去岁更周章，黄发遗民见未尝。四月下种六月旱，旱气蒸郁为螟蝗；七八九月咸雨洒，腥风瘴雾交迷茫。早季晚季颗粒尽，饥死者死亡者亡。别驾蒋公痛悲悯，心如乱发纷□〈髟上匡下〉鬤；驰书乞援赴郡城，郡城大吏动怦怦；檄委贤能急省难，沈施赞府来经营。稽查按验分劳役，克日编成户口册。徐公继至亦叹嗟，率先按抚筹良策。诸君实力齐勤民，岂等秦越视肥瘠！观察周公玉堂英，扬帆远使观沧瀛；慈帆稳渡叱蛟鳄，抵岸旋闻呼癸庚。视民疾苦恤民隐，长歌一阕详民情。酸辛一字一涕泪，抚楮长为太息声。胜披郑侠流民状，不愧次山舂陵行。公有福力能起死，变醨养瘠缘真诚。代公甫到毒龙窜，豹房初临泉味清。一朝麾节移澎疆，免尔沟壑公能当。贫民三万七千户，量赈万帑充饥肠。极贫两月得全活，次贫周月慰所望。斟酌多寡不一例，其实次贫亦惨伤。挪借称贷计已尽，纵有田地难换粮。凫茈芦菔遗此地，木酩竹花寻何方？岂无山蔬与海菜，啖之令人病而僵。胡不暂支厅库先施借，约以秋杪来抵偿？权宜破格恩乃济，斯真救时药之良。知公用心亦太苦，再议前后设社仓；陆续拨运不费力，襄诸大府修封章。台邑仓庾素充积，以盈济虚两无妨。上达天聪应嘉取，议本通行制已古；虑或因陈致红腐，年年粜之年年补。有时巨浪阻风樯，抬价不须愁奸商。一遇青黄呼吸至，官亦云便民亦康。想到此际休彷徨，吁嗟乎！读圣贤书学何事？急切救难梓与桑。遍诉当途听斯语，立法为民计久长。

　　再呈周观察二首

　　绛节新从海外移，锦囊又补纪游诗。三千帑运筹加赈，十万生灵免阻饥。忧世真同由己切，受恩翻悔得公迟！社仓重踵南康议，他日澎山系去思。

　　领略芝颜笑语亲，金针密度指迷津。挥毫字挟风霜气，下榻光生雨露春。早有瑶篇公海内，又携珊网遍湖滨。探怀欲把心香爇，不省云泥隔此身！

　　再答蔡生周凯

　　蔡生满腹怀琳琅，入门意气何飞扬！手出□〈食遣〉遗不敢当，又作长歌气沛滂。前幅大半多揄扬，阐发天人明灾祥。中言次贫亦可伤，愿借帑库资糇粮；九秋岁熟相归偿，普济两月云何妨！后幅硁硁议社仓，转轮欲与常平相。读书致用贵通方，蔡生之言言则臧；止令少安毋仓皇！蔡生听我言！我言亦孔长。国家荒政在救荒，酌济民食疗死亡；非饱尔欲充尔膓，抚恤优于借籽粱，圣恩伺啻十倍强。八分之灾明且彰，一月两月费评量。极贫乃是民孱尫，废疾孤独鳏与孀；次贫乃是贫之常，尚堪能作餬羹汤。况今春和百物昌，台厦贾舶来连樯。海中可以捕鱆鱑，海边可以摸螺螃；海上可以耕山冈，海口可以肩筐箱：各力尔力忙尔忙，转瞬芃芃禾黍香。生欲彼此无低昂，无乃于理有未详。澎湖厅库无多藏，去岁借贷已罄筐；贮有兵饷不敢商，若动台库费周章。大海风波嗟茫茫，来无时兮空怅望。统计极贫、次贫大小户口三万三千郎（闽人呼人曰郎），今有十万薯丝来海航，岂犹不足餍秕糠！且也澎湖斥卤乡，秋收虽卜庆丰穰，凶荒之后力不遑；义仓借钱钱敢攘，岁供积欠敢不蘉！生欲恩尔梓与桑，未许尔后愁空囊。纵然医得眼前疮，他时挖肉心怯恇。我心忖度目岂盲，非为茧丝为保障，官敢自外非台阳？社仓之法法本良，义与义仓同备防；听民乐岁自输将，出陈易新官主张；仓正仓副同劻勷，不假胥隶饱食狼。尔诗为民请发棠，欲拨常平相扶匡；试取原书重开眶，理有小异分毫芒。行当大吏白封疆，仓储为尔谋安康。奏章上达报天阊，蔡生听之休伥伥！儒生论事贵挈纲，归告尔民无彷徨，方今圣世恩汪洋！

　　送蔡生台湾小试周凯

　　海外英才今见之，如君始可与言诗。志高元干空流辈，文愧昌黎敢说师？大木定邀宗匠斫（谓平远山观察），小疵先把俗情医。岛中相赠无长物，聊解春裘作馈遗。

　　猎猎秋风欲战时，一帆准拟厦门吹。翘才有馆堪投足（厦有玉屏书院），匡鼎能诗亦解颐（谓幕中王香雪）。稿束牛腰相论定（余方辑厦、金二志，生亦续补「澎湖纪略」），气充鹏翮看飞驰。赠言且慰绸缪意，一夕匆匆惜别离！

　　偶因购石作墙，为里侩所阻，将聚众斗矣；急以诗代柬，求王铁崖茂才解围。事后喜而录之

　　君家世居铁铁尾，约去吾乡未三里；婚姻况乃朱陈谐，肥瘠岂如秦越视？我昨鸠工版筑兴，偶向君邻购石子。物各有主原非偷，售而得之乌容已？驱顽未学秦皇鞭，负重先教夸娥徙。无端局外声喧豗，据臂突前相角抵。竟欲投辖同留宾，公然操杖辱加捶。初犹扣胫继撞胸，幸免折肱痛血指。试请息怒姑徐徐，云是此石渠曾市。就中委曲谁能知，遽呼宅主讯端委。主称典屋非卖石，署契分明敢谲诡！渠方气短敛足逃，衅由张三祸及李。寻常小隙抵死争，仓皇平地风波起。我闻众怒急缨冠，蛮触纷纷笑太鄙！会须登堂来负荆，排解先教达片纸。

　　夏日喜雨，呈蒋怿□〈艹弇〉（镛）刺史

　　赤熛扬明威，旱魃煽其怒。炎炳谁操持？阴阳失调护。万里烧长空，四围燃火树。草木燋干枯，飞鸟不得度；泉壑绝涓流，禾苗尽偃仆。仰食资东瀛，舟楫来何暮？敢望盈箱求，翻遭闭籴误。一粒一酸辛，负挈满道路。吁嗟中泽鸿，几为涸辙鲋。贤哉良司牧，下车询农务。丰歉递相寻，灾祲亦定数；胡兹孤岛黔，奈何抱沉痼？圣世宏宽仁，轻徭复薄赋；无如瘠土贫，风旱频年遇。生计窘耕渔，颠连憯莫诉。我民竟何辜？对天默呼吁。方版疏一通，云坛香一炷；有谪则祸予，莫俾民太苦！忽然触石云，散作漫天雾；阴霾昼迷蒙，玉虎晨呜呴；列缺并飞廉，屏翳齐交互；须臾沛滂沱，岸谷倏崩注。或为空中丝，或似草间露。连朝积霪霖，十日沃沾霔。化泽遍均匀，天公周布濩。村墅沐新膏，原田发生趣。农夫拜官赐，一祷逢甘澍。早榖余高梁，晚季卜秋获。花生绵根荄，朱蓣长园圃。幸无台飓伤，又免蝗螟蠹。米价渐渐低，粮运源源赴。更须惩奸商，专市亦可恶！开仓议平粜，救荒良有具。驱鼠防穿墉，彻桑及未雨。惭予枵腹谈，迂腐呈俚句；蒿目怜苍黎，空拳策富裕。再三白当途，缓急慎所措！愿奉太平觞，讴歌乐含哺。  
　 
附录三

　　传略

　　著述书目（据林豪编「澎湖厅志」）

　　传略

　　蔡廷兰，字香祖，学者称秋园先生。父培华。廷兰幼颖异，五岁读书倍常童，八岁能文，十三补弟子员，屡试辄冠其曹。旋食饩，名藉甚；澎之廉吏蒋镛尤爱重之。

　　道光十二年，澎湖饥，兴泉永道周凯奉檄勘赈；廷兰赋诗以进，备陈灾黎穷困状。凯大加称赏，濒行赠以诗，有『海外英才今见之，如君始可与言诗』之句。因手录读书作文要诀一卷授之，题曰「香祖笔谈」。时凯方以诗、古文词倡导闽南学者，廷兰以海岛诸生，为所器重；于是台郡当道名流，如熊介臣、周涧东、姚石甫、刘次白诸公，莫不知澎湖有蔡生矣。

　　十四年，主讲台湾引心书院。

　　越明年，乡试罢归，由金门遭飓风，船飘十昼夜，抵越南之思义府菜芹汛登岸，乃由陆返闽。途次，与南国人士以诗相酬和，藉以采风问俗。行四阅月、历万余里；因见闻所及，成「海南杂着」一卷。

　　十七年，凯调任台湾道，举充拔萃科。是年，旋领乡荐。郡守聘主崇文书院讲席，兼引心、文石两书院。

　　二十四年，会试成进士，以知县即用，分发江西，年已四十有四矣。二十九年四月，补峡江县。至则清积案、奖善类；月课诸生为文，手自校阅。观澜书院久废，乃助修郡治章山书院，使邑士得以时就近肄业焉。峡江素号瘠区，逋赋者众，以大义劝谕士民，民皆悦服，完纳如额。次年，值秋收荒歉，自捐司房笔资，请豁免逋赋；并设法赈恤，多所全活。咸丰二年七月，解任。是岁充江西乡试同考官；九月，署南昌水利同知，十月卸事。三年，回峡江任；五年八月，卸事。六年九月，委署丰城县，遭江水暴涨堤坏，捐廉二千七百两雇夫修筑张家嘴、罗家角堤岸。又出赀募人，捞拾尸首数百，安插难民。时粤寇逼境，所在土匪焚掠，人心风鹤。亟出驻江上，举办围练，令富者出赀、贫者出力；其条目简易可行，民始有固志，屡却悍寇。以防堵出力，巡抚耆龄保升同知。九年三月十五日，在任病故，年五十有九。

　　廷兰自少力学，以博雅称；于诗工古体，于文尤善四六。所撰「海南杂着」，刊行已久。为诸生时，佐蒋通判辑刊「澎湖续编」；网罗故实，多出其手。台湾道周凯殁于任，金厦门下士林树梅辈议刻「内自讼斋文集」，鸠资助费；廷兰锐身自任，移书台地同门生施进士琼芳等曰：『吾师素负知人爱士，目今此事，宜各尽心力，庶彰吾师之明；岂可诿之树梅，使私为己责哉』？其风义之笃如此。

　　卒后，遗稿罕有知者。光绪四年，主讲文石书院金门林豪为搜其「惕园古近体诗」两卷，骈体文、杂着各若干卷。（诵清堂文集）

　　著述书目（据林豪编「澎湖厅志」）

　　惕园遗诗四卷、遗文一卷、骈体文二卷、尺牍六卷

　　国朝蔡廷兰问业周芸皋先生之门，渊源甚正。于文工骈体，于诗尤工古体。其才力雄健，卓然自成家数。海外诗人，殆未有能胜之者。殁后遗集不传，豪于其家购得诗文稿两束，厘定诗集为四卷。其骈体文，大抵应酬而作，寿文居多，亦有未尽谐叶处。然才锋英发，古藻纷披，究非岛上后进所易及也。尺牍六册，则官江西时作。廷兰本工四六，故寻常酬应，亦非俗手所能。

　　海南杂着两卷

　　国朝蔡廷兰撰。廷兰乡试罢归，在洋遭风，飘至越南广义省思义府之菜芹汛，由陆旋闽。此书其旅中所作也。上卷分三篇：曰「沧溟纪险」、「炎荒纪程」、「越南纪略」，久已刻行于世；当阳周凯为之序。近人徐松龛中丞「瀛寰志略」尝称引之，亦可备海南掌故矣。廷兰自谓：下卷皆途次唱酬之诗，尚未刻行。其诗亦无由见也。  
