渠丘耳梦录 (清)张贞 撰

序渠丘耳梦录
余耋齿虺隤，经年善病，既不能展书纵读，又不能出而为登临眺听之事。唯是蒿床土锉，看屋梁而呻吟耳。二三亲串，间以问疾。相过延入卧内，共话团圞，多举乡里琐言为予娱病，且举其尤诙诡者，为抚掌之资。一涉世情，辄自引寐。儿辈侍侧，每有所闻，潜拾残{片虒}书之。疾平取视，都不成语，然亦可识当时抑郁无聊。故于没理没会处着想也，不忍弃为敝帚，稍次成帙，题曰《渠丘耳梦录》。耳梦用《汉书》语。颜注：耳常听闻而记之也。客有见者，曰：昔赵大年出新意作画，人辄嘲之曰：得非朝陵回乎？谓其所见不满五百里也。子渠人而只记渠事，得毋类此？余曰：不然，古人云，在朝言朝，在野言野。余以渠人而记渠事，亦士君子惓惓不忘乡党意也。客曰：若是，何不仿越绝三辅黄图以为书，乃为此詹詹之言邪？余曰：吾何敢远希汉魏，若张端义之《贵耳集》、康誉之之《昨梦录》，其义则予窃取之矣。于时岁次己丑，康熙四十八年重九日。杞园老人张贞识。

渠丘耳梦录甲集目次
御墨 赐像 斟寻 杞城 圣水山 郑公乡 韩信坝 管公都 康王台 书院山 三人为一龙 黄公冢 瘦羊博士 郑公避害 董郎中 辍奁嫁婢 陈大令 马仲君 刘宪副 王侍御 马中丞 马给谏 周核修 司理公遗事 孝廉公遗事 先大人全城纪略 侍御公遗事 谐谑
渠丘耳梦录甲集
御墨
世祖章皇帝天藻飞翔，且深画理，写成多赐近臣。刘少傅得者尤多，遂筑御墨楼贮之。贞每过从，辄获展玩。一为云林雪景，山峦村树凡作数层，雪光林影，递为浮动。一为米山墨渖，淋漓极酣适之趣。一为墨竹，最得李息斋法。一为梅花，任意圈扫，天真烂然。一为蒲萄，虽泼墨为之，意极闲适，殊不草草。一为达磨〔摩〕，虬须碧眼，所履苇航，一花五叶，俨然六祖东渡风神，各印御宝。又一条印，作二十字，云：寄兴图书，漱六艺之芳润；怡情翰墨，措万物于笔端。世祖雄武冠世，得天下于马上，又孜孜治理，身致太平。而翰墨图史之乐与寒士角，真天人也。
赐像
本朝相国得君之专，未有如少傅刘公者。世庙晚年，眷注尤殷。丁酉秋日，钦遣内供奉就直舍，为之写像。携入大内，宝钿瑞锦，装潢成轴。上临内院，中使捧出赐之。公有诗纪恩云：供奉螭头笔，来描迟暮颜。毫端双鬓雪，梦里五湖山。久负移文愧，仍销伴食间。难酬明圣意，敢向鹿门还。又七言二律云：写照生绡傍日开，彩毫遥落五云隈。朱颜久向京尘改，古态仍从画意回。浪阅沧桑堪自认，相怜形影更谁猜。凌烟欲启君恩重，报称无能念未灰。龙钟近态益隤然，图画惊看落九天。宝轴昨烦中使捧，隆恩今借彩毫传。空嗟骨相虞翻老，敢拟遭逢傅说贤。珍重瑶章辉座右，弥令形影自相怜。高念东侍郎歌云：丙申孟夏值西苑，曾逢相国承天眷。供奉朝衔御墨鲜，笔花飒爽开生面。丁酉秋吉装潢成，仙跸亲临赐辅臣。英姿昼敞平津阁，喜起风传丹地纶。我公高洁如海鹤，三山夜唳霜天落。凤起麟游盛世祯，统均纶綍深谘度。功业已闻铭鼎彝，余情更复及歌诗。光芒不在开元后，音律还超正始时。良辰胜地多佳句，吟成每下重瞳顾。龙笺手拂索新题，虞钩欧画盈毫素。上方书画富宣徽，必经鉴识始称奇。玉轴每镌北海笔，干将唯许茂先知。调元有暇真风雅，君臣如此古来寡。即今一幅对清标，霜髯赤舄何潇洒。飞尘不到读书楼，凉风左右吹新秋。齐纨湘管乌皮几，我公退食相夷犹。凝眸似有经营色，太平已定何凄恻。恩深不敢问山林，午桥梦向中宵测。伊昔图形启商宗，既王三年梦始通。未闻促膝资谟弼，绘事能传毛发工。云台麟阁屹相向，长剑高冠劳意匠。亦皆事后报功名，未见当前酬将相。圣朝纲纪寿山河，欲从图画永赓歌。凌烟直踞玄龄上，标轴谁言李孟过。我公矍铄如年少，九仙骨逼丹青妙。小子再拜俨仪型，星辰岳渎歌维肖。其后，曹澹余中丞《拜遗像》诗云：近睹须眉尚俨然，当年颁自九重天。肖形已入商王梦，绘阁堪追汉代贤。家学仪型情倍切，毫端鬓雪句空传。鹤姿癯立常忧国，仿佛清风到几筵。
斟寻
《竹书纪年》：夏帝相二十七年甲子，浇伐斟寻，大战于潍，覆其舟，灭之。斟寻，今县东北杞城一带是也。杜预曰：斟寻，在平寿县东南。平寿在今潍县，故知淳于、平寿皆古斟寻之地。详见《水经》。
杞城
杞城在邑东北三十里，古淳于国也。郦道元云：故夏后氏之斟灌国也。周武王以封淳于公，遂号淳于。《春秋》桓公六年冬，州公如曹。传曰：淳于公如曹，度其国危，遂不复。后为杞人所有。杜元凯曰：杞旧都陈留雍丘，桓公六年迁都于淳于。僖十四年迁缘陵，襄二十九年又迁淳于，晋人合诸侯城之。及考隐公四年，莒人伐杞，取牟娄。其时杞已在东方，不得言桓公六年始迁淳于也。若谓陈留，其道必出齐卫之郊。莒，小国也，安得越境伐人取邑哉？且陈留无牟娄，当是淳于之杞。由是观之，淳于之亡，当在春秋初年，杞人迁而居之。逮桓公六年，淳于公始以寓公如曹，见经也。汉因以为淳于县。
圣水山
邑东十八里，曰圣水山。旧传山上石池一窳〔窊〕，冬夏不涸，旱祷辄应。今涸矣。山左一石，状如伏鸡，旁小石数十，如鸡雏，土人谓之石鸡。或以占岁，不知何物候之。刘少傅有石鸡山房印章。其旁产两头蚁，樵、牧往往见之。
郑公乡
郑公乡在潍河东宿家里中，汉大司农郑玄之故乡。《汉书》：公，高密人。唐贾公彦谓北海人。安丘古来多属北海，高密虽境土分割，而公家实在安丘之东境，《水经》所谓砺阜是也。公时设教于乡，齐鲁门人从而游者，尝数千百人，地隘不能容。孔融为北海太守，表其里为郑公乡，号通德门。钱子义有诗美之，载公墓表。即今郑公店。
韩信坝
韩信坝在邑东五十里。昔韩信与楚将龙且夹潍水而阵于此。信令为万余囊，盛沙以遏潍水。引军击且，伪退，且追北。信决水，水大至，且军半不得渡，遂斩龙且。于是，苏长公《超然台记》曰：北望潍水，思淮阴之功，而吊其不终。盖谓此。
管公都
管公都在管公里中。昔魏平原华歆千里访朱虚高士管幼安于故里，里人呼为东家丘，盖朱虚之东境也，今属安丘。弃金坡一名堆金山，在公冶长书院山东五里。《魏志》谓：管宁、华歆共园中锄菜，见地有片金，管挥锄与瓦石不异，华捉而掷去之，即其地也。管宁死辽东，三十七年归柩，而阻海风，同行数十船俱没，唯宁船望见火光，投之，得岛屿。及上岸，无火亦无人。玄晏先生以为积善之感。出《独异志》。
康王台
康王台在西十里。俗传齐康王被逐，夜乘马渡汶，马化为泥为台，台日中不见，夜中隐隐如成。台前一水，有无不常，一名潮河，一名干河。按《齐传》，田成子篡齐，迁康公于海上，寻死。盖天或恶而识此耶。事不尽信，疑以传疑可也。水寔伏流。
书院山
世传公冶能辨鸟雀语，其言多不雅训，唯《海录》云：唶唶啧啧，白莲水边，有车覆粟，车脚沦泥，犊牛折角，收之不尽，相呼共啄。差为近古。考之，公冶长，字子长，《家语》云鲁人，《史记》云齐人，未知孰是。而今县南七十里有书院存焉。张华《博物志》云：公冶长墓在城阳姑幕城东南五里。去今书院山颇近，正齐鲁接壤处，则谓其游寓于此，或不虚矣，故得书之。
三人为一龙
华歆字子鱼，魏平原人，与管宁、邴原相友善。时人号三人为一龙，歆为龙头，原为龙腹，宁为龙尾。
黄公冢
黄公冢。《西京杂记》：有黄公者，齐东海人，常佩赤金刀，制御蛇虎如其意。记忘其名，今县东四十里三冢鼎立，其一为黄公冢，土人相传神哆其术如上说，疑即此人。
瘦羊博士
甄宇，字长文，清静少欲，习《严氏春秋》，教授常数百人。建武中为州从事，征拜博士。故事，每腊诏书赐博士一羊，羊有大小肥瘦，时博士祭酒议欲杀羊分肉，又欲投钩，宇复耻之。宇因先自取其最瘦者，由是不复有争讼。后召会问瘦羊博士所在，京师因以号之。
郑公避害
郑玄在马融门下，三年不得相见，高足弟子传授而已。尝算浑天不合，诸弟子莫能解，或言玄能者，融召令算，一转便决，众咸骇服。及玄业成辞归，既而融有礼乐皆东之叹，恐玄擅名而心忌焉。玄亦疑有追，乃坐桥下，在水上据屐。融果转式逐之，告左右曰：玄在土下水上而据木，此必死矣。遂罢追。玄竟以得免。
董郎中
董储，宋神宗时人，善属文，由郎中知眉州，与苏老泉友善。东坡知密州时，过安丘，访其故居，见其子希甫，留诗屋壁云：白发郎潜旧使君，至今人道最能文。只鸡敢忘乔公语，下马来寻董相坟。冬月负薪那得免，邻人吹笛不堪闻。死生契阔君休问，洒泪西南向白云。东坡集中谓其能诗有名。宝元、庆历间又称其书法胜李西台。乃今欲求其断楮遗墨，邈不可得。即欲访其坟墓，子孙亦无有能知之者，因慨然于吾邑文献澌灭不传者，当不为少也。
辍奁嫁婢
陈规字元则，宋钦宗时人，好振施，家无赢财。尝为女求从婢，得一妇，甚闲雅。怪而询之，乃云梦张贡士女也。乱离夫死，无所托，鬻身求活。规即辍女奁嫁之，闻者感泣。
陈大令
郭文毅公正域曰：陈文伟，府学生，膂力过人。常五更之田间，猛虎扑地而来，两手抟虎肩，两足蹴其势，虎死。后应会试，场屋火，以右手抵墙头，左手持同事人，履肩而出几千人。火势迫，乃揖后立者曰：吾力止此矣。遂名动天下。后之山东安丘令。流贼百余人掠库，公敕群吏：第谨簿书诸宝藏，吾无虑也。群盗大掠库金去。良久，问左右曰：贼去几何？曰：三十里矣。敕左右，以一骑一弹来驰赴之。问诸贼孰为首者，弹发左目中之，又再弹右目中之，贼大骇，伏地请死。公曰：好为吾送库金还。群贼唯命，公以一骑尾其后。抵县，群贼请死。公曰：吾何有众贼奴？各杖三十，遣之。公自负拓弛，意不以见功。御史竟以纵寇论劾，免官罢归。生二子宠、完。完中乡试。又考安丘志，陈文伟字伯豪，直隶舒城人，成化十一年由举人知博兴，有声，荐为边才，不果用，调安丘。刚正廉介，人不敢干以私。兴学励才，讼简盗息，民怀其惠焉。
马仲君
君讳文政，其先北平枣强人。明初避花马贼乱，迁居青州之安丘。父至善，生四子。长文宝，君其仲也。文宝诸生时，当上丁大祀孔子庙，诸弟子员各执其职，文宝亦与有事焉。荐祼礼成，笙镛既止，笾豆告彻，百执事事讫而退，已黎明矣。见残火萤萤廊庑间。文宝取一烛跋，照归私室。有司闻之，坐以擅取大祀神御物律，戍陕西庄浪卫。文宝念守法素谨，一旦罹此，既大悔恨，更以先垄系心，难其行。君慷慨前曰：兄既不幸触文罔，妻孥傫然，何堪远涉边徼，请以身代。文宝沮，不听，竟荷戈往。其后子孙蕃衍，为庄浪盛族，多以捍御功猎位偏裨者。两地音驿至今不绝。
刘宪副
刘希龙，字仁甫，号云川。初名希宠，以文字见知于试官，曰：子才矫若游龙，乃名宠，如龙在穴中，吾为去其笼汝者，将破壁飞去矣。因改名希龙。正德庚午秋，以应举至会城。逆旅主人夫妇同梦有龙蟠鸡笼上。明日，公至，倦甚，据笼息焉。主人前贺曰：君必大魁。因告之梦，遂举于乡，时年甫十八。甲戌登唐皋榜进士，累官至河南副使。
王侍御
吾邑前修侍御王公，讳用，字士贤，少负气节。成化丁未中费宏榜进士，除行人，擢御史。执法不阿，时人以铁面目之。纪功西陲，将佐惮服。大同有警，侍郎许某、阉宦金某拥兵不出，公露章劾之，即具边镇事宜以闻，上嘉纳焉。后出守夔州，寻致仕还里。阖门却扫，清操益厉。邑人至今传其二事。岁当省试，县大夫举宾兴之典，设饯既毕，鼓吹骈阗，多士联鞍而出。公命其子跽于道侧观之，以其为录科所遗也。晚年自题其像云：子孙贤多供几年，子孙不贤卖不值钱。哀哉王用，可怜可怜！魁垒奡兀之气，至今犹可想见也。
马中丞
王弇州《觚不觚录》云，余在郧日，今马中丞文炜时任荆州兵巡道，为余言前任某，每江陵公之父封君某相访，辄于大门外一拱而入，令人拥其舆由中道进，至仪门复一拱，复令人拥其舆进至堂。己从旁进见，即前堂延之正坐而已。侍坐送如之。马至第，任其由甬道，而执主礼如常。自是封君不复候，马使人传问而已。又言江陵时有赐及父母或诰命，皆令家童私赍至家。封君于中堂跪听开读，子孙列月台，而道府乃又列其下，问作何处。余谓此更不可示人，其家敕也，非敕道府与诏赦也，但吉服至门，俟宣毕而后入贺可也，马深以为然，当亦如所云行之，江陵闻亦不以为忤。
马给谏
给谏马公讳从龙，立身严正，养母家居，闻邑长吏呵导过门，即拱手起立。客问之，公曰：父母过前，敢不敬乎？此与《玉堂清话》所载金丞相石琚事同。近代新城大司徒王公居乡亦然。公不事修饰，常著野服。偶至五里河别墅，有豪家仆走马过其前，坠鞭，呼老者拾鞭。公欣然拾而授之。仆走数十步，他人语之曰：拾鞭者马公也。仆大骇，且伏罪。公不以为意。其雅量如此。
周核修
邑诸生周懋妻李氏，素失明。壬午之变，众皆奔匿，李氏殒于家，时以为死于兵矣。生遂与其妾居。妾勤俭，善中馈，能佐其贫，因以为妻，育子女数人。历三十年，迄康熙戊申岁，妾忽自言曩者李氏之殒，是乘乱搒杀之，非死于兵。盖以伉俪日久，子女成立，不虞其他。生佯诺之，出诣李氏父家，哭道其事。因同鸣诸官，请寘妾于法。妾知不免，投缳死。周生愿悫无佗，长而行事，类古人如此。曹澹余中丞曾记其事。
司理公遗事
先祖司理公，字霖海，少为诸生，不屑事俗儒章句，性方严，耻与时相俯卬。然勇于为义，以长者见推乡里。中岁无子，元配王孺人厚直，为公购一妾，有殊色，入门，公见其泪痕盈颊，惊而问故。以实对。公知为名家女，遂立返之，不责值也。女抵舍，面使者再拜，祝曰：公长者，愿公生三男子，以昌大之。后生吾伯父孝廉公、吾父明经公、吾叔父侍御公，果符其言。尝筑楼别墅，畚锸已具，夜梦老妪来告曰：庇公宇下久，今当见逐，公固长者，盍少宽之，俾儿辈衣服具而后行。翼日，掘土得蛇穴，有大小蛇宛延以千百计，公哂曰：畴昔入梦者乃尔邪。命役夫护而移诸中野，见者咸以为异。公之卒也，吾伯父十二岁，吾父三岁，吾叔父方娠，病革，语王孺人曰：若生必男，将昌吾门。及生即吾叔侍御公，人莫知其以何术得也。公有从子孝廉书绅，素厚爱之，既病，呼至与诀，且屏人，出橐中装十金指以示曰：嬛嬛诸孤，岂易守此。付汝，俟其长，可予则予之，不则汝自享之耳。孝廉唯唯。置食器中舁去，无知者。吾诸父渐长，孝廉置酒，大会宗党，以原橐归焉。缄鐍如故。众大叹服，且追称公知人。
孝廉公遗事
先祖霖海翁，丰于德而艰于子。祷于神祠，梦一伟人曰：我罗伦也，应为公子。吾祖曰：梦妄乃尔，抑文毅教我子姓效之欤。亡何，先伯父孝廉公生，遂命名嗣伦。其后吾父、吾叔父皆袭其名云。明正德间，先高祖登仕公已以乡试第六人中式矣。会权珰属其御史私所亲，匿榜，将出遗之。御史以公名偶同，辄刓补榜中姓而潜易焉。房考某，荐公者也，愤甚，怀所刓字，俾公声诸朝。公谢曰：遇合得失，天命之矣。彼挟势而夺，吾复攘臂而争，是以科目为讼端也。如古人何？及吾伯父获俊名次适符，众以为天道云。公少有至性，每膢腊祠祭，启血膋，秉郁鬯，不假他手。尝当祭期，渔于凉水湾，得鱼，将荐几筵。庖人误以入馔，公覆羹瘗之，种树于上，至今人称鱼树焉。一味之甘，非进王太孺人后不敢尝。偶行瓜畴，见遗{瓜兼}在地，愀然曰：既或先吾母食矣，恶用是累累者为？遂抱蔓归。
先大人全城纪略
崇祯十五年，兵躏二东，已下七十余城，将偪安丘矣。人情汹汹，县令亦惴恐将逃去。先大人闻知大惊，夜叩县门，直抵斋阁，谓令曰：公为天子守土，当视城之存亡为死生。兵至而去之，不可。且带甲满天地，出必没于军中。即幸免，国法岂相贷耶？渠虽小，有城可守，有民可兵，有吾辈可供役使，婴城自保，天下事未可知也。令大悟，相与坐语达旦，鼓众登陴，诸父老子弟毕至，先大人告之曰：诸君谋避地远去，不过欲全躯保妻子耳。乘坚城以固守，尚虑其不足恃，乃走旷野而图万全，吾知其计之左矣。脱或诸君出而城破，先人敝庐已不复存，君将安归？某亦有家室之累，其自为谋，宁独出诸君下哉？众亦悟。先大人白于令，掊锁扩门，纳家人之在城外者，城外居民数千皆相从而入。人心于是大定，诸父老子弟咸歃血城隍庙，愿受约束。先大人即为部署，某东防，某西备，某当北面，南城半壁独身任之。募兵措饷，自此日始，是为十二月九日。经理甫毕，敌兵大至，则十四日也。先大人倾橐治捍御具，不足则鬻郭庄别墅，得二千余金，徇于众曰：能却敌者受上赏，死王事及被创者恤其家。人心思奋，壮色倍增。敌人不得其便，遂解围去。先大人不自以为功，而让其能于令，令即以是擢御史。甲申三月，李自成陷京师，先大人闻变，涕泣不食者累日。亡何，伪顺县令刘宪卿至邑，众大集杀之堂上。时明社既屋，盗贼蜂起，无长吏为之统摄，邑中又大乱。先大人义不可辞，复出而应父老子弟之请。先大人任事即治城堑、修器械，枕戈砺剑，暴露城头者五阅月，饥不敢食，劳不敢息。虽流矢雨集，未尝少却也。邑中旧有兵三百，至是增甲益校至千二百人。请于台察，择乡人李景隆者，假名偏裨以将之，日夜训练，隐然成一方镇。贼屡聚众来攻，拒守既严，复提亲兵随所向御之，皆杀伤过当，由是贼不敢至城下。又以四境不靖，奸宄时发，为遣游侦、设斥堠，以伺其动静，蠢动甫形，即揃刈之，勿使滋蔓。又以揭竿者众，不忍尽歼，设方略以招徕之，群盗感先大人威惠，頫首就抚者数万人。自是而人始望更生矣。呜呼，先大人一老书生无执可凭，无责可任，只以事变当前，忠义奋涌，遂出而任怨，肩劳以弭一邑焚突之祸。始犹佐令奏功，后则独身搘拄，非德望足以盖众，才略足以匡时，畴克胜此。所尤难者，功成之后，无德色，无矜心，杜门自守，口不言劳，有古大臣之风，而无其位，此风人志士所以致叹于千古也。寿光安青士有《青社先贤》咏其于先大人，则曰：张仲命世才，磊砢森千丈。文藻冠东州，自负实俶傥。时当龙战期，兵燹迫抢攘。民吏少坚心，大议公独掌。枕戈五夜劳，募士千金飨。支拄孤城完，功绩贻闾癙。渠丘万室家，怀德默稽颡。曩贤忠利侯，崇勋纪异壤。书生勤行间，风烈差相仿。既鲜特笔书，又无厚爵赏。遁迹古斟寻，慨息生遐想。盖专赋其事也。
侍御公遗事
天启辛酉，吾叔父侍御公应山东省试。锁闱之前，梦一长者相过，览其刺则中丞马定宇先生也。中丞嘉靖辛酉以第二十八人举于乡。侍御公即于是秋获荐，名次亦相符也，其后成进士，同拜监察御史，同视两淮盐政，同积羡不以自润，悉助县官又无不同，然后知前梦非偶然也。公理大名，癸酉秋，三楚乡试，台使者聘公分校之，还，过柏乡，流寇数万自宁晋大掠而西。会柏乡缺令，贼且至，邑屋汹汹，号呼声震天。或劝公间道去，不听，疾驰入城，为画方略，集吏民坚守，而身自擐甲，宿城上三昼夜。适熊将军者拥兵南来将北走，公遮留，激以大义，又重悬赏格。一军思奋，乃以兵法部勒其偏裨，分军为左右拒，开门纵乡兵千余人出搏战，贼不支，遂大败，斩级二千余，余众皆窜去。公考选入京，权贵人无为之地者，仅拟迁部主事。疏入三日，烈皇帝御中左门，忽遣中官驰召公入，面询练兵措饷机宜。奏对称旨，目属久之，袖出御制策问，命条对。时殿庭暄炎，命两中贵舁试案廊庑间。对毕，又大称旨，赐上方冰鉴及果饵而出。则己卯六月十三日也。寻擢湖广道监察御史，已命巡视两淮盐课。盖烈皇知公深，故两命皆不由廷推，实异数也。
谐谑
先府君兄弟及刘少傅兄弟，同以文章著名。万历中一时有“三张三刘”之目。少傅曾赴遗才试，案出名次第四。吾叔父侍御公以《黄莺儿》一阕寄之：刘四考遗才，十五日案出来，一二三不见你尊名在，五与六不该，七八九谬哉，数排行又不出十名外，你试猜，元来是一个怕老婆的韩大斋。以韩号四名也。虽属诨语，然风流谐谑，亦可想见前辈风味也。
渠丘耳梦录甲集终

渠丘耳梦录乙集目次
黄选部 王参知 马明经 马孝廉 曹仪部 曹中丞 刘双鹤词 王菊逸乐府 训儿小说 玉楮集 洪昉思赠曲 寒辉澯公 袖石道人梁氏 朱记室
渠丘耳梦录乙集
黄选部
黄公祯，字德兆、号海野，嘉靖癸未进士，为兵部郎中，坐失火免归。复起吏部郎中，又以人言免官。家居独坐一小楼，日事吟咏，力追古作。予偶读公集，摘录古体数首。如：孤竹固有筠，松柏亦有心。与子结绸缪，将以永素音。漂萍生水上，女萝蔓山隈。沉浮各异性，匠者无枉材。君子秉高义，贱妾亦曷乘。生结芙蓉枝，落为清路苔。岁寒亮不易，宛转依君阶（《冉冉孤生竹》）。久矣寤田畴，役役牵耕禄。珪璋匪素心，愿言归空谷。川流竟东之，燕爵巢旧屋。曰余草间人，疏旷惮跼束。荒径暧夭桃，园花开踯躅。童稚丑我颜，父老讯坟墓。阡陌蔼若眠，春禽呼布谷。润毛戏文鲤，膏雨阴夏木。拂拂柴门清，芊芊原田绿。及我尚能酌，欣然返初服。朝阳往于田，负耒昏聿歇。田家长苦辛，宵尔事蚕月。露行湿春星，风林坐蓬发，浊漉自适意，将以劳寂蔑。夫妇爱相酬，倾壶念冀缺。躬耕述祖德，养生聊自娱。延陵矫高翼，树彼夷齐居，沮溺亦孤迅，人各有所如。每每原上田，岁粝千石租。驱牛四千头，佣力一百夫。适口要几何，陶顿非吾徒。人生若浮壒，忽与飘风俱。暄日摘葵藿，闲情携我壶。得醉肝腑热，偃然卧桑榆。荣名将无赖，为善示不诬（《拟陶归田园居三首》）。少龄雅幽赏，种树东山阿。丹荑乱总翠，风木矫云萝。灵窍互和答，珍鸟亦来过。一误蓦尘护，荒落嗟如何。嘉树何挺挺，甘泉不自竭。沈念结中曲，感激生啐咄。达士息块然，道人揭日月。饬躬嗾众口，纨素易污篾。天机贵适如，物性茂时发。春蹊桃李荣，秋飙紫兰茁。放神乃惊世，务名道固阙。何以处不才，浮游跳尘蕝。去之大泽中，不若逃穷发。伊谁岐路间，啜涕悲秦越。中夜揽明月，行吟叹幽独。秋风生远思，孤鸿号北陆。翔鸟芳树端，促织吟我屋。岁暮念摄生，辗转倍烦懊。黄鹄志千里，不如燕雀良。天马西极群，不如骝与黄。骝黄载銮衡，燕雀巢君梁。风云起高会，物理固难量。蟋蟀秋夜吟，跻我芙蓉堂。来日以何短，秋夜以何长。揽衣俟清旦，踯躅复傍徨。海市何杏霭，仙人好楼居。仙人不可见，楼阁幻化余。秦皇巡海上，汉武多上书。白发非瑶草，安得再华予。永念祛烦虑，湛命守中虚。南游蹑嵩高，披云陟少室。俯瞰清江波，仰窥凌太乙。王子坐吹笙，宓妃弄瑶瑟。徜徉溯洛浦，遗褋江之妼。美人不可招，归心生烦劳。汉家夸武库，枢属大将军。卫霍列甲第，田魏竟相吞。冠盖蔽白日，飞甍摩青云。铗客杂珠屣，日夜游其门。谁知汲长孺，谈笑揖贵君。秦家丹桂楼，美人弄明月。对月理清曲，哀哀如诉说。一弹悲朱颜，再弹悲素发。弦急飒凄风，忧来若恍惚。明河响秋夕，活活峨眉巅。闻有愁思妇，天上悲汍澜。借问愁者谁，云是牛女叹。牛星隔星渚，望望河之干。相去但清浅，朅别常经年。闲房睠清晖，澄夕星月朗。兰气夜袭人，繁露缀虫网。于役息中林，改服契心赏。暌极思所欢，感来喟向往。青阳每时歇，玄珠会明两。自非羡门生，谁能游罔象。白日倾西陆，玄冬无永朝。蛰虫坏幽瑾，北风鸣枯条。雨雪纷我涂，豺虎夹路嗥。孤雁噭中野，凄痱悲兰苕。人命若秋草，安得不早凋。仙人王子晋，遗世嘉游遨（《感述十一首》）。真栖岂自爱，反招斯浑俗。曼倩隐金门，诙谐亦苟禄。沮溺良苦心，楚狂介孤独。沧浪濯尘缨，二疏颇知足。丘园本素心，组绁及明淑。明义君子徒，存道爰白牧。智哉山梁雌，水草时饮啄。东门悲既晚，南山亦杀菽。蕨薇茂周仁，沉几瞷孔隩。矫情抑何为，齐物匪至谷（《反反招隐诗》）。乍霁步郊坰，赏心久违玩。披豁行且谣，窈窕经花甸。木杪滴余响，叶心露饶炫。云徼曳蜿虹，神飙拂葱茜。一溉悟化理，疲极想疏散。我本山中人，城术久羁罥。譬彼笼里翮，遐举铩尘爨。白云日英英，招摇过庭院。起予石泉想，桂枝结弥愿。（《雨后游北田》）。晨兴志无垢，飒沓趣爽朗。若木散朱霞，阳晶赫未上。喈喈戏翳砌，啁啁弄音响。我时散发行，露华沾我裳（《叶》）。澄襟抽蚤思，烦虑涤陈想。开关舍之去，此路以何象。周道辟荆榛，广坐纷魍魉。游泳轲氏篇，夜气企歆仰（《晨起》）。钟鼓起东廨，城阴多悲风，洗觥光有孚，丝竹罗堂中。良宴徂炎景，爽霁澄我衷。流飙扇棂闼，邃宇厂玲珑。令尹且公暇，抚时欢予同。齐讴激哀楚，优孟感人穷（《宴东廨中》）。东田陟兰皋，别业山之麓。夕日衔岭头，山人啸东谷。飀飀晚风细，轻云淡水木。曳屦寻友朋，溪月上茅屋（《东田》）。
王参知
大参王公讳孟煦，字育明，一字念野，万历丙戌进士，选翰林庶吉士，授礼科给事中，累迁至江西参政。胸怀旷达，超然人外。钟龙渊先生谓其诗文冲雅闲远，有餐霞御风之兴。诗多散佚，仅存《云耕山房稿》一卷。为录五言近体数首：一径林中仄，诸天象外幽。兴来同命驾，老去独惊秋。古木栖寒渚，轻烟度白鸥，乡心托逝水，日向故园流（《同曾守钝刘用之出游万泉寺》）。莫谓沧洲远，乾坤此胜游。人间官似隐，地僻夏疑秋。挥尘窗云乱，开轩荷雨收。焚香终日坐，心事水中鸥。一院深深里，凉阴处处通。淡烟开茂竹，清露引初桐。鸟为忘机下，花因过雨红。从来多野兴，对此意无穷。消摇中散地，浑朴上皇时。鹤立抛云石，蝉鸣傍户枝。临池谭每剧，步月出常迟。曼倩金门隐，应知不我欺（《夏日馆中即事三首》）。高槐临小院，良夜坐佳宾。鸡黍尊前月，风尘物外身。和歌今日事，招隐异时人。君但能乘兴，相过未厌贫。龙剑合今夕，雄心自古人。凉云依户牖，明月满松筠。不有尊中酒，其如客里身。何当拼一醉，此际少风尘《夏日朱汝修、腾晋生、刘敬甫过山房看月得身字二首》。野竹疏愈翠，秋山晚更青。鸥眠潭底影，鹤惜雨余翎。倚杖分苔藓，投竿散水萍。斜阳蝉满树，袅袅隔江听（《洪阳先生闲云馆》）。阿舅来初夏，潘郎第复春。卷帘花气重，入坐鸟声频。佳句薄陶谢，时名比凤麟。分猷衡鉴地，会见主恩新（《潘氏庄谒舅氏》）。行年欲半百，犹苦寸心违。不变嵇生懒，能无伯玉非。青山频人梦，白发未言归。聊此一尊酒，长吟对落晖（《商於遣兴》）。昔闻百泉胜，今泛百泉游。残雪犹明岸，轻烟已入舟。棹回山为转，波激草如流。遮莫湖声晚，清尊兴不休（《立春后百泉泛舟》）。今日复明日，何时二月初。春风送客棹，梁苑驻征车。呼妇开新瓮，当窗理旧书。陶然取一醉，富贵欲何如（《久客河北小吏慰以二月初可还大梁》）。
马明经
马翼辰天撰，为余中表兄弟，相与同学舍，共晨夕者垂三十年。己巳下世，忽忽二十年矣。偶捡敝箧，得诗数章，皆其当日手书示余者，为亟录之，以寄人琴之恸。《和李会先赠刘将军画马》云：将军新破贰师还，笑染骊驹意气闲。八骏嘶风来海上，六龙逐电到人间。桃花乱映黄金勒，柳线轻飘白玉环。半幅生绡增色相，一时错认贺兰山。《书影斋夜坐》云：一杖真成汗漫游，壮心聊借酒杯收。座中佳句全同雪，帘外轻寒半似秋。息驾徒惭徐孺榻，分光窃附李膺舟。词坛二仲堪千古，且莫临风动客愁。《次曹实庵怀旧》云：羞听旁人说壮游，{山昔}湖烟水几惊秋。狂来对酒怜青眼，老去谈经笑白头。三径松阴成我懒，两行屐齿许君留。相逢纵尔贻佳句，曲里阳春不解愁。《题原思山意草堂》云：半幅烟霞影，平忝茅屋痕。避人双白眼，留客一青樽。远岫云生树，长堤水到门。梵音时入耳，华发欲全髠。
马孝廉
马三如长春，诗才清异，然不多作，一生仅存三十余首。其《游沂山观百丈崖瀑布》长篇尤为王阮亭先生所赏，先生有诗寄之，兼以示余，云：先生负俗癖，雅怀山水情。沂山看秋瀑，往往抱琴行。吟诗枫槲林，自烧折足铛。曼声尘落帽，噭噭哀猿鸣。山田高于屋，牛在屋上耕（三如诗句）。此语非世人，欲与东野争。诗成写团扇，持以赠平生。何时看瀑来，一觞聊共倾。
曹仪部
曹实庵仪部与其弟澹余皆以诗名于时。实庵天才雄放，且久官都门，日与四方名胜更唱迭和，篇章尤富，不能尽录，录其为余作者数首。《病起与杞园小饮》云：胸中磊块无时无，形貌虽腴神明癯。连宵气急势澎湃，隐囊假寐难须臾。兀然趺坐等枯木，灯前影弄鬑鬑须。床头熟酿故乡麹，潺湲入耳神魂趋。拟倾一盏沃焦釜，恐置冰炭劳医巫。今日故人对清啸，二竖无烦桃茢驱。一举十觞那成醉，酒怀浩荡凌江湖。中年作恶赖陶写，丝竹呕哑非良图。无宁挥尘共谭笑，唾壶击碎歌呜呜。枚生七发酒德颂，恍惚置我鸿濛都。心和气平理则寿，五岳方寸何区区。《中秋后一日送杞园东归》：二载始相见，聚首才一月。苍然秋色中，重与故人别。子来观国光，巍峨瞻帝阙。红烛烧已残，胜负殊未决。云何挥手去，归路马蹩躠。易水流汤汤，卢沟沙似雪。荒原带兵气，风雨莽凄切。心知念倚闾，浮名非所屑。因之感余怀，忧来不能辍。《杞园辑宝典成诗以赠之》：博物何人号冠军，风流思曼若为群。平分秦相摩崖笔，遍勒周王石鼓文。座侧青箱移岁月，腕中不律走风云。词华愧我萧条甚，欲问鸡窗乞碧芸。《过杞园斋头赠李象先兄弟》云：烂漫春光流水俱，枝头好鸟自相呼。竹林初入谁高士，白社重来愧酒徒。千古文章推海岳，一尊风雨对菰芦。拟将五色天孙锦，绣作东园二仲图。《谢杞园赠墨》云：君家文物焕缥缃，珍重陈玄出豹囊。千杵何人规作月，一丸我欲唤为庄。光分侧理宁辞染，价借龙宾未许方。守黑只今成快友，从教俯首十三行。《客广陵送杞园之白门》云：送子秦淮拂钓矶，石城烟雨碧山围。船从朱雀桁边去，燕自乌衣巷口飞。千里同人时载酒，一番握手未成归。旧题名处应还在，芳草萋萋正染衣。《刘子羽见寄诗集怅然有怀并致渭清杞园》云：老去悲歌慨以慷，一缄冰雪动光芒。敢云针芥同欣赏，如有须眉对激昂。别后更谁偿酒债，年来真怪减悭囊。寄书故里洪陀长，梦里琅邪道路长。《中秋二首呈杞园》：中年佳节助酸辛，况复天涯忆远人。弱子无知还待月，病夫当酒易伤神。故交失意明朝别，孤烛离筵此夕真。箫鼓谁家仍得醉，不堪梦里到潍滨。两子诸孙皆远道，独留白发倚柴扉。风尘北地怜浮梗，瘴疠南天忆钓矶。何物世间愁得似，偶来塞上雁初飞。清光犹是当年好，底事婆娑与愿违。《热甚与杞园话旧》：阳乌不动火云红，僦舍相看似病翁。却忆西园亭子好，万竿修竹一帘风。
曹中丞
曹澹余中丞才情藻丽，其在翰林时，诗以清婉为工，后抚黔南，值吴逆之变，身陷贼中，幽愤结转，语多凄戾，今人不忍卒读。遗集俱在，聊摘数联存之。五言云：山青寒食雨，树绿夕阳天。六年京国梦，万里夜郎人。雄关千嶂逼，绝壁一江穿。橘柚黄昏雨，鼪鼯里社祠。一灯寒夜永，孤榻老僧邻。秋澹星河影，江腾战伐声。峰远凉催雁，蓠荒晚聚萤。月白蒹葭渚，风黄橘柚村。白云江上路，红叶雨中山。孤城残烛影，十里乱鸦声。乱峰迷旧国，积雨妒重阳。微云窥牖过，夕照上蕉明。秋灯江上寺，野哭郭边村。斜阳随岸改，寒树倚江明。一发看舟落，千寻逐鸟斜。乱久身为患，乡遥梦屡讹。瘴深寒叶落，秋老断蓬飞。十年身一叶，万里鬓双星。七言云：人同社燕家南北，书忆江鸿信有无。千山夜雨侵鼙鼓，万里余生慎网罗。愁心暗比江篱长，归梦浑如夜漏迟。关河信断边烽老，南北秋生旅雁闲。短发晨梳同落叶，浮生晚系类游丝。欲歌欲哭三年客，将信将疑万里身。戎马关河双涕泪，蛮荒风雨六清明。千里风烟沅水月，一生心事越山薇。一阶黄叶三更雨，四郭青山万里人。泉僻似闻龙出浴，月明曾见虎当门。双江曲抱孤城转，万马平屯野岸疏。魂伤烽火家仍在，人到春风病未除。婪尾尊开朋旧少，断肠书就雁鸿疏。官阁鸟鸣梅影外，离筵人醉雨声中。烽高粤瘴千重黑，秋老蛮烟一派青。五律《家中寄枣脯至》：枣传乡味重，封寄到罗施。计日怜家远，开函见母慈。汉廷羞曼倩，瀛海忆安期。尚想孩提乐，登堂索果时。绝句《闻鹧鸪》云：小鸟频相劝，羁人感倍多。也知行不得，难住又如何？《寒食》云：寒食山头自闭门，柳烟榆火冷江村。故园抔土无自见，唯有乡农是子孙。《五日郭外》云：矶畔残阳小阁遮，野田流水绕山斜。新秧未绿菰蒲浅，五月初开荞麦花。《送李卓庵》云：兵戈凄断楚江湄，君去滇南慎莫悲，回首故乡真万里，此生倘有梦还时。《宿水东桥》云：邵阳东去接衡阳，楚塞江流一倍长。客路不同乡梦断，又随征雁过三湘。《题画》云：壁上分明江上山，夷犹蓑笠傲人间。湘东十月无霜雪，秋在枫林小艇间。
刘双鹤词
刘君双鹤，讳如松，云川公长子，嘉靖庚子举人，令柏乡，晋大兴知县，有《秋词》曰：客寓惊秋，塞雁南飞，人倚楼。但只见山山水水，雨雨风风，闷闷愁愁，天涯日暮碧云收，篱边霜冷黄花瘦。离恨无休，离恨无休。寒蛩声里，月明时候。一时传唱播之宫中，肃宗见之，曰：此人有才，惜乎不寿。以其词太凄清耳。后左迁广昌，寻卒。
王菊逸乐府
王生克笃，字菊逸，受山里人，籍诸生，才情藻丽，工于词曲，隐居雹泉，不喜结纳，故鲜知者。卒无子，有乐府一册，近百阕，人艳传之。聊录数调以见一斑。其感事：［醉太平］云：惯非为作歹，好逞精弄怪，千方百计巧安排。屋檐上天矮，露珠儿引起黄河派，树叶儿打破天灵盖，三角瓦绊倒老员外，再休去撞采。/放倒身施为，掐破手算计，漫天泼地治庄宅，到几时足矣。拨牙筹日夜劳心力，约鸿沟抵死争闲气，送空船那样爱便宜，怕冤家路窄。/清湛湛苍穹，黑洞洞前程，乘除加减自分明，空携风捕影。金钢钻钻不入琉璃瓮，海上方医不好传槽病，破茶船撑不到斗牛宫，请先生自省。/罩下鱼撒网，现捏佛烧香，薄薄眼皮小心肠，会挠疼搔痒。番花闪草时兴样，单眉细眼风流像，拖枝曳蔓好声响，傻听了半晌。/俏双生手窘，丑冯魁贩金，小苏卿暗定了促头针，闭着眼打盹。碎文章不如把鹁鸽粪，破书箱跟不上盛钱囤，三檐帽强似顶破头巾，暗地里自哂。/护身符到手，蜣螂皮一丢，阳施阴设逞戈矛，干家私铜斗。做阎王不嫌小鬼瘦，掌天秤只要星儿够，赶脚的尽着懒驴愁，爱馒头可口。/血汗珠洗脚，肋条肉喂猫，家家给一扇许由瓢，向沿门乞讨。翻砖揭瓦将街房闹，捶胸跌足把皇天叫，典儿卖女往外边逃，俺只推不晓。/赖祖宗庆衍，托天地周全，丰衣足食美田园，心遂意满，一人得志千人怨，一家成就千家散。十年富贵百年冤，看殷鉴不远。/买田宅数区，积金珠百斛，前堂后阁锦糢糊，列娇娃俊仆，百忙里走不出无常路，急回头早上轮回簿。无来由做了场守钱奴，谁便宜谁苦。
其《咏破钱》：［步步娇］云：半轮明月尘中现，拾起真堪羡，手擎着颠又颠，几度徘徊，数番留恋，好一个回生起死利市仙，恨女娲不把青石炼。［折桂令］：论根基今古流传，籍占金穴迹铸铜山，面貌团圆，眼孔方正，字号周全。他也曾排金门，入紫闼，人人稀罕。他也曾串九州，游六合，处处珍玩，洞府神仙，洛下英贤，见我家兄，执手盘桓。［江儿水］：包府尹连忙笑，温御史不肯弹，铁菩萨抬起头来看，恶夜叉偷放开鬼门关，狠阎罗私改了轮回案，大闹了灵霄宝殿，撼海摇山，把几件不平事，生生买免。［雁儿落］：则为你，亲戚情不往还；则为你，骨肉恩成冰炭；则为你，冷淡了相识面；则为你，阻断了风月缘。［得胜令］：则为你，昧着心夜夜将空船搬；则为你，瞒着己时时将牙筹算；则为你，战兢兢渡了些杨子江风和浪；则为你，远迢迢走了些太行山险又颠。铜钱，你杀人呵，胜似口三尺龙泉剑；双边，你救人呵，强如丸九转不老丹。［侥侥令］：谩诧书千卷，休夸策万言，尽你伶牙俐齿聪明汉，手里无时，怎禁得人憎鬼也嫌。［尾］：从来唯有文章贱，凡世之人只重钱，买一个瞥煞猫来细细的攒。
其《贫中乐》：［步步娇］云：今朝有酒今朝乐，明日君休料，万事等鸿毛，一醉陶陶，百样愁消缴，凭火屋上着，不顾油瓶倒。［折桂令］：上床来鞋履相抛，逞甚喽罗，卖甚乖觉，霸王英雄，石崇豪富，韩信功劳，百年身浮萍风扫，一场话傀儡肩挑，一品当朝，万贯缠腰，有一日那话来时，呀的声，难躲难逃。［江儿水］：叹了口长吁气，落了些无下稍，惹了些蜗角胡厮闹，抟了些蝇头苦更焦，看他天涯岁寄经营扰，去昭颜给还衰貌，碌碌奔波，到不如酒风头，便宜了。［雁儿落］：俺而今塌了天寻不着，俺又无孩子们来聒吵，俺芦花被暖似锦绞绡，俺草茅檐下不让蓬莱岛，俺绿杨池景不减西湖妙，俺散幽情、绕林泉、步画桥、山樵溪钓归来早，断简残编撩兴高，终日把瑶琴独抱，土炕上献牙，歪带着巾子，翻披着布袄。［得胜令］：中间里坐着个老儿叨，两边厢列着些家中宝。一个家喜孜孜抱酒壶，一个家慌张张烧茶铫。呀，瓶儿里忙把螃蟹炒，锅儿里烂将蔓精烧，霎时间，直嚷的参儿落，把一个瓮头清撇到糟，叨骚唱一会，喎喎学驴叫。窈窕舞一回，捕塌跌一交。［侥侥令］：铺着个连裈，倒枕着扇窖料瓢，睡一儿忽噜噜安稳觉，那管他红日三杆晒着腰。［尾］：从今悟却邯郸道，水底休将明月捞，老犍墒沟里倒一倒。
其《自叹》，［双调新水令］云：融融红日映山窗，揽青铜几番惆帐，心惊岁月指点旧行藏，逝矣流光，又早五旬之上。［驻马听］薄云残阳，百事无成倍惨伤，悒悒怅怅，朝来风雨总难量。看这个蝇头蜗角等寻常，都做了镜花水月谁承望。子细端详，主人翁不似年时壮。［水仙子］：只见短发凋飕寸寸霜，病齿玲珑个个长，乱纹穿满腮额眶，这三般心自想，老来催心事悒怏。富贵运逢枭煞，儿女星坐空亡，叹浮生枉自忙。［沉醉东风］：愁担儿沉沉难放，苦葫芦暗暗自尝。临崖树，水早冲；枯根草，霜偏降。似俺这福薄人百孔千疮，无那无能可怎当，谁替俺憩息半晌。［折桂令］：母年高菽水清凉，病喘系系，风烛难防，门户萧条，田园荒芜，骨肉参商。厮守的老伴妻，残疾羸尪，传家的豚犬侄，蠢懦孤孀，世态炎凉，人事周章，触目惊骇，举手怆惶。［离亭晏歇拍煞］：又无个爹亲娘舅相凭仗，又无个三兄六弟相依傍，正遇着岁残年荒，孟尝［常］君紧闭门，庞居士牢封囤，王十万忙收帐。无一粒站脚粮，那得根剔牙棒，也叫人无的思量，空有些烂文章，怎生嚼，乔字贴不堪煮，破书柜不中向，只落的愁肠日九回，再休提豪气三千丈。听从头细讲，本是五百劫欠冤债的苍生，又堕在黄蘖海，叫我遭疼受痒。
训儿小说
布衣曹振寰先生应声，有《训儿小说》一书。先叔理天雄时，曾刻于署中，且序之，略曰：振寰为吾邑世家。业儒未就，逃名远村溪山自娱。非亲知大故，足迹不履市城。晚岁益力于学，日督两郎躬亲锄耒，暇隙即课以诗书。耕读而外，淡然无营矣。余髫年与振寰同研席，称莫逆交。庚午冬以公车之役下帷其家，见二子出入周旋，整齐严肃，全无哕噫嚏咳、欠伸跛倚习气。怪而叩之，乃出其《训儿小说》以示。披览数过，踞理尊而不僻，位身峻而不傲，洞彻物情而不涉于怒詈叫嚣，语语皆寻常轨物，而大学诚正之义寓乎其中，匪仅后学津梁已也。凡体味乎兹者，庶几知海寓山城中不乏尚德之隐君子乎？谨录数则于左：耕读，儒家之常，然古人下字不无斟酌，盖曰学者以治生为本。耕而不读，不过朴陋无文，尚不失仰事俯育之资；读而不耕，幸而成上也，不幸而无成，又贫乏无资，其一种酸寒骨态，视宽博为不可去，视农务为不可亲，甚至贱耕夫为牛马，羞耒耜为桎梏，势将填沟壑，犹曰贫者士之常。及其年老志衰，饥寒渐迫，欲耕不能，或村中乞馆，或衙内佣书，或趋豪门作食客，巧迎合以媚主人，工色笑以事奴仆，其间态状种种甚怜。以是知先耕而后读者不无意也。尝思服垢敝者，昼入都邑不胜惭沮，及至入夜独行或对画中锦衣，则自忘其陋，何也？夜行无人，不见其形已，画人无知识，不见其骄已。人之遇物如入无人之境。对画中之人，则无入不自得矣。世有富贵骄人者，亦有贫贱骄人者，夫富贵而骄不可也，至若贫贱，本无可骄者，推其心不过曰：良贵在我，忘人之势，无人之家也。第不思圣贤之旨，如所谓藐大人者，乃所以作士气，抑谄媚之风耳，岂谓贫贱者可以胜气加人哉，纵曰有道即周公之才美，一骄且不足观，况不及周公万万者乎？彼负气者，视贫贱为可尊，一见富贵辄施傲慢，以求尊礼，不知何所见而然也。故无论富贵贱贫，总以谦下为盛德焉。
初学者譬如食物不辨美恶，误食则伤人，故有迹同而味异不可不辨者，谦与谄是矣。夫谦之于人也，其语言动作以下人为主；而谄之于人也，其语言动作亦以下人为主，是其迹同也。然而谄之下人也，所以媚人之悦；而谦之下人也，所以养己之和，是其味则大相悬矣。
七情之中，损生害事者莫如怒，易发难遏者，亦莫如怒。怒也者，怒其害己也。予思豺狼之于人也，其害不甚惨乎？然而人皆畏之，皆欲杀之，而未有怒之者，以其为禽兽无知，不可以人理相责也，所以为人者，以其有是理也。人而无礼，尚可谓人乎？安见夫禽兽而禽兽者为不足怒，人而不人者为可怒乎？第患自入于禽兽耳。
从来世事私不胜理，理不胜势，明哲保身，不以寡敌众，不以弱敌强，不以贱抗贵，不以贫斗富。兵法有曰：不若者避之，小敌之坚，大敌之擒也。语云：与弱不欺，与强不服。弱不欺诚盛德也，强不服是好勇斗狠之愚人，不可为训。欲上人者，莫若能下。海以下而纳百川，故成其神。心以下而容万物，故成其圣。是让得人一步，便高得人一头。古昔圣王犹自警曰：予视天下愚夫愚妇一能胜予。天子尚虑下人，况以贫贱之身可不思畏人哉？
天道报善则常迟，报恶则偏速，故马伏波曰：终身为善，善犹不足；一日为恶，恶自有余。
无毁便是誉，无祸便是福。不求得誉，但求无毁。不求得福，但求无祸而已。
心不足则忧，一旦疾病祸患临身，方知平安便是福。人当于见在不足之中设一未来不足之境，则心自足矣。
善取益者，虽无君子以法其长，时对小人以戒其短，则贤愚皆为吾师。
对古人书，如闻古人语；见古人事，如与古人友。倘不知择，即如远君子而交匪人矣。
一开口间，贤者笑其非，而不肖者恶其是，有损无益，莫若多言。吉人词寡，从来称盛德者，每曰某公少言语。以此思之，智者之聒聒，不若愚者之默默。
玉楮集
王阮亭先生《蚕尾集》云：安丘张杞园以明经需次翰林孔目，博雅好古，工篆刻，喜交游，青州名士也。以写本宋岳珂肃之《玉楮集》相寄，集八卷，有嘉熙庚子自序。肃之，鄂忠武王孙，霖子，官户部侍郎，著书甚多，如《金陀粹编》、《桯史》、《愧郯录》，皆传于世。又有《东陲事略》未及见。此集乃衡府高唐王家钞本，流传绝少。高唐王讳某，号岱翁，工篆隶，癖嗜古书，写录多秘本。鼎革后散落市肆，纸墨精好，装潢工致。康熙乙巳，予归自扬州，一日至青州，与杞园观书市中，得刘贡父《春秋权衡》、《意林》二书，亦高唐府中物。杞园云，曾见岱翁篆书《入药镜》一篇，淳整茂密，亦希有也。
洪昉思
赠曲庚申南游苏州，顾云臣为余写一浮家泛宅小照，用吾家烟波约徒故事也。一时题咏几篇。作者钱塘洪昉思升，独赠乐府四阕，字句流丽，似不在其所作《四婵娟》、《长生殿》诸曲之下。［锦缠道］：望桃花遍青山，遥连水涯，晴日散余霞，柳荫中横着一叶浮槎。见一个小渔童双盘髻丫，见一个俊樵青是十五轻娃。风味果清佳，深坐在短篷低亚，沿流趁浅沙，一直去相通苕霅，这的是张志和泛宅远浮家。［普天乐］：绿蓑衣随身挂，青箬笠笼头大，何须要象简乌纱，休提起御酒宫花，纶竿自拿，只凭着笔床茶灶生涯。［古轮台］：慢嗟呀，红尘十丈满东华，名场宦海风波大，许多惊怕，蚁阵蜂衙，总是霎时销化。汉室秦庭争王图霸，只忝得几张残纸费闲牙，装聋作哑，总不如随处为家。黄芦岸侧，白蘋渡口，绿杨堤下，短楫好轻划。真潇洒，月明吹笛过平沙。［尾］：这丹青休道是人儿假，一样须眉总莫差，少不得西塞山前认着他。
寒辉澯公
释隆澯，字寒辉，住平等庵，与余交最久。读书不多而欲于文字中求解脱，尝手书《华严经》两周。晚年向嘉兴购全藏以归。性喜吟咏，尤长五律。有《澹溪诗集》行于世。《东谷待月留别古宗》云：疏雨收林末，深岩坐待君。寒光今夜满，清影几人分。花落仍余萼，乌栖尚顾群。明朝随杖去，留愧此山云。《天津夜泊》云：帆落江天暮，林烟静欲流。隔溪鱼换酒，转岸月随舟。一听关山雁，遥知海岱秋。钟声来处远，更觉客情幽。《答止一惠葛》云：细葛来东海，含风到草堂。竹窗疑退暑，石榻欲生凉。鸟唤朝烟湿，花分夜露香。残经时在案，敢向坐中忘。《同寮诸友邀游东禅寺》云：晓起开山径，相将泛渚烟。先生怀甪里，白法扣东禅。秋色荒吴越，鸿声动海天。归期犹不定，徙倚暮云边。《泊无锡期汲惠泉试茶不果》云：晚烟生断浦，客棹住寒塘。北海潮声香，东吴夜气凉。暗芳开烛影，幽意续炉香。徒有西山色，名泉未许尝。《宿金山怀故乡》云：日暮烟江碧，潮声上钓矶。月高疏磬落，云动老龙归。瞑坐听鸿雁，迟眠忆蕨薇。不知今夜里，谁掩故山扉。《京口送大苏请藏归黄州》云：树暗千山雨，江寒万里风。橹声天地外，乡梦水云中。到岸芙蓉老，还家橘柚红。始知京口月，不与上方同。《江上别怀质》云：深秋江上别，南北意萧萧。解缆云根动，牵衣水色摇。晓霞分去影，疏雨带回潮。向晚孤舟泊，思君不可招。
袖石道人梁氏
梁颀，字秀仲，袖石道人其别号也。适诸生韩朋桓齐邻，夫妇皆能诗，而秀仲尤以才胜。予尝见其《难游归来二草》记其《答何征识》云：宵惭明月晓惭花，弱质如萍寄海涯。一路云山千里树，凝眸何处是侬家。《答苏雪堂》云：诗语何人妙古今，雪堂归去好长吟。苏君怪得多狂兴，自有朝云是赏音。《除夕》云：若个敲门到舍前，邻儿持纸乞春联。举头看日低头想，始悟明朝又一年。《清明独坐》云：离情不喜问清明，惹起伤心百恨生。犹忆当年溪上事，一番春梦付啼莺。又：枕上双痕起未匀，楼头凭看碧湖春。痴情欲遣闲情去，柳絮杨花妮煞人。又与朋桓联句云：梨花皓月元同色，风竹流泉不辨声。亦佳句也。
朱记室
马三如孝廉既以文章名一时，家学陶染，童仆知书。朱廷佐者，其记室也，尝有《寒河晚眺》一律云：楼阁连峰翠，鸦归五柳庄。松涛鸣野寺，涧水响山房。策杖观飞瀑，携琴卧石床。沙明疑月上，霜色满寒塘。又《真如寺古梅》云：兰若幽篁里，湖光雁影回。初春寒薜荔，微雨润苍苔。古塔窥高鸟，层楼俯老梅。夕阳明晚水，舟去镜中开。皆琅琅可诵。
渠丘耳梦录乙集终

渠丘耳梦录丙集目次
管公睦邻 淳于厚俗 崇俭 戒杀诗 张玉纶 张命长淮河 傅道士 杞梁妻 周太常妻 奴婢知书 王张两烈妇彭列女 李氏 徐氏 花下饮酒图 从一 能妾 何三 先贤著述 梵雅 马黄 县志 仙 酒量 医 鸣楸图 潘夫人
渠丘耳梦录丙集
管公睦邻
管幼安在辽东，邻人有牛暴幼安田。幼安牵牛着凉处，自与饮食，过于牛主。牛主得牛，大惭，若犯严刑。
淳于厚俗
淳于恭，字孟孙，以谦俭推让为节。恭家井在门外，上有盆，牧童争饮牛。恭恶其争，多置器其上。为预汲水满之，小儿复争，恭各语其家父母，父母乃禁怒之，遂不复争。又见偷刈禾者，恐其愧，因伏草中，盗去乃起。因悟君子为小人中伤，事见情穷。为君子者，反宜回护而周旋之。小人心肠面目种种异人，固不易愧。一使之愧，而无所容，则其毒益深而焰益烈，既不逆其所伤，而又使之无愧，非不情也。居乱世全身之道，不得不出于此。不如是，又何以见为君子之难哉？
崇俭
先叔父侍御公，生当承平，家室充盈，犹于二三同志力崇俭约。为文刻版转相告诫。其在今日饥馑之余，物力匮乏，尤宜恪遵。文：田宴会之设，要以达情将敬而止，污樽之风虽不可复，而滥觞成俗，所损不少。是以真率一会，千载侈为美谈，以古律今，何遽不可仿而行乎？且从俭之益甚大，惜福一也，省费二也，可继三也。里闾族党无取繁文，知己素交，雅堪共订。谨拟吉礼用全柬，此外亲知相召，或折柬或单幅，一二日前达知，二人一席时，果四五品，肴蔬十二器，饭四道。饭毕，止备果碟十二。凶礼视此少杀。如偶尔相聚，或郊外散步，则数人共坐，肴蔬或六、或八及小攒盒一具，不许多办。至公祖父母及隔县亲知偶至者，不妨先以此约相告，通权达变，必不过督。饮食虽小，所关甚巨。姑举一节，以例其余，望我同志，无渝斯盟。未必于里俗无小补也。贞又尝为五簋约，云：盛馔变色，为相敬也。疏食必饱，为相爱也。圣贤皆然，况吾辈乎？物力有限，俭德当崇。拟法古人“二簋用享，每食四簋”之意。斟酌时宜再加其一。且知己相聚原取欢洽，非徒餔啜。即为餔啜，计五鼎之奉，不为不丰，何必罗列，始足称豪。会数礼勤，物薄情厚。我既易于待人，人亦易于待我矣，敢告同志，力挽颓风。
戒杀诗
人物生之初，物实横而贪？圣哲力驱除，饕餮谋肥甘。御暴乃为暴，脱吻而恣馋。忍同虎狼性，永堕此胎凡。/我观此四大，唯口业无极。出多则多败，入多则多贼。藜藿常宽快，肥浓苦仄塞。腹中现因果，可知劫千百。/幸可不至饥，胡必备百味。尽法以烹炰，举箸皆冤对。诸我所杀物，百年有冥会。独身徒步往，难言不足畏。/众生造杀业，乃为饥火烧。不悟是佛子，而以饱其饕。稽首天人师，人物同属毛。所以广额儿，成佛在屠刀。/昔人曾有言，不杀亦不放。若使放所杀，福德更无量。常行平等慈，普度寿者相。利他实自利，慈悲导幽仗。/我特能言物，疾痛辄号呼。思彼喑默死，饮恨当何如。渊丛自天地，刀俎岂其辜。偷肥因近死，深省戒心无。/舌识不能断，生死递相续。辛苦主冥人，日夜亦不足。已杀未杀者，转复成眷属。苟知冤是亲，还忍相啖不。/于谚有之曰，忍口不堕债。治生事则然，护身理亦在。钱债犹可赊，命债谁能贷。老氏俭与慈。人天同宝爱。/大哉阎浮提，人与物之薮。一以悲悯心，种种无猜偶。豢非为肥甘，放如脱械杻，各不发杀机，是名无量寿。/咨尔富贵人，食料亦有分。用寡可积赢，取多必速尽。即此口腹间，可以证戒定。子孙生之委，岂不能造命。/先叔侍御公跋之曰：右佘翼望先生戒杀诗字字沉痛，贪馋者感于斯语，不啻呼寐而醒矣。敬付剞劂以广其传。
张玉纶
张玉纶，舒角阜乡民。壬午之变，纶与其父母俱被大兵掳入石阜寨，而隶各主。纶探知父母所在，频往省视。其父母私谓之曰：我两人力不能脱，汝可自为计。纶泣曰：父母在此，儿将焉往？因随数月，至兔儿山，母以衣鞋付纶曰：可以行矣。纶不肯。已出塞，因分营，与父相失，乃逃归。国朝定鼎，纶即赴京访索，有曹姓者寄信，言纶父以十月抵京，纶急往候，父竟不至。纶又多方寻求音耗，后二年，有诸城张姓者自沈阳归，云纶父在广宁东羊肠河焦利宾弟桓德帐下。纶闻之即趋山海关，求北行，八日至羊肠河，得面父母，别九年矣。乍至其母不识，谛视乃相抱泣下。良久而归，惘然如不终日也。次年又遣其弟往省，至羊肠河，则父母已移居白土厂。由条子边外行数日而至，始见父母，良久而归。纶益不能安席，次年，复贷子钱峙粮，偕弟至白土厂乞赎父母。其主索千金，然纶家无担石，不过困之使绝望耳。纶忧二亲衰老，不能供主役，留弟在侧服劳，己先回，祷于灵山，誓斋素终身，俾父母得生还。次年又至白土厂，乞赎父母，索九百金，犹前志也。纶誓不独归故乡。遂命弟回，己自侍父母，佣作贸易为生，凡七年，日日哀恳。逢其主亲知，必跪而陈情，渐减至三百数。又至七十数。纶再三乞怜后，定以五十数。又中变不许赎。纶仰天号泣，闻者心伤。利宾乃命桓德听赎。纶数年贸易，不浪费一文，得三十余金。又有义姊助之，已如数矣。复外索谢，纶解衣跪进，袒裼而行。其主乃请于贝勒，投牒户部，给引回籍。计纶在外九年，往返行二万余里，陟山涉水，昌暑冲寒，载饥载渴，人父人昆，琐尾流离之状，忧愁抑郁之情，惟自知之，天地鬼神鉴之，而必非局外之人道听途说所能摹其万一者。纶父旺，去时五十二，归时七十六，至八十一终。母卢氏，去时四十四，归时六十八，至七十九终。合葬于舒角阜。
张命长
山翁忞大师曰，孝子张命长，山东安丘人也。壮为县吏，任侠，睹诸吏受赇多不法，知吏不可为，则弃刀笔归耕垅亩。家有产甚薄，计俯仰不足，以周事畜然。性至孝，深畏瓶滋垒耻，一唯竭力是将，故所食恒倍中农叵豫也。适母患眼，甚苦，医且百方，莫效其一，尤痛不可忍。因默自祷天，倘母夙业，报当毁眼，愿抉一目赎母愆，毋使母长婴痛苦也。俄而，母患果痊，欣然白母抉目，母力阻不允。自审违命非孝，假令昧己欺天，或母痛转剧，奈何？乃躬就城隍，禀明夙誓，抉一目焉。或曰张命长非孝也，孝子之道，身体发肤受之父母，不敢毁伤，今毁目忧亲，理固不可。抑命长自揣天不可欺，不知父母者人之天也，母天不允亦可以谢彼苍矣，必强欲抉之。是谓执中无权，此不学之过也。予曰：子则学焉而不精，未逮乎中，其在张命长之下乎？《诗》云：投我以木桃，报之以琼瑶。子知身体发肤受之父母，不知还为父母酬以身体发肤，则是报也，匪伤也。又传曰：舜其大孝也与，德为圣人。使舜而亦昧己欺天焉，且不可以为人，乌可以言圣？命长唯不敢昧己欺天，斯真完而素保目之，曰：孝子奚丑焉？
淮河
潍水，土人名为淮河。《齐乘》云：《汉书·地理志》潍或作淮，故俗亦名淮河。《诸城志》俗传：箕屋山旧多产槐，水从槐根出，故呼为淮河，以音之同也。并误。愚按古人省文，潍字或作维或作淮，总一字也。《汉书》或作淮者，从水从鵻之隹，篆作佳，即潍字而省其中糸耳，今呼为淮，则竟为江淮之淮，从水从佳人之佳，篆作隹，于隶则差之毫厘，于篆则失之千里矣。如开封之氾水，《左传》本音凡，从水从癘，而今呼为濛汜之汜，音祀，亦以字形之似而讹也。又曰，又如《三国志·吴主传》作堂邑涂塘，以淹北道。《晋书·宣帝纪》王凌诈言，吴人塞涂水。《武帝纪》：琅邪王伷出涂中，并是滁字，古滁省涂与潍作淮正同。（按，原刻似有误）
傅道士
傅太全，安丘人，少爱闲静，四十后始出家为道士。寻师崂山者三年，南入琅邪掩关静坐者又三年，凡数年始归。太全不轻向人言，故人亦莫测其所学。得汶河北岸废庙，新之。其北三十里有塔山者，地故荒寂，太全忽起大刹三殿一堂，门庑斋厨备焉。不五年而工完。又掩关静坐者六年，偶意有所不可，一昔舍去如传舍也。于其东南复创三教堂一区，规橅亦略如塔山，不三年而成。掩关静坐者又三年，复归汶北。前后创十数刹，皆丹楹碧瓦，壮丽甲一域，所费金钱巨万，檀施郁积，不求自至。尝一日聚一千七百缗，太全皆用以庀材鸠工，一丝一粒不以资其囊橐。晚年无所营，唯修汶河木桥。其长三百尺，每至冬日，担版聚沙，自同佣人，霜雪满鬓，未尝告劳，见者不知为八十老人也。康熙戊午十月，忽示微疾，召其弟子曰：月之六日，是吾期也。至日夜半，具浴，竟瞑目端坐，听然而笑。其徒曰：师何笑？曰：吾笑同行诸真，猥庸鄙陋，为不称也。其徒又曰：即仙矣，安有不称？师曰：每岁，道成者必朝帝所，皆有定额，世运递降，修真者寡，数之不盈，故用其次者尔。语讫而瞑。予尝读刘向《列仙传》，方回著于唐，师门显于夏，仇生、葛由纪于殷周，或数十年而一见，或数百年而一见，盖非常之人，非可期而获也。今观傅翁之言，似亦有例可循，有额可拘，至不得已而思。其次是飞腾隐化之事，亦可侥幸得之矣。呜呼，神仙亦可幸致，又奚怪乎尘世之纷纷欤。
杞梁妻
皇甫谧《列女传》：齐人杞梁袭莒，战而死，其妻就夫之死城下哭之，七日而城崩。后人遂讹其城为长城，谓秦始皇之所筑。又有沣人范杞郎，始皇征筑长城，其妻孟姜女手制寒衣寄之，至则死矣。乃循城而哭，城为之崩。因事与杞梁类，故相溷焉。考古今注谓：杞值战死，妻叹曰：上则无父，中则无夫，下则无子，生人之苦至矣！乃抗声长哭，杞都城感之而颓，遂投水而死。《春秋》：杞成公迁于缘陵，今昌乐县，文公又迁淳于。今淳于在安丘境内，盖淳于即杞，杞即安丘，安丘即齐，可免诸家之聚讼矣。
周太常妻
周泽，字稚都，为太常，清洁循行，尽敬宗庙，常卧病斋宫。其妻哀泽老病，窥问所苦。泽大怒，以妻干犯斋禁，遂收送诏狱谢罪。当世疑其诡激，时人为之语曰：生世不谐作太常妻，一岁三百六十日，三百五十九日斋，一日不斋醉如泥。
奴婢知书
郑玄家奴婢皆读书。尝使一婢不称旨，将挞之，方自陈说，玄怒，使人曳箸泥中。须臾，复有一婢来，问曰：胡为乎泥中？答曰：薄言往愬，逢彼之怒。
王张两烈妇
烈妇王氏，峒峪都一贯妻。烈妇于归十年，都以末疾死，妇俟夜分自经以殉。实嘉靖癸丑二月十二日也。又四年而有赵节妇张氏之事，赵坐于羸疾，张事之，日夜不解髻。赵死，张大号，泣三日，浆水不入口，以间起自缢。众觉，解，不死。已再缢再觉，解，不死。张度无奈，谬为守者谢劳苦：生肉冷矣，亡及矣，吾宁不一爱雀鼠？息三月，而守者信之。少懈怠，夜起更衣，缢棺侧，解之系，绝矣。分巡使者王世贞祀以少牢，且为辞哀之曰：蕙羞蒸兮药房，泛霞膏兮荐天觞；修眸兮瑜珰，灵将假兮中彷徨；怅独御兮亡欢，頳幽姿兮不可干；昭昭兮启明将，薄鉴兮予微诚；灵萧萧兮双袂，偕子仇兮来而逝；辕连柏兮輗扶荔，骖和鸾兮朝上帝。按部安丘过王烈妇祠，以诗吊之曰：径仄祠荒客倦看，乡人伏腊自衣冠。疏篁秃柏晚何意，伏雪淹霜春未寒。尚有生刍堪荐玉，岂因黄绢却迴鞍。男儿七尺应无限，矫首风尘万事难。於乎两烈妇！不过一闾阎之匹妇耳，弇州以方面大臣钦其节烈，或哀以辞，或吊以诗，裵回追悼，寄意良深，则当日之重纲常、崇名教，一时风尚盖可想见矣。
彭列女
明王枚皋妻彭氏，益都彭珩女，许聘未归。皋病，极欲致女一见。珩送至安丘，时年十六，见夫病笃，亲汤药不怠，已而竟卒。女恸绝而苏，誓死守之礼，事舅姑，躬纺绩，足不出户庭者十四年。已而，舅氏以外讼牵遘送归父家，事讫而还。越二年，有潍县丁道平者，丧妻欲娶之，其父密议于母，女察知之，乃仰天长叹，面壁而卧，六日不食，沉沉就毙。丁道平悔之曰：家素守礼，求配贞烈，反速其死，不义之罪也。乃取寿棺赠之。女将诀，语父母曰：可束苇埋我，勿用丁氏棺，九泉之下欲见王枚皋也。瞑目而逝。父贫不能具棺，欲违女意易箦，四人莫举，益以二人，重如之。举家痛哭无计，远近聚观，有好义者施之棺。忽二人轻举矣。成敛，与王枚皋合葬焉。
李氏
李氏，城南大庄人，长适孔玉奇。孔为余中表近属，其人落拓，不事生业。康熙甲申大饥，欲挈李至邻邑鬻之。李觉，即自绝食饮，亦不作一怨尤语，百计劝诱，唯言饿死事小，失节事大而已。行至中道，气血已槁。时李方娠，母子俱毙焉。李出田农，非有谈说之素，乃能矢死，必遂如此。芝无根，醴无源，谅哉。
徐氏
徐氏，南乡农家女，年十九归余白坟村佃客荆永禄，颇宜室家。康熙戊子六月六日，永禄以疾卒，徐哭踊毕，即入室取盐卤一碗饮之而绝，年甫二十三，夫妇死不踰刻云。
花下饮酒图
次岩刘公、莲溪马公，门地既同，居复对宇，结为昏因，情好日笃。马女及笄忽患劳瘵，婚期屡移。女自知不起，慨然曰：遘厉虐疾，既不能事父母，又不能事舅姑，虚此一生矣。亟觅良工写二公花下饮酒图，牡丹数丛，扶以朱栏，二老婆娑传杯花下。每一展阅，花明草薰，春光满眼。马女孝思亦盎然纸上矣。图旧藏马家，今归刘氏。
从一
安拙石先生《青社遗闻》云，安丘梁某有女，许薛氏，薛氏贫，不能纳采，梁遂背盟，以女再许他姓。昏期已逼，女乃自浼邻妪，约前夫家先日来迎。届期，薛氏父子牵驴持挺迎之，女父是日入市治奁具，女着嫁衣，携橐装欲出，母曰：汝明日于归，今将何往？女曰：欲归薛氏耳。母方阻其行，而薛氏父子已至，挟女驴背，疾驱而去。其父闻知，集数人要于路，有刘姓者为之不平，护其夫妇归而成昏焉。
能妾
诸生宋某，老而无子，家颇裕，供役使者唯一健婢。尝夜煮豆汁为腐，有盗潜来，欲执主人，婢扼盗颈将入沸汤，盗极力摆脱，始得奔窜。后又有盗至，婢冠男子冠，捉刀立门后，盗方窥伺，即露刃相向，盗以为有备而去。主人嘉其功，留充下陈，遂与生子焉。
何三
曹升六云，何三者，邑之怪民也，性滑稽，多术数，其名与字弗传也，而以何三名。余童时闻诸里井，凡事之纵诞言之刻异者，动必称何三、何三云。长而游士大夫间亦颇有道其遗事者。三有女在潍，尝遣力持书问之。而所遣者癅仆也，入城即遍询何三所居，适问及三。三大恚，启书乃听然曰：女贪甚，一砧石尚须索耶，奈何？当与之耳。顾何以携也，俾其人仆石加其脊，缚之数重，曰：若以此复。其人负石归，困惫欲绝，抵家，女大怪之，曰：嘻，若殆触我翁讳耶！其人始悟。邑有偷儿以新缯裹瓦砾于道上，遇拾得者即佯随之，乞分焉。拾者念欲全获也，则以他钱若物掷之，而偷之计得，号曰撇白。一日，三拾得之，偷随乞如故。三曰：弟随我行。抵城北所谓龙湾者，三振袖一呼曰：吾与若两不得耳！一青楼来邑中，倨甚，薄诸胥吏曰：若辈非吾偶也。诸胥怒。三曰：吾能败之。遂伪为窭人，装鹑衣、芒癇而携缠头一金，薄暮抵妓馆。妓难之，鸨利其资，许焉，且戒以未曙即去，勿败我名。三曰：如约。乃脱其芒癇，缚床栏上，甚固。妓笑问：何为？三曰恐失之耳。比鸡鸣，促之。三曰：吾窭人子，一金岂易得哉？此数刻者而不予缓。未几，又促之，对如初。妓大恐，强排之。起则解其向之所缚者，缠绵纠结，不可卒解。未及半而天曙，群胥至矣，噪曰：若不我辈偶，而乞人偶耶。妓大惭，狼狈去。三尝与其辈行城上，下故菜圃也。适数村妇过之。三谓此数妇者，吾皆能与接唇。众斥之。三曰：请决赌。遂下城一呼曰：若盗食吾韭！诸妇愕然不服。三曰：吾嗅，若口有韭气者，则真盗食矣。诸妇恃其理直，任嗅之。而城上遥观以为接唇也。输若赌焉。三暑中涉汶，遥见数妓盛服骑驴将有所适。三若弗见也者，预脱衣履，策蹇乱流而济中渡。佯惊曰：乃若姊妹耶！下驴执辔唯谨，妓故畏之，不觉一时俱下，而盛服沾濡尽矣。诸儒生赴郡试，必拉三与偕，资谈谑为欢笑耳。三嗜面，一日入食肆，众先与主人约制一面，特大而糁巴豆末少许。三熟视啖焉。抵寓，众曰：我辈出游，屈君守户。则其鐍户以往。三药发内逼，计无复之。窥床下有篑，敝矣，遗其中，满焉。力疾庋梁上，计众将归，取枣数枚卧食之。众呼曰：何三，尔安所得枣？三匿笑不应，众共嬲之，始以手指梁上。众欢曰：枣在是矣。群趋之，而所癆者，倾倒靡遗，众无不厌若秽者，始知三之善于报虐也。三家居，有故人过之，寄荷担一条，曰：善藏之。三曰：诺。洎出门，又言之。三曰：无过虑，岂故人所寄而敢有疏略耶！客去，呼锯断为三，取精纸什袭封之，置椟中。他日客来索，则启钥敬出之。客曰：噫，败矣！三曰：岂故人所寄而敢有疏略耶。二三儒生行城上，三从下过之。呼曰：何三，尔素多智，能绐吾辈下城耶。三曰：若凭高蔑不见者，吾之智复何所逞。若自下而上则易易耳。儒生群然而下，曰：若安能绐吾上城耶？三曰：吾已绐汝下城矣。此事古有之，三暗合耳。三好游妓馆，至辄取其箫以吹，妓厌之，伺其来，则置秽于箫之所谓山口也者。三觉，默然去，乃遍觅粪中之豆，炒之，藏袖中。而更为复袖盛豆之洁者，自啖之。妓见索焉，弗与也。夺焉，入口皆秽呕。三徐曰：此豆故山口所种耳，何怪。行遇诸少年于途，曰：何三，尔说一谎。三曰：无暇也，适见某水鱼甚多，将取网罟，无暇也。即作匆遽状去。少年相谓曰：曷先诸。因纠众携网裹粮以行，竭泽而渔，无片鳞也。无何，三至，众咎其不诚，曰故谎耳。见一人驰骏走途中，三磬折而前曰：乞公马。客不顾去。或尤之，三曰：一言费吾本耶，万一我与，则其利厚矣。其滑稽如此。集数佣工于田，午以甜瓜殷勤饷焉。曰：悯若辈渴耳。众啖之，甚感其惠也。俄而，饁至，众咸饱不能下咽，携筐归矣。三生平不可尽详，此得其梗概耳。曹子曰：三去今将百年，而谭者犹资为口实，人不可以无所长也。顾其事皆儇薄，或为儒者所不取。要之微言急智，以之排难解纷。有足多者，使其人挟尺寸之柄，当事机之会，厮养卒岂足道哉。而名不出于乡邑，君子惜焉。故略而论之，以附于齐谐、虞初之流云。
先贤著述
齐鲁文学，古称之矣。吾邑文献，代不乏人。历年即久，率多佚亡，存其名而无其书者十之六七也。聊具其目，以俟访求。杞国之有《夏小正》一书尚矣。其后，牟融著《牟子》二卷，甄宇著《严氏春秋》十二卷，郎宗著《象数占》一卷，赵岐著《厄屯歌》三十三章，郑玄著《周易注》十卷，《易纬稽览图注》七卷，《古文尚书注》九卷，《今字石经尚书注》八卷，《尚书释问注》四卷，《尚书义问》三卷，《尚书纬注》三卷，《尚书中候注》五卷，《诗纬注》三卷，《毛诗谱》三卷，《毛诗故训笺》二十卷，《毛诗诸家音》十五卷，《驳何氏汉议》二卷，《春秋左氏分野》一卷，《左氏膏肓》九卷，《春秋十二公谱》一卷，《礼记注》十二卷，《仪礼注》十七卷，《礼记注》二十卷，《礼义》二十卷，《礼纬注》三卷，《三礼目录》一卷，《月令注》一卷，《三礼图》九卷，《丧服经传》一卷，《丧服变除》一卷，《丧服谱》一卷，《仪礼音》二卷，《周官音》三卷，《五经异义》十卷，《六艺论》一卷，《孝经注》一卷，《古今论语注》十卷，郑小同著《郑志》十一卷，管宁著《姓氏论又集》二卷，录一卷，徐苗著《五经同异评玄微论》、伏滔著集五卷，正淮论二篇，伏曼容著《周易》八卷，《周易集林》十二卷，《毛诗集解》、《丧服集解》、《论语义》、《老庄义》伏系之著集十卷，录一卷，伏挺著《迩说》十卷，集二十卷，明镐著《真颂》四十六篇，《六冗书》，陈规著《攻守方略》一卷，黄祯著《拟骚》一卷，《二友传》一卷，诗集一卷，文集四卷，马文炜著《雁门集》一卷，《淮阳杂录》二卷，《奏议》一卷，邑志二十八卷，王孟煦著《云耕山房稿》、马应龙著《杞乘》四十八卷，《道德经注解》二卷，《梵雅》、《二酋楼诗集》、《艺林钩玄录》二十四卷，《碎金录》二卷，《辞林玉屑》二卷，考订古本《周礼》、《毛诗》、《尚书》、《参同契》二十二卷，刘希孟著《四休亭稿》一卷，刘正宗著《木天草》、《雪鸿斋草》、《逋斋集》数卷。
梵雅
渔洋先生《池北偶谈》云：安丘马礼部应龙撰梵雅十二卷，释言第一，释义第二，释相第三，释教第四，释佛第五，释菩萨第六，释声闻第七，释外道第八，释人伦第九，释天文第十，释地理第十一，释鸟兽第十二。
马黄
《池北偶谈》云，马应龙字伯光，安丘人，都御史文炜子，万历壬辰进士，历礼部郎中卒，博雅好古。注《道德经》二卷，考订古本《周礼》六卷，《参同契》二卷，《尚书》七卷，《毛诗》七卷，《艺林钩玄录》二十六卷。初为杞令，纂《杞乘》四十八卷，今安丘旧志二十八卷最精赡，有体裁，署其父文炜撰，实应龙少时手笔也。黄祯字德兆，亦安丘人，嘉靖癸未进士，历文选郎中，与乐安李太仆舜臣齐名，号为李黄，有《拟骚》行於世。
县志
寿光安静子跋安丘志云：闻此志成于马中丞公子仪部君之手，彼时仪部君尚未为诸生，善则归亲，而以中丞公统其名耳。续志则王君敷彝所成。予友张君杞园称前后两志，可与崔后渠安阳康对山武功志并传。予阅之，见其义例严而核，遣词就班，深得史氏遗法。渠丘虽小，士大夫皆知读书考古，以文雅相尚，故名人辈出，彬彬乎质有其文也。吾邑幅员倍于安丘，犹望后来之秀，雅意斯道，勿使邻封有秦无人之叹焉，斯善矣。丁丑冬日，拙石老人。
仙
郎宗，字仲绂，安丘人，善京氏易风角星算，推步吉凶。安帝诏公车，征宗对策陈灾异，拜议郎，除吴令。到官一月，时卒暴风，宗占以京师大火定，火发时，果如宗言。诸公闻之，表上博士征。宗耻以占事就，征文书未到，夜悬印绶置厅上，遁去，终于家。《真诰》云：仲绂占知火烧大夏门，既遁去，居华山下，服胡麻，得道，今在鹿迹山洞。
酒量
《郑玄别传》：马季长以贤儒著名，玄往从参考异同。时与卢子干相善，在门下七年，以母老归养。玄饯之，会者三百余人，皆一奉觞。度玄所饮三百余杯，而温克之容终日无怠。
医
窦翁仁宇，工长桑之术，活人不可量数。予十许岁时，翁年已开九秩。吾母婴寒疾，几危，亟延翁至，饵以药，即日疾平。翁居西乡，唯挈二妾悬壶城中。岁暮偶归，望见其妇形色有异，遂脉之曰：此行尸也，法当不治。妇恚曰：汝溺少艾，自利吾死，故相诅祝耳！翁不辩而出。至祠灶日，其子入城市红烛绛纸等物，翁叱曰：汝母无恙乎？衣襚含敛，今日所需也，购此奚为？子归，而母殒矣。诸生韩朋桓招翁视其妾梁氏劳疾，甫及庭，闻嗽声即却走，曰：肺气已绝，尚复何言。数日果卒。或谓君之技精乃尔，得毋出青囊秘授耶。翁曰：吾何尝有异闻，唯于龚云林先生之书刻意抉发，既得统绪，又能以意参互用之，故粗无谬误也。死后，子孙屏当遗箧，果仅医鉴数册而已。
鸣楸图
嘉靖丁酉，黄海野先生应召北上，经行青州馆，于雪宫有鸣楸之异，先生作《鸣楸行》，曰：青州馆中有老楸，根株轮囷枝相虬。种树老人不记岁，陨星铁石撑匹俦。夏日结子瓠瓜长，时有玄鹤巢树头。小楸几科似孙子，青苍亦傍松柏秋。我来何意与楸会，太守李邕知青州。当筵赠我双吴钩，徘徊不去悲旧游。虹蜺干云日三舍，庭中有物如鸣牛。抑扬却自老楸出，仰摩霄汉风飕癏。细出笙簧大出缶，老龙夜吟东海湫。嗟哉此鸣主者谁，我将返驾归山丘。三老何来称季主，劝予且需歌莫愁。秦松尧柏古灵异，草木榎楸从类求。君乎行行此嘉繇，天子明明扬仄幽。无锡王仲山先生复为画图作歌，以纪其事，曰：夫阴阳之气，可以类进退者也。国家将兴，其美祥先见者，类之相应而起也，试调琴瑟而错致之。鼓之则宫商比应矣。故圣哲之动，咸据祯祥，非独可列歌颂垂显庆，亦以考彰德信焉。海野先生被召戒途馆，楸鸣殷殷如雷，御者咸喜，先生举觞酹地曰：某之居东山几十年矣，主上贤而召我，是以复勤执事，今国家方急隆古之治，天休荐至，予惧弗戡而神告祥，敢不竭股肱之力，以承天贶。楸乃止。夫传有之，周有大赤鸟，衔谷之种而集王屋之上者，周公曰：懋哉懋哉，惧恃以怠政也。先生其有周公之心哉，乃作歌曰：云门古楸二千尺，日映瑶庭常五色。高干遥停沧海云，灵根横结琅邪石。庭阶络绎连雪宫，鸟雀昼静天无风。鏦鏦铮铮声在树，忽疑海底吟苍龙。回薄平林彻霄际，岱岳云雷一时起。散入齐南七十城，余响犹能啸山鬼。灵株应瑞非偶然，正值翘车入国年。卜商久擅西河席，安石复起东山田。秋院明刑颂声起，铨台悬鉴多髦士。愿将礼乐损周文，龙门倒挽天河水。举世嚣嚣如逐卢，天生豪杰履贞符。卿云沣水歌千载，不必临川悲凤图。嘉靖戊戌仲秋锡山王问书并图。
其后海老归田，作《拟骚》十八篇，内有《楸誓》，追述其事也。曰：楸誓，丁酉四月感楸鸣筮三老而作也。某自嘉靖十年辛卯坐武选火下狱免官，十六年丁酉叨征自田中，改除刑部郎中，秋八月调吏部考功郎中，明年秋八月调文选郎中，膺考察，凡一典选，凡六。又明年，扈承天领行在印，绶册皇太子与选注东宫官寮盛典，秋八月以御史言复下狱免官。家居时乎，追忆三老之言，慨增悲咽，悔不回辕。噫嘻哉，楸乎楸乎，于时或又测之曰：十八秋也。此谶辞并志以为左验终篇焉。赫赫孟夏，作噩之岁。重华大章，皇帝嘉会。黄子应诏，北上青州。止于官舍，爰有树楸。囤囤膴膴，荫于中庭。野鸡三嗥，厥楸乍鸣。或抑或扬，载啸载奏。细若土鼓，巨出牛脰。日既出矣，有风自南。厥声下登，登闻于天。仆夫告予，或嘻或骇。黄子斋沐，宿夜作誓。再拜阼阶，其辞曰：于皇上帝，监我下人。惟谷福只，歼而酗淫。厥有兆先，閟贲式言。天何言哉，示之朕端。懵以异详，明德孽修。天人交际，藐一意求。小子何人，鬼神临上。亦既勤止，厥理何似。唯此两端，沉沉墨墨。有形垂垂，有声嚖嚖。予实观尔，莫察其微。先民有言，言莫予违。予违如何，而家而国。辟言则思，政言则拜。福我祸我，我祸我福。福犹儆存，福败于忽。无妄之来，是曰元命。君子绥之，小人弗性。人亦有言，失之东隅，收之桑榆，昔也则愚。子产我师，裨灶慎气。雉够鼎耳，训于祖已。昔我弗慎，自忝官箴。伊谁生我，我壬我林，我林我壬，肃有玉音。皇皇载命，惠予贱臣。不日死绥，岂曰孟明。丑予小子，曳尾涂泥。匪夜不思，荐是若牺。天颜在丘，既悚既悝。先民有言，报以国士。明神将之，将兹监兹。所不如兹，神质我辞。黄子既誓，有三老者过而问焉，曰祉祥哉，凡声出于天，夫气以先之，声以次之，征之以符。木命四时，草名一岁，故芓蔩芑莤，椿榎从类，厥应在秋，爰有声名，扬于王庭。或然其不平邪，昔韩吏部有此文：岱有秦松，沂有尧柏，物久性灵，当一龟策。子其行哉，勿疑勿惧，勿斁乎憎言，勿尚乎嘉誉。黄子闻此，乃改辕而北。
潘夫人
吾友王悔斋先生配潘夫人，治家有法，敏慧绝人。见前贤墨迹，双钩刀翦，铺缣素上，以墨弹之，辄若石刻。予尝见其所弹董文敏公书《后园赋》，波拂转折，一无遗憾，仅下真迹一等，诚绝技也。
渠丘耳梦录丙集终。

渠丘耳梦录丁集目次
郑公异梦 吏部 石屏 画衣 祖印孙用 印台文石 雹泉奇石 椿绸椒绸 诺龙 凤皇 夜光木 书带草 谈虎 郑牛 鱼 鸡犬能言 地市 墓树 树异 牛瘟 怪豕 沙鸡白鼠 {此虫}鼠 赤蛇精 产异 任生 箕仙 梦兆 占验 命同周孝廉 文衡 省试中式 诗谶 碑谶 六月息 裴四娘子徐夫人 易形再生 走无常 采生 马姜 用字 欲火 烈燕义犬 义猪 桃符谶 王马
渠丘耳梦录丁集
郑公异梦
郑玄师马融三载，无闻。融鄙而遣还。玄过树阴假寐。梦一老父以刀开腹心，倾墨汁著内，曰：子可以学矣。于是寤而即返，遂精洞典籍。
吏部
吏部最重寅谊，前辈虽登九列，名刺必署“旧寅”二字。顺治乙未散馆，安丘刘祚远补吏科给事中，寻以其族祖宪石官大学士引例回避，改吏部主事。孙文定公廷铨时已为户部侍郎，投谒偶不书“旧寅”字，刘返其刺，孙逊谢而已。出《池北偶谈》。
石屏
刘少傅一日过其同官满洲某公家，见大理石二片位置失宜，知其所重不在此，因以计获之，舁归邸舍，命工磨砻，突起异纹，烟峦明灭，得未曾有。制成二屏，遂为都门石屏之冠。少傅以十六韵纪其事曰：生平饶微尚，幽事在岩壑。探陟穷高深，快意对寥廓。卅载疲尘襟，胜情久寂寞。忽添壁上云，叠嶂互参错。突兀撑鸿濛，颇恐坤轴弱。一俯浩荡流，崖谷森冥漠。远树缀杳茫，霓电竞凌薄。匠意讶天工，灵淡匪相学。古雪点苍山，洱海浴岚脚。亭毒自何年，寻丈浑斧凿。北来历沧桑，聊许供寄托。壁合似有缘，并涤缁埃恶。咫尺万里遥，容膝失萧索。潦倒白头翁，卧游出臆度。吾家迩沧溟，三山黛如削，筇枝倘可扶，短屐仍须著。一时和者山积，新城王阮亭先生长歌尤称杰作：太傅堂中苍石屏，嵯峨杰立高百尺。黝质离离光可鉴，六月苍茫起寒色。洞壑窈窕冰雪生，峰峦槎枒云物积。空中瀑布远欲飞，檐前雨雹晴相射。坐来恍惚秋天高，卢霍千峰在几席。我公家近三神山，丽农方丈环青碧。黄扉坐论方促膝，尤有闲情寄泉石。即今天威播南诏，爨僰昆明尽重译。点苍山色碧鸡云，移来天阙辞荒僻。由来汉相最承恩，中书直取屏风隔。
画衣
余家旧藏画衣一，称沂水高中丞笔也。盖写折枝墨卉于白练上，癐以青纱而成之者。领围尺博二寸，有半寸三其缝而饰以金身，长三尺有五寸三分，其长而杀其二以为广袂，长三尺三分，其长而杀其一以为宽，两祛亦皆以金缘之，图于前襟者曰梅、曰绣球、曰山茶、曰水仙、曰竹石。观其后背上，秋葵一，稍下紫薇一，榴花一，一榴房尤怪伟，又下荷花一，而画水仙于南旁。肩上作芙蓉、木犀各一枝，柯叶交亚，颇极盘纡纷披之致。左袂为海棠、为芍药、为辛夷、为玫瑰、为秋菊、为灵芝、蕙草。又有桃、杏、牡丹、栀子、百合、萱花在右袂。两袖下各缀兰石合之得花卉二十五种，作三十二丛，便娟映带，穷态尽变，觉奕奕生气，射人眉睫，所谓妙而真者也。衣之前后及左右袂皆题五七言断句，凡八首诗，亦秀丽饶韵读者艳之。先生讳名衡，平仲其字，少负异质，与先叔父侍御公同以才名颉顽齐鲁间，每赴郡试踏省门遇之，相好也。崇祯辛未共举进士，称同年生，相好加焉。侍御公一日过先生邸舍，此衣适成，将以遗其妻张夫人。侍御公一见欣赏，辄自持去。先生亦无难色。此可以窥前辈交谊矣。尝考先生起家县令，征为御史，出按河南，即晋都御史，填抚其地。治民御寇，皆著声实。晚年纳节归田。壬午冬，沂水城陷，夫妇伏节，同日并命，可谓与日月争光，与天地俱磨灭矣，而其平日风流，自命柔翰关情如此，毋亦靖节赋闲情故事邪。当画衣时，在先生释褐之初，方翱翔京国，观政部寺，使他人处此，必且朝集金张之馆，暮宿许史之庐，请谒奔竞，为后日仕宦地。先生乃枯坐客窗，裁衣寄内，何其神怡务闲乃尔也。于乎虚静恬淡，是即先生功名节义之所从出欤，此皆不可以无传，因笔之为记，而录其诗于左。五言云：金台风乍软，先为寄春衣。着处逢花发，遥分上苑辉。上苑花枝好，乌纱插已繁。画取罗襦上，似与尔同看。对月偏成忆，临风更有思。乡心无可寄，聊写最娇枝。花枝鲜且妍，置之在怀袖。好记花枝新，怜取衣裳旧。轻襦画折枝，悠然感我思。画时肠已断，着时心自知。雾縠偏宜暑，冰绡迥出尘。着时怜百朵，应忆画眉人。七言云：客邸长安一事无，昼长人静影形孤。闲将一段鹅溪绢，写作名花百种图。墨渖淋漓写暗香，不将开落问东皇。凭教雾縠传深意，永矢糟糠不下堂。后书：辛未夏日作于燕邸寄内子，平仲题。尝考唐穆宗以玄绡白书、素纱墨书为衣，以赐宫人，号诨衣。然此以正彼以狎，固不可同日语矣。此衣自辛未以来，藏吾家者已六十六年。庚辰春日，余在京师，过大司寇新城公邸舍，偶与言及，公甚艳其事，因以赠之，而记其始未，详其形制，用存吾家一段致语，且使子孙知前辈交情也。康熙三十六年六月六月，张贞起元记。记成，司寇题一绝句云：几幅冰绡写折枝，淡匀麝墨与燕支。笑他驸马张京兆，玉镜窗前只画眉。
祖印孙用
刘泰岩先生，隆庆辛未进士，官吏部。子砺石携家侍养，生长孙宪副公思石于京邸，未生之前，家人有公生当后其祖诞辰十日之梦，既而果然。六岁而孤，自力于学。天启四年举于乡。崇祯四年赐进士出身。公旧藏泰岩先生“辛未子大夫”玉章，至是宪副公复用之，遂成嘉话。少傅诗中“小篆记年犹故物”，正谓是也。
印台文石
印台畔数里内有石出土中，玉质也，五色灿然，异文凸起，备天绘神镂之巧，其大者兼寸，小者如枣、栗、菱芡略同。髯苏所称齐安怪石。至文如人指上螺，及形如虎豹首，有口、鼻、眼处者，乃不足奇也。其初土人不知贵，后为好事者取置几案间，以水注入，瑟瑟可爱。一时人士遂竞尚之。得者每获厚直。雨过倾城往拾，穰穰田野中，反多于晴日之农夫。予尝蓄数十枚，因于栎下周先生坐闲言及，遂尔赠去。后闻先生言，曾有友人见之，诧为稀有，曰此山母也，含之可以生津，佩之可以祓除不祥，为学道者所急需。胸前出绛纱，囊中有石子一枚，即此物也。山母之名想自有据，但恨未及详问耳。曹澹余中丞得十二枚，锡之嘉名，各题一诗：谁知千岁实，遗种在人间。曼倩倘相识，他山定解颜（蟠桃核）。幻矣化龙质，曾伴支机石。天孙日几襄，疑问乘槎客（织女梭）。家傍桃花源，纷纷满岩谷。莫引鱼父舟，中有幽人屋（落花岩）。浣花今寂寞，采女日凋残，分明持片石，试比锦裙看（蜀锦纹）。谁家珊瑚绉，遥传佛国多。愿同竹如意，常伴病维摩（金刚子）。中山一卷石，曾遇知音赏。寄语眉山翁，后来每居上（雪浪）。碧落空明里，遥遥五色文。愿持肤寸影，归竞泰山云（一片云）。火齐桃花影，来从众宝铛。持向洛阳市，应知碧眼明（红靺鞨）。洞庭青女降，岩壑树参差。便好停车问，何如二月时（霜叶红）。几点苍苔畔，分明五出奇。中含残雪影，肠断寿阳姬。（梅花影）。霁色界层冰，花落明于茜。仿佛是残梅，岁寒犹可见（冰花）。镂玉明如画，盘丝细比霜。光摇怀袖里，色动米元章（银丝缠）。秀水李武曾良年，亦有诗，云渠丘奇石大者经寸，小或不及，质本光致，沉水则有文浮起，图画天然。曹中丞以四石见示，名而咏之：二月山间路，红茵不用携。春风吹更落，片片出前溪（落花岩）。稠叠烟岚没，参差练影高。只愁绨几湿，坚坐看风涛（雪浪）。连山望不极，飘断斜阳树。车盖尔何心，朝朝复暮暮（一片云）。乡树最相思，溪山别来久。明灭见枫林，秋光落吾手（霜叶红）。宋杜绾《石谱》：密州安丘县玛瑙石产土中或出水际，一种色微青，一种色莹白，纹如印丝盘绕，石面或成诸佛像，多外粗石笼络，击而取之，方见其质，土人磨治为研头之类，以求售价，颇廉，亦不甚珍，至有村人以此石叠为墙垣，有大如斗许者，顷因宫中搜求，其价数十倍。知吾邑文石前代已著名矣。
雹泉奇石
吾乡取奇石者，多于阳丘。色虽青翠，然率光莹乏冷瘦之致，不若邑之西南山中所产，色苍黝乱皴高起石面。一谷名巧石沟，群石峮嶙。有竦立若丈人者，有相联附若指臂者，有为狮为虬者，为眠牛、踯躅羊者。予笑谓友人，使颠米具袍笏过此，当不胜仆仆也。一石尤为雄怪，状如僧伽帽，其中空洞而周围峰峦竞秀，惜体质宏钜非穷措大所能致。先叔父侍御公尝取一最小者置西园中，犹以百牛牵挽始至，其势天矫坦癛，因名卧龙，且颜其居为“卧龙石室”。琅邪丁野鹤先生铭之曰：天龙来庭，帝鞭而东。宛延其尾将谁从，观于海者得其雄，为霖为雨四方同。以先叔号观海故云。刘少傅铭曰：见于田，作霖雨，矫矫云根，可呼而起。黄五云先生铭曰：昂其首，卷其尾，形虽曲而静蟠，骨自棱而嵚崎。似择名胜以卧游，如倦云雷而暂息，苔欲斑而鳞成，草忽动而髯举，恐羡北海之渊泫，鼓风涛以骤起。
椿绸椒绸
文太青《云梦药溪谈》云：《禹贡》曰：莱夷作牧，厥篚檿丝。《史记》作酓丝。《尔雅》曰檿山桑，颜师古曰：山桑之丝，其韧中琴瑟之弦。苏氏曰：惟东莱为有此丝，以之为缯，坚韧异常，莱人谓之山茧。《尔雅》又曰：蟓桑茧售由樗茧、棘茧、栾茧、蚢萧茧。今莱阳之山茧绸，盖樗茧也。枚乘《七发》：野茧之丝以为弦殆。所谓蟓茧而韧坚者，与土人养蚕多于山中槲树上故。其缣曰槲绸，亦曰山绸。吾县去山较远，故其茧绝少，而邻封诸城、沂水多有之，安丘所辖景芝镇产椿绸椒绸，盖蚕食椿名椿、食椒名椒，其色殷红黝黑，最为古雅，又别县所无。近日以其难得，皆染山绸伪为之，以欺人矣。《香祖笔记》云：山东谓樗为臭椿，今之椿绸即樗茧。樗不才木也，土人嫌其名，故借名椿，取《庄子》“大椿”之义。
诺龙
西城王氏，以居室敝漏，命工修治。于屋瓦内获一龙蜕，长仅三寸，头角鳞爪毕具，金色灿然，至今藏之。按《太平广记》云：诺龙体似蜥蜴，微具龙形，岂即此邪。
凤皇
《汉书》：宣帝本始四年五月，凤皇集北海安丘淳于。
夜光木
夜光木，出潍河。夏秋水涨则见，有长丈余、围数尺者。其色如墨，掷地作金石声，质坚体脆，不受斤斧。夜有光明，乾则其光渐灭。亦不审所从来或云出韩王坝中，又云东武巴山北有潭通潍，水木自潭中来，疑为龙宫物，事涉怪诞，不可信。尝读高澹人《塞北小钞》记夜光木一则，云夜光木生绝塞山间，积岁而朽，月黑有光，遇雨益甚，移置室中，通体皆明，白如萤火，迫之可以烛物。以素瓷贮水投之，水光澄彻。雨露日远则光渐减矣。考之群书，《真诰》：良常山有萤火芝，大如豆，形紫华，夜视有光。《述异记》：东方朔谓帝曰：臣游东流至钟火之山，有明茎草，夜如金灯，亦名洞冥草。《拾遗记》：祖梁国献蔓金苔，色如黄金，置漆盘中，照耀满室，名曰夜明苔。若夜光木未有载者，唯《黄山志》载有放光木，殆其类欤。
书带草
大司农郑玄冢在砺阜。冢上树多异常，以为当时四方门人所植。正德辛未伐于流贼。冢旁草一种，丛生、长叶，秋来枯黄，绵如衣带，风剌剌有声。传所谓书带草者。此邪，旧传草生东海公读书处。张华谓：东海有草如宛绳，啬夫纠以为佩，或指此欤。
谈虎
吾邑故无虎，志称明初有虎出马氏墓林，令某多苛政，率众往捕之，虎跃出扑杀令一人而去。康熙甲寅，忽有虎入县境，每夜出游村落间，或卧牛宫豚栅，人不知其为虎也，折梃逐之，即弭耳去。亡何，清昼止汶阳周氏园，远近妇子逼而观之，虎攫一人寘尻下，少间，虎去，人竟无恙。或曰：昔称古今人不相及，岂至于物而反之邪。何昔虎暴而今虎仁邪？余曰：不然，昔之虎不轻出。出即为人除一酷吏。今虎优优而来，雍雍而去，供人鞭箠，无异羊豕。所谓猛虎之犹与不如蜂虿之致螫也。然后知古今不相及，不独在人，于物尤甚矣。
郑牛
郑玄家牛，角抵墙，成八字。
鱼
潍河多鲤，汶水无鱼。
鸡犬能言
康熙己丑，南乡民牛福周家蓄一鸡，忽作人语，杀之无血。昔宋处宗买一长鸣鸡，笼着窗间，忽作人语，宋与之谈，玄功大进。鸡同，作人语同，一以为休祥，一以为妖异，岂鸡有巧拙欤，抑所遇之人有雅俗欤。于时，流黄村有徐三者，夜半闻呼门声，开户视之，寂其无人，唯一犬在耳。徐曰：适呼门者，岂即汝耶？犬曰：是也，汝将奈何。徐亟以梃击之，犬即逸去，不可踪迹矣。鸡犬能言，并集一时，诚为异事。
地市
《天官书》：海旁蜃气象楼台，广野气成宫阙。海市之名其来已远，以天下而言，在在有之，吾省则莫著于登州，具详前人诗记中。此外又有山市，或见于淄川西焕山，或见于潍县孤山。恩县白马营、茌平马令庄，皆平原，时于雨后见此异，土人谓之地市。余别业为吾县白坟村，亦有之，岁或一见或三五见，见必昧爽，风定烟霏，遥望东北白如铺练，渐作城郭楼台、幡幢云树之形，起伏隐现，变幻顷刻，洞心骇目。少焉，日高雾敛，陵阜依然矣。亦奇观也。
墓树
孙猛村刘氏，旧族也。博奕饮酒，产业荡析，卖及墓树。忽见祖父责之曰：宅田家具，皆先人心血所营，汝不能守，已为不孝，至墓树数株，乃魂魄所凭，伐此，吾将奚依？其人大呼数日，呕血死。此事传于曹哲公，刘即曹内弟也。
树异
刘瑾公瑜，尝梦十一人跪伏求救，诘旦，其祖遣人索锯伐树售之，问其数，则十一也。瑾公亟以梦告其祖，出钱七千以赎树，得无恙。
牛瘟
康熙己丑，牛瘟盛行，死者无算，十里河农夫周某有牛甫病，即亟鬻去，得钱九千五百而归。至夜其子婴疾甚笃，梦一白须老叟谓曰：汝牛已登死录，不应转售与人，宜速赎之。不则尔子代其死矣。周大惧，增值赎回。三日，牛死，子病亦愈。定数之不可逃，如此。
怪豕
康熙庚戌正月，南关弓人辛氏家产一豕，二首一身，八蹄，二尾，传观邑中。尝见《菽园杂记》一事，明成化庚子，山西石州民家生一猪，二头，二尾，八足，共一脊，生即死。与此绝相类，亦大异矣。
沙鸡
韩坤五云，鵽鸟，沙漠所产也。一名寇雉，俗呼为沙鸡，形似鸽而鼠足，无后趾，不木栖，性飘鸷，好群聚而飞。此吾邑所未见者。康熙丙午时有至者，其来也风声飒拉，映蔽天日，类有数万。居人咸曰：此沙鸡过也。间岁戊申，邑有地震之灾。癸未沙鸡复至，其多胜丙午百倍，土人以网罗取，类得百数，以鬻于市。予曾买活者二只，驯养数日，其音如狗子。然未几岁大饥至，人相食。邑人死亡流移者十之五六，说者以为不减于明万历四十三年之惨。大抵禽鸟能得风气之先，沙鸡产于异域，而忽蹈内地，自是沴戾之萌，故恒召灾异云。
白鼠
李君实谓鼠寿三百岁，满百岁则色白，凭人而卜，名曰仲，能知一年吉凶及千里外事。予西园中有一白鼠，每出，以前二足抱其头，人立而行，四鼠前导，群鼠后从，仪卫甚肃。园丁凡三见之。是或能知吉凶者，但尚未凭人耳。后魏散骑侍郎兼尚书卢昶，时雒阳县获白鼠，昶捡瑞典，外刺史二千石、令长不祗上命，刻暴百姓，人民怨嗟，则白鼠至，因表谏，诏答嘉之。
{此虫}鼠
西鄙之民，樵于深山，见一飞鸟状异常禽，捕得之，大如麻雀，形如鸡而鼠毛。余见时已死，微有香气，与《山海经》所载{此虫}鼠适同，且谓见则其邑大旱。时为康熙戊午中夏，数月不雨，禾稼全枯，始知其为真{此虫}鼠也。余考《骈雅》曰：{此虫}鼠，鸡属也。《事物绀珠》云：{此虫}鼠如鸡，鼠尾。《篇韵》作{蠀-贝+鸟}字，汇作《{此虫}图》，赞曰：{此虫}鼠如鸡，见则旱涸。无不吻合焉。
赤蛇精
中丞某公，为御史时巡盐两浙。至衢州宿察院中，天晓开帐，见踏床旁有一小红鞋，心疑之，意门子所遗，而不可深求，袖之，潜投于厕，以灭其迹。抵暮，令门子卧堂中，自扃户就寝。天明起视，前鞋宛然在故处。公复投之厕，至夜不寐，秉烛静坐，伺焉。将二鼓，闻床后窣窣然，似有人行声。荏苒至几前，拜伏于地，乃一丽人，容色绝代，上下皆衣红。公大惊，询其来意，对曰：吾神女也，与君有宿缘，特来相就，前两遗鞋以试公耳，幸勿讶。公初不纳，后见丰姿艳冶，宛转依人，不能定情，遂与共枕。鸡鸣别去，倏然无迹。迨夜阑人静，则又至。公巡历他府，女随往如初，人无知者。公亦信以为神。第觉体中昏倦，渐致猜疑，欲绝之，不能也。及使事告竣，登舟返，女送至淮，泣谢曰：妾不能复事左右矣，请俟他年再续旧好。公亦伤感而别。至家大病，几危，意女为祟，幸而得痊，出补广东巡按，方渡淮，则女复至舟中，虽欢好有加，而意则愈疑。将抵广，信密致书龙虎山张真人，详述颠末，求为驱逐。张发缄笑谓使者：乃此业畜耶，人遭之鲜获全者。尔主有后福，幸无恙。然久必有害，当善意遣之。并告尔主，后若宦游，毋更涉其境也。乃朱书数符，令贴于床帐，佩于髻中。如教行之。怪觉而告公曰：我非祸君者，胡一旦绝我，真薄情哉。遂愤然而去。公按粤完，迂道而归，不敢繇浙矣。真人后露其事，或诘女何怪，云赤蛇精也，其服红者，以此事载情史。
产异
每阅邸钞一产三男者，无岁无之。吾邑周令闻妻某氏，一产七子。其先产者犹似婴儿，后渐减小，状仅如鼠，四肢多不全，初生尚蠕动，少选尽死。杞城刘姓产子数与此同，其不育亦同。石工郑姓于一日内，次第生四子，腹中尚有磊块未下，其第四子甫落地，即呼腹中子云：汝辈不出何待腹中？亦哑然应之。母即惊毙。杞城秦卖油亦一产四女，皆具尾形。一产三男为盛世之瑞。至若此类，非与异物交接，则感不正之气而生。彼骈拇、枝指、兔缺、羊白犹未谓大异矣。
任生
壬午秋，西郚诸生任威将赴省试，召乩得二语，曰：登科自有王孙李，威名亦到帝王都。人以为吉兆。榜发中者：王介如、孙德闻、李歛若。任至冬遇乱游兵，诬为逆党枭其首，解京师焉。
箕仙
曹澹余中丞《又何轩杂记》云：箕仙之说，世多有之，然往往伪以售其术耳。间有言而奇中者，真不可解。大名秦秀才旭阳于丁未春夏间至安丘，与从叔企鉴游处相善，为之召仙。置几案于室，诸友皆庭立室内，唯一幼童治隃縻。生虔祷至再，有风飒然入室，笔连动如飞，书一词于纸而去，称海南长春子作。中有“吾与汝黄英玉乳，何用黄精，劝儿曹，早把荷衣整，莫待归首狐狸，把卧榻争”之句，其余则忘之矣。次年初夏叔自都门旋里，忽中暴疾殒，叔无子，产遂中分。细味其词，皆不详语也。
梦兆
天启丁卯，未乡试前，邑令姬公梦中有告以今科获中者王皇帝也。癒而问诸吏胥，云邑有王生，横行乡曲，人皆惮之，呼为王皇帝，以其言出而人莫敢违也。姬闻之，以为果与梦符，因假课试以致之，加意培植。及赴省试又厚为赆送，冀其售而获知人之誉也。及榜发竟落孙山之外，而中式者乃寿山王君演也。令以为前梦不验矣。后知演兄名潢，乃悟梦中所云乃王潢之弟，非皇帝也。后演改名所谘，至崇祯甲戍始中进士，未仕而卒。
占验
孙文水少学天官壬遁之术，顺治辛丑春，忽谓星变分野，近在吾省东方，应有万人之聚。是年冬栖霞人于七者，故盗也，就抚已久。莱阳宋一丙赴部告其谋为不轨，缇骑往禽，于偶他出。遂纠众入山，旬日聚众至万余。各镇兵集，益以禁旅，始得扑灭。沂镇把总丁捕盗安丘，率众东行，孙适见之，谓人曰：彼方出白虎，法当见血，盍止之？人曰不能。俄而，贼自苇符中出，以枪中其腹，舆尸而归。其灵异中此。
命同
日者，以人所生之年月日时，定人之禄命祸灾，自古然矣。而其八字尽同者不多见，至夫妇尽同者尤不易得。吾邑布衣马思良与其妇赵同年月日时生，皆寿考无恙，至八十七岁而卒是矣。余表孙韩坤五与其妇曹，亦年月日时无不同者，六岁结缡，十七于归，阅二十七年，而曹死年仅四十三耳。坤五五十已过，身愈康强。然后知星命之说，未可尽信也。
周孝廉
崇祯庚午，乡场后报周君大庆中式，时居城中。邑令已出拜贺，赠鼓吹矣。其仆在乡，夜梦主人之父语之曰：吾家虽中一人，乃村西头，非吾儿也。然亦有一第，但未及时，待灵沛侯庙开东门是其期也。中者为其族弟统振君。曰：庙南向且千百年，宁有开东门时乎？至岁丙子，直指使者偶过雹泉，相视形势曰：宜开一东门，下临珍珠池，最为奇胜。邑令即遵行。是秋，君遂捷北闱。庙门之开塞一小事耳，已预定于七年之前如此。
文衡
正德时，督学某衡文山左，颇有冰鉴之称。试竣归省，或问曰：君衡文齐鲁，知今科解首当在何郡？答曰：非东阿李仁即安丘黄祯。榜发，李果首而黄次之，后俱登癸未进士。仁仕至巡抚。祯仕至吏部郎中。当年文章之有定评如此。
省试中式
有明初年，草昧方开，文教未广。永乐甲午，吾邑与宾兴者仅十六人，八人得入彀中。主考嫌其太盛，以其一寘副榜。中式者为张汉、马骥、陈道、李瑾、张泰、隋清、王贵。被黜者遂坎壈终身。先是录科后，县令某梦八凤游行城上，其一不鸣，后果不爽。归熙甫知长兴，梦鼎而三人同举，其兆亦犹是也。
诗谶
渔洋先生《香祖笔记》云：安丘刘宪石相国好为诗，尝赋《从军行》云：匣里双雄剑，腰间两石弓。蓬蒿真浪死，何必怯辽东。后竟以事隶旗下。人以为诗谶。
碑谶
胡公端令安丘日，四郭外各设義冢，以碑记之。西郭石碑未久仆地，断去義字上半，遂成我冢。后公尽节云南，太夫人及其第三女相继殁，皆葬其地。人以为谶云。
六月息
吾友周睿公作圣，以高材得场屋声，省试辄不利。康熙庚午中山东乡试副榜，观察陈公以“六月息”三字为匾赠之。逾十四年，睿公死，则六月也，匾已为之兆矣。
裴四娘子徐夫人
西齐王庙祀唐长子令也。记称邑中裴氏次四女，家于荆山，一日云府君取余，原执事巾栉。即日坐亡故，配享在庙，世所传云四娘子者是也。又闻雹泉灵沛侯之事，与此略同，其女盖今徐氏之祖姑云。
易形再生
传称扁鹊易鲁公扈、赵婴齐之心，及寤互返其室，二室相谘。以为上古昧芒，未敢尽信。乃读《太平广记》假尸以生者，不可偻数，然未有如吾邑徐氏妇之奇者。城南徐妻某氏，偶以病卒。数日忽苏，见家人环泣，屋宇器什都不复认，曰：此何处？伊谁家？我缘何在此？姑曰：汝吾妇也，以暴疾卒，幸得回生，岂有异乎？妇曰：我诸城普庆张氏女，偶出闺阁迷失道路，与一老人结伴还家，乌得妄语。聆其声音，察其动静，果非前妇，亟遣人向其家问讯。母曰：女死已久，是何言也。遂亲往质其事，女望见之，辄曰：吾母来矣。因话平生事，历然可听，母方信之。理不可返，竟终身为徐氏妇焉。
走无常
吴下祝枝山尝记酆都走无常事，谓彼中以此为常，或人行道路间，或负担任物忽掷，跳数四便仆于地，冥然如死。途人家属但聚观，以伺之。或六时，或竟日，其或越宿必自苏，不复惊异求治也。比其苏，扣之，则多以勾摄。盖冥府追逮繁冗时，鬼吏不足，则取诸人间，令摄鬼卒承牒行事，事讫即还，名走无常。然不特酆都，北方亦多有之，余之所见如吾县王四、杨首领、李懋忠皆男，官氏则妇人也。所述略与上同，但有役使鬼吏，必先来告。及期眠于榻上，一二日或三数日始苏，苏则渴不可忍，家人预煎沸汤相待，回时亟饮数十碗而后已。至其所见，各有不同，大抵渺茫不可究诘。唯胥吏之索贿为奸，不殊斯世耳。
采生
尝读陶南村《辍耕录》，有中书鬼案一条，其事甚奇，其情最惨，其法用五色彩帛，同生魂头发相结，用纸作人形，符水咒之，以供驱使。东乡赵柯庄居民韩某，有幼子闲立门前，拾一木偶人，长仅盈寸，戏衔于口，不觉下咽，言于腹中，遂入城市，人争延致，求问吉凶，腹中亦呜呜作声，然不甚了了。亡何，此童竟死。是皆采生之流，但彼用纸人，此用木人耳。韩子偶尔相遇，即至殒身，真前世冤对也。
马姜
汶河西岸马生，与牟山姜生相友善，姜前卒。马一日醉归，遇姜于渠丘古城。姜曰：与君久别，今得相值，幸有鸡黍可共。遂握手道故，登台畅饮，夜深而散。诘朝，马记忆颇详，疑为梦寐，往寻其地，于城隅高处，见酒痕沾渍、鸡骨杂掷尚在草间，闻者异之。
用字
岞山王生应岁试于青州，闱牍偶不惬意，朝夕惶惑。夜梦，以此告人，或曰南山有仙，益求决疑。梦中往见，仙曰：当书字为子占之。因随笔书一“用”字。仙曰：计画多寡可知名次矣。谛视为五数，生愈惧。仙笑曰：纵衡皆三，前方戏之耳。案出果居平等。
欲火
龙火焚砂石，佛火焚金铁，欲火焚人，昔人言之详矣。邑南雹泉村有老妪偕一少年设肆市中，以寓行旅。一日，留客数人，饭毕，招少年入寓，客夙兴呼无应者，质明迹，至其室，自牖斜窥，声闻俱寂。遂集邻里排闼而入，见二人并死榻上，作交合状，皮骨煨烬，卧席仅有烧痕。里人闻于官，王丞寅仲曾往勘验，与予述之甚悉。此康熙二十二年事也。佛言：淫习交接，发于相磨，研磨不体，如是故有大猛火光于中发动。意在磨研之极，欲火炽煽，煽而忽焰，遂以自焚。其不焚床第庐舍者，火生于欲，异于常火，故也。或言老妪为少年尊行，所行若此，故殛之，以示警耳。
烈燕
李子庭实斋中，双燕栖梁呢喃应和，栩栩然乐也。一日，雄饮于池，为鸷鸟所攫，其雌绕舍飞鸣，声如泣诉。寻有他雄强来与偶，雌力拒之。自是不复出巢，绝食而死。庭实重其知义，砌砖为圹，封以抔土，题曰：烈燕之墓。尝观今之为妇者，闺阁晏安，口口名节。及遇夫死，不唯不能引分自裁，而且荡闲逾检，尽丧平生，有愧此燕者多矣。世人不察，乃以鼻纵目横者称人，而以予齿傅翼者为禽为畜，此之谓不知类矣。
义犬
马子纯锡，母死尽礼，宗族称孝，事具余所撰《马孝子传》中。当其庐墓时，家有猪失乳，所畜牝犬自往哺之，得活。孝友顺祥，实所感召。与唐董召南事绝相类，但时无昌黎作《马生行》以纪之耳。
义猪
辛四摇头者，吾邑西鄙之村氓也。家饶裕而无子。妻妒，不令畜妾，百计相求，得一哑且聋者，始许纳焉。入门，井臼癗茸既皆身任，至浣濯洒扫，及夫刍牧畜养，无非其所有事也。纵极劳癕，晨昏余暇，亦必加以鞭捶。一日，跽妾于庭，方肆辱詈，妻忽欲登厕，甫解衣，一母彘突起，撞之倒地，即衔其足拖入粪秽中，啮噬蹈迹，体无完肤，号呼声闻远近。邻人排闼拯之，一息仅存。猪即此妾日夕所饮者。猪之报德欤，抑鬼神有以使之欤，不可知矣。康熙庚寅六月内事也。
桃符谶
友人周子恕疶痢十旬，弗愈。予往问之，见其门联云：春风无病物，清世有闲人。为刘少傅句。甥婿马臣鹄病卒，予往哭之，见其门联云：天上元正开白虎，山中初九爱潜龙。王弇州句也。或病或死，无不成谶。春联事出偶尔，吉凶系之，亦大异矣。
王马
王敷彝训、马三如长春，丁亥同试礼闱，向召乩者卜之。于王云：是彝是训，以近天子之光。于马云：三春花发自如，如不如，归去且读书。王果于是科举进士。
男在辛 在戊 在乙校字 渠丘耳梦录丁集终
江宁刘仕荣缮写 柏明远精刻  
