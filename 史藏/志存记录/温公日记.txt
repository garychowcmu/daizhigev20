温公日记 宋 司马光
    王太尉不置田宅，曰：“子孙当各念自立，何必田宅？置之，徒使争财为不义耳。”
    晏公殊父本抚州手力节级，晏公幼能为文，李虚己知滁州，一见奇之，许妻以女，因荐于杨大年，大年以闻，时年十三。真宗面试诗赋，疑其宿成，明日再试，文采愈美。上大奇之，即除秘书省正字，令于龙图阁读书，师陈彭年。陈彭年亦抚州人，有文学而奸邪，丁谓荐之，置上左右，使其誉已。
    英宗之丧，欧阳公于衰之下服紫地皂花紧丝袍以入临。刘庠奏乞贬责，上遣使语欧阳公使易之，欧阳公拜伏面谢。
    欧阳公长子发，娶冲卿之女。郎中薛良孺，欧阳之妻族也，前岁坐举官不当被劾，迁延逾南郊赦，冀以脱罪。欧阳避嫌，上言请不以赦原。良孺由是怨之，扬言于众云：“欧阳公有帷薄之丑。”朝士以濮议故多疾欧阳，由是流布遂广。先是，台官既以紫袍事劾奏欧阳，朝廷不行，蒋之奇遂以此事上殿劾之，仍言某月日中丞彭思永为臣言。上以为无是事，之奇伏地叩头，固请以其奏付密院。于是，永叔及冲卿皆上章自辨。后数日，复取其奏以入。因谓执政曰：“言事者以闺门暧昧之事中伤大臣，此风渐不可长。”乃命之奇、思永分析，皆无以对，俱坐谪官，仍敕榜朝堂。先是，之奇盛称濮议之是以媚修，由是荐为御史。既而，反攻修。修寻亦外迁，故其谢上表曰：“未干荐祢之墨，已关射羿之弓。”熙宁二年，潞公为枢密使，陈升之拜相，以公宗臣，诏升之位公下。公言：“国朝枢密使无位宰相上者，独曹利用尝在王曾、张知白上，卒取祸败。臣忝文臣，粗知义理，不敢紊乱朝著。”上从之。
    于尼父师旦，密人，本选人，屡以赃失官，编管在蔡。尼尝适人生子，后为二鬼所凭，言事或有验，遂为尼名惠普，士庶远近辐凑，以佛事之。尝因宦者言，邵亢、石全彬、富弼、李柬之、肃之宜为辅相，皆常敬之者也。柬之侄女二人事之，王乐道命李氏甥为其母首传习妖教。收下狱，诏京东差官按之，得诸公书，自韩、曾以下皆有之，文公独无。上问其故，公曰：“臣但不知耳，知之亦当有书。”时人美其分谤。
    神宗问政府地震之变，曾公曰：“阴盛。”上曰：“谁为阴？”曾公曰：“臣者君之阴，子者父之阴，妇者夫之阴，夷狄者中国之阴，皆宜戒之。”上问吴长文，长文曰：“但为小人党盛耳。”上不怿。
    赵悦道曰：介甫每有中使宣召及赐予，所赠之物，常倍旧例，阴结内侍都知张若水、押班蓝元振，因能固上之宠。上使中使二人潜察府界青苗，还，皆言民便乐之，故上坚行，盛崇介甫，用之不疑。
    又曰：“晦叔罢中丞之日，上谕执政曰：“王子韶言青苗实不便，但臣先与此议，不敢论列。小人首鼠两端，当黜之。”介甫德其独不叛己，至今未黜也。
    先是，王纯臣为润王宫教授，数誉濮王之子某之贤于兄伯庸，且曰：“某幼时，上养之如子。其妃高氏，曹后之甥也，字洮洮，幼亦在宫为养女。上尝戏谓后曰：‘他日当以洮洮嫁某，吾二人相与为姻家。’又曰：‘洮洮异日有皇后分。’既长，出宫，遂成昏。若劝上建以为嗣，势易助也。”由是政府皆属心。文公又使任乃孚往来与景仁谋。上初甚开纳，已而为宦官宫妾所间，浸有难意。两府共议其事，枢密使王德用举手加顶曰：“若立太子，置此菩萨于何地？”由是议亦不合，事浸沮坏。景仁数问文公，文公曰：“事不谐矣。”景仁曰：“奏疏何在？”曰：“之矣。”于是景仁凡上六七章，不报，及家居待罪，乞落谏职除己蜀一郡，时八月也。又上六七章，不报。及出，复录前后所上章，乞对，面陈之，且求外补，上许之。景仁乞使中使传宣中书，上令景仁自语之。富公曰：“已不用嘉谋，又出谏官，不可。”未几，乃有修撰之命。
    治平四年，以介甫知江宁府。时介甫方乞分司，众谓介甫必不肯起。既而，诏到即诣府视事。
    壬午，延和登对，言高居简不宜在左右。因曰：先帝初立，左右惕息，因居简以谄自入，故晚年复张。陛下登极，中外颂美，首以留此四人为失。”上曰：“庙毕，自当去。”曰：“闺闼小臣，何与山陵先后？彼知当去，而置肘腋，尤非宜。舜去四凶，不为不忠；仁宗贬丁谓，不为不孝。居简狡猾胆大，不惟离间君臣，恐令陛下母子、兄弟、夫妇皆不宁也。”上命留札，光请以付密院，上从之。癸巳，崇政登对，言臣与居简势难两留，乞罢中丞、除外任。上曰：“今日已令出外矣。”光曰：“凡左右之臣，不须才智，谨朴小心不为过则可矣。”
    壬寅，延和登对，言张方平参政奸邪贪猥，不叶物望，仁宗知之，故不用；不然，方平两登制科，在两府久矣。上作色曰：“朝廷每有除拜，众言辄纷纷，非朝廷好事。”光曰：“此乃朝廷好事也。知人，帝尧所难，况陛下新即位，万一用奸邪，台谏循嘿不言，陛下何从知之？此乃朝廷好事也。若其竞来论列，陛下可以察其是非：若所言公当，虽制命已行，亦当追寝；若挟私非是，自可罪言者。”既退，其暮复以一札言方平。
    癸卯，闻予还翰林兼侍读，滕元发权中丞，晦叔封驳言：“光在台举职，不宜遽罢，甫非光之比”。十月丙午朔，诏阁门召光及甫受命，光奏：“臣论张方平若当，方平当罢；不当，臣当贬，不可两无所问。间臣更加美职，心所未安，不敢祗受。”晚际，上赐手诏敦喻，光上奏谢。丁未，受敕告。
    甲寅，余初赴经筵，上自制自书《资治通鉴序》以授光，光受读，降，再拜，读三家为诸侯论，上顾禹玉等，称美久之。
    迩英留对。是日，光读《资治通鉴》，贾山上疏言秦皇帝居灭绝之中不自知事，因言从谏之美，拒谏之祸。上曰：“舜‘┾谗说殄行’，若台谏欺罔为谗，安得不黜？”光曰：“进读及之耳，时事臣不敢论也。”及退，上留光谓曰：“吕公著言藩镇欲兴晋阳之甲，岂非谗说殄行也？”光曰：“公著平居与侪辈言，犹三思而发，何故上前轻发乃尔！外人多疑其不然。”上曰：“此所谓‘静言庸违’者也。”光曰：“公著诚有罪，不在今日。向者朝廷委公著专举台官，公著乃尽举条例司之人，与条例司互相表里，使炽张如此，乃始逼于公议，复言其非，此所可罪也。”上言安石不好官职及自奉养，可谓贤者。光曰：“安石诚贤，但性不晓事而愎，此其短也。又不当信任吕惠卿，惠卿真奸邪，而为安石谋主，安石为之力行，故天下并指安石为奸邪也。”上曰：“今天下者，孙叔敖所谓‘国之有是，众之所恶’也。”光曰：“然。陛下当审察其是非，然后守之。今条例司所为，独安石、韩绛、吕惠卿以为是，天下下皆以为非也。陛下岂能独与此三人共为天下邪？”遂退。
    上问：“近相陈升之，外议云何？”光对：“陛下擢用宰相，臣愚贱，何敢与？”上曰：“第言之。”光曰：“今已宣麻，诞告中外，臣虽言，何益？”上曰：“虽然，试言。”光曰：“闽人狡险，楚人轻易。今二相皆闽人，二参政皆楚人，必将援引乡党之士，充塞朝廷，天下风俗何以更得淳厚？”上曰：“然今中外大臣更无可用者，独升之有才智，晓民政边事，它人莫及。”光曰：“升之才智，诚如圣旨，但恐不能临大节而不可夺耳。昔汉高祖论祖，以为王陵少戆，陈平可以辅之。平智有余，然难独任。真宗用丁谓、王钦若，亦以马知节参之。凡才智之士，必得忠直之人从旁制之，此明主用人之法也。”上曰：“然。升之朕固已诫之。”光曰：“富弼老成，有人望，其去可惜。”上曰：“朕所以留之至矣，彼坚欲去。”光曰：“彼所以欲去者，盖以所言不用，与同列不合故也。”上曰：“若有所施为，朕不从而去可也。自为相，一无施为，唯知求去，彼信于尼之言，云‘虽亲，国家事亦勿与知’故也。”上又曰：“王安石何如？”光曰：“人言安石奸邪，则毁之太过，但不晓事又执拗耳，此其实也。”上曰：“韩琦敢当事，贤于富弼，但木强耳。”光曰：“琦实有忠于国家之心，但好遂非，此其所短也。”上因历问群臣，至吕惠卿，光曰：“惠卿忄佥巧，非佳士，使安石负谤于中外，皆惠卿所为也。近日不次进用，大不合众心。”上曰：“惠卿明辨，亦似美才。”光曰：“惠卿文学辨慧，诚如圣旨，然用心不端，陛下更徐察之。江充、李训若无才，何以动人主？”上因论台谏天子耳目，光曰：“台谏天子耳目，陛下当自择人。今言执政短长者皆斥逐之，尽易以执政之党，臣恐聪明将有所蔽蒙也。”上曰：“谏官难得，卿更为择其人。”光退而举陈荐、苏轼、王元规、赵彦若。
    庚申，延英进读《通鉴》三叶毕，上更命读一叶半。读至苏秦约六国从事，上曰：“苏秦、张仪掉三寸舌，乃能如是乎？”光对曰：“秦、仪为从横之术，多华少实，无益于治。臣所以存其事于书者，欲见当时风俗，专以辨说相高，人君委国而听之，此所以谓利口之覆邦家者也。”上曰：“朕闻卿进读，终日忘倦。”光曰：“臣空疏无取，陛下每过形奖饰，不胜惶惧。”上曰：“卿进读，每存几谏。”光对曰：“非敢然也，欲陈著述之本意耳。”吕晦叔曰：“昨使契丹，虏中接伴问副使狄谘曰：“司马中丞今为何官？”谘曰：“今为翰林学士兼侍读学士。”虏曰：“不为中丞邪？闻是人甚忠亮。”晦叔以著于《语录》。
    上谓晦叔曰：“司马光方直，其如迂阔何？”晦叔曰：“孔子上圣，子路犹谓之迂；孟轲大贤，时人亦谓迂阔，况光岂免此名？大抵虑事深远，则近于迂矣，愿陛下更察之。”
    八日，垂拱登对，乞知许州或西京留司御史台、国子监。上曰：“卿何得出外？朕欲申卿前命，卿且受之。”光曰：“臣旧职且不能供，求外补，况敢当进用！”上曰：“何故？”光曰：“臣必不敢留。”上沉吟久之，曰：“王安石素与卿善，卿何自疑？”光曰：“臣与王安石素善，但自其执政，违忤甚多。今忤安石者，如苏轼辈，皆毁其素履，中以危法。臣不敢避削黜，只欲苟全素履。臣善安石，岂如公著？安石举公著云何，后毁之云何？彼一人之身，何前是后非，必有不信者矣。”上曰：“安石与公著如胶漆，及其有罪，不敢隐其恶，乃安石之至公也。”上曰：“青苗已有显效。”光曰：“兹事天下知其非，独安石之党以为是尔。”上曰：“苏轼非佳士，卿误知之。鲜于亻先在远，轼以奏稿传之。韩琦赠银三百两而不受，乃贩私盐及苏木、瓷器。”光曰：“凡责人当察其情，轼贩鬻之利，岂能及所赠之银乎？安石素恶轼，陛下岂不知？以姻家谢景温为鹰犬使攻之，臣岂能自保，不可不早去也。且轼虽不佳，岂不胜李定？定不服母丧，禽兽之不如，安石喜之，欲用为台官。”
    介甫与晦叔素亲，患台谏多横议，故用晦叔为中丞。既而，天下皆患条例司为民害，晦叔乃复言条例不便。介甫以晦叔叛己，怨之尤深。已而，上语执政，吕公著尝言韩琦将兴晋阳之甲，以除君侧之恶。介甫因用此为晦叔罪，除知颍川。次道当为告词，介甫使之明著其语；次道但云“敷奏失实，援据非宣”，介甫怒，明日进呈改之。晦叔素审谨，实无此语。咸云：“莘老尝为上言，今藩镇大臣如此论列而遭挫折，若当唐末、五代之际，必有兴晋阳之甲以除君侧之恶者矣。上误记以为晦叔也。
    曾子固罢检讨，以钱醇老代之。元素曰：“曾公知山阴，贱市民田数十顷，为人所讼。曾易占时在越幕，说守ヘ曰：‘曾宰高科，它日将贵显，用兹事败之可惜。父会为明守，衰老，宜与谋，俾代其子任咎。’守ヘ从之。会由是坐赃追停，曾公犹以私坐监当，深德易占。后易占以信州县宰坐赃，英州编管，亡匿于曾公别墅，会赦，自出，俾子固讼冤，再劾，复住英州，因死焉。子固时不奔丧，为乡议所贬，介甫为作《辨曾子》以解之。子固及第，乡人作感皇恩道场，以为去害也。子固好依漕势以陵州，依州陵县，依县陵民。”
    谢景温言：“范镇举苏轼为谏官，轼向丁忧，多占舟船，贩私盐、苏木；及服阕入京，多占兵士。”介甫初为政，每赞上以独断，上专信任之。轼为开封府试官，策问进士以“晋武平吴以独断而克，苻坚伐晋以独断而亡；齐桓专任管仲而霸，燕哙专任子之而败，事同而功异，何也？”介甫见之不悦。轼弟辙辞条例司，言青苗不便，介甫尤怒。乃定制策登科者不复试馆职，以轼、辙兄弟故也。轼有表弟，选人，素与轼不叶，介甫使人召之，问轼过失，其人言向丁忧贩私盐、苏木等事。介甫虽衔之，未有以发之。轼又数上章言时政得失，今春拟进士策，皆讥刺介甫。及诏两制举谏官，众论以为当今宜为谏官者，无若傅尧俞、苏轼，故举尧俞者六士人，而景仁举轼。景温恐轼为谏官，攻介甫之短，故以榜语力排之。介甫下淮南、江南东西、荆湖北、夔州、成都六路转运司体量其状。盖轼眉州人，其入京也，适本州迎新守，轼因带以来耳。
    傅尧俞权盐铁副使。尧俞初除服入都，未见介甫，介甫屡召之。既见，语及青苗，尧俞以为不便，介甫即不悦，自是恶之。及此除命，介甫以为资浅，且令权发遣。曾公以为尧俞曾任知杂御史，资不浅，乃正除副使。介甫退有密启。明日，敕已降阁门，有旨复收入，晚批出与权。曾公复争之，上曰：“尧俞知杂不到官，且为人弛慢。”曾公请弛慢之状，上曰：“观其面，即见弛慢之状。”
    王祜坐以百口保大名节度使符彦卿非跋扈，逆上意，故贬。
    宋敏求云：廷美之贬，元佐请其罪，由是失爱。
    刘言：李遵勖坐无礼于长公主之乳母，降授均州团练副使。真宗欲救之，先召长公主，欲观其意，语之曰：“我有一事欲语汝而未敢。”主惊曰：“李遵勖无恙乎？”因流涕被面，僵仆于地，乃不果杀。及李淑受诏撰长公主碑，先宣言赦李遵勖事尤美，不可不书。诸子闻之惧，重赂淑，不果书。
    先是，冯拯以兵部尚书判都省，上欲加拯吏部尚书、参知政事，召学士杨亿使草制，亿曰：“此舍人职也。”上曰：“学士所职何官？”亿曰：“若枢密使、同平章事，则制书乃学士所当草也。”上曰：“即以此命拯。”拯既受命，枢密领使者凡三人，前此未有，人皆疑怪，曹利用、丁谓因各求罢。上徐觉其误，召知制诰晏殊语之，将有所易置。殊曰：“此大臣职也。”遂召钱惟演，惟演入对曰：“冯拯故参知政事，今拜枢密使，当矣。但中书不当止用李迪一人，盍迁曹利用或丁谓过中书？”上曰：“谁可？”惟演曰：“丁谓文臣，过中书为便。”又言：玉清昭应宫未有使，谓首议建宫，宜即令领此。又言：曹利用忠赤，有功国家，亦宜与平章事。上曰：“诺。”庚午，以枢密使、吏部尚书丁谓平章事，枢密使、检校太尉曹利用加同平章事，皆用惟演所言也。
    己酉，延路钤辖司言：“赵山遇遣人至金明县，与都监李士彬约降，已令却之。”诏钤辖司及环庆、泾原、麟府等路，各谨斥候，如山遇复遣人至，但令士彬以己意约回，务令边防安静。
    初，赵元昊悉会诸族酋豪，刺臂血和酒，置髑髅中共饮之，约先寇延，欲自德靖、塞门、赤城路三道并入。酋豪有谏者，辄杀之。山遇者，元昊从父也，数止元昊，不听。山遇畏诛，先遣人持伪诰诣士彬，欲自将兵扼黄河南渡，发部落内属，而挈其妻入野利罗、子呵遇及亲属三十二人，以珍宝名马来降。是月庚子，至保安军，知保安军朱若吉以告知延州郭劝，劝与钤辖李渭狐疑不敢受。先是，山遇等预寄珍宝于士彬以万数，劝诘士彬，士彬利其物，答云无有，且言未尝招诱之。劝、渭亦以为，自德明纳贡四十年，有内附者未尝留，共议遣还，仍约束缘边勿受降者。于是奏入，因降此诏。
    劝、渭寻遣山遇还，山遇不可，即命监押韩周执山遇等送元昊。至摄移坡，元昊集骑射兵射而杀之。
    山遇名惟亮，与弟惟永分掌左右厢兵，其从弟惟序亦亲近用事。山遇有勇略，国人向之。元昊恶其不从己，尝语惟序曰：“汝告山遇反，吾以山遇官爵与汝；不然，俱族灭矣。”惟序不忍，更以告山遇。山遇欲来降，与惟永谋，惟永曰：“南朝无人，不知兀卒所为，将不信兄，兄必交困。”山遇曰：“事已至此，无可奈何。若南朝有福，则纳我矣。”遂告其母，母曰：“汝自为计。我年八十余，不能从汝去，为汝累，当置我室中，纵火焚之。”山遇等涕泣如母言。及为韩周所执，号哭称冤。周见天昊于宥州，元昊衣锦袍，黄绵胡帽，不肯受山遇等，曰：“延州诱我叛臣，我当引兵赴延州，于知州厅前受之。”周说谕良久，乃肯受。
    时元昊自称兀卒已数年，兀卒者，华言“青天子”也，谓中国为“黄天子”。元昊既杀山遇，遂谋僭号。
    枢密直学士、石谏议大夫、知益州任中师，龙图直学士、给事中、知河南府任布，并为枢密副使。先是，布数上书论事，帝欲用之，吕夷简荐中师才不在布下，遂俱擢任。或曰：中师前罢广州，尝纳赂于夷简。于是，枢密副使阙，上谓夷简曰：“用谏议大夫任姓者。”盖指布也。夷简遽进中师名，上徐曰：“今在西川。”夷简因言中师可用，乃并用两人。
    丙午，枢密副使、给事中任布罢为工部侍郎、知河阳。布任枢密，纯约自守，无所补，然数与宰相吕夷简忤，夷简恶之。布长子逊，素狂愚，夷简知之，乃怵使言事，许以谏官。逊即上书，历诋执政大臣，且斥布不才。布见其书，匿之。夷简又趣逊以书上，逊复上书罪匿者。上问知匿书者乃布也。布谢：“臣子少有心疾，其言悖谬，惧辱朝廷，故不敢宣布。”侍御史鱼周询因劾奏布不才之甚，其子具知，布遂罢去。逊尚留京师望谏官，夷简寻以他事黜之。议者谓周询引逊语逐其父，为不知体云。
    甲午，复给荆王元俨所上公使钱。元俨领荆、扬二镇，岁凡给缗钱二万五千，西边用兵，尝纳其半。上以元俨叔父之尊，不欲裁损，不逾年，复全给之。元俨用度无节，每预借数年俸料。翊善王涣上书谏以方有边患，宜助朝廷节用度。元俨判其后曰：“愁杀人。”他日又谏，元俨复判曰：“仰翊善依旧翊善。”
    先是，诏为郭后于寺观立影殿。都官员外郎、权发遣修造案陈昭素以其劳费，乃上言：“神御殿非古法，按礼当于祖姑，乞淑德皇后庙。”诏从之。
    壬子，徙知扬州冯京知庐州。京前为馆职，与刘保衡邻居，尝以银器从保衡贷钱，保衡无钱，转以银器质于人，代之出息；又尝从保衡借计物以供家用，狱辞连及之。京，宰相富弼婿也。闻之自劾，乞徙小郡，故有是命。
    六月己卯，以去夜月食，出宫女百余人，以应天变修阴教。
    翰林学士王上言：“圣体已安，皇太后乞罢权同听政。”即命草还政书，既而不行。
    诏：“山陵所用钱物，并从官给，毋以扰民。”诏虽下，然调役未尝捐也。
    初，契丹主宗真母萧氏爱少子宗元，欲以为嗣。宗真之重熙二十三年，王拱辰报聘，宗真尝为拱辰言之。其明年，宗真死，洪基嗣立，以宗元为皇太叔。洪基之清宁三年，萧氏卒，宗元怙宠，益骄恣，与其相某谋作乱。及相某以贪暴黜，宗元惧，谋愈急。洪基知其谋，阴为之备。
    是月戊午，宗元从洪基猎于凉淀。洪基让宗元先行，宗元不可，洪基先行，依山而左。宗元之子楚王洪孝以百骑直前射洪基，伤臂，又伤洪基马，马仆。其太师某下马掖拱基，使乘已马。殿前都点检萧福美引兵遮洪基，与洪孝战，射杀之。洪基兵与宗元战，宗元不胜而遁，南趣幽州，一日行五百里，明日自杀。
    燕京留守耶律明与宗元通谋，闻其败，领奚兵入城，授甲欲应之，副留守某将汉兵距焉。会使者以金牌至，遂擒斩明。洪基寻亦至，陈王萧孝友等皆坐诛。
    先遣来使者数人，悉宗元之党也，过白沟，并以槛车载去诛之，独萧福延以兄福美有功得免。时清宁九年也。
    己未，永昌郡夫人翁氏削一资。翁氏位有私身韩虫儿者，自言常汲水，仁宗见小龙缠其汲绠而出，左右皆莫见，因召幸焉。留其金钏以为验，仍遣之物，虫儿遂有娠。于是，逾十月不产，按问乃虫儿之诈，得金钏于佛阁土中，乃虫儿自埋之也。太后以谕辅臣，命杖虫儿，配尼寺为长发，而翁氏坐贬。辅臣皆请诛虫儿，太后曰：“置虫儿于尼寺，所以释中外之疑也。若诛虫儿，则不知者必谓虫儿实生子矣。”
    曹佾之除使相也，颍王欲使韩维等传太后意于辅臣，维及孙思恭不可，王卒使王陶言之。维及思恭戒王曰：“陛下亲总万机，内外上下事体已正，王当专心孝道，均养三宫而已，他勿有所预也。”
    是日，彗行至张而没。彗之未没也，言者多以为忧。或告韩琦，琦曰：“借使复有一星出，欲何为乎？”
    御史刘庠言：“礼：居丧不饮酒食肉。仁宗之丧，百官及诸军朝晡皆给酒肉，京师羊为之竭，请给百官素食。”礼官以为然，执政不从。
    乙丑，命知制诰宋敏求看详减省银台司文字，都官员外郎王庭筠，太常博士、集贤校理刘瑾，殿中丞宋温其，著作佐郎钱长卿、曾布，前河西县令杜纯，并为编敕删定官。庭筠尝奏疏称颂王安石所定谋杀刑名，而温其素为王安石检法，赞成其事者也。
    淮南转运使、屯田郎中谢景温为工部郎中兼侍御史知杂事。景温雅善安石，又与安石弟安国通姻。吕公著之为中丞也，人谓是温必先举御史，及公著罢，乃有此除。先是，安石独对，问上曰：“陛下知今日所以纷纷否？”上曰：“此由朕置台谏非其人。”安石曰：“陛下遇群臣无术，数失事机，别置台谏官，恐但如今日措置，亦不能免其纷纷也。”于是专用景温。
    陈襄虽论常平新法，而辞婉，故除官独优。
    诏馆阁校勘刘与外任。初考试开封，与王介争言，为台谏所劾，既赎铜，又罢考功及鼓院。至是求外任，王安石因之并逐。
    司马光读《资治通鉴》张释之论啬夫利口，光曰：“孔子曰：‘恶利口之覆邦家者。’利口何至覆邦家？盖其人能以是为非，以非为是，以贤为不肖，以不肖为贤。人主苟以是为非，以非为是，以贤为不肖，以不肖为贤，则邦家之覆诚不难矣。”时吕惠卿在坐，光所论专指惠卿也。
    癸卯，上批：“近以秀州军事判官李定为太子中允、权监察御史里行，知制诰李大临、苏颂累格诏命不下，乃妄引诏中丞荐举条，绝无义理，而颂于中书面乞明降特旨方敢命辞，洎朝廷行下，反又封还。轻侮诏命，翻覆若此，国法岂容！大临、颂可并以本官归班。”大临及颂时皆为工部郎中。
    先是，宋敏求封还定辞头，诏送别官，而颂当命辞。颂言：“本朝旧制，进补台官，皆诏中丞、知杂与翰林学士于太常博士以上、中行员外郎以下，互举曾任通判者，其未历通判者，即须特旨方许荐为里行，倘非其人，或至连坐，所以重台阁之选也。去岁诏旨，专令中丞举官，虽不限资品，犹以京秩荐授。缘已有前诏，故人无间言。今定自支郡幕职官入居朝廷纠绳之任，超越资序，近岁未有。议者或曰：唐世多自诸侯幕府入登台省。臣谓不然。在唐方镇盛时，有奏辟郎官、御史以充幕府者，由此幕府增重。祖宗深鉴此弊，一切厘改，州郡僚佐皆从朝廷补授，大臣出镇，或许辟官，亦皆随资注拟，满岁迁秩，并循铨格，非复如唐世之比。而今之三院，事任又重于昔时。况定官未终，更非时召对，不由铨考，擢授朝列，不缘御史之荐，直置宪台，虽朝廷急于用才，度越常格，然隳紊法制，必致人言。其除官制，未敢具草。”诏再送舍人院，次至大监，大监亦封还。乃诏颂依前降指挥撰辞。颂又言：“祖宗之朝，或有起孤远而登显要者。盖天下初定，士或弃草莱而不用，故不得不广搜扬之路。自真宗、仁宗以来，虽幽人异行，亦不至超越资品。盖承平之代，事有纪律，故不得不循用选授之法。今朝廷清明，俊并用，进任台阁，动有成规，而定以远州幕官，非有积累之资，明白之效，偶因召对，一言称旨，即授御史，他日或有非常之人，又过于此，奏对称旨，则复以何官处之？浸渐不已，诚恐高官要秩或可以歧路而致。谨案《六典》，中书舍人之职，凡诏旨制敕，皆案典故而起草；制敕既行，有误则奏而正之。故前后舍人论列差除，用典故而蒙更正者非一。今三院御史须中丞、学士荐举朝臣，乃典故也。或不应此，其敢无言？去岁以京官除授，所以无言者，以前有诏令故也。今若先立定制，许于幕职官中选擢三院，则臣等复有何言而敢违拒？朝廷以定才实非常，则当特与改官，别授职任，随资超用，无所不可，不必弃越近制，处之宪纲也。若臣上惧严诛，颜起草，诚虑门下封驳；纵门下不举，则言事之臣必须重有论列；或定畏议，固执不敢祗受。是臣一废职事，而致议论互起，烦渎圣听，则臣之罪戾，死有余责。”
    上曰：“里行本不计官资，故令于御史里行，欲令止以判官出敕为之。”众以为不可。安石曰：“已令改官，于义有何不可，而乃封还辞头？若遂从之，即陛下威福为私议所夺，失人君之道矣。”既而，安石进呈举御史新条，并录初立条时奏对语白上，曰：“胡宗愈以此为臣私意，盖不知陛下立此法时德音故也。”上曰：“李定诰须令草之。”安石曰：“陛下特旨，虽妨前条，亦当施行也。”曾公亮曰：“特旨固不当以条限，但不知定何如人，恐非常人乃当不用常法耳。”于是上批：“检会去年七月六日诏，今后台官有阙，委御史中丞奏举，不拘官职高下，令兼权。如听举非其人，令言事官觉察闻奏。自后别无续降条贯。”
    颂、大临等又言：“臣等看详，从前台官须得于太常博士以上、中行员外郎以下举充，后来为难得资序相当之人，故朝廷特开此制。云不拘官职高下者，止是不限博士与中行员外郎耳，非谓选人亦许奏举也。所谓兼权者，如三丞以下未可为监察，故且令上权，前行员外郎以上不可为侍御，故令下兼，皆不为选人设文也。若不拘官职高下，并选人在其间，则是秀州判官亦可以权里行，不必更改中允也。以此言之，选人不可超授台官明矣。至如程颢、王子韶已先转京宫，因中丞荐举，方选中允，止权监察。今定是初等职官资序，若特改京官，已是优恩，更超授朝籍，处之宪台，先朝以来，未有此比。臣等所以喋喋有言，不避斧钺之诛者，非它也，但为爱惜朝廷之法制，遵守有司之职业耳。大抵条例戒于妄开，今日行之，它日遂为故事。若有司因循，渐致堕紊，诚恐幸门一启，则仕途奔竞之人希望不次之擢，朝廷名器有限，焉得人人而满其意哉！前世所以爱重爵赏，不以假人，虽有奇材异伦，亦须试以职事，俟有功效然后超擢者，以此也。”
    复诏颂依前指挥撰辞，颂执奏如初，而又于中书白执政言：“虽云特旨，而颂辈无以为据，草制即必致人言，乞批降云‘特旨所除，不碍条贯’，方敢草制。”又诏所除李定是特旨，不碍近制，令颂疾速撰辞。颂又言：“果出圣意拔擢，即须非常之人，名声闻于时，然后厌服群议，为朝廷美。昔马周为常何作奏，条陈得失二十余事，皆当世切务，唐太宗拔于布衣。近世张知白上书言事，论议卓越，真宗拔于河阳职官。此二臣者，可谓有显状矣；逢时遇主，可谓非常矣。然周犹召直门下省，明年方用为御史里行；知白召还，奏对称旨，亦命试舍人院，然后授以正言，非如定远州职官，素无声称，偶因谏官论荐，一赐召对，便蒙拔授。诚恐天下才辩之士，闻之皆思趋走势要，以希荐用。此门一开，未必为国家之福也。欲望陛下采听群议，或询访近臣，若谓定之才果足以副陛下特旨之擢，则臣自当受妄言之罪；若臣言不虚，即乞别授一官，置之京师，俟它时见其实状，进用未晚。如此，不惟臣等职事并举，兼亦可以养成定之才资，免招异日之议论也。”
    上即欲黜颂，别除知制诰令草制，安石乞且降旨令草，如更执奏，乃施行。于是曾公亮乞批付大临等同草，韩绛曰：“止是颂建白，难付大临等。”公亮曰：“颂意欲如此。”安石曰：“恐大临不肯草，即便稽留圣旨。”乃直付颂，而颂复辞以不当日，遂再送大临，大临又缴还，故有是责。
    大临及颂之未责也，诏趣直舍人院蔡延庆等就职；及责大临等，延庆遂草定制；既进草，又上奏乞罢之。知通进银台司孙固再封驳，卒行下。
    甲辰，诏近设制置三司条例司，本以均通天下财利，今大端已举，惟在悉力应接，以趣成效，其罢归中书。先是，文彦博等皆请罢制置条例司，上谓彦博曰：“俟群言稍息当罢之。”不欲亟罢，恐伤王安石意故也。既罢，又以手札谕安石。有司结绝所施行事，久之乃罢。吏人属中书为额外堂后官，枢密院者为副承旨，三司勾覆官并除供奉官。
    王广廉在河北，民不能偿春料，乃更秋料使偿之。民受之知县厅，即输之主簿厅。
    废管勾睦亲、广亲宅并提举郡县主宅所，归大宗正司，从知宗正丞张稚圭请也。先是，宗室举动皆为管勾内臣所拘制，稚圭始请罢之，上令并罢郡县主宅提举
    议者谓韩绛及王安石协谋，欲沮文彦博，且夺其权，因建此议。然先时大使臣差遣，皆属枢密院，无先后名次。时人亦颇患其不平也
    丙寅，殿前都虞候、邕州观察使、秦凤路副总管窦舜卿知秦州，李师中于永兴军听旨。王韶之议开边也，师中赞成之。及韶改提举蕃部兼营田市易师中始言其不便。向宝言：“蕃部不可以酒食甘言结也，必须恩威并行。且蕃可合而不可用。”议与韶异。朝廷更命宝兼提举，王安石恐沮韶事，亟罢之。韶及高遵裕并为提举两人共排宝，数有违言。时宝方为师中所信任，安石雅不喜师中，尝白上曰：“师中前后论奏多侮慢，今于韶事又专务龃龉。陛下若欲保全，宜加训饬，使知忌惮。当云：‘付卿一路，宜为朕调一将佐，使知朝廷威福。今用一王韶，于向宝有何亏损，遂欲怨望不肯尽命？若果如此，朝廷岂无刑戮以待之？卿为主帅，亦岂免责？韶所建立，卿皆与议，事之成败，朝廷诛赏，必以卿为首，不专在韶。’”上遣使谕师中如安石所陈。
    于是师中亦奏：“宝在边无由得安，乞罢宝，专委韶及遵裕。”会托硕、隆博二族相仇，董裕以兵助托硕，遵裕乃言于师中，乞使宝还讨之。师中复奏：“蕃部非宝不能制，臣己令将兵讨托硕族，乞依旧留宝，仍敕韶等令协和。”曾公亮拟从其请，枢密院又请责韶等戒励状。安石曰：“韶等岂可但责戒励，当究见情状虚实、道理曲直行法。”及进呈，上怪师中奏事前后反复，欲遣使体量如安石议。文彦博曰：“韶、遵裕得专奏事，不由主帅，主帅反奉诏等。”上曰：“韶所措置，事毕关白主帅。”安石曰：“若韶措置有害，师中自合论奏。师中素无忌惮，专侮慢朝廷，何至奉韶等？”因请罢师中。上欲移郭逵代之。曾公亮言：“延州不可阙人。”上又欲复移蔡挺，众谓不可。安石曰：“若用挺，不如用逵。”文彦博曰：“王安石不知陕西事，延州乃重于秦州，逵不可移。”安石曰：“臣固不知陕西事，然今秦州蕃部旅拒，夏国又时小犯边城，或遂相连结，则秦州事岂不甚重？且陕西诸路皆与夏国对境，苟一处有隙，夏国来窥，则来窥处即是紧切要人处。逵若不可移，盍使窦舜卿摄领？”韩绛亦谓舜卿可使，上以为然，故有是命。
    诏：“三司分在京诸司库务为四科，令三司并提举司勾当公事官每半年一次转轮，各点检一科。”以三司言提举诸务司所管七十二处所差勾当公事，止是每季点检官物齐整，其积压陈损合系三司变转，乞令因点检除申本司外更申三司，故有是诏。寻罢之。
    梁端不知已除提刑，因论青苗不便，故罢。
    胡宗愈为谏官，遇事必言，然不肯出姓名，辞多微婉，故御批有“潜伏中伤”等语。或曰御批乃吕惠卿笔也。
    向宝和二族，杀董裕二百余级。
    癸巳，赐大理寺丞王钦臣进士及第，秘书省正字唐出身。钦臣以文彦博奏举，上书言事召对，至是并试学士院而有是命。钦臣，洙子；，询子也。初，为北京监当官，上书言：“青苗不行，宜斩大臣异议者一二人。”王安石谓宜在馆阁，故得召对。有才辨，韩琦甚爱之。既去，乃闻其言。
    乙巳，太常少卿祝谘、都官员外郎删定编敕王庭筠并判刑部。庭筠资序至浅，王安石超用之，众心不服。
    东、西审官院、流内铨、三班院，各置主簿。
    己未，京西同巡辖斗门太常博士侯叔献、著作佐郎杨汲并权都水监丞，专提举沿汴淤溉民田。先是，或言祥符、中牟之民以淤田故大被水患，上问王安石，安石谓初不闻此。上乃遣内侍往视，还言民甚便淤田，而水患盖无有，且言汲等皆尽力。上复以语安石，安石曰：“今岁功绪未就，都水不协心故也。”且言来岁兴作之方，因命汲等并兼都水。
    时贼又筑堡于庆州荔原堡北，曰闹讹，在境外二十余里，及闻延州堡败，亦止不筑，申牙头求罢，而兵留境上。蕃部巡检李宗谅地近敌堡，害其佃作，乃帅众千余人，与贼战于闹讹。李复圭使钤辖李信等助之，信按兵堡中不出。宗谅战不利，还趋堡，信开门执剑拒之曰：“经略命：敢入堡者斩。”宗谅还战皆没。复圭责信等观望，信等惧，丁未，引兵三千往十二盘击贼。十二盘亦在境外，非汉地也。信等先射，敌曰：“我与宗谅有仇，不与汝宋兵战。”信曰：“宗谅亦我熟户也。”复射之。敌曰：“汝直欲战也？”乃纵两翼围之，且令曰“杀兵勿杀将”，又开围一角，使信等得逃去。朝廷闻之，命复圭酬赛。复圭使其将梁从吉等别破金汤、白豹、兰浪、萌门、和市等寨，赐复圭诏奖谕。七月壬寅，复圭又使其将李克忠袭金汤，贼伏兵冲之，断而为二，克忠东出延州，以余众还。是月壬申，贼遂举国入寇。
    带御器械程迁七资，赏开御河之劳也。先是，永济河自武城东趋永静军，后为黄河所截，北趋长芦泊。前岁又为黄河所阏。会地震，李村口决，北趋五千渠。至是，黄河东行，复开之，复循黄河故道趋永静军。
    诏御史台定夺李定合与不合追服所生母丧。定既分析，上遂欲除定官如何？曾公亮：“不可，定未尝追服，当令礼官定夺。”王安石曰：“礼官陈荐今为长，岂可使礼官定夺？”乃送御史台。
    斩环庆路钤辖李信、庆州东路都巡检刘甫。初，夏人以兵十万筑垒于其境内，李复圭出阵图、方略授信、甫及监押种咏，使自荔原堡约时日袭击。信等如其教，未至贼营，贼兵大至。信等众才三千，与战不利，多所失亡，退走荔原堡。复圭急收前所付阵图、方略，执信等付宁州，命州官李昭用劾以违节制。咏以庾死。狱成，信等伏诛，荔原堡都监郭贵坐不策应，除名，免刺面，决配广南牢城。于是，王安石白上，言复圭斩李信事甚当。上曰：“文彦博、冯京皆不以为然。朕谓彦博等：卿且置官职，试以人命观之，信所陷至八百人，如何反不死乎？”其实夏人初不犯汉地，复圭徼幸边功，致信等败戮，人皆冤之。
    辛巳，环庆路都监、东头供奉官、阁门祗候高敏，钤辖、皇城使郭庆，经略司指使、三班借职魏庆宗、秦勃，并为敌所杀。初，敌声言赍百日粮趋延，敏屡白李复圭曰：“兵家声东击西，兼环庆尝破金汤、白豹等寨，衅隙已深，不可不备。”已而秉常果以三十万趋环庆。副都总管杨遂驻兵大义寨，令敏为先锋将。敌夺大顺城水寨，攻围愈急，敏力战通路，自寅至午，且战且前，斩获颇多，至榆林，援兵不至，中流矢死。敌屯榆林，距庆州四十里，游骑至城下，陕右大震，积九日，敌乃退。
    初，遣使提举常平仓贷青苗钱，陆诜言：“川陕四路与内地不同，刀耕火种，民食常不足，至种芋充饥。今本路省税料折已重，蜀民轻侈，不为积蓄，万一岁俭，不能偿官，适陷民于死地，可哀。愿罢四路使者，如其故便。”并言：“差役、水利事，皆不当改为。”其后，卒罢三路之使，独置成都府路提举官一员。
    同判司农事吕惠卿言：“淳化中，都下初置常平仓，贱籴贵发。至景德中，差开封府浚仪知县监仓事。祥符六年，始以两县常平仓并为在京常平，其斛斗经二年即支充军粮，贸易新好充见在数，其法实为民利。而其后籴粜之政久不行，文字本末随亦废坠。今常平封桩米至五十二万石，但寄积在京仓界，惟据逐界每月具见在数申寺，而朝廷初无发敛之政，甚可惜也。欲乞遇价稍贵即出之，贱即以其钱籴之，如淳化中故事。”于是中书请以司农见桩管米指射新好者贸易，仍与开封府界斛斗通融支用。从之。惠卿是日以父丧去位。
    初，陈升之既与王安石忤，安石数侵辱之。升之不能堪，称疾卧家逾百日，求解政事，不许。辛卯，复求入见，有旨再拜而已，仍令扶至殿门。
    癸巳，著作佐郎、编修中书条例曾布为太子中允、崇政殿说书。王安石常欲置其党一二人于经筵，以防察奏对者。吕惠卿既遭父丧，安石未知腹心所托。布巧黠善迎合，安石悦之，故以布代惠卿入侍经筵。布资序甚浅，人尤不服，而布亦固辞，卒罢之。
    庚子，左仆射兼门下侍郎、平章事曾公亮为司空兼侍中、河阳三城节度使、集禧观使，仍五日一奉朝请。公亮初荐王安石可大用，及同执政，知上方向安石，阴助之，而外若不与同者。置条例司，更张众事，一切听之。每遣其子孝宽与安石谋议，至上前无所异。于是，上益专信任安石。安石以其助己，深德之，故推尊公亮而沮抑韩琦。御史至中书争论青苗事，公亮俯首不答，安石厉声与之往反。由是言者亦以安石为专，而公亮不预也。苏轼尝从容责公亮不能救正朝廷，公亮曰：“上与安石如一人，此乃天也。”然安石犹以公亮不尽同己，数加毁訾。公亮虽屡乞致仕，上辄留之，公亮去亦弗勇，安石党友尤疾之。上御集英殿册进士，午漏，上移御需云便坐，延辅臣赐茶，公亮陟降殿陛，足跌仆于地，上遽命左右掖起之。明日，以告病连乞致仕，于是乃听公亮罢相。
    诏转对官所言有可行者，特加甄奖。
    熙宁三年十月初九日，武举除奉职九人，借职七人，差遣殿侍四人，借职王褒迁右班殿直，康大同迁奉职，减三年磨勘者一人，黜者一人，传义下吏者二人。时人言武举不合格，推恩优于贤良方正入第三等者。试法官，合格者五人，皆选人，一人除详断官，四人候有阙与差。
    职方员外郎邓绾为集贤校理、检正中书孔目房公事。绾故名维清，双流人，举进士高第，累迁宁州通判。上书言：“陛下得伊吕之佐，作青苗、免役钱等法，百姓无不歌舞圣泽。臣以所见宁州观之，知一路；一路观之，见天下皆然。此诚不世之良法，愿陛下坚守行之，勿移于浮议也。”又与王安石书及颂。安石大喜，白于上，使乘ㄞ诣阙，又累诏趣之。比至，上使数人迎于中牟、八角、顺天门讠候之。抵暮，入门就舍。讠候者夜飞奏，于右掖门窍中进入。诘旦，召对。时庆州方有夏寇，绾进呈边事。上问：“识王安石否？”曰：“不识。”上曰：“今之古人也。”又问：“识吕惠卿否？”曰：“不识。”上曰：“今之贤人也。”绾退，见安石，欣然如旧交。安石问：“家属俱来乎？”绾曰：“承急召，未知所使，不敢俱来。”安石曰：“何不俱来？君不归故官矣。”后数日，值安石致斋，陈升之与冯京以绾知边事，奏除知宁州。绾闻大恨，公语朝士曰：“急召我来，乃使我还知宁州也？我已语介甫。”甚不平。朝士问曰：“君今当作何官？”绾曰：“我不失作馆职。”或问：“君得无为谏官乎？”绾曰：“正自可以为之。”明日，果有此命。绾自至京师，不敢与乡人相见，乡人皆笑骂，绾曰：“笑骂从汝笑骂，好官我须为之。”寻又命绾兼编修中书户房条例。
    十一月十三日，押班李若愚广西勾当公事，交趾叛将有率众来降者，若愚曰：“此不可受，可以遥决，不必往彼也。”二十一日，太博陈箴换西阁副使、知彬州，李若愚更不知广西，只令箴体量边事。
    折继世以绥州功除左骐骥使、果州团练使，赏赐无算。去岁病风，以御药使医傅守视。继世迎妖人马志诚，欲奉之发兵据青涧城，指挥使拓跋忠谏使止之，因下狱案验，久不决。子华至延州，斩志诚等二十余人，以继世有功，不问。
    端明殿学士、尚书左丞王素为工部尚书、端明殿学士致仕，上亟从之。王安石言：“宜且降诏不允。”上曰：“素今在此，实知其病，便令致仕，何伤？”安石曰：“无伤也。”故事，致仕者例不带职。王安石以为，致仕者，致其职事于君，无落职之理。故皆以本职致仕，自王素始。
    王安石为政，欲理财富国，人言财利者辄赏之。旧制，太府寺造斗升，用火印，颁于天下诸州卖之；禁民私造升斗，其法甚严。熙宁四年，诏自今官司止卖印板，令民自造升斗，以省钉钅之费。于是量法坏矣。又民侯氏世于司天监请历本印卖，民间或更印小历，每本直一二钱。至是尽禁小历，官自印卖大历，每本直钱数百，以收其利。又京东提刑王居卿上言：“天下官酒务皆令作连灶，以省薪苏。”朝廷从之，画图颁于天下。又有班行上言：天下马铺每匹令日收粪钱一文，亦行之。其营利如此，而城绥州，筑罗兀城，散青苗钱，所用官钱动以数十百亿计。
    刘挚为检正官，介甫将黜富公，挚数谏止之，由是出为御史，富公竟坐夺使相。挚上言：“亳州簿尉典级等，皆坐不散青苗钱被劾，以前宰相所为，岂此曹所能制？”由是簿尉以下特宥之。当是时，挚在台谏中最为敢言者。
    知杂邓绾劾奏，富公除汝州，不肯之官，求西京养疾，跋扈不尊诏命。又言：“富公昔与刘沉书求汲引，云：‘愿衔环顾印，以报厚德。’弼昔欲以禽虫事执政，今耻以人臣事陛下，宜付之请室，赐以上刑。”上以其言险讠皮，寝不报。
    去岁新堤第四埽先决；顷之，第五埽又决，第四埽水更微。程于嫩滩水上叠塞四水口，自知不测，未几咽凌水盛，第四水口复决。忧惧而卒。
    夔路有保塞民捍御蛮寇，其酋领得理词讼，擅决罚，由是大富。州县提辖侵渔不已，其酋不堪命，遂寇略居民。转运使张诜等发兵讨击，诛杀甚众。邓绾上言：“生蛮所以不能为蜀患者，以此民为之藩鄣。今诜等多杀不辜，以为己功，异日蛮必为患。”诜尝事介甫于常州，善遇之，乃命章往体量。还，言：“其酋纵横日久，或刳孕妇，或探人心而食之，诛之甚当。”于是，二漕皆迁官加职。
    杨绘改知郑州，仍押出门。
    七月二十三日，有旨自今供奉官以下皆免常朝。祖宗时，供奉官等皆取将帅子弟为之，天子择其才者使将命四方，有能办事则稍加进拔，故曰奉朝请，侍廷中，谓之使臣。自后得之者浸多，及今八千人，任使不复如往时，而朝请如故。贫者或徒步泥中，至禁门，赁公服靴笏而入；富者以钱赂阁门，不来，亦不问。其徒甚以为患，故免之。
    庆卒之变，密札下经略司，应捉杀到叛卒妻子，并配诸州为奴婢。经略司誊下州牒，漏“捉杀到”三字，知州张靖以为招降者妻子岂可亦从孥戮，再申经略司。经略司令主者陈首下州改正，靖因奏其状而不言已改正。介甫以盐法事恶靖，以为倾险，欲直除水部员外分司。当事请先案实，乃命章制勘，谢景温以文书证明，靖由是得免。
    九月初四日，张观文判南京留台。安道素与介甫不善，上初即位，人荐介甫之贤者甚众，上访于安道，安道曰：“是人有虚名而无实用，晋之王夷甫。若果用之，恐败天下风俗。”介甫闻而衔之。故安道以参知政事丁父忧，服除而不复旧位，知陈州，内不自安，故称疾而去。
    齐恢温厚长者，而不偏倚。先知审刑，议谋杀人许首事，恢以为不可，守之甚坚，时人称之。
    前宣州旌德尉王上殿，除太子中允、崇政殿说书。，介甫之子也，进士及第，好高论，父常与之议大政，时人谓之“小圣人”。张仲成曰：“当世荐有经济之方，今抱疾，陛下宜速召对，与论天下事。”故有是命。
    郑毅夫提举鸿庆宫。初，介甫恶滕元发，以毅夫为元发党，毅夫自杭移青得疾，一臂不能举，因而罢之。
    才元、子容得外官，胜之以故事饯之，和叔、曾布皆不赴。明日，中书送舍人院吏于京府杖之，曰：“何为擅用官钱饯外官？”中书熟状，董毡以明堂恩加光禄大夫、食邑二千户。学士院奏：董毡旧阶特进，食邑二千五百户。上以让中书曰：“非学士院觉举，几为外国笑。”其检正官皆上簿，堂吏皆责降。由是诸检正皆怒责胜之，以不申堂而直奏，罢直院。
    诸直讲尽代去，以旧国子监为内舍，武成王庙为外舍，锡庆院为上舍。上舍生百员，内舍倍之，外舍无限员。凡入学者，先就外舍，每春秋考试，合格者升之内舍，内舍升之上舍。上舍若有秀出者，中书覆试除官，且令在学，遇直讲或外州教授有阙则补之。又以朝集院为锡庆院，天圣尼院为朝集院。
    席汝明曰：沈辽素为介甫所厚，尝对人窃议新制是非，介甫闻之，立冲替。
    熙宁五年正月，有旨令曾布撰诏书付直史馆，进从来所解经义，委太学编次，以教后生。
    是月，命皇城司卒七千余人巡察京城，谤议时政者收罪之。
    上密谕陕漕张诜，便除所招庆卒。诜既去，谏官张琥言：“既赦而复诛之，何以信后？”上怒，诘琥从何得此语，琥云风闻，又云得之李定，又云得之理大丞沈迈、著作陈大顺，又云得之苏液。液，诜婿也。上怒其语异同，故夺三职，且使鞫问。诜密以语之介甫，欲为三人之地，建言：“若加穷核，密语必布，使降卒反侧，非宜。”乃令陈大顺所言为虚语以诳。定云介甫素善待苏液，尤不欲罪之，乃讽法官驳案，更令沈衡鞫之，归，而衡鞫李德刍，改命祝谘鞫之。德刍亦介甫所左右也。
    刘仲通言：上密与张诜谋伐夏，介甫漏之，张琥谏，上怒，推迹所从来。介甫惧，使章语陈大顺引虚，己受其无咎，大顺许诺。己而恐介甫不能庇，乃翻云：“使我去然。”故并付祝谘鞫之。
    范百禄言：上怒张琥，疑中书佑之，使密院诘问，既又下台鞫问，辞与密院异同，但令陈大顺独承卤莽，故又使祝谘鞫之。
    同管勾福建路常平等事、著作佐郎曾默为太子中允、权发遣本路转运判官，以行青苗、助役法有功，故特迁之。
    熙宁四年十月十三日，吴积曰：嵬名山弟亡在折继世所，继世以种谔夜引兵抵其居土窟中，使其弟叩门呼曰：“官军大集，兄速降，不则灭族。”名山使内其手扪之，少一指，信之，遂牵数千户二万余口降。已而见官军少，大悔之。名山今为供备使、高州刺史。
    又继世以绥州功除骐骥使、果州团练使，赏赐无算。去岁病风，赐以御药，使医守视。继世迎妖人马志诚，欲奉之发兵据青涧城，指挥使拓拔忠谏捕之，因下狱案验，久不决。子华至延州，斩志诚等二十余人，以继世有功不问。赵Ι奏以团练致仕，迁之华州，悉散其部落于诸族。嵬名山之众稍稍亡去，今在者才百余口。
    初建东宫，英宗命以蔡亢为詹事，韩琦因荐王陶，文彦博私谓琦：“盍止用亢？”琦不从，遂并用二人。及琦为陶所攻，彦博谓琦曰：“颇记除彩率狈？”琦大愧，曰：“见事之晚，真宜受挞。”
    乐道之与长文哄也，秉国、曼叔、彦先更上殿言。乐道出，秉国亦求出，命知颍州。
    翰林书待诏请春词，以立春日剪贴于禁中门帐。皇帝阁六篇，其一曰：“漠然天造与时新，根着浮流一气均。万物不须雕刻巧，正如恭己布深仁。”皇后阁五篇，其一曰：“春衣不用蕙兰薰，领缘无烦刺绣纹。曾在蚕宫亲织就，方知缕缕尽辛勤。”夫人阁四篇，其一曰：“圣主终朝亲万几，燕居专事养希夷。千门永昼春岑寂，不用车前插竹枝。”
    其母素微，生寿昌岁余，遣出之。
