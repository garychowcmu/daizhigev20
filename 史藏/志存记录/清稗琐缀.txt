清稗琐缀 清 佚名 

    ◎溥伟
    前清家法，鉴于理亲王之祸，自康熙后，即不立东宫。然阿哥等之简在帝心，将付大统者，辄密书其名，藏之正大光明殿匾额内，盖恐玉几末命，仓猝非常，有所舛误也。宣宗倦勤时，以恭王奕最为成皇后所宠，尝预书其名，置殿额内。有内监在阶下窥伺，见末笔甚长，疑所书者为奕，故其事少闻于外。宣宗知而恶之，乃更立文宗。成皇后后宣宗死，病笃时，文宗侍侧，后昏瞀以为奕，乃执其手而得之曰：“阿妈（满人呼父之词）本意立汝，今若此，命也，汝宜自爱。”旋悟为文宗，窘极。文宗乃叩头自誓，必当保全奕。穆宗以冲幼嗣立，奕长军机秉政，其子载激封贝勒，颇与穆宗狎，滋为不道，少夭死无子，以溥伟人继，袭王爵。德宗末叶，失孝钦显皇后欢，体弱多病，又无子，以溥携为大阿哥，旋以罪废。于是近支亲贵，凡下于德宗一辈者，人人有非分之冀矣。溥伦年最长，美丰度，工词令，且系宣宗冢曾孙，最应立。溥伟自以乃祖功高，希望尤切。及宣统入嗣，伟之怨望亦最烈。顾其人儇薄无行，尝派为恭办丧礼大臣，辄于几筵前，向宫婢等无礼。上谕有警戒王大臣不得于祭尊时哗哭者，即隐斥之也。伟平居郁郁，尝以病废。都人谓谋望曰热，有宗室显贵相谓曰：“夫已氏又患热矣，恐非石膏一斤、知母八两不可。”或曰：“毋尔，只须皇帝一个、江山一座足矣。”其彰著如此。国变后，伟遁走不知所往，现闻山东有告示出现，系伟与张勋会衔，度亦不轨者之所为耳。故述其历史如。见《何严小乘》。
    ◎科举时代轶事汇记
    满清科场，关防甚为严密。道光时，某权相以此树党，其旧门生年家子，及有以文字著名者，场前预送条子为文内关节，时遂沿为风气。惟某部郎颇束身自爱，某科出礼闱，呈文稿于乡荐座主，某甚重其文，怪其不预送条子。某曰：“门生初试，不知条子为何物，又愧由诡道贻师门羞。”座主弗然不悦，曰：“君不受栽培，嗣后不必过我也。”是科虽中，不与馆选，说者谓不受栽培所致。清咸丰七年，某翰林为河南学使，场规酷刻，巡号如阅狱囚，枷锁载道，以致人犯法为幸。出题尤谬妄，单句如必有妖，是为我，从反之类。截搭如羊父母干龟动乎，鳖生焉之类。又鄙夷一切，某两县同日复试，一县兽蹄鸟迹之道，一县鸡鸣狗吠相闻，盖谑其字不成字，文不成文也。是省大员，嗾言官弹其割裂经传，玷辱斯文，诏革职。
    清嘉庆十四五年，楚北学使江右人，阅文有眼力，贪酷异常，将试一郡，牌饬提调官备木枷百号，铁索百条，临郡时带有上郡荷枷生童数人游市。试日，号口设望台，号头立窥伺差。严寒不准携火器，酷暑无得脱衣冠。见有交接言语，借火吸烟，辄枷锁以徇。怀挟越号，必严刑以处。坐堂如秋审，点名若考囚。科举未发，先索书价，否则降等。袒护教官，猫鼠同眠，勒索印银，张罗院费。时诅以联云：“厥土为涂，何故糟踏湖北；挟以走，可怜玷辱江西。”隐切姓名，皆纪实也。后数年，出陈臬事，有同寅藩司某素相契，因事获咎。汪督志伊委其查讯，虽未授意，谅必原情。时值除夕，藩司稍请宽假，彼设三木以待，檄提数次，藩司不堪，亲具供状，挟怀中刃自尽。子控部，事闻于朝，汪罢职，被拿问。解员叱上刑具，彼不从，亦设三木以待。笑曰：“请君入瓮。”途中亦自经死。见《聆风{移}杂缀》。
    ◎顾亭林狱事
    顾亭林狱事，志乘未详，见于《与颜吏部光敏书》，特录其略。先是苏州沈天甫、施明、夏鳞奇、吕中伪造《忠节录》，托名已故祭酒陈仁锡，讥毁清朝，罗列江南北名士巨室，以为挟害之具。又伪造原任阁辅吴一序，诈其子中书吴元莱银二千两。事发，刑部定谳，将沈天甫斩决，此康熙五年事也。次年，莱州即墨黄指挥培之仆姜元衡刷易此书，增入黄氏唱和诗，控其主与兄弟子侄作诗，诽谤清朝。又与顾亭林搜辑诸人诗，皆有讪语。处士于七年二月在京师闻之，即出都抵济南，幽絷半年。因援沈天甫故牍，谓姜元衡所控之书，即沈天甫陷人之书，事旋解，株连二十余人，均得释。处士赋涛六章，纪其事，有“伟节不西行，大祸何由解”之句，又末章云：“天门殊荡荡，日月相经过。下闵黄雀微，一旦伏网罗。平生所织人，劳苦云无他。骑虎不知危，闻之元彦和。尚念田画言，此举岂足多？永言矢一心，不变同山河。”诗集中不载。详见颜氏家藏尺牍。
    ◎噶礼
    康熙末年，江督噶礼办事勤敏，喜著声威。尝以南闱号含逼窄，请旨改建。而贪婪不法，无敢言者。辛卯岁，江南科场事发，噶礼获之，得银数十万两，又大纵估客，粜米出洋，米价一时腾贵，以至军民交怨。时仪封张清恪公伯行为江苏巡抚，密饬查拿，果得总督令箭，并访获张元隆等交通海贼情状，以实参奏。圣祖震怒，正钦差张鹏翮出京密办科场，兼讯噶礼。而噶礼权势甚盛，遂以反诬，革张伯行职。事闻，上曰：“朕素知张伯行为天下第一清官，着加恩免议。”旋调仓场侍郎，而罚噶礼修热河城工，以赎前愆。五十一年九月，上知城工未完，懈于督办，遂将噶礼拿交刑部。适噶礼之母诣都察院讼礼忤逆，令家人进毒弑母等事，奉旨廷讯确实，发部议以凌迟处死。上命先将噶礼眼珠打出，又割其两耳，籍没其家。妻子同谋，法皆斩首，其母恨礼甚，又诣刑部，请照陶和气例，凌迟后焚尸扬灰。有旨赐帛，而噶体又贿嘱帛糸未绝时即行棺殓。监绞官候至夜分，忽闻棺中语云：人去矣，我可出也。闻者大骇，劈其棺，噶礼遽起坐。因耳目俱无，不知所之，监绞官惧事泄，一斧劈倒，连棺焚化，始行覆命。上笑曰：“这奴才真烧坏也。”此案见康熙五十一年邸抄。
    ◎故家珍物
    京师巨族，数百年来，积聚至多。闻立玉甫（山）尚书家中，有朝珠三百六十五挂，其下乘者犹值千金。尚书平时，除忌辰外，每日一挂，一年之中，从不重复。又其家古玩，值三百万。拳匪之乱，尚书既被难。迨联军入京，家资尽丧，凡诸宝器，大半西去。荣相（禄）家宝物，亦多散失。回銮后，广收贿赂，无几时，即已充实。闻所用翡翠翎管，表里莹澈，自外视之，翎毛纤发毕睹，盖所赐玻琉翠也，价值一万三千。带钩一具，亦值万余。
    ◎县令口才
    前清河道设有专官，每年工竣，须历视各县，以验工程。某县令平日不问公事，有糊涂之名，而口才甚为便给。一日河道至某处勘验工程，令治筵款之。河道酒酣后，因拟一联曰：“童子打桐子，桐子落，童子乐。”令应声曰：“何道开河道，河道深，何道升。”盖河道系姓何，闻之大喜，不半载保令为知府云。
    ◎纪马江死义诸将
    甲申马江之败，世皆归罪于张幼樵，然力战死绥之诸将，其忠荩实有不可没者。且法人内犯，实仗孤拔一人。自孤拔死于炮，法人失所恃，遂不复纵横海上，陆军乃得一胜于谅山，功过亦差足相抵。较之大东沟刘公岛诸役，其得失必有能辨之者。爰检箧中旧所录张幼樵为诸将请恤疏稿，录之于此。方今锐意规复海军，听鼓鼙而思将帅，其亦有奋袂而起，以追先民之风烈者乎？按是役死事最烈者，为督带飞云兵轮副将衔参将高腾云，及管带福星轮船五品军功陈英。原疏叙高事云：
    该参将由粤来援，论事呐呐如不出口。前月二十六日法增一船，诸将请援，高腾云独义形于色，臣心异之。夜复来见，询以方略，高腾云曰：“闽防之忌，本以牵制使敌不发耳，非战地也。但炮注子，人枕戈者已一月，昼夜相持，咫尺间，恐酿成战事。知帅意急欲先发，必多牵制不可。得南洋援必不来，即来，怯将亦无用，徒害事耳。”臣诘之曰：“然则奈何？”对曰：“专攻孤拔，得一当以报而已。”臣欲令其统率诸将，则辞以资望在李新明后，且曰：“水师船各自为战，非若陆军，一将能指挥十余万也，诸不必纷更，坚守以待上命。”该参将既去，臣复嘱各船就商筹策。该参将志定神完，誓死报国。是日手发巨炮，击其鸟波船，一一命中。以一飞云小舰，当敌人三大舰，中流坚拒不退。横来一炮，该参将腿为之折，复一炮，遂飞入水中而没，舟乃发火。
    其叙陈事云：“该军功人极瘦弱，文理甚优。方敌舰日增，臣深忧之，陈英上书请以各轮船合攻孤拔座船，而艇船等炮火牵制下游，使各轮小商船水勇及捍雷船截其鱼雷舰，所论均有条理。臣采其论，下诸将，布置略定。无如法暗约英美先发，陈英见英美船骤下，急起碇誓众曰：‘此吾报国日矣。吾船与炮俱小，非深入不及敌船。’敌以三船环之，舟中机损人亡不顾，但以炮向孤拔船，孤拔船为炮所毁，而孤拔中炮死。敌复增船来，持至三时许，陈英猝中炮于望台，学生王涟随殉，船始焚毁。英美船观战者，均称羡不置，为之深惜。”云云。是役力战死者，尚有许寿山、叶琛、林森林三人。
    ◎年大将军
    年大将军羹尧，有幼时师杜某，台州人。将军贵，杜某已卒，家甚贫。其妻命其子某，跋涉至西陲，谒将军求官。子年二十余，颇愚鲁，至西陲投逆旅。逆旅中人视其椎朴，且寒素，以下等舍宇处之，某亦安焉。翌日某询年大将军府何在，逆旅中人共惊异，主人自来问渊源，某为具述之。主人大恐，立启精室，绚烂非素所睹。某自揣身无余资，不敢居此。主人固请居焉，曰：“苟大将军知客官不居此，主人自得重罪。”自是供给丰腆，并奉资恣其用。其初，往大将军府投刺不得见，继往复不见，归颇愧叹。主人曲为解慰，劝之投函，音息复渺，不觉怨望，主人亦色沮。守候月余，资斧尽竭，积耗旅资，且数十金矣。一日数弁皆三品冠，持大将军名制云传见某，某即随往。至府则自门以入，夹道兵卫，剑戟交叉，某心胆俱落，勉强至大将军前，匍匐不敢发一语。将军面若含怒，厉声曰：“吾以为吾师子必早腾达，乃犹若尔，已负吾师，复不在家侍奉若母，而来求官。官岂宜若耶？吾亦无所资尔。”即命侍卫导交藩司，押送回籍。某不觉懊丧欲绝，悲愤中来。及抵藩署，藩司已降阶恭迎，盛宴在堂。是夕归逆旅，陈设愈灿，臬司以次亦复争相款宴，赠赆无算，某乃喜出意外。流连既毕，藩乃命二吏相伴返浙，甫抵里门，土木轮奂，则本州知府已为鸠工治第，一如富豪。乃知大将军方接某刺时，已命人赍万金，嘱知府为经纪矣。复已探得某愚鲁不堪为官，故作狡狯以绝其望也。
    ◎汤斌
    汤文正公斌抚苏时，闻吴江令郭@@有墨吏声，公面责之，郭曰：“向来上官要钱，卑职无措，只得取之于民。今大人如能一清如水，卑职何敢贪耶？”公曰：“姑试汝。”郭回任，呼役汲洗其堂，由是大改前辙。公喜，特保举卓异。而前任苏抚余国柱方掌纶扉，征贿巨万。闻之，衔恨刺骨，嗾人劾奏。虞山翁铁庵司寇从而和之。赖上稔知郭无他，故得以保全。时常州贡生何义门在京考选，为铁庵门生，遂登门嚷骂不已，索还门生帖，否则改称不认为师。义门由是知名。康熙二十六年，郭内升御史，才半年中，参罢三宰相、两尚书、一阁学，直声振天下，称为铁面御史。旋以吴江张令亏空举发旧案，株连落职，拟遣戍。幸上以郭居官尚有风力，免其治罪。二十八年擢两湖总督。
    ◎冯柳东遗事
    嘉兴冯柳东先生登府，亦乾嘉间硕儒，精汉学，工词章，所辑《朱竹坨集外稿》最有名于时。顾迂诞不习吏事，由翰林散馆改知县，选闽中某邑，卒以不能折狱，改教授归闽中。有一妓年已长，色衰且陋，先生顾深眷之，以为柳河东顾眉生之俦，赠诗词甚伙。临行时，至辍所御七品补服为赠曰：“以此作枕，幸无忌交颈时也。”一时传为笑柄。
    ◎正定府大佛寺
    直隶正定府，有大佛寺。佛以铜为之，高十余丈，为楼五层。余友东蹈，尝登其最高层，盘坐佛耳中，并不觉隘。庚子岁清宫西狩，寺僧亦云散，有窃寺中之小佛售诸西人而致富者。回銮时，西太后驻跸寺中，拟修复旧观，以估工五千万而止。
    邑梁氏即贰臣传中某某，清初，父子相继入枢垣，权势张甚。纯庙南巡时，其子已退老，或以其不法事上闻。会梁迎驾，游大佛寺至山门前，纯庙怒指弥勒佛问曰：“佛见朕于意云何？”梁以佛见佛故笑对。纯庙复返顾问曰：“然则见汝亦笑何欤？”梁免冠顿首：“佛笑奴才不成佛耳。”纯庙意乃解。
    梁氏今已式微，而平泉池馆，尚擅竹石之胜。其藏书处曰“焦桐书屋”，庭中植桐四株，皆数百年物。纱橱须眉皆碧，北窗一枕，不啻消夏湾头也。所藏多宋元精椠，后人颇知爱惜，今不知尚保存否？
    ◎江山妓之贾祸
    读《宗室八旗名士草》，江山九姓美人麻之韵史，桐严妹之令人颠倒，可想一斑。中表某君，曾任浙江金华府，有所眷曰七妹，山盟海誓，满拟金屋贮之矣。顾七固别有所欢，贵介公子也，为仁和相国之戚属。月夕花晨，过从甚密。发审委员某者，调其事以告某君，且甚其词。某君乃突至七画舫中，连掌其颊。七愤甚，仰阿芙蓉以殉。某公子力为报复，时仁和方柄国，不半载，而某君以挟妓纵酒致酿人命八字褫职矣。
    又毗陵冯竞任表兄之外舅，为令于浙省，有能名，历任繁剧。某年由会稽量移钱塘，画中流，片帆风顺。其姬人固江山佳丽也，方凭窗纵眺，有邻舟磨舷而过，舟中一姝，为姬人旧日姊妹行，遥致寒暄曰：“阿姐别来无恙。”姬人大怒，立饬停舟，谓：“彼姝有意辱蔑，宁不知我作官太太者，而敢尔尔？”舟人慑钱塘令威势，百计劝说，令彼妹叩首于姬人前以赎罪。彼姝夙负艳名，交好者不乏大官显宦，性颇强项，“旧巢共是衔泥燕，飞上枝头变凤凰”。至此已羞愤万状。所谓钱塘令者，复大肆诟詈，谓莅任后，必重加惩治。彼姝闻言，奋身投江，风里杨花，竞作水中仙子。钱塘令到省，即得撤任之牌示，未几而革职永不叙用之命下，竟未能莅钱塘新任。并书之以为狭邪者戒，不可作江山艳屑观也。
    ◎汪精卫轶事
    壬子春在槟榔屿，养疴鹤山极乐寺，汪君精卫来访，叙谈甚惬。别后，客有谈其轶事者。谓汪当狙击摄政王之前数日，经营党事，本尚有待。长沙甯调元太一寄以《金缕曲》一词，感慨凄凉，情词迫切。汪读之大恸，揉纸而食之曰：“以识不忘。”不数日而后车误中，汪竟锒铛入狱。吏知为文士，颇加敬礼，日贻新闻纸一束。汪阅至黄花岗一役，喃喃自语曰：“天下事竟遂不可为耶？”日诵此语，致忘寝食。狱吏大惧，不敢再令阅报。武汉发难，粤督首请特赦党人，遂有将汪发往广东，交张鸣岐差遣之谕。狱吏致殷勤于汪，汪不肯出，曰：“吾之狱系代表四万万人而来，今吾翩然出，而彼四万万人者困苦颠连，仍不啻在囹圄中也，吾奚出为？”狱吏曰：“君不知乎？”乃以近事告，且曰：“君富贵不远矣，一至张帅处，何愁不大人者？”汪笑而斥之。狱吏更谋馈物作赆仪，汪曰：“无须，但以狱中击练之巨石惠我足矣。是与我相处久，吾日抚摩而按弄之，不忍离也。”其多情皆类此。汪为人恂恂儒雅，其状态殊类太史公、留侯一赞。顾两手箕张甚巨，云：“即在狱中无报可阅，日弄练石所致。”甯词，惜谈者遗忘，近见汪自作一词，亦调《金缕曲》云：“别后平安否？便相逢凄凉旧，不堪回首。国破家亡无限恨，禁得此身消受。又添了离愁万斗。眼底心头如昨日，数襟期梦里重携手。一腔血，为君剖。泪痕莫滴新词透，倚寒窗循环细读，残灯如豆。留此余生成底事？空令多情亻孱愁。愧戴却头颅如旧，跋涉河山知不易，愿孤魂绕护车前后，肠已断，歌又逗。”词当作于光复以前，一往情深，神似弹指词中赠吴季子二阕。即论余技，亦已足传矣。
    ◎张文襄之诙谐
    湖北有富商，刘其姓，长毛其绰号也，以曾隶太平天国部下故名。张文襄督鄂时，屡劝输将，每助赈一次，则为请奖一次，历奖至尚书衔。某年病卒，文襄拟送一幛，时易实甫诸名士，均在幕中，各拟四字，文襄阅毕，笑曰：“诸君所拟非不佳，但于尚书衔，未免抛荒耳。”因援笔自书曰：“红杏飘零。”众皆叹服。
    ◎咸丰行宫
    前清陆军部司员文某，言辛丑春，因公往热河何都统署，因喇嘛介绍，得见咸丰行宫内秘藏珍珠佛，及蓝宝石、金刚石琢成佛像。高径尺，景泰蓝座，塔高亦数尺。乾隆时御磁，以数百箱计，扃闭牢固，闻小如杯碟，亦件值数百金。例归喇嘛世守，非其人不得见也。宫内有古柳一株，不知历几何年，喇嘛因树之枝干，雕一千手神像。相其高度，筑三级楼台，为之华盖。神首探出楼之第一级，鼻大可容数人，手长数丈，其伟杰可想。正梁为双龙环抱形，中嵌一夜明珠。喇嘛教徒，夜起诵经，环坐珠下，如白昼云。
    ◎童谣
    宣统辛亥春，北京有一歌谣出现，曰：“明亡于庙，清亡于道。”骤闻之似尚费解。释者曰：“庙祀魏阉，明祚随去；铁道国有，清运告终。秘数如此，前定可知。民国之兴，岂偶然哉？”
    ◎拍卖
    清廷未倒时，北京内阁发爱国公债票，应者寥寥，奕卖马，那卖宅，故作寒酸，求免担负。实则诸亲贵私财，寄顿外国银行者，据内阁调查报告，现银达六千余万。聚敛所得者如彼，乃装穷如此，效明末诸臣拍卖破烂桌椅之手段，民安得不困？国安得不亡？
    ◎白泰官
    白泰官者，清初八侠之一。有勇力，矫猱绝伦。晚年深自韬晦，退居常州甘棠桥旧宅中，终岁杜门不出。偶值冬日，与二三弟子散步至文庙前，一和尚持扁担作旋风舞，顾盼骄人，自谓受少林正传，走遍天下，未遇敌手；居士辈有能取笠帽老衲顶上者，当九跪执弟子业。泰官一时兴起，竟取笠冠之。和尚殊惊异，叩首如礼，殷殷问姓名而去。临别时，言三年后当再来拜师所赐。泰官阅世深，知此僧决非好相识，来必报复。因嘱家人慎记其事年月。及期，泰官衣青衣，坐门阈上负曝，伪为童仆也者。和尚至，急延之上坐，告以师已他出，请稍待。己则趋火炉侧烹茶供客，拾竹头木片，随手捻之，尽成齑粉。僧自念三年修练，虽多进境，然其徒技犹如此，泰官诚未可测矣，遂默尔迳去。
    ◎京官之消遣
    前清京官，向称清苦，其有当权弄贿，炙手可热，车马衣冠，臣门如市者，不三数人。即术工奔走，机善夤缘，上谄下骄，藉于其期伺渔人之利者，亦属极少数人。其大半则萧索闲居，以诗酒声色自娱而已。光绪、宣统间，国是最纷，政潮亦最激，而多数京官，仍颓唐如故。其供职各部者，惟每晨到署画到，近午即归，谓之上衙门，此外毫无所事，亦由各部人员，浮于所职故也。友人某尝官民政部，曾为一诗云：“本无一事报公家，犹自蜂狂到署衙。顾我绵材羞袜线，翻嫌民政尚萌芽。上堂宛似星瞻斗，入院惟看鸟弄花。最是消闲无那处，出门闲坐东洋车。”
    ◎外交秘密
    近阅新小说见《外交秘密》一书，中有桃花协会一节，言西太后以某剃发匠代醇邸使德谢罪，此实大谬。按醇邸在德时，曾以不愿在德皇前叩首，负气至汉堡，经人调停始止，有章奏可查，更安得有冒充情事？今小说多似是而非，最足惑人，此等事在今日可不置辩，惟恐数十年后，或有深思好奇之人，转以是为真，而疑史乘为伪矣。
    ◎宝域楼故址与五王爷园遗事
    今北京总统府正门，或云即系宝域楼者，清高宗建，仿西域宫室，以居香妃者也（香妃事见《春冰室野乘》）。又今清华学校所在地之清华园，于清咸、同间，尝为老醇王赐园，所谓五王爷园者是也。王为穆宗之叔，生平持身严正，颇以礼法自绳。常不满于孝钦之所为，日者奉孝钦召观剧宫中，剧为《翠屏山》，演至佳处，王忽扬臂大声喝好，同座告以宫廷不宜放诞，王笑曰：“昔先皇家法，宫中不许演剧，且剧如《翠屏山》又安得见之宫廷？今我观此，不觉忘情，犹自谓在前门外戏园中，故若是耳。”孝钦知其意在讽谏，亦颇善其言，然卒不能改。清制：“宗室赐园，非特旨则只及一代，故王死仍以清华园归官。”园故荒落，王亦未尝从事修葺，故及清华学校之始筑，仍为废园也。
    ◎神缆之笑史
    中日之役，今二十年矣。犹忆初接仗时，报纸有捏造战胜新闻者，谓黑旗兵刘永福，用溺器实炸药，浮水面，击沉日本兵轮。庚子之役，里人奔走相告，谓义和拳头目大师兄陛见，蒙太后赏红顶花翎，言下有伙颐沈沈之雅。此二事事后思之，同堪喷饭。或谓其时风气锢蔽，为此语者，要亦时代有以限之。然吾年来接中人之稍读书者，其议论之奇特，正复相似，于以知无文化之民，思想范围至隘，不期而如出一辙。教育不普及，祸未艾也。上海张逸搓先生《逸庐笔记》中，有神缆一则，录之。茶余酒后，用为谈助，倘亦足以破瞽说警顽愚欤？（以下《逸庐笔记》原文）法越之役，两粤戒严，督师者有彭、张两宫保，与南皮节帅，日筹防御之策，虚衷延纳，昕夕不遑。于是热心功名之士，简练揣摩，上书络绎。有制成攻守新器者，则下营务处嘱余等研究之，其间奇特之论，不一而足。有拟以大舰积薪，围烧敌舰者；有用强水喷射铁甲，使其穿漏自沉者；有能以符术致敌生命者。穷思极想，使人不能赞一辞。更有外委陈荣升者，异想天开，上书自陈，能以竹缆用药渍透，设险要处，敌船轮叶遇之，即能绞住，倘复加力猛驶，汽锅必裂云云。余等推论数日，以为必无是理。乃陈某直诣大宪，谓某等未识此缆神奇作用，若蒙俯赐采择，只需二百金，即可制就呈验。如无效，愿依军律治罪。大宪悯其愚诚，立命应付，月余始布置竣工，禀报请验。于是省中司道，及镇江大员，咸奉命莅止，乘篷舟海兵舰往验，余坐东海小轮尾其后。既至，龚方伯、蒋观察传余到舰，即见陈弁，手铃而腰旗，服装诡异，旁若无人。李镇军谓陈曰：“汝新发明之神缆何在？”陈请各宪至船头，己乃趋而前，左手摇铃，右手挥小旗，喃喃不辨作何语。忽两岸鼓声渊渊，车声辘辘，未几而径寸之竹缆作暗绿色，由水中渐起，出水数寸，端系两岸，直绷河面。既而铃声又作，鼓声骤止，横亘河面者，共有八缆，距十余丈。陈弁屈右膝请曰：“无敌神缆，今功成矣，为各位大人贺喜。事毕矣，末弁谨送各位大人回辕。”李镇军徐曰：“吾等奉帅命来，必考验而后可复命。”陈曰：“缆则具在矣，顾谁能蹈此危机而亲试之？”蒋观察目余曰：“何如？”对曰：“此何难试？令此舰冲缆而过，成败立见矣。”陈厉声曰：“此何事？尔何人？何狂妄乃尔？神缆岂等闲？如许贵人在船，而思一网打尽，必系敌人间谍无疑，请捕治之，毋使遁。”众默然。余遽曰：“然则请即以某所乘东海小轮当之，以释众疑，何如？苟神缆有效，使欧西舰队，不敢逞威于亚东，区区东海，良不足道。而某之冒昧轻视，亦甘受军律不辞。”陈嗤之以鼻曰：“身其齑粉矣，尚何军律之可受？”龚方伯谓余曰：“凡事重审慎，戒孟浪，苟实有见地，吾等当赞君行也。”余曰：“即下东海，令舵工直驶中流。”舵工以先人言。露忄匡怯。乃躬司机，鼓其锐进，船到缆断，岸人急烧黄纸，焰飞满江。继闻崩崩之声，八缆齐断。东海回轮，尚余勇可贾，就断缆处蜿蜒行之，而绞住轮叶之说亦破。神缆至此，全功尽弃矣。回舰，龚方伯谓余曰：“此可谓势如破竹，可贺可贺。”陈弁瑟缩欲遁。李镇军曰：“陈君陈君，吾等如何复命？得毋又谓嫉君也者。”陈崩角乞恩，伏不敢起。余为之缓颊，始抱头去。
    
    
    
    
    
    
       
