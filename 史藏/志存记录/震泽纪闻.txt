震泽纪闻   （明）王鏊 着

　　王行，字止仲，少有异质。而苦无书。阊门有徐姓者，家多书，乃佣于其家，主药肆。每出药帖，习书殆遍。主人见之，问：「谁书者？」曰：「药肆中博士也。」召问之，曰：「汝欲读书乎？」因取数帙授之。数日问之，响对无穷。主人叹曰：「吾家有书无人读，若欲读无书乎！」乃命至楼中，恣其观览，仍厚给之。行三年不下楼。忽一日辞去，曰：「书读已遍矣，且往仕乎？」主人曰：「此岂求仕之时哉？」行曰：「虎穴中可以游戏，遂往南京。主于武臣家，为其教授。后武臣见上，怪其识进，曰：「汝岂遇异人乎？」武臣因言：「其塾师朝夕讨论。」因召见之，语不合，赐死。
　　李征臣，杨州人。元时翰林待诏，洪武中不屈，家属尽死。终不屈，谪戍宁夏。永乐间，有丁学士，其为上所重。一日，召问曰：「少从谁？」学士以征臣对，且言其德学。上即密遣使取至京，入对称旨。上问丁：「欲见汝师乎？」丁叩头谢，即出与相见，且欲官之。征臣对曰：「臣于洪武中既不受官，则今日义不得复受。」上曰：「然则若欲何如？」曰：「愿还行伍。」曰：「朕既已召卿，何可复从戎？」乃遣还家。曰：「臣已无家，唯吴中有一故人，曰盛景华，愿依之。」景华乃馆之家，遣其子弟从学。久之，谓景华曰：「吾将与君永诀，何以处我？」景华曰：「先生若不讳，当殡之先人冢傍。」征臣厉声曰：「朋友死于我，殡将复归之也。予无归者，尚何殡为？」景华谢曰：「某言过矣。当葬于先人之傍。」征臣曰：「得之矣。」抗手相谢而逝。今其冢犹在盛氏先陇。
　　詹徽，性残忍。尝命与懿文太子同录重囚。太子屡欲有所出，徽争不从，间以言于上。上曰：「彼所执是也。」太子因言：「治天下当以仁厚主。」怒曰：「俟汝有天下为之。」太子惶遽，自投金水河中。左右遽入水抱持者，免死。解衣而救者，皆死。太子从是得疾，语皇孙曰：「我之死，徽为之也。无忘我仇。」他日复与皇孙录囚，问：「死囚当加何刑？」曰：「断其手足。」遂叱徽曰：「汝罪当死，速即此刑！」
　　姚广孝，吴之相城人也。少祝发为僧，常从高季迪诸人游。工诗，善书。洪武中以十高僧分赐诸王，广孝得燕府。以靖难功，封太子少师。终不肯留发。常赐宫人二人，不能辞。逾月，犹处女也。上乃召还之。所居蓄一巨鸡，每鸡一号即起，朗然诵经。后治水还吴，往见王光庵，宾闭门不纳。再往，复不纳。三往，乃见之，曰：「渠曷当为此事？」广孝惭而退。尝肩舆过阊门，见酒望书甚工，问：「谁书？」乃一少年，召与相见，曰：「若相当贵。能为吾子乎？」家有何？」曰：「唯老母与妹。」少师见怜，愿以身事。乃辞其母，复来。广孝迎之曰：「惜也，年不甚永！官止四品。」归以见于上，曰：「此行得一子。」上为赐名曰「继」，使侍东宫，读书于文华殿。后广孝复以使事归，途中得疾，抵城门不入。命其下为幄曰：「上将来视。」已而，驾果至。抚劳备至，赐金唾盂，且问：「有何言？」广孝以手加额，曰：「泐季潭在狱久，愿赦出之。」即坐中使人出季潭，则发已盖额。广孝复以手加额谢。数日，驾复至。及薨，继计于上，上曰：「汝父死有何言？」曰：「愿陛下厚恤臣家。」上即大怒，曰：「汝父平生与吾语，何尝及私家？」乃逐继。使使两相城，取其弟侄来京。赐弟，金帛充溢。然二人皆农夫，愚騃特甚。上尝忆广孝言：「为僧者不顾家。」且逻者于其家往往得帖，亦云。乃复还二人于家。继于仁宗初召为太常少卿。谒告还至张家湾，卒，年四十二。广孝之先，自汴扈宋来吴，家相城，世业医。父曰震卿。广孝初名天禧。幼白父曰：「某不乐为医，但欲积学以仕王朝，显父母。不则从佛，为方外之乐耳。」年十四，遂出家千里之妙智庵，名道衍。游学湖海，刻意为诗文，追古作者。洪武四年，诏取高僧，以病免。八年，诏通儒学僧出仕。礼部考中，不愿仕。赐僧服还山。十五年，孝慈高后丧，列国亲王各奏乞名僧归国修斋。于是左善世宗泐举道衍等三名。太祖亲选首衍，住持庆寿寺，参太宗于潜邸。二十余年，礼遇甚厚。后有诏取赴京，寻还之。太宗靖内难，宾于幕下。暨即位，授左善世。已而曰：「道衍有功于国，宜蓄发加以官爵。」时年已七十二，赐今名，并冠带、朝服，升资善大夫，太子少师。六月，往苏松赈济，赐玉带一。广孝虽官于朝，仍清净自居。仁宗朝以配享太庙云。
　　王权，陕西人也，改名朴。洪武中为御史，数与上争曲直。上怒，命斩之。反接至市，寻赦之。反接还，见上。上曰：「汝其改乎？」朴曰：「陛下以臣为御史，岂可戮辱至此？且以臣为有罪，安用生之？无罪又安得戮之？臣今日愿速死。」上复命反接至市。过史馆，大呼曰：「学士刘三吾听之，某月日皇帝杀无罪御史王朴。」朴临死作诗云云。行刑者复命，上恻然，问：「朴死云何？」以诗闻。上曰：「彼有片言，亦当以闻，况诗耶？」行刑者数人俱坐死。盖上惜其才，欲折其气，实无意杀之也。
　　隆平侯张信，初为北平指挥使。时建文疑忌诸王，忌燕尤甚。密敕信擒以来。信意未决，日以为忧，而不敢言。其母问曰：「子何忧之甚也？」信曰：「儿统军千万，能无忧乎？」其母曰：「吾观子之才，统御有余，非忧此也。汝毋瞒我！」信乃屏左右言曰：「今有敕取王，为之奈何？」母惊曰：「是不可也。吾闻燕王当有天下。王者不死，亦非汝之所能擒也。汝不忆尔父之言乎？」盖其父常言王气在燕艴也。」信益忧，不知所出。未几，复有敕令趣之。信艴然起曰：「何太甚乎？」乃启欲见王。不可，又启。不可，三启。终不可，乃乘女车径诣王府求见。王素忌信，见其挺身来造，乃入之。信拜于床下，王佯风疾，不能言。信曰：「殿下无然有事当以告臣。」王复曰：「我真有疾，何言也？」信复曰：「殿下不以诚语臣，今朝有敕，令信执王。王果无意乎，信当执以献。如有意乎，当以告臣。」王见其诚，不觉下拜，曰：「子救我一家之命。」呼为「恩张」，乃召姚广孝共谋靖难。语未几，檐飘瓦坠地碎。王以为不祥，不怿。广孝曰：「祥也。」王骂曰：「子又妄言！若此何祥为？」广孝曰：「祥也。天欲易黄瓦耳。」是日谋乃定。
　　王璋，河南人，永乐中为右都御史。时有告周府将为变。上欲及其未发讨之。以问璋，璋曰：「事未有迹，讨之无名。」上曰：「非也，兵贵神速。被出城，则不可制矣。」璋曰：「以臣之愚，可不烦兵。愿往任之。」曰：「若用众几何？」曰：「得御史三四人，随行足矣。然须敕臣巡抚其地，乃可。」遂命草敕，即日起行，直造王府。王愕然问所以来者，曰：「人告王谋反，臣是以来。」王惊跪。璋曰：「朝廷已命立太师将兵十万，将至。臣以王事未有迹，故来先谕。王事将若何？」举家环哭不已。璋曰：「哭亦何益？顾求所以释上疑者。」曰：「愚不知所出。唯公教之。」璋曰：「能以三护卫为献，无事矣。」从之。乃驰驿以闻。上喜，璋乃出示曰：「护卫军三日不徙者，处斩。」不数日而散。复令其下微行，有司有贪酷者谴以重法。人情震詟。归省其母，其母以木知州为托。璋曰：「公法不可私也。」顷有丐者至，母以俊与之。明日至府，御史以馂献璋，即丐者也。璋曰：「职当如此。」其母自璋去，遂卧不复言，亦不食。璋闻之，驰往跪问。母终不言，不食。璋曰：「得非以知州之故乎？」当闻于上，为母赦之。其母始言始食。
　　靖难师至城下，建文阖宫自燔。或传自火逃出。或传蜀府援兵窃载以去。竟莫得其实。故遣胡濴巡行天下，以访张仙为名，实为文也。终莫知所之。正统间，有御史出巡。忽一僧当道立，从者呵之，不避。问之，乃献诗云：「吾建文也。」御史奏之朝。诏廷臣询，亦不察虚实。后卒于狱。诗曰：「流落江南四十秋，归来白发已盈头。乾坤有限家何在？江汉无情水自流。长乐宫中云气散，朝元阁上两声愁。新蒲细柳年年绿，野老吞声哭未休。」
　　王府尹忘其名，尝梦人授之书曰：「读此可衣绯。不读此止衣绿。」觉而异之。数日，于路得一书，乃青鸟家说也。玩读久之，以善地理闻。为钩州佐时，汉府遣人购之。辞曰：「吾非诏旨不往，汉以名闻。」时太宗有事寿陵，乃召见于房山。上指示其处，对曰：「此公侯地耳。」扈从至窦家庄，盖窦十郎故址，曰：「势如万马自天而下，真龙穴也。」乃定，即今长陵。前有小阜，欲去之，曰：「恐妨皇嗣。」上问：「无后乎？」曰：「非也，但多庶出耳。」上曰：「庶出亦可也。」遂不去。后累世皆验。其人官至顺天尹。
　　皇甫仲和，河南睢州人，精天文推步之学。文皇北征，袁忠彻以相，仲和以占从。师至漠北，不见虏。上意疑，欲还师。召仲和占之，曰：「今日未申间虏至。」问：「自何方？」曰：「自东南。」「胜负如何？」曰：「王师始却终胜。」召忠彻问之，一如仲和之言。上怒曰：「汝二人，朋比欺我乎？」即械之曰：「今日虏不至，二人皆死。」乃命狗太监往哨之。日中，不至。复在，二人占对如初。顷之，太监奔告曰：「虏大至矣。」时初得安南神枪，一虏直前即以神枪冲之。二虏继进复以神枪中之。虏乃按兵不动。顷之，虏众齐发。上登高望之，召总兵谭广曰：「东南隅不少却乎？」广率精兵舞牌往，斫马足，虏稍却。已而，疾风扬沙，两不相见。虏引去。上欲乘夜引还，二人曰：「不可。明日虏必来输款。俟其降也，整师而去。」明日，虏果诣军门，伏曰：「不意乘舆在是也。」诏以币帛赐之，乃还。
　　正统十四年，仲和老矣。内阁学士曹鼐与邻。时有旨亲征，鼐急归，召仲和与议，曰：「胡、王两尚书方率百官谏，尚可止乎？」仲和曰：「不能止也。紫微垣诸星皆动矣。」曰：「事将若何？」仲和曰：「以某计之，当先治内。」曰：「已有旨某监国。」仲和曰：「不如立储君而后行。」曰：「东宫幼，且未易立也。」仲和曰：「恐终不免于立。」后皆如其言。土木之难，虏骑逼城下。城中皆哭，仲和登高望，谓家人曰：「云头南向，大将气至。虏将退矣。」明日，杨洪自宣府，石亨自大同，将兵入援，虏遂遁。仲和一日出朝，有卫士求相，仲和不肯。固请之，仲和曰：「若不能正内，何相为？」卫士怒曰：「何以知吾不能正内也？」曰：「汝不有妻妾乎？」曰：「然。」曰：「二人在家正相斗不解。」卫士不信，至家果然。后人问仲和：「何以知之？」终不言所以，固问之，乃曰：「彼见问时，两鹊正斗于屋上，是以知之。」其术如此。王振专权，公卿皆屈于门下。天子亦以「先生」呼之。三殿初成，宴百官。故事，宦官虽宠，不预宴。是日，上使人视王先生何为。振方大怒，曰：「周公辅成王，我独不可一坐乎？」使以闻。上命：「东华间中门由以出入。」振至问故，曰：「诏命公由中出入。」振曰：「岂可乎？」及至门外，百官皆候拜，振始悦。
　　宣宗一日于禁中阅书，见龙有翼而飞者，讶之。诣阙下问三杨等，皆不能对。上顾诸属官曰：「有能知者否？」时陈继官检讨，独出对曰：「龙有翅，曰言龙。」问所出，曰：「见《尔雅》。」命取《尔雅》视之，信然。
　　景泰中，王文用事，忤者必死。吏科给事中林聪独上章劾之。文衔之。适聪乡人有事吏部应笞，聪为嘱文选郎中，郎中出其手书。文欲置之死。会官廷议，比拟大臣专擅选官。廷臣畏文，无敢违者。尚书胡濴谓文曰：「给事七品官，拟以大臣，嘱微事而拟以选法。二者于律合乎？且人臣以宿憾而欲杀谏官，非理也。」遂拂衣而出，曰：「此议我不预，公等自为之。」于是罢式。公归遂卧病不朝。数日，景帝问：「胡尚书何不朝？」左右以疾对。使太监兴安问疾，曰：「老臣前曰议事惊悸，至今不宁耳。」安问：「何为？」曰：「谏官有小罪而欲杀之，此所以悸也。」安以告于上。既而，法司复以比议，上诏曰：「比拟杀人可乎？」聪得免死。
　　薛瑄，有理学，以佥事董学山东，人称薛夫子。王振一日问三杨曰：「吾卿亦有可为京堂者乎？」三杨以瑄对。乃召为大理少卿。瑄初至京，宿于朝房。三杨先过之，不值。语其仆曰：「可语若主，明日朝罢，即诣王太监谢。若主之擢，太监力也。」明日朝退不往。三杨使人语之，亦不往。时振至阁下，问：「何不见薛少卿？」三杨为谢曰：「彼将来见也。」知李贤素与瑄厚，召贤至阁下，令：「辄致吾等意，日言振数问之。」贤至朝房，道三杨意。瑄曰：「原德亦为是言乎？拜爵公朝，谢恩私室。吾不为也。」久之，振知其意，亦不复问。一日会议东阁，公卿见振皆拜。瑄独直立。振先揖之，曰：「多罪，多罪。」自是衔之。会指挥某死，妾有色，振侄王山欲娶之。妻持不可，妾因诬告妻毒杀夫。都察院问已诬服。大理驳还之。如是者三。都御史王文大怒，又承振风旨，劾瑄得贿，故庇死狱。诏逮至午门会问。瑄呼文字曰：「若安能问我？若为御史长，自当回避。」文奏：「强囚不服问理。」诏：「榜西市杀之。」门人皆奔送。瑄神色自若。会振有老仆，素谨厚，不预事。是日泣于厨下，振问其故，曰：「闻今日薛夫子将刑，故泣。」振问：「何以知之？」仆曰：「乡人也。备言其贤。」振意解，传诏赦之。系逮锦衣卫狱。终不屈。
　　王翱，高迈孤峭，人不敢干以私。镇守辽东还朝，馈贻一无所受。有某太监者，与同事久，持明珠数颗馈之。公固辞。某曰：「公于他人之馈固不受，我之馈亦不受。吾有死而已。」公不得已，受之。乃自缀于衣领间，卧起自随，虽其妻不知也。居数年，太监死，其犹子贫甚。公召问之，曰：「何不买第宅？」曰：「贫不能也。」公曰：「东买之。」其人惊讶。公自衣间解其珠，与之。直可千金，尚有余云。诏营第于监山。有司承媚，于分外多列屋若干。公悉拆去之，曰：「非诏旨也。」每朝退正然独行，不与人言。时马昂为兵书，崔恭为吏侍，公直以名呼之。
　　国朝自三杨后，相业无如李贤。其得君最久，亦能展布才猷。然在当时以贿闻，亦颇恣横。岳正自内阁出贬，后召还馆中。贤欲以为南京祭酒。正不欲，或谗之曰：「正曰。『吾阁老也，乃欲逐吾于外？』」都给事中张宁有时名，因言失贤意，吏部拟二人京堂，乃皆出之于外。叶盛巡抚广东，或谗之曰：「盛自负其文，尝指公某文为不善。」因以韩雍易之。其敕曰：「无若叶盛之杀降也。」罗伦疏贤夺情，贤怒甚，欲贬于外。王翱劝其依文彦博故事留之，贤谢曰：「吾不能。」矫情如此。及卒，人有作诗诮之者，其末句有云：「九泉若见南阳李，为道罗伦已复官。」
　　万安，蜀之眉山人，长身魁颜，眉目如画。外宽然长者，而内深刺骨。初戊辰进士在翰林者八人，各为党友，惟安有所交。李泰内臣养子也。安专与相结为腹心。内阁缺人，且欲用泰。泰推安曰：「子先为之，我不患不至。」故安得先入。未几，泰暴死。安在内阁，初无学术，日以嘱托贪贿为事。时昭德宠冠后宫，安认为同宗，又多结宦官为内援。见所属无问贤愚，惟有内援者则敬之、用之。时内阁三人，刘珝、刘吉。珝狂躁，吉阴刻，皆为天下所轻。时昭德恣横，好奇玩。中外嗜进者，结内臣进宝玩，则传旨与官。以是府库竭，爵赏滥。三人不出一语正救。故时有「纸糊三阁老，泥塑六尚书」之谣。吏部尚书尹旻、都御史王钺与珝皆北人，为一党，安与学士彭华为一党，互相倾诋。久之，安以计排珝，去之。越与旻亦相继罢去。北人在朝者，去之一空。有倪进贤者，少无行，而安独取为庶吉士，擢为御史，日与讲房中之术。由是秽声益彰。宪宗晏驾，内竖于宫中得疏一小箧，皆房中术也，悉署曰：「臣安进。」太监怀恩袖至阁下，示安曰：「是大臣所为乎？」安惭汗不能出一语。已而，科道劾之，有「心如九曲黄河，面似千重铁甲」之语。怀恩以其疏之内阁，令人读之。安遑遽跪而起，起而复跪。恩令摘其牙牌，曰：「请出矣。」乃奔出，索马归第。初，安久在内阁不去，人或微讽之。安曰：「唯以死报国。」及被黜在道，犹夜看三台星，冀复用也。其无耻如此。安贪贿至巨万。安死，妾媵子妇悉怀以奔人，无孑余矣。
　　李秉，为都御史，巡抚宣府。张鹏以御史巡按。有武臣私役士卒，公将劾之。故事，都御史不理讼狱。公以属鹏亲诣之。鹏不可，曰：「鹏非公问刑官也。」强之再三，不可。公乃自为奏劾之。事下御史，鹏曰：「今日乃可理耳。」其后鹏与杨瑄俱以言事得罪，谪戍两广。诏词严峻，曰：「亡则杀之。」命锦衣林千户监行。二人同手梏，行坐有妨，朝夕莫保。时公以都御史巡抚南畿，瑄咎鹏曰：「若于是时少贬，李公今日能不少视我乎？」言未毕，公至。见二人同桎，哭不能起。命左右释之，二人不肯，曰：「吾二人死则已矣。其敢累公？此门锦衣亲封在，有逻者在后，事且不测。」公曰：「何伤？如朝廷有谪，吾自当之。」即前访林千户，跪请之。林曰：「此诏旨也。」公曰：「有事吾自当之。」林乃从。二人得释，于是所过州县以公故皆厚给饮食，或馈之赆。公自解其带以贻二人。二人乃得安然至戍所。
　　李秉、王竑俱号一时名臣。及二人俱致仕居乡，竑高自标致，非其人不与交。秉出入闾巷，每与市井人对弈，终日无忤。竑曰：「李执中朝廷大臣，而与闾巷小人游戏，何自轻之甚？」秉曰：「所谓大臣者，岂能常为之？在朝、在乡固自不同，何至以官骄乡人哉？」其不同如此。皇即位，杨翥以成府长史来朝，主刘鋐家，时翥以旧学数入见内殿。其还也，手疏言：「鋐及吕原可大用。」上以授太监宋某曰：「俟有缺言之。久之，莫问也。会宋病，召医盛叔大治之。病愈，问医何许人，曰：「苏之长洲人也。」曰：「长洲有刘先生者，识之乎？今为何官？」盛以为刘草窗也，曰：「为吏目。」曰：「非也，翰林学士耳。」盛曰：「刘学士，古板人也。」太监曰：「上亦知之。且将用之矣。」盛退以告铉，且邀与同见。铉谢曰：「见之何为？」既而怒曰：「上奚从知我哉？必翥之言也。主于我而害我如此哉？」时易储之议渐萌，而礼部两亚卿俱缺。议必得有力者为之。宋乃出手疏于上，上令进阁下曰：「可用学士为之。」时大学士陈循等乃拟铉以进。江渊不悦。公乃退，与内侍曰：「铉素不能干事，不可用。」乃用编修萨琦。铉闻渊言曰：「此深知我者。」久之，铉为国子祭酒。一日，报易储，诸司无大小惧劝进。司业言于铉曰：「百司俱劝进，国子监独无。」铉曰：「国子监谏止则可，劝进则不可。」遂止。后英庙复辟，日阅诸疏，见劝进无国子监名。问徐有贞曰：「祭酒何人？官几幸矣？」有贞以铉对，上曰：』吾欲识之。」乃召对于文华殿。
　　上曰：「卿可遂传东宫。」乃擢少詹事。其后，铉以究名终。卒谥文恭，今上以宫传见录其孙棨至尚宝少卿。人曰：「此不能干事之效也。」
　　陈文，江西人，以编修选侍经筵展书，与商辂为偶。景泰中，大学士高谷荐钱溥可入阁，文可为部侍。王直在吏部皆格不行。奏以文为云南布政使。文时为侍讲矣。英宗复辟，见商辂曰：「曩经筵与卿为偶，长而伟者为谁？今安在？」辂曰：「文也。今任云南布政。」即召还为詹事。久之，内阁学士吕原卒。上问大学士李贤：「谁可代者？」贤曰：「柯潜子。」贤出，吏部尚书王翱问：「内阁之缺为谁？」曰：「已于上前举潜之。」翱曰：「潜固好，然陈文年资皆深，用潜置文于何地？」贤曰：「然。」然业已举之。翱曰：「复见上言之，何妨」明日，贤见如翱言。上曰：「汝昨已举潜。」贤固陈，乃许。及文入阁，与贤日争事，曰：「吾非汝所荐也。」景泰中，选内侍之秀异者四五人，进学文华殿之侧室。倪谦、吕原寔教之。上时自临视，命二人讲。倪讲《国风》，吕讲《尧典》。讲罢问二人：「何官？」倪时以左中允兼侍读，吕以右中允兼侍讲。又问：「几品？」皆曰：「正六品。」上曰：「二官品同，安得相兼？」命取宫制视之。乃命二人以侍讲学士兼中允。上既临幸，二人因改坐于旁。他日，上至，讶之。二人对：「君父所坐，臣子不敢当。」上曰：「如是乎？」其后至馆中惟立谈，或东西行，不复坐云。
　　时其上大饥，于棕轿上阅疏，惊曰：「奈何百姓其饥死矣！」后得王竑奏，辄开仓赈饥。大言曰：「好都御史！不然，饥死吾百姓也。」
　　土木之难，张益以学士从死焉。后四十余年，其子某印马北边，道土木，设祭悲泣。是夜，梦其父衣冠来曰：「以红沙马与我。」既觉，未甚异之。忽从者来报，云：「后队红沙马一匹，夜来无病暴死。」始异之。及归，询之父老，益初从驾，乘红沙马云。
　　约瑶，处州人。叔父让以少监镇福建。进灯有宠。时修《寰宇通志》，瑶求入书辨内臣舒良、王诚因啖内阁大臣，得各举一人。于是王文举驿丞某，陈循举乡人周某，萧镃举监生温良，高谷举其媚王清，商辂举其姻蒋铭。良诚因举瑶及文等，所举皆不用。瑶独擢为典籍。天顺二年，乞升锦衣副千户，理镇抚司刑。成化二年，进指挥佥事。巡江，擒江贼刘显文等六十余人，诛之。瑶内倚中贵，外任枢要。富侈骄盈，荒于声色，一旦暴卒。
　　林俊之劾继晓也，诏下狱，事且不测。怀恩叩头诤曰：「不可。自古未闻有杀谏官者。我太祖、太宗之时，大开言路，故底盛治。今欲杀谏官，将失百官之心，将失天下之心，奈何？臣不敢奉诏。」上大怒，曰：「汝与俊合谋讪我。不然，彼安知宫中事？」举所御砚掷之，恩以首承砚，不中。复怒，付其卓。恩脱帽解带于御前，号哭不起，曰：「不能复事陛下。」上命左右扶出。至东华门，使谓镇抚司曰：「若等谄梁方合谋倾俊，俊死若等不得独生。」乃径归，卧于家，曰「中风矣」，不复起视事。上悟，命医调冶。使者旁午于道，俊狱得解。时星变，黜传奉官，御马监太临张敏请于上；「凡马房传奉不复动。」敏袖疏来谒，跪于庭。恩徐曰：「起，起，病足不能为礼。」问：「何为？」曰：「已得旨。马坊传奉不复动。」恩大言曰：「星之示变，专为我辈内臣坏朝廷之法也。外官何能为？今甫欲正法，汝又来坏之。它日天雷将击汝首矣。」指其坐曰：「吾不能居此，汝来居之。」敏素骄贵，又老辈也。闻其言不敢吐气，归家中气而死。
　　章瑾以宝石进镇抚司，命怀恩传旨，恩曰：「镇抚掌天下之狱，极武臣之美选也。奈何以货得之！」不肯传。上曰：「汝违我命乎？」恩曰：「非敢违命，恐违法也。」上乃命覃昌传之。恩曰：「倘外廷有谏者，吾言尚可行也。」时俞子俊为兵书，恩讽之曰：「第执奏，吾为汝从中赞之。」俞谢：「不敢。」叹曰：「吾固知外廷之无人也。」时都御史王恕屡上疏切直，恩力扶之，卒免于祸。每恕疏至，恩则叹曰：「天下忠义，斯人而已。」及弘治初，言路大开，进言者过为激切，或指内臣为刀锯之余。覃昌大怒。恩曰：「彼言是也。吾侪本刑余之人。又何怒焉？」
　　初，内帑积金凡十窖，窖凡若千万，盖累朝储之以备边，未尝轻费。景泰末，颇事奢侈。英宗在南内，闻之叹曰：「累世之积，其尽乎？」甫复位，即往视之，则金皆在，缺其一角耳。旋节他费补完之。成化中，梁芳、韦兴等作奇技淫巧，祷祠、宫观、宝石之事兴，于是十窖俱磬。久之，上一日指示芳等曰：「帑藏之空，皆尔二人为之。」兴惧不敢言。芳仰言曰：「臣为陛下造齐天之福，何谓藏空？」因子三官庙、显灵宫之类，曰：「此皆陛下后世齐天之福也。」上曰：「吾不与汝计，后之人必有与汝计者。」盖指东宫也。芳等退而惧，寝食俱废。时上钟爱兴王，或为芳计曰：「不如劝昭德劝上易之，立兴王。是昭德无子而有子，兴王无国而有国。如此可保富贵于无穷。岂直免祸哉！」芳然之。言于昭德，昭德劝上易储，时怀恩在司礼监，曰：「此事只在怀恩。」上间召怀恩，微露其意，恩免冠叩头曰：「奴婢死不敢从。宁陛下杀恩，无使天下之人杀恩也。」伏地哭泣不起。上不怿而罢。未几，诏往凤阳守陵。恩既去，次及覃昌，昌曰：「以怀太监之力量尚不能支，我何能为？」忧不知所出。或曰：「不如谋之阁下，使分其责。」昌以为然。于是各赐金一箧，乃诣阁下言之。万安默然不对。次刘亦默然。上又质责昌，昌无以容，屡欲自经死。会泰山震，内台奏曰：「泰山东岱应在东朝，得喜乃解。」上曰：「彼亦应天象乎？」曰：「陛下即上帝，东朝上帝之子也。何谓无应？」上首肯。始诏为东朝选妃。不易太子矣。
　　英宗蒙尘，袁彬实侍上同起卧。天顺初，授锦衣指挥，甚有宠。已而门达得幸，忌彬，谮之，改南京。所部官校皆送之门外，共言其冤。有一少年独奋曰：「我能还之。但吾母老无所托耳。」众许之。明日上疏具言达不法事。上以疏示达，达出召少年曰：「我平日待汝若何？而汝劾我！」谢曰：「非我之为，乃阁老李贤使某为之。」盖知达平日素忌贤故也。达喜，即言于上，曰：「此非某为之，乃李贤害臣耳。」乃诏会官廷辨之。
　　戴元礼，得丹溪之学，避名吴中，为木客，时为人治，曰但疏方，而不处剂，甚有人验。时王光庵宾等谓曰：「元礼名医，盍往访之？」至则一见倾倒，饮酒赋诗。久之，宾谓元礼曰：「若宾年长，医亦可学乎？」元礼曰：「君家固素医，亦何难乎？」「然则当从何始？」元礼曰：「君能读《素问》、《难经》、《伤寒论》等书则可。」已而别去。期月，元礼复至，因复请问医。曰：「《素》、《难》之书已读否？」曰：「已读。」「能记意否？」曰：「公试举问。」元礼摘问，宾随口背诵如流，虽笺注异同，亦能口述。元礼叹曰：「坏吾医名者，此人也。」然终不授以方。宾归处剂，漫不知要，固叩之。元礼曰：「吾固不求赀，独不能以礼事我乎？」宾曰：「吾春秋已高，官尚不欲为，又肯为人弟子乎？」一日，诣元礼，值元礼不在，窃其书八册以归。元礼回，叹：「固求不得。」宾自是得其传。宾不娶，无子，与其弟不相能。弟尝戍北边，归，颇诧其富。宾曰：「得吾医耳。」明日，其弟撤其药，独署外科曰：「吾自得之异僧。」示非其术也。宾将死，以其书授盛启东、韩叔赐云。
　　盛启东初从王光庵学古文，因传其医。启东一目治一热症，用附子。光庵惊曰：「汝遽及此乎？此反治之道也，但少耳。」加之而愈。及光庵卒，竟授以书，为本县医官，以事逮至南京。时与吴江梅某者偕行。驾幸北京，发云南为吏。梅某曰：「至云南死矣。」乃为盗其家庙髹器首之，中途追还。免死，天寿山拽木。启东长髯伟姿容，时监工某侯见之曰：「有貌如此，为小官乎？」乃令左右目随主书算。初，启东在吴，有内使督花鸟来苏主其家，甚习。尝病胀，药之而差。至是偶值之途。内使惊曰：「盛先生无恙乎？予太监患鼓胀，无能治者。」急往安乐堂见之，药数投愈。太宗狩西苑，太监病新起，步往观焉。太宗遥望见之曰：「彼人死义矣。安得后生？」曰：「得吴医盛启东而生。」
　　太宗喜曰：「明日与来。」启东与梅某散步长安门外，中使传曰：「宣吴医盛某。」乃以平巾入见，称旨，遂留之御药房。寻授衔医。启东为人慷慨敢直言，一日雪霁，召见便殿，韩叔旸等俱在。语次偶及白沟河之战，上曰：「彼时为长蛇之阵，击其首则尾应，击其尾则首应。予乃从中冲之，遂口胜。」启东曰：「是天命耳。」上不怿，起视雪。启东又曰：「宜瑞不宜多。」既退，叔旸曰：「上前安得如此？汝并吾斩首矣。」须臾，赐御膳。一日与叔旸弈于御药房，上猝至，不及屏，曰：「谁与棋者？」对曰：「臣与韩叔旸。」遂命弈于御前，连胜者三。因命赋诗，启东曰：「不材未解神仙着，有幸亲承圣主观。」叔旸诗不成。数日，上赐象牙棋盘，并词一阙。棋留寘院中。永乐中，东宫妃张氏十月经不通，众医以为胎也。而胀愈甚。一日，上谓曰：「东妃有病，汝往视之。」东宫以上命医也，导之惟谨。既诊出，复曰：「使长病状，早若何，晚若何。」一一如见。妃遥闻之曰：「朝廷有此医，不早令视我乎！」及疏方，皆破血之剂。东宫视之大怒曰：「早晚当诞皇孙。此方何也？」不用。数日，病益急，乃复召诊之。曰：「后三日，臣不敢用药矣。」仍疏前方，乃锁之禁中。家人惶怖，或曰：「死矣。」或曰：「将籍没家矣。」既三日，红棍前呼，赏赐甚盛。盖妃服药下血数斗，疾平也。时启东与袁中彻俱为东宫所憾，至是自度可释矣。一日，上谓曰：「若见东宫可少避之，乃知憾犹未释也。」忧之，谋于忠彻，忠彻密曰：「无伤也，彼相安能久。」及榆木川之变，启东归，取洞宾瓢未至，闻计，乃求南京太医院避之。宣宗即位，问左右曰：「盛御医安在？」曰：「在南京。」即诏南京守备大监陈巫伴省食以来。甚信用之。丘浚，琼州人。其学甚博，而尤熟于国朝典故。议论高奇，人所共贤，必矫以为非。人所共非，必矫以为是。能以辨博济其说。其论秦桧曰：「宋家至是亦不得不与和亲。南宋再造，桧之力也。」论范文正，则以为「生事」。论岳飞，则以为「亦未必能恢复」。其最得者，绝元不与正统，许衡不当仕元，亦前人所未发也。性好著述，虽老手不释书。性刚褊，不苟取。亦恬仕进。年七十犹滞国学。孝宗即位，乃进《大学衍义补》，得迁尚书。时李广幸于上，因之得入阁。在阁则与僚争议，每事欲有纷更。众不谓善也。时王恕有重望，济每憎之。会刘文参劾恕，或以为浚所嗾，士论少之。
　　宜兴徐溥在翰林，不以文学名。及入阁，承刘吉恣横，报复之。后溥一于安靖，调和中外，用人行政，不以己私。时称其有大臣之度。溥常希范仲淹作义田以赡宗族。其子不肖，多夺乡人之田以充之。溥没未久，争讼纷纭。
　　汤鼐，寿州人，为人抗爽喜直言。弘治初，诣内阁，会敕万安、刘吉、尹直时为大学士，谓鼐等曰：「近者，诏书里面不欲开言路，我等扶持科道，再三陈说，方添此一款。」鼐即上疏：「人臣之义，善则称君，过则归己。安等乃归过里面，而又佞臣等以扶持之说，不知安所谓里面者，将何所旨？谓内臣耶？谓朝廷耶？乞追究所指，且治其欺君误国之罪。」鼐俟命，司礼监宣入内，令跪听命。鼐曰：「令鼐跪者奉旨耶？太监命耶？」曰：「奉旨。」鼐乃跪，乃宣。若「疏留中不出，可归矣。」鼐乃以手拍地，不言曰：「臣所疏，皆经国大事。何为不见施行？」
　　成化、弘治间，翰林声望最重者，吴宽、谢迁，二人皆状元及第，仪干修整。宽温粹含弘；迁明畅亮直。宽诗文俱有古意；迁亦次之。故一时并有公辅之望。及丘文庄卒，宽适以忧去，迁服将阕，遂用迁入阁。十余年间，号称贤相。宽遂逗遛，终不获入阁。人颇为不平。而宽处之裕如也。时刘健为首相，迁数言宽当入阁。健曰：「待我去用之。」他日又言，健答如故。迁争之不得，至声色俱厉，曰：「吾岂私于宽耶？顾宽之科等先于予，年齿先于予，闻望先于予，越次在此，吾心惭焉，故言之，而公终不入，何耶？」健但笑而已。其后天变，师保皆上章求退。迁上疏求去，不得。复上疏举宽及鏊自代，健不悦，宣言于内，以迁为立党也。
　　吴惠东，洞庭人。正统六年七月以行人使古城，立嗣王。十二月发东筦，次日过乌猪洋，又次日过七州洋，瞭见铜鼓山，次日独猪洋，见大周山，次至交趾洋。山有□截。海中怪石廉利，风横舟碍之即伤，舟人恐甚。须臾，风急，过之。次日至古城外罗洋校杯墅口。廿九日，王遣颐目迎诏入国。宝舡、象驾、金鼓、笳管、旌麾、晻霭、毡衣、椎髻，前后驰至行宫。侯宫误宴，番王躬迓国门前，戴金花冠，缠缨珞，环帐列刀越、象卫、盔牌，稽首受命。上元夜，其人诗，赏烟火夔，沉香火树高燃，娇娥舞蛮乐奏。五月六日，回洋。舟至七州洋，九风几覆。惠为文以祭祝融与天妃之神。申时尚雨，至酉戌开霁。月明当空，贺神之灵验也。五月十五日，瞭见广海诸山，遂收南门以道广东。其国腊月犹暑，民多袒裸，士着苎衣。南阡稻熟，比秧犹宵。其树多槟榔、红蕉、椰子。夜鼓八更为节。

