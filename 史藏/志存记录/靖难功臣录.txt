靖难功臣录　　（明）不着撰人

　　太宗文皇帝于洪武三十二年七月初五日为奸臣齐泰等变乱　祖宗成法调兵杀害亲王车驾奉天征讨克怀来八月克雄县漠州攻围真定九月接应永平十月攻克大同十一月郑村坝大战大捷十二月取广昌三十三年正月取蔚州攻围大同四月白沟河大捷五月围济南十月克沧州十二月东昌大战三十四年三月夹河大捷闰月藁城大捷十月克保定西水寨三十五年正月克东阿东平汶上沛县四月小河齐眉山灵璧县大捷攻破营寨五月至泗州降之过滩河六月渡江十七日平定京师
　　太宗兴靖难之师　仁宗以　世子居守曹国公李景隆引兵数十万围北平城时城中兵不及万人昼夜拒敌数夜使人开门砍敌营敌惊乱自杀或至明乃定遂退营数十里 【实录今编入历代君鉴】
　　姚广孝苏州妙智庵僧也本名道衍读书能诗天文地理阴阳术数兵家之学皆造其妙洪武中　诏选十高僧分侍　诸王广孝与焉因私谒　文庙曰若蒙　殿下不弃当奉上白帽子戴葢谓皇字也革除初　文庙有意靖难偶出对联云天寒地冻水无一点不成氷广孝对云国乱时危王不出头谁作主既而相与密谋忽承运殿鸱吻坠地　上心恶之广孝云他要换颜色矣谓以黄易绿也及出师广孝常居守运筹帷幄葢义师之起实广孝首赞助之后官授太子少师封荣国公
　　李友直北平布政司吏初建文中廷臣有因齐藩不法遂建议藩国所在更置守臣于是擢张昺为北平布政使昺至日求王府细事将不为利友直密闻于上义旅既举遂擢用之后官至工部尚书
　　洪武三十二年七月初六日北平布政司吏李友直 【青苑县人】 首告布政使张昺谋反奉　太宗圣旨昨日送张昺反词的吏除他本司官钦此除右参议前去杨柳青等处拘收粮米及提调宛平大兴两县人夫挑齐化等门城壕十月南军围城同参政郭资守各门既而闻白沟河声息又同内使赛因帖木儿等守平则西直等门又差长芦截南军运来米及平都司来攻又守御各门往来通州永平保定等处守御及探听声息后辽东军攻通州又同承奉李谦守门 【见杨士奇撰友直墓志】
　　谭渊燕山右护卫副千户是年七月初六日于端礼门擒都指挥谢贵布政使张昺等官及攻夺九门随征真定及郑村坝等处杀败曹国公等军马攻破九门营寨三十四年至挟河搏战所乘马蹶被杀
　　朱能洪武甲戌袭父职燕山中护卫副千户靖难师初兴帷幄密议惟河间忠武王张玉与王与焉时北平三司之交构造祸者王与忠武建议率麾下首擒之遂夺九门抚绥城内外三日人心大定引兵攻蓟州擒其将都指挥马宣等遂取遵化永平密云从上攻滦河既还从克雄县首破其东门敌众败走追及于月样桥执其总帅都督杨松潘忠等复追其余众于漠州斩获不可数计乘胜长驱入真定大败长兴侯耿炳文兵时王独与敢死士三十余骑追奔至滹沱河炳文众尚数万复列阵向王王奋勇大呼冲入敌阵敌众披靡自相蹂躏死者无算弃甲来降者三千余人　上大悦赐书褒谕永平驰报江阴侯吴高以辽东兵攻城急王从　上赴援高遁走王追及之多所杀获遂从定大宁戮其拒命抚辑其众而还时曹国公李景隆率兵攻北平城王从　上至郑村坝与景隆兵遇大战败之城中亦出兵夹击景隆狼狈走王从攻广昌蔚州大同次苐悉下景隆复收散卒号百万来攻　上亲拒之王为前锋至白沟河败其都指挥平安军及申又与敌兵战大败之
　　明日王领左哨当前锋又大败敌兵尽克其寨栅敌走保济南王率众追之至铧山敌严兵列阵以待王连破之敌众释兵降者万余人王以闻　上悉抚而纵之葢自是敌兵戴德皆愿来归复无鬪志然　上得之即遣还不留王从攻沧州先破其东门入城斩首六万余级敌震惧遂获其摠帅徐凯进攻东昌敌列阵决战　上以数千骑出阵后敌围　上数匝王奋力翼上以出进战夹河王为奇兵先锋大败敌将盛庸兵又败平安兵于藁城追奔至真定战其东门斩首万余级进畧彰德州遂克东阿东平破汶上诸寨设伏淝河败平安兵十万余进战小河为敌所乘稍却诸将遽请旋师独王力劝上行曰用兵未必常胜岂可因小挫辄自沮项羽百战百胜竟亡汉高屡败而终兴自　殿下举兵来克捷多矣此小挫何足致意但当以　宗社为重整兵前进耳　上抚掌叹曰尔言深合吾心遂行至灵璧敌盛兵迎战王先登陷阵大败之生擒其副总兵陈晖平安参将马溥徐真等三千余人获马二万敌众死者尸蔽原野降者数十万人悉纵遣之进克泗州渡淮败盛庸兵遂克旴■〈日台〉下杨州从　上渡江入京师后封成国公追封东平武烈王 【见杨士奇撰神道碑】
　　张玉洪武末调燕山右护卫指挥佥事癸酉追虏至黑松林甲戌征野人等处升北平都指挥同知戊寅　朝廷用谗加兵亲藩事急　太宗皇帝举靖难之师帷幄谋画悉以任王王推诚致虑夙夜不懈事可否进止众论纷纭未定者王正色数语决之咸中机宜故凡举措必咨于王首用王策夺北平九门抚顺讨逆三日城内外悉定帅将南出王曰不先定蓟州将为后患蓟平余不足平时蓟州守马宣谋起兵迎拒　上命王讨之王至谕之不下环城攻之宣率众出战遂执宣杀之并执指挥毛某王知其可用释不杀送诣北平遂抚军民是夜急摧遵化豫戒将士止杀曰师行以得人心为本遂简敢勇士四鼓登陴开其城门将士皆入城中始觉守将率众拒战执而斩之余不杀一人将吏悉随王上谒遂移师永平密云皆望风输款从至滦河王进曰都督潘忠杨松在漠州阨吾南路宜先擒之　上悦随发兵命王为先锋用其计取涿州雄县生擒潘杨时长兴侯耿炳文率兵二十万屯真定王自亲往觇之还言军无纪律且其上有败气无能为也　上以敌众我寡欲试诸将勇怯召问今举兵所向具度可必胜否众未有适说王曰今当径趋真定彼虽众然新集未齐我军乘胜可一鼓破之　上曰王言合吾意吾倚王一人足办
　　明日抵真定接战炳　文大败几被摛获其左副将军附马都尉李坚右副将军都督宁忠及都督顾成等斩首三万余级获马三万复败安陆侯吴杰军　上召王谕曰汝之功也非汝与吾意合不及此永平驰报江阴侯吴高等以辽东兵攻围城急又谍报曹国公李景隆引兵数十万将攻北平城　上与王谋先拔永平既至高等望风弃辎重遁王从　上追之斩获甚众王言大宁去此不远请移军袭之可免后顾从之后从攻大宁自辰至午城破斩其都指挥朱鉴执都指挥房宽下令安抚城中顷刻而定北平报李景隆兵围城遂旋师王请先攻其营然后归援从之径捣景隆营大战三日城中亦鼓噪出表里夹攻景隆军不支大败遁去复攻广昌蔚州进攻大同悉下谍报景隆收溃卒号百万且复至王言兵贵神速先事者胜请往驻白沟河以逸待劳可必胜也　上命王率众驰往驻三日景隆兵至王以精骑驰击之斩馘无算景隆复大败收余卒退保济南乘胜追击围其城既而解围还攻沧州获其大将徐凯进攻东昌敌列阵决战　上以数千骑遶出陈后敌围上数匝　上巳冲击而出王不知　上所在突入敌阵大战连杀百数十人王亦被创而殁十二月二十六日去后以都督同知再追封为河间忠武王 【见杨士奇撰神道碑】
　　武胜燕山卫千户以骁勇著称坝上白沟河藁城沧州夹河东昌之战奋勇当先及大军至准先遣公衔命渡江遂为敌兵所害时洪武三十五年五月十六日也赠北平都指挥佥事
　　顾成洪武二十九年升右军都督府都督佥事充征南总兵官既归靖难师起北方公受命往御至真定兵败被执以献　文皇识公先朝旧人解其絷与语曰岂非　皇考之灵以汝授我乎因语以不得巳兴师之故言巳泣下公亦泣遂遣人护送北京令辅仁皇　居守时姚广孝奉命辅居守有腹心之寄姚素不习兵事与公议多不合会南兵围城　仁皇　于军旅调度恒从公言城中文武之臣兢进曰顾成南将其中叵测不可专任然公所言皆合机会用皆有效数命公出将兵固辞使臣侍左右日陪论议得效尺寸足矣赐公甲冑刀剑弓矢皆不受南兵数围城卒以败去者多用公谋也后封镇远侯 【见杨士奇撰墓碑】
　　李彬济川卫指挥佥事洪武辛未从颖国公征北虏累有擒获　太宗皇帝居潜闻其骁雄召见与语奇之遂隆眷注后领兵驻札广昌靖难兵举公为前锋首率兵攻克蓟州进指挥同知攻克雄县漠州进都指挥佥事巳而战真定拔永平下太宁刬坝上取广昌明年鏖白沟攻济南进都指挥同知其冬破沧州明年拆敌单桥击众藁城追夺顺德畧地定州进都督佥事冬战杨村中伤俾还北平辅世子居守　上既正位宸极命护　中宫至京封丰城侯 【见倪谦所撰传】
　　孙岩既引年致政而以子亨代己卯　太宗举义靖难以公宿将知兵特起守通州是岁南兵大至城围数周起土山临城攻西门毁楼堞公率众极力捍御城赖以完未几两军合战公操戈身先士卒大呼陷阵士气争奋追奔逐北斩馘不可胜纪得馈运船三百余艘资粮无算以功升指挥佥事保镇通州辛巳兵复至攻城益急公励将士登城力战矢石雨下敌乃退走升都指挥佥事壬午春南将平安督辽东兵十余万逼城公语将佐曰彼众我寡若城守不出是示弱也不若及其始至而击之彼必败亡乃率敢死士数百犯其锋而城上亦合势大呼安众大溃自是无复来攻者后封应城伯 【杨荣撰神道碑】
　　陈珪燕山中护卫副千户洪武三十二年七月内攻夺九门九月从征雄县取漠州击真定援永平升本卫指挥巳而攻大宁战坝上升都指挥佥事三十三年攻海洋克免耳山三十四年破杨村大战通州升中府督佥三十五年拔蓟州追败东军于别山遂留守北平
　　刘中孚大兴县生员洪武三十二年被选守安定门中心敌台当年入　王府办事庚辰三月差往保定招抚人民督运粮储辛巳差同内官石童守通州八月东军临城中孚与陈珪等出东门外截杀全胜而还
　　徐忠以济阳卫指挥佥事镇北平日从义旗克密云雄县真定永平大宁还战郑村坝取广昌蓟州战白沟河进攻济南克沧州大战东昌及夹河攻彰德及攻西水寨克东阿东平汶上大战灵璧遂从渡淮及江至京师以功封永康侯
　　薛禄以戎伍从攻蓟州遵化援密云攻雄县追敌漠州战真定生摛敌左副将军驸马都尉李坚升燕山右护卫指挥佥事从援永平下大宁富峪会州宽河时南兵巳围北平城禄还先遇其哨骑薄战败之　车驾继至从战郑材坝敌大败升指挥同知从克广昌蔚州攻大同率兵前哨获敌人马遂从南征大战白沟河追奔至济南升指挥使从克沧州大战东昌禄以五十骑前哨遇敌兵数百与战败之获马三十余匹敌悉众来追复奋战大败之敌伏兵以邀旋师皆击走之从战夹河大捷战滹沱河右军力屈禄率众驰赴之出入敌阵数十合战敌败走追至夹河斩首无算明日战单家桥禄马蹶为敌兵所得拔刀斩敌兵复上马督战遂败敌将平安军以次攻下顺德大名彰德及攻西水寨生摛敌都指挥一人斩获尤多从攻东阿东平汶上皆下之继战淝河大店小河汴堤灵璧遂渡淮渡江入京师后封阳武侯 【杨士奇撰墓碑】
　　陈贤以护卫指挥佥事攻夺九门从克　雄县漠州其年冬升北平都司佥事巳而援永平败敌于海滩退敌于塔河解通州之围三十四年十月升右府督佥三十五年仍居守于北
　　陈宣字彦纯合肥人以都督率兵具舟迎济　上正大统录功封平江伯 【见杨士奇撰神道碑】
　　吴中为大宁都司经历　太宗师至大宁公以众出迎　上一见拔于羣众赐衣命守会州南兵攻城率众郄之移守蓟州遂命署北平布政司理问升经历给饷运督城守后官至少保工部尚书 【见杨士奇撰墓碑】
　　金忠侨居北京二十年　上初举义靖内难公布衣入见署纪善遂从征伐明年署长史后官至　部尚书 【杨士奇撰墓志】
　　徐增寿中山武宁王达之次子　文皇靖难之初有翊戴功而竟死非命初追封武阳侯进封定国公子孙世袭谥忠愍 【初增寿兄魏国公耀祖实与齐黄之谋而增寿独以百口保文庙无他葢辉祖尽忠于建文而增寿宣力于文庙故今两公并传】
　　洪武三十五年九月初四日　制封奉天征讨官
　　都督佥事丘福为中府左都督淇国公
　　都督佥事朱能为左府左都督成国公
　　以上俱奉天靖难推诚宣力武臣特进荣禄大
　　夫右柱国食禄二千五百石子孙世袭
　　都督佥事张武为中府都督同知咸阳侯食禄一千五百石
　　都督佥事陈珪为后府都督同知泰宁侯食禄一千二百石
　　郑亨为中府左都督武安侯食禄一千五百石
　　孟善为右府都督同知保定侯食禄一千二百石
　　王忠为右府都督同知靖安侯食禄一千石
　　都指挥王总为中府都督佥事武城侯食禄一千五百石
　　都督佥事徐忠为前府左都督永康侯食禄一千五百石
　　张信为隆平侯食禄一千石子孙世袭隆平伯
　　李远为中府都督同知安平侯食禄一千石子孙世袭安平伯
　　郭亮为左府都督同知成安侯食禄一千二百石子孙世袭成安伯
　　以上俱奉天靖难推诚宣力武臣特进荣禄大夫柱国子孙世袭
　　都督佥事房宽为思恩侯食禄八百石子孙世袭指挥使 【无阶勋】
　　右都督顾成为奉天翊运推诚宣力武臣特进荣禄大夫柱国后府右都督镇远侯食禄一千五百石子孙世袭
　　都指挥使徐祥为兴安伯食禄一千石子孙世袭
　　都督佥事徐理为武康伯食禄一千石子孙世袭
　　都指挥佥事李浚为襄城伯食禄一千石
　　都指挥同知张辅为信安伯食禄一千石
　　都指挥佥事唐云为新昌伯食禄一千石子孙世袭指挥使
　　都指挥使孙岩为应成伯食禄一千石子孙世袭
　　都指挥使房胜为富昌伯食禄一千石子孙世袭指挥使
　　都指挥使赵彛为忻城伯食禄一千石子孙世袭
　　都督佥事陈旭为云阳伯食禄一千石
　　都督佥事刘才为广恩伯食禄九百石子孙世袭指挥同知
　　以上俱奉天翊卫宣力武臣特进荣禄大夫柱国
　　都指挥同知张玉追封奉天靖难推诚宣力武臣特进荣禄大夫柱国英国公谥忠显
　　都指挥同知谭渊追封奉天靖难推诚宣力武臣特进荣禄大夫柱国崇安侯谥壮节
　　曹国公李景隆为奉天辅运推诚宣力武臣特进光禄大夫左柱国太子太师曹国公增禄一千石通前四千石子孙世袭
　　兵部尚书茹瑺为奉天翊运守正文臣特进荣禄大夫柱国太子少保兼兵部尚书忠诚伯食禄一千石以给本身
　　都督同知王佐为奉天翊运宣力武臣特进荣禄大夫柱国中府都督同知顺昌伯食禄一千石子孙世袭指挥使
　　都督佥事陈瑄为奉天翊运宣力武臣特进荣禄大夫柱国右府都督佥事平江伯食禄一千石子孙世袭指挥使
　　谷府护卫指挥佥事张兴为骠骑将军都督佥事
　　仪卫正张成为骠骑将军都指挥使
　　驸马都尉王宁为奉天辅运推诚效义武臣特进光禄大夫柱国驸马都尉永春侯食禄一千石子孙世袭
　　都指挥谭渊男谭忠为特进荣禄大夫柱国新宁伯食禄一千石子孙世袭

　　广信府同知邹潘校正
　　推官方重校正
　　临江府推官袁长驭校正
　　上饶县学教谕余学申对读
　　湖州府后学吴仕旦覆订
