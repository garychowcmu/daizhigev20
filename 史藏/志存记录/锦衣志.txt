锦衣志　　（明）王世贞 撰 

　　王世贞 
　　客有征锦衣事者不能详余以所闻荅之退而诠其语曰锦衣志 
　　高皇帝初即位置司曰仪鸾掌侍卫法驾卤簿使冠文冠十五年罢置司改设锦衣卫指挥使一人秩三品同知二人从三品佥事三人四品镇抚二人五品所千户五品副千户从五品百户六品镇抚七品冠武冠所统曰将军力士校尉凡上大朝贺宴群臣指挥自使而下得刃介侍左右廷列其从校五百人夜则杀十之九入围宿候指使京师卫四十八独锦衣金吾龙骧虎贲等凡八卫毋隶大都府称亲军云而　上时时有所诛杀或下镇抚司杂治取诏行得毋径法曹其禄秩名号无以越异诸军也乃势则奕奕不啻过之 
　　二十年治锦衣事者失其名颇恣而舞文有所操舍上知其状执退之悉火其榜掠具又六年诏内外狱毋得上锦衣卫诸大小咸径法曹终高皇帝世锦衣卫不复与典狱稍稍夷它军矣而燕王初起帅师荡山东度临邑临邑书生纪纲叩马首请效王与语悦之纲善骑射颇谙法家言便辟应对刻精诡秘耐逆钩人意所向先发以为绩王日益幸爱之既即位擢纲自忠义卫千户为都指挥佥事治锦衣亲兵复典治诏狱　天子既繇藩国起以师胁憯大位内不能毋自疑人人异心有所寄耳目矣纲觇之益布其私距日夜操切阴计闻　上上大以为忠昵之罄咳亡间即淇成诸公号元勋见则自匿引不敢以身比数而纲小人也遂骄穷意为非行僚属指挥庄敬袁江千户王谦李春等故无赖曲侍奉纲相缘借奸利数百千端上久亦颇悟疏之中贵素仇纲者白发其端上令给事御史廷劾下御史院按验俱有状 
　　上大怒即日捕诛纲磔于市仍夷三族而令御史院罪状纲其略曰谨按故都指挥纲儇薄驵侩阴敛阳郄挡■〈扌必〉虿尾包藏虺心积稔恶揭未昜指数按纲前后使腹心斡伪为诏下诸司塩场勒塩四百余万还复称诏夺官舶二十艘牛车四百辆载入私第弗予僦人牛立稿又即狱喝持大贾数十百家家索赂不等为黄金三百五十两白金二千两钞四十五万贯帛千五百疋又挟诈取交址使黄金八十两金盆一异宝二十枚夺民人倪贵等第舍庄宅十七所计直金三十余万匿县官予民地八所直二十余万从籍故晋王干没黄金五百两金盆一宝钏二白金鞍辔二又从籍故吴王没瑟瑟御龙服王冠还辄衣故王冠服坐高坐置酒命优童真保道真吉祥等效伎乐奉觞上寿呼万岁徐劳卿等无恙敬举卿之觞纲诸所用金装八宝环八宝帽餙玊盏玊水池砚珊瑚犀毗玊束带红辅床玊石马几咸餙交龙日月星斗度如乘舆副 
　　又上所怒内侍右班当下纲论弃市者辄将至家具洗沐好食食之阳为言见上赦若诱取金帛且尽更数日将至市煞之而先日以行刑报常喜道姑陈氏姿首欲买置媵为都督薛禄所先怨之遇于大内持镢镢禄首脑裂几死禄慑噤不敢言又道恚都指挥哑失帖木不避诬持其冒赏事捶之死纲家蓄飬亡命耗山刘等多造铁甲弓弩万计腐取良家子十八以下数百人充左右役诏选婕好才人既试可令暂出待岁纲辄簿录其尤者内之别以次塞莫敢问吴人故大豪沈万三子文度万三生尝伏法 
　　高皇帝籍没其家所漏赀尚富而文度颇为人把持其短患之因纲舍人蒲伏见白进黄金百两白金千两龙文被一床龙角一株奇宝十具异缯绮四十疋愿得从贽御列为外府外厩岁致粲六百石钞二十万贯酝百石布帛以时进食饵羞果以月进纲许之仍语文度吾后庭未充若为我吴中征好者不为数文度因是挟纲什五而分民间室亡谁何者纲自唯威日重重且迫上冀得所欲当端午上射柳纲私其司射镇抚庞瑛曰我故射不中而子析柳鼓噪以观兵部尚书御史既射纲谬为不中瑛折柳鼓噪竟射无糺者纲乃喜咤曰是无能难我矣按纲为天子腹心臣负委任妄意不轨擢纲发不足数罪罪诚当万死其僚指挥敬江千户谦春镇抚瑛比周为诬罔当死并诸应从坐人以轻重受条诏曰可颁示天下自纪纲诛终文皇帝世锦衣卫虽典诏狱画可领诺而巳气焰中消不复能望纲矣 
　　宣宗朝初理卫事者指挥使王节上尝燕见太师　英国公张辅从容言公有昆季在可加恩乎太师顿首言主臣輗若軏者蒙上大恩以臣故备近侍禄二千石然奢内好酒独从弟兵部左侍郎信贤可使也上召见信曰是英公弟耶趣武冠冠之迁锦衣指挥使予世袭信为人洁廉于诏狱颇任云未几出为四川都指挥使信以部臣迁于軄为左颇不怿然自是诸后妃尚主公候中贵人子弟当授官者皆寄禄锦衣以才谞选逓进治事鲜世业矣英宗初理卫事者指挥佥事刘勉指挥使徐恭咸文无害上年少中贵人用事者王振张甚弟山海俱缘振官指挥治锦衣事贵显矣然俱盛年拥珍重淫色而湛饮多鬪鸡击鞠狗马之好不事事颇推繇马顺马顺者亦指挥也 
　　以义子事王振见必膝行蘧蒢戚施振甚昵嬖之国子祭酒李时勉有所忤振阴令顺行其伐庙木事囊三木庙门久之始释有雷震奉天殿鸱吻翰林侍读刘球应诏上封事语多侵振振大怒而会编修董璘言太常用道流不称请自为卿共祀忤上下狱顺榜笞璘使引球为具藁草即朝班中捽之出球不知所坐欵第曰若使振死我死即诉上帝耳竟与董璘盆死狱家人行求尸顺故糜之弗得也而顺有子年二十余病孱久困矣歘起持顺发拳且蹴之曰死老奴令而异日祸隃我我刘球也顺再拜谢罪不可俄而子死中贵人振以上北伐虏也先陷土木败闻时郕王监国朝群臣伏阙泣请籍振家并诛振弟指挥山海未报众忿哄无所泄而马顺前谓众姑巳胥后命给事中王竑直前提捽顺曰是非奸人党耶众趣前击杀顺湏臾血肉壒起不可辨矣王恐乃下令诛山海藉中贵人振家因并藉顺蓄藏金珤无筭于是理锦衣事者指挥毕旺碌碌循軄而巳而英宗之在虏营也校尉袁彬始得见袁彬者少以材力射生选从剌奸缇骑既从征没虏麾下牧马矣 
　　久之乃使侍上上方坐橐駞帐中咄咄无所出得彬甚喜彬温多计数善言咲时时为隐语悦上获一羊髀烹而共啖之昼斧薪伐冰夜则以背承上足而寝虏挟上攻云中转战上谷遂躏关而下趋京师小不遂辄欲杀彬上至为泣请之不得而哈铭者故夷种官为赐姓杨以译鞮从陷虏颇幸也先间以诙谐解之仅免也先欲使妹尚上上谋之彬曰不可请辞以返国而聘彬尝病中寒上亲为治糜啖之身压彬背汗洽良巳及朞上还称太上皇绌彬劳仅拜锦衣百户太上皇还为皇帝即日召见彬语絮且泣超为都指挥佥事理锦衣事赐城东甲第一区引太液池穿中御沟达之黄金十镒白金二十镒彩绮塩醪酰酱干■〈糒，飠代米〉充实又加赉妻异缯精镠各有差擢杨铭千户赐半之间夕宴对畧用家人礼然彬畏满好避而同列门达逯杲显达 
　　初以锦衣校用文无害理镇抚司积功次稍迁至指挥而其所任校逮杲继起与同列上故缘中贵人吉祥及忠国公石亨复大位德之而二人骄干请不巳上心厌之欲稍稍削其重以属彬固谢不敢乃属杲杲数伺忠国公罪状闻上并其从子定远侯彪诛之上益贵重杲理篆者都指挥王某取充位而巳杲遂持吉祥阴拟之急乃与其从子昭武伯鈫谋以五鼓从骑就谒杲出见之鈫拔刀手断杲头攻长安门不下寻就擒诏族吉祥赠杲右都督彬请急不任而门达独重佐理卫得兼治镇抚司镇抚于锦衣属也而得专治狱或上有所怒特下与缇骑贼曹钓发者俱以委镇抚狱竟自上请可否毋由锦衣大僚达为人沈敏善计筭所谳恒规上旨而决 
　　时上业巳诛曹石内惴不自安恒借达为疆而达多所阴献累迁都指挥佥事治镇抚如故时上最所礼信者李贤达次之每朝而左顾则命贤右顾则命达赏赉无筭而达内害贤宠谮于上曰是尝受陆瑜金酬尚书者上疑之不召可半岁而袁彬犹以义故位达上达知上薄之构以死罪劾奏上不乐曰是负我者然故人不死足矣此外以任若达退则执彬下狱胁以火五毒更下彬不胜苦且诬伏矣而燕中少年杨贤者尝为漆工尚方奋曰袁公上鱼服侣也门达何人而辄害之因上疏诋达奸恶数十百事事有指而极称彬枉且有社稷功不宜罪诏并下达治达恚捶贤至百余贤恐遂死不得白谬曰吾有阴事欲告公达令箯舆前前乃薆耳达曰吾小人何办为此李学士草耳达大喜趣罢笞出汤沐沐贤醪肉食之持牍面诉曰李贤令杨贤中臣为袁彬地独不畏陛下法乎上曰明于东朝堂办之之东朝堂杨贤度上巳集群臣出余肉大呼曰天乎冤哉门指挥醪肉食我而令引李也李学士贵人吾何从见之且吾死固分柰何冤他人为也上悟趣出袁彬令分司南都余俱置不问然自是达宠渐衰不复寄腹矣居一载驿召袁彬还軄寄如故 
　　上崩李贤益重达内不自安出怨望诏御史言之诏执赴法司论戌岭表滨行袁彬帅僚出饯郊墅握手语缱绻巳挥囊金为觧装良厚众咸多彬不念恶有古长者风彬再迁掌卫事至都督佥事乃卒杨铭亦仕至都指挥代彬者都指挥同知牛循中贵人玊犹子也亡何免代循者都指挥使朱骥骥始以父任百户家贫未娶落魄不为人所知尝给事少保于谦门下晨伛而候扫少保出见奇其貌谓之曰家有弱息以奉箕箒可乎骥巽谢不敢夫人恚曰老誖生女不嫁官人乃得穷军耶少保咲谓非儿女子所知卒以归骥后用少保劳至指挥佥事少保死坐累戌边还累迁都指挥使治锦衣者二十余年贵矣 
　　前是锦衣帅理篆者一人所统缇骑百人颛司察京邑不轨亡命盗奸机密大事廵捕一人统缇骑倍之軄专贼曹号东西司房其骑多大侠或贾人子取显位者比比也而天下犹以外臣故意之别置东厂中贵人重者始出领厂事八十人人取捷悍利牙爪者其钩察出人帷簿间锦衣二千户理其牍而中贵人得持牍径至上御所稍稍出卫上矣 
　　宪朝上幸太监汪直欲尊宠之别为置西厂所领缇骑倍东厂而选得糺察中外文武大小及民间事尝入郎署绁掠郎至死擅乘传凌漕河入陪京而缚留守大臣海内胁惕摇手亡论东厂讵锦衣久之始罢西厂不设孝宗皇帝仁圣委法秋官御史台廷尉尝曰与我共天下者三公九卿也以故缇骑逆自敛不敢有所为而其师如季成李珍赵鉴亦后先逡廵守禄俸而巳独牟斌以指挥领镇抚有声斌字益之慱学晓文义为儒衣冠其所理恒传经而法户部郎李梦阳尝奏封事言寿宁侯忤旨下狱斌曰郎封事大善即言寿宁胡不指其实及诸羽翼耶梦阳曰虑置对耳斌曰置对则奚难吾能剪厥羽翼也因传轻牍具上梦阳得不贬正德 
　　初刘瑾持中权逐大学士徤迁而削尚书韩文等籍而谏臣刘□戴铣等数十人后下诏狱斌轻刑奠居曲为申救御史任诺愬诸僚草奏署其名巳寔它出不与也斌曰古有耻不与党人名者公为忠悔耶刘瑾复要斌去奏首权奸事斌不可而顾语同列曰存此诸公臣节庶几白他日乎宋邹道原以失元奏被害吾侪何自计为奏入瑾大怨望斌又侦知其庇言官也矫诏廷杖之垂死谪戌边刘瑾诛驿召斌还领镇抚如故知府刘祥抟其守阉因相论奏中贵人张雄者纳守阉赂阴喝彬令归曲祥仍为阉导赂斌不可雄恚挟诈陷之安置武昌感疾卒斌之再起也长子丧工部循故事官为赙三百金斌指其存者二子曰吾司刑不道天祸一子惩而受金行及此矣盖庳屋敝衣再遭谴怡怡若素云相台崔铣记其事盛称服斌谓直节懿行即名经术士大夫蔑如也如刘瑾用事时诸中贵人相与蛊说上复建西厂使谷大用领之而马永成丘聚分领东厂皂衣团牌纵横燕中人人不聊生矣而瑾复用其私人张文义为锦衣都指挥使与吏部尚书彩表里作威福时称瑾左右翼云然文义时时以掌传瑾命侍应对不治锦衣治锦衣者都指挥高得林也文义寻从瑾伏诛高得林罢都指挥刘璋代璋罢亡何钱寍贵治卫事 
　　钱寍者不知何氏少孤鬻中贡人钱能家为飬子遂冒钱寍生而警敏巧媚异常儿能颇嬖之时填滇携以往俾主侍应宾客而滇守备卢洪者出入能门下愿见异其相因大赠遗金帛曰苟富贵无相忘宁跽谢曰君侯幸厚奴既尔何愧之也洪曰不也若不见卫将军者侯平宁日以重钱氏而会中贵人能死推恩家人宁得受锦衣百户上时从诸中贵人微服纵射游猎自称朱寿若张公子事者宁始缘马永成见上于豹房握槊走马手搏诸戏上大悦绝爱幸之赐国姓命为义子俄进指挥使领卫事诸诏狱缇骑剌奸悉隶属焉凡所从幸南海西苑网鱼兔射狐豕手猛兽出上谷西之云中穿塞直抵延绥径虏庭而后归宁又进钱永安亦赐姓官至右都督宁迁为左都督使事如故 
　　遂大煽■〈欺〉威泽所颐指诸司毋不惴惴承奉恐后而或意间向背者辄取中旨行之而卢洪亦用宁力进参将填金齿尝故勘杀平人二煅其尸及夺民居财产万计事发宁以属御史唐龙龙不承抵和罪宁憾之甚未有以中也宁故繇中贵人进乎中贵人则易之宁见阳为恭谨叩头称死罪上尝怒中贵人张永欲杀之皇太后为请不能得宾客居间属宁宁曰吾力能得之顾诸公居一何鱼肉我耳乃宛转为上觧永果免中贵人则改事事宁矣而诸省总镇监鎗督抚貂珰大臣请事者以万金为薄掷弗顾然宁所进江彬许泰神周者俱有宠宁独能以谨身和柔媚上而巳耳不能如彬等武干彬又日夜谮倾宁居无何宁王宸濠反诛事连宁下朝堂按问具伏狱上其略曰故左都督宁夤缘中人托号义子浊乱国姓玷污天秩诸所颐使同于山岳及非受上云何诈称得请或口授王纶或手写御笔前后传奉大小軄官胁取方镇郡邑文武金宝瑰异直巨百万其姻族永安子杰等贯鱼骤进翼虎自肥咸辱国姓至都督都指挥等官 
　　故宁庶人宸濠以复护卫请行万金宁为下兵部允之倒授阿铦故滋叛柄又以按察副使胡世宁条列庶人不法状庶人恐复行五千金宁捕世宁下狱炼质万方逓戍辽左上未有太子庶人有子自以疏且非次不当立欲伺上问内入东宫复行五万金宁阴为契约假以进香取留报庶人金玉带各二闹装七宝带一奇缯彩十为御书加玺诡言上赐庶人大喜列牙受贺令其国僚衣红四十余日庶人前后问谢行金约十余万会御史萧仪发其反谋将置狱使者就按石室霄画宁信旦驰报令先发制人巳从中起大事易就庶人反今连宁宁有危社稷之心罪恶万状宜据法磔裂夷三族亡少长皆诛死诏曰可藉其家黄金可万斤白金三十万斤白玊带二千五百束狮蛮带二束祖■〈王母〉琭佛像二尊胡椒千五百石他奇珤弓弩器甲名画称是斥卖园宅直三十万万计增益县官二岁赋钱永安等皆从坐诛 
　　宁为人狡阳敬礼士大夫乐施予虽诛人颇有称惜之者上既诛宁因悉诛彬等而大学士杨廷和等合筴辅政诏下革传奉迁者锦衣自指挥下汰十之八复汰旗校十之五岁省度支钱数千万一时翕然称神明云其所留旧臣治锦衣事者都指挥骆安等与兴国从起相半而大礼议起聂能迁为指挥佥事能迁者清平人素险滑亡赖多计数武宗末冒功累官锦衣千户后亦在汰中上时下郡臣议崇献皇帝未决主事张璁桂蕚言上实献皇子何以考孝宗宜考献皇帝上心动而大臣杨廷和等持不可能迁故善中贵人崔文有所窥见疏称璁蕚议是当听上前以逐二三大臣而召璁蕚等议矣 
　　礼成能迁亦得擢指挥领镇抚事而会上修明伦大典欲尽列其疏不得怨望疏言臣为上推孝思明典制功甚大为奸臣张璁桂蕚所忌绌弗录即二臣非臣弗胜也而独进师傅备阿衡之寄臣区区一戎衔贾人子拾级可便得耳且詹事黄绾私新建伯王守仁为行赂璁以万计许大用守仁请悉赐罢上怒下御史院杂治能迁语诬妄狱上杖之百戌岭南寻至庾死天下快之未几王佐为都指挥使领卫事佐试武举第一授锦衣千户累迁督漕参将佐为人谨愿有志介闲射便骑以刀笔吏能称也然时时援古义昭圣皇太后弟昌国公鹤龄建昌侯延龄贵盛久骄恣无状吏不能长持明法警之上以春朝慈庆不为礼衘鹤龄等未发而建昌侯坐故杀为御史论抵罪系待决市人刘东山者素阴毒利口逆上意与其侪伪为疏草恫喝鹤龄得且万金矣鹤龄不胜赂拒之乃诬鹤龄兄弟毒魇呪咀上盗内藏金宝通慈庆侍人至相与为巫蛊以急变闻上大怒下鹤龄等诏狱置对东山等因得以株引素所不快人定国京山诸公侯俱坐累系三法大臣色夺不敢讯佐谬为厚东山者次第探得其情论诬罔法反坐报可佐以三木囊东山等阙门外昂之不及旬悉死 
　　是举也中外以佐安慈庆曲成上孝称社稷臣云而佐竟以忧思过度得疾死诏特赠二阶为左都督代佐者陆松故从上兴国卫士也颇谨信识大体于上怒时有所觧释以都督佥事卒有子炳代松者陈寅寅亦兴国卫士也其人大抵类松然谨身自殖耳不能有所上下于世寡称焉尝受命监南北郊坛工累迁后军左都督以老疾乞休赐玺书褒谕安车驷马就第禁卫之得请自寅始也赠太子太保代寅者陆炳炳少以力干称强敏通书数尝一登武举遂自指挥数迁为左都督或云炳尝从上幸承天行宫火炳以宿卫排宫门负上出于焰上心德之不欲显其状故炳事无传者其官独骤贵异他人莫测也炳既歘起代父执卫政其同列皆父党炳阳为敬事之而徐以计去其昜巳者又能得阁臣心以故日益重尝棰杀兵马指挥为御史所绳诏弗问 
　　大学士言故爱昵炳炳亦事之谨甚而亡何御史糺炳乱鹾政擅榜禁小钱诸不法状言欲从中下捕治炳行三千金觧救不得长跪泣谢罪乃巳炳楚士大学士言剌骨而会言与其同列嵩争宠不胜免炳合谋嵩发言所与边帅关节书上怒为诛言大学士嵩更得炳且奇之引与共筹筴矣炳所选用卫士缇骑皆长安中大豪善把持长短者多布尔目所睚眦无不立碎然其属小犯法即置之死而炳方得幸上言无不从夕趋走麾下唯诺者晨拔寘同列故其下甚畏炳而慕趋之恐后咸宁侯仇鸾以大同帅入援总天下兵权势张甚无所不狎侮视大学士嵩蔑如也而独意惮炳炳亦曲奉之不敢与钧礼而出重金帛结其所亲爱探得鸾阴私鸾病死炳即行其谋反状族之累加太保兼太子太傅中贵人马广领东厂者也李彬司枢密者也其人咸耆宿握重自恣炳前后剌其罪下狱死京中外惴惴重足不寒而憟凡豪赀满万以下少酒食过辄收而藉之亡遗者然浮慕义名居之又好为敬礼士大夫士大夫即上所甚恨下诏狱廷杖缓之不令死以俟上怒觧即贬戍出金钱治道里饮食费不惜也 
　　炳既贵骤得荐绅间声而又善上所亲近者中贵人司礼锦元相嵩咸与炳结婚姻盘据相重矣上弥益幸之召入侍西苑直供奉青词加兼少傅食伯爵奉炳又益遴缇骑骁勇者七千人别置裨将领之而其所召募畿辅秦晋齐鲁间骈胁超乘骑射之士以千计卫之人鲜衣怒马而仰度支者凡十五六万人大司马持其藉仰屋叹而巳元相嵩既巳纵其子揽文武选权而炳从中调停各曹事亡所不关白方镇督抚大臣非交故而钱通者以八九给事御史自跪门下者亦十之三四炳所蓄金珤奇异以巨万计甲第膏腴擅燕中而其岁出馈遗宰相中贵人亦以万计时又有朱希孝者领廵捕希孝成国公希忠介弟也用兄任数迁至左都督加太保希孝宽然长者不耻为屈得元相驩然炳既以势望迫其于元相外相倚而巳不能如希孝还往无间也 
　　然希孝事炳卑下多避炳以故无意害之呜呼锦衣一禁校耳其领宿卫则光禄勋也剌奸则司隶也至炳而分将相任极矣一重于纪纲再重于钱宁三重于陆炳其究乃位师保参纶綍不亦殆哉炳所与共事者都督高恕麦祥黄浦此皆中贵人子弟餙舆服肥酒食宫室苑囿声色以娱其身如是耳此乃炳所羞接席者何足道哉 

　　湖州府后学吴仕旦覆订 
　　建昌府督刊知事毛祯 
　　督写检校季士俊 
　　对读教授徐文渊 
　　训导陆胜宗 
