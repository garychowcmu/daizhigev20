洹词记事抄　　（明）李鹗翀 编 

　　●目录 

　　小引 
　　文敏公传 
　　洹词记事抄 
　　洹词记事续抄 

　　●洹词记事抄小引 

　　洹词崔文敏公侍郎铣集也文皆古峻不类今之靡靡缘饰者篇中及宋事与国家先辈事迹其拟议出于他籍之外可为论世经国之一助不当埒于应酬制作间也时庚子秋白露前六日檐溜淙淙聒耳偶检诸笥摘而录之以便搜阅凡不涉记事者皆不录录以考据先圣生卒一条首焉庄生曰证向今故故遥而不闷余之觧幽□者其在兹乎计六十七则共为一卷寒露前三日录成后学李鹗翀识 

　　●尚书崔文敏公传 

　　海盐郑晓 
　　公名铣字子锺一字仲鳬安阳人弘治十八年进士改翰林庶吉士授编修正德初宦瑾擅权卿佐皆伏谒跪公遇瑾史馆门独长揖瑾怒目视公他日诸史官旅见又皆长揖瑾益怒谓张彩曰翰林白面后生多轻薄如崔铣尤甚会　孝宗实录成瑾矫旨史官升级调部属州县练政理改公南京验封主事瑾诛召入翰林上书李文正公及时悟主救民荐贤理财张兵无徒驱猎翰墨十一年九载满升侍读明年请告归嘉靖元年召修　武宗实录明年日讲升南京国子祭酒公开诚善诱明教条正文体日衣冠坐东堂对诸生问难时议大礼江南北大饥人相食公上疏畧曰近者主事张璁等以先后献议超迁大学士蒋冕尚书汪俊修譔吕柟编修邹守益监察御史马明衡等以上疏罢斥御史叚续陈相吏部员外郎薛蕙下狱仰惟　皇上求备礼于本生至孝也然当详稽礼意大顺通情独任已意亦曷有极疏入报闻十八年春改少詹事兼侍读学士未几擢南京礼部右侍郎都御史王暐言句容朱家巷者　皇祖故乡坟址且在新表扬公独持不可曰兴王之基失实为罔事竟寝寻病致仕卒赠尚书谥文敏公宏才愽学好古能文素履皭然出处无玷铣尝曰予读元子述时述命述居三篇盖全生保行之道非得已也予自丁丑迄甲申仕于两京不及二载余皆山林闲佚之日抚已相时古今何相远哉乃仍旧题缀缉已见刊诡反经贻诸同好云文多不录此载吾学编名臣记第十八卷中 

　　●洹词记事抄 

　　孔子生卒 
　　看朱巷的确回奏 
　　记韩魏公事 
　　漫记 
　　议宋事五条 
　　晚节 
　　明臣十节 
　　记王忠肃公翱三事 
　　王端毅 
　　李文达起复 
　　刘忠宣 
　　周文襄 
　　漫记九条 
　　傅尚书传 
　　吴尚书传 
　　陈御史 
　　空同子 
　　罗圭峰 
　　张仲修 
　　讹传 
　　二武士 
　　柴村录 
　　王虎谷 
　　孙少卿 
　　蓟盗 
　　正德之季祸蔓 
　　宁庶人 
　　均徭规则 
　　燕耆志 
　　沈谏议 
　　震泽纪闻 
　　梅损斋 

　　○孔子生卒 

　　孔子以襄公二十一年己酉冬十月二十一日庚子生夏八月也哀公十六年壬戌夏四月十八日乙丑卒夏二月也年七十有四生从谷梁卒从左氏移庚子于十月改己丑为乙丑长历可据也传经之家师次相授况二氏去孔子之世近生又同地乎马迁后时而疏陋吾无征乎尔宋濂谓周不改时月春秋截子丑二月于前岁夫史乃纪实难以已意纷乱君即位于岁首周则子月也春秋正月书即位亦夫子移之邪丘明周人也正乃其所历夫改月周之谬也必为圣人掩之则大辂乐舞夫子胡为乎虞啇之从哉 

　　○看朱巷的确回奏 

　　十一月初十日准本部咨准礼部咨该副都御史王暐奏句容县有龙爪树朱家巷系圣祖所自出之地久未显扬今宜照近日表章尧母墓诏书修理臣下坟事例建园寝置守护之户一节合行南京礼部堂上官会同彼处抚按提学御史看验　钦依着访求的确奏来职随于本月十一日离任至句容县会同各官亲诣其地先自本县西门出行十一里过二小山地名通德乡有一土穴树根在内原系栎木四枝屈曲向上枝头各有五指乡人异之呼为龙爪今枯朽八年穴西田一叚各众称即朱巷故址弓量丈尺得地五亩西距京八十里见今民杨春为业自巷基西行一百五丈斜坡土脊一叚株木一科木下一穽故老相传朱皇帝家坟弓量丈尺得地三亩遍生荆棘并无丘陇石碑西北古庙一所壁画神象并书句容朱安八字样石香炉上刻朱庆社二十八户置凡七十六字职等反复看验前地总是一片荒坡地势欹斜各众虽称某为巷某为坟略无遗迹可认虽称故老流传别无碑籍可征仰惟皇上大孝冠百王至仁普四海古帝之毋异代之臣杯土可辨特攽　恤典若句容此地果如原奏是乃圣祖千百年积庆之原皇朝亿万载兴王之基礼意深长事体重大职等旬日之内竭力访求止于前所开载未见的确岂敢信拟扶同自陷于欺罔不忠拟合会案回咨本部查照具　奏定夺 【 时嘉靖己亥】 

　　○记韩魏公事 

　　魏公平生不谈禅尝曰吾自少至老所践履惟事论语未尝敢湏臾离也晚镇北门年已六十余他日病不视事家居有亲客造卧内见案上止一唾壶与论语云崔铣曰宋人纪公德者无此言也予得之小说吁彼乌知公之学哉人之所以为人者性也性之着道是也道之实五伦是也君子定其心以正行行中伦而心之存可知矣夫子之履曰孝弟之教曰文行忠信恶贫贱而慕富贵怨天而尤人斯失性矣何学之有韩公秉直而人不怨大功而人不忌事常而垂休蹈奇而冺迹亦庶乎论语之法与嘉靖癸巳夏五月二日柴村农舍识 

　　○漫记 

　　王安国谏兄安石 
　　李椿论张浚符离 
　　高宗知浚用兵无成 
　　浚轻民命 
　　张九成陆九渊禅 
　　陆妄议朱杨妄去意 

　　赵汝愚授柄侂冑 
　　吝赏侂冑 
　　以侂冑首畀金 
　　安石悞兴邦张浚悞复雠 
　　宋亡于道学大明之日 

　　王安国谏兄安石 

　　洹野子曰宋史滥矣曷从而征实误国之臣乱真之儒后犹有称述之者道其不明矣夫未月治稼柴村雨昼默坐因记他书可证者着于篇王安石之变法其弟安国谏之不从乃哭于景堂曰吾家今灭门盖知其必亡宋也 

　　李椿论张浚符离 

　　张浚兴符离之师李椿告之曰复雠讨贼天下大义也必也正名定分飬威观衅而后可图今议不出于督府而出于诸将巳为舆师之凶况藩篱敝储备薄将多非才兵弱未练节制未允议论不定彼佚我劳虽得地不能守也李公洺水人朱子志其墓乃力行之士云 

　　高宗知浚用兵无成 

　　张浚出师与高宗克日复中原岳飞曰相公睡语邪遂忌岳陷之而死高宗谓赵鼎曰浚措置三年竭民力耗国用何尝复尺寸之土朕宁亡国不用此人浚又上疏言兵高宗曰浚用兵天下皆知之富平淮西两败矣今又生事乃下永州之命史氏皆咎其君之不用浚也非实也 

　　浚轻民命 

　　实录曰符离军败浚鼻息如雷魏公有是定力邪果然是其轻民之死宜其敢用罔也 

　　张九成陆九渊禅 

　　周密曰张九成参杲之禅陆九渊又参禅于杲之徒得光云杲谓子韶曰侍郎得此霸柄可改头换面说向儒家子静门人詹阜民瞑目坐半月陆子目逆之曰此理已显夫张以禅语乱经陆以禅定乱德 

　　陆妄议朱杨妄去意 

　　陆子亦读书谈道乃讥文公言麤喻鄙其忌心之发邪杨简欲去意如彼攻时文而取官理政事而着功非意孰尸之二子务为大言以高人而不检其所行也噫 

　　宋光宗之病心至于子莅□而不知盖沉溃矣不朝重华非罪也宰臣有王曾韩琦焉明举上疾昭示百官请子监国崇朝而定唐顺宪是已 

　　赵汝愚授柄侂冑 

　　赵汝愚用赵彦逾之策付于侂冑致祸邦家故中国宁威之不振不借兵于夷狄君子宁事之不成不授柄于小人 

　　吝赏侂冑 

　　唐五王失诛三思唐仍乱矣宋赵相吝赏侂冑宋浸亡矣谋始如转丸凶终如回夭于乎可忽哉 

　　以侂冑首畀金 

　　宁宗以楼钥倪思之言以侂冑首?金盖以县鄙自居金之尊无敌于天下矣宁宗之世金虏哀頺中国恢复之几乃不自强而安于弱夫正法戮奸各国之政何与于金耶噫宋尚为有臣与 

　　安石悞兴邦张浚悞复雠 

　　宋君厚其臣臣负其君国有大政不务审处而先抗论不求济事而先洁名神宗求兴邦悞于安石而南度孝宗求复雠悞于张浚而请和史浩而下苟延目前留正而下有奔而已矣 

　　宋亡于道学大明之日 

　　谢枋得有言宋亡于道学大明之日夫亡汉者梁冀曹节犹有君子起而存之宋亡于韩史贾丁亡能存之者盖汉之明经以修行宋之注经乃衍词汉士质宋士浮汉恊忠宋争名 

　　○议宋事五条 

　　弱当矫之以强 
　　仁宗不善任富亟求成元佑政可惜 
　　太祖太宗仁高真理大略 
　　论张方平苏洵范仲淹是非不一 
　　宋臣疏 

　　弱当矫之以强 

　　宋当英神之际其豊而穷穷而变之时乎真宗之民亲脱征伐李相以靖生之久失之弱弱则矫之以强可也杨亿攻偶俪之词破碎圣经流为律赋斯文靡靡矣王安石用经义诚是也不当专行其固谬之训天子慎德四夷宾之未闻敛财以骄虏与之叙兄弟叔侄之伦若移其财以飬戍卒则富移其爵以厉守臣则良富利归于我危亡徙之彼唐祖始臣突厥太宗组颉利于阙下周世宗用中原之兵几复故疆宋则以内赂屈已为安懦哉懦哉汉唐之结夷狄将以取之也宋直畏之尔元佑之变熙宁曰时觧民厄可也犹未得圣人之用乎 

　　仁宗不善任富亟求成元佑政可惜 

　　宋仁宗明不照远仁而容奸知王钦若而任之任富范而不终异于郭公者几希富公范公刬弊升治然其志速其规阔速则棘如也阔则旷如也易曰包荒不遐遗二公殆未喻乎夫君子定其交而后求孟子先格心而后言事岂亟于求成者邪元佑任相专矣然天子幼而不英未闻女主而有大为者时乎人乎固难兼得哉 

　　太祖太宗仁高真理大略 

　　宋祖任术而裕太宗则行狡仁宗容奸而疏高宗则受制真宗作伪于好道理宗掠羙于崇儒 

　　论张方平苏洵范仲淹是非不一 

　　司马公击张方平之奸苏氏称其忠德其私也王安石贱苏洵之学欧阳拟诸荀溺于词也吕荣公谓苏为浮薄本中乃法其词欧阳修志范能觧雠忠宣则削其文故是非之故君子慎之 

　　宋臣疏 

　　宋臣之疏文繁而用寡气激而意肆南渡益下矣必也司马公之剀当程伯子之条畅叔子之简肃范纯夫之明白可以观忠焉 

　　○晚节 

　　寇仲平能决澶征而溺于天书胡邦衡敢攻奸桧而不能忍于黎涡齿壮气强慷慨立节困极气沮低垂就欲故曰志不可满欲不可纵昔颜清臣老且踬也而乐于狥国刘器之久濒于亡而却师成秋霜岩岩吁可仰矣虽然二公未知学也窃异教之绪尔如有学孔子者其浩然之气孰得而易之哉 

　　○明臣十节 

　　铣自童丱好访求贤士大夫善行先君是之每举以语铣及长游四方又官两都闻见日充南昌东白先生张公告我尤详庚寅秋八月获禾后渠夕凉寡虑乃取其不疑者十节识于篇皆传志之缺者云相台崔铣书 

　　薛文清拒王振 
　　曹石二凶陷岳蒙泉 
　　朱贤定太子 
　　李文达荐叚坚 
　　杨继宗嘉兴廉明治绩 
　　陈克庵治赃吏抗汪直 
　　王端毅独着节于各引私朋之时 
　　刘忠宣言广东市舶阉人横敛 
　　章枫山超于陈罗庄 
　　雍泰刚果威烈 

　　薛文清拒王振 

　　正统初王振问大学士杨文贞公曰今九卿无山西人岂皆不贤者乎文贞曰佥事薛瑄其人也已而文清至京振使仆致饩于文清文清固却之仆曰公何騃与诸方面以千金求通于吾公不得阶君反却其馈邪祸将立至吾危君吾危君仆归跪对振曰大权在我不厚乡人以羙官而乃馈酒肉彼却之固当已迁文清大理少卿又馈又却之亦不往谒未几文清得罪 

　　曹石二凶陷岳蒙泉 

　　天顺初岳先生正以修撰入阁　　英皇召而问曰卿何以辅朕正曰今内臣武臣权重上颔之曰巳谕岳公退告曹钦石彪令谢兵归第不然上将有疑心二凶走告太监吉祥吉祥诣上垂泣免冠请死具道所由　　上曰无之乃召正责其漏言正曰固也臣观二家必有叛之灭即今无可按之诛吾欲全君臣共难之情故令早自为计　　上不说二凶遂陷岳公西戍寻即叛诛 

　　朱贤定太子 

　　天顺末谗者谓　　宪皇景泰尝废之当别立嗣　　英皇意疑之独李贤不从一日　　上病卧便殿召李贤谕曰今庶事颇宁顾大者反摇奈何贤曰此谓国本也力陈不可动　　上曰然则此位竟传太子乎贤叩头贺曰宗社幸甚遂传旨召太子须臾至贤曰殿下事定趋入谢　太杛抱　　上足对泣谗遂不行成化初李公遭丧夺情寔　　宪皇固眷云 

　　李文达荐叚坚 

　　叚公名坚字可久兰州人为福山令李文达公荐迁莱守二公竟未面也后改南阳叚公尚教化凡属吏不法者即案问民或良或奸相宜训治识王凝斋尚书张贡士纯于微贱躬督令学皆成名儒民翕然向礼女缨而殉夫死者二人公自往祭南阳至今羙俗公尝被酒杖囚醒而忘其故是后饮既不笞 

　　杨继宗嘉兴廉明治绩 

　　杨公継宗知嘉兴治一豪强伏罪而释之其民改行杜门五年不出后以事入城行由治前桥公识之使人召而来曰尔今为吾良民矣遗米一斛势人子由医官谋署县篆大窃帑金莫敢何公至收治追金御史行部欲出之乃诘公曰盗有失主何人也公曰朝廷即失主又诘曰原告何人也公曰知府即原告御史惭而去公踰壮年即独居在嘉兴九年止一老仆朝夕饭两盂蔬两豆而巳夫人自其乡来阅三日促归官满回郡居宿客堂蔡介夫厉清操独以绝欲为难能常歌公行自励云 

　　陈克庵治赃吏抗汪直 

　　陈克庵先生选长宪河南守令用非刑者笞送吏部不贷赃吏然受赂百金者要辞但列六七钱或问之公曰污人惜财如惜命如责赂厚彼挈而货权人则法挠而难除矣然吾权此待兹时非正法也太监汪直被命巡郡国威侔人主至汴自都御史以下俱合参若朝礼然独陈公长揖不屈直令左右负而劾公呼曰内官乃辱朝廷大法司邪直愯然命释公 

　　王端毅独着节于各引私朋之时 

　　成化中政理物豊臣无重谴内则宦戚外则阁部各引私朋寘清显及阉汪直吏李孜省嬖戚万氏骤宠又进退大僚矣惟王端毅公着节焉公抚云南乃挤之危公举大体略苛务摧强伸穷虽钱阉亦心仰其治土夷详近略远凡政下用片纸直陈数言事妥词省滇人传诵至今公治经就所行而究多易旧训尝言宋诸儒可谓善言德行矣门人称尊之文不无过实云 

　　刘忠宣言广东市舶阉人横敛 

　　刘忠宣公大夏在司马　　孝皇眷之造膝奉对所谋虽辅臣不与闻一日　　上张缀衣于内宫之隙屏左右召公问曰朕守　　祖训不敢踰分渔民然各省岁奏民穷而亡者何大夏叩头曰臣在广东久请言广事市舶一阉岁所敛与省大小官俸禀埒稍纵又倍蓰皆办于民上曰此弊久病之但朕在内势孤如陈宽靖巳李荣庸劣不足虑惟萧敬悉故事朕所湏间然不假以权此事卒难大更但老者死或以罪罢不以嗣代可也缀衣后一童阉伏地窃听未几孝皇弃天下忠宣竟戍甘州 

　　章枫山超于陈罗庄 

　　成化中白沙陈献章学禅而疏一峯罗伦尚直而率宋山庄■〈日上永下〉好名而无实皆负巨望焉枫山章公懋质约淳雅潜修默成甫四十年弃官还郡贺谏议钦郑御史巳皆责公交疏于陈庄公逊谢之后白沙受清秩而交泛一峯行乡约而戮族人庄晚又仕而败章公德行无瑕起掌南监日阐经训劝士进德略其琐屑常矩泰和罗钦顺为司业方严沉密能禆公之教董吏部玘称公留心经世之务每一政先稽古典次参以制折衷于道而定矩焉家故田居诸子躬操器治农邑令过访诸子辍耰跪迎在司成其子自金华徙任来省道逢巡检笞之巳知请罪公笑曰吾子垢衣弊履宜尔不识也论者曰古三不惑公有之矣 

　　雍泰刚果威烈 

　　雍泰字世隆西安人刚果自任所治以威烈著称许襄毅曰世隆有克乱之才必死之节巡抚宣府指挥李稽阁老西涯甥恃援横作雍公搒掠将窜之西涯右稽愬雍公除名正德戊辰刘瑾屠虐缙绅有劝其起时望以砻厌议者乃起雍公南国操江遂拜南司徒公愤悒不乐或问曰今将还公于朝政奚所先公曰请戮刘瑾尔闻者吐舌已瑾怨公不馈谢仍故除名凡在先朝荐公者皆得重谴云 

　　○记王忠肃公翱三事 

　　不许仲孙印卷入试 
　　长铨不调婿官 
　　求太监后还其所赠珠 

　　不许仲孙印卷入试 

　　公为吏部尚书忠清为　　英皇所任信仲孙以荫入监将应秋试以有司印卷白公公曰汝才可登第吾岂忍蔽之哉如汝误中选则妨一寒士矣且汝有阶得仕何必强所不能以幸冀非分邪列卷火之 

　　长铨不调婿官 

　　公一女嫁为畿辅某官某妻公夫人甚爱女每迎女婿固不遣恚而语女曰而翁长铨迁我京职则汝朝夕侍母且迁我如振落叶耳而固恡者何女寄言于母夫人一夕置酒跪白公公大怒取案上器击伤夫人出驾而宿于朝房旬乃还第婿竟不调 

　　求太监后还其所赠珠 

　　公为都御史与太监某守辽东某亦守法与公甚相得也后公改两广太监泣别赠大珠四枚公固辞太监泣曰是非贿得之昔　　先皇颁僧保所货西洋珠于侍臣某得八焉今以半别公公固知某不贪也公受珠内所著披袄中纫之后还朝求太监后得二从子公劳之曰若翁廉若辈得无若贫乎皆曰然公曰如有营予佐尔贾二子心计公无从办特示故人意尔皆阳应曰诺公屡促之必如约乃伪为屋劵列贾五百金告公公拆袄出珠授之封识宛然 

　　正德中予闻上事于今学士吴郡徐缙司业上海陆深二子闻于少傅守溪王公固信不诬恐冺也约二子志之予追书附集中嘉靖丙戌三月己酉铣书 

　　○王端毅 

　　耿文恪公居太宰有誉公可継端毅者文恪曰王公孰可当之其在位吾夕过其第必见苍头沽油也铣先公守延安考满考功郎中佐持牍上王公曰汝未尽斯人之节边吏率自润斯人约身裕民岁歉止征坐是停禄恒馁其妻子公乃自署考曰清白之操详明之政次日先公堂辞谢曰某远郡吏何由辱公之知公曰吾诸子留三原邻郡惟君无问遗尔秋日检书览公奏议击奸守法一介弗挠乃籍上事嗟乎元臣勋名固不以巧辞饬行而取哉甲午秋日相台崔铣书 

　　○李文达起复 

　　文达夺情而相非义也然出于　　新皇眷倚之笃非文达求之也罗氏劝　君遂贤之请可矣乃袭宋士诋嵩之文丑言过斥何欤永乐以来南士柄国文达起北方又自外寮入司密勿久畜咻忌罗氏亦用于巧者欤丘文庄之祭文达赞其富贵追观文达赀产不踰中人夫尽文达之生曾无一善可名乎吁可以鉴群情矣 

　　○刘忠宣 

　　孝皇之任忠宣天顺而后未有也惜乎忠宣无以奉　清问广德心者尝闻戴庄简以执法被谴　　上问曰古有是否忠宣错愕无言良久曰有皋陶执之而已矣此拟词也如　　上诘实何以荅之况诸司行政被沮宁无可扬者乎是时　上亦信内阁彼三臣者皆善私巳又不可与俪于忠宣也弘治之化逊于古　　孝皇之泽斩于子悲夫嘉靖丙戌仲夏孤臣铣泣血识 

　　○周文襄 

　　文襄其知巧之才邪非可与语裕民之政也民共正赋已竭力矣奚从而有余米括余米而曰薄赋则朝四暮三愚弄其民而已余米豊衍乃奉贵宦结交游修释子之宫滥费生民之膏血苏人幸宽目前乃忘其厉已而祠之追观汉臣之富民力农也唐臣之生财善贾也君子弗贵曰君不志道而富之祗以长其侈大如汉武是巳况文襄者曷足多哉 

　　○漫记九条 

　　圣上九庙步入雨不张盖 
　　贺皇子生忘蒸触 
　　百官俱青衣角带疑于混 
　　张甬川议张懋恭 
　　亢龙无首之义与龙战 
　　京师华居大异于成化弘治时 
　　梁俭庵系民望 
　　士习钓名致利 
　　佛乃黠胡 

　　圣上九庙步入雨不张盖 

　　五月十日　　上告事九庙臣铣当陪祀先以子刻入候是日头痛体倦又雨甚寒　　上至庙门步入又自　　太祖庙步至　　睿宗寝圣容恭肃而安雨不张盖臣怿然曰圣人也顷忘其疾祭归康适矣易曰盥而不荐有孚颙若圣人以神道设教此之谓也 

　　贺皇子生忘蒸触 

　　七月十日入贺　皇子生阴雾蒙黯臣铣拜下而出始觉蒸触不堪易曰震惊百里不丧七鬯心方致敬外物不干也 

　　百官俱青衣角带疑于混 

　　一日入　朝百官俱青衣角带小臣肩贵僚而行及辨貌乃惊而逊若他日绯衣剌补腰带金玊品次自章卑不抗尊易曰黄帝尧舜垂衣裳而天下治释者曰变化而无为此之谓也夫读圣经者不得之躬行徒校诸纸上之言祗增烦赘铣入朝有寤识之以见凡学莫不然也 

　　张甬川议张懋恭 

　　客有誉张懋恭能立事者铣惑焉问张甬川常父常父曰张坏者多而得者少坏者皆大体得者仅细故也铣以为然 

　　亢龙无首之义与龙战 

　　客问亢龙无首之义荅曰皆上九之词也九五以下皆贤人之象上见羣龙勿为之首如尧咨四岳以得舜也天高矣必下交于地万物以生君尊矣必谦接其臣万化以成五以下皆天德也上不可为之首干之亢者独上九尔自五以下皆当实也又问龙战荅曰阴极而僣故曰龙小人而疑君者也下五阴良臣也战而攻去之若晋臣伐苏峻宋臣讨谢晦月盛掩日臣强逼君名之曰龙责君也说其小能久假以权辨之不早纵使至此若夫阳道之亨岂阴可亢故以龙为阳者误矣 

　　京师华居大异于成化弘治时 

　　成化中风俗俭朴先君为司马郎铣时十岁尚记先君贳屋自深巷入转东土垣小门内屋三间秣马又土垣小门入寝三间东三间为客次寝之对有垣及门小屋二间爨室也弘治中官颇治屋然西涯阁老宅尹天官故第天官又名以贿败者在陋巷榱柱皆朴樕小材但稍广厂今被　召至京大官自造华居袭石采椽连甍别院价至万金者 【 李序庵第】 燕客酒半出玊斝相酬金银不足珍噫奢乐极矣其无患乎 

　　梁俭庵系民望 

　　诏还梁俭庵司徒徒人丐子相语曰今天开眼取回梁爷然则司马入朝百姓留之宜也西长安有屋一区价二百金予嫌其敝陋俭庵至即居之但扫地涂壁余愧不及也然余不能久留京故假官署贳民室而巳 

　　士习钓名致利 

　　弘治以前士攻举业仕则精法律勤职事鲜有愽览能文者间有之众皆慕说必得羙除自孝皇在位朝政有常优礼文臣士奋然兴高者模唐诗袭韩文阁老洛阳刘公恶之教人看经穷理弘治末颇知习左氏史记矣今日士著书则自谓周汉摛词则自任风雅然皆六朝余习讲学戒于相袭各择一义为门户敷演令不可破甚者崇好佛经老子曰精于六经大抵钓名以致利而已其行犹夫人其心之诈则莫测也 

　　佛乃黠胡 

　　予读通典西域诸国其金花座及身被宝珠即佛书自炫者幻人之术即佛书诳世之诞也佛盖黠胡善幻服其域之人近理之言中国士以庄列文之傅子 【 奕】 可谓高识矣 【 予旧着述谓佛为西方上智今读通典考西域列国之俗则佛乃其国之黠者予昔日之言过矣】 

　　○傅尚书传 

　　尚书名珪字邦瑞清苑人成化丁未进士入翰林正德辛未为吏部侍郎宰邃庵方得名于时士皆趋附宰邃善招拔外号秉直阴树私党又通馈遗尚书数争其不公宰邃弗堪越次晋礼书寔远之耳是时相李与宰邃各相结托而李公婿为仪曹郎中往尚书遇郎中厚恣其为常字而不官呼傅公乃案其废法数笞责其胥郎中遽迁闲曹避去　上方好佛自名大庆法王外廷知之无征以谏番僧奏讨田百顷为大庆王下院傅公遂劾僧曰法王何为者至与　尊号并列大不道当诛有　诏不问其妄求亦止优人臧贤被宠能轩轾士夫士夫或与善贤因是请改牙牌制如羣寮印文改方者傅公不可召老优更事者诘曰尔优敢乱法尔宠可常保否即遗尔辱祸靡极矣优乃戢但与新之盗刘六扰中原势炎炎炽太监誾以侍郎完征之不能灭乃先行左右赏阉后曹又立监鎗名谋出统军命多官议可否众依违不断傅公怒而言曰今兵老民疲直以多冐功者失士心贼在肺腑孔棘民哗然思乱祸旦夕及宗社吾侪死不偿责诸公尚唯唯将何待乎明日竟遣监鎗者传　旨令傅公致仕予友何中书景明直　内阁得见诸司奏语予曰往礼部奏最简及傅公来特烦于五曹盖无事不争尔论曰铣在南封部尝与罗太常圭峰论　内阁臣圭峰曰能割颈者斯称矣盖言伏节也铣请问今之君子圭峯曰求其次邦瑞可矣铣谓傅公朴木人斯言殆激与及后乃深叹圭峯之智云 

　　○吴尚书传 

　　吴廷举字献臣嘉鱼人洪武中其祖戍梧州遂隶戎籍成化癸卯年十九举于乡丁未举进士授广东顺德知县洁已如水字民如子减赋息讼乃刻家礼寔行之都御史屠滽檄吴公至督府与之言甚温吴公曰廷举越境奔命宜有地方重事请发令顺德权铛屠为修家庙吴公曰守土官非奉旧例新恩一夫不敢役分金不敢用遂辞出屠令他邑成之市舶太监给银买葛吴公即用之买二疋曰奉此为式如不中意请还金且葛雷产也太监怒取金去御史汪宗器恶吴公曰彼专抗上官市巳能何也吴公坏淫祠訞观寺以其材作土堤书院贤馆及修学宫御史按而会其直竹木碎屑俱列斤两乡大夫二子犯盗并论死吴公生其少子标其户曰盗后少子改行乃泣愬曰公念先人廉直故存后今盗其门大为先人辱请就死吴公为撤之御史郎捕盗令自首赂知县乃毁门表不即理前事盗曰盗死分也不敢诬廉令加以严刑不易口是时吴公囚服梏手日诣讼所分析所费无私盗状上御史大惭命释吴公弘治丙辰屠入为吏部尚书迁吴公成都同知一年以忧回起改松江上疏请修军政二事广东盗起马端肃刘忠宣荐升兵备佥事征十三村池水盗平之改兼盐法正德己巳也逆瑾方用事天下镇守恣横吴公劾太监潘忠二十罪又奏有旨取省帑觧京皆非正费曰贡进内也曰司礼打点钱赂刘瑾也又疏便宜事忠亦列上吴公罪鞫之无状止以枉道回械首吏部前主事宿进辈谋捄之天官张彩取阅其诸藁心赏其能言于瑾凡械首十二日放鴈门充军再月赦瑾亦诛晋云南副使江西参政讨姚源贼用兵已历年总制臣数易官顾其私兵不恊力费以万计吴公雅多知略勇不避难及逢盘错益喜截决前巳数用胜兵兹则设奇取捷不困甲冑出入轻脱谕责觧散反为贼得奉之入巢周卫耀威刼公求抚吴公如前责谕词色亡挠久之伺得贼中要领因用其巨力而谴微轻者许以利令其仆妻贼女遂执其酋公亦出一鼓平之晋广东右布政立番舶进贡交易之法平驿递之役弊更患除矣岭西猺獞作乱命兼兵备副使经略湖南饥吴公以副都御史赈济辰州土官相雠公立约使平又疏六事阴备宁濠之变当道不用濠反君子曰用吴公曲突之谋无患矣濠尝遣使遗天官陆完金简曰宜急易孙燧代之者某某俱可吴廷举切勿令其来濠败逻者获之　今上召为兵部右侍郎上疏犯辅臣改南工部又改南户部晋右都御史理南畿折豪强植贫弱禁私驿止妄工吴公长身而瘠面如削瓜敝衣带穿不修藻饬神采英毅志诚雄伟言行必自信人鲜能夺之视财利如粪土妻子冐饥寒而施予不较有无晋南工部尚书即疏归归二年卒所居湫隘门巷不容鸡飞无郭外田丘墓之寄十余亩卒之日无衣以敛无棺以殡都御史姚镆为营办靖州土官持金来谢德却不受及是各来吊哭平生笃友谊见良士身下之忘其人已在太学南城罗玘四十余以赀贡吴公悦其文奇兄事之景鸣病痢　仆疫而死吴公为煮粥负之登厕一昼夜十数反景鸣病瘥同登进士语人曰玘四十前生我者父母四十后献臣生我也在顺德同年邹智疏柄臣奸邪为所陷谪石城吏目死吴公资之归其丧于蜀倅成都梓其遗文顺德生员梁景行直而文吴公与之友宗烈弃晋江令返壶山吴公数荐于朝嘉靖初起为镇江同知大学士杨一清再附重人入阁其族子留者千官府害里人宗烈独治之鞭其奴改王府长史请于　王至苍梧视葬巳宗烈亦卒嘉鱼李承箕世卿不仕善为古文布衣李孔修子长苦攻诗皆所厚善忠宣公在广左辖吴公在令至省忠宣馆之省衙尺书称大夏顷首吴公好读书无不窥索积至万卷好文清及胡敬斋录采其要言作诗效陈白沙览者见其志简牍情理精切规人所不及无谀词奏草烦悉剀当俱未编次为集卒时年六十有六论曰铣平生颇识当世贤士大夫如吴公真才洁履厚行定力鲜俪也铣尝谓之曰许友死未知公然否此外公优为之嗟乎吴公衣食人广惠矣妻子不能延朝夕服政四十年百瘁九死皆历之不能一月安于朝推下贤哲不惮屈已比卒未闻报德者孟子曰命也 

　　○陈御史 

　　陈御史茂烈莆田人弃官飬母灌园蓺蔬太守闵其劳遣二力助汲阅三日往白守曰是使野人添事而溢口食也还之论者曰孝廉诣极矣先倅吉安明允公恕民立祠岁享云 

　　○空同子 

　　正德改元八阉道　　上燕游阁部台谏恊请诛之不克阉遂窜斥诸臣已知部之奏寔空同子赞成夺官降山西布政司经历致仕戊辰刘瑾必快前忿罗以他事械赴京人意其必死是时瑾敬礼修撰康子康子谓瑾曰李生能法皇祖为文杀之大失天下学者望瑾嬖人姜达亦申理瑾乃贤空同子既释系又欲用之选部空同子托以痼疾康子为力请得免辛未瑾诛起为江西副使提学　勑许举闻重事空同子振学莅士外大有更白台使及同官者病其侵官空同子非其隳职各起讼当路素忌空同子才名落职闲住要辞曰临官不让云尔闻者咲之曰斯以虞之臣责过空同邪宁庶人方畜异图威刼谋内省臬受制知空同子不可撼阳下之及庶人叛灭有言空同子亦疑于党附者当路又将陷以法司寇见素公不可止 

　　○罗圭峰 

　　罗景鸣者振奇人也故其言捷于异而啬于典其见照于细故而闇于大然能自治伟词不乱于颓习往西涯公处于刘瑾张永之际不可言臣节矣士惠其私犹曲贷而与之几亡是非之心景鸣责引大义□削门人之籍宁濠将叛遣使赍金馈景鸣于山中景鸣知之一夕逃去家人莫知其处噫烈矣哉 

　　○张仲修 

　　张士隆字仲修河南安阳人弘治乙丑进士正德壬申晋监察御史朝臣各立从或以门生或以乡里故知附大臣大臣利其侦事护缺曲庇显升仲修恶其然光禄卿李良素謟事少师洛阳刘公得羙迁又以女字少师孙子少师以谏为刘瑾所逐良诈言女死乃他适仲修上疏劾良且曰使今大臣知彼小人终必相负盍早绝之而遑遑乎延正人也良竟坐罢甲戌　内宫灾上疏曰　陛下前有逆瑾之横后遭蓟盗之乱既不之警方且兴居无度昵近非人积戎丑于禁中戏干戈于卧内彻夜燕游外见烟燎内廷大土木权豪竞华侈亲信内臣取货于外又扣军粮皆名进贡织造龙幄科害靡极鄙猥无闻使之巡抚纳银指挥授之政事盗伏而虏发民竭而兵罢守法御史如刘天和则就逮张璞则死诏狱闾阎之苦祸机之畜皆不知也今宜痛惩前弊更宜克慢绝淫早朝亲政讲官说经师保论道究精一之传考兴亡之故以表天下褒衣愽带之雅孰与市井狡秽之羣广厦细旃之乐孰与边徼凶危之队不报乙亥巡按凤阳织造中官史宣酗酒作威以大括财荷黄挺二曰赐棍有拒令者杖杀之无论自都御史不敢禁仲修疏言之且列其贿若干丙子还京守道事有张顺者京大猾也随中官守云南殴门子死潜回京避之云南抚巡移文逮之急乃出官以二隶押送至桃源重货二隶窃取淮上病丐毙之二隶告顺死勘实给文归巳三年矣仲修阅案疑之密廉之数月果得顺坐杀二人罪时钱宁大有宠赐姓朱廖鹏附之初鹏以中官廖堂为兄守江南鹏凶残积金帛如山既败又以銮为兄镇守陕西而其子铠用事廖二名振京师倾财纳士夫自师保元臣相与接席酣饮或至旦仲修率其僚疏其罪且曰堂来銮往兄甫罢而弟嗣任鹏内铠外父制中而子擅利鹏毒河南已起内盗铠毒陕西必召外虏朝廷岂无他才专用一家两省亦有何罪日受百害邪鹏宁大恨罢职御史薛凤鸣杀人为巨盗被逮又夜自杀二婢子置朝门外怀牒诉其冤凤鸣素事逆瑾致富又凶愎当案者即逊去累年不决都御史幸庵彭公以狱付仲修及许御史完二君掠治取服凤鸣知事急货钱宁以其妻女往要之宁受凤鸣愬为上　奏乃下仲修及许子补之狱七阅月仲修降判晋州补之定州判 

　　○讹传 

　　铣闻之东白先生张公曰　景帝将废储而立其子令百官各署状惟给事中东安李侃执笔大恸给事中闽林聦退而语人曰惟吾抗议　景帝闻之改林为太子司直郎林欣然自负高选云今诸家文家谓林为忠盖林后尊显谀言相传尔张公又曰使李公推恸心于状岂不毅然大丈夫哉是时谏者三人锺同死于狱章纶廖庄晚虽贵咸黩货败节也景帝易储时薛文清以大理丞治饷于滇署状无公名予亲见国史然尔谢理东岑子乃讥文清非也然本朝士节不厉少遭変事鲜不謟附者 

　　又 【 此系复然彼此微有详畧皆录之】 

　　弘治乙丑东白先生张公语铣曰　景帝将易储命百官列状署名惟给事中东安李侃垂泣而已给事中闽人林聪退而告人曰吾恸而不署　景帝闻之迁林太子司直乃阳阳自负高选云林后贵显谀者传之故诸家文集有誉林之忠者先生又曰使李推涕心于执笔岂不毅然丈夫哉铣少见东岑子讥薛文清之随正德戊辰铣与修实录得见国史文清以正统己巳起丞大理督饷征猫景泰辛未归朝壬申升南理卿署状时公不与焉亦无衔名嘉靖己亥秋寓居詹事后署录之告诸同志 

　　○二武士 

　　杨埙明门达冤袁彬 
　　牟斌以镇抚庇忠谏 

　　杨埙明门达冤袁彬 

　　英皇北狩勇士袁彬门达寔从　英皇复辟彬达皆官都督而达见宠用差校中外侦事所陷即覆灭凡害数十家　　上将罢朝东顾则呼李贤西頋则呼门达彬忿有责言李公数奏门达横达深怨此两人李公素履纯而彬无政莫以为名乃捃他事将以危法中彬内外冤之而莫敢发锦衣羡军杨埙忽僦住彬屋而市其居阅月上奏辨彬无罪列达大恶　　上付达推鞫埙泣愬曰袁公居我嗾我陷公约事成赐百金达咲頋其下曰我固疑此即入奏已达械埙三木暴厅下退食后署出则杖杀之埙大哭且骂李贤达闻之令释埙刑而入埙曰袁公不知书乃李阁老草奏且两人害公宠而公自鞫纵实何以觧天下疑何不请司礼大阉廷讯即尔此两人虀粉而公常见宠矣达深然之倾食鸡胾于器食埙密藏鸡骨袵中果太监牛玉出讯埙曰吾哀彬无罪昔驾留虏廷羣臣惟彬从备尝艰苦愤达负　明主恩失天下心故冐死言之且吾不逮袁李即与死沟渎者等尔今日圣天子奚从知况达食埙教陷此两人遂出鸡骨且曰今中外皆欲寝食达也頋未敢发尔牛玊入奏即诏释埙 

　　牟斌以镇抚庇忠谏 

　　牟斌字益之正德初掌锦衣镇抚事八阉窃政逐大学士刘文靖公削韩忠定司徒秩谏臣刘茞戴铣以下凡数十人俱下诏狱斌轻刑奠居曲为申救御史任诺愬诸寮上奏署其名彼寔他出斌曰古人耻不与党人公乃为忠而悔邪刘瑾令斌复要时去铣奏首权阉字斌谓其寮曰存此则诸公臣节白他日昔宋邹道卿以失原奏被害吾侪毋自为计奏入瑾怒又侦知庇言官实遂廷杖斌垂死瑾诛斌复在镇抚知府刘祥与横阉相论奏阉赂张雄令曲归刘祥并赂斌斌不从雄陷斌安置武昌感疾而卒斌再用时长子死工部循旧事官赙三百金斌指其存者二子曰斌司刑不道夭祸一子若受金行及此矣斌庳屋敝衣再遭祸怡怡若分然论者曰正德中前则刘瑾以惨行其毒中则张永以巧盖其恶终则张忠张雄钱宁江彬以愚暴肆其罔士靡靡矣全臣节者大学士刘忠尚书傅珪及斌凡三人云 

　　○柴村录 

　　戊戌四月二十二日予如柴村获麦夜宿西斋梦三原端毅公见访坐评今代名臣无全褒者公曰心地干凈行事自当铣对曰干凈者圣人无欲也圣则天公又曰王应韶何如人铣未及对公曰其人苛而无策朴士至百不恤其死铣曰其志可则也如济以王懋学之平斯羙公曰文清公之佐大理王振引之若辞而不往愈于抗而得祸铣竦然异其言遂寤夫王公古之大臣也休休乐善晚起掌铨选贤为属他以忠谏久废者王徽黄仲昭贺钦以迂直被抑者周瑛祁顺公皆辟用铣谓桓文并伯晋代主盟齐遂不振者晋臣让善齐权相轧耳昔杨东里名荐士多私所好古廉老而不相他何举焉王公不遐遗不朋引明兴以来斯人而已 

　　○王虎谷 

　　王虎谷云凤之节介岂非强哉巳乃甘张彩之临受刘瑾之包与瑾嬖人孙聪交不终矣古云一熏一莸十年犹有臭虽临难当剧犹不可轻予况平时邪彼人何心也欲共之兴学乎今翰林成均秩文而清士好文者慕得之鄙台省为吏夫树节绩言岂限于官守庾折刑何勤非忠计外阶而丧内守甚哉其不思也 

　　○孙少卿 

　　正德六年蜀盗寇汉中略阳汉中间道也都御史蓝公章集省台议略阳知县严顺懦扶风知县孙玺毅而多知可使遂檄玺往城略阳扶风君既至略阳将下令顺耻之教邑人赂扶风君金求勿城扶风君不听日周行相地势布民筑之期一月成城未届期蜀盗卒至城三面成东门观堵始立城中兵适调他所严顺曰城必不可守巳曷亡扶风君又不听顺故令也城中人闻之哗欲亡扶风君抽佩刀斫坐杌曰敢言亡者如杌乃尽出城中弓矢刃令士贾舆隶人持之登城礌石积城上如阜水沃毡披之障矢甲统十人总甲统五十人总甲五十人官与士统之曰令尔守南城曰簿尔守北城曰典史尔守西城曰东城未坚惟予守曰尔士尔甲贼如陷城戮尔父子妻尔女火尔室荡尔蓄尔宁勿伤心义生勇勇则无敌曰凡我官存亡视城民胡可弃天子命吏勿奔曰尔士尔甲昼传食夜张火鸣柝尔甲执予扇传命断者刑舟人为令发箧上舟获之割舟人耳鼻以狥阅三日贼弗克攻欲去会贼执告急人杀之发公移知城中窘悉贼众环攻之攻东城自辰至晡不下有徤贼戴木案趋城下礌石下破脑而死已而顺奔贼陷南城入执扶风君扶风君骂贼贼脔杀之七月十四日也贼大掠三日去顺渡江还牍报曰与扶风知县同奔而溺水荡扶风知县尸都御史怒责求尸棘顺大窘与簿谋取江滨一尸棺之还其乡其兄弟暨子暨族人启视之多髯而硕体非扶风君也乃走京师投匦辨事下御史王廷相治乃得实奏上　制赠光禄寺少卿赐祭荫子绍卿为国子生于乎顺非宿憾君惟耻其无能语曰忮心惨于戈小忩必败大谋扶风君死信烈矣汉中非荒裔也犹待辨而核否则上下罔于顺而不知自蜀盗起至扶风君死时已数年是时蓟盗寇中域桃源盗寇江西虏数入边值世久平文臣短于谋武臣短于勇长吏习于奔初枣强陷民于城下得尸肘系县印知为令叚豸也朝廷创闻死事者嘉之赠太仆少卿荫子为锦衣百户世袭已而予所闻上祭令霍恩西平令王佐裕倅郁采与扶风君事甚伟夫迫而死偶而死畏而死激亢而死彼犹有驱之也志定矣功修于素节坚于危而安眞丈夫哉扶风君字廷信山西代州人 

　　○蓟盗 

　　初蓟盗之起刘七等八人耳后至二十六人辛未岁掠水冶不利乃又西至史泉去府二舍四面山环七等各喜得僻地可为乐矣虽旬无他虞乃散马弛弓刀槊挂壁间纵酒歌呼夜召娼女酣寝民兵侦知之约指挥某夜往袭戊夜至史泉东三里止贼皆熟睡是时人持挺可尽歼矣而民兵为甲者利其赀谓指挥曰此属坐而擒矣而吾辈亡利逐去之而俘其弃余何如指挥许诺遅明发炮贼大惊乃乘酒力跃马持矛矢来兵皆走独百户张世禄与战死贼自是不敢恣肆溢为数万人大师而后克之嗟乎无法不畏不可以师不货无疑乃可以胜自今长老言之未尝不于邑也 

　　○正德之季祸蔓 

　　自阉人谷大用八人思蛊君以极其欲而燕游启八人又进刘瑾使慑廷论而士祸惨自论者欲司马刘公之为宰而攻马公而党与分自瑾逐少师刘公而相权失自杖言官而言路塞迁秩免患以赂而利门肆朱宁进而阉宠衰江彬入而巡幸兴官轻而颓民穷而盗杰夫思乱骄藩伺隙而生心矣当瑾时祸烈如焚怨韩司徒李梦阳剌骨矣众谓其必死也而免罗侨之谏吴廷举之论劾谓其必死也而免何塘之长揖知县王勋之不赂也而见重瑾败而永继永败而宁彬继命乱至矣刘少傅之辟位傅尚书之抗奏宁濠叛矣胡世宁曹琥之持法孙燧许逵之死义嗟乎懿哉若人政奚底于坏哉 

　　○宁庶人 

　　武皇在位十年未嗣臣寮请取亲藩子入侍宁庶人濠久畜僣志及是乃厚结嬖幸钱宁乃优贤外廷大臣多与私交者求征其子成则濠自□之宁寔利其金宝徒以空言相钓至戊寅濠固要一事为信内府异色龙笺惟赐监国者宁言于　　上谓濠忠顺宜荅殊锡遂用笺为玺书其　谕亦袭通词而濠大喜又谋伺　　上南巡则请幸其国祷祀泰和阴赂左右为助饬苑囿盛玩好以备供御果中则挟主威而令天下一旦大位可得也己卯议以三月壬子警道发驾羣臣自郎中以下百五十有五人伏阙固留　　上命廷杖之或罢或降或仍守职而亦不果行濠计既沮反迹又着遂称兵北上旋即就戮矣羣臣杖而死者十有一人 

　　○均徭规则 

　　官俸折支以节用也宣德中乃增柴薪马夫征银以绝他渔也正德以来郡吏皆乘舆嗟乎何上之设禁日密而臣之便巳者善谋哉 

　　○燕耆志 

　　燕耆者茹叟文中也号时斋随其父自无锡徙燕盖永乐初祀云叟性坦易故不踬于险志慷慨故不没于俗觧书史睦于族以达于乡故其履安友善贵显而远利故其交贞天顺初叟百有四年　　英皇复辟推恩天下凡庶民八十以上者赐冠服有司以叟姓名上　　英皇御便殿召见叟说其状与辞既予冠服带履燕顺天府又命吏部尚书姚文敏公以下造其第为贺又六年叟乃终后诸孙举乡进士者一人鸣玊举进士者二人鸣凤鸣金为郡大夫 

　　○沈谏议 

　　大臣雠直言排谏臣惧夺其宠利也然必肆欺献佞得上之心而后能行之未有甚于汪氏者一时谏官掊击极力而沈君即其一事指擿之尤委而切虽未即置彼于辟奸心恶状县之纸上足垂永鉴嗟乎汪氏之权利今安在欤 【 谓尚书汪鋐也】 

　　○震泽纪闻 

　　震泽纪闻核矣犹谓文达之贿则诬也徐文靖之虗已则党也薛文清之戍则讹也文靖内乡人之贿使官翰林当时品曰金编修画编修盖金不足珍尚古玩也其它之坏典可知矣故采者慎之慎之 

　　○梅损斋 

　　金陵梅损斋既化其子贫鬻书以养祖母损斋名纯字一之先世为指挥损斋举进士授知县已更就指挥晋中都副留守不附中官罢归闲居十余年卒狷介无与虽一餐必择其人与其致礼然后食笃信程朱氏不好文章家言所藏书皆手自抄校予在封部闵其劳送一史代之不受因记其行示儿辈嘉靖壬辰秋九月己酉铣记 

　　洹词记事抄 【 终】 

　　●洹词记事续抄 

　　前抄成于庚子秋倏越七载矣今春裒邑先辈诸说部梓行之发箧得前抄焉惧其或冺焉弗永也因合杨宪副二记附为一帙夏月偶剔蠹于藏籍适洹词在手取而覆之见所宜抄者挂漏不少随阅随录复得三十有六则录未既有笑于侧者曰子之抄今再矣其有待于三乎余曰何谓也曰若前之抄严而不可益也则再胡为也若今之抄宽而无可益也则许襄毅孙忠烈之遗胡为也至于以记事名而前入亢龙无首之条则混其例矣以论世经国取而今入杭守王琏之迹则曷胜其载矣固知再之必有再也余曰贪多务得是余痼疾张皇幽眇亦余素僻襄毅忠烈昭昭乎揭诸途也奚烦??麕摭亢龙一条原并漫记矧征以事庸可偏弃惟伊杭守旧令余邑考之邑志成化二十秪留空名绩罔一及思碑宦祠云何未立岂其民朴抑或令执特以殿编聊备邑志之葺而巳矣余前固曰凡拟议出于他籍之外者皆录也其论诗论春秋语语翼经自当别见韩子不云乎记事者必提其要纂言者必钩其玄以语提要观止矣如其钩玄以俟君子敢悉次问荅之语谨听览者之可否李如一识 

　　鲁庄公 
　　申生 
　　朋党 
　　宋复雠 
　　宋学驳 
　　宋二张淆名实 
　　程门弟子 
　　象山学辩 
　　杨简 
　　南宋文 
　　元儒 
　　刘静修 
　　元三儒　明四臣 
　　国朝辅臣 
　　杨田里 
　　陈白沙 
　　贺医闾 
　　刘少傅传 
　　王襄敏 
　　副都御史马柳泉 
　　南光禄卿张廷宾 
　　李恭敏 
　　副都御史朱公垂 
　　少卿王宗哲 
　　叚容思作士 
　　副使李自愚 
　　督学 
　　弘治乙丑得士 
　　相与诸贤 
　　发廖鹏谋子中式 
　　兵 
　　青羊盗 
　　落叶诗 
　　诲言 
　　论古文 
　　杭州同知黄汝器 

　　○鲁庄公 【 驳赵伯循制仆从之说】 

　　崔子曰春秋志文姜之恶极矣庄公擅一国之命帖然从之古未之有也论者失其情而衍于辞且欲制其仆从胡得为笃论哉夫季友之祥庆父之才皆可君鲁也文姜失行国人耻之故敝笱诸剌兴焉齐襄立庄以示德庄公藉舅以自固文姜挟宗国以愚其子慑其下彼淫邪之迷不惜其夫之弒奚有于子之废是故狩禚围郕伐卫归俘待齐女之长主王姬之昏仆仆焉甘役于齐盖襄公之威重矣文姜之术狡矣尚何仆从之制哉夫笃于义者利害不较其等全其仁者存亡不酌其取一其重者昵戚不槩于中如庄公者痛父复雠而已他无所忌焉是故居文姜而饩其飬责襄公而绝其使枕戈袵干衣衰食粝号泣于王求助于与国明大义于鲁之臣庶治兵畜锐观衅而东以身委之天下之恶一也宁无恻我之不幸者乎彼楚旅一言士如挟纩秦绐怀王项羽犹得而假之况乎父子君臣之相为寔人心之不容已者哉惜秋庄公既幼而愚又无石碏子犯之臣庶公子者方观变而徐图其利幸其小安忘此大怨悲夫 

　　○申生 

　　予读左氏至申生以谗见诛未尝不垂涕也及见后人责过申生则又低回太息而深闵其不幸嗟乎昏如幽王故褒姒得以逐宜臼庸愚如卫灵故南子得以奔前蒯聩彼晋献公者寔奸人之雄也绐虞伐虢一举而就如制鸡犬齐桓公信义布政于列国不能致其一来岂一姬之知所能欺而使之邪盖耽于邪嬖废适立孽之谋内决久矣金玦之佩偏衣之衣二伐之役国人咸知世子之将危姬告优施曰君许我杀太子立奚齐矣申生已践东朝之位国之属望而归心者也重耳夷吾庶公子也莫适主国故二公子能亡申生存则晋终非二孽有也故献公之必杀之也申生如被恶名以出献公犹欲甘心焉为宋冯之受伐为长万之赂获父恶愈着身死为逆孰若受命自裁之恭且安乎夫反常之祸辞难明也快心之忿情难什也世子之虑审矣其心纯乎仁未可以轻訾也 

　　○朋党 【 汉唐宋】 

　　王者之政公与平而巳故不公必生异心之民不平必成告讻之习三代而下汉有钩党唐有牛李之党宋有潞蜀朔之党皆起于季世闇君政陂命乱焉尔方其盛也君相明忠风化浑朴贤必上佞必下道所共由怨亡自作其衰也上不之省乃朋小人以与下雠于是一熏一莸各因类聚或掎或角皆尚力竞汉之党基于和安之代窦宪梁冀之敢僣杨震李固之受戮君子私忧邦殄思以直躬清议而存之唐之党积于德宪之际陆贽裴度之外延龄鏄吉之宠小人窥视权利立交倾轧宋之党出于熙宁元佑之承安石惠卿之售奸诸贤之投劾而遯学者护守业术搉量胜负宦竖憸臣各乘鹬蚌之持以肆渔人之取夫汉之君子忠而昧于时所谓知进而不知退也唐小人贪而忘其躯所谓安危而利菑也谓汉为党是罔之也谓唐为党是誉之也小人利成则争贼其肺腑而恬何党之有宋诸臣如洛之道朔之节可观世矣盖若独大其有以服乎人者之心也易曰同人于宗吝其可得免乎夫达于天命之谓德推而通之之谓道举而措之民而宜之之谓功异裁同制之谓教曲涂隘港求遄舆楫强能独知期合契符未之或济也党碑树止金虏蹂之逮其南渡兹风愈煽士议未一宋社已屋夫忘国之大雠字训是辨舍吾之固有师承是专卒流以空谈靡考于实绩孔孟之道犹老庄虚无之诞嗟乎政之偏也始于快已终焉丧天下学之偏也原于任已终焉误国小人之害不与是可不惧哉可不戒哉 

　　○宋复雠 

　　崔子曰痛乎宋高宗之南也父兄絷矣母妻虏矣守险而险失恃兵而兵散夫取天下者乘人心而巳矣宋自王安石用事继以惇京小人之害古未有也窬进而佯退图利而援经倡邪而任道其雠君子也殒其生又伐其死排其犹又灭其学诬其罪又载诸石扬于朝一工之未垂涕而畏公议易曰包无鱼起凶无民而济有是理邪然则宋不复兴与孟子曰虽有知慧不如乘势方金之下汴亡帝中国之志而民初遭虏虐思驱而去之金人立昌及豫旋师大漠高宗若能政任李纲兵授宗泽贰以韩岳紏两河之忠义雠可复也是曰顺人岳飞朱僊之捷虏慑民悦高宗若能内任赵鼎参用谏争招携惠服明罚正典雠可复也是曰乘胜夫何汪黄间其交秦桧胁其主臣身弗保何助于国巳而金谋既成逆豫再废策士材臣効能宣力中原之胜岂易窥哉且夫兴灭振頺复土拓国必有定规以包之实德以充之言其下者子产相郑孔明立蜀王朴兴周皆功运帷闼而効收远荒宋之君臣任人也忽邪忽正修事也忽暗忽明议制也昨是今非虽有一二臣然而张浚失之罔陈俊卿失之懦赵汝愚失之疏其它末乎无足赖也奸人贼相甫罢即作譬之延藟丛棘蔓引根滋莫克剪伐儒者迂辨疑学角胜成敌小人遂因之立禁以排异巳宋亡而后止然诸臣犹眣目而非和议攘臂而任复雠徒为简牍之赘已尔 

　　○宋学驳 

　　周衰而人骋其技秦是以暴宋衰而人驳其学胡是以入夫游定夫张九成杨简之经禅也陈傅良叶适之道法也陈亮之功力也王安石之政利也背孔孟之道而袭儒名乱程朱之学而立士的 

　　○宋二张淆名实 

　　名是实非其天下之大害乎小人其心君子其饬故张啇英忤蔡京溷党籍矣异端其学圣贤其名故张无垢师宗杲厕儒林矣后之视今其有类是者乎奸人巳得富贵故立一节以自异偶以幸遇而窃名者盖多有之 

　　○程门弟子 

　　程子之徒其刘绚之平正尹焞之强毅乎确守圣经异端不得而惑之尹子庶乎富贵不淫威武不屈者论者诮其无用岂有别见与 

　　○象山学辩 【 彼集中书尺夸□愤戾非德人之词学者习之不亦长轻而助荡乎】 

　　圣王在上诸臣宜务实德以赞休治乃尊陆氏标鸣冤之名谓非讏言乎泰和整庵罗公斥象山之讹一言蔽之曰认心为性方伯可泉胡子示我渭崖霍氏之辨章搉而句抉之然后陆氏之为异端莫遁也夫圣贤著书捄辟学开民迷而已诸侯放恣孔作春秋处士横议孟述七篇夫秦仪倾危陈平前蒯通犹因之而乱汉庄列罔诞何晏王衍遂因之而亡晋宋人之言曰勿以学术杀天下士夫旨言哉铣尝反复陆氏之篇其谈雄其任重然而性之故学之方茫乎无可索也非示谱而匿其针者与其授之徒也杨简之悟心詹阜民之明理则可骇且异者颜子钻仰是劳斯能卓尔曾子随事之察斯唯一贯夫卓尔者状其立谓定理也忠恕者合人巳也岂半词单句可毕功次悟入阴界与禅衲伍哉 

　　○杨简 

　　昔魏尚浮华晋崇清谈中华失道而夷据之姚兴佞其胡神译其文梁衍惑于因果习其法达磨曹溪论转切径宋大慧授之张子韶其徒得光又授之陆子静杨简者子静之徒也衍说诩章益无忌惮苟不当意虽圣亦斥未久皆绝不传近年忽梓其书士尊尚之者及陋程朱已朽之物重为道蠹彼何人哉整庵公辟陆杨之谬渭厓之于陆甘泉之于杨则篇摘而缕数之不赖三公中华又其夷乎尝观杨氏之书其旨二曰心即道曰灭意其援儒一曰心之精神是谓圣抉三者之非而其书不足辩也人之闲居不善心之染也见君子而着其善性不冺也珠溷污浊其光自耀夫心之注拟曰志其营谋曰意志直而意岐皆心也无志曷立无意曷为志以道宁意以道正心而无意其将为槁木乎孟子曰心之官则思此天之与我者也子思问于孔子曰物有形类事有真伪审之奚由子曰由乎心心之精神是谓圣推数究理不以物疑盖言心之妙用无不通也故无不推也能通者神所通者理岂如杨氏之言哉杨子之父曰承奉者遇事不乱闻盗不惧盖习于禅定者一家之学思以易天下而服儒衣称儒名乃借圣言之似者文之单词片句不审通指改头换面说向儒家大慧之教然也夫纵意者众人也诚意者君子也无意者圣人也无之云者不以我也彼杨子者攻课试以取官穷典籍以愽识白功相之冤争儒臣之贬周迎使之仪画宜民之政发虑构规非意孰尸之轻诋古贤过予所好任同异为取舍逐取舍为喜怒斯其即心是道者邪充其类则夫子所谓一言丧邦师心自作近于起灭天地然则杨子之无意其诸自道乎盖无诚意也 

　　○南宋文 

　　金元之际中州之文气雄而词倔徤欲陈义□不精其人可与集事而不可持久故国易摧譬则秋壑霜厓孤峭涌决非托生之区也南宋之文气浮而词细靡故国益弱甚者叶水心之谲周平园之漫陈止斋之杂秋扬之华祗章其索然也已 

　　○元儒 

　　许鲁斋实行之儒刘静修志道之儒吴草庐愽闻之儒草庐精于考索而杂正反秋象山直以同抚产而右之尔元人谓之陆学非借誉邪 

　　○刘静修 

　　刘子闵元伐宋乃赋渡江其徒申之曰哀之也题梅曰西风吹落战尘沙梦想西湖处士家曰恐江南春减犹夫赋也或讥其为元或尊曰病宋许子不陈伐宋之谋欲修德以来之 【 见欧阳玄碑文】 丘仲深亦有责言昧稽实而肆臆贬不亦冤乎 

　　○元三儒　明四臣 


　　耶律晋卿之谏弒许平仲之兴学刘梦吉之不仕夷元三儒而已矣方希直之志李时勉之直薛德温之清王公度之不折明四臣而已矣 

　　○国朝辅臣 

　　皇祖赋睿圣而起布衣运制六合创出神造羣臣虽刘基之知宋濂之愽通俛伏受成嗣主莅政咨询是急六部分隶各胜厥掌故　皇祖废左右相设六部　神宗建内阁参机务岂非相时通变之道乎永乐初以翰林史官直阁后必俟其尊显而方登简平章之寄俨若周宰国卿是故削相之号收相之益任愈于前当用慎于今飬望于素坚操于诎表能于诚显拔于萃特崇于礼流品非可限历考不足稽矣　英皇复辟亲擢三贤 【 薛瑄岳正李贤】 正德中逆瑾窃政囚戍元老奴仆端揆犹尊内阁刘文靖谢文正之怨止于禠秩顾近世之选者惟曰淳厚宽详守故习常是特妇女之柙躬卿氓之寡尤岂胜大受者哉是故约巳让善如唐怀慎是之谓德忘死殉国如宋君实是之谓忠防细图大如汉张良是之谓才不然鄙于人主贱于六曹隳国纲靡士风昔文帝固宠邓通必展申屠之直钱若水感昌言之见薄即辟位而去夫有君之笃托有臣之自重胡患于不治耶 

　　○杨田里 

　　当宣德正统之间其君子有为之时乎其民朴其君任人其奢淫不萌其赏罚行而不讙呶也东里公乃日与其僚嬉燕晋书唐律是攻是炫孟子曰国家闲暇及是时明其政刑诸公而知此道安有己巳之狩庚午之易储丁丑之幸功邪 

　　○陈白沙 

　　窃思儒道衰于我代前辈若文清公吴康斋胡叔心之三子造诣各等然笃学禔身庶哉儒矣成化中乃有陈白沙起于岭峤失志科场乃掇异学之绪炫以自居槁首山樊坐收高誉近日效之者变异横发恬亡顾惮诞言伪习锢害人心讲论之悖不足与较矣 

　　○贺医闾 

　　贺医闾钦笃行渊雅确乎不移亦管幼安之流亚与教人惟主小学达序矣陈白沙谓其无所见劝读佛书岂名教之外犹有别传乎 

　　○刘少傅传 

　　少傅名忠字司直河南陈留人成化戊戌进士授翰林编修少傅性峻少通行方寡合一介不苟得恶人趋竞自处常过抗贵人亦力抑之在翰林几三纪始拜侍讲学士正德初为讲官每附经义规　上缺失及讽时政不得在内传旨升南京礼部侍郎巳中贵人知少傅素高节进南京吏部尚书南部大率闲佚居官者自名吏隐俛礼瓦合规抚削削少傅毅然持风裁越闽胥人革役者货县胥窜名吏籍中上部往往冐官去少傅命四主事稽厥籍年经月纬究竟接伐凡革罢千人虽仕者亦追论除名庶寮满秩为署考必当实御史某恃势骄横人皆惮屈少傅署下考郎中某瑾党张彩私昵者也少傅署考曰守已乖于士论行事咈乎人情自是诸司弗饬者惴惴焉缩其纵少师焦芳亟荐少傅贤瑾传　旨征入翰林一见不相合瑾诛始被推入内阁是时政权在阉永大臣改事瑾者事永少傅临政持重申法同事者忌而挤永令其党廖鹏来谒遇以仆礼又却其馈少傅畏丛内外怨在位不满三月乞致仕同事者恐其得羙名尼之乃托祭扫请假始得归杜门不交世事凡十有三年而卒论曰铣初入翰林谒少傅于高坡私第公慨然曰古羁人匹士虽当流离困绝不取非义财况居禄食者乎许襄毅公论当世人物独推章公懋雍公泰襄毅语铣曰子初仕慎事大夫翰林惟司直一人耳其见重名流如此夫 

　　○王襄敏 

　　襄敏公以弘治戊午十二月一日卒于边铣少闻先君子称公有文武大略后入翰林多以任术毁公者正德初修　孝皇实录得见国史考公守边甚伟夫忌功媢才心惨于戈戟公讳越字世昌浚邑人景泰庚午举于京闱明年卒未第进士授监察御史左都御史寇公性严临吏苛切公能当其意超拜山东按察使天顺癸未大同有警　英皇自公为御史伟其貌及奏对畅朗遂用为右副都御史果能饬兵走虏成化丁亥召掌院事庚寅奉命自延绥出塞至崖窑川擒贼四十人斩首百级进左又以斩虏功再进左都御史初虏居沙漠以黄河为限水冻而入氷欲觧而去边人止防秋冬春夏以余力垦田修城后虏入居河套河套者河之隈也广袤数千里草卉豊茂产兽肥羙前代及国初累砌城垒置兵戍守后弛防虏遂占居出没无时边坐兹大困癸巳公谍知虏它掠遗老弱于庐选精骑万余自出塞赍七日粮昼伏夜行每二舍伏兵数百人使休行四日天未明至虏怅万骑齐跐之从火且击且射斩首三百级夺其马牛羊器无筭数纪盘穴焚如无遗比午虏自外趍归哭声登于天悉力追军公结陈徐行殿者与战及前伏兵起又与战虏再遇伏知我有备大恸渡河而遯自是边无患者二十年甲午加公太子少保增从一品禄掌院事公抗言将士功大赏轻乞移已官偿之不报丁酉加太子太保兵部尚书兼左都御史庚子同太监汪直出大同袭破威宁海擒虏男女百七十人斩首四百级封威宁伯仍兼都御史辛丑出宁夏又佩将军印充总兵镇大同移镇延绥计功加太子太傅岁增禄四百石内阁万学士忌公功名太盛台臣承其意论公生事夷狄作诗怨望罢公为民适居安陆弘治初公上疏愬冤　诏许还浚甲寅复左都御史致仕丁巳陕西三边大扰　诏加太子太保总制宁夏甘肃军事入见　孝皇礼赉稠渥又出塞袭斩贺兰居虏百人还所掠人畜兵械加少保兼太子太傅又言哈密屏我为外防向为吐鲁番所破遂其王今吐鲁引罪献所侵地宜封故王以守未报而公卒后西夏不靖至许襄毅克复哈密乃定如公策云寿七十有三公姿表英奇久膺帅寄身自历战边徼险易虏情真伪将品士势定诸胸臆谈如示掌颠倒才知柔驯辨强皆乐为之用又精吏事判案章奏口占授史曲当理情为诗跌宕快爽能道人意中事在院举御史屠滽佀锺杨守随王浚可大用后皆著名 

　　○副都御史马柳泉 

　　公讳卿字敬臣号柳泉其先自临清迁林虑甫十七举弘治乙卯河南乡试两试春官不利卒业太学祭酒方石先生谢子异其文会天下名士讲学关中则马理秦伟吕柟山右则寇天叙同省则方镗张士隆田汝耔铣亦辱公与友主本六经兼综史氏躬行务实乙丑会试中式入对　大廷策问道未行法未守公荅曰政事之柄握于司礼刑法之权移于厂卫盖切中时弊赐三甲进士大学士刘文靖公覆阅卷奇之选庶吉士正德丁卯授户科给事中辛未同考会试未揭晓礼部移文内帘主考靳学士奴泄试题于常州举人某某受千金主考刘文肃公验号一人中式比填榜黜之曰用戒黩货已出院公上疏请究之曰纵不实可使大臣毋受侮于四方竟坐奴罪一举子充吏靳公大愧恨吏部遂以公为大名知府自工科左给事中往是时蓟盗大乱中域大名乃午达之途戎马充斥又值凶岁公至郡砺器募兵大章赏罚人思奋力东明小邑贼攻围十有二日不拔遂去相戒勿入郡中刘瑾尝加赋大名已输于官公遂请作下年正额之数辽东寗杲自御史传升佥都御史已除名潜居京师厚赂阉永求复官擒贼永讽谏官荐之公在工科同官有及之者公奋袂而言曰世果无人宁用驽如卿者可也畿内可复令渠坏之邪已而传　旨复杲佥都御史巡抚真定并讨羣盗杲必欲中公以危法至大名摘疵索瘢威胁语侵公不为动亦无从得间乃令供军需二千金公谓必得印信公移乃敢上卒如请御史张某来按治与公同年屡示意索赂公不内张罔事而怒责之者数或传张寔靳党假此陷公以复怨尔未久二子俱败真定知府以下皆坐罢公由是益著名乙亥晋浙江按察副使温处兵备孝豊汤氏作乱莫克平者公至上议曰汤氏自知罪大不赦弗一日而忘死则为备必深凡孝豊在官者皆与通我有作彼必知之今粮差不及孝豊汤之故也豪右名曰雠之寔欲存之以便已况法弛纲颓民畏汤如虎而眇官府如羊夫千里袭人情必先露山路险狭如鼠鬬穴林木蔽翳可以设伏彼安居以待我竭力以攻或遭连雨势难持久皆我之所忌也然度彼之势败形亦多负险固守聚而不散则可图拒命假息多疑少决则可刼素虽桀骜未见大敌则可威收召豪杰引结雠家明示利害公出刑赏则可用榜谕谍说降赦迷诛我威既振彼思自脱则可离皆彼之所忌也夫用兵者不以短击长而以长击短则兵未接而胜已定矣时不能用明年丁丑改山西提学晋溪司马弟考下第自称门阀竟从朴刑晋溪权宠方奕素快恩雠者己卯晋参政自招民兵平陕西回贼之侵掠欲要之河上歼之同事者慑乃止晋国发丧而葬妖民张钺欲乘虗取会城张旗举号公先知之有备钺不得发御史不然后行部为钺党所攻几不免乃大索贼忿将多戮公又从容开释无辜嘉靖癸未晋浙江右布政使中官张志聪吴勋造币于杭自擅权利又纵行头色料既不中程而盈金以逋十年不讫工公莅之乃及御史欧珠恊公裁抑色料悉易于啇杭守查仲道平价他无与也中官奏公及查守抗违新　命凌忽　钦差有　诏逮公及查守下　诏狱治至被鞫公及查守各认为巳罪欧史疏救之公谪鹤庆知府查守欧史俱外调至滇见中官不荅礼公立而言曰吾不过再系而巳矣中官改容谢过土官凤朝文及安铨叛或指公间道可逸公厉色曰丈夫不死国而死家者何丽江土官木公之妻朝文之女兄众畏其兵悍视其顺逆为从违公约会兵竟上谕之曰汝兵诚精然赖累　朝恩命而然汝叛　朝廷兵不能叛汝邪汝受厚　恩而忘之兵受汝恩与汝之受　朝廷者厚薄不待较一旦反噬何难丽江人欲得汝之处者何限顾畏　朝廷威镇之且朝文不有其　君与其兄何有于戚即事成容能处汝下乎君乃北面事内行邪木公感泣出兵三千往援会城滇人曰丽江兵故难调也由是二酋失助瓦觧矣戊子晋云南布政司参政再晋按察使委看平蛮功过当实御史刘臬荐公宜亟召还贰六部巡抚大同蔡天祜荐公自代曰卿气量可以消反复才略可以理纷结晋福建右布政使再晋南京太仆卿丁外艰壬辰服除起光禄寺卿遂晋右副都御史总督漕运巡抚凤阳地方公归相台访予公忧悴甚予曰今仕宦以漕都为外台之最荣公何忧公曰水流天运同一化机川原攸革久则复然河可虑也器钝舟敝财匮功窳工可虑也军无休期惫而又耗恣带私货禁之生乱军可虑也贿成势援罢之不能人怀异向谁任利害官可虑也盐徒私贩收大利而官盐阏国课不充舟快江阔便则虔攘固险盘穴官莫敢何僊芝巢诚焉知无人地方可虑也夫社稷露闯然之忧而君子倚为盘如之安卿是以拜命以来鼠忧巳极公至淮漕果塞议者纷纷谓复海运开济汶公谓六月无漕京师困矣姑纾目前之急与松石刘公飬和仍疏黄河故道而固堤毋令走泄未几漕利　赐白金彩叚奏除淮扬军余无田子粒凡若干两疏请余盐并钞关银赈济仅毕事而公卒矣公为学以古人期志于用世六经外卜筮历筭僊佛之术皆明尝谓韩子原道胡子崇正辩乃辟俗僧狂道何与聃昙本色在翰林与穆伯潜及铣同业每开卷予及伯潜方畜疑致思公即指摘大义得言外之趍伯潜笑之曰君如奔马看花焉得香色及二人有悟不出公所见惜乎历官之长不及笔之书公在鹤庆文示诸生可见厥志云 【 示诸生曰古之学者首之六蓺近事也継之六行实行也至六德考厥成矣今习课试之文科第为志官禄为功及幸一第筌蹄尽废名曰举业之弊缀砌为文偕偶为诗拾古人之余弊一生之力不足以覆瓿名曰诗文之弊晚宋陋儒浚伏羲之画转濂溪之圈不反身心但求豪楮今又哜其糟粕以自迷名曰理学之弊宋之四子造诣精矣皆实学矣今乃忽訾张诋邵右陆左朱肆怪僻以高而忘其履之卑此过门不入吾不憾焉者也或有巳则不学专以非人凡人之善曲为巧诋诸生能如古人之学圣贤可拾阶而至举业资也诗文蓻也性理本也天下之善吾师矣】 

　　○南光禄卿张廷宾 

　　张公世为山东单县平堽里人讳宾字廷宾成化戊子年三十举乡试乙未举进士丙申授睢宁知县以忧去服除改金坛甲辰迁监察御史奉　旨宁夏盘粮巡山海关及按真定弘治庚戌迁湖广按察佥事以忧去服除改山西戊午迁浙江副使乙丑迁江西按察使正德丁卯迁南京光禄寺卿明年廷臣荐公为大理卿刘瑾用事怒公无馈遗　内批致仕公魁干大度质直而谦无饰言伪行凡与交者无不远去疵吝颓然服焉知睢宁岁大水发廪赈饥或劝其待报公曰谷为民积今为民发之罪令自当也金坛又大水以全灾报都御史怒曰若为民吾其殃民者哉即如报赋安所出命他官验实乃上九分灾公抗言曰民重溺而匿之不仁也告之不以实不忠也民将莩矣尚安言赋犹坐误报罚谷为御史劾太监蒋琮伐山陵木为室琮幸臣也疏入不报湖广知县某素佞得幸上官后被讼都御史下公治且曰此官贤其罪当坐讼者公竟罢之都御史怒公坐是久不调御史宁陵乔恕按江西方严能断省府畏之礼谄言甘公至将衣豸见或劝其更他服公曰此吾命服也如面　君又何如邪每与御史论事更端则起请巳坐尽辞御史不说同官伺公间道御史意公曰礼贵于尽吾亦尝为御史为臬司更三省矣礼如是可也可足恭求说哉御史他日以事笞掠省吏或以咎公公曰吏自有罪且吾一人耳目有限能保其不败法邪布政林某谒御史趋公遽止之曰柰何以藩长而效驿官也久之御史薄林而贤公既荐于朝每言必称之公司刑久明决而恕句容有狱十五年矣每上要囚辄不服是后囚请于御史□下金坛知县治死而无恨御史曰彼非我属也囚泣下曰他官喜赂故使某冤不白今江南清官独金坛耳御史乃转白他御史下金坛事果得理江西冣徤讼一讼必逮数百人幻词织事诬善伸枉得利则自承反坐公一切以平恕治察词鉴色参伍以验得其情别其轻重之等然后辟之是时宁庶人恃才挟诈御三司如舆隶其尉卒坐事求公末减威持术钳公卒不挠宝鸡张抚为湖广按察使抚字安世持行廉布衣食蔬公禀厪足食即挈其余内于帑或以遗宾戚天下称曰青菜张然好诡行徼名君子高其节而枉其心副使俞振才暨僚皆疾毁之焦少师芳为佥事独右抚公无所附常两释之后世安大感悟执手流涕以谢江西副使蔡清林廷玉皆行义士一日相诟欲相击也诣公第求直既见悔愧不敢言而罢襄城张淮为御史按睢宁民状公善政公禠状遣民御史适见之意其为告赇者召民讯实公孙谢曰此市民献谀求后庇尔令患无政无患无闻御史叹曰忠哉斯令彼刻石表称者民其劳乎山西省城北十里广袤百里无水公相地得井王公鸿儒欲纪之公不可在湖广于刘家隔作桥又作度蚁桥民作张公德政坊公见而毁之在浙摄长入觐副使赵某谓曰公垂橐如京何以见诸贵人乎公乡人知府于凤喈闻而有献也不内公素贫能不妄取未冠夜读书邻女就之叱令去既贵无妾媵自奉如寒士尤薄势力曰宫岂家物哉尽吾忠斯可矣彼以官为官者岂未之思邪奏襄毅公纮为公姻兄当柄用时弗通问司徒陈公少从公游后司徒公贵司徒公长子策举进士出守吾郡公每以忠廉■〈日上〈耳力〉下〉郡守廉直而材名位骎显矣必曰此吾父暨吾张公之教也 

　　○李恭敏 

　　公讳鐩字时器世家汤阴成化辛卯公年二十有五举乡试明年壬辰举进士廷对以纯字献策　宪皇初政精严公愿其终与吴文定八人俱宜鼎甲莫适次也太宰姚文敏公曰曷以省试名次之遂首省元公列二甲之六是后多用为例甲午授都水主事缉内使私盐十万引没官至丁未晋鸿胪少卿谏罢邓常恩荫职及毁西山戒坛聚游手溷男女者弘治庚申晋工部侍郎辛酉虏入榆林大掠　上出六军逐之公兼宪职治饷虏遁还　朝言十事而谓外攘宜先治内今盛斋醮嗜燕游宠他技以杂金紫畜异禽以縻梁肉此好渐长恐颠正道远人侦伺以顺逆边方观示以勤惰乙丑夏　武皇即位命作泰陵丁卯晋尚书刘瑾用事恶先朝大臣不附己戊辰公致仕庚午秋诛瑾　诏起公仍掌工部壬申加太子少傅四辞乃允其第二状曰德称位者安宠踰分者危公论宜之则荣众指疵之则辱君之于臣在遂其忠毋徒溢其秩闻者曰鹤山公其以身觉人者乎然是后佞幸益杂修建大增鳌山之戏内苑之供造军器于南织缯绮于苏公渔邦课私责民偿内外绎骚中原盗起豹房僧寺镇国延寿凝翠太素知殚刻画色累金碧文石采瓦穷丽极奢甲戌内宫灾新作之公雅有心思计筹详细量物平价择旧成新期廉费坚工谏疏岁数十上其曰汉文之贤罢露台而着隋帝之败开汴河而致盖民之所有惟财与力力竭则怼财败则叛今无征已显可又促之屡请姑停他营并成内宫　上或夺俸示谴或间从一二幸阉刘飬以太监监各工公与议不恊面叱之飬泣愬于　上乃直公不究也　今皇即位改元嘉靖公年七十有五公曰吾在先朝义不可避难脱祸而去今圣主兴遗贤进吾纳禄让能其时乎君子曰大臣与国为安危污其身有益于国古人尝为之矣公归八年终讣闻遣官祭葬暨赠谥皆如制 

　　○副都御史朱公垂 

　　君讳裳字公垂沙河人少厉清节为诸生衣食不续裕如也正德丙寅御史顾潜试士知其贤檄府守资之俾学于京师旅于郊寺无仆从自炊汲同门生或办甘脆而食之不往明年举乡试甲戌登进士积官至九卿大夫寒约如一日自号安贫子既显改安斋自都御史守制还居无宾堂土壁席门自奉常茹菜连旬无肉食御史按山东时鲁人讹传曰长斋云嘉靖初　诏举先朝故典选天下方面知府治行高者　赐燕劳止得八人君为巩昌守以清苦与列后给事中刘世扬等举内外清正臣大学士石珤而下八人君在中凡在官钥户远嫌堂室如寺妻子甘菲恶君益自信乃又穷经探赜以圣贤自饬谓尊德性道问学其的旨也衍而成论士颂其廉知友服其不市名民惠其不取巡山西盐法钱宁来求利拒不与有幸人　奏讨司徒石公曰尔徒往朱御史不汝允也按山东时御史王相被阉鉴构下诏狱君抗疏曰　朝廷设御史如齐民畜猫捕鼠猫鼠相持主人其可助鼠邪疏鉴八罪王始得从轻刑又劝　上戒佚游近儒臣　武皇巡幸诸司请大治备以俟君不许后果有重敛获谴者人曰如朱公在免此矣还　朝又谏止南巡数嬖人荧惑之祸庚辰出知巩昌晋浙江副使自福建按察使转浙左辖两为副都治河建牙于济己亥夏五卒于官君性淳笃朴直斤斤恳恳目之所见必行言而虽久可覆御史王璜按浙辟不畏势浙有重人冤之璜罢官君以副使至京重人问璜何如人君曰真御史也重人惭沮 

　　○少卿王宗哲 

　　获嘉王宗哲讳希孟号淇东弘治戊午同予举河南乡试乙丑同第进士出令唐山更贤改邢台三载晋刑部主事正德庚午秋八月阉张永害瑾权奏瑾大恶　诏多官廷鞫皆错错索索莫敢先发言众促司寇乃问瑾胡为引用乡人瑾笑乃骂曰汝文武大官皆由我进何得言乡人众皆慑息驸马蔡震诘瑾考掠成要震武人龊龊无所长一旦名声遍朝廷法官推宗哲读瑾要词慷慨亢朗听者竦然由是铨司器之太宰杨邃庵选授鸿胪少卿前未有超级如此者邃庵方以折体越用招士出其门士亦乐比附宗哲仅随众投名状迄宰邃去位未尝登其私堂交言乙亥以疾卒年纔四十有一 

　　○叚容思作士 

　　成化中容思先生叚公之治南阳脱略簿书宣扬教化拔才于幽敻流贞于闺闼作士二人焉曰文庄公王公讳鸿儒字懋学曰举人张氏讳景纯字文粹叚公之教两公也开贤轨达圣涂俗习滥词一切刮剥两公之学容思也言拟行模心融虑豁两公咸资禀良笃思致精密愽贯百氏本主六经张氏未仕而卒文庄公起进士为地官郎出督学政入晋监师巳贰太宰于北守司徒于南政有繁简地分迩逖而服儒诵书弗因官辍是时边武得权政门颇杂公癙忧饮泣虽在贵显如困葛藟受严却介之义荐绝飬交之私上下远近或称为大雅君子云 

　　○副使李自愚 

　　公讳惟聪字自愚河南杞人也生而异状硕首豊背厚面腰腹方阔身长七尺力举千斤望之■〈立乞〉■〈立乞〉然跃马击剑儇捷如侠士性质气猛趍义若奔甘淡服勤避污如不及少习朱氏诗夜诵毕则入室空习剑悬枕作垒为攻击之状读古兵法有妙悟成化乙酉举于乡后屡上春官或独行无仆荷杖跨驴恶少骇散丙午选邳州知州河潴荒田公相地势之宜走潦开渠抽棘辟亩岁入倍常流民复业蝗不至境上官验而称之弘治壬子河决黄陵治河大夫刘忠宣取公供事河久未塞公忽悟卷埽法盖先于岸上作台后密置刃木于下背环系索台上作埽坚筑之长七十丈高二丈乃抽木下埽于水其激流则并下二埽又以草束土密其隙河遂东注不溢作堤延袤六百里公以四十日成均分合工毋敢买佚奏功晋工部都水郎中改缮部采木湖南庚申北虏大入寇大同兵败死晋公山西按察副使大同兵备公比伍阅精十抽一拔制兵长短互用马步错行因艺执器不强未能挑牌防矢战车立藩昼则治武夜则固垒旗鼓号令听闻相辨自率三千与同辛苦又修边城续断刬复外曰大边内曰小边皆十里一墩中含小墩或三大墩守兵五十人小亦得半由是士跃马腾烽燧不举又三年改山东副使管辽阳屯田公又悉究病源掊夺权贵皆受约束并边废田益市牛耕铸镈钐鉏劚给农之弗能自具者丁壮兴厉岁益田若干顷造册送府恐防射没皆公自昼疆界手笇尺寸又欲仿古井田沟遂亩浍暇则便耕作警则阻驰骤值改官不果正德丙寅又以急命往宣府饬兵虏畏而不敢至公年七十致仕杞人陈子乙曰公之善兵备也有四德焉诚使人乐死也义使人生勇也明断使人不贰也清俭使人息竞也公好农居常出入阡陌时力羙稼仕则举而施之不治贲观不务苟成恳恳截截既竭聿绩恶阉人之毒民每却渔取治河时李兴列其名受上赏固求削之在辽东抑沮朱秀乃贿逆瑾矫　命下诏狱罚五百粟输大同公之子倬暨其三弟俱从公出战编行伍间倬以勇力好义上官令督盗河南擒获奇略可载之史倬子壂举进士淳实能文 

　　○督学 

　　夫飬士在乎学董学慎其人成化中提学御史孙鼎之贞孝陈选之清方士奋其修正德末御史萧鸣凤惩恶严虽才不贷副使魏校敦行急受欺不悔二君皆遭构去呜呼学校何由而正哉 

　　○弘治乙丑得士 

　　洪武诸臣多元才也去夷复华贞矣革除之臣节矣而寡猷正统之狩景泰之易储天顺之复辟居位者靡如也故重典用焉成化之明弘治之仁朝无变事癸巳乙巳阴谋易适李贤刘珝一谏而止自是而士气昌始知以退为道以谏为忠以圣为师以经为文及乎泰陵末造明圣日隮得张先生元祯性理疏日夕缔览频惊喜曰天其以斯人觉朕乎吾榜诸君子出焉继遭摧折而且多天言其冣者节行则莆田黄巩伯固居巢曹琥瑞卿葵丘王韦钦佩守官则湖南张璞中羙朱錧以献高唐刘孝必先寿张董建中汤民宁海张惠天泽文学则吴郡徐祯卿昌谷晋安郑善夫継之寿张殷云霄近夫太原绍先汝宗今仲修又死嗟乎 

　　○相与诸贤 

　　家居十五年每思当世贤者在南若整庵及庄渠在同乡则何柏斋在关中则马溪田吕泾野在山东则穆玄庵但得一著述或他文字遍阅首尾寻绎再三柏斋则居之邻近细相切磋者也 

　　○发廖鹏谋子中式 

　　清苑有介士曰王氏讳德明字宗周性严行方弘治甲子年踰冠举乡试正德戊辰予以史官阅省试卷累首荐君主考右南士乃第君以九选封丘知县是时中官奴廖鹏附刘瑾威横子河南民日遭荼毒自三司以下受鹏颐使欲党君为助君不许上司故困君以难平之讼皆理丁卯鹏子铠冐祥符籍入试余姚孙清失官依鹏为代笔御史辈将魁铠君发其奸犹列上第踰年给事中陈鼎劾铠冐籍除名君以贤调嘉善后至佥都御史 

　　○兵 

　　国家有汉之全盛亡其强亡宋之苟安类其弱盖由士业草略登仕太易鲜治经世之学官多牵制迁代太数不予专断之权弛而亡支莫甚于兵往者蓟贼刘七穿窬小丑蔓延万人朝廷遣官命将费三省之财调两镇之军但尾之而行莫能设伏出奇一鼓取绩至狼山为风所覆然犹献俘勒铭上下胥庆旧制县佥民壮即古上兵近年增减靡定且户各分门番更月易多以佣奴充之但可具役使之擒贼如驱羊而入屠门也宜制大县四百人次三百人又次二百人两户醵出一人分为两班闾中多有便射精技多力喜鬬之徒令之顾代不足则两户抽一拣拔悍劲授习武事登其材武者为队长直者守城缉盗休者力田树桑乡立保伍五乡一长平居讥察逋袤小警团结以守夫民贫为小盗应倡而聚然后大每乡严则县靖每县严则府靖推之天下皆然嘉靖癸未盗王堂起山东转掠河南予守侍读在朝大司马彭公咨于铣曰非调边兵不除铣问贼中有边人乎公曰无铣曰贼恃一刃能驱民从之　朝廷赏罚明重乃不如一贼之刼乎前中原及蜀盗咸用边军彼知内之弱而致轻今又资藉之万一恃功恣求后难控御土兵未厯战气索而怯如调保定达舍在前土兵在后緫之一将古云习贯如自然既可平贼我兵亦练彭公如铣策奏行不月王堂平明年甲申秋大同变 

　　○青羊盗 

　　初青羊之民习于盗而恃其险聚则鸟丛散则鼠伏持挺为器潜剽村墟出没潞怀卫相之交将及五纪非有弓矢戈骑之利破城残邑一有司可制之嘉靖丁亥贼刼恩村及黎之郊山西宪臣乃溢其事觊成奇绩及败于贼杀官迭尸戊子秋　朝廷遣将合冀豫之兵征之河南宪臣潘公埙取谋用问始入其阻已共肆厥伐旬日底宁无亡镞之费　皇上至明大仁志存安辑又命兵科都给事中今大宗伯夏公言奉　诏勘实止枉刘革冐赏降实德夏公巳上议谓潞本岩郡古号上党大都偶邦劲卒起凶唐皇尝为别驾今建州置官体势尚轻盗居幽左靡所密统任其穴于要害凡皆未宜今当升州曰府立县青羊之陀玉峡虹梯并立二关蟠溪玊斗白云各设巡检我固是险寔披其心腹又四年为壬辰内外谋恊尽行是议上锡府名曰潞安旧统六县复增其二附郭曰长治青羊曰平顺官署备府制惟减附县之学 

　　○落叶诗 

　　弘治辛酉予游太学广人梁宗烈与予善宗烈亟称永豊吕祖邦曰明爽有气节能效唐人为诗已而予识吕君时　孝皇有道之朝卿大夫怙恩耽宠耄不知退清议鄙之吕君作落叶诗寓风剌曰千山落处偏于晓一片飞来即是秋又曰天南天北堪容汝莫送多情出御沟都士传诵壬戌春试整庵公抡之作魁吴文定升其次卷鲁文恪铎也君名第九入对策赐第二甲进士授南虞衡主事分司真州益以其暇攻诗似唐王维自题曰近邹官舍清如水更喜官清水不如真州士曰无愧词吕君大父晟景泰辛未进士终夔州知府有爱浃民因名吕君曰夔正德庚午吕君亦晋杭州知府 【 刘铁柯在司寇恃其奥援凌压诸曹尝为拨历吕君移文责难之人皆喜君之直而快铁柯之挫也】 

　　○诲言 

　　弘农陈云逵字中夫为兰州学正以经术六蓺造士诸生有馈必却之后为国子监丞铣卒业而归先生赠言三章曰目用间须点检口之所言与身之所行不相矛盾斯为善学 【 一】 躬行伦理而不亏人之至者莫是过矣 【 二】 公正处巳宽恕待人自不觉其地位高矣 【 三】 寿张殷云霄近夫拜南给事中谓铣曰子英迈浮于防检终身师伊川可也铣行且六十碌碌无闻徒负三益之诲云尔 

　　○论古文 

　　夫文可贵乎以华没本古尝病之文可轻乎无文不行古尝修之故履实而言有为而作阐元化辅民彛孰可贵也孰可轻也战国乱矣乐毅之谢燕惠仲连之却帝秦正矣哉苏秦之倾危李斯之怙祸圣王之戮民也然秦悉从之利可捄六王之亡夫珍玩取诸四方贤则弃之嗟哉古今之亡辙相绳非特诋秦而已两汉醇厚士无异学淆之虽泥灾异然格王正事罔匪经义鲁恭袁安之谏伐匈奴李固左雄之条政确言哉魏晋浮靡江统之徙戎裴頠之崇有陆机之辨亡曹元首之六代于令升之赞善欲拯世溺不但归来之洁身尔搉文者遗之岂笃论欤李唐之文丽猥韩柳起而革之昌黎析理指事正大洞达庶哉贯道之器柳州理既昏谬词间俳偶困而不修过而不改而自叙抑欝悱愤之怀有子长之昌记山画水嵬目倾耳所谓晚年肆力者乎然魏玄成陆敬舆之疏所以正君定国勿疵其俪语也宋尚言而诸氏竞出安石子固志学相恊而宗扬雄介甫文谨绳墨而伤暗晦自任性命求之无可采也曾氏简徤而核若有闻乎道之槩者欧阳子谓性非所先谓系辞非圣笔三苏氏和合从横虚寂而一之然二氏陈政驳谬得失利害示诸掌上欧之雍容苏之英发恻然可动乎君也司马氏践履为章程叔子道德为用其文宋也其实则孔氏之遗游蓺者有矩■〈寻蒦〉矣陈师道古行艰思乃甘列于张耒秦观之班何处躬之不休乎夫去程之居近也闻程之贤稔也而自失之背指之喻不虚矣嗟乎春鸟之音和秋虫之音凄天示人之声也晴明则思舒阴晦则思结人恊天之气也是故出之不由真投之不中欵徒豊其幅尺藻其繁革诚文已哉诚文已哉 

　　○杭州同知黄汝器 【 琏】 

　　黄公于成化甲午始由太学生得举又六年辛丑成进士出知江阴剧地徤讼南北各性公辟奸踣恶王高革面静守恪附邑更简顺征入内台例得御史内阁万学士结权阉共挤罢宰尹公忌公为尹乡人留一年升镇宁知州夷服无民无城止部洞蛮公直莅其次安若省府宣威寘利夷大说服平普安之乱遂调为长治如镇宁抚公台史累上厥最晋杭州同知清军杭素巧欺泅脱戎籍公察紏源弊岁增千人行伍充实弘治辛酉卒于任公先世盱眙人元末来济阳讳琏字汝器配张氏念公未子阴纳贰室万里罙行往候公疾留妾而还成厥子之业子臣字伯邻进士入翰林拜给事中今为左布政使 

　　洹词记事续抄 【 终　计四十四叶凡三十六则江阴赤岸李氏书舍藏】 

附录： 

洹词记事抄一卷附明良记四卷（江苏巡抚采进本） 

明李鹗翀编鹗翀字如一江阴人洹词本崔铣所著文集鹗翀摘其论宋事及明初事迹者六十一则为书其不渉记事者皆不录续抄三十六则皆前所挂漏也鹗翀自题云前抄成于庚子秋备阅七载今春裒诸说部梓行之发箧得前抄因同杨宪副二记附为一帙今二抄之后惟杨仪明良记四卷前有鹗翀小引称与保孤一记皆系秘本则所谓二记者乃合保孤记言之而此本佚其一种耳（四库全书总目子部杂家类存目） 

洹词十二卷（副都御史黄登贤家藏本） 

明崔铣撰铣有读易余言已著录是集题曰洹词以铣家安阳境有洹水故也一卷二卷曰馆集三卷曰退集四卷曰雍集五卷至十卷曰休集十一卷十二卷曰三仕集皆编年排次不分体裁杂着笔记亦叅错于其间铣力排王守仁之学谓其不当舍良能而谈良知故持论行已一归笃实其争大礼劾张璁桂蕚风节表表亦不媿其言所作政议十篇准今酌古无儒生迂阔之习他若漫记十条可以补宋史之未备讹传两则可以靖明代之浮言而岳飞论一篇称飞之急宜奉诏班师尤识大体盖不以文章着而文章自可传也第十一卷中有严嵩钤山堂集序似涉南园作记之疑然嵩集载此序题嘉靖巳亥据明史嵩传是时方为礼部尚书未操国柄尚无由预识其奸是犹司马光之于王安石非陆游之于韩侂冑矣（四库全书总目集部别集类）
