　　《觚剩》《觚剩续编》　清 钮琇


　　●自序
    原夫天为石补，光乃丽乎三辰；地以鳌胜，力且维乎四极。莲生岳上，巨灵运掌而山开；乌走云中，后羿弯弓而日落。若其游神六合，抗想千秋，都非易测之情，实有难穷之理。然则庄生《齐物》，何得置北溟而不谈；屈子《离骚》，能无仰东皇而欲问乎？况夫鬼盈睽载，《易》留语怪之文；神降莘言，史发兴妖之论。杏坛书垂笔削，辨六之昼飞；龙门事著兴亡，志一蛇之夜哭。是知虞初小说，非尽出于荒唐，郭氏遗经，固无伤于典则也。余也生虽已晚，世不逮夫郎，思则靡涯，心常倾夫荟蕞。幼而就傅，延吴札于枫江；长且服官，谒徐陵于柏府。初垂缟带，便学长吟。继傍玉台，每聆《新语》。入燕都而怀故国，记览《梦华》；登梁苑而晤名贤，书携行秘。迨夫哀缠素к，贫典黑貂，旅食三年，不断皋鱼之泪；宦归千里，无余刘宠之钱。游迹则雁池凫渚，阅历遍赊；行装则玉格贝编，讨搜独富。既而听鸡函谷，策马芦关。叹密法于秦灰，欲辨怪哉之气；怀和声于周凤，还题吉了之名。碑洞文章，收诸绿笈；桥山陵寝，绘以黄图。今则仍绾银章，更临珠海。鹧鸪啼处，朱旗锦石之乡；蝴蝶飞时，丹灶羽衣之洞。官逢斗孛殳，得虎说于荒江；语习И隅，成鱼吟于蛮府。粲花宾至，快雄辩之当筵；话雨人归，喜华笺之在箧。于是倾觚授简，抄以小胥，因而别地稽时，汇为全帙。言其大略，盖有三焉。尔其箫断吴门，曲留小海；筑摧易水，歌起悲风。嵇散挥弦，《广陵》之音欲绝；潘阁笔，重阳之句无多。苟非阐此嘉名，谁复求之幽壤？至乃江头孝女，黄绢无传；塞外文姬，青蛾莫赎。帘窥燕子，新愁锁夜月之楼；门倚桃花，旧笑忆春风之径。维美昭于绣管，斯艳发乎得簇。更若大夫观止，雅擅多能；君子至斯，夙推博物。疏不遗乎草木，学逆葩经；注兼及乎虫鱼，功期翼雅。爰以资其考索，非止袭夫传闻。然而宇宙茫茫，人如粟渺；江河滚滚，世亦萍浮。目不越于方隅，每以常而为怪；心苟通乎大造，将何幻而非真？念兹得失之林，总归陈迹；悟彼逝来之境，庶得遐观。姑存此日琐言，岂曰珠能记事；倘附他年野史，亦云稗以备官焉尔。

　　康熙庚辰三月既望，吴江钮诱玉樵甫书于高明官署之根青阁。

　　●卷一。吴觚上
    ○岁寒集余幼从吴南村先生于家塾，受《尚书》、《左氏传》及时制义，所见著述甚富，惜在髫龀，不及抄缀成编。未几夫子下世，遗稿零落，越今三十余载；偶于故簏中，搜得数章，敬录于此。《拟道路忆山中》云：“微阳澹遥薄，羁客困尘鞅。帛策今志，烟霞厉曩想。迟迟楚粤郊，一步一回仰。灵境隔紫霄，夙昔凭诞放。坠萼荐春屐，归云丽秋氅。轩开纳曙景，襟豁眷初爽。自生性情悦，愿领丘壑长。浩浩九门津，恢恢千目网。野犊被文锦，虽贵非所赏。铜斗瞻渐碧，禹穴顾已莽。新游非故乡，登顿益慨慷。空抱嵇生琴，戚戚发哀响。”《追和孟东野审交》云：“枳棘初生时，青青似柑柚。滋养待成林，芒刺伤我手。结交非其人，不但初心负。名义如日星，斯人等埃垢。君子田中禾，小人田中莠。同亩而异根，安得秋实茂。宁为管华薄，莫效苏李厚。厥初或依违，鲜终谁执咎。”《咏梅花》云：“百卉千妍竟艳阳，有人篱角问孤芳。寒交近与苍松绝，滥籍秦官亦可伤。”《赋得城春草木深二首》云：“名区屯宿莽，春向几人家。衙晚听啼鸟，碑残卧落花。堂巢无主燕，池唱在官蛙。何必曾侯印，东门遍种瓜。”“百战余荒垒，阳和尚草莱。青帘花外肆，乌鹊雨中台。怨气流为火，腥痕绣作苔。登高如可赋，愧乏鲍生才。”《田家秋兴》云：“九月筑场后，田家事事幽。断桥霜下坂，修竹水边楼。鸡犬无心昼，菰蒲有望秋。莳蔬携插短，栽枳结篱稠。灯火邻舂共，鱼书社饮修。落桑亢人瓮，覆草秉成丘。帘曝贪朝坐，溪云动晚讴。牵萝闲补漏，策杖遍寻俦。梦以无因永，行缘得句留。所须无冻馁，城市有何求。”《寡女行》云：“明月夜照井上霜，如花寡女开中堂。当轩轧轧朝复暮，机中之锦他人裳。夜阑月转灯烬灭，独向空床抱冰铁。君不见东家鹤发娘，垂老嫁人为媵妾。”《西门行》云：“西门有高冢，乃是城中富家儿，当年不乐，为后人嗤。后人嗤，后人仍效之。日复一日，坐令青鬓丝。疏布裘，屈木卮，此物我所制，奈何坐令他人嬉！城中车马客，不向西门冢上驰。即向西门冢上驰，冢中之人不能复起相追随。请尽今日欢，明日非我知。”《东门行》云：“出东门，意欲前，欲前未及得前，远闻儿啼女泣，使我仆马为流连。君但行，勿留连。堂上有两亲，机中有丝日一缣，贱妾糟糠，终不令君亲饥且寒。道傍之水泥浊浊。长安马，多食粟。一车覆，一车续。愿君为臣忠，为吏廉，吹风到茅屋。结驷归来非我欲。”《西山爽气》云：“雨歇池馆凉，开轩睇原隰。遥峰如盥栉，苍翠净可吸。竹树延清晖，苔阶响余滴。群鸟次第起，远背晨光没。我意亦悦之，曳杖遥与即。旷然融心魂，神领兴自给。松风塞双耳，米盐讵容入。出门无可营，坦坦任所适。”《寄题周蛰庵新居二首》云：“周子幽栖处，浮名信可逃。竹才埋瓦屋，水足受鱼ザ。近渚饶菰蒋，低帘见桔槔。从知予去后，双板没新蒿。”“苎通小径，鸡犬自成村。乱水绕三面，数家同一门。塾童来问字，邻叟共携尊。纵遣桃花出，无人解觅源。”《寄故乡诸友》云：“白云红树隐溪塘，何处登高可望乡？百里畏途天外梦，两年愁鬓客中霜。刺秦惭负千金诺，归蜀空回九曲肠。倘有贫交问流落，尚悬双眼看苍苍。”夫子为王昆仑山人之甥，明末食饩归安，名驰三吴、两浙间。鼎革后改名宗汉，号南村，与兄东里、弟西山偕隐，日以文酒相娱，并手辑同志之诗，曰《岁寒集》。先生为人温厚而严正，终其身绝迹城府。吴兴庄氏子聘修《明史》，坚拒之，卒免于祸。

　　○贞白楼诗余族兄易庵先生，名，与先君同受知于黎博庵副使。鼎革后，筑楼溪滨，绕以修竹，而种菊其下，赋诗饮酒，绝意人世。自南村师殁，先君即命余从易庵游。今易庵年已八十有二，无子以继其传，手抄《贞白楼诗》寄余，若冀余之传之者。存其一二，亦可以见兴象之恬，襟怀之峻矣。《闰上巳》序云：“上巳不诗，闰而诗，纪异也。兰亭已矣，禊事犹存，虽迹类嬉游，而志存蠲祓，怀洁之士，实欣尚焉。于斯时也，澄泽流鲜，朗区披秀，洛川名阀，抚令节以舒光；洧水丽姝，激景风而吐艳。斯诚骚迈之欢辰，咏喁之良遘矣。乃者节序乖疏，宾朋散逸，黄龙梦杳，白水吟空。言念曩今，能无涕悼！当右军作记，年冠永和，乃其临流感慨，犹至叹于世殊事异，揆厥所悲，一何遐也。至元嘉祖道之篇，永明禊饮之什，金石毕陈，钧天杂奏，眇寂寥，风斯迈矣。南楼倦倚，髑绪兴哀，漫赋五言，忘其拙率。”诗云：“入春饶胜事，我复爱花辰。曲水门阑旧，熏风节序新。祓除如有待，觞咏岂辞频。寂寞寻芳侣，重来访隐沦。”《上巳日种菊》云：“未肯忘秋兴，霜花手自栽。力锄非种去，悬想故人来。宿土承新露，疏篱傍老梅。相依成密友，日夕共徘徊。”又《秋怀》十首，殊有靖节风致，今录其二：“风霜颇威厉，败叶走阶几。我庭日寥廓，一望尽披靡。人事苦衰谢，天道有倾否。古桂发幽馨，吾无隐乎尔。俯仰观幻化，斯理本如此。”又云：“西风顿凉冷，衣被应装绵。妻儿负单夹，欷当我前。问我我不应，四顾空茫然。南邻贫彻骨，北里富薰天。造物本不齐，岂复关愚贤！”

　　○西山五七言吴西山重晖，行十，南村先生之弟。少年诗名甚著，惜早卒。其诗长于写景，如《野眺》云：“花明背郭寺，柳暗入村桥。”《醉归》云：“荇乱牵摇橹，鸥惊触过船。”《村居》云：“木脱云辞径，禾登鸟集门。”《吴兴旅次》云：“老藤随树倒，危石带沙崩。”《村桥远眺》云：“天长众鸟去，林远细烟升。”《春窗对雨》云：“窗雨沈花影，檐风落鸟声。”《游硖石东山》云：“柳深莺坐稳，柏老鹤巢危。”《晓寒》云：“霜花骄古木，水骨压狂流。”《春夜步月》云：“暗香花隐月，迷路树钩衣。”七言如《题画》云：“远水日斜渔倚棹，空山云起客登楼。”《入山》云：“江寒雁落芦花国，山冷人归枫叶村。”《秋霁》云：“槛外雨过群壑响，檐前风定一蝉闻。”《春怨》云：“惊残好梦憎啼鸟，催理新妆恼侍儿。”《新迁》云：“竹孙脱箨看过屋，鸥母携雏并浴川。”《雨望》云：“废苑亭台新牧陇，孤村烟水旧渔家。”《秋夜》云：“幽砌露寒蛩近榻，荒园槿落犬穿篱。”皆可传也。

　　○布囊焚余张玄著先生起自海中，部落解散，窜身僧寺。杭守臣觇得之，与爱仆杨贯玉、幕友罗自牧同被执。就逮之日，公乌巾葛衣，不言不食者数日，惟啜水而已。临刑，二卒以竹舆舁至江口。先生从舆中出，见江上青山夹岸，始一言曰：“好山色。”因索笔研，作绝命词，付行刑者。自牧与贯玉俱从死焉。所著诗词，贮一布囊，悉为逻卒所焚。其遗在僧寺及民家者仅数篇。近体三首云：“义帜纵横二十年，岂知闰位在于阗。桐江空系严光钓，震泽难回范蠡船。生比鸿毛犹负国，死将碧血欲支天。忠贞自是孤臣事，敢望千秋青史传。”又：“国亡家破欲何之？西子湖头有我师。日月双悬于氏墓，乾坤半壁岳家祠。惭将赤手分三席，特为丹心借一枝。他日素车东浙路，怒涛岂必尽鸱夷。”又：“何事孤臣竟息机，鲁戈不复挽斜晖。到来晚节惭松柏，此去清风笑蕨薇。双鬓难容五岳往，一帆仍向十洲归。叠山迟死文山蚤，青史他年任是非。”《古风一首》云：“苏卿仗汉节，十九岁华迁。管宁客辽阳，亦阅十九年。还朝千古事，归国一身全。余生独不辰，家国两荒烟。飘零近廿载，仰止愧前贤。岂意避秦人，反作楚囚怜。蒙头来故里，城郭尚依然。仿佛丁令威，魂游华表巅。有此面目，难为父老言。智者以为辱，愚者笑我顽。或有贤达士，谓此胜锦旋。人生七尺躯，百岁岂复延。所贵一寸丹，可逾金石坚。求仁而得仁，抑又何难焉！”

　　○虎林军营唱和吴愧庵名炎，潘力田名柽章，才望相埒。康熙癸卯二月，同以史事株连，逮系虎林军营。吴有《营中送春》诗云：“一半春光缧拽过，唾壶敲缺待如何。莺声啼老听难到，柳絮飞残扑转多。δ晚斜阳连雉堞，朦胧短梦绕岩阿。不堪往事成回首，总付钱塘东逝波。”潘《漫成四首》，其一：“抱膝年来学避名，无端世网忽相婴。望门不敢同张俭，割席应知愧管宁。两世先畴悲欲绝，一家累卵杳难明。自怜腐草同湮没，漫说雕虫误此生。”其二：“吴关一路作羁累，棘木庭前听五词。已分残形轻似叶，却怜卫足不如葵。下堂真愧先贤训，抱璧几同楚客悲。从使平反能苟活，他年应废《蓼莪》诗。”其三：“圜土初经二月春，薰风又到絷维身。流萤夜度绨袍冷，采蕨朝供麦饭新。敢望左骖归越石，还期长拟灵均。多情最是他乡侣，闲谱龟兹慰苦辛。”其四：“阅历风霜只自疑，难将身世问时宜。穷愁只合吾侪事，姓氏羞为狱吏知。见说成书刑铸鼎，不闻有梦召胥靡。南山此去躬耕好，未可重题酒后诗。”吴《怀古》四首，《咏岳忠武》云：“将军野战最知名，半壁河山一力撑。义在《春秋》臣节殚，法过韬略阵云明。运移宋历终江海，功就蕲王敢弟兄。痛饮黄龙千载恨，钱塘夜夜有潮声。”《咏伍相国》云：“阊阖行歌未死身，一言投契作宗臣。报仇暮日忘荆国，抉眼衰年看越人。罗刹江头潮最怒，姑苏台畔草长新。虫沙猿鹤无穷化，愿向波涛问大神。”《咏苏文忠》云：“杭州刺史最风流，箫鼓楼船春复秋。讥诮每撄丞相怒，判书常应老翁求。六桥花柳蒙遗泽，两岸湖山纪胜游。当日怜才岂无意，峨嵋夜月照高丘。”《咏于忠肃》云：“开元城外黑云屯，土木营边日月昏。手挟六龙群喙定，身担一线国威尊。战争有几禁南牧，缯币无多返北辕。两字狱成明主惜，高名赢得并乾坤。”《与美生对酌绝句》云：“平生恨不学屠沽，输与高阳一酒徒。”此日尊前须尽醉，黄泉还有卖浆无？“是岁五月，吴与潘俱磔于杭之弼教坊，同死者二百余人。先一日吴语其弟曰：”我辈必罹极刑，血肉狼籍，岂能辨识？汝但视两股上各有一火字者，即我尸也。“闻者无不流涕。

　　○力田遗诗潘柽章著述甚富，悉于被系时遗亡，间有留之故人家者，因其罹法甚酷，辄废匿之。如《杜诗博议》一书，引据考证，纠讹辟舛，可谓少陵功臣。朱长孺笺注，多所采取，竟讳而不著其姓氏矣。余幼从学吴南村夫子时，曾录其古近体诗数篇，留敝箧中，今检而存之，并著《博议》所自，以俟能表章者。其《读五代史》云：“唐室乱天纪，鸷猛化侯王。健者夜一呼，万乘起傍徨。取守既同道，贻谋安得良。遂令燕云地，化为狼与羊。倒受太阿柄，失势还自戕。有宋鉴其弊，居重御四方。矫枉失之过，国威遂不强。善哉府兵制，作法贵于凉。”《卜居二首》云：“每爱西山好，烟霞无蚤昏。茶香晴送鹤，果熟晓争猿。得意花颜色，会心鸟语言。幽寻偏得性，独往志空存。”“极望草萋萋，春原肥乳羝。青桐谁见实，朱凤尔何栖？短褐晨霜重，征尘夕照低。浣花溪有约，杖履不应违。”《关山月》云：“绣衣金を匝，宝马铁连蜷。出身誓向边场死，那能宛转妻儿前！离家复见故乡月，见月思乡情不歇。天山飞鸟却向南，陇头流水分呜咽。幕前健儿歌且悲，霜寒风劲胡马肥。闺中远不闻吹笛，塞上愁谁听捣衣？可怜夜夜关山月，只照从军不照归。”《丁亥春与文心兄理平川旧业，归途有感》云：“草堂幸巳赋归来，别业蓝田且共裁。废驿旧经征战尽，野花初向别离开。数通画角连笳起，一树斜阳带鸟回。照水独怜华发改，诗棋两事老余才。”《忆戊子秋过外家东衡里，因寄表弟章伯升》云：“数载烽烟隔渚隈，清溪野色望中开。山将落日排云去，水抱孤帆拂岸来。巷口燕巢春绕树，门前虎迹晓冲苔。援琴四壁贫何恨，孙叔当年不治财。”《奕隐赠云间谢绎之用枰字》云：“扁舟问我溪行，坐觉九峰秀色生。当局尽从疑处失，先机谁向败中争。白云侵户明书几，红叶当阶覆石枰。身世渔樵何处稳，独能蝉蜕任浮名。”《酬王云顽夕坐有感见寄》云：“虚无映卷帘，林壑尚余炎。露咽蝉高树，风吹月短檐。雄谈曾压胆，怪事几张髯。郑重瑶华赠，聊从紫气占。”《灵严怀古》云：“半空塔影迥参差，入眼兴衰欲问谁？麋鹿有情伤地僻，草花无主恨年移。溪山尚倚吴王剑，江月空弯西子眉。薄暮老僧为指点，白云封处六朝碑。”《和陶乞食诗，赠乞食诸公并序》云：“辛卯秋，村民十百为辈，望门投食。予谓救灾恤邻，谊也。况上无所呼号，下不为剽克，而俯首一饭，犹良民也。渊明旧谷既没，新谷未登，日月尚悠，为患未已。乞食贤者之事，乃众人优为之。慨然有作：沟壑势所迫，贸贸行安之。促步望烟火，低头好言辞。善悉主人意，高义无嗟来。升斗竭所余，满腹辄废卮。感激话畴昔，内热羊诗。同里无赈恤，曷云济世材。愧客供给薄，强饭以相贻。”《移居诗赠人》云：“近知卜筑到江滨，遁迹聊依水岸分。波底白鸥渔有国，天边苍雁为群。故乡回首桑麻接，曲径通人鸡犬闻。吾亦经营沧海计，乘槎浩荡一从君。”

　　○序赋创格陈鹤客三岛，长洲人。崇祯末为博士弟子，有声。国初晦迹授徒，然故国《黍离》之感，不去于怀，终以忧愤成疾，年三十有四而卒。曾为余内兄毕西临作《当泣草序》曰：“毕子西临，以终生上策之年，怀太傅度湘之志。被明月于江皋，爰歌《九辨》；悲雨雪于阪道，兼作《四愁》。乃示予以诗，其自命曰《当泣草》。噫嘻，悲夫！仙人羽盖，望姑射以何归；帝子霓旌，仰桥山而莫及。玉泉河畔，水涨桃花；铜马门前，风吹秀麦。故府久为拜月之庭，行宫竟作祭天之宅。朝围猎骑，万里扬沙：暮起夷歌；九门落日，西山草绿，谁传社饭于诸陵？北殿貂黄，徒思腊酒于故阙。逢荆卿之故友，相对生悲；登乐毅之空台，自然饮泣。若夫道指金陵，客归江表，风景萧条，河山绵邈。金凫银雁，尽出人间；细柳新蒲，悲从父老。凤凰台上，朝来麋鹿之游；鹊观前，夕作牛羊之道。刘琨既逝，啸未举而楼空；祖逖云亡，鸡既鸣而天晓。山中公子，谁共攀夫桂树？道上王孙，独自寻夫芳草。遂乃下云阳，登石屋，望远则目属青龙，临空则悲生黄鹄。弹筝拊筑，佣工歌变徵之声；短笛横箫，乞食吹《小海》之曲。华屋增羊子之悲，穷途起阮公之哭。于是驾云螭，乘白霓，王良为御，造父前驰，巫咸申命，詹尹陈辞。远游谁去？焱举何之，横四海其焉极，望夫君而太息；吊玉米于江陵，奠椒浆于太乙。凤吹寂寞，空存云母之山；鸾盖飘零，徒忆辛君之邑。仙城飞鹤，怀往日以悲鸣；蜀道啼鹃，见故家而饮血。浮云白帝之乡，羽旗何处？细草黄陵之庙，声俱没。斯则怀古思今，悲从中起。表松柏于林间，不独齐君；歌乌鸢于江上，宁唯越子。乘犊过翟义之台，咸歌《薤露》；执绋拜田横之墓，尽唱《蒿里》。闻者无不心伤，见者为之发指。然则人寿几何，河清难俟。问道则路无朱烛，寄书则江无赤鲤。候旭日于成山，文鸟不来；望飞云于海曲，青羊莫止。锦江彩石，信穷河汉之槎；金马碧鸡，日断岣嵝之使。所以仲连绝迹于海滨，伯鸾息影于吴市。庄舄之思越国，哀感旁人。钟仪之操南音，情惟故主。萱草非可忘忧，荼苦其如甘旨。嗟乎！世修曼以多艰，心悱恻而永叹。往路忧多，焉得化于婴弗；来日苦少，不逢斟雉于鼓{钱}.悠悠苍天，其已焉哉！乃为之歌曰：上有汉兮云漫漫，望北斗兮不能攀。舒长啸兮心未安，感皇穹兮独无言。歌既阕，毕子泣数行下而去。”诗序以赋体用韵，此为创见。又有赋而全不用韵，别创一格，如南屯阝先生《病赋》，皆极文心之奇变，不斤斤摹古求工者也。赋曰：“人之生也，如天之风，如水之漪，如耳之鸣，如驷之骤，如巫之祝，如帝ぐ之齐，如灯之葩，如蜃，如沸，如冰，如烟，如铁之出于火、入于水，如露，如花，如富家儿，如仕，如观史，如乐，如御宫女，如月之魄，如夜之旦，如旦之昼，如昼之夜，如交，如问途，如咒，如邹鲁哄，如财，如战，如聚，如笑，如男女合，如魇，如儿言，如婚，如君臣，如茧，如白云，如黄云，如黑云，如青云，如电，如爆，如仙，如佛，如霰，如醉，如老生之讲学，如弟子之从师，如佞，如蒂，如盗，如云之出于山、归于山，如水之泄于山、蓄于山，如优，如博。而其死也，幽幽尔，荒荒尔，蘧蘧尔，沈沈尔，冲冲尔，墨墨尔，而水然，而夜然，而石然，而槁然，而客之归然，而草之秋然，而冰之澌然，而偶然，而块然，而角然，而铜锡金璧种种然，而瓦砾罂缶种种然，而楹税柱牖种种然，而矛殳钲戟种种然，而胫然，而背然，而愚然，而然。而其生未极、死未及也，而鬼为之祟，而人为之祟，而寒为之祟，而暑为之祟，而风为之祟，而日为之祟，而饮食为之祟，而仁为之祟，而义为之祟，而医为之祟，而巫为之祟。而其耳也与天通，不然胡雷？而其目也与林通，不然胡花？而其鼻也与鱼鳖通，不然胡腥？而其舌也与遒人通，不然胡铎？而其发也与狐通，不然胡毡？而其髯也与秋通，不然胡凋？而其腹也与军通，不然胡战？而其胆也与大将通，不然胡怖？而其心也与缫通，不然胡繁？而其背也与山通，不然胡石？而其尻也与朝士之口通，不然胡结？而其溺也与斧通，不然胡割？而其膝也与弩通，不然胡劲？而其股与足也与金通，不然胡沉坚而不能举？而生也，而死也；而非生也，而非死也；而或生也，而或死也；而未生也，而未死也；而生忘其为生也，死忘其为死也；而病也。”

　　○纫兰词三吴词家，称朱、陈两检讨。陈以苍雄擅奇，朱以生新标隽，俱已誉高黄绢，价重乌丝。若黄子鸿所著《纫兰别集》，风流俊迈，非不可追响东堂，齐踪西麓也。摘录数阕，以见其概。《昭君怨。咏落花》云：“每爱春来偏蚤，纵是雨过也好。小径不生尘，簇香ブ。几点苔绿衬，一捻绣鞋红印。生怪燕喃喃，带泥卸。”《踏莎行》云：“宿雨随收，春寒顿软，博山销尽沉烟篆。越罗裁得称身无？黄昏蚤是停刀剪。烛影偏明，花阴又浅。井桐休放月痕来，玉阶刚卧金铃犬。”《风流子。题城西某氏园亭》云：“柳岸试维舟，苍苔路，彷佛认层楼。想晓燕催妆，春莺教伎，云翻舞掌，雪喷歌喉。谁曾管、疏帘难隐笑，小扇不障羞？紫陌尘香，重停五马；红墙月冷，悄候千牛。风流浑未厌，奈珠沈翠殒，是事休休。忍看雕甍画栋，冷落山丘。但云去云来，有时有梦。花开花谢，无地无愁。题取断肠词句，当我缠头。”《一剪梅》云“迤逦山根带浦沙，也有樵家，也有渔家。酒旗挑出竹篱笆，映朵桃花，映朵梨花。宿雨初收日向斜，几点飞鸦，几点栖鸦。碧江偏是渺天涯，半被山遮，半被云遮。”《水龙吟》云：“霜容莫笑龙钟，少年曾是推豪兴。高阳伴侣，三春逐日，联镳飞登。山北山南，芳菲赏遍，别寻幽胜。记披襟直上、云峰绝顶，浑欲唤、青天应。谁道多生蹭蹬。旧情怀、都来难称。十年回首，交游嚼蜡，功名坠甑。除却枯吟，酒肠棋胆，消磨无剩。但秋来犹爱，断鸿声苦，把危楼凭。”《浪淘沙。江上晚眺》云：“万里泻长洪，雪卷秋空。自凭天堑界江东。北向投鞭南击楫，多少英雄。闲拟话从戎，夕照沈红。布帆萧索挂西风。无限沧波量不得，付与渔翁。”子鸿名仪，常熟之莺沙人。

　　○芷崖诗句萧诗字中素，号芷崖，居华亭之壮行镇。以攻木为业，博学能文，尤长于诗。斤削之暇，间以吟咏。盖吕徽之、朱百年之流，而以艺隐者也。所著有《南浦集》。适于沈子竹西斋头，得其诗若干首。其五言若《闻雁》云：“稻梁谋自远，霜月韵偏哀。”《过达堰庵访澄初上人》云：“水清鱼入定，林静鸟忘机。”七言若《春夜同友集南陔斋》云：“雄心每为风流折，逸兴能教礼法疏。”《过澄怀草堂忆王子井庐》云：“庭前孤直看槐树，池上丰神望柳丝。”《挽桐月较书》云：“空阶蕙草遗香佩，小院榴花忆舞裙。”《赠别诸远之》云：“山寺落梅伤别易，天涯芳草寄愁难。”可称佳句。其《度关》一律，最为时所传诵。诗曰：“独身游万里，深雪度重关。辽海吞边月，长城锁乱山。马随鸡唱发，心逐雁飞还。东道多贤主，葡萄壮客颜。”

　　○秋灯元宵张灯，是处皆然。而我邑独盛于中秋，且作龙舰数十，俱笼灯为鳞甲，蛇蜒垂虹、钓雪间，波光月色，上下辉映。香舆夹路，画舫盈湖，箫鼓管弦之声，达曙不辍。顾英白有《江城秋灯》篇云：“吴中灯市元宵盛，万户千门共辉映。土风又见赛秋灯，龙舟采相夸竞。昔日天家正太平，秋宵灯火彻江城。争连冶袂探花饮，共踏长桥玩月行。家家赌胜经营遍，插竹悬球光彩现。制成采胜出文鸳，剪就银花回舞燕。还将百宝结流苏，绣户珠帘拟画图。灿灿游人齐祛服，盈盈艳女特当垆。豪门得赏鳌山景，深夜宁愁凉露冷。钓雪滩边火树新，垂虹亭下星桥整。别有殊方献鬼功，机关走马实玲珑。雕锼云母矜滇巧，错落珍珠羡闽工。最是龙舟喧夜棹，满湖丝管争欢笑。枫岸遥闻兰气香，芦洲震听鼍声闹。谁知な鼓揭天来，人去城空事可哀。女墙吊月啼寒蟪，露井临风坠绿槐。凄凉亦止十年余，江上繁华转胜初。何人不庆升平乐，每事还嫌旧日疏。土谷灵祠高树帜，建作勾栏呈百戏。歌时画栋遏云流，舞罢朱栏丛绮缀。清秋明月胜元宵，宝镜悬空驾彩桥。仙乐霓裳云外听，天香丹桂月中飘。秋灯更比春灯好，是处楼台似瑶岛。步月争看响さ来，踏灯又听清歌绕。借问观灯孰可夸，千行宝炬拥香车。竞梳高髻称浮渲，并曳新裾号月霞。先时甲第多更主，宴乐灯筵靡旧侣。游侠欢邀馔玉珍，屠沽意满尊金缕。窄袖轻衫样最时，边关曲调有情痴。止知胜赏年年是，岂料沧桑事事非。萧条独有杨雄宅，不藉余光来照壁。闲吟聊备采风篇，独看江秋芦月白。”顾英白名伟，以字行，吴江之同里人。笃志好学，所辑有《唐诗、明诗汇选》、《古文粹选》。惜其后嗣不振，而卷帙浩繁，无有能行之者。英白论诗，专以格律深细、对属精切为工，故微伤于气。然《秋灯》一篇，婉丽悲宕，而奢俭盛衰之感寓焉。洵无愧为风人也。

　　○虎丘题诗虞山钱宗伯以谴归，有题诗虎丘刺之者曰：“入洛纷纭意太浓，莼鲈此日又相逢。黑头蚤已羞江总，青史何曾借蔡邕。昔去尚宽沉白马，今来应悔卖卢龙。可怜折尽章台柳，日暮东风怨阿侬。”或云云间陈卧子作。

　　○逸老堂对苕中吴磐，家饶于赀，工书博学。鼎革后，绝意进取，学使者张安茂题其居为“人才节士之庐”。然负气自高，未甚韬晦。顺治中，官方山备兵吴兴，与之友善，因重修逸老堂，乞其长句一联，镌悬堂柱。吴走笔书曰：“山川无恙，叹前辈风流何处！见冷烟衰碣，古道斜阳。尽悲凉人物，止剩寒鸦。台阁重新，问苍穹英雄谁是？有补天巨手，回日周戈。待整顿乾坤，再来杯酒。”词既悲壮，书复蔚。有怨家潜录其语，以吴阴蓄异谋，首之帅府，祸几不测。方山知之，乘夜撤去。力为回斡，费千余金，事乃已。

　　○秀门三绝寒山赵均室人文淑，工写形画，并无粉本，但咏玩山中花草蜂蝶，遇物成图，自得天趣。其姑陆卿子妙有文笔；均蚤善篆书，淑精能绘事，一家三绝，吴中以为秀门。

　　○酒芝江右李太虚为诸生时，嗜酒落拓，而家甚贫。太仓王司马岵云备兵九江，校士列郡，拔太虚第一，引见之，谓曰：“吾固多子，择师无若子者。顾远在娄东，子能一往乎？”李许诺。次日即遣使送至家。时王氏二长子已受业同里吴蕴玉先生。蕴玉者，梅村先生父也。而太虚教其第四、五诸郎。两人共晨夕甚欢。梅村甫髫龄，亦随课王氏塾中。李奇其文，卜为异日伟器。岁将阑，主家设具宴两师，酒半，出所藏玉卮侑酒。李醉挥而碎之，王氏子面加诮让，李亦盛气不相下。席罢后，谓吴曰：“我安可复留此！”遂拂衣去。吴知其不能行也，翼日蚤起，追于城，出馆俸十金为赠。乃附贾舶归。然所赠赀，大半耗于酒，及抵家，垂橐萧然，亟呼妇治具。妇曰：“吾绝粮已久，安所得粟？忆君去后，犹存故人酒一罂。请佐君软饱可乎？”妇往邻家觅薪，李即发罂。罂内产一芝如盘，紫光煜煜。喜且愕曰：“此瑞徵也，顾酒败不可饮奈何？”挹之，则清冽异常。乃泛白独斟。妇负薪归，则罂已罄矣。是秋登乡荐，明年成进士，入词馆。数载后，以典试复命过吴门。王氏子谒于舟次，李亟询吴先生近状，是时梅村亦登贤书，因购吴行卷，携以北上，为延誉京师。辛未，梅村遂为太虚所荐，登南宫第一，及第第二人，年仅弱冠。蕴玉先生享荣养者三十年，可为疏财敦友之报。而岵云诸子，自司马没后，家渐替矣。

　　○陶庵刚正黄陶庵先生少有盛名，馆于同里侯氏，以道义相切靡刂。虞山钱宗伯有一子名孙爱，甫成童，欲延师教之，而难其人，商之程孟阳。孟阳曰：“我有故人子嘉定黄蕴生，奇士也。与同里侯氏交三世矣。未可轻致。公雅与侯善，以情告侯，公可得也。”宗伯乃具厚币，遣门下客李生，至嘉定延之。李先是侯，道宗伯指。侯力为劝驾，黄意不悦，强而后可。遂与李偕至宗伯家，宗伯待以殊礼。居浃月，孟阳出海棠小笺示黄。黄询唱者为谁。孟阳曰：“宗伯如君柳夫人作也。子于帖括之暇，试点笔焉。”陶庵变色曰：“忝居师席，可与小君酬和乎？”孟阳曰：“此何伤？我亦偕诸君子和之矣。”陶庵曰：“先生耆年硕德，与主人为老友，固可无嫌，诸君亦非下帷于此者，若淳耀则断不可。”孟阳惭退。先是，曾馆某抚军幕府，有邑令闻先生在署，橐数百金，赂先生父，令致书，俾为之左右。先生复父书曰：“父生男之身，尤望生男之心。若行一不义，取一非有，男心先死矣，尚何以养父乎？”其自命刚正如此。忠孝大节，岂临时激于意气者所能为乎！

　　○释氏亲送吴易字日生，其母夫人善绣观音，技同针绝，乞绣者一金始得一幅。生易之夕，遥见双灯前导，有帕首少妇引朱衣童入室，倏然不见，而易堕地。盖释氏亲送也。长而文誉日著，膂力过人。以癸未进士，授兵部职方司。时南都已陷，归举义旗，聚舟师数千，结营长白荡。吴提督兵下吴江，众遂解散，全家俱溺于水。易乘小舴艋遁去，匿嘉善钱氏园中，日夜酣饮，痛哭不发一言。为逻者执送武林，军门谕降，不从，竟磔于市。

　　○奏毁淫祠旧传明祖既定天下，大封功臣，梦兵卒千万，罗拜殿前，曰：“我辈从陛下四方征讨，虽没于行阵，夫岂无功，请加恩恤。”高皇曰：“汝固多人，无从稽考姓氏，但五人为伍，处处血食足矣。”因命江南家立尺五小庙祀之，俗称“五圣祠”。是后日渐蕃衍，甚至树头花前，鸡埘豕圈，小有萎夭，辄曰：“五圣为祸”。吾吴上方山，尤极淫侈，娶妇贷钱，夭诡百出。吴人惊信若狂，箫鼓画船，报赛者相属于道，巫觋牲牢，阗委杂陈。计一日之费，不下数百金，岁无虚日也。睢州汤公巡抚江南，深痛恶俗，康熙乙丑奏于朝而毁之，奉有俞旨。并檄各省如江南土木之俑，或畀炎火，或投浊流，五圣祠遂斩无孑遗。

　　○扁舟访隐徐俟斋不出山者几四十年，巡抚汤公慕其品望，悉屏驺导，止从一小僮，驾扁舟访焉。鹤迹满径，松影在门。候之良久，竟不获见，叹息而返。吴人两高之。

　　○公归集平湖陆稼书龙其，改名陇其。初为嘉定令，以小舟载纺具抵任，内子躬自辟垆，易日用蔬菜。而慈惠字民，强毅任事，一时有神君之颂。忽有瞽者诣案自陈曰：“聪明正直谓之神，公即神也。我不幸两目无见，特乞公一字，批断来生作有目人。地下冥王，必不违公言耳。”稼书笑而允之。不二载，被劾去。嘉定士民数千，泣留不得，因刻《公归集》为赠。山右魏总宪上疏，称以天下第一清官，复其职，仍补灵寿县，内擢监察御史。罢官归朱泾，著书自娱。康熙乙亥年殁时，并无疾苦。午倦卧床，口喃喃若与人谈者，有顷，呼其家人曰：“忠愍公在此交代，我其去矣。”遂闭目而逝。空中箫鼓喧阗，合村无不共闻，殁后寂然矣。

　　○怨鹤行客有南州生者，钱塘人，少年出游，久不得意，流馆西吴。其闺人郁郁以没，一日托形野鹤，飞集生馆。生方沉醉，对鹤诉其愁苦。鹤忽堕泪，生遂闷绝，欹仆书床。既而呜咽为闺人语曰：“君不如归去，妾死矣，然依恋不已，魂魄渡江寻君至此。”言绝而苏，鹤亦飞去。董若雨为之赋《怨鹤行》云：“白鹤复白鹤，独立兀如醉。驱汝汝不飞，那作仙人骥。”（一解）“不鸣亦不舞，斜阳傍行子。低头语白鹤，惆怅侬如许。”（二解）“白鹤长鸣，行客沾裳。白鹤泪垂，一何琅琅。鹤鸣尚自可，鹤泪愁杀我。”（三解）“呼郎来前，念郎愁苦。侬不愿封侯，愿君还故宇。欲知肠断绝，衣上钱塘雨。”（四解）

　　○鬼误骥村严氏为苕中旧族，其亭馆皆芜秽不葺。有客宿其外楼，败槛断棂，积尘满几。客殊胆弱，人静后蒙被而卧，忽闻楼上橐橐声，心忄栗焉，以为鬼来矣。俄而声渐绕榻，心益怖，以手启被，出两目视，于黑影中见渺小鬼褰帏直入。客大骇跃起，持被扑鬼，而裸踞其上。坚坐达曙，主人出，呼客下榻共视之，则其家捕鼠狸也。

　　○术者言顺治元年夏五月，嘉兴角里街徐圃臣，偕同人三五中堂暑话。闻堂柱中膈膊三响，柱忽开裂，跳出一缁衣雏僧，长二寸许，背负黄袱包绕地疾走。众皆骇愕，环而逐之，随手攫得，然有声。以漆盒缄覆，移时阒寂。启视，则化为燕窝，残泥零落，他无所有。是时天下初定，王师南下，所至归命，禾郡已改服发矣。而人情摇摇，潜蓄异谋。适遇柱僧之怪，亟召术者黄姓占之。黄颦蹙良久曰：“此大不祥。夫僧者，发之象也。负包而走者，无家可归也。燕泥零落者，破巢之下无完卵也。吾郡其有大厄乎！”未几徽人入禾，倡乱举兵。王师闻变，自闽返旅攻城。城陷，焚戮之惨，竟符前兆。

　　○僧虎会稽宋廿一者，家贫少孤，居日铸山下，其业樵。事母至孝，每早起为母汲爨，候母饭罢，乃负担入山薪樵，归易甘旨供母。一日客至，留共早餐，比去，日亭午矣。入山行里许，一老僧坐道傍，语廿一日：“我待若久矣，若来何晏也？子虽果腹，如老僧之馁何？”廿一不解所谓，曰：“我素不与师期，曷我责为？”僧曰：“我期即若期，若岂忘之耶？余惫甚，请藉子为拄杖，子可乎？”竟起扑廿一背。廿一不得已，负之行。行觉体渐重，戏之日：“黄面瞿昙，何食而肥若是？”僧曰：“四大本空，老僧与居士，俱以未能解脱为恨。毋独哂老僧也。”且行且语，其山中人刳竹为器者，自高冈望见之，曰：“此非宋廿一耶？曷为乎负虎而走？”共击竹大叫，虎乃自背跃下，跨涧而去。廿一惊仆涧水。刳竹者趋至问故，廿一曰：“向者我视为僧，不意其为虎也。微尔辈，几不免虎口。”众视宋所着絮袄左肩黄土五点，掌迹宛然，右肩则爪透三分矣。廿一由是奉其母徙居近市，改业负贩。姚竹友曰：“人兽之机，转于孝子。孝德所感，不大且速欤！”

　　○今乐府李西涯《拟古乐府》，久传于世。我邑潘、吴二子分类作《明史记》成，各撰今乐府，咏有明一代之事，复辑《解题》三卷，俱于被难时散轶。余家易庵夫子，亦潘、吴同志也，《贞白楼诗稿》中有《今乐府》，其辞曰：“权门犬，吠权门。好官自我为，笑骂谁复论。嗥以南，嗥以北，权门有窦恣出入。卤簿都城天地黑，徒令志士空叹息。一朝权门冷落车马稀，群犬狺狺失所依。犬兮犬兮良可悲，摇尾权门空尔为。”（右《权门犬》）“椒山胆，何壮哉！一月官四迁，远自狄道万里来。君恩一何渥，臣心安敢灰！一腔热血不敢冷，九死百折终不回。宁与夏曾同日死，不顾权奸怒若雷。捐此七尺躯，上报明天子。忠臣之心聊复尔，刀锯鼎镬甘如旨。十罪五奸义不移，疏草一入人人危。椒山自有胆，何用蚺蛇为！”（右《椒山胆》）录存遗响，以著题所自始焉。

　　○内外蛾述顺治十六年海上之变，金坛荐绅，罹祸最酷。王公明新，名在逆藉，身戮家徙，有妾方孕，行至山东红花浦，产儿旅舍。杨老仆密启曰：“覆巢之下，已无完卵。一线之系，在兹客婴。此去冯益都家不远，我主为其门下士，受知极深，驰告求匿，必能纳也。”妾是其言。杨乃襁儿于怀，痛哭夜走叩益都之门。时冯公在告，既然曰：“此我事也。”疾挥杨去。遂命侍姬乳之，名曰“协一”，示与己出无二。协一年至弱冠，昆山徐司寇高益都之义，女内侄以字协一，内外蛾述，闻者传为美谈。今协一以益都荫，历仕至广州太守。而金坛王氏之孥，复以输金归自塞外，完聚骨肉，仍享既仕，皆益都存孤之德也。

　　○愤僧投池孙亻英字商声，张西庐先生高弟也。诗古文简洁有法度，性孤冷不喜谐俗。自康熙癸卯西庐遭变后，尝谓：“斯文既丧，世无可交者。乃与此龌龊辈同其食息，不如无生。”故有“一生不得文章力，百里曾无臭味人”之句。每就砚席，辄怒其馆主，不合而去。所著《海棠缘传奇》，痛诋伧父，盖以此也。苏州承天寺僧慕商声名，厚聘学诗。初至，见其曲房密室，酒气薰蒸，心已愤愤。阅三月，有贵人携妓而来，设宴招提，是僧隅坐酗饮。商声窥视大怒，亟欲辞，又不能即出。适见书斋前池水甚清，奋投而死。是年元旦，商声家祭，悬其故妇之像于堂。童孙侍立其侧，指谓商声曰：“祖母泣而来下矣。”未及半载，果获此祸。

　　●卷二。吴觚中○仙根李子静学士，少随其父如石先生官于吴，遇国变，不能归蜀，僦居锦帆泾侧，馆于乡间柴氏。柴氏子世俊，梦入玉京，试得状头，师得榜眼。以告子静。子静心喜自负，因拆“榜眼”二字之半，合为“根”字，改名仙根，仍回原籍应举。辛丑传胪，果一甲第二，状元则马世俊也。柴本姓马，名偶符耳。如石先生名实，癸未进士，明末为吴县令，著有贤声。鼎革后，杜门著书，不以子贵易操，方巾布袍终其身。

　　○樵隐黄九烟名周星，性极简傲，或以诗文就见者，非面加姗侮，则哂而置之。其寓武水也，遇隐士崔金友于市，蚩蚩然肩负担而口吟哦。黄遽揖之入室，并索观所著。崔出《樵隐近咏》相示。其五律《书怀》云：“花落无人径，云飞到处山。”《访友》云：“野旷天垂远，花深月出迟。”《咏萤》云：“扑扇怜儿女，窥书见圣贤。”七律《忆旧》云：“因风去住怜黄蝶，与世浮沉笑白鸥。”《赠友》云：“吟思白社倾佳酿，坐对青山看异书。”黄不觉惊赏曰：“此真铿金霏玉之音也！我向所厌薄者，大率皆蛙鸣狗吠耳”

　　○事类翁子孙天闲名胤骥，泉州人，家甚贫，屡赴童试不售。其妻已生一子一女，力欲离异，孙不得已听之。未几孔文在自洙督学闽中，拔置榜首，旋令食饩。甲午乙未联捷，妻乃偕后夫至，愿鬻身为奴。孙坚不许，妻愧恨而死。此与朱翁子事绝类。孙贵后，谋再娶。有宦室女已受聘而夫病痿，改适于孙，不半载而病痿者愈。孙督学江南，不甚惜名节，以渔色没于任。其不善后，亦类翁子焉。

　　○鹤癖长山王进士斗生，素有鹤癖。谒选得令如皋，皋故产鹤，乃大喜。抵任后，即于署内购畜十馀双，庭空夜静，唳声彻云。俟其蹁跹竞舞，则辍案牍而玩之。忽见一鹤吞蛇，以为鹤固甘带也，乃谕诸丐户每人日纳一蛇，有罪应罚锾者，亦许以蛇赎。由是一境之内，捕蛇殆尽。后移癖奴，见其面空扑蝶，俯仰可观，遂令百姓捉蝶，因此吏议，罢去。

　　○沉香街嘉兴项墨林，名元汴，游金陵，昵院中一妓，久而欲别，妓执手雪涕，意殊恋恋。项归，乃广购沉水香，斩为卧床，玲珑工巧。复以名纨美锦制衣数箧，装巨舰访之。入门值有客在，妓顾项若不复识。项前通姓名，且言有所持赠，妓始婉容加礼焉。项命洁前堂，舁床置其中。阖院争来致贺，群艳纷集。项乃大张绮筵，钗细丝管，分行接响。酒半，忽抗声指妓云：“我以世上有情种多在章台，故不惜千金以买一笑。讵期月之别，便已相忘。絮薄花浮，于今乃信。”呼仆出箧中衣，悉裂之。奋大槌碎床，焚于庭。烟焰袅空，遍城闻异香，经四五日不散，因名此街为沉香街。

　　○借卧鱼缸乌程唐宜之，名时，才而狂，同人以为绝类桑民怿。其就试京师也，携一弥猴为伴。家贫患病，寄身枯寺，向僧借鱼缸，昼夜坐卧其中。后为凤阳通判，倪鸿宝先生赠以诗曰：“帝陵秀复添龙卧，客路清惟有鹤随。”

　　○泥无身吾邑盛泽卜孟硕，名舜，年少负隽才，工书画，云间陈仲醇、董玄宰俱爱重之。其自榜所居绿晓斋曰：“濯足须加汉光腹，抵掌欲捋梁武须。”又曰：“斗歌喉，鸟众人寡；赌笑面，花输我赢。”常于暑月，首挽高髻，身衣大红苎布袍，跣足行歌市中。所用障面，长三四尺，而袖小，盖仅方广数寸。见者皆指为狂。性喜视鬼，每于阴云晦月之夕，独至荒冢中露宿，冀得一遇。年三十二而殁。临没之岁，人有乞其书画者，卷后但题曰：“泥无身。”近日越中有符致乩仙者，亦称“泥无身”，盖巳仙去矣。所著有《绿晓斋集》。其自为墓志铭甚佳。诗歌诞率，不拘绳律。如“莺坐一身柳，蜂归两股花”，何减唐音！

　　○史痴嘉兴东门外有史痴者，娶妇甚美，遣之别嫁。佯狂行乞于市，所乞之家，货必倍售。以是遇其来，辄施以钱。或有过门不入者，虽招与之，掉头不顾也。蓬首，发如乱丝。Ё寒时身衣草衫，以破絮缠两足，日至河中濯之，曳冰而走，琮有声，以为乐。乞钱沽酒，饮辄醉，余钱置道旁墙隙中，云：“有缘者任得之。”间与人言祸福，多奇验。有老妪素相识，忽诣之曰：“诘朝当有少钱助汝。”是夜即于妪门，端坐而逝。人闻其死，争致赙钱，妪果大获。既举棺，轻若无人，盖尸解矣。

　　○小杨枝如皋冒辟疆，家有园亭声伎之胜。歌者杨枝，态极妍媚，知名之士，题赠盈卷，惟陈其年擅长。阅二十年而杨枝老矣，其子亦玉人也。因呼小杨枝。一日宴集，辟疆出前卷相示，虞山邵青门题其后曰：“唱出陈髯绝妙词，灯前认取小杨枝。天工不断消魂种，又值春风二月时。”

　　○白月楚中杜于皇，名，以诗文往来淮扬间，复善谐谑。适中秋于广陵豪家宴集，同席十余辈举令，须各诵唐律，月在第二字。坐间有纨子，初不解诗，口撰一语曰：“白月照诗人。”众哄问：“此系谁作？能颂其上句否？”逡巡未对，杜遽曰：“是‘黑风吹酒鬼’也。”合坐大笑。

　　○佞佛魏里丁清惠公之后，有伯仲二人，续学工文，而酷嗜佛法。仲于内室供准提画像，凌晨必焚香诵咒，跪而礼之。一日偶触妇怒，手裂像掷地。仲不能堪，潜诣伯曰：“弟获大罪过，无复生理。当捐此秽臭，以图忏悔。何如？伯曰：”弟言是也。“于是仲径出门，伯送于后。仲至岸，正衣冠，一勇投河。伯合掌曰：”善哉！“遂高唱往生咒而还。适其家人见之，援救得免。

　　○去年此日戴耘野名笠，我邑之同里人，高隐工诗，妙达禅理。康熙庚戌，寓烂溪周氏，王寅旭，潘次耕邀余同访，是岁之八月二十一日也。周留宿小饮，戴举一令，以几案食物为问。能辨对明晰者，免饮，否则罚。随手拈豆一颗，问予曰：“或云豆形似蚕，或云豆熟蚕时。二说孰是？”予曰：“豆熟于蚕时者不一。《酉阳杂俎》载：刀豆荚，形似剑，脊三棱，谓之挟剑豆。则此豆亦以似蚕得名耳。”戴然之，又指盘中鸡卵，问寅旭日：“先有鸡而后有卵乎？先有卵而后有鸡乎？”王以形化、气化之说应之。复问次耕曰：“去年此日，是何物耶？”潘曰：“酉二十一日，乃醋也。”众共服其超隽。

　　○邵邑侯前生邵士梅，济宁人，自记前生为栖霞处士，生四子。年六旬余乃卒，值四子皆出，独孙女垂涕送诀。一青衣卒引见冥王，语之曰：“汝后身当复为男，登乙榜，官至邑宰。”遂生邵家，历历皆能忆之。既领乡荐，秉铎青州。适栖霞广文缺，往摄篆，乃寻其故居。巷陌门庭，无不认识。四子并已物故，惟孙女孀居，发且白矣。邵具道其故，叙前生及没时景状悉符。女甚贫悴，因解俸金之。令吴江不三月，即解组归，自言冥数如此，不可久于官也。

　　○桃花鱼吴公慈受，名晋锡，司理永州。崇祯壬午人闱校士，夜梦一妇人素妆丽质，携馔饷吴，指鱼羹曰：“此桃花鱼也。”因出诗相贻。中一联云：“桃花鱼漾桃花水，濯锦大吟濯锦诗。”次夕梦复如前。寻获一卷，其二场表联，乃有此二语。心甚惊异，因荐之人彀。及榜发，则江陵姚士升也。偶与同年友眉山朱公拙修话其事，朱曰：“此我姨某氏诗也。氏少而慧，娴于篇咏。夫蚤夭，苦节十余载，以某岁卒。第不知何缘入梦。”未几姚入谒，询其生辰，正氏卒之岁。

　　○蛟桥幻遇宜兴许郎行二，农家子也。康熙二十年间偶入城，至蚊桥，遇一女绝艳。许将与目成，已失所在。是日薄暮抵舍，则所遇女先在室内，迎谓许曰：“来从绛阙，暂寄红尘，三生夙契，今当与君偿之。幸无疑惧。”问其姓名，曰：“何淑贞。”从婢年可十三四，曰秋鸿。是时许妇适归宁，许因诡言：“我妇美不逊汝。”何曰：“邑中金闺之艳，幽谷之姝，遍数止某三人，差不惭巾帼，我犹胜之。若君妇，则历齿蓬头，既疥且痔，直登徒所爱者耳。又何足言！”妇闻甚恚，率其诸姑姊坌集哄观，仅闻语声出户，并不见形。乃共指而詈之。何曰：“我与许君缔未断之缘，命自真宰。汝辈某与某私，某为某事，此岂贞静者，而亦毁我乎？”所刺幽隐皆实，众遂嘿然散去。何善谈论，其言皆古宫闱事，于汉时尤详。远近好异之士，履满其门，或与稽往牍，或舆晰奥理。酬答泉流，虽赡博者莫能难之。如是月余，颇厌嚣烦，挈婢辞许，不知所往逾旬，瞥见前婢持衣履来贻，且招许。许叩以所在，婢言但闭目行，少顷可达。许如言，觉两足冉冉若乘烟雾，经丘穿壑，恍入仙源，曲栏重阁，花木幽深。何薄鬟约袖，躬自纺绩。许至，洁卮而进，山肴芳腆。酒阑，起曰：“我姊妹五人，各有所适。北堂老母，往河南访我第二姊矣，君留信宿，无害也。”因相与缱绻。逾夕惝恍出门，遥见晓村旧径，忽然抵家。

　　○藏金券昆陵周文山，名起岐，顺治末督学于楚。试未及半，适故乡有奏销之信，例应左迁，郁居省院。院有一室，凡入卧于内者，辄见金甲神叱起，人皆畏避，指为凶室。文山不之信，设卧具于土床，寝焉。梦一金甲神前来曰：“吾待君二十余年矣。床下白金万两，可速取以归，释我典守之责也。”诘朝发其藏，获一小匮，匮中有券，其文云：“视学事竣，积有万金。家无子女，适逢丧乱，瘗金于此，俟福厚者取之。愿秉公遴士，勿负我意。”券无姓字，大约为明季学使者。灿然白镪，悉如券数。橐之南返，家用以饶。

　　○吴充墓桃墩旧有宋大臣吴充墓。充之后，贫不自存，鬻其墓之土于里人顾姓者。顾遣人平其封，发石榔。充赭袍碧带，伟焉如生，见风忽化；两夫人朱氏、戴氏，金钗及缠臂之属，光焰犹新。其墓志则贾平章笔也。按贾与吴不同时，盖吴之后人乞贾为铭耳。桃墩亦吾邑地，去吴兴之南浔，可四五里许。

　　○疮言金陵神乐观陆道士，十七岁时殴死一仆，即火其骨，人无知者。十余年，足外臁发毒成疮，疮口似唇而有舌，能言，曰：“我即仆也。”日索饮食，饲以脂膏，自能吞化。饮以酒，四周皆红。但开口言，必大痛垂绝。如是载余，忽曰：“我欲他往，冤亦解也。明日下山，遇樵者可求治之。”陆如其言，果遇樵者，恳焉。樵厉声曰：“孽畜敢言我乎？夜半疗汝。”忽不见。是夜梦金甲神诣陆卧室，指谓之曰：“有药在几，煎服。取渣，以左手持向水西门外，见妇人泼水，急弃于道而返。”陆旦起，视案有物，如乱发而无端。因依所戒，至门外第十二家，果见一妇，随弃药而归。疮遂愈。后探此妇，竟亦无他。

　　○炉中造化常州银工居甘棠桥畔。一日有以银二两就者，出冶，忽化异状：中为小锭，如拇指甲，四围细如梧子，珠贯其间，数之得九十七锭，窝丝悉具，棱角宛然。咸谓之炉中造化。

　　○木偶出号王司理绳河公，寄籍李，实居吴江之茅塔村。其未遇时，借村中仲氏小楼三楹，为授徒地。仲辞以此楼多怪，不可居。王不之信，遂于其内置榻设几。夜分燃烛而坐，见东壁有四五寸小人，各执旌盖数事，列队前行，末后一人冠带肩舆，如州府官之出号者。王熟视良久，击案叱之。朴落一声，皆木偶也。聚而焚焉，怪遂绝。

　　○吴介繁秀水吴介繁，年三十许。康熙庚午之秋，卧病经月，垂绝者屡矣。家人左右环视，更番不辍。一夕介繁昏然似稍安者，众皆垂头而睡。少顷，其妇先觉，移灯就床，将进汤药。忽不见介繁，衾翻枕横，状如蝉蜕，深幕重门，并未启也。举家惊愕，达旦，四出访觅，闻村农相告：“离此半里，有一男子，沾首濡足，宛转泥中，绝似吴介繁。然久知其病，何得露宿于田也？”亟至其处，舁以归。盥濯而诘其由，懵不能对。越数日，其神小复，乃曰：“我方病剧时，每日向暮，辄有三青衣伺我于床。是夜汝辈守视偶懈，青衣者扶项牵臂，负我从窗旁板隙而出。倏至田间，遇白衣老人怒叱之，遂委我遁去。”今介繁尚存，常口道其异。

　　○笠泽古柏笠泽三贤祠前古柏，鳞枝黛肤，盖千年物也。前人历有题咏。崇祯甲申之次，渐就枯萎，今止存根株而已。先是祠后竹圃中，忽于地出一花，如木芍药，并无枝叶。里人施姓者见之，以为下必有异，持锸坎之，尽花之茎，则有细丝缘络土中。丝断锸止，亦无所见。又阅月，复生一花。施坎之如前，其丝蜒蜿丈余，得物圆大如土茯苓；碎之，中脱而出，则宛然一鹿也，头角尾足皆具。于是好事者争穴土而入，见柏根回环无端，大可二十围。中径之，木色光润而清芬。触手皆有细丝分悬其间，迹丝求取，若茯苓者，盈畚累局。或为人形，或为禽形，或为兽形。士人以鬻于吴门，多得善值。是岁有客从吴兴来，道遇寄舟者，服制朴古，而形神憔悴。问其姓，曰：“姓柏。”问其家若何，曰：“曩颇饶，今衰矣。”问所往，曰：“将之杭州。今日已晡，欲宿于震泽之普济寺。”既至，舣舟寺前，趋而入，顾榜人曰：“少待即归汝值。”久之不出。遍索寺内无若人，从古柏下瓦砾间拾碎镪少许，则所偿寄舟之值也。俗传此柏能为神，达观禅师其化身也。观此，信有之乎！抑柏既能神，而何以槁死？岂神以树为形，其萎也，亦如仙家之遗蜕而去耶？

　　○白鸽红豆吴门东禅寺白鸽禅师，偶拾红豆，种之寺内，指而嘱曰：“汝宜速长，但他日不许无故开花。世变有大小，则花开有疏密。”今其树已数围。人所见者；崇祯九年小开，十七年大开，随遘国变；顺治十六年小开，有镇江之扰；康熙十二年复开，是冬滇黔寇作。花色如梓，荚小于槐角，霜后荚落，其子深红可爱。

　　○羊珠陆佃曰：“龙珠在颔，蛇珠在口，鱼珠在眼，鲛珠在皮，鳖珠在足，蛛珠在腹。”是知物类皆能孕珠，非独蚌也。近日嘉兴九里汇农人徐心桥，畜一，已五六岁。因为子娶妇，宰以飨客。屠者觉羊肚中累累然，剖而濯之，得珠盈掬，圆大如豌豆。有老人云：“羊食仙草，或雷雨时与龙交则生珠。”然博物之书所未载也。

　　○疥虫曹溪金孟常短视，离物寸许，即模糊不辨，近则能察毫末。年逾七十余犹然。见人有疥者，辄为搜取其疥内虫。云：“疥虫有雌雄。雄者颔下有须，种种然可数。亦有老少，少者色白，但其口稍黑耳。”

　　○浮桶明甲申六月大旱，吾邑十九都沅荡浮木桶七，土人争取之，即沈水中。捷足者得其一，内盛牛头、马头瓦瓶各二，瓶质甚粗，碎之表里莹澈如镜。是后吴日生易举义旗，败于此，杀人无算。桶浮处，每年生草七丛，菁葱倍常。

　　○栗杜工部《南邻》诗“园收栗未全贫”，或作“芋栗”或作“芋粟”。芋粟不必植之园中，而芋与栗不当类举，朱愚庵注杜，定作“栗”为是。余往湖口，路经南陵，访王进士五清于山居。留宿具餐，杂陈野蔌，中有粉叶子，和醯醢以进者，王谓余曰：“此即锦里之栗也。”似栗而小，山家率于冬月取实去皱，磨而溲之以水，然后用之。是知、栗皆属园果。况《庄子。徐无鬼》篇所载甚明，益信杜诗无字不有来历。

　　○水灾风变康熙庚戌六月十二日，大水猝至，间以狂飚。村落之家，漂床沈灶，人皆露处，绕郭诸所，罹祸尤烈，枕尸大小以数百计。先一夕有渔舟宿太湖滨，夜半见水神列坐烟波间，绛服雕冠，如廷议国事者，争论久之而散。忽于湖中起一长堤如虹，横界水面，风涛大作，明旦遂有此异。“吴江县”三大字额，向悬邑门谯楼，万历三十六年水至，邑令上楼，向额再拜，取以投水，势遂定。是日赵令促骑出署，水没马腹，不能行，耆老言邑有故事可行。如其言，果验。时荧惑入箕，与南斗只差一度，箕主风，故风力焱疾。康熙丙子七月廿三日午后，北风陡发，雨如悬瀑，平地涌水，骤至数尺。夜半返风而南，势益狂猛，篝灯密室中无不尽灭，屋瓦交飞，颓墙覆屋者十家而九，所在乔木，倒折殆尽。城隍庙有四古榆，大皆合抱，连根尽拔，真异变也。先一日，句容县水发时，士子录科者，多寓城外，水骤至不及避，淹死数十人。吾邑仲姓亦与焉。

　　○科名异数常州巢仪部震林，号兼三。辛卯举于乡，壬辰成进士一百六十二名，以磨勘被落。乙未再成进士，名次仍在一百六十二，前后相符，一时惊羡。韩中丞赠额有“科名异数”之题。

　　○赋梅释云余所交海内三髯，一为慈姜西溟，一为阳康孟谋，其一则阳羡生陈其年也。其年未遇时，游于广陵，冒巢民爱其才，延致梅花别墅。有童名紫云者，儇丽善歌，令其执役书堂。生一见神移，赠以佳句，并图其像，装为卷帙，题曰“云郎小照”。适墅梅盛开，生偕紫云徘徊于暗香疏影间。巢民偶登内阁，遥望见之。忽佯怒，呼二健仆缚紫云去，将加以杖。生营救无策，意极旁徨，计唯得冒母片言，方解此厄。时已薄暮，乃趋赴老宅前长跪门外，启门者曰：“陈某有急，求太夫人发一玉音。非蒙许诺，某不起也。”因备言紫云事。顷之，青衣媪出曰：“先生休矣，巢民遵奉母命，已不罪云郎。然必得先生咏梅绝句百首，成于今夕，仍送云郎侍左右也。”生大喜，摄衣而回，篝灯濡墨，苦吟达曙。百咏既就，亟书送巢民。巢民读之击节，笑遣云郎。其后紫云配妇，合卺有期矣，生惘惘如失，赋《贺新郎》赠之云：“小酌荼蘼酿。喜今朝、钗光钿影，灯前漾。隔着屏风喧笑语，报道雀翘初上。又悄把、檀奴偷相。扑朔雌雄浑不辨，但临风、私取春弓量。送尔去，揭鸳帐。六年孤馆相依傍。最难忘、红蕤枕畔，泪花轻飚。了尔一生花烛事，宛转妇随夫唱。努力做、藁砧模样。只我罗衾浑似铁，拥桃笙、难得纱窗亮。休为我，再惆怅。”此词竞传人口，闻者为之绝倒。

　　○酒兵唐人有“酒冲愁阵出奇兵”之句，余常赏其豪隽。然余饮不能一蕉叶，故遇酒兵时绝少。近得姚竹友《庚辰中秋夕醉后放歌》，可谓善用酒兵者矣。其诗曰：“丁丑之年仲秋节，珠江放舟看明月。酒徒多挟少年狂，痛饮高歌晓未辍。凌空拟驾鼋鼍游，波底乖龙魂欲忄。星移物换秋复秋，此乐至今思忽忽。人生鹿豕岂长聚，客散天涯我归浙。秋泾桥东初把茅，婚嫁因之罄囊箧。举觞对月月无光，一夜烦忧头盖雪。昨年飘转瀛州城，闭置官衙类羁绁。主人独酌罗浮春，高腔小队喧私宅。令我有酒不敢饮，霜娥夜怨无情客。长揖飘然信所之，西归复理羊城楫。一椽初赁伯通庑，二三好友重接席。佳时恰遇蟾魄圆，触著狂怀兴蓬勃。画箧搜衣质库还，瓶之罄矣那复惜。陈村豆酒买十瓮，绿柚黄蕉随意设。广寒宫妃试新妆，雨洗铅华倍莹洁。微云薄缀霓裳轻，凉飕细曳凌波袜。如此好景若不醉，天公笑我真痴绝。四筵狂客鼓掌起，君言适与同调协。会须较户陈酒兵，立监视师分挞伐。旗标两翼各张军，射覆藏钩随弄剧。济阳骁骑称蔡髯，一鼓而下气先竭。亚夫之师天上来，转战中原伤一蹶。大树将军气最雄，露布敌逢袁彦伯。昆仑关破酒尚温，大笑三军尽投帻。赘翁老兴复不浅，制胜出奇伺敌隙。居如处女行脱兔，量而后会战必捷。强吴劲楚埽箨空，何有江黄与滕薛。冬冬鼓绝喧未休，惊起邻翁骂唐突。邻翁劝汝一杯酒，尔何不乐此今夕。百年几遇月中秋，宛其死矣空悲咽。今年今夜共此月，明日明年遂陈迹。感我此言促引觞，请为赘翁歌一阕。歌残月落杯影空，不知东方之既白。”竹友名东明，嘉兴之秀水人，年四十后，颔下生小瘤如盎，因更号赘翁。夙负经世之略，兼工书绘，而时无知者。其落拓江河也，必载酒以行。其挥豪染翰淋漓子墨也，得酒乃益入神。尝自题《醉画》绝句云：“醉中画树醒添石，醒笔不如醉笔佳。安得青州六从事，百年同伴作生涯。”余观赘翁，豪于酒而不沈湎于酒，盖意不在酒也。所著诗文若干卷，曰《弄酒余闲集》。

　　○黑漆漆天同一生王锡阐，别号余不。精究历理，兼通中西之学。遇天色晴霁，辄登屋卧鸱吻间，仰察星象，竟夕不寐。作书与人，俱用古文奇字，人多不识，王亦不欲人识也。里中有询以水旱之占者，答曰：“若将此事问先生，先生肚里黑漆漆。”王隐居笠泽，有自著《天同一生传》。

　　○钓叟慨言雪滩钓叟曰：“昔苏季子云：”贫穷则父母不子，富贵则亲戚畏惧。‘今世异是：富贵则父母不子，贫穷则亲戚畏惧。“此言殊有感慨。

　　●卷三。吴觚下○姜楚兰刘东平泽清，建阃淮阴，兴屯置榷，兼课鱼盐，不赀之富，几亚坞。淮浦名倡姜楚兰者，色艺冠时，尤善琵琶。素与某生交欢，生金尽，则每出缠头锦为生取酒。一日闻刘巡视浦上，兰特凝妆登临街小楼，鼓数曲，繁音彻外。刘从肩舆中谛听良久，意兹丽曲，必成纤手。亟遣从骑索之，得兰，大喜。即携至幕府，宠之专房，时以弦歌自娱。居逾月，兰启刘曰：“君侯牙树名邦，绂膺高爵。帷幄之谋，金鼓之役，皆非贱妾所敢预闻。至于披较琴书，品置服玩，窃有微长。妾固不惜纤躯，晨夕于君侯之侧也。”刘掀髯大笑曰：“解语花，亦欲窥我清秘耶？”因命以钥之任，金玉锦绣，悉以委焉。未几天旅南下，刘惶惧出阅黄河。兰折简致生曰：“资虬髯之帑，济裘之困，未为过也。愿假昆奴，速完邛遇。”生遂泛画舫于城下，纟困载宵行。刘归视兰室，么弦在壁，黼帐阒如，抚膺太息而已。鼎革后，东平远窜，兰自越返淮，与生偕老。

　　○云娘密云汪参将，广陵人也。有仆王忠，常往来酒肆李家，久之相善，李以女云娘归焉，年十八矣。汪解任，将还维扬，呼忠谋备舆具，并所以载云者。云曰：“主之行李甚壮，取道河北，征途不靖。请效军人装，执弓矢以戒不虞。可乎？”汪闻而异之，召云娘至，授五石弓，折之如断梗。凡易数弓，悉不称意。顾谓忠曰：“须取我家弓来”遂腰ゅ插矢，乘骏马以从。时岁在己卯，群盗塞路。行至一荒原，云纵马而前，遥见十余骑，拥尘突至。飞矢拂云袖，云挥袖矢落。又一矢到，云随以手承之，即彀而发，骑骇反奔，中项仆地。又于ゅ中出矢毙一骑，余皆散遁。由是参将抵家无寸箸之失。云貌殊艳，参将子一见心动，欲狎之。云曰：“妾下走陋质，不意为公子怜。然有忠在，何忍及此。无若遣忠而纳以礼，我乃从。”公子喜过望，遂厚给忠，云指示令去。公子治吉席，将为小星催妆，云忽易戎服，掣所佩刀，出立堂上，责公子曰：“尔家忝建高牙，不能出奇报国。偶遇萑苻，{艹尔}焉胆栗。妾以一妇人，奋卫长途，迄于安吉，所以报公子者至矣。乃恣行不义，玷我贞素耶？”遽以刀拟公子，且前且却，曰：“有追我者，我即断其头，如河北盗矣。”公子惊悚丧魄。云娘行及门，门外已有碧衫奴控马以待，遂驰去，永不复返。

　　○沉香瘗狸合肥宗伯所宠顾夫人，名媚，性爱狸奴。有字乌员者，日于花栏绣榻间，徘徊抚玩，珍重之意，逾于掌珠。饲以精粲嘉鱼，过餍而毙。夫人惋惜累日，至为辍膳。宗伯特以沉香斩棺瘗之，延十二女僧，建道场三昼夜。

　　○河东君河东君柳如是，名是，一字蘼芜，本名爱，柳其寓姓也。丰姿逸丽，翩若惊鸿。性狷慧，赋诗辄工，尤长近体七言，作书得虞、褚法。年二十馀，归虞山蒙叟钱宗伯，而河东君始著。

　　先是我邑盛泽归家院，有名妓徐佛者，能琴，善画兰草。虽僻居湖市，而四方才流，履满其室。丙子春，娄东张西铭以庶常在假，过吴江，泊垂虹亭下，易小舟访之。佛他适，其弟子曰杨爱，色美于徐，绮谈雅什，亦复过之。西铭一见倾意，携至垂虹，缱绻而别。爱于是心喜自负，谓：“我生不辰，堕兹埃盍。然非良耦，不以委身。今三吴之间，簪缨云集。膏粱纨，形同木偶。而帖括咿唔，幸窃科第者，皆伧父耳。唯博学好古，旷代逸才，我乃从之。所谓天下有一人知己，死且无憾。矧盛泽固驵侩之薮也，能郁郁久此土乎！”遂易“杨”以“柳”，而“是”其名。闻茸城陈卧子为云间绣虎，移家结邻，觊有所遇。维时海内鼎沸，严关重镇，半化丘墟，虎旅熊师，日闻挠败，黄巾交于伊雒，赤羽迫于淮徐。而江左士大夫，曾无延林之恐，益事宴游。其于征色选声，极意精讨。以此狭邪红粉，各以容伎相尚，而一时喧誉，独推章台。居松久之，屡以刺谒陈，陈严正不易近，且观其名纸，自称女弟，意滋不悦。而虞山宗伯与陈齐望，巍科赡学，又于陈为先辈，因昌言于人曰：“天下惟虞山钱学士始可言才，我非才如学士者不嫁。”适宗伯丧偶，闻之大喜，曰：“天下有怜才如此女子者耶？我亦非才如柳者不娶。”钱之门多狎客，往来传致，迄于庚辰冬月，柳始遇宗伯。为筑“我闻室”，十日落成，促席围垆，相与饯岁。柳有《春日我闻室》之作，诗曰：“裁红晕碧泪漫漫，南国春来已薄寒。此去柳花如梦里，向来烟月是愁端。画堂消息何人晓，翠幕容颜独自看。珍重君家兰桂室，东风取次一凭阑。”盖就新去故，喜极而悲，验裙之恨方殷，解之情逾切矣。辛巳初夏，结衤离于芙蓉舫中。箫鼓遏云，麝兰袭岸，齐牢合卺，九十其仪。于是三泖荐绅，喧焉腾议，至有轻薄之子，掷砖彩，投砾香车者。宗伯吮毫濡墨，笑对镜台，赋催妆诗自若。

　　柳归虞山宗伯，目为绛云仙姥下降。仙好楼居，乃枕峰依堞，于半野堂后构楼五楹，穷丹碧之丽，扁曰“绛云”。大江以南，藏书之家无富于钱。至是，益购善本，加以汲古雕镌，舆致其上。牙签宝轴，参差充韧。其下黼帏琼寝，与柳日夕晤对。所云“争先石鼎搜联句，薄怒银灯算劫棋”，盖纪实也。宗伯吟披之好，晚龄益笃，图史较雠，惟柳是问。每于画眉余暇，临文有所讨论，柳辄上楼翻阅，虽缥缃浮栋，而某书某卷，拈示尖纤，百不失一。或用事微有舛讹，随亦辨正。宗伯悦其慧解，益加怜重。国初录用前朝耆旧，宗伯赴召。旋史议放还，由此专事述作。柳侍左右，好读书以资放诞。登龙之客，沓至高闾。有时貂冠锦靴，或羽衣霞帔，出与酬应。否则肩筠舆访于逆旅。清辩泉流，雄谈锋起，即英贤宿彦，莫能屈之。宗伯殊不蓟{带心}，曰：“此我高弟，亦良记室也。”常戏称为柳儒士。越十载庚寅，绛云楼灾。时移居红豆村庄，良辰胜节，必放舟湖山佳处，留连唱和，望者疑以为仙。其《中秋日携内出游》诗曰：“绿浪红兰不愁，参差高柳蔽城楼。莺花无恙三春侣，虾菜居然万里舟。照水蜻蜓依鬓影，窥帘蛱蝶上钗头。相看可似嫦娥好，白月分明浸碧流。”柳依韵和曰：“秋水春衫澹暮愁，船窗笑语近红楼。多情落日依兰棹，无藉轻云傍彩舟。月幌歌阑寻尘尾，风床书乱觅搔头。五湖烟水长如此，愿逐鸱夷泛急流”其他篇什，多附见《有学集》，不尽载。生一女，嫁毗陵赵编修玉森之子。康熙初，嗣子孝廉君迎宗伯入城同居，而柳与女及婿仍在红豆村。逾二年而宗伯病，柳闻之，自村奔候。未几，宗伯捐馆，柳留城守丧，不及归也。初宗伯与其族素不相睦，乃托言宗伯旧有所负，枭悍之徒，聚百人交讧于堂。柳泫然曰：“家有长嫡，义不坐受凌削。未亡人奁有薄赀，留固无用，当捐此以赂凶而纾难。”立出帑千金授之。诘朝喧集如故。柳遣问曰：“今将奚为？”宗人曰：“昨所颁者，夫人之长物耳，未足以赡族。长君华馆连云，腴田错绮，独不可割其半以给贫窭耶？”嗣子惧不敢出。柳自念欲厌其求，则如宋之割地，地不尽，兵不止，非计也。乃密召宗伯懿亲及门人素厚者，复纠纪纲之仆数辈，部画已定，与之誓曰：“苟念旧德，毋渝此言。”咸应曰：“诺。”柳出厅事，婉以致辞曰：“妾之赀尽矣，诚不足为赠。期以明日，置酒合宴，其有所须，多寡惟命。府君之业故在，不我惜也。”众始解散。是夕执豕い羔，肆筵设席。申旦而群宗至，柳谕使列坐丧次，潜令健者阖其前扉，乃入室登荣木楼，若将持物以出者。逡巡久之，家人心讶，入视，则已投缳毕命，而大书于壁曰：“并力缚饮者而后报官。”嗣君见之，与家人相向号恸。绋纟率之属，先一日预聚于室，随出以尽缚凶党，门闭无得脱者，须臾，邑令至，穷治得实，系凶于狱。以其事上闻，置之法。夫河东君以泥中弱絮，识所依归，一旦遭家不造，殉义从容，于以御侮，于以亢宗，讵不伟欤！

　　方宗伯初遇柳时，黝颜鲐背，发已斑白，而柳则盛堆鸦，凝脂竟体。燕婉之宵，钱曰：“我甚爱卿如云之黑，如玉之白也。”柳曰：“我亦甚爱君发如妾之肤，肤如妾之发也。”因相与大笑。故当年酬赠，有“风前柳欲窥青眼，雪里山应想白头”之句，竞传人口。而不知一与之醮，终身以之，即奉雁牵丝，有所不逮也如此。　◎汤素畹汤氏素畹，字雅卿，大都吴啸雯中馈也。侨寓吴中，以避风鹤之警。画轸文楸，藉以永日，偶尔点笔，辄亦悲艳。《丙戌除夕》诗云：“病余弱质困烽烟，鬓入今宵怕说年。腊尽不知秦岁月，春来犹见汉山川。何劳茂草牵乡梦，自有梅花作客缘。眉案未输鸿与耀，只愁时事正纷然。”

　　○墨池李研斋之继室，曰“钟山秀才”，浮渲梳头，凝妆特妙。每一出游，则秦淮丽人，急相窥仿。其婢墨池，性亦明慧。秀才常画兰竹，池辄侍侧，宜墨之淡，令以口受笔退其墨。李诗云：“别有香在口，莫畏胭脂黑。”此墨池所由名矣。

　　○睐娘睐娘者，姓易氏，居松陵之舜水镇。祖某以阀阅世宦，累赀亿万。其父某尽散其赀，畜古名画。环室为香木城，城有十架，架藏百卷为率，各以镂金牌记之，其锦韬玉轴者为最品。睐方四五岁，性聪良，善记诵。父尝戏举古人姓名，叩以所作某画，睐即指第几卷中，靡不悉符。父以是爱之，令其掌镂金牌而司画城，呼曰“画奴”。长及齿龀，作花鸟小图，工刀札，善吟咏。姿体绝丽，未尝假粉脂，而浮香发艳，盈盈欲仙。星眸流离，远黛明媚，复嫣然善睐，故其母氏更“画奴”名为“睐娘”。

　　明甲申岁，海内鼎沸，兵燹所被，诸郡县皆陆沉。秋八月，睐与父母夜饭罢，画楹间列绣灯，围以紫丝步帐，月光掩映帘幕，睐方研墨濡颖，手摹吴道子画观音像，将赛于邻侧醉香庵，施其庵之女冠。未举笔，忽闻号呶成雷，燎火四张，外宅大呼曰：“兵至矣！兵至矣！”睐仓卒入内阁，取画城之锦韬玉轴者，持以出，从父母走僻巷中，潜达金牛村。居金牛村三载，卖珠以缀衣，佣绣以佐馔，备旅食之困。时舜水庐室悉为灰烬，乱稍定，睐父将理故业，而无资可缮。睐泫然曰：“吾家世业隆大，不幸蹈于离乱，茕茕飘寄，非长策也。闻女之姑在午溪东新巷，姑以艾孀守贞，女可就访合居，共为晨昏。女装中有古画十余卷，售之当得千金。父以其值稍葺故庐而新之，女时可从父母从容完聚耳。”父然之，为买小舫，从一女奴曰问香，赋诗泪别。诗曰：“漂泊何由返故园，桃花春雨照离魂。凭将别后双红袖，记取东风旧泪痕。”遂至东新巷，次于姑家。

　　姑字倩娘，夫家姓言氏，于新巷亦豪族。倩夫以痫<疒术>之病，走死乱军，无子。倩故甚爱睐娘，视睐娘若子也。倩有表之自出潘生，绪其亲与倩乃异姓之叔嫂。生故世胄，其父母以行秽见黜于族，僦倩之侧舍以居。生能诗文，然无士君子行，窥倩寡处阒寂，日以事请见。眯目哆口，欹肩摄足，以意挑倩娘。倩娘意惑焉，久而相悦。睐之卧室，去倩之卧室可百武，在东厢小红楼，锁帘闭帏，旦晚不下楼级。倩之事，问香稍知之，以告睐，睐嘿不应。倩之家有一园，名隔梦，景颇幽胜。时暮春初旬，倩娘辟诸女从，邀睐娘往游，睐辞以午绣方倦，倩频促之，乃启隔梦门，转曲池上小山左侧，憩半峰亭。绿柳数树，红栏三折，茶以竹垆，棋以石磴。复转而左，隔太湖石累丈，海棠盛开，烂如绣屏。缘海棠行数十武，一径皆樱桃花，一径皆蔷薇花。倩曰：“樱桃未子而花容少媚，不若蔷薇红香足爱也。”挈睐左腕，低扇微笑，乃至蔷薇架下，瞥然一声，片花乱舞，落红落鬟鬓间，垂垂拂衫袖，有细彩流苏贯相思子，缀以同心凤凰结，杂花而坠，中睐之右肩。睐惊愕，隔花望见一生，乌巾倩容，凝睇于睐。问香遽呼之曰：“潘秀才从谁来耶？”倩娘曰：“潘郎从樱桃径来耶？郎素不识睐娘，何敢唐突西子？”生视而笑，倩亦视生而笑。遂散去。睐知倩之卖己也，颜不怿者累日。盖倩娘素悦于生，耻睐之独为君子也，故潜生于园以俟睐之至，将市秽于睐。倩知事不可谐，于是始不慊于睐，而为生计益深。

　　一日睐娘晓妆方竟，绮窗无事，偶叠红笺作细字，集唐句成一绝云：“蚤是伤春梦雨天，莺啼燕语报新年。东风不道珠帘隔，引出幽香落外边。”盖隐刺倩事也。书毕，以玉篆狮镇纸。忽闻楼级有点屐声，乃倩娘至。睐拾礻圭连さ趋迎倩，红笺诗犹在镇狮下。睐急取置镜台锁桶内，而尾纸半露。倩出读之，纳于杏衫左袖，遽下楼级。睐止之不能，惋悒而已。倩出中堂，适遇生于梧桐轩下。倩出笺于袖，望生而投曰：“樱桃径上，有援琴之挑。梧桐轩下，乃无掷车之果耶？”生舒笺展视，乃绝句云云，后有“画奴戏草”四楷书。倩曰：“画奴，是睐娘小字。红笺，是潘郎良媒也。”生携笺而去。

　　后累日新霁始凉，金风初扇，沼荷零香，庭草凄绿，睐孤坐凝眸，惘惘有思归之意。见问香携斑竹锁丝篮，篮置画金小方奁，进曰：“倩娘以为娘午茶，少润诗脾。”开奁视之，乃石榴子二盒，金柑四蒂。果尽覆奁，奁衣下文锦尺幅，绣带双结，密缄重重。发缄而观，则薄赫也，得五十六字云：“球楼十二夜初长，秋恨应知怯晚妆。巫水有云通楚佩，贾墙无梦问韩香。锦弦旧瑟调鹦鹉，兰酒新<缶卢>忆。落月斜廊无限意，可能流影到西厢。”篇末著云：“米在田而可实，水非米而何炊？”睐以指画者久之，作“潘”字状，懑焉起立，碎纸而掷于地。堕鬟拂衣，遂往见倩。时倩方坐绣ブ，裁凤花细袜。忽见睐，以睐至，意必有合，移席骈坐，为睐整髻上坠钗。睐晕脸潮红，严容噎气。良久乃言曰：“侄以犀年，背慈就外，孤迹单心，托命于姑。以姑之惠，被以绮绣，饵以珍错，良厚矣。乃不训之以德，而假道于不令之生，传以亵词。姑纵不爱侄，独不自爱乎？曩者以楮墨闲情，染成小句，姑掠而取之，致以秽意见诱。修筠有节，高柏有心，岂相浼也？陌上之金，尚不能乱桑中之妇，而谓红闺流叶，乃自媒于东墙宋玉哉？侄非敢断绝雅恩，然久安于此，实败令名，请从此辞。”欷再拜而起。倩以好言固留，不许。时舜水已成小筑，睐之父母将欲迎睐，睐适归，惊喜道故，睐所不悦于倩娘者，匿不以告也。

　　先是生父母为生婚于王氏，自溺志于倩，遂背婚于王，王亦以生狂荡无检，字女他姓。至是，生欲因倩娘求合于睐，而不惬其愿，故扬红笺之诗以诬睐，使闻于睐之父母，因而求娶。阅岁余，倩以他事至睐父母家，起居外，并为睐议姻。口筹心语，未白其人，而数目睐父。睐父无忤色，因极口潘生之才，而讳其贫。又附睐母耳密语。睐父母嘿然，相顾微叹，遂首肯之。倩归，即为生致六礼。睐父母择吉，将赘生于家，而绝不以闻于睐。至宴尔之夕，银缸斜照，黼帐高张。夜阑撤妆流盼，见此良人，则即隔梦园樱桃花下生也。睐大号恸，绝而后苏。问香驰走，惊呼睐父母至，睐悲极不能言。良久唯曰：“倩娘误我。”父母再四救解。然伉俪之际，非其本情，虽勉为笑语，而眉妩间锁愁驻恨，如不胜致。

　　居又二年，生亦构数椽别墅，挈睐以归。生之父母穷悍极虐，素知睐之不礼生也，为盛怒以待睐。睐拜告方毕，含啼入室，意不聊生。岁辛丑，生以不给家食，为砚耕之谋，复隙窥馆之邻女，见黜其主。睐愈不礼生。生大愠睐，叱詈之声，达于庭户。睐支颐语生曰：“薄命之薄，卸冤可知。狂童之狂，负心若此。何须何眉，无耻无礼！我死为鬼，尔生尚能为人乎？”语未竟，鞭楚乱下，散发蒙面，流血被肩。维时明月入户，青灯荧荧，睐蒙目呜咽而叹曰：“命尽此矣。”令问香于故箧中取《愁盐》一卷，诗词若干首，及绿窗小写百叶，皆幼时所画花鸟粉本，悉焚之火。乃裂帛盈尺，和泪为书，授之问香，曰：“迟明，汝为吾送易氏爹娘。”书略云：“女不幸少逢离乱，骨肉飘依，两地异处。况复长年羸病，自知弱蕙易殇，薄云难寿。然从垂髫以来，溺情芸艺，散志签图，将谓结衤离名族，执爨良家，俾慈帏二人，得慰心于白发，窃所愿也。不意媒妁之欺，近在至戚。涅我素名，织彼萋计。致匹合于琐类，终身之仰，失在一朝。怨魄不舒，愁魂欲断，岂知有生之乐哉！女自春首分袂而后，郁为沈疾，尝累日一粥，而见粒则呕，薄饮不及蠡勺，悲苦之状，不可殚陈。当夫兰门暮掩，薄寒中人，檐雨淅沥，灯花频落，砧声远飘，谯鼓断续。女于斯时，凄其泪零，倚枕竟夕，不知忧之何从也。及夫画窗晓开，丽花笑暖，慧鸟争啼，凭栏数回，因思犀年西园随伴，踏青始归，泛锦瑟于芳楼，驰红衫于细马，匏丝稠杂，谐笑为欢。方之今时，遂若隔世。同是一身，而苦乐顿异，命之不犹，夫复何言！今秋负心人以窥逾失意，迁怒于女，笞楚千态，垂垂待毙，无复生理。爰令丫鬟问香告情父母，即夜是命尽之日。父母一来垂视，永以遐隔。绿香帐里，岂有冷翠零膏；红叶窗前，莫问韶颜犀齿。将见柳眼露凝，埋春化泪，莲心风折，劈恨成丝。明月三更，天涯草碧，还家之期，当在晓风新梦间耳。父母春秋已高，强饭自爱，无以女为念。幸收女余骨，覆以怀土，得以脱迹人间，销形天上，粱黄槐绿，烟冷云荒，遂毕此生矣。孟光同隐，未得是人；弄玉俱仙，徒为虚语。独念父母畜我不卒，绕膝之欢，邈矣难再。梅花犹在额乎？莲花犹在足乎？镜台旧影，翠帷余香，姗姗其来迟者，知是亭亭倩女魂也。”及晨，睐父母得书，愤骇长恸而至，则睐已缢于前轩左丽间矣。生与父母俱逃，莫晓所在。睐父母及易氏诸戚，乃棺睐于两楹，而以问香归。

　　盖睐之为人，风神散朗，亦珊珊流雅，而幽情如缄，慧心长结，艺能穷巧，而貌若不知。咳唾生珠玉，而寡于辩给，援管成牍，而挥染必本于性，故写愉则墨以欢露，道哀则字与泪并。盖孝穆所谓妙解文章者也。惜紫纨无托，红颜非耦，才丰命啬，生短恨长。悲哉！睐生才二十四岁。殓后数日，忽有豪士，戟髯拳发，红巾绿缦，跨剑跃马而驰，后从碧眼奴背负血囊，至睐之门，排门直入。豪立马柩前，掀髯大呼曰：“负心人已杀之矣。”从者下囊前倾，血糊模一髑髅着地疾走，乃生之首也。其明年，午溪盗乱，倩娘虏去，不知所终。人咸以为睐冤之所雪云。

　　○颜吴才媛颜芳在，字柔仙，桐乡工部雪瞿公女也。归我邑烂溪周氏，所著有《偶叶草》，其《送春诗》，佳，诗曰：“岂是春归候，凭栏意忽离。绿酣莺语涩，红瘦蝶魂痴。澹泊无群好，幽闲与古期。欠伸方欲起，风雨到窗时。”工部第五子祁之妇吴，亦能诗，《月夜梦归有感》云：“假寐承颜到膝前，花枝明月话欢然。正当絮语牵衣际，白鹤一声悲远天。”工部示祁书日：“闺阁之咏，不嫌婉弱。唐诗所选，亦无高老之什。看其用笔灵活，若‘白鹤一声悲远天’，直可与诸姑相伯仲。”芳在妹宛在，绮才兰质，不逊柔仙，以所适非耦，抑郁而夭。吴名徽，字似音。

　　○李妇金氏距余居里许，有民家女金氏，幼无以自育，年十二，归里人李乙。乙之父以治皮为业，人呼之曰“皮”。皮性茂而愚，受人值，为其驱使，即利害无所避。康熙戊申，里中大姓有事，臧获无可使者，以命皮，皮慨然任之。及事发，词株及皮。已就缚，乙奋身走郡，告郡守曰：“此皆乙所为，无与吾父事。”于是郡守释皮拘乙，论法当流于秦。金氏计且偕往，间关数千里，不免多露之虞，泣曰：“我从我夫，而不获终事我夫，不若完节以报我夫之为民愈也。虽然，我夫未行，吾不可以先死。虽贫家无簪珥可鬻，而竭手指劳，犹足供饣粥，俾累人无患饥渴。”乙在禁数月，金氏拮据纺织，因得制衣置食，往来饷乙，见者为之泣下。己酉夏，郡遣流人，乙之里同累者二，其二人之妇，皆促装为从行计。氏独托其三岁女于姻，乃往见乙于狱曰：“勉之自爱！新妇将为君养姑地下耳。”归未至家，恐有觉其将死者，遂自裁于他氏室。时年二十二。金氏死阅月，同里诸君子为位于崇义寺，设醮三日，各以诗文吊祭，嘉其得死所也。

　　○栖梧阁桐城吴氏，年二十五而寡，以其所居有栖梧阁，世遂称为栖梧阁吴氏。秉性高沽，好读历代群史，而艳词小说，屏绝弗观。今闻其年六旬有奇，乙届梳雪之辰，尚勤操觚之业。著有吟咏，苍古悲凉，无脂粉气，若置之《朱鸟集》中，又为闺阁另开一生面矣。余于番禺宰姚公官署，得《金陵怀古》诗八章，录其四而存之。《咏南齐》云：“六贵同朝激虎彪，横江勒马下雍州。银枪酒市春双靥，玉さ莲台月半钩。赵鬼西京谙汉赋，阿兄东阁压通侯。谁知讲武旄头人，芳乐茄吹碧麝秋。”《咏南梁》云：“同泰斋中拜佛罗，寿阳千骑渡江波。金瓯突向中原缺，宝剑空嗔万卷多。五月谁勤君父难，七官先反弟兄戈。江淮废后襄阳促，秋草台城放橐驼。”《咏南陈》云：“临春阁上万花妍，宝帐朱帘袅蕙烟。鼙鼓飞冲朱雀路，军书压损绣床边。嫦娥入月昏银镜，狎客还家碎锦笺。剩有景阳宫畔井，胭脂春水咽残弦。”《咏南唐》云：“江南一剑卷秋霜，半壁山河入雒阳。百尺楼空莲叶碎，翠微亭冷鸟声荒。临城凄怆填宫曲，辞庙仓皇听教坊。日夕泪痕谁洗面，锦书封恨报红妆。”

　　○小鸾我邑叶工部与其夫人沈宛君，才华绝艳。子女数人，无不具有彩笔。而小鸾字琼章者，其幼女也。鸾方十龄，与母氏初寒夜坐，于时银蟾漾影，金粟凝香，既零，渐成涓滴。宛君口占一语曰：“桂寒清露湿。”鸾即应声封曰：“枫冷乱红凋。”宛君惊其敏慧，尤心怜之。措未笄而卒。其诗词附《午梦堂集》行世。

　　○宛在颜芳在之妹宛在，适吴兴贵公子。其性蠢愚，偏多忿忌，每出则键宛在于深闺。庭凉月皓，径爰花芳，不许一至吟玩。宛在以苕中人呼之。结衤离而后，意不聊生，憔悴经年，遂至奄逝。余见其遗稿二绝句云：“秋入重门夜似年，麝兰香烬不成眠。梧窗坐听潇潇雨，挑尽残灯独黯然。”“黛痕消减两眉峰，强起临妆意已慵。对镜自疑非似我，可能描取旧时容。”似此愁言，读者尚堪属断，况拈管之人乎！

　　○张丽人丽人姓张氏，其母吴倡也，以善歌转籍入粤，生丽人。体貌莹洁，性质明慧，幼即能记歌曲，尤好诗词。每吟唐人“铜雀春深”之句，自名二乔。客或语：“二乔，双称也，不如呼为小乔。”丽人应声曰：“兼金双璧，名有相当。”因笑指镜中影曰：“此亦一乔也。”于是“二乔”之名，艳称于时。丽人稍长，其母将择伶之美者赘焉。仙城豪贵，谋为落籍，有以三斛珠挑之者。丽人坚不为动，长叹辞曰：“我母爱我，不可暂离，且已委身字人。蝶粉可污，燕巢终在，不聊胜于入他人手，吼狮换马，又随风漂泊哉！年甫及笄，丽人随诸伶于村墟，赛神作剧，夜宿水二王庙，梦王刻期聘之为妃。醒以语其母，泫然泪下。拍板而歌罗郎《比红》诸绝，宛转悲怆。及期，无疾而逝。粤人黎美周志其墓曰：”嗟乎！予知丽人故不屈于势者，王何由致之？岂洛水凌波，乃符铜雀之谶耶？若夫粉黛何假，美人何真，艳色等空，春花易谢。后之过者，知为丽人埋香处，明月为镜，清风引箫，好鸟和歌，蛱蝶自舞，徘徊其间，倘有雾鬓风鬟一唱三叹者出焉，能不为传书之柳毅乎？“

　　●卷四。燕觚○朱圈墓表燕市旅舍，有庐陵贡士，述其土故事云：欧阳文忠公为其考崇公及太夫人撰《泷冈阡表》成，勒诸石，遣吏赍之归，并檄郡守董墓事。渡江风涛大作，有龙蜿蜒夹舟，舟欲覆。篙师呼曰：“客有怀宝者乎？请投之以禳此厄。”客曰：“无之。唯碑在焉。”因共挤之江，龙乃冉冉去，波亦平，遂得竟渡。吏持檄以实告郡守，守讶之，令吏祭墓，且以告。则碑已岿然植于其侧矣。守墓者曰：“昨之夜震电发土，碑于是出也。”薄视之，见表文中，独以朱圈“祭而丰，不如养之薄”八字，滴水淋漓，自额及趺不绝。朱迹炳然，阅数百载如新。嗟乎！椎牛而祭，不如鸡豚之逮存，昔贤著之矣，而发之自公，有甚痛于中者，故言之足以动鬼神、致灵异若此。夫非尽人之子欤？读是文者，其尚有感于斯！

　　○诮郑潘稼堂未遇时，常游京华，与余同主于柯都谏家。柯同乡郑文溪，少年善谑，以潘夙有高尚名，口占一绝嘲之，起曰：“夷齐陆续到皇畿，日向朱门乞蕨薇”云云。潘即和韵答曰：“蒲东回首思依依，欲向关西心事违。输却樱桃红一点，春风重着绣襦归。”每句隐一事诮郑。予笑谓：“其词绝妙，而意极虐。”

　　○西园兰石山右旅店旧有彭西园姬人所画兰石，雨昏红壁，芳墨摧残。王阮亭士稹题其后云：“无复湘中见汜人，西园兰石怆犹新。回思十五年前事，空有蛛丝络暗尘。”

　　○延平女子邮亭旅舍，好事者往往赝为巾帼之语，书以媚笔，以资过客传诵，多不足信。沈公子二闻夜宿垛庄，所见延平女子题壁诗，骑尘未远，墨痕犹新，小记短章，凄惋可诵。惜其依违寡断，阅者不无夫人少商量之叹也。序云：“妾闽峤名家，延平著姓。十三织素，在家赋娇女之诗；二八结衤离，新妇获参军之配。何异莫愁南国，得嫁阿侯；庶几弄玉秦楼，相逢萧史。方调琴瑟，顿起干戈。夫死于兵，妾乃被掠。含羞辞故里，魂销剑浦之津；掩面强登舆，肠断西陵之路。兹当北上，永隔南天，爰题驿舍数言，聊破愁城百叠。嗟乎！昔年薰香染翰，粉印青编；今日滴血濡毫，绡封红泪。秋坟鬼唱，哀似峡猿三两声；青冢魂归，恨拟《胡笳十八拍》。”诗云：“野烧猎猎北风哀，细马毡车去不回。紫玉青陵怅已矣，泉台当有望乡台。”“那堪驿舍又黄昏，桦烛三条照泪痕。想像延津沉故剑，相期青冢一归魂。”“昨夜严亲入梦来，教儿忍死暂徘徊。曹瞒死后交情薄，谁把文姬赎得回？”“不道临时死亦难，强为欢笑泪偷弹。同行女伴新梳裹，皂帕蒙头压绣鞍。”后书“庚申季秋，延平张氏，题于沂水县垛庄驿舍”。

　　○杜亭德州卢世淮营杜亭，设子美像，自称杜亭亭长。著《杜诗胥钞》。役竣，祭告诗曰：“十年曾有约，三岁始能成。”

　　○刘将军刘将军纟廷，勇敢善战，每奏功，以负气难下人，故旋起旋废。畜健儿战马，虽家居，豢养如平日。黄贞父令进贤，将军款之。偶及技勇，命取板扉，以墨笔错落乱点，袖箭掷之，皆中墨处。又出战马数十匹，一呼俱前，麾之皆却。喷鸣跳跃，作临阵势。见者称叹。将军曰：“某投闲何足惜？独令群马伏枥、思战场，为可惜耳。”言已欷。贞父亦改颜良久。

　　○李侍御山左李侍御望石，初名立。其选庶常也，世祖举御笔改名“赞元”。后以监察御史出按楚。时鄂渚有大猾段世昌，稔恶万端，而神谋四达，前台使莫能谁何。李至，佯置不问。一日饯客江干，乙微醉，从一尉一僮夜往叩门。世昌仓皇趋出，径前手絷之，命尉牵其颈，踏月还署，即置之狱。远近显要为之求解者，书牍盈案，李概不发，立杖杀之。当世昌入狱时，语其家人曰：“我少时见一道人，能知未来事。询以终身，道人曰：”他日所遇，非桃非杏，非坐非行，即禄尽时也。‘今按君姓名适符，尚欲觊生乎？“

　　○癸未榜崇祯癸未一榜，结有明全代之局。然是科殊多盛事。子先登第，则南丰汤绍中子来贺庚辰进士，乏午绍中乡荐，来贺以扬州司理分校南闱，所取徐征麟，与绍中同登会榜，而门生乃为年伯。父子同科，则常熟王曰俞，丁卯孝廉，六上春官，至是与子澧偕捷。而榜中复有一王曰俞，阳城人。兄弟同科，则全椒吴国鼎、国龙，并为诗魁。四代进士，则武进吴刚思，而刚思母丁氏乃观察亮之媵，三子并贵，柔思壬戌进士，简思辛未进士。五经中式，则嘉兴谭贞良，慈溪冯元<风>.仕于本朝者有五相：陈名夏、张端、成克巩、杜立德、梁清标；六尚书：王崇简、张玄锡、胡统虞、白胤谦、姚文然、朱鼎延。后人继起者，有状元归允肃，榜眼李仙根、吴，探花张豫章，会元宫梦仁，解元何龙文。其外甲乙榜百余人，皆前科所未及。

　　○鬼徒宣城高检讨遗山言：其族兄某，于崇祯中训蒙村庙。暑夕散徒，纳凉庭间，忽见庙殿青灯影影，因从窗楞窥之。内有一人，危冠方袍，南面而坐。两傍童子，以次侍立，约十余人，深目巨鼻，貌极狰狞。高拍窗惊呼。殿内人从容徐步出揖曰：“吾亦师也。所训诸徒，皆三十年后公侯将相。上帝悯其目不识丁，欲使稍习文字，略知仁义。天下将乱，孑遗之民，不至被其卤莽啖噬也。吾身隐少微，适奉帝命来此，分方授业，暂假庙席，月余事毕矣。”语后入殿息灯，寂无所见。

　　○半仙李道人言未来事多奇中，甲午从山东入京，皆称为半仙。朱少宰鼎延，有子应顺天试，询得隽否。李大书云：“有田皆种玉，无马不成龙。”朱以为嘉兆。及榜发，解首乃田种玉，而末名马成龙也。梁司马清标尝邀之饮，同会六七人，请预道今夕事。李即书片纸，置烛檠下。顷之，座中共话关壮缪出处。俄有致书与梁者，发示无一字，翻柬背则字在焉。李因取纸出视云：“客所谈者，皆关公事。有送柬者，至颠之倒之，大可笑也。”众为拊掌久之。

　　○驴孕石京师有宋姓者，武定相公邺园之仆也。自其家来至京邸，去彰义门尚数里，忽黄雾四起，拥驴不得行。少顷雾散，驴踉跄抵门，腹陡胀而毙。剖视其肠，有卵一枚，大可容升许物，其色白紫相间，而坚如石。回人云：“乘热取置麦肤，经宿尚可复大一围。”试之果然。

　　○粤藩豫定颜方伯敏裁缺家居，久不得调。康熙十六年江南藩司缺出，客有以经营之说进者。颜曰：“吾向在西秦，元旦假寐，梦乘官舫。舫中白榜青书，有‘月临波作案，云倚树为屏’之联。出观两岸，绅士稠杂，皆云迎方伯公者，行已至广西界矣。十年前曾有此兆，异时当补粤藩，他非所望也。”阅二载，颜以旧例引见，忽钦点粤西，竟殁于任。

　　○再世婚京城东偏有民家生一女，能言之岁，忽曰：“我工部郎中郑濂妇也，何以在此？我欲归我家矣。”迹郑之居，与女家相去二里许，某秘之不以告。女甫能行，即出户觅郑居。或时趋出巷外，其家辄抱持之，防其逸，而女之求归益坚。不得已，以闻于郑，郑乃迎之，盖八龄矣。重堂邃室，皆若素游，直入踞床，南面而为妇言曰：“我之子与媳安在？不速出见？”众方匿笑旁睨，濂适自外来，起而曰：“我别夫子日久，岂遂不相识耶？”笼箧之庋，香履之存，靡不一一指点其处。郑郎中以事近怪，不逾宿而遣之。然闻者惊相传告，旋彻内庭。今上召询濂，濂不敢隐，因命续再世之婚。濂辞以“年齿甚悬，且臣之子已生孙矣，居室名言，恐有未顺。”上曰：“天命之也，待十三岁而婚，谁曰不宜？”濂奉旨届期成礼，伉俪如初。

　　○圆圆延陵将军美丰姿，善骑射，躯干不甚伟硕，而勇力绝人，沈鸷多谋。弱冠中翘关高选，裘马清狂，颇以风流自赏。一遇佳丽，辄为神留，然未有可其意者。常读《汉纪》至“仕宦当作执金吾，娶妻当得阴丽华”，既然叹曰：“我亦遂此愿足矣。”虽一时寄情之语，而妄觊非分，意肇于此。

　　明崇祯末，流氛日炽，秦豫之间，关城失守，燕都震动，而大江以南，阻于天堑，民物晏如，方极声色之娱，吴门尤盛。有名妓陈圆圆者，容辞闲雅，额秀颐丰，有林下风致。年十八，隶籍梨园。每一登场，花明雪艳，独出冠时，观者魂断。维时田妃擅宠，两宫不协，烽火羽书，相望于道，宸居为之憔悴。外戚周嘉定伯以营葬归苏，将求色艺兼绝之女，由母后进之，以纾宵旰忧且分西宫之宠。因出重赀购圆圆，载之以北，纳于椒庭。一日侍后侧，上见之，问所从来。后对：“左右供御鲜同里顺意者，兹女吴人，且娴昆伎，令侍栉盥耳。”上制于田妃，复念国事，不甚顾，遂命遣还。故圆圆仍入周邸。

　　延陵方为上倚重，奉诏出镇山海，祖道者绵亘青门以外。嘉定伯首置绮筵，饯之甲第，出女乐佐觞。圆圆亦在拥纨之列，轻鬟纤屐，绰约凌云，每至迟声，则歌珠累累，与兰馨并发。延陵停卮流ツ，深属意焉。诘朝使人道情于周，有紫云见惠之请。周将拒之，甚昵者说周曰：“方今四方多事，寄命干城，严关锁钥，尤称重任。天子尚隆推毂之仪，将军独端受赈之柄。他日功成奏凯，则二八之赐，降自上方，犹非所吝。君侯以田、窦之亲，坐膺绂冕，北地芳脂，南都媚黛，皆得致之下陈，何惜一女子以结其欢耶？”周然其说，乃许诺。延陵陛辞，上赐三千金，分千金为聘。限迫即行，未及娶也。嘉定伯盛具奁媵，择吉送其父襄家。

　　未几闯贼攻陷京师，宫闱歼荡，贵臣巨室，悉加系累，初索金帛，次录人产，襄亦与焉。闯拥重兵，挟襄以招其子，许以通侯之赏。家人潜至帐前约降，忽问：“陈娘何在？”使不能隐，以籍入告。延陵遂大怒，按剑曰：“嗟乎，大丈夫不能自保其室，何以生为！”即作书与襄诀，勒军入关，缟素发丧，随天旅西下，殄贼过半。贼愤襄，杀之，悬其首于竿。襄家三十八口，俱遭惨屠。盖延陵已有正室，亦遇害，而圆圆翻以籍入无恙。闯弃京出走，十八营解散，各委其辎重妇女于途。延陵追度故关至山西，昼夜不息，尚未知圆圆之存亡也，其部将已于都城搜访得之，飞骑传送。延陵方驻师绛州，将渡河，闻之大喜。遂于玉帐结五彩楼，备翟之服，从以香舆，列旌箫鼓三十里，亲往迎迓。虽雾鬓风鬟，不胜掩抑，而翠消红泫，娇态逾增。自此由秦入蜀，迄于秉钺滇云，垂旒洱海，人臣之位，于斯已极。圆圆皈依上将，匹合大藩，回忆当年牵萝幽谷，挟瑟勾阑时，岂复思有兹日！是以鹤市莲塘，采香旧侣，艳此奇逢，咸有咳吐九天之羡。

　　梅村太史有《圆圆曲》曰：“鼎湖当日弃人间，破敌收京天玉关。恸哭六军皆缟素，冲冠一怒为红颜。红颜流落非吾恋，逆贼天亡自荒宴。电扫黄巾定黑山，哭罢君亲再相见。相见初经田、窦家，侯门歌舞出如花。许将戚里箜篌伎，等取将军油壁车。家本姑苏浣花里，圆圆小字娇罗绮。梦向夫差苑里游，宫娥拥入君王起。前身合是采莲人，门前一片横塘水。横塘双桨去如飞，何处豪家强载归？此际岂知非薄命，此时只有泪沾衣。薰天意气连宫掖，明眸皓齿无人惜。夺归永巷闭良家，教就新声倾坐客。坐客飞觞红日暮，一曲哀弦向谁诉？白皙通侯最少年，拣取花枝屡回顾。早携娇鸟出樊笼，待得银河几时渡？恨杀军书抵死催，苦留后约将人误。相约恩深相见难，一朝蚁贼满长安。可怜思妇楼头柳，认作天边粉絮看。遍索绿珠围内第，独呼绛雪出雕阑。若非壮士全师胜，争得蛾眉匹马还！蛾眉马上传呼进，云鬟不整惊魂定。蜡炬迎来在战场，啼妆满面残红印。专征箫鼓向秦川，金牛道上车千乘。斜谷云深起画楼，散关月落开妆镜。传来消息满江乡，乌桕红经十度霜。教曲伎师怜尚在，浣纱女伴忆同行。旧巢共是卸泥燕，飞上枝头变凤凰。长向尊前悲老大，有人夫婿擅侯王。当时只受声名累，贵戚名豪竞延致。一斛明珠万斛愁，关山漂泊腰肢细。错怨狂风落花，无边春色来天地。尝闻倾国与倾城，翻使周郎受重名。妻子岂应关大计，英雄无奈是多情。全家白骨成灰土，一代红妆照汗青。君不见馆娃初起鸳鸯宿，越女如花看不足。香迳尘生鸟自啼，さ廊人去苔空绿。换羽移宫万里愁；珠歌翠舞古梁州。为君别唱吴宫曲，汉水东南日夜流。”此诗史微词也。

　　皇朝顺治中，延陵进爵为王。五华山向有永历故宫，乃据有之。红亭碧沼，曲折依泉；杰阁丰堂，参差因岫。冠以巍阙，缭以雕墙，袤广数十里。卉木之奇，运自两粤；器玩之丽，购自八闽。而管弦锦绮以及书画之属，则必取之三吴，纟困载不绝，以从圆圆之好。延陵既封王，圆圆将正妃位。辞曰：“妾以章台陋质，谬污琼寝。始于一顾一恩，继以千金之聘。流离契阔，幸保残躯，获与奉之役，珠服玉馔，依享珠荣，分已过矣。今我王析胙土，威镇南天，正宜续鸾戚里，谐凤侯门，上则立体朝廷，下则垂型裨属，稽之大典，斯曰德齐。若欲蒂弱絮于绣ブ，培轻尘于玉几，既蹈非耦之嫌，必贻无仪之刺。是重妾之罪也，其何敢承命？”延陵不得已，乃别娶中阃。而后妇悍妒绝伦，群姬之艳而进幸者，辄杀之。唯圆圆能顺适其意，屏谢铅华，独居别院，虽贵宠相等而不相排轧，亲若姒娣。圆圆之养姥曰陈，故幼从陈姓，本出于邢，至是府中皆称邢太太。居久之，延陵潜蓄异谋，邢窥其微，以齿暮请为女道士，霞帔星冠，日以药<缶卢>经卷自随。延陵训练之暇，每至其处，清谈竟晷而还。府中或事有疑难，遇延陵怒不可解者，邢致一二婉语，立时冰释。常曰：“我晨夕焚修，为善是乐，他非所计耳。”内外益敬礼焉。

　　今上之癸丑岁，延陵造逆，丁巳病殁。戊午滇南平，籍其家，舞衫歌扇，犀蕙娇莺，联舻接轸，俱入禁掖。邢之名氏独不见于籍。其玄机之禅化耶？其红线之仙隐耶？其盼盼之终于燕子楼耶？已不可知。然遇乱能全，捐荣不御，皈心净域，晚节克终，使延陵遇于九原，其负愧何如矣！

　　○李六嘉善李六，寓京师胭脂巷，有微疾。邻之兄弟二人居肆者也，傍晚阖户，纤月流照窗间，其弟方寝，见窗外有人然而过，惊以为贼，呼兄出，共攫之。无所获，因携灯扃室。其弟忽仆地为鬼语曰：“吾欲至某家摄人，误入汝室，汝何闭我而不出耶？速出我，毋失我期。”遂洞开其门，仆者寤而起。是夕，李六卒。

　　○水树喇麻国僧至京师，其所经塞外地，累月无泉。道旁有树极高大，僧渴则以佩刀之，辄水出如注。饮之清甘，驼马亦给。抽刃水止，树肤复合。不知其何名也。

　　○姜郎玉峰姜郎绣者，性柔姿媚，宛然金闺质也。踏青之暇，雅憩山亭，偶歌《步芳尘》一阕，珠声圆于莺啭，吴生适至，悦其佳唱，横笛和之。绣凝睇良久，意惬神投，吴携归缔盟，密于伉俪。时有十八公，风流荣达，心倾于绣。婉转致之门下，分桃断袖，莫逾其宠，视人间丽姝，皆为赘物。然绣情终属吴生，虽饷以重宝，配以名姬，非所好也。十八公晋秩北上，偕绣以行，吴生追送湖干，仅于箫鼓官船，黯焉目别，长恸而返，几不欲生。于是日责其妇揣称玉趾，制云兰之履十双，复于鹤市孙家买干巽十瓶，缏携襁负，徒步入都。露餐风寐者三十余日，始达十八公之第。而朱阁海深，难成良觌，遂手提卧具，夜宿其门。绣闻之，辄为向隅饮泣。十八公廉知其状，愤怜交至，乃褫绣之服，裸而坐之于石，责其忘尊忆贱，恝贵怀贫。绣嘿无一言，娇啼而已。维时红日垂檐，纤肌雪耀，转侧低徊，益增妍艳。十八公翻然心动，随以绣襦覆体，许其与吴生一见。乃有都下婉娈之徒，钦兹情种，蓬池月鹿以青狐之裘至，柏府云鸥以紫貂之冠至，韦曲烛奴以双鸳之被至，杜陵琴客以五花之ブ至。或输钱而僦华屋，或秩俎而进丰肴。韶颜环坐，玉映四筵。既而银蟾入户，角枕灿陈，群髫毕退，二美相携，迨于春明钟动，十八公亟遣健者促绣还第，且将收吴而置之法。忽失所在，遍索九衢，莫知所之矣。

　　○琥珀案元辅巴公籍没时，宝货不可胜纪。有一书案，纯以琥珀琢成，面嵌水晶，方广二尺，下承以替，高可三寸，亦以水晶为之，贮水蓄金鱼数头，朱鳞碧藻，恍若丽空，见者叹为奇器。

　　○竹词竹朱十中年以后，出其诗古文之余力，专攻于词，故指事肖物，有从革之工，无雕绘之迹。即其裘马清狂，昵昵儿女，亦偶然遥情所托，非若浅斟低唱，滴粉搓酥，专引红妆为知己者也。其《自题江湖载酒集》云：“不师秦七，不师黄九，倚新声玉田差近”，《题竹壁》云：“赋新词竹山竹屋”，言所宗也。以余观之，殆又过焉。己未奉诏入都，时余亦在青门，相约和宋人《乐府补题》，有《桂枝香》、《齐天乐》等调，其咏蟹一阕云：“纬萧截水，见半漾湖波，半撑湖嘴。此际菱歌渐少，满塍香穗。鱼师菰饭新炊后，任欹斜、撅头船舣。爬沙响处，连江露白，一灯红细。便八跪双螯都利。被筠筐掩就，仄行无计。试放闲塘蓼岸，描成秋意。须愁解甲随潮去，添瘦苇一枝扶起。履霜听遍，声声宛似，玉琴丝里。”再咏蝉云：“蜕余不作游仙梦，炎天爱浮凉吹。抱柳眠慵，栖槐影合，随分小园堪寄。绿阴满地，惯独自悠，一丝风里。咽住残声，哀吟又听别枝起。柴门乱喧雨后，湿云斜照落，霞断鱼尾。南陌离亭，西风故国，多少愁人盈耳。儿童此际，蛛网檐牙，筠竿树底。为恁惊飞，弦桐移素指。”玩两词意，岂萦怀簪绂者？迨其人芸局，典棘闱，珥笔禁近，受眷最隆，非常之遇，不且过于扶醉寻钿、一朝释褐哉！

　　○碧血城黄陶庵先生为诸生时，即深究性命之学，晚年始达，以国事日非，不肯出就官。乙酉城破，投笔慷慨，扼吭而死。弟伟恭，与其徒侯几道云，同日并命焉。后二十余年，幼弟洪耀出应郡邑试，是夜家庙神主震动作声，微闻愀然若叹息者。己未岁，余于都门遇陆翼王元辅，即先生门人也，以博学鸿儒召试。试时，忽有风掣其卷，恍惚间先生入梦，大书“碧血”二字示之。陆为悚悟，投笔而出，遂不与荐。

　　○三别号嘉善柯光禄岸初先生常言：“昆山徐氏三昆季，皆世间伟人，其别号健庵、果亭、立斋，各道性情，无不极似。”余从游日久，信其知言。相国面方口大，双眸有光，寡于言笑。与客饮，至酒深，或述往事，或发谐语，乃始微哂。庄坐移晷无倦容。盛暑必肃衣冠，虽门生故吏，不以亵见。少时嗜奕及叶子戏，自晋秩大司成，遂绝不为。昔李九我为南祭酒亦然，盖先后贤有同揆也。司寇温厚凝重，短视，而善鉴人，凡受其赏识者，次第尽掇巍科。吐握之勤，晨夕靡暇，常至口酬辨问，手缮简笺，耳受陈禀，兼施并给，曾不阙误。宾退而后，辄事铅椠，即饮阑寝倦，从无释卷之时。宫詹性恬荣进，称疾家居。筑室山南曰“耘圃”，榱桷朴素，列贮缥缃，竹坞萧森，莲池淡荡，游其门者倏然有遗世之思。年五十有二，始举一子，遂命地师相地。客有问者曰：“相地何用？”宫詹自指曰：“将以藏此躯耳。”时司寇与相国尚无恙，而宫詹方在盛年，遽为此语，亦足以见达天之致矣。不数载而司寇与相国相继谢世，果亭先生特膺宠命，氵存陟宫詹。嗟乎，达天者，其得天独厚哉！

　　○程公引程汲字公引，其先本徽人，以行盐寓居扬州。明末全家罹难，汲方十二岁，兵劈其首，仆久复苏。迨于既壮，身长八尺，状貌魁梧，惟自顶及颐，创痕尚在。顾生产已尽，漂泊江湖间。适大贾方姓者，自楚反吴，汲附其舟。方呼与奕，奕甚善。饮之酒，酒尽数斗，神犹卓然。方心异之，因相约为兄弟，假以万金，仍使行盐以继前业。汲悉散其金，结交当途贵客，康熙成午，以太学生入赀，得杭州府同知。莅任之明日，自持帚笔大书署门曰：“官居佐贰，不受民词。”往时颇以暮酒自豪，至是楸枰杯勺，悉皆屏绝。凡谳上之狱，必孚而输，临以权势不为屈，诱以贿赂不能通，讼庭之肃，等于宪府。未几方姓者至，将理旧逋，嘉其室冷如冰，太息而去。阅三载，以卓异闻，迁河间府太守。旋升直隶巡道。己巳皇上南巡，命于中丞扈从，汲以巡道护理巡抚事。銮回之日迎候，舟车仓卒不备，因削秩归。乃还扬州故居，逾岁而殁。其没也，门无宾客，室无媵婢，怀无子女，积无帑藏，孤灯纟惠帏，老妇啜泣而已。观其列驺树戟，距布衣北行时，仅十有一载耳。勃然而兴，奄然以逝，当是槐下淳于，重成一梦也。

　　○福寿难兼人生之幻，原无常境，然以俗情而观，必俟结局乃定。河阳赵玉峰士麟，为江浙巡抚，内升少宰。康熙丁丑，子宸黼弱冠成进士，入词林，太夫人适当百岁，御题“百岁寿母”以赐。是夏，太夫人忽患脾泄，一夜数十起。旋即安善，强饭如初，举朝共相羡庆，称为“萱瑞”。不逾年而宸黼卒，少宰以哭子过痛，亦殁于己卯五月。观其临终疏语云：“上有百岁老母，下无三尺遗孤，忠孝两违，抱憾奚极！”言念及此，寿母虽有奇龄，固不若先少宰而以脾泄之疾终也。常熟归孝仪允肃，中年登鼎甲，其夫人相从京邸二十余载。孝仪卒于官，无子，止生一女，远嫁维扬，夫人孤身扶柩而归。未几，婿家以女病告，仓皇买舟抵扬，肩舆入视，女瞑目矣。遂长恸而出，亟命舆还舟。从婢揭帘请行，夫人拔笄自刺，已死舆中。夫幼育儒闺，长称命妇，岂不谓荣？而<辶屯>并遘，至不欲生，何如綦缟者流，反得悠悠卒岁乎！是知目前之境，其幸获之富贵，固无足欣，即现享之寿考，亦未足庆也。

　　○服禁宜兴任葵尊弘嘉，性俭朴而貌恭谨，玉峰相国最器爱之。丙辰成进士，馆选有期矣，葵尊犹然蓝缕。相国谓曰：“廷见天子？衣冠不在华侈，然亦须楚楚。”葵尊曰：“敬依夫子命，当借之同舍生。”相国哂焉。嗣以考比为监察御史，多所建白，独《请定服制》一疏，满汉大臣意颇不惬。京师为之谣曰：“九卿六部两衙门，尽脱貂狐猞猁孙。待漏五更寒彻骨，人人致怨任葵尊。”

　　○晚遇高咏字阮怀，别号遗山，宣城人。姜宸英，字西溟，慈溪人。俱以诗古文见重于时，其斥弛不羁，性亦相似。阮怀十五省试不售，年近六旬，始岁贡入太学。昆山徐相国为大司成，奇其才，延之家塾。常谓曰：“先生弱冠蚤致盛名，余甫就傅，愿一见颜色不可得。今乃屈至门下，实惭且幸。”阮怀唯唯，绝无逊让意。又数年，召试博学鸿儒，授翰林院检讨。未几，以老病去官而卒。西溟长身多髯，尤工书法。相国监修《明史》，疏其名以闻，因得借秩史馆，屡试京兆，乃得隽，康熙丁丑成进士。时圣驾亲征葛尔旦，奏凯旋京，举朝献颂，诸体毕备，唯西溟文最古雅，适遇传胪，皇上特拔置一甲第三名，已七十有余岁矣。西溟书素以行草擅长，登第后乃喜作小楷。以三指撮管端悬腕疾挥，分行结体，疏密合度，其纸尾图记曰“丁丑后书”。

　　○燕京元夜词京城元夜，妇女连而出，踏月天街，必至正阳门下摸钉乃回，旧俗传为走百病。海宁陈相国夫人有词以纪其事，词云：“华灯看罢移香さ。正御陌游尘绝。素裳粉袂玉为容，人月都无分别。丹楼云淡，金门霜冷，纤手摩挲怯。三桥婉转凌波蹑。敛翠黛，低回说。年年长向凤城游，曾望蕊珠宫阙。星桥云烂，火城日近，踏遍天街月。”相国夫人姓徐名灿，字湘，才华敏赡，此其从宦京邸所作。

　　○五经中式康熙丁卯顺天乡试，海宁查嗣韩、侯官林文英，皆全作五经题文。监察御史以违例不准誊录。榜发后，知贡举者疏二人名以闻，上许其一体会试。戊辰俱成进士，登词苑，盖特典也。比来占哔之家，以帖括窃取科第，自本经而外，一无通晓，仕路之登进日繁，学殖之荒落日甚。查、林二公乃能于风檐刻烛时，立就二十三艺，洵未易才。若非幸遇圣明，则格于成例，终至淹沈矣。考之有明三百年来，五经中式者仅二三人，崇祯甲戌会试则福建颜茂猷，癸未则浙江谭贞良、冯元<风>.今一科之内，两获奇隽，又仍出于闽浙，于以征化成天下，为尤盛焉。

　　●卷五。豫觚○训吏名言余筮仕陈之项城时，昆山徐立斋夫子掌宪南台，以手书来云：“嘉政设施，遂有次第，足征蕴养有素。昔贤为政，三年而后颂声作，然其始未免怨谤。民誉不失，亦何容易？程子有云：”节用爱人，常愧此四字。‘足下今为民父母，庶几时存此心。无论更弦而张，仍贯为治，要实有与民疴痒相关之意。情隐既孚，久而共信，卓然之绩，何施不宜？岂特百里无负已哉！“此真训吏名言，凡为守令者，皆当敬书一通，置之座右。

　　○鸣钲荐试梅长公之焕自巡抚甘肃归里，暮年以乏嗣渔色，颇为乡评所轻。然好奖掖后进，亦以此望重于时。崇祯末，麻城之就童子试者，不下三千人，而府录甚狭。有周水心等四十五人，皆府录所遗，怀刺谒梅，因阍者言求见。梅故缓步而出，佯呵之曰：“若辈皆博徒豪饮者耳，业荒于嬉，而乃溷我为？”诸子不敢致辞，逡巡下阶。遽止之曰：“若辈饭乎？且少休，我为若辈具一餐。”须臾，出酒脯极腆。食毕，诸子告退。又止之曰：“若去乎？若来云何也？我且试若矣。”因面课而甲乙之，曰：“可售者仅二十人耳，周水心其首也。”遂许其致剡牍于学使者。时堵学使莅黄已久，试麻城限止隔一日，自悬至州，且百有六十里，度事不济。乃令两健仆骑而驰，各与一小钲，结束为驿使状，诸子随其后，夜分抵州，急鸣钲如警报者，随辟门而进。学使者方启辕燃烛，见二骑直入投檄，惊怖发观，则梅中丞之荐童子试者也。即鱼贯收之，四十五名内取十七名，周水心果冠一榜。

　　○除夜觇士陈楚产号五不，读书甚苦，寄食砚田三十余载，齿逾知非，始补弟子员。随捷两闱，筮仕莱阳令。时值除夕，欲觇莱俗与楚风同异若何，徒步出郭。所见烘<缶卢>戏鼓，爆竹粘符，比户皆是。行至郊墟，忽闻茅屋有书声出，潜窥之，见一士子与其妇坐拥败絮，一吟一纺，青灯荧然，色甚凄瘁。夜向午矣，陈殊叹异。即还署，呼役舁酒面肉米相饷，并赠以诗曰：“破灶无烟火，寒门蛛结丝。斯人今日事，似我少年时。”元旦士子来谢，则童生观光也。时楚产尚艰嗣，立迁其家于署内，饮食教诲如子者数年，亦成进士，官至粤东司臬。楚产累官知府，适为其属，观光执弟子礼，不改在莱之日。麻城接壤豫省，其里人言先辈好文爱士，必举前二事为称首。

　　○呼名批颊佟中丞凤彩巡抚河南，年已老，每日五鼓，燃烛治文书。或坐倦假寐，少顷，辄矍然起，自呼其名曰：“佟某，汝为朝廷大臣，封疆之重，皆汝肩之，奈何老不任事若此！”辄以手批颊数四，侍者为之悚栗。中丞在豫，如论罢修河夫役、协济柳梢及调剂西征大兵，秋毫无犯，豫人感其德者，犹绘像祀之。

　　○潜窜衿录永城有张生者，屡就童子试不遇，读书芒砀山天齐寺。攻苦之暇，散步殿庑，见东帝座下判官，像貌伟丽，戏拊其背曰：“人间安得如公者！吾与论心订交乎？”是夕，生篝灯禅堂，披简孤坐，忽闻扣门声，且曰：“君所愿交者来矣。”启扃而迎，则昼所见判官也。始颇疑惧，继稍款洽。坐谈之顷，温语庄言，纟丽纟丽动听。生且喜得佳友。由是定更辄来，夜分乃去，率以为常。生久之与习，因自陈轲有年，莫测荣枯所诣，乞其搜示冥册。神颦蹙曰：“君无显秩，即一芹犹难撷也。奈何！”生不觉愤恸，坚请为之回斡。神徐曰：“当为君图之。”阅数夕至，曰：“已得之矣。山东某邑有与君同姓者，应于明年入泮。吾互易其籍，可暂得志。然事久必露，君其慎之。”嗣后神不复见，生亦归里。试果获售，悉如神言。浮沈黉宫十余载，忽梦神仓皇前诉曰：“吾因与君一日之契，潜窜衿录，已蒙帝谴，法当远戍。兹行与君永别耳。”生觉而惘然，未几亦以试劣被黜。

　　○李通判李通判者，山西汾州人。其前世为乡学究，年逾五旬，闲居昼卧，梦二卒持帖到门云：“吾府延君教授，请速往。”挟之上马，不移时，至一府第，如达官家。青衣者引之入，重闼焕丽，曲槛纡回，最后书室三楹。坐顷，两公子出拜，锦衣玉貌，皆执弟子礼，日夕讲课不辍。书室外院地逼厅事，时闻传呼鞭笞之声，特不见主人为怪，且不晓是何官秩，请于二子。二子曰：“家君即出见先生矣。”未几，主人果出，冠带殊伟，晤语间礼意款洽。学究因言：“晚辈承乏幕下，久且阅岁，不无故园之思。”主人微晒曰：“君至此，已不可归。然自后当有佳处，幸勿复多言。”学究凄然不乐，竟忘其身在冥府也。一日主人开宴，邀学究共席。辞以寒素，不宜与先辈抗礼。强之乃行。厅事设有四筵，扫径良久，一僧肩舆而至，极驺从之盛，曰“大和尚。又一僧至如前，曰”二和尚“。直据南面两筵。学究、主人依次列坐。主人与二僧语，学究皆不解。肴果亦并非人间物。酒半，忽见一梯悬于堂檐，二僧出蹑之，冉冉而去。主人促学究从而上，攀援甚苦，倏然堕地，则已托生本州李氏矣。襁褓中能语如成人，但冥府有勿言之约，不敢道前世事。生四岁握笔为制义，评骘其父文，可否悉当。后登崇祯一榜，顺治初通判扬州。天兵南下，出迎裕王，王手掖之，如旧相识，曰：”当时事犹能记忆耶？“一笑驰去。潜窥裕王状貌，即所见二和尚也。而大和尚未知出世为何如人。

　　○淡如祥符、中牟之间，水月庵高衲，姓平，号淡如，年八十五而示寂。先一日嘱其徒曰：“吾死当归骨于龛。俟三岁后发之，如体已腐，焚之可也。倘此身不坏，必有更吾衣者至。汝其志之。”其孙寂凤，亦浮屠之有行者。奉其遗教，如期发龛，则淡如端坐于内，衣化尘飞。抚其体，坚过铁石，扣之铿铿有声。远近观者云集。中牟韩令亦适至，愕然曰：“是师昨入吾梦，乞吾银五两有奇为一衲。其将欲饰金以示不坏之身乎？”随召匠而问其所需，果符所乞之数。今金像尚在庵中，士女焚礼不绝。有一营卒心疑其伪，潜以刃刺臂，血缕缕随刃涌出。营卒大惧，投地忏服，急以金涂所刺处，刃口终不可合。庵僧因加扃键，遇诚者始启观焉。

　　○古古诗律诗全首用事，而高浑绝伦，不嫌繁重者，近时惟白耷山人擅长。由其熟于群史，故遇一题，援笔立就，而对属精切，有天成之妙。太康轩姓者，梦刘将军纟廷入其室而子生，因名曰纟廷，字以公刘。修髯伟干，膂力过人，有声介胄间，然数奇不甚显于世。山人赠诗云：“江湖万里破征云，秋水微茫白鹭群。旅舍自称前进士，夜亭谁识故将军？锟捂动星辰气，涵沈虎豹文。泗上重来歌舞地，空楼凉月落纷纷。”篇内所谓“前进士”、“故将军”，正指其再生之事，点染极工。其他如《题古函谷关》一联“范叔入来人不识，田文归去吏犹眠”，可与胡宿“望气竟能知老子，弃何不识终童”语相伯仲。《咏史》一联“大夏远求筇竹杖，长秋私典羽林兵”，“大夏”、“长秋”，巧于“白头”、“苍耳”，而典雅过之矣。偶过黄子载公近鸥居，出古古诗相示，因略举其佳句而笔之。

　　○息壤《淮南子》：“鲧堙洪水，盗帝之息壤。帝使祝融杀之羽渊。”据《续博物志》：“息壤在荆州南门外，状若屋宇，陷土中，而犹见其脊。旁有石记云：”不可犯。‘犯之颇致雷雨。有妄意掘发，水坌上不可制。“考东坡诗序亦然。康熙乙丑春，余晤太康王司训钿于汝上，言壬寅岁从其先大人官荆南，时值大旱，土人请掘息壤。初不之信，阅三月不雨，不得已从其请。出荆州南门外堤上，掘不数尺，有状若屋而露其脊。复下尺许，启屋而入，见一物正方，上锐下广，迫视非木非土非石非金，其纹如篆。土人云：”此即息壤也。“急掩之，其夜暴雨不止。历四十余日，大江泛溢，遂决万城堤，几陷荆州。可为前志之证。石记今亦不存。

　　○牡丹述欧阳公《牡丹谱》云：“牡丹出洛阳者，天下第一。唐则天以后始盛，然不进御。自李迪为留守，岁遣校乘驿一日夜至京师，所进不过姚黄、魏花数朵。”又贾耽《花谱》云：“牡丹，唐人谓之木芍药。天宝中，得红、紫、浅红、通白四本，移植于兴庆池东沉香亭，会花开，明皇引太真玩赏，李白进《清平调》三章，而牡丹之名，于是乎著。”然考之杂志，炀帝开西苑，易州进牡丹二十种，有飞来红、袁家红、天外红、一拂黄、软条黄、延安黄等名。则花之得名，不始自天宝年也。明皇时有进牡丹者，贵妃面脂在手，印于花上，诏栽于先春馆，来岁花上有指印迹，名为一捻红。则花之繁植，不仅在沉香亭也。钱维演进洛下牡丹，东坡有诗云：“洛阳相公忠孝家，可怜亦进姚黄花。”则花之入贡，不止于李留守也。余官陈之项城，去洛阳不五百里而遥，访所谓姚魏者，寂焉无闻。鄢陵、通许及山左曹县，间有异种，唯亳州所产最称烂熳。亳之地为扬、豫水陆之冲，豪商富贾，比屋而居，高舸大め，连樯而集。花时则锦幄如云，银灯不夜，游人之至者，相与接席携觞，征歌啜茗，一椽之僦，一箸之需，无不价踊百倍，浃旬喧讠燕，岁以为常。土人以是殚其灌之工，用资赏客。每岁仲秋多植平头紫，剪截佳本，移于其干，故花易繁。又于秋末收子布地，越六七年乃花。花能变化初本，往往更得异观，至一百四十余种，可谓盛矣。然赏非胜地，莳不名园，上林无移植之荣，过客无留题之美。周子有言：“牡丹之好宜乎众”，嗟乎，岂牡丹之幸也哉！项与亳接壤，余日踬于簿书，不能一往。阅三载复以忧归，游览之怀，竟未获遂。余之不幸，甚于花也，而终不忘于余心。友人刘子石友、王子鹤洲艳称之，因其所言，以类述于左：花之以氏名者十有八：支家大红　支家新大红　支家新紫甄家榴红　宋红蔡家银红　孟白　石家大红支家银红　武家遗爱红　董红魏红　雅白雅二白　大焦白王二红　二焦白　马家黄次品一：王家红花之以色名者十有六：花红平头　花红无对　银红大观御衣黄　中黄瓜瓤黄　鳌头红　水獭银红拖地白　大黄小黄　鹦羽绿　佛头青花红胜妆　斗口银红花红叠翠次品二：花红楼子　宫袍红花之以人名者十有七：太真晚妆　郭兴红　老郭兴红健红　洛妃妆绿珠琼楼　杨妃沉醉　健白貂蝉轻醉　飞燕妆醉玉环　杨妃初浴　软枝醉杨妃杨妃一捻红　蕴秀妆孟烈红　碧玉红妆花之以地名者八：瑶池春　汉宫春　明堂红阆苑仙姿　陕西大白太和红　生白堂　绣谷春魁次品三：玉楼春　蕊宫仙颜　沉香亭花之以物名者二十有七：金玉变　花红绉纱　藕丝霓裳醉仙桃　金轮绿衣含珠　出炉金　金玉交辉紫罗斓　界破玉斗金　金不换　斗珠无瑕玉　琉瓶贯珠黄绒铺锦　白舞青猊　白雪锦绣砖色蓝　出水芙蓉栗玉香　一匹马　千张灰五色奇玉　海市神珠锦帐芙蓉　银红球次品十有一：霞天凤　蕊珠　软玉丹凤羽　笑雪乌屑绮　蜀锦　胭脂楼子花红剪绒　雪魄蟾精菱花晚翠花之以数名者三：第一红　十七号　十九号花之以境名者十有二：金乌出海　湖山映日　扶桑晓日万叠云山　碧天秋月秋水妆白　水月妆　琼楼玉宇冰轮乍涌　金精雪浪寒潭月　一朵红云次品一：雪塔花之以事名者六：夺锦　泥金捷报　十二连城绿水红连　朱颜傅粉　祥光罩玉次品三：夺元　墨魁　缟素妆花之以品名者八：花圣　万花一品　天香一品夺萃　夺萃变羞花伍　独胜　天葩奇艳次品七：花王　花祖　夺艳姿貌绝伦　群芳羞娇容三变　胜娇容以上皆异种。其尤异者支家大红，太学生支薇甫手植，千叶明霞，鲜艳夺目，殊非深紫可比；新大红色亦如之，绽蕊结绣，蜷曲下垂，二红并妍，难第甲乙。一匹马，色红，有以匹马易之者，名遂著。健红之名，始于土人健宇所嗜，向无支红，则健红固一时之冠也。御衣黄，俗名老黄，晓视甚白，午候转为浅黄，莺然可爱。绿珠琼楼，色白，每瓣绿点如珠，虽丹青叶叶为之，无其巧幻。出炉金，娟娟妩媚，艳并海棠，枝干亦小。金轮为黄中第一，古之姚黄，恐亦逊此。魏红如傅粉美人，钱思公常曰：“人谓牡丹花王，今姚黄真可谓王。而魏花乃后也。”《谱》云：“姚黄出于姚氏。魏花肉红色，出于魏相仁溥家。”今之魏红，其遗种欤？焦白，明秀为白中上品，与健、雅伯仲。界破玉，嫩白色，每花片上红丝一缕印之。砖色蓝，蓝间带红，望若红衫女子贮碧纱笼中。十二连城，白次雅、健。五色奇玉，白又次于连城，而花瓣各有红紫碧绿诸色丝络其间，洵云奇矣。金玉交辉，白花错以黄须；绿衣含珠，红花缀以翠缕，亦奇玉之亚。古以左紫称最，近唯红白擅场，然支家新紫，娇腻无俗韵，固宜与大红、新红名甲海内云。其次者虽非本州所贵，岁以售之花贾，好事之家购而得，犹不止吉光寸羽，昆山片玉，况其尤者乎。虽然，盛衰无时，代谢有数，后日之谯，安知不为今日之雒？则繁英佳卉，泯灭无传，是花之不幸，又甚于余，余乌能以无述也？时康熙癸亥七月望日。

　　○人猬祥符县三教庵，距城十余里，僻在荒野，邻近并无居民。适有武衿王生者，康熙壬戌七月，自远道访旧而回，孑身无伴，暑渴且甚，暂憩斯庵。庵僧以茶饮之。生遂懵然不能言，但两目瞪视，形同木偶。随有一僧，以二寸许针从左手腕刺入，初觉微痛，渐乃不省。遂解去生衣，髡其顶。复将百针自腰以上，凡肩背胸膊，悉用密钉，竟成人猬。乃以柳舆舁之出庵，周行村镇，口称佛号，且曰：“有能施银钱者，为拔一针。”檀施颇集。旋至城市，观者如堵。众中一人迫视久之，亟呼曰：“此我表弟王生也。何以至是？”僧即骇走。市人擒僧鸣县，押取解药，为生去计尽乃苏。时蒲圻黄岵云令祥符，鞫治得实，置僧于法。

　　○孙家庄扶沟有孙家庄，惟孙姓者居之，性黠而鸷，多行不义；颇赡于财，危楼高台，构至百楹，周以缭垣，甓甚固；佃户之依以居者，茅舍三十余家。康熙十三年七月初八日雨中，忽见庄东北有巨人，长十丈许，去庄前半里地，拔一大柳树，望空旋舞。狂风刮地，其声若雷，孙姓之屋，荡扫无遗，摧压而毙者九人，傍居佃户，完然如故。是日孙氏有一甥，为巨人掣置别村楼脊，见其两掌如箕。风定后，居人量所履之迹，长五尺八寸。吾邑官溪吴圣揆家，白昼晦冥，有龙自中门入，天矫倏忽，破屋而逝。榱桷甍栋，挟以俱飞，耕牛三头，摄至云中而堕。闻圣揆为人颇与孙相似，故亦致此异。时康熙三十二年七月间事也。

　　○雠驴闯贼之党袁鹰儿屯众河北，亦时时渡河焚劫。去陈州二十里，州民黄鸣梧之父为其所杀。梧年方少，日夜思报父仇，念众寡不敌，遂单身投贼。梧能骑射，善琵琶，贼爱而容之。居贼营七阅月，阴求杀父者，则鹰儿之弟袁三也。鹰儿遣三入陈侦候官兵，梧从之，因潜至其家，约其族党敢死者八十人，乘夜劫贼营，缚袁三归。时官兵适至，余贼各散去。梧见三佯为不知者，曰：“何惊吾主也？”急解其缚，以好酒食啖之。直遇其父死日，梧怒目持刃前曰：“袁三，尔非去年此日之杀吾父者乎？杀人者死，请就缚！”剥其上下衣，捆束如祭豕状，贮柳筐中，陈于父墓前，酾酒灌袁耳。痛哭祭告毕，刳其腹，握心肝，焚瘗之。去梧家三里许，有一柳树，其下即杀梧父处。梧乃挈袁首挂柳树，乃归。半载后，家产一驴，其色纯黑，甚健且良。有以十五金易之者，梧爱不与。一日跨是驴自州还家，行至前柳树下，驴忽作人语曰：“我袁三也。我杀尔父，我死宜矣。何刳腹屠肠之酷也？”随啮梧左股堕地，自肩至背，啮无完肤，复折其臂。偶欹帽掩项，未至断喉，得不死。适旁有枯井，急转身入之。然驴犹望井跳跃不已，旋舐其井旁血至尽。里人过其地，见梧，遂舁以归。疗治数月，乃愈。梧复欲杀驴，有识者谓曰：“冤冤相报，何时了也？不如舍之。”梧是其言，命奴牵去鬻于市，获银六两。今梧见存，犹折一肱。

　　○云虫中州山岭间有物如蜥蜴，俟天将雨，则群虫从石罅缘沿而上，仰口嘘气如珠，青白不一，直上数丈，渐大如瓮，须臾合并散漫，氵翁然弥空，遂成密云。山中人称为云虫。

　　○尸行颍上舒子将言：其乡人死而未敛，其子出备棺衾之属，嘱所亲守之。夜室阒然，枕肱注目。忽于灯次见尸踽踽有动意。因大惧起坐，尸亦起。急奔户外，户已扃，尸尾其后，绕阶逐之。遂逾墙走，尸抱其足不得出。迨晓其子返，犹僵立墙下，持所亲足愈坚，百计救治，乃脱。所亲已迷昧无人色，久之始苏。舒曰：“是必天地不正之气，凭之为妖。如豕立于齐，石言于晋，当非豕与石能然耳。”

　　○判官荐才项城王尔固允贞，好学能诗，以副车贡入太学，与余友善。自言康熙癸丑之冬，遘疾几殆。至明年上元日午，僵卧榻上，忽见一隶戴白宣帽，衣蓝布半臂，露肘及足，乘小赤马，于草堂西北隅，冉冉自壁间下，揖王而前日：“请若官里去。”王笑应之曰：“世岂有秀才仕宦者乎？隶曰：”第去则官可立至。“当时室中之人，不闻其应对何语，即王亦不知隶为鬼也。适其母夫人以茶来，呼之乃悟，因话其事。阖室悲啼请命。王复见隶，似悯之者，曰：”若辞以母老子幼，多焚楮帛，可免此行。薄暮盍少饭我湖边。幸勿于家，于井、于路，恐为他神所攫。“因索纸商定辞职之状，扬鞭破壁而返。是夜二更，忽前隶见于灯下，津津有喜色曰：”得所请矣。“手探夹袋中，取禀帖一幅示王，并无人名，其词则曰：”禀为荐才事。役自掌文案以来，已经九十余载，未蒙更换，情实可矜。今有项城县生员王允贞，年少老成，堪掌文察。恳乞俯准更换，庶寒儒不致淹滞，而下役得以超升矣。“帖尾作行草大字批曰：‘据禀王允贞近方立志从善，前此之心，岂可问乎？文案之掌，夫岂细故？所禀不准。”王始自信无恙。因问：“禀我者为谁？”隶初不答，三问之，乃曰：“莲池东岳庙东廊第一殿判官衣青者是。”又问：“汝为谁？”曰：“我则土地祠隶也。”遂去。莲池集在沈、项之交，庙中果有青衣殿判，如隶所言。

　　○产龙窦四者，沈丘槐店窦生之佃也。康熙庚午夏日，四妇将逼娩期，梦黑丈夫颀而髯，谓之曰：“我欲暂托汝家，幸勿加害，当有以报。”次日之晡，产一龙，蜿蜒逾尺，鳞角俱备，项间有黄鬃如马鬣，拂拂而动。妇极惊怖，意欲斫除。忽飞蟠屋梁，因忆前梦，姑置豢焉。不三日骤长数丈，天矫游行，就乳则体仍缩小如初生时。熟习日久，饲以鸡卵，亦能啖也。沈丘范令，亲往其家视之○刘船康熙初，沈丘程家村有刘船者，字小舟，充县捕役，其年已老。夏月雷雨暴至，倚门南望，遥见云雾中，一人乘马而至，两腋各挟石桤，将举皑击船。又一人大呼曰：“非此刘船也。”遂去。是时沈丘王邦溜南岸，别有刘船，亦字小舟，方于河滨锄地，雷至击死。程村之刘船，一足及，肿如盎，旬余而愈。

　　○秦大汉沈丘枳店民秦大汉，名光甫，状如金狄，绝有力。阳之门，伛而行，乃得入。鬻所获秫秆于市，每担四十捆。适积雨后，市有大车陷淖泥中，三牛不能出。光甫脱牛而以手出之。康熙十三年，时方用兵，亲王出镇荆州，有荐于军前者。王赐袍一领，制布十二疋，尚不掩胫。其足尺有四寸，植其靴，高与食案等。健驴肥马，莫能胜载。刀矛之属，不足供其展用。乃骑以橐驼，而铸三十斤铁枪与之，始得称意。然不宜于亻票疾之战，废归，以病死。

　　○木介语云：“木生介，达官怕。”余于康熙乙丑冬杪，将从项城扶亲柩南归，士民故旧，相送郊外。时雨雪已霁，地无积素，而树枝多有凌泽对凝，厚至二三寸，虽晴旭耀射，经旬不化。余指示项人曰：“此木介也，必有受其咎者。”未几，睢州汤公，鄢陵王公相继徂谢，内而阁学以及卿贰，外而各省督抚，亦屏黜殆尽。

　　○笋根稚子西华县黄湾寨李泰真家堂前，有竹一丛，不甚茂密。童戏其间，喧言竹根见三寸小人，往来跳跃。泰真怪而觇之，已没土内。随掘土，果得一人。眉目口鼻皆具，两手各分指形，足指拳如鸟爪，色极嫩白。康熙乙丑秋日医士陈子俊言。

　　○自怡编序康熙十六年，余筮仕陈之项城，迎养两大人于官舍。先赠君芥{艹}公，春秋六十有八，性喜读书。适有昆山徐大司寇所赠《资治通鉴》在署，每日端坐纟番阅，常至夜午乃就寝。暇则饮酒赋诗，与幕中诸子相唱和，汇成一帙，题为《芥斧自怡编》，而引其端曰：“忆余七龄，先大人教以诵诗，时尚未谙声律。既而攻举子业，无庸也，年十七，外父黄羽冲先生携余就浙试，偶得‘烟树随船走，渔榔杂浪闻’句于湖中，外父颇颔之。中岁以来，累遭外讧，倦于翰墨。事既已，辄欲研露注《离骚经》，焚膏检较涑水《通鉴》，为之标举建储、绥远、用贤、黜佞、重农田、定赋役、正礼律、兴学校诸大典，编辑成书，付儿诵习。讵意天不假我父母年，相继见背，益悲不自胜，未暇卒业。会皇朝定鼎，南北未靖，乃悉所有葬我先人，志决鹿门偕隐。爰命我子从吴南村游。南村雅擅诗古文名，与相唱和，得《秋日杂感》若干首。复和其伯氏《东里绝粒吟》十律。方愧未工，而我子亦窃窃然习壮夫弗为之所为。余投笔诫曰：”尔尚以典常作之师，其毋采华隳厥实。‘诚欲进我子以经纬之策，弗徒绘风镂月，与庾、鲍角胜也。又二十余载，余诗学益落，而吾子则受知于玉峰徐大司成，三雍追琢，德业稍进，捧檄来令古项。辛酉孟夏以篮舆迎养，入其邑，观吾子于治赋、兴学、宽徭、平狱之政，次第修举，足副余编辑曩志，而见之施行，余心大慰。爰喟然曰：“吾向谓作诗者，唯闲衲子与宦游人尔。汝今于莅任之暇，抚弦调鹤之余，始可与言诗也已。余且优游官阁，复理前业，庶效闲衲之所为，以毕我先人始教之意。’因命诸孙日录署中所咏题，曰《芥{艹}自怡编》。康熙辛酉夏五，书于古项子国之听松轩。”其明年九月，先赠君抱疾，十一月弃世。又明年我母黄孺人亦终于项寓。呜呼，痛哉！余家酷贫，至无以为菽水欢。勉就禄仕，以几古人致亲之义，乃天不假年，相继见背，余复痛先赠君之所痛也。哀哀父母，生我劬劳，而逮存之难如此。为人子者，其可不惕心于爱日哉！

　　○腊月雷康熙辛酉十二月十七日，项城大雨雪，积素盈尺，入夜益甚。二鼓霹雳陡发，电光照射室内，纤物毕见，轰雷之声达旦。东城王孝廉海曙家，龙入其堂，爪破窗而去。《诗》称十月震电，尚曰“不宁不令”。今乃腊月而雷，岂瑞雷乎！

　　○屋梁三花陕州慈钟集何贡士家筑堂初成，堂东偏置贡土卧榻。每闻堂有膈膊声，如是数夕。晨起视之，忽堂梁中坼缝生花，其色纯赤，大如红牡丹，鲜艳夺目。阅夕，其左右复生二花而差小，一碧一黄，相去各二尺许。观者云集。三花累月乃萎。

　　○廷式再见项城韩云门，名眉，聘戚氏女，未几两目失明。戚谓韩郎年少能文，必成远器，而配以盲女，非偶也，欲毁婚而终女于家。韩之父母将许之，云门毅然不可，如礼迎娶以归。戚不得已，媵以美婢。云门曰：“人情见欲则动，不若无见，以全我居室之好。”遂遣婢还戚。后以壬子拔贡举于乡，出为教谕，挈妇偕行，伉俪无间。豫人称其笃行，以为宋之刘廷式再见于今。

　　●卷六。秦觚○两大文章人生大节，首在忠孝。若夫縻之爵禄不为荣，临之斧钺不为屈，以全其致亲之义，以成其不负国之贞，非性分定而学力优者，盖难言之。皇朝ゼ华之彦，叠迹兰台，捍圉之才，蜚英鳞甸。如近日李征君陈情辞职，叶方伯见危致命，忠孝之诚，洋溢楮墨，洵天地间两大文章也。

　　李征君因笃，字天生，一字子德，西安富平人。康熙己未，诏海内博学鸿儒至京师，因笃试授翰林院检讨，以母老上疏辞归，得允。其词：“奏为微臣母老多病，独子万难远离，泣血陈情，吁恩归养事；窃惟幼学而壮行者，人臣之盛节，辞荣而乞养者，人子之苦心。故求贤虽有国之经，而教孝实人伦之本。伏蒙皇上敕谕内外诸臣，保举学行兼优之人，比有内阁学士项景襄、李天馥，大理寺少卿张云翼等，旁采虚声，先后以臣因笃姓名，联尘荐牍，获奉俞旨，吏部遵行陕西督抚，促臣应诏赴京。臣自念，臣母年逾七旬，属岁多病，又缘避寇坠马，左股撞伤，昼夜呻吟，久成废疾，困顿床褥，转侧需人。臣止一弟因材，从幼过继于臣叔曾祖家，分奉小宗之祀。臣年四十有九，儿女并无。母子茕茕，相依为命，躬亲扶持，跬步难离，随经具呈哀辞，次第移咨吏部。吏部谓咨内三人，其中称亲、援病，恐有推诿，一概驳回。窃思己病或可伪言，亲老岂容假借。臣虽极愚不肖，讵忍藉口所生，指为诿卸之端？痛思臣母迟暮之年，不幸身婴残疾，臣若贪承恩诏，背母远行，必至倚门倚闾，夙病增剧。况衰龄七十，久困扶床，辇路三千，难通啮指。一旦祷北辰而已远，回西景以无期，万一有为子所不忍言者，则毛义之捧檄，不逮其亲；温峤之绝裾，自忘其母，风木之悲何及，<缶并>之耻奚偿？即臣永为名教罪人。亏子职而负朝廷，非臣愚之所敢出也。皇上方敬事两宫，聿隆孝治，细如草木，咸被矜容，自能弘锡类之仁，推之士庶。宁忍孑然母子，饮泣向隅，夺其乌鸟私情，置之仕路？盖阁臣去臣最远，故以虚誉采臣，而不知臣之有老母也。臣云翼与臣皆秦人，虽所居里非远，知臣有老母，而不知其既病且衰，委顿支离至于此极也。即部臣推诿之语，概指三人而言，非谓臣当必舍其亲而不之顾也。且臣虽谫陋，而同时荐臣者，皆朝廷大臣，其于君亲出处之义，闻之熟矣。如臣猎名违母，则其始进已乖，不惟渎ル天伦，无颜以对皇上，而循陔负疚，躁进贻讥，则于荐臣诸臣，亦为有ル面目。去岁台司郡邑，络绎遣人催臣长行，急若风火。臣趋朝之限，虽迫于戴星，而问寝之私，倍悬于爱日。然呼天莫应，号泣就途，志绪荒迷，如堕云雾，低头转瞬，辄见臣母在前，寝食俱忘，肝肠进裂，其不可渎官常而干禄位也明矣。况皇上至圣至仁，以尧舜之道治天下，敦伦厚俗，远迈前朝。而臣甘违离老亲，致伤风化，有臣如此，安所用之？乃臣自抵都以来，屡次具呈具疏，九重严邃，情壅上闻。随于三月初一日扶病考试，蒙皇上拔之前列，奉旨授臣翰林院检讨，与臣同官纂修《明史》。闻命悚惶，忝窃非分。念臣衡茅下士，受皇上特达之知，天恩深重，何忍言归！但臣于去秋入京，奄更十月，数接家信，云臣母自臣远离膝下，哀痛弥侵，昼夜思臣，流涕无已，双目昏毛，垂至失明。臣仰图报君，俯迫谂母，欲留不可，欲去未能，瞻望阙庭，进退维谷。乃于五月二十一日具呈吏部，未蒙代题。臣孺切下情，惟哀祈君父。查见行事例：凡在京官员，门无以次人丁，听其终养。臣身为独子，与例正符。伏愿皇上特沛恩慈，许臣遄归，扶养其母，叨沐圣泽，以终天年。臣母残病余生，统由再造。不惟臣母子卸环镂骨，誓竭毕生，而报国方长，策名有日，益图力酬知遇，务展涓埃矣。”

　　叶方伯映榴，号苍岩，松江上海县人。康熙戊辰，映榴以湖广粮储道摄布政司事，适夏逆作乱，先遣仆奉其母出城，由水道还家。乃刺血书表，潜达御前，于藩署大堂朝服正坐自刎。其词：“奏为临难沥血陈情，恭谢天恩事：切臣一介竖儒，幸中辛丑进士，选擢庶常。叨沐皇上高厚深恩，历任今职。常以洁己奉公砥砺夙夜，但愧才具庸虚，寸长莫效。兹于康熙二十七年五月初九日署理布政司印务，忽于本月二十二日督标裁兵，陈夏包子倡乱，闭城造反，去刂夺抚臣敕印，分兵围臣衙署，百计胁从。臣幼续诗书，粗知礼义，虽曰刃在前，岂肯丧耻苟生？此时即欲率同妻女，阖门殉节。第念臣母年已七十六矣，随臣任所，长子监生叶敷又远在原籍，其余二子年未成童。茕茕孤嫠，死将安归？臣心不忍，因遣妻女，奉臣母于水沟遁出潜逃。臣此时微服匿影，或可幸免，以图后效。伏念臣守土之官也，城存与存，城亡与亡，义所当然。谨将粮道衙门及布政司道号印五颗，封付家人叶善林，嘱向所过衙门呈缴具题。复谨缮谢恩一疏。嘱付家人叶升等，俟臣尽节之后，奔赴京师，诣通政司衙门赍投。臣谨于本月二十六日，朝服向厥九叩谢恩毕，随升臣衙门骂贼，以佩刀自刎。勉尽一死，以报国恩。但恨事起仓卒，既不能先事绸缪，默消反侧；复不能临期捍圉，独守孤城。上辜三十载之皇恩，下负七旬余之老母。君亲两负，死有余愧。伏惟我皇上庙算如神，兵威丕振，么麽小丑，指日扫灭。但臣不能忍死须臾，以睹荡定，惟有生生世世，卸结无尽而已。”上览奏恻然，褒恤有加。

　　呜呼，世有视终南为捷径，而绝裾不顾，藉槛车为福堂，而系颈自甘者。彼何人哉？读二公之文，亦可以少愧矣！

　　○蒋山佣顾亭林先生炎武，行奇学博，负海内重名。玉峰三徐先生，皆其宅相也。有《答监修徐学士书》，以龙门雄健之笔，间作丽词，以商山沈隐之年，深言时事，览其遗编，别为一格。岂谊切渭阳，不觉语之工而思之迫欤？书曰：“幼时侍先祖，自十三四岁读完《资治通鉴》后，即示之以邸报，泰昌以来，颇窥崖略。然忧患之余，重以老髦，不谈此事，已二十年，都不记忆。而所藏史录奏状一二千本，悉为亡友借观。中郎被收，琴书俱尽。承吾甥来扎，勉以一代文献，岂非生平至愿？恐衰朽未足副此。然既遇周情，兼叨下问，观书柱史，不为无缘，正未知绛人甲子，郯子云师，可备赵孟叔孙之对否耳。夫史书之作，鉴往所以训今。忆昔庚辰、辛巳之间，国步阽危，方州瓦解，而老臣硕彦，品节矫然。下多折槛之陈，上有转圜之听。思贾谊之言，每闻于谕旨；烹弘羊之论，屡见于封章。遗风善政，迄今可想。而昊天不吊，大命忽焉，山岳崩颓，江河日下；三风不警，六逆弥臻。以今所睹，国维人表，视崇祯之代，十不得其二三，而民穷财尽，又倍蓰而无算矣。身当史局，因事纳规，造膝之谋，沃心之告，有急于编摩，固不待汗简奏功，然后为《千秋金鉴》之献也。关辅荒凉，非复十年以前风景。而鸡肋蚕丛，尚烦武略，飞刍免粟，岂顾民生？至有六旬老妇，七岁孤儿，挈米八升，赴营千里。于是强者鹿铤，弱者雉经，阖门而聚哭投河，并村则张旗抗令。此一方之隐忧，而庙堂之上，或未之深悉也。吾以望七之龄，客居斯土，饮瀣餐霞，足怡贞性，登岩俯涧，将卜幽栖，恐鹤唳之重惊，即鱼潜之匪乐。是以忘其出位，贡此狂言，请赋《祈招》之诗，以代《麦丘》之祝。不忘百姓，敢自托于鲁儒，维此哲人，庶兴哀于周《雅》。当事君子，倘亦有闻而太息者乎？东土饥荒，颇传行旅，江南水旱，亦察舆谣。涉青云以远游，驾四牡而靡骋，所望随示以音问。不悉。”先生在南时，号蒋山佣，中年以后，迹绝故乡，遍游燕、齐、秦、晋间以终。常言：“生平最憎者舟舆，而炊粱跨卫，乃此身安处也。”其持论畸僻，往往类此。

　　○秦将礼客张靖逆侯、赵勇略将军皆秦人，勋望相埒，而气度各殊。靖逆驻军甘州，客有往谒者，所次旅舍，必细询姓名，注簿送驿，每日飞骑入报。比至州城，候吏前迎曰：“某非从某地来者乎？”随导入馆舍，饮馔供帐，莫不腆备。客入见，多在宅内书堂，丽僮八人，肩舆载靖逆而出，辞以足疾不拜，捧手延坐，寡于词对，然宴币稠叠，虽疏交必饫意而返。勇略功懋性刚。其入成都时，浙人王某弃伪职来归。勇略知其夙负文望，置幕下掌书记。凡削稿进览。必候其升坐，面无忤色，始从屏后转出，逡巡捧纸置案，肃然退立。勇略小不当意，遽拂纸于地，亦不言应有点窜处。王蒲伏取藏袖中，仍从屏后嘿嘿归馆，易稿更呈，率以为常。故士人每惮从之。平滇后家居，身被宽袖直领之衣，首冠黑绒帽，以帕围额，虽王公至，不为改服。唯故旧寒素款门求谒，则礼接有加。是知风尘延揽，即功盖天下者，未常不留意也。

　　○槲叶集李雪木名柏，武功人。关中三李，中南山人李子德因笃、二曲山人李中孚与雪木也。雪木所著《槲叶集》，冷艳峭刻，如其为人。《阅耕者》云：“农无谷，不农则肉。农无服，不农则。农蔽恶木，不农则渠渠夏屋。”有古谣遗响。《雁字绝句》云：“纸有长空砚有山，毫端蘸雨拂云间。年年绝笔衡峰上，剩得南天万里闲。”咏雁字多矣，无似其落想空妙者。《凤泉别墅》云：“斗室无尘小径幽，柴扉昼夜掩寒流。日沈涧底鱼窥镜，月上松梢鹤踏钩。才弱羞陈《三礼赋》，家贫难买五湖舟。唯将碧眼酬黄卷，莫待青山叹白头。”亦皮、陆佳篇。

　　○杜曲精舍李雪木本武功人，后迁县。余同年友宋澄溪，以商南令调住省城，闻雪木名，礼致之，不可得。因捐二百金，买田一区、屋数楹于杜曲，迎而居之。雪木既移家杜曲，以书复宋曰：“自到杜曲，神隐壶天者数晨夕矣。五陵固多胜概，而杜曲为最。所买精舍，又在山水会聚处。昔司马温公、富郑公与康节营安乐窝，一二宰相协力为之，乃在雒阳繁华之地，或少闲旷幽静之致。此则林壑环庐有闲致，郊散步有旷致，老辅老农衣冠古穆有静致，鸥鹭飞于水田，麋鹿游于苔径有幽致。春则红桃万树，冬则白雪千峰，夏则月丝曳柳，半入青天，冬则霜叶醉枫，忽成丹嶂，加以鱼鸟之会心，烟霞之娱目，取之不尽，用之不竭，鹦谷凤原，岂足方比！老李生坐卧于中，可以读书，可以乐道，可以养老，可以足衣食而长子孙，唯有偕耘锄之妇、梨枣之儿，共戴高谊耳。”雪木孤介绝俗，非澄溪诚于礼贤，未易即致。存此书，以见缁衣之好，盘涧之安，两得之也。

　　○一康阳康乃心，字孟谋，为邑诸生。有文誉，尤工于诗。康熙乙丑，王少司农士礻真奉使祭告西岳，遍访名胜，偶游荐福寺，见乃心题壁数绝句，嘉叹久之，曰：“关中三李，不如一康。”录其《吊秦庄襄王墓》二首而去，康誉大播。其明年，学使者贡其名于太学，蜚英驰藻，望重三雍。己卯归试秦省，以第五获隽。观乎晏元献之于王琪，杨铁崖之于袁凯，以今准昔，事有同符，盖具天下才者，未有不爱天下之才者也。

　　○石经余既购西安石经全本，而未详书者姓名及刊立始末，走书频阳，询李子德内翰。李遣其嗣子叔青往，从赵子函家抄示云：“汉灵帝光和六年，刻石五经于太学讲堂，此初刻也。蔡邕以熹平四年，与五官中郎将堂溪典，议郎张训、韩说，太史令单，求正定六经文字，帝许之。邕乃书丹刻石，立于太学门外，此再刻也。魏正始中，又立古、篆、隶三体石经，古文用蝌蚪鸟迹体，篆用史籀、李斯、胡母敬体，隶用程邈体，此三刻也。魏世家神龟元年，以王弥、刘耀入洛，石经残毁，□崔光之请补之，此四刻也。唐天宝中刻九经于长安，《礼记》以《月令》为首，从李林甫之请，此五刻也。文宗时郑覃以经籍元刂缪，建石仇刊，准汉故事，太和七年敕唐玄度复定石经字体，于国子监立石，九经并《论语》、《孝经》、《尔雅》，共一百五十九卷，字样四十卷，开成二年告成，此六刻也。按六朝以前用分隶，今石经皆正书，且多仿欧、虞法，知其唐人书无疑。《礼记》首《月令》以尊明皇，讳‘纯’字以尊宪宗，又知其非天宝以前人书矣。则今西安府学石经，乃唐文宗敕定，而成于开成时者，旧在务本坊，韩建筑新城，弃之于野。朱梁时刘用尹玉翁请，迁故唐尚书省之西隅。宋元中，汲郡吕公始迁今学。明嘉靖乙卯地震，石经倒损，西安府学生员王尧惠等，按旧文集其缺字，别刻小石立于碑旁，以便摹补。《唐书》谓文宗朝石经违弃师法，不足观。然其用笔虽出众人，而法犹不离欧、虞，恐非晚近所及。唯王尧惠等补字，大为纰缪。今华下东生文豸家，有乙卯以前拓本，庶几称善焉。”赵子函名函，启、祯间孝廉，人。所著有《石墨镌华》。按“光和”在“熹平”后。钱牧斋注杜亦云：“刻立石经，受诏在熹平，而碑成则光和也。”今分初、再刻，似误。

　　○景龙观钟铭西安府学宫，唐宋之碑林立，俗称碑洞。长安县有景龙观钟铭，为唐睿宗书，因去洞远，而拓者必塞其内空，缘梯而上，乃可椎刷，故罕传于世。然文体简雅，书法遒媚，极可爱也。文曰：“原夫一气凝真，含紫虚而构极；三清韫秘，控碧落而崇因。虽大道无为，济物归于善贷，而妙门有教，灭咎在于希声。景龙观者，中宗孝和皇帝之所造也。曾城写质，阆苑图形。但名在骞林，而韵停霜ね。朕翘情八素，缔想九玄，命彼鼓延，铸斯无射。考虞亻垂之懿法，得晋旷之宏规。广召鲸工，远征凫匠。耶溪集宝，丽壑收珍。警风雨之辰，节昏明之候。飞廉扇炭，屏翳营<缶卢>.翥鹤呈姿，蹲熊发状。角而不振，侈而克扬。庶其晓散灵音，镇入鸾之殿；夕腾仙韵，恒流鹊之闱。聋俗听而咸痊，迷方闻而永悟。洪钧式启，宝字攸镌。”其铭曰：“紫宸御历，青元树因。倾岩集宝，竭府收珍。杜夔律应，张永规阵。形包九乳，仪超万钧。上资九庙，旁延兆人。风严韵急，霜重音新。自兹千岁，从今亿春，悬玉京而荐福，侣铜史而司辰。”其后款为：“景云二年太岁辛亥金，九月癸酉金朔，一十五日丁亥土铸成。”

　　○曹全碑汉曹全碑，出于阳之莘里村，明万历中得之。其石完好，止缺一因字。无书撰人姓名，俗谓蔡中郎者，以其文格似汉，又为八分体也。碑阴有市掾、曹史、督邮、啬夫、三老、将军、令史、门下、祭酒诸人，醵钱竖石。盖亦去思遗制。

　　○兔《曲礼》：“兔曰明视。”陆佃曰：“兔，吐也。明月之精，视月而生，故曰明视。”王充《论衡》：“兔，舐雄毫而孕，及生子，从口中出。”余见蒲城原子《兔说》，以为：“兔之雌雄，其孳尾无异他兽。每月一孕。子生则以土培之而壅其穴，出入必然。或窃启其户，子辄不成。”盖古所谓“视月”者，视月之候而孕，又谓“吐生”者，得土而生，“土”讹为“吐”也。

　　○七月天淮上金道洲人望，初任粤西马平，余初任河南项城，丁艰服阕，皆补秩关中。余至白水一载，道洲乃令长武。夙好既谐，偏隅相望，因走役候之。其复书云：才到鹑觚，刚刚一月，欣传鲤素，耿耿生平。感旧雨之弥新，捧新诗而溯旧。鸿宾雁旅，曾经十换星霜；虫臂鼠肝，不啻重逢笑语。沾青衫而欲湿，是诚何心？指白水以为盟，恭惟执事。粤自君袍方绿，予服犹缁。佯羡马上之鞭，中多<毛冒><毛>；私挟怀中之锦，会有逢迎。讵料仅不下秦，总由旁窦；瑜何生亮，都付荒唐。惧我之有人，遂易名而去国。斯时也，江边舴艋，尚插征旗，岭上烽烟，浑如毒雾。艰虞万里，既地老而天荒；荏苒三年，徒风悲而日惨。兼之携来僮仆，半葬于懊恼泽边；卖去琴书，行吟于汨罗江畔。辱藩侯之招简（今楚南方伯），问生涯原是之无，窃骈语以飞翰，操丹铅何工四六。节佣书之辛苦，一岁累有千金；填在任之逋亡，百劫幸留残喘。谓斯人之不死，绝意希荣；念垂白之高堂，奉甘唯禄。爰束带而重瞻三殿，又极巍峨阊阉之观；下除书而分列五方（补止五人，分五省），偏处萧瑟间关之地。潘舆未遂，毛檄遄征，一至于斯，亡五日矣。顾长武者，割国之一隅，当边陲之三面。驿骚而罢于奔命。岁俭而苦于频仍。地大如丸，封函者此物；居凹唯穴，营窟者何嫌？更且赋逋万千，万皆鸠鹄。授受类玄黄之战，前者已伤；飚电若神鬼之惊，后来尤酷。不受则明明民欠，难逃扌勒之条；受之则累累帑资，立蹈考成之罚。昔仅忧生于瘴疠，今则坐败于催科。望之未解者一也。忆彼炎疆十二城，裒然居首；俯兹冯翊三十长，瞻之在前。岂鸡口之福难消，毕竟因差果错；乃牛后之羞旋至，大似谷震钟鸣。望之未解者二也。愿有请焉，大可怪者。罗池树耸，柑阅腊而仍丹；南服阳生；花未春而尽紫。蛮女擎荷包饭，冰无迨泮之时；峒害撷箬裹盐，地有不死之章。夫何三冬衣葛，未闻范叔啼寒；顿易五月披裘，应被严陵叫屈。天心如此，生意薄知。望之未解者三也。若就服食居处而言，以及风土人情之变，真堪发人一噱，笑我长贫者矣。偕兄入雒，老米三餐，迨弟居夷，豆芽两顿（记与君京邸，有“老未三餐两豆芽”之谑，比官柳下，犹然旧家风也）。庭前朱荔，偏间岁而方苞；江上秋风（鸟名，立秋十日，小鱼出水能飞。予有句云：“状类原殊少肉，试同乳燕未全衣。”其味颇佳，逾时则不出），甫逾时而不见。今者一望周原，百年豳地。市无兼味，官厨以剪韭为丰；圃乏嘉蔬，土人以烹葵为诞。将使公刘囊底，饣侯即称珍；芜令釜中，尘仍是宝。嗟乎，噫嘻！来日大长，居者不易。沈沈夜柝，如送铁拨清凄；种种颠毛，怕听铜琵劈裂。谓鲍明远擅苍凉之调，我则何人？奉张燕公富制诰之才，卿其雅匹。胡为淹滞，尚尔卑栖？谬荷长怀，仰叨高谊。走七百里之使者，慰十八年之故人。翻笑成悲，情所必至。铭感入骨，口总难宣。本同学之少年，竟一官而老大。圣明在上，望吾兄于掖梧台柏之间；局难容，当谂我于塞柳关榆之下。“道洲才调风流，即此书已见一班。其抵长武也，题一联于堂柱曰：”家临漂母千金地，人到风七月天。“未几，以受代诖误去，计其时止七阅月耳，盖亦有预兆焉。

　　○米画蒲城米侍御襄，家藏南宫真迹，许鲁斋、方正学两先生各有题咏，非易见之宝也。许云：“树色模糊藓迳平，人家只隔水泠泠。白云不解宠众出，绕却峰岚一半青。”方云：“海岳庵前觅旧踪，苍茫云树隐南宫。别来几点青山影，付与寒鸥一笛风。”

　　○慈净山左邢子愿之妹，名慈净，嫁于马氏，善画观音像，其书法亦有子愿风格。《来禽馆帖》所称“比日贤妹将佳儿佳妇抵舍中，后楼一带，严密深靓可居，驰装欣鬯”者，即谓慈净也。阳康子孟谋为余言之。

　　○筠湄幽婚宜君杨筠湄素蕴，缔婚中部刘氏，未娶而刘夭。筠湄年方弱冠，书斋夜读，有垂髫女子碧襦红裳，含笑款户曰：“妾即君之妇刘氏也。良耦未谐，早归泉壤。然谊托丝萝，理无幽显，故不惮远叩书帏，以成委身之愿。”筠湄性本清狂，遽近拥之。衾稠缱绻，贞体宛然。自此及夕即来，逾岁乃绝。将离之辰，掩泣流连日：“君福位远大，尚期勖之。”筠湄因询以科名爵禄之事，遂口占四语云：“中举中进士，做官做御史，督学在山西，巡抚江南止。”其后一一皆验，果由安庆中丞迁楚而卒。

　　○粟儿磬玉之山，有丽人焉，姓宋，小字粟儿。生而清眸纤指，竟体柔艳。同闾绝爱怜之，皆曰：“宋家粟，其宋家玉乎！”陇西刺史典其州，心闲政裕，工于子墨。州之乡老以粟名上刺史，署为侍砚青衣。刺史雅善鼓琴，退食之暇，每于月亭松阁，兴至挥弦。粟辄携小狻猊以从，拂石几，热名香，终奏氤氲，肃立无倦容。以是辟扉而入，放衙而归，粟唇恒沾墨沈，麝兰余芬，拂拂出袖间，见者无不叹刺史风流，亦羡侍者之若仙矣。岁在甲戌，粟年二八而赢，奉刺史教令日久，词解弥隽，从刺史至长安，馆于萧寺。适有清河公子，号天下才，亦客秦，与刺史之居相望。刺史熟公子名，肩舆往谒。公子丰躯岳峙，雄辨泉流，豪迈英悍之色，惊照四座。粟立刺史后，数目公子，公子亦窃见粟，忽若神移者。刺史微觇之，归问粟曰：“汝有所眷于公子乎？公子年少而才，负天下重望。汝能从之游，则栖托之佳，无逾于此。”粟再拜，嘿无一言。乃遣粟至公子所。时维夏五之杪，雨霁凉生，新月半窗，清簟如水。公子孤坐引酌，惘焉有思。粟适至，遽起欢迎，辍所饮酒饮之而曰：“仙乎，仙乎！其羽衣之坠空霄乎！其莲花之涌净土乎！今夕何夕？我无以喻我怀也！”粟性不胜勺：捧卮徐进，三以后，双靥潮红，前启公子曰：“儿家刺史，贤声溢于关中，貂毂珠履，日集其门。以儿视之，率麟楦耳。绣虎英雄，今乃得公。辞彼严霜，就尔薰风，儿不自知，魄化心融。”言未已，悄乎变容，泪绳绳下，哽咽不能成音。公子亟以文带承其媚睫，浴以沈水，以轻绡，吹芳语绸，拥之忘曙。居久之，渐及昵狎，因戏谓粟曰：“严霜之云，汝固畏刺史者耶？”曰：“刺史有父母之尊，云何不畏？”公子曰：“我异日建绥入境，面城南临，俨然刺史也。能勿畏耶？”粟笑攘皓腕，微拂公子颐曰：“寻春较晚，惆怅芳时，怨且不免，遑言畏乎？”公子感其意，随命丹青善手，为图小像，以志弗谖，粟曰：“儿对镜自看，差亦无恨。唯写眉时，小损其黛，则芙蓉远山，千秋于马卿之侧，窃所愿耳。”公子长揖向粟曰：“某所不如教而抱影南归，珍为夜光，以终此生者，有如日！”当刺史过公子时，公子方袒跣洒翰，烟云历落，顷刻尽数纸，付乞书者去，然后孥踞榻，拱客就坐，相对啜茗，剧谈上下今古，衮衮不少休，意气闲放，旁若无人，而一遇婉娈，其倾倒缱绻如此。然刺史益心重公子，曰：“此情贤也，我当终成之。”既而曰：“嗟乎，物莫不各有遇也！龙潜于狱，掘之则云雷之气升；鹊蕴于石，剖之则忠孝之章出。非皆清河已事哉！穷巷幽姿，奚独不然？世有诎于知，屯于合，思友白鸟而客青蝇者，观于粟可以慰矣。”刺史嗣奉府符，仓卒治装还州‘，濒行回顾粟曰：“善事公子。”太息登舆而去。

　　○牧化山东平原县离城三十里有杨姓者，年二十许，牧羊山陂，偶瞑坐石上，久而不起，群牧呼之亦不应，迫视之，但见其口烟出如缕，俄有青焰从喉间吞吐不已。阅二时焰乃熄，而体壳挺然，盖已逝矣。村民远近奔骇，以为是子得道，焚香罗拜。白水方尉元贞曾目睹其事。

　　○空中黄纟散余内兄毕西临自滇南归，偶来粟署，为余言：康熙二十七年春夏之交，去南省城四十里，西南有山，每遇天晴之午，辄有黄色宝盖，从山顶渐起渐高，耸入天半，烂曜飞扬，徐徐而下，仍复轩举。薄暮黄色始淡，至暝乃没。如是者两月余。山麓旧有龙王庙，方伯遣府佐致祭，究不知其何异也。

　　○对羊罗次县山素无野竖登牧，忽见群羊数百，遍散岭谷。齿者、奔者、卧者、奋者，各自成对，不紊匹耦。县人异之，上山竞观，萋草苍然，一无所睹。未几遂有吴逆之乱。

　　○崆峒鹤天下崆峒山五，其在秦地者，庆阳平凉之间，相传为黄帝问道处。山之绝顶有洞，每天日晴霁，则玄鹤一双，从洞中盘旋而下，翅大如车轮。石壁古文刻云：“此鹤为尧时甲申载始见。”顺治四年，复见二雏。今是山遂有四鹤。

　　○树蜜《尔雅翼》：“北方地燥，蜂多在土中。南方地湿，蜂多在木中，故多木蜜。”杜工部《入乔口》诗云：“树蜜蚤蜂乱，江泥轻燕斜。”钱笺引《古今注》“枳贝子，一名树蜜”证之。按：积贝子，秦中呼为拐枣。其实拳曲，如老人杖，核在肉外，味甘与枣同。余官白水，曾有以此果相饷者。初无关于早蜂也。况蜂以酿蜜绕树而喧，则见其乱；燕以临江衔泥而舞，则见其斜，正写水国春华之景。又何必强援以为奥博耶！

　　○水鸦儿关内呼黄莺为“水鸦儿”，旱乾累月，气如焚柴，忽树头见宛数声，则滂沱立至，故获此名。夫一莺也，春啭上林，则巧同歌凤；雨占下里，则拙并啼鸠。可知物无定名，亦在所遇之时，与所值之地耳。

　　○乳彝扶风县田者，偶见河岸土崩，之，得一铜器。状如盂，高八寸，围径六寸，乳周其体，朱翠斑斓，中有古文，莫能辨识。田者橐以入城，医师席姓出千钱易之。遍询博古家，曰：“此殷之乳彝也。古文为‘租丁’二字。”席乃珍焉。合肥许四山孙荃视学西秦，席以彝献，因录其子于邑黉。

　　○旱草岁欲丰，甘草先生。甘草谓“荠”，刘伯温《早春词》“喜见儿童相报，墙边荠菜先生”是也。岁欲旱，旱草先生。旱草谓“蒺藜”。康熙壬申西安大饥，余自彭衙摄事奉先，散赈东乡。有以蒺藜子献者，余却之曰：“岂有斗米千钱之时，而受人馈遗者乎？”献者曰：“野无青草，惟此则不濡而繁，敢以代芹。”余因黯然，得句云：“野献蒺藜为旱草，泽鸣鸿雁是哀禽。”

　　○天雨虫害稼之虫，螽彖螟特，生必以渐，故可禳可捕也。庚午八月七日，忽有小黑虫，长寸许，从空而坠。转瞬间蔽地盈林，穿窗登几，几欲无隙。蠕蠕之状，恶不可耐。如是两日，倏然不见。西延近邑，河东蒲、汾皆然，颇秋谷。此异亦史传所未闻者。

　　○神僧蒲城罗秀才，家贫授徒，馆于邑之东偏。暇日缓步池上，天正晴朗，闻树杪飒飒声，风雷骤作，罗生阖户少息。出遇一僧，みま披发，覆被肩面，布衲芒鞋，貌甚奇古，生揖之曰：“师从何来耶？”僧笑而不答。因邀至书馆，授以一餐。僧曰：“明日幸俟我于东岳神祠，当设筵相酬也。”如期而赴，良久僧至。祠内空无一物。时已昏黄，僧乃于袖出圆纸，吹上屋梁，忽成皎月，光彩煜煜四照。向祠东壁，以手指画门双扇，门豁然开。长须平头者数人，从壁门出，布席设坐，锦屏绣褥，海错山珍，靡不备具。酒既再行，僧曰：“寂寂无以娱宾，可命妓之能歌舞者来。”俄见十六丽姝，亦出自壁门，纤讴乍发，雅乐杂鸣，既而咸呈妙技，或凌屐缘屏，或反腰贴地，或雪飞双剑，或星走三丸。罗本寒素士，观之目眩神骇，逡巡求退。僧举袖一挥，妓仆器物，俱隐入壁。梁月随人，移照岳祠外。听谯楼鼓声，已三严矣。罗向僧拜曰：“我师固天上人也，不谓尘途，遘兹神异。我将从师为汗漫游，师许之乎？”僧曰：“子有穷相而无仙骨，未易言此。”罗哀祈再四，仍于袖出一小木龙，令罗乘之。鳞角飞动，倏长数丈，千林万壑，瞬息而过，狂涛怪浪，氵朋湃盈耳，罗震悚欲坠。僧已在前途呼曰：“可下矣。”下则一海岛茅庵也。翠峰插汉，孤灯荧然。僧曰：“君且止此，我往觅怀茗，为君解酲。”庵外白额虎跳跃而来，张口向罗，僧至叱去。罗生凄怖欲绝，涕泣求归。僧曰：“我固知君之不能从我游也。然君常饭我，有薄物奉君，为壶餐之报。”因倾小瓶药丸如豆，断庭前细竹数寸赠罗。谓曰：“君归后，殷邦十五，鬼井奇，用此乃免耳。”罗祗受。假寐少顷，开目，依然身在岳祠门外。残漏未终，天甫向晓，怅惘步回书馆，竹枝丸药，犹在掌中，投置敝箧，不复省视。阅三载，果遇奇旱，罗益贫困，取僧所赠药，偶向门屈戌磨之，药化火发，屈戌为黄金，重二两许。又以细竹枝划地成圈，辄得胡饼一枚，啖至三枚，再划则不成矣。日以为常，以此不致困乏，次年谷稔，遂失竹枝所在。“殷邦”盖谓嘉靖，“十五”，即七八两年，而“鬼井”，乃秦之分野也。

　　○屈曼崇祯末，蒲城人屈曼者，为县隶，性嗜酒。一日持檄下乡，中途醉卧。夜半乃醒。时朗月如画，见古槐树间有年少书生，乌巾绒袍，仰月呼吸。俄而口吐一珠，色赤于火，以手承弄。曼踉跄而前，遽向生手夺取吞咽。生怒争不已，既而曰：“假汝经年，仍当归我耳。”随失所在。曼吞珠后，觉体甚飘忽，举念即至其所。旋有黠者雇曼入省会投文，距西安二百余里，食顷已到，并不见其跋涉之迹。试之他事皆然。众咸谓其得隐形术。适御史巡蒲，录诸讼牒，怨家重赂曼，径入堂掣牒，左右无见者，御史微觉阶前有半体人，案牒翻翻自动，心甚骇异。急以所佩印重按之，忽得人手，其全体亦遂现。立命棰毙。曼埋逾夕，其地坟起成一小穴，若有物出入状。盖书生取珠为之。

　　○白巾叶石林《避暑录话》谓：“李思训画《明皇幸蜀图》，尝见其摹本。方广不满二尺，而山川云物，车马人畜，草木禽鸟，无一不具。岭谷间民，皆冠白巾。以蜀人为诸葛孔明服，山居深远者，后遂不除。”余在关中时，其民人依制宜戴缨笠，而皆冠白巾，虽遇吉筵亦不易。大抵雍梁之俗，自古然也。

　　○金虾蟆杜工部《灵湫》诗曰：“坡陀金虾蟆，出见盖有由。”按《潇湘录》：“唐高宗患头风，宫人穿地置药<缶卢>.忽有虾蟆跃出，色如黄金，背有朱书‘武”字。宫人奏之，帝颇惊异，命放苑池。“拾遗所咏，是当年实事。乃钱虞山笺注，援《酉阳杂俎》所载月光属林，寻化金背虾蟆事，以为月者阴精，后妃之象，托喻贵妃之昵禄山。似近附会。

　　○飞浮石飞服山在黄河中，出没不时，峰峦下垂，上平如几，山势可三四里许。近河好事者，或棹舟敲取其石为玩。石窍皆空，能吸水倒升。顺治丁酉岁，出浮河面，不久而没，非常见也。史又作“飞服山”。

　　○乩书陕西粮盐道祖公允图，事乩仙甚谨。康熙丙子科，祖襄典试出闱，偶询他事，乩忽书云：“我乃延安府清涧县受冤人李奉河也。”问何以至此，又书：“我随仇生入场，污其卷而出。”祖公潜访其实，为之雪冤，适被召入京，未果。夫一乡举何关荣辱？而行一不义，至为怨鬼所阻，既夺其名，复暴其过，不大可畏乎？

　　○高宫詹中南山人常言：高宫詹生有异质，身御盛服，虽时当酷暑，曾无点汗。便遗之事，终日不行。以是出入禁闼，从容中礼。凡侍从诸臣，俱莫能及。

　　●卷七。粤觚上○五瘴宋景初，龙图梅公挚以殿中丞出知昭州，著有《瘴说》，镌之崖石，曰：“仕有五瘴：急征暴敛，剥下奉上，此租赋之瘴也；深文以逞，良恶不白，此刑狱之瘴也；昏晨醉宴，驰废王事，此饮食之瘴也；侵牟民利，以实私储，此货财之瘴也；盛拣姬妾，以娱声色，此帷簿之瘴也。有一于此，民怨神怒，安者必病，病者必殒，虽在毂下，亦不可免，何但远方而已。仕者或不自知，乃归咎于土瘴，不亦谬乎。”夫梅公所指五瘴，切中仕者膏盲，苟其知而反之，非止却疾，亦以延生。则真疗瘴之良方也。余仕粤载余，五者幸无一犯，身泰心间，极于平善。然是说也，中土之人。既远不获闻，而仕兹土者，又或非所乐闻，谁复扪石剥苔以传于世？己卯秋，潘太史稼堂从西粤来，以拓本见示，予亟录之，不敢自秘，用以公诸仕于瘴土者。

　　○仆木自起高明县治东南六七里，有村曰禾仓头，陂塘屈曲，丛灌阴翳。海王庙侧鹤木一株，大可合抱，俯荫潭水。康熙丙子五月，为飓风所拔，村人剪截其枝而薪之。其本则枯仆水中已三年矣，已卯五月初十日，忽自起立，于本上复生新枝，其叶排比尖长，苍翠偏反，殆如鹤羽衤离，势将飞翥也。合邑惊相传告，以为余莅兹土，致有此瑞，欲以上闻。余曰：“此天地国家之祯祥，余何有焉。”众议乃息。是村又有龙眼树而荔枝实者，已二十年，皆可异也。

　　○六贞女墓顺德县陈村，土沃人稠，李氏之族尤盛，皆夹水而居。丙辰春，伪马雄从广州窃据新会，有武进土伍皇多者，村中大猾也，首先纳款，为雄征饷于乡，倚势作威，唯意所欲。李氏六女，以伍强暴日甚，惧必不免，潜以酒相酹，期于子夜潮生尽命，一夕俱赴水死，了无知者。诘旦失女，传告惊愕，迨于潮落，女尸见焉，红罗连臂，明妆俨然。其家合葬于龟山之阴，当事者立石表之曰“六贞女墓”。过客多有题咏，而陈元孝“乘鸾合上三珠树，化雪应为六出花”之句，最称工妙。

　　○啖石丐广州市上有丐者，年二十余，貌极羸，而腹大如瓠，每晨出，则行且呼曰：“收买瓦石磁器。”群竖闻声即走随其后，好事者与以银钱少许，拾块石片瓦命之食，即纳口咀嚼，无异藕蔗，东莞红米石，其所最甘也。唯与以磁器，必索重赏而后食，瞪目伸颈，微有哽咽难下之状。暮栖三界神庙，天暑必浴于庙前之江，如瓠之腹，浮水不溺，群竖噪而聚观焉。

　　○焚旗两广总督辕门两旗竿，东西省各主其一。康熙甲寅二月，白昼飞火，忽焚其右，焦灼过半。晋卜史曰：“火焚其旗，不利行师。”是年逊延龄叛，窃据桂林，攻之屡挫，盖亦凶兆之先见者欤。

　　○天涯亭番禺黎方潞，字台引，甲午省试，谒文昌于桂香宫而占焉，得“萧然流落在天涯”之句，意甚怏悒。及榜发有名，窃谓神语无验。比下第归，道经山东，行李悉为贼掠，萧然一身。又十余年，得廉州府钦州学正，入境仰首，忽见天涯亭，暗忆前占，始信数皆预定，而中心益怀隐忧。未几，尚藩谋叛，以从逆失职，流落而终。

　　○雪遘浙江海宁县查孝廉，字伊璜，才华丰艳，而风情潇洒，常谓满眼悠悠，不堪酬对，海内奇杰，非从尘埃中物色未可得也。家居岁暮，命酒独酌，顷之愁云四合，雪大如掌，因缓步至门，冀有乘兴佳客，相与赏玩。见一丐者避雪庑下，强直而立，孝廉熟视良久，心窃异之，因呼之入坐，而问曰：“我闻街市闻，有手不曳杖，口若衔枚，敝衣枵腹，而无饿寒之色，人皆称为铁丐者，是汝耶？”曰：“是也。”问：“能饮乎？”曰：“能。”因令侍童以壶中余酒倾瓯与饮，丐者举瓯立尽。孝廉大喜，复炽炭发醅，与之约曰：“汝以瓯饮，我以卮酬，竭此醅乃止。”丐尽三十余瓯无醉容，而孝廉颓卧胡床矣，侍童扶掖入内，丐逡巡出，仍宿庑下。达旦雪霁，孝廉酒醒，谓其家人曰：“我昨与铁丐对饮甚欢，观其衣极蓝楼，何以御此严寒？亟以我絮袍与之。”丐披袍而去，亦不求见致谢。明年，孝廉寄寓杭之长明寺，暮春之初，偕侣携觞，薄游湖上，忽遇前丐于放鹤亭侧，露肘跣足，昂首独行。复挈之归寺，询以旧袍何在，曰：“时当春杪，安用此为，已质钱付酒家矣。”孝廉奇其言，因问曾读书识字否，丐曰：“不读书识字不至为丐也。”孝廉悚然心动，薰沐而衣履之，徐谂其姓氏里居。丐曰：“仆系出延陵，心仪曲逆，家居粤海，名曰六奇，只以早失父兄，性好博进，遂致落拓江湖，流转至此。因念叩门乞食，昔贤不免，仆何人斯，敢以为污。不谓获遘明公，赏于风尘之外，加以推解之恩，仆虽非淮阴少年，然一饭之惠，其敢忘乎！”孝廉亟起而捉其臂曰：“吴生固海内奇杰也，我以酒友目吴生，失吴生矣。”仍命寺僧沽梨花春一石，相与日夕痛饮，盘桓累月，赠以扉屦之资，遣归粤东。

　　六奇世居潮州，为吴观察道夫之后，略涉诗书，躯游卢雉，失业荡产，寄身邮卒，故于关河孔道，险阻形胜，无不谙熟。维时天下初定，王师由浙人广，舳舻相衔，旌旗钲鼓，喧耀数百里不绝，凡所过都邑，人民避匿村谷间，路无行者，六奇独贸贸然来，逻兵执送麾下，因请见主帅，备陈粤中形势，传檄可定：“奇有义结兄弟三十人，素号雄武，只以四海无主，拥众据土，弄兵潢池。方今九五当阳，天旅南下，正蒸庶苏之会，豪杰效用之秋，苟假奇以游扎三十道，先往驰谕，散给群豪，近者迎降，远者响应，不逾月而破竹之形成矣。”如其言行之，粤地悉平。由是六奇运箸之谋，所投必合，扛鼎之勇，无坚不破，征闽讨蜀，屡立奇功，数年之间，位至通省水陆提督。

　　当六奇流落不偶时，自分以污贱终，一遇查孝廉解袍衡门，赠金萧寺，且有海内奇杰之誉，遂心喜自负，获以奋迹行伍，进秩元戎。尝言“天下有一人知己无若查孝廉者”。康熙初开府循州，即遣牙将持三千金存其家，另奉书币邀致孝廉来粤，供帐舟舆，俱极腆备。将度梅岭，吴公子已迎候道左，执礼甚恭，楼船箫鼓，由胥江顺流而南，凡辖下文武僚属，无不愿见查先生，争先馈贻，箧绮囊珠，不可胜纪。去州城二十里，吴躬自出迎，八驺前驰，千兵后拥，导从仪卫，上拟侯王。既迎孝廉至府，则蒲伏泥首，自称“昔年贱丐，非遇先生，何有今日！幸先生辱临，糜丐之身，未足酬德”。居一载，军事旁午，凡得查先生一言，无不立应，义取之赀，几至钜万。其归也，复以三千金赠行，曰：“非敢云报，聊以志淮阴少年之感耳。”先是苕中有富人庄廷钺者，购得朱相国《史概》，博求三吴名士，增益修饰，刊行于世，前列参阅姓氏十余人，以孝廉夙负重名，亦偕列焉。未几私史祸发，凡有事于是书者，论置极典，吴力为孝廉奏辩得免。孝廉嗣后益放情诗酒，尽出其橐中装，买美鬟十二，教之歌舞，每于长宵开宴，垂帘张灯，珠声花貌，艳彻帘外，观者醉心。孝廉夫人亦妙解音律，亲为家伎拍板，正其曲误，以此查氏女乐遂为浙中名部。昔孝廉之在幕府也，园林极胜，中有英石峰一座，高可二丈许，嵌空玲珑，若出鬼制，孝廉极所心赏，题曰“绉云”。阅旬往视，忽失此石，则已命载巨舰送至孝廉家矣。涉江逾岭，费亦千缗。今孝廉既没，青蛾老去，林荒池涸，而英石峰岿然尚存。

　　○百岁观场顺德人黄章，年近四旬，寄籍新宁，为博士弟子；六十余岁，试优补廪；八十三岁，贡名太学。康熙己卯，入闱秋试，大书“百岁观场”四字于灯，令其曾孙前导。同学之士，有异而问之者，曰：“我今年九十九，非得意时也，俟一百二岁乃获隽耳。”督抚两台召见授餐，其饮啖俱过常人，各赠金币遣之。

　　○逍遥居士番禺隐士蒲衣子王隼生而善病，癯体鹤立，结氵彖卢于西山之麓者二十年。夫人潘氏，通《史》、《汉》诸书，乐贫偕隐，字之曰“孟齐”。有女瑶湘能诗，择婿得故人子李孝先，遂妻之。蒲衣子性嗜音，常自度曲，孝先倚而和之，瑶湘吹洞箫以赴节，雨阑更静，则声发氵彖庐中，听者有月笙云敖之想。未几孝先卒，瑶湘怡然矢节，自称“逍遥居士”。蒲衣为刻《逍遥楼诗》。梁太史药亭寄示瑶湘书云：“闻瑶湘读书，余甚喜。余与汝祖若翁交，凡两世矣，视汝一如己出子，故甚望于汝之成也。余有女龙端，少汝一岁，颇聪慧，余授以诗，上口即能背诵，而余性懒不能常授，以此龙端之学不及汝。闻汝近读漆园《南华》，《南华》之文章善幻，而其言道也，必溯乎未始有道。其言物也，必主乎齐，齐而列以不齐之状，总归于化。善读《南华》者当知之。又读《礼经》，《礼经》，汉白虎诸儒之所著也，二戴、大小夏侯，各师其传，然不越天下国家朝会燕飨嘉劳赠答仪文缛节，至言闺门，则礼之节盖谨矣。更读《离骚》，楚臣屈原不得于君，发为奇文，香草美人，芳兰君子，三湘九疑之间，左倚桂旗，右揽揭车，汝诵之倘亦有恍焉如见者乎？乎何时得来汝父西山，见汝于氵彖卢，使汝将所读书各诵一遍，俾我泠然称善也。”观太史书，精深雅丽，其寄示当在瑶湘未字孝先时。瑶湘非奇女子，何以得此于药亭哉！

　　○花乳糖食物生于树，亦有成于树者。桄面、椰酒而外，又有律糖。占城国柬蒲寨及东洋诸处，树名丹律，其本在草木之间，微有疏节，干似槟榔，叶似蒲葵。三四月间白花生于叶底，异穗同茎，香朵累累。揉其茎，则白乳淋漓而出，系筒盛之，取熬成糖，较蔗霜更为甘莹。然必成于花时，犹妇人之育而始乳焉。

　　○不昧堂长寿寺僧寄生，童真入道，精纯一职。中岁忽示微疾，白其师石濂曰：某二十年后，再来助和尚，重兴飞来旧刹，乞塔全身于此。“石濂许诺，泊然而逝。阅辛酉到甲戌之闰五，洪潦侵龛，意将荼毗，见梦于和尚，以法体不坏为言。合山禅众，梦亦如是。启龛而观，庄容俨若。乃于长寿西偏建不昧堂，迎供肉身。余于戊寅八月至堂瞻礼，犹见其修髯皓齿，结趺冥坐，无异定中僧也。

　　○粤社以榕学者目览群籍，而足未履方州，不特见闻之隘，即四子书亦未得其解也。如《伯牛有疾》章紫阳小注，曲为之说。殊不知邹鲁之家，土床俱在南牖下，伯牛卧床，夫子从牖外执其手而叹耳。南方桥梁之以木成者，数十岁而一易，北方则一岁一易。孟子曰：“岁十一月徒杠成，十二月舆梁成。”盖冬月潦尽，然后徒杠、舆梁可成，春水大至，则撤其材而藏之，策马褰裳，各因深浅而涉。苟非逾晋越秦，岂识“厉揭”之章哉！余补官东粤，其土之宜木，唯榕最高大而寿。郊廛乡遂，无不有社，社皆依榕而立。始知夏氏殷人之以松以柏，亦犹粤之以榕也。朱竹曰：“北方之人，四体不勤。南方之人，五谷不分。”顾亭林曰：“北方之人，饱食终日，无所用心，难矣哉。南方之人，群居终日，好行小慧，难矣哉。”此皆周行南北，熟悉其人情土风，乃有是语。

　　○巡检附魂河源县蓝口司巡检王学贡，浙江山阴人，康熙戊寅十一月卒于司署。有女长而未字，以哭父成疾，逾且亦夭。就木之顷，忽蹶然起坐，俯视其体曰：“我固王巡司也，何以作妇人装。”遂亟解其足纨，投于地。复命左右剃发留辫，索戴缨笠，披袍曳履，若患狂谵者，内外胥仆，无不愕骇。良久渐已豁悟，乃呼其子宗昌来前，言：“我阳历未终，幸邀冥王慈命，复来人间。惜汝姊心伤失怙，悲恸而亡，今假其宅舍以托余年，然庄行之志，尚热于衷，未知可闻之上官，还我微秩否？”因欲往谒县宰，宗昌止之不能，竟持版入见，肃行曲跽，不愆曩仪，缕指轮词，犹志陈牍。宰为顺天刘肇琨，已心讶其事，座次酬答，形貌妍媚，戏语之曰：“贵司行年几何？”则拱而对曰：“卑职犬马齿五十七矣，职既返生，尚祈还秩，惟堂公实主之。”刘微笑而已。维时陇干殷公建牙惠州，宗昌冠带其姊，侍叩军府，殷公极为叹异，赠以多金，己卯二月二十二日也。

　　○荔根屏粤土疏而沃，名花珍果，是处繁无。而老树之产于幽邃谷者，历年既久，蟠根屈曲，变幻象形，好事之家，搜剔遐险，置为几案清玩。然工巧天成，无若高明谢氏之荔根屏者，色纯紫，高五尺许，横斜二尺，铁干离奇，新枝挺出，宛如画梅满幅，其疏花散布枝间，包苞拆蕊，细大不一。复有寒雀三四，或翥或栖，各具生态。最上一枝倒垂，尤极夭矫。夫天之生物神矣，而以物肖物，天夺人工，抑又神也，枫叟梓牛，曷足异乎？

　　○相思子红豆名相思子，其树之叶如槐，盛夏子熟，破荚而出，色胜珊瑚，粤中闺阁，多杂珠翠以饰首，经年不坏。相传有怨妇望夫树下，血泪染枝，旋结为子，斯名所由防也。维扬吴辕次为吴兴太守，有词云“把酒祝东风，种出双红豆”。梁溪顾氏女见而悦之，日夕讽咏，四壁皆书二语，时因目辕次为红豆词人。

　　○花田花冢珠江南岸行六七里，为庄头村，家以艺素馨为业，多至一二百亩。昔南汉刘钅长有美人小字素馨者居此，故其植独繁，而芬芳酷烈，亦胜他所。花时珠悬玉照，数里一白，是曰“花田”。南海布衣岑霍山诗：“珠江南岸晚云晴，处处桑麻间素馨。灯事尚传游子艇，墓田曾志美人铭。迎风暗入秋衫腻，笼月微闻夜梦醒。肠断卖花声去后，当年朱户已长扃。”明崇祯中，名姬张乔殁后，风流之士，醵钱捧土，葬之白云山梅坳，人致一花，种其葬处，得数百本，五色相间，烂然如锦，是曰“花冢”，遥与“花田”相望。

　　○语字之异粤中语少正音，书多俗字，如谓平人曰“犭老”，谓新妇曰“心抱”，谓父曰“爸”，谓母曰“你”，谓子曰“崽”，子女末生曰“[A17Q]”，衣一袭曰“一沓”，稻一熟曰“一造”，禽之窠曰“斗”，禽之卵曰“春”，此粤语之异也。其字之随俗撰出者，如：稳坐之为“{大坐}”，音稳。人物之短者为“{不高}”，音矮。人物之瘦者为“{不大}厦”，音芒。山之岩洞为“{石山}”，音勘。水之矶激为“泵”，音聘。蓄水之地为“<乙水>”，音泔。通水之道为“圳”，音浸。水之曲折为“<乙田>”，音囊。路之险隘为“卡”音氵义。隐身忽出为“<门人>”，音或。截木作垫为“不”，音墩。横木上关为“闩”，音拴。此粤字之异也。至于士子行文，亦多变体，以华作华，以兹作[1234]，以怅作犭长，以阅作<门免>，以贶作兄，以曷作[1234]，以闻作{人耳}，以邻作伶之类，率皆仍讹袭陋，有乖六书之旨。然而师以训弟，父以训子，授受相沿，遂成锢疾，司文柄者，尚宜出而正之。

　　○鸳鸯圹长洲倪士义与其妇杨氏伉俪甚笃，有同穴之誓。明崇祯末，士义年未三十而卒，杨亲诣虎丘，相地葬之。复营一穴于旁，命工凿“鸳鸯”两字圹上，归即自刭，遂合葬焉，吴人称为“鸳鸯圹”。番禺屈大均过此，感其事而题曰：“血溅良人墓，婵娟事可伤，阖庐无此剑，紫玉不成香。侠烈光吴岳，流传自野王。千秋莲沼上，人见紫鸳鸯。”

　　○南海神庙南海之神，唐天宝问封为广利王，其庙遥对虎门。韩昌黎碑文首序神秩之贵，次序海涛之恶。今庙前止成小涌以通官舫，南望水田千顷，沟塍相错，与韩碑绝不符矣。余昔在关中，游慈恩寺，访所谓曲江池者，只见高陇平畴，往来耕牧，当年则宫殿绕其外，菰蒲积其中，而风浪之兴，或至覆舟者也。是知山川之形虽亘古常存，而沧桑之幻亦何时不见哉！

　　○两海贼周玉、李荣皆番禺蛋民，以捕鱼为业，所辖缯船数百，其上可以设楼虏，列兵械，三帆八棹，冲涛若飞。平藩尚可喜以其能习水战，委以游击之任，遇警辄调遣防护，水乡赖以安辑。自康熙壬寅，奉有海禁之旨，于是尽掣其船，分泊港氵义，迁其孥属于城内，玉等鹊獭之性，不堪笼絷，诈称归葬，请于平藩，可喜许之，即日携家出海，纠合亡命，声势大张。癸卯十一月，连樯集舰，直抵州前，尽焚汛哨庐舍，火光烛天，独于民居一无骚扰，复破顺德县，执县令王胤而去。可喜闻变，亟发舟师剿捕，获贼首周玉，余党解散，出王令于贼舟，释其缚，令得不死。是时尚藩与督、抚两院俱讳其事，王仅罢职而已。

　　○徙民甲寅春月，续迁番禺、顺德、新会、东莞、香山五县沿海之民，先画一界而以绳直之，其间多有一宅而半弃者，有一室而中断者，浚以深沟，别为内外，稍逾跬步，死即随之。迁者委居捐产，流离失所。而周、李余党，乘机剽掠。巡抚王公来任，安插赈济，存活甚众。公以病卒于粤，遗疏极言其状，始得复界，流民乃有宁宇。

　　○产卵番禺县市桥村民家女谢氏，康熙丁丑归于王，阅岁而孕。及分娩之期，腹痛经旬，委顿欲绝。其姑亟投以催生丸，产一物，形如鹅卵，连下六枚。阖室惊异，裹而埋之，妇竟无恙。

　　○浚濠得碑吴逆之乱，潮州镇刘进忠首叛，遥为声援。平藩尚可喜发兵讨之，此次子尚之孝督师，屡出无功，凤凰山一战，挫衄尤甚。乙卯，可喜于粤秀山后浚濠、筑垒，为固守计，于土中得一石碑，其上有文云：“挖破老龙伤粤秀，八风吹箭入佗城。种柳昔年曾有恨，看花今日岂无情。残花已自知零落，折柳何须问废兴。可怜野鬼黄沙碛，直待刘终班马鸣。”其文似诗似谶，未有能解其意者。

　　○西园瘗烬康熙丁巳五月，朝廷宽尚之信从逆之罪，仍命袭父爵为平南亲王，率师讨孙延龄，驻宣武县。有藩下人张伯全，素不悦于之信。而张士选者，之信弟之孝之私人也，亦与之信有隙。至是之信忽召伯全至军，伯全惧祸，密约士选入京告变，谓其心怀怨憝，放言讪上。有旨遣宜大人同伯全至粤勘问。是时藩下之兵，悉隶于固山王国栋，国栋方与巡抚金俊交欢，俊授意国栋，偕尚之璋赍诏至广西。之信闻命，即解王印还广州，待罪羁留五仙门提督行台，设兵严卫。适李天植愤杀王国栋，俊遂以反状闻。庚申八月十七日，赐死于府学名宦祠，焚尸扬灰。沈上达家人钟姓者，收其骸骼余烬，瘗之西园报资寺。

　　○舒氏义烈尚之信之羁于五仙门也，内外音信不能相通，时之信母万福金与其弟若子尚在旧府，旁徨涕泣，不知所为。藩下总兵李天植密与府中人谋曰：“王国栋与吾辈同起厮养，沐恩日久，氵存加拔擢，位至固山，兵枢归其掌握，宝货充其帑藏，王之所以待国栋者，不可谓不厚矣。俺达公纳款伪周，曾无一言谏阻，亦受辅翼将军之秩。今公已弃邪归正，承袭王封，因二三宵小谗构，致见羁执。为国栋者，自宜剖肝沥胆，力白其诬，否则继之以死，此正竭忠效命之秋也。乃阴阳其间，冀卖主以易富贵，忘覆翼之洪慈，肆反噬之惨毒，王之А土未乾，而使全家骨肉，危如累卵，国栋之罪，其可逭乎？不若诱而杀之，庶足慰在天之灵，而纾合门之愤。”因传福金命，召国栋入，商移家还京之计。先伏武士于两廊，及国栋至，共出擒之，之信之子剜去两目睛，天植与尚之节等寸割其肉，投与群犬啖之。国栋家人奔告金巡抚，捕同谋者，皆慷慨就缚，天植对狱无讳词，词气甚壮。巡抚以其状闻，坐反伏诛，同死者一百八人，即俺达赐剑之日也。当天植受戮时，其妻舒氏尽出家财，散与亲旧，及其部卒，复捡取箧内券约，聚而焚之。手执白刃，呼二女至前，告之曰：“汝不幸生我家，命不得长，与其污而生，不若洁而死。”挥刃各劈其首而殒。又顾谓诸侍妾曰：“我夫以死报我主，我辈可不以死报我夫乎。”闺中之姬十人，皆令自裁，乃立刎于堂上，其凛凛义烈，粤人尝艳称焉。

　　○广东月令正月：蜃气成楼　水仙来宾　荷钱浮于水　二麦黄　木叶微脱二月：蔗初芽　蕨拳输粉　鱼苗生　蚬降于雾　木绵吐英三月：杜若芳　石劫扬葩　江鸥避风　孔雀之尾开金　槟榔包坼四月：佛桑红绽　高榕荫日　仙掌立　鲨入山麓化为虎　树兰缀珠五月：荔支丹　菩提舒叶　椰含浆　群蚁朝其祖　钩割鸣年六月：白雨足　西潦至　芭蕉子垂　苦瓜入馔　早禾乃登七月：秧针重碧　龙眼熟　蝴蝶营茧　素馨结为灯　蕹田浮八月：飓母息影　茶徙蝇子树　纸鸢翻风　黄柑分指　河@@乘潮而上九月：红薯登　白榄落　嘉鱼出于峡　南烛迎社　香门开十月：耕牛放闲　八蚕之功毕　岭梅芳　橘柚锡贡　银河夜见十一月：桃李花　鹧鸪蔽叶　黄雀复为鱼　岩蜂聚粮　瑞香霏雪十二月：蚊不绝吟　池塘竭　稚笋出　风兰贺春　旧雷有声天之节候，见于地之物产，故《月令》一篇，载自《礼经》，后人遂著于授时之历。余宦游所至，其风土大略相同，唯粤中则不特与朔方绝异，即较之江淮，亦甚悬殊。爰采屈翁山《新语》，参以耳目见闻，戏为《广东月令》乃知炎陬谲诡，固不止于再稻八蚕已也。

　　○惠士陈言康熙四十一年，莆田彭公古愚巡抚粤东，时逢春旱，有惠州拔贡生卢毓华者，借蕴隆之隐忧，指谬悠而婉讽，揣斯众感，伏吁严铃。其词曰：“陈为密云锢雨向日问天事。窃惟宪台，遇隆圣天子之知，得君何厚；官拜大中丞之职，受任匪轻。耳目寄自九重，视听必无壅蔽；抚绥加诸百粤，恫应未悬殊。夫莅兹土者，宋有包孝肃，正独胜邪；生是乡者，明有海忠介，刚能无欲。缅二贤之清范，实我公之前规。况草木知名，久企祥云过岭；而父老观化，弥殷甘雨随车。何意三春出作之时，尚违十郡来苏之愿，始觉说痴说梦，无非附影附声。空传活佛者千家，杨枝不滴水；漫道福星兮一路，屋无余光。讵仁泽之已枯，乃和风之未动，惟有摇摇佞草，环生戟之间；止余汩汩贪泉，曲注庭闱之内。于是凭社之狐，媚思竞献；吠篱之犬，谄欲争行。蜮射潜飞，中含沙而谁恤；鲸吞迭告，置漏网于弗闻。以致鱼泣釜中，未见扬汤止沸；猿啼树里，更逢纵火烧林。非止同室操戈，亦等乡邻缓视；盍思孺子入井，奚堪秦越殊观。甚则剥肤之吁靡申，惨捐生而刎颈；戴盆之冤莫雪，甘就死而投渊。负十四载之名，仅凝香于卧阁；委三千人之讼牒，同落絮于空庭。如谓采访宜真，何处无溃川之口；如谓谮言多妄，遍省非载鬼之车。不然干谒阻于故人，岂热语遂冷铁；不然投金溺于暮客，岂外铄立化坚冰。或者恐逆鳞之祸烈，而公则鱼水之契方深；或者疑晚岁之气衰，而公则姜桂之性未泯。倏矣岁将改，持弩犹是藏机；胡然期已及瓜，解悬不辞袖手。倘一日者，元龟协卜，召对枫宸，丹凤衔纶，敕还荔浦。何武去后之思，嗟靡及矣；寇恂请借之举，将何补耶？某也蛙沉井底，仍拟窥天；蠡测海隅，辄思就日。昔者涑水作相，直言曾恕坡公；今而阳城旷官，持论或容韩子。虽勺水无多，未可代驱旱魃；而灵源犹在，何妨仰冫卖神龙。敢削牍以陈辞，谨伏辕而待命。”

　　○木中少女维杨汪舟次奉使硫球，甫出海，见浮木丈许，铁两头。取而剖视，中有一女裸卧，缜发冰肌，以右手掩面，左手蔽其丑，尔微笑，随凌波以去，而狂风旋作。盖风之有少女者，殆谓是乎？

　　○八分书独漉子陈恭尹，为领南三家之一，盛有诗名，兼工八分书法。而晚年好道，结愿放生。人有乞其书者，笼禽而至，辄欣然洒翰，视禽之多寡，则嬴缩其书以应之。阁笔开笼，淋漓满志。其四方碑版之酬，亦即遇物买放，赀尽乃已。盖珊钩麟，未免以多藏取议，而追仿昙襄之换者，其致远矣。

　　●卷八。粤觚下○张将子张孝起，字将子，吴江人。崇祯十三年特赐进士，任廉州府推官，城陷被执，永历元年始得出狱。从幸梧州，迁兵科给事，兼掌吏科。四年，会十三营自楚战败，入行在，跋扈不法，孝起疏劾其罪，直声大震。有郧国公高必正者，闯贼李自成之妻弟也，骄蹇尤甚，孝起责以大义，卒慑服焉。五年，从幸南宁，孝起出为高、雷、廉、琼四府巡抚。未至，四府已陷，乃入廉州山中，依靖氛将军登阝耀于龙门岛，后依漳平伯周金汤。金汤败走，孝起仓卒被执，不食七日死之。

　　○共冢顺治庚寅正月，耿继茂、尚可喜兵入广州，屠戮甚惨，城内居民几无噍类，其奔出者，急不得渡，挤弱以死，复不可胜计。浮屠氏真修曾受紫衣之赐，号“紫衣僧”者，乃募役购薪，聚凿于东门隙地焚之。累骸成阜，行人于二三里外，望如积雪，即于其旁筑为大坎瘗焉，名曰“共冢”。乱定后，延侣结坛，设伊蒲之祭，番禺王孝廉有《祭共冢文》，颇行于世。

　　○白石狮粤东既定，建平南、靖南二王府，东西相望，备极雄丽。而靖藩性尤汰侈，谓门前两狮，必用白石琢成，而石以星岩者为良。乃飞檄肇庆，行高要县取之。时浙中杨自西雍建为邑令，承命开凿，督促频繁，斧斤丁丁，昼夜不得暂息，仅获胚石二具，驾以艨艟，行至峡口，舟不胜载，与石俱沈。复命更取，其督愈亟，藩官日喧讠句于堂，令唯俯首隐忍而已。未几，雍建内擢兵垣，疏言粤东不堪两王，条其累民之弊二十余事，因迁耿于闽。今其府已改将军第，而狰狞列峙于门者，犹是杨公经营之石也。

　　○洪庙神梦严学思，高明县平步村人。弱冠补博士弟子，意气傲岸，谓掇科第如拾芥，而久困棘闱，年将四十，始举于乡。又复自负，谓南宫之捷，转瞬可俟，仍下第归。由此惘惘若失，卜筮之询，殆无虚晷。或言：“我村洪圣庙，其神甚灵，盍往祈焉？”学思即携濮被夜宿殿庑，恍惚梦神告曰：“汝欲成名，须俟麦而炫，乃同榜耳。”惊喜而寤。及遍访知名之士，并无其人。偶一日自村入城，东门外亦有洪圣庙，见塾师训课其中，相与谈论，忽一童子呈书于前，视其姓名则麦而炫也。因细问年岁里居，嘿志而去，不以告人。是时炫方髫龄，越十有余载，炫一举获隽，学思欣然资以行李，偕入京师。崇祯辛未科俱成进士，联舫旋乡，乃话前梦。

　　○五华山故宫南五华山，永历故宫在其上。顺治丁亥，洪承畴督师由贵竹大路取滇，李定国拒战曲靖，吴三桂由广西、四川旁捣其虚，至黄草坝，入省城。永历遁至阿瓦，三桂重购得之，缢于贵阳府。三桂以功封平西王，遂据山上故宫，增修二十余载，备极崇丽。康熙癸丑三桂反，出攻长沙抗命，乙卯僭尊号，丁巳病死。伪周洪化其孙也。戊午，诸王贝勒讨贼，驻军曲靖。赖将军平耿精忠，由福建进征西粤，亦由四川黄草坝直薄省城，俘伪洪化斩之，滇南大定。康熙癸亥，金陵邵子为章赴幕楚雄，访其父老得实，题四截句于壁，一时争相传和。诗曰：“百万雄师睥睨间，先朝一脉绝南蛮。擒人即是人擒路，谁道天公不好还！”“军威南朔敢称雄，转眼兴亡一瞬中。他日龙门成纪传，君臣父子总无公。”“行营历历草萋萋，铜柱摩崖手自题。虎豹无睛威尚在，老军犹说旧平西。”“天半起觚棱，不尽亭台取次登。心力刚枯人事去，秋风谁与哭西陵。”邵子诗笔敏妙，惜有濡头之癖，落魄寡俦，故不甚显于时。

　　○琉球使康熙二年，科臣张立庵学礼、王巢云垓，奉使琉球，册封国王尚质。其所纪入海之舟，为梭子形，上下三层，广二丈二尺，高如之，长十八丈，桅之高如之。桅头有斗，可容数人。舟设水井二口，官司启闭。柁用广西铁力木。入洋有白水一线，横亘南北，谓之分水洋。过此祥，水绿白红蓝，历历如绘，汲而视之，其清则一。行三日后，见一山横于舟前，首尾约长千丈，以镜照之，乃巨鱼也。缁黄赞呗，其鱼渐沈，然鳞鬣矗峙，犹沙屿芦苇然，至晚潜消，舟始得进。又数日，将近伊蓝埠，忄吴泊龙潭，二龙垂天而下，风云四起，恍惚晦冥，舟师大怖。风稍定，急移帆而南，次温镇，抵那坝港，入琉球界矣。凡宴使臣，击鼓而歌者大夫以下等官，舞则十龄幼童，皆贵官子弟为之。考之旧册，大约渡海以夏至前后两三日，归以冬至前后两三日，故使臣之在其国也，有迎风宴，中秋宴，重阳宴，冬至宴，饯别宴。是役于五月启行，十一月始回舟复命。

　　○献花寺僧武昌小南门外献花寺僧自究病噎，百药不效，临殁谓其徒曰：“我毒罹此患，胸臆必有物为祟，逝后剖去殓我，我感之入地矣。”其徒如教，得一骨如簪，收置经案，久相传示。阅岁适有戎帅寓寺，从者杀鹅，未断其喉，偶见此骨，取以挑刺，鹅血喷发，而骨遂消减。自究之徒亦病噎，因悟鹅血可治，数饮遂愈。遍以此方授人，无不验者。明太祖破陈友谅诗，兵环其城，寺中忽开异花，兵去而萎，寺名“献花”以此。

　　○俺达纵暴俺达公之信，尚王可喜之长子也，酗酒嗜杀，壶樽杯与弓刀矛戟之属，随其所至，必兼携以行，坐则辄饮，饮醉则必杀人。深宫静室，无以解酲，即引佩刀刺其侍者，虽宠仆艳姬，瘢满体。性喜蓄狗，筑狗房，设狗监监之，下隶以健儿数十人，阅旬必纵之出府，所过屠肆，例应各给豕肉饲之，街中人狗塞途，行者辟易。一夕闻有哄声，亟呼监往视，监遇狗而奔，不敢复往。之信大怒，命左右割监肉啖狗，肉尽而止。又取民间子十五以下为把竿之戏，二竿长丈，以为之，砻节莹皮，其光可鉴，教之攀缘上下，盘舞竿头，之信把盏观笑为乐。其习技未熟者，多至颠殒，或穿腹折肢，恬不介意。

　　○跛金金光字公绚，浙江义乌人，知书，有权略。尚可喜从辽阳入关，得光甚喜，置之幕下，凡有计议，必咨于光而后行。然光颇自负，意不欲屈人下，乘间潜逃。可喜遣健卒追还，抉其足筋，令不可走，而礼爱益加，于是跛金之名遂著。顺治中，可喜入粤，进爵平南王。其长子俺达公之信，酗酒暴逆。王之宫监，适有事于公所，偶值其醉，忽指监曰：“汝腹何大也，此中必有奇宝，我欲开视之。”以匕首刺监腹，应刃而毙。王之堂官王化者，年已六十余，盛夏苦暑，袒而立于庭，之信憎其年老，笑谓化曰：“汝须眉太白，我当黑之。”遂缚化曝烈日中，自巳至酉，百计求免，始得脱。王大忿恚，呼之信杖之三十，而专恣益甚。光因乘间言：“俺达公刚而多虐，勇而寡仁，若以嗣位，必不利于社稷，请废而立次子固山。”王深然其说，因循犹豫，终未即行。光窥王无废立意，恐谋泄见疑，遂曲顺之信所为，凡凿山开矿，煮海鬻盐，遣列郡之税使，通外洋之贾舶，无不从光擘画。以是藩府之富，几甲天下，而光之富亦拟于王。丙辰二月，郑锦下东莞，马雄入南海，赵天元、谢厥扶俱以舟师迎降。之信计无所出，乃杀光以辞于敌，谓向之抗衡上国，久持弗下者，皆此人之为也，遂纳款伪周。时可喜屏居旧府，闻之，深悔不用光言，以速光之死，流涕太息者累月，不久亦殁。

　　○祸兆斩头康熙丙辰二月，尚之信约众谋逆，送印伪周，自称暂管辅德将军。次年丁巳五月，反正归朝，自称暂管平南亲王。识者谓其前后两衔，俱以“暂”字冠首，于义为“斩头”，祸形已兆，宜天诛之难逭也。

　　○伪牍谕降泉州人江几，少年无赖，逾墙窃人妇，堕地伤足而跛，共呼“拐子”，海中郑氏之党也；受伪命为将军，聚众邵武山间，蔓延衢、信。其所领卒，皆裹头露足，轻捷善走，峭壁百丈，攀缘如飞，频出В掠，官兵莫能谁何。时吴留村公开府八闽，计欲谕降，而以未得通使为忧。江右有翁韬、郭国祚，因相与谋作吴公伪牍，既成，步行三百余里，越壑逾岩，抵其账下。江发书怒，将杀之。伪总兵高茂方谏曰：“将军雄据险要，勒兵数万，水战凫轻，山斗猿捷，而驰骤平原，非其长也。况地无千里之饶，粮无一年之积，出则势不能远，守则师无所资，其能久乎？许之犹不失我富贵。”江是其言，遂释二人归，然纳款之期，犹豫未决。韬与国祚径造吴公辕门，请见言机密事。公命延入，因抵掌陈江几可抚状，且权宜擅假公书，罪应死。公闻之大喜曰：“壮士，可用也。”立作手札，择标下之有干略者，偕以行。先是茂方力劝几，几已心动，至是遂率其所部伪官百员众七万余人出降。吴公奏闻于朝，各与爵赏有差。康熙辛未，吴山瞿修龄在吴抚军幕，亲见国祚，年止二十余，美如冠玉，乃能深探贼巢，直登宪府，负荆、飞之勇，成连、贾之功，可谓奇矣。男蕙卜识曰：庚寅夏五，蕙寓羊城，有持副帅郭公刺以《觚剩》为请，惠携谒焉，羽扇流风，令人钦挹。揖蕙而言曰：“予即《粤觚》中所载《伪牍谕降》之郭某也，片纸功名，谬辱先公采拾，幸矣。惜乎予不及见公，而未得尽为公所知者。予自江贼既抚，成功不居，负勇莫试，改名世耀，应选翘关，拔任千夫长。值台湾未靖，师驻泉州，距彭湖三十六岛，势阻险要，师不克进。金门总制陈公龙谓予善习流简，率甲士结陈扬帆，指挥首，不数日而尽捣其穴，台湾以平。靖海将军施公琅，题叙载功，加衔都督，推授古北口镇标游府。恭遇銮舆北幸，得邀顾问。时上御日本贡刀，令予跨赤以试，深蒙嘉叹，随手授曰：”资尔武备，戮力王家。‘越日载锡龙章，昭示奖劝。寻转参戎，量移副帅，此粤之干城所由寄也。塞雁北征，岭鸿南集，风尘戎马，老我岁华，而英龄锐志，犹若从觚余勃勃欲发，请续志之，无负表微之遗意。“蕙窃念先严秉笔时，颇以公不见用为惜，讵公建牙东来，而墨庄久闭，已不复有扬其伟烈耶？用录其言于后，庶不虚此乞书之一遇云。

　　○投江诗长沙朱氏女，遇吴逆之乱，尽室星散，弱质无依，遂为营卒所掠，氏志坚意决，众莫敢犯。舟行至小孤山下，奋身投江。其尸逆流三昼夜，浮于故居水滨，梦诉于其父母。父母惊起迹之，果获女尸，恸哭收殡，玉颜如生，解其襦，得怀间绝句十章，重械密纫，字不沾濡。今存其最警痛者二首：一曰：“少小伶娉画阁时，诗书曾奉母为师。涛声向夜悲何急，犹记灯前读《楚词》。”一曰：“狂帆惨说过双孤，掩袖潸潸泪忽枯。葬入江鱼浮海去，不留羞冢在姑苏。”

　　○金首厦门远在海中，郑氏平后，始拓有其地，置一府三县。通州王孝廉兆升令台湾，其家人归言：县南百余里，山林蓊翳，僚民居之，盖亦一蛮地也。其俗男女皆裸，各以方幅布蔽其丑处。并无屋宇，即于深树间屈枝结叶为居。中国人误入其地者，缚而杀之，以金涂首悬于家，有此者众号强宗。祭则拜而祝曰：“愿汝来世再生为人，仍入吾国，复为吾杀，受吾享祀。”其愚诞如此。

　　○肉球广西镇安府止设通判一官，衙署荒凉，半邻鬼域。通判每莅厅事，辄有两大肉脚下垂檐间，肉球如五斗盎，滚至案前，迫而捉之，阒无所见。其地瘴疠时作，至此遂无生还之望，故选人甚惮之。

　　○阿魏《诺皋》载：波斯国阿虞长八九丈，皮色青黄，三月生叶似鼠耳，断其枝，汗出如饴，久而坚凝，名阿魏。《本草》亦从之。近有客自滇中来者，乃言：“彼处蜂形甚巨，结窝多在绝壁，垂如雨盖，滇人于其下掘一深坎，置肥羊于内，令善射者飞骑发矢落其窝，急以物覆坎，则蜂与羊共相刺扑，二者合并而化，久之取出杵用，是名阿魏。所闻特异，因并志于此。

　　○月中仙乐明万历末，顺德县有吴章者，儒家子也，素好神仙之术，复耽音律，学业遂废，生计亦疏，乡人以其善书能解事，推为里老。夏五月，吴自乡输粮于县。逆旅主人国荔初熟，簇盘供客，吴以啖剩数枚，纳之衣囊，将归贻其妇。薄暮步出郭外，行十余里，凉月皎然，隐隐闻笙箫声。往前迹之，仰见祥云一队，前列旌幢，中拥彩舆，从者十人，或驾青牛，或乘白鹿，鹤氅缤纷，霞裙缥缈，手中各执乐器，所奏之乐，绝不与人间相类。吴奔追谛听，足若离地，而趋走甚速。未几天色向晓，从者顾谓吴曰：“子来已远，得无迷于归路乎？”吴因询坐彩舆者为谁。从者曰：“我泰山主碧霞元君，巡游南极，炎海天妃设凝冰果会，留宴三日，今始回宫耳。”转瞬间祥云四散，吴从空坠地，乃山东布政司署内。适阍人启扉，惊以为盗，执送藩伯。藩伯坐厅事鞫之，吴曰：“章本顺德民人，途遇仙乐，随之而行，不知何以至此。”藩伯诧其妖妄，搜检衣囊，一无所有，唯鲜荔数枚尚存，剖之甘芳，如新摘于树者，始信其言，遂檄还粤东。吴自后颇厌烹饪之物，举体轻逸，寿至九十八岁。

　　○绿瓢滇中倮亻罗有黑白二种，皆多寿，一百八九十岁乃死。至二百岁者，子孙不敢同居，舁之深谷大箐中，留四五年粮。此倮渐不省人事，但知炊卧而已。遍体生绿毛如苔，尻突成尾，久之长于身，朱发金睛，钩牙爪。其攀陟岩壁，往来如飞，攫虎豹獐鹿为食，象亦畏之，土人呼曰“绿瓢”。

　　○石言端溪砚石，古今所贵。余官端州之高明，嗜砚而不蓄者，无辩砚之识，无购砚之力，而又无笔精墨妙以发其英华，恐负兹石也。然嗜砚之意，终未释然，因取客游于端而文之善言砚石者著之。

　　侯官高兆固斋记曰：“端州分野直星纪。僧一行曰：天地两戒山河与天之云汉始末，谓星纪得云汉降气为百川下流云。羚羊峡距郡东三十里，束三江之水，其山产石类力，唐、宋以来，才人文士，采作砚材，苏文忠称为宝石，盖东西粤扶舆之脉蕴也。未至峡十里，为大蛲山，皆牛毛细皴，宛如画境。峡山青苍对峙，江流泓净，颇似岩濑。峡石钅广凡十一，北岸坑曰阿婆，曰白婆坟，其石质黯黝，不鲜佳者；亦有火捺纹、蕉叶白，可乱水岩、朝天岩，惟青花中黄星密洒如尘，眼大于螺，若人张目，湛湛无神，真赏家以此辨定。碧点长斜，似眼无瞳，每石一片可得十二三点十数点者梅花坑，在峡外三水境中。峡将尽，岸南山坳有洞，书‘宋治平四年差太监魏某重开’，土人名曰岩仔坑。其石叩之声泠泠，久磨能滑。旁有冢，相传其时开凿中虚，崩闭数百十人，太监死焉，守土者葬其冠服于此坑下。度小山曰新坑，其石细润微青，蕉叶白亦青。西上越水涧，隔里曰朝天岩（土人名山坑为隔里），其石坚实，不能滑腻；火捺纹成结不运，若蜡炬着垩壁斜焰，及烧损几案处；蕉叶白色晦气黄，纯洁无痕者，亦可贵。古塔岩，其石比朝天岩无火捺纹、蕉叶白。古塔岩后为屏风背，其石木如，譬猪肝曝于风日。宣德岩，在屏风背下，去水岩二里许，其石仿佛水岩，今不可得。岩仔坑东有洞，广如屋，曰栖安洞，旧时开坑石工所栖之所。又东有小山圆阜，下为水坑，折上数十武，有万历二十八年差督理珠池市舶内官监太监李凤开坑封坑月日立石。洞临江口，小于圭窦，石工裸身，盘盛膏然火，腰锤螺旋而进；入洞西转，有渊不测，先投以石，闻水声急转西折，不则堕深渊矣。正洞容工一二十人。由正洞入西洞，西洞渐宽。东洞旧纳四人，二人运凿，二人仰卧，膝前置磁盘灯于胸以烛之，不能坐立捧，今容七锤，且十四人矣（取石，一人秉锤，一人捧灯）。三洞，正洞石上上，次东洞，西洞又次之。土人皆名曰老坑。石三层，上层近山，沙透漏如蠹蚀，曰虫蛀，其质微逊。中层常有翡翠杂拉。中层火捺纹、蕉叶白，其绝品东瓜穰青花，及眼生蕉叶白。下石，工所名下层石也。又下麻鹊斑，纹成鱼冻，或如唾涎，亦有眼，眼中瞳含沙多脱去。此中石时有蔚蓝者，秀色可餐，不一见。下此底坂石云。中层、下层火捺纹，如朝霞蔚起，散若马尾，若刷丝萦绕，绚采熊熊，大当钱，有芒，曰金钱火捺，品上上。<黑>然黑色，曰铁捺；如蚓，曰凤涎，皆石疵。蕉叶白上下四旁必有火捺纹掩映，旧坑皎洁比纨素，近坑白中杂出青花也。青花上品，若涧址细藻，朱碧莹然，缕隐隐，又如鱼儿队行。青花明显，如石花菜者，石工称为芋纹，品中中。三洞眼各异：正洞眼赤，圜如珊瑚；鸟目石嫩眼侵土气者，若象牙，其瞳分明，亦足赏。东洞眼碧，色数晕，对之奕奕射人，曰鸲鹆眼，圆正明媚者不易得，他洞偶一有之。西洞眼黑，圜瞳一黍如豉。三洞石，正洞下层第一，入手温润柔腻有生气，鲜洁丽，磨之与墨相亲，摩挲心动。东洞西侧深处曰飞鼠岩，其石有纹曰黄龙，斜亘石面，工指为瑕。正洞亦有黄龙纹，游扬如云气，如薄罗，亦移人情。三洞俱水中，冬日引水尽，乃可取。正洞北，潭底水深不可引，时有鬼神。东洞径倾仄，石工列小童长跪，举杯勺扬水，水乃涸，以故开坑先引水阅月，费金钱至累千金。旧制把总一员，专辖守坑，律令盗坑石比窃盗论，其厉禁如此。永乐、宣德间开坑，未几俱罢去。崇祯末，蜀人熊文灿总督两广日，指挥苏万邦致石工于江西，火中夜开坑，不敢自日中也。丁亥后守禁罢，至今凡六开。坑工受官役，日有程，不择肤理，凿伐拆裂，宋、元、明五百余年未间也。大抵石理日剥，精华日尽，气韵颜色，不能壹执成说，要以老坑具妍姿者为定。予至端州，值开坑，所见三十年前石，与今异，访之石工，其言殊别，征其说，各护所偏。予既喜身亲古人未言之见闻，复重慨夫文明之璞，一旦割裂而出，天地真蕴，山川元气，渐至竭耗，不数十年，此山便成陵谷，无有问津之处，爰述于编，庶几后之君子，观览宝藏，知此石实云汉之钟萃，三江五州之荣卫，或可以少慰于真宰也。”

　　我邑潘耒《稼堂赋》曰：“潘子久客端州，自秋徂春。蓬门昼掩，蜡屐生尘。有客过访，寂若无人。披帷何有，砚石错陈。叠架磊，堆床轮。主人方盘礴其间，穷日达晨。摩挲品题，乐以忘贫。客顾而笑曰：”是奚为者也！岭表珍奇，是不一类；珊瑚砗磲，明珠文贝，沈檀通犀，象齿翡翠，却尘之纨，辟雨之毳。子曾不是求而航情于片石，甚无谓也。且是块然者，非有声色香味之可娱。购之兼金，载之专车。赠遗不名珍宝，藏┑不如图书。两手三砚为已多，而累累者将焉用是，无乃近于愚乎？‘主人听然而笑曰：“客但未知石之美耳，诚知，将嗜之不已，而奚暇笑余？’客曰：”试尝言之。‘主人曰：“二仪之英，五材之精，在地为石，在天为星。石之为质，顽然粗丑，迨其神奇，万象无偶。所以怪石作贡，文石呈样。甲乙品于卫公，袍笏拜于元章。要其程功而致用，无若砚石之最良。武夫宝剑，文人宝砚。晦明与居，寒暑无间。淬笔锋之，发墨华之葱。贵利用而不穷，故宜取于尽善。砚材上品，厥惟端溪。万里沧江，一峡束之。秀气回薄，灵液潜滋。是生石宝，美胜悬黎。尔其岩分三层，下层在水。石歧三洞，中洞最美。造化所秘，邃古莫启。谁凿鸿，创割端紫。唐斫其肤，宋入肌理；转凿转深，今得其髓。三冬水落，良工是谋。传瓢涸水，燃膏烛幽。斧之登登，削粗铲浮。菁华乃出，如琳如谬。其质则腻若抟粉，缜若刷丝，润若含冻，柔若凝脂。其色则渊然而光，黝然而；望之有形，抚之无迹。南离炳晖，蒸为紫云。马肝纯色，火痣间纹。芙蓉出水以照灼，初阳升天以鲜新。美人薄醉而酡颜，天孙七襄而锦文。水月清华，凝为蕉白。平铺鲛绡，横截昆璧。云霏霏其幂林，河耿耿以湛碧。削春葱之始萌，雪秋藕之乍擘。青花最贵，隐起石肤。乍沈乍浮，如有如无。雁行过于遥天，鱼儿戏于清渠。绮之理蹙沓，藻之影扶疏。惟人至灵，乃有双瞳，石亦有眼，巧出天工。黑睛朗朗，碧晕重重，如珠剖蚌，如月丽空。红为丹砂，黄为象牙，圆为鸲鹆，长者为鸦。或孤标而双映，或三五而横斜。象台斗而可贵，惟明润而最佳。至若点号翡翠，轮名金钱。玉带横亘，黄龙斜缠。鹧鸪之班，蟮血之边。各绚采以发色，咸争奇而斗妍。天质美矣，复贵裁制。追之琢之，乃成佳器；尔乃选良工，考旧谱；量厚薄，程细钜；审背面，定颜武；留精纯，去苦窳。因圆成规，遇方为矩。妙随材而适用，任师心而法古。爰有唐模宋范，贡式藏型。端方是尚，朴雅为经。间标新而树异，有象物以赋形。或尊肩而壶腹，或璧沼而珠庭；或瓢身而瓦脊，或凤味而鹤翎；风田之文惟肖，琴笏之德可铭。于是钅虑以散粟之砂，砥以切玉之石。文以莹而愈明，理以细而弥泽。温润之色可餐，鲜秀之采欲滴。口嘘呵而成津，手捧握而成液。其受墨也，差差鳞鳞，融洽停匀。石与墨得，墨与石亲。沛然膏流，油然酎醇。磨之无声，浣之无痕。其宜笔也，沾濡不留，运转无滞。墨饱固恬，墨竭亦利。中山柔毫，迅扫不敝。使心忘手，使手忘器。故当妾视龙尾，媵蓄金星。澄泥敛色，雀瓦销英。彼洮河与鼍矶，迥莫敢与抗衡者也。夫其盛夏不燥，隆冬不冻，君子之节也。涅不藏淄，涤不留垢，幽人之洁也。廉芒内含，温文外著，贞臣之烈也。瑕不掩瑜，赝不乱真，介士之别也。端凝静默，有励俗之守焉。厚重不毁，有阅世之寿焉。无色之色，是为真色；无味之味，是为至味，吾是以中心好之，拊之抱之，浴之澡之，心赏神怡而不可以告客者也。今夫珠玑象犀珍怪难得之物，美则美矣，固权门豪家之所宜蓄，而于我乎何有？其求之也伤廉，其藏之也招咎。岂若山川之美，文翰之需，广坐可以共赏，一室可以自娱。石户之封可守，石田之获不虚。传子孙而无累，贻朋友而欣愉。且人之归自斯土者，莫不连载兼乘，轰隐道涂。而吾舟小于叶，身轻于凫。唯此硌硌，与吾为徒。连箱累箧，负挈以趋，犹足诧奇珍于乡里，而压风涛于江湖也。’客乃惝恍自失，逡巡而去。主人遂婆娑砚林，不知日之既暮。”

　　夫不持一砚，包孝肃之清风，岂能复继？我得二公之文，虽不持一砚，而端州之石，尽为我有矣，所取不已奢乎！

　　○著书三家著书之家，海内寥寥，近唯《日知录》、《正字通》、《广东新语》三书可以垂世。《日知录》为吾乡顾亭林先生所著，而廖昆湖、屈翁山皆东粤人。夫著书必兼才学识，而又有穷愁之遇，斯立言乃以不朽。《正字通》出衡山张尔公之笔，昆湖为南康太守，以重赀购刻，弁以己名，实非廖笔。顾与张与屈，皆隐君子，所谓有穷愁之遇者也。称粤山者必曰罗浮，称粤石者必曰端砚，称粤果者必曰荔枝，故翁山语焉独详。

　　○孟谋绝句关中诗派，多尚沈郁。阳康孝廉孟谋，清新豪荡，自成一家，而七言绝句，尤所擅长。渔洋先生见其《题秦庄襄王墓》二首，以为用古甚奇，遂有一康之目。诗曰：“庄襄冢并白云齐，ぽ视长安万井低。谁使韩生传古墓，教人错认灞陵西。”“园庙衣冠此内藏，野花岁岁上陵香。邯郸鼓瑟应如旧，赢得佳儿毕六王。”庚辰孟秋，镌《觚剩》将成，门人惠宏从八千里外以此诗见寄，因补录于末。

　　《觚剩续编》　清。钮琇

　　●自序斯人谁与，世已滔滔；此日不回，年何冉冉。悲虞翻之骨相，孤负明时；老潘岳之鬓毛，栖迟拙宦。心如鹤静，自忘冲举之劳；政与弦清，亦鲜更张之扰。翠飞断霭，常迎城上群峰；红点疏林，最惜帘前永昼。倚床偃息，神惝恍而若移；凭几沈吟，思纷纶而乍起。则有故人万里，文传海国之奇；往事十年，书坠云车之秘。春风说剑，每期丝绣平原；秋雨挑灯，辄忆珠霏彦国。百花绡，水中宫阙，出龙女之新谣；三生石，月里关山，得牛童之旧梦。汇非一族，集有百端。拈脉望之衣，惊逢创获；启兜玄之郭，欣拾遗闻。此皆曩牍之所未登，而余音之所欲奏者矣。若夫卷树小园，曲载宠桃之谤；簸钱弱岁，猥加赋柳之诬。《碧云》实败友声，《黑心符》奚关世教。挥毫成锦，惨即类于铄金；濡墨留蝇，疵遂生于玷玉。事可鉴也，义无取焉。近者读伏波训子之篇，始悔向人谈过；观德操处时之术，允宜即可称佳。因抒会粹之衷，用补消摇之录。德由潜发，故惩寡而劝多；道以迩存，讵洪详而纤略。偶仿西斋之记，藉耳为通；宁希东观之藏，写心则止。遥怜松菊，从此抽簪；漫卷诗书，并当焚砚。冠裳委之蛮府，闻见黜乎愚溪。倘遇苏公，复有姑且妄言之请；愿随严子，应以毋庸求益之辞。

　　壬午闰六月立秋日，钮书

　　●卷一。言觚○字训先赠君曰：刻之为义，刀竖其侧，将自戕也；薄之为言，冰承其下，将自陷也。有一于此，灾必及身，可不戒哉！

　　○文章有本传奇演义，即诗歌纪传之变而为通俗者，哀艳奇恣，各有专家。其文章近于游戏，大约空中结撰，寄姓氏于有无之间，以征其诡幻，然博考之，皆有所本。如《水浒传》三十六天罡，本于龚圣与之《三十六赞》，其赞首呼保义宋江，终扑天雕李应，《水浒》名号，悉与相符。惟易尺八腿刘唐为赤发鬼，易铁天王晁盖为托塔天王，则与龚《赞》稍异耳。《琵琶记》所称牛丞相即僧孺。僧孺子牛蔚，与同年友邓敞相善，强以女弟妻之。而牛氏甚贤，邓元配李氏，亦婉顺有谦德。邓携牛氏归，牛、李二人各以门第年齿相让，结为姊妹。其事本《玉泉子》，作者以归伯喈，盖憾其有愧于忠而以不尽孝讥之也。古以孝称者，莫著于王氏，裒祥其首也。若夫万里寻亲，则《滇南恸哭记》，亦系王绅之事，故近时传奇行世者，两孝子皆姓王，岂无所本而命意乎。

　　○昼《坦园通编》云：孟子去齐宿于昼。“昼”当作“画”，音获。按《史记。田单传》：闻画邑人王贤。刘熙注：画，齐西南近邑。后汉耿讨张步，进军画中，遂攻临淄拔之。即此可证。近闻顾氏格轩曰：宰予昼寝，“昼”亦当作“画”，音话，谓施画于寝也。礼，诸侯画寝。今以士人而用诸侯之制，是欲雕朽木而圬土墙也，侈而且僭矣，故夫子责之。不然，宰予为四科之贤，岂有志气昏惰当昼而寝之事乎？

　　○格轩杂咏潘稼堂叙《格轩遗书》曰：其书约有三种，一撰述，二编纂，三评选，皆细书密注，计三十余帙，可谓富矣，独其遗诗少传。盖格轩于诗不苟作，亦不多作。余已录其《秋灯篇》于《吴觚》，今复得《村居杂咏》，犹可想见其人于架阿空谷之间也。其一：“小筑聊成隐，衡门绕径斜。每多惊枕鸟，不断英窗花。秋月横渔艇，春风响纬车。苦吟时有得，把酒玩年华。”其二：“震泽东回渚，鲈鱼是旧乡。池菰鲜入馔，畦韭剪初香。绿树遮低屋，青苔绣短墙。更多堪画处，渔网挂斜阳。”其三：“绿满平芜处，轻风媚柳条。蝶衣原自舞，燕语故相招。竹里斜通径，门前半枕桥。喧尘终不染，隔市亦非遥。”其四：“地僻人来罕，机忘鸟自群。鱼苗能种水，雁字得书云。香静凭风度，琴幽带月闻。溪边帆影出，一望已纷纷。”其五：“篱下黄花径，凝眸直远天。竹深留雉宿，草暖藉牛眠。艳倚过墙杏，酣垂出水莲。情唯希种秫，难买傍湖田。”其六：“流水桃花路，来游可问津。指梅酸沁齿，摘芰冷侵唇。客见将迎少，书成借贷频。乾坤容啸傲，我敢任天真。”

　　○总戎佳论项城于大海，永历时予铁券封伯。皇朝质其母而招之，乃始归命，改授总兵。顺治中，由滇南还项，椎牛设宴，大会故乡父老，曰：“向者捐亲戚，背井闾，藐是一身，远游万里；一旦躬擐甲胄，出入戎马间，兵刃雪飞于前，炮石雷斗于侧，当是时，余岂复有生之心哉！战必受伤，伤必重创，甚则洞胸穿腹，自期必死，而卒未尝死也。懦夫弱卒，锋镝未交，心怀退缩，而枕尸于疆场者不少矣。避死者顾反得死，忘生者顾反得生，是有天焉，无容逆计也。”因袒其体遍示坐客，瘢之痕如绣，见者无不惊叹。彝陵总兵张忠孝，贤而好文。康熙三十一年，余亲家杨允文惊一以中军守备为其属，谒张，张必降阶握手，备致谦抑，曰：“君以文章魁天下，致身戎轩，顾仆何人，而屈君于麾下乎。仆固武昌一守城卒耳。犹忆少时与亡妇栖止茅舍，岁暮绝粮，丐恩主帅之阍，赐钱二百，易面一斗。将藉为夕餐，而腹枵心棘，趋蹶仆地，斗面遂失其半。归而告妇，相对垂涕，以为无复伸眉之日也。惝恍出门，负暄东墙，偶以柳枝画土，晃然若有物耀于目者，手坎之，得白金三两。是年进百夫长，家亦小阜。今幸圣明拔擢，建牙于兹，而糟糠之侣，久游泉下，念之未能辄忘。仆举此以告君者，要知困极则亨，理有必然。凡人遇小不如意，动生怨尤，此自绝于天耳。彼苍仁而爱人，俟命者乃知天之君子也。”二公虽武人，然其言皆当于理，笔之以为偷生疾贫之鉴。

　　○故友箴言余有故友王师石，尝言：“嘉善丁清惠公为南畿操江时，巡视郭外，偶过刻字店，颐指左右，呼其人来，而肩舆已行。阅三日，中军押一人投之阶下，曰‘刻字店主到。’公已忘之，熟视良久，乃曰：”汝店前所刻扁字，笔画有讹，呼汝命改耳，无他也。‘其人自公呼后，随有夜役锁至军府，锒铛周其身，叱咤盈于耳，昼夜不能食息。逮其还家也，中人之产，已费其半矣。是知慎尔出话，为民上者，尤所宜亟。子他日学成而仕，尚其念之。“余时甫十一岁，已有味乎其言。既壮而后，幸叨一命，奉之益恭。故余宰白水，题一联于后堂云：”丹毫一点，乃吾民利害攸关。须念悖出必将悖入；白日三竿，即尔室公私毕照，莫谓知显不在知微。“念故友之箴言也。

　　○玉剑讹《中山狼传》为宋谢良所著，虽游戏之笔，当时必有所指而不欲明言，托此以抒愤耳。《玉剑尊闻》曰：李献吉下狱时，刘瑾欲杀之，急，乃书片纸出，谓对山救我。家人往告康，康即上马，驰至瑾门白之，明日即赦出。其后献吉反嫉害对山。马中锡撰《中山狼传》以刺献吉。夫对山之救献吉，原非望报于献吉也，献吉即有忮忌，何至若中山狼之甚乎？况其文体丰茂，非宋人不办，马东田或有憾于献吉，书此相诮，遂以为撰自东田，《明文英华》仍之，盖亦未深考矣。

　　○京师竹枝词指挥陈铎旧有《京师月令》，其二月云：“是月也，壁虱出，沟中臭气上腾，妓靴化为鞋。”都下传之以资け噱。近日桐城方尔止有《京师竹枝词》云：“清晨旅舍降婵娟，便脱红裙上炕眠，傍晚起来五个事，一回小曲一筒烟。”亦可笑也。

　　○艺林名句石门吕晚村，初名留良，字冀野，中年以后，屏黜风骚，精研理学，然其少时每一点笔，辄成佳咏。五言一联云：“病嫌宾客满，贫觉子孙多。”吴辕次为吴兴郡守，地接常、苏，宾朋至，才名交累，不久罢官。吴梅村赠诗云：“官如春梦短，客比乱山多。”两押多字，艺林并称名句。

　　○醉隐记区大相，字用孺，高明人，前朝万历间居词垣十五年，所著多馆阁之作。其孙崇手抄全集来贽，中有《醉隐记》，萧疏醇雅，其事可记，其文亦可传也。记曰：“去余乡三十里，濒江而居，有隐君子者，号曰醉隐公。醉隐公于他物无所嗜好，而独寄其情于酒。方其寄情于酒也，沈冥酩酊，尝累日月，凡家之有无，亲戚之往来庆吊，世之理乱否泰，身之穷通荣辱，一切弗问也，以是数者为妨于醉也。年十二三即好读古书，有志著述，寻以为妨于醉而去之。举于有司，票彡缨系组，谓可券取，以为妨于醉又去之，终身不仕。或劝之仕。闭目摇头，急呼家人取酒涤其耳然后快。其才可以仕竟不仕，其不仕直以酒，故曰醉隐也。醉隐公既浮沈于酒，于是乡之好事者，多载酒从之游，耕夫牧子，有招辄往，往辄尽醉，而人亦乐公之易与。于是风日之朝，月露之夕，或藉花蹊，或荫竹屿，或杖山烟，或棹水郭，皆无不醉之时，无不醉之地，遗形骸，忘物我，以自适于天地间，乃自号其乡曰‘醉乡’。乡之前大江曰‘酒池’，江之对岸大雁山曰‘糟丘’。尝命家人曰：”我死，魂气往来于是，祭我多具酒，亲戚或见忆，以杯酒相酹足矣。‘醉隐公既殁，其子中书君仕鉴，即所构楼貌像思焉，曰’醉隐楼‘，岁时陈设浆醑肴核如存日。亲友过者必酹以杯酒。属余为记。余维古之以酒为隐者多矣，未必其真好也。彼生不遇时，或才不遇世，窜匿瓶，浮泊糟檗以避名而远害，所谓有托而逃焉者。醉隐公生遇明时，怀才不仕，无所托而逃于酒，殆真隐者耶？昔屈到嗜芰，以子荐不以芰，君子讥之，其以饮食之故而违亲之命；中书君是举，可谓善思其所嗜者乎！余唯不能酒，然喜酒，又喜人饮酒。常迟客不至，或客至不能具觞，终日谈无趣味。尝恨不与醉隐公同时，观其沈冥酩酊之态，以发我趣；又束缚绅弁，无所逃于名义，不能如醉隐公之脱然无累，以适其酣畅之怀。谋于归日后括所积俸余，尽付酒家，日与酒氏酣畅其间，以庶几所谓醉隐者也。然且未遑也，故乐道其事而记之。“

　　○禅讽留村吴公总制两粤时，扬州吴辕次以同谱旧好，来游羊城，寓长寿寺。寺僧大汕者，法筵甚侈，而道力未真，知辕次为总制重客，晨夕请见。常攒眉而言两台延召之频，三司应酬之密，六时并无暇逸。辕次曰：“汝于此间受诸苦恼，何不出了家？”大汕赧焉惭悚。此虽文人雅讽，实可作禅门棒喝。

　　○牡丹状元崇祯戊辰，扬州郑元勋集四方才士于影园，赋黄牡丹诗，推虞山钱宗伯为骚坛盟主，品题群咏，最者赍以金。番禺孝廉黎遂球下第南还，亦与斯会，即席成七律十章，宗伯评置第一，时号“牡丹状元”。其诗有“月华蘸露扶仙掌，粉汗更衣染御香”；又曰“燕衔落蕊成金屋，凤蚀残钗化宝胎”，皆丽句也。而读其全篇，尚未尽体物之妙，兼与扬州少切。余因点笔题四韵于后：“闻道姚家种绝伦，雕栏重见一枝新。色分莺羽迎风艳，香染蜂须泡露匀。小草岂能齐富贵，群花从此辨君臣。碧箫声里红桥畔，金带徒夸往日春。”

　　○清客天太仓王太常子孙众多而贤，颛庵、麓台，尤所钟爱。康熙庚戌，俱以弱冠试捷南宫，泥金之报叠至。适吴梅村在坐，戏曰：“彼苍者天，当是君家门下清客耶？”太常骇问云何，梅村曰：“善探主人所欲而巧于趋承、事事如意者，门客也。今日之天无乃近是。”太常不觉莞尔。

　　○三通书贾钱桂林尝见云间陈卧子言：“人而不读‘三通’，安得谓之通。”“三通”者，杜佑《通典》、郑樵《通志》、马端临《通考》也。按扬子《法言》：“通天地人曰儒，通天地而不通人谓之伎。”读“三通”庶几通乎人矣。富哉斯言！

　　○书名著书必先命名。所命之名，与所著之书，明简确切，然后可传。若意尚新奇，字谋替代，一有谬误，遂生訾议，不可不慎也。太仓吴梅村与客坐语，适有送《姑苏志》者，梅村斜睨标题，呼童置几，略不展览，客颇疑讶。梅村曰：“睹其书名，其书可知。考之于古，吾郡或称会稽，或称吴郡，或称平江，国朝则踵唐制而曰苏州，则志苏州者，自应名《苏州志》。今称姑苏，将志姑苏山乎？抑志姑苏台乎？于理未达，何寓目为！”番禺屈翁山曰：“吾粤有《岭南文献》一书，常病其文不足，献亦因之，而岭南之称尤未当。按唐分天下为十道，其曰岭南道者，合广东西漳浦及安南国境而言也。宋则分广东曰广南东路，广西曰广南西路。今徒曰岭南，则未知为东乎？为西乎？故为书者生乎唐，则书岭南；生乎宋，则书广南东路；生乎昭代，则必书曰广东；以尊王朝，以合国史。其道端在乎是。”合观二公所论，可以知著书之体矣。

　　○圣武成功诗康熙丁丑，今上亲征葛尔丹，歼魁系孥，大定漠北。闰三月十三日，奏凯而旋，万骑。六师烈烈，天子橐戎服，从德胜门入，诸王群臣蒲伏郊迎，组充溢，髦倪舞，诚所谓敷天之鸿休，无前之伟绩也。还宫而后，在朝者藻彰勋，诸体咸备。京江张公、新城王公，各有凯歌数十首，皇肃穆，盛世元音。其他以苍健称者，有慈溪姜西溟之颂。以雄丽称者，有海宁查声山之赋。而昆山徐公果亭仿唐杨巨源体，献《圣武成功诗》五言十章，章十二句，尤为典雅。其第一章云：“玉帛朝宗会，车书定保年。显承扬往烈，钦若契真传。协律姚风奏，恢姒日悬。时巡龙驭出，清问凤纶宣。紫禁桐频锡，黄壤赋屡捐。巍巍唯帝德，丕冒本如天。”二章云：“敷文凝定命，奋武讫方隅。跋扈歼三孽，披猖蹶一夫。才当收，即已靖萑苻。海国云沈舰，天山月挂弧。式围真有截，咨牧正无虞。共仰垂衣治，淳风叶瑞图。”三章云：“正朔通鱼海，舆图拓象胥。岂期遗小丑，尚敢极恣睢。负险营区脱，凭遐树拂庐。诏曾驰博望，名每窃扶余。蚕食侵藩部，鸱张震里闾。安民行一怒，中外有宁居。”四章云：“帐殿神居迥，戎衣睿虑长。韦珠作服，な奉玉为装。蓄众仁无敌，胜残武独扬。旌旃林蔽影，组练日流光。鱼丽成前列，龙韬运上方。军容分左右，黄钺在中央。”五章云：“贞卜师行吉，狂知贼势微。自违鸡犬诅，遂失虎狼威。乍遇朱旗合，何当赤羽飞。倒戈膏染锷，积甲藓生衣。路有千辎委，人无六骑归。渠魁亡可待，蚤已决神机。”六章云：“嘉岁逢柔兆，仁声浃狄。载驱勤展辂，众望慰扬霓。亻禁亻未陈歌合，蒲萄饮齐。系婴收乳[b206]，纳赆上文犀。驿络投青海，欹斜舞白题。垂恩行大赍，天外醒群迷。”七章云：“金钅享谐雅奏，玉帐启高雯。两届芳春节，三占绝塞云。长征轻险阻，胜略重忧勤。骇浪平浮马，危峰远缒军。枯源泉自涌，冻泽草能薰。瑞应由诚感，群神仰大君。”八章云：“大武张皇地，洪勋赫濯时。山形规聚米，士气鼓行糜。寇自归连尹，威犹斩郅支。倾心输，流唱息胭脂。溢路联冠，充闾拥旄倪。天街迎万乘，歌舞着班师。”九章云：“銮发秦川永，龙回晋水清。睿情周隐，朗鉴肃票彡缨。兵白天河洗，功因月成。三农安礻发衤，一宿落枪。大漠烟何峻，周行砥似平。无穷宵旰意，浩荡及苍生。”十章云：“三灵环黼座，万寿进箫韶。廷集瞻云颂，衢盈击壤谣。祖功分栉沐，天德共钧陶。银汉奎章丽，金瓯甸宇遥。池开非舞骏，门辟更询荛。自昔闻恭己，尊光独圣朝。”韩学士见而叹曰：“我辈当焚砚矣。”是时上在畅春苑，奏进称旨者加秩有差。其文书以叶金之笺，韬以文锦之带，而各镌姓名衔职于牙签以束之。一帙之备，所费多金，装潢善手，获利颇厚。

　　○曹娥碑辨华州王山史著有《山志》一书，其《曹娥碑辨》曰：“《世说新语》载魏武与杨修解曹娥碑事，注云：曹娥墓在上虞。魏武未尝至上虞，是矣；即蔡中郎避难在吴，亦并未尝至越也。今按《典略》云：魏文为世子，经陈太丘墓，见碑题曰‘黄绢幼妇，外孙斋臼’，思之不解。杨德祖答曰：”陈实之墓，蔡邕之辞，钟繇之书，绝妙好辞也。‘与《世说新语》大异。余尝谓此皆后人传会之说，必无之事也。或又谓当时有两蔡邕，皆字伯喈，一陈留人，即中郎；一上虞人，以孝行举，终隐不仕，乃辨柯亭之竹，撰孝娥之碑者也。事固有巧合者，遂致传讹耳。“

　　○家国同慨元僧雪庵《题三山万岁峰》诗云：“一沼曾教役万民，一峰曾使九州贫。江山假设方成就，真个江山已属人。”近有缙绅周姓者，致政家居，见其子日事营造，口占四语示之云：“块块黄砂石，锭锭雪花银。老夫归天后，依旧与他人。”家国之理，虽大小各殊，而无德以居之，劳民伤财，转瞬易主，同一可慨也。

　　○西溟书姜西溟临王е帖贻余，题其后云：“王е字仲将，其书真学元常，草法伯英。е乃右军之叔，而传书法于右军者也。然右军虽云出蓝，不如仲将多矣。”又题余《述哀》诗后云：“尝怪子美有东郡趋庭之句，而不闻蓼莪之悲，岂逸之耶？得此补之。”二意皆前人所未发。西溟逝矣，览其遗墨，不胜凄然。存此以志故人之感。

　　○棉村丽句尚栎山之子玉藻，号棉村，康熙辛巳以事暂假出京，题其《游七星岩》诗于素Ψ，晤余高明官舍，诗曰：“谁凿云根一罅开，青排古木翠铺苔。倒笼日月疑无地，深贮烟霞忽有台。星斗象从岩畔挂，鼓钟声向窟中来。浮生如寄几回到，又被猿啼聒耳哀。”余见其年姿韶令，辞笔超警，延之根青阁，索观旧篇。次日，以所作来示，片纸零书，琳琅触目。《咏燕》云：“雨昏南浦飞偏急，帘卷东风昼正长。”《茉莉》云：“枕畔梦回罗帐月，鬓边香绽玉钗风。”《纸鸢》云：“毛骨已轻归不去，云霄虽近到无因。”《梅花纸帐》云：“风烟纵少何曾隔，雨露虽多总未沾。”《美人病》云：“窃去始怜灵药误，瘦来终爱舞腰纤。”《梦》云：“五更酒醒人归后，三月莺啼花落时。”《醒》云：“重门夜静梨花雨，孤馆春寒柳絮风。”《白鹦鹉》云：“挂当玉树春难辨，栖向琼楼夜不知。”非神拟西昆者，无此丽以则也。

　　○诗圣古来诗材之富，无若老杜，诗律之细，亦无若老杜。而律细于属对之工见之：“风蝶勤依桨，江鸥懒避船”，“烟花山际重，舟楫浪前轻”，对以板为工也：“沈牛答云雨，如马戒舟航”，“竹叶于人既无分，菊花从此不须开”，对以活为工也：“侧塞被径花，飘委墀柳”，“卑枝低结子，接叶暗巢莺”，以叠韵相对为工也：“羁栖愁里见，二十四回明”，“白狗黄牛峡，朝云暮雨祠”，以沓字自对为工也：“西岭纡村北，南江绕舍东”，以四方合两句对为工也：“遥拱北辰缠寇盗，欲倾东海洗乾坤。边塞西番最充斥，衣冠南渡多崩奔”，以四方分四句对为工也：“媛客貂鼠裘，悲管逐清瑟。劝客驼蹄羹，霜橙压香橘”，以隔句对为工也：“神女峰娟妙，昭君宅有无，曲留明怨惜，梦尽失欢娱”，以下句对申上句对为工也。老耽诗律细，非即孔子之“从心所欲不逾矩”乎？此之谓“诗圣”。

　　○脱换法“乐行不如苦住，富客不如贫主”，本佛经语，而高季迪《悲歌》则曰：“贫少不如富老，美游不如恶归。”“寄愁天上，埋忧地下”，本仲长统语，而陈卧子《秋怀》则曰：“不信有天常自醉，最怜无地可埋忧。”是知不论何语，一经脱换，便成佳句。格轩尝称：吴门女子《秋风》一联云“清同月色归深院，冷带天香入画楼”，其为《落叶》诗则曰“黄随寒影埋荒寺，红带芳心出御沟”，亦善于脱换者也。

　　○樾巢近体近时有选岭南五朝诗者，意在胪列时贤，而不在表章前哲，故四朝之诗止三之一，而国朝之诗反居其二。然求其律细词清，则自梁、屈、陈三家而外，惟何子巩道五七律为可诵也。巩道字皇图，香山相国之仲子，著有《樾巢集》，余就其家购得藏稿，选而录之。其《过澹园忆欧子建》云：“斯人不可作，怀古向残园。末路独相念，高风谁与言。壁虫乾有字，篱竹老无孙。莫问三千客，年年燕在门。”《寄匡山石西堂》云：“武夷回短棹，庐岳住高秋。旧路皆红叶，孤僧想白头。岭遥乡梦入，江逼道心流。三十浮家客，无因学水鸥。”《坐雨得月》云：“秋风江上城，残月雨中明。愧我青尊尽，教人白发生。湿灯摇草露，凉叶动虫声。共作天涯客，登楼正有情。”《雨中作》云：“高栋烧银烛，层檐送雨声。壁空孤影见，帘静薄寒生。铁笛催三弄，铜龙报五更。庭花将尽落，莫遣夜啼莺。”《重过西园》云：“几啭初莺语，西园春尽宜。每于好花处，转忆少年时。紫玉纫兰叶，红牙按竹枝。徘徊行酒地，空见粉墙诗。”《甘滩口占》云：“步月出滩上，夜归人语稀。竹风喧一巷，萤火候双扉。独赏兴逾远，冷吟声渐微。几时卧空谷，终日抱金徽。”《过武侯祠》云：“天涯争奉武侯祠，千古精灵想在兹。鱼水亦知能遇主，江山终恨不逢时。南阳大势言曾蚤，西蜀偏安计已迟。徒使老臣频拜表，出师心事至今悲。”《春夕》云：“黄蝶飞飞又夕阴，数重帘幕隔平林。水边对月难寻影，楼上看花尽见心。渐老忽惊潘岳鬓，多愁空抱马卿琴。青春只道时时在，不谓柔桑已有椹。”《日日》云：“日日悲笳海上来，萧条风景暗相催。怒潮打鹤犹闲立，深雨迷花尚斗开。晓出不知心所往，夜吟唯有影相陪。天涯纵得投间地，庾信江南未免哀。”《归至铁冈》云：“舟路苍茫数里烟，风吹秋思晚凄然。十年故国人空老，一夜他乡月可怜。下濑船从波底起，临崖灯向树头悬。菰芦自古容鸥鹭，怪得闲身到水边。”《怀李东苑》云：“树里阴浓昼寂然，湿云蒸作一溪烟。愁中生计沈杯底，梦里功名到枕边。野水流来初落蕊，江风吹起欲吟蝉。蓬门若肯停车从，经授侯芭或敢传。”《寄虞山严伯玉》云：“零落苍梧老一村，乡心空倚夕阳门。路遥尽怨王孙草，地古能淹帝子魂。新药店中多病债，旧朝衣上有啼痕。凭君莫问平原石，共化寒灰总负恩。”《登平湖阁》云：“人烟乱后半穷荒，湖上登楼见一方。路合烧痕溪草黑，窗分斜照县山黄。叶当秋落心先觉，水自天来梦更长。四海茫茫身未老，胜游多感在他乡。”《宿准提阁寄陈元孝》云：“秋深高阁静中登，一榻山光宿上层。别梦暗迷红叶寺，病身闲对白头僧。流萤入雨能为火，冻瀑临风不化冰。莫怨离忧隔江水，此时吟尽佛前灯。”《登中峰塔》云：“凭高竟日对斜曛，一片乡心在白云。绕寺磬从天际入，向城帆到水中分。窗开山色层层见，地抱江声处处闻。便欲忘忧共杯酒，不堪明发更离群。”《暮冬归访西山呈草堂主人》云：“草堂西望女墙遮，一片松窗晚送霞。学道渐知归有路，看山休叹老无家。斜阳静对吟边鹤，浅水间开饮处花。心恋石楼食独宿，满房寒瀑月初华。”《赠家博士任生》云：“买得寒云一片山，朝簪抽罢住人间。忧时亦为偏安出，避世谁能未老闲。雨冻围棋敲半夜，竹深孤鹤款重关。旧游记得西湖月，满匣诗题不忍删。”《和赠云美》云：“上清秋夜降真仙，月里霓裳曲尽传。电影射帘知一笑，柳痕遮殿惜三眠。书成招手呼青鸟，歌罢翻身上紫烟。不是人间能买笑，后园辜负落金钱。”《赠老人》云：“望见双瞳碧几层，冬残留得满须冰。一家金锁皆持钥，十亩嘉禾半饭僧。日午看棋眠社树，夜深扶婢点河灯。洞中知有能骑鹤，不敢投君七尺藤。”《夜舟》云：“江灯忽向老渔分，照见潮生远处闻。独鸟半天啼到水，余霞终夜散为云。楼边海气昏钟乱，树里秋声落叶纷。西舫有人歌白苎，寄将红泪赠罗裙。”《寄梁药亭》云：“几欲披缁念有亲，闭门依旧水边人。菖蒲作剑难消恨，荷叶为衣易洗尘。月色此时看濯濯，车声何日听辚辚？为谁红蕊参差落，吟断空园一片春。”《昼坐》云：“昼坐高斋新放晴，当门山色背南城。花飞苔径日千点，蝇打纸窗时一声。病后客怀多寂寞，梦中人事最分明。十年买酒醒还醉，醒学灵均醉步兵。”《秋吟》云：“隔竹西风送暮蝉，萧萧疏雨意茫然。数茎白发添诗债，七尺青藤挂酒钱。地静野鸥长占水，日斜村树自生烟。交游十载凋零尽，犹有遗民似葛天。”《咏帘》云：“一幅湘烟半掩门，几双春燕绕黄昏。每当月到通花气，不待风来作水痕，私语传多斜见影，秋波遮断两消魂。为谁返挂珊瑚冷，愁坐空宫忆旧恩。”《元夕坐西山草堂感旧》云：“雨晴荒县有春灯，照入西山路几层。屋暖渐低鸡树月，石寒犹响马蹄冰。新愁绿酒酣千日，往事红灰化五陵。不用更歌金管曲，十年王谢半为僧。”《同王方之游大小石楼》云：“数里轻阴到石楼，远天斜照一时收。村烟未出松门冷，人影欲空潭水秋。蝙蝠昼藏诸洞湿，薜萝深锁一泉浮。无端更听山阳笛，泪落西风忆旧游。”皇图以贵公子而遭逢离乱，刻意抒怀，音多哀飒。方在盛年，为怨家夜杀于道，其业未竟，识者惜焉。

　　○律例自捐纳之门辟，虽贫如颜子，无不市箪鬻瓢，争求一命之服。自风雅之道衰，即愚若胡生，亦必捉风捕月，自诩五言之城。计改亭曰：“捐纳者遵例而行，宜然已。大清律无‘一人不作诗则九家连坐’之条，何以效苏、陆者比户，谈王、李者塞途也？”可谓善谑矣。

　　○园竹诗湖州白雀寺，绿竹盈园，枝修节巨，有女子刻诗于上云：“闲拔金钗拨翠筠，寻春人自惜残春。幽情无限谁能见，疏雨东风总未真。”后书“吴门苏氏碧虬题”。

　　○首尾限字体余与频阳李太史天生相晤于薜萝庄，剪烛论诗，旁及杂体。太史言：“往居雁门，卢制府出限韵春闺题，属诸贤赋，傅征君青主以盖头‘雨丝风片烟波画船’八字，为《牡丹亭》曲中语，一笑而罢。然搦管则实难绮靡而妥贴也。”余曰：“幼年曾有此作。”随命小胥抄示。太史曰：“辨加哉！诗审博，惟博故冥搜广引，妙趣纷披，虽未免割鸡牛刀之惜，而成千花塔，造五凤楼，亦何不可？其勿以少作姑舍。”因遂存之：雨脂红染女儿溪，丝幌朱甍旧姓西。风剪巧裁钗作燕，片云闲织锦成鸡。烟销香篆金猊冷，波动帘纹彩凤齐。画阁时携诸女伴，船浮绿蚁听莺啼。

　　雨马声过柳外溪，丝帏沈醉玉东西。风帘上押垂银蒜，片锦安笼斗木鸡。烟幂铜沟红杏发，波萦琼涩碧苔齐。画眉的是金闺鸟，船外楼头伴妾啼。

　　雨屐寻芳傍晚溪，丝幡簪髻过邻西。风姨月姊春时酒，片石孤花午后鸡。烟薄绡衣珠腕弱，波凌罗袜玉趺齐。画桥一自刘郎别，船去天台空鸟啼。

　　雨脚初收瑟瑟溪，丝栏寄恨宋墙西。风尘久隔占晨鹊，片梦难成恼夜鸡。烟锁梨花魂欲断，波摇叶影初齐。画栏十二凝眸处，船望江头掩泪啼。

　　雨坠添瓶水注溪，丝丝草绿小楼西。风涛几误缄书鲤，片羽空怜舞镜鸡。烟拖蜡销珠泪合，波笺香腻墨痕齐。画堂欲写琵琶怨，船里青衫莫浪啼。

　　雨珠盈掬撒寒溪，丝线春量日影西。风柳半垂藏水鸭，片花时落打山鸡。烟凝瑟户熏兰罢，波峭回栏倚袖齐。画出江南三月景，船行芳渚鹧鹊啼。

　　雨润如酥幂晓溪，丝绒刺绣碧窗西。风流解舞衔珠鹤，片段成文吐绶鸡。烟里赌钗香草集，波间传札锦鳞齐。画衣渍尽芳闺恨，船载车量玉箸啼。

　　雨燕飞飞下夕溪，丝笼绣帐忆征西。风绡雾飘荀麝，片纸单书写庾鸡。烟点残梅妆额就，波涵纤月影蛾齐。画屏掩烛春寒浅，船子声过乌夜啼。

　　雨槛星窗倚碧溪，丝绳彩柱杏园西。风幡暖护探花凤，片枕寒惊候日鸡。烟绕远山眉黛蹙，波横秋水额黄齐。画楼春晓东风劣，船系垂杨百舌啼。

　　雨淋铃阁唱南溪，丝鬓难玄日易西。风淡花疏愁里月，片山孤水梦中鸡。烟飘弱絮才如谢，波织轻纨服似齐。画戟朱门夫婿在，船归封寄数行啼。

　　○桃花园宋侍郎杨绍云，吴江人，去官归里，于震泽镇之中，筑桃源洞，至今犹存。去镇西三里许，地名马甫，明万历时诸生钱泊庵自凫湖徙居焉，有桃园十二亩，中坎小池，外环幽竹，春时花光灿照两岸，日与诸名人觞咏其中，风流胜地，足继名贤。百年来宅废园空，子孙俱尽，无有过而问者。余表弟钱云，字宛朱，其族孙也，好古工文，怆然怀旧，遍索追题诗句，汇而成集，自冠以序云：“千株夹岸，记写幽源；百亩盈庭，句吟紫陌。醉归杜老，赋韦曲之家家，棹去白仙，歌武夷之处处。乃至揣刘郎之路，满涧连溪；忆曼卿之山，倚天照海。桃花胜地，作者名篇，自昔为然，于今亦有。如我泊庵公少爱园居，老多花癖。营成别业，槎浮笠泽之家；选遍名葩，核裹龙门之种。激流植援，伫雨露之三年；渍酒涂笺，候风光于二月。流脂点点，晓放千娇；粉重重，午分一笑。犬吠红阶之影，人惊客到门中；鱼吞碧水之香，风送春流村外。几度诗成金谷，曾自解花贪结子之嘲；一时宾集兰亭，亦共有觞泛流霞之乐。境殊不隔，争看棹入渔郎；心既常闲，尽谓岩栖云客。地止逾乎十亩，原对衡门；时忽阅夫百年，已成古路。池欹衰柳，黯萦数树荒烟；径没平芜，冷堕半轮残月。苍凉之后，难言香迹成蹊；零落之余，孰睹紫丝若障。渺矣话传送果，玉井常分；慨焉意识逃名，柳桥共访。园中事往，缅小亭覆绮之年；江上村多，溯蜜树烘云之处。李吟锦浪，近体生新；韩赋红霞，古风绝丽。叙宾朋之觞咏，述士女之游观。竹里芳华，恍见有一家占住，林间春色，俨如从当日看来。故或只语生香，江花独灿；亦有数章叠绮，蜀锦纷披。一问栖山，永怀傍井。将比诸人面东风之忆，句可流传；抑视为兔葵燕麦之嗟，序堪并录。云也居虽分乎北阮，同在吴乡；路亦出乎南塘，常过甫里。斜阳燕子，无地寻芳，流水鳜鱼，有时怀旧。子孙何处，洞中几世人家；书卷谁传，《陌上》一篇风月（公诗失传，止留《陌上吟》一幅）。正赖诗题西滚，识杜氏之花潭；已多韵用东坡，品我家之锦树。遂使人歌一曲，兴紫云红雨之思；因令客唱数声，动白草黄桑之感。不必过读书之坞，始知树接溪桥；无须访载酒之堤，已见烟迷村路。纵多诸体，皆比琼瑶；爰勒一编，共登梨枣。冀永垂艺圃，争看好句如花；且共识桃园，续赋佳篇似画。”

　　○天粘“离离山抹云，天粘浪”，此少游《松江》诗也。“山抹微云，天粘衰草”，此少游《满庭芳》词也。其用意在“抹”字“粘”字，盖屡见矣。况庾阐赋“浪势粘天”，张诗“草色粘天恨”，俱有来历。俗本以“粘”作“连”，益信其谬。

　　○东里奇句吴东里先生，名宗潜，崇祯末以诸生负重名于时。鼎革后隐于医，有《中秋家宴》诗云：“大烹豆腐瓜茄菜，高会荆妻儿女孙。”句法极为奇创。康熙丙寅，年已八十余，其将易箦也，忽起坐曰：“尚有诗债未了。”亟呼孙口授《挽沈介轩长歌》，令书之，烂熳数十韵，诗成，瞑目而逝。

　　○支干支干以纪天时而无关地理。然长安有子午谷，杜少陵云“故人今居子午谷”是也。润州有丁卯桥，许浑别业在桥畔，因名其诗曰《丁卯集》。吴兴有癸辛里，周密寄家里中，因名其书曰《癸辛杂识》。我邑亦有庚申亭，今虽其址已废，而其名绝雅，可与“问莺”“垂虹”并传。

　　●卷二。人觚○淄川小圣人淄川孙先生，名若群，学赡品端，言动有则，乡里咸称为“小圣人”。蚤岁成进士，谒选京师，任少司寇克溥延之官邸，训其子彦方。处以广厦，坐不易床，供以丰肴，食不兼豆，虽隆冬盛暑，衣冠衤詹如。司寇知孙有二子，已就童试，适是时山左学使者与司寇有旧，将为之地，而未详二子名，屡欲请之，惮其严正，终不敢发。先生端居缄默，遇有问难，辄指画谈议，滚滚滔滔，竟晷不倦。凡及门与辇下诸子以制艺就正者，一一评骘，务惬其隐，而运之菀枯，年之修短，皆能于文预决之。康熙癸丑出为交城令，携家以行。既而遣其长子归淄就婚，课以书艺，忽惊叹曰：“嗟乎，吾子其不返乎！”泫然而别。归未匝月，忽无故自缢死。治交多异政，秩满，迁蜀中州牧，卒于官。迄今过其故里，询孙姓名，或不尽识，询“小圣人”，无不识也。

　　○严拒夜饮亭林先生，貌极丑怪，性复严峻。鼎革后独身北走，凡所至之地，辄买媵婢，置庄产，不一二年即弃去，终已不顾。而善于治财，故一生羁旅，曾无困乏。东海两学士，宦未显时，常从假贷，累数千金，亦不取偿也。康熙丙辰，余在都下，而先生适至，两学士设宴，必延之上座，三既毕，即起还寓。学士曰：“甥尚有薄蔬未荐，舅氏幸少需，畅饮夜阑，张灯送回何如？”先生怒色而作曰：“世间惟淫奔纳贿二者皆于夜行之，岂有正人君子而夜行者乎？”学士屏息肃容，不敢更置一词。陆舒城常言：“人眼俱白外黑中，惟我舅祖两眼俱白中黑外。”非习见不知其形容之确。

　　○芙蓉阁昆仑山人，少时家贫，出赘于秋泽钱氏。钱以鬻腐为业，每夜五鼓起，篝灯磨豆，山人辄携书就灯读之，妇翁弗善也，既然出门，从所善商生至铜雀台，无所遇，遂抵都下。山人以诗酒豪推重当时，所历交游之盛，山川之奇，不尽述。其口之所啖：如雪蛆远馈于蜀山；荔浆遍尝于闽海；紫蟹一夕五百螯，擘膏于瓜步；黄鱼一头六百斤，割脆于江陵。其目之所睹：如华家玉树高至四五丈，玲珑月地；魏园名菊多至四千本，烂熳霜篱；娄江老梅一株，虬枝远覆，穹如楼阁，其中置酒可十四筵；滇江山茶五色，彩瓣重楼，大于盘盂，其下积花常二三寸。此皆古今所罕觏者。晚年倦游归严墓，筑堂村中，曰螟寄。东偏芙蓉阁，为太仓王文肃公题，今其阁已易主矣。余访购遗稿，仅得杂文墨迹一本，草法皆祖二王。山人不以书名而书复绝佳，才大者何所不可哉！山人之初入都也，客淮南李公春芳所。时世宗斋居西宫，建设醮坛，敕大臣制青词一联，悬于坛门。春芳使山人为之，山人走笔题曰：“洛水灵龟单献瑞，阳数九，阴数九，九九八十一数，数通乎道，道合元始天尊，一诚有感；岐山威凤两呈祥，雄声六，雌声六，六六三十六声，声闻乎天，天生嘉靖皇帝，万寿无疆。”李以进呈，深加奖赏。由是公卿互相延誉，其本传谓大臣应制青词多假手山人者，以此。乃他书移之别氏，则以雕虫为山人讳也。

　　○食德祠琼士之赴省试者，越海逆川，途经三千里，往往困于裹粮，多至中阻。顺德梁廷佐为定安教谕，迎养其母冯氏，冯目击其艰，呼廷佐而语之曰：“汝忝为人师，教与育皆汝事也。今定安之士，贫不能应试，而汝能漠然乎？我手治丝葛，得绢布若干匹，并鬻我簪珥，买田于是邑，取其入以供往来行李，俾单寒士子，俱踊跃于功名，则我之留此方者，较之贻尔子若孙为久且大矣。”廷佐遵命，置腴田三百亩于居丁庄，诸生群感其德，即于庄之左为冯建立生祠。康熙辛未落成，设位于内，至者千有余人，属屈翁山题其额曰“食德”，志弗谖也。冯年二十，娠廷佐，七月而寡，抚廷佐，慈而严。皇朝制应剃发，剃则令廷佐藏之，积盈数缶，廷佐亦于祠侧筑藏发陇焉。考之妇人生祠，前所未闻，今适与洗夫人庙相邻。洗受禄保民，冯置田育士；洗以功显，冯以节成，岿然海南，允堪并峙。

　　○英雄举动熊公廷弼当督学江南时，试卷皆亲自批阅。阅则连长几于中堂，鳞摊诸卷于上，左右置酒一坛，剑一口，手操不律，一目数行。每得佳篇，辄浮大白，用志赏心之快，遇荒谬者，则舞剑一回，以抒其郁。凡有隽才宿学，甄拔无遗。吾吴冯梦龙，亦其门下士也。梦龙文多游戏，《挂枝儿》小曲，与《叶子新斗谱》，皆其所撰。浮薄子弟，靡然倾动，至有覆家破产者。其父兄群起讦之，事不可解。适熊公在告，梦龙泛舟西江，求解于熊。相见之顷，熊忽问曰：“海内盛传冯生《挂枝儿》曲，曾携一二册以惠老夫乎？”冯不敢置对，唯唯引咎，因致千里求援之意。熊曰：“此易事，毋足虑也。我且饭子，徐为子筹之。”须臾，供枯鱼焦腐二簋，粟饭一盂。冯下箸有难色。熊曰：“晨选嘉肴，夕谋精粲，吴下书生大抵皆然，似此草具，当非所以待子。然丈夫处世，不应于饮食求工，能饱餐粗粝者，真英雄耳。”熊遂大恣咀啖，冯啜饭匕余而已。熊起入内，良久始出曰：“我有书一缄，便道可致我故人，毋忘也。”求援之事并无所答，而手挟一冬瓜为赠。瓜重数十斤，冯伛偻祗受，然意甚怏怏，且力不能胜，未及舟，即委瓜于地，鼓棹而去。行数日，泊一巨镇，熊故人之居在焉。书投未几，主人即躬谒冯，延至其家，华筵奇哉，妙妓清歌，咄嗟而办。席罢，主人揖冯曰：“先生文章霞焕。才辩珠流，天下之士，莫不延颈企踵，愿言觏止。今幸亲降玉趾，是天假鄙人以纳履之缘也。但念吴头楚尾，云树为遥，荆柴陋宇，岂足羁长者车辙哉。敬备不腆，以犒从者，先生其毋辞。”冯不解其故，婉谢以别，则白金三百，蚤舁致舟中矣。抵家后，熊飞书当路，而被讦之事已释。盖熊公固心爱犹龙子，惜其露才炫名，故示菲薄，而行李之穷，则假途以厚济之；怨谤之集，则移书以潜消之。英豪举动，其不令人易测如此。

　　○妙霓贞姑妙霓，字静韶，我邑江髯翁之仲女也；情忘衿衤会，道悦萏，坚守不字之贞，妙解无生之谛。以是口诵青莲，虔皈摩；手裁紫凤，巧迈因祗。售针绝之文章，广施贫子；假贝多之岁月，永侍高堂。迨乎尘劳欲息，禅悟已深，预示冥期，遂游净域。若非玉卮之偶谪，岂到人间；此盖金粟之再来，应还天上。爰吟长句，用志奇踪。诗曰：“天香飘处雁来时，太息人间失女师。文熟五千通妙觉，仪蠲九十见贞持。组纟川功为慈云积，氵氵随心唯孝笋知。慧业净因谁得似，千秋空说宁馨儿。”

　　○王价人秀水布衣王价人，高隐工诗，与王言远同里相友善。顺治中，言远为广州太守，约价人携稿入粤，将梓行之。价人欣然命棹，至瑞洪镇，镇有张睢阳公庙，即鄱阳湖神也，渡湖者必割牲祀庙，然后敢发，以是帆樯所集，香火纷稠，血池殷，羽毛阜积。价人以睢阳公义炳千秋，功撑半壁，阴主楚粤之灵封，默相风涛之巨险，自应轸民财而纾物力，乃明之侈，同于暴殄，神意当不其然，因为文祭告焚于鼎。解维渡湖，行不数里，忽逢群盗劫舟，同舟之赀已罄，搜及价人箧衍，唯诗稿四五帙，怒投于湖。迨至羊城官署，言远欲理前约，一无以应，乞其副墨，竟不能记录只字。郁居岁余，复得诗余百阕，缄之藤笥而归。到家发视，诸物不改，而词稿碎如刀划，迎风片飞，无完纸矣。故价人著作甚富而侍者绝少，其《金陵怀古》十绝句，极为时所传诵。犹志二章云：“钟山王气绕飞龙，云外参差紫阁重。遥想当年明月下，宫人初听景阳钟。”“水满秦淮长绿，千秋王谢已灰尘。春风燕子家家入，无复当时旧主人。”

　　○李生孝友李生中德之父，京师东城骁骑校也。康熙十二年，从征入闽。十三年，中德参军陕西，携家入秦。秩满偕母而归，其父已自闽回，娶妾生子，恐嫡至，非妾所乐，遂不许相见而休之。中德涕泣蒲伏启父曰：“我母少时从大人入关，盥栉于鞍马之间，炊纫于锋镝之下，艰难险阻，备尝之矣。今头且半白，男幸获升斗禄，承菽水欢，方以团<囗乐>为庆。母之贤，大人所知也，于七出之条无历犯，何忍中道弃之！茕茕迈年，旁徨何倚？我母止生一男，而勿使男终母之养乎。”言未既，以头抢地，流血沾衣，父终不听。再请别室而居，亦不可。中德念留母违父，非人子自靖之谊，乃于东直门外，营密室居母，复买一媪一僮，供其汲爨之役。每日下直后，蚤晚侍父侧，视膳问寝，无几微憾容，与庶弟燕笑如常，伺有间则潜住母所定省，而父不知也。如是者六年，迨父病棘，始告其父迎母还。父深自悔咎，垂泪而瞑，未几妾亦随殁。遗有四子，其母不以前事芥蒂，视如己出，而中德亦抚若同生，岁延师训之。其后食指渐繁，不能设西席，乃自为师位于堂，列坐诸弟，讲诵无辍。余尝过其家，书声琅琅，从户牖间出。长幼之服，裘葛以时，寒燠必备。其子六龄，亦在塾，短襦敝而已。余因叹其处人伦之变，而孝友不失其常，可谓贤矣。中德字子峻，受业于余，通满汉文，能诗。

　　○献诗保寨戎马盈郊，干戈塞路，当斯时也，守土之臣，建牙之将，或系组而款迎，或匿章而潜窜，贻辱含污，踵相接于世矣。若夫智足保人，辞能却敌，鲁仲连系矢一书，郭子仪立马数语，自古逮今，未易数见，而况问之巾帼者流乎！前朝俞指挥良辅南征入粤，诛诸寨之未附者。潮阳郭氏贞顺从其夫周伯玉依溪头寨，俞兵将临，远不数里，贞顺手制长歌，题为《俞将军引》，献投麾下。其诗曰：“将军开国之勋臣，蚤附凤翼攀龙鳞。烟云惨淡蔽九野，半夜捧出扶桑轮。前年领兵下南粤，眼底群雄尽流血。马蹄带得淮河冰，洒向江南作晴雪。潮阳僻在南海滨，十载不断干戈尘。客星移处万里外，天子亦念遐方民。将军高名迈千古，五千健儿猛如虎。轻裘缓辔踏地来，不减襄阳晋羊祜。此时特奉明主恩，金印斗大龟龙纹。大开藩卫制方面，期以忠义酬高。宣威布德民大悦，把菜一笠谁敢夺。黄犊春耕万陇云，黧龙夜卧千溪月。去岁壶阳戍守时，下车爱民如爱儿。壶山苍苍壶水碧，父老至今歌咏之。欲为将军纪勋绩，天家自有麒麟笔。愿属壶民颂太平，摩崖勒尽韩山石。”良辅览诗大喜，敛兵而回，一寨得全。贞顺后与伯玉卜筑偕隐。寿至一百二十五岁。洵乎闺帏奇杰，亦词翰雄才也。

　　○赵公裕后赵佥宪公之符，字尔合，武清人，慷慨谦和，甚著声望，而延师训子，尤极留意。予同年友项松心，以文品见重于公，适馆三年而病，公令其子昼奉汤药，夕视寝兴。迨其殁也，棺衾之属，无不腆备，复为送柩归乡。庇子入监。承项之后者，为宣城高阮怀。是时适有博学鸿儒之选，公以阮怀应诏，得入词苑，仍割京寓之半居之，岁供米炭如故。武清县学宫圮坏，公捐二百金首倡修整。康熙戊午，地震复倾，公独力重建，庙貌聿新。其隆文爱贤，非寻常绅可及。以是公子四人，三举孝廉，一成进士。世之欲裕后者，当以赵公为法。

　　○预草典礼康熙二十六年十二月，文皇后宾天，上询仪制于宗伯，仓猝无以应。萧公永藻为仪制司主事，已预草典礼，精详周备，由是深加器重，不次拔擢，遂至广东巡抚。其为巡抚也，一介不取。纪网之仆张二，洁如其主，以赂进者，亦正色峻拒，立品于臧获中，此在近世尤难。

　　○月涵吴兴董说，字若雨，华阀懿孙，才情恬旷。淑配称闺阁之贤，佳儿获芝兰之秀，中年以后，一旦捐弃，独皈净域，自号月涵。所至之地，缁素宗仰。于是海内无不推月涵为禅门尊宿矣。月涵于传钵开堂、飞锡住山之辈，视若蔑如，而身心融悟，得之典籍，每一出游，则有书五十担随之，虽僻谷之深，洪涛之险，不暂离也。余幼时曾见其《西游补》一书，俱言孙悟空梦游事，凿天驱山，出入庄老，而未来世界历日，先晦后朔尤奇。

　　○得树昆山徐相国仲子树本，字道积，常与余言：人要于安乐中求生，须以坚忍为性，容忍为度，因自号“忍斋”。康熙丁丑成进士，与宫詹先生同寓京邸。每日蚤膳罢，辄闭门谢客，置几于堂，恭跪几前，习写御试策一通。其书端匀遒媚，小有错误，则易卷重写。如是者一月而后廷对，心以象贤为期，二甲第二入翰苑，非其志也。先是相国于宅后度土筑园，偶得邻家老树，耸临池上，顾而乐之，乃经始焉。迨乎园成，取子美“老树空庭得”之句，名曰“得树”。忍斋韶岁巍科，继美前哲，追念嘉名，洵非诬矣。

　　○简公雪冤蜀中简公谦居，天姿绝人，凡有记览，过目不忘。康熙辛亥，视学江南。江南财贿所都，前学使者无不藉营金窟，公至力反其弊，势挟利诱，屹不为动。每发榜后，进诸生而面诲之，某某解题中款，某某用古入化，并不摊卷于案，皆能背诵其文。余亦在列，所目睹也。试苏州，题中有“上”字，一生因公名“上”，遂写“上”为“尚”。公呼是生问故。生曰：“宪名未敢正书耳。”公怒曰：“汝将以此求媚耶？士人行己，贵乎立品。即小可以见大，即穷可以征达，推此意也，他日徼幸立朝，则婢膝奴颜，汝必安为之矣。”跪生于庭，立令改正。又数年，公补粤西右江道。北地崔维雅者，倾险人也，向与公同官，屡有干请，公薄其为人，不甚应之。是时升任粤藩，护理院事，遂以故巡抚郝公与公有交，借事诬奏，系公于狱。公无以自明，吞金而殁。其明日之午，维雅方启门视事，忽狂呼曰：“简公来矣。”仓皇亟趋下阶，伏地叩颡不已，复起立，投帽脱衣，反手面缚。左右扶入内室，乃绝。维雅疏下部议，白公无罪，而公已殁，天下莫不冤之。

　　○汤司空睢州汤潜庵先生，以江南巡抚内迁大司空。其殁于京邸也，同官唁之，身卧板床，上衣敝蓝丝袄，下著褐色布裤，检其所遗，惟竹笥内俸银八两。昆山徐大司寇赙以二十金，乃能成殡。其清介若此，而生前犹有以伪学劾之者。独为君子，不其难乎！

　　○傅征君傅征君山，字青主，山西人，擅皇甫玄晏之重名，秉司马子微之高节，兼以笔精墨妙，为世所珍。康熙己未，诏求博学鸿儒，当事竞为推荐，青主以老病辞。强之再三，乃令其子执鞭，乘一驴车，至崇文门外，称疾荒寺。八旗自王侯以下，及汉大臣之在朝者，履满其门，坚卧不起。朝廷遂听其还乡。是年应试中选者，俱授翰林院检讨，然其人各以文学自负，又复落拓不羁，与科第进者前后相轧，疑谤旋生，多不能久于其位，数年以后，鸿儒扫迹于木天矣。天下莫不叹征君贞志迈俗，而有先见之明也。

　　○西台笃行李伯熙名化龙，自号木洲居士。生时跏趺从母胎出。幼常夜见光明无际，有大士于光中现，提命伯熙甚殷，顷之乃失，自是可以不然灯烛，能昏坐读书。其家在波罗南海神庙之西，名曰西台。年十三，偕诸小儿往来庙前，题二绝句，人争传诵，遂俨然有诗名矣，后以明经入成均，归教子于家塾，分人禽二门，稍不率，则令之从禽门出入。至人家，多命子执雨盖随侍，或其子不在，遇雨假盖与屐，晴辄委弃途间，不琐琐以小信为意。日以一驴负薪而炊，家人父子，相与折葵煨芋食，虽耕夫渔父，即留共餐，执手语，终日无倦容。偶以苦吟，行入一少妇家，思不属，遽入其帏卧，鼾声如雷，少妇为具以待。比其夫及翁媪还，伯熙尚抚枕推敲，成篇乃起，索笔题之，相笑语，各无嫌猜也。朋友有过，则直言切谏；见通家故人子弟，则坐而诏之，不肖者诲之，相与流涕，甚至杖挞交下，无不跪而受命。晚年卧病西台，有刘生者，见其盛衣冠入学宫，问之，笑语如常，而伯熙已于此日逝矣。其笃行遗风，至今不衰，过西台者，哦其壁间诗，如见木洲先生焉。

　　○阿颠端州白云山，其顶有湖，俗讹为鼎湖。湖与山相吞郁，故其云时时蒸动而出，人入其中，如虱行破絮，恒对面不可相见。山宜莳茶，山僧恃此而给，聚居其上，不待行乞也。有阿颠者，不知其所从来，投寄僧寺，为之采茶，常竟日不食。虽值甚寒，不肯衣布，自编草作衫军，织为履，较其足倍长阔，曳之行；或挂杖头，置墙隙，辄跣足出入白云深处，呼之多不应，与人语多不能解，因共呼为“阿颠”。其腰间怀如黑石者二，无事则出而就火烧之，见人来即从火取出，收还故处，曰：“烧尚未熟，熟则与尔共啖之。”其卧席中间，有双手掌痕，夜分喃喃似语，亦无有解其语者。山故多虎，一日二牛去，寺僧戏谓颠曰：“尔能擒此虎否？”颠曰：“诺。”遂编草为索，请系之来。至日暮，返照射入峻阪，遥于云破处，忽见颠以草索系一白额虎，自阪叱叱而下，约二里许，直至寺前，指谓僧曰：“经盗食吾牛者。”随引虎颈索，鞭虎腹背数百。众畏索断不可测，咸请放之，乃听去。虎垂尾疾走，若犬畏人击状。人以此识颠之异，而颠固如常也。盖至今犹在白云中。

　　○二潘潘力田尝戏谓吴愧庵曰：“世有潘、吴之目，岂不以潘胜吴耶？”吴曰：“世皆言蛟龙，未见龙逊蛟也。”近日博学鸿儒，复称南潘北李，李谓天生，潘谓稼堂也。稼堂与力田为异母昆弟，虽隐显殊途，而才名接武，可方二俊。

　　○亚[A17Q]成神明万历戊午岁，增城县狱卒名亚[A17Q]者，素称朴健。是年十二月逼除，狱有重囚五十余人，号哭不止，声闻于外，亚[A17Q]亟止之，兼问其故。众曰：“岁朝将临，合邑之人，无不完聚，我等各有父母妻子，不能相见，且系重犯，势不可出，是以悲耳。”亚[A17Q]俯首良久，忽曰：“无难也。我与尔等约，今夕各还尔家，俟正月二日齐来赴狱。我释尔罪应死，尔俱不来，我亦死；尔来而或失一人，我亦死；尔人人来，我至寿尽亦死。等死耳，何如行此善事而死也！”是时法网少疏，且值改岁，不甚严稽，悉放回家。明年初二日，前囚陆续至，而按名呼入，不少一人。亚[A17Q]鼓掌大笑曰：“善哉！”遂趺坐而逝。狱众威德，浣濯其体而加漆焉。以其事言于县，县上巡按御史，请为县狱之神。今肉身尚在狱中，凡有疾病瘟疫，祷无不应，尊之曰“亚[A17Q]爷”。[A17Q]字不见于书，唯闽粤之俗有之，谓末子为[A17Q].亚读如阿，[A17Q]读如来。

　　○张羽军张，字羽军，一字采舒，吴县人，工诗善琴而豪于饮，性喜交游，重然诺，即利害无所避。年十八，从其父于京师，闻旗人有法宝者，才而好士，以诗谒之，一见倾倒，宾于家，礼意优渥。往来酬唱者半载，父促归，宝以五百金为赠。固辞曰：“大丈夫一日定交，则终身生死以之，彼须金而结者，悠悠世上人耳，非所望于公也。”挥手而别。宝倚国戚，且数以吟咏傲其侪辈，行事不甚循理。上闻之不悦。宝惧祸，挈妻子奴婢十数人出走，买舟直抵湖广，访其旧友总兵某，而某已殁，惘惘无可依。因念吴中有故人张，侠者也，家在虎阜，犹忆曩年分歧之语，投之必能纳我。初泛长江，由毗陵潜达姑苏。一日山塘晚市初罢，侍其父夜酌，忽有叩门者，出见，乃宝也。延之坐，入告其父曰：“法公为我知己，被罪出亡，于国法无赦，留者罪与之均。今穷而归我，畏法则执而首于官，死法公矣，昔孔融藏匿张俭，义声炳于千秋。敢告严君，将背友而保家乎，抑舍生而取义乎？”父张目奋髯曰：“北海之母何人，我岂不及一巾帼哉？其留之。”因致诸窟室居焉。先是宝出奔时，九重震怒，命大索天下。宝寄日久，恐事露累，乃与故所善邹生谋，更移无锡之惠山。康熙二十四年，翠华南巡，宝之仆告宝谋逆，且历指所匿处，捕宝并逮与父。力辩父脱罪，竟论斩，减等流秦。凡官于秦者，高其义，皆愿与交，不以流人目之，为之营居长安市中。造其庐，萧然环堵，花术幽疏。客至携入小楼，辄具尊酒，酒阑，鼓琴一曲，或赋诗四韵，若忘其身在异乡矣。余惟慷慨自命，知难不避，意必有英悍之色，见于眉宇，如朱亥、郭解之流。今观其貌，恂恂雅，弦歌终日，则儒生也而烈士哉！乃其父亦非常人也。

　　○义娘泉州府同安之厦门前朝中左所地也，顺治初为海寇郑锦所据。壬辰，我师进剿郑寇，大掠子女而还。有骑士挟一妇人于马上，过同安东关，妇见道旁有井，绐骑士下马小遗，即跃入井。骑士窥井大怒，连发三矢，中妇肩而去。越十日，有村民薛姓者，由村入城，行至半途，天甫向晓，忽于烟雾中见一妇人，韶年丽容，身衣碧色短襦，腰击淡黄裙，双趾纤细，文履高屐，迎前泣告曰：“妾乃厦门难妇王氏也。夫死于兵，而妾被掠，矢志不辱，投身东关道傍之井。闻君夙有高义，幸出我于井，拔箭佥尸，埋棺井侧。妾当随事默，以报君德。”薛应曰：“诺。”妇忽不见。是日，薛适有事于县，如意而出，因于东关往求井，妇宛然在焉。偶遇博场，薛欲验妇语，遂入场下采，复获大胜。囊钱还家，与子弟语其事，即以钱买棺，约子弟同至井所，出妇尸，颜貌如生，为之拔箭整衣履，殡而埋之。其地去井丈余，前临大道。又月余，薛梦妇拜谢而言曰：“妾荷君之义，幸获安葬，妾身虽朽，而妾心之感君者不朽也。阴府悯妾之节，命妾香火于此。君若为妾立尺五之庙，则妾之报君，当不止曩昔矣。惟君终始之。”薛觉而惊异，次日，舁运砖土，筑成小庙，并以瓣香酬赛。自后举家安顺，事事获济。远近竞相传说，不数年，绅士商民各致钱镪，大启神宇，丹碧轮焕，而肖像于中，题其额曰“王义娘庙”。入庙庄诚，有祷辄应；遇衣冠不洁，或出秽亵语者，立致谴责。以是土人及往来之客益加敬畏，焚叩骈集，至今不衰。

　　○观人之法孔子曰：“居处恭，执事敬。”不特持已之道宜然，即此亦可得观人之法。康熙初，先赠君挈余同表弟徐元灏就童子试于江阴，僦一楼为寓。旁有小楼，一人设几榻其中，终日兀坐，不闻有步履謦之声。先赠君异而询之主人，则武进赵申乔松伍也。先赠君因引余与元灏谒之，兼以课艺就质。时赵年止二旬，容颜肃穆，言语安详，手评所质之文，亦甚简雅。先赠君退谓余辈曰“此真读书人，必不以诸生终者。汝其志之。”后二十年，余筮仕项城，赵已成进士，宰商丘，与余为同官，而先赠君见背。今又二十年，赵以刑部主政家居，特起为浙江藩伯，未几进秩巡抚。昆山徐相国，神貌庄重，作书尤极端楷，即便纸小札，从无一笔潦草。犹忆戊辰之春，相国方以阁学解职在京，余将之任白水，相国谓余曰：“我有斗酒诗三十章，姜西溟已序于前，汝骈体文甚佳，为我题一跋于后，兼可留别也。”余以稿呈，中有“滁”字，讹写作“涤”，相国粉涂其上，然后用细楷改正，而命登于卷。其于一字之微，敬慎若此，他可知矣。盖人未有意气傲慢，举动疏忽，而能成大器享大名者也。

　　○归痴昆山归庄字玄恭，依隐作达，结庐于墟墓之间，萧然数椽，与孺人相酬对。尝自题其草堂曰“两口寄安乐之窝，妻太聪明夫太怪，四邻接幽冥之宅，人何寥落鬼何多。”吴俗每逢改岁，必更易红笺，以吉语书门。忽一元旦见其门有“北平都督佥事；南台御史大夫”一联，贺岁之客，讶而未解其意。玄恭曰：“我亦欲集福寿，求平安耳。”玄恭于行草法甚工，乞书者，每作极不羁之语应之，以是宝其墨妙，多藏庋于家，不敢轻以示人。一时遂有“归痴”之目，然玄恭实不痴也。

　　●卷三。事觚○新城家法新城王氏自参议公而后，累世显秩。家法甚严，凡遇吉凶之事，与岁时伏腊祀庙祭墓，各服其应得之服，然后行礼。子弟各入泮宫，其妇始易银笄练裙，否则终身荆布而已。膺爵者缨绂辉华，伏牖者衤詹衤俞偃蹇，贵贱相形，惭惶交至。以是父诫其子，妻勉其夫，人人勤学以自奋于功名。故新城之文藻贻芳，衣冠接武，号为宇内名家。

　　○喉簧腹鼓《酉阳杂俎》云：“许州有一老僧，自四十年以后，每寐熟，喉间有声如鼓簧。许州伶人伺其寝，即谱其声，按之丝竹，皆合古奏，僧觉亦不自知。《稗史汇编》云：陈子直主薄之妻有异疾，每腹胀，则中有声如击鼓，远闻于外，腹消则声亦止。一月一作，经数十医莫能治。腹鼓可对喉簧，竹革之音，由肉而得，此乃古今所创闻者。

　　○哑樵会稽东南有山曰平水。康熙初，樵人经其下，见一大蛇如蟒，蜿蜒涧泥内，久之，涂附其身。樵人释担而观，涧旁有洞，蛇曳泥而入，随以泥封洞口。樵归遂不能言，与人酬对，唯张手作状而已。如是者三年，复过前遇蛇处，阴云乍合，雷雨骤至，霹雳一声，有龙从洞中出，腾空而出。樵人不禁大呼曰：“向我卷舌不能出声者，正此物为之也。”于是能言如初。

　　○海天行海忠介公之孙述祖，倜傥负奇气，适逢中原多故，遂不屑事举子业，既焉有乘桴之想。斥其千金家产，治一大舶，其舶首尾长二十八丈以象宿，房分六十四口以象卦，篷张二十四叶以象气，桅高二十五丈曰擎天柱。上为二斗以象日月，治之三年乃成，自谓独出奇制，以此乘长风，破万里浪，无难也。濒海贾客三十八人，赁其舟载货，互市海外诸国，以述祖主之。崇祯壬午二月，扬帆出洋，行至薄暮，飓风陡作，雪浪粘天，蛟螭之属，腾绕左右，舵师失色，随风飘至一处，昏霾莫辨何地。须臾云开风定，遥见六七官人高冠大带，拱立水次，侍从百辈，状貌丑怪，皆鱼鳞银甲，拥巨螯之剑，荷长须之戟，秉炬张灯，若有所伺。不觉舟忽抵岸，官人各喜跃上舟，环视曰：“是可用已。”即问船主为谁。述祖不解其意，匆遽声诺。诘朝呼述祖同入见王。约行三里许，夹道皎如玉山，无纤毫尘土，至一阙门，门有二黄龙守之，周遭垣墙，悉以水晶叠成，光明映彻，可鉴毛发。述祖私念曰：“此殆龙宫也。”又逾门三重，方及大殿。其制与人间帝王之居相似，而辉煌{山截}で，广设千人之馔，高容十丈之旗，不足言矣，王甫升殿，首以红巾围两肉角，衣黄绣袍，髯长垂腹。众官进奏曰：“前文下所司取二舟，久不见至，今有自来一舟，敢以闻。”王曰：“旧例二舟陈设贡物，今少一奈何？众曰：”贡期已迫，臣等细阅此舟，制度暗合浑仪，以达天衢，允宜利涉。且复宽大新洁，若将贡物摒挡，俟到王宫，以次陈设，似无不可。“王允奏曰：”徙其凡货凡人，涤以符水，速行勿迟。“众唯唯下殿，仍回至舟，将人货尽押上岸，置之宫西琅池内。唯述祖不肯前，私问曰：”贡将焉往？“众曰：”贡上天耳。“述祖曰：”述祖虽炎陬贱民，而志切云霄，常恨羽翼未生，九阍难叩，幸遘奇缘，亦愿随往。“众曰：”汝浊世凡人也，去则恐犯天令，不可。“中有一官曰：”汝可具所生年月日时来。“述祖亟书以进。官与众言：”此人命有天禄，且系忠直之裔。姑许之。“俄顷舁贡物者数百人，络绎而至。赍贡官先以符水遍洒舟中，然后奉金叶表文供之中楼。次有押贡官二员，将诸宝物安顿。述祖私窥贡单，内开：亦珊瑚林一座，大小共五十株。黄珊瑚林一座，大小共七十株，高者俱一丈四五尺。夜光珠一百颗，火齐珠二百颗，圆大一寸五分。鲛绡五百匹。灵梭锦五百匹。碧瑟瑟二十斛。红二十斛。玻璃镜一百具，圆广三尺，各重四十斤。玉屑一千斗，金浆一百器。五色石一万方。其他殊名异品，不能悉记。安顿已毕，大伐鼍鼓三通，乃始启行。逆风而上，两巨鱼夹舟若飞，白波摇漾，练静镜平，路无坦险，时无昼夜。中途石壁千仞，截流而立，其上金书”天人河海分界“六大字。众指示述祖曰：”昔张骞乘槎，未能过此，今汝得远泛银潢，岂非盛事。“述祖俯首称谢。食顷之间，咸南天关在望矣。既而及关，赍贡官、押贡官各整朝服，舁宝诸役俱易赭色长衣，亦令述祖衣之，登岸陈设。足之所履，皆软金地，间以瑶石，嵌成异彩。仰视琼阙堂，绛楼碧阁，俱在飘渺之中，若近若远，不可测量。门下天卿四员，冕笏传旨，令赍贡官入昊天门，于神霄殿前进表行礼。述祖及众役叩首门外，唯闻乐音缭绕，香气氤氲，飘忽不断而已。随有星冠岳帔者二人为接贡官，察收贡物，引押贡官亦入行礼毕。玉音宣问南方民事，北方兵象，语甚繁，不尽述。各赐宴于恬波馆，谢恩而出。于是集众登舟，述祖假寐片时，恍忽不知几千万里，已还故处，因启领所押货物与同行诸人。王下令曰：”述祖之舟，曾入天界，不可复归人寰，众伴在池，宜令一见。“则三十八人俱化为鱼，唯首未变，述祖大恸。前取舟官引至一室，慰谕之曰：”汝同行人，命应皆葬鱼腹，其得身为鱼，幸也。汝以假舟之故，贷汝一死。尚何悲哉？候有闽船过此，当俾汝归。“日给饮食如常。居久之，忽有报者曰：”闽船已到。“王召见，赐白黑珠一囊曰：”以此偿造舟之价。命小艇送附闽船，抵琼山还家。壬午之十二月也。家人蚤闻覆溺之信，设主发丧，乍见述祖，惊喜逾望。述祖亦不言所以，但云狂风败舟，幸凭擎天柱。遇救得免。次年，入广州，出囊中珠，鬻于番贾，获赀无算，买田终老。康熙丙子，粤僧方趾麟亲访述祖，具得其详。时述祖年已九十六，貌如五十岁人。元时陈孚出使安南，其国宴享之际，以朱盘进炙鱼，人面鱼身，置之席上，孚举箸取双目啖之，鱼味在目，彼国服其多识。三十八人之首未变者，盖亦将为人面鱼也。

　　○丙辰会状吴门彭修撰定求，为云客先生之子，幼奉乩仙甚谨，云客严禁之，终莫能夺。练既久，遂能通神，废乩运腕，不假思索，始为诗文，继为制艺，随笔疾书，悉成佳构。棘闱获隽，用此技也。康熙丙辰岁，计偕入都，余友吴大冯与彭有旧，得其经义秘本示余，内有朱书“元君许我必中丙辰会状”十字，余窃异之。及礼闱榜发，与殿试传胪，果皆第一。盖功名之事，原有定数，而元君独能预告之。所谓元君者，岂即所奉之乩仙耶？或云乩仙是前朝进士松江杜麟徵。

　　○纟京蒲城王孝齐名纟京，谒选县令，唱名读如梁，王不应，唱至再三，王趋进曰：“知县名读如京而呼作梁，未敢应耳。”吏部哄然曰：“汝进士出身，即己名尚未识耶？纟京为击冠之绳，古谓之帻梁，故字书止有梁音。汝乃以偏傍读之，谬矣。”又吴江有廪生沈龛，顺治中江南督学御史岁试点名，不解龛字，乃破龛为两，呼云“合龙”。识字之难如此。王纟京以知县内升礼部，康熙三十二年出为江西督学道。今之司文柄者，其学问大抵然欤！

　　○鱼头陈州环城皆水，水产佳鲫。康熙初，旗人张自用巡抚河南，陈州牧以鲫馈之，揭书“鲜鲫百头”。张甚骇愕，促召中军，以手折示之曰：“送鱼者皆称‘尾’，此独称‘头’，陈州牧由进士得官，当必有说。”中军曰：“职有知书之胥白谦，可令入对。”须臾谦至，跪而答曰：“小人常读《诗经》，有《在藻》之篇，其首章云：”鱼在在藻，有颁其首。‘其次章云：“鱼在在藻，有莘其尾。’故鱼有称尾，亦有称首者。今州牧之称头面不称尾，正见其尊上之意。”张大惊喜，手扶谦起曰：“汝有此大学识，岂可屈居下役！汝即入我幕府，专掌书记可也。”自后事必谘谦，谦行则行，谦止则止，不逾年，拔为本省提塘，复改文职，以同知解秩归，俨然据开封绅之座矣。昔人有一字师，今之白谦其一字官乎！唐贾岛骑驴游东都，得“鸟宿池边树，僧推月下门”之句，又欲用“敲”字改“推”字，沈思未定，不觉堕驴。适昌黎韩公舆从而出，遇于涂，岛以质公，公曰：“敲字佳矣”，岛起而卞拜。宋范文正公撰《严子陵祠堂记》成，末句为“先生之德，山高水长”。李太伯在座曰：“公此文一出名世，只一字未安。”公曰：“何字？”李曰：“‘先生之德’不如以‘风’字代‘德’字。”公欣然从之。元萨天锡有诗《送笑隐住龙翔寺》，颈联云：“地湿厌闻天竺雨，月明来听景阳钟。”虞学士见之曰：“诗固好，但‘听’‘闻’字意重，唐人诗有‘林下老僧来看雨’，改作‘地湿厌看天竺雨’，音调更胜。”萨大服而去。皆所谓一字师也。

　　○季氏之富江南泰兴季氏，与山西平阳亢氏俱以富闻于天下。季自沧苇以御史回籍后，尤称豪侈，其居绕墙数里，中有复道周巡，健儿执铃柝者，共六十人，月粮以外，每夕犒高邮酒十饔，烧肉三十盘。康熙九年，霖雨连旬，恐霉气侵洗，命典衣者曝裘于庭，张而击之，紫貂、青狐、银鼠、金豹、舍利狲之属，脱毛积地，厚三寸许。家有女乐三部，悉称音姿妙选，阁晏宾筵，更番佐酒，珠冠象笏，绣袍锦靴，一妓之饰，千金具焉。及笄而后，散配僮仆与民家子，而娇憨之态，未能尽除。日至高舂，晨睡方起，即索饮人参、龙眼等汤，梳盥甫毕，已向午矣。制食必依精庖为之，乃始下箸。食后辄按牙歌曲或吹洞箫一阕，又复理晚妆，寻夜宴。故凡娶季家姬者，绝无声色之娱，但有伺候之烦，经营之瘁也。

　　○溺妾入梦山东单务孜，号秋，仲弟务嘉，皆举进士，同官于京师。秋有妾少而艾，甚见珍宠。居久之，请假归省，虑妾随舆而东，不免风尘之困，因买舟潞河，俾其母偕以行。甫出津门，狂飚骤发，舟覆而殁。秋抵家后，妾讣至矣，闻之不胜震悼。阅二载，复之京就补，道由德水，去州城尚数里而遥，西日已落，投宿村店。店主辞曰：“茅舍土床，固不足以肃尊客，且小有不靖，恐惊从者耳。”维时道路昏黑，仆马饥倦，遂强而入宿焉。秋疑于店主之言，展转不能成寐，残灯在几，乍灭乍明，忽于东壁影出红绡一缕。顷之，又于红绡上叠现青绡一缕，宛似妇人衣带。未几湘裙垂地，玉颜半露，拥髻低徊，移步而前，则昔年沈水之妾也。欷而言曰：“妾荷君厚爱，不幸罹兹水厄，与君永绝。久俟于此，以求一见。行当再生君家，为君犹子。君亟入京，延僧于长寿寺，设水醮一昼夜。幸藉祈禳，庶免殇妖。”言讫，仍隐壁而去。秋如梦始寤，大呼有鬼。群仆燃炬四照，阒无所见。晓起蓐食。兼程入都。是时务嘉果于五日前举雄，与妾语适符。方妾之溺于津门也，求其尸，再宿乃得，锦靴未脱，金环在指，但两手坚握不展，展之则掌中各有黍米在焉。秋季弟孝廉务劭，尝与客道其握黍之异。

　　○象声都下有为象声之戏者，其人以尺木来，隔屏听之，一音乍发，众响渐臻。或为开市，则廛主启门，估人评物，街巷谈议，牙侩喧呶，至墟散而息。或为行围，则军帅号召，校卒传呼，弓鸣马嘶，鸟啼兽啸，至猎罢而止。自一声两声以及百千声，喧呶杂沓，四座神摇。忽闻尺木拍案，空堂寂如，展屏视之，一人一几而已。吴南屯阝先生尝言：古法之不传于今者有三，啸其一也。象声之戏，盖得啸之遗意而极于变者。今其人已没，而法亦不传。

　　○白蕈散明万历间，龙溪林茂废学溺赌，家产荡尽。适有表兄李姓者，经商广州，将往依焉，至羊城太平门访之。李去香山县贸易，不得遇。急欲觅香山渡，而心绪忙迫，闽粤语音不相通，遂误上肇庆渡。渡法：人给一牌，将抵埠，计牌收钱。同载六十五人，俱交牌与钱毕，及林则实无一钱，乃解衫为质，渡主怜而免之。迨于登岸，则肇庆府而非香山县也，益旁徨无措，仍以衫质食于店。闲游街市，仰见督院榜示：“府中公子患病，有能治者与百金。”是时吴公元夫总制两粤，亦龙人，中年止生一子，甫弱冠而身染黄病，吐呕膨胀，不能饮食。两粤名医，延致殆遍，百治不效，故有此示。茂自度穷困已极，姑妄应之，以博一饱，不则谊属同乡，当无大咎，遂揭榜纸纳于怀。为守役所见，执茂赴辕，传鼓言其故，即命延入。吴坐中堂，茂憔悴蓝褛，蒲伏阶下。吴问：“知医乎？”曰：“知。”问其姓，曰：“林。”问其居，曰：“龙溪。”吴曰：“同乡大姓也。”命起而与之坐。少顷左右扶公子出，面黄如金，而腹大于瓠，奄奄仅存一息。茂略作按脉状，漫曰：“不难治也。”左右皆掩口笑。吴问：“应用何药？”林复漫曰：“此症非君臣佐使之剂所能愈，进一草方，当获神效。”吴赐以酒食，遣中军官与同骑而出，茂枵然已久，忽餍珍味，腹作痛几欲堕马，行至城外旷地，请停骑于此间觅草，实遗矢也。而于粪土中见鲜蕈一枝，色白肥大，采取入袖，告中军曰：“仙草已得。”联辔还府，而日向夕矣。茂固不知白蕈之能疗疾也，聊藉以塞责，兼可晚餐耳。亟命煮汤进公子。是夜宿府中，展转不能成寐。明日天尚未晓，内传林先生甚急。茂惊惧不知所为，曳履而入。见公子坐床啜粥，魂魄始定。公子曰：“昨饮汤更余，大吐浓痰一器，中有三红筋。析而细视，则血裹人发，纠缠成团。今自吐后，胸膈空洞思食，与无疾同。非先生其孰奏此再生之功！”未几，总制公亦至，再三称谢。茂意甚惝恍，惟唯唯逊让而已。留阅数日，设宴召茂，赠以冬夏之服一箧，黄金十笏，白金三百两，楼船甲士，送归龙溪。方茂之出制府也，潜往遗矢处，发白蕈之根，乃从败梳而生。盖梳能治发，梳发为蕈，以驱发瘕，宜得速效。茂因悟药理，还家后，遂习岐黄之术，而家日以饶。嗟乎，天下之人，中鲜实学，而盗虚声。享厚利者，独一林茂乎哉！

　　○嗣姑化男荆州马洋潭有黄姓者，朴老而鳏独，为乡塾师。一女名嗣姑，生有慧质，幼在塾随父读书，年十四，自绣白衣大士，悬之室中，礼供甚虔。一夕，忽梦大士呼而语之曰：“汝父固乡里善人，数宜有子，其奈年老何！我欲以汝子之。”因遍抚其体，啖以红丸。甫下咽，觉有热气如火，从胸臆下达两股间。迷眩者七日，欺然而起，则已化为男子矣。先是翁以嗣姑许字同里谭姓，因往告以此异。谭怒诧其妄，鸣于官，质验果真，乃解婚。四方观者云集。康熙丙辰初夏，渭川孙静庵适过其地，亦造门请见，嗣姑冠履出迎，黛粉之痕未消，犹在耳也。孙有句云：“梦中变化真奇创，红颜忽作男儿相。卸却罗衫蝴蝶裙，博带宽衣相揖让。见人低首尚含羞，珠环小髻乌蛮样。”

　　○名字前定金文通公之俊，世居吴江之曹村。村分南北，如南北阮，南居者贫而勤学，北居者富而寡文。方公在娠肘，其翁姥宿南村小楼，一夕忽有炮声，梦惊偕寤，闻空中语曰：“今夕吉时，为汝家德儿上梁。”诘朝访之，则北村兴筑新宇，鼓乐升炮也。地极闳敞，制尤壮丽，广庭夹道，环以流泉，庶民之家，所未曾有。公生而弥月，太姥襁携外氏，舅问甥有乳名否，曰：“未也，舅命之。”舅曰：“观其形貌端纯，似有德者，可名德儿。”太姥忆空中语，心颇喜讶，然秘不告人。阅三十余载，公已贵，而北业渐替，以其居出鬻，太翁受之，今之端清堂是已。叹息数有前定，始与贺者言其事。公少时遇运乩者，询终身禄命，乩曰：“汝岂凡人也耶！”故字“岂凡”。

　　○饣波饣波丁丑状元李蟠，字根大，书法不甚精楷，文思亦复迟涩。当廷试日，诸进士薄暮皆出，而蟠独留殿前，护军催督甚急。蟠泣告曰：“毕生之业，在此一朝，幸毋相促，以成鄙人功名。”护军哂诺，直至四鼓，始获呈卷。上廉知之，以为苦心之士，拔置一甲一名。同榜探花，则慈溪姜宸英也。姜作五言戏赠云：“望重彭城郡，名高进士科。仪容如绛勃，刀笔似萧何。木下还生子，虫边更着番。一般难学处，三十六饣波饣波。”蟠伟干虬须，状似武人，其为诸生时，以刀笔闻，廷试怀面饼三十六枚，餐之至尽。饣波饣波，都下方言也。

　　○双双吴门有名妓蒋四娘者，小字双双，媚姿艳冶，儇态轻盈，琴精奕妙，复善谈谑。花月之筵，坐无双双，不足以罄客欢也。毗陵吕状元苍臣遇于席，一见倾悦，以千金买之，携至京师，扃置花市画楼，穷极珍绮，以资服馔，自谓玉堂金屋，称人间佳配。而双双以为琼盎芙蓉，雕笼鹦鹉，动而触隅，非意所适。顺治甲午除夕，共相饯岁，出两玉卮行酒。吕斟其旧者奉蒋曰：“此我家藏重器，为卿浮白。”蒋以新者自与，仍以旧者还吕曰：“君虽念旧，妾自怀新。”吕意怫然。明年放归吴门，双双构室南园，颇有卉木之胜。昆山徐生，其旧识也，泛扁舟访之，蒋留茗话。徐生曰：“四娘已作状元妇，何不令生状元儿，而重寻旧游耶？”双双曰：“人言嫁逐鸡犬，不若得富贵婿。我谓不然。譬如置铜山宝林于前，与之齐眉举案，悬玉带金鱼于侧，与之比肩偕老，既乏风流之趣，又鲜宴笑之欢，则富贵婿犹鸡犬也，又奚恋乎！尝忆从苍臣于都下时，泉石莫由怡目，丝竹无以娱心。每当深闺昼掩，长日如年，玉宇无尘，凉蟾照夜，徙倚曲栏之间，怅望广庭之内，寂寂跫音，忽焉肠断。此时若有一二才鬼，从空而坠，亦拥之为无价宝矣。人寿几何，难逢仙偶，非脱此苦海，今日安得与君坐对也？”徐生大笑而别。

　　○泽民实事《书》曰：“民惟邦本，本固邦宁。”为邦本计者，莫先于兴利除害，害不除，则利亦不能兴也。故出而在外，入而在内，凡有地方之责，其于民间疾苦，或因时陈告，或即事吁闻，其始相其可行而后为，其既期于必行而后止。议定一朝，泽流万姓，则言与人俱不朽矣。河南自闯贼蹂躏之后，田野半化污莱，天朝底定，荒者减其额税。惟灵宝一县，以许姓族大粮多，当事避嫌，未经豁免，虚粮二万，贻累日久。康熙十七年，江采白甫至其邑，夙夜筹画，三请于院司，竟得奏蠲，合境欢腾，江亦因之内擢。旧例顺天狱之罪犯军流者，必俟咨行各省佥妻到日，然后发遣。康熙四十年，钱再亭为京尹，请先掣定地方，押赴本省，领妻同解，则击者不致淹滞于囹圄，行者不致欺辱于道路，三便之奏，奉诏允行。又琉璃亮瓦二厂，旧例除官房富户外，小民计屋输租，而贫苦之氓，倒坏之舍，糊口未能，算缗何出，请悉贷之，于是岁免租四千三百有奇。当再亭在垣中时，建白俱切政要，而其尹京兆也，犹不忘民瘼，天下称之。江采白名蘩，汉阳人。钱再亭，名晋锡，太仓人。

　　○于家琵琶蒲州于孝廉有爱姬曰红桃，美容止，善谈谑，尤擅名琵琶。北地闺闱，多娴此技，而红桃纤指娇喉，拢弦叶曲，其调与众绝异，故才一发声，闻者即知为于琵琶也。崇祯末，闯寇所至蹂躏，河汾间罹祸尤酷。孝廉被执，闯帅将杀之。牛金星见其年韶质秀，且已登科，丐为子师而免。红桃亦于此散失，不知所往。孝廉从金星于军，数月后，馆之晋王府中，晋府初经兵燹，虽重楼叠阁，而栋折垣颓，金粉凋落，沼荒林败，竹柏倾欹。孝廉于最后之宫，置一榻焉，妖狐昼啸于庭，奇鬼宵窥于牖，诡形怪响，百态千声。孝廉斯时，虽偷息人间，实同冥域，而心念红桃，如醉如痴，一切可憎可怖之境，翻置度外矣。又逾一载，闯兵进逼京师，列营保定城北。序届残冬，云问霰集。孝廉与牛子共一行帐，薄暮雪下愈密。二鼓初报。孝廉启帐小遗，四望皎然，隐隐闻琵琶声，触其夙好，遂跣足踏雪潜行求之。越数十行帐，独一帐有灯，声从帐出，俯而谛听，是耳所素熟者，大恸一声，身仆深雪不能起。帐中人疑其奸细，捆缚入帐，识为金星西席，乃释而询其故。孝廉曰：“家有小姬，素善琵琶，兵间散去，巳逾二载，愿见之私，虽寐不忘。今宵万籁俱寂，清调远闻，恍出吾姬之手，不胜悲痛，干触麾下，疏狂之咎，尚期宥之。”帐中人亦豪者，慨焉出姬相见，果红桃也。乃复行酒列炙，俾孝廉与姬欢饮达旦。明日言于金星，以红桃归孝廉，仍遣二骑送回浦州。孝廉入本朝，以扬州通判终。

　　○夜光蓝田幕客瞿修龄言：于康熙三十年四月阴晦之夕，从其主人勘地至一山间，时方二更，豁然天曙，红光浮岭，朗照林谷，行三四里许，仍复昏黑。昔于ν在海南时，三更忽晓，如日初出，移时复暗，是夜海中大金鳌浮出有光，照耀天地，遍岭南悉见，乃知是鳌所为。秦地去海万里，何由得光？盖深山大泽，俱有龙蛇之属，不第金鳌有光也。

　　○豹仙徐州李蟠以文望雄于乡，跌宕自喜。其家去州城一二里，有赵翁者，所居之村与李村相望，晨夕往来无间也。赵翁颇饶于赀，小筑数十楹，外周以垣，中分两院而空其半，栏槛曲折，花木幽深。忽一日，有美髯老人从空屋中曳杖而出，自号“豹仙”，颜如童孺，衣冠甚古，长揖赵翁，偕入其室，则屏帏之丽，几案之精，皆非素有。翁顾视骇愕，豹仙曰：“老夫生无氏族，居无井里，所至之地，安即为乡。昨从天目、天台渡江而北，遍访幽栖，曾无惬意。适见君有间馆，绝远嚣尘，暂顿妾婢于此，当图留珠之报，用酬割宅之恩，幸无讶也。”言未既，美姬渐次出见，焚香于炉，瀹茗于碗，更侍递进，光艳照座。豹仙笑指诸姬曰：“此皆老夫养生之具矣。”赵翁告退，念其礼意既殷，谈论复雅，顿忘怪异，转与亲昵，暇则辄相过从。豹仙自言得道汉时，市朝屡变，转瞬间不觉千有余岁。赖有狐氏八仙，从侍巾栉。红粉四班，命曰“阴猎”，逾月则遣一班于三百里外媚人取精，挹彼注兹，合同而化，运之以气，葆之以神，延生之术，实由于此。赵翁度其必能前知，因叩以吉凶祸福，无不奇中。惊传乡曲，咸以真仙奉之。蟠独不信，一夕痛饮极醉，直造豹所，大呼“妖兽”数其惑众之罪。豹则蚤已避去，其室阒如，而蟠仍毒詈不止也。赵翁隔院闻其声，亟往谆劝，令仆夫乘月扶归。明日豹仙复见，赵翁曰：“吾友无状，深获罪于老仙。醉人当恕，幸无较焉。”豹仙曰：“此君天禄甚高，老夫辈法当退避。计其年满三十，当魁天下，四十六岁，位至三公。但其生平有二隐事，实伤阴德，致干天罚。且性近鬼躁，功名虽显，不免淹阻，或至迁谪。若老夫则迹本萍浮，呼当马应，既被谴驱，无庸留滞矣。”辞别出门。有顷过觇其居，鸟语在檐，落红满地，依然一空院也。他日赵以二隐事询李，李嘿而不悦，似有悔咎之色。康熙丁丑，蟠果状元及第，寻以事去官。

　　○猿风鹰火天津徐纬真素嗜方技，纵酒落魄。康熙初，偶有江淮之行，道经山东古庙，忽闻庙中大呼：“徐纬真救我！”乃解鞍小憩，又闻呼之如前。入庙遍视，并无一人，唯有一大铁钟覆地，语出钟内。徐问曰：“汝是何怪，而作人语，且呼我望救耶？”钟内语曰：“上古猿公，黄石老曾从学剑，我即其裔也。以剑术之疏，误伤良善，蒙上市谴责，囚此钟已百有余年。今限满当出，幸君开之。”徐曰：“我无千钧之力，岂能独发此钟？”钟内语曰：“不劳君手发也，君但去钟上十二字，我即出矣。”钟体泥封，篆文苔绣，取石敲磨，有顷立尽。钟内语曰：“可矣。然须速走，稍迟半刻，不无于君有害。”徐遂跨驴疾行二三里，回望来处，云霾风暴，响若山崩，遥见大白猿从空飞堕，叩首驴前，倏忽不见。徐生南游半载，仍还都下，天街夜静，明月满户，闻剥啄声甚急。启户纳之，则年少书生，仪容妍雅，再拜称谢，而曰：“余济南之钟囚也，赖君拯拔之恩，得超沈沦之厄。上帝赦其夙愆，仍还仙秩。感君厚德，没齿弗谖。念君志切鼎<缶卢>，学求图纬，今于天府琼笈，窃得道书三卷授君，以申环珠之报。必于一夕篝灯毕抄，慎毋缓也。”出书置几，匆匆辞别。徐生展阅第一卷，其文如《论语》、《孝经》，曰：“平平无奇耳。”展阅第二卷，其文如《阴符》、《鸿烈》，曰：“此亦不足习也。”展阅第三卷，其皆文言吐火吞刀之秘，徵风召雨之奇，乃大喜曰：“我所求者，正在于是。”遂亟录之。天甫向晓，而少年已至，窥徐意在末帙，色若不怿者。叹曰：“我所以报公者，岂谓是乎？第一卷具帝王之略，第二卷成将相之才，第三卷术数之书耳，用之而善，仅以修业，用而不善，适以戕生。然缘止于此，当可奈何！”言未既，人与书俱失矣。徐原籍山阴，自获书后，尝以其术试于故乡。或捉月于怀，悬之暗室；或捏雷于掌，放之晴霄，以法为戏，取薄酬而资旅食。一日饮酒大醉，时值炎暑，袒而坐于门，适凉飚骤起，向空书符，招之入袖，良久不放。怒触风伯，于袖中大吼，破袖而出，雷火继之，肤发焦枯，随以致毙。又康熙庚申，高州大旱，有琼山诸生黄宾臣者，自言得奇门真传。有司往请之，宾臣结坛观山寺，披发仗剑，以目视日，竟晷不下一睫，天果微雨。诘朝烈日如故，有司诮其左道无验，宾臣于是由观山迁坛于发祥寺，登浮图第四层，上下左右，悉封以符，谓观者曰：“明午必雨，但从东南来，则吉，否则当有性命之忧。”因作书与家人诀。明日未时，烈日中狂风大作，宾臣谓其仆曰：“雨从西北来，不祥。尔当速去！”其仆甫下塔，霹雳一声，雨如注，有老人见一麻鹰口含火丸，从塔顶飞入，霹雳再震，宾臣颠仆塔外，右臂一孔如针，血涔涔流不已而死。此皆素无修道之真，妄习亵天之术，宜其干神怒，遭冥诛也。

　　○东坡亭昔苏公子瞻在惠州时，结亭白鹤峰上，今名东坡亭，面临东江，而附州之归善县城，适当其前。自有亭以来，城墙颓坠，广四五尺许，屡筑屡圮，久不修治。康熙三十四年，县令林宸书决计完之。土人以为东坡胜迹，应仍其旧，林不以为然。卜吉鸠工，以豪灰累石，备加坚巩，月余又复崩陷如故。盖苏公之神栖游于此，不欲障其眺望也。亭之左右，有水二泓，一曰“朱池”，一曰“墨沼”，燃烛亭内，虽风狂雨暴，其焰不熄不摇。

　　○奇嗜南海孝廉李耘，字倩为，性嗜腌鸭尾，每膳必需。家人以全鸭进者，则割尾而弃其余。亲友设宴，以为亵而不供，则怫然谢去，虽珍错盈前，不肯下箸。佛山镇有一豪家，筵宴不时，烹饪狼籍，其用腌鸭，日以数十计，恶其尾，未下釜时，即命家人投墙处。倩为闻而叹曰：“委明珠于粪壤，抵尺璧于污泥，天下有拂人之性如此伧父哉！世不实宝，我不忍其弃于地也。遂徙居与豪家结邻，日享其腌尾焉。粤中荔枝，必俟五六月红熟，方以甘鲜擅名，非其候则攒眉螫口，不可下咽。倩为独嗜纯青者，蘸以香山盐医，一啖百枚。尝曰：”人间至味，无逾于是，惜不能与腌鸭尾日夕慰我馋耳。“蔗霜米饴，皆所深嫉。其令河内时，见民有姓唐者，以其音之似糖也，辄怒目曰：”万姓谱中何一不可姓，而必姓此乎！“遇有罪者必倍其笞。

　　○两梦尚栎山名崇乾，其先番禺人，本姓蔡，鼎革后，尚藩立为嗣，因冒姓尚，自言：“藩生之有文名者，唯余与盛某相埒。”壬子秋闱试后，盛某之弟，梦一贵人乌帽绛袍，鼓吹登堂，指挥胥役，上文魁匾额。诘旦，告其母与嫂，同是梦也。后二日，复梦前贵人到门，除去匾额，付年少头陀，投匾于水，头陀坐其上，荡漾而去。旦又告其母与嫂，梦亦如一。及榜发，栎山获荐，而盛某被斥。访之房考官，乃知盛某七艺已入彀，因二场表语不合，以栎山卷易之。栎山又言：“彻棘之晨，梦过荒寺，恍若旧游，因于佛前嘿祷，心期获隽。展拜间，闻有‘自然尔’之语，出金刚口中。再登后殿，见一人手敲桐鱼，坐而诵经，余侧窥之，亦头陀也，貌与余酷似。未几，喧呶聒耳，忄双然惊寤，则报捷者在门矣。”尝观人世之事，变态万端，悉如梦幻，科名特其一耳。有梦而失之者，有梦而得之者，是又梦中之梦也。盛子失意后，不久徂谢。栎山由县令起家，生有象贤，文誉显著，此亦头陀之善梦者哉。

　　○红衣土偶京师刘光廷，有枣园在东直门外，其实长白甘脆，称为佳果。熟时园丁晨起看视，逾夕辄减，而莫测其故，走告光廷。光廷曰：“此必有窃者，汝特守之不密耳。”遂自往诣园，恰值月夜，持桃伺于树隐。至四更后，见有红衣女子从墙外飞入，不假攀援，不惧钩刺，往来轻捷，甚于猿鸟，摘其肥而熟者，即纳口中。光廷植大喝，红衣者飘瞥去。光廷开门迹之，经三四里，天色已明，红衣者至一土地祠而隐。光廷入祠追索，诸土偶积埃盈寸，唯右侧红衫侍女，露首如沐。光廷怒视曰：“汝是窃我枣者。”举奋击，破其像，获腹枣斗许而归。

　　○相墓四大惑人之生也，有耳目可以视听，有手足可以持行，尚不能精攻文以取贵，善治产以致富，信堪与家言，求诸冥冥之朽骨，茫茫之顽土，谓富贵当安坐而致，一大惑也。相墓之书曰：“前有ㄜ池，后有丘陵，东有流水，西有长道，谓之正穴。”然岩居者绝少围<涿者>，泽居者难求崇阜，居在山水之间，又安能恰兼四者有之？而必曰“此为正穴”，一大惑也。陈魏公俊卿父墓在莆田南寺之侧，本一富民葬处也，葬后二十年间，其子若孙无不病目，多至失明。有术人语之曰：“此害由墓而起，当急徙之。”富民子大惧，即别卜改窆，而故穴为俊卿所得。富民病者愈，而俊卿官至右仆射，封魏国公。柯四者，甫田之小民也。有一山人善相地，为富家卜葬，夜卧于穴，土神呵之曰：“此柯状元祖穴，奈何犯之，可速迁免祸。”明旦以告主人，其家遂别葬。然郡中大族，并无柯氏。他日山人假坐米肆，肆主姓柯，问家有葬者否，曰：“我父枯骨，尚在浅土。”遂以地言于柯，移父骨瘗于其中。生子曰潜，景泰辛未及第，仕至翰林侍读。然则宅兆之吉，若有所待，苟非其人，不容妄冀。乃祖父之殁，辄延地师，遍求善地，一大惑也。古今称地师之神者，晋有郭景纯，宋有张鬼灵。然景纯自知命尽，而不能逃于刑诛；鬼灵自知数促，而不能免于夭折。况其术万不如景纯、鬼灵，而欲为他人祛祸就福，避凶趋吉，有是理乎？一大惑也。

　　○树怪石涛和尚以前朝宗室，遁迹桑门，结茅于徽之黄山。岁暮雨雪，与一二禅侣围火庵内。更定以后，突见一人排户直入，其形甚钜，蓝发紫面，张口若箕，亦于<缶卢>旁踞坐。诸禅侣惊愕散匿，石涛凝然不动，徐举铁火箸夹一红炭置其口中，其人衔炭箸负痛疾趋而去。阅三日，雪霁，石涛携筇出游，离庵里许，见路侧核桃树，槎牙如人，树本上有横坎，广七八寸，铁箸与炭在焉。乃知前宵之排户者，即此怪也，遂命僮斫而薪之。石涛道行超峻，妙绘绝伦，太仓王麓台谓：“海内丹青家，不能尽识，而大江以南，当推石涛第一，余与石谷，皆所未逮。”

　　○还金顺治十年三月，龙溪老农黄中与其子小三操一小船，往漳州东门买粪，泊船浦头，浦傍厕粪，黄所买也。父子饭毕，入厕担粪，见遗有腰袱一具，携以回船，解袱而观，内有白金六封。黄谓其子曰：“此必上厕人所失者。富贵之人，必不亲自腰缠；若贫困之人，则此银即性命所系，安可妄取？我当待其人而还之。”小三大以为迂，争之不听，幸幸径回龙溪。黄以袱藏船尾，约篙坐待。良久，遥见一人狂奔而走，入厕周视，旁徨号恸，情状惨迫。黄呼问故，其人曰：“我父为山贼妄指，现系州狱。昨造谒贵绅达情，州守许以百二十金为酬。今鬻田宅，丐亲友，止得其半。待州守许父保释，然后拮据全馈，事乃得解，故以银袱缠腰入州。因急欲如厕，解袱置板，心焦意乱，结衣而出，竟失此银。我死不足惜，何以救我父之死乎！言讫，泪如雨下。黄细询银数与袱色俱符，慰之曰：”银固在也，我待子久矣。“挈而授之，封完如故。其人惊喜过望，留一封谢黄。黄曰：”使我有贪心，宁肯辞六受一？“挥手使去。是时船粪将满，而子久不至，遂独自刺船归。行至中途，风雨骤作，舣棹荒村之侧。村岸为雨所冲洗，轰然而崩，露见一饔，锡灌其口。黄亦不知中有何物，但念取此可为储米器，然重不能胜，力举乃得至船。须臾雨霁风和，月悬柳外，数声欺乃，夜半抵家。小三以前事告母，两相怨詈，黄归扣户，皆不肯应。黄因诳云：”我有宝饔在船，汝可出共举之。“子母惊起趋船，月光射饔头如雪，手舁而上，凿锡倾饔，果皆白镪，约有千金，黄愕然悟蕉鹿之非梦矣。黄之邻止隔苇墙，卧听黄夫妇切切私语甚悉，明日以擅发私藏首于官。龙溪宰执黄庭讯，黄一无所讳，直陈还银获银之由，宰曰：”为善者食其报，此天赐也，岂他人所得而问乎？“笞邻释黄，由是迁家入城，遂终享焉。

　　○红娘子陆云士之宰江阴也，汤西崖以孝廉来游，有情必达，他则不然，群客交妒西崖。云士曰：“公等无多言也，公试观天下有几西崖乎？”是时西崖甫逾弱冠，颜美如玉，而词笔媚秀，所至倾坐。邑有妓号红娘子者，已在杜秋之年矣，西崖悦其妍媚，比于啖蔗之甘，客装所蓄，尽散<缶卢>头而去。阅岁西崖登第入翰院，遣人致书云士，云士大喜，以为汤君心念旧交，不以云泥有间也。发其缄，寒暄外，唯问红娘子无恙，且言：“红有假子，颇能文，已令采芹于泮否？”绝不及畴昔礼遇之雅。云士大怒，裂书投地，作长牍谩语复之。余闻云士盛有男宠，老而艰嗣，畜爱童字鹤书者为子，委以邑政，因致夺秩。云士家于杭，杭人称云士为“子梅妻鹤”。则云士亦不得专以昵红咎西崖也。

　　○少陵骨至元十年，乔中山以东漕掾出使延安，道经州，土人传有少陵枯骨在石中者，因往观之。石树州市道傍，色青质坚，人骨一具，跌坐于内，与石俱化而状若生成。按《唐书。文苑传》：甫携家避乱荆楚，寓居耒阳，永泰二年，啖牛肉白酒，一夕而卒，年五十九。其子宗武流落江湘，不久亦殁。元和中，宗武子嗣业自耒阳迁甫之柩，归葬于偃师县西北首阳山之前。则少陵枯骨。应在首阳，何由而见于地乎？“今夜州月，闺中只独看”，此少陵寄家州，在长安忆其儿女之诗，亦不久居于也。乃后之好事者，因拾遗官号，而讹改妇人之妆；因偶寓州，而妄指石函之骨。少陵身已逝矣，而犹不免为名累也如此哉！

　　○十力前知十力禅师者，空隐和尚之上座也。十公能诗，工八分书，为人慷慨有才略。少时久游西北边关及滇黔秦蜀，多识天下豪杰，与曹文诏、虎大威两总戎交厚。年五十，始皈依空隐，出家匡庐。崇祯辛巳，从空隐说法于广州光孝寺，与二樵薛起蛟同乡旧识，梵修之暇，辄抵掌谈四方兵将强弱与险要塞厄处，娓娓不倦。密语二樵曰：“汝辈经生，不知兴废大势，尚搦管咿唔何为者？”二樵因叩其兴废之由。曰：“朋党乱于朝，盗贼乱于野，大事去矣，不久且将革命。”二樵问：“闯李连营十八，大者十万，小者不下四五万，已破豫楚，复据秦晋，意欲窥伺神京，朝中贵臣，多有为其心腹者，草野之民，忧之久矣。代兴者岂即此寇耶？”曰：“非也。天降祸乱，以致闯贼披猖。然中国之民，不过与中国之君相终始。日月既没，虽有爝火，尚不能以微光自存，矧兹腐草之萤哉！”二樵曰：“然则谁得之？”曰：“有天命者得之，老僧不及见矣，汝等行当自知，毋多言。”癸未八月，十公坐化于罗浮。次年甲申，怀宗殉国，弘光偏安江左，不久亦亡，而本朝太祖以天命建元，其言悉验。

　　○小座师潘稼堂素与南州交好。康熙乙卯，徐太史果亭典试浙江，偕潘入闱。潘得许汝龙卷，极赏其后场五策，亟称于太史，因此入彀。撤棘后，许谒徐，并见潘于武林行馆，尊为小座师。己未，潘以布衣应诏，授翰林院检讨。康熙壬戌，分校礼闱，许卷仍以潘荐成进士，遂为真座师矣。汝龙改名汝霖，今官至礼部侍郎。

　　○岳家神兵余家吴江之北麻村，居濒麻湖。康熙四十一年四月晦夕，遥见燎火遍野，列如繁星，穿林登陇，其行甚速，钲炮喧震，而绝无人声。湖内之舟，舳舻相接，桅灯高入天际，其灯皆书“岳府”二字。村人举家出走，惊以为盗。久之乃灭。及晓访之，远地百里内，无不有此，咸以为忠武神兵，道经吾邑也。

　　●卷四。物觚○行在贡献岁当夏秋之交，上尝巡幸口外。康熙四十年七月，驾至索尔哈济，有喇里达番头人，进彩鹞一架，青翅蝴蝶一双。上问：“此二物产于何地？”头人回奏：“生穹谷山中，鹞能擒虎，蝶能捕鸟。”天颜大喜，赐以金而遣之。又驻跸郭哈密图七立，有索和诺蛇哈密献麟草一方，奏云：“此草产于鸣鹿山雷风岭，自利用元年至今止结数枚，必俟千月乃成，非遇圣朝，不易呈瑞。”

　　○画水我邑盛泽镇，牙侩所集，然往往有畸人才士挺生其间。自卜舜年、汤三俊后，三俊之孙豹处，号雨七，沈思好古，散其素封之业，遍购法书名画，日夕摩玩，故所作行草，得枝山笔意，而画尤入神。尝以为古今绘事，唯于林岩楼阁花鸟求工，至若写无形而为有形，写无声而似有声，则未能也。乃独创意绘水，余家藏有百幅，灵幻恢奇，殆难名状。其题为“严滩急濑”、“盘谷回泉”、“习池影月”、“桃源落英”，则往哲栖隐之水也。其题为“雁荡飞泉”、“匡庐瀑布”、“三峡惊湍”、“五湖夕照”，则胜地垂名之水也。其题为“晓月乘潮”、“晚虹收雨”、“风卷寒漪”、“烟含秋浸”，则晴雨朝昏之水也。其题为“炎浦蒸霞”、“寒溪飞雪”、“秋水驾浦”、“夏淙盈谷”，则水之寓景于四时也。其题为“暖沙卧鸳”、“芳洲飞蝶”、“萍渚繁英”、“海滨群介”，而水之假形于百物也。若夫曲渚平川，长波郁浪，触其氵朋拜，忽若撼城，引其沦涟，辄欲放艇，临其潋滟，花月迷江，逆其潆洄，云烟涌壑，而水之变态极矣。余族兄素庵雅擅丹青，见而惊叹曰：“此旷世仙笔也，人间画师皆凡品耳。”雨七体貌清瘦，挥毫余暇，复耽长生之学，饵石茹丹，年未五旬，呕血而卒。

　　○白蚬广州海中有白蚬塘，长三百余里，皆产白蚬。二三月南风起，雾气蔽空，辄有白蚬，微细如尘，飞落海水，秋长冬肥，贫者买以代蔬。前朝何公经以副都御史罢官家居，偶思食蚬，适蚬过其门，探囊无钱。夫人曰：“何不书清字售之？”公笑而止。

　　○吐火兽上虞顾族聚居西华村，去海不远。康熙二十九年八月，顾氏子偶与客登楼南望，遥见晴空有青色龙飞逐怪兽。其兽遍体纯赤，状如巨狗。青龙扑舞而前，此兽吐火迎斗，龙喷雪花拒之，奋爪张鳞，火腾雪绕，盘旋久之，俱入于海。

　　○物尤命盐官朱子薄游西山，见五色蝴蝶毙于崖间，А土覆之，曰“蝴蝶冢”，吊之以辞，悯其文而不永于年也。苕中吴太守，有饷水禽者，见鸳鸯一双，义不忍食，命童子瘗于岘山之阴，自为文祭之，立碑明霞亭侧，曰“鸳鸯碑”，怜其文而偕罹于祸也。呜呼，文章尤命，独人乎哉？物亦有之。

　　○狨狨生东粤山中，柔毛，善缘木，陆佃曰尾作金色，俗谓金线狨。杨亿《谈苑》曰：“大小类猿，长尾绝自爱，尾中毒矢，即自啮断。未闻其以弥猴为食也。余阅南海陈恭尹《狨赋》而甚怪之，因录以补《博物》所未备。赋曰：”猛虎之搏，健走可避；鹰之击，伏者不挚。狡兔畏虞，三窟入地；维猴与狨，若见大吏。唇战爪缩，相泣而跪；狨呼猴前，膝行蒲伏。伸手探囊，扪胸抵脊，验其腰腹，孰肥孰瘠。瘠者遣去，肥者戴石。使其湔洗，使自拔毛，须臾之间，饫彼贪饕。瘠猴得免，各归其所，聚族相戒，敫高尔汝。有介葛卢，颇闻其语。猴之言曰：榛栗之林，植梨橘枣，上干层云，危柯天矫。棘蓬未剖，青付未老，彼肥轻捷，独得先饱。空山断蹊，无乡之社，鬼啸儿嗥，以恐行者，连臂上屋，搴门掷瓦。彼肥便巧，欺童虐寡。白昼大都，聚人索钱，操刀学割，屡舞跹跹。彼肥颜厚，沐而衣冠。吾闻福始，是曰祸先，果为狨饱，更被恶言。谓汝不臧，饮水刮肠；谓汝不洁，倮濯于江。故曰足可跃，陷于机，翮可奋，弋于丝，坐客辨肴，大先之，方今之时，慎哉勿肥。此之谓也。“恭尹此赋，岂目击狨之为状而著之于词欤？抑有见于同类者之择肥而食，故假狨以况之？而多方以致肥之猴，亦其所自取欤！或曰：宋文武二品以上用狨坐，惟其有之，是以似之，大吏之喻，寄既深矣。

　　○孝牛江西德安县有王甲李乙同至南郭门外，是日牛集，李谓王曰：“集有母牛而孕者，买之，是费一牛价而获二牛也。”王然之，遂买以归，不数月果产一犊。又逾年，而犊且角矣。李复谓王曰：“母牛有子，则母之价已偿。今其母老，无能于田事，不如杀而鬻其肉，既增一健牛之用，复省一疲牛之食，不两得乎？”王又然之，烹而置之衢，收其值与初市之价等。犊自失母后，垂泪不止，每出耕，遇李辄怒目视。一日，乡人散牧于野，犊亦在焉，李偶经其地，犊从山蹊间突出触李仰仆，更以角刺其腹，腹溃而死。乙子讼甲于官，王之耕业尽废，而孝牛之名于是乎著。康熙二十三年，玉樵子适在湖口，闻而叹曰：“五常之理，赋于人而不及于物，是以万物之生，唯人为贵。然观于往籍，有义犬矣，能御害也；有义虎矣，能酬恩也；有义俞矣，能助勇也。若夫牛则庞然蠢然，尤物之顽钝无知者，而乃以孝称。呜呼，彼人也，而背亲忘雠，其尚得颜而襟裾于世耶！”

　　○白蚁粤处天下之南，地以阳胜，而为害于粤者三，皆阴类也。一、山水多盗，一、墙屋多鼠，一、果木多蚁。蚁之属，唯白蚁无所不蚀，其害尤甚。康熙辛巳，粤东藩库交盘，每箱贮银以千计，独一箱少十二两，或洞其腹，或陷其边，则白蚁据为银窝矣。

　　○粤之猫鼠之横，无过于粤，而猫之昏庸猥惰，亦无过于粤，盖其地使然，非尽物之咎也。尝读高太史启《乞猫》诗云：“鼠类固甚繁，家有偏狡狯。厥质亦陋微，朋聚工造怪。舞庭欲呈妖，凭社期免败。馋同善饭颇，暴比横行哙。仓偷自诧肥，穴窜宁辞隘。唯思淮南举，不悟河东戒。嗟余守穷僻，有屋如敝廨。公然肆相欺，远告来别界。呜橐频，缘幕快。伺暗忌灯然，闻腥喜餐饣曷。空床印凝尘，高壁ㄨ堕块。核遗果亡，汁覆罂齐坏。轰霆骇怒斗，急雨疑流嘬。书残费补装，ブネ烦烘晒。入厕客惊吁，守舍奴忧诫。岂无老乌圆，昔壮今何惫。不修司捕职，垂头象。难求许迈符，莫具张汤械。寻蹊谩设机，薰隧徒吹。遂令不眠人，中夜长抑噫。君家产衔蝉，许赠不以卖。愿得纵驱擒，净若刈菅蒯。尽杀岂匪仁，去害容少懈！高枕幸无苦，君惠当再拜。”薛文清碹《猫说》云：“余家苦鼠暴，乞得一猫，形魁然大，爪牙锯且利，私计鼠暴当不复患矣。以未驯，维絷之，群鼠闻其声，窥其形，类有能者，屏不敢出穴者月余日。既而以其驯也，解其维絷，适睹出壳鸡雏，鸣啾啾焉，遽起捕之，比逐得，已下咽矣。家人欲执而击之。余曰：”毋庸，物之有能者必有病，噬鸡是其病也，独无捕鼠之能乎？“遂释之。已而亻心亻心泯泯，饥哺饱嬉，一无所为。群鼠复潜视，以为彼将匿形致己也，犹屏伏不敢出。既而鼠窥之益熟，觉其无他异，遂历穴相告云：”彼无为也。“遂偕其类，复出为暴如故。余方怪甚，然复有鸡雏过堂下者，又亟往捕之而走，追则啮者过半矣。余之家人执而至前，数之曰：”天之生材不齐，有能者必有病，舍其病，犹可用其能也。今汝无捕鼠之能，而有噬鸡之病，真天下之弃材也哉！‘遂笞而放之。“观于高与薛之词，则猫之衣钵相授，固以此擅能于天下，又不仅在粤矣。

　　○蜂君臣汝南张生善养蜂，生之言曰：“养蜂必先治室，治室必于爽垲向阳之地，上而林木不得翳，下而虫蚁不得侵。室以板为之，背穹而旁杀，四周加以茨，前后多穿小隙，为出入之门。蜂王大如人指，首黑腰长，其集有常处曰蜂台。王以下有蜂相、蜂将，将相各率其属以朝于王曰蜂衙。侍王之侧为蜂博士，其数十八，寒则拥翅以燠之，热则鼓翅以凉之。博士与将相皆享蜜俸，不采花。采花之蜂，得梅与桂者倍其粮，惰则刺而舁投室外矣。蜂王之子岁一生，两王不得并立，老王居室，则稚王分封而出；稚王居室，则老王逊位而出。其出也有从，其送也有使，从者一去不返，使者送至其所，则仍归也。王之出，或栖屋瓦，或栖树枝，群蜂列队伍以为环卫。若其所从之王，须翼有缺，飞息无常，则群蜂散而他往。故累日不散者，良蜂也，养蜂之家，遂收而别为室以居之。”余因叹蜂有君臣之礼，信然。嘉靖初，杨公一清致政归，游北固山，见群蜂拥蜂王而出，遇鸷鸟攫蜂王杀之，群蜂环守不去，数日俱毙，杨公命家僮瘗焉，而为文以祭，谓之“义蜂”。此与海岛五百人从死田横何异？又岂得以寻常之君臣同类而并视哉！

　　○石长扬州江郢上家中庭有石，苔藓乍开，茧栗徐涌，察而视之，日有加焉，郢上名为瑞石。有赋之者曰：“如人累善，惟不觉而常增；似物迎年，非有培而自益。”雉城钱霏玉未显时，其父墓在吴兴，地极褊小，棺后有石如笋，止高尺许。霏玉官日尊，石亦渐长。至山东巡抚罢归，是石高已八尺，亦可谓瑞石矣。

　　○{巩手}画王秋山工为{巩手}画，凡人物、楼台、山水、花木，俱于纸上用指甲及细针{巩手}出，较纸高止分许，大劈小衬，吮粉研朱，设色浓淡，布境浅深，无不一一法古名绘，其技绝神，无有能传之者。红豆词人赋《沁园春》赠之曰：“天壤王郎，具天下才，而巧若斯。向边生腕里，撇开彩笔；薛娘针下，碎襞灵丝。缀就成春，呼来欲活，展卷同惊未有奇。真奇也，比千秋图画，高一分儿。相逢别具襟期，看湖海风流一笑时。爱谈兵席上，公髯如戟；衔觞烛底，人醉如泥。技至此乎，谁为是者？长啸翻疑不是伊。何疑尔，疑红窗金剪，另有蛾眉。”

　　○奇觚长兴朱羲人，好古之士也，筑一精室，名“鸠柴”，列于室者，酒筹、韵叶、茗碗、食箸，多取诸竹木自然之质。其最异为瘿觚。觚之属凡十具：一日西母觞，合之则一巨桃，分之二桃而殊形也；一曰醉绿天，形肖蕉；一曰高士觚，形肖梧；其次曰古锦囊，曰洞庭波，曰鉴湖冠，曰鲸涛，曰露珠明，曰一卷书。参差轮，名肖其形，用以觞客，洵称奇器。其室名亦质而新。

　　○塔影松江城内旧有四塔：曰普照，曰延恩，曰超果，曰兴圣。夏监运家在四塔之东，而小室内有一塔影，长五尺许，倒悬于西壁上，不知何来。昆山徐大司寇宅亦在城内，宅后新筑忄詹园，园中楼榭参差，桂竹蓊荟，屏蔽重重。又去山尚五六里，而山上塔影，乃于园西偏小池见之，藻波峰石间，宛然小浮图在焉，因即池上构轩曰塔影轩。其园中之他池与他园之池则无此，皆理之不可晓者。

　　○谄虎山东莱州戈二者，村野人也，依山而居。一日采薪荒冈，腥风乍起，转盼间遇一斑斓猛虎，惧而伏地。虎以唇含其颈，竟不啮噬，衔二衣领，逾岭两重，置于山沟。沟中落叶积四五尺，虎以足开叶，藏二于内，仍以叶覆，眈视良久而逝。二度虎去已远，从叶出，四望沟旁，适有大树，亟援以上，隐身高枝。缚薪之绳，犹在腰也，更解绳自缚于树，使不易堕。遥见前虎背负一兽。遍体斑文，状亦类虎，而马头独角，负之矩步缓行，若舆卒之舁贵人者。渐近叶沟下而坐之，将献二以供其饱。忽失二所在，惊惶战栗，屈足前跪，兽怒以角触虎额去，虎脑溃而死。二乃下树脱归。按兽属有名六者，如马，黑尾，一角，锯齿，能食虎豹，戈二所见，殆所谓六者欤？夫戈二之为虎攫也，虎欲以二享也，全其肤骨而不敢伤，密其庋藏而不使出，于是俯身为舆，画沟为俎，以餍其欲，虎之谄，可谓至矣。而莫赏其劳，反责其诈，卒之凶名扬而膻体裂，行谄不效，乃以致败。天下之得失，固有出于意外者乎。

　　○桃核舫姑苏金老，貌甚朴而有刻棘镂尘之巧，其最异者，用桃核一枚，雕为东坡游舫。舫之形上穹下坦，前舒后奋，中则方仓，四围左右，各有花纹。短窗二，可能开阖。启窗而观：一几，三椅，巾袍而多髯者为东坡；坐而倚窗外望，禅衣冠坐对东坡而俯于几者为佛印师；几上纵横列三十二牌，若欲搜抹者然；少年隅坐，横洞箫而吹者，则相从之客也。舫首童子一，旁置茶铛，童子平头短襦，右手执扇，伛而火。舫尾老翁，椎髻芒鞋，邪立摇橹。外而柁篙篷缆之属，无不具也。舷槛檐幕之形，无不周也。细测其体，大不过两指甲耳。康熙三十七年春，江南巡抚宋公家藏一器，左侧窗败，无有能修治者，闻金老名，赠银十饼，使完之。金老曰：“此亦我手制也。世间同我目力，同我心思，然思巧而气不静，气静而神不完，与无巧同。我有四子，唯行三者稍传我法，而未得其精，况他人乎！”

　　○大甑湾东安、西宁与罗定州三接壤之间，群山盘郁，瑶僮屯聚。前朝陈伦进兵开复，即于其地设立墟场。墟上建一社坛，坛前小河，汇而为潭，潭广亩许，水深不可测，名大甑湾。环墟二十余村，每岁二八月丁后一日，各村长幼咸集，约二百余人赴社。其将祭也，潭内必有大锅浮出水面，取以炊米烹肉，不溢不漏。祭毕合饮，则人人足给。仍以其锅还潭，锅自沉潭底。及届祭期，锅复浮出，岁岁皆然，大甑之名所由矣。墟有碑记之。

　　○味圣味之圣者，有水族之河，有林族之荔枝，有山族之玉面狸。比诸佳人，西子以浣纱始，以泛扁舟终，盖其性乐水，而一入吴宫，便能亡国；河于桃花春涨时，盛鬻于吴市，偶中其毒，或至杀人，似之。赵合德纤肌玉莹，珠汗生香，兰汤晚浴，出水不濡；荔枝初擘绛囊，状若晶丸，液不染指，啖之甘芳溢口，似之。杨太真举体丰艳，名在仙籍，一骑红尘，嗜其所独；玉面狸以果为粮，至秋乃肥，面裹蒸食，脂凝无渗，似之。不得已而思其次，则宁波江瑶柱，洞庭杨梅，宜兴柿狐，亦其流亚，然总非宫闱绝色也。

　　○苏州土产长洲汪钝翁在词馆日，玉署之友，各夸乡土所产，南粤象犀，西秦裘厨，齐鲁有丝海错，楚豫有精粲良材，侈举备陈，以为欢笑，唯钝翁嘿无一言。众共揶揄之，曰：“苏州自号名邦，公是苏人，宁不知苏产乎？”钝翁曰：“苏产绝少，唯有二物耳。”众问：“二者谓何？”钝翁曰：“一为梨园子弟。”众皆抚掌称是，钝翁遂止不语。众复坚问其一，钝翁徐曰：“状元也。”众因结舌而散。

　　○天井处州南明山山隙间，不施人力，形圆如井，莱州天井山亦然。《孙子兵法》曰地陷、天井，皆言天成之井也。江南人家建造堂室，必于其前空方丈之地为庭，亦曰天井，盖取象于此。

　　○萃仙丸康熙癸酉十月三日，户部尚书山东王骘奏事上前，上问：“卿年几何矣？”骘对曰：“臣不敢隐，臣今实年八十。”上问：“居常用何药饵？”对曰：“向者科臣陈调元贻臣一方，名萃仙丸，非有奇草异味，而甚能益人。调元服之，八十尚生一子，存年九十六岁。臣亦用之日久，以是幸享余龄，效犬马之报于陛下耳。”上命以方进，次日恭进缮呈，上见骘跪起轻捷，顾左右曰：“八旬之人，矍铄如此，真福德老翁也。”骘出，即敕太医院依方修合，其方用白莲蕊（阴干，四两）、川续断（酒炒，三两）、韭子（微炒，二两）、枸杞子（四两）、茨实（四两，乳汁拌蒸）、沙苑蒺藜（微炒，四两）、兔丝饼（二两）、覆盆子（酒炒，二两）、莲肉（乳汁拌蒸，三两）、怀山药（二两，乳汁拌蒸）、赤何首乌（四两，九蒸九晒）、破故纸（三两，酒炒）、核桃肉（二两）、龙骨（三两，水飞）、金樱子（三两，去毛）、白茯苓（二两，乳汁拌蒸）、黄花鱼鳔（三两，炒成珠）、人参（二钱）。炼蜜丸如梧子，淡盐汤下。武进邹言伦常游其门，闻之王曰：“吾自中年以后，所御娈童姹女，共六十有八人，而体未尝疲，萃仙丸之力也。”此语入邪，不足为训。

　　○雪姑上海王元翰在都下，见揭小榜者，曰：“虞太博失去猫儿，色白，小名雪姑。”名物以人，不减琼花公主之衔蝉奴，昆仑妲己也。

　　○玉笼芜湖朱人瞻，为高陵令时，携有家藏白玉笼，高广二寸有奇，四面皆作连琐格眼，上下┇文，较旁稍疏，外有一童，伏而俯窥，中有一猿，坐而仰视，意态俱极生动。其雕镂精巧，疑鬼工所成。

　　○鼠魂岳松禅师，姓毕氏，余室之族弟也，习静于新城之地藏庵。忽得异疾，遇有微响，如蝇翼之动，辄惊怖欲绝。因键锢其户，潜卧邃室，馈以食者，于暗中嘿然进之，师亦不能语，首点指画而已。昼夜不合眼，二年有余，百药不效。康熙辛巳秋月，平湖医土崔维岩初设肆于市，群医即以岳师之疾告。崔曰：“闻之方书云：凡猫逐鼠急，鼠则先失其魂，遂伏不动，猫乃擒噬，病者偶感其气，以鼠魂易人魂，故获此疾，然易疗也。”岳师延崔诊视，投以解毒安神之剂，不旬日而愈。

　　○雁翎刀山东文登县，僻在海隅，其濒海之地，于康熙二十二年秋，有怪物出入其间，居民互相惊告，以为鬼至，每日向夕，辄闭门堇户。如是两月，不得已而闻于县。县宰之仆高忠勇敢有大力，告其主曰：“海怪扰民，家不贴席，此我主之事，而亦即忠之事也，愿赐良马一匹，枪一枝，忠能除之。”宰如所请，忠即跨马挟枪，独至海滨。新月初上，平沙如雪，比至二鼓，见一蓝面鬼，身长一丈有余，耸角枝牙，毛肱鳞背，坐于沙上，列置熟鸡五只，浊酒十瓶，举觥独酌，运掌若扇。忠驰马直前，以枪拟其肉角，鬼惊窜入海，忠遂据其坐，裂鸡酾酒，神气益壮。少顷海水涌立，前鬼骑一怪兽，随波而出，舞刀迎斗，相持久之，忠乘间枪刺其腹，鬼遗刀而遁。忠拾刀还县，其上有“雁翎刀”三宇，宰命收贮县库，于是濒海之怪遂绝。

　　○顷刻酒台湾所蜀之澎湖，其对岸皆瑶僮部落也。中国有贾于其地者，必设席于家，延之环坐，置盆水席中，主人之妇，出采树叶，裹糯米少许，纳口细嚼，吐于盆。主人与客共酌，初饮淡泊无味，顷之面颊发，皆酩酊而散，谓之顷刻酒。

　　○豕蜕康熙辛巳二月，肇庆府北门王道士家畜一牡豕，约五十余斤，晚卧墙下，饲之不食，捶之不起，视其颈有红痕如线。道士以其病也，将到而鬻之，而日已暮。次日侵晨，召屠未至，忽见是豕遍体作粉红色，委皮于地，若蚕之蜕壳者，然口有声，起而疾走。道士心嫌其怪，驱豕并携所褪之皮送于福田禅阮。阮僧以酥油涂之，新肉日渐光坚，而旧皮连蜷，尚挂于壁。

　　○瓦溺器东粤省城甜水巷旗人丁姓者，入市买一溺器，命童携归，置于卧床之侧。夜起小遗，而壶口闭壅，且举之颇重，就月视之，口内外皆黄蜡封固。丁以石碎之，忽见三寸小黑人跳跃而出，顷刻间长八九尺，身衣墨色布袍，手持利刃，入室登床，将杀丁妇。丁随于床头拔剑格斗，至鸡鸣时，黑人倏然而隐。次夕更余，复见灯下，丁仍挥剑逐去。越十余日，其邻余秀士之妻告丁妇曰：“我闻五仙庙法师善治妖，盍往求焉？”是夜，黑人竟奔秀士家，大声詈曰：“我与丁妇有三世夙仇，诉之冥界；其父母兄弟死亡无遗，唯此女在耳，将尽杀以雪我冤。何与汝事而令遣妖道驱我为？”悉碎其日用器物，愤愤出门，遂不复见。丁妇自是无恙。

　　○助雷殪蛇英德县含司有猎人负弓弩射于山，适雷雨骤至，隐身蓊翳。遥见数武外老树上盘绕巨蛇长十余丈，首大于瓮，迅雷轰轰，将迫蛇，蛇仰首吐火上冲，红光如彗，雷渐引去。少顷雷声甚怒，复迫蛇，蛇复吐火敌雷。猎人恶其猛毒，彀弓发弩，中其尾，蛇首顿缩，霹雳大震，蛇遂击死，而猎人亦惊仆矣。闻空中有语之者曰：“无恐，当即苏也。”良久清醒还家。家人见其背有朱书“代天除暴，延寿二纪”八字，浣之不去。此康熙辛酉四月间事，今距射蛇时已二十余载，英德人言其雄健犹昔，盖天锡之龄固未艾也。

　　○噬逆康熙壬申、癸酉两岁，西安氵存饥，斗米千钱，道堇相望。渭南县民赵午，鬻其子女已尽，家有一母一妻，无所得食，担其釜甑，就粟湖广。赵以其母老而善饭，常生厌弃之意，其妇王氏事姑至孝，随侍益谨。癸酉四月，行至商州山中，午谓妇曰：“老母步履艰难，汝负担先行，俟我挟之徐走。”妇是其言，遂于前途息肩以待。午狂奔追及，妇问姑何在，午曰：“少顷即至矣。”妇怒曰：“龙钟老人，何以令其独走！”以担授午，仍回旧路觅姑，午掌掴其妇数十，携担竟去。妇回至一僻所，见其姑面缚于树，以土塞口，气将绝矣。妇亟解姑缚，揠口出土，捧泉水灌之乃苏。伛偻负姑，行二里许，其夫已为虎噬，投担委衣，残狼籍。妇视而啼曰：“天乎！赵午大逆，遭此虎暴，非死于虎，死于神也。”道傍闻者，无不叹息，称妇之贤，而快午之毙。是时商州守戴良佐散账龙驹寨，妇负姑行久，色状馁疲，适经寨下，戴守召询得其详，厚赐以金，令妇还渭南养姑，感泣而归。

　　○金银变化余同学友王仔衡言：其亲某以红纸作筒，封银三钱，致贺婚家；婚家返银，拆筒展视，忽变小虾蟆一头，眼若点朱，通体白如水精，莹洁空明，骨脏俱见，然从纸窝跃出；捕而藏之箧，阅三日失去。广州陈弘泰贷钱于人而征其息，其人将鬻虾蟆万头以偿，弘泰睹而心恻，命悉放之江中，遂与焚券。数月后骑行夜归，路间有物，光焰闪铄，惊马不前，视之乃尺许金虾蟆也，取以还家，自此益致饶裕。夫金银本无定质，变易不常，故其聚散，每因人心以为去留。天下之溺于富贵者，取之既非以义，守之又无其道，而欲据为子孙百世之业，不亦亻真乎？
