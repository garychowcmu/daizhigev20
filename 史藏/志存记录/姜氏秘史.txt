姜氏秘史（明）姜清


   明姜清撰。清，弋阳人，正德辛未进士，官至尚宝司少卿。自靖难之後，建文一朝事迹大抵遗失。是书於故案文集搜辑遗闻，编年纪载。至於地道出亡等事，则未尝载及。纪录颇见精核。案《明史稿》例议、辨野史所载建文元年二月燕王来朝、行御道、登陛不拜、为御史曾凤韶所劾，以为必无之事。而是书载凤韶劾燕王事，云本《吉安府志》。又证以南京锦衣百户潘瑄《贴黄册》，内载校尉潘安三月二十三日叙拨随侍燕王，还北平陆坐云云。据此，则来朝明矣。第不知所云潘瑄《贴黄》者，果足徵信否也。又世传王艮於成祖入城前一日，与胡靖、解缙集吴溥舍，靖、缙陈说慷慨，艮流涕而已，其後独艮死节。是书载其事而辨之，以为艮家谱载艮以建文辛巳九月卒，上遣黄观谕祭，未尝及成祖之来也。其言似乎可据。然革除之际，诛锄异已，凡效忠於建文者，皆祸及子孙。安知王氏家谱非为宗族之计，讳其死难以自全，未必遽为定论。《明史·艮传》仍用前说，盖必有所考也。


姜氏秘史 卷一

    皇帝讳允炆，字，太祖高皇帝嫡长孙。初，太祖从滁阳王，日侍左右。王夫人善观人，谓太祖风格异常，语王，妻以养女马氏。周旋兵间，生五子。长讳标，幼有异质，聪明英毅，豁如也。稍长，师事宋濂，通经史大旨。洪武戊申，太祖即位于南郊。既，还宫受贺。遂追尊四祖为皇帝，册立马氏为皇后，长子标为皇太子，大赦天下。洪武十五年，高皇后崩，太祖倦勤，命皇太子裁决庶政，惟军国重务以闻。于是皇太子日御文华殿，百官启事。宽仁有断，臣工尽服。岁余，太祖复亲政。时有告密者，以晋王逆谋闻，太祖遣人察之，藏兵五台山，反形已具。太祖大怒，欲发兵讨之。皇太子曰：“反期尚迟，告密者未必知。今以兵往，万一拒命，是父子为敌也；莫若令臣巡边，因与俱来。”太祖大悦，于是皇太子出巡。历燕、代及晋，居浃旬，欢甚。皇太子行，晋王送及河南界。皇太子曰：“父皇欲见汝，可偕行。”晋王仓卒受命，遂从至京。太祖欲赐之死，皇太子叩头乞哀，乃降为庶人，居京师。皇太子友爱弥笃，日诲谕之。晋王大悟，日夜号泣悔罪。

    太祖怜之，赦，复爵。晋王于是改行为善，令誉日著，比还国，卒为贤王，皇太子之教也。洪武七年秋九月，贵妃薨。十一月一日，《孝慈录》成。太祖既裁定丧礼，太子当服齐衰杖期。

    太子曰：“在礼，惟士为庶母服緦，大夫以上为庶母则无服。

    又，公子为其母练冠麻衣，既葬，除之，盖诸侯绝期以下无服。

    诸侯之庶之，虽为其母亦厌于嫡母，而不得伸其私，故权为此制也。然则诸侯之庶子不为庶母服也，明矣。今陛下贵为天子，臣虽不肖，地居嫡长，幸得备位储副，而为庶母服期，非所以敬宗庙，明正体，重继世也。”上必欲太子服之，太子终不奉诏。上大怒，顾取剑，太子走，上逐之。群臣震詟，皆不知所为。时有桂彦良当上前，跪抱上，泣曰：“陛下之于太子，爱之深故责之重也。”上为之止。彦良乃追太子，及之，谏曰：“贵妃逮事至尊，殿下当缘君父之情，为之制服，不可执小礼以亏大孝也。”乃持衰衣之。太子不得已，乃服以拜谢。上怒解，掷剑于地，曰：“老桂，尔今日竟能和朕父子者矣。”洪武二十四年，太祖以江南地薄，颇有迁都之意。八月，命皇太子往视关洛。皇太子志欲定都洛阳，归而献图。明年四月，以疾薨。太祖哭之恸，追谥为懿文皇太子。葬孝陵之次。时太祖春秋六十有五，日御东角门，向群臣泣。翰林学士刘三吾进曰：“皇嫡长孙富于年，早定大计，孰不归心？”皇太子生六子，长曰雄英，洪武十五年卒，追封虞王，谥曰怀。次曰允炆，洪武九年生，聪明英达。二十五年九月，立允炆为太孙，诏曰：“曩古列圣相继驭宇者，首立储君。朕自甲辰即王位，戊申即帝位，于今二十九年矣。操将练兵，平天下乱，偃天下兵，奠万民于田里，用心多矣。及一统以来，除奸暴，去豪强，亦用心多矣。近来苍颜皓首，储嗣为重，嫡孙允炆，以九月十三日册为皇太孙，嗣奉上下神祗，以安民庶。诏告臣民，想宜知悉。”于是命礼部定亲王相见仪：凡亲王系尊属，于文华殿朝见，行四拜礼，皇太孙坐受礼毕，入宫，乃叙家人礼。制既定，亲王从之，多不悦。时太祖春秋高，政务尝付太孙裁决。太孙颇尚宽仁，兆民欣欣，罔不爱戴。洪武三十一年五月乙酉，太祖崩，遗诏皇太孙嗣位。诏曰：“朕受皇天之命，膺大命于世，定祸乱而偃兵，安民生于市野，谨抚驭以膺天命，今三十一年矣。忧危积心，克勤不怠，耑志有益于民。奈何起自寒微，无古人博志，好善恶恶，过不及多矣。今年七十有一，筋力衰微，朝夕危惧，惟恐不终。今得万物自然之理，其奚哀念之。有皇太孙允炆，仁明孝友，天下归心，宜登大位，以勤民□。中外文武臣僚同心辅佐，以福我民。凡丧葬之仪，一如汉文勿异。

    布告天下，使明知朕意。孝陵山川，一由其故，无有所改。

    一、天下臣民，令到出临三日，皆释服，嫁娶、饮酒、食肉皆无禁。

    一、无发民哭临宫殿中，当临者皆以旦晡十五，举哀礼毕，罢非旦晡临，无得擅哭。

    一、当给丧事及哭临者，皆无洗绖，带无三寸，无布车兵器。

    一、诸王各于本国哭临，不必赴京。中外官军、戍守官员，无得擅离信地，许遣人至京。

    一、王国所在文武衙门官民、军士，今后一听朝廷节制；护卫官军，王自处分。

    一、诸王不在，令中者皆以此令比类从事。”

    明日，皇太孙令礼部定丧仪。群臣上议曰：“在京府部等官闻丧，次日素服、乌帽、黑带，赴廷听遣诏。遂于本衙门素服、斋宿，朝晡诣几筵哭，仍各置素服。第四日成服，朝晡哭临，葬毕乃止。

    自成服始，二十七日除。命妇亦以第四日具衰服，由西华门入哭，不许金银首饰。诸王、世子、郡主、妃及郡王、内使、宫人等，俱斩衰三年，自成服二十七日除。凡临视事，素服、乌帽、黑带，退朝服衰麻衫，大袖圆领，不缉纱帽，麻布裹之，去翅垂带，麻绖鞋。命妇麻长衫，大袖圆领，麻布盖头，器依卤薄名数。工部及司礼监等处造神主，用栗木，制依家礼。遣人奉诏于各布政司及直隶府州，开读诏书，文武官员人等素服、乌帽、黑带，四拜跪听，举哀四拜礼毕，各置衰服，第四日成服。每旦，官僚人等于本衙门朝阙设香案哭临，三日除，大小衙门各令官一员赴京致祭，礼物备办。”皇太孙从之。庚寅，葬孝陵。

    十六日，皇太孙允炆即皇帝位。

    十八日，诏以明年为建文元年，大赦天下。诏曰：“天祐下民，作之君。我高祖皇帝受天之命，统有万邦，宵衣旰食，弘济斯民，凡事有益于天下者，无所不用其心。政教休明，规模弘远。朕以眇躬，纂承大统，恭依遗诏，于洪武三十一年闰五月十六日即皇帝位。夙夜惶惧，思所克相上帝，宠绥四方，以无忝我皇祖之大命。永惟宽猛之宜，诞布维新之政。其以明年正月初一日为建文元年，大赦天下。自洪武三十一年闰五月十八日昧爽以前，大辟罪以下，已发觉、未发觉，已结正、未结正，常赦所不原者，咸赦除之。敢有以赦前事相告，以其罪罪之。所有事宜，条列于后。一、天下布政司、府、州、县自洪武三十一年以前拖欠钱粮，盐运司、盐课提举司自洪武三十一年以前拖欠盐课，尽行蠲免。一、天下军民所养孳牲、马匹、羊只者，尽皆免。一、天下田土，或有人户为事全家发充军者，或有死绝者，或因饥窘逃移者，以致抛荒数多，粮税拖欠，诏书到日，将抛荒数目从实取勘，报官开除。其逃移人户复业耕种者，优免杂泛、差役三年。一、水旱灾伤，何代无之。今天下人民其有因而失所者，当该有司将预备粮赈给。一、今后官民有犯五刑者。一、依大明律科断，法司遵守，无深文。一、军民词讼，今后务要自下而上陈告，敢有越诉紊乱者罪。一、囚徒已行宥罪，发卫所充军守御者，及已编定卫所，有司官领；未曾到卫所者，不在赦例。一、天下卫所在逃者，诏书到日，限五个月以内赴所在官司，首告与免本罪，所在官司仍给口粮，递送京卫所着役；过违此月，仍罪如初。于戏！德惟善政，政在养民，当遵先圣之言，期政雍熙之盛。百辟卿士，体朕至怀。

    故兹诏示，想宜知悉。”

    十九日，立宜山县得胜马驿；改宜阳水驿为水马驿。

    二十一日，诏内外五品以上文官及州县正官，各举所知。

    先是，内外缺官，于进士、举人、监生、人材、秀才、孝廉、税户、考满吏员知印承差除用。至此，定保举法。不问下僚、乡民，及因累充军者，或多或少，悉听保举吏部选用。

    六月，上大行皇帝谥曰高皇帝，庙号太祖；追谥孝慈皇后曰高皇后。

    召汉中府学教授方孝孺为翰林院侍读学士。

    孝孺，字希直，一字希古，台州宁海人，世家侯城里。父克勤，受《易》，童彝得伊洛之学。长子孝闻，季孝友，孝孺仲也。孝孺始生之夕，有木星堕其所。自幼颖敏绝伦，双眸炯炯如电，日读书积尺。人以其善属文，呼为小韩子。年十五时，从父为济宁知府，因达观于邹鲁间，访古圣贤遗迹，慨然自期曰：“颜、闵未可几及，樊迟、冉有使学同时，岂皆让之？但世无孔子，不得所依归耳。”自是精思力践，进修不已。越三载，克勤被系，请以身代。不报，竟戍江浦。未几，复逮至京。

    卒，孝孺哀毁骨立，思自奋以昭先德。明年，以文谒宋濂，濂深器之。名流先进如胡翰、苏伯衡、叶光大辈皆自以为不及。

    濂致仕还浦，复往卒业，四载辞归。濂寻以罪徙蜀，孝孺欲往省行，得为文，吁天愿输寿以延之。濂尝欲以为甥而不果。及其文至，曰：“欧阳少师苏长公，姑置勿论。其余诸子与之角逐文场，不知其孰为先后也。”然孝孺下视文艺，恒以明王道为己任。友人或称其文辞，则告以学者当以道德为本，文词非所尚，反复明辩不已。谓道之行必先于家，著《宗范》九篇以示厥宗。盖自任以天下之重也，辟异端为己任。进德所诣，月异而岁不同，世或以为程朱复出。尝卧病绝粮，家人以告，笑曰：“古人有三旬九食、瓶无储粟者，穷者岂独我哉！”其不为贫寠所动如此。洪武十五年，吴沉、揭枢等荐孝孺可大用。

    聘至，入见称旨。上谓枢等曰：“孝孺孰与汝？”对曰：“十倍于臣。”锡之几稍欹，必正而后坐。上喜其举动端正，谓太孙曰：“此庄士也。当老其才以辅汝。”试灵芝甘露论，称旨。

    谕遣还家，二十年复辟至。上方重赏罚，以其心存教化，谓左右曰：“今非用孝孺时。”乃擢将仕佐郎、汉中府学教授。明年闰四月，抵任汉中府。水土暴恶，病癭痿者十人而五。孝孺安之，甘蔬粝饭，与诸生谈道不倦。视其色，若饫万钟者。二十七年春，蜀献王延之，处以宾师，恒曰：“方先生古之贤者也。”孝孺每见，必以仁义道德陈于前，王喜甚，使入讲经、论文，无虚晷，为名其读书之庐曰“正学”。当时蜀治依于礼乐，诸王莫及，孝孺之功也。久于蜀，因得访宋濂墓，恤其遗孤。癸丑丙子，投文应天府。至是，首加召用，一时倚之。上好读书，每有疑即召使讲解。临朝奏事，臣僚面议可否，必命孝孺就扆前批答。言听谏行，不愧昭烈。孝孺尝作《书事》诗曰：“斧扆临轩几砚间，春风和气满龙颜。细听天语挥毫久，携得香烟两袖还。风软彤庭寒尚薄，御炉香绕玉阑干。黄门忽报文渊阁，天子看书召讲官。”其相与如此。靖难兵入，自分必死，乃作《绝命》词，略曰：“天降丧乱兮，莫知其由。奸臣得计兮，谋国用犹。忠臣发愤兮，血泪交流。以死徇君兮，抑又何求。呜呼哀哉兮，庶不我尤。”既而姚广孝荐之草诏，文庙遣召，数回，竟以衰服往，投笔恸哭不能止。文庙不悦而诏之，辞益厉。既而曰：“若称周公，成王安在？”命割其舌。

    孝孺含血犯御座，文庙大怒，磔之，詈至死，遂诛其宗亲八百四十七人，焚夷方氏墓。后仁庙尝与近臣论及曰：“孝孺是个忠臣。”永乐二十二年十一月，御书付礼部尚书吕震：“建文中，奸臣正犯已受显戮，家属初发教坊司、锦衣卫、浣衣局并习匠及功臣家为奴，今有存者，既经大赦，可宥为民，给还田宅。”于是惟一子妇得归还族，即其故居立祠祀之。成化中，宁海知县宜春郭绅复新其祠，取所著《逊志斋集》四十卷、《拾遗》十卷，梓行于世。又有《周礼考次》、《大易枝辞》、《武王戒书注》、《帝王基命录》、《文统》、《宋史要语》诸书，皆逸不传。正德间，遗族方主祠事。初，孝孺被召入京，王叔英预以书告之曰：“天下事有可行于今者，有行于古而难行于今者。可行者行之，则人之从之也易，而乐其利。难行者行之，则人之从之也难，而受其患。此用世所以贵时措之宜也。”孝孺好古，故叔英及之。建文中，改旧制，求天下利弊而欲新之。靖难兵起，日召之谋议，诏檄多出于孝孺。嘉靖初，南京兵部郎中永丰夏尚朴读其遗文，叹其词义雄伟，不让欧、苏；惜其说理虚无，着于□意，其致用亦然。斯言得之。说者又谓孝孺与景隆父子交谊甚笃，景隆帅师北伐，实由孝孺，既而兵败，渐有异志，人多知之，告于帝，帝雅信孝孺，遂不复疑，卒成开门之变，盖不免于误国云。□记曰：夷齐采薇，子路结缨，其志烈矣。然其从容就义，乃得处死之道。后世遂有不胜其愤，肆诟詈以召奇祸者。孝孺负刚毅之气，奋雄博之辩，致使不能穷诘，故其受祸之惨，极于一时君臣，三代以来所未有也。后十余年，文庙言及辄足顿，愤愤不能平。其当时论可知。

    夏进士过孝孺祠，题云：“一个为忠九族亡，全身远害亦天常。

    夷齐死后君臣薄，力与君王继首阳。”君子以为然。

    郑居贞，徽州人。父潜，有文名，国初，历任潞州同知。

    洪武中，居贞以明经举，授巩昌府通判，升礼部郎中，甚见重。

    太祖时，至河南布政司左参政。以永乐初坐累，死于南京。有《闽南集》、《关陇行》、《藁归来》、《藁随桧》、《庭藁》。子孙因留住，居福建爪山。方孝孺之为汉中教授也，居贞以诗送之，孝孺亦尝赠之文，谓其为参政三年而去，吏民以不能留为憾。事在洪武二十三年。然其坐累岁月不可考，盖亦因孝孺之故云。

    魏泽，字彦恩，应天府溧水人。有孝行，累迁至刑部尚书。

    先是，燕邸南下，姚广孝请曰：“殿下至京，须全方孝孺，杀此人则天下读书种子绝矣。”上纳之。既至，建文帝亡去，遂召孝孺问曰：“我以周公匡成王而来，成王不在，当议所立。”

    对曰：“殿下既以匡王室而来，成王不在，当立成王之子。”

    忤旨，因有灭十族等语。上大怒，即收捕其族党，尽诛之。泽是时谪为宁海典史。当捕方氏时，悉力保护，既免于辱，且资以行赀，后过方孝孺故居，赋诗曰：“笋与冲雨过侯城，抚景令人感慨生。黄鸟向人空百啭，青猿堕泪只三声。山中自可全高节，天下难居是今名。却忆令威千载后，重归华表不胜情。”

    闻者壮泽之言。

    王稌，字叔丰。祖祎，死国；父绅，自有传。稌少有志向，从学方孝孺，甚为所器，许妻以女，未及也。尝周恤其旅，又尝与孝孺表侄郑珣至聚宝门外求其遗骸葬，不可得，卒逮系。

    文皇帝念祖祎死国之功，特从宥免，且方向用也，而稌以疾力辞。读书青岩之下，将终身焉。后辑方氏遗文，为《侯城集》以传，世咸义之。稌性至孝，初，绅痛念父没，每食必斥兼味，稌遵其教。子孙相承，阅数十年不变。事母丁如事其父，送终尽礼，三年酒肉未尝入于口。学问该博，士之从游者日众，郡邑交重之。所著有《青岩稿圣文纂》，《金华贤达传》、《续文章正宗》。卒年五十九，门人私谥曰孝庄先生。

    释剌面正军及囚徒还乡里。后洪武三十五年七月复拘入伍。

    十二日，革都察院司狱四员。

    十六日，革天下阴阳学、医学。衙门群臣议其无别辨，又所隶皆有司版籍为户，诏革之。

    立孝陵卫。设经历司。

    以黄子澄为太常寺卿。

    黄子澄，名湜，以字行，袁州分宜人。少从邑人欧阳贞受《易》、周与学受《尚书》、清江梁寅受《春秋》。博士员俊声游乡校，同舍避席，推为高等。尝赋《寒江把钓图》及《枯梅诗》，人争诵之。洪武癸亥，应贡入太学。明年，定科举之制，中京闱乡试第二。乙丑，会试第一，进士及第第三，授翰林院修撰。寻兼春坊官，侍东宫讲读，累迁太常寺卿。皇太孙立，诸王以叔父之尊多不逊服。一日，太孙在东阁门召子澄，告曰：“诸王尊属，各拥重兵，何以制之？”澄以汉平七国事为对。太孙喜曰：“得先生谋，吾无虑矣。”及即位，时周、齐、湘、代、岷五府相继煽动。朝罢，召子澄谓曰：“先生忆昔者东阁门之言乎？”子澄曰：“不敢忘也。”然事几甚密，与齐泰谋之。时有告周王橚者，遂遣李景隆往执之，词连代、湘、齐三王。徙代王于边，以兵围湘王于荆，王狼狈自焚死。

    执齐王榑囚之京师，岷王楩降为庶人，燕王亦加谯让。朝廷以子澄为功，褒赏之。元年三月，命都督宋忠等练兵北方。七日，靖难兵起，首以诛齐泰及子澄为名。耿炳文既败，诏以李景隆率兵百万以往。景隆自负文武，方子澄授以指画，京隆依违而已，子澄甚忧之。未几，景隆战败，奔还京师，赦不诛。子澄哭谏曰：“景隆出师无纪，意在观望，不诛之以谢宗社，何以惩将士？”不听。已而徐凯、盛康继踵败衄，顾成等皆降。子澄抚膺大恸曰：“大事去矣，万死不足赎误国之罪矣！”乃赋一诗以志痛。诗曰：“仗钺曾登大将坛，貂裘远赐朔风寒。出师无律真儿戏，负国全身独汝安。论将每时悲赵恬，攘夷何日见齐桓。尚方有剑凭谁借，哭向苍天几堕冠。”闻者哀之。寻用廷臣议，诏谪齐泰及子澄于远方，以快敌意，其实阴使之募兵也。时诸将独守淮南，而文庙之师渡江矣，景隆开门迎谒。

    寻有诏执子澄等，责之不服，子澄遂死之。命赤其族，一子逃难，易姓为田，经宥后乃复姓，家湖广之咸宁，至今不绝。今有登进士科者。嘉靖初，提学佥事邵铣命知府罗辂立祠祀之。

    成化间，刑部尚书彭韶著《哀江南》词曰：“临江号名郡，佳丽传自昔。岂不产异人，为兹壮颜色。云何百年间，不见有遗迹。倌人闻我言，掩袂长太息。扣之至再三，欲语还踧。为言有奸臣，名字不记忆。道是练子宁，□。内台司风纪，适遭阳九厄。飞简论魏曹，戮力事讨贼。胶固不知几，只顾顺与逆。□，□。□，□，奇祸婴六戚。兹事有始末，贱子请折一。神考早谢世，太孙推正嫡。母妃开平家，元勋载帝室。姻娅尽雄豪，健斗万人敌。隐然九鼎重，□。嫌隙一以开，谗言肆罔极。居然尾不掉，大都势耦国。时有黄子澄，轻佻故无匹。伴读□，□东室。踪迹类叔文，论事时造膝。一旦剪侯王，忽徨何太急。细人暗大体，国衅此焉隙。渔阳动地来，六军尽股栗。齐泰为司马，折冲乃其职。堂堂正正旗，誓书严纪律。内则方孝孺，早学富经术。倚马草檄文，枢机资密勿。又有黄门迪，自少称英特。五亩给缁黄，异端恨至骨。余者亦党人，我今半遗失。当其横行时，俱立万仞壁。之死矢靡他，鼎镬甘如蜜。仰视三光明，万古常昭晰。俯视五岳尊，神维赖以立。父母岂不顾，天常不可易。妻子岂不爱，吾分自当适。寄语谢诸亲，业缘皆宿积。愤无我怨尤，怨尤竟何益。所贵贤士模，万段死奚惜。后来奸佞儒，巧言自粉饰。叩头乞余生，无乃非直笔。簿书日埋□，欲昏塞。乍闻毛发竖，空拳几欲击，孤灯□夜长，四壁虫声寂。耿耿不成寐，此意谁能识。圣人顺天命，四海瞻晓日。尔何守戆愚，甘心至族灭。不观解与胡，乘时附凤翼。恩宠日月加，声名重简册。”

    以平江县知县陈彦回为徽州府知府。

    彦回，字士渊，号内斋，兴化府蒲田人。父立诚，举秀才，为保德州知州，改应州，左迁博白县知县，坐事废。十六年，复起为归安丞，寻以事致大辟，籍其家。弟彦水口戍辽东，彦回及祖七秀、祖母郭氏、母涂氏、子善需，并戍滇南。比至蜀，惟彦回与祖国郭得存。时遇赦，不及彦回，监送者哀而释之。贫莫能还，乃依乡人定远县尹黄积良，遂从其姓，更名礼，称郭为母。未几，积良去位，乃依南充县丞于仲和。其后，阆中教授严德政知彦回通《尚书》，荐为保宁府学训导，九载考绩至京，侍殿陛，承顾问者四十三日，高庙悦之，擢知平江县。

    莅任甫十三月，高庙晏驾，彦回捧香入临，给事中杨惟康等以文学廉干荐，遂升徽州知府。彦回下车甫数月，政教一新，士民咸悦。明年，为革除。己卯，以考核称职，蒙赏赉甚厚。其年冬，郭氏卒，当承重持服。徽民汪侃诣阙奏乞夺情终任，不报。彦回衰绖赴阙，疏其改姓历官情罪，乞正明籍。疏入，报可，特宥为民，寻复其官，释彦水口辽东之役。彦回复上疏终制，不许，诏迁葬其祖母、父母毕，即莅郡视事。每旦必哀奠如礼，士民因名其山曰“太守山”。彦回自历官，以避难亡命、更易姓名为非礼，恒悒悒不自安。屡欲陈旨，辄自筹曰：“祖母年既高，万一蹉跌，将托之何所？”隐忍二十余年，至是始得行其志，识者伟之。后靖难兵起，彦回奉命召募义勇至京。彦水口至自辽东，邂逅旅邸，悲喜交集。郡中士人曰曹从善者，偶闻而往贺焉。彦回谓曹曰：“予荷朝廷再造之恩，此生再生不足以报万一，余固有以处之矣。到郡，遣我弟归以治家事，余身许国，他不恤也。子其为我述一词，以道我家颠末。”仍为索名笔书“务本”两字以遗之，俾知孝弟为修身克家之道。曹唯唯，因已知彦回之必殉国矣。未几，复莅郡。会靖难师已渡江，彦回率义勇赴援，而势已不及。文庙继统，械至京师，不屈而死，壬午十月十五日也，时年四十七。

    二十四年，革建昌府旴江递运所、南城县蓝田巡检司。

    改河南陈州淮阳加递运所为颖岐站递运所，隶商水县。

    以户部主事夏原吉为户部右侍郎。

    七月十三日，召前河南布政司右参议董伦还，自云南擢礼部右侍郎兼翰林院学士。

    伦，字安常，东昌恩县人，世居燕之宛平。自为儒士，处山林间，布褐藜藿，已怀忧世之志。学者多从之游，以所居具川，称“具川先生”。元末，征辟不出，世高其行。国初，擢用单县儒士张宁。洪武十五年，宁以伦荐，遣使征之，以为春坊赞善大夫，赐冠带，事懿文皇太子。其所陈说多忠孝之言，太祖皇帝闻而善之。十八年正月，由春坊右赞善升左春坊大学士，赐绮六疋、钞五千锭。会东宫晏驾，二十五年，出为河南左参议。在任尽心民事，名其思政之堂曰“后乐”，方孝孺为之记。尝草封事数千言，无一不惬上心者。二十六年，上书荐肇州吏目诸葛伯衡，太祖遽擢为陕西参议。三十年，以诖误坐免，典教滇南。东宫怜其老，赐以白金若千镒。伦行至成都，蜀献王深宠之，赋诗八章以送行。至滇，凡作养成就，用夏变夷，渐摩膏口，皆出于仁义道德，故虽蛮夷童竖皆知向方。洪武三十一年闰五月，建文即位，眷恋东宫旧臣，屡询久之，左右多言伦可用，即召至京师，慰劳备至，拜嘉议大夫、礼部侍郎兼翰林院学士，与方孝孺皆入馆阁传经史。是年七月十三日，御书“怡老堂”三大字，及髟沐几、玉鸠杖各一赐之。伦上表谢。初，监察御史解缙尝代夏长文作劾袁泰书，泰衔之，因肆诬斥。太祖令缙十年著作，始许擢用。未及期，会太祖宾天，缙遽赴临。权臣谓赴临非诏旨，遂谪河州。缙与伦书祈援；岁余，权臣出，伦为言之，乃召缙还，以为翰林待诏。其汲引人才类如此。伦为人质直敦厚，富文学，为时所重。革除间，屡恳言当务亲睦，不听。太宗即位，时伦年八十余，有旨令致仕。

    出京，悒悒成病，数日卒。

    二十三日，周王橚有罪，遣曹国公李景隆往问，逮其护卫官军，废橚为庶人。景隆受贿至金宝七抬。

    二十四日，革左右给事中。

    二十五日，增神乐观知观一员，六科都给事中仍旧。

    三十日，革北平府常庆、郑村二坝衙门。

    以周府奉祠正周是修为衡府纪善。

    八月八日，增国子监司业一员。

    九月，立浦江县毛塘巡检司。

    十四日，革巩县廖子王站递运所。

    十八日，增置浙江、江西、湖文、福建、山东、山西、河南、陕西布政司，扬州府各织染局局置大使一人，副使一人。

    十九日，以临江府推官刘翼为知府。

    二十四日，革凤阳府属凤阳县蚌埠站，颖上县颖阳站，聂家湾站，太和县要湾站、旧县站，颖川乾沟站，泗州黄岗站、双沟站，寿州下蔡站、独沟站，凡十三递运所；开封府陈州颖岐店站、项城县纟丘店站、蔡河站、祥符县金梁站、太康县长领站、扶沟县义声站、通许县青冈站、荥泽县通济站、阳武县城南站，凡九递运所；怀庆府济源县小交村站、孟津县下孟里站，凡三递运所；平阳府垣曲县梨树、交斜、阳壶站，绛县乾涧、横岭，夏县常村，闻喜城西东镇，安邑县运司陶村，凡十递运所。

    遣都督同知何福佩征虏将军印，总兵征百夷，都督徐凯等从。

    以兵部尚书茹瑺为吏部尚书，工部侍郎练子宁为吏部左侍郎，蹇义为右侍郎。今南京吏部卷内有三十一年十一月尚书茹瑺奏保举人材案。先是，四月，子宁以工部右侍郎掌吏部事署卷。

    练安，字子宁，以字行，临江新淦人。父伯尚，洪武间为起居注，以直言忤旨，谪广德州同知。后迁临汀、镇安二府通判，卒于官。安性资英迈，志操不凡，幼从乡长者竹庄先生游，竹庄命赋《水竹村居》，有“千山暮雨石泉通，一夜春雷龙箨长”之句，竹庄甚奇之。游邑痒，与金幼孜相友善，尝谓之曰：“子异日必为良臣，我必为忠臣。”洪武甲子年，领乡荐。

    明年入对大廷，极言：“今日朝廷用人，徇其名而不求其实。

    以小善而遽进之，以小过而遽戮之。”因历陈古人所以教养任用之道，言甚剀切，不顾忌讳。高庙嘉之，擢第二名进士及第，授翰林院修撰。安益以名节自砥砺，于是声望蔼然，中外咸以文学行义称之。未几，以母丧去位，杜门屏迹，力行古丧礼。

    服阕，升吏部左侍郎。时建文君初嗣位，安进贤退不肖，多所建白，与方孝孺等特见信用。寻迁左副都御史，后改御史大夫。

    靖难师起，安极论曹国公李景隆奸邪不忠。一日，于朝班内执景隆数其罪，奏请诛之，不听。安愤激稽首，请先伏诛，遂罢朝。师渡淮，靖江府直史萧用过、衡府纪善周是修，上书论大计，指用事者罪过。书下群臣及两人议，用事者怒，盛气以诘两人。安言“国事至此，尚不容言者乎？顾所论我过，有则改之，无则加勉”，诘者愧而止。壬午年六月，有诏治奸党，安不屈，遂族诛之。姻戚被论死者，百五十一人，戍远方者又数百人，惟吉水钱氏得免。钱习礼仕于朝，为乡人所持，恒怀不安，以告少保杨荣，乘间以闻。文庙欣然曰：“使练子宁今日在此，朕固当用之耳，况习礼乎？”后同知王佐缉安遗文一帙，序之曰《金川玉屑集》，提学副使李梦阳始命有司梓之。又立金川书院，祀安父子，名其堂曰“浩然”云。

    二十九日，增置兵部武选、职方二司主事四员。

    以兵部左侍郎齐泰为兵部尚书，右侍郎刘俊为左侍郎，郎中庐渊为右侍郎。是时，兵科给事中王坦、康健，兵部郎中□贤潘行、杜禹，祈昭员外石朴、张子真。

    齐泰，应天府溧水人，洪武丁卯乡贡进士。始名德，后受知于高庙，改赐今名，筮仕礼部主事。一日雷震谨身殿，上躬祷于天，择九年无过官同陪礼，泰与焉。乙亥，为兵部左侍郎。

    戊寅，进本部尚书。尝被召，问边将姓名，泰历数无遗。又欲考诸图籍，泰出袖中手册以进，甚悉。自是益承眷遇。及上弃群臣，泰与受顾命辅嗣君。奉命使燕，赂之，泰受之，归请以所赂为兵费。上奇其识，日见倚重。及燕藩将入临，至淮南，泰言于上曰：“令人赍敕符，使归国。”及靖难兵起，泰主征讨之策，命将出师，多其筹画。嗣君惟召学士辈讨论周官法度，处便殿、弄柔翰而已，诏阃外事一以付泰，泰遂移檄指斥亲王。

    或难之，泰怒曰：“名正言顺，敌乃可服。是何言耶？”语闻靖难师，遂首以诛泰为名。泰以谷王橞漏师遁还，虑辽、宁二府为变，召还京师。宁王权与燕合，惟辽王植至。始与燕战，犹有胜负；及势不可支，乃谪其官以求解兵，时二年七月也。

    李景隆以书与燕，谓齐、黄已屏窜遐荒，可息兵矣。燕不信，进兵益急。寻召泰还，而京城已定，嗣君出走。泰追之不及，至广德州，语在王叔英传。既而被执，泰不屈，遂见杀。其从兄弟敬宗等皆死。叔时永、阳彦等皆充军。有子甫六岁，给配，后赦还，今子孙犹有存者。

    以云南右布政使陈迪为礼部尚书。

    迪，字景道，宁国宣城人，世居麻姑山西村。曾祖巨卿，元江州路总管。祖宥贤，父仲康，抚州守御千户所百户。迪自幼倜傥，有志操。洪武中，辟郡学训导。已未，以通经召除翰林院编修。乙丑二月，升侍读，豫修大典。辛未八月，升山东布政司左参议，捕蝗弭盗，民甚德之。甲戌六月，丁内艰，夺情起复，辞不允。乙亥二月，升云南左布政使。时普定、曲靖、乌撒、乌蒙等处苗贼猖獗，迪以士兵击破之，献俘于朝，有白金、彩币之赐。戊寅八月，征诣行在，升礼部尚书，特授荣禄大夫。庚辰水旱，有旨集议，迪言刑狱未清，宜敕法司，择公廉仁厚者分诣郡县，复审狱囚，无令久淹，致伤和气。又言逃民家业既丧，且畏公私逋负之迫矣，失今不恤，必啸聚为患。

    宜使有司招徕之，其不愿归者听附籍田，暂免其差役，则民安而盗息矣。上皆从之。辛巳二月，加太子少保，辞所兼俸不受。

    靖难师起，迪与黄子澄等上疏陈论大计。迪受命僭运粮储于外，过家未尝入。闻变即赴京师，掌禁旅。

    往虏前将军、云南总兵、西平侯沐春卒。沐春，字景春，年十七，从父英平四番，又从征云南有功。冬，江西僭寇顺天王扇诸郡作乱，春与征，先登歼之。乙丑秋，受骠骑将军、佥后军都督府事，廷臣请试职。太祖曰：“是儿我家人，非他比也。”俾实授，春剖决如流。尝录囚烈山，奏释数百人。擒逆党那于蔚州，开释诬误亦数百人。壬申，英薨于云南，万里奔赴，袭西平侯爵。镇云南，一遵父道，谓屯田为政要务，岁较多寡赏罚，穑功乃倍，馈饷以足。癸酉春，缅甸、暨东、川夷相继作难，春调都督瞿能，授以成算，俄皆殄平。甲戌春，复平越巂番寇。越州蛮阿资者倡乱西南，朝廷费数百万之师，往往无功，春卒平之。麓州宣慰思伦发，为其下所图。戊寅四月，破刀干孟诸砦，诛其渠，余释复业。自是百蛮震慑，不复携贰。

    拜征虏前将军，命尽平其地。功未竟而春以九月十二日卒矣，时年三十六。帝悼恤，遣官就祭，命有司护丧至京。复论祭者，再赐谥惠襄。春沉毅果敢，明识绝伦。在镇七年，辟田至三十余万亩，复人户至五千余。又尝凿铁池河，灌田数万亩，民受其利。二十日，革五军都督府断事官。是日，复设大理寺，置卿一员，左右少卿、左右寺丞各二员；余官左司，左司正一员，正六品；左司副一员，从六品；左评事六员，品同；左右司务二员，从九品。先是，大理寺革，至是复立。二十六日，革广通镇批验茶盐。长星西陨，有声如雷。

    以张凤等为锦衣卫千百户等官有差。初，太祖崩于西室，室人殉葬者若干人。其近亲张凤、李衡、赵福、张弼、汪滨、孙瑞、王斌、杨忠、林良、李成、张敏、刘政等以锦衣卫所试百户、散骑、带刀舍人，进官本卫千户百户。靖难初，革建文间升除官，张凤等亦在革中。文庙曰：“他每这几家都是孝顺的，职事不动，都调孝陵卫支俸，不管事。”今尚称太祖朝天女户宫，世世袭授。

    十月四日，征虏将军何福进兵金齿。

    贬安陆侯吴杰为广西南宁卫指挥使。

    增置尚宝司少卿一员。

    六月，革邵武府泰宁县河泊所。

    十五日，增置陕西洮州茶马司。

    二十一日，革大昌县并儒学，县隶夔州府，至是革。

    二十五日，革衡州府蓝山县毛俊堡、张家、小山堡三巡检司。

    以戴元礼为太医使。

    元礼，金华人，名思恭，以字行，学于朱彦修。初以御医事太祖，太渐时常目之曰：“此人仁义，颇忆之。”故有是命。

    后，辽王来朝，为书《仁义》卷，肃、庆二王为之赞咏，董士为之跋。或云文皇时以旧恩升院使，非也。时蒋用文为御医。

    召总兵官、左都督杨文还京师。

    文，合山人，以开国功累官都督。洪武丁丑春正月，命往辽东练兵屯田，七月召还。俄充大总兵官、征虏前将军，率京师、湖广、江西兵征五开，太祖以诗送之，自总兵顾成以下悉听节制。冬，先诸将还京。戊寅夏五月，复充总兵官，拣选北平行都司及王府护卫，精锐马步官军往开平御备。太祖崩，未几召还，永乐丙戌正月卒。

    十一月十三日，立金华府义乌清溪巡检司。

    十二月癸丑，帝省牲于郊祀坛。

    四日，复置工部照磨所。

    九日，增设开封府常盈库大使一员、青州府将楹库大使一员，立福建下里场盐课司。

    十五日，革青州计博罗县陈递站、益都县北门外、乐安县乐安、临淄县古城，凡四递运所。

    二十一日，革绍兴府萧山县钱清北坝。

    省卫辉府胙城县儒学训导二员。

    二十八日，省永平府江华县县丞、主簿各一员。

    罢吏部尚书茹瑺，云南左布政使张为吏部尚书。张紞，字昭季，号鷃庵，西安富平人。父月川，文行知名。紞由明经举为东宫侍书，才识通敏，懿文皇太子器重之。洪武十二年冬，升通政司左参议，寻出为云南右参议，进左布政使。凡土地贡赋、法令条格、祀神坛祠、公署廨宇与夫上下典仪、公用程度，悉裁定之，夷民心孚，远迩奠安。二十年三月，秩满入觐，考功能为天下第一，赐玺书劳之曰：“曩者讨平西南夷，命官抚守，尔紞实先赴任，今五年矣。言出则诸夷听服，令布则四野欢抃，皆由诚信相孚，克恭乃职。今来朝，不待考而朕知其功出乎天下十二牧之首，故嘉汝绩，复命乃治黔南，汝钦哉！”

    遂还治。三十一年，召为吏部尚书。会修《太祖皇帝实录》，被旨试翰林之任编纂者，考第高下而官之，时杨士奇以教官征入翰林，亦在试列。紞读其策，独喜曰：“明达时务，有用之才，不但文辞之工也。”以为第一，奏授王府审理。士奇由是著名，后果大用，其知人之鉴若此。壬午六月，靖难之师入京城，讨奸党，紞与焉。及上即位，召紞与王钝谕曰：“卿二人久事皇考，习知典故。今皆老矣，其解职务，月给尚书半俸，居京师，视时政，有疾旧制，向朕直言无隐，庶称厚望老成之意。”惧，自经于部之后堂。

    以茹瑺掌河南布政司事，尚书如旧。

    茹瑺，衡州衡山县人。面骨深峻，身长八尺，相者谓封侯而不令终。洪武中，以贡入监，吏部试居第一，累官至右通政，甚称上意。旧令，中外文武服勤在官者，复其家。上以瑺卓异，并其田塘园林一切税租，悉蠲之。其叔父、弟诣阙谢，及陛辞，赐钞十锭，仍敕光禄寺，赐酒有□，瑺诣其门饯之。累迁兵部尚书，太子少保。革除间，以尚书掌河南布政司事。靖难师起，瑺主兵饷，及迫近京师，诏以诸王分守诸城门，遣李景隆都督王佐及瑺往龙潭见太宗，常望风纳款。未几，遂入京，群臣未有言，瑺独先于上前稽首劝进。及即位，以瑺有奉天征讨功，封奉天翊运守正文臣，特进、荣禄大夫、柱国、太子少保兼兵部尚书、忠诚伯，食一千石，子孙不世袭。赐券，文有“内外一人，中流砥柱”之褒。诏以秦王第二女长安郡主下嫁其子鉴，礼遇优渥，赐赉不可胜算。后乞骸骨，得致仕于家。寻以事逮至京师，死于狱。宣德初，征其幼子镛，以父勋与官，镛不敢受，盖镛以瑺在功罪之间也。

    以工部右侍郎张昺掌北平布政司事。吏部卷内有洪武三十一年五月二日工部侍郎张昺奏事。

    昺，山西泽州人。国初举人材，建文时迁至礼部侍郎。会诸藩不靖，廷臣建议，凡藩国所在悉更置守臣，以素负重望者居之，乃以昺为北平左布政使。至，察文皇帝必起兵，遂与都指挥谢贵以在城七卫及屯田军士，列九门防守，飞章奏闻。有掾吏李友直者，智谲人也，昺以腹心寄之。友直乃窃其章，密献王府，而都指挥张信亦告贵之谋。会朝廷遣内官逮护卫官僚，至府，文皇帝遣使逼召昺及贵，入至端礼门，为燕山右护卫副千户谭渊所执。昺及贵皆不屈而死，时已卯七月六日也。得尸还葬。文皇帝登极，族其家，生焚近戚程辈，其疏戚及同里人咸分遣戍边。后上屡梦昺等被发为厉，命出其尸，焚而弃之，昺面犹如生者。有一子，逃去不知所之，或曰养子也。洪熙改元，诏昺戚属戍边者，家籍一人，余纵之还里。昺家坟在水南，去州城之东三十里。正德庚辰春正月，知州马汝冀立祠祀之。以王钝为户部尚书。

    钝，字仕鲁，河南太康人。洪武间由吏部郎中为福建布政司参议，升参政。宽慎廉介，民怀其惠。革除年间，迁户部尚书。靖难师至，钝走出城外，已而归附。文庙登极，召见之，曰：“尔向辅建文，间朕骨肉，今何颜耶？”钝首惭谢，命隆布政使，仍令致仕，怏怏成疾死。子沦，官至户部侍郎。

    以郑赐为工部侍郎。

    郑赐，字彦嘉，建宁瓯宁人。乙丑进士，除监察御史，升湖广布政司右参政。丁艰起复，改北平布政司。坐事谪安东屯。

    革除间，召为工部尚书。太宗登极，转刑部，后改为侍郎。赵羾谗间，以忧死。文庙初，赠太子少师，谥文安。

    监察御史尹昌隆上书，帝嘉纳，颁示天下。

    尹昌隆者，江西泰和人也。洪武中，举进士及第第二人，授监察御史。建文初，人主视朝颇晏，昌隆谏曰：“昔太祖高皇帝鸡鸣而起，昧爽而朝，未尝日而出临，百官于是乎戒惧，故能庶绩又安。陛下嗣守大业，因而追绳祖武，兢兢业业，忧勤万几，未明求衣，日旰忘食，常如有不及者。盖天下之大，四海之广，兆民之众，不可不勤以抚之也。今乃即于晏安，日刻甚晏，犹未临朝，群臣宿卫疲于候伺，旷职废业，上下懈驰，流为陵迟。臣恐播之天下，传之四夷，非为社稷之福也。”帝以“昌隆所言切中朕过，礼部可遍行天下，使朕有过，人得而知之”。及太宗文皇帝举兵南向，昌隆上书言：“今事势而北来章奏有周公辅成王之语，不若罢兵息战，许其入朝，彼既欲申大义于天下，毋使相违戾。设有蹉跌，便须举位让之，犹不失作藩王也；若沉吟不断，祸至无日，进退失据，虽欲求为丹徒布衣，不可得矣。”不报。文皇入南京，命捕齐泰、黄子澄、方孝孺、昌隆等为奸党，同驱出戳之。昌隆当陛大呼曰：“臣当时曾上章劝以位让陛下，奏牍尚在，可覆案上。”乃命缓昌隆刑，阅其奏，上流涕曰：“火烧头若早从此言，则南北生灵受祸未至若是之酷，朕亦无此劳苦也。”诏特贷昌隆死，且谕之曰：“朕长子在北京，尔往视之。尔能尽诚辅导，朕不忘尔。”遂改北平按察司知事，昌隆顿首谢。永乐二年册立，寻与嫡庶议，授昌隆左春坊中允。前后在东宫，随事匡谏，多所补益。

    汉庶人废之，逾年出为礼部主事。尚书吕震方承宠用事，属官惟谄附取容而已，昌隆独以刚直自处。震独处则必有密谋深计，官属相戒，无敢白事者。而昌隆适有事往白，震怒不已；昌隆未喻，移时又白之，震愈怒，拂衣起曰：“事当行自行，何问为？”昌隆踧而退，谋于所知者。或谓之曰：“今既请不得，公旧客宫僚，皇太子素知公，何不启取令旨行之？”昌隆从其计，果得令，依所请。震大怒，遂奏：“昌隆傲暴刚愎，事多专行。臣以职守相临，动为所拒，无属官礼。且身为王官，事无大小，并须上奏，而乃假托宫僚，怙赖恩私，阴欲树结，故不之父而之子，其潜蓄无君之心可以概见矣。”又言：“昌隆身事庶人，名在党籍，侥幸苟免，则利忘义，其心叵测，其行匪良，不宜任用。”上乃命逮昌隆下狱，寻遇赦复官。丁父忧归，服锦衣卫狱，且籍其家。上方巡狩西京，凡下诏狱，率舆载以从，谓之随驾重囚，昌隆与焉。后数年，谷王谋反事发，辞连昌隆，处以极刑。以会经保奏为长史，乃坐以共谋。诏公卿杂问，昌隆初不服，力辩不已，震折之。昌隆知不可免，乃无言。狱具上，上竟夷其族。是年震病，面疽痛不可忍，宛转床褥间，常号呼曰：“尹相尹相！”其妻子问之，云见昌隆，手欲杀之，竟死。

    以谢贵为北平都指挥使。

    谢贵，官指挥签事。洪武末，黄子澄、齐泰建议削夺侯王事。时燕藩称病，泰谋以备虏为名，乃以贵为北平都指挥使，张昺为布政使，俾通王府官属，觇察动静。元年二月，朝廷师至燕，约贵先发。六月，贵等以在城七卫并屯田军士布于城内，填溢街巷，追围王城外墙，又以木栅断端礼等四门。燕王闻之，曰：“我病不出，虽塞之可也。”已而军士登城，擐甲执兵，飞走入王城，四面鼓噪，震动城内。七月，王乃命指挥张玉、朱能等帅护卫勇士八百余人应之，能请先擒谢贵、张昺。王曰：“彼防守既密，猝难擒之，须以计致之可也。今朝廷遣内官来逮护卫官属，悉依所坐名收之，就令差内官召贵、昺付所逮者，则贵、昺必来，来则缚之，一夫之力耳。”乃匿壮士端礼门内，遣人召贵、昺，久之及至，卫从甚众。至王门，门者呵其卫从，惟贵、昺得入。至端礼门内，壮士出擒之，其后者犹未知。移时贵、昺不出，稍稍散去。将士闻二人被擒，皆散走，玉等率勇士捕之。是夜，玉等攻九门，黎明克其八，惟西直门未下。王命指挥詹云单骑往谕，守者皆散，乃尽克九门。上亲问贵、昺，乃知其谋出于齐、黄，遂上书请诛之。于是靖难之师出矣。

    以进士曾凤韶为监察御史。

    凤韶，吉安庐陵人。洪武末年进士，高庙升遐，后授监察御史，时藩王入觐，有驰皇道入且不拜者，凤韶时侍班，有“殿上宜展君臣之礼，宫中乃叙叔侄”之言，闻者骇愕。靖难师起，议遣使致书，请罢兵入国，无敢行者，凤韶独请行。至军前，不纳。取竹通、竹节鼓风达之，亦不报，既而归第。文庙即位，嘉其直，复以御史召，不赴；寻加侍郎召，又不赴。仍刺血书愤辞于襟，其略曰：“予生居庐陵，素负骨鲠，慨一死之得宜，可以含笑于地下，而不愧于天祥矣。”嘱其妻李氏、子公望勿易衣，遂自杀，时年二十九岁。李氏亦死于节云。

    以流人刘有年为太平知府。

    有年，字大有。其先本庐陵人，元季徙家沅州。洪武中，以明经起家，擢监察御史，学行焯焯有称。寻以辞官养母忤旨，谪通州。摆站间，於州故家得《仪礼经》十八篇上之，诏藏秘阁。建文即位，复起太平知府。丙子之春，与王绅遇，以道义相勖。文庙入正大统，以不肯迎驾，谪云南黔国公知其贤，进诸子从学，且荐于朝。及交趾平，起为交趾按察司佥事。其卒也，尚书黄福诔之曰：“江湖胸次，洙泗规模；文宗韩柳，学本程朱。”其为名流所推如此。惜欠革除君一死耳。

    以右都督沐晟袭封西平侯，充总兵官，镇守云南。

    晟，春之弟。春卒未几，晟袭爵，镇云南。永乐中，以平交趾功封黔国公，追封定远王，赐谥敬忠。

    以何福为右军都督同知。

    国初，福奋立武功，为指挥使。洪武辛酉，颍川侯傅友德、永昌侯蓝玉、西平侯沐英三将军征云南，福与有功，来献捷，再佥都督事。戊辰北征，捕鱼儿海，俘获万计。辛未，充平羌将军，代领西平侯兵讨阿资。戊寅三月，擒永宁酋十八加如、麓州叛魁刀干孟，降其众七万，自是百蛮畏服，南鄙宁谧。擢贰都督府。

    以燕府参军事、训导康汝楫为安岳县知县。

    汝楫，武功人。以儒术荐，起为燕府训导，饶智略。文皇在邸，特与密议，朝廷颇疑之，改安兵县知县。县在漳州南四百里，号难治。汝楫公勤莅政，抚驭有方，善绩日著。永乐以旧臣召，民遮道，涕泗留之，未及。擢北京刑部左侍郎。比卒官，其二子爵上林苑监左监，正禋监副爵，累官至太常寺少卿，禋通政司参议。

    召宋怿还京师。

    怿，金华人，故翰林学士承旨宋濂之孙也。濂尝授先太子经，以孙慎累谪夔州。帝即位，念濂皇考旧学之臣，召怿，复官翰林。

    诏求直言，举山林岩穴怀才抱德之士。帝虚心图治，惟日不给，下诏求直言，令内外群臣各举逸士。于是寿州学训导刘亨疏言“六卿秩当与五督府等，国子监祭酒不当位在太仆卿下，诸将子弟宜设武学教之”。上纳览，授亨武进崇仁学训导。罗恢被荐，上书论政，入史馆同修《太祖实录》。吉安府知府朱仲智荐萧用，苏州府同知姚善荐钱芹，用授靖江府直史，芹授户部司务。

    辽人高巍者，事母萧至孝。萧老痼疾，巍奉侍汤药不懈。

    母亡，庐墓蔬食三年。洪武壬戌，应贡入太学。甲子，以孝行旌表，寻授前军督府试左断事。乙丑，上疏欲垦河南、山东、北平兵后荒田、抑末技、慎选举、惜名器数事，太祖深嘉纳之。

    后以断事不称旨，当罪，以议贤，谪戍贵州关索岭，仍许以侄代役。帝即位，上疏陈论时政，请加恩诸王。疏曰：“我太祖高皇帝，遭胡运之大更，群雄并起，龙飞淮甸，芟除群雄，东征西怨，混一区宇。中国既定，惟有四夷，命将征讨。高居九重，神谋圣算，所向克捷。海内之国，五帝三王不能服者，皆来臣服。无不纳贡而效职焉。比之汉高，诚以为过，正所谓我武惟扬，于汤有光。虽因天与人归，实赖我太祖皇帝有文王纯一之德，大行皇后有后妃不妒之行，则百斯男，无不穆穆皇皇，宜君宜王者矣。故世之本宗，百世为天子，支庶百出为诸侯。

    上法三代之公，一洗孤秦之陋。于是体三代封建，分茅胙士，先封形势之地。陕西百二山河，昔人有言：一夫当关。其人悍勇，西邻吐蕃，以藩王之长秦府王之。山西表里山河，地产良马，屈产之乘在焉。其人刚壮，所谓山西出将者也。北近胡虏，故以晋府王之。其燕府虽无名山大川之限，其南冀州、真定、保定、顺德、广平、大名等府，所谓桑土之野，地里坦平肥沃，其供赋之饶，不待言而可知；其北虽曰沙漠寒冷不毛之地，广畜牛马，其地土之人，不耕不蚕，皮衣肉食，弓马是务。辽金残元藉之而各兴一代之业，故以燕府王之。其四川虽曰西南一隅，山河阻深，刘备、诸葛据之而虎视吴魏者也，故以蜀府王之。其余楚、湘、齐、兖、宁、辽、谷、代、庆、肃，星罗棋布，比之古制，虽皆分封过当，然太祖之圣意，莫不欲护中国而屏四夷也。今各处亲王固多，骄逸违犯朝制者，朝廷纪纲不立，削之则伤亲亲之意，此我皇上之所难处也。贾谊曰：‘欲天下之治安，莫务于众建诸侯而少其力。力少则易使以义，国小则无邪心。令海内之势如身之使臂，臂之使指，莫不率从。

    ’真裁制诸侯之良策也。当今之势，以臣愚见，莫听晁错削夺之策，当行主父偃推恩之令。秦、晋、燕、蜀，其余宁、辽、代、谷、庆、肃等府，类比而分王之，小其力而少其地，如此则藩王之权不削而自弱矣。臣又愿皇上待遇亲王，薄其贡而厚其恩，当尽亲亲之礼，如岁时伏腊，外国所贡稀罕之物，并京制嘉声美味，命使臣颁送，就问起居安否何如？其贤如汉之河间献王与东平王苍者，下明诏褒赏之。其骄逸不法如汉之淮南、济北者，初犯则容之，再犯则赦之，三犯而不改者，当合亲王，告太庙，削其地而废处之，岂有不顺服哉！臣尝以为人君之有天下，亦如人之有一身也。天下之患，人身疥癫之疾；骨肉之患，人身腹心之疾。疥癫之疾，有时而搔痒吾体，食良医修方，一扫之而平复矣；腹心之疾，非知识膏盲者不能也。昔贾谊见汉诸侯弘盛，故以指股为喻，今臣以一身百体为喻。今我皇上乃天君一心也，所谓具众理而宰万物，百体之从命者也；各处亲王，五脏耳目口鼻手足也。五脏酸甜嗜欲不同，手足安逸亦异，目好色，耳好音，鼻好臭，口好甘。其心天君，随百体之好则失主宰，不随则扰吾心而已，故医书云智者能调和五脏。

    即和，则不惟无心腹之疾，而疥癫之疾亦不生矣。噫！五脏和而一身安，一家和而百事遂。里谚云家不和而四邻欺，臣亦谓国不和而四夷窥，此一理也。盖自古帝王之治天下，莫不以修身齐家为先。是以尧之文思安安允恭克让者，亦必先我九族，平章百姓。文王之小心翼翼，亦必先刑于寡妻，至于兄弟，以御于家邦。则孔子所谓身修而家齐，家齐而国治，国治而天下平。孟子曰言举斯心，加诸彼而已。亲亲而仁民而爱物，此古今圣王治天下之轨范也。伏望皇上鉴戒焉。”未逾年，靖难兵起时，又有仙居郑恕、金华楼琏、浦江郑楷，皆见擢用。

    诏顾成班师。先是，成以都督佥事充征南将军、总兵官，帅师征西蛮。居宗既平，将旋师。洪武丙子，五开诸蛮叛，遂命成自水西移师五开，副总兵何贵、宋晟、韩观，各助师佐之。

    成在军，秋七月至十月，征平州、大同等长官司苗坡、羡塘光、金家台等一百三十七砦及龙里镇远蛮为乱者，前后斩首二千八百六十四，俘获人口三千八百五十二万，马六十二匹。

姜氏秘史 卷二

    己卯，建文元年春正月癸未，帝祀天地于郊。祀礼始以太祖高皇帝配享。是岁即位，改元，郊见上帝，如岁祀之礼。戊辰，御奉天殿，誓戒百官。是夕，宿于文华殿斋室。己卯，出舍皇邸，尚膳进素食。庚辰夜，合祀天地，配以太祖高皇帝。

    太祖座西向，帝脱舄登太祀殿，秉圭奠瓚，兴俯拜跪，罔弗如礼。昧爽还宫，御奉天殿，受群臣贺。翰林院侍读方孝孺进郊祀颂，谓是日夜半礼成，天宇澄莹，父老咸谓未尝遇。

    四日，改行都司昌州为昌州长官司、普洛州为普洛长官司、威龙州为威龙长官司。

    诏应天府及十三布政司开科乡试。应天、北平、山东、山西、陕西、浙江、河南、江西、湖广、福建、广东、广西、云南、四川。

    十七日，革云南等十四府照磨所。

    二十二日，革武昌府江夏县金口镇、鲇鱼镇二巡检司，立赣州府安远县南桥保巡检司。

    二十七日，革会州卫巳松、大龙、会川、黎溪、腰驿凡五驿，革平阳府僧会司。

    遣使告即位于天下。合祀日神。司业张智诣阙里。

    百夷平，征虏将军何福等师还。先是，十月八日，兵次金齿；十六日，克何登等寨；十八日，克小南和寨；二十二日，还金齿。十一月二日，兵次百夷崖甸，克鲁麻等寨；五日次麓川大甸；六日，克刁干孟寨、朝首贼刁干孟景；七日，次木邦；十一日，克麻底、浪傍等寨；十三日，克孟斯寨；十六日，克孟别；三十日，还大甸。十二月三日，师还金齿；二十二日，征蒲蛮并木邦、孟定等处；二十三日，次石甸，招谕蒲蛮降；二十六日，克阿哈喇寨、老老姚寨。明年正月二日，克枯阿莽寨；初五日，平要甸；七日，班师。于是百蛮悉平。

    敕修《太祖高皇帝实录》，以礼部左侍郎兼翰林院学士董伦、右侍郎兼翰林院学士王景彰为总裁官，太常寺少卿廖升、翰林院侍读学士高逊志为副总裁官，翰林院修撰、国子监博士王绅、陕西汉中府学教授胡子昭、齐府审理副杨士奇、江西崇仁县学训导罗恢、云南马龙池郎甸长官司吏目程本立等为篡修官，给大官撰，宠眷有加。

    景彰，浙江松阳人，名景，以字行。洪武初为怀远教谕，以文字知名。后擢山西右参政，坐事谪云南。时修《太祖实录》，召入翰林，充总裁官。《雪庵集》引曰：“松阳人，名暨，姓不传。永乐初，年逾壮者矣，始落发为僧。溯江而上，抵重庆府□、善庆里山水奇绝可遁，曳杖而□将至，憩于邑□，既而善庆杜氏景贤贤之，乃相与陟□亲洞诸山复降至曰：“盍于是乎寺焉以老。”景贤鸠材构之，寺成而入，昕夕命僧徒诵经咒，闻者则易之乾卦也。景贤曰：“上人祖释而诵儒经，奚其可。”乃易伽梵，而寺以观音名。呜呼寺也，岂其心哉。尝买楚词，泛小舟于滩之中流，读一叶，辄投之水而哭焉。如是至于卷斯巳。众骇之，莫测其意。呜呼僧也，岂其心哉。□闻能破尘臆每脯注一壶以候客，时至者虽□拒而与饮渐曛，呼□曰：“我歌尔和，竟而冥寐，呜呼酒也，岂□。”侍者曰：“吾师形硕而则星流□云造出见者哉，讶其为。洪武三，翰林学士，而今乃灭其迹，子未冠得其又索其遗者藏之，皆手书也。呜呼，日月逝人无闻于世也，夫庸言而骎诸梓以传，即□者，不知何许人，往来于隆安里间，帕首锅而食其力，垂老不漏一字，偶值诗小酌联句，适业暇而立于侧，怪其语□者再，诸老怒叱曰：汝能诗，即续吾所未能者，不得已，拾韵而应之，诸老起，延之上坐，不可强之而后可，仅一绝过此若病人，言其与雪庵故僚，反不一也。谨以其诗附于是，集之□人心白矣岂终言日知。廖升字，襄阳人，学行最知名。洪武末由左府断事□上，十月，擢太常寺少卿□。建文初，修《太祖实录》，学士董伦为总裁，升□与高逊志为副总裁。会太宗平定内难，升恸哭与家人诀，□自缢死。壬午，都御史陈瑛奏升与王艮、颜伯玮皆不顺命，而效死于建文君，同，宜追录之。上悯其忠，不问。高逊志，字士敏，州萧县人，元末侨居嘉兴。自幼好学，京师，其一时文章大家如宣城袁□昌、郑元祐皆在，逊志获受其业，故其文章典雅成一家言。年二十五为质阝山书院山长。洪□，徵修《元史》，入翰林为编修，累迁侍讲学士。建文初，召为太常寺少卿。庚辰会试，与董伦为考选官，精，名士胡广、吴溥、杨子荣、杨浦、胡濙辈，皆入彀□人焉。内难既平，逊志存殁莫考。

    尝考是科同□者，右拾遗朱逢、编修史官吴勤、叶惠仲、赵友士、、张秉彝，监试官御史王度、俞士吉，盖皆一时之选□，叶惠仲、王度死难，馀皆□故而。徐旭者，永乐初为吏部郎中，与逢预□实录，旭升国子监祭酒。俞士吉，永乐。李贯者，吉水人。革除中，为翰林修□宗，一日□于宫中持建文时群览一二干犯者，命翰林院侍讲马钱粮数目则晋馀干犯者悉烧缙等曰：“尔等宜皆有之。”众稽首未对，贯无之，上曰：“尔以独无为是耶？食其禄，思任其事。国家危急之际，在近侍独无一言，可乎？朕非恶夫尽心于建文者，但恶导引建文坏祖法乱政经也。尔等前日事彼则忠于彼，今日事朕当忠于朕。不必曲自遮蔽也。”后贯以姻家累，坐罪下狱。

    王绅，字仲缙，金华义乌人。父祎，以文行重海内，与宋濂齐名。国初擢儒教校理，历起居注，出判南康、临漳二郡。

    会修《元史》，召为总裁官。寻擢翰林待制，使云南，仗节死。

    绅甫十三，聪敏过人，落笔为文，沛然不可御。鞠于伯氏绶，事母何尽孝。及卒，哀毁逾礼。未几，绶亦没，绅独综理生业，茕茕忧患中，杰然负奇志。暇日益取经史百氏言，穷其旨归，纵横磅礴，出入上下，宋濂一见即器之，曰：“王华川其有后乎！”蜀献王闻其贤，驰币聘至，待以客礼，俾教授蜀郡。缙痛父遗骼未还丘垅，白其情事，王悯之，给道里费，以云南访求，不获，遂即死所奠祭，仰天号恸，几之，泣下沾襟，作《滇南恸哭记》以著志，云南□重之，作《吊王翰林文》纾其情。还，王慰劳□，贵贱咸知爱敬。建文即位，召为国子博士，编修《太祖实录》。

    与侯城方孝孺交游，尝尊孝□代儒宗，劝之著书以淑来世，孝孺不以为然，绅益向道德而略文艺。尝以其父死节事闻于朝，得□赠翰林学士，谥文节。开国以来，文臣有谥者实自祎始。庚辰十二月丙午，缙卒，年四十有一。《继志集》三十卷藏于家。子稌，事见第五卷。

    胡子昭，字仲常，一字伯尚，嘉定荣县人，旧名志高，后以避嫌，改居县之东川乡。子昭富经术，性忠介。方孝孺为汉中教授，讲明理学，往从之学。蜀献王赋诗赠之。其后由儒士被荐至京师，王绅辈甚重之。革除间为史官，历升山东按察司佥事、刑部侍郎。壬午九月十一日戮，时年四十一，阖族被擒。

    父复初，母郭氏，皆年八十馀，编伍。子绍缜、维发习匠，后亦编伍。独弟志遂为蜀府典宾，匿丹棱以免。近御史熊相于州治西立祠祀之。

    杨士奇，名寓，以字行，江西泰和人。早孤，母改适罗戴。

    奋志力学，郡县交辟不就。寻以明经授教官，未赴。会修《太祖实录》，送留翰林编纂。未几，命吏部考第史馆，尚书张紞奏士奇第一，授齐府审理副。明日，复入翰林。

    程本立，字原道，嘉兴崇德人。少读书，不务章句，闻金华朱彦修得考亭正传于白云许谦，乃就学焉。寓金华最久，造诣日深。洪武丙辰，以明经秀才擢秦府典所引礼舍人，秦、晋、燕三府官僚召见奉天门下，赐马匹、楮币有差。在任五阅月，以母艰去。庚申，复除补周府礼官。丁卯，从王朝京师，被累，谪云南马龙池郎甸长官司吏目，留家大梁，自以一仆之任。时所部百夷煽诱为逆，本立单骑突入，为书开谕逆顺利害，由是诸夷咸悦归顺，边事以息。当王师初靖，余孽尚骄，时西平侯沐英、布政使张沈以本立统领守御，因自誓曰：“我当以死救一方之民。”遂不避艰险，山行野宿，自禁雄姚安以逮大理、鹤庆、严江、永安，咸赖其抚绥安辑，自是民得安业，军得着伍，本立之功也。戊寅，奏计京师，应天府尹向瑶、学士董伦，以文学优长、守身廉洁荐，乃征入翰林，纂修《高庙实录》。升都察院左佥都御史，阶中顺大夫，支四品俸。辛巳，以失误陪祀，调除，仍留翰林纂修。明年，《实录》完，调江西按察司副使。未行，适靖难兵起渡江，逮入京，本立自尽，壬午六月十三日也。官因追其恩典，家无遗赀，时称为清。所著有《异隐集》十卷，佥事吴昂刊行于闽，而参政林延昴序之，称为“今之夷齐”云。时同纂修者学士董伦、礼部郎中夏正善，史官钱塘高让、庐陵吴勤、赵友士、端孝思，同郡张秉彝、唐耕，侍讲王景、修撰李贯，编修吴溥、杨溥、杨子荣、刘觐，侍书刘彦铭，皆不能死节，或见用新朝焉。

    唐愚士，名之淳，字愚士，以字行，绍兴山阴人。父肃，国初应奉翰林，文字有名。愚士少有奇志，攻学不倦，年二十余已有声浙水。父谪死临濠，辛勤扶丧归葬。追求其平生所作，不惮荒远，纂录收拾，如获金璧。时伏读凄切，人为之掩泣。

    然愚士亦工为文章，且善笔札，酷似其父。洪武中，屡有荐之者，谢不就。曹国公李景隆勋业第一，好士，闻名，走使者请至家，俾其子师焉。征行四方皆与俱，历燕、蓟、秦、周，览前代遗迹，援笔而赋，蹂躏一时。岁辛已，嗣君诏翰林词臣集数千载经史中事，为书以考治乱、为监戒。命举优通文学士，方孝孺辈以愚士荐，上亦雅知其名，且谓曹国公之客贤，趣召至殿前，即拜翰林侍读，赐以冠带，俾与孝孺俱领修书事，且同以《前汉书》进读。未几，病，以闰三月二十三日卒。时景隆以将兵于外，及归，则愚士病甚不可为矣。赒恤之甚厚。所著有《萍居稿》、《文断》诸书。

    二月六日，都督韩观练兵于德州。

    革会川卫儒学。

    三月，改大理寺卿为大理卿，革司务二员，立典簿一员。

    改太常寺卿为大常卿。

    革鸿胪寺司仪司二署。

    改光禄寺卿为光禄卿，寺丞各加左右字，升秩从四品，寺丞从五品。

    改太仆寺卿为太仆卿，少卿、寺丞各加左右字。升少卿秩从四品，寺丞从五品。改主簿，增典厩、典牧二署，各设正一员、丞二员、监事二员、吏目一员，典厩署增属官□騻等一十五郡，郡置长一人，改马千户所仓一处副使属本署，典牧署增属官，遂生等三郡。

    五日，革安远县僧会司。

    七日，增置衡州府来阳县观山巡检司。

    九日，改福州府福宁县青湾巡检司为相山巡检司，松山巡检司为库溪巡检司。

    十日，追尊懿文皇太子为孝康皇帝，庙号兴宗；皇妣敬妃为孝康皇后，立妃马氏为皇后；封弟允熥为吴王、允熞为衡王、允熙为徐王，诏诰天下。遂命有司举贤、养老、恤穷、重农、造士、任官、旌义、周恤、裕荒、恤兵、存废、掩骼，以佐邦国。诏曰：“朕惟有盛德而不享其报者，必垂裕于后昆，履大位而不逮乎亲者，必致尊于宗庙，此天下之至理、古今之通义也。昔我太祖高皇帝，平定天下，承千载之大统；皇考懿文皇太子，早登储位，参决万几，默施宽仁，阴赞至治，视斯民如赤子，体天眷之圣，盛锡佑朕躬。太祖皇帝奄弃臣民，肆朕嗣登大位，既谥太祖为高皇帝，孝慈皇后为高皇后，而皇考谥号未称，朕心实悼焉。迩者采群臣之言，追尊皇考为孝康皇帝，庙号兴宗皇帝，妣敬妃为孝康皇后，择日祔。群臣复谓中宫之号未正，无与共承祭祀，诸弟之封未定，无以夹辅邦家，继以为请。已册妃马氏为皇后，封弟允熥为吴王、允熞为衡王、允熙为徐王。夫尊亲所以崇孝敬之道，正家所以厚风俗之厚。

    嘉兴万邦，同臻至治，布告中外，咸使闻知。一、祖宗庙谥称号，所以裒显功德，非所当讳。今后惟庙讳如律回避，庙谥称号勿讳。一、民间及山林岩穴有怀才抱德，送来授以禄位，以安黎庶。一、军民男妇有八十、九十者，赐米一石、肉十斤、酒三斤；九十者加赐帛一疋、绵一斤；其身犯杖罪以上，隶卒、优娼不用此例。一、所在鳏寡孤独、贫无产业不能自存，有司每岁给米三石，责令亲戚收养；如无亲戚，邻里养之，毋致失所。其有田地荒芜，无人耕种者，从实开报，以凭分豁。一、农桑乃衣食之本，有司勿夺其时，使得尽力耕种，足其依食。

    一、学乃风化之原，教养英俊以备任用，有司宜加意礼以劝勉，禁其习于浮华，毋得通同扰民。”太后开平忠武王常遇春女。

    皇太子数岁薨，皇后父金为光禄少卿。洪武丙子九月十三日立为皇太孙妃，至是册为皇后。吴王国杭州，衡王国衡州，明年之国；徐王幼未行。岁壬午七月，降封吴王为广泽王，衡王为怀恩王。是岁十二月召至京，皆降为庶人，幽之，后随驾入北京。至天顺元年释放，无存，惟吴庶人有老姊数人耳。徐王永乐四年封瓯宁王，未之国，永乐十五年薨，迁葬太平门外，无子，国除。至今南燕光禄寺岁供节祀，用时俗棹面酒果所祭之。

    二十一日，改广东盐课提举司为广东都转运盐使司、海北盐课提举司为北分司。

    二十二日，革邵武府光泽县河泊所。

    二十五日，革户部浙江等十三清吏司，立职民、度支、金帛、仓库四司。革刑部浙江等十二清吏司，立详宪、比议、职斗、都官四司，立郎中一人，员外二人，主事八人。

    革绍兴府在城河泊所。

    二十九日，改浙江等十二提刑按察司为浙江十二道肃政按察司，各分巡道改为分司革照磨所。

    燕王来朝。《吉安志》载，御史曾凤韶是日侍班，王由皇道入登陛，不拜。凤韶劾奏曰：“殿下宜展君臣之礼，宫中乃叙叔侄之情，燕王由皇道，不拜，大不敬。”帝曰：“王至亲，勿问。”又南京锦衣卫百户潘暄《贴黄册》内载，校尉潘安，二十三日钦拨随侍燕王还北平任，坐以拿张昺功，升职。据此，则来朝明矣。

    户部侍郎卓敬上书。时燕王来朝，敬密奏曰：“燕王智虑绝人，酷类先帝。夫北平者，强干之地，金元所由兴也。宜徙燕封南昌，以绝祸萌。夫萌而未动者，几也；量时而为者，势也，势非至刚莫能断，几非至明莫能察。”上览奏大惊，袖而入。明日，语敬曰：“燕王骨肉至亲，卿何得及此？”敬曰：“杨广之于隋文，非父子耶？”上默然良久，曰：“卿休矣。”

    事竟寝。

    敬，字惟恭，浙江瑞安人，家卓奥，后徙沧州。少读书，十行俱下，一日弃不复读，亦未忘也。七岁，有异人见之，曰：“此奇儿也，第血不华色耳。”年十五六，读书宝香山。性至孝，晨昏礼虽远不废。夜尝归，值风雨，路得一牛，骑之归，及门纵之，则虎也。洪武戊辰登进士，授给事中。好直言，尝劝上曰：“诸王服饰尚有拟天子者，此乱之道，何以命天下耶？”上笑而纳之。他日，与同官见，适八十一人，上命改为元士。寻以六科为政事本源，又更为源士，后复称给事中。上疏多过直，或戒以太刚则折，敬谢曰：“敬知尽谏诤职耳，祸福非所计也。”言之益力。历宗人府经历，进户部侍郎。后靖难兵入，有执敬数之曰：“此得非前日奏我诸王者耶？”敬厉声对，辞不逊，且曰：“若用敬言，王何能至此？”上怒，欲杀之，系之狱，使人讽之受官，不屈。姚广孝曰：“昔吴不杀范蠡而蠡卒灭吴王，衍不杀石勒而勒终灭衍。夫敬言诚见用，陛下岂有今日？”于是斩敬，夷三族。敬临刑，神色自如，经日其面如生。敬之死出于广孝所忮，上实不忍，尝叹曰：“国家养士三十余年，卓敬可谓不负君矣。”敬博学多能，谈论英发，天文、律历、地理、兵、刑，靡不造其奥，所著《有道诗》十卷，诗文五十卷。宣德间，门人黄朝光、子养正，赍敬小像并其诗至京师，求编修刘球作传，称其与夷齐当不朽，且私谥之曰忠贞。

    驸马都尉郭镇卒。

    镇，开国初功臣武定侯郭英之子，卒，赠营国武襄公。伯父子兴亦以开国公封巩昌侯，追封陕国宣武公。姑高庙妃，二女弟为辽、郢二王妃。镇以勋戚子弟，姿貌洁修，仪止详谨，朝谒之际，太祖属目。洪武己巳，选尚永嘉公主，时年甫十七。

    好学，工诗，熟于礼度。每命练兵总事，恭勤不懈。帝即位，命赏辽东兵，事竣，还，中途疾作，至今不能朝。帝令医治，勿痊，卒于赐第。辍朝三日，殓葬皆遣官赐祭，诸王亦遣祭奠。

    定襄伯登者，镇侄也，国朝一门为公侯驸马伯者，惟郭氏云。

    以中军都督府事宋晟充总兵官，镇守甘肃。

    晟，父朝用、兄国兴，皆起定远田间，累有开国功，朝用官至右督，国兴以总管战殁南台。晟承兄官，克徽宁，征关陕，三镇凉州，进官督府。洪武庚午，制充总兵官，征哈密，去肃州千余里，虏府城也。晟诛其伪王子别立法等三十余人、获众千五百人、金印一、银印一，送京师，所得马牛羊咸给将士。

    明年，征罕东西番，擒诛七千五百余人，获马二千五百、牛羊十万，遂还京师。甲戌，调中府充总兵，讨辽东边寇，战脑温江，大捷。明年，平广西并像诸寨。又明年，总羽林八军平五开、平里十三洞。戊寅，率师城万全诸卫。还京，己卯，以晟久居凉州，回番畏服，遂充总兵官，出镇甘肃。靖难后来朝，进左朝督，授平羌将军，复任。永乐乙酉，谕降虏酋把都帖木儿、伦笃倪灰，边境底宁。命徐都督膺、赵尚书疽持节即里中封西宁侯，子琥、瑛尚安成、咸宁公主，皆为驸马都尉。琥嗣侯，有罪，改命瑛。

    免官民债舍月钱。洪武中，凡无舍者，官自奏吏校人等首告，并从锦衣卫同兵马司，拨与在市廊房居住，月收债钱，视毁者工部修理。至是悉免月钱，令户、工二部同管，既而户部尚书郁新谓事不归一，奏令工部专管，行五城兵马司取勘见数，凡遇官民告讨房屋，以兵马司查勘，即与拨住。

    令改宪两司纠察属吏。

    以户部右侍郎夏原吉等充采访使，巡行天下。侍郎夏原吉、给事中徐思勉等二十四人同日拜，命充采访使，分巡天下，问民所疾苦，赏廉平吏，出贪墨不职者，皆得以便宜行之。原吉在福建号称宽平，未几，移镇蕲州。思勉，华亭人，寻擢山东按察佥事。

    革松潘卫。

    诏求贤，自守令以上皆得荐举。

    京师地震。诏求直言敢谏。

    三月丁亥，帝祀孔子于太学。驾至文庙，祀先圣孔子，拜跪盥献，用享庙社。礼毕，御彝伦堂，见师生，赏币钞有差。

    二月，革汝宁府新蔡县儒学训导二员。

    升布政司为正二品，堂上升一级。

    七日，革福州府福宁县河泊所。

    九日，革应天府及各府照磨所检校一员。

    革徽州及各府照磨所司狱司。

    十二日，改仪真是清江闸为清江坝。

    十三日，改开封杞县清沟马驿为雍邱马驿、祥符县时和马驿为陈留县清贼马驿、雅川涉平马驿为葵邱马驿。

    革赣州府上馆驿。

    十四日，以散骑散人张成等七十一人为延海巡检，以前监生傅以庄为山东南河县知县。以庄，旧名中，为监生，洪武中以极刑，家属放为民，至是举保选除，后永乐二年，考满。

    十八日，改陕西、山西、甘肃、行太仆寺主簿为典簿，改鸿胪寺主簿为典簿。

    二十日，定广惠库旧钞免进天财库，就库收放，立广惠库，勘合并底簿。

    二十二日，燕王还国。

    二十四日，革汉中府略阳县并儒学。

    谪监察御史尹昌隆为福宁县知县，寻召还官。昌隆上疏言“奸臣专政，阴盛阳微，谪见于天。是以地震”，执政者恶之，斥知福宁县。帝初即位，大臣相讦奏者命各道鞫之，同官皆畏缩，昌隆独不避，一绳以法。巡闽中，去贪苛，理冤狱，所至风裁凛然。还朝，上疏言当节民力、谨嗜欲、勤政治、务正学，不报。比落职福宁，益以清勤自励。俄坐师巫咒咀下狱，得白，还职。遣参将宋忠屯兵开平，都督徐凯练兵临清，都督耿瓛练兵山海关。忠之屯开平也，调沿边各卫马步官军三万，选燕府护卫，精壮官军，悉隶麾下，其护卫胡琦、指挥关童等，悉送入京；调永清左卫军于彰德，右卫军于德州，以防燕也。

    四月四日，改扬州府泰兴印庄巡检司为新河巡检司。

    增置通津巡检司。

    六日，革都察院右都御史、佥都御史各一人，止设都御史、副都御史、佥都御史各一人。

    八日，革留守左右等卫、聚宝等门千户所并各门吏目。

    九日，改和州牛屯巡检司为新河口巡检司，革浮沙口巡检司，革彰德府涉县偏店巡检司。

    十二日，革乌撒军民府同知一人、推官一人、知事一人。

    十六日，改通政司为通政寺，改使为通政卿，左右通政为左右少卿，左右参议为左右寺丞，经历司为典簿，知事为录事。

    增置左右补阙、左右拾遗各一员。

    十七日，分太常寺少卿、寺丞为左右，升寺丞秩正五品，分鸿胪少卿、寺丞各为左右，少卿正五品，鸣赞序班改正九品。

    十八日，分陕西、山西、甘肃行太仆少卿寺丞为左右。二十四日，革开封府考城、柘城、延津、宁陵四县儒学训导各一员。

    革延平府顺昌县仁寿巡检司。

    二十八日，立钟山祠祭署，设奉祀、祀丞各一员。

    革南丹卫，以其官军附庆远卫。

    湘王柏有罪，自杀，国除。湘王谋逆事觉，守臣奏之，且以兵卫王城，柏穷蹙，纵火焚其宫室、美人，已而乘马执弓，跃入火中死。《贴黄册》有是月荆州护卫后所镇抚王者，逮赴京师，调广东廉州、钦州千户所。

    齐王榑有罪，废为庶人，青州中护卫指挥柴真伏诛。青州护卫军曾名深告王谋反，柴真鞫实，极刑，遂废榑为庶人，出《贴黄册》。按是年七月诏书，称榑谋反，辞连湘王，柏先已自焚死，废榑为庶人。据此，齐当自湘王反后。以茅大芳为副都御史。

    大芳，扬州泰兴人。博学能诗文，为宗党所重。洪武间以儒士应辟，典教淮南，考绩入朝，高庙召对，悦之，擢秦府长史，且勉以董子辅相之业，赐赍期待者甚隆。大芳以为特受隆遇，惧无以称圣天子眷知之恩，益自感激，谏诤弥笃，得大臣体。未逾年，秦国称治，国书揭其正堂曰“希董”之堂，以章圣训，且著其志，方孝孺为之记，称其志伟然廓大，和雅而不谄，深有得于正谊、明道之旨。革除间，累官至副都御史。靖难师起，尝以诗寄梅隐曰：“幽燕消息近如何，闻道将军志不磨。纵使大龙蟠地轴，莫教铁骑过天河。关中事业萧丞相，塞上功勋马伏波。老我不才无补报，西风一度一悲歌。”此盖燕兵初起，为铁铉所拒，尚未至淮时。壬午八月十七日，与其子顺童、道寿皆戮死。永乐四年十二月初，子文生亦诛焉。

    以左补阙胡闰为大理左少卿。

    闰，字松友，饶州鄱阳人。学博行修，素以忠直自许。初，太祖征陈友谅时，谒吴芮祠，壁间有闰《题竹诗》曰：“幽人无俗怀，写此苍龙骨。九天风雨来，飞腾作灵物。”太祖叹赏久之，阴记其姓名。洪武中，以有荐辟。至阙下，上识之，曰：“此题诗鄱阳庙者也。”拜都督府经历。革除间，迁右补阙，进大理寺左少卿。靖难兵定京师，闰时坐诛戮，子传道诛死，次子传庆等俱戍边卫，妻汪氏、女二人俱配象奴。郡志称其忠贞鲠直，节行闻天下云。又闻诸其邻人云，一女后归，贫无所依，闾里竞以钱米给之，曰：“此忠臣女也。”旬日饶足。节行之感人如此。嘉靖二年，提学副使邵铣立祠祀之。

    北平按察使陈瑛有罪，安置广西。

    瑛字□人。历洪武至革除年，初为北平按察使，坐交通藩邸，谪广西。太宗即位，首召为都察院右副都御史。怨建文诸臣最深，上为帝允炆辍朝五日，瑛请减之，上不从。寻抗奏黄观、廖升、王叔英、周是修、王艮、颜伯玮皆从逆，宜追戮之。上曰：“朕初举义师、诛奸臣，不过齐、黄数辈等。后来二十九人中如张紞、王钝、郑赐、黄福、李昌隆皆宥而用之。

    今汝所言数人，况有不是二十九人之数者，彼食禄自尽其心耳，悉置勿问。”盖上初入京师，升及自修自缢死，艮在官阖家自焚死。先是，上兵至沛县，伯玮不肯下，与其子俱死；观时守安庆，投江死；叔英守广德，自缢死。后瑛阅方孝孺等狱辞，遂录其妻女，皆将给配。观妻出通济门，先挤其二子于河，遂自沉死。叔英二女皆就锦衣狱，俱赴并死。其违命忽心如此。

    后竟以罗织苛刻得罪，诛。至洪熙，诸臣宗族皆释还田里。天顺中，英宗有释建文庶人之诏；孝宗朝，有建言欲继绝褒忠者，于是瑛之罪益不可掩矣。

    缪恭，字思敬，号守谦，台州人。学古行高，晚年赴京建言，列为六事上之，其曰：“绍绝属者，请封建庶人后也。”

    疏入，通政司官大惧，遂拘留而敕奏之，赖上圣明，不之罪，牧敕有司遣之。王古直作计赠其行。追赠翰林待制，王祎为学士，谥曰文节。□祎洪武中使云南，死国事。

    五月一日，革赣县黄金税课局、南安府南昌泽口税课局。

    四日，增置临洮府金河县济远仓。

    七日，革镇江府甘露坝，省濒新港坝官一人。

    十二日，革东昌府临清州会固闸。

    革荆州府登云驿，省夷陵州安远县学训导二人。

    十四日，改锦衣卫千户徐斌于苏州卫。庚戌，斌从察指挥捕贼常州，有功受赏。

    二十一日，革东昌府聊城县李海务闸。

    选补天下儒学官员。先是，学官缺，以举人及试中监生通经儒士补之。至是，吏部奏缺众，诏今天下凡见任未入，及流官，及为事充军令已替役，但通经者，所在访举，试用其后。

    二年四月十四日，复诏军司、军士、军余凡有通经者，军官举送按、布二司，试中选用。二十二日，革莱州府掖县柴胡寨、胶州逢猛、即墨县栲栳岛三巡检司。

    改襄阳府钅句州江口巡检司，置郿县马昌口巡检司。二十三日，革登州府宁海州乳山寨、文登县辛汪寨温泉镇、福山县孙夼镇、黄县马停镇，蓬莱县杨家店、高山，招远县东良、海口，莱阳县行村寨，凡九处巡检司。

    二十六日，革邵武府建宁县河泊所。

    二十七日，省广州府连山县，以其地入连州。

    以监察御史戴德彝为左拾遗。

    德彝，宁波奉化人。洪武甲戌进士第三人，入翰林院为编修，甫三载，升侍讲。上谕之曰：“官翰林者虽以论思为职，然既列近侍，旦夕在朕左右，凡国家政治得失、生民利病，当知无不言者。昔唐陆贽、崔群、李绛之徒，在翰林皆持正言谠论，补益当时，显名后世，尔盍以古人自期待哉。”德彝与侍读张信皆顿首谢。由是感奋，思所以称上意，拾遗补阙，以直声振于朝。后改监察御史，益善于其职。革除年间，改左拾遗。

    靖难之师既迫，与太常卿黄子澄、吏部尚书张紞、兵部尚书齐泰、翰林侍讲方孝孺、御史大夫练子宁、大理少卿胡闰、宗人府经历宋徵、户科给事中韩永等，日夕画策防御，后俱死难。

    四川岳池县教谕程济上书。济，陕西朝邑人，有法术，以明经为四川岳池县儒学教谕。岳池去朝邑数千里，济寝食俱在朝邑，而日治兵岳池，学事不废。革除间，上书言某月某日西北方兵起，朝廷以为非所宜言，系至京师，召入，将杀之。济叩头曰：“陛下幸囚臣，至期而无兵，臣死未晚也。”遂系狱。

    已而兵果起，乃赦出。济更以为军师，护诸将行北。与靖难兵先锋战于徐州，大捷。会曹国公师退，文皇帝至江上，济逃去，不知所终。始徐州捷时，诸将乃树碑载战次第及统军者姓名。

    济一日夜往祭碑，人莫测其故。后文皇帝过徐州，望见碑，顾左右曰：“碑者何也？”或以状对。上大怒，趣左右摧碑，一再击。遽曰：“止！止！为我录碑来！”乃按碑族诛诸将，无得脱者。济姓名止因击处得免，济曩者之祭盖禳之也。

    以宋征为宗人经历。

    征字，人。尝建议亲藩谋逆，削其属籍，故靖难之兵讨焉。事平就戮，其详不可考。

    陕西按察司佥事林嘉猷以给由至京。嘉猷，本名鼎，以字行，台州宁海人。始师事同邑王琦，琦坐累，家徙云南，姻族无一人顾恤者。嘉猷徒步千里追送，涕泣与之决别，人高其谊。

    后复行六千里至汉中，求方孝孺而师焉。方氏之门，嗜学之士至者无虚席，而孝孺独以得嘉猷及郑叔贞为喜，勖之使进乎圣贤之道，且曰：“匡我者二子也。”洪武丙子，以儒士校四川，蜀献王谓其名字不相蒙，乃赐之名曰“良显”，后以字行。由荐辟入史馆为史官，累迁至陕西按察司佥事。尝被燕邸召入居住，得其隐情，至是以告孝孺。其后以靖难师迫，遣锦衣卫千户张安赍书诣燕，许以世子袭正位，本嘉猷之言也。内难平，坐孝孺之党逮至京师，壬午九月丁亥被戮。

    以文学举人楼琏为翰林侍读。

    琏，字士连，金华人。尝从宋濂学。洪武中，以儒士名主宁宣、仁寿二县簿。至是嗣位，屡下诏求贤。琏以文学举入翰林，侍经筵，官至侍读。靖难师入京师，文庙命方孝孺草诏，孝孺哭且骂，授之笔，掷诸地，曰：“身可死，诏不可草。”

    改命琏为之。方入见时，孝孺受凌迟之刑未毕，琏惶惧受命。

    归而愤叹，妻子问之曰：“得毋伤方孝孺耶？”琏曰：“我受刑尚可，正恐累及尔辈耳？”逡巡间，一夕自经死。

    以钱芹为户部司务。

    芹，字继忠，苏州吴县人。少负气节，以奇功自奋。元季以策干诸将，无所遇。洪武初，辟大都督府掾，从大将军徐达出北平，绝大漠，凯旋。俄以例解职，家居二十年，甘贫守道，为郡守姚善所知，语在善传。革除初年，诏求遗逸，善以芹应诏。召对称旨，留中议事，授户部司务。北陲有警，署行断事，从征虏将军咨谋，会军府遣芹入奏，道病卒。濒卒，犹条边事缓急上执政。年七十二，赐棺敛葬黄山。

    以浙江仙居县学训导王叔英为翰林修撰。

    叔英，字元采，台州黄岩人。始从母姓为陈，后复本姓。

    洪武丁卯，辟为仙居训导。丁丑，改德安府学，后拜汉阳知县。

    高庙晏驾之明年，召拜翰林修撰，上资政八策，曰务学问、曰谨好恶、曰辨邪正、曰纳谏诤、曰审才否、曰慎刑赏、曰明利害、曰定法制，皆援古证今，凿凿可行。且曰大祖皇帝除奸剔秽，抑强锄梗，不啻如医者之去病，农夫之去草；急于去病则或伤于体肤，严于去草则或损于禾稼，固自然之势。然体肤去疾之余则宜调理其血气，禾稼去草之后则宜培养其根苗，亦自然之理也。识者知为经济远器。靖难师起，叔英奉命募兵广德。

    未几，文庙已渡江，都人皆散走。兵部尚书齐泰来奔，叔英以泰为二令，州人执之。既至，泰告之故，乃释泰，图再举，然知事不可为，乃沐浴，具衣冠，书绝命词曰：“人生穹壤间，忠孝贵克全。嗟予事君父，自省多过愆。有志未及竟，奇疾忽见缠。肥甘空在案，对之不能咽，意在造化神，有命归九泉。

    尝闻夷与齐，俄死首阳巅。周粟岂不佳，所见良独偏。高踪远难继，偶尔无足传。千秋史臣笔，慎勿称希贤。”又书于案曰：“生既久矣，愧无称于当时；死亦徒然，庶无惭于后世。”

    自经而死，时年四十。将死时，以书授祠山道人盛希年曰：“可葬我祠山之麓。希年卒取葬之。盖希年亦台州人，故托以后事。寻有诏治奸党，其妻系狱死，二女俱赴井死。或上其死赋诗，上曰：“彼食其禄，自尽其心耳。”乃置不问。叔英自号静学，有《静学集》。与同郡林右、方孝孺二人友善，尝序之以传。叔英没后，竟无完稿。后广德知州周瑛重修叔英墓，立石为之记。少师杨士奇实英所荐，尝为祭文以祭之曰：“先生之学，圣贤是师；先生之志，纲常自持，先生之心，金玉其章，先生之行，霜雪其光。”又追称之曰：“先生学醇行正，子道臣道终其身，无一毫之苟，忠孝二字盖真足以当之，且不愧其言云。”

    六月二日，省赣州府安远县儒学训导一员。

    革济南府历城县堰头闸。

    六日，省兴济县入青县。

    增置临江府罗汉镇巡检司。

    八日，改庄浪卫税课局，隶甘州在护卫。

    十五日，令金华府双溪水驿、马驿为双溪驿。

    省云南府昆阳州、临安府通海县、楚雄府南安州凡三儒学训导各一人。

    十九日，置河间府沧州长芦镇河南东批验所。

    以叙州卫左所官军置戌县守御千户所。

    二十四日，革庆阳府灵州盐课司。

    二十五日，革岳州府泽州万盈仓副使一人。

    二十六日，革宣课司副使，置聚实门宣课司上坊桥分司。

    调荆左卫所官军于大同中屯卫。

    召解缙还京为翰林待诏。缙，吉水人，举洪武戊辰进士，擢中书庶吉士。累上封事，指斥时政，词甚剀切，太祖多见纳用。兵部尚书沈缙嫌其年少，谮改御史，意实苦之。在台以敢言称。久之，太祖命其父将归乡里，临遣之，曰：“十年后来，朕必用汝。”及期，而太祖崩，遂奔丧来京师。时缙母丧未葬，父年九十矣。有司以非诏旨，谪河南卫，吏或言其为左右所中。

    岁余，帝怜其才，召还，以为翰林待诏，大见信任。靖难兵入，首先迎，后为交趾参议，以汉庶人谮，徵下狱，后三年死狱中，家徙边。

    七月四日，革九江府彭泽县峰山矶镇巡检司、湖口县茭石矶巡检司。

    五日，燕王举兵靖难，杀长史葛诚、教授余逢辰、北平布政使张昺、都指挥谢贵，彭二死之。

    先是，周王不法，廷臣建议凡王府所在，更置守臣，于是以昺为北平布政使。昺至，以掾吏李友直为才，托以腹心，友直泄之。至是，起兵首执昺及都指挥谢贵，惟昺不屈死，葛诚亦死。城中军民闻变，悉据九门，城中乃定。以友直为布政司右参议。

    今按《南京锦衣卫贴黄册》载，校尉潘安拿昺，燕山右护卫小旗丁胜从庞来兴杀彭二子家，赏纟宁丝二、表里银二十两。

    或曰文庙潜邸，术士袁廷玉相之曰：“须若至脐，当戴白帽。”

    以王加自即皇也。于是遂有大志。建文建元，悉致群贤，力行古道，仁声四布，民莫不悦。复密致廷玉，质以人心所向，廷玉曰：“天之所造，何论民心？”又曰：“渡江来渡天有金带相者，革命之应也。”意遂决。先是，高庙崩，诸王、庶子及郡王多在京，遗命三年丧毕遣还。时仁庙、汉庶人、赵王皆留。

    遗诏至北平，称风痺，屡曰遣人扶掖哭临，语莫能辨，如是数月。乃乞三子视疾，朝廷以遗诏不可，乃止。明年，疾愈来朝，由是正道入，不拜。御史曾凤韶劾奏曰：“殿下当展君臣之礼，宫中乃叙叔侄之情。由正道不拜，大不敬，当问。”王大惊，左右顾。上徐曰：“是至亲，饶他自是。”日宴便殿，亲爱浃洽矣。未几，复称疾，以三子请，上不忍违，召辉祖及弟都督增寿议之，增寿独曰：“臣以一家保不反。”时中山王女为王妃，故朝廷必谋及之，辉祖忠于建文，增寿则厚于文庙也，于是三子得还。至国后称疾，佯狂走市中，夺食物饮酒，语言蹇乱，或食土壤，或晕仆弥日。昺等尝问疾殿中，文皇拥红炉犹呼寒。昺叹息而出，诚密语云：“非病也，不得于上故耳。”

    昺勿信，防益懈。布置既定，乃称疾愈，府僚三司皆贺，南面扶双杖临朝，遂赐宴。酒酣，进西瓜，令校拳碎之以进，已而曰：“水去不堪，取刀割之。”于是两庑伏兵尽出，捽昺下，掷杖曰：“我何病？为尔辈奸臣所迫耳！”昺不服，遂斩之以殉。

    葛诚，字，人，不知其所以进。仕为燕府长史，靖难师未起时，王常病中暑，四围皆著火炉，犹自言寒。三司官入视病，皆惧危笃，独诚告之以不得于上之故，因令人上变。

    会王遣人至京奏事，齐泰等言于上，执之。既成狱，即发符逮王府官属。后谋不果，见杀，族其家。

    俞逢辰，南阳镇平人。兵起时，以泣谏被戮。予尝见其所寄家书戒子之言，自分必死，而尔等无希富贵之心。此亦持正君子，而人少知之者，故赞陈尚书者，谓宛陵大节惟公一人，不知又有是公也。

    七月，增置北平府宛平县丰储仓大使一员。

    革苏州府昆山县宁海驿、吴江县松陵驿。

    甲戌，靖难兵次通州，指挥房胜以城降。

    丙子，靖难兵拔蓟州，擒都督指挥马宣、镇抚曾浚。

    马宣者，革除中都指挥也，守蓟州。戊寅七月，靖难师起，宣谋起兵御之，已而张玉、朱能来战，宣与镇抚曾浚等闭城坚守，反复谕之不下。王拥众急攻，宣率兵出拒。王遣精锐冲入其阵，执而杀之，并杀浚。事闻，革除君哀恤之。初，张玉以衡州东连雄镇，外接大宁可控引女直诸虏，且兵多骑士。三河、潞河跃马可渡，不先定将为后患。议未定决，蓟州都督指挥马宣闻变，果起兵迎拒。太宗遂遣玉及朱能将兵攻之，败于公乐驿，宣旋师守州城，玉等环城攻之，宣率众出战，为北将郑亨所擒，不屈死之。

    己卯，革云南等府兔儿关巡检司衙门、云南府高州府所属河泊所、清江巡检司，及归化、杨林、罗次、三泊四县并归化河泊所、禄丰县南平巡检司，凡革一十六处；大理府属太和县神磨洞巡检司、赵州蔓神寨巡检司、云南县大安仓赤石崖巡检司、溟穹县凤羽乡巡检司凡五处；蒙化县属蒙化州甸尾巡检司，临安府属西河县曲陀巡检司河泊所，通海县河泊所，翟峨县铁治所，宁州河泊所，凡七处；楚雄府吕令巡检司，定远县会基关巡检司，镇南巡检司，凡三处；澂江府税课司河泊所阳宗远、河川县二河泊所，广西税课□府税课司、景东府景丰仓、曲靖沾益州通运仓、交水税课司、鹤庆府税课司、剑川州河泊所、武丁府税课司和曲州罗摩弭巡检司、石臼县皆渡河巡检司、寻甸府税课司、沅江府禾摩村巡检司、丽江府税课司、通四十八处；又安南府大庾县杨林、聂都税课局二处。

    革楚雄府咢嘉县。

    增置济南府丰济仓大使一人。

    革云南黑盐井盐课提举司属浪井盐课司，□五井盐课司改为师井、山井、盐井三盐课司。

    革丽江府临西县。

    革武定府和曲州、禄劝州。

    革曲靖府南宁县。

    置澂江府泗水县周苔巡司。

    靖难兵克居庸关，俞瑱败死。进攻怀来，克之，杀参政宋忠、都指挥彭聚、孙太，遂取密云驴儿领。

    北平去居庸关一百二十里。关跨南北四十里，两山夹峙，一水旁流。《淮南子》所谓天下九塞而居庸其一者也。北兵毁破居庸，于是山后诸州不能守，上谷、云中守将往往降附。北克怀来，指挥宋忠被执，而开平龙门亦降焉，营皆无完者矣。

    宋忠者，始为凤阳卫指挥使，以智闻。洪武三十一年，都督齐让讨西南夷，无功，以忠代为参将，以虏功奏。革除君尤任之。靖难兵起，忠守怀来，大将俞瑱守居庸关，相为声援。

    己卯，靖难将指挥徐安等败，瑱拔其城，瑱走依忠，而居庸为燕将所守。太宗曰：“非尔等所知，当以智取，难以力论。力则不足，智则有余。彼众新集，其心不一，朱忠轻躁寡谋，刚愎自用，乘其未定击之，必破矣。”癸未，太宗率马云、徐祥等马步精锐八千，卷甲倍道而进。甲申，至怀来。先是，获敌谋者言诸忠，诳其将士云“尔等家在北平城中，皆为燕所杀，委尸积满道路，宜为报仇。”。将士闻之，或信或否。燕王闻之，乃命其家人张其旧用旗帜为前锋，众遥识其帜，又识其父兄子弟无恙，相呼反应，皆喜曰：“我家固安。”遂多降者。

    忠举余众仓惶列阵，未成，王麾师渡河，鼓噪直冲其阵，忠大败，奔入城。燕师乘之而入，忠急匿于厕，搜获之，遂被戮。

    忠子谦镇南指挥充军，寻赐死，年十六。彭聚以都指挥与同官孙太副、宋忠守怀来，忠之败也，与都指挥瑱皆见执，聚、太力战死之，为靖难所俘获者不可胜计，独都指挥庄得一军遁走得脱。其后反间得行，名将卜万、吴高皆见疑，而耿炳文、李景隆相继败衄，虽有大将阵晖、平安、历城侯盛庸，皆不能军而亡势成矣。初，卜万将陈亨欲降燕，而为万所制。太宗设奇，乃诈贻卜万书，盛称奖万而极诋毁亨，缄识牢密，召一卒饮之酒，且赏赍之而置书其衣中，俾归与万。其同获之卒窃窥之，问守者，曰：“遣归通意，故得厚赍。”卒跪告守者曰：“能为我请得偕行，惟命是从，不敢望赍。”守者如所言为请，遂俱遣，而不与赍者终不平，至发其事。刘真陈亨搜卒衣得与卜万书，遂疑万，执下狱，籍其家。其间吴高亦用此策云。

    丙戌，靖难兵破遵化，指挥佥事锁住降。

    锁住本朔方人，魁梧英敏，仕元为枢密断事，国初降附，马兵长隶兴武卫。洪武乙丑正月，太祖夜梦一人，长身广眉，器宇弘伟，侍卫左右，周旋甚悉。问其姓名，对曰：“锁住。”

    次日，即命羽林百户潘雄宣访得锁住，引见，上熟视，状如所梦将军。未几，从军北征，屡立征功，俾守大宁前卫。乙巳，调守遵化县，练兵龙山之阳。北兵既破蓟州，乘胜度石门，趋遵化，夜入其城，守将拒战死锁住遂降，俄与其子祥俱战殁，太宗官其孙荣为指挥同知。

    戊子，革兴化府兴化县道会司。

    十八日，革九江府德化县南湖嘴巡检司。

    庚辰，靖难兵攻永平，指挥郭虎、陈旭、赵彝以城降。

    兵自遵化移军而东，丰润、玉田、昌黎、乐亭皆下。至永平，指挥同知陈旭、佥事赵彝以城降。旭随北将徐忠等分兵攻尧深河，转攻密云，皆下。

    旭，全椒人，靖难后封荣阳伯。彝，虹县人，洪武中任虎贲百户，筑城沙漠，改官永平，后封忻城伯。

    增置忠州安抚司经历司知事一员。

    省躬殿成，改谨身殿为正心殿。

    先是，于乾清、坤宁南北二宫之间，建退朝燕居殿，一所中储古书圣训，名曰“省躬”，命侍讲方孝孺作记。

    二十六日，革汉中府沔县，以县属黄坝、金牛、顺政、相林、青阳、杨平六县驿改隶庆城县。

    诏京官还宜纳内官勘合。

    吏部考功员外卢义言在京官给解省亲，俱于应天府给引，有失体统，合照依丁忧例，于吏部给勘合，定限回销。诏从之。

    遣长兴侯耿炳文佩征虏将军印，帅师北伐，诏告天下。

    诏曰：“朕奉先皇帝遗诏，纂承大统，宵衣旰食，思图善政，以安兆民。岂意国家不幸，骨肉之亲屡谋僭逆。去年周庶人橚谮为不轨，词连燕、齐、湘三王，皆与同谋。朕以亲亲之故，不忍暴扬其过，止正棣罪，馀不问。今年齐王榑谋逆事觉，推问犯者，又言与燕王棣、湘王柏同谋大逆。柏自知罪恶难逃，先已自焚死，榑已废为庶人。朕于燕王，于亲最近，未忍究其事。今乃称兵犯阙，遣长兴侯耿炳文等率兵三十万征讨其罪。

    咨尔中外臣民军士，各宜怀忠守义，奉职平燕，与国同心，永安至治。布告天下，咸使闻知。”

    叙州府戎县守御千户王瑁招安万里菁首贼王倬等三百处。

    八月五日壬寅，改淮安府赣榆县荻水镇巡检司为大兴庄围巡检司，置汉中府金州茶仓。

    己巳，革除陕西行都司西宁卫递运所。

    己酉，征虏大将军耿炳文率师次于真定，遣都督徐凯以兵次于河间，都督潘忠、杨松以兵次于冀州，遂遣兵进次雄县。

    庚戌，革绍兴府上虞河泊所、余姚县河泊所、桑盆河泊所、萧山县河泊所。

    甲寅，诸军与靖难兵战于月样桥，败绩，都督潘忠、杨松降。

    忠、松闻雄县被围，引兵往援。太宗谋伏兵于湖，忠渡桥，伏兵起，大败，全军皆殁。诸军不及战，登城大骂而已。

    乙卯，革池州铜陵、青阳、石隶、东流、建德五县税课司。

    革武昌金紫矶镇巡检司。

    戊午，革衢州府常山县草坪驿。

    庚申，革杭州府南城河泊所。

    都督徐真及靖难兵战于大王庄，败绩。

    癸亥，以田州府属思恩州直隶广西布政司。

    省云南府晋宁州儒学训导一员。

    革淮安府清河县白萍坫递运所。

    帝临朝谕礼官曰：“今后荐新的品物，教太常寺差一员官常川聚宝门外太常司官处报知合行，荐新品物，增价收买，即便从他货卖，毋得因而作弊，刁蹬留难，亏折小民，违者治以重罪。恁礼部出榜，都教知道。”

    癸亥，耿炳文及靖难兵战于真定，败绩，左副将军驸马都尉李坚、右将军都督宁忠、左都督顾成皆被执，炳文入城，靖难兵攻之，不克。

    耿炳文，濠州人。父君用，元末从高庙取滁，积功为明威将军、总督。其后，克采石，取金陵，自有功，炳文皆从焉。

    丙申岁，与张士城战于宜兴，君用贾勇先登而死，炳文代领其众。明年，取广德、长沙，擒士诚守将而降其兵。会立元帅府于长兴，以炳文为总都元帅守之。辛丑，败士诚将李伯升，追斩五千馀级，拜指挥使，抚绥有方，湖人安堵。吴元年破苏州，士诚就擒，论功，召见戟门，降谕曰：“今日之功，虽古名将不能过也。”升大都督府佥事。洪武初年，授镇国上将军兼右率府副使。二年，同徐达征陕西，克之，留炳文镇守。三年正月，授秦王府王相兼陕西行省右丞。十一年，封长兴侯。十四年，辅徐达大兵追虏兵于北黄河，复还陕西。二十四年，赐宝镪五万锭、钞二千锭，使造凤阳，建其先茔，而追爵君用为侯。

    二十五年，陕西两当县妖人作乱，承制总兵声讨，至二十七年始克之。三十年，蜀中盗起，命为征西将军往剿，平之。三十一年，镇守辽东。革除改元，靖难兵起，其后年九月，命炳文佩大将军印，自辽东率二十万援真定，都督徐凯领兵十万驻河间，都督潘忠、杨松营莫州，先锋至雄县，太宗帅师御之。中秋，出炳文不虞，破其城，忠、松引众来援，伏兵起，忠等皆被擒，因得炳文不虞虚实，遂长驱至真定。壬戌靖难将张玉、朱能、潭渊来战，炳文大败，几为所擒，奔还滹沱河东，炳文众尚数十万。十月，复与能战，皆溃降，副将、驸马都尉李坚，都督宁忠、顾成、都指挥刘遂俱被擒，炳文固守，燕兵攻城二日，不能下而去。炳文老将，长于战，至是败覆，建文君始有忧色，遂召之还，以李景隆代之，遂至于亡。

    《开国功臣录》谓炳文战殁于阵，时年六十有五。子璿，前军都督佥事，尚懿文长女江都郡主，革除中为驸马都尉；瓛，为龙虎将军、后军都督佥事，尝率辽东军马与江阴使吴高围燕城有功；瑄，散骑舍人，擢尚宝卿，后皆获死。

    李坚，怀庆武陟人。洪武中，以功臣子选尚太祖女大名公主，为驸马。革除君即位，公主进封大长公主，坚以军功封桑城侯。无几何，命耿炳文伐燕，拜坚为左副将军。及燕战于真定时，炳文军惟备西北，其东南无备，燕师出其不意，夹击之，炳文几为所擒。燕将邱福攻坚，坚堕马，挥刀砍之，坚大呼曰：“我驸马也，勿杀！”遂生擒之以献。太宗谓曰：“尔至亲也，今至此，尚逃罪乎？”送械北平，遂道死。姑苏王琦谓坚殁于王事，子庄见宥，当袭爵，公主犹在，惧祸至，纳其诰券，庄得流寓南京，娱情诗酒，以寿终焉。崔铣《彰德志》又载坚为郡人，与李让同时为驸马都尉，而让归附太示，为之宣力。

    要之，坚实河南产焉。

    升六部尚书秩正一品，增左右侍郎。

    刘俊奏佥押当以勘合为正。

    遣曹国公李景隆佩征虏大将军印，北伐。

    李景隆，泗州旰台县人。父文忠，曹国长公主之子，为开国元勋，追谥岐阳武靖王。景隆以洪武十九年四月袭封曹国公。上尝书“体尔祖祢，忠孝不息”八字以赐之，使之读书，友儒生，一时韦布有名者，若天台林右辈皆与交流。革除君即位，与魏国公徐辉祖等俱以元勋子见任用。太宗靖难师起，命为征虏大将军，帅师往伐，赐通犀带，饯之江浒。遂乘传至德州，收集耿炳文已败将卒，悉调各处军马五十万，进营河间。

    太宗语诸将曰：“九江豢养之子寡谋而骄矜，色厉而中馁，忌刻而自用，况未尝习兵会见战阵，而以五十万付之，是自坑也。

    汉高祖大度，知人善任，使英雄为用，不过能将十万。九江何等才而能将兵五十万？赵括之败可待矣。”时复召报者问景隆军中事，上笑曰：“兵法有五败，景隆皆蹈之。为将政令不修、纪律不整、上下异心、死生离志，一也。今北平早寒，卒褐不足，披冒霜雪，手足皲瘃，甚者堕指。又士无行粮，马无宿蒿，二也。不量险易，深入趋利，三也。贪而不洽，智信不足，气盈而愎，仁勇俱无，威令不行，三军易挠，四也。部曲喧哗，金鼓无节，好谀喜佞，端任小人，五也。九江五败悉备，保无能为。然吾在此，必不敢至。今须往援永平，彼知我出，必来攻城，回师击之，坚城在前，大军在后，必成擒矣。”诸将曰：“援永平则兵少。”太宗曰：“城中之众，以战则不足，以守则有馀，且世子能推诚任之，足辨御敌。若全军在城，祗自示弱，彼得专攻，非策之善。兵出在外，奇变随用，且内外掎角，破敌必矣。吾出非专为永平，直欲诱九江来就擒耳！吴高怯不能战，闻我来，必走。是我一举解永平围而破九江也。”

    九江，景隆小字。十一月，景隆引兵十万围北平城，再战郑村坝，大败，匿不以闻。明年二月癸亥，景隆致书太宗，辞不逊，诸将皆怒。四月丙申，引兵号百万军德州，郭英、吴杰等军真定，渐移近北平。先是，朝廷命中官赍尔书赐景隆斧钺，俾专征伐，渡江忽沉于水，识者以为不祥。至是复赐之。已而遇靖难师，战于白沟河，三进三却，兵将漫散南奔，而德州等处俱失守，景隆亦奔还。朝臣多请诛之，帝不从。靖难兵渡江后，令总领东城兵马，卒致开门之祸。永乐初，封太师，宠赍莫比。

    明年，周王以受贿闻，遂执下狱。景隆曰：“非臣，陛下何以有今日？”文皇曰：“幸是朕来，若他人来，汝亦开门耶？”

    景隆语塞，阖门幽闭者四十馀年，其男女自相婚配云。世传李文忠与张腊蹋友善，张尝以斗笠蓑衣为赠，曰：“汝家有奇祸，绝食时令人披戴，仰天呼张仙，当有应。”至是，一老汉尚记其语，携以入，居数日，未有旨给粮，家大困，乃仰而呼，平地麦出成穗，采之可食，藉以全活云。

    诏贵州都司军士高魏参赞李景隆军务。

    巍，山西辽州人。洪武壬戌，应贡入太学，以孝行被旌，寻授前军都督府左断事。乙丑，上疏欲垦河南、山东、北平兵后荒田，及抑末役、慎选举、惜名器数事。高庙深嘉纳之。后以断事违旨，当罪，以议贤，谪戌贵州关索岭，仍许以侄代役。

    上既登极，诏至，巍上表称贺，大意谓先帝传位嫡长，大居正也。复举下武诗，绳其祖武，为体五始之要。未几，复上疏言事，一曰欲弱藩王之权云云，书奏不报。既而知州王钦辟举入朝。九月乙卯，吏部言巍失伍，诏还贵州。靖难兵起，乃言：“周公东征，必待三年而灭之，欲三叔、武庚自悔而修耳。今某不轨，命将讨之，易皇上好生之心，岂忍赤子肝脑涂地乎！

    臣顾奉明诏，晓以天命祸福，明亲亲，有和解之义，无仇杀之理，使罢兵而复守分土。”至是，景隆出师，诏巍参赞，巍遂上书文庙，略曰：“近因天下不幸，我太祖皇帝升遐，天子钦遵遗制，嗣登宝位，诞布维新之政，下养老之诏，天下感戴，莫不愿立于朝而忠其事。皆曰内有圣明君王，外有骨肉藩翰，二帝三王之治可待也。忽闻大王与朝廷有隙，张皇三军，抗御六师，不知其意何出。今在朝诸臣，文者异之以智，武者奋之以勇，执言仗义，以顺讨逆焉。有不胜臣，寄迹岩穴，不忍坐视兵连祸结，挺身自投，愿效一策。盖以为一二之欲而覆百万之生灵，岂仁智之为哉！以为动干戈孰若和解，使帝者复帝，王者复王，君臣之义大明，骨肉之恩愈厚，乃天下万世之幸也。

    臣所以奉诏，置死度外来见大王，欲尽一言者，臣宿许太祖殒首结草，岂有要求哉！且天下神器也，不可智力求。秦以智力求，不能以二世守。魏以智力求，不能以三世守。若我太祖乘元乱，提一旅，奄有华夏，岂智力所能，实应乎天而顺乎人也。

    以大王之贤智，躬承先帝圣训，不为不熟，何以一朝之忿遂以骨肉之亲翻为仇敌，其为先帝之累何如哉？昔周公遇流言之谤即避居东，若使大王闻疑谤之言，解护卫、甲兵，释骨肉猜忌之疑，塞谗邪离间之口，大王安得不与周公比隆哉！大王虑不及此，遂驰檄兴至，侵袭疆守，所以任事者得藉口以为大王假诛右班文臣，实欲效汉之吴王倡六国以诛错为名也。孟子云：‘家必自毁而后人毁之。’臣恐奸雄豪杰乘衅突起，万一失利，大王获罪，先帝不能辞责矣。今大王据北平，取密云，下永平，袭雄县，掩真定，擒将虏士，易若建瓴，虽孙武岂能遇哉。但自兴兵以来，虽今数月尚不能出区区蕞尔一隅之地，较之天下，十五而未有一焉，其用兵之际又可知矣。且佳兵者不祥，百战百胜，兵家不以为奇。今大王兵士大约三十万众，与我天子义则君臣，亲则骨肉，犹生离间之疑，况三十万众，异姓之士，保终身困迫而死于殿下乎？盖屡战则疲，疲则离，离则孤，大王其熟思之。臣躬奉圣天子之旨，念及大王以为帝室最近之亲，何至如此，未尝不洒泣流涕。大王若信臣言以为质，上表谢罪，按甲休兵以待，事报朝廷，必宥大王及军民士之罪，用修亲好，则天意顺、人心和，太祖在天之灵亦安矣。大王执迷不回，恃小胜，忘大义，以寡敌众，为此侥幸不可成之悖事，臣不知孰优也。况太祖大丧未终，毒兴师旅，恐与伯夷、叔齐、泰伯、仲雍求仁让国之义有径庭矣。殿下有清夷朝廷之心，天下臣民以殿下不无篡夺之意，幸而得成，固中大王之计，后世公论以大王为何如？倘有蹉跌，取讥万世，於斯时也，追论愚臣之言，其可得乎！愿大王再思而审处焉。”书奏不报，巍又假周公援引《诗》、《书》，反覆几千言，末云：“今殿下论亲亲，最长、最贤，即我朝之周公也，当流言之谤亦如周公。安重自修，无一毫骄吝之态。有则改之，无则加勉。内辅朝廷，外屏四夷，则周公不得专美矣。惟我朝家业同周室、太祖纯德同文王，皇后慈惠同后妃。今殿下才美同周公，辅吾皇上守成迈成康，故以周家始终之说言之。巍白发书生，生死不惧者，久蒙太祖教养，无所补报，故披露肝胆，大陈义理之辞。如果赐死九泉之下，得见太祖，问臣所以，臣亦有以藉口矣。”书奏又不报。

    庚辰夏，从景隆北伐，军溃南奔德州，皆降。已而遇督饷参政于临邑，时遇端阳，酌酒同盟，遂协谋固守济南，大著劳绩。

    后从征晋阳、雁门等处。壬午夏，闻京师已定，乃缢死驿舍。

    九月戊辰朔，监察御史韩郁上书奏为机密事：“臣闻人主亲其亲，然后不独亲其亲。兹陛下讲之有素，行之方笃，而佐之无人，以致激变也。盖尝即彼诸王，既废而言之，以言其亲，则太祖之遣体也；以言其贵，则孝康之手足也；以言其尊，则陛下之叔父也。彼虽可废，则太祖之体不可残也。亲之手足不可缺也，父叔之恩不可亏也，且使二帝在天之灵，有子有孙为天子，而厥弟厥子遭残戮，是则其心为何如哉？臣每念及此，未尝不为之流涕也。此皆残酷竖儒持一己之偏见，废天下之大公，或者病藩封之太重，谋削贬之权衡，疑之太重，虑之太深，所以流祸而至於此也。方周王不轨之际进言，则曰六国反叛，汉帝未尝不削也。执法则曰三叔流言，周公未尝不诛也，遂使周王父子流离播迁，有甚于周公之诛管蔡者矣。夫唇亡齿寒，人人自危，理之常也。矧周王既废，湘王自焚，代府被推，而齐臣又告王反矣。为计者必曰：兵不举则祸必加。是则朝廷激变之也。及燕之举兵，厥今两月，前后调兵者不下五十余万，而乃一矢亡获，谓之国有谋臣，可乎？夫兵，凶器也；战，危事也。以危事而用凶器，其可淹久而不勇决乎？经营几许而军需犹是告乏，粮饷犹是不给，将不效谋，士不效力，徒使中原无辜赤子困于道路，迫于转输，民不聊生，日甚一日。九重之虑无已，出入帷幄与图大事者，方且洋洋自得，若无事人。由此而观彼，其劝陛下必削藩国者果何心哉？谚曰：‘亲者割之而不断，疏者续之而不坚。’殊有理也。陛下诚不察此，愚臣以为不待十年，必噬脐之悔矣。臣至愚，感恩至厚，不敢不言。

    伏愿少垂洞鉴，兴灭继绝，释齐王之囚，封湘王之墓，还周王于京师，迎楚蜀为周公。俾其各命世子持书劝燕，以罢干戈之举，以慰宗庙之灵，明诏天下，使之拨乱反正，以厚亲亲之恩。

    如是，宗社幸甚，天下幸甚。”

    革兖州府东平金线闸日巡检司。

    又改平阴县滑口镇巡检司为潘家口堆巡检司。

    辽东总兵官都督耿瓛帅师攻永平府，不克。

    乙亥，革广宁中屯等卫于广宁中卫。

    丙子，革池州府东流县吉阳镇巡检司。

    增置肇庆府阳江县丞、簿各一人。

    壬午，改镇江府丹徒县京口驿直隶南京。

    癸亥，改保宁府江油县西平马驿为武平马驿。

    己丑，改巩昌府会宁县青家驿巡检司为古城巡检司。

    征谪戍官伏离等入京，复为指挥佥事等官。

    李景隆次于德州，征谪戌武官赴德州操备。

    调抚州守御千户所官军赴德州听操。

    十月五日辛丑，革四川行都司利济驿。

    壬寅，革会州卫河南驿。

    癸卯，置云南府昆明县儒学。

    增置平阳府，置实库大使一员。

    甲辰，革国子监博士学正学录，增置助教一十七员。戊申，改赣州府南桥堡巡检司为安远巡检司。

    辛亥，李景隆以诸军至北平，攻城不克，遂筑垒于九门。

    壬子，增置鹤庆府训导二员。

    甲寅，靖难兵袭执宁王权，三卫官军总兵官都督刘贞遁还京师，守将都指挥朱鉴死之，行军都督陈亨等降，遂以其众归。

    或记曰：文庙初起，兵犹未盛，闻景隆将进攻北平，患之。

    先是，高庙末年，尝命文庙巡边，大宁军隶护卫官军，相与欢甚。大宁领朵颜三卫，多胡人精锐，不靖，而戌卒皆中州迁徙之众，北方苦寒，日夜思归。文庙知之。至是，命仁庙婴城固守，独率千馀，倍道趋大宁，遗书宁王，告以穷蹙，求为和解。

    宁王信之，遂单骑入城，执手大恸，祈请甚切，宁王为之草表陈谢。居数日，情好甚笃，从官稍稍入城，阴结诸胡，并思归之，士皆许之。既行，宁王饯送郊外，伏兵拥宁王偕行，招诸胡及戌卒皆从。大宁城空，靖难兵自是愈盛矣。世传文庙善战，宁王善谋，一时章檄令谕多出其手，尝有事成中分之约。后京城平，宁王欲建国，遂上奏乞巡视，许之。宁王出以飞旗，谕有司治道。文庙闻之大怒，诏禁飞旗，治有司罪。宁王不自安，悉屏从兵，与老弱中官数人偕往南昌，称疾，卧城楼，乞封南昌。诏即布政司为府，屋舍无所更历，武庙殿阁尚黑云。宁王既得请，遂放志神仙，以善终。

    贞，合肥人。洪武中，宁献王封大宁，贞为总兵官。北平兵入大宁，宁王尽以护卫官军之北平，意贞亦降，籍其家下之狱。俄而贞由海道自福建还京师，家人遂得释。大宁在喜峰口外石惠州地。国初设大宁行都司，与辽东、宣府二镇相为声援，自后弃大宁，与朵颜诸虏都司迁保定，而东边遂失一藩篱矣。

    贞女为文庙昭顺德妃。

    甲子，省顺庆府蓬州儒学训导三员，营山县儒学训导二员。

    乙丑，改贵州思州府平溪马驿。

    革辰州府沅州使溪水驿，改令水驿为使溪马驿，晃州水马驿为晃州马驿。

    丙寅，省南阳府镇平县训导二员。

    征云南官军入京备征。

    十一月五日辛未，李景隆及靖难兵战于郑村坝，大败。壬申，景隆还德州，北平城九垒皆溃。癸酉，靖难兵入城。先是，景隆次德州，征兵诸路，合五十馀万。闻文庙东出，遂围北平。

    刑部郎中魏校曰：“景隆号令严明，莫敢违。初围北平，筑九垒于九门，又结九营于郑村坝，亲督之，以待文庙之还，令垒营人各为战，非受令不得轻动。文庙谋知之，遂悉锐攻一营，尽歼之，莫有救者。连破七营，遂逼景隆营，景隆不能支，宵遁。翌日，九垒犹固守，次第破其四垒，诸军始闻景隆走，委弃兵粮，晨夜南奔，景隆遂还德州。”

    丁丑，改四川盐课提举司属黑盐井、白盐井盐课司隶会川卫军民指挥使司，改宁番卫白盐井二盐课司隶盐井卫军民指挥使司。己卯，改四川宁番卫大宁场盐课司。

    庚辰，革延安府葭州税课司。

    辛巳，革池州府贵池县李阳河巡检司。

    癸未，改曲靖府南宁县白水关马驿，隶沾益州。

    壬辰，改福建宁德峬村批验盐引所于北茭批验盐引所。

    罢兵部尚书齐泰，复以茹嫦为户部尚书。

    罢太常寺卿黄子澄。

    时以文庙表列，子澄等罢之。

    革平夷卫。

    李景隆复聚兵于德州，军声复振。

    以副都御史陈性善监景隆军。

    陈性善名复，以字行，山阴人。洪武中，以春秋魁乡试，列名上第，胪唱时，上见其凝重，属目久之，谓侍臣曰：“向唱名陈性善者，君子也。”赐进士第出身，授行人司副，已而入翰林为检讨。初，诚意伯刘基薨，上命御史李铎往取其遗书，基子琏即出观象、玩占于石室中，从铎诣阙上之。上简精楷者数人入便殿翻录，性善预焉。上天威严重，进见者皆惶汗甚，或掣肘不成一字，惟性善动止安雅。既竣，书法端妍，上喜悦，令赐以酒。是时威谴叵测，性善淹留竟日，家人以为必死。既出，莫不大惊。久之，起升礼部左侍郎，荐达薛正言辈云。前河南布政司使韩宜司，方隶谪籍，亦以性善言，起为副都御史。

    皇太孙在东宫时已熟性善名，及即位，一日退朝，独留性善，赐之坐，问以治天下之道要，且使书于纸。以是性善感知遇，尽所欲言，朝廷悉从之。然施行未竟，辄为权奸所更改，性善朝见，曰：“陛下不以臣愚，猥承顾问。臣既僭尘上听，许臣必行，今而诏书云然，所谓为法自戾，陛下无以信天下矣。”

    未几，文皇帝入靖内难，上命性善监李景隆。大战白沟河，败绩，与大理寺丞彭与明、钦天监副刘伯完、指挥王贺等皆被执以归，纵遣之，性善朝服跃马入于河以死。诏加追戮，徙其家属于边，后悉赦之还。邑人吴源为传其事。

    十二月十一日丁未，置济南府长山县白山递运所，历城县龙山递运所、邹平县青阳递运所，青州府安邱县浯河递运所、浯河驿渠邱递运所、渠邱驿，益都县青社、金岭镇二递运所、昌乐、新兴递运所、新兴驿。庚戌，革乌撒军民府在城二递运所。

    甲寅，增置营缮虞衡司主事各三人。

    戊午，革乌撒军民府赵班巡检司。

    辛酉，靖难兵攻广宁，克之。

    癸亥，置长芦运司两淮运司、广东运司、福建运司各照磨所。

    改威武卫为济南左卫。

    改淮南武崇河驿隶桃源县。

    置重庆卫石柱宣抚司隘关巡检司。

    遣都督瞿能将兵北伐。

    岷王楩有罪，废为庶人，岷府典膳李英等伏诛。

    革湖广五开卫武阳千户所，移盖州等卫军实广宁左右前三所。

    营州石屯等卫官军逃诣辽东，诏编发给赏有差。

    蓟州卫镇抚曾璿谋起兵还朝，不克死之。

    驸马都尉王宁谋反，幽于其第。

    改牧马看见所四所隶孝陵卫。

    永乐元年封□宁为永春侯，世袭，宣德间止授指挥佥事。

    改兴州左右二屯卫官军于营州卫。

    卫官张伦等率二卫官军逃还，结盟报效。

    诏兴州、营州、开平等卫全家在伍者，分房发回，天下卫所军士死亡，籍止一人者，放为民。此当在三十一年。

    在礼科给事中铁铉为山东参政。

    铁铉，河南邓州和丰乡人。洪武间，由国子监生授礼科给事中。一云初为都督府断事。奏对详明，高庙善之，字之曰“鼎石”。凡法司有疑狱未决者，必以属铁铉。文庙潜邸时，有诉违法状者，召至，属法司问之，数日狱未成。高庙怒，命铉鞠之，片时而成，以此益爱重之。未几，擢山东布政司参政。

    庚辰，靖难兵起，曹国公李景隆驻师德州，铉督漕运，飞刍輓粟，水陆立进，露集山邱，未尝缺乏。既而军败南奔，与参赞高巍相遇于临邑，遂协谋固守济南，被围月馀不下，城有被攻破者辄完之，以计诈降，开门板候其入，下之，几中其计。靖难师知不能克，越三月，乃弃去。事闻，遣使赐以白银练币，封及三代。铉入谢，上赐宴，升布政司使，寻升兵部尚书，佐大将军历城侯盛庸总天下兵。文庙践祚，用计擒至，正言不屈，令其一顾，终不可得。去其耳鼻，亦不顾，碎分其体，至死骂方已，壬午十月十七日矣，时年三十七。父仲名，母薛氏，皆逾年八帙，并海南安置。子福安，年十二，发河南编伍七岁鞍辔局充匠，寻皆死。

    燕王上书：“燕王隶谨奏，为报父仇事，臣稽首顿首百拜昧死言：臣闻天下至尊而大，莫君与亲也。故臣之于君，子之于父母，必当尽其礼者，盖不忘其大本大恩也。所以不敢忘者，亦理之当然也。故臣之于君则止乎忠，子之于父则止乎孝。如臣不忠于君，子不孝於父，是忘大本大恩也，此岂人之类也与！若然，则君亲之大本大恩，为臣子既不可以不报，则君亲之仇，为臣子者其可不与君亲报乎！《礼》：父之仇不共戴天，兄弟之仇不反共。今我太祖高皇帝，臣之君也，父也，君父之仇，其可以不报矣乎！我父皇存日，因春秋高，故每岁宣藩屏诸王曰：‘我之所以每岁唤尔诸子来见，我年老，虑有不虞。

    ’父皇健日尚如此，父皇病久，焉得不来宣我诸子者？不知父皇果有病也？亦不知用何药而勿救，以至于此大故也？父皇五月初十日亥时崩，寅时即殓，不知何为如此之速也？《礼》曰：三日而殓，候复生也。今父皇不一日而殓，礼乎！自天子至于庶人焉，有父死而不报子者，焉有父死而不得奔丧者也！何故父皇宾天一月，才发诏令亲王天下百姓知之？如此则我亲子与庶民同也。礼乎！《礼》曰：天子七月而葬。今父皇七日即葬，不知何为如此之速也？臣以此礼不知出于何典？今见诏令言燕庶人父子，方知父皇葬以庶人礼也。其可哀也矣！其可痛也矣！父皇宾天，葬礼未期，即将宫殿折毁，掘起地五尺，不知父皇得何罪而至如此也？况陛下即位之初，尝谕普天下文武百官，其中有云太祖高皇帝用心三十年，大纲纪大法度都摆布定了，如今想着太祖皇帝开基、创业、平定天下，便如做下一所大房子与人住的一般。若是做官的，政事上不同心、不守法度，便是将房子折毁了，却要房子里安稳住的一般，世间安有此理旨哉！言乎今陛下听信奸臣齐尚书等之言，即将祖业折毁，与诏旨大相违背，使天下之人皆欲守其法度亦难矣哉！孔子曰：‘父在观其志，父殁观其行。三年无改於父之道，可谓孝矣。

    ’我父皇存日，尝与众王曰：‘我与天子，盖造宫殿，不过欲壮观，天下万邦来朝，使其观瞻，知中国天子之尊严如此也。

    然此劳民苦军，费用钱粮，岂易为尔。故我今日盖造宫殿极为坚久壮丽，使后为帝者享用，不须再造，劳苦军民也。’今将祖业折毁，礼乎？臣于父皇宾天，便欲诣关究问，恐彼外人不知者以为臣有他心、犯陛下也，故不也一言，吞声忍气，而泪从腹中落也。不意在朝左班文臣齐尚书、黄太常卿等官，皆是奸邪小人、贪墨猾吏，皆我太祖皇帝诛不尽之馀党，又行结构为恶，以陛下年少宽容，每用巧言欺惑，变乱祖法，岂不知《皇明祖训御制序》云：‘凡我子孙，钦承朕命，毋作聪明，乱我已成之法，一字不可改易，非但负朕垂法之意，而天地祖宗亦将孚祐於无穷矣。呜呼，其钦戒之哉！’齐尚书尝奏，凡朝几筵，揖而不拜，及乎小祥节届，亦不亲行祭祀，至于各王差官到京行祭祀礼及奏事，将百户林玉、邓庸等拿下，囚系捶楚锻炼，令其诬王造反，此何礼也！齐尚书又诬亲王擅自操练军马、造军器，必有他图。齐尚书明知《皇明祖训兵卫》二条：凡王教练军马，一月十次，或七八次、五六次；其临事有警，或王有间暇，则遍数不拘。又云：凡王入朝，其随侍文武官员、马步军旗不拘数目，若王恐供给繁重，斟酌从行者，听之；其军士仪卫旗帜甲仗，务要鲜明整齐，及壮臣民之观。於洪武二十五年春，父皇太祖高皇帝特诏诸王赴京，赐敕内一件，云常岁训将、练兵，验视周回封疆险易，造作军器，务要精坚堪用，庶使奸邪难以口舌惑众。敕后书曰：‘洪武二十五年正月二十一日，早朝后午时分，朕於奉天门命翰林修撰练子宁、许观、编修吴信三员，执笔听命，朕口占以成，以示后人，以辨真伪，孙允炆亲目之后发行。’故敕臣想太祖皇帝以诸子出守藩屏，使其常岁操练兵马、造作军器，欲为防边御冠，以保社稷，使帝业万世固也，岂有他心哉！其奈奸臣齐尚书、黄太卿、左班文职等官，不遵祖法，恣行奸凶。操威福予夺之权；天下之人，但知有齐泰等，不知有陛下也。七月，来诈传圣旨，使令恶少都督宋忠、指挥谢贵等，来谋杀臣。臣为性命，不得已而动，擒获反贼宋忠、谢贵等了当，已尝具本奏闻，拘留宋忠、谢贵等在官，钦候降旨诛决。到今不蒙示谕，其奈齐尚书又行矫诏，令长兴侯耿炳文等领军马驻营雄县、真定，来攻北平。臣为保性命，不得已而又行动兵，杀败逆贼耿炳文等所领军马，擒获驸马李坚、都督潘忠、宁忠、顾成、都督指挥刘燧、指挥□成等了当。奸臣齐尚书出榜，令军骂燕贼父子。太祖皇帝，我之父也；骂贼父子，是骂祖与叔父为贼，岂非大逆不道。奸臣齐尚书如此无礼，其罪当何如哉！不意十月初六日，又矫诏令曹国公李景隆总兵，令天下应有军马来攻北平城，欲杀臣。臣不免亲帅精兵，尽行杀败，李景隆等夜遁而去。若是如此，齐尚书等必欲杀吾父皇子孙，坏我父皇基业，意在荡尽无余，将有以溷天下。此等逆贼，必不与之共戴天。不与父皇报得此仇，臣纵死亦不已也。今臣昧死上奏皇上，陛下怜太祖高皇帝起布衣，奋万死不顾，一生创业，分封诸子；今陛下听奸臣之言，父皇宾天未及期年，将父皇诸子诛灭殆尽。伏望陛下俯赐仁慈，留我太祖皇帝一二亲子，以奉祖宗香火至幸！陛下累发军马攻北平，必欲杀臣。臣为保性命，将十万之众，俱是舍死忘生之士，报我父皇太祖皇帝平日恩养之厚，保我父皇子孙，尽力效忠于今日。谚云：一人弃命，千人莫当。纵陛下有数百万之众，亦无如之何也。伏望陛下体太上好生之德，莫驱无罪之人死于白刃之下，其恩莫大焉。复请陛下但是父皇宫中曾侍病者宫人并长随内官，又用药医官、营辨葬事及监折宫殿等官，奸臣齐尚书、黄太卿、应有左班文职等官，发来与臣军前究问。钦愿皇帝陛下奉承皇祖之训以安圣心，永为社稷之主，使天下人民各得其所矣。如陛下听奸臣之言，执而不发，臣请帅精兵三十五万，直抵京城索取去也。此等皆我父皇之仇人，臣必不与之共戴天。臣若不得与父皇报得此仇，是臣为子不孝也；为子不孝，此是忘大本大恩也，岂人之类！

    今将合行奸臣数目开列于后：一宫中侍病老宫人，一长随内官；一太医院宫，一礼部官；一葬事官，一造孝陵驸马等官；一奸臣齐尚书、黄太卿、左班文职；一监折毁宫殿工部官内官。

    如上逆党，一一如数发来臣军前，究问的实。即行差官赍押司，具本奏闻，伏取圣明裁决。如果不发奸臣齐泰等来臣，必不已也，兵抵京，赤地千里，臣冒渎天威，无任激切，恐惧之至。臣棣顿首稽首，百拜昧死谨具奏闻。”

    元年十一月初九日，臣棣燕王移檄天下：“燕王令旨，为报父仇事谕天下藩屏诸王、大小各衙门官吏、军民人等曰：惟我父皇太祖高皇帝，奉天承运，华夷一统天下生民之主。自践天位以来，诞敷圣泽，广被万方；弥扇仁风，溥及八表；使天下雍熙，无一物不得其所，何异唐尧、虞舜之世。我父皇可谓道通邃古，德齐前圣，虽汉开国之君岂能企及哉！然而四海既平，天下底定，以长子立为皇太子，余子无分嫡庶，悉皆裂土封王，各守藩屏，同享富贵，以为万代子孙之计。岂期数年以来，不幸皇太子薨逝，秦、晋二王相继而卒。我父皇慈念皇太子蚤逝，遂立其次子为皇太孙，居东宫。洪武三十一年闰五月初十日，不幸父皇宾天，皇太孙即帝位。然我众王不敢以叔道自尊，凡表奏称贺，顿首百拜，万死言何。因则钦遵父皇明命，不敢为一毫之非礼，臣子之情至矣。然而帝年幼冲，即位以来，任用奸邪小人、贪墨猾吏为六部都察院、左班文职等官，日以甘言巧计蔽君之聪明，使君淫酗酒色，不遵丧制，不孝于祖，不亲政事，崇信奸回，放黜师保，屏弃典刑，残害骨肉。於是秽德怒於天地，京城地震十日，山崩水溢，天火灾其上库。二月，霹雳、大风雨，发屋拔木，蝗出遍生于陇亩。占书曰：地震者，地德至静，欲其尝安，不敢动摇。若主弱臣强，地必震动。臣下擅权，则土为不宁，而变怪生焉。阳伏不能出，阴迫不能入，阴阳相激，地必震于宗庙宫殿者。人君失位，国无忠臣，诛伐不能以理，理下不相亲也。山崩水溢者，五行失序也。

    山，公辅之象，贤人退，小人进，则山崩。山无故自崩，国易政，人主失位，必流散也。天火焚其上库者，赏罚不明也。烧宫室者，君不思道，厥妖火焚宫室也。霹雳大风雨发屋拔木者，小人在位，贤人出走，君用谗言，杀正人。蝗虫遍生陇亩者，佞臣辅君以贪苛之政，邪臣在位则虫食苗叶；君用才不当，臣不任职，则虫食苗节；佞臣在位则虫食苗心；任用奸邪则虫食苗根也。吁！天之警戒如此。此皆齐尚书、黄太卿、左班文职等官，谗佞恣行不道，苦军害民，惟以诛灭亲王为心，以致灾异如此。先是，父皇有病，付敕宣我第四子来，奸臣齐尚书匿其使命，使我父子不得相见。至于父皇疾革，数问曰：‘第四子来否？’岂知佞臣齐尚书阴谋用心如此。所以父皇有病，焉肯令我诸子知之。至于升遐，亦不即报我诸子奔丧。至今父皇得何疾，用何药而弗救，至于大故。闰五月初十日亥时崩，寅时即敛。礼三日而敛，冀其复生，不知何为如此之速也？停棺不于中殿，七日即葬。古礼天子七月而葬，何为如此之速也？

    余以札不知出于何典，今见诏内言燕庶人父子，方知父皇太祖皇帝葬以庶人之礼也。其可哀也已！其可痛也已！何故父皇宾天一月，方发诏令亲王及百姓知之，如此则我亲王与庶民同也。

    礼乎？非礼乎！况父皇宾天，葬礼未具，即毁折宫殿，掘地五尺，不知父皇得何罪而至于如此也！况帝即位之初，尝谕普天下文武百官，其中有云太祖皇帝用心三十年，大纲纪、大法度都摆布定了。如今想着太祖皇帝开基创业、平定天下，便如做下一所大房子与人住的一般。若是做官的，政事上不用心、不守法度，便是将房子折毁了，却要在房子里安稳住的一般，世间安有此礼旨哉！言乎今上任听信奸臣齐尚书等之言，即将祖业折毁，与诏旨大相违背，使天下之人皆欲守其法度，亦难矣哉！孔子曰：‘父在，观其志；父没，观其行。三年无改于父之道，可谓孝矣。’我父皇存日，尝与我众王曰：‘我为天子盖造宫殿，不过欲壮观，天下万邦来朝，使其观瞻，知中国天子之尊严如此也。然此劳民苦军，费用钱粮，岂易为尔，故我今日盖此宫殿极为坚久壮丽，使为帝者飨用，不须再造，劳民苦军也。’今将祖业折毁，礼乎？及齐尚书尝奏凡朝几筵，揖而不拜，及乎小祥节届，亦不亲行祭祀。至各王差官到京行祭祀之礼及奏事，将百户林玉、邓庸等拿下，囚系棰楚锻炼，令其诬王造反，此何理也？齐尚书又诬亲王擅自操练军马、造军器，必有他图。齐尚书明知《皇明祖训兵卫》内二条，凡王教练军士，一月十次或七八次、五六次，或临事有警，或王有间暇，则遍数不拘。凡王入朝，其随侍文武官员、马步旗军，不拘数目。若王恐供给繁重，斟酌随行者，听之；其军士仪卫、旗帜甲仗，务要鲜明整肃，以壮臣民之观。于洪武二十五年春，父皇太祖高皇帝时诏诸王赴京，赐敕内一件，云常岁训将练兵，验视周巡封疆险易，造作军器，务要精坚堪用，庶使奸邪难以口舌惑听。敕后书曰：‘洪武二十五年正月二十一日，早朝后午时分，朕於奉天门命翰林修撰练子宁、许观、编修吴信三员，执笔听命，朕口占以成，以示后人，以辨真伪。孙允炆亲目之发行。’故敕臣想太祖皇帝以诸子出守藩屏，使其常岁操练军马、造作军器，欲为防边御寇，以保社稷，使帝业万世固也，岂有他心哉！其奈奸臣齐尚书、黄太卿、左班文职等官，不遵祖法，恣行奸究，操威福子夺之权。天下之人，但知有齐尚书，不知有皇帝在上也。然而帝被奸臣所惑溺甚，故我父皇骨肉未冷，坟土未干，后母尽妻之。初以流言而罪周王，破其家、灭其国，将周王次妃选入，其宫人悉配於军士。湘王无罪，听谗臣之言，赐其焚死。齐王无罪，又听谗臣之言，降为庶人，拘囚在狱，护卫侍从人等，尽皆拨散。及乎岷王，又听谗臣左班文武、齐尚书等官之言，以金帛赏王之左右，使其诬告岷王，降为庶人，流于漳州烟瘴地面。想齐尚书、黄太卿等奸邪小人、贪墨猾吏，将我父皇之子孙报其私仇，快其心志，呜呼！彼人之毒甚於狼虎。我父母能有几多子孙，受彼之害，能消几日尽！痛心疾首，岂胜言哉！不意奸臣齐尚书等又使令恶少谢贵等为北平都司官，张昺为布政司官，有本府长史葛诚用心狡诈，来谋杀我於六月，将军马围住外墙，栅木截我端礼四门行路，杀我守王城上军士。披甲执仗，锐鼓叫呼，声震城野，使人在城坐食惶惧不安，我亦可耐之。至七月十五日来谋杀我，约申时引兵入王城。当日有都指挥张信来透消息，为保性命，不得已於未时动兵擒获逆贼谢贵等了当。七日十六日，都督宋忠等领军马八千、步军一万二千，调山西万安、怀安宣抚前卫军马一万，前往怀来下营，期会各处军马来攻北平。予故不免亲帅精骑八千，直抵怀来与忠军交战。自辰至午，忠军大败，获马六千匹，生擒到逆贼宋忠、都指挥孙太、俞填等，尽行杀死，余众悉降。八月，奸臣齐尚书等又矫诏使长兴侯耿炳文等领军马三十万前来雄县、真定，期会各处军马来攻北平。不免又行亲帅军马往彼迎敌，于当月十六日破雄县，斩首九千余级，获马三千匹，生擒到都督潘忠、指挥杨松。二十五日，大破真定，将逆贼长兴侯耿炳文所领军马尽行杀败，斩首五万余级，获良马二万五千余匹、生擒左副大将军驸马李坚、右副大将军宁忠、右督都顾成何，都指挥刘遂众降，咸宥归於原卫。江阴侯吴高、都督耿瓛、杨文将辽东军马来围永平，我帅骑士一万九千，倍道兼行，直抵永平，吴高等闻风夙夜逃奔。以太祖皇帝恩养厚德，都指挥房宽领军马出城来降，所有逆贼朱鉴万□凌迟处死了当。惟都督刘贞、陈亨将领军马守住松亭关不肯来降，我亲帅精锐骑士三万袭破其营，生擒都督刘贞，陈亨单骑遁去，太宁遂平。奸臣齐尚书出榜令军民骂燕贼父子，是骂祖与叔父为贼，岂非大逆不道。奸臣齐尚书等如此无理，其罪当何如哉？

    未几，奸臣齐尚书、黄太卿等左班文职又行矫诏，使令曹国公李景隆领天下各都司军马五十余万，于十月初六日来攻北平，围我之城，必欲杀我。谓天下官军何不念太祖皇帝恩养厚德，留我一二亲王以奉祖宗香火，岂不幸哉！故我仰赖祖宗积德之深，于是亲帅军马，以寡敌众，将景隆所领天下军马尽行杀败，斩首一十万九千余级，余众降者咸宥归于原卫，景隆等夜遁西而去。然余之用兵，所向克捷，此皆余平日存忠孝之心，故天地、祖宗神明怜而佑我也。若不如是，纵用兵如孙吴亦无能为也。余想奸臣齐尚书等必欲害坏我父皇子孙基业，荡尽无余，将以图天下也，何如此之苦毒也哉。窃惟我父皇亲亲之心，天下之人所知者。且如靖江王守谦，其祖为恶，至于守谦，景恶不悛，降为庶人。我父皇思念祖宗，尚不忍破其家、灭其国，复立其长子为靖江王，诸子皆为镇国将军，享有爵禄，与朝廷同其久远也。周、齐、湘、代、岷五王，皆父皇亲子，纵有恶亦当宽恕，何况无为恶之实迹。《皇明祖训》法律内一条，凡风宪官以上，小过奏闻，离间亲戚者斩。风闻王有大过亦无实迹可验，辄以上闻者，其罪亦同奸臣齐尚书、左班文职等官，不遵祖训，助君为恶，而遂至于如此，使我众王日夜忧愁，饮食睡梦不遑宁处。况子自父皇宾天以来，抱病持服，未尝一日离苫次，遵其亲法，毋敢少犯，惟日守分而已，奈其诛灭五王，又来杀我。顾余虽匪才，乃父皇太祖高皇帝亲子，母后孝慈高皇后亲生，皇太子亲弟，忝居众王之长。礼曰：父之仇，不共戴天；兄弟之仇，不反兵。今奸臣齐尚书、黄太卿等，余必不与之共戴，不报得此仇，纵死亦不已矣。故用钦遵《皇明祖训》法律内一条，躬行率领精兵三十万，诛讨左班文职奸臣，献俘于祖宗神明，令受非常之刑。上以政其君，下以安其军民，使我父皇基业以永万世，岂不幸哉！呜呼！皇天后土常以大中至正而为心，祖宗神明宁无诛奸去邪而为念！故用谕示普天下藩屏诸王，暨大小各衙门官吏、军民人等，咸使知朝廷左班文职奸邪大逆不道，我父皇之仇，为子者其可不报乎？故谕。”

姜氏秘史 卷三

    庚辰二年春正月丙寅朔，天下司、寺、郡、县来朝，免贺。

    靖难兵围蔚州，指挥李诚谋叛，伏诛。数日，守将王忠以城降。

    遂进攻大同，不克。

    先是，诚出城哨探，为游骑所获。诚素勇，号“冲天李”，文庙释而礼之。诚欲献城自效，遂纵遣入城，谋觉，系狱死。

    文庙乃悉众登旧台，负土下筑，高与城齐，急攻之，城乃降。

    擢忠等官，拘其妻子送北平，遂以其众进攻大同。

    庚辰，革韶州府翁源县，以其地并桂山岩巡检司入于英德。

    革平越卫税课司。

    增置莱州府庆丰库大使二人。

    丙戌，革平乐府昭平递运所。

    改永州府祁阳县湘江市巡检司为和平巡检司。

    庚寅，置应天府知候所于后湖，掌册人数，设大使、大副使，秩未入流。

    增本府通判一员。

    壬辰，革四川行都司来远驿。

    二月二日丁酉，改汉阳府为汉阳州，更置官属。革僧纲道纪司、税课司及汉阳县儒学蔡店、新滩二税课局，桑台湖、马影湖二河泊所百人矶巡检司，其察店镇巡检司仍棣本州。

    壬寅，诏礼部右侍郎兼翰林院学士董伦、太常寺右少卿高逊志考试天下贡士。

    时知贡举官礼部尚书陈巡、右侍郎黄观、同考试官右拾遗朱逢吉，史官吴勤、叶惠仲、赵友士、徐昶、张秉彝，监试宫御史王度、俞士吉□。

    黄观，字澜伯，一字尚滨，池州贵池人。父赘于同邑许氏，生观，遂从母家姓。习《尚书》，补邑诸生。常作翠微书舍，读书其间。受业于元翰林待制黄哻。大兵入大都，哻死之，观益砥砺，以名节自许。洪武庚午贡入胄监。是岁，领乡荐。明年会试第一，入对御试策，大要以天道福善祸淫之机、人事练兵讲武之法为言。高庙嘉之，擢状元及第，由翰林历尚宝司卿，礼部右侍郎。革除年间，改官制，增侍中员次，尚书以观为之，仍掌尚宝司事。奏复其姓。与方孝孺等日见亲用。靖难兵起，观奉命草诏，极陈大义。师既渡淮，奉命征兵上游诸郡入援，观奋不顾家，且行且募兵。至安庆，闻京师已定，痛哭谓人曰：“吾妻素有志节，必不肯受辱。”遂招魂葬之江上。明日，家僮自京逃来，言当国者索传国宝不得，或言许尚宝已赴上游起兵矣。因命执其妻翁氏并二女配象奴，叱取钗钏，出市酒淆，翁携二女率家属十人，赴淮清桥下溺焉。一云城南濠中观舟次李阳河，闻上已出奔，过池之建德，而郡臣奉新皇帝即位，今三日矣。自分大事已去，力不能支，乃东向再拜，於罗刹矶湍急处给舟人奋棹，投水而死。舟人急钓之，仅得珠丝棕帽。后追捕者得之以献，命购其尸，不获。有匿之者，遂族观家，且逮其姻党百余人，坐系诏狱。仁庙初悉，释不问，其谪戍边徼者又数十人。景泰中，进士邑人孙仁使辽，有老卒朱黻者，给事使馆，亦以观累戍。黻故为诸生，尝从观游。仁问旧事，且泣且言云，翁氏池口人，殁时，有司收其尸并二女，具棺敛，以待朝命，不报。天顺中，池人至南京柳林，破棺，犹有存者。

    询之，父老咸曰“此黄状元妻女”云。近知县龚守愚于所居故址，学宫之西，立祠祀之。或传故尚书泰州储巏家藏有观集，尚存。王度，字子中，惠州归善人。尝肆力经书，稽理修词，为人所师。部使者以明经儒士荐，起家拜山东道监察御史。绳纠务持大体，疏十余上，多见用。高皇帝弃群臣，诸藩不靖，兵部尚书齐泰等会议军事，度与佥谋。庚辰会试，俾度监之，翕然称得人。时大将军曹国公李景隆北向败绩，退保济南，以历城侯盛庸代之。度密陈便宜，无不可制胜者，乃有东昌之捷。

    景隆征还，赦不诛，又当轴用事，恶庸等掩已，谗间遂行，度等与谋者皆见疏。辛巳夏六月，济宁告急，师徒屡败，将士皆巽耎避敌，度奏请募兵。壬午春，有小河之捷，命度劳师徐州而还。夏五月，凤阳不守，方孝孺与度等画策，誓死社稷。秋七月，坐党祸戍贺县千户所，出语得罪，合族被戮。度死，年四十有七。

    叶惠仲，台州临海人。兄刑部主事夷仲，常雅为方孝孺所知，有文名。惠仲亦不愧其兄，时称“二叶”，各有集以传。

    惠仲初任广武卫知事，洪武末，尝以知县充修史官。革除二年会试后，升知府。永乐元年二月二十二日戮死，年六十四。妻萧氏为奴。

    改南雄府为州，更置官属。

    革保昌县，以所属红梅、平田、百顺三巡检司棣于州。

    壬寅，增置会川卫马剌、毕直、金县三长官司吏目。

    癸卯，置滁州关山巡检司。

    甲辰，革赣州府长洛巡检司。

    革南安府南康县潭口镇巡检司。

    庚申，考试官董伦等赐宴于礼部。

    升都给事中秩正七品，给事中秩从七品。

    辛酉，革庐州道纪司无为、六安二州道正司，巢县道会司。

    壬戌，改五城兵马指挥司为五城兵马司，指挥为兵马，副指挥为副兵马。

    癸亥，革行人司，改行人于鸿胪寺。

    改大理寺左右寺正为都评寺，副司各设评事六员。甲子，改都察院为御史府，革十二道，置察院一，设监察御史二十八员，司狱一员，革司照磨检校。

    诏曰：“顷以断狱繁，易御史台号都察院，与刑部分治庶狱。今赖宗庙神灵，断狱颇简，其都察院承汉制为御史，员定为二十八人。务为忠厚，以底治平。”

    乙丑，革常德府九潭湖河泊所。诏江西、浙江、苏、松人仍授户部官。

    洪武间以户部掌钱粮，敕禁浙江、江西、苏、松人不得除授，至是除禁。

    三月丙寅朔，帝御奉天殿，以敕问试天下贡士，赐状元胡靖等及第，出身有差。

    时奏策王艮第一，上召诸进士阅之，以靖貌逾艮，遂擢靖第一，艮次之，李贯又次之。未几，授翰林院修撰，艮、贯大见信用。建安杨子荣亦以是年第二甲第三名赐进士出身，除翰林院编修。

    靖初名广，字光大，吉水人。生八岁而孤，自幼好学，日记数千言，至是廷试对策，有亲藩陆梁、人心不摇等语。帝以为敢言，擢第一，赐名靖。除翰林修撰，擢侍读，附大宗，复名广，拜翰林学士，兼春坊大学士。为上所知，一时制诰戒谕之文，多出其手。诏修《五经》、《四书》、《性理大全》，命广总裁。尝从上巡北虏，出居庸关，入沙漠。王师所至，功烈炳耀，广记述之。十一年春，上幸北京，再扈从出塞，灭虏还。既丁艰，服阕，进文渊阁大学士，兼春坊。尝上《却封禅颂》，历数前代帝王厌务国事，矫诬上天，卒贻天下后世笑，时称其有识。又上《驺虞》、《神龟》等颂以取媚，自称澹庵之后，喜谈忠义事。尝集文山事迹为传记，序之以传。卒年四十九，累赠少师，谥文穆。与广同时者解缙、杨士奇、夏原吉、杨溥、杨荣、黄淮、金幼孜、蹇义辈，皆攀龙附凤，为时大臣云。初，靖难兵入抚州，吴溥为应天学教授，与靖、艮、解缙邻三人者逾垣集溥舍，靖、缙陈说大义，靖慷慨，艮弗言，但流泪耳。溥曰：“三子名重，受知日深，事在顷刻，若溥去就，固可从容，三人去与？”弼时以童子侍，叹曰：“好胡叔能仗节。”溥曰：“不然，王叔死耳。”语未竟，靖呼曰：“外面闹甚，看猪。”溥顾叹曰：“一猪不忍，肯自忍乎！”须臾，艮舍哭声震动矣。缙乃驰谒文皇，入见，甚喜。是日暮归，靖复会缙曰：“情与君殊，当自决。”缙绐靖入房，曰：“吾与汝不死。”钥之而去，告文皇曰：“臣才不及靖，方欲自尽，臣以人守之。”文皇曰：“盍与俱来？”对曰：“非臣力所能，须遣近臣数人，喻以大义，强之庶可。”文皇亟如缙言，靖既至，文皇迎执其手曰：“好个秀才，如何从我蚩儿。”靖遂叩头，文皇大悦，故信遇特甚，亦缙推重致之也。至今靖支裔在庠序者，人尚目为猪仔云。

    王艮，字钦止，吉水人。建文己卯，江西乡试第一。明年廷试对，帝亲擢广为第一，而以艮次。遵洪武乙丑事例，著首甲皆授修撰，艮与第三人李贯皆与焉。艮闻靖难师起，居常忧辄不食，日就赢惫，以辛巳九月卒。上悯之，遣吏部侍郎黄观谕祭艮之家。谱所述如此，而《吉安志》乃曰：“文庙继统先一日，群臣多往迎附，艮阖门与妻子诀，是夜吞脑子死。”非其实也。艮子修亦首举乡荐云。

    己巳，革詹事府为御史府，赐御史衣宴于新第，诏大预宴。

    以都察院在太平门北，不便朝参，改于此。

    壬寅，以备榜举人选署教谕、训导。

    诏年十九以下愿选者，听给俸禀三年，仍许会试，有登第者，论其徒得中省试，就进士合授官，递升一级，无则止从合受其下第，而有徒已中省试，许以实授。教训九载，考满黜陡其下第，而徒皆不中省试，乃署职，减半俸。

    癸酉，革庆远府忻城县，以其地入东兰州。

    革临江府新喻县河泊所。

    革青州府寿光县稻田店二递运所。

    革高州府广宁库。

    癸未，革辰州府麻阳县僧会司。

    丁亥，置松江府渠堰一处。

    庚寅，革凤阳府广储一仓、二仓、三仓、四仓、五仓。

    革辰州府沅州平溪巡检司，置黔阳巡检司。

    乙未，置建宁府欧宁县浒州巡检司。

    遣镇东将军、总兵官吴高督辽军围永平，不克。

    以裘义为右府都督佥事。

    义，庐江人。国初累立战功，授楚雄指挥使。洪武庚午入朝，太祖怜其老，命太医院为染须鬓，还治。帝褒用旧将，征拜都督佥事，寻卒。子聚袭府军右卫指挥使。

    迁肃王于兰县。

    肃庄王，太祖十三世子，初封甘州，僻在河西。羌虏时时扰害，王乞内徙，遂移度金城关，置府兰县东北，甘州中护卫官军从之。

    以进士黄钺为户科给事中。

    钺，字叔扬，苏州常熟人。洪武初，以太学生授典史，后登革除庚辰进士，迁户科给事中，以忧居家。壬午岁，自投琴川桥下死。

    改左都御史景清为御史大夫。

    时改都察院为御史大夫府，遂改左都御史为御史大夫。清，陕西真宁人，本姓耿，以报籍讹。倜傥尚大节，领乡荐游国学。

    时同舍生有秘书，清求焉，弗与，固请但一见即还，曰：“吾纵敏，一夕尽熟之邪？”生不得已，与之，日往索其书，曰：“吾不知何书，初未尝假汝也。”生急讼于祭酒，清持其所假书往见曰：“此灯窗所业书耳。”即背诵彻卷，及问生，生无以对也。祭酒叱生退，清即以书还生曰：“吾子珍秘特甚，持此相戏耳。”初，清赴学时，主家有女为妖凭，清宿其家，是夜妖不来，去即复来。女诘之，曰：“避景秀才耳。”旦日，女以闻其父。父追及清，语之故，清书“景清在此”四字，令父归，粘于户，而妖自是遂绝。后清试甲戌礼部第三，录《诗》、《书》二经对大廷，第二人及第，入翰林三载，改监察御史。丁丑春召见，嘉其才能，命署都察院左佥都御史。革除间，升左都御史。文庙继统，练子宁同日死之，而清独委蛇待朝，人疑焉。一日，清早朝，著绯衣入。先是，星者奏文曲犯帝座甚急，上疑之，因疑清。及朝，清独绯也，遂收之，而得所带剑，因加诘责，清不屈而死。死之夕，精英迭见。呜呼！为主报仇，清岂其伦耶！

    四月丙申朔。丁酉，改嘉定州峰门水驿棣眉州清神县。

    戊戌，增置苏州府吴、长洲、嘉定、昆山、吴江、常熟六隶县主簿各一员。

    革杭州府临安县税课司。

    己亥，增置松江府上海、华亭二县丞簿典史各一员。

    壬寅，革襄阳府宜城县柳阴套河泊所。

    革巩昌府阶州峰帖山巡检司。

    乙巳，革汉中府沔县柏林青林驿。

    丙午，李景隆自德州进兵北伐。

    丁未，改辰州府沅州水驿为沅阳水马驿。

    省保宁府剑州儒学训导三员，昭化县儒学训导二员。

    省马湖、东川、芒部、乌撒、乌蒙、五府同知、推官、知事各三员。

    辛亥，革安庆府怀宁县长枫夹镇巡检司。

    乙亥，置西安府咸宁县乾祐铁冶所、巩昌府宁远县宁远铁冶所。丙辰，改武定军民府和曲县属金沙江巡检司，善驿、环州驿隶于元谋县。

    乙未，诸军次于白沟河，靖难兵行，战不利。

    庚申，及靖难兵大战，陆梁卫指挥滕聚等死之，诸军大败，李景隆走德州。

    按《开国功臣录》，俞通海卫，三十二年七月有旨，遣艾端起越隽侯俞通海授豹韬卫指挥使，八月领军北伐。三十三年四月，死于白沟河之战。朝廷哀悼，敕葬南门聚宝山虢公墓傍，赐神策老军刘海等守之，失书于此。

    癸亥，置济南府泰安州新晖驿。

    甲子，革抚州府临川县航埠税课司。

    革永州府江华县锦田巡检司。

    五月戊辰，革德安府孝感县道会司。

    己巳，参赞军务高巍、山东左参政铁铉会于临邑，遂还济南。

    景隆南奔，巍及督饷随之，次临邑，诸城堡皆望风奔溃。

    巍及铉置酒，同盟协谋固守济南，以侦后援，遂趋济南。

    庚午，革南昌府原储库。

    革吉安府永新县河泊所。

    辛未，李景隆弃德州，走济南。

    闻北兵将至，遂遁。

    癸酉，靖难兵入德州。

    戊寅，诏吏部凡官员三日一赴吏部填注。

    先是，内外官缺，月报吏部临选汇缺，赴填注，遂补选。

    至是吏科请每三日一注，庶免遗漏，从之。

    革庆远府宜山县德胜马驿、河池县马安马驿。

    以贵州都指挥使程迟为左军都督府都督佥事。

    己卯，靖难兵攻济南，李景隆奔还，遂围城。

    革韶州府乐昌县河泊所。

    庚辰，改廉州府钦州灵山县直隶本府。

    壬午，革两淮小海盐场课司入于革堰场盐课司。

    徙广州府阳山县西岸巡检司于河南，为巡阳巡检司。

    甲申，改长洲、吴县二税课司为苏州府税课司，长洲、吴县分司各设副使一人。

    置建宁府政和县黄梅巡检司。

    丙戌，革德安府云梦县儒学训导二员。

    己丑，革庆远府忻城县三寨镇巡检司。

    革会川卫黑盐井盐课司副使一员。

    立济南中卫，以雄崖千户所附之。

    时路阻不能达，九月，都督盛庸遣兵召雄崖兵至，都督佥事朱荣弃乐城走还，诏诛之。

    留守左卫指挥同知李申伏诛。

    申子让为燕府仪宾，居守北平甚力，申以故坐诛，没其产，丁男典刑，幼者收孥，妇女入浣衣局，异姓家属俱发边卫充军。

    让，舒城人，靖难兵起，进驸马都尉。永乐初，掌北平刑部事，封富阳侯。景泰追赠敏公。

    六月甲午，革广信府广济仓副使一人。

    戊戌，置延平府南平县武步驿。

    己巳，詹事府增置少师少傅各一员、宾客二员。

    置资德院，设资德一员、资善二员，属官赞读、赞讲、赞书、著作郎各二员，掌籍、典簿各一员。

    丙午，置各王府宾辅二员，正三品；伴读、伴讲、伴书各一员，从七品；长史司长史一员，正五品；改左右长左从五品，改审理正、典膳正、奉祠正、良医正、典簿正为审理、典膳、奉祠、良医、典簿、审理，副典膳、副奉祠、副良医、副典簿、副各郡宾友二员，正四品；教授一员，正八品；记室二员，正九品，直史司直史一员，正六品；左右直史各一员，从六品；首领吏目一员，未入流；典印署、典印、典祠署、典祠、典礼署、典礼各一员，正九品；引礼二员，未入流；典馔署、典馔、典药署、典药各一员，正九品；仪仗司吏目一员，未入流。诏宾辅、伴读、伴讲、伴书及宾友、教授，进对侍坐，称名不称臣，用师宾之仪。

    己酉，省常德府沅江县训导二员。

    八百上官刀板面遣头目罕入贡方物。

    己卯，革肇庆府开建县僧会司。

    丙辰，革太原府与县孟家峪巡检司，革袁州府萍乡县河泊所。

    壬戌，改陕西行都司儒学为宁夏等卫儒学。

    征凤阳府官军赴大教场备操。

    遣御史周观政典兵徐州。

    秋七月甲子朔，革典牧所。

    革庆远府忻城县罗目镇巡检司。

    革济南府历城县堰头水驿。

    改卫经历秩正七品。

    辛未，改建昌府新城县飞猿巡检司。

    革福建木兰陂批验盐运所。

    己卯，革沔县，以其地附褒城县。

    庚辰，置开封府西华县河清驿。

    辛巳，增设钦天监五官监候一员。丁亥，复置河南府新安县铁治所、吉水县关山巡检司。

    戊子，革大同府杂造局副使一员。

    辛卯，改济南历城县堰头巡检司为长领巡检司，隶章邱县。

    置山西河南杂造局，各设大使一员。

    壬辰，革庐州府英山县税课司。

    遣辽东都督杨文围永平，不克。

    以徐实署兵部右侍郎事。

    八月癸巳朔，革徽州府新安驿。

    承天门灾，诏求直言。

    甲午，革袁州府萍乡县庐溪税课司。

    壬寅，改衢州府上航埠头马驿、常山县广济渡为广济水马驿。

    革西安县信安、安山二驿。

    癸卯，改承天门为皋门、端门为应门、午门为端门、谨身殿为正心殿。

    改大学士为学士，华盖、文华、武英、正心四殿各置一员，文渊阁一员。各殿增设待诏，无定员。增文渊阁典籍二员。革东阁大学士。

    甲辰，革广州府清远县横石马驿、东莞县城西水驿。

    乙巳，增置翰林院承旨一人、文学博士二人，改孔目为典簿，正九品；省侍讲学士、五经博士待诏典籍。置文翰馆，设官以侍读，并中书舍人改为侍书，正七品；内修撰一员，正六品；编修从六品，检讨正七品；居之。

    按吏部册，己卯八月十二日，改中书舍人为侍书，盖设于翰林院，至是始立文翰馆分附焉。

    戊申，遣都督陈帅兵援济南。

    山东参政铁铉谋袭靖难兵，不克，遂大战于城下。靖难兵大败，解围奔还北平，遂复德州诸州县。以铉为山东布政使。

    北兵围济南不下，城中军民日夜乘城诟骂不已。北兵大怒，筑长围，攻之三月，内外不通。铉乃诈开门降，密遣壮士提铁板于楼上，使其入，下之。北兵觉，亟还，铉知计不获，遂帅众出战。北兵乱，大败，窘甚，奔还北平，于是德州及诸郡皆复，兵势大振，捷闻。

    上遣检讨陈□劳以金币，吏部主事鲁□赐诰封三代，铉入谢，擢山东布政使。

    辛亥，革金华府东阳县土山关巡检司。

    九月十日辛未，复建昌府南丰县太平巡检司。

    以历城侯盛庸为总兵官，佩平燕将军印，帅师北伐。置饶州府余干县康山巡检司、平阳府临汾县汾水巡检司。

    革潮州府程乡县河泊所。

    革漳州府漳浦县后葛巡检司为古雷巡检司。

    癸酉，革郴州郴江驿。

    己亥，革凤翔府东河桥驿，革汉中府略阳县峡口驿，褒城县关山、清桥二驿，南郑县黄沙驿、凤县、草凉楼、梁山、岔安山四驿，金州税课局。

    丁丑，置淮安府南销仓。

    辛巳，淮安分司置东官场盐课司。

    癸末，置杭州府钱塘县诸桥巡检司、海宁县长安镇巡检司。

    丙戌，增设太常寺赞礼郎二人。

    革汉中府略阳县嘉陵、□泉二驿。

    丁亥，革汉中府城固县税课局，徙金川茶仓于汉中府。

    辛卯，复置赣州府宁都县宁都寨、马头寨二巡检司。赦流放官员，录用子孙。

    洪武中以过误逮及得罪者，皆征其子孙录用之。十月壬辰朔，改天坛祠祭署为郊坛祠祭署、山川坛祠祭署为籍田祠祭署、泗州祠祭署为泗滨祠祭署、宿州祠祭署为新丰祠祭署。

    癸巳，革郴州桂阳县濠村巡检司、长乐山口巡检司，增置兴宁县永成巡检司。

    丙申，革庆远府旧忻城县来苏镇巡检司。

    戊戌，革郴州宜章县税课司、德安府云梦县二税课司、荆州府长阳县税课局。

    己亥，革刑部同狱一员。

    庚子，定监生历事各衙门者一年为满，从本衙门考核，分上中下三等引奏；上等不拘选用，中等、下等仍历一年，再考上等者，依上等用；中等者不拘品级，随材任用；下等送监读书。

    洪武中，监生随本监司务，分勤谨、平常、才力不及、奸懒等用引奏。勤谨者，仍历俟缺官以次取用，平常再历，俟缺官以次取用，平常再历才力不及，送监读书，奸懒充吏。

    己酉，增设兖州府供给仓大使一员。

    甲寅，革光禄寺各署丞二员，设监事二员。

    戊午，革金华府兰溪县絣塘税课司。

    己未，革杭州府昌化县平窑巡检司、肇庆府阳春县古良巡检司。省成都府绵、威二州训导各三员，新繁、双流、崇宁、安井研、德阳、什方、绵竹、彰明、罗江十一县，重庆府黔江、丰都、武隆三县，顺庆府蓬州及营山县，保守府剑州及昭化、广元、江油、梓橦四县，叙州府筠连县，夔州府万县，眉州丹棱、彭山、青神三县，潼川州蓬溪、盐亭、射洪、中江四县，嘉定州威远县，雅州及荣经、名山、芦山三县，凡州省训导三员，县省训导二员，并马湖府训导二员。

    庚申，靖难兵袭沧州，入其城，追执都督徐凯、程暹，诸军降，是夜尽坑之。

    十一月壬戌朔，定京官还家程限。

    吏科都给事中汪奏请依监生省亲例，往来路程外，许在家三月，先是止一月朔。

    癸亥，革常州府江阴县黄田阑、宜兴县张渚批验茶引所。

    戊辰，置平凉泾州温泉镇巡检司。

    壬申，靖难兵掠景州，次于临清。

    甲戌，改靖州会同县镇远巡检司为江东巡检司。

    革凤翔府郿县税课司。

    乙亥，革延平府南平县大历税课司、潮州府海阳县园头税课司。丙子，革安庆府宿松县泾江口归陵滩镇二巡检司。

    改大理府太和县金沙巡检司，隶兰沧卫北胜州。

    革四川筠连茶司。

    丁丑，置澄江府路南、新兴二州阳宗、江川二县儒学。

    戊寅，改华州潼关仓，隶河南都司潼卫。

    庚辰，革巩昌府两当县，以其地并花驿，隶于徽州，置两当巡检司。

    壬午，改潮州府揭阳县鮀补巡检司。

    置徐州永福仓，设大使、副使。

    甲申，革济南府堰头递运所。

    乙丑，革凤阳府定远县丰储仓，置临淮县花圆仓，设大使、副使。四川苍州归附。

    十二月己亥，置真定州永定仓。

    庚子，增应天府训导二员。

    甲辰，革永宁宣抚司、赤水河贵州宣慰司、毕节二递运所。

    己酉，革凤阳府税课司，改广济关税课分司为府税课司。

    辛亥，复置御史府。

    革建宁府建阳、崇安、浦城三县河泊所及建阳县后山河泊所。

    壬午，改封邱县中栾巡检司为武阳县东赵巡检司。

    乙卯，靖难兵攻东昌，都督盛庸帅师拒战，杀指挥张玉，大破之。

    先是，上诏诸将戒约军士：“无使朕有杀叔父之名。”

    文庙知之，故每战挺身独出，短兵相接，莫敢有加。文庙骑射尤精，进者每为所杀，至是兵大败奔，文庙犹以一骑殿后，追者数百人不敢近。丙辰，追兵大至，围之数里，文庙策马大呼，击杀数十人，溃围出，遂奔北平。

    置武威中卫，募兵充各卫壮士。

    擢山东布政使铁铉为兵部尚书，佐历城侯北伐。

    兵部左侍郎卢渊有罪除名。

    渊除名煎盐，永乐初召用。

    革牧马所吏目，改所仓属太仆寺典厩署。

    先是，三十一年五月十二日，所镇抚王化奏养马收粮草多，请置仓。

    辽王渡海来朝，请设官吏，太孙许之。闰五月七日开设。

    辛亥，置播州长官司长官儒学。

    革延平府将乐、龙溪、顺昌、沙四县河泊所及南平县西芹河泊所。

    山西都司清远卫戍卒罗义上书，下狱数日，释之。

    义以朝廷加兵亲藩，诣阙上书，乞恩命讲和。又上燕王书，其略曰：“昔者武崩成幼，管叔流言，周公诛之。殿下聪明英武，博通经史，今之周公。周公乃叔父也，而相辅焉；管叔流言间王室也，宜以周公之心为心，谨守燕土，则天下皆以为周公之圣复生于今日矣。”又谓：“古之夷齐以国相让，去隐于首阳山。矧圣贤欲成天下之事，必先明顺逆之理，成败之势，福祸之机，又得天宜人心之安然后可。今殿下以潘国敌朝廷，如遂其愿，愚实羞之。乞早息兵。”书上忤旨，下狱。太宗即位，以义为户科给事中，寻升湖广左参议，又升前湖广左参议。

    杨砥为鸿胪寺卿，以其建文时尝上书请敦亲恩、罢兵息民故也。

姜氏秘史 卷四

    辛巳三年正月辛卯朔，帝御奉天殿，始受亲王百官朝贺。

    是日，宴百官于奉天门，颁赏于四夷朝使，作凝命神宝成，诏诰天下。

    初元年，得青玉于雪山，为玺，方六寸九分，篆曰：“天命明德，表率万方，精一执中，宇宙永昌。”至是成，方孝孺有颂。靖难兵还取邱县，又取威县。

    真定守将吴杰、平安遣兵邀击，不利。

    平安一名保儿，真定藁城人，骁勇有名，决战善取胜。庚辰四月，以都指挥从李景隆战白沟河。辛巳闰三月，战藁城，统卒士万余人，大败北兵于小河。壬午春，充副兵督辽东军十万围通州，大战单家桥。四月，退至灵壁，大战，为北将朱能所擒。安常持长枪驰马追文庙，几及之，会马蹶，乃弗克前。

    至是，上问：“向若非马蹶，汝将何为？”安大言曰：“刺殿下若拉朽耳！”上壮其言，叹曰：“高皇帝养下好汉子！”慰劳备至，命掌北平都指挥使事。京师既平，久之，上尝谓曰：“平保儿尚在邪？”安遂自经死。李贤称铁铉之死之烈，曰平氏有愧焉。又有北平都指挥孙狗皮者，徐州人。革除间，有战功，以忠义闻。后永乐初，降百户。

    己丑，靖难军克州，真定守将复遣兵邀击，不利。遂攻德州长围军，败之。

    戊辰，靖难兵据蠡县。

    革广南府花朵驿。

    改建宁府松溪县东关巡司为遂应巡检司。

    庚午，革广西太平府乃积仓。

    辛未，帝祀大地于大祀殿。是日还宫，群臣贺毕。

    壬申，宴群臣于奉天殿，大祀庆成也。是日，群臣大欢会，赋诗纪成，颁天下。

    戊子，革琼州府陵水县牛岭巡检司，改感恩县延德巡检司为感恩巡检司。

    二月丁未，革武昌府江夏县寨湖湖泊所。

    辛未，省平乐府富川县学训导二人。

    癸丑，革广西太平府左江驿。

    甲寅，革赣州府信丰县税课司。

    乙卯，革庐州府道纪司及无为等州道正司、巢县、舒城县道会司。

    丙辰，革平凉府崇信县税课司。

    三月辛酉，革兖州府鱼台县僧会司。

    壬戌，革韶州府曲江县绵普巡检司。

    癸亥，革平乐府榕津巡检司。

    改钦州为钦县，更置官属。

    革广州府阳山县，以其并三巡检司。

    革琼州府乐安县丞簿二人。

    革会州卫税课司。

    丙寅，革成都府灌县道会司。

    庚午，革肇庆府四会县金溪巡检司。

    吴杰、平安帅师于藁城及靖难兵大战，不利，还真定。靖难兵遂渡滹河而南。

    丙午，革建昌府广昌县巡检司。

    甲寅，革永州府江华县税课司。

    遣大理寺少卿薛岩奉书诣靖难军。

    嵓，陕西闵乡人。慷慨负志操，有治才，口辩。洪武间，累官大理少卿，大见信任。辛巳春，兵屡败，方孝孺建议草诏命嵓赍至燕军，又作宣谕数千言，刊印千余纸，付嵓，令密散诸将士，使归心。嵓曰：“上言殿下旦释甲谒孝陵，暮即下令旋师。”太宗叱其绐己，左右欲杀之，太宗曰：“此天子命使也。”释之，其谋不行，及平内难，免岩死，谪广西。永乐初，安南国王为黎季犛所杀，其孙陈天平自老挝来归。季犛子苍请还君之上命，广西总兵官、都督黄中以兵五千送归其国，中举嵓为辅行，至芹站，伏发，劫天平嵓，被虏死。

    四月己未，靖难兵攻顺德府，不克。

    甲子，革济南府东昌县税课司。

    乙丑，置扬州府江都县瓜州仓、仪真县仪真仓。

    丙寅，革辽东堰盐仓。

    辛未，置播州宣慰司及僧纲道纪司。

    壬申，革邵武府建宁县税课司。

    甲戌，复置庆阳府灵益课司大使一员。

    乙亥，改永宁宣抚司税课司为司。

    庚辰，革辰州府卢溪县丞簿一员。

    壬午，改金华府兰溪县氵毂水驿为氵毂江水驿，衢州府停步驿为停步水驿。

    都指挥吴三帅师至新城县，败绩。

    五月二日庚寅，革夔州府并巫山县二河泊所。

    丁未，置平阳府翼城县东岭巡检司、岳阳县沁村巡检司、灵石县高壁巡检司。

    壬子，省常州府税课司副使一员。

    革大同府马邑县税课司。

    甲寅，改思明府利州直隶广西布政司。

    诏选武官弟侄为沿海巡检。

    锦衣卫所镇抚陈直言广东海南滨巡检多系人才，不谙操战御贼，请于军官弟侄中不应袭替者保选，上从之。诏在京各卫所选取相应年三十以上者，送吏部查缺选补。

    黜刑部左侍郎王良为浙江按察使。

    良，字天性，河南开封府人。居常以忠孝自许，后任刑部左侍郎。辛巳五月，减燕人罪轻，左迁浙江按察使，谒岳飞墓，誓曰：“苟愧武穆，非人也。”内难平，良闻变恸哭，会令使来召，良即集本司与各道印于私第，嗟叹踌躇之久。妻问其故，但曰：“我分应死，所以处汝未决耳。”妻笑曰：“我则不难处，君为男子，乃为妇人谋乎？”遂命妾馈食，即抱其子，欷歔如厕，自投于池而死。良久往觅之，子匍匐池亭，其鞋犹在。

    顷之浮起，良殡殓毕，即列薪于户，写遗嘱付家人，妻抱幼子往某佥事家〔此处似有误〕，以图存宗祀，遂举火阖家自焚死。

    壬午九月也。事闻于朝，上曰：“死是其分，印乃我父皇所制，不宜毁而毁之，特可罪耳！”诏徙其家于边，其后台人陈璲私记其事，每谈及必流涕沾襟云。正德戊寅九月，按察使梁材、提学副使刘瑞于公署之东曰“冰鉴亭”者，改为祠以祀之。

    六月戊午朔。革常德府沅江县税课局。

    乙未，增广州府南海县主簿一员。

    戊辰，改邳州递运所为宿迁递运所。

    己巳，革太原府五台县税课局。

    壬申，靖难兵次济宁，潜兵掠沙河、沛县，徐焚粮舡，京师大震。

    癸酉，革河间府任邱县河泊所。

    甲戌，革衢州府开化县税课局、瑞州府新昌县税课局。

    戊寅，置复临江府新喻县铁治所。

    庚辰，省荆州、归州兴山县学训导二人。

    辛巳，革汝宁府上蔡县崇礼驿，凤阳府凤阳县太平驿、西家驿，怀远县柳滩驿，颖州兔岗驿、义塘驿、沈邱驿，颖上县黄冈驿、淮润驿，寿州南关驿，东正阳驿，开封府鄢陵县美化驿，西华县关口驿，商水县德政驿，项城县金鸡驿，尉氏县蓬池驿，潮州府程乡县铁冶所，高州府石城县，广州府建宁铁冶所。

    乙酉，省松江府税课司副使一人。

    革严州府淳安县、寿昌县，绍兴府新昌县，徐州丰县，及金华府兰溪县香溪镇各税课司。

    观海卫指挥张寿伏诛。

    寿同会饮，议国事安危，为人所告，刑部鞫之，处斩，诏磔于市。

    遣太仆少卿祝孟献使朝鲜易马。

    孟献赍贮丝五千疋、绢四万疋、布二万疋、药材一万六千斤易马，未及还，上出奔。

    七月戊子朔。庚寅，革泉州府惠安县河泊所。

    甲午，靖难兵袭破彰德府，军遂破瓦尖寨。

    戊戌，置兖州府济宁州任城驿。

    省徽州府、绍兴府税课司副使各一员。

    革绩溪县、会稽县、蒿陵及严州府分水县、和州含山县四税课司。

    壬寅，大同守将房昭引兵入紫荆关，遂趋保定府。靖难兵还救之，昭退保西山寨。

    甲辰，革池州府东流县道会司。

    丙午，革南宁府武缘县那马博合寨二巡检司。

    己酉，增设宁夏卫永宁仓副使一人。

    甲寅，诏限僧人田五亩，余以赋民。

    户科给事中陈继之言江南僧道多占肥腴田，请人给五亩以赋民。上从之，遂敕礼部曰：“朕闻释道之教，其来久矣，本以清净空幻为宗，遭事离俗为事。近代以来，俗僧鄙士食著自养，货殖富豪甚，至田连阡陌。本欲以财自奉，然利害相承，遂不之觉。既有饶足之利，必受官府之扰，况因此不能自守。

    每罹刑宪，虽身遭戮辱而教亦隳焉。夫佛道本心，阴翊王化，其助弘多。至于末流所习华奢，蠹蚀教门，致使讪毁肆行，贻累厥初，朕甚悯之。原其教驱实自田始，今天下寺庵宫观，除无田产外，其有田者，每僧道一人各存田五亩，免其租税，以供香火之费，余田尽入官。有佃户者，佃者自承其业；无佃户者，均给平民如旧。田不及今定数者，不增。若有祖业及历代拨赐为辞告言者，勿理；如原系本朝拨赐者，不在此例。凡僧道一应丁役并免。其有自相告讦、争讼，非干军民词讼者，仍听有司受理；其入有司公厅堂理讼者，不许仍服僧道官。洪武年间，已有清理及开设教民榜文，当申明各遵守本教之规。化缘者不在禁限。非奉朝命，不许私窃簪剃。年未五十者，不许为尼及女冠。呜呼！多藏厚亡，老氏攸戒；除欲去累，大觉所珍。欲利减则善心生，善人多则风俗美。钦兹定制，永底太平尔。礼部及僧录道司如敕奉行。”

    继之，字，福建兴化府莆田县仁寿里十五图人，庚辰进士。北京不息，间有建白，因肆指斥。尝言于朝曰：“徐承福，燕之至亲，必有阴谋，请诛之。”不听，已而承福果开门降于敌。靖难兵入城，与黄子澄、齐泰、卓敬、韩永等不服，夷三族。锦衣卫监簿载继之父四秀，年六十九，发甘肃充军，十月二十四日次开封府，卒。母黄一姐，年六十五，发甘肃随住，十月二十九日次郑州，卒。男徵子四岁，随母给配，后永乐六年，抄送镇抚司，十月十六日在屯田所亡。妻饶氏，即姚氏，年四十二，配象奴阿宗。女进奴，年十三，给指挥袁江为奴；次京奴，一岁，永乐初亡。弟俞朔等悉戍边。

    革卫辉府辉县税课司。

    丙辰，革开封府陈留县税课司。

    革播州长官司黄平安抚司儒学。

    定急选法。

    洪武中，吏部凡选官，文选司抄选，具本复奏，附选送吏科，科目类附选簿用宝钤记，选榜亦送科收。至是定制，升除等项官员，吏部选官之日，将引选过官员就于当日从本部官自行附写；及不系选官之日，有因急文除授，并逐日实授升调等项，内外官员通类各官实授除授等项，月、日、处所、职名、乡土，于选官日复奏，附选就用宝钤，选傍送司礼监收。

    八月丁巳朔，置高州府石城县河泊所。

    己未，云南、老挝及八百刀板面各遣入贡。

    丙寅，革汝宁府光州、南阳府舞阳县、衢州开化县仙霞关三税课司。

    革播州宣慰司、僧纲司、道纪司。

    丁卯，诏人才不识字及未三十者，岁准放。

    洪武中，人才不识字即充校尉，年未三十者，仍免充人才不放。诸人屡以为言，从之。

    己巳，改庆远府泗城州直隶广西布政司。

    辛未，革临安府宁远州吏目一人。

    省各布政司参议各一人。

    甲戌，置夔州府巫山县瀼驿。

    己巳，增设各布政司理问副。

    乙亥，置永州府道州填光巡检司。

    戊寅，增设高州府石城县丞一人。

    己卯，置庆阳府阜城马驿。

    庚辰，省兖州府税课司副使一人。

    革邹县及青州府博兴、临朐、临淄、蒙阴四县凡六税课司。

    辛巳，省云南府嵩明县训导一人。

    增宁番卫仙泉、盐井、新罗等三井，黄市等二井盐课司各副使一人。

    癸未，改黄州复湖河泊所，隶黄冈县。

    复置瑞州府上高县麻塘巡检司。

    甲申，置河间中卫镇番卫。

    靖难兵围西山寨，又围定州。

    时房昭结寨西山，以窥北平，至真定守将运粮赴寨。寨险甚，水薪不足，以粮少为忧。北平兵闻真定粮至，邀之，不克，遂围寨。

    九月戊子，诏北方卫所幼官年十七以下不能治军者，挈家赴京，送南方卫所供给。

    置赣州府会昌县长河巡检司。

    己丑，置曲靖府陆凉州陆凉驿。

    庚寅，革邵武府光泽，九江府瑞昌，袁州府分宜，武昌府通城、大治，凡五县税课局。

    辛卯，改四川行都司广盈仓大使，未入流。

    庚子，省金华税课局副使一人。

    革常德府南城，及安陆州荆山县、郴州兴宁县、汝宁府罗山县、九江府彭泽县凡五税课局。

    壬寅，革宁番卫泸州纳溪盐仓。

    省富等小三井上流等九泉二盐课司副使各一人，增设太常寺太祝二人。

    丙午，革平乐府恭城县、黄州府黄陂县铁治所。

    庚戌，革眉州府德县、济南府海丰县、兖州府泗水县、赣州府会昌县、雩都县、襄阳府郧县凡七税课局，又荆州府监利县税课司局。

    丁巳，真定府守将遣兵援西山寨，与靖难兵战于峨嵋山下，不利。都指挥叶英以寨降，房昭奔还，遂定。

    壬子，改平乐府为平乐州，更置官属；革平乐府，增置安源镇巡检司，革西岭白面镇峡三寨巡检司。

    甲寅，改成都府华阳县马军寨巡检司为保宁府广元县七盘关巡检司。

    十月辛酉，省思南府都儒、五保、三坑等处巡检司为三坑巡检司及婺川县丞簿各一人。

    革建宁府建阳县后山税课局。

    庚子，革平阳府万泉县，沁州及武乡县，延安府鄜州、鄜城，南安府南康县、翊头，汝宁府信阳县，永州府祁阳县、郴州，凡八税课局。

    丙寅，置琼州府陵水县苗山巡检司。

    己卯，改和州雍家城马驿为水驿。

    革广西太平府税课司。

    庚辰，置武守军民府儒学。

    甲申，革河南府偃师县、太原府盂县二道会司。

    十一月乙酉朔。

    壬辰，革莱州府平度州亭口镇巡检司。

    戊戌，省襄阳府税课司副使。

    革开封府郑州，彰德府涉县，南安府南康县、鲈田，饶州德兴县，西安府咸阳、兴平、盩厔、醴泉、鄠五县，乾州及淳化县、三水县，登州府福山县、黄源，太原府阳曲县，平阳府荣河县，大同府山阴县，及潞州屯留县，成都府汉中县，福州府罗源县，凡十九税课局。

    己亥，革保宁府广元县九井马驿。

    增设南阳府永平库大使一人。

    戊申，革辰州府卢溪县河泊所。

    庚戌，改光禄寺司牲司为慈牧所，置司圃所，设大使，未入流。辛亥，革韶州昌乐县道会司。

    省潮州府永丰仓副使一人。

    鞑靼遣使通于靖难兵。

    壬子，省荆州当阳县儒学训导二人。

    鞑靼寇铁岭卫，杀百户，鼓城。

    总兵辽东都督杨文帅师围永平，靖难兵还救永平。

    十二月丙辰，靖难兵据西山寨，攻真定游兵。

    庚申，革凤翔府岐山、汧河二县，登州府招远县，大同府浑源州，顺庆府大竹县，夔州府开县、瞿塘，凡六税课司。

    壬戌，革保宁府紫石水驿，广元县问津、朝天二马驿，阆中县高桥水驿。

    丙寅，复置袁州府分宜县铁冶所、武昌府兴国州铁冶所。

    丁卯，改南宁府宣化县那楼寨巡检司为那九寨巡检司。

    庚午，置重庆府江津县五脉巡检司。

    丁丑，革成都府茂州汶川县寨水巡司土巡检，置流官巡检一人。

    戊寅，革潮州府海阳县黄冈递运所。

    辛巳，省黄州府税课司副使一人。

    置神武中卫。

    置锦州卫。

    置镇淮卫。

    置丰沛卫军民指挥使。

    《兵部册》系十二月，《备遗录》以为是年九月。

    遣驸马梅殷镇守淮安。

    殷守淮，号令严，军威大震。都御史茅大方以诗勖之曰：“近来消息事如何，闻道将军志不磨。从有大龙蟠地轴，莫教铁骑渡天河。关中事业萧丞相，塞上功勋马伏波。老我不才无补报，西风一度一悲歌。”后靖难兵入京，不由淮安。文庙召殷还，宠赍甚至。殷不能平，时见辞色。文庙不得已，嘱人伺之，竟杀殷于桥，投尸水中。公主闻变，人宫大恸，文庙官其子皆为指挥。孙纯，成化辛丑进士，博学性刚，有祖风，嘉靖初卒。靖难兵焚真定六县粮。

    诏内官出使放纵，许有司械送于京。

    洪武初，内官奉使出外，约束甚严，不得与士民交，然亦恃宠放纵，有司畏之。尝有鲁内官过广信之弋阳，纵马于田，蹈食其稼，佃者不知也，击之伤足。鲁询佃者，知田主富人周也，遂遣人告之，周大惧，偿其马，倾赀贿焉。鲁归，有以击马事闻高庙，竟籍周谪戍铜鼓卫。至是有以内官暴横为言，诏所在有司，但遇内官奉使暴横虐害士民者，即擒缚送京师以闻，于是内官夺气，密谋推戴矣。或曰靖难兵起三年，屡战多胜，冲突千里，罕能御之。然所过城邑，往往坚守不下，间克之兵，去即杀守帅，复为朝廷及壬午所据者惟北平、永平、保定三郡而已。至是，内官密言于文庙，直捣京师，约为内应，天下可定，文庙然之。壬午春，举兵直赴京师，不复为归计，意有所属，而朝廷不知之也。兵既入城，天下大定，内官言功不已，文庙患之。未几，诸有谋者皆为边藩镇守，假以大权，赐公侯服，侪于侯伯之上。永乐末征胡，出塞数十日不遇虏，军士困迫，大臣谏者辄锁之。太监沐敬力争，文庙骂曰：“反蛮敢尔！”敬乃仰首徐应曰：“不知谁是反蛮？”文庙大怒，命曳出斩之。敬语渐不逊，文庙舍之，乃曰：“吾家养人皆如此，何忧不治。”敬亦与谋者也。

    诏吏部考试，翰林编纂士以杨士奇第一，授吴王府副审理，仍居翰林。

    士奇自志曰起家文学，除审理副，又云叨禄于朝四十四年，乃历事四圣，已自遗建文矣。

    以辽府纪善程通为辽王左长史。

    通，字彦亨，徽州绩溪人。少有至性，动必遵理，嗜学不倦，乡先生奇之。年十四，补县学生。洪武乙丑，以贡入太学，时年二十二。丙寅，遭父丧归，庐墓下三年，哀恸毁形，妻子至，不相识。戊辰，复上太学，时祖平调戍延安，年已大耋。

    通乃上书曰：“臣壮而无父，祖犹父也；臣祖老而无子，孙犹子也，更相为命。今边徼戍卒如林，顾岂少臣祖者。”辞极恳切。书奏，高皇怜之，持其章不下，私命兵部檄召平。既至，乃并召通，东西立石，陛下顾通曰：“汝识此人否？”祖孙相持，哽咽不能仰视。高庙叹曰：“孝哉若人！”命兵部除其籍，驿送平还乡。庚午秋，通以尚书举应天府乡试。时遣诸王将兵行守边，以封建策诸贡士于廷，独通所对称旨，亲擢第一，授辽王府纪善。辛未，从王阅武临清。壬申，从王之国辽西。时王府未建，以祖丧免归，复庐墓三年。服阕，复任。未几，高庙上宾。庚辰，从王渡海南还。辛巳，进左长史，明年始从之国荆州。悉心辅导，王敬礼之，凡一国之事咨焉。府中有卫士纪纲者，用调事得幸，每召而笞戒之。会文庙既正大统，纪纲以入贺留侍，历官锦衣指挥使，被顾问，因乘间及封事。遂有诏械通诣京师，簿录其家，得粗田四十亩，遗书千百卷，牯皮数张。黄希范，洪武未先出知徽州府，雅与通善。至是亦为卫卒所捕，并籍其家，同赴京师。而绩溪程姓最众，幸使者仁恕，罪止一房，余获保焉。有文稿百余卷，悉毁于官。

    以户科给事中龚泰为礼科都给事中。

    泰，字叔安，金华义乌人。九岁而孤，母傅氏躬教之，遣就外传而日记数千言。长从宋濂之门人宋思睿游。洪武丙子领乡荐，明年入太学。奉旨阅齐府卫，总画周密，众始危而后服之。吏部策试第一，除户科都给事中。辛巳，迁都给事中。壬午六月，太宗师渡江，泰与其妻傅诀曰：“顾事至此，吾分且死矣。尔等赍敕携幼稚以归，否则俱溺於井，辱可免矣。”言未竟，火起内廷，泰赴之，道为兵校所执，见上于金川门，命非奸籍者释之，泰亦释，乃遂投城以死，是月十三日也。泰遇事刚果有为，以孝友闻。始居邑庠，出息学宫之阴，俄有狂者，至挤泰于池，几溺勿救。或请讼官，泰曰：“使诚溺，彼病狂，于我何校？”卒不纳。乡人赵文庆者，为奸所窃，迹之勿得，有谓巫言其应如响，叩之当得其实，愿泰俱往。及往，巫见泰，瞠不能出一语，众由是服泰之正。死时年三十六，乡人士夫莫不悲之。子永吉，累官兵部右侍郎，改南京大理寺卿，致仕。

    议者谓泰得释罪不及族，必有其由。或谓泰惩军士最严，其死盖仇之者所为也。

    右副总兵平安帅辽东兵十万围通州，不克。师及靖难兵，大战九门城。

    按《杨文敏公集》，孙岩，凤阳人。从太祖渡江，擢金吾左卫百户，寻升燕山中获卫正千户。洪武庚申，从王之国。己卯，王起靖难，以岩守通州。南兵大至，城围数重，起士山临城，攻西门，毁楼堞。岩率众捍御，城赖以完。未几，两军合战，岩操戈，身先士卒，大呼陷阵。士气争奋，追奔逐北，斩馘甚众，得馈运船三百余艘，赀粮无算，升指挥佥事。辛巳，兵复至，攻城益急，岩励将士，登城立战，矢石交下，敌乃退，升都指挥佥事。壬午春，平安督辽东兵十余万逼城，岩语将佐曰：“彼众我寡，若城守不出，是示弱也。不若及其始至击之，彼必败也。”乃率敢死士数百，犯其锋，而城上亦合势大呼，安众大溃，自是畏岩，无敢复来攻者。通城屏蔽冀方，使六师南进而无北顾忧者，岩之力也。事平，封应城伯。永乐戊戌六月二十日卒，赠翼城侯，谥威武。子亨嗣。

姜氏秘史 卷五

    壬午四年春正月甲申朔，都指挥葛进帅兵渡滹沱河，遇靖难兵，战不利，奔还真定。

    丙申，省杭州府昌化县丞、簿各一人。

    增置仁和、海宁二县主簿各一人。

    丁酉，增设各卫经历知事一人，理刑。

    置锦衣卫经历，优给武学，设教授一人，启中等十斋训导各二人。

    革柳州永昌县税课局。

    置西安府同官县金锁送巡检司。

    靖难兵拔兖州府邹县。

    戊戌，靖难兵拔东平州，通判郑华死之。

    郑华者，台州临海人，洪武丙子贡士，丁丑进士。官行人，谪东平州判，将赴任，闻靖难兵至，时乡人赵次进丞无锡，华以妻托之，驰至东平，力疾战死。

    庚子，靖难兵克汶上县，遂攻济阳县，庠生高贤宁以书谏。

    城陷，教谕王省死之。

    王省，字子职，吉水人。洪武壬子领乡荐，明年诏免会试，命吏部次第擢用之。省以亲老乞归养，复以文学应征。高庙亲试称旨，例当殊擢，自称才薄学疏，亲老乞便，遂授浮深教谕。

    寻丁外艰，赴，改睢阳。八年，改济阳。靖难兵至济阳，省为游军所获，从容引譬，辞义慷慨，众舍之。省乃升明伦堂，召诸生谓曰：“若等如此，当如何名？明伦堂今日且都不说，只说君臣之义一节如何？”遂大哭，诸生亦哭，遂以头触堂柱而死。后有司立祠学宫院祀之。

    高贤宁者，济阳人，建文中国子生。文庙兵至济南，城未下，以箭书射城中，使亟降。时贤宁适在城中，乃作《周公辅成王论》射城外，请罢兵。未几城下，贤宁被执，文皇帝曰：“此作论秀才耶，好人也！”欲官之，固辞。其友纪纲劝令就职，贤宁曰：“君是学校弃才。我食禀有年，不可也。”纲言于上，全其志而遣之。后卒，年九十有七。弃才云者，以纲被黜庠生也。

    癸卯，革荆州府松滋县、襄阳府谷城县、兖州府鱼台县、福州府连江县四税课司。

    丙午，增设金华、兰溪二县主簿各一人。

    丁未，革保定府神州、辰州府溆浦县、彰德府武安县、凤翔府宝鸡县、太原府宁乡县、平阳府浮水县、叙州府高县、西安府耀州。

    庚戌，靖难兵攻沛县，守备指挥王显迎降，知县颜环、主簿唐子清、典史黄谦皆死之。

    环，字伯玮，以字行，吉安庐陵人，唐鲁公之后，以贤良征授徐州沛县知县。文庙举兵靖难，所过郡县皆归附，环独以死守会。曹国公李景隆出师，驻于德州，环率淮北民给军饷，措画有方，未尝缺乏。辛巳六月，靖难师直捣济宁，过沛，沛民窜匿，环招来之。九月，设沛丰军民指挥司，集民壮五千人筑堡备御，寻调三千益前军。壬午正月，靖难师驻沙河，二十二日攻沛。环遣县丞胡先诣徐州告急，而度不能支，顶送其子有为使归，且告之曰：“当还家白太太，子职勿克尽矣！”题察院壁曰：“太守诸公鉴此情，只因国难未能平。丹心不改人臣节，青史谁书县尹名。一木岂能支大厦，三军空拟筑长城。

    吾徒虽死终无憾，望采民谣达圣明。”夜二鼓，师入东门，指挥王显迎降，环冠带升堂，南面拜，大哭曰：“臣无以报国矣！”乃自经死，时年五十。其子不忍去父，复还，已死矣，遂自刎以从。俄擒主簿唐子清、典史黄谦至，亦死之。县丞胡先收环父子尸，葬南关，题曰“颜公墓”。正统初，监察御史彭最巡邑，询诸户部主事致仕孟式，得其葬处，令有司起坟，立祠祀之。

    靖难兵入萧县，知县郑恕死之。

    郑恕，台州仙居人，由训导举升直隶徐州萧县知县。靖难师至，力拒焉，被擒，死时年五十六。二女当配，亦死之，子濂、湜、侄皆从坐。恕之戮也，在壬午八月十七日云。仙居建祠祀恕及其二女，春秋祭之。

    癸丑，革东昌府临清县临清闸。

    靖难兵次徐州，城守不下。

    置四川英武前卫。

    何福、陈晖、平安帅师追靖难兵，次于济宁，盛庸次于淮河。

    刑部尚书侯泰督运通济宁。

    泰，字顺怀，南和人，累官刑部尚书。靖难师起，泰主抗御之策。壬午二月，运粮至济宁诸郡。五月复运粮至淮安，京师已告急。六月赴京，行至高邮，被执，七月十二日就戮。弟敬祖、子巳寻坐死。

    苏州府知府姚善以郡兵入卫京师。

    善，字克一，湖广安陆州人。初姓李，后复今姓，居鱼宝。

    为人志行纯笃，学识高远。为书生时，遍读书，所曰“待旦轩”

    ，会稽唐之淳为之铭。善工诗，与唐相唱和。洪武中，由乡举历祁门丞，同知庐州、重庆，所至有能声。三十年，擢同知苏州。初，上以吴民薰染夷俗，僭靡违法，明法以齐之，嚣者或更籍，持短长，贼谲蜂起，号难理。善洞达政体，周悉人情，张弛宽密，各协事宜。每数造诸郡贤哲，考治道，商界民生休戚，俗尚淳漓，以期消息自革。由是吏民颇尚礼义，转称大治，为列郡最。隐士王宾独居陋巷，善往候见，舍车躬诣门。宾问为谁，应曰：“姚善。”乃开门延语，及宾报谒面府门，再拜而去。善自邀还，辞曰：“非公事不敢入也。”又将候韩奕，避入太湖，善叹曰：“韩先生可谓名可得闻，画不可得而见也。”己卯，靖难师起，善画策勤王，与有劳焉。壬午，京师平，时黄子澄朝廷索之急，避于善所，约与航海。善曰：“在公则可，在善则不可。善守土之臣，当与城存亡。”子澄去，竟仗节而死。其见危致命，节义可称云。长子节发戍贺千户所，幼子继儿苏州随母给配，保儿、顶儿送工部习匠。善以壬午六月二十一日逮问，七月十一日就戮，时年四十三。又考之《太宗实录》，云燕师日迫，建文与方孝孺用汉破七国之策，贬齐、黄于外。善言于朝曰：“有文武才略可以扶颠济危者，反置之散地不用。今事狼狈，须急召之。”询其姓名，不对；再三询之，则曰：“于今人才岂有过于黄太卿哉！”遂复召二人，不至。则是善尝在朝也，然其详不可考矣。正德丙子，巡抚都御史秦金祀之乡贤祠。

    二月丙寅朔。

    己未，增置苏州府推官一人。

    丙寅，论征伐功，榜于德州，升赏有差。

    云南左卫副千户关庆升楚雄卫指挥使。

    辛未，改琼州府宁远县藤桥巡检司为临川巡检司。

    癸酉，革沔阳景陵县僧会司。

    甲戌，革凤阳府太和县、延安府宜君县、巩昌府宁远县、太原府崞县、潼川州安岳县四税课司。

    乙亥，改田州府向武县、都康州直隶广西布政司，革武林县，以其地附富劳县，改隶向武州。

    丙子，改福州府古田县谷口巡检司为水口巡检司。

    丁丑，革邵武府泰宁县道会同。

    己卯，省楚雄府税课司副使一人。

    更定品级阶勋。

    尚书为特进资政上卿，侍中资政卿，侍郎资政亚卿，郎中资政中大夫，员外赞政大夫，给事中嘉正中士。

    三月甲申朔。

    丙戌，革广平府广平县、真定府赵州二税课司局。

    靖难兵自徐州趋宿州。

    丁亥，革武昌嘉鱼县、辰州府辰溪县，济南府齐河、长清、肥城、新城、新泰，莱芜六县，兖州府巨野、东阿二县，肇庆府阳江县，凡十一税课局。

    丁酉，右副总兵都督平安帅师次淝河，击败靖难兵，复战不利。时安部下胡骑指挥火耳灰素骁勇，及北兵败，持弰直趋文庙，不敢有加，欲执之，北兵童信引兵射之，蹶其马，遂降。

    而复与安战，安败绩。

    丙午，改九江府德化县龙开河镇巡检司为瑞昌县白石巡检司。

    增设西安府税课司副使一人。

    改封辽王于荆州府，遂之国。

    辽东都指挥帅兵围蓟州，指挥李广以城降，指挥孙通拒之。

    北平都指挥陈贤以靖难兵来救，诸军退送，移师围保定，不克。

    遣监察御史鲁凤诏使靖难兵。

    靖难兵日迫，朝廷议遣使致书罢兵，无敢行者。风韶独请，至军前不纳，凤韶取竹通节入书，鼓风达之，亦不报，既而归第。凤韶，江西庐陵人。

    四月甲寅朔。

    丙辰，省重庆府棋江县训导二人。

    靖难兵次，文庙及诸军战。自是诸军及靖难兵按缀行守，互战不已。

    庚午，省徽州府永丰仓、池州府、太平府丰积仓副使一人。

    革永昌府道州永明县、郴州桂阳县、平阳府吉州、大同府沁水县、广州府增城县、嘉定州犍为县、乌蒙府税课局。

    省乌撒、曲靖二府税课司副使一人。

    己巳，置抚州府临川县、坛林宗仁县、□夌宜黄县止马、广信府贵溪县南津四巡检司。

    庚午，总兵官何福帅师次于小河，败靖难兵。

    时上欲还，朱能谏止。小河之战，指挥同知徐□深入陷阵，连杀十余人，敌亦辟易莫敢当。忽大风尘起，军乱，犹奋槊直呼曰：“男儿当于死中求生。”会马蹶，没于阵。初，太宗起兵，置勇士一军自将，皆才力过人者，而徐与焉。永乐初，赠骠骑将军都指挥使。右见《抑庵文集》。

    辽东诸军复围保定，积四十日，不克引还。

    都督韩观帅兵次于保定三台，及靖难兵□都指挥丁□帅师次于小保定县，靖难兵遂战，大败，观军还，败绩。

    辛未，革龙江关副使二人。

    丙子，何福次于汴河，及靖难兵大战。丁丑，至齐眉山，复战。

    洪武中，有道士题其门曰“灭烟”，知府闻而从之。至是，靖难兵驻高平坡日，亭午攻城，贵人来觇，以门榜报，文皇大恐，拔营而去。观此革命之际，岂人谋哉。

    丁丑，置云南府禄丰县儒学。

    庚辰，叶蕃寇保宁千户所，陷之。

    辛巳，靖难守将败韩观于安州西南，及山西右护卫军。

    壬午，靖难兵及诸军战于灵壁，悉破营寨，诸军大败，执左副总兵陈晖、右副将军总兵平安，总兵官何福宵遁。

    于是文庙慰劳备至，遣将费瓛送晖、安于北，晖中道逸去，不知所终。安后掌北平都司印，后文庙登极，语北平使曰：“平保儿尚在耶？”安遂自经。

    五月癸未朔。

    戊子，省凤阳府泗州广济仓、庐州府六安州军储仓、广德州和丰仓、临江府丰储仓、袁州府永丰仓、吉安府大有仓各副使一人。

    革贵州都司及福建闽清县、平阳府汾西县三税课司。

    靖难兵次泗州，指挥周景以城降。

    寿州千户刘源以城降。

    辛卯，省泉州府永春县、兴化府兴化县、辰州府辰溪县各丞簿一人。

    靖难兵渡淮，都督盛庸败走，遂克盱眙县。

    壬辰，靖难兵据铁里寨，及都督韩观军战，大败。

    丙申，置庆阳府灵州巡检司。

    遣京卫官军操战。

    戊戌，靖难兵次三河，诸军迎战，败绩。

    张本，字致中，东河人。洪武中，以国子生擢扬州府江都县知县。靖难兵及境，卫府皆已归附，本犹率民治守具。其母曰：“此天命也，可违天以祸人乎！”遂率民诣军门，朝事平，升知府。后官兵部尚书，宣德六年正月七日卒。

    己亥，扬州卫指挥王礼谋叛，御史王彬、守将崇刚觉之，执礼系狱；弟王宗诱指挥徐政作乱，遂执刚、彬。庚子，靖难兵至，礼迎降。

    政系张胜故人。王彬字文质，东平人。革除中为御史。岁壬午，与指挥崇刚知之，执礼及其党系狱。五月乙亥，燕将都指挥吴王招谕扬州，礼弟宗与千户徐政、张胜率舍人吴麟等数人出礼等于狱，执彬及刚，开门以降。惜彬之死状无可考也。

    崇、刚镇守杨州指挥，语见前。

    今按，自建文初年，靖难师兴，被执者无虑数十人，不止刚与彬而已。己卯怀来之战，都指挥俞瑱；莫州之战，都指挥潘忠、杨松；真定之战，都督宁忠、都指挥刘遂；庚辰白沟河之战，都指挥何清；沧州之战，都督徐凯、程暹，都指挥俞琪、赵浒、胡原、李英、张杰；德州之掠千户苏瓛；东昌之袭都指挥唐化；辛巳滹河之战，都指挥邓戩、陈鹏；真定之围，都指挥朱荣；定州之战，都指挥花英、郑琦、王恭，指挥詹忠；壬午渡衡水，则指挥贾荣；拔东平则指挥詹景；拔汶上则都指挥薛鹏；涡河之战则胡骑都指挥林帖木儿；淮河之战则守将丁良、朱彬，都督陈晖、马溥、徐真，都指挥孙成、指挥王贵等一百八十余人。及彬与刚见执，则势已不支矣。又有守将陶铭、胡观、先锋孙林、都指挥袁宇、房昭、葛造、何福，皆力战有功，未尝被执也，其战迹与死状皆未悉，姑备书其姓名以俟知者补之。

    靖难兵趋凤阳渡淮，知府徐安守之，不克。

    安，宁波人。洪武中举人才，官知山东济南府，后调凤阳。

    至是，靖难兵谋自扬州趋南京，微服间道从灵壁出凤阳。安知之，折浮桥绝舟楫以守，竟获一渔舟而济。后上正大统，罢安，放归田里，年余举遗逸，有司以安姓名上，遂得复仕。居数载，凤阳诸戚里奏安不体朝廷亲亲大义，庇护细民，夺还庄业。上始怒曰：“朕昔犹有所困，况若曹乎！”逮安至，谪戍云南。

    辛丑，靖难兵次六合县，诸军与战，败绩。

    壬寅，靖难兵次高邮，守备指挥王杰出降，遂以黄旗入城招谕，城中军民悉降，于是沿江郡县多降。

    甲辰，省襄阳府上津、竹山及房山县儒学训导各三人。

    诸军至骷髅，遇靖难兵，大溃。

    征凤阳府种马赴京，次大柳树驿，遇靖难兵，夺之。

    遣刑部侍郎金□、礼部侍郎黄观、园子监祭酒张显宗、翰林院修撰王叔英等征兵于江西等处。

    《兵部贴黄册》有朱进，系常州人，跟金侍郎往江西，六月被南昌左卫百户□缚送京。

    张显宗，汀州宁化人。少丧父，其母黄守志教之。洪武辛未进士第二人，授编修，升太常寺丞。建文中，自国子监祭酒升工部右侍郎，往江西招集壮丁，募民出粟。太宗即位，显宗及江西布政使杨琏、按察司房安、佥事吕升并为军卒执，告其罪，释之不诛，谪戍兴州。显宗有文学，多著述，惜其功名不终。于一时皈附之臣，有政事者如大理卿虞谦、侍郎徐宗实，文学者如侍讲王景、司业张智、修撰李贯辈，难免于罪咎，然文庙未尝重之。显宗后起为交趾布政。

    谦字伯益，金坛人，建文中任杭州知府。永乐初，召为大理寺左少卿。

    诏天下勤王。宁波知府王琏以海舟入卫京师。

    琏字器之，莒州日照人。学通经史，长于《春秋》。初任教授，谪远方。洪武末以贤能荐，授宁波知府。清俭律己，平易近民，杜私谒，革吏弊，政教兼举。琏自奉俭约，一日见馔有鱼肉，大怒，命撒而瘗之，号“埋羹大守。”惟痛绳武人之不法者，以故军卫衔之。靖难兵进，方造船航海勤王，为军卫缚之，往京师请罪。上问造舟何为，对曰：“由海趋瓜州以截来路耳。”上义而释之，得还田里。故鄞人黄润玉《四明文献录》称云：“独于军卫痛抑奸贪，卒罹横逆。”又赞曰：“富贵不淫，患难奚恤，神明其心，终始一德。”盖指此云。

    六月癸丑朔，靖难兵次浦子口，诸军迎战，败之。高煦至，复战，诸军不利。帝遣都督陈瑄率水军往援，瑄以舟师逃降。

    靖难兵次于江上，都督盛庸会军南岸御之。

    时战败，文庙欲还，适高煦帅兵至，文庙抚其背曰：“儿当再战，吾力疲矣，世子多疾，天下若定，以尔为太子。”于是高煦殊死战，竟败诸军。

    乙卯，靖难兵以陈瑄舟师渡江，盛庸力战，败绩，遂次于江上。帝遣魏国公徐辉祖、开国公常升等分道御之，诸宦官喧然谓不如避位，有窃宝敕出见文庙者，李景隆已令金川门守卒解甲，而宫中火起矣。
