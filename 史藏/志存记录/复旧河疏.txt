复旧河疏  （明）谢蕡撰

　　谢蕡谨题为复旧河杜夷患以安地方事伏见福建地方僻在一隅依山濵海与琉球日本诸夷相接我朝创制立法沿海设备倭之戍巡海有专任之官其虑患周且宻矣但诸夷之变诈无常而中国之思患不可不审茍非防之于无事之时又安能制之于有事之日耶且琉球入贡必由东海而入至闽县柔逺驿安歇乗风顺潮数日可到縁本省城池自晋改造以至于今海门潮汐繇闽安镇厯闽县鼓山归善崇贤髙惠四里计有三十六湾周流萦廽扺河口水部门散入城中诸河譬如人血脉周流于身营卫自有条里以故夷人入贡番船必候风潮撑驾曲折数日然后可以至驿纵有他变不能飞渡安斯民于袵席保城池如金汤也弘治十一年间镇守邓太监利夷贡之便改易从古旧河竟将上王地方凿透大江名曰新港是若人之一身塞其血脉之周流惟此咽喉之直致贡船虽便其往来地方多为其亏害姑以其要言之水势直达江河无别抑或夷性无常如近日寜波倭夷之仇杀非惟居民受其荼毒而省城难保其固也此其为害一也新港之开将本州岛岛膏腴民田凿断一顷有余以致浮粮在户累年赔纳粮差此二害也又港门水急舟楫往来即为激破桥梁累为冲塌递年辄费有司修理此三害也夏秋之间洪水泛涨濵河田土被其崩陷贫民赔租税此四害也南台河口临江人家房屋多漂流数年之内十室九空此其为害五也旧河三十六湾之水迂逥纡缓逺近田土资其灌溉者约万余顷今水利不通田皆荒芜齐民将弃业而逃矣此其为害六也载观昔八闽志所晋郭璞迁城记有曰逢兵不乱逢饥不荒昔乃乐土也一自新港之开旧河巳塞水失故道禾稻损伤仓无余积库无余财迩年强军作乱几陷城池议者皆归咎于新港之伤也本县耆民冯骥等累将此害赴愬镇巡屡有准行者或惜于工费岁月因循莫有任其责者矣今旧河不复新港不塞苐恐水势难移终无止极非惟桑田变成沧海而外夷窥觇之祸强军倡乱之谋或生萧墙之内矣然新港之塞横阔只有数十余丈为力甚易旧河之复除水道尚流外其壅者只有四里之余少加疏浚则潮汐往来水由故道近功亦可成焉计其成功杜其后患此先事者之所必忧也臣生长于斯目击其害深为地方之虑辄敢冐陈伏望皇上轸念逺方勅工部转行福建镇巡官设法将旧河疏通新港填塞则外夷之祸患不生生民之乐业以遂而城池巩固边方无虞臣无任悚惶待命之至（四库全书•史部•地理类•都会郡县之属•福建通志巻六十九）

　　谢蕡

　　字维盛闽县人正徳辛巳进士擢礼科给事中嘉靖初疏諌乳媪刘氏及宫人孙氏滥封因劝世宗节恩泽戢内侍又论救翰林吕柟悉见嘉纳会册中宫有阍寺女侄入选蕡按其世籍劾罢之南京灾疏请勉力行修徳政以荅天心复陈科举之弊乞崇经术以去邪说革宿弊以求实学严约束以节民财又请正体统戒聪察寛三公诘责畧九卿诖误复谏官体庻职戒近习禁报复诸所建白皆闗国体大礼议起蕡与都给谏张翀曰吾礼臣当以死诤力排张孚敬桂萼之议连章诣左顺门素服待罪夺俸三月一日有旨取议臣疏蕡当直以朝议进再索复进三下而三进之世宗怒曰直科者谁也左右以蕡对蕡附奏曰皇上燕闲清旷故敢以朝议进兾垂观覧若议臣之言久当圣心臣故不敢进也因疏乞归田不允已而召百官至左顺门勅谕去本生直考兴皇蕡与诸给舍遮百官伏阙泣谏诏杖阙下几毙寻转右给事中福州海门潮汐旧迂回东山下为三十六湾折入河口水部门海寇内窥者不得扬帆至内港弘治间镇守邓太监惑番舶厚利于上王地方凿新港径趋大江旧河淤塞河口以东民日敝至是蕡上疏陈新港六害乞塞之以苏地方弭海寇诏下镇廵兴工填塞被命核楚粤边储蕡自湖南上言天下藩臬以下用刑太酷民命无措自权奸煽祸以来所在荼毒生民遭霜之叶不可以风垂疾之病岂容再汗世宗可其奏诏锓版颁谕天下为当路者所忌出知直隶太平府未任卒隆庆改元録嘉靖言事诸臣赠太常寺少卿（四库全书•史部•地理类•都会郡县之属•福建通志卷四十三）

　　谢蕡（一首）

　　蕡字维盛闽县人正德辛巳进士除礼科给事中以议大礼廷杖又劾张桂憸邪不可用夺俸寻命出知太平府未上官卒于道隆庆初赠太常少卿有给谏集

　　白沙月下感怀

　　野旷霜空万木凋岁寒孤棹傍清宵江声永夜惊虚枕月色中天上逺潮千里风烟劳梦想十年心迹媿渔樵白沙翠竹情无奈玉宇琼楼望转遥（四库全书 集部 总集类 明诗综卷四十二）

