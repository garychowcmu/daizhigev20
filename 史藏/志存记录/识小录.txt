
识小录   〔宋〕活埋庵道人徐树丕笔记


目录　　

卷一 
　　　龙虎榜
　　　明水 
　　　晬 
　　　唐制科 
　　　国朝翰林四谏 
　　　八蜡 
　　　文臣谥文 
　　　龙 
　　　象胆 
　　　平原君 
　　　爵谥之谬 
　　　壁经 
　　　一字五读 
　　　寒食 
　　　琉璃 
　　　上已 
　　　无子说 
　　　滑稽 
　　　都梁 
　　　粹 
　　　虑囚 
　　　蚩尤 
　　　器制异彩 
　　　秭鴂 
　　　城 
　　　罘罳 
　　　投石超距 
　　　大酺 
　　　六畜 
　　　蹶张 
　　　汉景帝定棰令 
　　　刁斗 
　　　太乙五帝 
　　　射牛 
　　　鸡卜 
　　　太牢 
　　　腊 
　　　伏腊 
　　　鼻饮 
　　　珠犀瑇瑁 
　　　谏法 
　　　貙膢 
　　　玉检金泥 
　　　暴龙移市 
　　　山艹 
　　　九服 
　　　昆山塘碑 
　　　左传三疑 
　　　琴 
　　　亩收百石 
　　　五湖 
　　　琥珀 
　　　赀郎 
　　　是非之公 
　　　江瑶柱 
　　　竹炭 
　　　青城山道人语 
　　　英州石 
　　　王荆公裁宗室 
　　　铜鼓 
　　　施全 
　　　宋朴答秦桧语 
　　　定窑 
　　　鸡鸭谚 
　　　秦桧十客 
　　　缌服 
　　　俗语 
　　　八分 
　　　弹棋 
　　　沙糖 
　　　韩信有后 
　　　忠洁侯 
　　　桃花净尽诗 
　　　雪花六出 
　　　盐为好 
　　　水银 
　　　穆皇天语 
　　　天启改元 
　　　刘瑾金银数 
　　　莱菔制面毒 
　　　张嘉贞语 
　　　身吕字 
　　　马援语 
　　　孔子语 
　　　族谱说 
　　　子思言苟变事 
　　　边和尚 
　　　范粲 
　　　高齐历数 
　　　万石君 
　　　宦官奇事 
　　　武则天年数 
　　　姑苏陆翁 
　　　不忿 
　　　禽兽互名 
　　　士衡诗误 
　　　人参赞 
　　　视肉 
　　　黄牛峡 
　　　煮白石 
　　　朿修
　　　匏瓜
　　　周破胡
　　　铜柱
　　　木兰
　　　东坡用熙载事
　　　猾夏
　　　赵清献王三原
　　　赵风子
　　　许叔微医论
　　　国手医
　　　无名诗
　　　张延赏韩卮胄
　　　王旦俭素
　　　恃人不久
　　　吕惠卿之才
　　　宋罢宦官监军
　　　唐明皇不饮酒
　　　木板帖
　　　米元章叛东坡
　　　孙过庭
　　　过日斋(把君诗过日东坡过日二字原本杜诗)
　　　营妓持服
　　　唐仲言
　　　东坡语
　　　梁元帝目眇
　　　汪伯玉子妇
　　　宋钦宗朱后
　　　宋高宗父子玩月
　　　袁了凡先世
　　　茶酒盐铁
　　　屠者
　　　兄弟
　　　武元衡
　　　羿射日
　　　雪庵和尚
　　　昭君青塜
　　　汤嘉宾语
　　　女状元
　　　李愿
　　　司空图
　　　姚少师精心
　　　飘沙
　　　夏原吉
　　　欧阳从祀
　　　民服
　　　江阴焦某
　　　荔枝红
　　　积分
　　　伍胥庙诗
　　　温公读书语
　　　秦桧墓碑
　　　唐琦
　　　养生说
　　　士先器识
　　　程文
　　　闽中榴花洞
　　　宋徽宗集
　　　魏广微语
　　　褚渊
　　　李纲虚公
　　　进士之尊
　　　言官
　　　方正学诗
　　　宋艺祖直臣
　　　张江陵
　　　王导
　　　刘观堂诗
　　　王荆公
　　　万岁山瑞禽
　　　金亮
　　　时尚
　　　智勇
　　　老吏
　　　海棠
　　　豆腐
　　　八袠
　　　朱希真
　　　玄鹿
　　　端午
　　　邵子水陆说
　　　世家子
　　　象耳
　　　范文正公弹琴
　　　菊花
　　　养珠法
　　　茶马
　　　墨海
　　　人产异类
　　　高飞
　　　兔
　　　雕漆
　　　李长蘅诗
　　　郑淡泉格言
　　　生香
　　　击壤
　　　张巡传诗
　　　画猫
　　　山谷语
　　　泉
　　　花约
　　　藏橘
　　　题壁
　　　镊白发诗
　　　海忠介
　　　中山狼
　　　贡纸
　　　国朝器制
　　　投金濑
　　　梁四皓
　　　牙签
　　　蘓瓌张怭子
　　　物类相求
　　　冤报
　　　阳明大勇说
　　　酩酊
　　　八风
　　　俗尚之侈
　　　窦怀贞
　　　韩文公子
　　　王麟洲先生事兄
　　　牡丹
　　　前辈格言
　　　倚马
　　　历代文
　　　紫艹茸
　　　吴评
　　　文武
　　　武后杨贵妃
　　　八股开山
　　　男女
　　　夜合
　　　绰墩
　　　玉蟹
　　　食狗报
　　　异鱼
　　　苗夫人
　　　陈夫人
　　　戏柬客
　　　梁灏
　　　五帝姓氏
　　　传国玺考
　　　鱼鱼车重
　　　棃疗病

卷二 
　　　钱举人 
　　　钱梅谷子 
　　　阋墙 
　　　郑鄤 
　　　京兆窦 
　　　红线 
　　　韩文公诗 
　　　口箴 
　　　眉公七夕词 
　　　史如霖 
　　　李信甫 
　　　南唐李雄 
　　　祈寿 
　　　陈桥驿 
　　　张江陵 
　　　郑思肖 
　　　护兰说 
　　　佞佛 
　　　陈留风俗 
　　　差内臣 
　　　杨状元慎 
　　　王海日恤典 
　　　勾军之弊 
　　　灾异 
　　　致仕特典 
　　　吴文端公 
　　　罢配享 
　　　湛魏二公 
　　　温公通鉴遗漏 
　　　沙汰生员 
　　　二杨极谏 
　　　二祖不行苟且之政 
　　　徐存斋子 
　　　胡缵宗 
　　　朱纨 
　　　仇鸾 
　　　论严高 
　　　礼书持正 
　　　汤裱褙 
　　　徐杲 
　　　朱顾二臣 
　　　赵文华 
　　　沉青霞 
　　　王忬 
　　　任环 
　　　胡梅林 
　　　郭希颜 
　　　沉坤 
　　　会试搜检 
　　　讲学 
　　　袁炜 
　　　湛甘泉恤典 
　　　仙姑 
　　　谈相 
　　　赵祖鹏 
　　　严氏 
　　　方士之奸 
　　　滇载记 
　　　三阳 
　　　古人重谶 
　　　陈一夔 
　　　沈石田 
　　　高文义公谷 
　　　缙绅 
　　　女戏 
　　　小人岛 
　　　庚辰民变 
　　　贾思伯 
　　　襄福二藩陷没 
　　　泛爱 
　　　巧对 
　　　发烛 
　　　三先生题图 
　　　姜白石褉帖偏傍考 
　　　月直发 
　　　亲家翁 
　　　火宅 
　　　纬萧 
　　　缠足 
　　　锁阳 
　　　海运 
　　　吕仲实诗 
　　　乱后 
　　　煮豆帖 
　　　指甲足词 
　　　号寒虫 
　　　富人曲 
　　　游山檄 
　　　白翎雀 
　　　杨铁崖 
　　　关政之恶 
　　　辛已奇荒 
　　　合纪诸不肖始末 
　　　浒墅张孟儒事 
　　　禹治水 
　　　汉采众议 
　　　贤父兄弟子 
　　　稗沙门 
　　　魏相萧望之 
　　　姓氏不可考 
　　　东晋将相
　　　唐诗戏语
　　　壬午科场
　　　燕昭汉光武之明
　　　孙膑减灶
　　　虫鸟之智
　　　三长明
　　　瀛莫间二禽
　　　开元五王
　　　昔昔盐
　　　壬午科场
　　　汉唐辅相
　　　刘表善书
　　　颠当
　　　星变
　　　郭璞墓
　　　后稷树艺法
　　　护门艹
　　　末利
　　　梧桐本虚
　　　鵙
　　　蚝山
　　　信天翁
　　　高斋无白鸟(阊门外莺脰湖无蚊上塘凤凰左右亦无蚊相去不及一里)
　　　玉门夕阳亭
　　　钿金
　　　刺闺
　　　宋主礼儒臣
　　　容头过身
　　　秋胡妻
　　　彭祖
　　　康节论庄子
　　　章邯未可轻
　　　君子不可立党
　　　紫电清霜
　　　历代名臣奏议
　　　李涉赠盗诗
　　　王钦若
　　　恬智安虑诚明
　　　博约
　　　俗儒泥古
　　　元朝番书
　　　艹书百韵歌
　　　钱昆求外补
　　　崔鲁华清宫诗
　　　桃花诗
　　　洛春谣
　　　宝袜腰彩
　　　状元三元
　　　宋三元
　　　老状元
　　　乙酉死难诸公
　　　温廷筠诗
　　　廉吏为神
　　　陈之遴
　　　胡白叔
　　　孙之獬
　　　庙号陵号
　　　梅舜俞河豚诗
　　　苏州
　　　戏具之始
　　　江南二十八景
　　　九老会
　　　七贤过关
　　　寒具
　　　饼
　　　徐世溥说
　　　朱竹墨菊
　　　李无尘
　　　玉抱肚
　　　鹧鸪
　　　医书
　　　七十二
　　　忌日
　　　物理
　　　老寿星之始
　　　饮食之重
　　　周寿谊之寿
　　　天性之亲
　　　宋太宗之不仁
　　　分宜相
　　　欲火
　　　状元归娶
　　　张果
　　　王百谷
　　　张仙
　　　女闾
 　　   宗门流弊偶记

卷三 
　　　雨水清明 
　　　子夏经学 
　　　白公夜闻歌者 
　　　谢朏志节 
　　　朱梁轻赋 
　　　之字训变 
　　　僧圆复诗 
　　　碌碌七字 
　　　俗字 
　　　蔡君谟书碑 
　　　杨涉父子 
　　　佛胷卍字 
　　　雷公炮炙论 
　　　治药捷法 
　　　小学不讲 
　　　四李杜 
　　　元微之诗 
　　　谏缭绫戏龙罢 
　　　人生五计 
　　　贫富习常 
　　　绝句诗不贯穿 
　　　野猪后身 
　　　诗中艳句 
　　　春王正月说 
　　　都太仆使西日记 
　　　汤武 
　　　夜饮 
　　　嫁说 
　　　浦江郑氏 
　　　吴越春秋 
　　　紫薇村 
　　　杨南峯小传 
　　　樊宗师 
　　　张江陵 
　　　王阳明 
　　　丘司寇 
　　　文待诏 
　　　赵子固 
　　　张江陵 
　　　赵凡夫 
　　　伽南香 
　　　茶 
　　　沉香 
　　　王元美 
　　　宝铛 
　　　见闻录 
　　　狨 
　　　元次山 
　　　阿魏 
　　　三焦 
　　　管登之 
　　　王珣 
　　　士君子自好 
　　　许真君 
　　　王武子 
　　　刘承胤 
　　　梹榔树 
　　　冰人 
　　　跨灶 
　　　顾彦先 
　　　郑樱桃 
　　　刘子骥 
　　　梁山伯 
　　　赵长舒 
　　　屠苏酒 
　　　又人日 
　　　长风沙 
　　　妇人幽闭 
　　　严尚书封君 
　　　懒颠子 
　　　邢丽文 
　　　王阳明（一）
　　　瑞云峯 
　　　长带 
　　　铅粉 
　　　从叔仲容诗 
　　　月泉吟社 
　　　一字至十字诗 
　　　王羲之七子 
　　　四代名用之字 
　　　揭钵图诗 
　　　张少华传 
　　　蒺藜 
　　　达摩 
　　　□中女子复生 
　　　怪物 
　　　谢皋羽 
　　　过杭州故宫（二首）
　　　重过（二首） 
　　　夜望 
　　　无题 
　　　春闺词 
　　　四皓 
　　　散发 
　　　友人自杭回建寄别(三首）
　　　孤山 
　　　雪 
　　　画秦宫人 
　　　织妇叹 
　　　商人妇 
　　　忆湖上
　　　悼古季清
　　　蜡梅
　　　留别顾君际
　　　后桂花引
　　　吴山谒祠
　　　雪后湖堤步归
　　　梅花
　　　往姑蘓与友人别杭州
　　　雪霁有感
　　　山中道士
　　　余杭樵歌
　　　书文山卷后
　　　十年
　　　秋夜词
　　　除夜舟中遇雪
　　　元旦舟中听雨
　　　鸬鹚步寻方玄英故居
　　　青蒻亭
　　　题酒家壁
　　　正三立春
　　　赠山中友
　　　沙岸登舟
　　　僧房疥壁
　　　山居
　　　望仙都山（二首）
　　　叠山
　　　社前
　　　舣舟江心寺
　　　岁月
　　　霅女吟
　　　文房四友叹
　　　秋社寄山中故人
　　　　则堂家铉翁(以下皆宋末名人诗)　　寄江南故人
　　　　文山文天祥　　南华山
　　　　　　　　　　　逢有道者
　　　　本心文及翁　　山中夜坐
　　　　叠山谢枋得　　武夷山中
　　　　南谷郑协　　溪桥晚兴
　　　                      　　钱塘晚望
　　　　归田柴望　　月夜溪庄访旧
　　　　古为徐直方　　观水
　　　　横舟何新之　　秋夜泛舟
　　　　石髓黄仲素　　归去词
　　　　艹堂谢钥　　翫月有感
　　　　云西陆壑　　退宫人
　　　　菊屋何天定　　散策
　　　　埜处王曼之　　西窗
　　　　　　　　　　　春日郊行
　　　　观山厄协　　年年
　　　　东窗吴子文　　访隐者不遇
　　　　竹坡韩　　采菊
　　　　晓山林景怡　　晓起
　　　洛阳花（以下俱艳体）
　　　戏效坡翁冷香句
　　　有感
　　　长相思
　　　小姬围棋
　　　海棠
　　　闺情
　　　又
　　　赠寇姬
　　　有赠
　　　又
　　　又
　　　相逢
　　　闺情
　　　戏酬
　　　赠寇姬
　　　芙蓉曲为范文姬
　　　青楼曲
　　　百蝶裾
　　　新添曲
　　　赠王真姬
　　　张六
　　　徐二
　　　玉赛
　　　陈九
　　　感怀
　　　团扇
　　　梦题道士卷首
　　　题扇
　　　闺情
　　　梅花
　　　桃花
　　　瑞香
　　　蔷薇
　　　棃
　　　李
　　　海棠
　　　杏
　　　水仙
　　　牡丹
　　　芭蕉扇
　　　赠旧扇扇自己至亥七年矣
　　　又
　　　种花为范文姬赋
　　　题箑赠范文姬
　　　孟冬山居苦热忆刘姬
　　　寄内
　　　闺情
　　　明妃图
　　　偶成
　　　东墙女
　　　感旧
　　　幽情
　　　赠女郎素素
　　　秦淮访旧
　　　寒闺
　　　积雨晚晴
　　　非吴风

卷四 
　　　袁真 
　　　王珉 
　　　鸩鸟 
　　　李嗣真 
　　　李商隐 
　　　宋延清 
　　　何尚之 
　　　宋之问父三绝 
　　　元次山 
　　　诺皋记 
　　　戴若思 
　　　朱白民 
　　　王芥庵 
　　　癸未大狱 
　　　禁书帕 
　　　周金 
　　　甲申奇疫 
　　　吴优 
　　　金鸟笼 
　　　甲申四月新闻 
　　　秃人 
　　　五马 
　　　罗池碑 
　　　重阳日 
　　　朱希真 
　　　河豚 
　　　蘓州郡学 
　　　甲申移居 
　　　俞紫芝 
　　　谥文墨 
　　　洪皓 
　　　风俗粲 
　　　紫芝园 
　　　拙政园 
　　　福藩之变 
　　　燕都之变 
　　　吴中巫风 
　　　居服食三等语 
　　　朱文公学书 
　　　制墨藏墨 
　　　山中四和香 
　　　印色 
　　　范蠡西施 
　　　伐国之女 
　　　庵字义 
　　　十眉图 
　　　夫娘 
　　　妒妇乘骣牛 
　　　宫衣尚窄 
　　　治蛊方 
　　　元世祖祀于帝王庙 
　　　刘须溪 
　　　阳明纪梦诗 
　　　赵普 
　　　名讳 
　　　虞雍公功烈 
　　　赵师睪廾 
　　　蜾匾篆法 
　　　篆书重叠字 
　　　士缶木鱼 
　　　飞白 
　　　梁姜罗赵 
　　　贫富苦乐 
　　　甲申乙酉之变 
　　　宋史异闻 
　　　落英 
　　　遮莫 
　　　姜白石 
　　　茶瓶汤候 
　　　占雨 
　　　浸假 
　　　张子房 
　　　进青鱼 
　　　无字 
　　　诗犯古人 
　　　徐孺子 
　　　世事翻覆 
　　　杨太真 
　　　天棘 
　　　中兴十策 
　　　月下传杯诗 
　　　安子文自赞 
　　　臣謟主愚 
　　　始皇袁绍 
　　　容斋奉使 
　　　临事之智 
　　　善师 
　　　晏先 
　　　韩璜廉按 
　　　乘凶 
　　　朱温母兄 
　　　晚学 
　　　付与天地 
　　　物无小 
　　　范睢蔡泽 
　　　取守 
　　　王梅溪 
　　　陆无界 
　　　周丹泉 
　　　周一泉 
　　　韩古州
　　　宋仁宋大度
　　　季寓庸
　　　轩都宪
　　　王高
　　　徐武功
　　　乱亡诸异
　　　张捷立身
　　　钱贱
　　　周伯达
　　　再记钱事
　　　张皮雀
　　　烂漫
　　　无锡城隍
　　　汪叔卿
　　　倪留
　　　沉相公
　　　天平山崩
　　　汤若士牡丹亭
　　　太公妻
　　　顾生
　　　盛生
　　　文内翰
　　　闹埽
　　　妆唇
　　　画眉
　　　麝香楼
　　　万寿寺
　　　梁姬传
　　　彭商贤
　　　江阴女子
　　　小罗汉
　　　网巾
　　　长干行
　　　金龙庙诗
　　　宋遗民录
　　　范夫人埋银
　　　古月头陀写经纪事
　　　连环诗
　　　王德操卖宅诗
　　　陈之遴修史诗
　　　林玉事
　　　燕窝菜
　　　吕纯阳
　　　前辈格言
　　　万古愁（不知何人所作以其） 
　　　　初调 
　　　　入拍 
　　　　初拍 
　　　　故拍 
　　　　大拍 
　　　　变拍 
　　　　叠声奏 
　　　钧天广
　　　飞龙乐
　　　龙尾吟
　　　蛟龙泣
　　　龙吟香
　　　风雨犬江涛
　　　归山早
　　　鲛人珠
　　　大拍绝
　　　褉帖
　　　己亥海兵之乱
　　　陆仙人
　　　古人不知名与字
　



卷之一

　　龙虎榜
唐贞元八年陆宣公知贡举得贾棱陈羽欧阳詹李观王涯韩愈李绛齐季若等二十三人皆知名时号为龙虎榜今人遂以中甲科为龙虎榜云

　　明水
周礼思烜民 【 音毁】 掌以燧取明火于日以鉴取明水于月以供祭祀明洁也取水火于日月欲得阴阳之洁气也今人但知明水而不知明火

　　晬
人始生周岁之名

　　唐制科
主司取士于试文外又择行谊采闻望故昌黎有与祠部陆员外书荐侯喜侯云长刘述古韦羣玉等又昌黎三上宰相求用而卒不报

　　国朝翰林四谏
成化初内庭张灯下词臣制词时章懋同庄日永黄仲昭三人上疏谏　上怒杖三人阙下时罗一峯论内阁大臣起复非礼亦谪官因称云云 【 阁臣南阳李贤也】 

　　八蜡
一先啬神农也二司啬后稷也三农田官也四邮表畷约农事之所也五迎猫为其食田也六迎席为其食田豕也七坊水坊也八庸水沟也　社以祀五土之神以祀五谷之神

　　文臣谥文
谥文惟翰苑诸臣得之此不知何出令典若国初列圣之时虽不由翰苑而谥文者踵相接也记耳目所闻见则有若周文襄公忱 【 初乞预翰林庶吉士后授刑部主事扬历中外为工户二部尚书】 姚文敏公夔 【 由吏科给事至礼吏二部尚书】 何文肃公乔新【 由南京礼部主事扬历中外□为刑部尚书谥为抚臣林俊特题云】 叶文庄公盛 【 由兵科给事历礼吏二部侍郎初尝被荐入内阁不用】 黄文毅公孔昭 【 初为工部主事南京工部左侍郎赠礼部尚书与谥】 王文庄公鸿儒 【 初为南京户部主事南京户部尚书】 魏文靖公骥 【 初为松江训导南京吏部尚书卒年九十八】 吴文恪公讷 【 初举医生后除监察御史以都御史巡抚浙西】 储文懿公瓘 【 初为南京考功主事为南京吏部侍郎】 仪文简公智 【 由教官知州知府至礼部侍郎】 薛文清公瑄 【 初为监察御史后迁礼侍入内阁知制诰】 李文达公贤 【 初授验封主事后至大学士少卿】 席文襄公书 【 初为工部主事后至少保尚书武英殿大学士】 杨文襄公一清 【 初为中书舍人后至大学士少卿】 张文忠公孚敬 【 初为刑部主事后至大学士少卿】 桂文襄公萼 【 初为刑部主事后至大学士少保】 王文成公守仁 【 初为刑部主事后封新建伯】 近日顾泾阳 【 名宪臣】 谥端文 【 异典也】 此特其表表者其不知者尚多俟考亦有内阁而不谥文者马 【 愉】 许 【 彬】 二襄敏王毅愍陈庄靖是也

　　龙
龙亦卵生思抱雄鸣上风雌鸣下风而风化有鳞曰蛟龙有翼曰应龙有角曰蚪龙 【 蚪即虬同】 又龙八十一鳞鲤三十六鳞

　　象胆
生于四足以四季相流转春在前膊左夏在前膊右秋冬在后亦然或曰随月转在诸肉如正月建寅则胆在其虎肉盖象体具十二肉惟鼻是其本肉也鼻有小爪可以拾针云以小斧斵其肉其创见星月则合

　　平原君
人皆知赵之公子平原君耳汉初楚人朱建号平原君又汉景帝皇王后母臧儿亦封平原君 【 俱见于史记】 

　　爵谥之谬
李成战死封其父为李侯是父以子荫也张敖尚鲁元公主敖死即谥为鲁元王是夫从妻也谥又樊哙妻吕须以吕后妹故亦封临光侯萧何卒封其夫人同为酇侯妇人而侯尤可笑若项氏立楚怀王孙心即便以为楚怀王以谥为爵自是艰难中艹艹光景无足深怪矣

　　壁经
尚书出孔氏壁故学者号为壁经又秦时焚书伏生壁藏之后汉定天下伏生求其书亡数十篇存二十九篇是壁经盖有两故事也 【 以下阙】 之说耶

　　一字五读
射音麝 【 发矢也】 音食 【 亦发矢也】 音亦 【 庄子藐姑射之山】 音夜 【 仆射唐宰相】 音妒 【 诗在彼无射】 

　　寒食
荆楚岁时记冬至后一百四日一百五日一百六日断火谓之寒食初学记曰琴操晋文公赏从亡者独介子推无所得作龙蛇之歌而隐文公求之不肯出乃燔左右木子推抱木而死文公哀之今人三月三日不得举火及周举移书魏武明罚今陆翙邺中记虽云起于子推乃是五月五日按左传及史记并无子推被焚之事惟周书司烜氏仲春以木铎狥火禁于国中注云为季春将出火也然则寒食当在仲春之末三月之初周制固已然也

　　琉璃
罽宾国有琥珀师古注曰大秦国出赤白黑黄青绿缥绀红紫十种琉璃此盖自然之物今浴所周皆消冶石汁加以众药为之虚脆不耐实非真物唐路嗣恭献琉璃盘于元载径一尺代宗以为至宝此真师古所谓大秦琉璃也不然何以为至宝耶旧作流漓今作玉傍为琉璃释典亦有璃璃

　　上已
古者上已正用三月之上巳日自魏以后但用三月三日不复用已唐贞元间置三令节使百官选胜行乐上已其一也 【 按上已当作十干之己盖古人用日例以日干如辛上上戊之类无用支者若首午尾卯则上旬无已矣】 

　　无子说
有一富人无子问禅师以往因禅师曰你不少他的他不少你的他来怎的

　　滑稽
史记索隐曰滑谓乱也稽同也以言便捷之人能乱同异也又扬雄酒赋鸱夷滑稽腹大如壶尽日盛酒人复借沽则滑稽又是酒器姚察曰滑稽俳谐也言语滑利智谋捷出也

　　都梁
都梁县有小山山上水极清浅山中悉产兰艹绿叶紫茎俗谓兰为都梁因以名县　都梁是兰名人鲜知者

　　粹
舂米一石得四斗曰精三斗曰凿二斗曰粹

　　虑囚
引虑系囚即汉书所谓录囚徒也自唐以来率曰虑因先儒音义则虑本读为录

　　蚩尤
黄帝摄政有蚩尤兄弟八十一人皆兽身人语铜头铁额食沙造五兵刀戟大弩威振天下天遣玄女下授黄帝兵符遂擒杀蚩尤山海经曰黄帝使应龙攻蚩尤蚩尤请风伯雨师以从大风雨至黄帝乃下天女曰魃以止雨雨止遂杀蚩尤　又黄帝画蚩尤形像以威天下　蚩尤在东平郡寿张县阚公城中高七丈民常十月祀之有赤气出如匹绛帛民名为蚩尤旗又有肩髀在山阳郡钜野县大小与阙等传言杀蚩尤于钜鹿之野身首异处故别葬之

　　器制异彩
齐器象牛楚器象马越器象虾蟆宋器象白狗秦器象豚燕器象豕

　　秭鴂
秭鴂即子规史记历书孟春冰泮发蛰百艹奋兴秭鴂先滜鸣也又作泽睪字本音皋则作泽字亦可

　　城
城盛也所以盛受民物也淮南子曰鲧作城

　　罘罳
师古曰谓连阙曲阁也崔豹古今注曰罘罳屏也又曰罘者复也罳者思也臣朝君至屏外复思所奏之事于其下也蘓鹞演义曰罘罳乃织丝之文轻疏虚浮之貌盖宫阙门户闲物余谓汉文帝七年未央宫东阙罘罳灾当是师古之说唐文宗甘露之变宦者奉乘舆决罘罳北出当是蘓鹞之说未可以一端泥也崔豹之说则属无谓　罘罳音浮思

　　投石超距
拒石以石投人也齐高固桀石以投人是也超距距跃也晋魏犨距跃三百是也

　　大酺
酺布也言王德布于天下而合聚饮食为酺

　　六畜
马牛羊犬豕鸡

　　蹶张
申屠嘉以材官蹶张从高帝按律有蹶张士师古曰今之弩以手张者为擘张以足张者为蹶张

　　汉景帝定棰令
景帝既减笞法又定棰令棰长五尺其本大一寸竹也末薄半寸皆平其节当笞背者笞臀今之竹批盖其遗制则所从来久矣

　　刁斗
孟康曰以铜作鐎受一斗昼炊饮食夜持击以行苏林曰形如鋗无缘荀悦曰刁斗小铃如宫中传夜铃也一曰鋗即铃

　　太乙五帝
天神贵者曰太乙中宫天极星其一明者太乙常居也太一之佐曰五帝谓东方青帝灵威仰南方赤帝赤熛怒西方白帝白招矩北方黑帝黑光纪中央黄帝合枢纽也一说苍帝名灵符赤帝名文祖白帝名显记黑帝名玄矩黄帝名神斗

　　射牛
天子有事必自射牛示亲杀也采此礼以为封禅仪汉武帝令侍中儒者皮弁缙绅射牛行事沈约曰古者贵贱皆执笏其有事则搢之腰带故曰缙绅之士言搢笏而垂绅也

　　鸡卜
汉武帝令越巫用鸡卜其法用鸡一狗一生祝愿讫即杀鸡狗又祭独取鸡两眼骨上自有孔裂似人物形则吉不足则凶范大成桂海虞衡志则云南人占法拔两股骨为之与武帝越巫鸡卜稍异复有用鸡卵卜者书墨于壳煮熟横截视当墨处壳中白之厚薄以定吉凶

　　太牢
牛羊豕俱为太牢有羊豕而无牛则曰少宰今人但以太牢名牛少牢为羊失之矣

　　腊
风俗通引礼传曰夏曰嘉平殷曰清祀周曰大蜡汉改曰腊腊者猎也因猎取兽以祭先祖也或曰新故交接大祭以报功也

　　伏腊
伏者金气伏藏之日也金畏火故三伏皆庚日历忌曰四时代谢皆以相生至于立秋以金代火金畏火故庚日必伏毛晃曰夏有三伏冬有腊故称岁时伏腊

　　鼻饮
邕管溪洞及公海喜鼻饮随贫富以银锡陶器或大瓢盛水入盐山姜汁数滴器侧有窍施管如瓶觜纳鼻中吸水升脑下入喉吸水时含鱼肉酢一脔故水得安流入鼻不与气相激既饮必噫气谓凉脑快隔莫此若但可饮水或传为饮酒非是

　　珠犀瑇瑁
采珠必蜑丁以大舩环池采珠以石悬大絙别以小绳系蜑腰没水取珠气迫则撼绳动舶人觉乃搅取人悬大絙上然而死于采珠者亦多矣犀状如牛头似猪黑色一角鼻上有小角刘欣明交州记曰犀毛如豕有三角鼻上角短额上头上角长异物志曰角中特有光耀白理如线自本达末谓之通天犀以盛米鸡见即骇又谓之骇鸡犀其真者刻为鱼衔入水水开三尺瑇瑁如龟其甲相覆而生若甲然甲上有斑文

　　谏法
汉元帝欲御楼舩御史大夫薛广德谏至欲以颈血污车轮帝不悦光禄张猛进曰臣闻主圣臣直乘舩危就桥安圣主不乘危帝曰晓人不当如是耶乃从桥若张猛之言真纳牖之法也

　　貙膢
貙兽以立秋日祭兽王者亦此日出猎用祭宗庙冀州北郡以八月朝作饮食为膢其俗语曰膢猎社伏一名貙刘刘杀也貙于时杀物故以应之　貙音区膢音娄

　　玉检金泥
汉武帝封禅用方石再累至坛中皆方五尺厚一尺有玉检又有石检十枚列于石傍东西各三南北各二皆长三尺广三尺厚七寸检中刻三处深四寸方五寸盖检用金缕五周以水银和金以为泥

　　暴龙移市
春早以甲乙日为苍龙一长八丈居中央为小龙各长四丈皆东向其间相去八尺小童八人斋三日服青衣而舞之夏以丙丁日为赤龙服赤衣季夏以戊己日为黄龙服黄衣秋以庚辛日为白龙服白衣冬以壬癸日为黑龙服黑衣龙长与舞童各依其行数牲各依其方色皆燔雄鸡煅豭猪尾于里北门及市中以祈焉礼记岁旱鲁穆公问于县子县子曰为之徙市可也

　　山艹
百姓闻孙郎至 【 孙策也】 皆失魂魄窜伏山艹言深山茂艹之中也李固对策曰臣伏从山艹伤心痛臆则山艹二字实当时之常谈

　　九服
周官职方氏辨九服之邦国方千里曰王畿其外方五百里为侯服其外曰甸服其外曰男服其外曰采服其外曰卫服其外曰蛮服其外曰夷报其外曰镇服其外曰藩服亦皆五百里也

　　昆山塘碑
碑高丈余作四面面各有字一云修圩歌前修圩莫修外留得艹根在艹积土自坚不怕风浪喧　修圩只修内培得脚根大脚大岸自高不怕东风潮一云修圩歌后教尔筑岸塍筑得坚如城莫作浮土堆转眼都倾颓　教尔分小圩圩小水易除废田苦不多救得千家禾一云吴侬开河谣远堆新土纔稀罕尽露黄泥始罢休两岸马槽斜见底中有水线直通头一云相视吟三江七泽使舟轻看尽长堤及短塍鸡犬不惊行李处鱼龙应识棹歌声泽边圩梗年年坏江上潮沙日日凝一筑一疏无别事但教东作自西成其言俱古雅故备录之修圩者乃弘治年间工部主事姚瀚

　　左传三疑
哀公十年楚代陈吴延州来季子救陈按寿梦以襄公十二年卒季子让国即极幼亦十五六岁矣至此七十年已九十余岁何以尚帅兵救人且去吴亡纔十二年又无一言补救何耶抑帅兵者其子孙耶又二十年公吴子庆忌骤谏吴子据史庆忌王僚之子也何以至此犹忠告于夫差耶又二十四年公如越越将妻公而多与之地季孙惧使因太宰嚭而纳赂焉乃止则是吴亡而嚭复用于越且得宠也史记云越王杀之者何人耶

　　琴
项安世家说伏羲作琴长三尺六寸六分象三百六十日也广六寸象六合也前广后狭象尊卑也上圆下方法天地也五弦官也大弦君也小弦臣也文王加二弦合君臣之思也又扬雄琴清英曰舜弹五弦而天下化尧加二弦以合君臣之思

　　亩收百石
晋孝武太玄七年秦符坚国内大熟上田亩收百石下者五十石其在幽州境内上田亩收七十石下田三十石是年又有蝗蝗不食麻豆按自古以来服田力穑未有收若此者反常为妖其坚亡之兆乎不然或传闻之误传写之误乎 【 秦自郑国开渠之后关中历代富饶臆见度之百名者百斗也当是亩收十石耳司马公亦不详】 

　　五湖
吴中五湖曰菱湖曰莫湖曰贡湖曰胥湖曰游湖五湖之外又有三小湖曰楳梁湖曰金鼎湖曰东皋里湖而吴人称谓则总曰太湖云按历代所记不同是则震泽编所记　一说太湖三万六千顷共五百里故谓之五湖

　　琥珀
琥珀出哀牢夷生地中其上及傍不生艹深者八九尺大如斛削去皮尖琥珀大如斗初如凝脂见风乃坚博物志云松脂入地千年化为茯苓茯苓又千年化为琥珀今泰山有茯苓而无琥珀永昌有琥珀而无茯苓　哀牢即今今云南琥珀亦作虎魄

　　赀郎
汉人有以赀为郎者张释之司马相如是也有入钱谷而赏以官者卜式黄霸是也入钱谷则今买官之类以赀则非也 【 出陆放翁笔记然究不考赀字何解】 

　　是非之公
张浚诛范琼于建康狱中都人皆鼓舞秦桧杀岳飞于临安狱中都人皆涕泣是非之公如此

　　江瑶柱
明州江瑶柱有二种大者江瑶小者沙瑶然沙瑶可种逾年则江瑶矣

　　竹炭
北方多石炭南方多木炭蜀中多竹炭烧巨竹为之耐久而无烟亦奇物也又卭州出铁烹炼利于竹炭更奇

　　青城山道人语
为国家致太平与长生不死皆非常人所能然且当守国使不乱以待奇才之出卫生使不夭以须异人之至不乱不夭皆不待异术惟勤而已

　　英州石
石之佳者温润苍翠叩之声如金玉其色枯槁声如击朽木者皆下材也

　　王荆公裁宗室
荆公作相裁损宗室恩数宗子相率马首陈状荆公厉声曰祖宗亲尽亦须祧何况贤辈于是皆散去

　　铜鼓
梁欧阳頠传称頠在岭南为致铜鼓今贵州蛮中有诸葛鼓青绿斐然见贵于时岂其遗制耶

　　施全
全刺秦桧不中磔于市有一人于众中扬言曰此不了汉不斩何为斯言也深于痛哭

　　宋朴答秦桧语
桧问朴曰某比可古何人朴曰太师过郭子仪不及张子房桧曰何故朴曰子仪为宦者发其先墓无如之何今太师能令此辈屏息过之远矣所以不及子房者子房是去得底勋业太师是去不得底勋业秦拊髀叹息遂荐之至执政

　　定窑
宋时定器不入禁中唯用汝器以定器有芒也

　　鸡鸭谚
谚云鸡寒上树鸭寒下水今验之皆不然有一媪曰鸡寒上距鸭寒下嘴耳上距谓缩一足下嘴谓藏咮于翼闲 【 鸡寒上距出自淮南子】 

　　秦桧十客
曹冠以教孙为门客王会以妇弟为亲容郭知运以离婚为逐客吴益以爱婿为娇客施全以剚为刺客李季以奏章设醮为羽客龚釜以治产为庄客丁禩以出入其家为狎客曹咏以献计取林一飞还作子为说客初止此九客后桧死有蜀人史叔夜者怀鸡絮号恸墓前其家大喜因厚遗之遂为吊客以足十客之数

　　缌服
郭子仪三十年无缌服麻人或疑之以为不然又宋时安厚卿枢密逾二纪无功缌之戚则子仪事容或有之

　　俗语
今人所道俗语多唐以来人诗何人肯向死前休韩退之语也林下何曾见一人灵澈诗也长安贫有者宜瑞不宜多罗隐诗也世乱奴欺主时衰鬼弄人海枯终见底人死不知心杜荀鹤诗也但有路可上更高人也行龚霖诗也一朝权在手便取令来行朱湾诗也在家贫亦好戎昱诗也

　　八分
汉隶岁久风雨剥蚀无复锋铓近者故用秃笔作书自谓汉人遗法岂其然乎然隶与八分又有辨今世所谓八分书即隶书也考之周越书苑云郭忠恕以为小篆散而八分生八分破而隶书出隶书悖而行书作行书狂艹而书圣以此知隶书乃是今楷书耳又蔡文姬传云臣父邕言八分书者李斯篆去二分取八分赵明诚谓误以八分为隶自欧阳公始则前人已有辨之者矣 【 八分之义谓笔之向背如八之分或又云二分犹篆也要以蔡文姬为是又杜子美诗书贵瘦硬方通神】 

　　弹棋
吕进伯作考古图云古弹棋局状如香炉盖谓其中隆起也李义山诗云玉作弹棋局中心亦不平今人多不解以进伯之论观之则粗可见魏文帝善弹棋不复用指第以手巾角拂之有客自谓绝技因召见但低首以巾角拂之文帝不能及也此说今尤不可解矣

　　沙糖
沙糖中国本无之唐太宗时外国贡至问其使人知为甘蔗汁所煎自此中国始有沙糖唐以前书传凡言糖者大率皆糟耳即宋时尚有之坡公所云蟹之将糖躁扰弥甚余初疑之谓蟹用糖令人何可食知此始释然

　　韩信有后
信死萧相国使人托其子于尉陀至今闽粤之闲姓韦者皆信之苗裔也不能捄其死而终不绝其后何真仁人哉

　　忠洁侯
宋神宗元丰六年追封屈原为忠洁侯谥新而当洁字盖为其投汨罗也近时高景逸珰门舌被逮自以国之大臣义不受辱亦投水而死　今上赐谥忠宪惜礼官无有知忠洁之谥者

　　桃花净尽诗
桃花菜花开实同时而唐诗有桃花净尽菜花开之句至今人以为口实余按刘禹锡重游玄都观诗序云传有道士手植仙桃满观如红霞今重游则荡然无复一树惟有兔葵燕麦动摇春风耳因作诗云百中庭半是苔桃花净尽菜花开种桃道士今何处前度刘郎今又来则诗意是言观中已无桃花非谓桃花开尽而后菜花开也乃兔葵燕麦之言当时又为执政所怒遂分司东都不久留京师云

　　雪花六出
唐李绅镇扬州请章孝标赋春雪诗诗云六出飞花处处飘粘窗拂砌上寒条朱门到晚难盈尺尽是三军喜气消按雪花六出而春雪则非六出也章诗人岂独未之知耶姑识以俟博物者

　　盐为好
隋曲有疏勒盐唐曲有突厥盐阿鹊盐盖关中人谓好为盐故施肩吾诗云颠狂楚客歌成雪妩媚吴娘咲是盐

　　水银
拂林国当日没之处有水银海周围四五十里国人于近海十里许掘井数十乃使健夫骏马满身皆贴金薄行近海边日照金光晃耀则水银汹涌如潮而来其人即回马疾驰若缓则人马俱扑没矣水银势远力微则溜入坑堑然后取之用香艹同煎皆成银也按此说与中国所产不同今人有误服水银不得出者以金物热熨之即出此亦物性相感之理亦与此说符

　　穆皇天语
穆宗于隆庆六年正月上旬不豫至二月十二忽出视朝诸相趋而往则己下金台怒而欲出执高文襄公手语不甚了了文襄固请其所以则怒曰甚事不是内官坏了此言何其简而尽可以式子孙戒后世而宝训不载弇州首辅传亦无之

　　天启改元
梁武帝普通六年北魏叛臣元灋僧称帝改元天启国初则陈友谅始据江南改元天启明年己亥为天启二年四月乃又改天定宰相不读书年号袭古者有矣未有袭叛臣及胜国羣雄者此则内阁刘一燝也左传曰魏大也天启之也故意天启之世魏珰为政而魏珰之得政又魏广微授之天耶人耶

　　刘瑾金银数
正德中籍没刘瑾金一千二百五万七千八百两银二万五千九百五十八万三千六百两姑置金弗论即以银论之己当天下六十年惟正之供盖自内而出者多于自外而入者也然此仍入内矣内帑每言乏何耶岂又有出之者耶

　　莱菔制面毒
一人梦中见红裳女子引入宫殿中云小姑令歌遂歌云五灵楼阁晓玲珑天府由来是此中惆怅闷怀言不尽一九莱菔火吾宫遂病狂歌不辍一道士云是中麦毒也少女心神小姑脾神医经言莱菔制面毒故曰火吾宫火者毁也遂以莱菔并药治之果愈 【 莱菔谓来麦之所服也来麦麦也其命名固己然矣】 

　　张嘉贞语
比见朝士广占良田身殁之后适足为无赖子弟酒色之资此犹佳事也近且为滛姬艳妇招摇之具矣

　　身吕字
周公还政成王北面就臣位身吕身吕如畏然身吕音穷敬谨之意也一本作政政

　　马援语
居前不能令人轻居后不能令人轩与人怨不能为人患臣所耻也

　　孔子语
鲁人有为臣妾于诸侯者有能赎之取其金于府子贡赎之而不取金孔子曰赐失之矣自今以来鲁人不赎矣子路拯溺其人拜之以牛子路受之孔子曰鲁人必拯溺矣

　　族谱说
尝闻世家之有谱牒自古重之矣可有乎可不必有乎应之曰嗟乎谱亦难言矣纪载贵其实也第今有诗礼之族糊其口于倚门市子孙非不森森然问其母不知其父此而可入谱乎亦有秽行虽未大着丑声则已微闻间有所出亦不无嬴吕典午之疑此而删之非隐恶也此而存之是乱吾宗也故宁无谱昔人谓秦人楚书而书存汉人明经而经绝其是之谓乎此出张伯起先生

　　子思言苟变事
子思言二卵弃干城于卫侯安王二十五年也时在孔子卒百二十年伯鱼先卒孔子五年子思即以末年生亦百十七岁矣温公通鉴似欠考据

　　边和尚
五代后周时唐边镐克建州凡所俘获皆全之建人谓之边佛子及克潭州市不易肆潭人谓之边菩萨既而政无纪纲惟设斋修寺谓之边和尚矣

　　范粲
司马氏废君曹芳太宰中郎范粲素服发哀感动左右遂称疾阳狂寝所乘车足不履地者三十六年年八十四终于所寝之车有此独行而陈寿三国志裴松三国志注皆遗之近时王弇州乃举与诸葛孔明管幼安并论有以也粲字承明陈留外黄人见晋书

　　高齐历数
北齐主洋在位十年年三十七死子殷即位不满一年弟演夺之次年演死年二十七在位二年弟湛立四年禅位太子纬又三年湛死年三十二纬即位七年灭于周八月举族诛死后妃至以卖烛为业仅仅二十六年而其间骨肉自相屠灭不可胜言如此皇帝不可以己乎

　　万石君
石奋为万石君东汉冯勤亦曰万石君秦彭亦曰万石君

　　宦官奇事
汉汉栾巴初为阉人后忽阳道通畅改为郎中迁桂阳太守以直节着死于陈蕃窦武之难有子贺官至云中太守

　　武则天年数
则天以贞观十一年入宫时年十四永徽五年复入宫六年立为后时年三十二 【 高宗时年二十八耳】 六十岁高宗崩又窃国二十一年共八十二岁史言则天好自涂饰恒如四十许人真天地闲大妖也

　　姑苏陆翁
陆翁少时习为贸易偕其俦往松江贩布以三十余金置裹肚中起而小便堕之泖河赀本无多已去其强半矣涕泣不食同舟者醵钱沾酒慰解之适见岸边渔人聚观盖网得一鰙鱼重十余斤以为异常也遂买其鱼为下酒物剖之则三十余金宛然在焉未几贾获十倍致万金寿考终身焉其人愿悫至老家富矣犹着破衣带破帽余固识之且与子其游知之其详

　　不忿
水浒传有郓哥不忿闹茶肆初谓是俗语耳乃唐人李端闺情云月落星稀天欲明孤灯未灭梦难成披衣更向门前望不忿朝来鹊喜声始知施耐庵之有所本

　　禽兽互名
虞书百兽率舞非专以走兽为言考工记曰天下大兽五脂者膏者嬴者羽者鳞者是禽亦可以名兽后汉书华陀语吴晋曰吾有一术名五禽之戏一曰虎二曰鹿三曰熊四曰猿五曰鸟是兽亦可以名禽

　　士衡诗误
诗焉得蘐艹言树之背稽康养生论合欢蠲忿蘐艹忘忧谖忌也背堂北也陆士衡书曰焉得忘归艹言树背与襟忘归既误背字又误

　　人参赞
高丽人作人参赞曰三桠五叶背阳向阴故韩翃诗云应是人参五叶齐尧时天降精于庭为韭感百阴为菖蒲吕氏春秋菖蒲亦名尧韭唐诗涧有尧时韭山余禹日粮用此事

　　视肉
人而不学谓之视肉学而不行谓之撮囊见庄子

　　黄牛峡
古歌朝见黄牛暮见黄牛三朝三暮黄牛如故言上峡舟行之难也太白衍为五言三朝上黄牛三暮行大迟三朝又三暮不觉鬓成丝观太白诗益见古语之妙

　　煮白石
韦蘓州诗涧底束荆薪归来煮白石读者以为寓言耳按晋书鲍靓为南阳太守尝行部入海遇风饥甚取白石煮之以自济则实有其事矣

　　朿修
朿修非脯贽也汉延笃曰我自朿修以来为人臣不陷于不忠梁商曰王公朿修砺节贾坚曰吾朿修自立此俱可证然亦有为脯贽者檀弓朿修之问不出境毂梁朿修之肉不行境中是也要未可执以为一

　　匏瓜
临川人应抑之天文图有匏瓜星其下注曰论语正指星也与诗维南有箕不可以欺扬维北有斗不可以挹酒浆同义

　　周破胡
列女传齐威王即位诸侯侵之其臣周破胡专权擅势即墨大夫贤而毁之阿大夫不肖而誉之虞姬谓王曰破胡佞臣也不可不退则为毁言誉言者史记不称其人乃破胡耳

　　铜柱
马援铜柱事不载汉书按广州记援与交址立铜柱为界然不独马援吴黄武二年程普关羽分界铸铜柱为誓在衡山县西北百二十里又唐御史唐九征立铜柱于点苍之湍溪又五代晋与楚王马希范立铜柱为界在涪陵江口名铜柱滩

　　木兰
木兰姓朱氏代父从军有可汗点兵语盖隋唐闲人也今黄州黄陂县北七十里即隋木兰县有木兰山将军忠烈庙足以补乐府解题之缺

　　东坡用熙载事
东坡以玉带赠宝觉宝觉以衲衣酬之坡谢以诗曰病骨难堪玉带围钝根仍落箭锋机欲教乞食歌姬院故与云山旧衲衣按熙载仕江南每得俸给即散后房歌姬已披衲持钵就诸姬乞食率以为常坡乃用此事

　　猾夏
猾无骨入虎口虎不能啮处虎腹中自内啮之书蛮夷猾夏取此意

　　赵清献王三原
赵清献家三衢甚隘子侄欲悦公意厚以赀易邻翁居广之公不乐曰此翁三世为邻忍弃之耶命返之而不取值三原王公恕去官扺家见子弟易邻居为业公呼而让之曰某某皆吾朋友岂宜使之远去亦还劵而不问价二公之贤此其小者也然已可愧世之侵夺问里者矣

　　赵风子
正德七年十月流贼赵风子械送京师题驿壁云秦庭有剑诛高鹿汉室无人问丙牛指宦竖专权宰臣尸位也治道不臧至为盗贼所借口悲哉

　　许叔微医论
五脏虫皆上行惟胏虫下行最难治当用獭瓜为末调药于初四初六日治之此二日乃胏虫上行日也

　　国手医
省费医贫弹琴医躁安分医贪量力医閗参禅医想独穴丬未医滛痛饮医愁读书医俗此之谓国手

　　无名诗
读书已觉眉棱重就枕方欢百节和睡去不知天早晚西窗残日己无多

　　张延赏韩卮胄
唐张延赏节度西川韦皋以门壻被逐后延赏乞休而皋代其官韩卮胄盛时治第一贵戚坊某木工为之作室后韩卮胄败而木工居其地

　　王旦俭素
王旦晚年官尊每家人贺寿辄止之因语曰遭遇如此愈增忧惧何以贺为每赐禄见家人置于庭辄瞑目叹曰生民膏血焉用许多或见家人服饰即暝目曰吾门素风一至于此故家人有一衣稍华必就库易之不令公见

　　恃人不久
父贤不过尧而丹朱傲子贤不过舜而瞽瞍顽兄贤不过舜而象傲弟贤不过周公而管蔡诛臣贤不过汤武而桀纣伐盖望人者不至恃人者不久也

　　吕惠卿之才
吕惠卿虽憸然排难解纷之才实有绍圣中复知延州道出西都时程颐居里中谓门人曰吾闻吕吉甫未识其面也旦经吾门且一觇之迨旦了无所闻询之则过去久矣颐叹曰从者数百人马数十能使悄然无声其才必有过人者矣后夏人入寇将以全师围延安惠卿修米脂诸砦以防寇寇欲攻城则城不可近欲虏掠则野无所得欲战则诸将按兵不动欲南则惧腹背受敌留两日拔栅厺

　　宋罢宦官监军
宋西鄙用兵大将刘平战死议者谓朝廷用宦者监军帅不得专制故败欲罢监军仁宗以问吕夷简夷简曰不必罢愿诏都知押班以后举有不称者与同罪可也仁宗从之翌日都知叩头乞罢监军矣

　　唐明皇不饮酒
玄宗幸蜀入斜谷天尚早烟雾甚晦给事中韦倜于野中得热酒一壶跪献马前数四不为之举倜惧乃自引满于前玄宗曰卿以我为疑耶始朕初御宇尝大醉损一人吾悔之因以为戒迨今四十余年未尝饮酒因指近持曰此皆知之非绐卿也

　　木板帖
今人作恶书动称木板淳化帖然秘阁帖实是棠木板李廷珪墨拓当知书美恶不由木石也

　　米元章叛东坡
追论元佑党籍米元章李伯时皆叛东坡物论薄之二公皆慧业文人暂游世界不过数十年相逢天上见时不知作何面相对

　　孙过庭
昔人谓看孙过庭书谱如食多骨鱼得不偿失以艹书难读故也

　　过日斋(把君诗过日东坡过日二字原本杜诗)
东坡云江上弄水桃菜便过一日过日名斋亦韵

　　营妓持服
营妓周韶求落籍作诗云陇上巢空岁月惊忍看回首自疏翎开笼若放雪衣女常念观音般若经韶时有服衣白故云云可见当时妓有服尚然衣白见上官今之士夫辄墨缞而见官府岂不悲哉

　　唐仲言
华亭唐汝询字仲言五岁而瞽今五十余矣闻人诵辄记记又能解自出而为诗文又能注古之诗文不下数万言至字之形问之则不识如故亦异人也

　　东坡语
东坡云丈夫功名在晚节者正多如国手弈棋只须大段用意终局时自胜也又东坡书于雪堂曰台榭如富贵时至则有艹木如名节久而后成自是饱历风霜语

　　梁元帝目眇
元帝母阮修容失一珠实帝戏吞之也谓是左右所盗因炙鱼目厌之帝遂眇一目

　　汪伯玉子妇
汪司马伯玉子妇以妬宫其夫司马方与客饮家人仓惶报之客问故司马徐曰新妇下小儿腐刑

　　宋钦宗朱后
汴京失守敌驱迫后妃太子诸王北行渡河至仓安番官泽利设席命朱后唱歌后辞不能泽利怒后不得己咽涕歌曰幼富贵兮厌绮罗裳近天威兮侍昭阳今委靡兮落异乡嗟红颜兮命薄何常利使更歌后又歌曰昔居天上兮珠宫琼阙今寓艹野兮狐巢兔穴屈身辱志兮耻何所雪不斩楼兰兮恨何所灭利醉拽后衣使同饮后怒骂之即投庭井左右救得免迢递北行随见金主行藩臣礼二帝悲不自胜后曰陛下居天位柰何不死社稷偷生至此是夜自缢年二十岁衣带中有诗云玉筯双垂恨不禁岂随时俗任浮沉偷生争柰失身丑舍死能全忠国心月堕花飞胡地杳珠沉璧石率楚江深一函艳骨埋沙漠青塜巍峩照古今当补入宋史

　　宋高宗父子玩月
淳熙九年八月十五日孝宗朝德寿宫因留赏月宴香远堂堂前有万岁桥以白玉石为之上作四面亭皆新罗白木与桥一色大池十余亩种千叶白莲屏凡酒器俱用水晶南岸列女乐北岸列男乐月上箫韶齐作有顷上召小刘妃独吹白玉箫霓裳中序此时岂特忘却中原正思艮岳亦未能过之

　　陆务观
务观名游少好结客有恢复中原之心临终一绝云死后无知万事空但悲不见九州同王师克复中原后家祭无忘告老翁此不但曾无封禅矣盖宋时百年后复仇之愿不独在陈亮王自中之徒也

　　袁了凡先世
袁灏世居嘉兴之陶庄其父木巳山公豪侠好义与黄子澄谋匡复事露而逃行至吴江作绝命词云北风萧萧兮秋水渌木落松陵兮野老哭周武岂不仁兮不食其粟生无益于时兮死又奚赎吾将遵彭咸之遗则兮葬于江渔之腹行吟数四自投于河有吴贵三援而出之愿破家兼容木巳山遂得免后世济其美裔孙得了凡先生

　　茶酒盐铁
张方平曰盐食肴之将铁田农之本酒百礼之会茶众饮之长皆筦于县官矣今四者止筦其一国焉得不贫

　　屠者
杨忠愍公自少年读书至死节而终一屠者周旋之而逸其姓名其自着年谱亦不载大缺陷事

　　兄弟
艹堂随笔曰人伦有五而兄弟相处之日最长自竹马游戏至以骀背鹤发相与周旋多至七八十年之久其事宁有涯哉乃有不相往来不通音耗而返迎谗夫为上宾结异姓为兄弟家众操戈野鬼瞰室此佛家所为第一颠倒也

　　武元衡
杨绾以清俭在位天下之士多以敝衣求合于绾武元衡素好鲜美不改其常绾大穪之此与韦苏州不喜皎然诗同知此者可以语作文

　　羿射日
传言羿射日落九鸟陈眉公曰鸟最难射而一日落九言射之能也世遂以为日妄矣 【 谚云鸟能避弹】 

　　雪庵和尚
闻修淑辑逃名传载雪庵和尚曰和尚异人也有以叶希贤实之者非其志矣其言可思

　　昭君青塜
客有自东胜来者言王昭君墓之异黄土一堆其势延袤或朝升而暮降或朝降而暮升隐隐隆隆如浮玉然兼之茂艹琼芝青苔绿叶虽寒烈之际雪之久而不见其衰零也此妪作鬼犹英英如此安得不令人主杀画师后隋炀以侯夫人而杀中使许廷辅今人但知毛延寿而不知许廷辅也

　　汤嘉宾语
登山惟恐不陟危石泛水惟恐不遇狂涛斯言殊有气槩然自是汤嘉宾语

　　女状元
女侍中魏元又妻也女学士孔贵嫔也女校书唐薛涛也女进士宋女郎杜如玉也女状元蜀黄崇嘏也女将军隋木兰也

　　李愿
李愿李愬之弟也为节度使以焚败昌黎盘谷序不无假借太过

　　司空图
唐诗人司空图以气节自高画烈士于壁以见志终不士篡朝宋陆务观以恢复为己任虽摈弃终身而不倦尝有诗曰墨帜游魂应有数白衣效命永无期此言皆不负时

　　姚少师精心
少师为　文皇治兵作重屋周缭厚垣以瓴摘缾密甃之口俱向内其上鍜铁下蓄鹅鸭噪鸣讫不闻鍜声鹅鸭犹是袭蔡故事缾缶向内以纳其声则精心矣

　　飘沙
牧马有不通滛者名曰飘沙其三岁二驹皆寄养之民家所赔故民家最苦

　　夏原吉
夏原吉蹇义受知于建文道迎　文皇之驾及高煦及其所指奸臣以原吉为首虽成败不同而其言则有自来未可谓非报应之速

　　欧阳从祀
文忠公从祀赐于嘉靖间或曰张文忠公以濮议进之 【 如以濮议从祀自书削之】 

　　民服
本朝民有民服即四方平定巾皂衫丝也洪武中方孝孺诸君见　上皆服之

　　江阴焦某
焦某　太祖之旧友屡召不来一日忽自荷鸡酒繇御道直入　太祖喜其至与之共饮食其欢出金银角三带令自取焦取角者因授以千户未数日挂带于桑树而逃去此与严先生相同史何得佚其名

　　荔枝红
闽俗将嫁前一年男家送荔枝名荔枝红可谓善用其地之美

　　积分
太祖国学积分之法其出身与进士等此良法也然高丽己先行之以六分积十四分以上许直赴终场不拘其额元时亦有此法

　　伍胥庙诗
张方平伍子庙胥诗曰南亡志在修私怨破郢其如不利吴由此夫差心遂侈鸱夷岂得谓非辜千古创论 【 破郢是阖闾非夫差也】 

　　温公读书语
温公曰学者读书鲜能自一卷读至卷末者或从中或从末随意读起又多不能终篇此深中读书者之病

　　秦桧墓碑
秦桧墓制碑屹立而不镌一字说者曰当时士大夫畏物议莫敢作文至谢安墓亦然而说者曰功高难以叙述两者皆不然当别有故弟人言则因陵因泽如斯耳

　　唐琦
唐琦绍兴卫士也高宗南渡虏帅琶八追至绍兴太守李邺以成降琦愤甚一日邺方与琶八并马行琦持二大甓登楼击之不幸中马琶八问曰大金兵数百万汝杀我一人何益琦曰欲碎汝脑以愧降虏者耳因骂邺曰吾月请官米一石且不肯国汝受国厚恩乃甘心降虏耶琶八怒曰汝欲以何死琦曰我欲以布裹尸灌油焚三日琶八如言焚之盖琦恐琶八追及高宗故假焚尸以缓之耳会稽帅傅崧卿请立庙祀之此人忠勇与安金藏略同比施全刺桧更难而史中少见

　　养生说
养生要诀曰多思则神散多念则心劳多弈则脏腑上翻多言则气海虚脱多喜则膀胱纳客风多怒则腠理奔浮血多乐则心神邪荡多愁则形面焦枯多好则志气溃溢多恶则精爽奋腾多事则筋脉干急多机则智虑沉迷

　　士先器识
陆务观曰唐人曰士先器识而后文艺是不得为知文者天下岂有器识卑陋而文祠超然者哉此言深得文章大旨古今来非无文章美瞻而人多卑污者然其文必无超拔之气

　　程文
万历己酉有创为程文不得全用己作须存举子本质而润色之之说遂至传咲近年天启乙丑会试二主司皆以不文称因缘珰意遂三场俱用墨卷丁卯卿试因之传咲天下此亦大关气运不独文章也

　　闽中榴花洞
闽中实录曰福州东山有榴花洞唐永泰中樵者蓝昌遇白鹿逐之渡水入石门始极狭后忽豁然有鸡犬人家主人曰我避秦人也留卿可乎昌欲与亲旧决乃来因与之榴花一枝而出恍若梦中既而寻之不知所在蔡襄为郡日寻其故址效南阳刘子骥竟不得作诗云洞里花开无定期落红曾见逐泉飞仙人应向青山口管却春风不与归此事与桃源相符岂刻画相似耶

　　宋徽宗集
徽宗有集百卷可谓富于学矣今所传止题画小诗之类耳嗟乎文以人传人君且然况其下者乎

　　魏广微语
范纯仁至贬所舟覆扶出衣尽湿顾诸子曰此岂章惇为之哉近日蒲州相公被逐于二魏临行其孙适病外魏往送之公语之曰因此为累否则即曰就道矣外魏曰此亦章惇耶勇以小人自居亦可谓奇人

　　褚渊
褚渊奸邪卖国及死家无余财债至四十万夫债至四十万其人平生原足受用且不取之赂遗而取之债家其为强取更甚于赂遗也

　　李纲虚公
李伯纪受张浚之弹极恶乃其晚年作奏言浚区区狗国之心愿少宽假以责来效此可谓心于社稷虚公之言也人知文彦博荐唐介何知此事

　　进士之尊
进士至唐而贵至宋极矣梁师成以中人而窜名进士籍中今进士且更尊于宋矣巨盗巨蠹皆出其中江河日下柰之何哉

　　言官
王祎断元史曰自古国家其灭亡之道不一也曰女宠曰宧臣曰权臣曰强藩此四者皆足以亡国而顺帝兼之四者之外尚有二曰强宗曰外戚当　神庙时有识者尝曰我祖宗于六者防之极密而忽生言路一道古之所无而今竟以败乃公事　熹庙时宧官之祸烈矣然亦假手言官以成熊芝冈之去亦言官冯三元姚宗文掣其肘也　今上即位芟除宧官如埽落叶而言路之弊终不可除衰乱之流恐毕竟在此有识者当深长思之矣

　　方正学诗
正学有咏严子陵诗曰糟糠之妻尚如此贫贱之交可知已羊裘老子早见机故向桐江钓烟水识力高卓不待言矣第按郭后乃真定王杨之甥也王郎之变扬起兵坿郎众十万光武遣刘值说杨因娶其甥以自结不得己而娶妇初非糟糠虽无阴麓华亦废矣此种缘起正学亦未见及

　　宋艺祖直臣
艺祖于后苑弹雀或称急事请见遽见之乃常事耳上怒诘之曰此事何急对曰亦急于弹雀上愈怒举斧柄撞折其两齿其人俯拾其齿置怀中上曰汝怀齿欲讼我乎对曰臣不敢讼陛下自有史官书之上悦赐金帛慰遣之此人举止何异汲黯药菘乃竟失其名甚矣宋史之陋也

　　张江陵
霍光功名伊尹之后一人而已千古而下惟本朝张居正可以匹之其持法峻明忘身狥国主威常伸四夷宾服两公一也处身之法亦畧同居正幸而不遇昌邑之事又幸而无霍显者为之妻故免于族灭耳光之功逾宣元至成而始褒居正亦表明于　今上又何其遇之一也

　　王导
千古贼臣执有过于王导者苟丁其会张邦昌事反掌耳王文成快论乃托之于梦何胆之不坚耶杨升庵丹铅录亦言其奸

　　刘观堂诗
宋刘观堂读赦书诗云一纸盟书换战尘万方歌舞却沾巾崇陵访沉空遗恨郢国怜怀尚有人收拾金缯烦庙筭安排钟鼎颂宗臣小臣何敢知机事终望君王赦奉春观堂名望之有集多謟秦此诗乃更讯切独所云赦奉春未解也

　　王荆公
熙宁七年王荆公罢相镇金陵七月大蝗有无名子题诗赏心亭曰青苗克役两妨农天下嗟嗷怨相公惟有蝗虫感恩德又随钧斾过江东公见之怒物色其人不可得

　　万岁山瑞禽
艮岳初建珍禽不能尽驯市人薛翁素善豢扰愿役童贯许之乃日集舆卫鸣跸张黄盖以游至则以巨柈贮肉及梁米翁效禽鸣致之皆饱饫翔泳听其去来月余而益狎立鞭扇闲不复畏乃自命局曰来仪一月徽宗幸是山诸禽闻清道声而望羣翔者数万翁先以牙牌奏道左曰万岁山瑞禽迎驾上大喜命以官赉予甚厚

　　金亮
金亮南侵以所制喜迁莺赐前锋军士为宠曰旌麾初举正駃騠力徤嘶风江渚射虎将军落鵰都尉绣帽锦袍翘楚怒磔戟髯争奋卷地一声鼙鼓咲谈顷指长江齐楚六师飞渡　此去无自堕金印如斗独在功名取断锁机谋垂鞭方略人事本无今古试展卧龙韬蕴果见功成旦暮问江左想云霓望切玄黄盈路又立马吴山诗曰万里车书尽混同江南岂有别疆封提兵百万西湖上立马吴山第一峯此酋豪举而又能文殆隋炀帝之流亚与 【 亮亦谥曰炀】 

　　时尚
画当重宋而迩来忽重元人窑器当重哥汝而迩来忽重宣德成化以至嘉靖亦价增十倍若吴中陆子刚之治玉鲍天成之治犀朱碧山之治银赵良璧之治锡马勋之治扇周桂之商嵌及歙吕爱山之治金王小溪之治玛瑙蒋抱虚之治铜亦比常价数倍近日嘉禾之黄锡洪添云间之王铜顾绣皆一时之尚也

　　智勇
荆轲智深而勇沉有味乎言之也智不深则非智勇不沉则非勇

　　老吏
牖景录云一老吏于县令初致即观其举动而品目低昂为三等人问其故对曰到即问民疾苦者上也问衙门情弊者次也问钱粮多少者下也

　　海棠
海棠花欲鲜而盛宜于冬至日早以糟水浇其根

　　豆腐
豆腐始于淮南王其屑尚可作蔬名雪花菜加油盐姜为供此儒家风味不可不知

　　八袠
礼八十有秩故八十曰八袠今人作寿章凡六十七十一槩称袠者不考古之过也又　国朝典制惟应天风阳二府人八十者爵里士九十者爵乡士与府县抗礼

　　朱希真
希真名敦儒绍兴中以词擅名其自述云我是清都山水郎天教分付与疏狂曾批给月支风券屡上留云伯日章诗万卷酒千场几曾着眼看侯王玉楼金阙慵归去且插梅花醉洛阳可想见其风致

　　玄鹿
鹿千年化为苍又五百年而白又五百年为玄汉成帝时中山人得玄鹿烹而食之骨皆黑色玄鹿为脯食之寿二千岁也

　　端午
唐玄宗以八月五日生以其日为千秋节张说上大衍历云谨以开元十六年八月端午赤光照室之夜献之又宋广平表月惟仲秋日在端午然则凡月之五日皆可称端午也

　　邵子水陆说
邵子曰陆生之物水中必具犹形之于影也巨于陆者水中必细细于陆者水中必巨如鱼飞鸟类也龙蝘蜓类也蟹蜘蛛类也虾蚕类也龟龞甲虫类也螺蛳胎生类也鼍蜮走类也蛙龟倮虫类也海贾云南海有海人形如僧登舟而坐戒舟人不可动少顷则去否则大风覆舟矣又金时有龙见燕京旧塘湾手托一婴儿如少年中官状红袍玉带了无惧色经三时始没由此观之龙亦有人类也观温太真牛渚燃犀更可证

　　世家子
世禄子弟习尚侈靡舟车华焕仆从烜赫不知身蠢沐猴腹空枵匏况为祖若父者不知何处胡椒那方薏苡积纤界微成此家计一旦铺张在外不足增光祇足扬丑耳又或身比匪人迹杂倡优揶揄者动称其祖父以为口实伤哉

　　象耳
象耳有穴薄如鼓皮一刺即死胷前小横骨灰之酒服令人入水不沉以牙作瓶贮药服之甚灵作面盆令齿不蛀陶贞白夏月合药置象牙于药傍即此意也

　　范文正公弹琴
文正酷爱弹琴然惟弹一曲曰履霜每日不废人谓之范履霜独孤及嗜琴目疾不治欲听之专一也

　　菊花
菊一名节花一名傅公一名延年一名白花一名日精一名更生一名阴威一名朱嬴一名花女

　　养珠法
以假珠光莹者取大蚌清水浸之候口开急以珠投之频换清水夜置月中两年则成真珠矣

　　茶马
以茶易马始于唐贞元回纥入朝

　　墨海
研一名墨海黄帝得玉一纽治为墨海篆曰帝鸿氏之砚予谓文人之砚犹美人之镜一生相傍岂得不求佳但须务其实而不必务其名所贵于端溪者谓其滑润如玉杀墨如风也今耳食之徒动称宋砚不知宋砚岁久什九不发墨反不如新者为适用耳

　　人产异类
汉窦武母生武而并生一蛇母卒未葬有大蛇自榛莽中出以头击柩若哀痛者久之而去晋刘毅妻郭美没于桓玄有身玄败郭还生一儿一鼠毅杀儿鼠逸去后郭死方敛一鼠跃入棺中二家所产终为二人凶终之兆然蛇鼠能哀其母死亦一奇也

　　高飞
飞之至高者鹤鹄天鹅鹰鹯余皆下风

　　兔
中秋无月则兔不孕俗曰兔无雄望月而生也弟兔实有雄雄者亦具二卵也唐诗云雄兔脚扑缩则雄兔自古有之不可诬也又一说兔尻有九孔舐毫而孕生子从口中出亦荒唐

　　雕漆
雕漆起于宋谓之宋剔有金银胎者至今传宝　宣庙极爱之开柯延厂制造靡丽有滇人精此技拘入厂内至老死不能归骨今价极贵小者尤珍

　　李长蘅诗
长蘅名流芳嘉定人为人潇洒有致余幸得以先人执友时聆其谈论盖唐子畏张伯起一流人也丙寅春赠余山水一幅仿董北苑极为时贤所赏不幸为偷儿所窃今幸记其西湖句绝七首为录于此玉峯山脚水潆回寒日晖晖下稻堆穿过松冈寻法相满空黄叶打头来一一到山房梦亦清空林残月活分明晓钟未动窗棂白听得风敲橡子声二冷泉亭畔树初明百道寒光水面生松月似留人住住溪流却唤我行行三千帆景里练花开白玉城摧动地雷欲傍浅莎鞭马去却惊飞沫溅衣回四林岫生烟水起风湖山一抹隐靁峯吴歌四面渔灯乱坐到南屏罢晚钟五不向苏堤即白堤扁舟随意六桥西秋林欲画无人爱邀得山僧共品题六茶熟香残冷竹垆芙蓉的的向人孤谁能酉蕉笔西湖里貌出孤山宝石图七

　　郑淡泉格言
澹泉先生曰语言闲尽可积德淡泊中皆能长生旨哉斯言一生受用不尽

　　生香
生香之佳者以棃汁浸微火焚之自得佳趣若沉水龙涎诸种非不佳也但不能继耳

　　击壤
尧民击壤壤以木为之前广后锐长四寸阔三寸其形如履先侧一壤于三四十步以手中壤击之中者胜盖古戏也

　　张巡传诗
有以张巡传糊窗者一士题云坐守睢阳当豹关江淮赖此得安全至今青史虽零落犹障西风夜夜寒

　　画猫
危危日画猫能辟鼠余试之竟未必然偶阅一书知是危危日寅时乃灵耳

　　山谷语
山谷云睥睨纨袴儿可饮三斗墨又题子瞻画竹云东坡老人翰林翁醉时吐出胸中墨王勃作文初不精思但饮墨汁数升引被覆面卧醒则援笔成篇不改一字愚谓如许人方许饮墨山谷乃欲以饮纨袴儿误矣又近见有人通宵歌舞之场半昼床第之上真可称醉生梦死也

　　泉
品泉山水为上江水次之井水为下总不若梅水为佳每坛投一红炭则久藏不坏

　　花约
止水道人花约曰花犹美人也可玩而不可亵可视而不可折可矜而不可侮可增而不可缺撷花一瓣者是裂美人之裳也榴花一痕者是挠美人之肤也拗花一枝者是折美人之肱也以酒喷花者是唾美人之面也以香触花者是熏美人之目也解衣揎拳狼藉而对花者是与美人裸而相角也语云猛虎可值俗子难当夫惟雅人可持此约

　　藏橘
橘藏绿豆中经年不坏盐酒蟹凡十只中置煨皂荚半挺亦经时不变以煮酒脚涂灵壁石则黑如漆永不脱用枸木已子煎油点灯能益目力以唵叭香熏虎豹皮及狐裘则不蛀书籍亦可熏能辟蠹也

　　题壁
欧阳公云观人题壁而可知其文章今人于名山胜地动镌名号剥山肤髠石发到处黥美人之面更何文章之有

　　镊白发诗
蒋复轩镊白发诗诗曰劝君休镊鬓毛班鬓到斑时已自难多少朱门少年子业风吹上北邙山殊有感慨

　　海忠介
海忠介清廉特立自是熙朝直臣第其为吾乡巡抚时有意锄巨室以至刁风四起至不可遏今缙绅之体日亵尊卑贵贱日至紊乱实始于此方其锐意诛锄强暴时吴中富贵实多不堪有人投一讼牒云告状人柳路告为首阳薇田百顷为伯夷兄弟强占云云其言滑稽可笑忠介自此亦少止乃知人不可好名好名必有流弊也

　　中山狼
中山狼传乃马中锡左都所撰以刺李空同背康对山也对山为空同脱刘瑾之厄后竟背之可谓文人无行然今之中山狼又不可胜诛矣

　　贡纸
宫女衣以纸为护领一日一易取其洁也江西玉山县贡

　　国朝器制
国朝创制器物前代所无者　儒巾　襕衫　折扇　围屏　风领　酒盘 【 一名护衣盘】 　四方头巾　网巾　水火炉

　　投金濑
人知溧阳有伍子胥投金濑为浣沙之女不知孟郊为襄阳尉亦有投金濑

　　梁四皓
梁大通中有四人鹑衣行丐年皆七十余武帝召入衣以御衣叩之天文术数内外典教递答悉贯昭明太子因与为友是亦一四皓也

　　牙签
李泌子蘩好书家藏书插架三万轴以牙签别之经书红牙签史书绿子书碧集书白

　　蘓瓌张怭子
唐李峤苏瓌子进见中宗命以所读书宜奏者言之苏颋应声曰木从绳则正后从谏则圣峤子奏曰斮朝涉之胫剖贤人之心帝曰苏瓌有子李峤无儿又南唐张泌陈乔之子并游玄武湖时羣游泛鸥泌子曰是一轴内本潇湘图乔子顾吏卒云是白鸟可作脯否时谓之张泌子半茎凤毛陈乔子一堆牛屎乔子从此得一堆白鸥脯之名世家子可不猛省乎

　　物类相求
人知磁石引针琥珀拾芥不知孔雀毛着龙脑则相缀宋时禁中以翠尾作帚每幸诸阁掷龙脑以辟秽去则以翠尾埽之无有遗者

　　冤报
崇祯乙亥二月春雷发声忽霹雳震余居傍沟中翻出死人身衣俱不腐时居民莫肯承认暴之数日始知为奸民某所杀盖踞其妻而戕之也夏四月北濠吴县吏之子亦以奸情不遂而殴杀小民之妇县官纳其贿而反痛责其夫是时方骤热尸停半月余不臭不烂赖乡绅中有贤者为仗义之言县官始将吏子薄惩监禁然未几而宽之矣匹妇之怨可飞六月之霜若此等何可胜道哉

　　阳明大勇说
凡人言语正快意时便截然能忍嘿得意气正到发扬时便翕然能收敛得愤怒嗜欲正到沸腾时便廓然能消化得此非天下之大勇者不能也

　　酩酊
世以醉为酩酊字皆从酉傍惟世说作茗艼山季伦歌曰山公时一醉径造高阳池日莫倒载归茗艼无所知复能骑骏马倒着白接离举手问葛强何如并州儿

　　八风
素问太乙入徙于中宫朝八风以占吉凶风从南方来名曰大弱风从西南方来名曰谋风西方来名曰刚风西北方来名曰折风北方来名曰大刚风东北方来名曰凶风东方来名曰婴风东南方来名曰弱风又有五风则心脾肝胏肾也五风者即八风之所伤特所伤异藏而名亦殊矣

　　俗尚之侈
风俗至今日华伪已极而吾吴更甚自非圣人出恐无挽回之几阅通鉴萧道成奏禁民闲华伪杂物凡十七条今日辇上君子或未之知也禁不得以金银为箔马乘具不得金银镀不得织成绣裙不得道路着锦履不得用红幡盖衣服不得剪彩帛为杂花不得以绫作杂服饰不得打鹿行锦及局脚圣拍床牙箱笼杂物彩帛作屏障锦缘荐席不得私作器仗不得以七宝作乐器又诸杂饰物不得以金银为花兽不得辄以金铜为像皆颁墨敕凡七十条愚谓诸欵皆今日救贫之要策而禁金银及铸像尤救贫之要策也

　　窦怀贞
怀贞避韦后父讳改名从一唐中宗以后老乳母蛮婢王氏配之怀贞自诡皇后阿者睿宗为金仙玉真二公主造观羣臣多谏怀贞独劝成之身自督役当时语曰怀贞前为皇后阿父者后为公主邑司后拊太平公主得为相复与太平比而谋危玄宗玄宗平内难怀贞逃沟中自缢而死然则怀贞者乃古今第一无耻侧媚倾险小人也近日崔呈秀颇似之 【 阿父者乳母夫之称也】 

　　韩文公子
昌黎有二孙绾衮皆进士而衮则状元及第唐诗本传皆无之岂科名不足重人耶抑其人不足为昌黎孙也崇祯丁丑新正闻之前辈张异度先生云又昌黎子昶改金根车为金银车贻笑于世

　　王麟洲先生事兄
麟洲为太常归在弇州先生座上客行酒令有下客送酒至麟洲麟洲因与他客语稍迟不饮下客候之甚恭弇州曰二舍汝作京堂遂不肯饮此客酒耶麟洲局蹐无地自起急饮谢过前辈兄弟之间如此闻之管待庵先生

　　牡丹
牡丹性恶铁若铁锄着根必烂渐至销亡家种牡丹常年不甚盛皆坐此故也须令园丁用竹刀掘之即枝叶亦不宜用铁剪也又恶浇粪须于伏天将粪搅泥中俟九月壅之方佳若用狗矢则极佳也闻之乡间龚友一说用酒坛上泥灶中烧红打碎壅之牡丹极肥

　　前辈格言
子房偶语之对权词也未几而功臣相继被戮矣齿牙戈矛还以自贼导引辟谷仅能自全危哉　一着近名便为香饵死鱼矣几见好名的成得大事　长日偶有寄情此心便不放闲至于士大夫罢官归来已自忙惯尤闲不过必须以文史为计活不尔情欲百出矣故高者放浪山水次者沉酣声伎最下者则驰骋营建汨没货殖究竟为纨袴为市井而已矣　天下为任原自本分内事洁已高尚只了得自家一边至于建宫获谴吾为龙逢为比干矣将置吾君于何地乎静言思之尚当愧安可张而大之哉　气节非盛世所尚以气节名士君子之不幸也持而盈之小则祸及一身大则毒流天下可不慎哉　仕宧廉节如人元气元气既固六滛之气何伤于哉若倚廉骄人以取祸是以壮体试于阳侯之波也岂天贼之哉　与世多相知者必非正人聚会多密语者必非良士邂逅即亲狎者必非益友　设不信以欺人主疑人主以不信是上下两不足仗釜鬲之形太抵士类激成之也匹夫无心腹之交必倚臧获为亲信何况人主深居九重惟此近习之与居外庭既疏舍近习又将何所信任哉　世人不肯学鲁男子而轻坿柳下惠所以不修边幅驯至丧其名检彼出于不自量犹可恕也言清行浊假仁假义至于居之不疑若有正名请讨者出宁能免于六师之伐哉　前朝经费量入为出故其盈缩之权操之在上至我　朝则反量出为入故其盈缩之权操之在下司牧者不知编派之源亦不知编派之缌徒捶楚日闻以求课最闾阎亦安受催科之苦而绝意息肩之期哀哉　大夫无专杀况处僚友之间哉少正卯固奸人之雄而据别传所载孔子特诛其心曲原无显证罪状岂为与众共弃而遽加刀锯且两观悬法象魏本在外朝原非断斩之所岂得蹀血此地即使声罪致罚事在难逭亦应肃正刑书俾受天讨必非偶因义愤骤乘事机若使仗义执言立时断割非但鲁当恶其专杀即孔子自处岂但失人臣敬共之道哉故戮当辱解诛当责解为允　以既化之委形求渺茫之遐福此富贵家所谓狂奔尽气而从事者也抑不思今日之富贵从前果何由得吉壤而致然哉若采择尽由人力造化于是乎无权矣故余常问堪舆家汝何不自择善地则曰我自无福我既有福何待堪舆家哉　勾践多欲而能忍难者也故始以横挑强吴而卒以功成霸越至目匿近小人当是故态根芽必当萌生所以范蠡超然远去耳吾观左氏传越以鲁哀之二十二年灭吴而夫差死葬甬东矣至二十四年哀公如越越将妻公而多与之地季孙因宰嚭纳赂乃止如此则勾践不独失刑干倾乱之谗佞且因而宠任之矣文种卒就子胥之诛安知不出其手哉越王入吴而诛宰嚭俱非实录

　　倚马
桓温征慕容时唤袁虎倚马前作露布文不辍笔今人罕知其事至有自谦为倚牛者可笑也

　　历代文
西京之文实东京之文弱犹未离实也六朝之文浮离实矣唐之文犹未离浮也宋之文陋离浮矣愈下矣元无文

　　紫艹茸
凡小儿患痘死极酷惟乌斯藏有艹名紫艹茸磨药中服之功可起死回生走番人常有带来者周公建说

　　吴评
金太仓银嘉定铜常熟铁崇明豆腐吴江叫化昆山纸蘓州此吴儿自评也金银富厚铜臭铁刚豆腐澹叫化龌龊纸薄也

　　文武
周文王二十四岁生武王四十八为诸侯在位五十年年九十七而终武王七十三而嗣位十三年伐纣为天子八十三生成王年九十三周公九十五岁毕公一百十三岁太公一百五十岁召公散宜生之属皆百余岁

　　武后杨贵妃
贞观十一年以武氏为才人年十四二十四年太宗崩武后为尼永徽五年以才人武氏为昭仪年三十一岁明年立为皇后子弘生三年矣弘道元年高宗崩后年六十岁临朝七年称皇帝改唐为周又十五年中宗复避迁太后于上阳宫凡十月而崩年八十二岁中宗景龙四年六月临菑王隆基讨韦氏封平王立为太子年二十六睿宗太极元年传位于太子明年癸丑改元开元开元七年杨氏生于蜀二十三年十二月册寿王妃杨氏时年十七二十五年武惠妃薨二十八年度寿王妃为女道士号太真召入宫时玄宗年五十六太真年二十二天宝四库秋七月册太真为贵妃十四载十一月安禄山反十五载丙申六月幸蜀贵妃死于马嵬年三十八肃宗即位于灵武尊帝为太上皇至德二载丁酉上皇还西京上元元年庚子李辅国迁太上皇于西内宝应元年壬寅太上皇崩年七十八村史氏曰武氏不能乱唐高宗自乱武氏也虽乱唐未尝乱天下也唐祚之得长武氏系之也中宗非令主韦氏多失德房陵无异于桐宫悔艾不终于允德武氏不帝而谁帝乎二十二年之间使环海恬波金瓯无恙吾知中宗之不能办也读檄怜才怀臛戒客魏元忠以廷辨赦狄仁杰以忠鲠任张柬之以片言进非聪明命世之主其谁能之向使天促其年相从于干陵之下韦条煽祸烈于鹦鹉不知李氏百年社稷作何面目矣盖中宗之闇弱甚于高宗韦氏之才略不逮武氏高祖太宗或阴寿之以待临淄之壮挈天下而还之子孙彼中宗者为之传舍而已周兴来俊臣之徒不过吠户司警假为翼而未始恃为盘是以告密虽烦未尝杀一名士至于赤族既加苍生愤泄固已燎然其为大憝而凡宗室之屠裂私门之宠幸皆此辈罗织謟媚成之出挝马之辣手而甚焉者耳何尝乱天下亦何尝乱唐也太真特以貌见宠未闻阴谋远略过于男子设宰相非林甫边帅非禄山何至雨泣铃霖香绣销袜波翻太液之飚虐煽骊山之熖岂深宫被底一致斯耶吴信宰嚭而西子沈冤唐任安李而太真蒙惨为之掩卷称屈

　　八股开山
汉和帝永元十四年司空徐防上言博士及甲乙策试宜从其家章句开五十难以试之解释多者为上第引文明者为高说五经各取上第六人论语不宜射策又东观记试论语本文章句但通度不以射策通度者令文义通明度去不必累篇成文如董鼌之对策也便是八股头开山为今日呕血腐肠之祖宋人因之为四书难　国朝刘三吾遂定以取士如言五经各取上第则当汉时已明白分房隐然前后场今二三场亦古人遗意也余谓事不忘本今法律家祀萧何曲部祀杜康举业之士独不祀徐司空耶

　　男女
女子十五岁至二十五补阳和血美颜色悦精神节而行之能成地仙二十五至三十五我施彼受虽无裨亦无大损耗四十以上能致疾若天癸既绝姑枯枝吸水不异鬼交杀身而已男子精血少和膏雨壮如露今蕋嫩含滋春芽吐润老大如霜雪使红颜萎黄凋谢耳

　　夜合
百合非夜合也往时误认为一种因考青棠二字乃得之青棠合欢也合欢夜合也合欢生益州山谷树似梧桐枝弱叶繁互相交结每一风来辄似相解了不相牵缀树之阶庭使人不忿古今注欲蠲人之忧赠以丹棘欲蠲人之忿赠以青棠丹棘一名忘忧青棠合欢也合欢夜合也其花上白下红散垂如丝今阳羡山中多百合有红白二种白者根入药按本艹合欢入木部百合入艹部凡咏百合为夜合者皆误且昼开夜合花态常有不独此种也

　　绰墩
昆山真义镇之北十余里名绰墩相传是唐时黄旙绰墓墓上乱石纵横从来无人能记其数余于往年过其地同行七八人共试之初画以垩次系以绳后作小票填数粘之至二三十以后辄淆眩不复能辨纷扰移时大笑而罢生前滑稽千载犹余伎俩远想慨然

　　玉蟹
支硎山有细泉自石面罅中流出虽大旱不竭俗称为马婆溺相传支道人养马迹也万历庚子岁忽见燥枯山中人云有贾胡每夜烛火凡半月取一玉蟹而去未知然否

　　食狗报
京师人不解食狗万历初年吴人有宧于京者倡为戍会前后杀狗无数其后杀一狗叫嘷甚悲绝绳而逸作人跪乞命状巨槌中其脑既绝声不止至于釜汁靡烂犹汪汪彻重屋已盛椀椀中复然掷碗十余片片片作声一时座客皆避去独主人饱噉自若一月后暴病见数百犬争噬之呼痛大叫伏枕作羣吠声而殁

　　异鱼
鹿城李君以明经任沂水令罢归数年为万历庚子有客暮至令家人市得一鱼鱼目霍霍不止或言不可食而庖人治具方亟竟付之爼跳跃及屋梁者三四次压以巨石斫而脍之既噉客余炙留爨下隐隐闻呼痛声初不为异其后声渐大家人聚而逼索得之瓦盌中方欲闻于主而堂上酒阑客散矣主惊言失火亦不知火所自起子文誉跣而救父已烟熖障室须臾父子为烬有苍头随文誉入见赤帻绛袍者手提出之犹眼鼻溃脓者月余后文誉以旌典立祠称孝子李君余至亲素号长者其治沂之状不审云何然闻其晚年得一方言猫肉益人以活猫贮瓮中沐以沸汤令毛脱落杂他乐而蒸食沂人闻令如此杀猫以馈者甚众岂以是获谴报耶抑老龙变幻为指上之朱缕苇间之系弦耶殆未可解

　　苗夫人
唐苗夫人父宰相晋卿舅中书令张嘉贞夫太保延赏子少师弘靖壻南康王韦皋

　　陈夫人
宋魏国陈夫人龙图学士从易之女内翰苏坤之妻丞相颂之母三公皆为杭州太守夫人自题郡舍云吾少从吾父至此邦中与吾夫偕来今同吾儿凡三到尽阅江山之胜

　　戏柬客
有客与细君反目戏柬贻之妇人不妬百不得一然而诚大难事试作平等心论之不妬妇人正与亡八对境有一男子于此帷薄微污相与诋呵斥辱去之惟恐不远有一妇人于此小星当户相与叹羡称扬不啻奇珍异端岂思欲恶爱憎男女未尝不同何至宽严相反若是恐周姥设律定不尔尔也援笔为之大噱

　　梁灏
灏秘举进士不第留阙下献书不报宋太宗雍熙二年乙酉赐甲科历官六七转至翰林学士真宗景德元年甲辰权知开府封暴卒年九十二然则灏居官立朝二十年其中甲科正在七十三岁不谓之不迟暮矣或言灏八十有二作状元载其谢表云多太公之二岁少伏生之八年岂后人异其遭而稍为妆点耶又诗云天福四年来应举雍熙二载始成名观榜己无朋友在到家唯有子孙迎天福石晋年号四年为己亥灏年二十七历晋汉周宋四十六年而始得以此推之灏生于癸酉梁末帝朱友贞讨友珪之岁子固逑适适至太傅为名臣尝奏事御前奏中有名次公者真宗问次公似汉人字羣臣莫能对适独奏盖宽饶黄霸皆字次公真宗喜曰梁灏有子矣固以荫赐进士出身愿赴乡举大中祥符元年戊申擢甲科去景德五年灏已不及见尝见宋状元考徐爽梁固皆乙酉生则固始生之日正灏登第之年固为长子尚在襁褓又安得有孙迎于马首乃知前诗亦好事者坿会又见灏不独功名迟得子亦迟也固年二十四及第年三十三而卒

　　五帝姓氏
太昊成纪人风姓象明日月故曰太昊始作网罟佃渔以瞻民用故曰伏羲氏养六畜充庖厨为牺牲享神祇又曰庖牺氏都宛丘　炎帝神农氏少典之子母有峤氏女育于姜水以姜为姓火德故曰炎以耒耜教民艺五谷故称神农适于陈迁曲阜传八世至帝揄罔　黄帝有熊氏姓公孙名轩辕有熊国君之子长于姬水以姬为姓治兵战胜帝榆罔于涿鹿之野代为天子子少昊名挚姓已少昊之后曰颛顼兄昌意之子高阳氏也颛顼之后曰帝喾名姓姬少昊之孙蟜极之子也帝喾之子帝挚召与曾祖少昊同挚不修善政诸侯废之尊尧为天子　帝尧陶唐氏帝喾之子挚之弟母陈锋氏女名庆都孕十四月生尧于丹陵后徙耆以祈为姓号伊祈氏封于陶改国于唐故又号陶唐氏都平阳　帝舜有虞氏黄帝八代孙父姓妫有目不能别好恶故号瞽瞍母握登生舜于姚墟姓姚氏都莆坂史记言尧名放勋谥尧舜名重华谥舜或言放勋重华史臣赞美唐虞时无谥法未能考也按帝王世次黄帝生昌意昌意曾孙敬康与尧四从兄弟为舜高祖则舜为尧四世从孙又禹与舜亦四从兄弟舜亦禹四世从孙又稷契皆帝喾之子契十四世为汤稷十五世为文王然则唐虞三代皆有熊氏子孙也

　　传国玺考
秦始皇帝天下以赵璧为玺即卞和献楚之璞楚婚赵纳璧为聘秦昭王绐以十五城蔺大夫夺归赵者也玺围四寸螭钮李斯虫鱼篆其文曰受命于天既寿永昌汉高祖入关秦子婴系颈以组奉玺降汉传至哀帝临崩以玺付董贤曰无妄与人平阿侯王谭子闳侍中白元后带剑入宣德后闼叱贤贤跪受玺绶孺子未立玺藏长乐宫王莽纂窃使安阳侯舜求玺于元后后怒骂曰若自以金匮符命为新皇帝当自更作玺何用亡国不祥玺为而欲求之我汉家老寡妇旦暮且死欲与此玺俱葬终不可得因涕泣傍侧长御以下皆泣舜亦悲不能自止仰谓太后曰臣等已无可言莽必欲得玺太后宁能终不与耶于是太后恐莽胁取之乃出玺投地玺缺一角王莽末汉兵入长安商人杜吴杀莽取玺绶校尉东海公宾就斩莽首问吴绶玺所在曰室中西北陬间就取诣王宪宪遂称汉大将军含东宫妻莽后宫乘其车服将军赵萌等以宪得玺绶不上收斩之玺归更始赤眉立刘盆子为帝破长安更始败玺上绶于盆子盆子立一年其兄恭知赤眉必败教盆子习为辞让之言下床解玺绶叩头愿避贤路涕泣唏嘘赤眉樊崇等共抱持盆子带以玺绶盆子号呼不得已受之冯异收长安盆子率丞相徐宣肉袒上所得玺玺得归汉汉灵帝崩何进诛宦官雒阳乱中常侍珪张让刧少帝及陈留王步出谷门夜至小平津六玺不自随三日还宫失传国玺余玺皆在董卓烧雒阳宫阙迁都长安诸侯兵起长沙太守孙坚进至雒阳得传国玺于城南甄官井中建安元年袁术谋僭号闻坚得玺拘坚妻而夺之四年曹操破术术死于寿春广太陵守徐璆得玺献之汉传魏魏文帝隶刻肩际七小字曰大魏受汉传国玺魏传晋晋怀帝永嘉五年刘聪陷雒阳迁帝及六玺于平阳聪子粲见杀于靳准刘曜平准准羣臣推靳明为主遣上表奉传国六玺降曜曜大悦曰使朕获此神玺而成帝王者子也国称赵赵为石勒所灭称后赵勒死石氏乱冉闵尽杀诸石称魏晋穆帝永和八年闵与前燕慕容隽战危急遣蒋翰求救于谢尚尚使戴僧施据枋头求传国玺翰沉吟未决僧施率壮士百余人入邺绐翰曰今燕寇在外道路不通玺未敢送也卿且出以付我我当驰白天子天子闻玺在吾所信卿至诚必多发兵粮以相救饷翰以为然出玺付之僧施宣言遣人迎粮阴遣督护何融怀玺送建业江南之未得玺也中土人笑为白板天子至是复归晋晋传于宋宋文帝义隆三十年子劭弒逆武陵王起兵入石头缚劭于马上送军门不见传国玺以问劭劭答在严道育处就取得之道育宫婢也宋传齐梁侯景乱梁称帝百余日而败王僧辨进石头问王克天子玺绶克良久曰赵平原持去景之奔也以玺自随使平原太守赵思贤掌之曰我死宜沈于江勿令吴儿复得之思贤自京口渡江遇盗从者弃之艹间至广陵以告兖州刺史郭元建元建送东南道行台辛术术以北齐天宝三年四月壬申上玺于齐文宣文宣告太庙而受之周主破邺齐幼主令侍中斛律孝卿奉玺至瀛州归于北周宇文氏周传隋宇文化及弒炀帝于江都尽收宝器及后宫萧后抱玺归化及化及守聊城窦建德攻破之擒化及拜谒萧后称臣收其玺建德倚突厥以壮兵势隋义成公主先嫁突厥遣使迎萧后建德以千骑送后入虏庭而留玺秦玉世民擒建德获其传国八玺玺归唐开元六年改称传国玺曰受命宝玄宗幸蜀使韦见素奉宝传位于肃宗僖宗光启元年李克用逼京师夜出开远门使神策军使王建传国玺以从登大散岭阁道烧绝丈余建囊玺于背手掖上自烟熖中跃过夜宿板下上抱玺枕建膝而寝解御袍赐建曰以有泪痕也既入蜀田令孜盗玺埋地下尚食使欧阳柔治令孜故地得玺献之前蜀主王建建传子衍唐魏王继岌灭蜀归玺后唐后唐潞王从珂清泰之末石敬塘臣丹而攻唐从珂携传国玺登玄武楼纵火自焚玺为烬矣后唐之后为后晋晋主天福三年更作受命宝其文曰受天明命惟德允昌晋末帝开运三年契丹入晋晋奉国宝一金印三出迎契丹以国宝追琢非工友不与相应疑其非真诘责使献真者晋人对潞王自焚失传国玺此宝先帝所为羣臣备知非敢匿宝乃止契丹建国为辽宝之为真辽兴宗重熙七年试进士赋题得传国宝为正统盖犹侈言之至保泰二年金人克中京天祚奔云中遗传国玺于桑干河实晋天福玺也玺之大都如此尝见荣阳郑氏传国玺谱亦一时舟中述其平昔记忆有失考证如王莽遣安阳侯舜误作使皇后汉兵误作赤眉公宾就误作公宾袁术之败玺归汉宫实魏物也误作入魏太祖又引魏王丕索之曹后涕泣投玺一为疑此范氏谬袭汉元后故事当时便谓非实录矣献帝使张音上魏王天子玺绶既安然受之何待索之宫中此不必疑也且既言入魏又言索之汉宫是前后背戾也戴僧施以壮士百人绐玺送枋头误作谢尚五百骑赵思贤为侯景亲信误作赵贤为萧栋所亲义成公主迎萧后未尝迎玺窦建德亦岂肯遽释重宝与亡国之妪同归虏庭萧后亦乌用此玺自随误作后及玺至突厥郭元建误作郭敬之光启误作广明玄武误作摘星诸如此非一又其间详畧非宜颇为病之暮春偶暇披览编篇稍为之次第虽笔墨辞藻远愧荣阳而于历世兴衰之迹足称信谱亦掷氏之功臣矣又李心传言玺非赵所刻至汉而有传国之名董卓之乱旋已失之孙坚井中之所得徐璆之所献皆非也魏自刻玺其文如秦秦玺读自右魏玺读自左晋亦自刻玺文曰受命于天皇帝寿昌唐太宗贞观十六年刻受命玺文曰皇帝景命有德者昌凡六朝云扰自谓得秦玺者皆魏晋所刻也更有慕容燕玺姚秦玺总之彷佛疑似神异乱真心传之说如此要亦未可尽信今以一事证之蒋翰求援于谢尚归玺江南矣又燕纪石祇遣张举请救于燕云玺在襄国慕容评攻克邺送冉闵妻子闵将蒋干先以传国玺送儁儁欲神其事乃诈云闵妻得之以献赐号举玺君夫同是蒋干同是请救一归晋一归燕顿有二玺孰真孰伪当时王彪之争辨其非真而在燕不闻者有辨者岂其真耶堪为心传助一臂矣并存之以俟知者 【 传国玺复见于元世祖初年辍耕录载之甚详此段当补入　后段已补在后】 

　　鱼鱼车重
法帖载孙权遣方士取鱼鱼作脍误读鱼作图又见唐玄宗着道德经终日行而不离车重车字即车留字以此悟鱼鱼即鰡鱼也

　　棃疗病
湖南士人以谒选过泗洲有通太素脉者诊之云公将来得官然有病不治士竦然曰何病曰病疽士求示药方脉者翻覆羣书凝想昼夜竟不得其法士留五日别去脉者送之曰到京访东垣或有生理明年士果得第即谒东垣时东垣尚未知名才按指駴曰公脉哮数毒气中脏将不食新矣士具告以泗州之语东垣笑曰渠知我且以相试也亦停思数刻谓士人此时棃正熟君能噉几许速买率意噉之旬日后报我士如言恣噉复往谒东垣望见即言病已减半矣因问噉几何曰二百曰尚未更旬日东垣喜曰今幸无恙但发疮耳未三日遍体生疥亦寻愈遂出都门东垣坿东报泗州泗州北向拜曰非吾所及莫谓天下无人也

 

卷之二

　　钱举人
士不可以无器识往往有纔得科名而志满意足即为骄奢滛泆者予之见闻难更仆数戊寅秋游南都妹壻阿母我说常州钱举人名愫为诸生时所居不过一廛妻洴澼絖以给备诸艰苦辛酉举于乡上春官归即买婢妾数人仆从宫室赫如也家庭稍不如意令妻长跪受夏楚盛夏暴之日中或去其帐縳着床令受蚊嘬又恣口腹远市珍奇与婢妾醉饱而不以及妻乙丑再上春官入棘如常忽显纸至眼前如漆矣遂以曳白出眼大痛两睛突出稍愈则一已盲矣归家月余复大痛叫呼数日两睛皆突出而死母我话钱诸事俱极新奇不能备录录其更奇者一日在家宴客陈优伶榜谕门上云一切杂人不许放进违者管门人重责三十其父某闻知有客且有优伶也趦趄而前意欲一观阍人亦以非杂人不敢拒遂对父素责之三十其所为大畧如此

　　钱梅谷子
楳谷名春户部尚书名臣后也子某孝廉孙尚宾已承荫为应天通判矣父子争一婢至持刀相杀子刺中父幸不死闾里无不闻之咸欲举发通判者急以三千金奉父又挥数千遍赠衣冠者逐不复鸣官戊寅夏大旱乡绅之前辈以为逆气所成为文告命郡而其父竟以得贿故置之罔闻上官亦无有问者 【 后郑鄤鞠时供出　旨问刺父何人时祖春望八矣尚为南户部尚书狼狈归尚宾逮死狱中】 

　　阋墙
兄弟操戈人家咎征而不意屡见于吾族然不过从贫富起见以致兴讼耳甚而至于叩阍则耳目所未闻见也戊寅春吾族有无赖二人为此公论究竟大明其螯人者适以付螯也

　　郑鄤
鄤号峚阳常州人壬戌庶常也滛丑之行笔不忍书至强滛十三岁之媳遂至此女自缢则古今第一滛恶矣乌程相立朝无一善事惟露章劾鄤下狱论死此举差快人意有恶乌程者此举而非之此非能爱能恶之仁人矣然郑亦素坿清流故有左袒之者则清流之识似反不若乌程不可解也

　　京兆窦
今人侈言燕山窦氏五子登科是诚然矣而不知唐代宗时有窦叔向者字遗直京兆人四子皆登第惟中子羣以处士隐毗陵韦夏卿荐之德宗擢为左拾遗代武元衡为中丞兄弟曰常曰牟曰尸羊曰巩皆为郎工词章为联珠集传于世义取昆弟若五星然先后两家五子皆姓窦皆贵显大奇

　　红线
潞州节度薛嵩有青衣善弹阮咸琴手纹隐起如红线因以名之一日辞去今朝阳为词曰采菱歌怨木兰舟送客魂消百尺楼还似洛妃乘雾去碧天无际水空流唐人所纪不过如此好事者坿会为女剑仙夜入田承嗣帐中取其金合唐人小说大都若是耳

　　韩文公诗
韩诗有唤起窗全曙催归日未西无心花里鸟更与尽情啼乃二禽名也唤起声如络纬圆转清亮偏鸣于春晓江南谓之春唤催归则子规也

　　口箴
唐姚令公崇有口箴其词云君子欲讷吉人寡辞利口作戒长舌为诗斯言不善千里违之勿谓己复驷马难追惟静惟嘿澄神之极去甚去泰居物之外多言多失多事多害声繁则滛音希则大室本无暗垣亦有耳何言者天成蹊者李似不能言为世所尊言不出口冠时之首无掉尔舌以速尔咎无易尔言亦孔之丑钦之谨之可大可久钦之伊何三命而走谨之伊何三缄其口勉哉夫子行矣勉旃刻之屋壁以代韦弦

　　眉公七夕词
七夕词嘲谑上真文人罪业莫过于此偶见眉公小令虽不能脱去窼臼然有解人颐因记之词名钗头凤云梧桐坠秋光碎一痕河影添娇媚锦梭撇彩桥结今宵天上欢娱节嫦娥凝望也应痴绝热绝热天如醉云如睡朦胧方便双星会鸡饶舌催离别别时打筭闲年月自从盘古许多周折歇折歇

　　史如霖
史如霜者金陵人于　神庙中年为锦衣缉事校尉官至千户往来勋戚及诸内官家致产数十万因归金陵为富人其人饶材干貌甚伟似关公塑像　熹庙时魏珰欲举大事闻其名令人密谕旨呼之如霖赍万金往遍赂魏左右及京中相识以夜入见叩头毕问以事对多舛错珰怪之则云年过五十已耳聋矣珰叹息云我闻汝名欲不次用为锦衣帅今乃耳聋耶放之归日夜纵酒为乐谓所亲曰我脱虎口矣岂有如此局面而能长久者一旦山消歇祸必先及我辈未几珰败一一如所料是人识力不但远过武弁中之田尔耕许显纯即文臣中之为虎为彪者亦不能望其项背矣如霖号少涯富而好施人多有蒙其惠者其子今为上舍

　　李信甫
吴江李信甫弱冠游庠悦一邻女奸露致此女死于非命李家富因缘得脱阅二十八年富如故偶与许梅者往来梅善歌健奔走李遂以为心腹不虞其为巨盗也梅事败走李家祈李藏匿李以事大不敢嗾伍伯缚之去梅大恨诬李以窝主同梅问斩家荡尽因知梅所生之年月日与此女死之年月日同而此女乳名亦为梅吴江人共传为异谓此女再世孽报云

　　南唐李雄
曹彬连破南唐兵统军使李雄谓诸子曰吾必死于国难尔曹勉之父子八人皆没于阵一门忠烈古希有宋太祖不闻有表章亦开创之缺陷也

　　祈寿
客有述省中一遗臣悬彭祖像朝夕拜之者因考彭祖之始末高阳氏四世孙曰陆终陆终生籛铿封于彭城故曰彭祖自尧舜至夏商八百余岁凡丧妻四十九人丧子五十一人丧女六十人以一老翁而哭妻子百十余度亦焉用此八百为哉又列仙传诸书皆云彭祖为殷王所忌遂西入流沙不知所终然则暮景流离更苦矣　又一说彭祖习房中御女术年八百余少妻郑妖滛以欲死又稗史有杨宋卿家梁上鸡窼中有一人似小儿时垂头下顾不食亦不言宋卿云是九代祖计年亦几百岁余谓寿则寿矣但不食不言缩而入鸡窼中又悬之梁上无生人之乐矣彼祈寿者无乃下愚乎

　　陈桥驿
夹马营在河南府城东陈桥驿在开封府北今为大梁驿即宋太祖黄袍加身处也宋亡时陈宜中遣使如伯颜军前涕泣求平伯颜曰汝国得天下于小儿亦失于小儿其道如此尚何多言后人咏之曰当日陈桥驿里时欺他寡妇与孤儿谁知三百余年后寡妇孤儿亦被欺嗟呼此犹是敌国之欺也宋太祖自欺其君而太宗即欺其嫂与侄若宋后之不成丧德昭之不得其死又现前孽报矣

　　张江陵
朱正色为江陵令倜傥气相府家奴有犯榜系无所贷江陵奇之为延誉推奖行取后官至都御史今之政府能如是乎

　　郑思肖
戊寅冬吴中大旱之后承天寺浚井得一铁函题曰大宋孤臣郑思肖封中有书二册皆一生诗文及纪宋末亡国事其志吞逆虏慷慨复雠不啻三复言之其纪文信国陈宜中等事多与正史合无甚异闻但云贾以道死于木庵棉张世杰至漳州按郑虎臣擅杀之罪则与正史稍异盖正史俱云杀虎臣者陈宜中也纪宜中逃占城后曾有信更道本国及虏主奉国师妖僧奸秽事甚悉纪汴京七陵则云太祖昌陵独不罹发掘之祸虏人登高瞰诸陵累然七堆而自下觅之仅有六耳又昌陵松柏每至寒食则遍挂纸钱虏中疑之常先期列骑巡守而纸钱如故其说颇可喜太抵思肖一老腐儒其志吞逆虏慷慨复仇实具一段精诚龂龂然镕铁锢其书而沉之井中其念不可泯也

　　护兰说
湖州凌生自川中来云彼处兰极盛用人溺猪肉汁和泥蒸熟俟天雨时渗泥根边则开花极肥又兰最忌生虱 【 叶上细点是也】 用菜油一碗于水中搅令极匀煎数十沸更于烈日中晒以洒叶上虱尽落如神

　　佞佛
晋何充好佛崇饰寺宇供给沙门不知纪极而亲故贫乏一无赠遗阮裕谓之曰卿志大宇宙勇迈终古克问其故裕曰我求数千户郡尚未能得卿图作佛不亦大乎后竟无子以弟子为嗣复绝又以兄子嗣焉世人所为有同蛇蝎遑遑然茹斋放生合乎膜拜恐黑业如山非涓埃所可救也盍思其本乎

　　陈留风俗
王澄至陈留太守吕豫遣吏迎之澄问吏曰此郡人士为谁吏曰有蔡子尼克江应元统是时郡人多言大位者澄以姓名问曰某甲等非郡人耶何以但说此二人吏对曰向谓君侯问人不谓问位澄笑而止到郡以吏言谓豫曰旧名此郡有风俗果然小吏亦知如此今朝野实无人纵有之无论小吏不知即号为人士者亦未必知之也则小吏亦何可复得

　　差内臣
内臣豫政历朝大蠹其至苏杭者止管织造今乃至无所不统观其敕书可为寒心坚冰之忧不啻履霜矣敕书曰敕谕内官监太监崔林兹以军兴费烦财用孔棘两淛盐务积运宜清特命尔清理两淛盐务总查起存钱粮尔即星速前去会同巡盐御史及运官查照所辖省直地方将岁办新旧引自常股及积盐割没等项各课银两起解若干存留若干彻底清查严加厘剔照数总解以济军需仍与设法疏通禆益国课凡有势豪专串假引混冒狥情宦舫粮艘夹带私贩书棍衙蠹交通包揽等弊俱尽行严加禁绝抗违阻挠者轻则竟自惩治重则飞奏处治沿江滨海盐盗大船列械集众尤宜严督巡捕官司及谕将领兵丁协力擒拏务绝根株一切兴革未尽事理俱听便宜酌行至于浙直苏松等府起存钱粮向来弊窦多端尔等不时监查如有神豪抗柰飞诡官户吏书侵隐那移及起解沉延折干插和等弊不拘军卫有司轻则会同巡抚处分重则指实纠参其修炼储备各疑平时并听稽核特谕　此敕所少止提督学校四字耳且大哉王言竟以老讼师之笔读之可胜浩叹 【 崇祯十二年】 

　　杨状元慎
嘉靖中王琼効奏大学士杨廷和以状元私其子慎廷和不辨寻自引退按慎宏才博学岂忝状元盖势重而疑生自昔皆然也后来张桂极诋廷和而更不及慎则以慎议礼谪戍故得免于雌黄之口慎得完名因祸为福也

　　王海日恤典
王华卒守仁以书干礼书毛澄欲请易名之典澄答书颇摘华科场事不肯与守仁大圭恨复澄书曰守仁闻之主辱臣死亲犹君也执事辱先君至此可以死矣前辈刚肠疾恶无所忌讳如此籍令今日人有子如守仁何求而不得耶守仁书载全集中

　　勾军之弊
恶人遣戍必责地方备衣甲军妻骚扰不可言又远年子孙军死绝者仍于本处勾补尤国家苛政也嘉靖以前凡充军死狱者仍勾丁补解御史简霄上言囚既情轻减死今死狱而勾丁补解是罪及子孙也于法及重得　旨如霄言遂免勾补着为令子孙军之勾补未闻有宽条也

　　灾异
天道渺茫若说得失皆关休咎是腐儒之见也嘉靖丙戌天变异尝有古史之所未见者冰雹大如人头大风掣庙宇民舍数百处了无踪迹妇人生子六月四面手足各一节独爪虎其人手足入城噬人鸡生雏前后四足外如雨土雨蝎如此类不可枚举而　世庙寿考以至　神庙百年太平亦可谓百无一验矣然而不可告之人主以为天变不足畏也

　　致仕特典
祖宗时内外官告致仕者率加一京衔以奖恬退嘉靖五年觐毕布政使林茂达乞休诏升都察院副都御史致仕盖殊典也近日此风绝不闻而多事之日即告亦不许吾乡有一老乡科官至大参年望八矣以病乞归遂逢　圣怒到削籍后有白之者始得冠带闲住是教人以夜行不休也哀哉　此崇祯十二年事乡科即申用嘉文定公子

　　吴文端公
文端公一鹏余外家高祖也当　世庙时蔚然大臣之望至学行醇正操守方严真天下伟人也当扬石斋及费石诸公既去　上命廷推阁臣实首推公而特用翟銮盖公于议礼谔谔不阿　上心嗛之也后卒以尚书终而乡邦至今称吴阁老至门前棹褉亦书阁老坊则以先年曾以学士在阁管诰敕耳

　　罢配享
姚广孝故配享太庙嘉靖中学士廖道南请革之乃撤其主移祀于大兴隆寺卓哉　圣识有光于作述矣万历间　上以广信张真人每岁入觐则以道服缀二品之末外观不雅乃敕免其朝贺来京亦一盛举也

　　湛魏二公
湛若水为礼侍以世庙皇储未生上疏求上收钦精神云云语颇涉迂　上批云尔既欲朕收敛精神便不必如此烦扰魏校为祭酒与桂萼善忧　上未建嗣怀一种子方凂萼进之其事载校家乘中然校竟无后又酷信堪舆迁葬其父母不休又多服热药以致疡生于头以死二公皆讲学人也悲夫

　　温公通鉴遗漏
余尝读通鉴竟不一载屈原事此亦大节目遗漏也而唐鉴中亦不载狄梁公赌裘事岂温公另有见耶

　　沙汰生员
张罗峯当国有沙汰生员之举其后御史杨杨宜疏谓年少者以文词不工见黜年长者以齿貌近迈不容沮父兄教子弟之念驱衣冠为田野之佣云云夏言时为吏部尽反孚敬之政万历初年江陵当国进与以十五名为率惟以少为贵亦张罗峯遗意也今上责学臣无岁不考其意实欲多黜革以消学校耳而进者愈多退者愈少贩夫俗子皆列章缝士风嚣薄日甚一日不知何以底止也

　　二杨极谏
嘉靖中御史杨爵疏上失人心致危乱五事时中外以言为讳而爵所论皆人所不敢言爵陕西人平生清介绝俗禁诏狱前后七年盖中遭释放复追还禁锢也一夕中官宣诏赦爵爵急逃归寻卒于窗下复赠光禄少卿此与杨椒山继盛同一忠谠而爵指斥乘舆继盛则指斥权奸乃继盛竟论死西市其得祸轻重如此信投鼠之可畏甚于批鳞也

　　二祖不行苟且之政
吏部尚书许赞以军需匮之请发帑借俸括财鬻爵以济　世庙以借俸括财非盛世事己之万历初辅臣以陵工费大议百官捐俸助工　上知百官俸薄输诸公必反取之民亦报罢二事若合符契真唐虞之事也

　　徐存斋子
徐阶子璠倩人入场事觉南京科道方有言而乡人杨豫孙者在南考功遣人报阶七日夜已达京师故阶得先为之备得　旨阶日直左右其子事远不得知而所倩之人又为全真道人游江湖问不归矣

　　胡缵宗
缵宗曾守吾苏风流儒雅至今称之其巡抚湖广值世庙南巡缵宗迎驾诗有穆王八骏室飞电湘竹英皇泪不磨之句为故阳武知县王联所以为咀告呪械系几死得末减杖四十为民其得宽之故实出于恭诚伯陶仲文先期京师雨土雨蝎故仲文得借以为言宽缵宗也

　　朱纨
纨号秋崖吾郡名臣也巡视浙福严禁通番以闽中乡官林希元为通番之首持之急故嗾言官劾其擅杀不辜遂革纨职听勘居家知不免尝语人曰吾视死如归耳肯学曾铣为少年甚皮弄直至西市了当乎时王联适讦奏参政朱鸿渐被逮纨以为逮已遂服断肠艹自尽纨为人精严勇于任事开府闽浙海道为之肃清其疏辞有曰今不依臣处分十年后中国皆倭矣久之果然

　　仇鸾
鸾少读书能文有勇畧累镇两广甘肃辄与督抚大臣相讦既与严嵩比而杀曾铣典重镇矣庚戌虏骑薄城四方援兵未至鸾独以大同兵先来故　上庄之拜大将军统诸军宠任无比鸾好为大言久之其说皆不售又驭军无纪纵放边兵侵暴流言日闻　上已厌恶之会鸾病疽不能军徐阶密疏言之本兵赵锦又言之　上乃夺其大将军勑印鸾一夕自恨死而都督陆炳素女病鸾宠乃阴令人訹鸾家丁时义侯荣令急逃虏中避祸不然且擒义等信之各逃至中途炳遣人追缚之因尽得其通虏状　上大怒令三法司议罪于是剖棺斩鸾尸妻子父母俱斩女及孙没功臣家为奴诸党恶配遣有差鸾未病时常见一红须人随其后卧则见夏言曾铣持斧劚之又大将军印忽失去则空悬在佛堂中鸾具冠服拜之又随地及疽发其孔有九盖孽症也

　　论严高
当时论严介溪者不一而足而得祸之惨则沉青霞杨椒山为最沉发口外为督抚杨顺阿嵩意杀之杨问绞死西市刑部诸郎相谓曰杨椒山犯何律而得此重典某郎曰椒山不犯律而犯圣经孔子曰直而无礼则绞闻者轩渠传为口实同时有刑部侍郎徐学诗御史王宗茂云云巡按赵锦先后论严嵩极畅快然皆不死

　　礼书持正
靳文僖公贵继室年未三十而文僖卒其孙为严氏客有司为之请恤典礼书吴山曰妇以节旌制也第为匹夫匹妇发潜德之光耳若士大夫何人不当为节义且夫人生受殊封矣柰何又与匹夫匹妇争宠灵乎持不许徐文贞为言山正色曰相公乃虑阁老夫人再醮耶文贞语塞而止时分宜子阴执朝权第不敢犯山有求者则应之曰俟他日老父自言之其见惮如此

　　汤裱褙
汤裱褙善鉴古人以古玩赂严世蕃必先赌之世蕃令辨其真伪其得贿者必曰真也吴中一都御史偶得唐张择端清明上河图临本馈世蕃而贿不及汤汤直言其伪世蕃大怒御后史竟陷大辟而汤则先以诓骗遣戌矣　余闻之先人曰清明上河图皆寸马豆人中有四人樗蒲五子皆六而一子犹旋转其人张口呼六汤裱褙曰汴人呼六当撮口而令张口是操闽音也以是识其伪此与东坡所说略同疑好事者坿会之近有一捧雪传奇亦此类也 【 特甚世蕃之恶耳】 

　　徐杲
匠官徐杲以造殿三有巧思官至八座虽　世庙宠异杂流要此辈聪明有过人者等计见效末世儒者终不若他道之有成也

　　朱顾二臣
府丞昆山朱隆禧落职家居得长生秘术因陶真人进之又献香肭　上脱拜为太常卿寻升礼侍后病死其家请恤典科官参驳之忽内阁传奉口圣谕令与之而无锡顾可学者后亦赐祭葬如例谥荣禧矣可学以参议考察家居重贿严嵩自言能炼童男女溲为秋石服食则郄老　上召之因留用官至太子太保礼部尚书后以迁葬予告归卒隆庆初　遗诏褫其官按是时可学与盛端明俱以方技召端明颇知耻闭门谢客可学则扬扬自得复通苞苴嘱托诸司有不应者即持其短长以缙绅而为厮养之行任人唾骂恬无赧容则可学为甚焉乡人呼为秋石尚书又口号云千尚书万尚书单单博得一尚书 【 吴音呼溲为尿尚者场也亦吴音】 然而可学为宫保尚书第炼秋名耳终不任之以事也

　　赵文华
文华视师江南黩货无厌言官多有言其贪肆者遂黜为民其子戍先是文华陷吏书李默于死指默所居无逸殿直房谓礼书王用宾曰何不令涤人除吾旦夕与公赞直矣其口之不检如此素患水蛊症被斥登舟以手扪腹腹忽裂五脏皆出而死当是妄杀人之报

　　沉青霞
青霞之死实督抚杨顺巡按路楷错白莲教以陷之承嵩父子意也而炼之不谨实有以取之当其编戍宣府之保安凡遇缙绅必指斥嵩父子或驰马于居庸关下戟手唾骂继以恸哭又作檄文欲起义以清君侧之恶人皆以为颠而杨顺者每杀民以报首功畏炼口尝以货遗之炼报以诗曰杀生报主意何如解道功成万骨枯试听沙场风雨夜冤魂相唤觅头颅亦大昧明哲之旨链子襄以贡资官至知府

　　王忬
忬本非将才总督蓟辽非其任也先被论于行边兵部郎中唐顺之又被论于巡按御史方辂或谓辂之论忬实貌心之冀得一遣戍去不意　圣怒不可回竟刑西市是时有日者言忬命乃飞天禄马格与韩淮阴岳武穆同又有一人姓柳与忬命止差天干一字而柳以己未年被杀忬以己未逮庚申年被杀亦奇矣

　　沉坤
坤淮安人任祭酒避倭时常团结乡里以军法从事一方虽赖以全而怨之者亦不少为御史林润所劾逮至京拷死不无少过然其桀傲无礼妄自尊大则有书之不尽者尝过济宁闸管闸主事某投以侍生帖坤大怒斥之与大哄舟中无器识可知也

　　会试搜检
会闱自嘉靖庚戌后士子多用怀挟丙辰以还皆明言而公行之言官建议欲严加搜检如乡场故事礼书吴山持之曰会试之士皆歌鹿鸣而来者也祖宗待之甚厚不过防之今使之囚首垢辱于奴隶之手法诚密矣如旧例何吾宁使士朝廷不可使朝廷士竟寝不行盖前此会试录尚无搜检官也山之议可谓恢恢有大臣之体矣而其后卒置搜检官犯法愈众世道愈下人心愈漓矣

　　讲学
灵济官讲学莫盛于嘉靖癸丑甲寅间盖徐阶欧阳德聂豹等主之缙紬坿之辄得美官有臣贵弟某欲藉此以为名高一日当赴会与大阉饮醉忘之矣从者掖上之马目惛惛不开明矣至讲所不能成揖拥而即席鼻如电众不敢言比晚毕事从者仍掖之上马去竟不知往来何所事也人传以为咲端

　　袁炜
炜慈溪人轻躁不检而稍能文章动以巧言媚上为　上撰玄文极力揣摩务得　上心吴中布衣有王逄年者客炜所尝债为古文一日属艹不称炜疏之逄年投一书于门飘然去不顾书云执事以时文发科以玄文拜相焉知世有所谓古文者炜得书大怒然亦不深谴也京师喧传逄年书以为炜之实录而同时有王百谷穉登为炜所奖拔遂以成名不胜知己之感焉逄年昆山人

　　湛甘泉恤典
若水为南兵书卒子孙乞恩典上不许有伪学乱正之旨前辈言若水于学实无所发明第与阳明相结纳耳其乡人言其贪财好色无所不至居尝以嬖妾数十自随而筭计鸡豚秋毫不爽御史冯恩尝诋若水为无用道学　世庙终忆其言不肯与恤后　穆庙改元竟得全典云

　　仙姑
顾可学使太和闻石门有仙姑能辟谷知未来事密奏之以付按臣行取来京而仙姑竟焚其居遁矣复御史王大任在岳州与其守令传意仙姑仙姑曰吾本无养生术但不食耳若进　上前第啜数碗饭何以称旨大任以为然遂舍之仙姑亦智于保身矣

　　谈相
谈相者中书官也带衔工部侍郎赐飞鱼服以母丧请假归竟不葬母日挟妓女衣飞鱼服放浪西湖上凌蔑有司为御史所奏逮至京师斩之又道士龚佩以能热道书得为太常博士以酒过杖死　世庙之驭幸臣如此

　　赵祖鹏
祖鹏浙人为席常时即以女纳都督陆炳为继室时论丑之后炳死而祖鹏亦黜家居不能安分为仇所讼法司竟当祖鹏罪斩

　　严氏
相嵩富敌国而奉　旨所籍金银数仅得金二万三千银二百二万七千然其它珍奇亦称是矣闻之故老云相嵩死于墓所亦无吊者而至神庙时其子孙尚殷富则所藏匿不少矣万历中所籍江陵相公物不及数万而皆出尚方之赐籍没之典固有冤有不冤哉

　　方士之奸
世庙所最宠信者曰陶仲文然仲文实不预政而救解胡缵宗一事尤为士林所称次则蓝道行道行狡凡　上所问乩仙事必匿其真者而以伪封焚之故所对如应响后为严嵩报复死狱中最后有胡大顺者伪造万寿金书及三元大丹因缘内臣赵楹使其子来献是时徐文贞方当国劝　上穷治其奸而　上晚年亦悟神仙之妄遂将诸妖人一并正法大快人意也

　　滇载记
杨升庵有滇载记记九代总管段功因红巾之乱有功于梁王梁王以元宗室镇善闻功退红巾梁王深德之妻以女阿盖奏授功云南平章威望大着梁王忌之使女鸠功女潜然不忍后卒为梁王所杀阿盖失声哭曰昨烛下纔讲与奴云南施宗施秀烟花殒身今日果然阿奴虽死奴不信黄泉也几欲自尽梁王防护万方女乃怨愤作诗曰吾家住在雁门深一片闲云到滇海心悬明月照青天青天不语今三载欲随明月至苍山误我一生路里彩吐噜吐噜阿奴施宗施秀同奴歹云片波潾不见人押不芦花颜色改肉屏独坐细思量西山铁立霜潇洒所云路裹彩锦被也吐噜可惜也押不芦花南方起死回生之艹也肉屏骆驼背也铁立松林也其词颇可喜聊录之以女毚美磨笄之山云

　　三阳
宣德初京师印卖春帖曰雨露有恩沾万物乾坤无处不三阳时以为三杨拜相之征而此联亦最佳今人亦鲜知之

　　古人重谶
汉高祖过栢人而心动汉武帝至柏谷为人所窘岑彭伐蜀至彭亡而遇刺李怀老下营埋怀村而李晟喜辽主德光至杀胡林而亡吴璘败金人于杀金坪我朝广西马参议与都司马姓者征猺至双倒马哄而为贼擒宁王至安庆黄石矶以为王失机也而就擒谶之奇中如此

　　陈一夔
我朝有陈一夔诗人也其赠赵栗夫云菜市街西新卜居荳棚瓜蔓正萧疏胷中富有书千卷谁信家无担石储其雅致可想

　　沈石田
石田翁诗有绝佳者有题画一律云幽居临水称冥栖蓼渚沙坪咫尺迷山两忽来茆溜细溪云欲堕竹梢低檐前故垒雌雄燕篱脚秋虫子母鸡此处风光小韦杜可能无我一青藜可谓清新俊逸

　　高文义公谷
近日观剧见演陈芳洲循及高公谷事高公夫人奇妬一日高与芳洲手谈闲话及之夫人隐屏而听即诟骂而出陈乘醉怒而挥之且欲闻之　朝繇此妒少止容高纳妾生子陈与高同年又同景泰间首次相也私心以为此必无之事乃传奇家造生耳后偶观菽园杂记具载此事甚详为之一笑高谥文懿非义也朱平涵相公辨之甚详

　　缙绅
虞山一词林官至大司成矣子娶于郡城妇美而才眷一少年事露司成者必欲置少年于死而其子反左右之乡绅更有左右之者遂不能成狱而司成以愤成病其子妇有寄夫子扬州一词调菩萨蛮颇传诵又能画人物绝佳春宫尤精绝盖尤物云菩萨蛮仅记二句云伊家本在江南住何事教伊江北去云云

　　女戏
十余年来蘓城女戏盛行必有乡绅为之主盖以娼兼优而缙绅为之主充类言之不知当名以何等不肖者习而不察滔孑皆是也有某比部狎一女优而此优者一铨部为之主以比部每挟之出出必旬日有妨其戏遂至相诟语不忍闻女优者复好与无赖作缘不乐士君子还往亦遂与比部绝比部快快作踏莎行七阕词亦可观
怨海孤航愁帆独扬重渊织就珊瑚网鲛人夜采掌中珠珠圆易转难擎掌　怨渚层波愁城叠障泪斑枉积青衫上殷勤盻得望舒圆圆时咽入金墓项
燕燕方欢莺莺未老棃剐点额红红小柔情空罥柳枝青青青自舞章台道　弄玉无欢飞琼易恼等间忘却萧郎好不须扺死唤真真真真依旧丹青了
浅笑花阴浓妆月底楼屏密约曾同倚此乡错认是温柔阿谁稳向温柔死　腻口三缄脂香半缕个中领取人能几依稀风景似游仙籧然一觉浑难拟
天上金茎人间玉椀惊鸿不恋晴沙暖游鱼吹沫浪沤圆纔圆又逐萍花散　仙谪无期魔程未满雪衣忍守笼中愿新荷捧出露珠圆露珠无柰骄阳熯
纫蕙成心吹兰作气蛤光夜动香姿异避风台上舞腰圆僊乎只恐随风去　剪月分眉裁云约髻胡然天也胡然帝江州席上绛脂圆丁香未吐知何意
金凤宵飞铜龙夜睡膏寒鸭冷愁萦絮意中人面梦中圆翾翾蜨影双来去　绮阁星横罗裳风细阑干斗转欢无绪天中月魄水中圆青莲捉得鲸波沸
濯柳烟疏条垂春早桃枝夜灼夫容晓碧无穷处碧波圆青山一抹青难了　约素铢轻调丝玉巧回风曳雪千端好眉心玄的印来圆问他容得愁多少

　　小人岛
崇祯己卯庚辰间民以泛海通番为事有一舟飘至一岛其中有千万人皆长尺许编茆为屋亦仅高三四尺语言啾啾如小鸟不可辨初见舟至惊喜兢登舟须臾风驶舟开余六人不得上岸遂为商人所捉几日问已毙其四余一男一女以笼盛之初犹哭泣后亦安焉以适淮安市观者如堵里中郭生以商至淮安亲见之云

　　庚辰民变
己卯亦丰年也第米贵而钱贱小民始不聊生夏四月巡抚黄公至 【 名希宪江右人】 下令禁米出境禁不能止而吏胥因缘为奸米遂腾涌六月初九日娄门富人姚天倪粜米百石其邻恶少十余人凑银强籴遂至斗争无良者乘之将家伙尽行毁碎入内室取金宝衣饰之类四散撇开然犹未抢也至十四日而孝廉章维九家遂抢刼一空至有至戚近邻因为利者十五十六凡大家皆遍几为罢市延及西郊处处皆然城中良民不平协力捉二人解抚公抚公毙之杖下得稍定而国体宪体已坏尽矣黄公未来时有能名莅事后颇溃溃当十四十五蘓城抢刧四起而十五清晨见诸孝廉犹云贵地还喜太平诸孝廉唯舌不敢对而十八日浒墅乱民抢刼施家放火烧其屋解乱民三四人至则发吴县问夫抢刧而至放火何问之有吾吴不幸觏此一班人居民上将来之祸正不可知此关　朝廷气运非第一隅之事也向使抚公当乱民于姚家发难时捕一二为首者置之法闾里定当晏然乃上下若罔闻知方更相为蒙蔽至不可救药可为痛哭流涕长太息也

　　贾思伯
元魏贾思伯为都官尚书侍讲能倾身下士或问思伯公何以贵而不骄思伯曰衰至便骄何尝有之当时以为雅谈偶见一俗人以小事而意气盈溢少不如意辄肆口骂人余直以为其人之衰征也偶阅北史因记之

　　襄福二藩陷没
辛巳三月襄王为贼所擒襄阳尽没已为　国家莫大之辱未几日而福藩亦告变矣　神祖聚天下之财四十余年十九归之福藩一旦为闯贼所有虽云天意亦人事之不臧乎中原人言云河南城破福世子走河北得免王被擒闯贼坐殿上诘责云汝为亲王富甲天下当如此饥荒不肯发分毫帑藏赈济百姓汝奴才也以竹批挞之四十气绝矣复枭首乌贼言亦后车之戒也惜无人敢闻之　当宁耳贼出帑大赉更署置司道府县诸长吏复退入汝宁山中连破二藩弃而不有将无亦为奴才耶

　　泛爱
苏长公泛爱天下之士无贤不肖欢如也子由慎默少许可尝戒长公择交长公曰我眼前见天下无一个不好人此可见先贤风度然自是一病也近日天如张太史亦有此风度惜亨年不永四十即殁而苏公之祸亦岌岌不免身后尚有严旨欲究竟党局哀哉

　　巧对
东坡伴辽使使出对曰三光日月星坡对以四诗风雅颂当时以为绝对后人有对以六脉寸关尺者亦佳元丘机山滑稽多智尝至福州讥其秀才不识字众以对难之对云五行金木水火土丘应曰四位公侯伯子男其敏捷又如此

　　发烛
杭人削松木为小片其薄如纸镕硫黄涂木顶分许名曰发烛又曰焠儿盖以发火及代镫烛用也史载周建德六年齐后妃贫者以发烛为业岂即杭人之所制与宋翰林学士陶公谷清异录云夜有急苦于所灯之缓有知者批杉条染流黄置之待用一与火遇即得焰即神之呼引光奴今遂有货者易名火寸按此则焠寸声相近字之讹也然引先奴之名为新 【 焠音策】 

　　三先生题图
刘须溪先生 【 会孟】 题苏李泣别图云事已矣泣何为苏武即李陵诗噫冯海粟先生 【 子振】 题杨妃病齿图云华清宫一齿痛马鬼坡一身痛渔阳鼙鼓动地来天下痛陈伯敷先生 【 绎曾】 题杨妃上马娇图云此素清平调词赴沉香亭时邪抑闻渔阳鼙鼓声赴马嵬坡时邪上马固相似情状大不同观者当审诸余观三先生之跋语痛快严峻抑扬感伤使后世之为人君而荒于色为人臣而失其节者见之宁不知惧乎

　　姜白石褉帖偏傍考
永字无划发笔处微折转和字口下横笔稍出年字悬笔上凑顶在字左反剔岁字有点在山之下戈画之右事字脚斜拂不挑流字内公字处就回笔不是点殊字挑脚带横足字下凡三转不断趣字波畧反卷向上欣字欠右一笔作章艹发笔之状不是柰抱字己开口死生亦大矣亦字是四点兴感感字戈边是直作一笔不是点未尝不不字下反挑脚处有一阙右法如此甚多畧举其大概持此法亦可以观天下之兰亭矣五字损本者湍流带右天五字有损也

　　月直发
妇人头发有时为膏泽所黏必沐乃解者谓之月直发考工记弓人注云月直亦黏也音职则发月直之月直正当用此字

　　亲家翁
凡男女缔姻者两家相谓曰亲家此二字见唐萧嵩传今北方以亲字为去声按卢纶作王驸马花烛诗云人主人臣是亲家则是亦有所祖又曰亲家翁五代史刘昫传昫与冯道为姻家而同为相道罢李愚代之愚素恶道之为人凡事有稽失者愚必指以诮昫曰此公亲家翁所为苏氏闲谈录冯道与赵凤同在书中凤有女适道中子以饮食不中为道夫人谴骂赵令婢长号知院者来诉凡数百言道都不答及去但云传语亲家翁今日好雪

　　火宅
唐郑熊番禺杂记广中僧有室家者谓之火宅僧宋陶谷清异录京师大相国寺僧有妻曰梵嫂

　　纬萧
陆龟蒙蟹志云稻之登也率执一穗以朝其魁然后任其所之蚤夜曹沸指江而奔渔者纬萧承其流而障之名曰蟹断然纬萧二字尤奇

　　缠足
张邦基墨庄漫录云妇人之缠足始于近世前世书传皆无所自南史齐东昏侯为潘贵妃凿金为莲花以帖地令妃行其上曰此步步生莲花然亦不言其足小也如古乐府玉台新咏皆六朝词人纤艳之言类多体状美人容色之姝好及言妆饰之华眉目唇口要支手指之类无一言称缠足者如唐之杜牧之李白李商隐之辈作诗多言闺阃之事亦无及之者韩偓香奁集有咏屧子诗云六寸肤圆光致致唐尺短以今校之亦自小也而不言其弓惟道山新闻云李后主宫嫔窗娘纤丽善舞后主作金莲高六尺饰以宝物细带缨络莲中作品色瑞莲令窗娘以帛绕脚令纤小屈上作新月状素韈舞云中回旋有凌虚之态唐镐诗云莲中花更好云里月长新因窗娘作也由是人皆效之纤以弓为妙以此知札脚自五代以来方为之如熙宁元丰以前人犹为之者少近年则人人相效以不为者为耻也汉杂事秘辛有约缣朿袜收朿微如禁中语此断是后人伪撰之书予意即杨用修伪撰耳

　　锁阳
鞑靼田地野马或与蛟龙交遗精入地久之发起始笋上丰下俭鳞甲栉比筯脉连络其形绝类男阴名曰锁阳即肉从容之类或谓胡妇之滛者就合之一得阴气勃然怒长土人掘取洗涤去皮薄切晒干以充药货功力百倍于从容

　　海运
元时海运粮储自朱清张瑄始以为古来未尝有此按杜工部诗出塞云渔阳豪侠地击鼓吹笙竽云帆转辽海粳稻来东吴又昔游云幽燕盛用武供给亦劳哉吴门持粟帛泛海凌蓬莱如此则唐时已有海运矣朱张特举行之耳

　　吕仲实诗
元吕仲实思诚佥浙西宪司事时有自首不合令女习学讴唱者先生案议云男女无父母之命私有所从王法不许父母违男女之愿置之非地公论岂容所首宜不准合依律杖断又有年七十之上而殴人者案议云既能为不能为之事必当受不当受之刑先生文章政事皆过人远甚而廉洁不污家甚贫至正间官至中书左丞先生未显时一日晨炊不继欲携布袍贸米于人室人有吝色因戏作一诗曰典郄春衫办早厨山妻何必更踌踟缾中有醋堪烧菜囊里无钱莫买鱼不敢妄为些子事只因曾读数行书严霜烈日皆经过次第春风到艹庐后果及第

　　乱后
尝读杜荀鹤诗其乱后逢村叟曰经乱衰翁居破村村中何事不伤魂因供寨木无桑柘为料乡兵绝子孙还似平宁征赋税未尝州县畧安存至今鸡犬皆星散日落前山独倚门山中寡妇曰夫因兵死守蓬茅麻苎衣衫鬓发焦桑柘废来犹纳税田园荒后尚征苗时挑野莱和根煮旋斫生柴带叶烧任尔深山更深处也应无计避征徭旅泊遇郡中乱曰握手相看谁敢言军家刀剑在腰边徧搜宝货无藏处乱杀平人不怕天古寺拆为修寨木荒坟掘作甃城砖郡侯逐去浑闲事正是銮舆幸蜀年方之今日始信其非寓言也

　　煮豆帖
黄山谷煮豆帖云庭坚顿首失牛儿来终日惘然至今头昏眼痛虽取所喜者为之亦不能如意也以是不能修问辱手诲喜承日用轻安所须诸方既无人可抄又意绪不佳懒动耳煮黑豆法确豆一升挼莎极净用贯众一斤细剉如骰子同豆斟酌水多少慢火煮豆香熟且干之翻覆令展尽余汁欺取黑豆去贯众空心日啖五七粒食百艹木枝叶皆有味可饱也世间不强学力行自致于古人者不可不畜此方庭坚顿首翰礼秘校足下

　　指甲足词
宋刘改之先生造词瞻逸有思致赋沁园春二首以咏美人之指甲与足者尤纤丽可爱一曰锁薄春冰碾轻寒玉渐长渐弯见凤鞵泥污偎人强剔龙涎香断拨火轻翻学抚瑶琴时时欲剪更掬水鱼鳞波底寒纤柔处试摘花香满镂枣成班　时将粉泪偷弹纪绾玉曾教柳传看算恩情相着搔便玉体归期暗数画编阑干每到相思沉吟静处斜倚朱唇皓齿间风流甚把仙郎暗搯莫放春闲一日洛浦凌波为谁微步轻尘暗生记蹋花芳径乱红不损步苔幽砌嫩绿无痕衬玉罗悭销金样窄载不起盈盈一段春嬉游倦笑教人欵捻微褪些根　有时自度歌声悄不觉微尖点拍频忆金莲移换文鸳得侣绣茵催衮舞凤轻分懊恨深遮掌情半露出没风前烟缕裾知何似似一钩新月浅碧宠云又邵清溪 【 亨贞】 嗣其体以咏眉目一曰巧鬬弯环纤凝妩媚明装未收似江亭晓玩遥山拂翠宫帘暮卷新月横钩埽黛嫌浓涂铅访浅能画张郎不自由伤春倦为皱多无力翻做娇羞　填来不满横秋料着得人间多少愁记鱼笺缄启背人偷钦雁钿胶并运指轻揉有喜先占长颦难効柳叶轻黄金在否双尖锁试临鸾一展依旧风流一曰点漆填眶凤梢侵鬓天然俊生记隔花瞥见疏星烱烱倚栏凝注止水盈盈端正窥帘梦腾并枕脾睨檀郎长是青端相久待嫣然一笑密意将成　周酣曾被莺惊强临镜挼挱犹未醒忆怅中亲见似嫌罗密尊前相顾翻怕灯明醉后看承歌拦鬬弄几度孜孜频送情难忘处是鲛绡搵透别泪双零

　　号寒虫
五台山有鸟名号寒虫四足肉翅不能飞其翼即五灵脂盛暑时文采绚烂乃自鸣曰凤凰不如我深冬毛羽脱落索然如鷇雏又自鸣曰得过且过嗟乎世之人中无所守率不甘浮沉辄求振拔稍得尺寸便诧侪类志得意满以为无复我加及其衰也如丧家之狗惟恐人不我恤何异号寒虫哉是可哀也

　　富人曲
元钱素庵名抱素逸士也某积赀钜万以富骄之故作今乐府一阕讥焉　哨遍　试把贤愚穷究看钱奴自古呼铜臭狥己苦贪求得不教泉货周流忍包羞油铛插手血海舒拳肯落他人后晓夜寻思机彀缘情钩钜巧取傍搜蝇头场上苦驱驰马尾尘中厮追逐积攒下无厌就舍死忘生出乖露丑　耍孩儿　安贫知足神明佑好聚敛多招悔王戎遗下旧牙筹夜连明计算无休不思日月搬乌兔只与儿孙作马牛添销瘦不调裀鼎恣逞戈矛　十煞　渐消磨双脸春已凋飕两鬓秋终朝不乐眉长皱恨不得柜得钱五分息招人借架上台一周年不放赎狠毒性如狼狗把平人骨肉做自己膏油　九　有心待拜五侯教人唤甚半州忍饥寒攒得家私厚待垒做钱山儿倩军士喝号提铃守怕化做钱龙儿倩法宫行罡布气留半炊儿八徧把牙关叩只愿得无支有管少出多收　八　亏心事尽意为不义财尽力掊那里问亲兄弟亲姊妹亲叔舅只待要春风金谷骄玉凯一任教夜雨新丰困马周无亲旧只思敬明眸皓齿不想共日巴马轻裘　七　资生利转多贪婪意不休为锱铢舍命寻争鬬田连阡陌心犹窄架插诗书眼不瞅也学采东篱菊子是个装呵元亮豹子浮丘　六　恨不得杨子江变做酒枣穰金积到斗为几文贉背钱受了些傍人咒一斗粟与亲眷分了颜面二斤麻把相知结了寇仇真纰缪一任的骄而且吝甚的是乐以忘忧　五　这财曾然了董卓脐曾枭了元载头聚而不散遭殃咎怕不是堆金积玉连城富眨眼早野艹闲花满地愁千生受生财有道受用无由　四　有一日大小运并在命宫死囚限缠在卯酉甚的散得疾子为你聚来得骤恰得调和新曲歌金帐逼勒得佳人坠玉楼难收救一壁厢投河奔井一壁厢烂额焦头　三　窗槅每都飐飐的飞倚卓每都出出的走金银钱米都消为尘垢山魈木客相呼唤寡宿孤辰斯趁逐喧白昼花月妖将家人狐媚虚耗鬼把仓库潜偷　二　恼天公降下灾犯官刑系在囚他用钱时难参透待买他土木驴钉子轻轻钉吊脊筋钩儿浅浅钩便用杀难宽宥魂飞荡荡魄散悠悠　尾　出落他平生聚敛的情都写做临刑犯罪由将他死骨头告示向通衢里甃任他日炙风吹慢慢的朽　中有押逐赎菊字韵者盖中州之音也

　　游山檄
林昉会友人游山檄云人有残缣败素绘一山一水爱之若宝售以兼金至于目与真景会则畧不加喜乃贵伪而贱真耶求乐之真今日正在吾辈春雪既霁春风亦和或坐钓于鸥边或行歌于犊外百年舜息欢乐几何肴核杯盘随意所命勿以丰约拘也檄书驰告贾勇而前此文殊清新陶九成避地云闲泗滨其地有林泉之胜同时嘉遯者皆文人高士因作约语云百岁光阴万物乃天地逆旅四时行乐吾辈亦风月主人幸居同泗水之滨况地接九山之胜尽可傍花随柳庶几游目骋怀节序骎骎莫芒鞵竹杖杯盘艹艹何惭野簌山肴虽云一饷之清欢亦是百年之嘉话敢烦同志互作遨头慨元佑之耆英衣冠远矣集永和之少长觞咏依然订约既勤践言勿替

　　白翎雀
元教坊大曲名白翎雀始则从容和缓终则急躁繁促殊无有余不尽之意按白翎雀生于乌桓朔漠之地雌雄和鸣自得其乐其形似雁而不他徙世祖因命伶人硕德闾制曲以名之会稽张思廉作歌以咏之曰真人一统开正朔马上鞮鞍手亲作教坊国手硕得闾传得开基太平乐檀槽含牙呀凤凰腭十四银环挂冰索摩诃不作兜勒声听奏筵前白翎雀霜皬皬风壳壳白艹黄云日色薄玲珑碎玉九天来乱撒冰花洒毡幕玉翎琤珄起盘礴左旋右折入寥廓崒嵂孤高绕羊角啾啁百鸟纷参错须臾力倦忽下跃万点寒星坠丛薄石然一声震雷拨二十四弦喑一抹鴐鹅飞起暮云平鸷鸟东来海天阔黄羊之尾文豹日台玉液淋漓万寿杯九龙殿高紫帐暖踏歌声里欢如雷白翎雀乐极哀节妇死忠臣摧八十一年生艹莱鼎河龙去何时回

　　杨铁崖
杨铁崖躭好声色每见歌儿舞女有缠足纤小者则脱其鞵载盏以行酒谓之金莲杯王深辅有双鳬诗云时时行地罗裙掩双手更擎盛潋滟傍人都道不须辞尽做十分能几点春柔浅蘸葡萄暖和笑欢人教饮满洛尘忽浥不胜娇刬蹈金莲行欵欵

　　关政之恶
从来浒墅主政狼籍　者有之然未有如朱术珣者之穷凶极恶也术珣倚恃宗室目不识丁以荐得官其在关杀人无数凡遇关之灰粪及惠山泉皆有税而客舟妇女每人诈银二两不期年积赀钜万桐城左侍御光先弹之奉旨令抚按察明先褫其职矣抚黄者愦愦乡绅之嗜利无耻者受术珣千金因以危言吓黄抚以为其人狼心辣手不期年而课己及额继之者不胜其任　上必思之于时死灰复然将行报复则事政不可知黄鄙夫也大以为然而术珣之白镪三千昏夜适至遂令兵三百护之行小民聚而击之以瓦砾兵发矢中而踣者数人遂纵之满载而逸乡绅者一词林素以贿闻一比部则浒墅居人也比部更指他人吓术珣银无算时方新丧衣麻衣而狎妓云

　　辛已奇荒
吾吴素称乐土因　朝廷加贼为民上者更多无艺之求富贫始俱告病矣庚辰未荒忽有沿门打抢之事府县乡绅更科敛大户官粜以骄之于是虽中人之家亦告病矣辛已大旱蝗间有收亦仅十之二三而仓粮折白敲朴不少假借长洲叶令更创为大首名凡小小温饱之家诛求殆徧米价至三两五钱此从来所未有也冬春间横尸满路乞丐塞途凡逐末之家及里巷无籍饿死者什四五昔日昼舩箫鼓之地皆化为白骨青磷色里萧条绝非向年景况而庚辰打抢之辈亦以荒疫之故大半化为异物是以虽值奇荒尚能苟安而元气刻削殆尽矣叶令江右人父为京卿身又青年尽可自好而政迹贪秽有非笔所能书者吴人赋匏有苦叶二十章畧道其概坿记于后　匏有苦叶自西徂东民具胆尔父母父母曷其弗共　匏有苦叶分符至止天听高矣民命惟尔以矣　匏有苦叶稼穑辛痒甚于旱魃农夫曷敢叹伤　匏有苦叶立法孔愈哀此富人沦胥以铺　匏有苦叶桁杨盈市何以脱之维桑与梓　匏有苦叶何以速我狱虽速我狱黄金可赎　匏有苦叶苛于猛虎虎食无多人尔乃嚼万户　匏有苦叶赋以贿迁岂无他人可以比焉　匏有苦叶刳民之肉汝其咲矣鬼则夜哭　匏有苦叶条风始开不迎春来但闻肉雷　匏有苦叶自如望乐彼珠幕充尔后房　匏有苦叶迫民脱骖璱璱孔粲为公子冠　匏有苦叶昏以为期维彼乳妇政事与之　匏有苦叶为鬼为蜮媚兹大夫敛怨为德　匏有苦叶怨诅高于兵彼小人兮起为民讴　匏有苦叶陨霜不杀安得斧柯载芟载拔　匏有苦叶小民安可愶横尸载道将为厉鬼批其颊　匏有苦叶民思甘棠 【 前令唐也】 匪思甘棠畏此螟蝗　匏有苦叶胡憯莫惩维彼榷使天王圣明　匏有苦叶曷顾明诏官吏私征传首遍告 【 凡官长迎春皆封印作乐而叶令独比仓粮敲朴如故故云但闻肉雷此从来未有之事也其中言皆实录故详录之】 

　　合纪诸不肖始末
吾苏缙绅自文姚诸公洁己修好砥砺风节一时士风蒸蒸丕变论者谓阖闾城气象绝非他方比也近日典型既远澜倒无堤始焉犹畏人知既则攘窃公行甚乃指官诓骗平时地方有小利害相视如寒蝉喑无一语一涉居间请托辄嗫嚅絮絮奴颜婢膝于上官之前上官之有知识者鄙厌久矣如近日榷关使者之去不肖者阴主之挟持抚公以他日后患遂纵之满载而逸而已获利不赀壬午四月忽有宋公子掳优妓陈元一事事本无关于地方而幺骨汁筲相率而为垄断有令人冷齿更令人指发者宋公子者父为黄门生而凶戾父亦莫可如何陈元者娼而优最滛惟以滛故有衣麻衣之乡绅与之昵而锦衣汪起光者自屃田妃之妹婿朅来吴中声势烜赫缙绅之不肖者谓此奇货可籍以通内也未同而入幕与之还往无间因覩元于戏场而悦之强聘为妾既成婚矣麻衣惜元之去谋之公子谓沙将军夺我章台柳子能为侠士所为乎公子唯唯号召无赖数百人人持刀杖昼入其室掳元去行李中白镪古玩约值可万金刧之一空麻衣与公子相顾欣然以为得计矣而黄门者闻之惶遽欲死念彼锦衣方凭椒殿宠灵为要人之所趋走而吾豚犬乃撄其逆鳞彼且挟不世之怒而逞于我我其齑粉矣急诣锦衣长跪不起涕泣而道谢教儿子不谨又囚服而诉之上官捕无赖数人置之狱于是二不肖乃迭为宾主请锦衣坐上坐令黄门行酒谢罪掳去优妓则勒限伍伯四出访求得之卢生家卧室中仍归之锦衣之室重讲合卺之礼二不肖更衣绯而为小相焉锦衣再得元出于望外散去之物已不复问二不肖更令人訹诸无赖云此事若尽法须首从俱枭首于是白镪古玩尽走二不肖之槖惟恐后而陈元所人息钱可千金二不肖指索之于锦衣锦衣一一清偿而尽归诸己不以分文及息钱之家也二不肖亦相顾欣然以为得计矣是役也陈元掳去半月而始归半月中与麻衣欢序于庐生之家卢固市驵亦青衿也以其室奉麻衣为媱室而恬不知耻更洿于人曰某乡绅与我最相知与陈元欢叙于我家也不肖者二人不指其名一曾官木天假建白而归一属南司马以降处卧家云　村史氏曰尝读后汉书章皇帝责窦宪谓国家去宪如孤鶵腐鼠宪固有材能当任使且真皇后弟以章帝之仁柔犹不难奴隶叱之今日之锦衣岂有宪之万分一况以我　圣人之英断彼戚畹之下走车载斗量何与于轻重之数而妄一男子来吴缙绅辄为之颠倒若狂呈身入幕惟恐不得其欢心至于助合卺于贱娼身为傧相更指其名以囮利种种丑恶堪为呕哕而麻衣如雪蔑弃名教青青子衿甘以家为北里殆于人心将死岂非白昼之魑魅伦类之犬豕乎谚有之孝弟忠信礼义廉耻八者皆亡谓之亡八今日之缙绅竟相率而为亡八矣公子卤莽不足道然以视舐痔吮痈大有径庭故其罪比诸不肖反薄乎云尔嗟乎使前辈正人而今日在也诸不肖能持面向之耶人之云亡邦国殄瘁亦无可柰何已矣年来饥馑小民之祝曰去其螟螣及其蟊贼夫去物蠹盍先去人蠹能以此有玷衣冠之数子秉炎火而后丰年可望太平可臻也　东吴村史氏述

　　浒墅张孟儒事
榷关之恶从来无过王孙朱术珣其张孟儒一事尤惨酷异尝孟儒纨袴子少游于侠邪豪于青楼酒肆间与同里包伯立相仇怨岁辛已术珣来主榷政伯立实带弁从之号为兵官与其奴蔡叔者相表里日夜思所以报孟儒适孟儒移居署侧仅隔一墙遂与蔡定谋某月日漏三下伯立先以兵守孟儒家蔡从署中穴墙至孟儒卧室呼云有贼破寐缚之术珣廷鞠不伏则呼府捕之精于煅炼者奇刑百端终于伏则移其刑于其子张舍又不伏术珣从穴中至其家凡室中所储白镪青蚨之类尽指为盗赃而没入之旋出堂作鬼语云吾寐中见城隍神云云未明了今其决之神肩舆入庙什殿再拜袖出三纸丸呼众人曰此三丸一杀一系一释也为我呼道傍儿探之探之竟得杀字于是即縳孟儒取长绳贯头及两手曳之桐下若蜘蛛然利刀十余立背下如莽取百沸水盛锡器置之胷孟儒苦热肉战背涌频触下刀血淋漓满地而府捕更以巨摇摇两胁胁寸寸断孟儒立死矣又实时榜其子数百子亦死矣术珣传旨张氏二尸不许收敛于是孟儒喂狗关南名曰父南其子喂狗关北名曰子北又传旨简其家有二故棺孟儒父祖也术珣曰子作贼父祖亦贼也尽弃之于水又明日传旨包兵官有大功以孟儒田庐之半赏之其半以赏衙役又明日传旨孟儒尚有幼子亦贼种不宜留大索不得不知谁为程杵者呜呼亦惨矣然庙中三丸术珣实俱写杀字其云系与释皆诈妄耳呜呼不特欺人且欺神矣辛已奇荒一时若关使若长洲令皆数百年来不见之贪酷也天乎人乎下民何罪乎

　　禹治水
禹贡记治水以冀兖青徐扬荆豫梁雍为次考地理言之豫居九州中与兖徐接境何为自徐之扬顾以豫为后乎盖禹顺五行而治之耳冀为帝都所在治所当先而地居北方实于五行为水水生木木东方也故次之以兖青徐木生火火南方也故次之以扬荆火生土土中央也故次之以豫土生金金西方也故终于梁雍所谓寻伦攸叙者此也与鲧之汨陈五行相去远矣

　　汉采众议
元帝时珠反上议兴兵待诏贾捐之建议以为不当击上从之遂罢珠呼韩邪既事汉上书愿保塞以休天子人民郎中侯应习边事以为不可许上问状应对十策有诏勿议罢边塞事成帝时匈奴使者欲降下公卿议议者皆言宜如故事受之光禄大夫谷永以为不如勿受天子从之己而果诈也哀帝时单于求朝帝欲止之公卿亦以为且勿许黄门侍郎杨雄独上疏谏天子许之召还匈奴使者安帝时大将军邓隲欲弃凉州公卿皆以为然郎中虞诩陈三不可更集四府皆从诩议北匈奴复强公卿多以为宜闭玉门关绝西域军司马班勇以为不可于是从勇议顺帝时交址叛皆议遣大将发兵议郎李固独驳之乞选剌史太守以往岭外复平灵帝时凉州兵乱不解司徒崔烈以为宜弃议郎傅燮以为不可帝从之此八事皆大事一时公卿既同议矣贾捐之以下八人皆以郎大夫之微独陈异说汉主能违众而听之大臣亦复不执前说犹有公道存焉后世每事能如是何愁天下不太平

　　贤父兄弟子
宋谢晦自彭城还都宾客辐凑兄瞻惊叹曰汝名位未多而人归趣乃尔此岂门户之福耶乃以篱隔门庭曰吾不忍见此及晦立佐命功瞻忧惧病不疗而卒晦果覆其宗颜竣于孝武有功贵重其父延之曰吾平生不喜见要人今乃见汝常早诣竣见宾客盈门竣尚未起延之怒曰汝出粪土之中升云霞之上骄傲如此其能久乎竣果为孝武所诛延之瞻可谓贤父兄矣隋高频拜仆射其母戒之曰汝富贵已极但少一斫头耳然亦不免为炀帝所诛唐潘孟阳为侍郎年未四十母曰以尔之才而位丞郎使吾忧之严武卒母哭曰而今而后吾知免为官婢三者可谓贤母矣禇渊助萧道成纂宋渊从弟照谓其子贲曰不知汝家司空将一家物与一家亦复何谓渊死贲耻其父失节终身不仕以爵与弟齐王晏助明帝夺国从弟思远曰兄将来何以自立若及此引决犹可保全门户及晏拜骠骑会集子弟谓思远兄思微曰隆昌未阿戎劝我自裁若从其语岂有今日思远曰如阿戎所见今犹未晚也晏叹曰世乃有劝人死者晏果为明帝所诛照贲思远可谓贤子弟矣

　　稗沙门
宝积经说僧之无行者譬如麦田中生稗其形似麦不可分别尔时农夫作如是念谓此稗麦尽是好麦后见穟生尔乃知非如是沙门在于众中似是持戒有德行者施主见时谓尽是沙门而彼痴人实非沙门是稗名沙门此喻甚佳而文士鲜曾引用也稗沙门可对秃居士

　　魏相萧望之
赵广汉之死由魏相韩延寿之死由萧望之魏萧贤公卿也忍以其私陷材臣于死地扬恽坐语言怨望而廷尉当以大逆不道以其时考之乃于定国也史称定国为尉廷人自以为不冤岂其然乎宣帝治尚严而三人者又从而辅翼之为可恨也

　　姓氏不可考
姓氏所出后世茫不可考不过证以史传然要为难晓且以左传言之申氏出于四岳周有申伯然郑又有申侯楚有申舟申公巫臣鲁有申繻申枨晋有申书斋有申鲜虞有贾氏姬姓之国以国氏然晋有贾华又狐射孤亦曰贾季齐有贾举黄氏嬴姓之国然金天氏之后又有沉姒蓐黄之黄晋有黄渊孔氏出于商孔子其后也然卫有孔达宋有孔文郑有孔叔陈有孔宁齐有孔虺而郑子孔之孙又为孔张高氏出于齐然子尾之后又有高疆郑有高克宋有高哀国氏亦出于高然刑有国子郑子国之孙又为国参晋有庆郑齐有庆克陈有庆虎卫有石碏齐有石之纷如郑有石大周有石尚宋有石彄晋有阳处父楚有阳丐鲁有阳虎孙氏出于卫而楚有孙叔敖齐有孙书吴有孙武郭氏出于虢而晋有郭偃齐有郭最又有所谓郭公者千载之下安得有所究诘乎

　　东晋将相
西晋南渡国势至弱元帝中兴已有雄武不足之讥余皆童幼相承然享国百年五胡云扰竟不能窥江汉苻坚以百万之众送死淝水后乃强臣移鼎而江左之势固自若也是果何术哉尝考之矣以国事付一相而不贰其任以外寄付方伯而不轻其权文武二柄既得其道余可概见矣百年之间会稽王昱道子元显以宗室王敦二桓以逆取姑置勿言卞壶陆玩郗鉴陆晔王彪之坦之不任事其真托国者王导庾亮何充庾冰蔡谨殷浩谢安刘裕八人而已方伯之任莫重于荆徐荆州为国西门刺史常都督七八州事事力雄强分天下半自渡江讫于太元八十余年荷阃寄者王敦陶侃廋氏之亮翼桓氏之温豁冲石民八人而已非终于其军不辄易将士服习于下敌人畏敬于是非适去适来将不知兵兵不知将之比也

　　唐诗戏语
士人于棋酒间好称引戏语以助谭笑大扺皆唐人诗后生多不知所从出漫识所记忆者于此公道世间惟白发贵人头上不曾饶杜牧送隐者诗也因过竹院逢僧话又得浮生半日闲李涉诗也只恐为僧僧不了为僧得了尽输僧啼得血流无用处不如缄口过残春杜荀鹤诗也数声风遂离亭晚君向潇湘我向秦郑谷诗也今朝有酒今朝醉明日愁来明日愁劝君不用分明语语得分明出转难自家飞线犹无定争解垂丝绊路人明年更有新条在挠乱春风辛未休采得百花成蜜后不知辛苦为谁甜罗隐诗也高骈去西川朝延疑之徙镇荆南作听筝诗以见意曰昨夜筝声响碧空宫商信任往来风依稀似曲纔堪听又被吹将别调中今人亦好引此句也

　　壬午科场
国家取士之法三年而大比糊名易书闭棘闱者二旬有余春试则以翰林科部充房考秋试则以推知凡预此选者皆经提调官聘定其严其慎公道一线庶于此存万历初年江陵以私其子之故溃闲决防逮其身歾而公论大明天启丁卯北则崔铎南则周录不踰年而黜革何期壬午之岁　圣主当阳而主考何瑞征贿赂公行凡缙绅之子豪富之家十得八九贫士扼腕叫阍无路兢为謌诗以传之虽然公道如雨中之萤不全明亦不全灭也一日　圣天子知之大小诸臣何以自解聊记之以俟焉　律诗一首曰曙色方开桂子芳楷兮十万足仓箱白熊误入三台路紫电争传十肖郎今日柱臣真可笑他年黎庶定遭殃吴趋画舫维驰逐不及姚广一朵香　绝句十首曰仙人月里觅知音桂子天香折夜深遗训儿孙休苦读良方点石作黄金一等闲平地黑罡风多少真灵步月宫羡杀世人无路达只闻鸡犬闹云中二果然骑鹤与腰缠休费君平买卜钱不见项王当日霸江东子弟八余千三从今证果去迷津不信长安亦有贫弥勒世尊他刧事如何文佛尽金身四空传无假用钱刀永好先颐赠木桃摩诘若令阿堤是琵琶谁作郁轮袍五久拓隐士楚狂謌不问人间事若何忆得中秋童子报金银气犯广寒多六漫说江郎笔有花公卿白屋未容夸文章江左苏州最还属连云甲第家七玉皇天榜未开时下界儿童早得知翻笑直符空羽檄灵坛飞报太迟迟八司农数载苦经营一种生涯百万盈军国若还忧未己的应天子取门生九羣飞乌鹊总通神一凤高骞莫与借伦问姓名谁得似校书天禄广平人十又律诗二首曰闻道天边雨露长果然甲第尽文章先惊熊面真如蜮更駴鹿羣狼似羊孺子高风曾进履濂溪弄月又承筐李花能曰谁争艳落得秋金满地黄一雨珠雨玉岂云讹不信家家宝藏多刘白传经隳晚节少卿降虏咲投戈广陵积玉萧郎舞阳羡分香伯彦歌恨杀世人徒四壁空然白战望巍科　又有集伯喈二阕一绣带儿身将老观场有几得志正在今日终不然为着满把牙签都落后一领荷衣真痴此番荣贵虽可拟怕钱少买不得荣贵秋闱里纷纷的都是富儒堪笑那没家私的也去求试　一太师引费金银稳取图甘旨又落得夸儿耀妻从不见范丹寒贱有一个应举及第功名富贵钱付与钱若有不求而至营生是把文章掷取天须鉴秀才不富的的情罪　又拟鸣凤工阕恨贪臣通谋树党专文政浊乱皇纲我写不出他传题深罪样我写不出他字眼暗中藏我只写他满城豪富同通线一榜交通货利场还思想毕竟有多端关节面诉君王　叹微臣芸牕誓丧只为那主试猖狂怪经房无肯持公道又谁论文章我一心要展盘龙手 【 国初学士刘三吾主试不公以锡盘龙捺死数人】 更管不得铜臭鞭敲血未央还思想只须这墨痕笔迹激怒君主

　　燕昭汉光武之明
乐毅为燕破齐或谗之昭王曰齐不下者两城耳非力不拔欲使兵威南面而王耳昭王斩言者遣使立毅为齐王毅惶恐不受以死自誓冯异定关中人上章言毕威欢至重百姓归心号为咸阳王光武以章示异异上书谢诏报曰将军之于国家恩犹父子何嫌何疑而有惧意今人咸知毅异之为名将然非二君之明必困谗口矣田单复齐信陵败秦陈汤诛巠支庐植破黄巾邓艾平蜀王浚平吴谢安却符坚慕容垂破桓温史万岁破突厥李靖破吐谷浑郭子仪李光弼中兴唐室李晟复京师皆有大功于社稷卒为谮人所惎或有至杀身者区区庸主不足道唐太宗亦未能免营营青蝇可畏哉

　　孙膑减灶
孙膑胜庞涓之事兵家以为奇谋余独有疑焉齐军入魏地为十万灶明日为五万又明日为二万师行逐利每夕而兴此役不知用几何人给之又必人人而各一灶乎庞涓行三日大喜曰齐士卒亡者过半矣则是所过之处又令人枚数之矣是岂赴急救敌之师乎云度其暮当至马陵斫大树白书之曰庞涓死此树下遂伏万弩见火而发夫军行迟速非能逆料安能必其以暮至不差晷刻乎又安必其必见树闲之书举火烛之乎齐弩俱发而涓读八字独未毕皆不可信好事者为之而不深考耳

　　虫鸟之智
竹鸡愚其俦必鬬捕之者埽落叶为城置媒其中而隐身其后操网焉激媒使之鸣闻之随声而至闭目飞入城直前欲鬬而网已起矣鹧鸪性好洁猎人于茂林闲埽地布谷其上禽往来行游且步且飞则以米离早取之麂行艹莽畏人见但循一径无问远近也村民结绳为环置其所行处麂挂一足则倒县于枝上生获之江南多土蜂人不能识其冘以长纸条粘肉蜂见之必衔入冘乃蹑寻得之取其子虫鸟之智可谓周身矣其如人之不仁何

　　三长明
释氏以正五九月为三长月故学佛者皆菇素其说云天帝释以大宝镜轮照四天下寅午戍月正临南赡部州故宜茹素官司谓之断月故受驿券有所谓羊肉者则不支给俗谓之恶月士大夫赴官者辄避之又一说唐藩镇莅事必大享军屠杀羊豕至多故不欲以其月上事今之他官不当尔也然此说无所经见尝读晋书礼志穆帝纳后欲用九月九月是忌月北齐书云高洋谋纂魏其臣宋景业言宜以仲夏受禅或曰五月不可入官犯之终于其位景业曰王为天子无复下期岂得不终于其位乎乃知此忌相承由来已久竟不晓出何经典也

　　瀛莫间二禽
瀛莫二州之境溏泺之上有禽二种其一类鸿色正苍而吻长凝立水际不动鱼过其下则取之终日无鱼亦不易地名曰信天缘一曰信天翁其一类鹜走水上腐艹泥沙唼唼然必尽索乃已无一刻少休名曰漫画信天缘若无能者乃与漫画均度日无饥色而反加壮大禀性所赋不同如此

　　开元五王
明皇兄弟五人申王撝以开元十二年薨宁王宪邠王守俱以二十九年岐王范以十四年薛王业以二十二年俱薨至天宝间已无存者杨太真以开元二十八年入宫而元微之连昌宫词云百官队仗避岐薛杨氏诸姨车鬬风李商隐诗云夜半宴归宫漏永薛王沉醉寿王醒皆失之考也惟寿王至德宗时始薨想已六七十其人当是不及情者故得寿考耳唐诗更有闲把宁王玉笛吹宁王薨于二十九年未尝见太真也

　　昔昔盐
薛道衡以空梁落燕泥之句为隋炀帝所嫉考其诗名昔昔盐凡十一韵垂柳覆金堤蘼芜叶复齐水溢芙容沿花飞桃李蹊采桑秦氏女织锦窦家妻关山别荡子风月守空闺常敛千金咲长垂双玉啼盘龙随镜隐彩凤逐帷低飞魂同夜鹊倦寝忆晨鸡暗牗悬蛛网空梁落燕泥前年过代北今岁往辽西一去无消息那能惜马蹄唐赵嘏广之为二十章其燕泥一章云春至今朝燕花时伴独啼飞斜珠箔隔语近画梁低帐卷闲窥户床空暗落泥谁能长对此双去复双栖乐苑以为羽调曲玄怪录载籧篨三娘工唱阿鹊盐又有突厥盐黄帝盐白鸽盐神鹊盐疏勒盐满座盐归国盐唐诗媚赖吴娘唱是盐更奏新声刮骨盐然则歌诗谓之盐者如歌行曲引之类云今南岳庙献神曲有黄帝盐而俗传以为黄帝炎长沙志从而书之盖不考也韦谷编唐才调集以赵诗为刘长卿而题为别宕子怨误矣按盐字义是好也己见前卷

　　壬午科场
放榜后士气愤愤其所为律诗绝句不下百首不能尽记又有作祭先圣文曰呜呼先圣血食数千载弘文天下为宗我明养士三百年选胜江南为最岂期壬午刼运无复甲乙文章更乡榜为银榜价定八千改贤书作贵书诀传三口公子公孙公第公婿方信匾堂以至公怨祖怨父怨兄怨妻堪怜士子之咸怨一榜皆然吾苏尤甚二千金买俊羡周子之奇逢九不肖争光惊陆郎之妙选瞻望父弓二水能生双木我送舅氏丙火遂易卯金曙光报晓弹冠冒李下之疑楷字飞书入钱蒙铜臭之诮此一熊彼一镕雄乎雌矣或名桂或名轼私也公耶仲氏任只行看小范之右军之子于归庶赖宗周之有妇造画枋以端木犹恨伐柯之未成叶熊梦于瑞征独疑怀璧之不售餍矣徐人之欲陋哉东郭之风鸣玉以相周家之多士维桢尔牛来思吴地之秀民遂绝文风荒落士气哀靡知月宫仙子当厌其膻岂　圣庙神灵不嫌其秽意者陋巷之子即为宰必俟多财抑或朿帛之贤惟货殖乃能屡中某等未邀孔方之盻徒系藉子孔门不生乡贵之家空梦思乎乡榜君子固穷多闻识乎行乎贫贱仕者世禄有父兄在何必读书　君门远于万里谁能伏阙上言寒士困于一箪窃欲卷堂大□云云又有画魁星执银而失笔者朱云子有沁围春词一阕曰咄斗魁公何事怀金投笔归来怪日居角亢守他金库奎临财帛赶上钱堆路鬼揶揄波臣惟悴岂是文章真踬哉叹毛锥子见孔方兄至那敢排推　真教气涌如雷任块垒浇他三百杯有三图先达吴融屈刘蕡下第李邵高魁银气冲天管花落地倒却西园文雅台但准办得腰缠万贯稳取三台

　　汉唐辅相
前汉宰相四十五人自萧曹魏丙之外如陈平王陵周勃灌婴张苍申屠嘉以高帝故臣陶青刘舍许昌薛泽庄青翟赵周以功臣侯子孙窦婴田蚡刘屈牦公孙贺以宗戚卫绾李蔡以士伍惟王陵申屠嘉及周亚夫王商王嘉有刚直之节薛宣翟方进有材其余皆容身保位无所建明至于御史大夫名为亚相尤录录不足数刘向谓御史大夫未有如儿宽者盖以余人可称者少也若唐宰相三百余人自房杜姚宋之外有魏征王珪褚遂良狄仁杰魏元忠韩休张九龄杨绾房绾陆贽杜黄裳裴垍李绛李藩裴度崔羣韦处厚李德裕郑畋皆为一时名宰考其行事非汉诸人可比也

　　刘表善书
传记称王右军为卫夫人弟子而钟繇书法不知所自来今按董北苑云刘景升为书家祖师钟繇胡昭皆受其学然昭把钟瘦各得其一体表初在党人中顾厨俊及之列其人品本自高也今书不可见观三国志载其与袁尚允弟书其笔力不减崔蔡也又钟繇字符常取尚书皋繇谟彰厥有常之义今人但晓读繇为由耳

　　颠当
颠当尔雅谓王蚨当鬼谷子谓之蚨鬼唐刘崇远金华子谓之金骆槖谚云颠当牢守门蠮螉汝寇无处奔范石湖诗云恐妨胡蝶惊梦笑倩颠当守门今人乃谓之石敢当矣

　　星变
魏文帝问黄榷三国执为正统权对曰以天文则魏为正然考之史黄初四年三月癸卯月犯太心星曰心为天王王者恶之四月癸已蜀先生殂于永安宫而二国自如天道岂易言哉晋天文志云二石虽僭号其强弱常占昂宿不关紫宫太微然以载记考之流星入紫宫而刘聪殒彗尾埽太微而符坚败荧惑守帝座而吕座破抑又何哉梁武帝时星变占曰荧惑入南斗天子下殿走武帝被发跣足以禳之未几北朝有孝静帝之变武帝曰虏亦应天象耶晋庾翼与兄冰书曰岁星犯天关江东无故而季龙频年闭关此复是天公愦愦无皁白之证也噫人之责天亦太苛矣为天者不亦难哉世况云月犯少微隐士当之戴颙自以为忧既而无恙当时戏谓颙求死不得此尤可笑也

　　郭璞墓
郭璞善地理凡遇吉地必剪爪发以瘗之故郭璞墓所在有之

　　后稷树艺法
后稷教民树艺之法曰五时见生而树生见死而获死又曰五谷生于五木泛胜之曰黍生于榆大豆生于槐小豆生于李麻生于杨大麦生于杏小麦生于桃稻生于柳五木自天生五谷待人生故五谷候于五木也故曰见生而树生也靡艹死而麦秋至艹木黄落禾乃登故曰见死而获死也

　　护门艹
王筠寓直诗霜被守宫槐风惊护门艹物类志曰护门艹出常山取置户下或有过其门者艹必叱之一名百灵艹

　　末利
茉莉花见于嵇含南方艹木状称其芳香酷烈此花岭外海滨物自宣和中名著艮岳列芳艹八此居一焉八芳者金蛾玉蝉虎耳凤尾素馨渠那茉莉含笑也洛阳名园记云远方奇卉如紫兰抹厉王梅溪集作没利又作抹利陈止斋集亦作没利朱文公集作末利洪景庐集作末丽佛书翻译名义云末利曰鬘华堪以饬鬘北土云柰晋书都人簪花柰云为纤女带孝是也则此花入中国久矣

　　梧桐本虚
东坡云凡木本实而末虚惟桐反之试取其小枝削之皆坚实似蜡而其本皆虚故世所以贵孙枝者贵其实也

　　鵙
月令鵙始鸣鵙即伯劳也左传谓之伯赵乐府谓之伯劳今不识为何鸟按禽经注云伯劳飞不出翱翔直刺而已形似鸜鹆鸜鹆啄黄伯劳喙黑以此别之易林曰鵙必单栖鵹必匹飞此鸟好只飞未尝双性亦能击搏鹰集于林则盘旋鸣聒俟鹰飞辄击之俗呼为凤凰皂隶言百鸟畏之也蜀中名驾鵹滇中名铁鹦哥又名榨油郎五更辄鸣不止至曙乃息

　　蚝山
韩文公诗蚝相粘为山十百各自生按本艹衍义云牡砺坿石而生磈礧相连如房故名蛎房读如阿房之房 【 音傍见史记】 一名蚝山初生海畔才如拳石四面渐长有一二丈者一房内有蚝肉一块肉之大小随房所生每潮来则诸房皆开有小虫入则合之以充腹宋翟忠惠焦山诗僧居蚝山迷向背佛宇蜃气成吹嘘

　　信天翁
信天翁鸟名滇中有之其鸟食鱼而不能捕俟鱼鹰所得偶坠者拾食之兰廷瑞诗云荷钱荇带缘江空唼鲤舍娑浅艹中波上鱼鹰贪未饱何曾饿死信天翁亦可以为讽也廷瑞滇之杨林人 【 与前记小异】 

　　高斋无白鸟(阊门外莺脰湖无蚊上塘凤凰左右亦无蚊相去不及一里)


水经注江陵古岸有李姥浦浦中偏无蚊蚋之患梁元帝金楼子云荆州高斋夏月无白鸟余亟寝处其中及移他斋则蚊声如雷数丈之间如此之异刘孟熙霏雪录云会稽径山夏无蚊纳湖州志载马自然每赊酒于白塔港得仙之日化酒家铁器皆为紫金其桥遂名望仙子汇旧多蚊自马仙泊舟之后至今不生夏月人多聚舟宿焉舆地志潼川护圣寺夏无蚊灵应泉无虾杨天惠诗虫虾敢污芳池洁蚊纳难禁宝地寒滇中环湖苦多蚊而宝珠寺乃绝无影响其故有不可晓昔予家旧厅事为古石艹堂不甚大人家所谓茶厅也亦无一蚊夏夜则家人相聚而卧于此后毁于火

　　玉门夕阳亭
玉门地在成皋战国策武王有玉门之难比文王有羑里之厄其后汉高荥阳之败亦独与滕公逃出成皋玉门此一玉门也圣贤之君两危矣董卓举兵犯关胁诏使种邵于夕阳亭晋之乱亦由荀勖教贾充于夕阳亭饯席之一言此一夕阳亭也而汉晋两凶渠相袭迹恶地固应尔耶

　　钿金
张怀瓘书录往在翰林见古钟二枚高二尺许有古文三百余字纪夏禹贡绩皆紫金钿似大篆神彩惊人盖三代钿金为篆其精类如此又李伯时得雕戈虫鸟书黄金文铭六字曰主用父作雕戈钿金法今亦不传唐六典有十四种金曰销金曰拍金曰镀金曰织金曰砑金曰披金四泥金曰镂金曰捻金曰戗金曰围金曰贴金曰嵌金曰里金而钿金不在其中今并其名亦不知矣

　　刺闺
梁戴暠从军行云长安夜刺闺胡骑犯铜鞮刺闺夜有急报投刺于宫门也南史陈文帝每夜刺闺取外事分判者前后相续刺鸡人司漏传签于殿中令投签于阶石上跄然有声隋炀帝诗投签初报晓隋时此制犹存也

　　宋主礼儒臣
宋之君崇礼儒臣过于汉唐正史之所遗者有二事其一真宗临杨砺之丧降辇步吊重其清介也其二富弼母卒仁宗为之罢春晏二事虽三代令主不过此也其后徽宗之待蔡京王黼南宋之待秦桧伌冑似道恩礼倍此然前之则如荡子之交狎客后之则如弱主之畏豪奴岂曰荣遇美事乎书之秪辱耳

　　容头过身
汉书虞诩疏公卿巽懦容头过身盖以猫犬喻之凡猫犬钻亢头可容身即过矣

　　秋胡妻
刘子玄曰列女传载秋胡妻者寻其始末了无才行可称直以怨怼厥夫投川而死轻生同于古冶狥节异于曹娥此乃凶险之顽人强梁之悍妇辄与贞烈为伍有乖其实焉予按小说载刘伯玉妻闻其夫诵洛神赋遂投洛水而死名妬妇津事与秋胡相类秋胡妻可为贞烈则当祠干妬妇津以刘伯玉妻配享可也

　　彭祖
王逸楚辞注彭祖好和滋味善斟雉羹以事帝尧司马彪庄子注彭祖八百犹悔不寿恨杖晚而唾远又曰彭祖饵云母御女凡数十娶晚妻郑氏妖滛败道而死非寿终也东坡诗空餐云母速山尽不见蟠桃结子时

　　康节论庄子
邵康节云庄子盗跖篇言事之无可柰何者虽圣人亦无如之何庖人虽不治庖尸祝不越樽爼而代之言君子之思不出其位杨龟山曰逍遥游一篇子思所谓无入而不自得养生主篇一孟子所谓行其所无事愚谓能以此意读庄子则所谓圆机之士可与之论九流矣世之病庄子者皆不善读庄子者也

　　章邯未可轻
方万里云高祖自汉中东出司马翳董欣望风稽颡独章邯坚守废丘踰年不下至于引水灌之然后破此岂脆敌哉惜其不知所事身名俱灭严尤之于王莽徐道覆之于卢循皆一律也

　　君子不可立党
宋刘炎迩言云天下之士亦多矣岂独登龙门与仙舟者皆为贤而不在此选者尽不肖邪更相表题是自立祸梯又曰韩稚圭忠于所事天下无间言范文正勇于自任而朋党之祸起矣范公岂立党者惟其立意则党之召也

　　紫电清霜
三国典略曰萧明与王僧辨书凡诸部曲并使招携赴役戎行前后云集霜戈电戟无非武库之兵龙甲犀渠皆是云台之仗唐王勃滕王阁序紫电清霜王将军之武库正用此事以十四岁之童子胷中万卷千载之下宿儒犹不能知其出处岂非间世奇才杜子美韩退之极其推服良有以也使勃与杜韩并世对毫恐地上老骥不能追云中俊鹘后生之指点流传妄哉

　　历代名臣奏议
宋宁宗时武学生华兵池州人上疏极数韩卮冑之恶其略云程松之以纳妾求知倪僎以售妹入府苏师旦以献妻入阁黜陟之权不出于陛下而出于卮冑是吾有二中国也命又不出于卮冑而出于苏师旦周筠是吾有三中国也书奏卮冑大怒下之大理贬建宁圜土中郡守傅伯成怜之命狱卒使无系之伯成去郡岳遂病死狱中岳之忠节灼灼如此近观历代名臣奏议宋诸臣奏议可谓详备而岳之奏不在其中乃知古忠臣义士湮没不闻者多矣故表出之

　　李涉赠盗诗
唐李涉赠盗诗曰相逢不用相回避世上于今半是君可谓婉切刘伯温咏梁山泊分赃台诗云突兀高台累土成人言暴客此分赢饮泉清节今寥落何但梁山独擅名元末贪吏亦唐末之比乎汉书云吏皆虎而冠史记云此皆刧盗而不操戈矛者也二诗之贼皆祖此宋末有俗诗云众人做官又做贼郑广做贼又做官又解贼一诗云解贼一锣三棒鼓接官三鼓一声锣锣鼓听来无二样官人与贼不差多近日云南洱海接官厅与打刧弯相近有达官命童子作对曰接官厅上接官一童生应曰打刧弯中打刧尤可笑也

　　王钦若
巽严李氏送汤司农归朝序载王钦若与母宾古请赦天下宿逋自五代至咸平真宗从之遣使四出蠲宿逋一千余万释系囚三千余人由是遇之甚异不久入相仁宗继立推广先志亟改追欠司为蠲纳司钦若此事史不书当表出之亦憎而知其善也五代之欠至真宗时尚征宋事之可咲如此

　　恬智安虑诚明
庄子曰古之治道者以恬养智智生而无以智为也谓之智养恬智与恬交相养而和理出其本性也大学曰安而后能虑中庸曰诚则明矣明则诚矣佛氏之所谓定慧亦是理也司马子微曰恬智也定慧也一也理之会族玄通无古今无华夷而符合浑融谓其窃吾说以文彼狭夫琐儒之见也

　　博约
博学而详说之将以反说约也或问反说之后博学详说可废乎曰不可诗三百一言以蔽之曰思无邪礼三千三百一言以蔽之曰母不敬今教人止诵思无邪母不敬六字诗礼尽废可乎人之心神明不测虚灵不昧方寸之地亿兆兼照者也若涂闭其七窍折堕其四支曰我能存心有是理乎

　　俗儒泥古
赵括之兵法房管之车战刘歆王安石之周礼其法是也其时非也泽麋而蒙雕虎之皮尸鸠而傅鹪明之羽适足增其累耳胡致堂必欲行封建张横渠必欲行井田幸而不用于明不幸而试其败涂地矣朱子犹惜其有志未就而卒亦迂矣哉

　　元朝番书
元朝主中国日用羊皮写诏谓之羊皮圣旨其字用蒙古书中国人亦习之张孟浩诗云鸿蒙再剖一天地书契复见科斗文张光弼辇下曲云和宁沙中扑遬笔史臣以代铅椠事百司译写高昌书龙蛇复见古文字侎离犬羊之俗而以科斗龙蛇称之盖春秋多微辞之意也

　　艹书百韵歌
艹书百韵歌乃宋人编成以示初学者托名于羲之杨升庵云近有一庸中书取以刻石而一钜公序之信以为然有自京师来滇持以问余曰此羲之艹韵也余戏之曰字莫高于羲之自作艹书百韵歌奇矣又如诗莫高于杜子美子美有诗学大成经书出于孔子孔子有四书活套若求得二书与之为三绝矣其人愕然曰孔子岂有四书活套乎余曰孔子既无四书活套羲之岂有艹书百韵乎其人始悟信乎伪物易售信货难市也谚云若无此辈饿杀此辈

　　钱昆求外补
宋初置通判分知州之权谓之监州有钱昆者性耆蠏常求外补曰但得有蠏无监州处则可此语风味似晋人归田录及扪虱新话皆载其事东坡诗云欲问君王乞符竹但忧无蠏有监州昆去东坡未远即用其事为诗良爱其语也

　　崔鲁华清宫诗
崔鲁华清宫诗四首每各精练奇丽远出李义山杜牧之上而散见于唐音及品汇渔隐丛话长安古志中各载其一而己今并录于此其一曰门横金锁閴无人落日秋声渭水滨红叶下山寒寂寂湿云如梦雨如尘其二曰银河漾漾月辉辉栖碍星边织女矶横玉叫云天似水满空霜霰不停飞其三曰障掩金鸡蓄祸机翠华西拂蜀云飞珠帘一闭朝元阁不见人归见燕归其四曰艹遮回磴绝鸣銮云树深深碧殿寒明月自来还自去更无人倚玉阑干

　　桃花诗
唐自贞观至景龙诗人之作尽是应制命题既同体制复一其绮绘有余而微乏韵度独苏颋东望望春春可怜一篇回出羣英矣予又见中宗赏桃花应制凡十余人最后一小臣一绝云源水丛花无数门井丹跗红萼闲青梅从今结子三千岁预喜仙游复摘来此诗一出羣作皆废中宗令宫女唱之号桃花行惜不知作者名然宋元近时选唐诗者将百家无有选此者未之见耶未之识耶

　　洛春谣
刘须溪所选古今诗统其辛集一册诸藏书家皆然予于滇南偶得其全集然其所选多不惬人意可传者十之一耳辛集中皆宋人诗无足采取独司马才仲洛春谣曹元宠夜归曲尚有长吉义山之遗意今录于此洛春谣云洛阳碧水扬春风铜驼陌上挑花红高楼叠柳绿相向绡帐金鸾香雾浓龙裘公子五陵客拳毛赤兔双蹄白金钩宝玦逐飞香醉入花丛恼花魄青娥皓齿别吴倡梅粉妆成半頞黄罗屏绣幕围寒玉帐里吹笙歌凤皇细绿围红晓烟湿车马騑騑云栉栉琼蘂杯深琥珀浓鸳鸯枕镂珊瑚涩吹龙笛歌白纻兰席淋漓日将暮君不见灞陵岸上杨柳枝青青送别伤南浦夜归曲云饥乌哑哑啼暮寒回风急雪飘朱阑琐窗绣阁艳红兽画幕金泥摇彩鸾吴妆秀色攒眉绿能唱襄阳大堤曲酒酣横管咽孤吹吹裂柯亭傲霜竹远空寒雪浑不动老狐应渡黄河冻暗回微暖入江梅何处荒榛挂幺凤归来应跨青连钱貂茸拥鼻行翩翩笼纱密炬照飞霰十二玉楼人未眠

　　宝袜腰彩
袜女人胁衣也隋炀帝时锦袖淮南舞宝袜楚宫腰卢照邻诗倡家宝袜蛟龙被是也或谓起自杨妃出于小说伪书不可信也崔豹古今注谓之腰丝注引左传袒服谓近身衣也是春秋之世己有之岂始于唐乎沉约诗领上蒲桃绣腰中合欢绮谢偃诗细风吹宝袜轻露湿红纱

　　状元三元
宋朝父子状元有梁灏子固安德裕子守亮张去华子师德魏野诗封禅汾阴连岁榜状元俱是状元儿惟我　朝绝少即三元亦不如宋之多也杂录载刘子钦江西人自省元至会元解缙称之曰状元属子矣刘不逊谢缙乃以题意密示曾棨棨遂为状元而刘列十人之后后亦不显相傅王文恪将作状元而商文毅辂嫌其并已抑为第三文毅之意谓我　朝止已一人三元也不知洪武辛未状元许观贵池人乡会俱第一死于靖难妻翁氏及二女亦死节则许观己三元矣不独文毅一人也而今人俱知有商则革除削籍而人不知耳

　　宋三元
杨察成都人宋史称其属文雅致有体弟寘与齐名发解礼部廷试皆第一蜀士在宋世三元三人陈尧叟杨寘何涣也而王曾冯京又其昭昭者此外金则孟学士宗献元则有王宪佥宗哲若唐则又有四元崔延翰盖又为制科首也又宋政和中张伯纯纲以三舍释褐徽庙亲御崇政殿赐之及第顾知举张克公等曰人言祖宗时有三元今纲乃四元克公等对曰纲自本州升贡次公试次内舍校定次上舍合格升次补上舍上等皆第一人所以京师有五元之目上曰张纲五处作魁必不是偶中可优奖之遂除太学博士纲金坛人其后立朝有大节

　　老状元
世传梁灏为状元年已八十二岁其谢表有云白首穷经少伏生之八岁青云得路多太公之二年容斋四笔云以国史考之梁公以雍熙二年及第景德二年以翰林学士知开封府暴卒年四十三朝野杂记谓灏登第年纔二十二弇州言以灏传辨之容斋之言是也然则灏实少年状元耳侯鲭录崇宁中状元徐遹宴罢作诗曰白发青衫老得官琼林顿觉酒肠宽平康夜过无人问留得宫花酲后看又清夜录载詹义登科诗曰读尽书诗五六担老来方得一青衫佳人问我年多少五十年前二十三又鹤林玉露载绍兴中黄公度榜第三名陈修唱名时高宗见其老问年几何曰七十三问几子曰未娶遂诏宫人施嫁氏之时人戏曰新人若问郎年纪五十年前二十三清波杂志又谓闽人韩南总之梁灏断非老状元相传齐东之语耳

　　乙酉死难诸公
乙酉秋薙发令下于时少詹徐勿斋 【 干】 赴水死而庠士许 【 琰】 顾 【 所受】 先后俱自尽其有志者皆深匿不出吴中如进士刘 【 曙】 解元杨 【 廷枢】 □□□□□以为逆党杀其身没其家而衙门中人公然以为逆产吓诈连年不休云间陈卧子 【 子龙】 文章功业中人也丁丑进士仕为绍兴推官与吴中名节诸公夙有声气之雅□□□□将杀之矣乘间赴水死先是乙酉秋有诗十首其诗感慨悲壮不必言而风格雄浑居然火攻杜陵矣录而存之以备他年史官之采焉
满目山川极望哀周原禾黍共徘徊丹枫锦树三秋丽曰雁黄云万里来夜雨荆榛连茂苑夕阳麋鹿下苏台振衣独上要离墓痛哭新亭一举杯其一行吟坐卧独悲愁海雾江云引暮愁不信有天常自醉最怜何地可埋忧荒荒葵井多新鬼寂寂田识故侯见说五湖供饮马沧浪何处着渔舟其二万木凋伤叹式微何人独与赋无衣繁霜皓月阴虫切画角清笳旅雁飞阮籍哭时途路尽梁鸿归去姓名非南方亦有招魂地日暮长歌学采微其三桑田海水两悠悠汗漫常思历九州星汉清沉孤客夜风云萧瑟大荒秋穹庐毳帐连天起野马黄牛地游总与向平称五岳短衣蓬鬓不胜愁其四金阙珠楼瑞霭中天门端拱万方同凤城南锁黄河溢鸟道西回紫塞通三市铜驼愁夜月五陵石马恸秋风玉泉不识朝宗意依旧东流入汉宫其五妖星芒角埽皇图望帝魂归定有无轩后衣冠成异代湘妃珠玉竟先驱虚传龙种还天阙空见旄头入上都何日侍臣亲洒泪手披荒艹问金鳬其六南宫西苑柳如丝凤辇龙舟向晚移春燕俄惊三月火昏鸦空绕万年枝槖驼尽系明光殿苜蓿新栽太液池苦忆教坊供奉妓短箫横笛谱兹其七双阙三山六代看龙蟠虎踞旧长安江陵文武牙签尽建业风流玉树残青盖血飞天日暗黄旗气掩斗牛寒翩翩入洛羣公在剩有孤臣泪未干其八经年憔悴客吴关江艹江花莫破颜岂惜余生终蹈海独怜无力可移山八厨旧侣谁奔走三户遗民任往还圯上隆中俱避地侧身怀古一追攀其九故宫楼阁照江清绿柳黄蒲日日生霜老莲房残馆苑风吹槐叶下台城仙人露掌镵乌集玉女阶除蔓艹平回首蒋陵松栢路按鹰调马不胜情其十

　　温廷筠诗
里中画工吴生为人画一扇诗二句是鸡声茆店月人迹板桥霜竟写为王右丞句予疑之此明是晚唐诗也及简温诗即得之诗刻峭不凡然毕竟不能置之盛唐中也今坿之此　商山早行　晨起动征铎客情悲故乡鸡声茆店月人迹板桥霜槲叶落山路枳花明驿墙因思杜陵梦鳬雁满回塘

　　廉吏为神
吴人盛王赞中崇祯丁丑进士令兰溪有神明之称以不事上官被劾归常世鼎革乃匿迹乡闲以教授为业七八年至卒先三二年闲常梦身为城隍受诸祭奠有兰溪人来云人传公已仙去吾县民建祠凡水旱疾病祷之必应今已三四年矣此后乃夜夜梦之亡何而卒

　　陈之遴
鼎革之际□□□□□卒先投诚则浙海宁陈之遴首也之遴世受国恩簪缨四五代矣父为蓟抚以失机逮之遴探之　上无宽典买毒物陨其父命于刑部福堂是时之遴已榜眼及第矣弘光初复起为大官□□□□□丙戌便上疏投诚其家即三岁孩童□□□□□□□其为礼书时寄一缄于苏之富人云皇上今年十四长如成人天表英伟面如满月两耳垂肩不好嬉戏最爱读书敬大臣爱小民诸事亲决一一精明妥当恭俭之德甚多邸报所传十之一二而已将来异政尚多想太平可致海内所仰望者二三年定如愿也其投诚一疏至谓父为清朝而死真涂面丧心狗彘之不若也 【 □□】 有日决当门诛其北上时先献策于洪承畴纵满兵伐尽孝陵松柏以坏明朝气脉云再不中兴

　　胡白叔
胡山人白叔名梅少为家太仆舆浦优伶以面首复为家银台文江弄臣龙阳之宠至壮犹不衰天资过目不忘五十后以阅藏损其目以医自活医多奇中诗亦为名家所赏其得称山人则闽中曹石仓观察游扬之也七十外而殁殁后家元叹悼以诗俱实录也诗云　吴中布衣号能诗三十年闲白叔氏前有汤因后有君志士骞飞皆崛起当时沈野亦知名五言妥帖动公卿城中富室怜风雅分羹继粟恒丰盈白毫徐子称孤僻延誉后生为己力君时弱冠困风尘指说将来能弄笔从此诗篇在人口珠玉无胫亦善走落帆驻马日喧喧辄问胡君无恙否京兆怜才煞卤莽止爱吹箫披鹤氅寄托虽佳主不文别馆栖栖悲豢养闽国相招待入羣石仓观察最知闻言鸟不离鹦鹉伴干鱼曾荐武夷君双瞳役使菁华竭黯黮观君岩电没雾里看花久不堪句中有眼犹能活薄俗衰年所向穷出门不异在家中数钱啧啧惟闻鼠裹药陈陈并花虫东偏瓦屋鳞鳞者说着恩门泪盈把攫拏无力効饥鹰刍粟遂忘收老马虞山宗伯厚无加许叙遗文备一家既着赠衣归地下又传住句到天涯以前数子先朝露文字寥寥不比数不如君晴中摸索得虞山身后诗名悉委付

　　孙之獬
之獬山东人明朝为翰林至宫坊以魏党又廷哭要典被黜于　先帝□□□□□□□□□□子又为清翰林山东乱乱兵缚置高竿丛箭射之此丙戌丁亥间事报应之速无踰之獬者

　　庙号陵号
太祖高皇帝后马氏葬孝陵在金陵余俱在燕也　成祖文皇帝后徐氏葬长陵　仁宗昭皇帝后张氏葬献陵　宣宗章皇帝后孙氏葬景陵　英宗睿皇帝后钱氏葬裕陵　景皇帝后汪氏 【 曾被废】 葬西山　宪宗纯皇帝后王氏葬茂陵　孝宗敬皇帝后张氏葬泰陵　武宗毅皇帝后夏氏葬康陵　世宗肃皇帝后　氏又方氏葬永陵　穆宗庄皇帝后陈氏葬昭陵　神宗显皇帝后王氏葬定陵　光宗贞皇帝后　氏葬庆陵　熹宗哲皇帝后张氏葬德陵　思宗烈皇帝后周氏藳葬　又建文帝无陵相传天顺间自出迎至宫中号老佛葬西山不封不树今西山有天下大师之墓碑见在见帝京景物畧甚详　又与献帝后卲氏葬承天显陵庙号睿宗此世宗本生父母也

　　梅舜俞河豚诗
吴少参累瓦编载梅舜俞河豚诗春洲生荻芽春岸飞杨花河豚当是时贵不数鱼虾其状已可怪其毒亦莫加忿腹若封豕怒目犹吴蛙庖煎苟失所入喉为莫耶若此丧躯体何须资齿牙持问南方人党护复矜夸皆言美无度谁谓死如麻我语不能屈自思空咄嗟退之来潮阳始惮餐笼蛇子厚居柳州而甘食虾蟆二物虽可憎性命无舛差斯味曾不比中藏祸无涯其美恶亦称此言诚可嘉

　　苏州
吴少参云吴郡以苏名昔人谓姑苏乃姑胥凡山与台皆以伍胥得名吴语误以须为苏故曰姑苏后遂为苏州近梁宪使问予予不能详偶阅宛委余编载续图经云姑苏台一名姑余史记正义云在吴县西南三十里姑苏山上山水记阖闾作春夏游焉又云夫差作越绝书云阖闾造九曲路以游姑胥之台然则姑苏之成谓姑胥或谓姑余不可知而始于阖闾成于夫差岂得云伍胥而误也特姑胥义亦未晓又一书云吴既灭台亦废矣而独胥山在故称曰孤胥台吴人讹胥为蘓误孤为姑耳不知何据

　　戏具之始
尧作围棊乌曹作博 【 见世本】 老子入胡作樗蒲黄帝作蹴踘 【 见博物志】 曹植作长行局即双陆也胡王作握槊亦双陆也 【 见后魏李卲序】 汉武帝作藏钩 【 见辛氏三秦记】 刘向作弹棊 【 见西京杂记】 晋挚卫尉作四维戏纸局本棊 【 见李秀赋】 齐武陵王晔作侧揪棊局 【 见冯鉴续事始】 后周武帝作象戏 【 见后周书】 

　　江南二十八景
东江顾公谓江南有二十八景棃花满放梅萼盛敷茶笋初肥桃柳相月眉枇杷摘金杨梅献紫牡丹鬬色芍药繁妆海棠晓睡蔷薇昼香芰荷新发菱芡初尝莼鲈正美秫酒始浓稻花成云麦风成浪鱼寺鱼荐新紫蟹满膏橙黄橘绿蒲长苇高菊圃千名杏园一色松花成饼桂子为浆兰蕙列庭水仙置席莺啼春树鹭映秋波平泉陆公曰尚有二景公胡见遗菜花如褥稻米如玉

　　九老会
白乐天香山九老会怀州司马胡杲年八十九卫尉卿吉日年八十八龙武长史郑据年八十五慈州刺史刘真年八十七侍御史庐贞年八十三永州刺史张浑年七十七刑部尚书白居易年七十四秘书监狄兼謩河南尹卢真以年未七十虽与会而不及列宋李文正公昉以司空致仕年七十二矣思乐天九老之会适交游中有此数曰太子中允张好问年八十五太常少卿李运年八十故相吏部尚书宋琪庐州节度副使武允成皆年七十九矣僧赞宁年七十八郢州刺史魏丕年七十六左谏议大夫杨徽之年七十五水部郎中朱昂与李公同七十二其中两相乃着一僧甚奇 【 时以蜀寇起而止】 文潞公守洛为耆英会凡十有三人守司徒韩国公富弼年七十九守太尉判河南府潞国公文彦博司封郎中席汝言俱年七十七朝议大夫王尚恭年七十六太常少卿赵丙秘书监刘九卫州防御使冯行已俱年七十五太中大夫充天章阁待制楚建中年七十三朝议大夫王慎言年七十二宣徽南院使检校太尉王拱辰年七十一太中大夫张问龙图阁直学士张焘俱年七十端明殿学士太中大夫司马光六十四夫以耆年硕德当太平之世投老归闲结同心之盟修宴乐之老优游晏衎身世两志真古今盛事不易得也又杜祁公有睢阳五老会曰太子太师杜衍年八十礼部侍郎王焕年九十司农卿毕世长年九十四兵部郎中朱贯年八十八驾部郎中冯平年八十七

　　七贤过关
杨用修云世传七贤过关图或以为竹林七贤观其画衣冠骑从当是晋魏闲人物意态若将避地者或云是门井元日冬雪后张说张九龄李白李华王维郑虔孟浩然出蓝天关游龙门寺郑虔图之虞伯生有题孟浩然像诗风雪空堂破帽温七人图里一人存又有槎溪张辂诗二李清狂狎二张吟鞭遥指孟襄阳郑虔笔底春风满摩诘图中诗兴长是必有所传诸君子风流大雅想象于千秋之下欲为执鞭而不可得也

　　寒具
桓玄喜陈书画客有不濯手而执者偶涴之后遂不设寒具寒具皆云环饼世疑馓子也刘梦得寒具诗云纤手搓来玉数寻碧油煎出嫩黄深夜来春睡无轻重压扁佳人缠臂金盖以寒具为馓子也宋人小说以寒具为寒食之具林和清山中寒食诗云芳塘波绿杜蘅青布谷提壶已足听有客初尝寒具罢据梧慵复散幽经则寒具非馓子也楚辞粔籹蜜饵有餦餭王逸注张豊易也以蜜和米面熬煎作粔籹梼黍作饵又有美易众味甘具也朱子注以米面煎熬作之寒具也 【 朿晢饼赋有牢丸之目盖餐具名也】 

　　饼
吴均饼说云安定咽鸠之麦洛阳熏得之磨河东长若之葱陇西舐背之犊枹罕赤髓之羊张掖北门之鼓然以银屑煎以金铫洞庭霜之橘仇池莲蒂之椒调以济北之盐剉以新丰之鸡细如华山之玉屑白如梁甫之银泥既闻香而口闷亦见色而心迷

　　徐世溥说
新建徐世溥才士也 【 字巨源】 其言曰万历癸酉以后文治向盛若赵高邑顾东林邹吉水海琼州之道德丰节袁嘉兴之穷理焦秣陵之博物董华亭之书画徐上海利西士之历法 【 徐光启利玛窦也】 汤临川之词曲李奉祀 【 江西李时珍】 之本艹赵隐君之字学下而时氏之陶顾氏之冶方于鲁程君房吴去尘之墨陆氏之攻玉何氏之刻印皆可与古作者同敝天壤而万历五十年独无诗盖滥于王李佻于袁徐 【 袁中郎徐文长】 纤于钟谭

　　朱竹墨菊
周栎园曰朱竹墨菊余向但求之楮墨间后亲见朱竹于延平山中数顷琅玕丹如火齐又类典中载汉时永寿里出墨菊其色漆黑至用其汁为书各赋二诗纪之朱竹云高情直与晚枫邻傞舞安知醉有辰旧族传为绛县老孙枝近作赤城人潇湘泪尽终余血淇澳花繁不是春曾在龙门柯畔立支离更见爨中身一乱擗桃花映客酡斜批鹤顶闲青萝翻新竞此红儿曲截留笛吹赤帝歌酒酝宜城光未定冠裁薛县色全讹遥看岩下襕斒处或是秋深桕叶多二墨菊云寂寞模糊陶令门玄霜冉冉借秋痕雨中送酒衣偏白雾里看花眼倍昏永寿寒寻苍玉乱南阳晚日英碧潭浑就荒三径归来后只觉长松独自存一把得寒英色未伦夕餐只认鞠通身篱边月落情无柰霜里灯摇影倍新不识黄金真灿艳独怜青女自横陈潇潇一夜重阳雨元对羲黄以上人

　　李无尘
李三随字无尘汴曲中人能为诗画兰张林宗阮太冲诸名士坐上非此君不欢至谓北之有无尘犹南之有湘兰也诗如长阑酌月云新调从人翻水国古铉不敢按中州合欢楼春云集花底敛襟依鹤步歌中住拍让莺啼听小红筝歌云不是周郎独顾误声声合拍也回眸七夕分得王子乔云白鹤乘来岩际望神仙亦有故园情陶庵夜坐杯沉双影寂雨压一灯深哭张烈女自嫌我有泪敢谓世无人皆楚楚有致湘君似不及也

　　玉抱肚
曲名玉抱肚人不知其解乃王荆公所赐玉带阔十四搯故有其名

　　鹧鸪
鹧鸪栖止各有定阜相侵则鬬采者置囮网中鹧鸪闻囮声以为据其地也急归谋与之鬬乃自投于网又云飞必向日飞数逐月如正月一飞而止于窠中不复起十二月十二起也

　　医书
医书中有天地国脉日气趋东南文章太盛是亦天地一病见偶然录又李太白诗昔日夫容花今为断肠艹陶弘景仙方注云断肠艹不可食其花美好名夫容见冷斋夜话不读此视为两物

　　七十二
管子述古封禅之君七十二人孔安国撰孔子弟子七十二人刘向传列仙亦七十二人皇甫士安撰高士亦七十二人陈长文撰耆旧亦七十二人

　　忌日
季节见于子顺子顺与之酒辞问其故对曰今日家之忌日也子顺曰饮也礼虽服衰麻见于君及先生与之梁肉无辞所以尊长而敢遂其私也忌日方于有服轻矣见孔丛子孔氏论礼如此程正叔歌哭之论无乃腐儒乎正叔又问秦少游曰问天知否天还知道和天也瘦上穹尊严安得易而侮之大头巾真可压

　　物理
兰待女子同种则香蔗使庶生儿种之则甘种莺粟夫妻着丽服半夜种之则艳种芫荽作秽语则茂种山药以足按之则支离错出种松子以枝击蓬使子堕地用锥刺地深五寸许以帚埽入无不长 【 经人手则不生】 黄杨择阴晦夜无一星在天伐之为枕则不裂

　　老寿星之始
宋真宗二年有异人长三尺许而身与首几相半丰髯秀耳丐食辇下叩所从来则曰吾将益圣人寿一日见上询其能则言性嗜酒与之酒一举一石俄逸去太史奏寿星缠帝座上异之后访求不可得诏图其形即今寿星像也按真宗在位二十五年寿五十五其所益无几然一日之寿亦寿也

　　饮食之重
翳桑饿夫倒戈以卫宣子漂絮老媪进食而哀王孙赖荣受报于亲炙之人黔敖忍死于嗟来之食古人视饮食之重如此

　　周寿谊之寿
昆山周少参震述其乃祖寿谊生于宋景定间历元至洪武六年百有十岁郡守魏观设乡饮酒宠异之　太祖复召至阙庭赐酒馔复其家年一百十六岁乃终今苏州学有乡饮酒碑

　　天性之亲
人之最难忍者拂逆也若天性之适遭其穷与之校不可置之度外不可道惟有自尽而已大舜父母顽嚚而弟复傲而能无怨无怼委命毕诚而究能克谐底豫君子观于舜而知逆境之成人故曰山河大地尽是黄金满世界皆药物故曰小拂逆是小遭际大拂逆是大遭际以之怨尤固非即泛泛以为前缘不可如何亦错过而可惜矣

　　宋太宗之不仁
李后主以七月七日生亦以七月七日死钱王俶以八月二十四日生亦以八月二十四日死生死相同如此盖后主以故国不堪回首句赐牵机药死而钱俶素恭谨荷礼最优而亦以生日死盖衔忌未消各借生辰赐酒食毙之其不仁如此

　　分宜相
嘉兴宗给谏弘暹宧江右时方籍分宜相宗预于监籍之员言严相青褶纱巾手携书数帙以出藉者问之严曰此方书欲藉以送老耳问书中有刀疮药方否严曰有曰能治得沉青霞杨椒山头创否严默然遂投之火监者此语大快人意然犹恨此獠得全首领以终

　　欲火
曲周陈公讳于阶令桐时有富翁子妇自父家还明日与夫卧不起呼之不应抉户而入烟扑人如硫黄视之则两人皆焚但余一足殊不可解王虚舟曰焚砂石为龙火焚金铁为佛火焚人之火是为欲火佛言媱习交接发于相摩研摩不休如是故有大猛火光于中发动意其研摩之极欲火炽煽煽而忽熖因以自焚其不焚床第庐舍者火生于欲异于常火亦如龙火止焚砂石佛火止焚金铁耳

　　状元归娶
少年及第奉旨归娶诗明初练子宁送花状元云二月都门莺乱啼郎君春色上春衣潘生况拟供调膳张敞仍须学画眉南陌酒香银瓮熟西湖月朗画舩归极知身君恩重莫遣心随粉黛移　解缙送刘探花素云少年归娶送金銮喜得天颜一咲看红锦裁云朝莫雁紫箫吹月夜乘鸾灵椿枝上承中馈宝镜台前结合欢从此梅花消息好青绫不似玉堂寒　白正蒙送同状元延儒云才子承恩出建章风流千载一周郎人间玉杵偕僊配天上金莲簇艳妆绛蜡影摇宫锦色绣帏春拥御炉香即今已在蓬瀛境不用吹箫下凤皇　陈继儒送吴榜眼伟业云年少朱衣马上郎春闱第一姓名香泥金帖贮黄金屋种玉人归白玉堂北面谢恩才合卺东方待晓渐催籹词臣何以酬明主愿进关睢窈窕章明朝二百六十余年归娶者不数人练诗用正韵　又弘治乙丑榜眼量王巳年十九正德丁丑榜眼伦以训年十七皆归娶其诗无考

　　张果
唐开元廿二年以方士张果为银青光禄大夫初张果自言有神仙术上遣玺书迎入宫号通玄先生寻卒好事者以为尸解　此世俗之所谓张果老也或言果是尧时蝙蝠精尤可咲

　　王百谷
百谷以诗文名海内者五十年少子亦房名留走入魔道坿马仲良 【 之骏】 诸人窃名于世诗刻种种无一语及其父同辈名人为留诗序者体留意亦未敢一字及百谷若百谷生前大辱于世留不屑为其子故推而远之者诗文即不同调何至推而远之如是周栎园曰万历中以门户分别忍于推远其父者某也 【 贺王盛之流】 以诗文分别忍于拥远其父者王留也其诗多怪僻具虞山诗钞

　　张仙
挟仙楼在四川卭州北崇真观后昔有仙人张远霄者往来于此每挟弹视人家有灾者为击散之此其故居也按此则世传张仙弹子图乃远霄也乃讹而为文昌化身为孟日永为花蕊夫人诡对总无干涉

　　女闾
女闾七百齐桓公征其夜合之资以佐军兴皆寡妇也唐书西域传曰忽岭以东俗喜滛龟兹于阗

　　宗门流弊偶记
余少时所指称大和尚者合天下不过几人今则在在处处皆是矣山城名剎动以接众为名所谓架大屋养闲汉者不知凡几大和尚者无不妄自尊崇受人礼拜供养求其实皆妄庸人耳法门流弊至今而极然又未易变通佛出世也救不得可胜浩叹偶阅汪苕文山居诗序其言实获我心录之以示来学俾知波靡中砥柱尚有人也
南北同一宗也五家又同一南宗也顾诸方言宗者必推临济而让之余盖尝造其门墙窃睨其家风矣彼之一棒一喝非不足以袪妄缘摄钝根也然而延至末流则其弊有不可胜言者何也弃典而违律慢人而自大既己失之矣及其说法也则又以一公案为秘藏以呵骂为心印以里俗不堪之诗为偈颂开似了不了之门作可解不可解之见盲喝错棒所在而此是诸方之流极非世尊之本教然也使世尊见之必将叹为魔民黜为贼子矣而彼方自谓人天之师法门之狮象也不亦悲乎彼之所以为说者曰机锋不可以知解传也游戏不可以俗眼窥也人境之夺不夺不可以恒规论也则亦未之思矣夫黄横以前本无谓所棒也马祖以前本无所谓喝也斩蛇杀猫之事难以复行尿床屎橛之言难以再唱也由古德以至今日相距不知凡几而犹贸贸然为之乎然则如之何而后可以予言之由戒以求慧由律以入禅其亦无倍于世尊之教也哉广陵闵渭璜先生所和山居诗四十章直截了当俱本实证绝非可解不可解者之比斯诚深于宗学者也或曰然则语录之行也子将何从曰其在坛经一书乎经所说功德净土定慧一体悉与世尊相合有非五家所及者如疑其不然则姑俟余过广陵造渭璜先生之居而问焉可也

 

卷之三

　　雨水清明
历家以雨水为正月中气惊蛰为二月节清明为三月节谷雨为三月中气而汉世之初仍周秦所用惊蛰在雨水之前谷雨在清明之前至于太初始正之云

　　子夏经学
孔子弟子惟子夏于诸经独有书虽传记杂言未可尽信然要要与他人不同矣于易则有传于诗则有序而毛诗之学一云子夏授高行子四传而至小毛公一云子夏传曾申五传而至大毛公于礼则有仪礼丧服一篇马融王肃诸儒多为之训说于春秋所云不能赞一词盖亦尝从事于斯矣公羊高实受之于子夏谷梁赤者风俗通亦云子夏之门人于论语则郑康成以为子夏等所撰定也后汉徐防上疏曰诗书礼乐定于孔子发明章句始于子夏斯其证也

　　白公夜闻歌者
白乐天琵琶行盖在浔阳江上为商人妇所作商既卖茶于浮梁妇对客奏曲乐天移舩夜登其舟与饮了无所忌岂非以其长安故娼女不以为嫌即集中又有一篇题云夜闻歌者时自京城谪浔阳宿于鄂州又在琵琶之前其词曰夜汨鹦鹉州秋江月澄澈邻舩有歌者发调堪愁绝歌罢继以泣泣声通复咽寻声见其人有妇颜如雪独倚帆巾啬立娉婷十七八夜泪似真珠双双堕明月借问谁家妇歌泣何凄切一闲一沾襟低眉终不说陈鸿长恨传云乐天深于诗多于情者也故所遇必寄之吟咏非有意于渔色然鄂舟所见者亦一女子独处夫不在焉爪田李下之疑唐人所不讥也今诗人罕谈此章聊复表出

　　谢朏志节
荀彧佐魏武帝刘穆之佐宋高祖高德政佐齐文宣高颎佐隋文帝刘文静佐唐高祖其功不细矣彧以不言伏后事与劝止九锡饮酖而死穆之居守丹阳宋祖北伐而九锡之旨从北来愧恨而卒德政以精神凌逼为杨愔所谮颎以畜妾为独孤后所谮文静以妾弟告变为裴寂所谮皆不免于诛萧道成谋纂宋欲引谢朏参赞大业屏人语之朏无言道成必欲引参佐命以为左长史从容间道石苞事讽之朏讫不顺旨及受宋禅方为侍中不肯鲜玺绶引枕而卧步出府门道成之子欲杀之道成畏得罪于公议曰杀之适成其名正当容之度外耳遂废于家海陵王之世复为侍中宣城王鸾谋继大统多引朝廷名士朏心不平乃求出为吴兴太守其弟瀹为吏部尚书□致书与之曰可力饮酒无预人事其心盖恶鸾而□如之何也朏之志节行谊凛凛如此司马温公犹以为讥斯亦可恕也已

　　朱梁轻赋
朱梁之恶最为欧阳公五代史所斥骂然轻赋一事旧史取之而新书不为粘出其语云梁祖之开国也属黄巢大乱之余以夷门一镇外严烽候内辟污菜厉以耕桑薄以租赋士难苦战民则乐输二纪之间俄成霸业及末帝与庄宗对垒于河上河南之民虽困于辇运亦未至流亡其故无他盖赋敛轻而丘园可恋故也及庄宗平定梁室属吏人孔谦为祖庸使峻法以剥下厚剑以奉上民产虽竭兵食尚亏不三四年以致颠陨其故无他不过赋役重而寰区失望故也此有国有家之龟鉴资治通鉴亦不载此一节

　　之字训变
汉高祖讳邦荀悦云之字曰国惠帝讳盈之字曰满谓臣下所避以相代也盖之字之义训变左传陈侯使筮之遇观之否谓观六四变而为否也他皆仿此　洪范曰贞曰悔注遇卦为贞之卦为悔则之字训变可见

　　僧圆复诗
吴僧法具字圆复有能诗声字体效王荆公宋孝宗时人也其送僧一篇云滩声漕漕杂雨声舍北舍南春水平拄杖穿花出门去五湖风浪白鸥轻送翁士特云朝入羊肠暮鹿头十三官驿是荆州脂车秣马晓将发寒烛烧残语未休竹轩云老竹排檐谁手种山日未斜寒翠重六月散发叶底眠冷雨斜风频入梦冬凋峰木雪缟庐落眼青青却咲渠花时吹笋排林上吴州还见竹溪图又一篇云烧灯过了客思家独立衡门数暝鸦燕子未归梅落尽小窗明月属棃花皆可咀爵也

　　碌碌七字
今人用碌碌字本出老子云不欲碌碌如玉落落如石孙愐唐韵引此句及王弼别本以为碌碌然又为录录娽娽鹿鹿陆陆禄禄凡七字史记毛遂云公等录录唐韵以为碌碌萧何夫贝云录录未有奇节颜师录录犹鹿鹿言在凡庶之中也马援传今更共庄子渔父篇禄禄而受变于俗后生或不尽知

　　俗字
书家有俗体一律不可复改者如冲凉减况决五字悉以三点作二点士人扎翰皆然玉篇正收入于水部中而部之末亦存之而皆注曰俗乃知由来久矣唐张参五经文字亦以为讹

　　蔡君谟书碑
欧阳公作蔡君谟墓志云公工于书画颇自惜不妄与人书仁宗尤爱之御制元舅陇西王碑文诏公书之其后命学士撰温成皇后碑文又敕公书则辞不肯曰此待诏职也国史传所载盖用其语比见蔡与欧阳一帖云向者得侍陛下清光时有天旨令写御撰碑文宫寺题牓至有勋德之家干请朝廷出敕令书者亦辞之不止一温成碑而已其清介有守后世或未知之故载于此

　　杨涉父子
唐杨涉为人和厚恭谨哀帝时自吏部侍郎拜相时□全忠擅国涉闻当为相与家人相泣谓其子凝式□此吾家之不幸也必为汝累后二年全忠纂逆涉为押传国宝使凝式曰大人为唐宰相而国家至此不可谓之无过况乎持天子玺绶与人虽保富贵柰千载何盍辞之涉大骇曰汝灭吾族神色为之不宁者数日此一杨涉也方其且相则对其子有不幸之语及持国宝与逆贼则骇其子劝止之请一何前后之不相侔也鄙夫患失又惩白马之祸丧其良心甘入六臣之列其可羞也甚矣凝式病其父失节托子心疾历五代十二君佯狂不仕亦贤乎哉

　　佛胷卍字
法苑珠林斜佛之初生云开卍字于胷前蹑千轮于足下又占相部云如来至真常于胷前自然卍字大人相者乃往古世蠲除秽浊不善行夷坚丁志中载蔡京胷字言京死后四十二年迁葬皮肉消化已尽独心胷上隐起一卍字高二寸许如镌刻所就正与此同以大奸误国之人而有此祥诚不可晓也岂非天崩地坼造化定数故产此异物以为宗社之祸耶

　　雷公炮炙论
雷公炮炙论载一药而能治重病者今医家罕用之聊志于此其说云发眉堕落涂半夏而立生目辟眼目虽有五花而自正脚生肉栨裩系菪根囊皱漩多夜煎竹木体寒腹大全赖鸬鹚血从经过饮调爪子咳逆数数酒服熟雄遍体轸风冷调生侧肠虚泄利须假艹零久渴心烦宜投竹沥除症去块全仗硝磠益食加觞须煎芦朴强筋徤骨须是苁鳝马王色延年精蒸神锦知疮所在口点阴胶产后肌浮甘皮酒服脑痛鼻投硝末心痛速觅延胡凡十八项谓眉发堕落者炼生半夏茎取涎涂发落处立生五花者五加皮也叶有雌雄三叶为雄五叶为雌须使五叶者作末酒浸之目目虽者正脚有肉栨者取莨菪根系裩带上永痊多小便者煎萆薢服之永不夜起若患腹大如鼓米饮调鸬鹚末服立枯如故血泛行者捣甜瓜子仁作末去油饮调服之立绝咳逆者天雄炮过以酒调一钱七服轸风者侧子作末冷酒服虚泄者捣五倍子末熟水下之症块者以磠砂硝石二味乳钵中研作粉同煅了酒服神効不饮者饮酒少者煎逆水芦根厚朴二味汤服之苁蓉鳝鱼作末以黄精汁圆服之可力倍常日也黄精自然汁拌细研神锦于柳木甑中蒸七日了以蜜圆服颜貌可如幼女之容色阴胶即是甑中气垢点少许于口中即知脏腑所起直彻至住处知痛足可医也产后肌浮酒服甘皮立枯头痛者以硝石作末内鼻中立止心痛者以延胡索作散酒服之

　　治药捷法
药有至贱易得人所常用而难于修制者如香坿子菟丝子艾叶之类医家昧其节度或终日疲劳而不成本草云凡菟丝子暖汤淘汰去沙土漉干暖酒渍经一宿漉出暴微白捣之不尽者更以酒渍经三五日乃出更晒微干捣之须悉尽极易碎盖以其颗细难施工其说亦殊劳费然自有捷法但捻纟氐条数枚寘其间则驯帖成粉香坿子洗去皮毛炒之焦熟然后举投水钵内候浸渍透彻漉出暴日中微焦乃入捣臼悉应手磨碎艾叶柔软不可着力若入白茯苓三五片碾则实时可作细末

　　小学不讲
古人八岁入小学教之六书周官保氏之职实掌斯事厥后浸废萧何着法太史试学童讽书九千字乃得为吏以体六试之吏人上书字或不正辄有举劾刘子正父子较中秘书自史籀以下凡十家序为小学次于六艺之末许叔重收集篆籀古文诸家之学就隶为训注谓之说文蔡伯喈以经义分散传记交乱讹谬相蒙乃请刊定五经备体刻石立于太学门外谓之石经后有吕忱又集说文之漏着字林五篇以补之唐制国子监置书学博士立说文石学字林之学举其文义岁登下之大历十年司业张参纂成五经文字以类相从至开成中翰林待诏唐玄度又加九经字样补参之所不载晋开运未祭酒田敏合二者为一编并以考正俗体讹谬今之世不复详考虽士大夫作字亦不能悉如古法矣韩子曰凡为文词宜略识字又阿买不识字颇知书八分安有不识字而能书盖所为识字如上所云也予采张氏田氏之书择今人所共昧者谩记于此以训子孙　本字从木一在其下今为大十者非　休象人息于木阴加点者非　美从羊从大今从大从火者非　车者古者以战车故从车下车后相承作军义无所取　看字从手凡视物不审则以手遮目看之作看者非　扬州轻取扬之意从木者非　梁从木作梁者非　干有干虔二音其体一也今俗分别作乹字音虔而干音干者非　尊从酉下寸作尊者非　尊从酉从丌作奠者非　夷从弓从大作夷者非　耆从旨作老下目者非　漆泰黍黎下并从四点相承省作小今从小从者非　决冲况凉盗并从三点水两点者非　饥饥二字上为糓不熟下为饿今多互用　至于果刍韭之加艹头冈加山携之作携鉏作锄　恶作心霸作革月笋作笋頿作髭须加髟或从水秘从禾简从蕳寳从趋从多衡宜从角从大而从鱼启从又及戈　肇从文　彻从去　麤作麄　虫作虫　堕许规反俗作隳又以为隋　幡作巾畨　怪作恠　关作关　炙作夕　闲从日　功从力兹宜从二玄而作兹　升从廾　辈从軰　妒从石　奸从奸　纛从毒　吝作　冤上加点　邻作邻　牟从午　互作牙　元从点　舌作干　盖作盖　京作亰　皎从日　次从　鼓从皮　濳谮僭从替　出作二出　觉从与　游于以方为才　皁为皂曷为日白　匹为　收作又　叙作余又　卧从臣又从人而以人为卜　改从戊已之己　凢作凡　允作　馆作馆　览作覧　祭宜从月从又而祭　瞻作瞻　緥从衣　从　编作遍　徼作侥　水作　琴瑟之弦从纟　轻作轻如是者皆非也

　　四李杜
汉太尉李固杜乔皆以为相守正为梁冀所杀故椽杨生上书乞李杜二公骸骨归葬梁冀之诛使权柄专归宧官倾动中外白马令李云露布上书有帝欲不谛之语帝震怒下云北寺狱弘农五官掾杜众伤之以忠谏获罪上书愿与云同日死帝愈怒下廷尉皆死狱中其后襄楷上言亦为李杜灵帝再治钩党范滂受诛母与之诀曰汝今与李杜齐名死亦何恨谓李膺杜密也唐李太白杜子美同时著名韩退之曰李杜文章在光焰万丈长凡四李杜云 【 宋理宗嘉熙中李诏论史嵩之当时有杜范亦在列二人廉直人亦称李杜】 

　　元微之诗
唐书艺文志元稹长庆集一百卷小集十卷而传于今者惟闽蜀刻本为六十卷三馆所藏独有小集文惠公镇越以其旧治而文集盖缺乃求而刻之外春游一篇云酒户年年减山行渐渐难欲终心懒慢转恐兴阑散镜水波犹冷稽峯雪尚残不能古幸物色乍可怯春寒远目伤千里新年思万端无人知此意闲凭小阑干白乐天书之题云元相公春游钱思公藏其真迹穆父守越时摹刻于蓬莱阁下今不复存集中逸此文惠为列之于集外李端民平叔尝和其韵寄公云东阁经年别穷愁客路难望尘惊岳峙怀旧各云散茵醉恩逾厚墙歌兴未残冯唐嗟己老范叔敢言寒玉烛调魁柄阳春在笔端应怜扫门役白首滞江干乐天所书余少时得其石刻后亦失之

　　谏缭绫戏龙罢
李得裕为浙西观察使穆宗诏索盘条缭绫千匹德裕奏言立鹅天马盘条掬豹文彩怪丽惟乘舆当御今广用千匹臣所未谕优诏为停崇宁开中使御札至成都令转运司织戏龙罗二千绣旗五百副使何常奏旗者军国之用敢不奉诏戏龙罗唯供御服日衣一匹岁不过三百有奇今乃数倍无益也沼奬其言为减四之三以二事观之人臣进言于君切而不讦盖无有不听者何常所论甚与德裕相类云

　　人生五计
人生天地闲寿夭不齐始以七十为率十岁为童儿父母膝下视寒暖燥湿之节调乳哺衣食之宜以须成立其名曰生计二十为丈夫骨强志徤问津名利之场秣马厉兵以取我膝如骥子伏枥意在千里其名曰身计三十至四十日夜注思择利而行位欲高财欲厚门欲大子息欲盛其名曰家计五十之年心怠力疲俯仰世间志术用尽西山之日渐逼过隙之驹不留当随缘任运息念休心善刀而藏如蚕作茧其名曰老计六十以往甲子一周夕阳御山倐尔就木内观一心要使丝毫无慊其名曰死计每以语人以身计则喜以家计则大喜以老计则不答以死计则大笑且曰子之计拙也宋朱仲新舍人为南华长老作大死庵记有此一段语

　　贫富习常
少时见前辈一记云富人有子不自乳而使人弃其子而乳之贫人有子不得自乳而弃之以乳他人之子富人懒行而使人肩舆贫人不得自行而又肩舆人是皆习以为常而不察也天下事习以为常而不察者推此亦多矣而人不以为异悲夫甚爱其论后乃得之于眺以道客语中故谨书之以广其传

　　绝句诗不贯穿
夜凉吹笛千山月路暗迷人百种花棊罢不知人换世酒阑无柰客思家此欧阳公绝妙之句然以四句各一事似不相贯穿故名之曰梦中作永嘉士人薛韶喜论诗尝立一说云老杜近体律诗精深妥帖虽多至五百亦首尾相应如常山之蛇无间断龃龉处而绝句乃或不然五言如迟日江山丽春风花艹香泥融飞燕子沙暖睡鸳鸯急雨梢溪足斜晖转树腰隔巢黄鸟并飜藻白鱼跳江动月移石溪虚云傍花鸟栖知故道帆过宿谁家凿井交棕叶开渠断竹根遍舟轻褭缆小径曲通村日出篱东水云生舍北泥竹高鸣翡翠沙澼舞鹍鸟鸡钓艇收缗尽昏鸦接翅稀月生初学扇云细不成衣舍下笋穿壁庭中藤刺檐地晴丝冉冉江白艹纤纤七言如糁径杨花铺白毡点溪荷叶叠青钱笋根雉子无人见沙上鳬雏傍母眠两个黄鹂鸣翠柳一行白鹭上青天窗含西岭千秋雪门泊东吴万里舩之类是也予因其说以唐人万首绝句考之但有司空图杂题云驿步堤萦阁军城鼓振桥鸥鸣湖雁下雪隔岭梅飘舴艋猿偷上蜻蜓燕兢飞樵香烧桂子苕湿挂莎衣

　　野猪后身
吾吴有缙绅而为僧者其生平中甲科历官藩臬者三品性喜与猪卧起凡猪之与卧起者辄解其意便溺亦不污床席也一二年后猪肥腯便杀食之前后积猪蹄爪盈箱时时出而嗅之以为异香也性喜滛忽一日将生平所与滛男女尽数写出付梓以为发露忏悔竟披剃为沙门彼教中相传以为野猪精转世也

　　诗中艳句
偶读前人诗序叹其凉艳因忆前人句广之庭艹无人随意绿此幽艳也雪满山中高士卧此清艳也春深昼永帘垂地此香艳也三山半落青天外此奇艳也轻寒不入宫中树此华艳也生昋不断树交花此娇艳也仙掌月明孤影过此冷艳也长遂一声人倚楼此凄艳也霜叶红于二月花此寒艳也一舟烟浪夕阳中此惊艳也幽径只愁空翠滴此细艳也

　　春王正月说
杜元凯云所书之王即平王也范武子亦云隐公之始年周王之正月也何休之所谓托王于鲁公羊之指王为文王者非也或曰何以始鲁隐也曰鲁隐之始平王之终也周之不兢自平王始也宗周之业基于丰镐而东迁雒邑宗周之重失矣然则何以不始于平王之初年也曰周虽东而君子尚冀其反于西也故迟之以岁时至平王之终曰无冀矣故春秋于是作也春先于王尊天也王先于正尊王也书王非夫子创也殷人钟铭有惟正月王春吉日之文则固三代恒辞耳胡氏所谓以夏时冠周月是妄孔子也三代所以改建者革命之后欲一人心故各以其时所上为岁首行朝享颁改教耳乃时月一禀于于行天焉可易哉周礼称正岁亦称正月其正岁建子月也其正月建寅月也是时月不易之验也

　　都太仆使西日记
都玄敬使西日记云过华阴登凤居山山一名凤骨其麓有永庆禅院老僧云唐开元中有凤逐二龙至此龙堕地化泉二道凤愤而死其一龙被凤爪伤流血泉色遂赤至今院中犹饮龙泉赤泉惟灌地而已僧云凤喜食龙脑故龙畏之凤死时山僧以石函瘗其骨于山颠垒砖为塔覆之山因以名景泰癸酉乡人筑城尽取塔以去石函始露其僧少年犹及见之石上刻云景佑四年重修启函凤胫骨长二尺围可六寸股骨长一尺五寸围如胫骨其洁如玉龙之畏凤昔所未闻斯亦异矣玄敬记中惟此事为异然凤为瑞鸟非竹实不食恶有食龙之理佛书金翅鸟能抟龙而食之符子书亦云晏子告齐景公云臣闻琬琰之外有鸟焉曰金翅其民谓为羽豪其为鸟也非龙肺不食岂老僧之所见者金翅鸟之骨耶或曰凤为瑞者一而为妖者四又云凤好食鲤岂所谓妖凤耶禹贡王会皆未之及岂所谓存而不论圣人所未知者耶文人好异玄敬之书此也无怪

　　汤武
汤效桀于南巢桀以寿终未尝害也武王伐纣于故野前涂倒戈纣以宝玉自焚未尝弒也伊尹置太甲于桐宫处先君之墓遵古谅阴之制未尝放也管蔡流言周公避居于东以王命诛之未尝身戕骨肉也典册所载颇失其真使后世非望者引以为口实故曰尽信书不如无书

　　夜饮
古者寝不昼燕不夜厌厌夜饮不醉无归成康以后之诗也周德衰而征伐起矣故系之彤弓六月之前

　　嫁说
女子有未嫁人而守节者熙甫之论非之曰女子无以身许人之道未嫁而为夫死且不改适是以身许人也男女不相知名婚姻之礼父母主之否则伯父世母否则族长男女无自相婚姻之礼所以厚别而重廉耻之防也女子在室惟其父母为之许聘而已无所与六礼既备婿亲迎授绥母送之门合卺而后为夫妇苟一礼不备而往则为奔女未嫁而为人死且守是不待六礼不待父母之命而奔者非礼也古者壻有三年之丧则使媒致命女氏者不得嗣为兄弟女未庙见而死则归葬于女子氏之党示未成妇也未成妇则不系于夫也不系于夫而可以身死且不改适哉虽然古者女子笄而许嫁今或孩而许嫁命之父母告之宗庙历十余寒暑久知其当适某氏矣一旦不幸遭变故遽改容而他适于情于义亦有不安者故嫁固不为妨礼而守亦不为背礼取节焉可也夫人臣之朝不与燕不坐而死节者古以为过然夷齐无禄位而耻食周粟孔子亦以为仁其与过而流无宁过而拘

　　浦江郑氏
浙东数世同居者甚多惟浦江郑氏家规甚善故尤着本居荥阳初迁歙再迁睦至名淮者始迁婺之浦江性好施与靖康岁俭鬻田千亩以饲馁一方怀之号其宅为仁义里淮孙绮号冲素处士始定居焉处士父照得罪势家文致重辟系狱处士方自遂安返号泣奔狱门不得通以额叩门血流被面狱吏义之使入已见父即抱父哭仆地几殒出艹疏乞代父刑竟得释母张氏病风手足不能屈伸处士日夜候床下抱持以就便溺三十年如一日张嗜饮溪水天旱水脉绝处士凿溪数仞不得泉恸哭其下三昼夜不绝声水忽涌出俄倾丈余味甘如醴香如荷人以为孝感张没临葬雪盈尺处士泣祷连夕迨丧车至塜之四傍各丈许无雪此外封积如故处士初取丁氏其爱之以馈姑食稍缓姑怒即出之重取阮氏与其姒不相能复出之有疑其过者处士曰以一妇人故使一家乖戾绮义不为处士自其祖废业赈荒家旁落又好缓急亲旧遂不能支或过晡不爨大姓黄宗夔素侠袖白金二斤往遗焉处士谢曰宁饿死不敢当无名之赐蓄一女奴方九岁与处十二年始嫁犹处子也身素强无疾一日晨起沐浴冠服拜先祠针大指出血滴酒中召子姓列饮之矢曰子孙有异志不共财聚食者天殛之语毕子孙拱手而立久而不动就视之逝矣自处士没后至其孙文六世无异居元至大四年旌其门洪武癸酉尚书严震表其世德　上遣官拔其子孙二十四年赴京选用曰济者最有文学除左庶子曰沂者拜礼部尚书翰林御史楷拜蜀府教授亲书孝义家三大字赐之正德闲其家遭回禄所赐扁额皆煨烬自后子孙多过孝义衰矣语曰贤人出国将昌子孙贤族将大浦江郑氏五百年同居起于冲素处士一针指血彼其秉心纯实与天合德哭泉泉出哭雪雪融厚积深培善源和气蒸蒸锦锦故能长世岂偶然哉彼厚自封殖为子孙牛马而死不旋踵门更户改信乎势力之不如德也余用书于册以示子孙

　　吴越春秋
吴越春秋东汉赵晔撰晔会稽山阴人少为县吏耻于厮役遂去到揵为诣杜抚受韩诗因着是书积二十年绝问不还家为发丧制服晔卒业乃还世无知者蔡邕至会稽复还京师盛称其人始知此书为瞱着使邕不至会稽必有以为吴越时人撰者会稽又有周长生作洞历上至黄帝下至汉甚该博与太史公相似今世亦绝不知信乎著书之有幸不幸也杨用修辩西施之被沉其说确矣陈晦伯乃引吴地记云嘉兴县一百里有女儿亭范蠡取西施献夫差于路潜通三年生一女子此亭故吴亡后复取西施泛五湖而去以此证杨大是可咲王弇州辨之云蠡大豪杰岂肯作此无赖事未有奉使进女经三年于二三百里间而不露露而越王不怒蠡吴王不怒越者也按语儿亭在华亭去檇李百里盖华亭原属檇李当时本名御儿吴设以御寇其后有生子能言者遂改语儿亭御儿之改为语儿语儿之讹为女儿又以加于西子岂不悖哉当吴之亡吴王逃至阳山自杀必先杀西施不以所爱为仇辱此理之可信者沈于江必吴沉之也蠡高人又智士岂取亡国之妃为俪其必不然矣

　　紫薇村
尝游石湖至紫薇村遇一野老年余八十余问是村何以名紫薇曰此苎萝村也西施生于此后有富家居于此曰何必尚循亡国女称乎改名为紫薇其家盛植紫薇耳石湖北有溪古名若耶溪吴亡后改名越来溪世以浙东有溪与村名同此地因以西施为越所献其实吴产也见杨君谦奚囊手镜载其事

　　杨南峯小传
杨君谦为仪部年二十九病归至九十不起性最嗜书家本素封以购书故晚岁赤贫所藏书十余万卷纂其异闻为手镜是书君谦平生竭精力所成惜乎没后散失王元美得十余册以为帐中秘其余不知更属何家刘子威言君谦之博古今一人特其好怪喜笑骂人故多得谤武宗南巡北固山壁上见其留题因而召见行在君谦见　上不能对答遂罢遣之忌者因以为伶人臧贤所荐不知此际君谦贫不能餬口其赴召也典衣为装恶从与伶人为市王元美轻信笔其事于言因而传播天下冤哉徐文贞云　世庙初年欲起君谦闻其颠而罢杨公实颠不以伶人事也

　　樊宗师
唐有樊宗师者文多于韩十倍而好奇诮韩为平宋有刘原甫文多于欧十倍而好博议欧为浅原甫通经术欧公亦所推服其文尚有载文鉴者宗师墓铭作于韩公人始知之其它无传原甫好古凡鼎彝醆斚金石器到处必索遂以成风至政宣间海内靡然古丘莫发掘殆徧其祟于名宜然耶然古器出自墓者实不可玩以酝久钟毒嘱之伤目元末有人以墓中古鼎烹食至殒见铁崖漫录又古器多为妖变祟人隋开皇平陈所得鼎彝白昼现形滛虐乃尽毁之始绝

　　张江陵
江陵在事振纲肃纪修内攘外使天下晏然如覆孟不可谓无功其苞苴馈遗多却而少受不可谓黩货无论其它即江南诸郡所与相关通者惟徐相国家与林太仆耳此外即算器食莫有致者惟是好揽权而喜坿己则于贤者若掷沙遗渖而莫之恤于侫者若嗜腥蜕膻而莫之厌故一时举措多拂人意又其交内竖以固位进珍玩以希宠甚非大臣之道至于夺情拒谏鼎甲其子而名行大堕人心大失矣所谓君子有大道忠信以得之骄泰以失之于斯验哉

　　王阳明
阳明宸濠之功远不及胡宗宪平倭功宸濠虽王一狂悖竖耳无深谋远虑仓卒举事兵虽八万不过招集乌合市人及卫所残卒为之领袖不过江盗数十人未曾选炼其攻安庆则巡抚李充嗣率都督袁锐与战数十阵皆克捷又以水卒数千夹攻贼卒数万营江岸者尽皆散走据城者亦皆为李俘宸濠不能支遂败走鄱阳而阳明适以南吉之师与遇湖中濠遂气尽力索不战而擒李公胜之于方张王公乘之于既败其难易固己迥别李公之胜又赖南大司马乔白岩为公后继盛卒跱粮于采石敌人因而破胆其后论功不及乔李盖二公皆持重不自功而阳明门人将佐皆善于夸饰露布飞扬遂为首功其时公议亦为之不平胡宗宪当海上之倭乃山城君以中国绝其贡布大举为冠自浙直闽广无虑数十万一时岛主王直徐海皆沉鸷骁雄所统贼徒皆能以一当百如疾风埽枯叶乃胡公不戁不竦亲提兵捣其数巢而用闲行金以招降其巨酋至今数十年日本舟师无一敢窥全浙东吴谁之功也其后竟坏于羣嚣使公蒙不赏之讳斯孤愤录所由作也内江马中丞言胡公实不死于狱公尝梦神语之曰子后建大功然有大厄吾令人庇子明日有一客来谒状貌与公无异公畜之密室厚其供给其后被逮则斯人囊三木而公祝发西川矣

　　丘司寇
丘司寇橓本清方之士然其胸次隘好为名高不近人情其在省中时湖广抚臣方公廉馈之五金疏发其事方以此去人颇不直之遂谢病归故里其后居乡力却上官馈遗而多国税有县令恶其矫积其所却馈遗数十金请于两台以抵其逋税丘大惭方在告时有荐之江陵者江陵曰此君怪行非经德也终不肯起江陵没后丘乘败覆之甚惨未几丘之子进士君旋没而丘亦遂殂竟至乏嗣人以为天道好还之报曾见大宗伯于公慎行致丘书其畧云江陵殚精毕智勤劳于国家阴祸深机结怨于上下当其柄政举朝争颂其功而不敢言其过今日既败举朝争索其罪而不敢言其功皆非情实也又云江陵平生显为名高而阴为厚实以法绳天下而问结以恩其深交密戚则有赂路人则不敢债帅钜公以一当十者则有赂小臣则不敢得其门而入者则有赂外室则不敢此其所入有限矣且彼以盖世之功自豪固不甘为污鄙而以传世之业期其子又不使滥有交游其所通关窃借不过范登冯昕二三鼠辈而其父家居或以其间隙微有网罗如此而己则所入亦有限矣若欲根究株连称塞　上命恐全楚公私重受其累又云江陵太夫人在堂年八十老矣累然诸子皆书生不涉世事籍没之后必至落魄流离可谓酸楚望于事宁罪定后疏请于公乞以聚庐之居恤以立锥之地使生者不致为栾却之疾死者不致为若敖之鬼于公长书谊正词核关国家大体惜乎丘之不纳也

　　文待诏
吾郡文待诏先生年九十生平无二色比部钱公有威亦然钱公生平目未尝视季女宜人一日进二婢以尝公公躩然曰女三为粲康公且不敢当况区区耶亟去无益人罪过又钱公与管登之皆信佛然钱公此事真能信佛者也

　　赵子固
赵子固本宋宗室入元不乐仕进隐居盐官广陈镇有一舟琴书尊杓毕具往往泊蓼汀苇岸看夕阳赋残月为事尝到县县令宣城梅黻到舩谒公公飞棹而去梅伫立岸上言曰昔人所谓名可闻而身不可殆见谓先生欤公从弟子昂自苕中来访公闭门不纳夫人劝之令从后门入坐定苐问弁山笠泽近来佳否子昂曰佳公曰弟柰山泽佳何子昂惭退公便令苍头濯其坐具盖恶其臣元也虽然胡元入吾中国统有宇内食土之毛孰非王臣籍令生斯时而尽高不仕之节则君臣之一伦废矣惟子昂为宋宗室腆面仕仇斯有可议然既为从弟何必固绝既己留欵何必濯坐此殆好名之过 【 子固名孟坚善写翎毛花艹】 

　　张江陵
江陵公年十四值顾东桥为湖广巡抚行部江陵试阖郡诸生擢公居首曰此公辅器也赐之金带曰子他日且围玉讵止金花其善自珍年十六举乡荐赴礼曹下第归同辈皆居间郡邑公独闭户不一谒封公屡促之卒不出封公怒断其肉食供以蔬粝曰若不乞润郡邑恶有阿堵市刍豢哉公竟藿食五六年后计偕至京东桥居少宰怜其贫赠以五十金公以金分诸同辈曰以广吾师德也自编修告归七八年绝足都邑尝骑一牛往来乡间又时至衡山篸岭或数月不反其后贵显亦罕受馈遗独晚节恋位据权患失心重遂至迩匪人抑言官为天下所指詈卒后被抄没其家所畜不及十万率封公及子弟辈所敛公未尝轻取也辽帅李成梁封伯时馈公银万两金千两为谢公却之语其使曰若主以血战功封一官我若受之是且得罪于高皇帝其无再渎即此一事今之宰相能乎盖江陵之过固不能辞其善与功终不可泯

　　赵凡夫
赵凡夫宧光弃太学筑先墓于支硎山倾家营构窀穸成因庐其傍君有昆弟三人独任斯役不一问也墓前凿池开径盛植松竹遂成胜地山东西置二庵延名僧其中焚香诵经萧然清远此山在天池天平诸山中民居稀少住者多遭寇窃游客夜行皆有戒心君初卜筑人以为必不可居君既移家召请十里内居民饮食往来教以礼让赈其贫乏自此寇盗绝迹外户不闭君最博洽书无所不读笃信内典尤精六书及天文地理其配陆硕人陆尚宝五湖先生女博综羣书所着诸文清新古雅及云阁考盘二集人多传诵陆硕人从夫来兹山遂屏羣籍日探大藏五千四十八卷每岁一展夫妇长齐绣佛前相对如宾并其家臧获十余辈咸皈依净土酒肉未尝至门信吴中奇士文子悱先生谓当入独行传

　　伽南香
伽南香一名奇南本艹不载惟占城有之有坚软浅深不同其木最大枝柯窍露大蚁穴之蚁食蜜归遗矢于中木受蜜气而坚润则香成矣香成则木本渐坏其傍艹树咸枯香本未死蜜气复老谓之生结上也本死本存蜜气凝于枯根润若饧片谓之糖结次也其称虎班结金丝结者岁月既浅木蜜之气尚未融化木性多而香味少斯为下品生结红而坚糖结黑而软生结国人最重不以入中国入中国者乃糖结试者爪搯之即入爪起便合带之香可芬数室价倍白银万历年间彼国曾贡至四百斤琼州亦有土伽南白质黑点即所谓鹧鸪香入手终日馥郁其价每斤亦值金半斤郭尚书应聘开府时有遗糖结数斤曰知君不爱金珠敢以清物贡公曰此亦尤物吾闻之墨者名臭其宁以香博臭端人至今述之 【 按三国志魏文帝求雀头香于吴当即此香类也俟博考】 

　　茶
茶一名槚一名蔎名茗夕荈槚苦茶也蔎则西蜀语茗则晚取者本艹荈甘槚苦羽经则槚甘荈苦茶尊为经自陆羽始羽经称茶味至寒采不时造不精杂以奔莽饮之成疾若采造得宜便与醍醐甘露抗衡故知茶全贵采造蘓州茶饮徧天下专以采造胜耳徽郡向无茶近出松萝茶最为时尚是茶始比丘大方大方居虎丘最久得采造法其后于徽之松萝结庵采诸山茶于庵焙制远迩争市价倐翔涌人因称松萝茶实非松萝所出也是茶比天池茶稍粗而气甚香味更清然于虎丘能称仲不能称伯也松郡余山亦有茶与天地无异顾采造不如近有比丘来此虎丘法制之味与松萝等老纳亟逐之曰无为此山开膻径而置火坑盖佛以名为五欲之一名媒利利利祸物且难容况人乎

　　沉香
沉香出真腊者为上占城次之万州为下真者其黑如墨其重如石置之瓮中直沉瓮底是物能导气降痰

　　王元美
陈眉公笔记王元美公以重九母忌终身不登高万历甲申有闰九月邀客登弇山园缥缈楼是日大醉殊觉有婆娑之致公以造弇园而倾其赀初落成时有客题其门曰欲写终天泪堆成满地欢云间顾正心园周一二里楼阁百余所长廊曲径深洞蜜林探之不尽有人题曰俗趣千般蚩肠一段

　　宝铛
笔记称于阗国贡使每来必携一宝铛往返如是典客者视之一铁铛耳盖来道涉流沙踰三月程无薪水独挈水而行是铛者投以水顷之百沸矣用是不乏故宝之西域记称忽岭有定水石每取一片置中水经年不坏令壮夫摇之不溢一点尝戏谓得诸葛木牛流马载惠山泉百瓮取定水石畜其中更携于阗铁铛以周流天下不用符传亦甚快事

　　见闻录
陈眉公见闻录言杨升庵与张禺山书是老年安乐法不可不读书云使来得手书数纸连幅屡牍亹亹千言故人之厚何以加此慎自长至前后衰病忽作近日右目皮上生一疮半面作肿坐起食视皆碍且妨柰何此岂可以常病视之耶伏自思念年来万虑灰冷惟文字结习未忘颇以此自累而招罪不当与而与当与而与皆罪也不工则不可出工则疲精敝神皆累也用是勇念书壁云老境病磨难亲笔砚神前发愿不作诗文自今以始朝粥一碗夕灯一盏作在家山僧行径惟持庞公室诸所有四字庶乎余羊耋齿得活一日是我一日不然则扰扰应酬又何益于尘劳仕路哉纵使艺文志书目天下家传人诵尽为众制何益于灵台何补于真我哉立愿如此纵或临之熏天之势解以连环之辨不能回矣想能心谅也窃谓左右已有海内名诗文传诵人口徧矣亦当俯从鄙见以高颐期松乔之福程子老年不观书山谷发愿去笔砚朱文公行年如此当先学上天后学识字可也皆是老境受用安身立命处高明以为何如不然则晋人所谓卿自用卿法吾自用吾法可也目疮不能自书口占俾代书之冀欲忘言又己多言是穷响以声与影竞走也惟心照之行当面叩不即刘子威云诗文晚年无有佳者古人所谓才尽夫才尽而强文必多恶道语观近世有名诸公皆余然谓应酬之文谀墓祝诞无关世教当如升庵之戒若标举兴会舒写性灵有关世道则又不然若东邻老儒兀兀穷年著书不辍欲博一官则两无当彼其子弟胡不与之焚砚破笔

　　狨
陈贞父为宝鸡令尝见鬻皮于市似猿猱而长尾尾色红问之曰狨也去来林间如飞猿猱之族千百为羣出采山核绒至莫不俯首帖服不敢张目视狨历视其肥腯者取小石或落叶识其首噉且饱狨卧或它去猿猱散走其首识者惴惴待牙吻不敢动其黠者乘间窃取首所识移之邻己得脱去而邻代之矣又熊得人辄搔人喉若腋今笑人仆舌舐面血以为快人屏气阳死乃弃去还视之再三人蘓欲起去追而扼之山民习其状能脱于死

　　元次山
元次山苦节不异于陵隐浯溪就大石为亭名吾亭得快石名五如石得泉名七胜泉云阳谭文学常扁舟数千里来访公与酌于亭未尝不醉避乱于猗犴洞称猗犴子后徙家瀼称浪士及有官人以为浪者亦漫为官乎复号漫郎客樊上渔者相戏更为聱叟又曰公之漫犹聱乎公漫久矣故称漫叟斯人也艹树为藩泉石为宅云交月往一身之外更无长物其清以夷其傲似惠求此人物于当今非但冠绅不可得即布衣亦不可得

　　阿魏
阿魏名阿虞又名熏渠天竺呼为形虞湼盘经谓之央匮本艹云生波斯国及伽阇那国木长八九尺皮色青黄取其汁和米豆屑合酿而成一云有艹木二种出火州及沙鹿海牙国者艹高尺许根枝独立枝叶如盖臭气逼人生取其汁熬作膏或云其脂最毒人采时以羊系树下自远射之脂之毒着羊羊毙即为阿魏唐山人云前说皆非曾见汪道人者自西洋果言阿魏树最大其上有大蜂窼如盘人不敢近欲采者以皮蒙身用山羊去其毛系于树旁仍择健马日行数百里者骑之以矢射蜂窼堕地其人急策马走蜂逐之约几十里蜂不能前还将羊噆死蜂散而树气在羊身矣用以煎膏遂成阿魏本艹只言其杀虫破症积去臭气下恶辟瘟治疟治痢辟鬼除邪去败精恶血及癖块噎膈汪道人云此物久服强阳壮阴消食强脾三年之后鬼神退避其治法用磁碗将醋煮一时醋干退火取出至半冷温为丸每服五厘久之神气异常但忌醋与诸菜西洋人每日服此与阿夫容二物一日不服便欲失精犹西番不能一日去茶也 【 阿芙蓉俗名亚片】 

　　三焦
三焦者水谷道路气所终始也上焦在心之下胃口也上所谓膻中也中焦在胃中腕下焦在脐下一寸然此又非手少阳之三焦也手少阳之三焦所谓有名无形者也药者疗也所以疗病也无病勿药可也肉不胜力气况药有偏效而无全功金石之药最为酷烈其伤生最速其它艹木之药近于热者皆能腊毒古人服松脂而塞肠服杏仁而致泄服楮实而痿骨服首经而消渴嗜鹧鸪鸠子而发咽喉之病种种不可枚举养生者宜慎于此

　　管登之
观鸟之摩霄则知世必有冲举之人观物之变化则知世必有轮回之事此理必有如管登之之谭至于着迹反使人以为笑端登之尝告人曰吾于玄门之事薄而不为盖吾前刧飞升亦已数次众颇哂之问曰公前生更何为曰吾前生平天冠亦带过三次其为士大夫胸中历历甚明忆在西汉为萧何东汉为马援三国为孔融晋为陶潜唐为魏征宋为范忠宣又言六祖一身分作四人余记其二今江中丞铎李祠部时英皆六祖之分身也一日管于竹堂寺修斋诵经凡数日计费百金文子悱往视之既坐定管曰余此举无量功德自梁武帝无遮大会至今始有此凡梁武帝以后如李林甫朱全忠秦桧等皆度之出狱矣子悱笑曰此辈极恶公度之出若使为善则彼无此根若使为恶是纵盗也如之何管不能对张目而己既而对子悱曰子固不信不知令祖待诏公亦在遂呼二小僧至曰此为唐荆川此为文待诏或问曰公何以知管艴然曰吾而不知谁知者子悱出曰今日何为遇此怪物或曰东坡欲人谈神怪今姑妄言之使东坡而在宁不为快心乐事

　　王珣
王珣与珉皆导孙也为桓温所重曰王椽当作黑头公兄弟皆壻谢氏以猜嫌致隙太傅安与珣珉绝婚时希安旨出珣为豫章太守安卒乃迁侍中珣曾梦大笔如椽俄而帝崩哀册谥议皆珣所艹初珣在东闻安薨便出京师语族弟献之曰吾欲哭谢公献之惊曰所望于法护于是直前哭之甚恸法护珣小字也人传虎丘寺为王珣舍宅故至有今短簿祠珣初任桓公府为主簿既贵得侍中赠至司徒矣安得复称簿宜改为司徒祠耳夫珣为桓公重然温玄当事终不以此蒙议岂非以清远故乎哭太傅一节尤难人情不能忘睚眦况绝婚大隙贤者无固我于此可见今人受知政府当其失势便欲借以立名古今人不相及于此可见王珉字季琰善行艹名出珣右时人语曰法护非不佳僧弥难为兄与献之相继为中书令时称大令小令大令有妾桃叶为团扇诗小令亦有爱婢谢芳姿以珉故歌团扇其相类又若此

　　士君子自好
刘真长王仲祖共行日旴未食有相识小人贻餐至肴案甚盛真长辞焉仲祖曰聊以充虚何苦辞真长曰小人都不可与作缘王修龄书在东山甚贫乏陶胡奴为乌程令送一舩米遗之却不肯取直答云王修龄苦饥自当就仁祖索食不须陶胡奴米士君子欲严取与必慎交接贱则辱身交交富则遭累一与之交宁可拒乎徐文贞公言欲观士大夫名节但不连姻富室不接袵山人便是端庄之士读前二公语益有感于徐文贞言矣

　　许真君
许真君传晋史不载其仙迹甚着初生南昌母夫人梦金凤衔珠坠掌中既长博学多通闻西安吴猛得至人丁义神方乃师之太康元年为西蜀旌阳令治行甚着以世乱弃官归邑民随至宅改氏族以从者甚众号许家营焉与吴猛游嵩阳闻丹阳黄堂镇有女师谌姆多道术同往叩姆曰昔孝悌王自上清降曲阜兰公家谓兰曰后晋代当有许逊传吾道留金丹宝经与我俟子有年遂择日设坛授之谓吴猛君当反师许也姆因取香茅一根向南掷曰子归认茅路处立吾祠岁秋可一至二君还得飞茅于迹所居南四十里己丛生矣乃建黄堂真君谈小蜀江抵肆主人朱氏贫而甚恭真君画一松于壁其君遂倍得利后江涨溃堤市舍俱漂惟松壁不坏尝云吾仙去后一千二百四十年间豫章之境五陵之内当出地仙八百江心忽生沙洲掩过沙井口其时也真君弟子数百志趣不一及化炭为美妇人试之不染污者惟十人尔真君归郡有美少年通谒既去谓弟子曰兹非老蛟精也迹其所之遽化黄牛卧郡城沙碛上真君剪纸化黑牛往鬬令施岑持剑俟其鬬酣挥之中其左股牛奔城南井中复化为人初蛟慕贾玉女化少年入贾玉家玉大爱其才因赘为壻居数岁生二子常以春夏独出若营贾者至秋重载归宝货充溢覆盖舟所获也是秋徒还绐玉云为盗伤左股玉叹惋求医真君乃为医谒玉玉喜召其壻蛟精惧遂匿真君随至其堂厉声叱之乃见本形蜿蜓堂下二子皆为小蛟并斩之贾女亦几变形真君给以神符乃免谓玉曰蛟精所居下皆洪波也亟迁高原其宅不日陷为泽真君复还豫章曰此地蛟所居宂须镇之乃于牙城南铸铁为柱出井外数尺下施八索钩锁地脉祝之曰铁柱若亚其妖再兴吾当复出铁柱若正其妖永除由是屏迹王敦举兵内向真君同吴猛往说止之敦怒真君乃举杯掷起化为白鹤敦方举目己失二君所在至孝武宁康二年甲戍八月朔日上升年一百三十六岁尝为星下散为物人上升为仙一气推移不足为怪即道家所载真君升举事抑何亹亹至其教人惟以忠孝廉谨宽裕容忍为八宝与吾道安殊记曰清明在躬志气如神天降时雨山川出云人心湛然无滓即大虚亦复何远岂必谈铅说汞哉又道家载旌阳得道后帝赠其远祖许由玉虚仆射曾祖琰太微兵卫大夫祖玉太极籍典者公肃中岳仙官嗟乎许由逃尧后复有此赠未知复逃避否此与拔宅事恐尽出坿会未可遽以为宝也丁亥之夏胡骑在江西相传云挂红帽于铁柱上妖复作兴洪波以陷省城究意皆妄传也观此则真君亦无铁柱开花之谶也 【 虏桂红帽谓应铁树开花之谶】 

　　王武子
陆机诣王武子武子置数斛羊酪指示陆曰卿江东何以敌此陆云有千里莼羹但未卜盐豉耳按千里湖名其地莼菜最佳机答谓未下盐豉尚能敌酪若下盐豉酪不能敌矣刘云此陆占对之妙愚谓武子以豪举自夸而机以清味自适有浮云富贵意其旨妙在言外

　　刘承胤
东汉刘承胤美姿容善自任过有淹雅之度王敦请为右司马以敦怀逆称疾不视事去豫章太守后刺江州位任转高矜豪日甚大殖财货王庾温诸公闻其至共载看之刘倚被囊了不与言神味亦不相酬既退温曰当必有市井事令人视之果见向囊皆珍玩正与胡人议价后竟为郭默所害嗟乎刘江州岩岩气节能使贼臣辟易而卒不免于郭默盖其小器浅衷位高望立任心自恣慢藏多积以处于乱世譬委肉虎狼之穴宁不遭其噬哉乃知孔明躬耕薄田全节全身所以为大知

　　梹榔树
俞益期与韩伯康笺云惟梹榔树最南游奇观子既非常木亦奇异大者三围高者九丈叶聚木端房栖叶下花秀房中子结房外其擢穗似黍其缀实似谷其皮似桐而厚其节似竹而穊其中空其外劲其屈如覆虹其伸如缒绳本不大末不小上不倾下不斜调直亭亭千百若一步其林则寥廓庇其荫则萧条信可以静憩可以长吟矣但性不耐霜不北得值遐立海南辽然万里不遇长者之目令人恨深又书云外国老胡说众香共是一木木花为鸡舌香木节为青木香胶为熏陆根为冉檀叶为藿香心为沉水盖其性刚挺不能曲躬从俗远播海南两书皆自喻也梹榔辟邪鸡舌流芳君子之德比之此与范詹事叙香方意同其文亦陆离可玩

　　冰人
索紞善卜梦令狐策梦立冰上与冰下人语紞曰冰上阳冰下阴阴阳事也诗士如归妻迨冰未泮婚姻事也冰上与冰下语为阳语阴介事也君当为人作媒称媒为冰人始此

　　跨灶
昔人以子贤于父为跨灶谓灶上有釜也吴崇贺人生子云寄语王浑防跨灶阿戎清赏祇须臾一说马前足有眼名曰灶门马驹子前半月生者其行每过于母故曰跨灶后半月生者行每后于母未知孰是

　　顾彦先
文士曰顾彦先朗俊机警风颖摽彻历廷尉正在省与同僚饮见行炙者有异常仆割炙噉之赵王伦既纂逼荣为长史伦诛荣被丸有救荣者问其故曰某省中受炙臣也荣叹曰一餐之报如是哉世说戴荣应人请觉行炙人有欲炙之色因辍己施焉同坐嗤之荣曰岂有终日执之而不知其味者乎后遭乱渡江每经厄困常有一人左右已问所以乃受炙人也二说小异一称救于被执一称左右渡江未知孰是常语儿辈凡事须体恤为念顾彦先察人有欲炙之色即割炙以施博施济众不外是也外舅姚詹事登第后家中苦隘欲广邻居以为走衖寄家书归云邻屋可辟则辟之否则勿强天下事有于己便而于人甚不便者不可不思也推此一念圣贤不远矣

　　郑樱桃
古乐府有郑樱桃篇言石虎以妓女为后正史虎僭位即立郑氏为皇后是也按晋书载记云樱桃是优童也虎溺嬖之信其谗至杀妻十六国春秋云樱桃是冗从仆射郑世达妓也太妃给虎虎嬖之立为后又三后伪事云虎攻中山得郑畧妹为妾信其谗射杀妻崔氏与歌辞合按樱桃本女子之名其必非男子无疑而胡奴老革亦安能作断袖分桃事唐李颀有歌直以为妇人当矣

　　刘子骥
南阳刘驎之字子骥虚退少欲遁逸山泽荆州刺史桓冲至其家子骥方条桑谓冲使君既枉驾宜先诣家君冲遂诣其父父命子骥然后还拂短褐与冲言父使子骥自持浊酒葅菜供宾冲敕人代之父辞曰若使官人则非野人意也冲为慨然至昏乃退表请为长史遣人舩往迎赠贶甚厚子骥闻命便升舟悉以所饷与穷乏比至上明悉尽一见冲固陈无用翛然而退居岐阳积年衣食有无常与村人共岐阳当孔道人士往来必投其家子骥身自供给赠致无所受去家百里有孤妪疾将殆谓人曰唯有刘长史当埋我耳子骥身往候之值终为治窀穸子骥竟以寿考终于岐阳按子骥条桑谢客不为傲自持供馈不为皁升舟应命不为躁赠贶不却不为贪古风厚德高怀雅趣宁与夫借隐以为钓居名以自崇者方也

　　梁山伯
梁山伯祝英台皆东晋人梁家会稽祝家上虞同学于杭者三年情好甚密祝先归梁后过上虞寻访始知为女子归告父母欲娶之而祝己许马氏子矣梁怅然不乐誓不复娶后三年梁为鄞令病死遗言葬清道山下又明年祝为父所逼适马氏累欲求死会过梁葬处风波大作舟不能进祝乃造梁塜失声哀恸塜忽裂祝投而死焉塜复自合马氏闻其事于朝太傅谢安请赠为义妇和帝时梁复显露异助战伐有司立庙于鄞县庙前橘二株相抱有花蝴蝶橘蠹所化也妇孺以梁称之按梁祝事异矣金楼子及会稽异闻皆载之夫女为男饰乖矣然始终不乱终能不变精诚之极至于神异宇宙闲何所不有未可以为诞

　　赵长舒
赵孟字长舒入补尚书都令吏善清谈有国士风面有疵点曹事不决孟一言乃定时人语曰事有变问疵面唐文人惊疵面士服绣胸本此

　　屠苏酒
屠蘓酒起于晋昔人有居艹庵每岁除夕遗闾里药一帖令囊浸井中至元日取水置酒尊合家饮之不病瘟疫谓曰屠蘓酒屠割也蘓腐也言割腐艹为药也晋海西令问议郎董勋曰正月饮酒光小者何也勋曰小者得岁故先贺之老者失岁故后也

　　又人日
正月一日为鸡二猪三羊四狗五马牛六七人八谷其说而始于晋董勋七日为人日晋时甚重此日以七种菜为羹剪彩为人镂金箔屏风上亦戴之头上晋充李夫人典戒曰人日造华胜相遗像瑞图全胜之形又像西王母戴胜也李商隐诗镂金作胜传荆俗剪彩为人起晋风

　　长风沙
水边地为耕口沙金陵有白沙陈白沙是也徽有锦沙而楚则长风沙佛经有毗沙瓶沙江之浒凡舟可縻而上下者曰步鹦鹉洲对岸有炭步金陵有瓜步秦淮有邀笛步

　　妇人幽闭
传谓男子割势妇人幽闭皆不知幽闭之义今得之乃是于牝剔去其筋如制马豕之类使欲心消灭国初常用此而女往往多死故不可行也

　　严尚书封君
姑蘓严尚书养斋公父封君八十余犹多媵侍时公赐沐归爱日而防其入室寒暑昼夜惟寝处父斋中父屡因所亲属为异室不听可谓笃孝其堂中联云有子万事足我子作尚书足而又足七十古来稀我年近大耋稀而又稀

　　懒颠子
懒颠子曰唐世士大夫崇尚家法柳氏为冠公绰唱之仲郢和之其余名士俱各修整旧传柳氏出一婢婢至宿卫韩金吾家未成券闻主翁于厅事买绢自以手取视之且与驵侩议价婢于窗隙窥见因作中风状仆地其家怪之婢曰我正以此疾故出也因出外舍人问之婢曰我曾伏事柳家郎君岂忍伏事买绢牙郎耶其标韵如此所谓陈留有风俗小吏亦知论人今士大夫妻具此识者少矣

　　邢丽文
邢丽文先生名参酷贫太守胡缵宗最下士尝屏驺从微服访之必坐谈竟日一日家乏薪其妻至刈蓐荐烹茶心压苦之大骂曰太守不治公事何辄溷人清静骂不已公悉闻之颇不堪乃从容徙坐庭中剧谈向暮始去于是亟称之缙绅间云微独邢先生高尚乃其夫人者亦天生高士配也 【 族祖量字用理号蠢斋不娶见吴中往哲记】 

　　王阳明（一）
阳明先生在军中能日行二百余里能四十日不睡即此资禀已超出寻常万万

　　瑞云峯
瑞云峯出自西洞庭为朱勔所采上有臣朱勔进四字会靖康乱未进弃诸河滨云先王母之祖陈司成公讳霁家于吴县横泾之上堡治第宏壮按经藏数凡五千四百八十间堂前峯石五座其最巨者曰瑞云层灵叠秀挺拔云际诚巨观也青乌家或言类火形不利宅主遂斵去六七尺犹高三丈余初司成公采自西洞庭渡河舟坏沉一石并沉一盘百计不能起土人云以泥筑四面成堤用水车车水令干片用千有余工石始出盘竟弃不能举其后归之湖州董宗伯份舁石至舟或教以捣匆叶覆地地滑省人力凡用匆万余斤南浔数日内匆为绝种载至前坏舟处石无故自沉乃从湖心四面筑堤如司沉成成石时筑岸成堤架木悬索役作千人百计出之乃前所沈石盘非峯也更摹善泅者摸索水底得之一里之外龙津合浦始为完璧咸怪异以为神计司成公沉石时恰甲子一周会宗伯罢官遂讫宗伯之世置而未垒者二十余年家冏卿讳泰来宗伯壻也载以归吴之下塘所坏桥梁不知凡几未几冏卿捐馆五峯高卧深林茂艹中复四十年冏卿子中翰竟起之不逾年而中翰死相传以为不详之物云至今犹树于东园废圃

　　长带
古者妇人皆长带结者名曰绸缪垂者名曰襳褵结而可解者曰纽结而不可解者曰缔令之与人结姻曰缔或亦取之此与

　　铅粉
萧史炼飞雪丹第一转与弄玉涂之即今之水银粉也

　　从叔仲容诗
从叔仲容名洌中万历癸卯乡科富有才情名为高赀所掩身后竟无道之者所着诗文病中皆焚之止一小册存门客华茂卿所张异度先生题曰焚余艹有邓尉别周小小二十四调小小当时名姬余小时曾识之今有此诗小小亦可不考矣
霓裳摇曳弄珠游素彩缤纷玉露流月下夫容花万片秋风吹落五湖愁
清语飞觞正解颐催花小鼓动离思颦眉急作桑中怨低首还歌湛上词
空山秋冷不胜悲遥逐微风入蕙帏解佩刚逢三日约填河又报隔年期
试问佳人意有无茱萸枕上坠珊瑚含愁只恐郎知觉微笑灯前暂解襦
锦翼鸳鸯五色文何当一水叹离羣襞却同心双彩胜紫霞片片月中分
单衫结朿鬓欹雅一树棃花澹月华此夕逢君共欢咲明朝只恐在天涯
叶落霜空夜鹊寒骊歌唱彻玉箫残石榴裙上啼觞色散入湘江雾里看
薄幸传名祇自伤黯然魂尽夜飞霜柔肠久己为绕指还道当时百炼刚
深闺少小解留情轻薄男儿恨不平怅别追思旧时约却疑郎亦初盟
十三桥下水潺湲不识来时曲几湾天上亦知离别恨夜来风雨暗空山
绰约轻姿本谪仙掌间飞舞最堪怜明珠的历娇无定肠断冰壶迸玉泉
娇喉宛转咽无声更抚琵琶调不成憔悴佳人似双燕暮烟疏雨入帘轻
寒林烟火入林微陇首秋云寂不飞画舫自应催妾去野麋何事伴郎归
亦知相别即相逢一日三秋自不同执手踌蹰无限意暗将归信数飞鸿
相思相见静含悲妾意君心两不知最是津亭人散后临风望断绿杨枝
桃花流水涨寒塘一夜风吹天一方本是鹣鹣双比翼错教人唤野鸳鸯
白日阴霾障远轩临岐相视只无言那堪独坐空斋里万木萧条听野猿
别鹄声悲玉筯班柔条娇艳不堪攀且留明月遥相待莫逐竹云去不还
素妆浮艳彩霞生乐谱曾传碧玉京此去若骖缑岭鹤好从子晋乞鸾笙
由来弱质轻飞燕不是纤腰学小蛮忆昔香尘微动处桂花枝上月初弯
瑶台曾共采琼花金屋无缘驻宝车自是人间多别恨一年一度隔三巴
巫云飞鸟乱青真洛浦惊鸿散白萍丛桂千株招不住祇余落月照空庭
翠烟飞断玉山孤一曲阳台泣鹧鸪花影参差似零落为君愁绝小蓬壶
宝剑光寒叹寂寥翠屏空度可怜宵何年得缔双星约夸向天孙渡鹊桥

　　月泉吟社
丧乱之后朋友之欢断绝几十年矣乙未春同日社李灌溪姚文初倡为假年聚聚者避此日社事之滥也假年者取学易之意自非五十者不得入于是聚三十年文章坛坫之友仅得二十余人每聚拟四题八月一题为月泉吟社乃元初丙戌丁亥间隐逸诸居各赋田园杂兴五七言诗也其主者为吴溪吴渭号潜溪字清翁在宋曾为义乌令因鼎革退食于家而方韶父谢皋羽吴思齐俱自远来为之评较赏揭社中一时来投诗者三千七百人选中二百七十人而刻诗者仅六十人其六十人各赏缣墨笔有差有四六启送并谢启真一时嘉话今人不逮古人自不必言而一段好事风流亦不复见矣

　　一字至十字诗
文与可竹诗一字至十字存之以备一体　竹竹森寒洁缃绿江头渭水曲惟幔翠锦戈矛苍玉心虚异众艹节劲踰凡木化龙杖入仙陂呼凤律鸣神谷月娥巾陂静冉冉风女笙竽清簌簌林间饮酒碎影摇樽石上围棋轻阴覆局屈大夫逐去徒悦椒兰陶先生归来但寻松菊若论檀栾之操无敌于君欲国潇湘之姿莫贤于业

　　王羲之七子
友人问羲之诸子谁为长予茫然及阅黄长睿东观余论云王氏凝操徽涣四子与子敬书具传惟玄之肃之遗迹未见余皆得家范而体各不同盖羲之七子玄之早卒次凝之凝之娶谢道韫死于孙恩之难道韫常言不意天壤之间乃有王郎然其兰亭集诗言简语超居然名士也不审道韫何以有此言　羲之帖有七儿一女皆同生可证

　　四代名用之字
五代时有王悦之少厉操人皆遗以饼亦不受晋中兴书曰悦之字少明祖献之中书令父靖之司徒左长史则是合曾祖羲之四世用之字也又五代王仆射敬弘子恢之瓒之升之孙秀之延之曾孙纶之凡四世并方严克日见子孙亦三世同用之字

　　揭钵图诗
今骨董家有鬼子母揭钵图云出自李龙眠适见冯观察元成有诗咏之为录之诗曰尝读宝积经其语何奇诡魔氛盛东方鬼母生鬼子一产五百徒宾伽罗最异八臂三其目虎爪兼狼齿阴兵恣凭陵攫人飱脑髓残害且无算世尊为悯只弘慈发神威妙力胜角掎妖子收钵中不啻如玄蚁魔众驾天来海决山驱徙火云吐玄焰木石攒锋矢万钲警毒龙千鞭走狂兕大智静恬然木冉檀高百雉强弩变莲花巨驳变玉蘂巍锋幻云霞惊波改清泚猛兽为驺虞波臣如女婢日朗惠风和太虚净无滓固知西方经寓言犹庄旨定力岂多能一心御万指净念即佛身狂机即妖垒俯仰顷刻间方寸互丑美世人崇金像真佛置不理酣酒拥妙丽钜敌从中起谁其为此图可作焚天史绘法甚精工得无五代士沙弥无用珍心画更可喜破却千瓮春为洒甘露水

　　张少华传
海上王翘儿事小说家能言之而冯元成集则以为张少华也少华故为娼初归歌者周生又归沉生既乃为云间徐公子妾为寇所掠而归岛主王直直嬖之称为张夫人少华盖爱幸踞诸姬上直有事必就少华谋少华亦阳昵之而实幸其贩也适沉生亦在直幕下少华劝直降而潜与沈囊其金宝逃归走投四明主家主家因鸩沉生而逼娶少华少华自刭死事与王翘儿同夫以一酋毒海上十余年使十万师缩甲乃俱以一妇人言而贼酋自投罟擭古语云铁剑娼优相为利拙岂妄语哉

　　蒺藜
四明公常服蒺藜每日一两分三服能明目固齿壮筋黑发当时朝士无不服者出沙苑者更佳即茨也一名休羽又半夏一名守田一名水玉能治夜不眠姑蘓张濂水名康忠常治董尚书浔阳不眠用百部一两半夏一两董即得美睡酬之百金董既睡梦为役夫牵舩赤日中甚疲劳忽见凉树美荫甚乐大叫而寤人谓张君二味药即得百金而董公百金乃得役夫一息 【 又一方治不眠苍朮四两蛤粉四两茯苓四两甘艹二两为末服四钱二三次便睡】 

　　达摩
达摩西来天使救佛法之敝也当时南北争为媚佛造寺建剎竭生民之膏血而达摩以为漏因小果不关功德当时谈经问教圣谛自求至委朝事而不惜达摩指曰廊然无圣何其简而直捷如此盖达摩有两人一达摩鞠多年八百岁犹如四十许人一则初祖年百五十岁化而西去达摩者西域太子之称也

　　□中女子复生
宋王玄谟弟玄象为下邳太守好发常见一小女子立上就视则亡命发之有金蚕等物棺中女子卧而言曰我东海王家女应得再生资财任取幸无相害女臂有王钏破塜者断臂而取之女遂死玄象免官按女子再生见于载记者甚多近乌程人发沈休文女塜事极类此而玄象以太守为椎埋尤可诛

　　怪物
粤西记宜州产一物如人长丈余遍体鳞甲初据野寺食畜兽浸淫及人峒丁多为所害太守命捕之而怪物每乘山下石人走不暇勇者刀刺之亦不能伤有马超巡检者杀人系狱愿取此怪赎罪太守许之为铸二铁锤并遣三十壮兵为之声势超遍巡诸峒入一寺见微径有大足迹而傍室中皮骨纵横超遣三十人匿他所伺隙而自掩诸扉独留一扇撑拄之俄砉然有声则怪物双鹿穿林而归也超亟起发扄陷其一足棰以锤仆于地连棰其要害遂死之而犹被其爪落股肉一大片呼集助兵共舁献于守守为赦超复其官记中言怪面甚白食人但以一手挟之遇妇人不食以口吸其阴妇人气蒸蒸出良久弃之去妇人不能兴家口或追寻之归调养经年始复常不知果何物理有不可晓者

　　谢皋羽
谢翱字皋羽宋末闽人曾为文信国参谋官事败去后游浙东西登钓台恸哭祭信国能为诗有晞发集取义于楚辞吴有隐士顾克承名德育手录其佚稿多晞发集中所不载者为录之识小录中

　　过杭州故宫（二首）
禾黍何人为守阁落花台殿暗销魂朝元阁下归来燕不见前头鹦鹉言
紫云楼阁燕流霞今日凄凉佛子家残照下山花雾散万年枝上挂袈裟

　　重过（二首）
复道垂杨艹欲交武陵无树着凌霄野猿引子移来住覆尽花枝翡翠巢
隔江风雨动诸陵无主园池艹自春闻说就中谁最泣女冠犹有旧宫人

　　夜望
心游太古后转觉此生浮天地知何物山中看得愁岸花低艹色潮水逆江流消长盈虚里令人画白头

　　无题
天风下黄叶山树挂绿蓑世情逐流水东去无回波可与语人少不成眠夜多湿云黏短发漂泊柰愁何

　　春闺词
手触残红头懒梳香随蝴蝶上衣裾暖风推睡无言语又向床头看梦书

　　四皓
冷却秦灰鬓己翁紫芝歌罢落花风若教一出无遗恨莫入留侯凖儗中

　　散发
乾坤一楚囚散发向沧洲诗病多于马身间不似鸥因看东去水都是夜来愁晚意落花觉残枝香更幽

　　友人自杭回建寄别(三首）
同来不同去离别暗销魂闽浙若同水扁舟送到门　潮信到严濑水色过瞿城寄潮不寄水潮去有回程　水到瞿城尽梅花上岭生不知寄明月步步送君行

　　孤山
又冒晴丝向水涯寒云冉冉护巾纱能知绿鬓几回至欲作黄冠此处家己把掖垣同传舍不愁封禅到梅花晚风吹袂过舩者看鹤上天冲碧霞

　　雪
片片知何似无根零乱花任随飞到处不拣是谁家缝密天如翳擎深树半斜城中薪酒贵羁旅若为賖

　　画秦宫人
宫人字玉姜秦时逃入山是为毛女汉魏间人犹见之
结艹为衣类鹤翎初来一味服黄精宫莺几处冲花出犹向山中认得声

　　织妇叹
待得原蚕茧上丝织成送女去还归支机本是寒砧石留取秋深自捣衣

　　商人妇
抱儿来拜月去日尔初生已自满三载无人问五行孤灯寒杵石残梦远钟声夜夜邻家女吹箫到二更

　　忆湖上
扰扰忽半月征衣杂吊尘颇疑湖上客不是城中人岸柳垂拂桨山云湿巾明朝在何处相怪堕凡身

　　悼古季清
典型前一辈言语尚风流诗律縳不住梅花恼得愁云烟今变减老病总宜休唤醒菟裘梦严城山雨秋

　　蜡梅
冷艳清香受知雪雨中谁把蜡为衣蜜房做就花枝色留得寒蜂宿不归

　　留别顾君际
万里行可到诗人吟到难愁来时自诗写出许谁看月落望如失山空坐更寒此时多少意欲别泪漫漫

　　后桂花引
修月仙人饭玉屑瑶鸭腾腾何处热吴刚生愁树合创毫飘玉斧高枝折此时待罪如帝庭素娥骑蟾涕泪零月中落子如雨星至今收拾无六丁

　　吴山谒祠
吴山坊顶戴高祠禁地凄凉江水悲却是北人得记壁迤南耆旧独无诗

　　雪后湖堤步归
无求如有得散策堤边行山碧眼花乱水寒毛孔生穷冬疑有雨一雪却成晴劳谢天涯月相随步入城

　　梅花
春过江南问故家孤根生梦半槎牙到无香去飘成雪未有叶来开尽花
吹老单于月一痕江南知是几黄昏水仙冷落花琼死祇有南枝尚返魂

　　往姑蘓与友人别杭州
北阙到吴会烟艹亦诗情饮少但知会行疏数问程天阴月不死江阔水能生别后不能寐想思还二更

　　雪霁有感
夜长春梦度门雪拥笆篱不倚成山积情知有霁时日高檐自雨气上瓦如炊风过梅花湿寒香只恋枝

　　山中道士
山中道士服朝霞二十修行别故家留客一柸苦清蜜蜂房知是近梅花

　　余杭樵歌
樵斧丁丁响翠微頳肩半脱汗身衣因来避雨岩前洞里得山蜂和蜜归

　　书文山卷后
魂飞万里程天地隔幽明死不从公死生如无此生
丹心浑未化碧血已先成无处堪挥泪吾今变姓名

　　十年
忘却寒温语相逢一楫休十年只如此今日若为愁月白夜亦昼山寒香更秋无情溪涧水只是下滩流

　　秋夜词
愁生山外山根杀树边树隔断秋月明不使共一处

　　除夜舟中遇雪
岁月安有限利名心未灰雪飞今夜止潮去隔年来交友穷中见江山尽处回家人谁念道耳热不因杯

　　元旦舟中听雨
东望在潮水无家有客舩一来仍一往今日又今年有信从天外缘声在枕边海门春树暖吹浪起晴烟

　　鸬鹚步寻方玄英故居
遗像双台下结庐烟水傍子孙今几世风雨半他乡山静云眠影叶干虫食香高名故相压吟苦不成章

　　青蒻亭
青山何处是疑是剡溪傍采蒻无人到生莎满径荒水交难辨色花和不同香归路逢樵子麻衣艹结裳

　　题酒家壁
绿阴深处问天涯黄鸟声中见酒家树上胡孙摘残果向来绕见是春花

　　正三立春
舟中隔岁话偪仄信谁从山带去年雪春来何处峯移军增野灶落碛减机舂明日金华洞牧羊寻故纵

　　赠山中友
散策乱山云值此山林友种松高及身埽叶落随手斫尽松上枝縳作山中寻夜夜对西风明月生户牖

　　沙岸登舟
五里儿女步虚沙暎断筇云支半山石帆席上溪风数雁怜身只闻鹃愿耳聋市桥东畔塔侧影夕阳中

　　僧房疥壁
松树落钗股晓行犹见镫圆亭方井水老寺少年僧涧响夜疑雨云寒春欲层山童错相认应道我来曾

　　山居
宿火石中取人烟隔断霞盗侵邻壤粟女寄外翁家野树刺生叶枯松藤缠花老翁头未白相对话天涯

　　望仙都山（二首）
鼎湖只在柱峯上地险山空不可家山下人居五六月天风吹雨碧荷花
道人诵经半峯下洞里山人不敢归我欲乘风到峯顶擘翻荷叶作蓑衣

　　叠山
礧磈复崔嵬晴云拨不开钟闻上界响石自太湖来灵艹捣为叶寒松烬作煤欲穷登览兴未到己裵徊

　　社前
无家借燕住离别又经年客馆依山上春分到社前雨来换宿水云起暗晴川飒飒吹衣带因风问去舩

　　舣舟江心寺
数声清磬出晴暮落木人家散烟雾风送年年江上潮白云生根吹不去

　　岁月
岁月记不得曾行此处村日欹眠石影树长食藤根晚羡栖猿鸟春来问子孙劳生室可说不是欲忘言

　　霅女吟
庵画溪头敛翠眉绿杨扶起又低垂春风尽与花为主不解庭前百结枝

　　文房四友叹
兵后四友流落有访而得之者则顶秃足折笏碎幅裂自秦以来未有吾尚祸如此之惨者是以为之长太息云
昆吾莫邪轻毛锥平生故人皆引去剡溪之晢绛邑黔独与石君作一处中书闲起免冠谢辄被溺冠仍嫚骂见几自愧后穆生正恐秃舂不与赦者时怒发竖相如熟视蒙恬挽其须泓尤沦弃敢自爱老龟支床息犹在荆山风雨朝暮号璞在吾怀足何罪恨不雪耻酬诸姬背水一战汉为池楮生不改旧边幅三褫何但高阁朿客卿骑项百折磨犹恐玄能赤吾族此时不平义重生阳城裂麻欲死争平生国士立桥下誓死守此漆身哑

　　秋社寄山中故人
燕子来时人送客不堪离别泪沾衣如今为客秋风里只向人家送燕归

　则堂家铉翁(以下皆宋末名人诗)
　　寄江南故人
曾向钱唐住闻鹃忆蜀乡不知今夜梦到蜀到钱唐

　文山文天祥
　　南华山
北行近千里回复迷西东行行望南华忽忽如梦中佛化知几尘患乃与吾同有形终归灭不减惟真空笑看曹溪水门□坐春风

　　逢有道者
谁知真患难悟此大光明云散天仍在风休水自清功名几灭性忠孝太劳心此意如能会神仙亦可成

　本心文及翁
　　山中夜坐
悠悠天地间艹木献奇怪投老一蒲团山中大自在

　叠山谢枋得
　　武夷山中
十年无梦得还家独立青峯野涯水天地寂寥山雨歇几生修得到梅花

　南谷郑协
　　溪桥晚兴
寂寞亭基埜渡边春流平岸草芊芊一川晚照人间立满袖杨花听杜鹃

　　钱塘晚望
钱塘江上夜潮过秋静寒烟白露多吴越青山明月里舟人齐舟人齐唱异乡歌

　归田柴望
　　月夜溪庄访旧
山山明月路何处认梅花石色冷疑水溪流白是沙
清吟幽客梦华发故人家相见即归去己应何汉斜

　古为徐直方
　　观水
沧江无尽水夜夜随潮去若复作潮来沧江止不住

　横舟何新之
　　秋夜泛舟
飞星曳寒影野水澹碧空人生定何物扁舟空影中何年有宇宙生此木末风有力不向上难到蓬莱宫空攀栖鹘巢搔首如飞蓬俯仰慨今昔此怀安可穷

　石髓黄仲素
　　归去词
种松雨濯发折笋春堕指长啸归去来沧江一天水

　艹堂谢钥
　　翫月有感
入夜茶瓯苦上眉眼花推落石床棊举头却恨天边月颠倒山河作树枝

　云西陆壑
　　退宫人
破箧犹存旧赐香轻将魂梦别昭阳只知镜里春难驻谁道人闲夜更长父母家贫容不得君王恩重死难忘东风二月垂杨柳飞花入禁墙

　菊屋何天定
　　散策
孤坐忽不乐入门聊散行溪喧乱人语树偃碍农耕雨径莓苔积阳坡艹木明道逢九十老相对话承平

　埜处王曼之
　　西窗
西窗枕寒池池边老松树渴猿下偷泉见影忽惊去

　　春日郊行
出门逢柳色忽过野桥西坐石看潮长隔花闻乌啼地随芳艹尽树与夕阳齐不是桃源路行人亦自迷

　观山厄协
　　年年
年年如燕一还家又访幽居过水涯风雨满城春欲暮山中犹有碧桃花

　东窗吴子文
　　访隐者不遇
道人入山访道人山深俗朴鸡犬驯道人不见道人去毛监毛参艹木无边春

　竹坡韩
　　采菊
撷我百结衣为君采东篱半日不盈掬明朝还满枝悠然何处是千古正如斯

　晓山林景怡
　　晓起
天鸡弄喔咿残星在斜汉整衣缶幽扉山城漏初断微微水风生冉冉田露散此时游葛天澹然空百羡海色上寒梢渐识梅花面

　　洛阳花（以下俱艳体）
□玄府君
拂槛轻笼晓日光汉宫娇面鬬新妆残红深紫同含笑锦队芳茗是洛阳
一花徐放一花开雾剪云梭次第裁斜倚朱阑扶弱态君王虚筑避风台
牡丹长占洛阳名翠幄春凝富贵情谁似嫣然庭际色胭脂谢艳绮罗轻
迎风翠输已堪怜映日奇姿更妩然袖手丹青难拟色祇将□□写红笺
仙人天上五铢衣散落丝丝有异辉知是帝孙璇锦织尘间何处种芳菲
朝霞为面绮成文妒杀红颜六幅裙十百丛中争缬采同将冶艳向东君
杨家姊妹曲江游队队明妆耀翠斿欢喜个中宫样巧玉鞭催出马前头
娇舒檀晕随宫锦净衬银泥汉苑袍五色宣匀翻顷刻花神何处剪冰刀
未种青田旌节花已看英焰灿新霞闲庭昼静参差吐应有晴空护绛纱

　　戏效坡翁冷香句

李美公
月出龙城雕甲冷雪上凤阙紫泥香　阶露滴残梧叶冷陇风轻拂稻花香　弄雪成狮金钏冷临风度鸟玉脂香　雁柱声回香梦冷鱼笺寄到泪痕香　雾卷山楼朝幔冷云开纸帐昼鲈香　梅花带雪香俱冷雪片笼梅冷更香　红雨散花疏干冷绿烟肥菓缀枝香　人约黄昏兰烛冷欢来清夜藕衣香　霜踏马啼路征冷花衔蜂翅画图香　蛟窟浪花翻出冷鹤巢松子落残香　曲岸归舟溪月冷平堤轻扇野棠香　玉笛霜流何处冷锦衾人瘦去时香　三秋浪激鱼龙冷十月霜浓橘柚香　欢极未应怜骨冷情深却觅返魂香　紫电宵飞龙额冷墨云朝润虎头香　芦花远送孤舟冷柳絮闲龙别路香　月闭空廊钟韵冷松依石座梵音香　残月话深茶灶冷好风情寄酒杯香　风雨重阳蝉翼冷烟花三月马蹄香　芳径欲迎心怯冷浓情无寄手笼香　竹散清阴棋局冷霞成余绮笔床香　缑岭丹传归鹤冷瑶池菓熟报鸾香　结伴理妆乘月冷兢邀停桨采菱香　古戍霜浓人起冷长堤春暖燕飞香　江天欲雪云先冷庭树将花叶报香　檐外月垂深院冷樽前风送隔帘香　莲衣不寄鸳鸯冷柳带曾萦翡翠香　车马不嫌门巷冷简编留得姓名香　湖开一片银涛冷帆挂千层雪浪香　归鸿度雪千门冷骄马嘶风十里香　剑气秋高三峡冷书声夜傍五云香　秋空万壑松涛冷春满千门柳浪香　丰肌不口冰鱼冷玉骨何须荳蔻香　妆迟待舞氍毹冷曲传时杯琥珀香　棃花不睡嫦娥冷桃叶曾偷素女香　春笋刺胸柔不冷绿云低项腻能香　绫袜暗匀低唤冷玉肤怜抱合生香　花伴夜深云卧冷竹敲晨静露吟香　树影全欺初月冷花阴自送晚风香　轻绡己付黄昏冷绣榻还凝子夜香　玉帐飙回红线冷金闺雾拥绿珠香　月转房拢谁个冷烟销帐底柰何香　窗月有情窥夜冷槛花如意送晴香　行开笔阵金钩冷坐拥书城玉笈香　晚寺妇僧花径冷春江游女画舩香　瀼带缓因愁日冷罗衫泪是别时香　瑶天一碧金茎冷仙掌千重玉液香　因调绿雪弦声冷乍试青梅妓语香　山色静随溪色冷浪花间送藕花香　枝头绿子初承冷叶底青跗尚带香　海月恍浮姑射冷江帆远带洞庭香　着意理弦宵指冷随人整钿晚笼香　谁家羌笛吹人冷何处梅花送客香　松阴绕院蒲团冷果实垂阑玉袖香　篱菊半开霜紫冷渚莲初放雨红香

　　有感
叔敬公
男儿自有血不洒鸳裾底何事古今人纷纷为情死垓下泣花姿魂归玉漏迟彼皆古英雄情至一何痴此意讵不深佳人难再得英雄犹且然良夜长叹息

　　长相思
李美公
佩纕绣双鸳结居临别言筓头九十穗数妾一生泪言出君当思泪含妾自知剪刀寒涩手不剪故开枝滴酒落花下距能还入中闺蔽罗幕西风不可托岁月邈山河初心柰君何月流山树外剩影到空闺明知不火君妾夜久故凄凄藏君拥妾被玩妾侍君筓开轩欲望月月寂闻鸣鸡

　　小姬围棋
李美公
深夜弄棋子强要双纤起点眼作两持欲断作斜飞饶子不还输自类输赢付与旁人赌须臾敛袖娇态横黑白乱堆花底行

　　海棠
仲容叔
香魂不可抱迟日坐娇人冷冷空庭起红香敛素晨燕语深如妒细雨春间度横睡拂帘栊垂垂弱影蒙

　　闺情
李美公
静对花盈盈弹筝调不成嗔他离别恨偏作曲中情
一声两萧索清泪筝前落回笑复嫌痴解钏春绡薄

　　又
梦里骂狂奴觉后自心孤相怜犹未可安可与相麤白日千金重蜜意愁难共岂是不坚牢离根深夜种从头暗数当年恩毕竟无凭付梦魂卷衾索梦鸟啼午垂髻鬖鬖空枕痕

　　赠寇姬
李美公
夙契女中侠今逢天上姿名花原有种骏骨自多奇波濯红蕖净云封翠筱滋护娇偏合态闻唤每来迟溜眼初迎拜慵情坐语移谱词教未竟曲怨解先知香度风前咲芳凝镜里眉调筝贪夜弄堕髻懒朝颐涴指因摹帖凭肩学鬬棋莺声新调涩宫样澹描欹弱厌明绡重闲翻绣带垂露华鲜滴蕊月魄冶窥枝不解相思味时吟肠断诗怜才依阿母卜字问何谁杜牡当年恨临风一吊之

　　有赠
仲容
春雨送潮通轻舟逐晚风远看人似玉近覩足如弓曲度当筵扇觞飞驶岸篷怪无脂粉气花底唾秦宫

　　又
彼姝何委委十四便能痴不耐缠纤足何曾学画眉咲飞红线侠髻堕绿珠垂栋画楼中伴箫声何处吹

　　又
乘凉新试浴傍槛拭罗裳妃子红流汗昭仪体自香倒持团扇柄重系绛纱囊一枕娇无那抽簪付阮郎

　　相逢
府君
相逢初寒日相慰可怜宵抱颈簪支眼回身被籍腰香生垂髻散语润合胷娇肃肃惊微动迟迟出素绡搴帷怪花影能早入窗摇

　　闺情
欢情宜永夜因酒更微淹烛并钗光净笼移被气甜轻寒疑入抱初月乍惊帘密意裁妆样闲谈及米盐半垂将寝帐遮隐换纤纤

　　戏酬
幽情一片寄章台赖有氤氲为主裁日暮暗将行步数夜深偷傍小窗开已知烈士能还柳未必佳人拟落梅别后小楼秋夜永帘前明月为谁来

　　赠寇姬
惜花常自被花猜肯向风前妒未开乍挹娟娟娇弄色旋窥冉冉净含胎轻裾拟逐箫声去香佩还从雾气回见说楼前评锦字□□谁许宋卿才

　　芙蓉曲为范文姬
罗衫轻秋月皎吴宫堤畔芙蓉晓谁移画舰鬬芳菲蛾眉二八妆初了平康姬字玉儿天然秀质湘江蓠行来婀娜风前枝更是关情出眼眉花能笑玉能柔含娇欲语明波流蛮腰病后怯经秋殢人常自枕鹴裘鬓飞蝉裙隐蝶和衣倦眼身一捻笑回梦里开欢靥花落钗头垂髻压酒半醉歌声媚春暖流莺花底翠朱唇未启芳已驰芬秾况是生兰蕙绝胜事可怜宵氏徊态动余娇留宾不解贪残弄数教同伴罢吹箫梅花韵幽兰性灯前更觑分明净肯将花貌妒芙蓉芙蓉不疗相思病芙蓉歌可柰何为卿重进金叵罗涉江采花花颜酡月冷烟横柰若何

　　青楼曲
仲容
江南春生早花映阖闾城共道寻春去新妆逐队行　杨柳弄柔丝陌上香尘起何处系骄骢红楼芳树里　下马入双扉觅欢欢未至昨夜醉归来至今和衣睡　侍儿频唤起欹倚荡纤湾拂鬓下楼去明霞照玉颜　纤纤双凤鞋昨夜明偷去假誓向灯前羞女不羞女　绿树荫微凉荡舟湖心去指点红绡人是侬新结妹　欢来带微酣立马朱楼下本自识侬颜不顾侬嗔骂　拥欢看明月明月如在怀坐久露滴下欢衣衬绿阶　旧识欢情假邀欢且吃茶依然甜热语还索鬓边花

　　百蝶裾
叔敬
鬬艳妆全异临风态自殊可怜风日好无复近花枝东风吹人衣素练白于雪含笑手中持问即有几蝶

　　新添曲
胸酥连暖抱乳玉撷香搓但得帷中浪何须灯下波　郎来揽单衣西风正寒夜妾自不愁郎自有愁郎者　妾如瓶中花娟娟一枝好折来几何时弃掷同衰艹　历历门前路依依旧日程从今离别恨不独茂陵人　郎中江上浪妾是浪中萍飘泊随郎意天涯不暂停

　　赠王真姬
李美公
玉肤明岫色纤指指滑春荑吴江一夜水流不深闺　携得广陵儿来就吴姬宿绣被他人香琼肌侬自馥　忻得共郎眠不问眠何处郎心怜不怜明夜侬家去

　　张六
为探月中花因尝阳羡茶香流蕙氏露色映玉傍霞

　　徐二
假意人前别匆匆半刻眠香风不久驻凭槛欲心燃

　　玉赛
若赋芙蓉曲羞过燕子楼殷勤谢狂客心去最难留

　　陈九
无意武陵行春深锁凤城绮筵人未散衰柳度娇莺　玉笼寒绛袖司鼓教催花窥入檀郎手还催添却住挝
张远生有浪传某太史以黄金赎之作远生怨妾本秦家姝君无十斛珠谅君虽有珠讵肯顾秦姝　杯酒未成欢闻言始心动揽镜自徘徊思君绪如梦　悠悠谁氏子浪送青楼语楼上有愁人遥心伴秋雨　潇潇烟水长雁飞寒得渡孤恨抱流光冉冉岁云暮　明月不异照是处足清光掇月藏帷里谁能胜妾妆

　　感怀
玄府君
穷原松柏尽艹际泣残碑杨柳无坚性随风便拂丝

　　团扇
伴帷留月样翻手作云阴一片萧疏气兜欢最热心

　　梦题道士卷首
不是凡间种凡间亦可留云归天际净月色镜中流

　　题扇
蹊树映空绿山云湿却流布帆归带雨人指竹间楼

　　闺情
缄书不可寄孤月梦中行妾梦无人见寒窗落叶轻　鲜澄鉴空影流盻动余妍影随真貌落无复得真怜　妙色影犹惜落英无恋思缘知君重色长愿影相随

　　梅花
散影花疑雪闻香雪是花夜深寒浸影香玉浅笼纱

　　桃花
糁糁覆轻霞碎叠绯生蹙娇尽咽啼绡破瓜怜碧玉

　　瑞香
莫唱懊侬歌情多恨亦多同心何处结芳气缀庭柯

　　蔷薇
袅袅红时架森森各挺丛长条留舞态蒨颊乍啼红

　　棃
情含自然态生影得人怜坐来俱静好微动忽姗然

　　李
勿弃道傍苦共矜蹊下香蟠根成岁月未肯代桃僵

　　海棠
弱艳宜眠酒斜依似有迟燕雏衔不尽飞片惹游丝

　　杏
情景柰何天霏霏艳欲然玉堤开晓骑香送碧蹄前

　　水仙
娟娟明玉佩冉冉月中开香飞尘不动知是洛川回

　　牡丹
绯含谷雨润绿秀麦秋滋未须宠翠幄欢燕夕阳迟

　　芭蕉扇
一片新裁玉孤摇鹤梦凉谡然松下起笙簟却闻香

　　赠旧扇扇自己至亥七年矣
共尔翛翛味相携慰索居几番凉燠换犹忘不吹虚

　　又
瘦骨自萧疏偏与炎威竞犹带烟云姿冷冷坐来映

　　种花为范文姬赋
叔敬公
花种幽窗下东风不忍欺似怜容易谢飘缀未开枝　无绪弄朱弦指涩常移调忽闻莺啼声粲然自成咲　心事托啼莺寂寂不得语独坐久低头遥见莺飞去　昨日一莺啼今日一莺啼怪无春信息飞弹落红泥　逢人嗔作书得书肠寸断偏是断肠中愁生昏复旦　寄怀愁似远愁种复移根风雨何曾夜金销一片魂　何物比相思云天渺难测顾此纤纤躯谁信堪收得　鸟栖花是障鱼泳涧成缘最怜鱼鸟性无着更悠然　妾貌不常驻君心讵久悬及今能弃掷有梦得君怜　含仁叶复蕊劳劳四序中红香片时艳成败属东风　难将清夜泪涤君心上尘故人己尔尔何以慰新人

　　题箑赠范文姬
门前流水画舩移半髻初成睡起迟却问夜来沈醉后阿谁相送入罗帏
吴山月落晓烟浓散彻清歌野寺钟酒晕未消红脸断倦舒双钏索郎松

　　孟冬山居苦热忆刘姬
府君
野外已看红叶坠闺深犹自怯衣裳西风解识孤眠苦不遣萧疏近客床
千山枫叶暮云遮别恨空余散绮霞莫道雁声悲客思随风容易到天涯

　　寄内
千里溪流送明月吴山回首碧云生此行不为封侯出陌上垂杨更系情

　　闺情
为整安黄鬓角欹玉容双袖捧金螭镜中偷眼知郎笑停却金箆看侍儿

　　明妃图
长门深锁汉宫秋无数红颜泣殿 【 页】 
不是丹青人薄幸千年谁与话风流

　　偶成
微雨妆成树色新旋看爽气落花茵红英片片流春水不管朱阑肠断人

　　东墙女
仲容叔
倦抛团扇枕云松槛外依稀唤阿侬手揽绡衾刚待问一声庞吠九疑峯
未曾相约意中人锦帐昏黄懒拂尘香汗自流蝉鬓滑梦回犹似倩郎匀
枕边香腻被中温兜的亲来各断魂晓帐却开无气力笑看郎臂粉脂痕
合多情处自多情何事傍人浪不平暗里扪郎心自觉鸦声不是曲中声
博山香冷篆烟残手弄琴弦不肯弹谁道比来纤指涩袖笼斜尚非小蒲团
欢情能得几宵眠对面还愁隔楚天不是妆成来试妄何缘知道妄心坚
密约何须竹虎符紧排花阵战流蘓五更荔子三更枣郎自醍醐妾自酥

　　感旧
柳掷花残二十年春深铜雀锁寒烟相逢又得名园色旧恨重提到酒前

　　幽情
欲共郎眠去住难伴郎洗醉且留看还愁醒后空床冷自脱温香贴汗单

　　赠女郎素素
叔敬公
无心放棹武陵行夜雨春深锁凤城刚是绮筵人未散忽惊衰柳度娇莺
含苞初放雨中花娇蕊还同未破瓜宛转怯持鸳被冷不禁香睡湿红霞
素袖轻笼玉臂斜帘前司鼓教催花偷睛恰入檀郎手欲住还添四五挝

　　秦淮访旧
为寻花信到江边树色莺声思黯然月照马蹄当口路徘徊不敢重加鞭

　　寒闺
软茵初向簟床铺香气飞来百子垆小婢传言熏被了重斟酒暖未倾壶

　　积雨晚晴
仲容
千岩云幔隐春雷二月花迟燕子催穿径屐寒侵岸艹闭门书卷入窗苔禽声似觉微伤动爽气因从返照开日暮尚能留胜赏一天新月为人来

　　非吴风
李美公
吴有缙绅家姊妹几人俱以妖闻好事者作非吴风十首以为迩年来吴地多节孝士君子肯砥砺名节此非吾吴之也云尔
飞燕妆成宫样新弓腰舞袖不胜春细敲擅板声如织宛转秋波常溜人
画阁残云依小琼未知春色正轻盈西厢花月黄昏近燕语莺歌和鹤鸣
莺莺舞罢锦缠头底事推敲子夜楼却喜春花零落尽芙蓉独媚楚江秋
前渡刘郎山寺中缤纷桃李逐春风傍人亦解情如许唱彻吴歌掉晚风
薄薄罗衫出绮扉纷纷蜂蝶逐芳菲含情无语凝眸立侍女猜谜解是非
春到庭花第几枝莺喉轻转恋芳时鹧鸪莫向窗前唤今夜箫郎伴阿谁
浪说风流美少年枉将肠断拨炉烟楚台未许秦回首明月今宵何处圆
佛殿幽期逸梦魂杜鹃空怨月黄昏臂鞴遥赠凭青鸟却许僧敲月下门
轻风遥曳惹春思雁字无凭飞向谁莫怪青闺人寂寞堪怜锦字断肠诗
惆怅阳台何处寻幽窗倦倚紫云深相看宋玉魂消尽莫道文君未解琴


 

卷之四

　　袁真
袁真在豫州遣女伎阿薛阿郭阿马与桓宣武既至经时三人夏夜同出月下有铜瓮水在其侧见一流星堕瓮中惊喜共视星如二寸火珠于水底烱然明净乃相谓曰此吉祥也当谁应之于是薛郭更以瓢杓接取并不得马最后取星正入瓢中便饮之若有感焉俄怀桓玄玄虽纂位不终数年之中荣贵极矣事出晋阳秋或曰玄伪为是兆以诬人为禅代计也果尔则星果可吞哉宁有是理此盖山川之精光实妖气也光仅瑜寸讵久远征哉

　　王珉
珉风采殊异有胡沙门甚敬悦之语同学云若我后生得为此人作子愿足矣沙门没后岁余而珉生男始能言便解外国语及绝国奇珍生所不见即能识其产又亲爱诸胡过于汉人及长貌酷类胡门沙珉字之曰阿练凡僧再来无不聦悟又多富贵盖其妙明不失又苦乐相因造化乘除理当如是也

　　鸩鸟
抱朴良规云渴者恣口于云白之酒鸩鸟一名云白说文鸠鸟其雄谓之运日其雌谓之阴谐淮南子运日知晴阴谐知雨注天晏静无风则运日先鸣将阴雨阴谐先鸣一名昙鸟一名同力鸟是鸟饮水处百鸟吸之皆死或得庠牛角其中则水无毒晋制鸩鸟不得过江石崇以赠王恺为傅祇所纠佽飞督王饶上穆帝一双被诏鞭二百焚于通衢 

　　李嗣真
李嗣真论右军书格不同乐毅论太史箴皆正大有忠臣烈士之象誓墓文曹娥碑其容憔悴有孝子顺孙之象逍遥篇孤鸿赋迹远趣高有拔俗抱素之象画像赞洛神赋姿仪雅丽有美女花神之象故谓之圣官奴筋骨紧密不减于父故谓之小圣官奴子敬小字也一说右军得用笔法于白云先生先生遗言鼠须笔风字砚羲之兰亭记用鼠须笔书蚕茧纸

　　李商隐
李商隐咏云诗寒气先侵玉女扉清光旋透省郎闱梅花大庾岭头发柳絮章台街里飞欲舞定随曹植马有情应湿谢庄衣龙山万里无多远留待行人二月归又泪诗永巷长年怨绮罗离情终日思风波湘江竹上痕无数岘首碑前洒几多人去紫台秋入塞兵残楚帐夜闻歌朝来灞水桥边问未抵青袍送玉珂此二首皇甫氏甚称其婉慨大扺唐人咏物诗多思局而意滞此独洒然可诵虽非上襄亦中驷也

　　宋延清
宋延清经梧州诗青林暗换叶红蕊续开花春去闻山鸟秋来见海槎卢氏诗村宿云鹏际落残月蚌中开薜荔摇清气桄榔翳碧苔三会寺瑞鸟呈书字神龙吐浴泉法华寺台香红药乱塔影绿篁遮果渐轮王族缘超楚帝家汉江诗汉广不分天舟移杳若仙林虹暎残日江鹤弄晴烟粤王台南溟天外合北户日边开池湿烟常起山晴雨半来游禹宂石帆摇海上天镜落湖中清远峡两岩山作带万壑树披衣又猿饮排虚上禽惊掠水飞发藤州石发缘溪蔓林衣埽地轻荐福寺乘龙太子去驾象法王归又水入禅心定云从宝思飞极工极妙可与灵运并驰然延清诗律甚高人品甚卑读其诗欲置之百尺楼上见其人当挤之万丈潭底

　　何尚之
何尚之迁吏部郎告休定省倾朝送别于冶诸父叔度谓曰闻汝来送别几客曰殆数百人叔度笑曰此是送吏部郎非关何彦得也昔殷浩作豫章定省送别者甚众及废徙东阳泊征虏亭积日亲旧无相窥者眉公言势在则羣蚁聚膻势去则饱鹰扬汉悠悠浊世今古皆然何足怪者有识之士不必露主父之刚肠但请拭叔度之冷眼

　　宋之问父三绝
宋之问父令文富文辞且工书有力绝人世称三绝都下有牛善触人莫敢撄令文直往拔取角折其颈又尝以五指撮碓壁上书得四十字诗为太学生以一手抱堂柱起以同房生衣于柱压下之许重设酒乃为之出既之问以文章起仲之悌以蹻勇闻季之愻精艹隶世谓皆得父一绝

　　元次山
元次山与萧李辈竞为古文而元独矫峻近于险怪独大唐中兴颂稍平典为世所推然安史贼臣而称为孽臣奸骄又曰边将骋兵何其不裂眦于枭獍而弛弛如此其曰凶徒逆俦涵濡天休死生堪羞则有讽刺姑息之意此作变雅则可谓颂则失体著书自称琦玕子以山名也诗亦近怪其人可谓清绝

　　诺皋记
段成式酉阳杂爼有诺皋记诺皋者太阳将星神名言所志皆幽昧也又有支诺皋支者于支之支谓分类也其序云圣人定璇玑之式周礼正巫之祝官考十辉之祥正九黎之乱当有道之日鬼不伤人在观德之时神无乏主若列子言灶下之拘掇庄生说户下之雷霆楚庄争随兕而祸移齐桓覩委蛇而病愈成式为温廷筠壻廷筠著书称甘月巽子谓语怪说宾犹甘月巽悦口翁壻闲俱尚怪如此

　　戴若思
戴若思有风仪性闲爽少好游侠不拘操行遇陆机赴洛舩装甚盛遂与其徒掠之若思登岸据胡床指麾同旅皆得其宜机察见之知非常人在舫屋遥谓之曰卿才器如此乃复作刼耶若思感悟因流涕投剑就之机与言深加赏异遂与定交若思后举孝廉入洛机荐之于朝曰盖闻繁弱登御然后高墉之功显孤竹在肆然后大雅之曲成伏见广陵戴若思清冲履道德量允塞安贫乐志无风尘之慕砥节立行有井渫之洁诚东南之遗宝也由是辟沁水令其后屡立功绩都督六州位至公辅望重一世世以机为知人按若思以名士作贼甚异平原作启独荐一作贼人亦甚异以作贼人后为清白士亦甚异古人所谓使贪使盗岂此耶要之风尘澒洞时难与平世同论犹鬼缶夜不出昼若平世用盗是白日见魑魅也

　　朱白民
白民名鹭初有名诸生间后谢去独游名山如天台雁荡华山黄山皆遍所至画竹自给不受人一钱黄绦道服长髯等身见者以为仙人也少好玄学晚岁皈佛结庐华山寺之左莲峯矗峙栏槛之外万木如茨可俯而掇也昼夜六时偕山僧炷香念佛八十而卒墓即在华山性至孝为诸生时教授所得以养父母承颜顺志以老莱子为法父母床头恒贮数十银曰买笑钱尝当岁暮风日和暖梅萼已放谓老怀好景不可虚度探囊中赤仄买小舠邀邻老共其亲为邓尉游遂清游五日而返其笃行高致如此先生与先君子游甚厚予每执后进礼于山中相见辄勉予读书至今愧其意云

　　王芥庵
芥庵名在公初字孟夙举于乡为郡丞拂衣归削发披缁与朱白民赵凡夫为方外交华山有三高祠文阁学湛持张孝廉异度为经纪撰文人以为名称其实云

　　癸未大狱
吴昌时吴江人号来之以礼部郎调吏部郎郎之不调久矣此举实骇人观听初为宜兴幕宾前相薛国观之死昌时实构之国观临死呼曰吴某杀我宜兴再召昌时以风影之说吓人财甚伙一手握定朝局恣睢淫佚无所不至其系狱也知　上无宽宥意写字付家求金屑屑字乃作薛字其神乱耶抑鬼使之耶十二月十四忽传旨斩于西市而宜兴则自尽于廿四相去十日耳国观之死死三日而　旨下肠尽出宜兴亦死三日解下时粪与血皆满中裠矣唐末宰相赐死取结喉三寸以报相继数人今后先一揆哀哉

　　禁书帕
往时书帕惟两重衙门然至三四十金至矣外舅宫詹姚公为翰林时外官书帕少者仅三四金余所亲见此不过往来交际之常亦何足禁自今　上严旨屡申而白者易以黄矣犹嫌其重更易以圆白而光明者近年来每于相见揖时口叙寒暄两手授受世风日偷如江可之下不可止矣一人焦劳于上何益哉于此益信律设大法礼顺人情二语千古格言

　　周金
宜兴再名江南北之媚灶者日夜走荆溪道中一时金珠为之一空至京师京师亦如之至名黄金之精者曰周金人有买珠者贾人公曰言珠之美者尽在周阁老家矣其家前后所积即难说可抵江南几年赋税若一二年尽可抵也曰籍没曰追赃竟同筑舍而此公身后家中火起天为之人为之不可问也

　　甲申奇疫
初京师有肐月荅瘟因人身必有血块故名甲申春吴中盛行又曰西瓜瘟其人吐血一口如西瓜状立刻死一时巫风遍郡日夜歌舞祀神优人做台戏一本费钱四十千两年钱贱亦扺中金十四金矣所谓瘟神五方贤圣者日行街市导从之盛过于督抚而吴江一神甚灵至坐察院县令日行香跪拜又放告拏人一同上司行事国将亡听命于神哀哉

　　吴优
秦昭王语曰楚人铁剑利倡优拙以铁剑利则士勇倡优拙则思虑远吴中几十年来外亲甚美而中实枵然至近年辛已奇荒之后即外观亦美不矣而优人鲜衣美食横行里中人家做戏一本费至十余金而诸优犹恨恨嫌少甚至有乘马者乘舆者在戏房索人参汤者种种恶状然必有乡绅主之人家惴惴奉之得一日无事便为厚幸矣屠沽儿家以做戏为荣里巷相高致此辈益肆无忌惮人言吴儿痴岂不信然

　　金鸟笼
古语曰无作淫巧以荡上心小臣且不可而况大臣乎宜兴被逮百计求脱辇载重货至多而范精金作鸟笼百枚盖闻　东朝好禽鸟冀以悦其心也吁嗟巧而愚矣愈可恨矣

　　甲申四月新闻
兵备程峋者永丰人其在京师与窠妇杜氏有情此妇后嫁吾蘓缙绅彭某彭痴蠢人也娶时为一武弁主婚武弁认为妹故也甲申春武弁来吴至彭家与妹坐谈闲兵道适至虽避屏后而以目送情种种慕恋程遂寄东送之中称永丰人顿首及可怜相思救命诸话贿彭仆妇诸人以达杜作回书仍用官封而衙门人不晓其故逐直致进时程方与粮道庄者对坐庄见官封意紧急事促程启封程亦叵测纔启而红汗巾角露矣上有诗八句并情语程不能隐面发赤遂对庄笞来人六十乡绅者闻之遂一一根究知此事起于程乃大张告示于关庿前欲同程诅于神一时哄传笑破吴人之口程强虽辨究竟以此去官

　　秃人
湼盘经云出家人破毁禁戒名秃居士因饥饿而出家者谓之秃人佛口角尽自妙里中老童某出家而不能持戒且多无赖行里中逐之云秃人邹幻幻既托迹于圆顶方袍宜确守夫三妇五戒何乃狼贪无厌狐假百端牛饮连宵犬嘷申旦云云

　　五马
客征五马事竟茫然后简宋许彦周诗话云孑孑干旟在浚之都素丝组之良马五之以为州长建旟遂作太守事又汉官仪注驷马加左骖騑古二千石有五骖故名五马二说当并在以侯博雅

　　罗池碑
柳子厚守柳州日筑龙城得白石微辨刻画曰龙城柳神所守驱厉鬼山左首福土泯制九丑此子厚自记也退之罗池碑福我兮寿我驱厉鬼兮山之左盖用此事

　　重阳日
吴儿好游袁中郎有中秋无月虎丘山重阳有雨治平寺之谑宋康伯可有一词云重阳日四面雨垂垂戏马台前泥拍肚龙山路上水平脐渰浸倒东篱茱萸胖菊黄湿虀虀落帽孟嘉寻蒻笠漉巾陶令买蓑衣都道不如归亦堪一咲也

　　朱希真
朱敦儒字希真洛阳人靖康之乱避地广西尝三召不起后居嘉禾秦桧用其子为删定官欲令希真教秦伯阳作诗遂除鸿胪寺少卿盖久废之官也或作诗云少室山人久挂冠不知何事到长安如今纵插梅花醉未必王侯着眼看盖希真旧常有鹧鸪天云身是清都山水郎天教懒慢带疏狂曾批给露支风券累奏留云借月章诗万首醉千场几曾着眼看侯王玉楼金阙慵归去且插梅花住洛阳此词脍炙人口故人以此讥之然希真实爱其子而又畏远窜不敢不起识者怜之

　　河豚
梅圣俞诗春洲生荻芽春岸飞杨花意谓河豚出于暮春食柳絮而肥也是殆不然今江南河豚腊未尽即有之至春将尽人以为生虫而不食矣圣俞吉州人所知者江西之事耳盖豚出海来春未始到江西也

　　蘓州郡学
郡学之南有荷池数顷傍有小山高下曲折相望盖钱氏时广陵王所造今瑞光寺即其宅而此其别圃也庆历蘓子美谪官以四十千得之傍水作亭曰沧浪欧阳文忠公诗云清风明月本无价可惜祇费四万钱是也子美死后属章子厚除地复得石皆嵌空凡千余株由是增累其隙有两山相望后归范文正公遂为郡庠其源委如此

　　甲申移居
甲申五月知北信确吴人尽室而徙余亦与老母妻子辈徙东湖村舍敝庐数间荆扉土锉而已宋前辈有句曰借宅但须新种竹寻仙想见旧栽花为门上联而妻子辈以病暑不能久居然世界已非人世界终当隐遁耳宋寇国宝有诗云叶叶西陂水漫流蘧篨风急滞扁舟夕阳暝色来千里人语难声共一丘亦殊有野趣坿记于此

　　俞紫芝
余少时见俞紫芝四体千文即从此学八分其八分甚清劲而真艹极似赵松雪盖元末人也按宋亦有俞紫芝乃王荆公同时人名和字秀老其弟澹字清老扬州人见于东坡集中与秦少游紫芝说兄弟皆不娶绰有高致独行与林和靖先后一揆人也而元俞紫芝未详

　　谥文墨
谥法之舛无如我　朝词林不问生平学问品行概与以文非词臣又必不可得也又概从褒至乌程温相亦得文忠文耶忠耶岂有分毫实也弘光初礼尚书顾锡畴秦夺之其党痛恨而正人快焉偶阅宋史真宗执政钱惟演吴越王俶之子与丁谓比而倾寇准谓败复挤之平生躁进恨不于黄纸上押字 【 入中书也】 死谥文墨取贪以败官之义斯谥也犹有古意存焉今则无矣或曰既墨矣尚焉文余曰钱实有文乌程不得比也

　　洪皓
洪皓之节比踪蘓武别传记皓至自金入翰苑不一月即见逐秦桧恶其致金酋室捻语也室捻者粘罕之左右初粘罕行军淮上桧为之艹檄室捻见之故因皓归寄声于桧桧憾其泄此语于士大夫故贬苏武诎于霍光皓抑于秦桧前后一揆而室捻事人罕知之 【 见宋元史质】 

　　风俗粲
昔李义山王君王蘓子瞻各有此戏作但时地相违搜缬未尽此更引彼古情广以今事涕岂坿于长沙谑或同夫曼债亦博览者一粲云尔
少思算　(低棊趁手下　借物赛睹　晚年广蓄姬妾　富贵不肯树德　痴儿使爷钱)
难理会　哑子做手势　番人念经　显宧侵占田屋　时文填塞古语　杜撰艹书　波斯念孔雀经
不相称　屠家念经　医人多病　塾师不识字孝服醉酒　丑妇艳妆　穷波斯　佛院养鸡豚
不自量　丑妻恨夫娶妾　恶书爱使笺纸　下贱呼人表德　穷措大唤妓女　子弟穷后请帮间
可惜　花时无酒　姜女嫁俗夫　悭人有钱　遇佳味脾中不和　书画被鼠啮　俊儿郎不读书
难容　僧道对风尘笑语　女人作银会　仆婢搀言语　村夫论朝政　妄人说没天理话
未足信　牙僧赌咒　媒人夸女儿好　醉后许物　妓别痛哭　和尚持戒　道学口谈
不忍闻　边城笳鼓　寒夜乞儿　少妇哭夫　落　第后喜鹊　谈人闺壸　酷吏肉鼓吹
闷损人　被醉汉缠住　俗客自来　恶诗文索阅　低屋秽湿
这回得自在　宠妾独得随任　子弟乍无尊长僧尼还俗　乱杂人贺太平
怕人知　流配逃归　匿人子女　试场关节　白户横财暴富　处子怀孕
不图好　癞子吃母猪肉　去任官要钱　秀才不读书　代人寿祭诗文
得人怜　花时送酒人　初学走孩儿　善歌舞小妓　仆妾能射主人意中事
不得人怜　虔婆暴卒　公人受刑杖　不成器子第　贪酷官员纽解来京
不祥　卧吃食　日晏高眠　富人愁穷　兄弟寻戈　对日月大小便　开口说咒
杀风景　花间系马　月下把火　对名姬骂坐赏花酒尽　酒席间家常话分不了
不识羞　跟随妻女　夸娼妓有情　见任官立德政碑　赞妻妾端正　僧道有家累
不知缓急　唤老娘收生逢人闲话　发救兵须拣言日　发仓赈饥待奏报　失火说好看　向再醮妇说贞烈事
恶不久　下棊争悔着　骂爱宠　贪滥官打骂公人　大僚发怒门客
不如不解　妇女解诗　士人解手艺　小人解文墨　武将清谈　读书人精刀笔
尀耐　富子揶揄贫士　妒妻头白相守　徼幸科名便谈文　见初学人登第　俗子有好妻
冷落　举子下第　空闺失宠　僧寮积雪　尊官没后门庭　广文先生升堂
愚痴　说人家密事　久坐不起妨主人　不解文字妄加弹驳　父母在要分折　与无赖子弟结盟
丑态　注视贵人连声唯诺　与仆人蹑足坿耳屡速不赴席　卖富撇清　嚼残鱼肉置盘上
须贫　懒妇　狼籍米谷　喜迁居改葬　好结纳权贵　琐碎　徤讼　多蓄爱宠
劝不得　服丹药　夫妻因婢争闹　悭吝人布施　败子回头　醉汉唱曲　俗子作诗
怕不得　捉席　上阵厮杀　丑妇见舅姑　台谏言事　相扑汉拳踢
瞒不得　医人自病　阴疮出面　闭门爆竹声饮酒脸红　乌纱上青天
忘不得　父母教育　益友　往哲嘉言壹次皿行　受恩处　登临过好山水　得意文字
留不得　春雪　暑月盛馔　枝头落花　美人颜色　猴狲看果子　穷人粟帛　有妒妻畜艳婢
学不得　智识　度量　胆气　神仙　健噉洪饮不识羞

　　紫芝园
余家世居阊关外之下塘甲第连云大抵皆徐氏有也年来式微十去七八惟上塘有紫芝园独存盖俗所云假山徐正得名于此园也因兄弟构大讼遂不能有尽售与项煜煜小人其所出更微甲申从贼居民以义愤付之一炬靡有孑遗今所存者止巨石巍然旷野中耳园创于嘉靖丙午至丙戌而从伯振雅联捷至甲申正得九十九年不意竟与燕京同尽嗟乎嗟乎有百谷王征君记录之以存吾宗故实云　紫芝园者太仆少卿徐君景文家园也太仆家在上津桥阳而面阴右为长廊数百步以达于园园南向前临大池跨以修梁曰紫芝梁成而朱艹生故园因以名循梁而入有门翼然堂曰永祯文太史手书堂东西各有门其中门曰揽秀余所名也堂西有楼曰五云题亦自太史凭阑矫首北望三台子牟安能忘魏阙哉再入为友恭堂许元复先生书额友恭而后深房曲室接栋连栭沉沉莫可窥矣紫芝桥南叠石为峯曰五老余易名僊掌巨灵奇迹纵非蜀道移来亦彷佛汉宫承露金铜仙人五指排空耳左轩右楼楼小于轩轩名迎旭楼名延熏轩在东楼在南也稍西折而南经一门名入林梁石而渡名卧虹堂曰东雅文太史书栋宇坚壮闳丽爽垲榱题斗拱若雁齿鱼鳞夏屋渠渠可容数百人堂后小山二古松一蚪枚偃蹇盖数百年物堂西书室余名为太乙斋火光荧荧出于杖首主人于此修中垒之业乎循池而右楼名白雪水槛名遣心皆出太史公绿波鳞鳞房廊倒影何必太液影娥乃称仙境池右折汇于东雅之前岩岫参差磴道屈曲而登一亭临池三峯环列曰浮峦左折而上有峯如屏下俯石洞曰窥壑由洞右折而上亭北向曰瞻辰渡石一峯秀出拾级而下为钓台天目奇松覆之清风时来枝闲声谡谡如秋江八月涛可以洗心可以濯足悠然有桐江一丝之想俯而西过石门曲径临流飞岩夹道峭石巑岏钩衣而刺目者林立南行入一洞峯石皆锦川双洞若环名曰联珠清旷道明可罗胡床十数石如天成流丹染黛欲上人衣其上为台曰骋望山之最高处也东望城闉千门万户西望诸山羣龙蜿蜒美哉山河之固遐想吴越霸图不能不动英雄一慨矣峯之最高名曰标霞其它羣石或如潜虬或如跃兕或狮而蹲或虎而卧飞者伏者走者跃者怒而奔林渴而饮涧者灵怪毕集莫可名状每当朝霏夕晖烟横树暝池光澄澄冰轮浸魄若深山大泽含气出云又如僊家楼阁雾闼云窗与琪花瑶艹相日英带非复人间世矣山势正与东雅相向右过石门名排云石径折而下古木奇峯左右森列过小石梁临以碧沼傍皆峯峦鸟屿大小凡五六径尽有亭名隔尘逶迤而入修篁蔽日暑气不到楼在竹中曰留客取杜少陵诗竹深留客句也竹尽处一轩名浮白过北穿径入水洞广可三五寻下寻幽涧朿腓仄趾而渡名浮波折而上东向一亭三峯在侧曰清响亭西皆竹也石梁琴台在焉山水清音绝胜丝竹于焉持螯于焉醉月何惜梁州一石耶园尽处杰阁嵯峨曰玄览登兹四望一园之胜悉在眉捷无复隐形大都紫芝桥之内宫室栋宇为政政在靓深桥之外峯峦洞壑亭榭池台为政政在秀野此则经营位置之大概也园创自太仆之祖默川翁翁为人疏直坦衷豪举好客虽席先世之业号称素封然不屑持筹钻核乐义好施置田免里人之役多蓄法书名画古鼎尊彝与名流哲彦文酒过从以岁方丈祲营土木以食贫者园初筑时文太史为布之画仇实父为之藻缋一泉一石一木裒一题无不秀绝精丽雕墙绣户文石青铺丝金缕翠穷极工巧江左名园未知合置谁左默川翁晚岁家渐旁落台省郡邑诸公登临燕集祖饯交会钟鼓干旄至者往来出入不问主人使泉石薜萝厚颜蒙耻凡若干年丙戌以后太仆君登高华涉清要游者不敢阑入而后园始复为徐氏有矣当是时翁岿然黄发犹及见其孙贵显然后圽其得于天者厚哉园初未有名余名为紫芝纪瑞也九茎三秀自昔表为祯祥惟有德者当之徐自默川翁而上代多长者翁又培且滋之造物将以滋园奇丽非凉德所能堪故必俟其后人之贤者而后授如太仆君之忠雅宽平与物无兢其勋名未可量也昔平泉花石赞皇不能保之易之辋川图咏中允乃获垂之千秋文之不可己也如此此太仆君所以索余记也惜余暮年衰飒不能陆离其辞为兹园增胜耳园凡若干亩居室三之池二之山与林木磴道五之峯三十六亭四洞三津梁楼观台榭岛屿不可计创于嘉靖丙午修于万历而申太仆索记之意非徒侈游观言柰钜丽盖欲不忘祖德使后之人世守先业无若赞皇氏之子孙云耳太原王穉登撰

　　拙政园
拙政园在娄门迎春坊乔木参天有山林杳冥之致实一郡园亭之甲也园创于宋时某公至我明正嘉闲御史王某者复辟之其邻为大横寺御史移去佛像赶逐僧徒而有之遂成极胜相传御史移佛像时皆剥取其金故号剥金王御史末年患身痒令人搔爬不快至沃以沸汤如此踰年溃烂见骨而死其子即贫孙某至于吊丧为业余少时犹识之当御史歾后园亦为我家所有曾叔祖少泉以千金与其子赌约六色皆绯者胜赌久呼妓进酒丝竹并作俟其倦阴以六面皆绯者一掷四座大哗不肖子惘然叵测园遂归徐氏故吴中有花园令之戏实昉之此后人于清朝之十年贱售与海宁陈阁老仅得二千金云

　　福藩之变
流贼攻破河南府福世子走河北王被执贼坐殿上跪而数之曰汝在藩王中富甲于天下当此兵荒汝不肯以一丝一粒赈济百姓汝奴才也呼大杖笞之三十未满而气己绝枭首悬之令煮其肉和鹿肉散将佐食之谓之福禄肉走河北者即弘光帝也身历古今未有之奇惨君与父之仇萃于一身乃崎岖江左一登宝位知识奄然君臣荒淫朞月而亡天耶人耶

　　燕都之变
甲申三月流氛信迫　上特御门亲送阁臣李建泰授以剑钺解蟒衣玉带赐之又撤所御曲柄盖亲送上马又目送出长安门如此隆重然所发之饷甚少不数日寇至建泰不敢当寇来之道潜于傍县避之纵其直抵京师遂有三月十九古未有之变破城之后不三日拏百官勋戚非刑拷打逼勒金银京师之民始不聊生不一月而吴三桂勾　至流贼败去燕都遂为　有当寇败之时乱兵入宫掳掠见内藏银砖一块重五百两者无数皆凿隆庆万历字其元宝大锭满贮库中约略计之尚有巨亿何平日问口患贫耶巨珠亦满库乱兵以袋盛之马上携出狼籍遍于路衢儿童兢拾黠者袖青蚨沿路易之一珠不过十余蚨耳其它珍宝玩器一时尽出在民间吴人多有带归者然当寇至之始已经狼籍一番而内库所存尚如此可见人无故患贫真是不祥而建泰出督之日事已危殆尚龂龂不肯多发令建泰出城措处此何异守财虏吝其家物以败乃公事耶饷迫之际曾贷之国文嘉定伯周奎奎奇贪又奇吝平日不肯费一钱不得已仅以三万金应后流贼破城尽竹献出凡计白金八十余万两黄金二十余万两此亦可谓君臣道合天时人事至此真万万不可为矣

　　吴中巫风
吴民极喜淫祀每年瘟神必以夏月出出则导从威仪过于抚按惟隍城正神一年止三出乃清明中元及烧衣节也旧规至虎丘祭孤魂府县官必未成礼迩年来府县官骄蹇委衙官了事遂以为常始惟府城隍出数年来两县隍亦出未几而各乡土地尽出山塘一带观者如云鼓乐幡幢盈寒道路妇女至赁屋而观凡大小衙役是日无不尽来执事盖衙役平日所作过恶众多冀以一日受役于神阴销其罪耳此尤可笑至于国家典礼遗意荡然矣乙酉乱后人更多山塘至虎丘无一寸隙地识者以为不详

　　居服食三等语
汤东谷语曰人学者须居中等屋服下等衣食上等食何者茅茨土阶非今所宜瓦屋八九间仅藏图书足矣故曰中等屋衣不必绫罗锦绣也夏葛冬布适寒暑足矣故曰下等衣至于饮食则当远求名胜之物山珍海错名茶法酒色色具备庶不为凡流俗士故曰上等食也

　　朱文公学书
朱文公书人皆谓出于曹操操书传世绝少惟贺捷表元时尚有本文公所学必此耳刘恭父学颜书文公以时代太近讥之恭父曰我所学者唐之忠臣公所学者汉之纂贼此亦可证

　　制墨藏墨
古墨惟以松烟为之子建诗墨出青松烟笔出狡兔翰唐李超与子庭珪亡至歙其地多松因留居以墨名家仇池笔记云真松煤远烟自有兰麝气古人制墨自烟煤胶外一物不用也特和剂有法甚黑而光近时徽墨率用桐油用漆为衣所以不逮古又古人藏墨诀云赠君乌玉诀泉清砚须洁避暑悬葛囊临风度梅月

　　山中四和香
荔枝壳甘蔗滓干柏叶黄连和焚又加松球枣核棃皮更佳一说荔枝壳能引尸虫

　　印色
印色用萆麻油或用煎粣油皆未为佳近传用川山甲油取其不糁云用之果妙

　　范蠡西施
世传西施随范蠡去不见所出只因杜牧西子下姑苏一舸逐鸱夷之句而坿会也予窃疑之未有可证以折其非是一日读墨子曰吴起之裂其功也西施之沉其美也喜曰吴亡之后西施亦死于水不从范蠡去之一证墨子去吴越之世甚近所书得其真然犹恐牧之别有见检修文御览引吴越春秋逸篇云吴亡后越浮西施于江令随鸱夷以终乃笑曰此事正与墨子合杜牧未精审一时趁笔之过也盖吴既灭即浮西施于江浮沉也反言耳鸱夷者子胥之谮死西施有力焉胥死盛以鸱夷今沉西施所以报子胥之忠故云随鸱夷以终范蠡去越亦号鸱夷子杜牧遂以子胥之鸱夷为范蠡之鸱夷乃影撰此事以堕后人于疑网也

　　伐国之女
李德裕云自古得伐国之女以为妃后未尝不致危亡之忠何也亡国之余焉能无怨气其开基之先皆一时之杰其渎鬼岳祇爱其血食忿其灭亡故能为厉必生妖美之色以蛊惑其君而危亡之晋之骊姬楚之夏姬息妫符坚之清河公主侯景之溧阳公主隋文帝之陈夫人皆是物也史蘓所谓我以男戎胜彼彼必以女戎胜我隋书曰兴门之男衰门之女信矣牡牧集载陈希烈桂娘事尤异

　　庵字义
今人别号庵字印章往往不同缘说文本无庵字庵穪俗也余尝考之庵字古书所用者蜀都赋八方庵蔼王充论衡桃李梅杏庵丘蔽夜此取庵覆之义至三国及晋始有庵幔庵闾之语于今人所用庵字义同庵字不可谓不古也但篆籀以说文为宗说文不载之字同于印章似为未安又按古篆有作葊者又止借弇者石鼓文作穴奄其字从宂宂亦人居也近有温陵古寺一册有元人止庵印章庵字作盦盦器皿而借为庵舍字恐舍形似器亦有汉阙之觚棱其形亦本酒器也未知是否以俟知者

　　十眉图
唐明皇令画工画十眉图一曰鸳鸯眉又名八字眉一曰小山眉又名远山眉三曰五岳眉四曰三峯眉五曰垂珠眉六曰月棱眉又名却月眉七曰分稍眉八曰涵烟眉九曰拂云眉又名横烟眉十曰倒晕眉东坡诗成都画手开十眉横云却月争新奇然古之画眉乃尽去其真者而画之盖无日不画者也与今亦异矣

　　夫娘
南宋萧齐崇尚佛法阁内夫娘悉令持戒麾下将士威使诵经夫娘本此为夫人娘子盖是美称也是时北则胡后却扇于昙献南则徐妃赠枕于瑶光龟兹王女纳于鸠摩罗什反以为荣千金公主偶于淫毒丐僧不以为耻后世以夫妇为恶称缘此东坡戏语有和尚宿夫娘相牵正上床云陶九成乃为骂语盖不见六朝杂说耳

　　妒妇乘骣牛
元制妇人妒者乘骣牛狥部中 【 北齐妒妇买箒及皂筴】 

　　宫衣尚窄
自汉魏六朝至唐宫中衣皆尚窄非惟便于趋承亦以示俭为天下先也观冯绲墓石阙刻美人可见吴曹不兴画美人仅朿身画家曹衣出水吴带当风唐人垂带多飘扬而衣仍古制韩偓诗长长汉殿眉宗窄楚宫衣李贺诗秃衫小袖调鹦鹉李贺诗越罗小袖新香倩可证也嘉靖中四方妇人与男子无异直垂至膝下去地仅五寸袖阔至四尺余时有谑诗云碧罗舞袖双垂地笼却缠头无处寻亦近服妖也天启崇祯闲亦然至于今卒来被发窄袖之妖非偶然也

　　治蛊方
蛊毒在上则服升麻吐之在腹则服郁金下之或合升麻郁金服之不吐则下宋李巽岩侍郎焘为雷州推官鞠狱得此方活人甚多见范石湖集

　　元世祖祀于帝王庙
今帝王庙元世祖亦得与祀盖以国家统绪所承也按世祖之立国贬孔子为中贤第儒流于倡后国有大事华人仕于朝者难大臣不得与闻台省正官非其族类则不任其贱士似秦始皇帝尊事沙门其名为帝师者正衙朝会百官班列而帝师专席于坐隅与其君同受羣臣朝贺帝后妃主皆受其戒甚至往寺荐枕所以敬礼之者无所不至其奉佛似梁武帝蒙古之制凡攻城不降矢石一发得则屠之其残忍如曹操命西僧杨琏真伽代故宋诸陵其贪暴如项羽征日本则十万之师弃于海岛愤其败衂复欲征之其穷兵不仁如隋炀帝用奸臣阿合马卢世荣桑哥辈头会箕敛以取于民遣使拓云南求金遣使往马八国求奇宝责安南陈氏以金人代身其黩货如汉桓灵然则史谓其信用儒术爱养黎元皆谀言也比之以晋隋南北五代之君犹有惭德而与汉唐宋开基之主列于二帝三王之次同享万世之祀窃有憾焉此近日姜南之论如此迩年　世庙独断去元世祖像礼官犹以旧制当遵不思　高庙祀之者圣人之仁　世庙去之者圣人之义道并行而不相悖也

　　刘须溪
庐陵刘辰翁名会孟号须溪于唐人诸诗及宋蘓黄而下俱有批评三子口义世说新语史汉异同皆然士林服其赏鉴之精而不知其节行之高也余见元人张孟浩赠须溪诗云首阳饿夫甘一死叩马何曾罪辛已渊明头上漉酒巾义熙以后为全人盖宋亡之后须溪竟不出也与伯夷陶潜何异哉同时合志者如闽中之谢皋羽徽州之胡余学慈溪之黄东发峩眉之家铉翁自以中国遗人不屈犬羊不知其几宋朝待士之效深矣坿须溪丁酉元夕宝鼎现词云红妆春骑踏月花影千旗穿市望不尽歌楼舞榭香尘莲步底箫声断约采莲归去未怕金吾呵醉任辇路喧阒且止听得念奴歌起父老犹记宣和抱铜仙清泪如水还转盻沙河多丽滉漾明光连邸第帘影冻散红光成绮月浸蒲萄十里看往来神仙才子肯把菱花扑碎肠断竹马儿童空见说三千乐指等多时春不归来到春时欲睡又说向灯前拥髻暗滴鲛珠坠便当日亲见霓裳天上人间梦里此词题云丁酉盖元成宗大德元年亦渊明书甲子之意也词意凄婉与麦秀歌何殊　尹济翁寿须溪风入松词云曾闻几度说京华愁压帽檐斜朝衣熨贴天香在如今但弹指兰阇不是柴桑心远等间过了元嘉　长生休说枣如瓜壶日自无涯河倾南纪明奎壁长教见寿气成霞但得重携溪上年年人共梅花

　　阳明纪梦诗
杨升庵目王导为叛臣颇为世所骇异后见崔后渠松窗杂录亦同此见近读阳明纪梦诗尤为卓识信此说之有稽而非谬也其自序曰正德庚辰八月廿八夕卧小阁忽梦晋忠臣郭景纯氏以诗示余且极言王导之奸谓世之人徒知王敦之逆而不知王导实阴主之其言甚长不能尽录而书其所示诗于壁复为诗以纪其略嗟乎今距景纯若干年矣非有实恶深冤郁结而未暴宁有数千载之下尚怀愤不平若是者耶诗云秋夜卧小阁梦游沧海滨海上神仙不可到金银宫阙尚嶙峋中有神人夫容巾顾我宛若干生亲欣然就语下烟雾自言姓名郭景纯携手历历欣衷曲义愤感激难具陈切齿尤深怨王导深奸老猾长欺人当年王顗神器导实阴主相缘夤不然三问三不答胡忍使杀伯仁寄书欲拔太真不舌相为谋敢尔云敦病已笃事已去临哭嫁祸复卖敦事成同亨帝王贵事败仍为顾命臣几微隐约亦可见世史掩覆多失真袖出长篇再三说觉来字字能书绅开窗试抽晋史阅中间事迹颇有因因思景纯有道者世移事往千余春若非精诚果有激岂得到今犹愤嗔不成之语以筮戒敦实气沮竟殒身人生生死亦不易谁视能死如轻尘烛微先几炳易道多能余事非所论取义成仁忠晋室龙逢龚胜心可论是非颠倒古多有吁嗟景纯终见伸御风骑气游八垠彼敦之徒艹木粪土臭腐同沉沦敦景纯梦中诗我昔明易道故知未来事时人不我识遂传躭一技一思王导徒神器良久觊诸谢岂不力伯仁见其底所以敦者仇罔顾天经与地义不然百口未托何忍置之于死地我于斯时知有分日中斯柴市我死何足悲我生良有以九天一人拊膺悲晋室诸公亦可耻举目山河徒叹非携手登亭空洒泪王导真奸雄千载人未议偶感君子谈中及重与写真记固知仓卒不成文自今当与频谑戏傥其为我一表扬万世万世万万世

　　赵普
宋之多奸臣始于赵普宋之兵孱国弱亦始于赵普何也曹翰欲取幽州承周世宗一日取三关之余威而辽国多隙取之必矣赵普亦知翰之能而嫉妒之心蓄于内阻抑之巧形于口而太祖亦知五代之弊畏难苟安现时愒日故从其言而金元之祸中国人类几绝中国之地几为匈奴之牧马场皆普一言丧宋社稷而兆数百年之祸也其渝金匮之盟罪犹在此下乎

　　名讳
文王名昌武王名发诗颂祭文王之庙曰克昌厥后周人制礼酉卤皿人有昌本之菹七月之诗周公所作曰一之曰觱发蒸民诗曰四方爰发皆不以为讳而得言之若曲礼曰诗书不讳临文不讳由作诗不讳故祭得歌之尚书牧誓云今予发武成曰周王发武王称名吉众史官录而不讳知于法不当讳也金縢曰元孙某独讳者成王启金縢之书亲自读之讳其父名改曰某既读之后史官始录依王所读遂即曰某武成牧誓则宣诸众人宣讫即录故因而不改也古者讳名不讳字礼以王父字为氏明其不得讳也屈原曰朕皇考曰伯庸则不讳之验也

　　虞雍公功烈
虞雍公战伐之奇妙算之策忠烈义勇为南宋第一远出张魏公上特魏公有南轩为之子而朱子亟称之遂大显扬雍公无人发其茂绩耳简池刘巨济序虞公奏议云余读雍国忠肃虞公奏议二百二十有七篇而慨然有感世但知采石之战以七千卒却虏兵四十万者其功其伟然忌者犹曰适然岂知公于绍兴辛已之前已因轮对面奏虏必叛盟兵必分五道正兵必出淮西奇兵必出海道宜令良将劲卒备此二境其先事之识已绝出乎众人之表矣及虏叛盟上令从臣集议公独言虏兵必出淮丞相善其言而未果行及遣公劳师采石事已大坏公以书生收合亡卒激励诸将施置于仓卒之余而破虏于俄顷之间呜呼非胷中素所蓄积忠诚足以动天地感人心而作士气未易成此伟绩也而曰适然可乎自昔狃胜者必忽其余虞公又令设备于爪州其它区画悉各精密而不苟虏遂遯去乃徐请车驾还行都历历见于奏疏也宋朝多议论少成功虽盛时犹然也况积习消靡之余夫人皆喜逸而恶劳图安而惧危中兴以来前有张魏公后有虞雍公为国家任其劳当其危者也彼不愧少焉而又忍短毁之乎丘文庄公曰古今水战采石比赤壁尤奇且难周瑜主将而允文书生也瑜握重兵而允文空拳也瑜有孔明为犄角而允文只手也以此较之难易见矣可谓不易之论

　　赵师睪廾
赵师睪廾字从善号墙东赵千里侄也尹京有政声戮杭州奸僧尤奇尝学犬吠以媚伌冑其后韩伌冑败有赠之谑词云侍郎自号东墙曾学犬吠村庄不须乞怜摇尾且寻土洞深藏 【 睪廾即古择字观其字曰从善盖取择其善者而从之义也俗士多误其音为绎非也】 

　　蜾匾篆法
崔融禹碑赞云神圣夏禹岣嵝纪德龙画傍分蜾书匾刻盖神禹变伏羲龙画而为蜾形也其后唐徐季海江南李楚金辈用之于小篆号蜾匾法蜾字依篆作虫师冏古奥难通书谱讹作虫师冏不得已以蜾字代之蜾本蠮螉之属非此用也　李淳风引诗讳十五国星野云邶国当虫虎蝓之宿注虫虎蝓蜗牛也玉篇虫师冏与蜾同而解为蠮螉细腰蜂又不可晓名物之难辨如此

　　篆书重叠字
古钟鼎铭文子子孙孙字皆不复书汉石经改篆为八分如易之干干书之安安亦如之今行艹皆然竟不知其何义也尝质之李文正公公曰二乃古文上字言字同于上省复书也千古书流习而不察关系虽小亦所当知

　　士缶木鱼
石鼓文其鱼维何维鱮维鲤何以士缶木之维扬及柳士缶木包也今之渔者多以木杨或箬叶作包覆鱼入市易曰包有鱼是也东坡石鼓歌其鱼维鲂贯之柳盖以士缶木为贯也贯鱼包鱼别是一义不可混而为一郑渔仲石鼓文作何以标寸之标寸字含贯包两义但石鼓文无标寸字不知渔仲何所据也

　　飞白
飞白字之名书家例之但不不晓作何状余按王应云飞白变楷制也本是宫殿题署声既道劲文字宜轻微不满名为飞白据此则如今篆书之渴笔俗所谓沙笔是也唐人好奇或作禽鸟花竹之像顺陵碑畧有数字今绝无作之者惟方外道流书酒肆壁作竹节雀头形俗而可憎矣

　　梁姜罗赵
梁孔达姜孟颕罗晖赵袭皆后汉末人善书著名者也赵有非艹书一篇云余郡士梁孔达姜孟颕皆当世之彦哲也然摹张伯英之艹书过于希颜孔焉窃览张伯英与使君朱宽书云上方崔杜不足下比罗赵有余昕昕有自减之意无乃近乎贱彼贵我哉昔西施心疼捧胸颦首众愚效之祇增其丑赵女善舞行步媚蛊效者不复匍匐失步夫雀杜伯英超俗绝恣博学余暇敏手于斯后世慕者钻坚仰企忘其疲劳夕愓不息昃不暇食十日一笔月数丸墨领袖如皂唇齿常黑展指画地以艹刿壁臂穿皮刮指爪摧折见腮出血犹不休辍然其为字无益于上拙亦如效颦者之增丑学步者之失节也夫艹书之兴上非天篆所垂下非河洛所吐中非圣人所造但贵删难省烦损复为单非常仪也岂若用之于彼七经稽历协律推步期程探颐钩深幽赞神明览天地之心推圣人之精折疑论之中理俗儒之争依正道于邪说济雅乐于正声兴至德之和睦弘大伦之玄清穷可以守身遗名达可以尊主致平以兹命世永坚后生不亦渊乎　此文余尝见之墨池编今失其帙畧记如此

　　贫富苦乐
后五代时杭州富人居与贫士为邻见贫士教授所得朿修即取酒与妻子为乐友朋过之亦复欢呼一醉醉后放歌声彻闾里心窃慕之私自念言吾拥巨万日夜经营愁苦乃反不如此子一日天气晴好同三四人西湖一醉费却阿堵几星归而头岑岑然纔就枕见二人摄之去见府君跪而责之曰汝是掌财人柰何妄费犒军钱呼大杖杖之三十醒而臀无肤矣伏枕月余始起侧耳贫士欢畅如故不晓所谓未几钱镠兵至杭州不戮一人但取一两家财犒军富人竟被抄没一簪不得着身以穷困死丁亥首春蘓城有二富人一人日夜奔走势要心枯髓竭一人日夜筹算子母形消骨见俱于元旦左右死死时不得将去也为一概而记之 【 王树侯及某也亦姓王】 

　　甲申乙酉之变
甲申年　先帝崩问至吴有庠士许琰玉仲者以饿死殉乙酉□□□□蘓庠士顾所受自投于学宫之泮池□□□□乡绅徐勿斋汧避兵乡间亦自投于虎丘之青石桥以死死者三人耳有客自南中来传言金陵有丐者因将薙发题诗于壁而自尽诗云三百年来养士朝可怜文武画降逃纲常落在卑田院乞丐犹惭去二毛可为三叹

　　宋史异闻
宋家法整肃远过汉唐后妃公主淫泱者绝少惟哲宗刘后以不谨闻即帘钧自缢死此外绝不闻也乃杨升庵宝庆诗有夜驾老蟾嫔月每之句剌史弥远也自注弥远表里扬后有三思之宠又引宋人有作乐府咏云者曰往来与月为俦舒卷和天也蔽则实有其事矣又公翰林鼐号周庭者有杂记云宋真宗李宸妃先曾为尼而后入宫生仁宗讵意宋朝第一圣主乃出空门二事皆闻所未闻也

　　落英
楚辞云餐秋鞠之落英释者云落始也如诗访落之落谓初英也古人言语多如此故以乱为治以臭为香以扰为驯以慊为足以特为匹以原为再以落为萌

　　遮莫
诗家用遮莫字盖今俗语所谓尽教者是也故杜陵诗云已判野鹤如双鬓遮莫邻鸡下五更言鬓如野鹤已判老矣尽教邻鸡下五更日月逾迈不复惜也而乃有用为禁止之辞者误矣

　　姜白石
姜尧章学诗于萧千岩琢句精工有诗云夜暗归云绕柁牙江涵星影雁团沙行人怅望蘓台柳曾与吴王埽落花杨诚斋喜诵之尝以诗送朝天续集归诚斋云翰墨场中老斵轮真能一笔埽千军年年花月无虚日处处江山怕见君箭在的中非尔力风行水上自成文先生只可三千首回首江东日暮云诚斋大称赏谓其嗣伯子曰吾与汝弗若姜尧章也报之以诗云尤萧范陆四诗翁此后谁当第一功新拜南湖为上将更差白石作先锋可怜公等皆痴绝不见词人到老穷谢遣管城侬已晚酒泉端欲乞疏封南湖谓张功父也尧章自号白石道人潘德久赠诗云世间官职似樗蒲采到枯松亦大夫白石道人新拜号断无缴驳任称呼时黄岩老亦号白石亦学诗于千岩诗亦工时人号双白石云

　　茶瓶汤候
茶经以鱼目涌泉连珠为煮水之节然近世瀹茶鲜以鼎镬用瓶煮水难以侯视则当以声辨一沸二沸三沸之节又陆氏之法以未就茶镬故以第二沸为合量而下未若以今汤就茶瓯瀹之则当用背二涉二之际为合量乃为声辨之诗云砌虫唧唧万蝉催忽有千车捆载来听得松风并涧水急呼标色绿瓷杯其论固已精矣然瀹茶之法汤欲嫩而不欲老盖汤嫩而茶味甘老则苦矣若声如松风涧水而遽瀹之岂不过于老而苦哉惟移瓶去火少待其沸止而瀹之然后汤适中而茶味甘此茶经之所未讲者也因补以一诗云松风桧雨到来切急引铜瓶离竹炉待得声闻俱寂后一瓯春雪胜醍醐

　　占雨
范石湖诗云朝霞不出门暮霞行千里今晨日未出晓氛散如绮心疑雨再作眼转云四起我岂知天道吴侬谚云尔古来占滂沱说者类恢诡飞云走羣羊停云浴三猪月当天毕宿风自少女起烂石烧成香汗础润如洗逐妇鸠能拙宂居狸有智蜉蝣强知时蜥蜴与闻计垤鸣东山鹤堂审南柯蚁或加阴石鞭或议阳门闭或云逢庚变或自换甲始刑鹅与象龙聚讼非一理不如老农谚影响捷干鬼哦诗敢夸博聊用醒午睡此时援引占雨事甚详可喜谚有云日出早雨淋脑日出晏晒杀雁又云月如悬弓少雨多风月如仰瓦不求自下二说尚遗何也余欲增补二句云日占出海时月验仰瓦体

　　浸假
禅家有观白骨法谓静坐澄虑存想自身血肉腐坏唯存白骨与吾相离自一尺以至寻丈要见形神元不相属则自然超脱矣余观庄子子舆有疾子杞往问之曲偻发背颐隐于脐肩高于项句赘指天阴阳之气有沴其心闲而无事跰鲜而鉴于井曰嗟乎夫造物者将以子为此拘拘也子杞曰汝恶之乎曰亡予何恶浸假而化予之左臂以为鸡予因以求时夜浸假而化予之右臂以为弹予因以求鸮炙侵假而化予之尻以为轮以神为马予因而乘之岂更驾哉浸渐也假借也盖浸渐假借化此身为异物则神与形离超然无所往而不可矣又何疾又何病于拘拘哉观白骨之法盖本于此佛法出于老庄于此尤信

　　张子房
张子房盖侠士之知义策士之知几者要非儒也故早年颇侣荆轲晚岁颇侣鲁仲连得老氏不敢为天下先之术不代大匠斵故不伤手善于打乖荆公诗云汉业存亡俯仰中留侯于此每从容固陵始议韩彭地复道方谋雍齿封盖因机乘时与之干旋未尝自我发端故消弭事变全不费力朱文公云子房只是占便宜不肯自犯手做如为韩报秦撺掇高祖入关及项羽杀韩王成又使高祖平项羽两处报仇皆不自做后来定太子事他亦自处闲地又只教四老人出来做后来诛戮功臣时更寻他不着邵康节之学亦与子房相似康节本是要出来有为之人又不肯深犯手做凡事直待可做处方试为之纔觉难便抽身退如击壤集中以道观道等语是物各付物之意盖自家都不犯手又凡事只到半中央便止如香花切勿看离披是也

　　进青鱼
宋文帝时司徒义康颛总朝权四方馈遗皆以上品荐义康而以次品供御上尝冬月啖柑叹其形味并劣义康曰今年柑殊有佳者遣人还东府取柑大供御者三寸上寝不能平义康旋以罪废唐代宗谓李泌曰路嗣恭上琉璃盘止九寸乃以径尺者遗元遗须其至议之赖泌一言嗣恭免罪而元载竟诛吕许公不肯多进淮白鱼盖惩此也秦桧之夫人常入禁中显仁太后言近日子鱼大者绝少夫人对曰妾家有之当以百尾进归告桧桧咎其失言与其馆客谋进青鱼百尾显仁拊掌笑曰我道这婆子村果然盖青鱼似子鱼而非特差大耳观此贼桧之奸可见

　　无字
周易无皆作旡王逑曰天屈西北为旡盖东南为东夏阳之伸也故万物敷荣西北为秋冬阳之屈也故万物老死老死则旡矣此字说之有意味者也

　　诗犯古人
近时赵紫芝诗云一瓶茶外无秪待同上西楼看晚山世以为佳然杜少陵云莫嫌野外无供给乘兴还来看药栏即此意也杜子野诗云寻常一样窗前月縿有梅花便不同世亦以为佳然唐人诗云世闲何处无风月纔到僧房分外清亦此意也欲道古人所未道信矣其难矣紫芝又有诗云野水多于地青山半是云世尤以为佳然余读文苑英华所载唐诗两句皆有之但不作一处耳唐僧诗云河分冈势断春入烧痕青有僧嘲其蹈袭云河分冈势司空曙春入烧痕刘长卿不是师兄偷古句古人诗句犯师兄此虽戏言理实如此作诗者岂故欲窃古人之语以为己语哉景意所触自有偶然而同者盖自开辟以至于今只此如风花雪月只如此人情物态耳

　　徐孺子
伯夷不立于恶人之朝不与恶人言可谓离世绝俗矣然不念旧恶未尝流于刻薄也柳下惠视袒裼裸裎焉能凂我可谓和光同尘然不以三公易其介未尝流于苟贱也此其所以为百世师与东汉徐孺子矫矫特立诸公荐辟皆不就然荐辟者死炙鸡渍酒万里赴吊于清高不混俗之中有忠厚不忘恩之意其为东汉人物之冠冕不亦宜乎

　　世事翻覆
卫青少服役平阳公主家后为大将军贵显震天下公主仳离作配左右以为无如大将军公主曰此我家马前奴也不可己而遍择羣臣贵显无踰大将军者讫归大将军丁晋公起甲第钜丽无比军卒杨杲宗躬土之役劳苦万状后杲宗以外戚起家晋公得罪贬海上朝廷以其第赐杲宗居之三十年世事翻覆如此古诗云君不见河阳花今如泥土昔如霞又不见武昌柳春作青丝秋作帚人生马耳射东风柳色柳花岂长久秦时东陵千户侯华虫被体腰苍璆汉初沛邑刀笔吏折腰如磬头抢地萧相厥初谒邵平中庭百拜百不譍邵平后来谒萧相故侯一拜一惆怅万事反复何所无二子岂是大丈夫穷通流坎皆偶尔搏扶未必贤抢揄华胥别是一天地醉乡何尝有生死侬欲与君归去来千愁万恨付一杯

　　杨太真
武惠妃薨明皇悼念不已后宫数千无当意者或言寿王妃杨氏之美绝世无双帝见而悦之乃令妃自以其意乞为女冠号太真更为寿王娶韦昭训女潜纳太真宫中宠遇如惠妃册为贵妃与楚平生自取秦女卫宣公纳伋之妻何以异白乐天长恨歌云杨家有女初长成养在深闺人未识天生丽质难自弃一朝选在君王侧为尊者讳也近时杨诚斋题武惠妃传云桂折秋风露折兰千花无朵可天颜寿王不忍金宫冷独献君王一玉环词虽工意亦未婉唯李商隐曰龙池赐酒敞云屏羯鼓声高众乐停夜半宴归宫漏永薛王沉醉寿王醒其辞微而显得风人之体

　　天棘
杜诗云江莲摇白羽天棘梦青丝下句如不可晓说者曰天棘柳也或曰天门冬也梦当作弄既无考据意亦短浅谭浚明云此出佛书终南长老入定梦天帝赐以青棘之香盖言江莲之香如梦天棘之乡耳此诗为僧齐己赋故引此事余甚喜其说然终未知果出何经近阅叶石林过庭录亦言此句出佛书则浚明之言宜可信

　　中兴十策
建炎中大驾驻维扬康伯可上中兴十策一请皇帝设坛与羣臣六军缟素戎衣以必两宫之归二请移跸关中治兵积粟号召两河为雪耻计东南不足立事三请略去常制为马上治用汉故事选天下英俊日侍左右讲求天下利病通达外情四请河北未陷州郡朝庭不复置吏诏土人自相推择各保乡社以西军屯要害为声援滑州置留府通接号令五请删内侍百司州县冗员文书务简实以省财便事六请大赦与民更始前事一切不问不限文武不次登用以收人心七请北人避胡挈郡邑南来以从吾君者其首领皆豪杰当待之以将帅不可指为盗贼八请增损保甲之法团结山东京东西两淮之民以备不虞九请讲求汉唐漕运江淮道途置使以馈关中十请许天下直言便宜州郡即日缴奏置籍亲览以广豪杰进用之路时宰相汪黄辈不能听用而伯可名声由是甚着余观其策正大的确虽李伯纪赵元镇亦何以远过然厥后秦桧当国伯可乃坿会求进擢为台郎值慈宁归养两宫燕乐伯可专应制为歌词谀艳粉饰于是声名埽地而世但以比柳耆卿矣桧死伯可亦贬五羊

　　月下传杯诗
杨诚斋月下传杯诗云老夫渴急月更急酒落杯中月先入领取青天并入来和月和天都蘸湿天既爱酒自古传月不解饮直浪言举杯将月一口吞举头见月犹在天老夫大笑问客道月是一团还两团酒入诗肠风火发月入诗肠冰雪泼一杯未尽诗已成诵诗向天天亦惊焉知万古一骸骨酌酒更吞一团月诚斋自云老夫此作自谓彷佛李太白

　　安子文自赞
安子文与杨巨源李好义合谋诛逆曦旋杀巨源而专其功久之朝廷疑其跋扈俾帅长沙子文尽室出蜀尝自赞云面目邹搜行步若苴人言托住半同天我道一场真戏耍今日到湖南又成话靶在长沙计利析秋毫厅前豢豕成羣粪秽狼籍肥腯则卖之罢镇捆载归蜀厥后杨九鼎在蜀以刻剥致诸军之怨军士莫简倡乱杀九鼎剖其腹实以金银曰使其贪腹饱饫时子文家居散财结士生擒莫简剖心以祭九鼎再平蜀难

　　臣謟主愚
桓玄窜位登御状地忽陷羣臣失色殷仲文曰良由圣德深厚地不能载玄大悦南燕汝水不冰燕主超恶之李超曰良由逼带京城近日月也燕主亦大悦下謟上愚可发一笑

　　始皇袁绍
始皇为楚所败尚能谢王剪袁绍为魏所败乃至杀田豊兴亡之机无非自取

　　容斋奉使
宋绍兴辛已亮既授首葛王纂位使来修好洪景庐往报之入境与其接伴约用敌国礼伴许诺故沿路表章皆用在京旧式未几乃尽却回使依近例易之景庐不可于是扃驿门绝供馈使人不得食者一日又令馆伴者来言顷尝从忠宣公学阳吐情实令勿固执恐无好事须通一线路乃佳景卢等惧留不得己易表章授之供馈乃如礼景卢素有风疾头常微棹时人为之语曰一日之饥禁不得苏武当时十九秋传与天朝洪奉使好掉头时不掉头

　　临事之智
大凡临事无大小皆贵乎智智者随机应变足以弭患济事是也张乖崖守蜀兵火之余人怀反侧一日大阅方出军众忽嵩呼乖崖亦下马随众东北望三呼揽辔复行众不敢讙真宗不豫李文定公以宰相宿内祈禳时太子尚幼八大王元俨者颇有威名问疾留禁中累日不出执政患之偶翰林司以金孟贮热水问之曰王所需也文定取案上墨笔揽水中尽黑王见之大骇意其为毒也即上马去文潞公知成都大雪会客帐下卒有谇语共折井亭烧以御寒军将以闻公徐曰今夜诚寒亭敝矣正欲改造更有一亭可尽折为薪乐饮如常明日乃究问先拆亭者杖而流之前辈如此类甚多皆所谓知也小而文潞公幼年之浮球司马公幼年之击瓮亦皆于仓卒之中有通变之术世传赵从善尹临安宧寺欲窘之一日内索朱红卓子三百只限一日办从善命于市中取茶卓一样三百只糊以清红纸用朱漆涂之咄嗟而成两宫幸聚景园回索火炬三千枝限以时刻从善于娼家取竹帘束之顷刻而办辛幼安在长沙欲于后圃建楼赏中秋时已八月初旬矣吏白他皆可办唯瓦难办幼安命于市上每家以钱一百赁檐前瓦二十片限两月以瓦收钱于是瓦不可胜用嘉熙间江西洞丁反万安宰黄炳鸠诸守备一日五更探报寇且至炳急遣巡尉领兵迎敌众皆曰空腹柰何炳曰第速行饭即至矣炳乃率吏辈携行萝木桶沿市民之家曰知县买饭时人家晨炊方熟皆有熟饭熟水厚酬以直之以行于是士卒皆饱餐一战而破寇由是论功擢守临川万历初　神庙南郊伯祖舆浦公为工郎郊坛傍诸小厂内侍欲令俱覆以黄瓦仓卒不能办因遍贷锡于诸勋贵家得几万斤一夜尽范为瓦而涂以栀黄明日诸厂尽黄瓦矣上大悦内侍亦心服

　　善师
师者不陈善陈者不战琴以不鼓为妙棋以不着为高

　　晏先
淳熙间卢陵有恶少子曰晏先以杀人减等流岭南行有日逢其党二人于途晏目之曰盍免我乎二人不应而去行数日送徒者节其饮食有害之之意一日止旅舍二人者忽来为酒馔响晏及送徒者尽夕歌呼至晓偕行适荒林间二人以白金一笏掷之手地抽言曰晏吾兄弟也汝能释使逃请以金此为谢不然不能俱生矣送徒者欣然破械纵去为疑冢道傍而反越三十年晏自淮驾巨舰来归赀货钜万访二人俱恶矣妻子方贫不能自活晏哭祭其墓尽哀厚遗其妻子乃去郑毅夫过米亥墓诗云高论唐虞儒者事卖君国岂胜言凭君莫笑金椎陋却是屠沽解报恩谅哉

　　韩璜廉按
绍兴中主王铁帅番禺有狼籍声朝廷除司谏璜为广东提刑令往廉按宪治在韶阳韩纔建台即行部指番禺王忧甚寝食俱废有妾故钱塘倡也问主公何忧王告之故妾曰不足忧也璜即韩九字叔夏旧游妾家最欢须其未强邀之饮妾当有以败其守己而韩至王郊迎不见入城乃见岸然不交一谈次日拜谒王宿治其于别馆茶罢邀游郡圃不许固许乃可至别馆水陆毕陈伎乐大作韩踧踖不安王麾去伎乐阴命诸娼澹妆诈作姬侍迎入后堂剧饮酒半妾于帘内歌韩昔日所赠之词韩闻之心动狂不自制曰汝乃在此耶即欲见之妾隔帘故邀其满引至再至三终不肯出韩心益急妾乃曰司谏曩在妾家最善舞今日能为妾舞一曲即当出也韩醉甚不知所以即索舞衫涂抹粉墨踉跄而起忽趺于地王亟命索舆诸娼扶掖而登归舩昏然酣寝五更酒醒觉衣衫拘绊索烛览镜羞愧无以自容即解舟还台不敢复有所问此声流播旋遭弹刻王迄善罢夫子曰枨也欲焉得刚韩璜之谓也 【 以下阙】 
前辈诗名
蘓平汤彳月绩刘溥俱以诗豪于正嘉闲溥号艹窗其边庭白鹊诗脍炙人口诗曰早随金印出边州晚送欢声入御楼剪取白罗飞绣幕旗竿十丈挂胡头彳月绩号东谷俱吴人第不晓蘓平何许人也

　　乘凶
人父母纔死不成服而反娶妻谓之乘凶此事遍天下不独吴中殆夷狄入主中国之先兆也吴中一秀才祖母死纔两日即挟妓以登虎丘人唾骂之前辈顾封翁笋洲适在山中笑曰诸公勿怪此子乘凶也千

　　朱温母兄
朱温父曾以五经教授乡里号朱五经温为节度使其母王氏犹佣食萧县刘宗家始迎以归温举觞为寿启曰朱五经平生读书不登一第有子为节度使无忝于先人矣母恻然良久曰汝能至此可为英特然行义未必如先人也贤哉此媪深哉此言其于朱五经之学必盖尝有闻矣温纂位之日与宗亲饮博酒酣其兄全晃忽投琼击盆中迸散睨曰朱三尔砀山一百姓从黄巢为盗天子用汝为四镇节度使于汝何而灭唐家三百年社稷吾行见汝赤其族矣何以博为全昱此言亦甚贤也然则温之父贤母又贤兄又贤独温凶德耳荀卿为人性恶其然岂其然乎

　　晚学
高适五十始作诗为少陵所推老蘓三十始读书为欧公所许功深力到无早晚也圣贤之学亦然东坡诗云贫家净埽地贫女巧梳头下士晚闻道聊以拙自修朱文公每借此句作话头接引穷乡晚学之士

　　付与天地
荆公诗云岂无他忧能老我付与尺地从今始朱文公每喜诵之

　　物无小
(豸寸)能杀虎鼠可害象一夫足以胜禹三户可以亡秦

　　范睢蔡泽
范睢蔡泽皆辨士太史公以之连传然睢倾危泽明坦睢幽阴诡秘危人骨肉全是小人意态泽方入关便宣言欲代睢至其所以告睢者皆消息虚实之正理睢必俟泽反复以祸福晓之乃肯退泽为丞相数月即告老为客卿以终进退雍容过睢远甚虽然后之君子固权吝宠如狡兔之专窟如猩猩之嗜酒老死而不知止受祸而不知觉者是又在范睢下矣

　　取守
吴孙秀曰讨逆弱冠以一校尉剏业今后主举江南而弃之唐李翱曰神尧以一旅取天下后世子孙不能以天下取河北志士之叹古今一也

　　王梅溪
王龄十朋年四十九大魁天下以书报其弟梦龄昌龄曰今日唱名蒙恩赐进士及第惜二亲不见痛不可言嫂及闻诗闻礼可以此示之诗礼其二子也于十数字之闲上念二亲而不以科名为喜特报二弟而不以妻子为先孝友之意皆在焉今传奇演作荆钗全无影响不知何所来也传奇之鄙俚大率然矣

　　陆无界
无界名广明号青章陆尚宝五湖之孙文学成湖之子工笔扎多材艺临书能乱真吴中假古董多出其手而写祝京兆尤当行虽其人非高品而不可冺没也有七十自寿词亦足见其生平矣　南吕一枝花　不采商山芝不栽新甫栢不邀驾鹿车不竖栖鸦格一盏清泉向东皇稽首对南山拱揖人颂我是广成子鹤算千年老彭酉冉驻颜八百　梁州　我是有儿孙独孤鳏夫我是个没钱财五陵豪客我是个白须黄发维摩诘荷芰衣裳竹皮巾帻翰墨躬耕诗书心织端守着半亩蓬蒿近似他仙灵窟宅端爱着半瓮虀盐胜似他琼浆玉液觉来时听一曲樵歌渔笛倦来时看几卷稗官野史兴来时画一幅云林竹石车尘马迹污我苕阶翠色无辱无荣匪朝伊夕　尾声　怪的是闹茸茸龙沙鹤浦排瑶席怕的是热腾腾峩冠博带夸通籍一任伊沧桑变易者么凭跨海的牙筹遍街的铜狄总不如俺暗记梅花为历日

　　周丹泉
丹泉名时臣少无赖有所假于淮北官司捕之急逃之废寺感寺僧之不拒与谋兴造时方积雪盈尺乃织巨屦于中夜遍踏远近凡一二十里归寺则以泥泞涂之金刚两足遂哄传金刚出现施者云集不旬日得千金寺僧厚赠之而归其造作窑器及一切铜漆对象皆能逼真而妆塑尤精老时口喃喃念佛如蜂声不可辨亦能瓦心内痒其运气闭息能使腹如铁年九十三而终末年尚有龙阳之好亦奇人也

　　周一泉
一泉名廷策实时臣之子茹素画观音工垒石太平时江南大家延之作假山每日束修一金遂生息至万晚年乃为不肖子一掷年逾七十反先其父而终

　　韩古州
古州名逢禧少宗伯世能之子袭荫为太守能识古所藏书画皆精晚年尤攻临书所临黄庭副本卖之江北季寓庸先后千金亦吴门古董中之巨擘也

　　宋仁宋大度
仁宗时有士子献诗于蜀帅谓烧绝栈道可霸一方蜀帅械其人并诗上之仁宗曰此不过寒士急欲得官故为此言耳命授以司户参军其人渐恶未踰年死而仁宗之大度则敻绝千古矣为人君止于仁真正无忝

　　季寓庸
寓庸扬之泰州人初为御史以逆党锢家富于财发愿欲以十万金收尽江南北之古董书画始犹有什一真者后乃至吐弃本朝宋元而专购晋唐于是钟繇羲献墨迹接踵而至率蘓人伪撰皆用高价购之骛利之徒趋之如狂至其装潢纸绢皆灿然新出于硎否则亦不售也寓庸亦能书亦能作画而伪物至前竟若无目者乙酉丙戌兵荒之后贫人多赖以济焉尤可笑者美人图必曰毛延寿八分书必曰蔡中郎晋唐又不足道矣 【 以下阙】 人石上人皆粲然而笑 【 按唐德宗女义章公主下嫁张茂宗茂宗有母丧上命借吉成婚拾遗蒋乂上疏谏上不悦竟命成婚则借吉成婚唐时已有】 

　　轩都宪
悬笥琐探载轩都宪名輗持己甚严人无论贤否悉峻拒之不与接居南都岁时诣礼部拜表则屏居一室朝服端坐寂无一言皷严而出行礼毕亦不告于同事者竟升舆而去同事者亦素不乐与处率先避去如此举止行于今世跬步亦碍矣而公官至左都以勋名终岂非　国初醇朴之风未散耶

　　王高
成化间太监王高执守自重尝居庆寿寺时有兵都尚书某与侍郎某某谒之至则王越陈钺皆在高矣久不出令主僧传言令诸公拜佛出则谓诸公今日富贵皆前世及佛力也云云甚轻之也且谓诸公以高为何如人兵书者至谀之以圣人高反作色辨析众人惴惴不敢出气此载之文温州琅琊漫钞温州长者决非孟浪之言成化间士风己如此何怪乎振而直直而瑾瑾而忠贤干儿假父之相踵耶

　　徐武功
于少保之死人皆谓徐武功害之然当时废太子锢南城皆少保为之也　景皇病亟实欲迎襄府事未决而　中宫犹豫遂为曹吉祥所泄至有夺门事当时张石辈皆武弁不能显暴其无君之恶而猝然杀之武功又不能辨正后人之议纷纷大概废太子一事凡署字者皆当诛岂独少保哉况又最得君从违惟颐指故其罪独深当时惟范广之死为无辜人至今惜之　此亦温州笔记自是一议论作史者当知也

　　乱亡诸异
大凡物怪人妖无不汇集于乱亡之世至丁亥之冬则有不可胜书者澄湖出虎既获矣云尚有三不可获然究是子虚太约止一耳至于鸡飞上天湖中出鲢鱼无数又出海蜇皆极确而湖州则出人头鱼有巨蟹数百万从之又蘓州织造府织五爪龙袍忽然出火尽焦其四爪及团花等则又不然也又人家私铸钱炉中有弘光则□□皆全否则破缺不可用 【 此二事最确】 岂天□□□□□□□□□□□□耶姑记之以俟征应

　　张捷立身
捷中万历癸丑进士初为美官崇祯中年忽特荐吕纯如被呵斥而归及弘光立起为冢宰凡魏党之存者悉与起官纯如等死矣至沾褒赠弘光逃缢而死亦死节也夷考其生平事父甚孝待两庶弟与子均财乡里皆称之而居官乃如此殆不可解也岂士君子居官居乡固不同如此耶姑记之以俟后之持论者

　　钱贱
□之恶至戊子间极矣二月即撮新折每亩五分四厘又撮冬间仓粮纵　兵四出打刼事露则反坐其失主大小官俱强盗也冬春之交顺治钱尚卖八九钱三月望后忽大贱逐日贱去至月尽仅二钱一千耳此殆有鬼神司之记之以俟将来

　　周伯达
江南□抚周伯达山东人本崇祯丁丑进士初任明为部官既降流贼为流贼官复降□为□官吴人谓之周三官下车即大贪不期年而巨万以署中多怪家人悉病遂聚白金六万他瓌异称是令妻女归其乡遇蔡憨子掳其赀而淫其妻女仅放其子归云措银来赎其子以七千金往则又留其金而割其两耳必再得三万金狼狈复至任所父子抱头而哭极聚敛之惨复裒二万金纔出城为钞关搜出没入之不得己以情告且以五百金为寿钞关大笑留其五百金而再征其厚贿伯达既悲且恨绕屋走一二夜遂病水蛊一股之大几如腰夫蔡憨子之取金留女虽盗贼之常亦生辰纲之故事也不足异所异者同为鞑官而钞关即留吴抚之物若胡越□□□□□□知矣后周病不两月死犹累累捆载钜万去

　　再记钱事
白门余澹心快士也亲见钱牧斋南京降表约有千余字大半是骂明朝诸帝自　成祖而下鲜有免者其半则颂清之诸帝也柳姬者与郑生奸其子杀之钱与子书云柳非郑不活杀郑是杀柳也父非柳不活杀柳是杀父也汝此举是杀父耳云云真正犬豕犹然视息于天地间再被□□再以贿免其家亦几破矣已丑春自白门归遂携柳复归拂水焉且许以畜面首少年为乐盖柳非郑不活一语已明许之矣庚寅冬绛云楼毁于火宋板书约值万金并其著述皆净尽

　　张皮雀
己丑春夏米贱吴民犹有幸焉有富人仓廪至万日夕祷于神且谋之卜望米价至四两人谓若至四两则中户下尽为沟中之瘠矣客谈嘉靖闲张皮雀事颇快皮雀道术甚高而外则痴乡闲一富户病延一修醮三日不至至则索狗肉噉之醉卧坛前良久而起语主人曰今年荒米贵如此汝犹闭籴土神已闻之上帝三日后当以雷火烧汝诸仓尽矣若肯散赈村民并减价而卖则我当奏闻免汝富人谓其痴耳谢遣之三日后果雷火烧尽其所畜富人惊悸而死此见陆贞山笔记贞山正人岂妄也今日无论不得皮雀雷火亦不识好歹矣嗟乎

　　烂漫
今日诗文中用烂熳字皆从火考之玉篇无熳字直当从水作漫耳一前辈文中果作漫字信乎字学不可不讲也

　　无锡城隍
无锡知县某忽见城隍神与言县中利弊其神遂白昼坿人言祸福己丑夏醅热居人有单裙过庙前者即梆而阴笞之一时巫风盛行灯火鼓乐彻夜城隍自言姓刘新来受代云

　　汪叔卿
里人汪叔卿者市驵也家颇裕兵乱时曾坑好友七百金致其人结气而死妻子狼狈一夕自外醉归见其人坐厅事与之寒温家人怪之纔入房即放小便一夜不止至晓死矣

　　倪留
里中有倪留者无赖好抢食人家送鬼之物夜必卧里门以俟有王姓者绰号王十朋素刻薄小人也教家人以鸭子煮熟剔去其黄而实以狗尿伪作送鬼者过其傍留抢食之知其秽也大骂而去王以为笑乐纔归而妻发谵语云我辈时奉上官差遣遇此酒食赖以解饥渴汝乃以粪秽之物戏人乃竟戏我辈矣汝妻知而不谏且命合死当随我去王杀鸡煮肉焚楮钱百计求之不可得至晚而死已上三事皆己丑夏秋观见甚确大都国将亡听命于神无道之世鬼甚灵耳

　　沉相公
里人之妇弃浴水于街妇房作鬼语喧闹曰我沉相公某也沉为里中庠友死已三四年矣曰我方在短墙下听陆二官弹弦子汝却以浴水淋我是何可恕其夫拜谢欲杀鸡祀之曰我生前戒杀是不必汝家见有腌蛋炒豆在可觅三白酒数斤并陆二官呼来其夫如命陆二官至则令渠朗弹一曲三人赌拳尽三白酒十斤曰醉矣醉矣我舍此妇去此妇平日不能饮一杯而是日连进数十瓯醉如梦觉毫无酒意亦己丑夏秋事

　　天平山崩
天平山卓笔峯巨石森罗所谓万笏朝天也惟卓笔最钜周回如数间屋己丑七月十七日雷雨山下居民但闻轰轰之声声亦不甚厉忽然拔起下出红光如火望南飞再出黑气如墨望北去钜石皆如击碎如有船者如卓椅者亦有势欲堕而未堕者种种不一下为深坑亦绝无水直是山崩非出蛟也闻黄河亦竭不知果否而此则吾乡里事万目所共覩也

　　汤若士牡丹亭
若士文章在我　朝指不多屈出其绪余为传奇惊才绝艳牡丹亭尤为鲙炙往岁闻之文中翰启美云若士素恨太仓相公此传奇杜丽娘之死更而生以况昙阳子而平章则暗影相公也按昙阳仙迹王元美为之作传亦既彰彰矣其后太仓人更有异议云昙阳入龛后复生至嫁为徽人妇其说暧昧不可知若士则以为实然耳闻若士死时手足尽堕非以绮语受恶报则嘲谑仙真亦应得此报也然更闻若士具此风流才思而室无姬妾与夫人相庄至老似不宜得此恶报定坐嘲谑仙真耳

　　太公妻
尝阅一传记而忘其名云太公先娶马氏家贫求去听之后封营丘马氏复来太公覆水于地令收之曰覆水已难收矣此与朱买臣事同而人不知

　　顾生
南濠顾生家颇裕辛卯春买邻居屋造有积年粪壤令人除去其中乃有一棺生忽动贪心谓此必乱后人家藏物不然亦盗所藏也启而视之白骨俨然心愧且惧遂得疾数日已愈矣因夜起看竖屋手携一烛筌出房忽仆地呼之不应矣家人环泣见面上有血则烛筌上铁钉正钉其脑竟不解钉何从入又不晓钉何以拔也吁一念之贪遂至于此

　　盛生
盛生行医医在下中三年前其母于锅中炙饼火忽逸出烧其衣救之愈炽竟死而屋无恙里中讶为奇事辛卯春又夜中失火二子一女尽焚死其妻亦同宿一处暗中为人提发而出从楼檐至地其事更奇盛生善人言不出口其为宿世冤愆无疑若为偶然之数则造物之不仁甚矣二则俱里门事闻见极真

　　文内翰
文启美风流文雅诗文称一时之英乙酉之变矱发之令下避之乡闲郁勃无聊以呕血死有甲申扇头诗聊录存之其新秋始成云一夏诗篇半字无不知秋气又庭悟难将凝碧池头事写作含元殿上图饮血孤臣非漫录大声厉鬼欲羣呼桥山纵有遗弓在岂比寻常哭鼎湖只合人间万念休破除难到五行头移床就荫过三伏煮字支铛又一秋西北已无天可覆东南惟有地理忧不知将相成何事野老悲看水自流新凉偶吟云高馆萧条暑渐收强依清簟对清秋山云未必崇朝出幕燕聊为竟日留闻说新亭仍冀食不知沉陆已神州汉延纵有调和术安得公言折绛侯满目兴衰事已非不堪老去与心达建炎诸将谁青史灵武山人尽白衣金井夜凉风欲动铜盘秋泣露将晞一竿尚有斜阳恋何处烟波问钓矶四诗可备他日诗史

　　闹埽
唐诗还梳闹埽学宫妆独立闲庭纳夜凉手把玉簪敲砌竹清歌一曲月如霜盖唐末宫中髻号闹埽妆形如焱风散鬌盖盘雅堕马之类 【 三梦集】 

　　妆唇
唐僖昭时都下竞事妆唇妇女以此分妍否其点注之工名字差繁其略有臙脂晕品石榴娇大红春小红春嫩吴香半边娇万金红圣檀心露珠儿内家圆天宫巧洛儿殷澹红心腥腥晕小朱龙格双唐媚花奴样子

　　画眉
五代宫中画眉名字亦多至唐玄宗时有十眉图苏东坡诗成都画手开十眉横月却月争新奇

　　麝香楼
宋徽宗宫人衣裙多以麝香色为缕金罗见元佑之诗北去穹庐千万里画罗休镂麝香金

　　万寿寺
寺建于晋义熙中嘉靖时蘓城有八秀才号八迂以灭异端自是时　世庙惟崇奉道教而不信佛八迂闻之直指舒公以寺改为长洲学寺僧贞果即其地东盖苐而居然仅移佛像之小者正殿大像一躯以数十人拽之而屹不动八迂中一人 【 忘其名】 持斧登肩先砍下头而后碎其身未几病伤寒发狂自以利刃断己首持之而立竟日不仆观者万万此事为前辈刘渐于说渐于正人且平日不佞佛决非诬也壬辰夏因寺僧求写重建万寿寺记因书以记之

　　梁姬传
吴姬梁昭字道昭故以善歌名一时然不特歌为人仪度澹雅绰约如仙更有志操所交皆一时文士或伧而丰于赀者每去之若凂习琴能琴作小楷有东方赞曹娥碑笔法于佛乘有宿根法华楞严畧皆上口通其大意小词绝句往往见称于时姬善歌不肯漫发声值酒欢无俗客乃忽自歌即素称名家莫不自失谓即古之韩娥车子绛树子夜之流无以踰也吴中曲调起魏氏良辅隆万闲精妙益出四方歌曲必宗吴门不惜千里重赀致之以教其伶伎然终不及吴人远甚前此有徐姬凤歌绝一世子弟家呼为徐娘匡死数年无继者忽得道昭乃不弱凤吴匡法至精开阖阴阳引送收转筋接脉传要眇妥帖即聪慧少年习之能入格者盖百无一二而道昭覃思妙合罔不入神故一时名胜游集失道昭一座无色然不特歌也其人既以志操不偶于俗有某公子伧也挥千金求娶道昭不可人问其故道昭曰彼恃其钱神视人命如艹菅岂令终者吾不同祸也无何更世变故虏纵横于里闾一虏弁欲据之求脱虎口仓卒归一豪恶吏雅非其志则日持斋礼佛未两年以吏事败累羁狱上官勒吏自尽廉知吏妻名妓识字知书吏未死时即有要人欲聘之恐后日持其短长夜漏下三十刻忽以片纸付狱勒道昭令自尽临绝时惟念其母及缄封诗稿以遗其所知嗟乎彩云易散琉璃本脆往因宿业理或宜然第使二十娥媌婉转就绝于锒铛桎梏之间亦云酷矣能不悲哉道昭之才艺于平康北里今世断无其匹但未知比古何人既脱伧复脱虏卒死于囹圄设有若欧阳行周秦少游一流与之游处必有能表其生平而名传于无际今道昭何如哉然今日为诗歌而咏叹之者悉当代能文有瞻谛之士也道昭其何恨后世无人想慕之如蘓小贞娘者

　　彭商贤
老儒彭商贤居葑门有四子独长子先亡彭富而所为多不循理余三子亦皆不善癸已春彭自外归遇故人徐升之者与之一揖揖起而其人不见乃大惊急令人物色之则其人己于数日前死矣彭遂卧病见此人坐其胸促之去口发谵语云前年与汝谋害某某已诉之阴司我备受拷掠今要汝同去质证七日而死死后开丧其长子忽坿一奴语云老子罪重不日将发至酆都家中不可开丧吃荤更重罪业惟宜多礼经忏多烧纸钱今令我寄信归既入酆都凡祭飨之事皆不能来受矣与其妻絮语家事无不及更嘱三弟宜为好人更勿嗜利声音笑貌宛然平日如此半日而奴始蘓是年长儿馆葑门闻见逼真

　　江阴女子
楚中人产一女子堕地即言我天女也汝辈不可以凡人畜我此后竟不言至六岁而言父母相继没养于舅家或数日一食或一睡半月说未来多奇中舅亦不甚怜之及笄鬻之于江人商人即谓商人曰我天女也若犯我汝即殒命商亦不敢携归江阴屡着奇征尚书张有誉家多怪多病者延而问之笑曰汝幸遇我再迟两三年家人无存矣因步罡念咒命人凿斗拱上则鲜血迸流其中乃画一虎云是匠人为厌胜始不过食远近鸡犬之类两年三当食人云欲来吴郡不知果否周子佩闻江阴人说

　　小罗汉
桐城某山有小沙弥年八九岁遇二奇僧欲携之去谢以师恩厚且父母在二僧颔之自是寝食及诵经写字无不见二僧久之遂言人闲事多奇中号曰小罗汉乡官方丈镇家多怪延之问焉于庭际掘出一蜈蚣长三尺色正白自此遂绝远近问祸福者辐凑年至十六七而死此蒻庵和尚说

　　网巾
徐渭路史云网巾之制始洪武中朝天宫道士创此问其义以万法归一对至万历末陈眉公述蓝仁诗云白头难掩雪霜踪纤手穿成络索同日英带暮年征矍铄遮藏秋色久蓬松牵丝秪讶蛛临户揽镜犹惭鹤在笼便与黄花相见好宁愁破帽落西风此诗惜不言其所始近见姚旅述元人谢宗可诗曰乌纱未解涤尘半一网清风两鬓寒辛影细分云缕滑棋纹斜界雪丝干不须渔父灯前结且向诗翁镜里看头上任渠笼络尽有时怒起亦冲冠则元亦已有之矣岂元时第行于方隅至　国朝乃始遍天下耶

　　长干行
长干行宜兴陈维崧作可与前刺金陵相发明故录之长干楼殿映丹霞大道笙箫十万家朱雀长江限南北华清大内擅烟花落红还向金沟出春风一去无回日欲问昭阳欢笑时为听头白宫娥述龙帆凤舶渡江来碧殿朱旗日下开可愲西京翡翠苑应嗟南国凤皇台三军缟素丹阳市千万哀声沸江水一时廷论誉朱虚比来门户繇良姊石头花鸟倍凤光不记铜驼事可伤宫中遂起夫容舍市上疑成白玉堂新亭堕泪悲王导扬州籓镇皆羣盗此日莺啼太液池此时花满长安道五侯七贵似神仙置酒更衣韦曲天庐儿作使弹筝伎别骑分催博进钱窦婴石显通宾客飞书告密黄门札山头廷尉几通侯复壁居间谁大侠虎圈熊馆接长楸蹴踘弹碁夜未休外舍弄田矜意气大家好畤骋风流沉沉永巷迟银箭玉车早幸平阳宴下杜黎花艳御衣回中芳艹迷宫扇遂迓灵芸掌上身邺都千里起香尘虽然樊嬺能辞令惆怅披香博士人吴娥越艳盈三阁校尉西园还大索红楼七十二鸳鸯君王左顾终靡乐故剑凄凉许啬夫春深柘馆痛啼乌已怨窦姬输织室更愁赫蹏伟能书中宫落叶虚无主罘罳钓弋娇眉妩濯龙门外马如龙平乐坊中花解语只有先皇余井鸦朝朝暮暮恨窗纱君王不念长安月也应微忆洛阳花洛阳花下可怜子此是君王旧毛里朱邸将无怨绮罗黑山岂料伤桃李莫能旧事怨黄巾刘季还分太上羹宁见掖庭悲覆酉卤皿微闻闾巷为沾缨秋月春花俱可惜韶华欲挽真无策羯鼓纔从驰道红宫车己向斜阳碧杜鹃啼血一春寒燕子香泥尚未干陈家叔宝知同怨犹是西宫贾佩兰　孝陵寂寞松楸冷金凫银雁埋荒井不见桃花照玉床空余明月辉银绠碧阑干外落秋槐谁是江南庾信哀惟有红墙双蛱蝶和愁和雨逐人来

　　金龙庙诗
会稽有儒生裔出谢东山生当宋末季朝政繇权奸女直日凭陵中主嗟痌瘝渺渺望云亭避世金龙岩炎运一朝尽只手乃挽攀念祖淮淝水尚友沅湘潭痛哭谓门生忠义谁能删黄河如北流复雠释吾惭投笔无复语奋身跃潺潺高皇荡六合大战吕梁湾胡兵顺流下圣主忧心焱仰头覩空中金铠神人三举鞭鞭波涛河流不得南恰于破秦地揆合如盖函是夜帝梦神再拜儒衣衫楠木我契盟同心埽枪欃丝纶授玉爵位置四渎闲子房念韩丸佐汉驱秦关子胥痛父冤报楚逃荆蛮功成俱及身雪愤开心颜谁能百年后威灵助戈锬神乎独不见中华又椎鬟　按金龙四大王姓谢即亡宋时谢太后子姓也赴水死誓云黄河北流胡运乃灭至元亡黄河果北流又以阴兵助我　太祖故封号特隆灵迹尤着世误传为龙神者非也

　　宋遗民录
遗民录乃程篁墩学士所辑共十一人宋史不载赖学士而传焉十一君子者为王炎午 【 鼎翁】 谢翱 【 皋羽】 张千载 【 毅父】 方凤 【 韶父】 吴思齐 【 子善】 龚开 【 圣予】 汪大有 【 旡量】 梁栋 【 隆吉】 郑思肖 【 所南】 林德阳 【 景熙】 
然宋之遗民其实不止此又有柴望者称自宋逋臣远遁水磜又有吾衍者开化人自沉于水又有玉山王斗山者玉山县志曰先生讳弈字伯敬谢叠山被执以诗饯之有白骨青山如得所不须儿女哭清明傍若无人也至正中拜孔林涉猎江淮汶泗后携尝深入玉斗山聚生徒教授吟啸终身如此等人可不入遗民录耶

　　范夫人埋银
余家姑范夫人适学宪范长倩取父产不啻数万嫡弟清之所谓中翰者也夫人于卧室埋银数万每锭凿四官二字四官者清之小名意欲于身后遗之身后长倩宠妾生子女长婿沉子美者踞其旧居尽得伏藏由是为大富翁顺治甲午将此银得列贤书而沉实排行第四岂非天耶岂非数耶

　　古月头陀写经纪事
古月头陀歙人姓胡名明勋字与立曾官中书舍人削发号古月存其姓也师儒者生平不喜佛丙戌乱后居镇江两膝忽患疡初起如石痛入髓医刺之出肉随实已溃如蜂房遂成人面眉目口鼻异具饫以内汁痛稍定医经百余人欲就木者亦三矣辛卯十二月七夕痛几殒如炙垆火肉腾震疮忽人言曰我梁时罗昭容也汝害我于洛阳宫今报汝医何为者诣佛忏悔可也即医谢发愿写经写水忏至九卷渐痊杖而起终三十六卷乃闭关写法华经八十四卷华严经八十一卷遂能行又写五大部及金刚等经凡一千二百日写五百万字无讹者由是是人交应多有异感居于广陵常出双膝示人面目宛然也初官中书时魏忠贤矫旨杖左忠毅公师密饮以溺得缓死由是亦遭廷杖左死师又收其遗骸其为人固如此　王猷定记

　　连环诗
(见图)
右连环诗二首左旋右回随意顺逆共各得五言绝句四十首

　　王德操卖宅诗
德操名人鉴有诗名与钱牧斋程孟阳友善晚年得子祖居山塘卖之而移虞山买者乡绅郭求田问舍人也未免以市井法绳之得操悲愤而作诗四首其一曰虎神狐鸣夜复辰相逢白日尽波旬蓬为身世飘难定艹是愁根薙又新纁壁不生贫士梦柴荆忽与故人邻若非悟得因缘理一寸雄心未易驯二曰红颜朝市早遗情白发翻为世网婴谁引魔军张利吻总凭慈力护余生百年第宅多兴废千古河山几变更明日出门天地阔从他郭索自横行三曰邻里年深共譪然移家非是羡莺迁弱为强食元常事李代桃僵亦可怜片石似言堪笑载乔柯如怨欲相捐妻奴女苟活无他计愿乞南湖数亩田四曰四世幽栖一亩宫衡茅无我败秋风尫羸岂足豸寸狼饱老弱那禁内外攻何处新居逢乐土向来吾道付天公题诗寄与西邻叟陵谷沧桑亦转蓬 【 崇祯己卯时年七十有六】 

　　陈之遴修史诗
之遴率先投顺尽变本来面目丙戌夏秋闲北上先往长干谒洪承畴承畴渠督学师也说承畴以掘孝陵当泄尽明朝秀气承畴但听人伐松柏而不遽发掘可谓犹有心人之遴入京即入翰林其玉芝宫修史诗扬扬新朝显职竟无一字有黍离之感而抹摋神宗至比之周之烈显汉之成哀何无礼也丙申四月有沈阳之窜旋营谋召还为旗下人昔人以笑危素而之遴之罪比素更上通于天素不足道也诗题曰初入国史院修史院故玉芝宫也所编皆万历事　桂殿诸儒集芝房故册开历终阳极数简出刼余灰得失存殷鉴编摩用楚材纪年规古典体要自宸裁中叶神宗后枯毫史席陪东周当烈显西汉自成哀日昃霾成翳枝荣本暗摧多藏非国宝匹嫡起羣猜螟虫虫兼宫府蜩螗沸省台孰殴黔首散终召赤眉来一炬空羣庙斯宫仅免灾庭曾滋瑞艹楹昔奠云罍勇诤兴藩议干刚肃后才是君无继作末命岂裁培旧录伤金匮新书愧玉杯校仍吹火照入每戴星催迩事闻多异微文义或该礼征无杞宋星聚有邹枚冻砚呵春霰孤心对苑梅慎冉狐史笔上帝日昭回

　　林玉事
南濠人陈新盘者本闽人乱后大富为其长子陈大纳承差因官差往来京邸与角妓林玉者厚玉许以终身大妇必修敬于其母妻并往来费盖几百金矣大与约来年接新官便来迎娶玉誓不见一客乃大妻素凶妬大妇不敢言遂并京邸亦不往玉竟买舟南下直抵其家见母与妻皆愕然大反落落遂衔恨复去为其鸨及同辈揶揄不堪投缳死先是大同伴某承差因大与玉契密亦往来其家与诸妓狎至是复来京寻所欢问玉所在妓以他词对至日晡忽见玉披发带绳而来某大骇始穷究玉之事玉遂夜夜见梦于某云已告心贼于都城隍差阴卒八名同勾此贼今必欲随汝至蘓汝第无恐但于关津渡口呼我名我便无碍亦不汝害也某惧甚不敢不依至家便见大与言之大面如死灰实时伏而呕血但言饶我命不一月死某承差竟无恙此丁酉六月事

　　燕窝菜
嘉兴陈无功有泉南杂记云闽之远海近番处有燕名金丝者首尾似燕而甚小毛如金丝临卵育子时羣飞近沙泥有石处啄蚕螺食之蚕螺背上有两肋如风蚕丝坚洁而白食之补虚损此燕恒食之肉化而肋不化并津液呕出结为小窝坿石上久之与小雏鼓翼而飞海人依时拾取故曰燕窝也

　　吕纯阳
神仙渺茫惟吕祖仙迹显著济南府有石刻方碑载嘉靖中降乩自叙始末云本是宗唐室名琼字伯玉娶金氏有四子五十登科为县宰避日月当空之祸弃官隐山崖中故名岩号洞宾又与妻止二口故改姓吕妻死又号纯阳言无阴也其学道得仙皆五十外事降乩乃为葛公守礼殷公士儋杨公杨王公家屏四人星聚邸第而刻石在济南则郡守樊时英也闻之友人云吕祖时显现于济南其府治有楼塑象尸祝刻石于天启年间词多不具载 【 日月当空武曌也】 

　　前辈格言
顾文僖公自警联云悟塞上翁之论马则事至而弗惊知百里奚之飰牛则物来而皆顺又云直也如弦虽道边夫复奚害比而得兽纵丘陵亦奚为以徐叔明尘谐云子孙亦是众生顾恋不可太深责备不可太重兄弟元同一体事亲便欲相让分财每至相争

　　万古愁（不知何人所作以其） 
　初调
混沌元苞都被那老盘星无端啰唣生刺刺捏两丸金弹子撮几粒碎尘硗瞒天造谎云是乌飞兔走五岳也山嚎并蛙几条疥路穴半掌儿蛙涔道黄河九曲来天上江汉千枝入海潮弄这虚嚣

　入拍
老女娲断甚么柱天鳌老巢氏架甚么避风巢那不识字的老庖牺画甚么偶和奇那不知味的老神农尝甚么卉和艹更可恨惹祸招非的老轩辕弓天摆下鱼龙阵匝地掀成虎豹韬遂留下一把万刼杀人刀

　初拍
笑笑笑笑那平地成天的老唐尧何不把自己丹朱儿来教导笑笑笑笑那封山浚水的老虞姚终日里咨稷契拜皋陶命伯禹杀三苗收玉帛贽羊羔到头来止博得湘江雨泪悲新竹衡岳枯骸葬野蒿试向九疑山前听杜宇一声声不如归去叫到晓

　故拍
可怜那崇伯子股无毛转眼儿被寒家滑吏夺了头标找一出没下梢的禁死南巢那小子履真无道听一个老耕夫把共主剿尽道三宗享国能长久贤圣风流信可标谁知道六百年梦一觉冤家对紧跟着琼台万熖青磷冷只首孤悬太白摇方信道因果昭昭

　大拍
仗黄钺阵云高逞鹰扬血战漂谁知有同室鸱鸮破斧兴谣天显挥刀只这一宗儿早被那商家笑纵有薄伐南仲清风尹吉岳降申甫到底来救不得骊山一粲宗周燎函关半夜催书到泗滨片刻沦神宝试听摇摇行迈黍离歌依稀似渐渐麦秀狡童调

　变拍
最可笑喜弄笔的老尼山把二百四十年死枯骸弄得七颠八倒那爱鬬口的老峄山把五帝三王来的宽头巾说得没头没脑更有那骑青牛澹玄说妙赋鹏鸟汗漫逍遥还记不得那许多秦关楚矫兰乡鬼老蛙鸣蝉噪长言短调大都是扯宽髀斩不了的葛藤骗呆人弄胡孙的圈套

　叠声奏
咸阳气正豪六雀巢俱埽人鱼膏照不了三泉爝绿云鬟妆不了阿房俏琅琊碑镌不了秦官号童女郎采不尽长生料怎知一霎时有赤帝子蛇分道钜鹿北邯戈倒函关上疑旌耀轵道傍婴前导试看那咸阳三月彻天红纔雪得关东六主泉台懊

　　钧天广
还有那莾亭长唱大风一套遂做了汉家天子压羣豪还有那小秦王胜枯棋几道遂做了唐家大帝拥神皋还有那香孩儿结相知几老遂问了陈桥吉驿换黄袍当时将相萧曹文学虞姚艹诏仪陶共道金瓯无缺玉烛常调谁知道丑巨君早摹搨了金滕诰小曹瞒早逼写了山阳表石易山贼早凿开了九龙沼五国城豫图画着双昏赵皋亭山明欺着孤儿藐祇剩得未尖春老华清秋艹六陵树杳到如今狐踪兔迹何处觅三朝

　　飞龙乐
惟有我大明太祖定鼎金陵早收豸臼比虎礼贤豪东征西讨雾卷云消将那个不见日的山前山后洗涤得风清月皎
正是南冲瘴海标铜柱北碎冰崖试宝刀更喜得十七叶神圣孙子一叶叶垂裳问道食旰衣宵

　　龙尾吟
谁知有大孽妖风波闹生几个剪毛挟几把短刀不堤防竟冲破了函关道望秦川旄头正高望燕台搀抢正摇半霎儿把二百七十年旧神京平踹做了妖狐淖

　　蛟龙泣
痛痛痛痛的是十七载焦劳天子横尸在长安道痛痛痛痛的是掌上珍的小公主一剑向昭阳倒痛痛痛痛的是咏关睢颂徽音的圣母拋骨在宫门没一个老宫娥私悲悼痛痛痛痛的是有圣德的东宫砍做了血虾蟆痛痛痛痛的是无罪过的二王竟搅了青柴料痛痛痛痛的是奉宝册的长信宫只身儿失陷在贼巢杳

　　龙吟香
恨的是左班官平日里受皇恩沾封诰乌纱贝首金带垂腰今日个向贼庭稽颡的早那女鬼蜮的文人狗苟绳营还怀着几句劝进表那不争气的蠢公侯如羊如豕尽斩首在城东隩娇滴滴的处子白日里恣淫男姓俟翩翩的缙绅儿牵去做供奉龙阳料更可恨九衢万姓悲无主三殿千官庆早朝便万斩也难饶

　　风雨犬江涛
没一个建旗旄下井陉张天讨没一个鞭铁骑渡黄河使贼胆摇没一个痛哭秦庭的楚包没一个洒泪新亭做晋导没一个击江檝风拥怒涛高没一个舞鸡鸣云净月痕小没一个拥孤城碎齿在睢阳庙没一个喷贼血截舌似常山杲大都是黑夜风声尽遁逃把青霁兖蓟拱手儿送的好夸定策号翼铁戴券儿晃耀倚狐朋树狗党蜩蛣般喳噪怕掌大的两淮供不起的羣狼妙怕半壁的江南下不得诸公钓反让□□□做了发丧义帝的沛公军容素缟可怜那图报雪的将军做了绝救兵的李都尉瓣发胡帽兀的不是闷杀人也么哥兀的不是羞杀人也么哥尚敢贪天功在秦淮渡口把威权耀

　　归山早
再不向　朝廷拜献降　表再不向钱神国苦纳通关钞再不向众醉乡跪进精浑酉暴拔尽了鼠狼须樵碎却陈玄宝万石君别处扰褚先生绝了交我自向长林深艹山坳海峤一曲伴渔樵

　　鲛人珠
遇着那野衲子参几句禅机妙遇着那老道士访几处蓬莱岛遇着那村农夫醉一回田家乐遇着那小乞儿唱一回莲花落闷来时登高山扳绝壁将我那殉社稷的苦君主和泪也把孤魂吊将我那没祭祀的小东宫奠一碗凉浆和麦飰也浇将我那死忠义的先生们千叩首合掌也齐声的表

　　大拍绝
纤月色照寒袍彤云布六飞绰约点霜毫倚梅梢柳梢玩花飘叶飘卧僧寮佛寮听镜敲磬敲步出椒麓椒看日高月高挂诗瓢酒瓢对松涛海涛任意逍遥物外游遨勘破尘劳跳脱烦嚣到头来无些儿半愁半恼真个是大海龙凌空鸟翻身儿直透出碧云霄倘便有银青作饵金紫为纶恢天布网密地张罗呸呸呸我朱先生摆尾摇头再不来了

　　褉帖
兰亭修褉按韵书褉音系不读作契是水边祓除不祥也然有春秋二褉曾点浴乎沂王羲之兰亭此春褉也马融西第颂云西北戌亥玄石承输虾蟆吐泻庚辛之域刘桢鲁都赋素秋二七天汉指隅人胥祓禳国于水嬉此用七月十四日指秋褉也西京杂记载高祖与戚夫人正月上辰出百子池边灌食濯蓬饵以袚妖耶而三月上已张乐于流水然则汉宫正月亦即修褉之事盖一春有两褉也又周公谨曰上已当作十干之已盖古人用日例以十干如上辛上戊之类无用支者若用支则初一或是午则初十尚是卯则上旬竟无已矣

　　己亥海兵之乱
己亥七月海上兵至已克镇江至白门矣以军中唱戏将士裸而观之城内梁兵杀出遂束手被屠败兵之气遂没世不振可恨哉是时吴城关庙旗竿忽生青烟烟出于寅卯闲吴人以为中原复故之兆如是者三日偶阅前辈琅琅代醉篇宋熙宁初吴仲庶知成都一日厅前槐树皆出青白烟旦至暮乃止而树如故杨捐之云阴符经谓火生于木祸发必克疑有将士作乱而不成者月余果有戍卒谋乱而皆被获则前代己有其事恨无读书人先识之耳○枯木能生火此甚不足怪江陵相时北都曾有此异江陵一言而满京之疑尽释

　　陆仙人
仙迹渺茫在有无之闲惟吾阊门南濠有陆仙人家仙迹最着嘉靖中南濠陆氏儿年十余岁病痢百药不效且属纩矣儿僵卧楼上绝饮食者数日忽然下楼来其父大惊儿云适有一道士自窗中骑黄鹅飞来授以药一丸遂气息旋复即能行走父验其口中异香袭人果遇仙也又问道士更有何言儿云道士谓我十六岁不破身我再来度汝遂愈而十六岁之约不能守也自此为俗子婚娶养育一如平人至六十时太仓有昙阳之事王相公特访之与之语梦然适有雀鼠之衅相公为解之年八十而殁殁前三年中不噉粥饭惟噉果惟此为异此外并无他奇陆号省竹南濠人人能言之

　　古人不知名与字
谢康乐名灵运康乐则其封邑也试问何字人皆范然然晋书及杂书俱不载孙叔敖见于孟子其人既昭灼矣偶阅释楚相孙君之碑讳饶叔敖其字也则举世皆不知者然隶字乃真字实宜名八分欧公集古录误以八分为隶而洪丞相隶释因之遂千年传讹耳目之间习而不察真为可笑


