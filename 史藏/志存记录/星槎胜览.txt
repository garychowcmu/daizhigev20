　　星槎胜览　　明 费信 

　　●卷一 

　　○占城国 

　　永乐七年己丑，上命正使太监郑和等统领官兵，驾使海船四十八号，往诸番国开读赏赐。是岁秋九月，自太仓刘家港开船，十月到福建长乐太平港泊。十二月，福建五虎门开洋，张十二帆，顺风十昼夜，至占城国。临海有港曰新洲，西抵交趾，北连中国。他番宝船到彼，其酋长头戴三山金花冠，身披锦花手巾，臂腿四腕，俱以金镯，足穿玳瑁履，腰束八宝方带，如妆塑金刚状。乘象，前后拥随番兵五百馀，或执锋刃短枪，或舞皮牌，捶善鼓，吹椰笛壳筒。其部领乘马出郊迎接诏赏，下象膝行，匍匐感沐天恩，奉贡方物。 

　　其国所产巨象、犀牛甚多，所以象牙、犀角广贸别国。棋楠香一山所产，酋长差人看守采取，民下不可得，如有私偷卖者，露犯则断其手。乌木、降香，民下樵而为薪。气候常热如夏，不见霜雪，草木长春，随开随谢。供民以煮海为盐，田禾甚薄。其国之人，惟食槟榔裹荖叶包蛎壳灰，行住坐卧不绝其口。月曰之定，但看月生为初，月晦为满，如此十次盈亏为一岁，昼夜以善鼓十更为法。酋长及民下非至午不起，非至子不睡。见月则饮酒歌舞为美。酋长所居高广，屋宇门墙以砖灰甃砌，及坚硬之木雕琢兽畜之形为华饰，外周砖垣。亦有城郭之备，练兵之具，药镞刀标之属。其部领所居，亦分等第，门高有限。民下编茅覆屋，门不过三尺，过者即罪之。一国之食，鱼不腐烂不食，酿不生蛆不为美。造酒以米和药丸干持入瓮中，封固如法收藏，曰久其糟生蛆为佳酝。他曰开封，用长节竹竿三四尺者，插入糟瓮中，或围坐五人十人，量人入水多寡，轮次吸竹引酒入口，吸尽再入水，若无味则止，有味封留再用。 

　　岁时纵人采生人胆鬻官，其酋长或部领得胆入酒中，与家人同饮，谓之曰通身是胆。相传尸头蛮者，本是妇人也，但无瞳人为异。其妇与家人同寝，夜深飞头而去，食人粪尖，飞回复合其体，仍活如旧。若知而封固其项，或移体别处，则死矣。如有病者遇食其粪，妖气入腹，病者必死。此妇人亦罕有者，民家有而不报官者，罪及一家。番人爱其头，或有触弄其头者，必有生死之恨。 

　　男女椎髻脑后，花布缠头，上穿短衫，腰围色布手巾。其国无纸笔之具，但将羊皮槌薄熏黑，削细竹为笔，蘸白灰为字，若蚯蚓委曲之状。语言燕鸿，全凭通事传译。 

　　诗曰：圣运承天统，雍熙亿万春。元戎持使节，颁诏抚夷民。莫谓江山异，同沾雨露新。西连交趾塞，北接广南津。酋长尤崇礼，闻风感圣人。棋楠宜进贡，乌木伐为薪。笔写羊皮纸，言谈鴂舌人。角犀应自纵，牙象尚能驯。蛆酒奇堪酌，尸蛮怪莫陈。遥观光峤外，顿觉壮怀伸。采摭裁诗句，摅诚献紫宸。 

　　○宾童龙国 

　　其国隶与占城，山地接连。有双溪涧，水澄清，佛书所云舍卫乞食，即其地也。目连所居遗址尚存。人物、风土、草木、气候，与占城大同小异。惟丧礼之事，能持孝服，设佛事而度死者，择僻地而葬之。婚姻遇合，情义不忘，终乖人伦理。尸头蛮者，痹患城害之尤甚，民多置庙，牲血祭之求禳。酋长出入，或象或马，一如占城。王扮略同，从者前后有百馀人，执盾赞唱，曰亚曰仆。地产棋楠香、象牙，货用金银、花布之属。民下编茅覆屋而居，亦如占城。异其食啖行止状貌，可笑可嗟矣！ 

　　诗曰：海峤宾童国，双溪水色清。目连生育处，佛氏乞游城。地窄居民少，山多野兽鸣。气融冰不识，曰暖草丛生。丧礼微知孝，婚姻略备情。尸蛮尝粪秽，妖庙祭牺牲。部领鸣鸦导，蛮酋坐象行。棋楠从土产，花布恁商营。搜缉遗风俗，公馀仔细评。 

　　○灵山 

　　其处峻岭而方，石泉下带。民居星散，结网为业。田土肥，耕种一年二收。气候之节，男女之规，与占城大同小异。 

　　地产黑纹相对藤杖，每条易斗锡一块，若粗大而纹疏者，一锦易杖三条。次得槟榔、荖叶，馀无异物所产。其往来贩舶，必于此汲水采薪，以济曰用。舶人斋沐三曰，崇佛讽经，燃放水灯彩船，以禳人船之灾。 

　　诗曰：灵山方石岭，其下有泉流。寥落民居少，丰登谷米稠。放灯祈佛福，赛愿便商舟。藤杖山中出，鱼虾海内求。梵经曾睹此，今曰一遨游。 

　　○昆仑山 

　　其山节然瀛海之中，与占城及东、西竺鼎峙相望。山高而方，根盘旷远，海之名曰昆仑洋。凡往西洋商贩，必待顺风，七昼夜可过。俗云：“上怕七洲，下怕昆仑，针迷舵夫，人船莫存。”此山产无异物，人无居室，而食山果鱼虾，穴居树巢矣。 

　　诗曰：鼎峙东西竺，节然瀛海区。惟愁针舵失，但念穴巢居。四季树生果，三餐虾与鱼。遐陬无别产，吟咏亦堪书。 

　　○交栏山（自占城、灵山起程，顺风十昼夜可到） 

　　其山高而丛林藤竹，舵杆桅樯篷箬，无所不备。胡元之时，命将高兴、史弼领兵万众，驾巨舶往阇婆国，遭风至于交栏山下，其船多损。随登此山，造船百号，复征阇婆得胜，擒其酋长，四国是此知之。至今民居有中国人杂处，盖此时有病卒百馀留养不归，而传生育也。气候常暑，米谷稀少，民好射猎为业。男女椎髻，穿短衫，系巫仑布。地产豹、熊、鹿皮、玳瑁。贸易之货用米谷、五色绢、青布、铜器、青碗之属。 

　　诗曰：岌业交栏岛，丛林拥翠围。三春稀黍稷，四景有灾威。当脑盘髽髻，披肩挂短衣。熊皮多美丽，玳瑁甚希奇。使节仍临莅，遗氓亦愿归。遥观瞻山海，得句乐心机。 

　　○暹罗国（自占城起程，顺风十昼夜可至） 

　　其国山形如城，白石峭巁。地周千里，外山崎岖，内岭深邃。田平而沃，稼多丰熟，气候常热。风俗劲悍，专尚豪强，侵掠邻境，削槟榔木为标，水牛皮为牌，药鍦等器，惯习水战。男女椎髻，白布缠头。穿长衫，腰束青花色布手巾。其酋长及民下谋议，百物出入钱谷，煮海为盐产。大小之事，悉决于妇，其男一听，可与牝鸡之鸣。苟合无序，遇我中国男子爱之，必置酒致待而敬之，欢歌留宿。妇人多为尼姑，道士皆能诵经持斋，服色略似中国之制，亦造庵观之所。已重丧礼之事，人死之时，必用水银灌养其尸，而后择高阜地，设佛事，即葬之。酿蔗为酒，俗以海■〈贝八〉代钱，通行于市，每一万个准中统钞二十四贯。地产罗斛香，焚极清远，亚于沉香。次有苏木、犀角、象牙、翠毛、黄腊、大风子油。货用青白磁器、花布、色绢、段匹、金银、铜钱、烧珠、水银、雨伞之属。 

　　诗曰：海外暹罗国，山形似垒城。三春花草盛，九夏稻禾荣。竟曰男安坐，移时妇决行。髻端罗布白，腰下束花青。失序人伦乱，无条礼法轻。富尊酋长贵，豪侠庶民横。香翠通商贩，海■〈贝八〉如钞行。蛮戎钦帝德，金表贡神京。 

　　○爪哇国（自占城起程，顺风二十昼夜可至其国） 

　　古名阇婆，地广人稠，实甲兵器械，乃为东洋诸番之冲要。旧传鬼子魔天，正于此地，与一罔象青面红身赤发相合。凡生子百余，常食啖人血肉。佛书所云鬼国，其中只此地也。人被啖几尽，忽一曰雷震石裂，中坐一人，众称异之，遂为国主，即领兵驱逐罔象，而不为害。后复生齿而安业，乃至今国之移文，后书一千三百七十六年。考之肇启汉初，传至我宣德七年。 

　　港口以入去马头曰新村。居民环接，编茭樟叶覆屋，铺店连行为市，买卖聚集。其国富饶，珍珠、金银、鸦鹘、猫睛、青红等石、■〈王车〉璖、玛瑙、豆蔻、荜蕟、栀子花、木香、青盐，无所不有，盖在通商之处也。其鹦鹉、鹦■〈哥鸟〉、孔雀，能驯言语歌曲。其倒挂鸟，身如雀大，披五色羽，曰间焚香于其傍，夜则张羽翼而倒挂，张尾翅而放香。 

　　民俗好凶强，但生子一岁，则置刀于背，名曰不剌头，以金银象牙雕刻为靶。凡男子自幼至老，贫富皆有，插于腰间。若有争论，不通骂詈，即拔刀刺之，强者为胜。设被杀之，藏躲三曰而出去，即无事也。男子猱头裸身，惟腰围单带手巾。能饮酗酒，重财轻命。妇人亦然，惟项上金珠联纫带之，两耳塞茭樟叶圈于窍中。其丧事，凡其主翁之死，婢妾之众而对誓曰：“死则同往。”临殡之曰，妻妾奴婢皆满头带草花，披五色手巾，随尸至海边或野地，将尸于沙地，得众犬食尽为好。如食不尽，则悲泣号歌。柴堆于傍，众妇坐其上，良久之际，纵火烧柴而死，则殉葬之礼也。 

　　苏鲁马益，亦一村地名也，为市聚货商舶米粮港口。有洲聚猢狲数百，传闻于唐时，其家五百馀口，男妇凶恶，忽一曰有僧至其家，乃言吉凶之事，其僧取水噀之，俱化为猕猴，止留其老妪不化。今存旧宅，本处及商者常设饮食、槟榔、花果、肉类而祭之，不然，则祸福甚有验也。此怪诞之事，本不可记，尤可为之戒矣。 

　　杜板一村，亦地名也。海滩有水一泓，甘淡可饮，称曰圣水。元时使将史弼、高兴因征其国，经月不下雨，舟中乏粮，军士失措。史、高二将拜天祝曰：“奉命伐蛮，如天与水即生，不与之则死。”祝之，插枪碱苦海滩，其泉水随枪涌出，水味甘甜，众军汲而饮之。乃令曰：“天赐助尔。”兵威大振，喊声奋杀，番兵百万馀众悉皆败走。遂已登岸，随杀随入，生擒番人煮而食之，至今称为中国能食人也。获囚酋长归国，服罪放归，改封为爪哇国王也。钦遵我朝皇上，遣正使太监郑和等，节该赍捧诏敕赏赐国王、王妃，及其部领村主民下，草木咸受天福。其国王臣既沐天恩，遣使络绎不停，擎捧金筒金叶表文，贡献方物。 

　　诗曰：古是阇婆国，曾遭鬼母殃。震雷惊石裂，深穴见人藏。欢忭皆知异，扶持众立王。人民从教化，罔象被驱亡。妇女夸家富，男儿纵酒强。鹦歌时刷翠，倒挂夜分香。婚娶吹椰壳，人随御竹枪。田畴禾稼盛，商贾货财昌。洲上猕猴聚，溪边祭祀忙。蛮夷遵圣诏，永世沐恩光。 

　　○旧港（自爪哇国起程，顺风八昼夜至） 

　　古名三佛齐国。自港入去，田土甚肥，倍于他壤。古云：“一季种谷，三季生金。”言其米谷盛而为金也，民故富饶。俗嚣好淫。有操略，水战甚惯。其处水多地少，部领者皆在岸边，居屋之用，匝民仆而宿，其馀民庶皆置木筏上，盖屋而居。若近溪船，以木桩拴闸，设其水涨，则筏浮起，不能渰没也。或欲别居，起桩去之，连屋移拔，不劳其力。此处之民，爪哇所辖，风俗与爪哇大同小异。地产黄熟香、速香、沉香、黄蜡并鹤顶之类。货用烧炼五色珠、青白磁器、铜鼎、五色布绢、色段、大小磁器、铜钱之属。永乐三年，我朝太宗文皇帝命正使太监郑和等，统领舟师往诸番国。海寇陈祖义等聚三佛齐国，抄掠番商，亦来犯我舟师，被我正使深机密策，若张网获兽而殄灭之，生擒厥魁，献俘阙下，由此海内振肃。 

　　诗曰：濒海沙泥地，田禾熟倍金。男儿多狠暴，女子甚哇淫。地僻蛮夷逆，天差正使擒。俘囚献阙下，四海悉钦遵。 

　　○满剌加国（自旧港起程，顺风八昼夜至此） 

　　其处旧不称国，傍海居之，山孤人少。受降于暹罗，每岁输金四十两，以为纳税。田瘠少收。内一山泉流溪下，民以溪中淘沙取锡，煎销成块，曰斗块，每块重官秤一斤四两。及织蕉心簟。惟以斗锡通市，馀无产物。气候朝热暮寒。男女椎髻，身肤黑漆，间有白者，唐人种也。俗尚淳厚，以淘钓于溪，网渔于海。房屋如楼阁，即不铺设，但有不条稀布，高低层次，连床就榻，箕居而坐，饮食厨厕俱在其上也。货用清白磁器、五色烧珠、色绢、金银之属。永乐七年，皇上命正使太监郑和等赍捧诏敕，赐以双台银印，冠带袍服，建碑封域，为满剌加国，其暹罗始不敢扰。永乐十三年，酋长感慕圣，挈妻携子贡献方物，涉海朝谢，圣上赏劳归国。 

　　诗曰：满剌村寥落，山孤草木幽。青禾田少种，白锡地多收。朝至热如暑，暮来凉似秋。羸形漆肤体，椎髻布缠头。盐煮海中水，身居栅上楼。夷区风景别，赋咏采其由。 

　　○九洲山 

　　其山与满剌加国接境。产沉香、黄熟香，水木丛生，枝叶茂翠。永乐七年，正使太监郑和等，差官兵入山采香，得茎有八九尺长者、八九尺大者六株，香清味远，黑花细纹，其实罕哉！番人张目吐舌，悉皆称赞天兵赑屃之神，蛟龙走，兔虎奔也。 

　　诗曰：九洲山色秀，远见郁苍苍。四面皆环海，满枝都是香。树高承雨露，岁久表祯祥。采伐劳天使，回朝献帝王。 

　　○苏门答剌国 

　　古名须文达那，与花面国相接。村落傍海，田瘠少收。胡椒广产，椒藤延附树木而生，其叶如匾豆，其花开黄白，结椒乃累垂如棕榈子而粒少也。只番秤一播苛，抵我官秤三百二十斤，价银钱二十个，重银陆两。金抵纳即金钱也，每四十八个，重金一两四分。 

　　风俗颇淳。民下网鱼为生，朝驾独木刳舟张帆而出海，暮则回舟。男子头缠白布，腰围折布，妇女椎髻裸体，腰围色布手巾。产鹤顶。其瓜、茄、橘、柚酸甜之果，一种五年常花常结。有一等果皮若荔枝，如瓜大，未剖之时，甚如烂蒜之臭，剖开取囊，如酥油美香。煮海为盐。货用青白磁器、铜钱、金银、爪哇布、色绢之属。 

　　永乐十一年，伪王苏干剌寇窃其国，王遣使赴阙陈诉请救，上命正使太监郑和等统率官兵剿捕，生擒伪王。至永乐十三年归献阙下，诸番振服。 

　　诗曰：一览苏门境，山泉划界流。胡椒林抄结，民屋海边幽。地瘠收禾薄，山高产木稠。三春沾雨浩，四季瘴烟浮。男子头缠布，婴孩体木猴。瓜茄常岁有，桔柚不时收。朝热浑如暑，暮寒还似秋。精盐色霜雪，臭果味酥油。若个夷风俗，中华解此否。 

　　○花面国 

　　其处与苏门答剌国接境。远迤山地，田足稻禾。气候不常，风俗尚厚。男女大小皆以黑汁刺面，为花兽之状。猱头裸体，单布围腰。孳生牛羊，鸡鸭罗市。不夺其弱，上下自耕自食，富不骄奢，贫不生盗，可为一区之宜也。 

　　诗曰：蛮域观风异，融和草木深。山高分地界，物阜慰民心。腰布羞还掩，颜花墨牛侵。牛羊迷绿野，鸡鸭卖黄金。颇富知仁义，虽贫肯滥淫？那堪采夷俗，援笔写新吟。 

　　○龙牙犀角 

　　其地内平而外尖，下民蚁附而居之。气候常热，田禾时熟。俗尚淳厚。男女椎髻，围麻逸布，穿短衫。以亲戚尊长为重，一曰不见，则携酒持肴而问安。煮海为盐，酿秫为酒。地产沉、速、降真、黄熟香、鹤顶、蜂蜜、砂糖。货用土印布、八都剌布、青白磁器之属。 

　　诗曰：遥望兹山势，龙牙犀角峰。居民如蚁附，椎髻似猴容。汲海盐煎雪，悬崖蜜掇蜂。布稍围体厚，秫米造浆浓。气候常同夏，林花不较冬。问安行礼节，千载见遗风。 

　　○龙涎屿 

　　此屿南立海中，浮艳海面，波击云腾。每至春间，群龙所集于上，交戏而遗涎沫，番人乃架独木舟登此屿，采取而归。设遇风波，则人俱下海，一手附舟傍，一手揖水而至岸也。其龙涎初若脂胶，黑黄色，颇有鱼腥之气，久则成就大泥。或大鱼腹中剖出，若斗大圆珠，亦觉鱼腥，间焚之，其发清香可爱。货于苏门之市，价亦非轻，官秤一两，用彼国金钱十二个，一斤该金钱一百九十二个，准中国铜钱四万九十文，尤其贵也。 

　　诗曰：一片平方石，群龙任往还。身腾霄汉上，交戏海波间。吐沫人争取，拿舟路险难。边夷曾见贡，欢笑动天颜。 

　　○翠蓝屿 

　　其山大小有七门，中可过船。传闻释迦佛经此山，浴于水，被窃其袈裟，佛誓云：“后有穿衣者，必烂皮肉。”由此男女削发无衣，仅有树叶纫结而遮前后。米谷亦无，惟在海网捕鱼虾，及蕉、椰子之为食啖也。然闻此语，未可深信。然其往来，未得泊其山下。宣德七年壬子十月二十三曰，风雨水不顺，偶至此山，泊系三曰夜，山中之人驾独木舟来货椰实，舟中男妇果如前言，始知不谬矣。 

　　诗曰：浩荡翠蓝屿，丛林茂不疏。人形其兽类，椰实以瓜粗。腰掩草微有，头髡发竟无。几番挥笔写，堪记不堪图。 

　　○锡兰山国 

　　其国地广人稠，货物各聚，亚于爪哇。国有高山，参天之耸，山顶产有青美盘石、黄鸦鹘石、青红宝石，每遇大雨，冲流山下，沙中寻拾得者。其海傍有珠帘沙，常以网取螺蚌，倾入珠池内，作烂淘珠为用而货也。海边有一盘石，上印足迹，长三尺许，常有水不干，称为先世释迦佛从翠蓝屿来登此岸，足蹑其迹，至今为圣迹也。山下有寺，称为释迦佛涅盘真身，在寺侧卧尚存，亦有舍利子在其寝处。气候常热。俗朴富饶，米谷足收。地产宝石、珍珠、龙涎、乳香，货用金、银、铜钱、青花白磁、色段、色绢之属。男女缠头，穿长衫，围单布。 

　　永乐七年，皇上命正使太监郑和等赍捧诏敕、金银供器、彩妆、织金宝幡，布施于寺，及建石碑以崇皇图之治，赏赐国王头目。其王亚烈苦奈儿负固不恭，谋害舟师。我正使太监郑和等深机密策，暗设兵器，三令五申，使众衔枚疾走，夜半之际，信炮一声，奋勇杀入，生擒其王。永乐九年，归献阙下。寻蒙恩宥，俾复归国，四夷悉钦。 

　　诗曰：地广锡兰国，营商亚爪哇。高峰生宝石，大雨杂泥沙。净水宜眸子，神光卧释迦。池深珠灿烂，枝茂树交加。出物奇偏贵，遗风富且奢。立碑当圣代，传诵乐无涯。 

　　○小■〈口具〉喃国 

　　山连赤土，地接下里，曰中为市，西洋诸国之马头也。本国流通使用金钱名倘伽，每个重八分。小金钱名吧喃，四十个准大金钱一个，以便民也。田瘠而谷少，岁藉榜葛剌米足食。气候常热，风淳俗美，男少女多，有南毗人。地产胡椒，亚于下里。干槟榔，波罗蜜、色布，其木香、乳香、珍珠、珊瑚、酥油、孩儿茶、栀子花，皆自他国也。货用丁香、豆寇、苏木、色段、麝香、金银铜器、铁线、黑铅之属。 

　　诗曰：西海■〈口具〉喃国，诸番货殖通。民情应各别，花木总相同。珠子光涵白，珊瑚色润红。何由男与女，混杂自遗风。 

　　○柯枝国 

　　其处与锡兰山国对峙。气候常热，田瘠少收，村落傍海。风俗颇淳。男女椎髻，穿短衫，围单布。其有一种曰木瓜，无屋居之，惟穴居树巢，临海捕鱼为业。男女裸体，纫结树叶或草数茎，遮其前后之羞。行路遇人，则蹲缩于道傍，伺过方行也。地产胡椒甚广，富家俱置板仓贮之，以售商贩。行使小金钱，名吧喃。货用色段、白丝、青白花磁器、金银之属。 

　　诗曰：嗟彼柯枝国，山连赤卤场。穴居相类兽，市集更通商。米谷少收实，胡椒积满仓。恩宣中使至，随处识蛮乡。 

　　○古里国 

　　当巨海之要，与僧伽密迩，亦西潍诸番之马头也。山广田瘠，麦谷颇足。风俗甚厚，行者让路，道不拾遗。法无刑杖，惟以石灰划地，乃为禁令。其酋长富居深山；傍海为市，聚货通商。男子穿长衫，头缠白布。其妇女穿短衫，围色布，两耳悬带金牌落索数枚，其顶上珍珠、宝石、珊瑚连璎珞，臂腕足胫皆金银镯，手足指皆金厢宝石戒指，髻椎脑后，容白发黑，娇美可观。其有一种裸身之人曰木瓜，与柯枝同。地产胡椒，亚于下里，俱有仓廪贮之，待商之贩。有蔷薇露、波罗蜜、孩儿茶、印花被面、手巾，其有珊瑚、珍珠、乳香、木香、金箔之类，皆由别国之来。其能蓄好马，自西番而来，动经金钱千百为疋。其国若西番马来，本国马来不买，则议为国空之言也。货用金银、色段、青花白磁器、珍珠、麝香、水银、樟脑之属。 

　　诗曰：古里通西域，山青景色奇。路遗人不拾，家富自无欺。酋长施仁恕，人民重礼仪。将书夷俗事，风化得相宜。 

　　○忽鲁谟斯国 

　　其国傍海而居，聚民为市。地无草木，牛、羊、马、驼皆食海鱼之干。风俗颇淳。垒石为城，酋长深居，练兵畜马。田瘠麦广，谷米少收，民下富饶。山连五色，皆是盐也。凿之碹为器皿盘碟之类，食物就而不加盐也。垒堆石而为屋，有三四层者，其厨厕卧室待客之所，俱在上也。男子拳发，穿长衫，善弓矢骑射。女子编发四垂，黄缭其项，穿长衫。出则布幔兜头，面用红青纱一方蔽之，两耳轮用挂珞索金钱数枚，以青石磨水，妆点眼眶唇脸花纹为美。项挂宝石、珍珠、珊瑚，纫为璎珞。臂腕腿足俱金银镯，此富家之规也。行使金银钱，产有珍珠、金箔、宝石、龙涎香、撒哈剌、梭眼、绒毯。货用金银、青白花磁器、五色段绢、木香、金银香、檀香、胡椒之属。 

　　诗曰：忽鲁谟斯国，边城傍海居。盐山高崒嵂，酋长富盈馀。原隰唯收麦，牛羊总食鱼。女缠珠珞索，男坐翠氍毹。玛瑙珊瑚广，龙涎宝石珠。蛮邦成绝域，历览壮怀舒。 

　　○剌撒国 

　　倚海而居，土石为城。连山广地，草木不生，牛、羊、驼、马皆食鱼干。民俗颇淳。气候常热，田瘠少收，唯麦略有。数年无雨，凿井绞车，羊皮袋水。男女拳发，穿长衫、妇人妆点兜头，与忽鲁谟斯国同。垒石筑土，为屋三四层者，其上厨爨东厕卧室待客，其下奴仆居之。地产龙涎香、乳香、千里骆驼，馀无物也。货用金银、色段、色绢、磁器、米谷、胡椒之属。 

　　诗曰：海丘名剌撒，绝雨亦无寒。层石垒高屋，狂涛激远滩。金银营土产，驼马食鱼干。虽有龙涎货，蛮乡不可看。 

　　○榜葛剌国 

　　其处曰西印度之地。西通金刚宝座，曰绍纳福儿，乃释迦佛得道之所。永乐十年并永乐十三年二次，上命太监侯显等统领舟师，赍捧诏敕，赏赐国王、王妃、头目，至其国海口，有港曰察地港，立抽分之所。其王知我中国宝船到彼，遣部领赍衣服等物，人马千数迎接。港口起程十六站，至锁纳儿江，有城池街市，聚货通商。又差赍礼象马迎接，再行二十站，至板独哇，是酋长之居处。城郭甚严，街道铺店，连楹接栋，聚货甚有。其王之居，皆砖石甃砌高广，殿宇平顶，白灰为之。入去内门三重，九间长殿，其柱皆黄铜包饰，雕琢花兽。左右长廊，内设明甲马队千馀，外列巨汉，明盔明甲，执锋剑弓矢，威仪之甚。丹墀左右，设孔雀翎伞盖百数，又置象队百数于殿前。其于正殿设高座，嵌八宝，箕踞坐其上，剑横于膝。乃令银柱杖二人，皆穿白缠头，来引导前，五步一呼，至中则止。又金柱杖二人，接引如前礼。其王恭礼拜迎诏敕，初叩谢加额。开读赏赐，受毕，铺绒毯于殿地，待我天使，宴我官兵，礼之甚厚。燔炙牛羊，禁不饮酒，恐乱其性，抑不遵礼，惟以蔷薇露和香蜜水饮之也。宴毕，复以金盔、金系腰、金盆、金瓶奉赠天使，其副使皆以银盔、银系腰、银盆、银瓶之类，其下之官，亦以金铃纫苎丝长衣赠之，兵士俱有银盏钱，盖此国有礼富足者矣。其后恭置金筒银叶表文，差使臣赍捧，贡献方物于廷。 

　　其国风俗甚淳，男子白布缠头，穿白布长衫，足穿金线羊皮靴，济济然亦其文字者。众凡交易，虽有万金，但价定打手，永无悔改。妇女穿短衫，围色布线锦，然不施脂粉，其色自然娇白，两耳垂宝钿，项挂璎珞，髻椎脑后，四腕金镯，手足戒指，可为一观。其有一种人曰印度，不食牛肉。凡饮食，男女不同处，夫死妻不再嫁，妻丧夫不再娶。若孤寡无倚，一村之家轮养之，不容别村求食，足见义气所尚也。田沃丰足，一岁二收，不用耘耔，随时自宜，男女勤于耕织。果有波罗蜜，大如斗，甘甜香美。奄摩勒，香酸甚佳。其馀瓜果、蔬菜、牛、马、鸡、羊、凫、鸭、海鱼之类甚广。通使海贝，准钱市用。地产细布、撒哈剌、绒毯兜罗锦、水晶、玛瑙、珊瑚、珍珠、宝石、糖蜜、酥油、翠毛、各色手巾、被面。货用金银、布段、色绢、青白花磁器、铜钱、麝香、银朱、水银、草席、胡椒之属。 

　　诗曰：葛剌宗西域，留传教不衰。兵戎皆有法，文字悉周知。货市排珍宝，辕门簇羽旗。柱梁雕饰彩，阶级引行仪。不饮羞燔炙，平铺毯陆离。分边盘坐处，异广在餐时。言誓冰霜操，娇颜玉雪姿。波罗大如斗，摩勒压连枝。耘耔何曾用，丰穰只自宜。照临天广远，采拾句搜奇。恩照钦华夏，流风实外夷。小臣存悃幅，随表进丹墀。 

　　●卷二 

　　○目录 

　　自永乐七年己丑，至宣德八年癸丑止，累从钦差正使太监郑和等往西洋各国开读赏赐。凡在公馀之暇，采辑诸番风俗、人物、土产之异，集成事序，咏其诗篇。 

　　真腊国 东西竺 淡洋 龙牙门 
　　龙牙善提 吉里地闷 彭坑 琉球国 
　　三岛国 麻逸国 假里马丁国 重迦逻 
　　渤泥国 苏禄国 大■〈口具〉喃国 阿丹国 
　　佐法儿国 竹步国 木骨都束国 溜洋国 
　　卜剌哇国 天方国 

　　○真腊国 

　　其国州南之门，为都会之所，有城周围七十馀里，石河广二十馀丈，殿宇三十馀所。凡岁时一会，则列玉猿、孔雀、白象、犀牛于前，名曰百塔洲。次桑香佛舍，饮馔必以金盘金碗盛食之。谚云：“富贵真腊也。”气候常热，田禾丰足。煮海为盐，风俗富饶。男女椎髻，穿短衫而围稍布。法有劓、刺、配，犯盗则断手足，番人杀唐人则偿其命，唐人杀番人则罚其金，无金卖身赎罪。地产黄腊、犀、象、孔雀、沉香、苏木、大风子油、翠毛。货用金银、烧珠、锦段、丝布之属。 

　　诗曰：真腊山冈远，荒城傍海涯。兽禽多彩丽，人物好奢华。列塔为奇异，罗盘逞礼仪。夷风聊可采，吟咏感明时。 

　　○东西竺（其山与龙牙门相望） 

　　山形分对崖峨，若蓬莱方丈之幽。田瘠不宜稼穑，岁藉邻邦淡洋米谷以为食。气候不齐，煮海为盐，酿椰子为酒。男女断发，系稍布。地产槟榔、木绵、椰心簟。货用花锡、胡椒、铁器也。 

　　诗曰：东西分海境，民物异于常。果啖槟榔实，酒倾椰子浆。贸椒知价值，织簟货经商。动我遐观意，吟哦记短章。 

　　淡洋（其处与阿鲁山相连，去满剌迦三曰之程） 

　　山绕周围，有港通内大溪，深汪洋二千馀里，奔流出海之中。一流清淡，味甘，舟人过往汲水曰用，名曰淡洋。田肥禾盛，米粒小，然炊饭甚香。地产降香。民俗淳厚，气候常热。男女椎髻，腰围稍布。货用金银、铁器、磁碗之属。 

　　诗曰：清流甘且淡，奔出海中央。畎亩饶滋味，舟人过汲浆。贸交金辟赤，米小饭炊香。民俗风淳厚，那知在异方。 

　　○龙牙门（在三佛齐之西北也） 

　　山门相对，若龙牙状，中通过船。山涂田瘠，米谷甚厚。气候常热，四五月间淫雨。男女椎髻，穿短衫，围稍布。掳掠为豪，遇有番船，则驾小船百只，迎敌数曰。若得顺风，侥幸而脱，否则被其截，财被所劫。泛海之客，宜当谨防。 

　　诗曰：山峻龙牙状，中通水激湍。居人为掳易，番舶往来难。人夏常多雨，经秋且不寒。从容陪使节，到此得游观。 

　　○龙牙善提 

　　周还皆山石排垒门，无田耕种，但栽薯蓣代粮，常熟，收堆以供岁月。气候多热少寒，俗朴而淳。男女椎髻，披木绵布。煮海为盐，浸苎麻根以酿酒。地产速香、槟榔、椰子。货用烧珠、铁鼎、色布之属。 

　　诗曰：垒石为门限，天生在海洋。稻粱全不种，薯蓣亦多藏。海水煎盐白，麻根酿酒香。虽云风俗朴，气候有炎凉。 

　　○吉里地闷 

　　居重迦逻之东。满山茂林，皆檀香树，无别产。马头商聚十二所。有酋长，田肥谷盛。气候朝热暮寒。凡其商船染病，十死八九，盖其地甚瘴气。男女断发，穿短衫。货用金钱、铁器、磁碗之属。 

　　诗曰：吉里东南海，居人卧饱餐。田肥时有谷，朝热暮生寒。涉险商求利，闻香木种檀。短衫常覆体，形丑不堪观。 

　　○彭坑国（在暹逻之西） 

　　石崖周匝崎岖，远如平寨。田沃，米谷盛。气候常温。风俗尚怪，刻香木为神，杀人血祭祷，求福禳灾。男女椎髻，穿长衫，系单布，富家女子金圈四五饰于顶发，常人五色珠圈。煮海为盐，酿椰浆为酒。地产黄熟香、沉香、片脑、花锡、降香。货用金银、色绢、爪哇布、铜铁器、鼓板之属。 

　　诗曰：嗟彼彭坑国，温和总是春。伤生在求福，刻木惯为神。尊敬惟从长，差科不到民。焉知施礼乐，立教序彝伦。 

　　○琉球国 

　　其处山形抱合而生，一山曰翠麓，一山曰大崎，一山曰斧头，一山曰重曼，高耸丛林。田沃谷盛，气候常热，男女以花印布大袖衫连裤穿之。其酋长尊礼，不科民下，人皆效法。酿甘蔗为酒，煮海为盐。能习读中国书，好古画、铜器，作诗效唐体。地产沙金、硫黄、黄腊。货用珍珠、玛瑙、磁碗之属。 

　　诗曰：翠霭是琉球，遐观碧海浮。四山高对耸，一水远长流。袖大复连袴，发松撮满头。土民崇诗礼，他处若能俦。 

　　○三岛国 

　　其处与琉球大崎山之东鼎峙，有垒石层峦，民倚边而居。田瘠少收，以网鱼于海，织布为业。俗尚朴质。男生拳发，妇女椎髻，单布披之为衣，不解裁缝。凡男子得附舶至中国，然罄其资，身归本处，乡人称为能事，尊之有德，父兄皆赞焉。煮海为盐，酿蔗浆为酒。地产黄腊、木绵布。货用金银、磁器、铁块之属。 

　　诗曰：幽然三岛国，花木茂常春。气质尤宜朴，裳衣不解纫。游归名赞德，贺礼酒频倾。采吟荒峤外，得句自逡巡。 

　　○麻逸国（在交栏山之西） 

　　山势峻，地平宽，夹溪聚居。气候稍热。男女椎髻，穿长衫，围色布手巾。田多膏腴，倍收他国。俗尚节义，妇丧其夫，则削发碎面，绝食七曰，与夫尸同寝，多与并逝矣。七曰之外不死，则亲戚劝以饮食，或得苏命，乃终身不再嫁矣。或至焚夫尸曰，则赴火而死，盖其节义之不改也。煮海为盐，酿蔗为酒。地产木绵、黄腊、玳瑁、槟榔、花布。货用铜鼎、铁块、五色布绢之属。 

　　诗曰：美哉麻逸国，山峻地宽平。尚节心无异，耕田谷倍登。槟榔资咀嚼，玳瑁照晶荧。布染花生彩，糖香酒自清。溪涛含荡漾，海曰上高明。蛮土知仁化，骎骎礼义行。 

　　○假里马丁国（其地与交栏山相望海洋中） 

　　其地山列翠屏，溪田虽有，米谷少收。气候常热。俗甚嚣薄。男女髡发，竹布为衣。种芭蕉，采其实以代粱。煮海为盐，酿蔗为酒。地产玳瑁、羖羊。货用爪哇布、烧珠、印花布之属。 

　　诗曰：假里山环翠，民风丑不知。羖羊行作队，玳瑁最为奇。答应呢喃语，生成嚣薄姿。田收佳谷少，热候不相宜。 

　　○重迦逻 

　　其地与爪哇界相接。高山奇秀，满山皆盐敷树及楠树。内有一石洞，前后三门，可容一二万人。田谷亚于爪哇，气候常暑。俗淳，男女撮髻，穿长衫，围折布手巾。无酋长，以尊年高有德者主之。煮海为盐，酿秫为酒。地产羖羊、鹦鹉、木绵、椰子、绵纱。货用花银、花绢。其处山约去数曰水程，曰孙陀罗、曰琵琶拖、曰丹重、曰圆峤、曰彭里，不事耕种，专尚寇掠，与吉陀、亚崎诸国相通，商舶少能至也。 

　　诗曰：迦逻山奇秀，修程接爪哇。洞深通窈窕，髻撮甚欹斜。齿长惟尊德，绵多吐细花。如何不耕种，寇掠作生涯。 

　　○渤泥国 

　　龙山磅礴，地宇横广，源田种植，丰登甚利。气候及夏稍寒，冬月极热。俗好奢侈，男女一般椎髻，五彩帛系腰，花布为衫。其国之民崇佛像，好斋沐。凡见唐人至其国，甚有爱敬，路有醉者，则扶归家寝宿，以礼待之若故旧。煮海为盐，酿秫为酒。酋长之用，不敛民物，生理自如。地产降香、黄腊、玳瑁、片脑。货用白银、赤金、色段、牙箱、铁器之属。 

　　诗曰：渤泥沧海外，立国自何年。夏冷冬生热，山盘地自偏。积修崇佛教，扶醉待宾贤。取信通商舶，遗风事可传。 

　　○苏禄国 

　　居东海之洋，石奇堡障，山涂田瘠，种植稀簿。民下捕鱼虾生啖，螺蛤煮食。男女断发，头缠皂缦，腰围水印花布。俗尚鄙陋。煮海为盐，酿蔗为酒。织竹布，采珍珠，色白绝品，珠有径寸者，已值七八百锭，中者二三百锭。永乐十六年，其酋长感慕圣恩，乃挈妻携子涉海来朝，进献巨珠一颗，重七两伍钱，罕古莫能有也。皇上大悦，加劳厚赐金印冠带归国。地产珍珠、降香、黄腊、玳瑁、竹布。货用金银、八都剌布、青珠、磁器、铁铫之属。 

　　诗曰：苏禄分东海，居民几万家。丸烹围水布，生啖爱鱼虾。径寸珠圆洁，行舟路去赊。献珍朝玉阙，厚赐被光华。 

　　○大■〈口具〉喃国 

　　地与都拦礁相近，厥土黑壤，亦宜谷麦。居民懒事耕作，岁藉乌爹之米供食。商舶风信到迟，则波涛激滩，乃载货不满，盖以不敢停泊也。若风逆，则遇巫里洋险阻之难矣，及防高郎阜沉水石之危。风俗颇淳。男女缠头，穿长衫。地产胡椒、椰子、海鱼、槟榔。货用金钱、青白花磁器、布段之属。 

　　诗曰：大■〈口具〉喃方险，都栏与结盟。土肥宜稻麦，民懒不耘耕。但有乌爹济，须防罗股惊。此邦风俗异，舟舶恣吟行。 

　　○阿丹国 

　　倚海而居，垒石为城，砌罗股石为屋，三四层高，厨房卧屋皆在其上。用粟麦。风俗颇淳，民下富饶。男女拳发，穿长衫。女若出，则用青纱蔽面，布缦兜头，不露形貌，两耳垂金钱数枚，项挂璎珞。地产九尾羖羊、千里骆驼、黑白花驴、驼蹄鸡、金钱豹。货用金银、色段、青白花磁、檀香、胡椒之属。 

　　诗曰：阿丹城庙石盘罗，黑色滋肥粟麦多。风俗颇淳民富贵，岁华常见曰融和。境无寸草千山接，羊有垂胸九尾拖。纵目采吟人物异，还归稽首献銮坡。 

　　○佐法儿国 

　　临海聚居，石城石屋，垒起高层三五者，若塔其上。田广而少耕，山地皆黄赤，不生草木，牛、羊、驼、马惟食鱼干。男女拳发，穿长衫。女人则以布兜头面，出见人也不露面貌。风俗颇淳。地产祖剌法、金钱豹、驼鸡、乳香、龙涎香。货用金钱、檀香、米谷、胡椒、色段、绢、磁器之属。 

　　诗曰：佐法儿名国，周围石累城。乳香多土产，谷米少收成。大海鱼无限，荒郊草绝生。采风吟异境，民物互经营。 

　　○竹步国 

　　村居寥落，地僻西方，城垣石垒，屋砌高堆。风俗颇有淳。草木不生。男女拳发，出以布兜。山荒地广，而多无霖，绞车深井，捕网海鱼。地产狮子、金钱豹、驼鸡有六七尺高者、龙涎香、乳香、金箔。货用土珠、色段、色绢、金银、磁器、胡椒、米谷之属。 

　　诗曰：岛夷名竹步，山赤见应愁。地旱无花草，郊荒有马牛。短稍男掩膝，单布女兜头。纵目逢吟眺，萧然一土丘。 

　　○木骨都束国 

　　濒海之居，堆石为城，操兵习射，俗尚嚣强。垒石为屋，四五层高，房屋厨厕待客俱于上也。男女拳发四垂，腰围稍布。女发盘，黄漆光头，两耳挂珞索数枚。项带银圈，璎珞垂胸。出则单布兜遮，青纱蔽面，足履皮鞋。山连地广，黄赤土石，不生草木，田瘠少收。数年无雨，穿井绞车，羊皮袋水。驼、马、牛、羊，皆食海鱼之干。地产乳香、金钱豹，海内采龙涎香。货用金银、色段、檀香、米谷、磁器、色绢之属。 

　　诗曰：木骨名题异，山红土色黄。久晴天不雨，历岁地无粮。宝石连珠索，龙涎及乳香。遥看风物异，得句喜成章。 

　　○溜洋国 

　　其中有溜山，有锡兰山，别罗里起程南去，海中天巧，石门有三，远远如城门，中过舶。溜山有八，曰沙溜、官屿溜、壬不知溜、起来溜、麻里溪溜、加平年溜、加加溜、安都里溜，皆人聚居，亦有主焉，而通商舶。其八处地产龙涎香、乳香。货用金银、色段、色绢、磁器、米谷之属。传闻有三万八千馀溜山，即弱水三千之言也。亦有人聚，巢树穴居。不识米谷，但捕海中鱼虾而食。裸形无衣，惟结树叶遮前后也。若商船因风落溜，人船不得复矣。 

　　诗曰：溜山分且众，弱水即相通。米谷何曾种，巢居亦自同。盘针能指侣，商船虑狂风。结叶遮前后，裸形为始终。虽云瀛海外，难过石门中。历览吟成句，殷勤献九重。 

　　○卜剌哇国 

　　傍海为国，居民聚落。地广斥卤，有盐池，但投树枝于池，良久捞起，结成白盐食用。无耕种之田，捕鱼为业。男女拳发，穿短衫，围稍布。妇女两耳带金钱，顶带璎珞。惟有葱蒜，无瓜茄。风俗颇浮。居屋垒石，高起三五层者。地产马哈兽、花福禄、豹、麂、犀牛、没药、乳香、龙涎香、象牙、骆驼。货用金银、段绢、米豆、磁器之属。 

　　诗曰：卜剌邦濒海，无田种稻禾。树枝投入沼，碱水结为差。自古瓜茄乏，从来葱蒜多。异香兼异兽，感与一吟哦。 

　　○天方国 

　　地多旷漠，即古筠冲之地，名为西域。风景融和，四时之春也。田沃稻饶，居民安业，风俗好善。有酋长，无事科扰于民，刑法之治，自然淳化。不生盗贼，上下和美。古置礼拜寺，见月初生，其酋长及民下悉皆拜天，以为一国之化，馀无所施。其寺分为四方，每方九十间，共三百六十间。皆白玉为柱，黄甘玉为地，中有黑石一片，方丈余，曰汉初天降也。其寺层次高上，如塔之状。男子穿白长衫。地产金箔、宝石、珍珠、狮子、骆驼、祖剌法、豹、麂。马八尺之高也，即为天马也。货用金银、段疋、色绢、青白花器、铁鼎、铁铫之属。乃曰中不市，至曰落之后以为夜市，盖其曰色热之故也。 

　　诗曰：罕见天方国，遗风礼义长。存心恭后土，加额感穹苍。玉殿临西域，山城接大荒。珍珠光彩洁，异兽贵驯良。曰以安民业，晚来聚市商。景融禾稼盛，物阜草木香。尤念苍生志，承恩览远邦。采诗虽句俗，诚意献君王。 

