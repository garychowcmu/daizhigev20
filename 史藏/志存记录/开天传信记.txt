开天传信记 唐 郑棨


余何为者也累忝台郎，思动坟典，用自修励。窃以国朝故事，莫盛于开元天宝之际。服膺简策，管窥王业，参于听闻，或有阙焉。承平之盛，不可殒坠。辄因薄领之暇，搜求遗逸，传于必信，名曰《开天传信记》。斗筲微器，周鼎不节之咎，何已遐乎好事者观其志、宽其愚，是其心也。

上于藩邸时，每戏游城南韦、杜之间。因逐狡兔，意乐忘返。与其徒十数一饮倦甚，休息于封部大树下。适有书生延上过其家，家贫，止于村妻、一驴而已。上坐未久，书生杀驴拔蒜备馔，酒肉滂霈。上顾而奇之，及与语，磊落不凡。问其姓名，乃王琚也。自是上每游韦、杜间，必过琚家。琚所咨议合意，益亲善焉。及韦氏专制，上忧甚，独密言于琚。琚曰：「乱则杀之，又何疑也。」上遂纳琚之谋，勘定祸难。累拜为中书侍郎，实预配享焉。

上于诸王友爱特甚，常思作长枕，与诸王同起卧。诸王有疾，上辄终日不食，终夜不寝，忧形于色。左右或开谕进食，上曰：「弟兄，吾手足也，手足不理，吾身废矣。何暇更思美食安寝耶！」上于东都起五王宅，于上都制「花萼相辉之楼」，盖为诸王为会集宴乐之地。上与诸王靡日不会聚，或讲经义、论理道，间以球猎蒱博。赋诗饮食，欢笑戏谑，未尝怠惰。近古帝王友爱之道，无与比也。

开元初，上励精理道，铲革讹弊。不六七年，天下大治，河清海晏，物殷俗阜。安西诸国，悉平为郡县。自开远门西行，亘地万余里，入河湟之赋税。左右藏库财物山积，不可胜较。四方丰稔，百姓殷富。管户一千余万，米一斗三四文，丁壮之人，不识兵器。路不拾遗，行者不囊粮。奇瑞迭应，重驿麋至，人情欣欣然，感登岱告成之事。上犹惕励不已，为让者数四焉。是时，刘晏年八岁，献《东封书》，上览而奇之，命宰相出题，就中书试验。张说、源干曜等咸宠荐。上以晏间生秀妙，引宴于内殿，纵六宫观看。贵妃坐晏于膝上，亲为画眉总草髻。宫中人投果遗花者不可胜数也。寻拜晏秘书省正字。

开元初，山东大蝗。姚元崇请分遣使捕蝗埋之。上曰：「蝗，天灾也。诚由不德而致焉。卿请捕蝗，得无违而伤义乎？」元崇进曰：「臣闻《大田》诗曰『秉异炎火』者，捕蝗之术也。古人行之于前，陛下用之于后。古人行之，所以安农。陛下用之，所以除害。臣闻安农非伤义也，农安则物丰，除害则人丰乐。兴农去害，有国家之大事也。幸陛下熟思之。」上喜曰：「事既师古，用可救时，是朕心也。」遂行之。时中外咸以为不可，上谓左右曰：「吾与贤相讨论已定，捕蝗之事，敢议者死。」是岁，所司结奏捕蝗虫凡（缺）百（缺）余万石，时无饥馑，天下赖焉。

上将登封泰山，益州进白骡至。洁朗丰润，权奇伟异，上遂亲乘之。柔习安便，不知登降之倦。告成礼毕，复乘而下。才下山坳，休息未久，而有司言白骡无疾而殪。上叹异之，谥曰：「白骡将军」，命有司具槥椟，迭石为墓，在封禅坛北一里余。于今在焉。

车驾次华阴，上见岳神数里迎谒。上问左右，莫之见。遂诏诸巫问神安在，独老巫阿马婆奏云：「三郎在路左，朱发紫衣，迎候陛下。」上顾笑之，仍敕阿马婆，敕神先归。上至庙，见神橐鞬，俯伏庭东南大柏树下。又召阿马婆问之。对如上见。上加敬礼，命阿马婆致意，而旋降诏，先诣岳，封为金天王，仍上自书制碑文以宠异之。其碑高五十余尺，阔丈余，厚四五尺。天下碑莫比也。其余刻扈从太子、王公以下百官名氏，制作壮丽，巧无比伦焉。

上为皇孙时，风表瑰异，神采英迈，尝于朝堂叱武攸暨曰：「朝堂，我家朝堂，汝得恣蜂虿而狼顾耶！」则天闻而惊异之，再三顾曰：「此儿气□，终当为吾家太平天子也。

西凉州习好音乐，制新曲曰《凉州》，开元中列上献。上召诸王便殿同观，曲终，诸王贺，舞蹈称善，独宁王不拜。上顾问之，宁王进曰：「此曲虽嘉，臣有闻焉。夫音者，始于宫，散于商，成于角、征、羽，莫不根柢囊橐于宫、商也。斯曲也，宫离而少征，商乱而加暴。臣闻：宫，君也，商，臣也。宫不胜则君势卑，商有余则臣事僭。卑则逼下，僭则犯上。发于忽微，形于音声，播于歌咏，见之于人事。臣恐一日有播越之祸，悖逼之患，莫不兆于斯曲也。」上闻之默然。及安史作乱，华夏鼎沸，所以见宁王审音之妙也。

天宝中，上以三河道险束，漕运艰难，乃傍北山凿石为月河，以避湍急，名曰天宝河。岁省运夫五十万人，无覆溺淹滞之患，天下称之。其河东西径直，长五里余，阔四五丈，深三四丈。皆凿坚石，匠人于石得古铁鍱，长三尺余，上有「平陆」二字，皆篆文也。上异之，藏于内库。遂命改河北县为平陆县，旌其事也。

上御勤政楼大酺，纵士庶观看。百戏竞作，人物填咽。金吾卫士白棒雨下，不能制止。上患之，谓力士曰：「吾以海内丰稔，四方无事，故盛为宴乐，与百姓同欢，不知下人喧乱如此，汝何以止之？」力士曰：「臣不能也。陛下召严安之处分打场，以臣所见，心有可观。」上从之。安之到，则周行广场，以手板画地示众，曰：「犯此者死。」以是终五日酺宴，咸指其地画曰「严公界境」，无一人敢犯者。

苏瑰初未知颋，常处颋于马厩中，与佣仆杂作。一日，有客诣瑰，候于厅所。颋拥篲趋庭，遗坠文书。客取视之，乃咏昆仑奴诗也。其词曰：「指头十挺墨，耳朵两张匙。」客心异之，而瑰出与客淹留。客笑语之余，因咏其诗，并言形貌，问：「何人非足下宗族庶孽耶若加礼收举，必苏氏之令子也。」瑰自是稍稍亲之。适有人献瑰兔，悬于廊庑间。瑰乃召颋咏之，立呈诗曰：「兔子死阑殚，持来挂竹竿。试将明镜照，何异月中看。」瑰大惊奇，骤加礼敬。颋由是学问日新，文章盖代。及上平内难，一夕间制诏络绎，无非颋出，代称小许公也。

上封泰山回，车驾次上党。路之父老，负担壶浆，远近迎谒。上皆亲加存问，受其献馈，锡赉有差。父老有先与上相识者，上悉赐酒食，与之话旧。故过村部，必令询访孤老丧疾之家，加吊恤之。父老忻忻然，莫不瞻戴，叩乞驻留焉。及车金桥，御路萦转，上见数十里间旌纛鲜洁，羽卫整齐，顾谓左右曰：「张说言：『勒兵三十万，旌旗千里间。陕右上党，至于太原。』见后土碑，真才子也。」左右皆称万岁。上遂诏吴道玄、韦无忝、陈闳，令同制金桥图。圣容及上所乘照夜白马，陈闳主之。桥梁、山水、车舆、人物、草树、雁鸟、器仗、帷幕，吴道玄主之。狗马、骡驴、牛羊、骆驼、猫猴、猪犰四足之类，韦无忝主之。图成，时为三绝焉。

上幸蜀，车驾次剑门。门左右岩壁峭绝，上谓侍臣曰：「剑门天险若此，自古及今，败亡相继，岂非在德不在险耶！」因驻跸题诗曰：「剑阁横空峻，銮舆出狩回。翠屏千仞合，丹障五丁开。灌木萦旗转，仙云拂马来。乘时方在德，嗟尔勒铭才。」其诗至德二年普安郡太守贾深勒于石壁，今存焉。

贺知章秘书监，有高名。告老归吴中，上嘉重之，每别优异焉。知章将行，涕泣辞。上曰：「何所欲？」知章曰：「臣有男未有定名，幸陛下赐之，归为乡里荣。」上曰：「为道之要，莫若信。孚者，信也。履信思乎顺，卿子必信顺之人也，宜名之曰孚。」知章再拜而受命。知章久而谓人曰：「上何谑我耶吴人孚乃爪下为子。岂非呼我儿为爪子耶！」

上尝坐朝，以手指上下按其腹。退朝，高力士进曰：「陛下向来数以手指按其腹，岂非圣体小不安耶！」上曰：「非也。吾昨夜梦游月宫，诸仙娱予以上清之乐，寥亮清越，殆非人间所闻也。酣醉久之，合奏诸乐以送吾归。其曲凄楚动人，杳杳在耳。吾回，以玉笛寻之，尽得之矣，坐朝之际，虑忽遗忘，故怀玉笛，时以手指上下寻，非不安。」力士再拜贺曰：「非常之事也。愿陛下为臣一奏之。」其声寥寥然，不可名言也。力士又再拜，且请其名。上笑言：「此曲名《紫云回》。」遂载于乐章，今太常刻石在焉。

上封泰山，进次荥阳，旃然河上见黑龙，命弧矢射之。矢发，龙潜灭。自尔旃然伏流，于今百余年矣。按旃然即济水也，溢而为荥，遂名旃然，《左传》云「楚师济于旃然」，是也。

华岳云台观中方之上，有山崛起半瓮之状，名曰「瓮肚峰」。上尝望，嘉其高迥，欲于峰腹大凿「开元」二字，填以白石，令百余里望见。谏官上言，乃止。

上于弘农古函谷关得宝符，白石篆文，正成「乘」字。识者解之云：「乘者，四十八年。」得宝之时，天下言之曰：「得宝，弘农得宝耶！」于今唱之。得宝之年，遂改天宝也。

上幸爱禄山为子，尝与贵妃于便殿同乐。禄山每就坐，不拜上而拜妃。上顾问：「此胡不拜我而拜妃子，意何在也？」禄山奏曰：「胡家即知有母，不知有父故也。」上笑而舍之。禄山丰肥大腹，上尝问曰：「此胡腹中更有何物其大如是。」禄山寻声应曰：「腹中更无他物，惟赤心尔。」上以言诚，而益亲善之。

一行将卒，留物一封，命弟子进于上。发而视之，乃蜀当归也。上初不谕，及幸蜀回，乃知微旨，深叹异之。

罗公远多秘术，最善隐形之法。上就公远，虽传授不肯尽其要。上每与同为之，则隐没。人不能知。若自试，或余衣带，或露帕头脚，每被宫人知上所在。上怒，命力士裹以油帕，置榨木下，压杀而埋弃之。不旬日，有中使自蜀道回，逢公远于路，乘骡而笑谓使者曰：「上之为戏，一何虚耶！」

万回师阌乡人也，神用若不足谓，愚而痴，无所知，虽父母亦以豚犬畜之。兄被戍役安西，音问隔绝。父母谓其诚死，日夕涕泣而忧思也。万回顾父感念甚，忽跪而言曰：「涕泣岂非忧兄也。」父母曰：「信然。」万回曰：「详思我兄所要者，衣裴糗粮巾之属，悉备之，某将觐焉。」忽一日，朝继所备，夕返其家，告父母曰：「兄平善矣。」发书视之，乃兄迹也，一家异之。弘农抵安西万余里，以其万里而回，故谓之万回也。居常貌如愚痴，忽有先觉异见，惊人神异也。上在藩邸，或游行人间，万回于聚落街衢高声曰：「天子来。」或曰：「圣人来。」其处信宿间，上必经过徘徊也。安乐公主，上之季妹也，附会韦氏，热可炙手，道路惧焉。万回望其车骑，道唾曰：「血腥不可近也。」不旋踵而灭亡之祸及矣。上知万回非常人，内出二宫人，日夕侍奉，特敕于集贤院图形焉。

道士叶法善，精于符菉之术。上累拜为鸿胪卿，优礼待焉。法善居玄真观，尝有朝客数十人诣之，解带淹留，满座思酒。忽有人叩门，云曲秀才。法善令人谓曰：「方有朝僚，未暇瞻晤，幸吾子异日见临也。」语未毕，有一美措做睨而入，年二十余，肥白可观，笑揖诸公，居末席，抗声谈论，援引古人，一席不测，恐耸观之。良久，蹔起旋转。法善谓诸公曰：「此子突入，语辩如此，岂非魃魅为惑乎试与诸公避之。」曲生复至，扼腕抵掌，论难锋起，势不可当。法善密以小剑击之，随手失坠于阶下，化为瓶榼，一座惊慑。遽视其所，乃盈瓶醲酝也。咸大笑，饮之，其味甚嘉。座客醉而揖其瓶曰：「曲生风味，不可忘也。」

上命裴宽为河南尹。宽性好释氏，师事普寂禅师，旦夕造谒焉。居一日，宽诣寂，寂曰：「有少事，未暇款语，且请迟回休憩也。」宽乃屏宾从，止于空室。见寂洁涤正堂，焚香端坐。坐未久，忽闻扣门连声，云：「一行天师至。」一行入诣作礼，礼寂之足。礼讫，附耳密语，其貌绝恭。寂但顾云：「无不可者。」语讫又礼，礼语如是三。寂惟云：「是是！」一行语讫，降价入南堂自阖其扉。寂乃徐命弟子云：「遣声钟，一行和尚灭度矣。」左右疾走视之。一如其言。后寂灭度，宽复缞绖。葬之日，徒步出城送之，甚为缙绅所讥也。宽子谞复为河南尹，素好谈谐，多异笔。尝有投牒，误书纸背。谞判云：「者畔似那畔，那畔似者畔。我不可辞与你判，笑杀门前着靴汉。」又有妇人投状争猫儿，状云：「若是猫儿，即是儿猫。若不是儿猫，即不是猫儿。」谞大笑，判状云：「猫儿不识主，傍我搦老鼠。两家不须争，将来与裴谞。」遂纳其猫儿，争者亦哂。

安禄山初为张韩公帐下走使之吏，韩常令禄山洗足。韩公脚下有黑点子，禄山因洗脚而窃窥之。韩公顾笑曰：「黑子，吾贵相也。独汝窥之，亦能有之乎？」禄山曰：「某贱人也。不幸两足皆有，比将军者黑而加大，竟不知是何祥也。」韩公奇而观之，益亲厚之，约为义儿而加荐宠焉。

无畏三藏自天竺至，所由引谒，上见而敬信焉。上谓三藏曰：「师自远而来，困倦，欲于何方休息耶！」三藏进曰：「臣在天竺国时，闻西明寺宣律师持律第一，愿依止焉。」上可之。宣律禁诫坚苦，焚修精洁。三藏饮酒食肉，言行粗易，往往乘醉而喧，秽污絪席。宣律颇不甘心。忽中夜，宣律扪虱，将投于地，三藏半醉，连声呼曰：「律师扑杀佛子！」宣律方知是神异人也。整衣作礼，投而师事之。宣律精苦之甚，常夜行道，临阶坠堕，忽觉有人捧承其足。宣律顾视之，乃少年也。宣律遽问：「弟子何人，中夜在此？」少年曰：「某非常人，即毗沙王之子那咤太子也。护法之故，拥护和尚久矣。」宣律曰：「贫道修行无事，烦太子威神自在。西域有可作佛事者，愿太子致之。」太子曰：「某有佛牙，宝事虽久，头目犹舍，敢不奉献。」宣律求之，即今崇圣寺佛牙是也。

太真妃最善于击磬，搏拊之音泠泠然。新声虽太常梨园之能人，莫加也。上令采蓝田绿玉琢为器上进，簨虡流苏之属，皆以金钿珠翠珍怪之物杂饰之。又铸二金狮子，作拿攫腾奋之状，各重二百余斤以扶。其它彩绘缚丽，制作神妙，一时无比也。上幸蜀回京师，乐器多亡失，独玉磬偶在。上顾之凄然，不忍置于前，促令送太常，至今藏于太常正乐库。

上所幸美人，忽梦人邀去。纵酒密会，任饮尽而归。归辄流汗，倦怠忽忽。后因从容尽白于上，上曰：「此必术人所为也，汝若复往，但随宜以物识之。」其夕熟寐，飘然又往。半醉，见石砚在前，乃密印手文于曲房屏风上，寤而具启上。上乃潜以物色，令于诸宫观求之。异日，于东门观得其屏风，手文尚在，道士已遁矣。

安西衙将刘文树，口辩，善奏封，上每嘉之。文树髭生颔下，貌类猿猴。上令黄幡绰嘲之。文树切恶猿猴之号，乃密赂幡绰，祈不言之。幡绰讯而进嘲曰：「可怜好文树，髭须共颏颐。别任文树面孔不似猢孙，猢孙强似文树。」上知其赂遗，大笑之。

平康坊南街废蛮院，即李林甫旧宅也。林甫于正堂后别创一堂，制度弯曲，有却月之形，名曰月堂。木土秀丽精巧，当时莫俦也。林甫每欲破灭人家，即入月堂精思极虑，喜悦而出，必不存焉。及将败，林甫于堂上见一物如人动，遍体被毛，毛如猪立，锯牙钩爪三尺余，以击林甫，目如电光而怒视之。林甫连叱不动，遂命弧矢。毛人笑而跳入前堂，堂中青衣遇而暴卒，经于厩中，善马皆死。不累日而林甫卒。

太真妃常因妒媚，有语侵上。上怒甚，召高力士以辎軿送其家。妃悔恨号泣，抽刀剪发授力士曰：「珠玉珍异皆上所赐，不足充献。惟发父母所生，可达妾意，望持此伸妾万一慕恋之诚。」上得发，挥涕悯然，遽命力士召归。

天宝初，上游华清宫。有刘朝霞者，献《贺幸温泉赋》。词调倜傥，杂以俳谐。文多不载，今略其词曰：「若夫天宝二年，十月后兮腊月前，办有司之供具，命驾幸于温泉。天门干开，露神仙之辐凑。銮舆划出，驱甲仗以骈阗。青一队兮黄一队，熊踏胸兮豹拏背。朱一团兮绣一团，玉镂珂兮金镂鞍。述德云：直攫得盘古髓，掐得女娲瓤，遮穆尔古时千帝，岂如我今日三郎。其自叙云：别有穷奇蹭、蹬，失路猖狂，骨懂虽短，伎艺能长。梦里几回富贵，觉来依旧凄惶。今日是千年一遇，叩头莫五角六张。」帝览而奇之，将加贺，上命朝霞改去「五角六张」字。奏云：「臣草此赋诗，有神助，自谓文不加点，笔不停缀，不愿从天而改。」上顾曰：「真穷薄人也。」授以春官卫上左焉。


提要

　　《开天传信记》一卷，唐郑綮撰。綮字蕴武，荥阳人。登进士第，累官右散骑常侍。好以诗谣托讽昭宗，意其有所蕴蓄。擢为礼部侍郎同中书门下平章事。所谓歇后郑五作宰相，时事可知者，即其人也。《旧唐书》本传称綮尝历监察，殿中、仓户二员外，金、刑、右司三郎，而是书原本首署其官为吏部员外郎，本传顾未之及。或史文有所脱漏欤？书中皆记开元、天宝故事，凡三十二条。自序称簿领之暇，搜求遗逸，期于必信，故以传信为名。其纪明皇戏游城南，王琚延过其家，谋诛韦氏一条，据《唐书》琚传，乃琚选补主簿过谢太子乘机进说，以除太平公主，并无先过琚家之事。司马光作《通鉴》，亦不从是书，惟《新唐书》兼采之。然韦氏称制时，琚方以王同皎党亡命江都，安得复卜居韦杜？綮所记恐非事实，宜为《通鉴》所不取。又如华阴见岳神、梦游月宫，罗公远隐形、叶法善符录诸事，亦语涉神怪，未能尽出雅驯。然行世既久，诸书言唐事者多沿用之，故录以备小说之一种焉
