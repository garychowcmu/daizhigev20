庚申君遗事　　（清）万斯同 辑
 　　

●元史顺帝本纪
 　　顺帝名妥欢帖睦尔，明宗之长子。母罕禄鲁氏，名迈来迪，郡王阿儿厮兰之裔孙也。初，太祖取西北诸国，阿儿厮兰率其众来降，乃封为郡王，俾领其部族。及明宗北狩，过其地，纳罕禄鲁氏。延佑七年四月丙寅，生帝于北方，当泰定帝之崩，太师燕铁木儿与诸王大臣迎立文宗，文宗既即位，以明宗嫡长，复遣使迎立之。明宗即位于和宁之北，而立文宗为皇太子，及明宗崩，文宗复正大位。至顺元年四月辛丑，明宗后八不沙被谗遇害，遂徙帝于高丽，使居大青岛中，不与人接。阅一载，复诏天下，言明宗在朔漠之时，素谓非其己子，移于广西之静江。三年八月己酉，文宗崩，燕铁木儿请文宗后立太子燕帖古思。后不从，而命立明宗次子懿璘只班，是为宁宗。十一月壬辰，宁宗崩，燕铁木儿复请立燕帖古思。文宗后曰：“吾子尚幼，妥欢帖睦尔在广西，今年十三矣。且明宗之长子，礼当立之。”乃命中书右丞阔里吉思，迎帝于静江，至良乡具卤簿以迓之。燕铁木儿既见帝，并马徐行，具陈迎立之意，帝幼且畏之，一无所答。于是燕铁木儿疑之，故帝至京久不得立。适太史亦言，帝不可立，立则天下乱。以故议未决，迁延者数月，国事皆决于燕铁木儿，奏文宗后而行之。俄而，燕铁木儿死，后乃与大臣定议立帝，且曰：“万岁之后，其传位于燕帖古思，若武宗、仁宗故事。”诸王宗戚奉上玺绶劝进。四年六月己巳，帝即位于上都。诏曰：“惟我太祖皇帝，受命于天，肇造区夏，世祖皇帝奄有四海，治功大备，列圣相传，丕承前烈，我皇祖武宗皇帝，入纂大统，及致和之季。皇考明宗皇帝，远居朔漠，札牙笃皇帝戡定内难，让以天下，我皇考宾天，札牙笃皇帝复正宸极，治化方隆，奄弃臣庶。今皇太后召大臣燕铁木儿、伯颜等曰，昔者阔彻脱脱木儿、只儿哈郎等谋逆，以明宗太子为名，又先为八不沙，始以妒忌，妄构诬言，疏离骨肉，逆臣等既正其罪，太子遂迁于外。札牙笃皇帝后知其妄，寻至大渐。顾命有曰，朕之大位，其以朕兄子继之，时以朕远征南服，以朕弟懿璘只班登大位，以安百姓，乃遽至大。故皇太后体承札牙笃皇帝遗意，以武宗皇帝之元孙，明宗皇帝之世嫡，以贤以长，在予一人，遣使迎还，征集宗室诸王来会，合辞推戴，今奉皇太后勉进之笃，宗亲大臣恳请之至，以至顺四年六月初八日即皇帝位于上都。于戏！惟天惟祖宗全付予有家，栗栗危惧，若涉渊冰，罔知攸济，尚赖宗亲臣邻交修不逮以底隆干，其赦天下。”
 　　至元六年六月丙申诏撤文宗庙主，徙太皇太后不答失里东安州安置，放太子燕帖古思于高丽。其略曰：“昔我皇祖武宗皇帝升遐之后，祖母太皇太后惑于憸慝，俾皇考明宗皇帝出封云南，英宗遇害，正统浸偏，我皇考以武宗之嫡，逃居朔漠，宗王大臣同心翊戴，肇启大事。于时以地近，先迎文宗暂总机务，继知天理人伦之攸，当假让位之名，以宝玺来上皇考，推诚不疑，即授以皇太子宝。文宗稔恶不悛，当躬迓之际，乃与其臣月鲁不花、也里牙、明里董阿等谋为不轨，使我皇考饮恨上宾，归而再御宸极，思欲自解于天下。乃谓夫何数日之间，宫车弗驾，海内间之靡不切齿。又私图传子，乃构邪言，嫁祸于八不沙皇后，谓朕非明宗之子，遂俾出居遐陬，祖宗大业，几于不继。内怀愧歉，则杀也里牙以杜口，上天弗佑，随降殒罚叔婶。不答失里怙其势焰，不立明考之冢嗣，而立孺稚之弟懿璘质班。奄复不年，诸王大臣以贤以长，扶朕践位，国之大政属不自遂者，讵能枚举。每念，治必本于尽孝，事莫先于正名。赖天之灵，权奸屏黜，尽孝正名不容复缓。永惟鞠育罔极之恩，忍忘不共戴天之义，既往之罪不可胜诛。其命太常，撤去图帖睦尔在庙之主。不答失里，本朕之婶，乃阴构奸臣，弗体朕意，僭应太皇太后之号，迹其闺门之祸，离间骨肉，罪恶尤重，揆之大义，削去鸿名，徙东安州安置。燕帖古思，昔虽幼冲，理难同处，朕终不蹈于覆辙，专务残酷，惟放诸高丽。”当时，贼臣月鲁不花、也里牙已死，其以明里董阿等明正典刑。
 　　
●元史虞集传
 　　文宗崩，集在告欲谋南还弗果。幼君崩，大臣将立妥欢帖睦尔太子，用至大故事，召诸老臣赴上都议。集在召列，马祖常使人告之曰：御史有言，乃谢病归临川。初文宗在上都，将立其子阿剌忒纳答剌为皇太子，乃以妥欢帖睦尔太子乳母夫言明宗在日，素谓太子非其子，黜之江南驿，召翰林学土承旨阿邻帖木儿，奎章阁大学士忽都鲁笃弥实书其事于脱卜赤颜，又召集使书诏，播告中外。时台省诸臣，皆文宗素所信用同功一体之人，御史亦不敢斥言其事，意在讽集连去而已。后侍臣有以旧诏为言者，帝不怿曰：“此我家事，岂由彼书生耶？”
 　　
●庚申外史（权衡）
 　　元顺帝元统元年癸酉，先是，壬申秋，文宗车驾在上都，八月，疾大渐，召皇后及太子燕帖古思、大臣燕铁木儿曰：“昔者晃忽义之事，为朕平生大错，朕尝中夜思之，悔之无及。燕帖古思，虽为朕子，朕固爱之，然今日大位，乃明宗之大位也。汝辈如爱朕，愿召明宗子妥欢帖睦尔来使登兹大位，如是朕虽见明宗于地下，亦可以有所措辞而塞责耳。”言讫而崩。晃忽义者，乃明宗皇帝从北方来饮毒而崩之地。燕铁木儿内惧，为之踌躇累日，自念晃忽义之事，已实造谋，恐妥欢帖睦尔至而治其罪，姑秘文宗遗诏，屏而不发。因谓文宗后曰：“阿婆且权守上位玉室，妥欢帖睦尔太子居南徼荒瘴之地，未知有无，我与宗戚诸王徐议之可也。”是时，燕铁木儿以太平王为右相，礼绝百僚，威焰赫赫，宗戚诸王无敢以为言者。逗遛至至顺四年三月，上位虚摄已久，内外颇以为言。燕铁木儿始迎明宗皇帝幼子懿璘只班登宝位，不发诏不改年号，逾月而崩，庙号宁宗。继而，燕铁木儿建议欲立燕帖古思。文宗后固辞曰：“天位至重，吾儿恐年小，岂不遭折死耶？妥欢帖睦尔在广西静江，可取他来为帝。且先帝临崩云云，言犹在耳。”于是燕铁木儿知事不能已，遂奉太后诏旨，遣使去广，取妥欢帖睦尔太子来京。太子行至良乡，以郊祀卤簿礼迎之，盖燕铁木儿欲以此取悦太子之意。既而，燕铁木儿驱马与太子并行道上，举鞭指示，告太子以国家多难，遣使奉迎之由，太子迄无一言以答之。燕铁木儿心疑惧，留连至六月，方始使登位，改元元统元年，尊文宗后为太皇太后。
 　　至元五年己卯，台官奏曰：“太皇太后，非陛下母也，乃陛下婶母也。前尝推陛下母堕烧羊炉中以死，父母之仇，不共戴天。”乃贬太后安州安置，太子燕帖古思沈阳路安置。乃使云都赤、月怯察儿押送沈阳，将至沈阳，太子忽心惊，知其将杀己矣，飞马渡河而走，月怯察儿追之，拉其腰而死。云都赤者，带刀宿卫之士也。太后亦每言帝不用心治天下，而乃专作嬉戏，故此举虽出于权臣，实亦帝心之所欲也。尚书高保哥奏言：“昔文宗制治天下有曰，我明宗在北之时，谓陛下素非其子。”帝闻之大怒，立命撤去文宗神主于太庙，并问当时草诏者何人，遂欲杀虞伯生集、马雍古祖常。二人呈上文宗御批，且曰：“臣受敕纪载，实不获已。”脱脱在旁，因曰：“彼皆负天下重名，后世只谓陛下杀此秀才。”故舍之而不问。
 　　国初，宋江南归附时，瀛国公幼君也，入都，自愿为僧白塔寺中，已而，奉诏居甘州山寺，有赵王者，因嬉游至其寺，怜国公年老且孤，留一回回女子与之。延佑七年，女子怀娠，四月十六日夜，生一男子。明宗适自北方来，早行见其寺上有龙文五采气，即物色得之，乃瀛国公所居室也，因问：“子之所居，得无有重宝乎？”瀛国公曰：“无有。”固问之，则曰：“今早五更后，舍下生一男子耳。”明宗大喜，因求为子，并其母以归。
 　　
●读虞集草庚申诏漫述（余应）
 　　皇宋第十六飞龙，元朝降封瀛国公。元君诏公尚公主，时蒙赐宴明光宫。酒酣舒指爬金柱，化为龙爪惊天容。元君含笑语群臣，凤雏宁与凡禽同。侍臣献谋将见除，公主夜泣沾酥胸。瀛公晨驰见帝师，大雄门下参禅宗。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行营养为子，皇考崩时生甫童。文宗降诏移南海，五年仍归居九重。壬癸枯干丙丁发，西江月下生涯终。至今儿孙主沙漠，吁嗟赵氏何其雄。维昔祖宗受周禅，仁厚绰有三王风。虽因浪子失中国，世为君长传无穷。
 　　
●庚申君遗事《符台集》（袁忠彻）
 　　子幼时，闻诸先生与先君言，宋幼主北迁，元降封为瀛国公。一夕，世祖梦金龙舒爪缠殿柱。明日，瀛国宋朝，立所梦柱下，世祖感其事，欲除之，谋诸臣下，瀛国知，惧，遂乞从释，号合尊大师，往西天受佛法，获免。过朔北扎颜之地，谒周王，（即明宗。）见瀛国后罕禄鲁氏（名迈来迪），郡王阿儿厮兰之裔孙也，明宗爱而纳之。未几，生妥欢帖睦尔，后有言于文宗谄曰，明宗在朔漠之时，素谓非已子。遂两徙高丽、海岛，寻移广西。
 　　文宗崩，丞相燕铁木儿请于文后卜答失里，立太子燕帖古思，后不从命，立明宗次子亦邻质班，是为宁宗。宁宗崩，燕铁木儿复清立燕帖古思，后曰：“吾子尚幼，明宗长子妥欢帖睦尔在广西，年十三矣。”乃命中书右丞阔里吉思，往广迎之。至良乡，燕铁木儿既见，具陈迎立之意。妥欢帖睦尔幼且畏之，一无所答，于是燕铁木儿疑之。适太史亦言不可立，立则天下乱，遂不果。文后视政一年，燕铁木儿薨。学士虞集，上封事不肯草谄。文后与大臣及学士巙巙等，定议立侄妥欢帖睦尔为皇帝，且诏尊文后（下有脱文）曰：燕铁木儿犹怀多端，迁延数月，天殒厥躬永惟皇太后后其所生之子，一以至公为心，亲挈大宝，畀予兄弟迹其定策两朝，功德隆盛。”（下有脱文）帝以虞集之上封事，乃曰：“唵咱饿秀才，怎么知我家事？”集惊惧丧。
 　　明帝立之八年六月，撤文宗庙主，徙文后幽于东安，放其太子燕帖古思于高丽，中道谋杀之。呜呼！顺帝享国实由文后，然听谗臣之言，遂至母子被害。夫宋待柴世宗之后代，居显官，详见史册。而瀛国孤儿寡妇，元君忍不相容也。瀛国居燕八年，因杀文丞相方给衣粮，此待之薄甚，迨感梦有疑。瀛国逆知，假往西天，又遇周王，夺其后而生顺帝，以明宗朔漠之言观之，明为遗腹也，而天不负宋而又享国之久。然顺帝之负文后，岂其少恩哉？国祚之归于大明，宜矣。予归老于家，或诵虞文靖公诗所纪瀛国之事，因而有感，遂并书旧所闻者，使知宋三百年之德泽不泯也。如是，顺帝幽文后，杀其太子，此天使宋之遗孽，灭元之报复也。
 　　永乐十年五月十八日，我太宗文皇帝御武英门，命内官李谦、王吉于古今通集库取宋列帝遗像，命臣忠彻及画士百户徐英观之。上笑谓忠彻曰：“宋太祖以下，虽是胡羊鼻，其气象清癯，若太医然。”十九日，上复御武英门，命臣忠彻同内官王吉看元列帝像，俱魁伟雄迈。上曰：“都吃绵羊肉者。”及观顺帝像，顾谓臣忠彻曰：“唯此何为类太医也？”忠彻斯时承命未实，俯首莫对。今蒙赐老田里，得以历考宋元史传，暨元学士虞集所作第十六飞龙之详，果符太宗文皇帝之言，感念圣鉴之明，愧当时不能对此为恨，庸书以俟秉笔者补之。
 　　
●瀛国公遗事《水东日记》（叶盛）
 　　“皇宋第十六飞龙，元朝降封瀛国公。元君召公尚公主，时承锡宴明光宫。酒酣伸手扒金柱，化为龙爪惊天容。元君含笑谓群臣，凤雏宁与凡鸟同。侍臣献谋将见除，公主泣泪沾酥胸。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行宫养为嗣，皇考崩时年甫童。元君降诏移南海，五年乃归居九重。忆昔宋祖受周禅，仁义绰有三代风。至今儿孙主沙漠，吁嗟赵氏何其隆。”右诗不知何人作，尝闻节之诵一过。适过廷器指挥谈及之，为略考诸史册所书、野史所记并附此诗于此，以俟知者。
 　　史云：元顺帝名妥欢帖睦尔，明宗长子。母罕禄鲁氏，名迈来迪。明宗为周王，居朔北，过其地纳之，生帝。常被谗于文宗，移居广西，十三岁迎归即位。初文宗在上都时，将立之为太子，乃以顺帝乳母之夫言：“明宗在日，素谓太子非其子。”因黜之江南，而召虞集，使书诏，播告中外。时省台臣皆不敢斥言，唯讽集使速去。文宗与幼君相继崩，大臣将立帝，召诸老臣赴上都议事，集亦在列。马祖常使人告之曰：“御史有言矣。”集乃谢病归临川。帝既立，侍臣有以旧诏为言者，帝不怿，曰：“此我家事，岂由彼书生？”后，至元二年二月，追尊帝生母迈来迪为真裕徽圣后。至八年十一月，集卒，年七十二。
 　　钱塘瞿宗吉《诗话》云：“虞伯生，际遇文宗置奎章阁，为学士，天历至顺间，文治灿然可观。顺帝为明宗子，文宗忌之，远窜海南。诏书有曰：‘明宗在北之时，自以为非其子。’伯生笔也。文宗晏驾，宁宗立八月崩，国人迎顺帝立之。帝入太庙，斥去文宗神主，命四方毁弃旧诏。时伯生在江西，以皮绳拴腰，马尾缝眼，夹两马间。逮捕至大都，嫉之者为十七字涛曰：‘自谓非其子，如今作天子。传语老蛮子，请死。”至则以文宗亲改诏稿，呈顺帝览之，曰：‘此朕家事，外人岂知？’遂得释，两目由是丧明，不复能楷书矣。”
 　　
●又
 　　《日记》三十七卷，已载瀛国公事，近见《寰宇通志》、《政和县志》及《符台外集》，乃知此诗余应作，袁忠彻以为虞集作，非也，并录于此。《通志》云：“国朝之初，闽儒余应，因读元虞集所草，庚申君非周王己子之诏，作诗云云。”（诗已见前，不复录。）《政和志》云：“福建政和县儒学训导余应，悲宋室以仁义亡国，因览虞文靖公，为文宗皇帝草顺帝非周五己子之诏，撰诗以述其事。”《符台外集》则直谓：“学士虞集所撰，殊失其实，当以前二说为据。”
 　　
●庚申君遗事《闲中今古录》（黄溥）
 　　宋太祖建隆庚申，受禅后，闻陈希夷只怕五更头之言，命宫中转六更方严鼓鸣钟。太祖之意，恐有不轨之徒窃发于五更之时。故终宋之世，六更转，于宫中然后鸣钟，殊不省，更庚同音也。至理宗景定元年，历五庚申，越十七年末，宋亡，而希夷五更头之数信矣。到元朝延佑年庚申，而至正帝生，帝乃宋少帝赵显子，详见后录。我大明兵入燕都，遁去，当时人只呼庚申帝。观刘尚宾集《庚申帝大事记》是也，后方号顺帝云。由此观之，则宋祖命转六更之言，益信不爽。
 　　
●又
 　　宋太祖与陈希夷论国祚五更六更之事，予述之篇首矣。而六更之说未竟，兹毕其说。尝闻先大父南山先生曰：“永乐间，一日谒尚宝袁公，公曰：‘昨日同太监二人侍上位，看历代帝王象。看到宋太祖，上曰果然面方耳大，又曰真宗而下诸象，清楚如今时太医样一般。看到元世祖，上曰北人南相。看顺帝像，又曰此又如太医样，何也？不能对而退。’大父答曰：‘公尚不晓此耶？昔宋幼主显之妻有娠，元明宗见貌美悦之，乃生顺帝也。’尚宝因叹不得以此对为恨。”仍备述于《符台外集》而不明大父所云。近观叶文庄《水东日记》载一诗云：“皇宋第十六飞龙，元朝降封瀛国公。元君召公尚公主，时承赐宴明光宫。酒酣伸手扒金柱，化为龙爪惊天容。元君含笑语群臣，凤雏宁与凡禽同。侍臣献谋将见除，公主泣泪沾酥胸。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行宫养为嗣，皇考崩时年甫童。元君降诏移南海，五年乃归居九重。忆昔宋祖受周禅，仁义绰有三代风。至今儿孙主沙漠，吁嗟赵氏何其隆。”但此诗不知何人作，则顺帝实幼主所生，其生之年大德七年庚申岁也。由此言之，则太祖六更之言既不爽，而容貌之类又不诬。天道元默，历数莫逭，有若此夫。
 　　
●跋闽人余应诗（何乔新）
 　　“皇宋第十六飞龙，元朝降封瀛国公。元君诏公尚公主，时蒙赐宴明光宫。酒酣舒指爬金柱，化为龙爪惊天容。元君含笑语群臣，凤雏宁与凡禽同。侍臣献谋将见除，公主夜泣沾酥胸。瀛公晨驰见帝师，大雄门下参禅宗。幸脱虎口走方外，易名合尊沙漠中。是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行营养为嗣，皇考崩时年甫童。文宗降诏移南海，五年仍归居九重。壬癸枯干丙丁发，西江月下生涯终。至今儿孙主沙漠，吁嗟赵氏何其雄。惟昔皇祖受周禅，仁厚绰有三王风。虽因浪子失中国，世为君长传无穷。”此诗叙元顺帝为瀛国公之子，乃闽儒余应所作也。其诗有“壬癸枯干丙丁发”之句，盖壬癸为水，丙丁为火，元以水德王，而宋以火德工也。又云“西江月下生涯终”，故老相传，顺帝北遁，殂于应昌，仓卒取西江寺梁，以供梓宫之用。梁间隐隐有字，亟视之，乃《西江月》一调，有“龙蛇跨马乱如麻，可汗却在西江寺。”下之句，或云太保刘秉忠所作，故应云尔也。考之于史，瀛国公以德佑丙子降元，时年六岁，后十有二年，为至元戊子，瀛国公学佛法于吐蕃。又二十八年，为延佑丙辰，仁宗命明宗出镇云南，明宗不受命，逃之漠北，其与瀛国公缔交，盖在此时也。妥欢帖睦尔以元统癸酉即位，是为顺帝，时年十四，其生在延佑庚申，上距丙子凡四十四年。而瀛国公年始五十矣，应之诗，或有征也。史又云：文宗以上乳母夫言，明宗在日，素谓上非其子，黜之江南，召奎章阁学士虞集，书诏播告中外，而不言顺帝为何人之子，盖讳之也。予年二十时，赴江西乡试，于馆人家见《乐府》一帙，内有《沙漠主》一篇，云杨廉夫所作。予方从事科举之业，不假录，但记其篇末句云“吁嗟乎凤为鸠，龙为鱼；三百年来龙凤裔，竟堕左衽称单于”。又识其后云：“宋太祖之德至矣。肇造帝业，不传诸子而传诸弟。太宗负约，金人之祸，举族北迁，而太祖之末孙复绍大统，有江南者百余年，为元所灭。而瀛国公之子，阴纂元绪，世为漠北主，天之报太祖一何厚哉！”其言颇与应合，近考《铁崖乐府》无此篇，岂出于假托耶？新安程克勤录此诗示予，因具疏予所闻见者以广异闻云。（余应，字则亮，政和人。私淑朱文公之学，以礼自律，事继母与处继母弟，以孝友称。洪武初，荐明经，起为儒学训导，迁留守，司知事越三载。坐公文不式，免归，执父丧一依文公家礼，邑人称曰孝友先生。）
 　　
●宋遗民录序（程敏政）
 　　子尝读宋王鼎翁、谢皋羽、唐玉潜三子者之事，而悲之，其名不载于史，平生著述，兵燹以来又多沦丧，独其倡和称述之间，见于诸家别集中者犹可考也。斋居之暇，因裒辑以传，附以一时意气相与之人，为十五卷，曰《宋遗民录》序而藏之。编之末，复附以元主为宋裔之说，一本诸故老之传闻，参之史传之登载，卓卓乎可以信，后世而无疑。盖又将以慰夫三子者，不忘（宋之）心于地下，而宋贻谋之善之报，亦于是乎见焉。
 　　
●读袁忠彻纪瀛国公事实（黄训）
 　　“皇宋第十六飞龙”，至“吁嗟赵氏何其隆”，右诗不知谁作，见诸集若叶文庄、何文肃者多矣。罗一峰云：“合尊之子，阴易元祚，盖本诸此。”忠彻云“诗为虞伯生作”。伯生平生诗见《道围学古录》，并无此诗，不知忠彻何据？据文肃跋，盖闽人余应云。但诗称合尊之妻，夜生子者，指公主也。《元史》作于宋王二公。二公博学，且近知顺帝事，当有据。考之《元史》则云：“顺帝名妥欢帖睦尔，明宗长子，母罕禄鲁氏名迈来迪，郡王阿儿厮兰之裔女也。明宗为周王，居朔北，过其地纳之，生帝。”帝生有母，母纳有地，岂合尊之妻夜生者耶？且二公于顺帝母，书氏、书名、书其受封之祖，繁而不杀，若为辨者。岂以文宗诏天下，谓明宗在时，谓帝非其子耶？抑以世传此诗，谓为合尊之妻夜生者耶？然则，顺帝实明宗子而非合尊之子明矣。袁忠彻又云：“尝时，侍文皇帝观宋、元帝御容，谓宋太祖以下气象清癯，类太医。元世祖以下，魁伟雄迈，都吃绵羊肉者。唯顺帝类太医，以为合尊之子之证。”呜呼！阳虎类孔子，虎贲类蔡邕，貌固不可征也。然吃绵羊肉者生太医，元父宋子若两体，然岂天愤元之灭宋种，宋于元以灭元耶？不然，文皇帝曰，唯此何为类太医也？亦大异矣。
 　　按：袁公所纪瀛国公事，言瀛国后罕禄鲁氏名迈来迪，郡王阿尔厮兰之裔孙，明宗爱而纳之，未几，生妥欢帖睦尔，与《元史 顺帝本纪》所言并同，此正宋、王二公，深知顺帝为瀛国子，而详书之也。黄君反谓二公，于顺帝母，书氏、书名、书其受封之祖，繁而不杀，若为辨者，一何与二公意相刺谬也？夫妥欢为宋末帝子，不但袁公言之，先朝名人若杨公维桢、瞿公宗吉、黄公润玉父子、叶公盛、罗公伦、何公乔新、程公敏政亦言之。即元末明初，权、余二公并言之，岂可谓诸公之言尽诬哉？盖妥欢之非蒙古种，文宗初未尝讳，即顺帝亦不能自讳，其事已喧传天下，故权、余二公直笔之于书而不为少讳。黄君乃以一人之见，欲排群议而独为之讳也乎？末引明文皇帝形貌之说，谓元父宋子若两体然，岂天愤元之灭宋种，宋于元以灭元耶？其说是矣。前此之误解《元史》，亦何为哉？
 　　
●书瀛国公事实
 　　程克勤《宋遗民录》载瀛国公事，以闽人余应诗及袁忠彻记为征，椒邱何乔新注余诗最详，而袁记多所抵牾，为说者以谓吕嬴牛马之事，微暧难明，传闻异辞，或者中原遗老，伤故国思少帝，从而为之说，以相快欤！国初，权衡作《庚申帝大事记》，与余诗若合符节。记云：“宋江南归附，瀛国公入都，自愿为僧白塔寺中。已而，奉诏居甘州山寺，有赵王者，怜国公老且孤，赠以回回女子。延佑七年四月十六日夜，生一男子。明宗适自北方来，早行，见寺上龙文五彩气，访之，乃国公所居也。问曰：‘子室中有异宝乎？’对曰：‘无有，今早五更，产一男子。’明宗大喜，因求为子，并其母载以归，即庚申帝也。帝以庚申为号者，记者之微词，公羊子所谓‘习其读而问其传也’。”以《元史》及诸书详考之，宋幼主降，封瀛国，世祖梦金龙舒爪缠殿柱。明日，瀛国来朝，立所梦柱下，世祖欲除之。瀛国遂乞从释，号合尊大师，往西天受佛法，获免。过朔北扎颜之地（袁忠彻记）。史云：“瀛国公以德佑丙子降元，年六岁，后十有二年为至元戊子，瀛国公学佛法于吐蕃。”（何乔新注。）余应诗云：“皇宋第十六飞龙，元朝降封瀛国公。元君诏公尚公主，时蒙赐宴明光宫。酒酣舒指爬金柱，化为龙爪惊天容。侍臣献谋将见除，公主夜泣沾酥胸。幸脱虎口走方外，易名合尊沙漠中。”此瀛国北徙之本末也。延佑丙辰，仁宗命明宗出镇云南，明宗不受命，逃之漠北，其与瀛国公缔交盖在此时。妥欢帖睦尔以元统癸酉即位，年十四，其生在延佑庚申，上距丙子凡四十四年，而瀛国公年始五十矣（何乔新注）。《元史》云：“明宗北狩，过阿儿厮兰之地，纳罕禄鲁氏。延佑七年四月丙寅，生帝于北方。罕禄鲁氏，即瀛国之后也。”余诗曰：“是时明宗在沙漠，缔交合尊情颇浓。合尊之妻夜生子，明宗隔帐闻笙镛。乞归行营养为嗣，皇考崩时年甫童。”此明宗养子之本末也。文宗疾大渐，召皇后太子大臣曰：“晃忽义之事，朕生平大错，我死迎妥欢帖睦尔立之，庶可以见明宗于地下。晃忽义者，明宗从北方来饮毒之地也。燕铁木儿不可立，宁宗不逾月而崩，久之乃奉太后诏，迎顺帝于广西之静江。”余诗曰：“文宗降诏移南海，五年仍归居九重。壬癸枯干丙丁发，西江月下生涯终。至今儿孙主沙漠，吁嗟赵氏何其雄。”此庚申在位之本末也。元以水德王，故曰壬癸。宋以火德王，故曰丙丁。《西江月》者，陶九成所记刘秉忠之谓顺帝殂于应昌之谶也。至元五年，尚书高保哥奏言文宗制诏天下有曰：“我明宗在北之时，谓陛下素非其子。”帝大怒，立撤文宗主于太庙，欲杀草诏史官，虞集、马祖常二人以文宗御批呈上，脱脱臼：“彼皆负天下重名，后世只谓陛下杀此秀才。”遂舍不问。六月丙申诏曰：“文宗私图传子，乃构邪言，嫁祸于八不沙皇后，谓朕非明宗之子，遂俾出居遐陬，祖宗大业几于不继。”盖顺帝生于沙漠，其非明宗之子，中外流闻，大书特书，传播海内，丙申之诏，即顺帝亦不得而讳也。
 　　权衡字以制，隐居太行黄华山二十八年。洪武二年，中书省遣官，访庚申帝三十六年史事，得此书，上之于朝，所纪载可信不诬。袁忠彻得之传闻，谓明宗见罕禄鲁氏爱而纳之，未几，生妥欢帖睦尔，而不知其抱养之详。余得《庚申大事记》，以余应之诗疏通证明，然后知信以传信，可备着国史，不当以稗官璅录例之也。《元史》潦草卒业，实本朝未成之书，后之君子有事纂述庚申帝之事亦其大者，故不厌其详复云。
 　　
●书庚申君遗事后（万斯同）
 　　或问曰：“世言元顺帝，即宋恭帝子，其说可信乎？”曰：“奚为不可？恭帝以元世祖至元十三年丙子亡国时，方六岁，至仁宗延佑七年庚申四月生顺帝，年已五十，其时固相接也。恭帝以至元十九年二月徙上都，其日即杀文丞相。盖因奸民薛保住告变，谓其有兴复宋室之谋也。以二十五年十月学佛法于吐蕃，年方一十八，则侍臣献谋将见除之时矣。袁尚宝《符台外集》（名忠彻）谓：大师往西天受佛法，过朔北扎颜之地，谒周王（即元明宗），王见瀛国后罕禄鲁氏（名迈来迪，郡王阿尔厮兰之裔），爱而纳之，生妥欢帖睦尔（即顺帝），其岁月不符矣。瀛国初尚公主，后娶罕禄鲁氏，必在公主既亡之后。权衡《庚申君大事记》谓，瀛国奉诏居甘州山寺，有赵王者，怜公老且孤，赠以回回女子，延佑七年四月十六日夜，生一男子，是顺帝。既生而后周王乞之，非先纳其母而后生子也。以余应诗合之，则权说为信而袁说不足据矣。瀛国公既往吐蕃，距其生庚申帝阅三十有二年。此三十二年之内，不知以何时返上都，以何时徙甘州。度公主尚在，必去而复返。其生庚申帝，为周王所乞也。王时年二十一，而瀛国则已半百矣。既已披缁三十年，即无室家亦可，故并妻子悉予之说者，谓周王悦罕禄鲁氏美而夺之，因并夺其子，意在其母不在其子也，此亦情理所有。考《顺帝本纪》，谓母罕禄鲁氏，名迈来迪，郡王阿尔厮兰之裔。此正瀛国之妻，与诸家所载悉符。则顺帝之为恭帝子，无可疑矣。然赵氏之复有天下也岂意计之所及哉！夫明宗为武宗嫡长，固当有天下者也。乃武宗不传子而传弟仁宗，约以次传己子，后仁宗背约，以延佑三年封明宗为周王，出镇云南，而立己之子英宗为嗣，是明宗已无天下之望矣。行次关中，与其臣下举兵反，事败，乃西奔金山，西北诸王悉来会，与定约束。每岁冬，居扎颜，夏居斡罗干察山，隐然自为一国，是明宗益无天下之望矣。其后仁宗传英宗，泰定帝又弑英宗而自立，即文宗之素无嫌隙者，犹且羁之琼崖而不使返，是明宗更无天下之望矣。孰意泰定享国不永，文宗获返正宸极而且逊位于兄（即明宗），此岂意计之所及哉？迨明宗即位于漠北，自谓我有天下矣，乃还至半途而为文宗所弑，又岂意计之所及？文宗既弑兄而夺之位，孰不谓他日有天下者非明宗之子也，岂知文宗甫四载而传之宁宗，宁宗甫数月而即传之顺帝哉？方文宗之追悔弑兄而欲传其子也，何不竟立顺帝而乃立其弟宁宗？夫固知顺帝非蒙古种也。及宁宗甫立而即殇也，燕铁木儿何不肯迎立顺帝而必欲立燕铁古思？夫亦谓顺帝非蒙古种也。况明宗存日，自言妥欢非我子，文宗业已诏告天下哉！后帝虽黜文宗主，杀文宗后母子，罪史官虞集之草诏，而天下已莫不闻此，所谓欲盖弥章，可以箝一时廷臣之口，而不可以欺天下后世也。然则，顺帝之为恭帝子，而赵氏之复有天下也，章章明矣，又何疑？”
 　　
●再书庚申君遗事后（万斯同）
 　　宋太祖以庚申年受周禅，因陈希夷，怕听五更头之说，命宫中于四更末即转六更，而不转五更，后遂循为定制，不知五更之暗寓五庚也。自建隆元年庚申，太祖始践阼，历六十年，至真宗天禧四年为一庚；再历六十年，至神宗元丰三年为二庚；再历六十年，至高宗绍兴十年为三庚；再历六十年，至宁宗庆元六年为四庚；又历六十年，至理宗景定元年为五庚。而元世祖即于是年即位，希夷所谓怕听五更头者，于斯俱失，乃宋之君臣但知怕五更而不知五庚之当怕，阅十七年遂以亡国，岂非前定之数哉。厥后顺帝之生，亦在庚申，去景定初元适六十年，是又宫中六更之应也。方顺帝在位时，天下皆称为庚申帝，其为赵氏之遗裔，人皆知之，特有所畏而不敢显言。逮明师北伐，庚申帝以洪武元年八月北遁。而其次年，即得太行隐士权衡所著《庚申君大事记》，其书明言顺帝为宋恭帝子，则其事元时已盛传。故闽人余应赋诗纪其事，而袁忠彻、黄润玉并有是言（黄溥《闲中今古录》称，先大父南山先生即润玉也）。诸公皆明初人，见闻相接，所言必不诬，岂好为不根之说以骇世而惑众哉？纵诸公之纪载不足信，元文宗之诏书亦不足信乎？顺帝虽深恶此言，而其实即帝亦有所不知也。天下乞养之子，固有旁人尽知，而已反不知者。帝之践阼，方十三龄，其先则远徙高丽之海岛，不与人接，后复移广西之静江，与罪人流窜者无异，谁复以此事相告？及既为天子，中外自不敢言，帝安从知之？此所以忍于绝文宗之后也。然帝不自知而天下举知之，此权、余诸公之记载所由作也。夫元之混一天下止八十九年，而顺帝乃反得三十六年，天之所以报赵氏者岂不厚哉？ 附录： 声韵源流考（无卷数　浙江巡抚采进本） 国朝万斯同撰斯同有庙制图考已著录其作此编盖欲详考声韵之沿革首列厯代韵书之可考者次列厯代韵书之无考者而采摭其序文凡例目录以存梗槪上起魏李登声类下迄国朝顾炎武毛竒龄邵长蘅之书无不采录而草创未终畧无端绪匡廓粗具挂漏宏多如首列李登吕静周颙沈约萧该阳休之陆法言唐元宗孙愐颜元孙颜眞卿李丹李涪徐锴陈彭年丁度吴棫毛晃刘渊周德淸韩道昭黄公绍阴时夫宋濂孙吾与杨黼（案韵学集成著者章黼此作杨黼误）张之象潘恩之书已为不备而李涪刊误不过偶论韵一条并非韵书尤为循名失实续列厯代韵书总目自周研至张贵谟凡三十二家皆宋以前人注云已见前篇者不录然其中有名可考者如唐僧智猷辨体加字切韵五卷见于唐志宋志宋僧鉴聿韵总五篇见于欧阳修集皆前篇所遗竟漏不载又载李启声类十卷注曰魏校书令隋唐二志俱无不知斯同何所本殆辗转稗贩误左校令为校书令误李登为李启而未能考正耶所列诸韵目录仅广韵平水韵韵会正韵韵经五家其它卽姑勿论广韵繁简二本有殷文各独用欣文同用之分集韵与唐韵有改并窄韵十二部之别乃韵书沿革之大者亦竟遗之至于论古韵则吴棫陈第顾炎武毛竒龄邵长蘅诸说南辕北辙互相攻击而并全录其文无一字之考订知为杂抄之本不过储著书之材而尙未能著书后人以其名重遂录传之故触处罅漏如是也（四库全书总目 经部 小学类存目） 厯代史表五十三卷（副都御史黄登贤家藏本） 国朝万斯同撰斯同有庙制图考已著录是编以十七史自后汉书以下惟新唐书有表余皆阙如故各为补撰宗史记前汉书之例作诸王世表外戚侯表外戚诸王世表异姓诸王世表将相大臣及九卿年表宗新唐书之例作方鎭年表诸鎭年表其宦者侯表大事年表则斯同自创之例也其书自正史本纪志传以外参考唐六典通典通志通鉴册府元龟诸书及各家杂史次第彚载使列朝掌故端緖厘然于史学殊为有助考自宋以前唯后汉书有熊方所补年表他如郑樵通志年谱仅记一朝大事及正闰始末其于诸王将相公卿大臣兴废拜罢之由率畧而不书近人作十六国年表亦多舛漏其纲罗繁富类聚区分均不及斯同此书之赅备惟晋书旣补功臣世表则厯代皆所当补十六国如成赵燕秦旣有将相大臣年表则十国如南唐南汉北汉闽蜀不当独阙又魏将相大臣中不载上大将军五代诸王世表独阙后汉注谓后汉子弟未尝封王然考承训追封魏王承旨追封陈王与后周郯■〈木巳〉越吴诸王事同一例何以独削而不登是皆其偶有脱畧者然核其大体则精密者居多亦所谓过一而功十者矣（四库全书总目 史部 别史类） 儒林宗派十六巻（编修周永年家藏本） 国朝万斯同撰斯同有庙制图考已著录是编纪孔子以下迄于明末诸儒授受源流各以时代为次其上无师承后无弟子者别附着之自伊洛渊源录出宋史遂以道学儒林分为二传非惟文章之士记诵之才不得列之于儒卽自汉以来传先圣之遗经者亦几几乎不得列于儒讲学者递相标榜务自尊大明以来谈道统者扬已凌人互相排轧卒酿门戸之祸流毒无穷斯同目击其弊因着此书所载断自孔子以下杜僣王之失以正纲常凡汉后唐前传经之儒一一具列除排挤之私以消朋党其持论独为平允惟其附录一门旁及老庄申韩之流未免矫枉过正又唐啖助之学传之赵匡陆淳宋孙复之学传于石介皆卓然自立一家宋代说经实滥觞于二子乃列之散儒之中不入宗派亦有所未安至于朱陆二派在元则金吴分承在明则薛王异尚四百年中出此入彼渊源有自脉络不诬亦未可以朝代不同不为明其宗系如斯之 虽皆未免少踈然较之学统学案诸书则可谓湔除锢习无畛域之见矣世所传本仅十二巻此本出自厯城周氏较多四巻葢其末年完备之定本云（四库全书总目 史部 传记类） 明代河渠考（无卷数　浙江巡抚采进本） 国朝万斯同撰斯同有庙制图考巳著录是书采取有明列朝实录凡事之涉于河渠者悉按年编次天启四年以后则杂取邸抄野史以足成之视史志所载稍详然颇伤冗杂考斯同尝预修明史此本疑卽其摘录旧闻备修志之用者后人取其残稿录存之也又两江总督所采进亦有此书题曰明实录河渠考所载止于万厯四十八年知当时随笔抄录本未成书后来传写其稿者各据所见之本故多寡互异并书名亦小不同矣（四库全书总目 史部 地理类） 厯代宰辅彚考八卷（浙江巡抚采进本） 国朝万斯同撰斯同有声韵源流考巳著录是编取秦汉以迄元明宰辅分职系名以便检核其于官制增损异同之处亦间附案语颇为简明然不着拜罢年月视诸史表例颇为简略又如唐代使相以其为藩鎭加官俱不载录是也然如李克用朱全忠王智兴李载义韩建等之位冠三师亦祇属优以空名并未尝入辅左右而顾一槪列之则义例亦未能尽归画一也（四库全书总目 史部 职官类存目） 庙制图考一卷（浙江巡抚采进本） 国朝万斯同撰斯同字季野鄞县人是书统会经史折衷庙制谓庙不在雉门之外考工记左祖右社据王宫居中而言是庙在寝东盖本蔡氏朱子易祓之说又谓诸侯五庙太祖居中二昭居东二穆居西平行平列盖本贾公彦之说又谓自虞夏商周天子皆立七庙惟周增文武二祧为九庙盖本刘歆王舜诸家之说又谓大传小记祭法中庸诗序国语论语所言禘皆据宗庙大祭非圜丘盖本王肃之说于是上溯秦汉下迄元明凡庙制沿革悉为之图以附于经图之后而缀以说其用功颇勤其义例亦颇明晰视明季本之书较为赅备其中所论则得失互陈如朱子谓羣昭皆列北牖下而南向羣穆皆列南牖下而北向斯同则谓礼室中但有南牖无北牖朱子为误今考丧大记寝东首于北牖下注云病者恒居北牖或为北墉是室有北牖明矣诗塞向墐戸经典释文引韩诗云向北向窗也毛传亦云向北出牖也孔疏云为备寒不塞南窗故云北出牖则是室有南牖又有北牖明矣郊特牲云薄社北牖盖但开北牖而塞其南非凡屋本无北牖而特为薄社开之也荀子宥坐篇子贡观于鲁庙之北堂岀而问孔子曰乡者赐观于太庙之北堂吾亦未旣辍还复瞻九盖注云北堂神主所在也九当为北盖音盍戸扇也然则北堂旣有北阖何独疑于北牖耶明堂位刮楹达向注云向牖属谓夹戸窗也毎室八窗为四达然则太庙之制畧似明堂四面且皆有牖又何独于北牖而疑之耶凡此之类皆未深考者也至如朱子祭图祖妣并列斯同谓宗庙吉祭一尸统二主无女尸何以知六庙之妣尽入太庙遂引曾子问五庙七庙无虚主惟祫祭为无主卽知妣主亦入太庙凡此之类则援证精确为前人所未发矣虽大旨宗王黜郑固守一隅然通贯古今有条有理不可谓非通经之学也王士祯记斯同所著书目有庙制图考四卷此本祇一卷殆传抄者合并欤右政书类典礼之属二十四部一千五十一卷皆文渊阁著录案六官之政始于冢宰兹职官巳各自为类故不复及六官之序司徒先于宗伯今以春官所掌帝制朝章悉在焉取以托始尊王之义也（四库全书总目 史部 政书类） 石经考一卷（副都御史黄登贤家藏本） 国朝万斯同撰斯同有声韵源流考巳著录石经之沿革异同唐宋以来论者龃龉不一昆山顾炎武始辑诸家之说为石经考实有剏始之功斯同是编悉载炎武之说又益以吴任臣席益范成大吾衍董逌诸家之论并及炎武所作金石文字记亦间附以巳见虽不若杭世骏石经考异之详辨而视顾氏之书巳为较备且炎武详于汉魏而畧于唐宋斯同则于唐宋石经引据特详又斯同虽在世骏前而世骏作考异时未见此书故此书之所详者考异或转未之及要之合三家之书参互考证其事乃备固未可偏废其一也（四库全书总目 史部 目录类） 书学彚编十卷（浙江巡抚采进本） 国朝万斯同撰斯同有读礼质疑已著录是编录厯代善书之人上自仓颉下迄明季共一千五十四人其中如皇甫规妻旧云不知何氏此据张怀瓘书断知其姓马后魏江式请定正文字疏称汉讲学大夫秦近小学元士爰礼此据汉书以为王莽时官董羽谓刘德升卽刘表为书家之祖此据三国志云表字景升非德升宣和书谱称詹思远史亡其系此据晋书知为应璩之孙詹字曰思远谱又称王邃行书有羲献法此据晋书知邃为元帝时人在羲献之前又称陈达为陈人刘珉为北齐人此据史知达为晋人珉为南齐人又称唐有卢革杨邠书此据史言革邠皆不知学未必眞迹又称南唐有李霄远此据十国春秋知为李萧远宋史鲍由此以为卽鲍愼由避孝宗讳以及模搨兰亭之说断从褚遂良升元祖帖之说断为南唐元宗皆颇有考证然此书作于国初迨康熙中（四库全书总目 子部 艺术类存目）
