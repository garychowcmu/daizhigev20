斯未信斋杂录

小浣霞池馆随笔（甲辰）
垩庐杂记
丁戊随笔
斐亭随笔（戊申）
君子轩偶记
退思录
壬癸后记
癸丑日记
甲乙日记
丙辰日记
归田续记
 
 


小浣霞池馆随笔（甲辰）

　　漳郡人烟稠密，街巷蔽以竹棚，白日如夜；命尽撤之。越日，有不戒于火者，因未蔓延。旧无火神庙，于西城外校场火器神庙之后安火帝像于中殿，题其上曰「丽正南瀛」。

　　道署有城隍庙，内署迤东有武庙、观音庙、土地庙，井上为龙神庙，朔望皆瞻拜。又东为陈忠毅公祠。公名启泰，字大来，镶红旗贡生。康熙三年任巡道。耿精忠之变，其妻刘氏及女皆自缢，妾婢二十余口相继死。公亲为排次，从容引僚属入，众皆失色，莫敢出声。公朝服望北再拜，系帛以死。事闻，赠资政大夫，谥「忠毅」。旧祀东关外赤岭，额曰「忠毅流芳」，志称「流芳祠」。乾隆六年巡道陈树耆重建，移奉署内，有碑。今中龛为公主，左刘夫人，右宋淑人，两侧为侍婢。行三揖礼。祠屋上为小楼，人迹不到，四围皆树而楼瓦间无落叶。近将圯，亟葺而新之，额曰「心照霞丹」。旧额云「一家仁」。

　　闽人语音难解，字法亦多异。濷（同涨）、■〈上上大下〉（音害）、菽（扭平声）、屘（读如母）、掱（音怕）、沓（滥），皆俗字也。然其理固通。如典质田宅曰「胎押」，童养幼妇曰「苗媳」。胎取其生息也，苗言其初长也。

　　壬寅秋召对，钦奉圣训：不矜细行，终累大德。惟日孜孜，实心实力，不可懈怠。任四川保宁郡守，谨将后三句刊示堂上。今敬谨全书悬于道署，谨跋云：道光壬寅秋，由山左济州入觐，奉命出守蜀中，迭蒙召对，三接天颜，祗承谟训。次年夏，再拜恩纶，分巡闽海，圣人之言犹在耳。谨识之，不敢忘。甲辰十月初三日。

　　乾隆庚子，前任嘉兴冯（光熊）刊大堂屏门铭曰：我巡斯土，我升斯堂，两郡一州，维我保障。我示之贪，孰凛冰霜？我示之惰，堕乃纪纲。我作好恶，云谁其臧！吁嗟瘠土，山多田少。风雨以时，民乃一饱。煦之、噢之，曰予攸好。茫茫大海，岛屿云浮；鲸窟无波，维国之庥。安益求安，毋忘绸缪。郁郁芝兰，滋之、培之。济济多士，何以裁之！除彼稂莠，嘉禾乃植；剪恶安良，伊谁之职？我心则劳，我才则拙。不素餐兮，我其曷克！永言志之，以待贤哲。右中丞渤海徐公（士林）观察时所题。前哲名言，允堪勒诸座右。冯公楹帖云：九重轸念岩疆，时殷清问：莅斯土者，惟期大法小廉，共勷治理。千载讴思徽国，咸仰遗规；居是邦也，端赖兴仁讲让，尽返淳风。富海帆（呢杨阿）联：清夜无惭，期于观我、观人，咸臻纯备；丰年有兆，愿与斯民、斯世，共乐承平。张集馨联：建节来临，问何时蚁阵勾回，蜂衙放出？焚香默告，顾此日鲸波永靖，厖舍无惊！程东轩（铨）联：法要平宽，宽黎庶，不宽奸究；职司鉴察，察官吏，先察自家。

　　心导堂，戊寅元旦闾阳甘国基书「法自然」三字；又「恭慈仁恕」四字，康熙丁卯山左邓秉恒书。「爱养百姓」额跋云：壬戌夏奉天子命出守杭州，恭请圣训，勖以「爱养百姓」为要。大哉王言！诚民为邦本，本固邦宁之至道也。予在浙、在闽，恪谨遵行，惟恐陨越。用是敬录座右，奉以自儆，并与民牧所共励之者。乾隆庚午高密单德谟报朝廷：某事荣父母，某事宽百姓几分，留子孙几分。右先大父文康相国抚畿辅时训属吏语也。家大人历官所至，辄书座右。今予奉命观察汀、漳，敬悬厅事，用识不忘云。商邱宋至。慎思额，嘉庆二十五年临川李秉钺书。藏恕堂额，道光癸未纳音富呢杨阿题。快雨堂额跋：漳南气候早蝒■〈日耎〉，二月、三月即插秧。春日多晴，东作待泽孔亟；翠雨连朝，三农起舞。此丰年玉也。顾而快之。偶阅米帖，有此三字双钩；摹诸堂额，以志喜焉。鲁岩冯光熊。泊槎额跋：职方所隶，为省十有八。余二十余年来，出使、从戎、游历几遍，所未至者，甘肃耳。譬诸浮海作汗漫游，迄今停泊，而老冉冉其将至矣。戊戌春，荷恩命，有粤西迁闽，渐近乡土，庶几其初泊乎。适葺清漳官舍，状类舟，因题曰「泊槎」。乾隆己亥，欈李冯光熊。退思堂额跋：漳属素称繁难，吏治民风未易奏绩，余奉命来巡兹土，值海波不靖，籍手尤艰。退食之余，惧速官谤，因颜斯堂以自儆。道光壬寅，古真州张集馨。舣亭额跋：虹庄之南，砌小池受水，而亭其中，若尺舫焉。隔墙绿树纷披垂荫，俨如檥舟。树杪好鸟栖飞、游鳞潜泳，天机在俯仰间也；何必南华秋水，始见蒙庄！辛卯嘉平，金竹蒋允焄题。今于亭舟题额曰：小浣霞池。跋云：仙霞岭一卷石，浣霞池一勺水，偶一凭栏，辄神往焉。即小见大，因以名之。甲辰嘉平（括囊旡咎旡誉小额跋见后）。今道署毁于兵燹，赖此数行存之。

　　偶检敝簏，得嘉庆壬申年余方十七岁州、院试皆第一冯耐圃先生集杜句赠先君子云：持卫留藻鉴，惊代得麒麟。笔落惊风雨，诗成泣鬼神。应天才不少，得士契无邻。岂是池中物，由来席上珍。南图回羽翮，北极捧星辰。公若登台辅，乘时各有人。并颂州尊唐陶山师也。

　　庚辰通籍后请假南归，其间宾朋燕集觞咏交酬，或旗亭旅馆书壁留题。废纸堆中，偶检一、二，并录存之。沾襟莫怪相思泪，恋到残花有几人！月能常见人偏隔，花到将离态更浓。我在东山高处望，琴心可许托飞鸿？多情最是阑干外，临去秋波颅夕阳。为有高堂人倚望，雄心不敢就题桥。旅店联句：聪听祖考彝训，思贻父母令名。立志不交无益友，存心常报有恩人。看明世事归涵养，参透人情付笑谈。小心谨慎事师古，大气盘旋春被人。

　　辛丑十二月十八日摄兖州郡，次年三月间即去任矣。鲁人德之，各制牌匾送于济州行馆。绅耆曰：恩敷十邑。十二学衿士曰：道济温公。民人曰：声隆剖竹。商人曰：德媲龙图。盖余昔年曾任曲阜，辛巳四月到任、七月卸事，今任济牧，与兖郡毘连，士民相习日久，遂至阿私所好，竞诩虚声；所谓不虞之誉也。附记以见东鲁民俗之厚。

　　自杭州水路入衢州，坐「江山船」，三字每思属对而未能。及由浦城陆路，装载杂物者名天地盖；偶得句云：天地盖中行李稳，江山船上看花忙。

　　武夷山出茶，漳郡出大柑名文旦果，偶作对句云：霜后旧藏文旦果，雨前新试武夷茶。

　　赵少愚太守赠南丰先生全集，盖其乡先辈也。又伊先人赵也愚（秉忠）劝戒溺女歌，言之悱恻。即此一端，知其不忍人之心所济者多矣。也愚先生任杂职，而少愚掇科第、入词垣，显达盖有由来也。

　　家藏太高祖严叟公手札墨迹卷，甲辰监试携至闽，闱中诸内外共事者，并以五色笔题之。凤池书院存闽省志稿，谨以公墓志敬求院长魏私齐先生编入「宦迹」。又于永安志内得小传一篇，敬录于家藏墓志之后。公于康熙戊子入闱分校。

　　辛丑年■〈口英〉夷犯顺，占踞厦门，复航海欲入漳南，乃招海上舵工识水线者为操楫焉。舵工引至中流，浅礁搁而不能进，夷人杀之，乃返棹去。是漳南郡县皆舵工一人之力，惜询访不得其姓名。

　　门人孟雨山，尝赠余以家藏张二水书中庸一册；过浦城时，以赠梁芷林中丞。昔日任济州时，得彩绘圣迹图一册，敬以赠孔上公。余分校所得耳字号，中卷四氏，学皆出余门。戊子孟广均、辛卯孔宪璜所得圣贤后裔珍藏之翰墨，不轻以与人；中丞收藏图书甚富，故以中庸册存之，免行箧中多亵渎也。

　　戊子科题为择可劳而劳之二段，请主试式；曰：平正通达，勿取偏锋，五美之目侧重者不取。中秋日闻聚奎堂下有抄发刻中卷者，视之则以仁字作主，拟魁矣。次日问主试，曰：其笔气甚佳耳。于是日得以仁字作主一卷，即荐呈，亦取中，为平度州白玉佩卷。三场则先刻之号因其未到而毁板矣。是令余见之者为白生一卷也。然未见以先，其偏师被黜者多矣。岂非天哉！辛卯进卷于聚奎堂，内监试以次分十二束，正考掣某束签，副考掣某房签，东曰第一束，西曰第一房，东曰第二束，西曰第二房，同官皆讶之。余为第三房，乃默祝曰：如得第三束，则得元卷。及出，则非第三束，而房亦为别房矣。未后两边各余一签，一为第三东，一为第三房。卷束至案前，忽闻异香，举笔则蟢子旋绕于毫端，是科榜首谢维岭出余房。戊子得元者，住于第十二房屋内，各听便居之，不依房数。辛卯余先占此屋，而元卷亦出其中。

　　甲午八月十二日初升堂，外帘进卷若干本，各分数十本。红号内有元字号，而元字一号卷在余房，即先取而阅之。文尚平顺，取其吉利。而初阅者即呈荐，乃取中，为胶州高行方卷。初入闱，五、六日无事，携高南阜先生（凤翰）诗集点窜选次。后问高生，则先生之裔也。然则以该生卷适编元字号而引之余房，其先生之灵乎！

　　甲午有同房考某不知文，余助某阅之，于落卷中得其数卷荐中，内有次科得鼎甲者。

　　甲辰监试闽闱，偶记一、二事录存之。第一场点名毕，方扃门而闻大声疾呼，则后至者；例不能再招之使入。正回龙门，有人报某号某生病重求出，监临谓甫封门可开放，扶出。扶出而有一人大呼闯入，以头触地，阻之不可，皤然老儒，年七十六矣（长乐许汝弼）。代求给卷，三场皆见其矍铄如故。即不中，来吃粥饭亦命也。或曰：先之后至者早涕泣而去，老者乃适当开门之顷而来也。一、二场犯贴甚多，稍可原者皆免之，俾得完卷见亲友耳。或幸而中，亦未可知。每贴卷，例应卷面大书，然必夹签送监临定夺，而后书之。有西余字二十八号（汀州罗承炳），草稿逾限，弥封所驳回。时三场已点名，余忽而思卧，退堂入室，书吏以罗卷至。余即大书草稿逾限、不能弥封四（？）字于上；既而悔之。数日，又有二场西服十一号卷亦然（汀州李中枢）；思设法成全之。或曰：弥封露草，恐有关节，即中式，草稿割裂，亦不能解部；乃留至三场毕后，而贴于堂。头、二场宜宽，末场宜严；宽以留其颜面，严以免誊录之枉劳也。三场抬写小误而字迹工楷者，不忍屏斥之，数日而对读有驳回者，又数日而收掌有驳回者。余曰：姑存之，冀其头场之或可幸中也。数日，而提调必欲贴出截数；无如之何，会同折弥封，一一贴出。越日，闻内监试云：有首场卷已发刻而后场未到者，主司惋惜，不忍毁其板。后查为台湾朱丽金。或曰：台湾士子多弊。设无弊焉，远隔重洋，既得复失，能无扼腕乎？后闻刻文者为漳州属之王治云：有三场正写第一问誊其数行字极工，忽接书乱谈，且有「帐里风流」字样，字亦大小不一。是有冯焉，其必有因果乎！附记告示：谕诸生均自登瀛桥进，鱼贯前行，相期吁俊门开，霓裳同咏，共臻斯路，毋入歧途。又科场舞弊中式者斩，不中者遣戍。诸生文章报国，扬名显亲，求荣乎？求辱乎？安分远辱，不中亦荣；作伪希荣，中则更辱。士子无不自爱者，慎无受奸徒之惑诱也。又放场自下而上，十卷一放，周而复始，原为体恤诸生，恐挤损试卷；且完卷静坐片时，检点一番，可免讹误。三年辛苦，何必取快一时乎！非不念诸生场屋之困，故欲迟留也。

　　昔年山左分校数事，追忆记之。戊子得佳卷，时任泰安令，其文似见余著作者，疑其为泰安人。三场皆整赡，荐为房首，后中十五名，为泰安程灿策，乃平日书院中屡取首卷者。暗中摸索，仍中吾房，亦巧矣。泰邑自雍正以后无甲榜，该生壬辰得进士。其本房为郭韵泉同年，任泰安府，县为乡试房师、府为会试房师。府在后日，则县在当日之无关节，可知皆定数也。有同考者问余，何以中卷独多？余曰：择其尤者先荐，余俟再阅。彼即草草过目，案前獭祭堆积，信笔点之。忽而腹痛如厕回坐，盥手拭目，一卷在前，阅之大佳，荐而得中。

　　甲辰闽闱，龙溪中者甚多，内有林广迈、曾省二生。抵任后，见新订黄子道周年谱，则二生初校刊也。

　　余自四十以后，堕齿三：一遗于京都，一置于山左济南趵突泉右燕围别墅之金线泉东井中，一置于蜀中成都城外武侯祠右琴台前池中。

　　抵福州，有幕宾孟莲友（国经），本山东邹人，亚圣裔也，迁于浙而游于闽，予门人孟雨山之族孙也。以家刻孟子外书赠余，曰闲道集，余代雨山寄宗谱授之。又着有仁寿镜一书，内载求嗣之说甚详。节其要云：易称干道成男、坤道成女，男女平时清心寡欲，养其干健之体，则感而生易。或云天癸净一、二日者成男，以为阴气方亏，阳气当胜耳。方家转女为男之法，或验、或否，要在积德行仁，肝胆血诚固结，阳长阴消，人定胜天也。一、受孕后以雄鸡尾尖长毛三茎，潜放妇女卧席下。一、孕三月以后，夫自取发及手足甲潜放其席下。又以斧系床下，刃向下。皆勿令本妇知，勿令人知。一、以真雄精一两或三两佩之，勿误用雌黄，或佩宜男草。一、孕一、二月后，用红纸两条，写「五更露结桃花实、二月春生燕子窝」贴，于床两柱向后贴对联，勿令妇知。写时一面写，一面默诵「无思也，无为也，寂然不动，感而遂通」四句，念七遍。十四字写毕，七遍亦念，一口气、一手写完，恰合式，不得参差。手完口不完，皆不合式，仍须另写。行书亦可，必炼熟而后能也。一、受孕后，夫用弓弦一条，令妇缚于腰下，满百日解去。缚时亦勿令人见之。

　　漳郡至腊月二十五、六日，如孟夏天气，衣棉袷而挥汗不止；鸟啭花浓，蛩吟草碧。二十八日立春前二日之夕，电光闪烁，雷声辚隐，为平生所创见。

　　郑蔼人明府（廷锦），奉委渡台，来函云：罗山为漳属匪类之渊薮，海口为泉州匪类之渊薮。嘉义之斗与彰化异：彰化为仇，非为盗也。嘉则匪类惟恐其乡之不斗，而激之使起，藉以为盗，实非该处之人仇不能忘，故焚劫多而杀伤少。始斗之时，立拿为首数人，即可了解。今既势如燎原，内地调兵不能得用，祇得一素得人心之员，选用镇辕精兵数百，可安定也。达镇择一千兵，另立一班，募养署中，久之控驭不得法，适以长骄。不养不过无兵，养之害则更甚。欲治民，先治兵；兵知畏法，民自奉法矣。须先治治兵之官，尤难于治治民之官。

　　到漳数月，士民以匾额伞盖鼓乐而送于堂下，且因送道而兼送府、县。职司监察，岂容违例受此？然此邦官民隔阂已久，乘其天良之偶动，老幼环集公堂，正官民一家之时，告戒一、二语，尤易入。因手书「有气要忍不可告官，有仇要解不可掳人，穷有天命不可盗窃，恶有天报不可械斗」八语于红帛，当堂与之，令遍告村庄子弟。留其匾额一，藏于署旁庙中，余皆却之而去。合属绅士以八语刊布数千张于各境，较之官司告示为易入。

　　幕宾陈义三长女四姑昭贤，幼读女学，与同乡张韵亭次子张友朝垂髫共入塾。张子十余岁即归，至甲辰年复来问业于义三之门，义三以四姑字之。是年冬将娶，而张子病，至乙巳正月九日而逝。女闻之，请往守节；张不许，取两耳金环吞之与张子同日绝命。翁姑来哭之日，四姑目不瞑，呼曰：「新妇与儿合葬」，乃瞑。众议以木主先用鼓乐仪仗送归，复以两槥同日出厝于庙中公祭，为请旌而归葬之。其姑是夕归，仆妇见少妇随其后，英灵固不没也。张子将死，以手指两耳，其亦有默感者乎！余为作传入文录。赵少愚太守为文祭之，有「不同日生、誓同日死」之语，皆纪实也。署中旧有陈忠烈公庙，即在义三幕室之前；其殉节眷属，并祀其中。木主亦有名四姑者，拟以烈女并配祀。陈之幼女、张之季子皆未聘，将与僚友为媒合，俟其生子而承祧焉，四姑可含笑九泉矣。余刊有闺范图，拟以女续之，并另为绘画，作征诗文启，以传其事，于风化不为无裨也。正月二十五日，张子卯时出厝于北门外漳王庙，女于辰时出而合葬，率文武同僚撰文公祭。时方旱，是日得雨，古有「节妇雨」，今为「烈女雨」也。两槥入庙后方雨，可见天意之鉴此贞心。城外市民皆以香花设门前迎迓之。民之秉夷，好是懿德；岂不谅哉！或语以余往吊而设者，非也。开漳王，唐时人，亦为陈姓云。父政，子元光，府志云威惠庙是也。

　　按漳州志载：唐陈元光疏请七闽增为八，建一州泉、潮间，以控岭表，委刺史领其事。朝议以遐僻之地，万一遣官不谙土俗，民反受其殃。元光父子久牧兹土，蛮民畏怀，即令其兼辖尤便。诏从之。「不谙土俗、民受其殃」二语，可谓切中古今来之通病。

　　龙溪孝廉林广迈，赠黄子忠烈公道周年谱及泉漳治法论钞本。此书，谢金銮着。甲辰春由山左归途，遇试春官者，闽人也，与之坐而言焉。曰：吾闽有「泉漳治法论」一书，可为治漳之要。其原本在闽省中，已于其后人得刊本印订若干分贻同僚矣。今得孝廉本，每篇加以附识数语，皆洞达治体。观风策论，以保甲利弊为题。诸生辛秉劳等极言时弊，入附录；闽中人材，至今犹盛也。林又附钞「治南狱事论」，并录呈「劝禁赛会文」及陈北溪先生「论民俗、禁乡税淫戏」二条。

　　漳民恶俗，收买小儿，养成为盗匪。令械斗斗死，则认为尸亲，诈取银钱，名「饲金龟」。又有男与男为配，配者言动皆如妇人。同类者以姊妹相呼，装饰亦如妇女，出门则去之；名曰「十八好」（蒋召棠云）。

　　昔有任龙溪令孙某者，信用胥役方湘者，贪婪箕敛至十余万金。无子，将死，妾有遗腹，孙嘱之曰：幸而生子，为余后也，勿即立继也。及生，则女也。初，有媪言于妾曰：方湘，城乡皆有妻妾数人，闻有孕者二，生子则易之。后如计行。既而悔之，又索其女；言于人曰：将以为媳也。天之报贪吏也，惨矣。

　　山左旧僚王海门大令，生前遣人寄书，赠经石峪福寿字、孔谷园墨迹、玉斝一、牙管笔二，镌字如蚊脚。海门侍松湘圃相国有年，想幕中所得也。远道来书，人物皆古矣。为之黯然。

　　谕各社家长收养贫家子弟，为劝民歌八章，并将告城隍文，请助灭凶徒，以彰因果云云刊示之，于考试丹霞、芝山两书院散与生童。又以关帝宝训及白沙先生劝民歌等书并给之。又劝赛会之费节省，行善事以冀神佑，十室必有忠信，或可为之倡也。龙溪人郑广文锡三，以告文刊板，注云：此观察昭告祝文化。真诚肫挚，深悯漳属好斗、诬陷善良，而凶顽之辈反得漏网，敬恳明神显彰报应，仰见至诚自能感神。彼挑唆掳杀者，纵幸免阳诛，断难逃阴谴也。但穷乡僻壤，未能周知，爰敬刊布，共为触目惊心，怵惕改行，以无负惩劝至意云尔。广文族中，自立禁约，内有语云：「宁致数人于刑法，各保合族之身家」二句，甚为中肯。蜀中谕会首记，举人林广迈为刊布之；跋云：迎神赛会，搭台演戏，漳俗最盛。意谓敬神，然不知神之无用此也。释迦佛诗曰：佛在灵山莫远求，灵山只在汝心头；人人有个灵山塔，好向灵山塔下修。是敬神在心、不在物也。古谚曰：天公不要房住、神道不要衣穿。强将神佛塑像，不如救些贫难。是用财敬神，不如用财救人也。关圣曰：每年观吾儿所奏，问田宅、问功名、问官司、问谋财产，无一个问及圣贤正经学问；一月计周仓所称许挂袍、许送对、许添油、许修庙宇，无一个许及刊刻前圣书文。人心风俗，大抵如斯矣。然则人不行善，而但媚神求福，乌知神且厌之、恶之也！恶知天地以好生为心、神佛代天行化，即以天地之心为心。若存心仁恕，乐善不倦，便是替天地神佛用心，神佛断无不庇佑之理。公祖未莅吾漳，即感神梦神之意，岂但为蜀人言，殆为天下之奉神者广言之也。我漳素称轻财，然迩来生理萧索，诸义举亦艰于募集。若省此迎神演戏之财以行善事，尤善之善者也。至于丛杂倡优，装演淫邪，蛊惑人心，不受阳诛，必遭阴谴。普劝各社老成共立约禁，是亦培植福田之美事也。

　　漳郡石码地方，为海■〈氵义〉要隘，分防者为通守而不得力。传其役来署，谕令严缉奸匪，唯唯而去。嗣获一犯来，云费六十缗购线得之；亟赏之。或曰：犯供尚未确也。曰：赏其伪者，则真者自来，此千金买骨之计也。

　　河路抢劫，几至商旅不通。添设哨船巡缉，仍另制兵备道巡哨旗帜，自官哨三号外，四号编至百余号，以停泊各船五丈以上者，每船给一号旗。旁书云：商货搭配，不准漏税；遇有贼匪，格杀免罪。令各船户照备号灯，并添置枪械，则民船皆官哨矣。城市之盗，莫敢撄者，放枪为号，而无一人出而御之。非无鎗铳，恐兵役以私造、私藏为索诈之由。因命全数送署编号还之，则民枪皆官枪矣。

　　前道张（集馨）题内厅曰「退思堂」，在任未三月，而闻讣即退矣。余偶于书斋前大榕树戏刻「卧宠」二字，又「与木石居」四字，语皆近隐遯。抵任未半年，而闻太恭人之丧矣。一言一动，皆为谶兆。二月二十日，兼摄漳州府事，拜印之日，池鱼尽死。是日神气昏沮，不知何为！其时母丧已五日矣。哀哉！

　　在任五月，绅民于三月初九日为余祝五旬生日。沿门悬彩，比户焚香，灯戏三日，禁之不止。及闻三月十四日太恭人之丧，备冥器、设醴筵、白衣冠而来吊者不绝。呜呼！动谓漳南皆乱民，民情之厚，孰有如漳南者乎！  
　 
垩庐杂记

　　乙巳三月十四日戌刻闻讣，四月十九日起行奔丧。五月初一日到省，初十日登舟，七月初八日抵里。仲弟先于五月初四日自京到舍。十一月十五日奉慈匶安厝东郊先茔，心神少定。次年，长夏无事，借北邻珠媚园静坐，惧其终日昏睡也。因追忆旧事及新有见闻者，随笔记之。

　　漳属绅民具挽章、冥器、祭品、楮币，白衣冠而泣吊者，累日不绝。或以三金、两金署香赀而陈于位前，却之不可。起行之日，送者塞途，有大哭于舆后者。父老携钱或数百枚，送于道左，收之，交乡约修路。在任曾几何时，此民之良也，非官之德也。挽词极多，额联以数百计，应择其佳者为一编。有西隅社长王司直等一联云：公今丧母离民去，民亦如公失母哀。

　　四月初八日天初明，闻大堂号泣者千百人，惊问之，曰：昨夜南门盗至，火焚四十余家，知官长居丧之不能理也，藉以纾其怨愤耳。新摄事者，初六日方履任，一时豪棍扬言于市曰：尔等尚能控愬于前官乎？士民皆股栗。故曰：「做官想到去之日」一语，不但自己身上不可忘，即地方兴利除害亦当时时三复斯言，勿为已甚。

　　五月二十一日行至延津，驿舍人满。日夕，大雨骤集，权避于官邸之闲房中。同行之顾姬，怀妊九月余矣；无坐卧处，捧腹而倚于门。署道黄琴山、太守徐宝山闻知，为安置而医药之，幸无恙。前一日过延平岭，岭极峻仄，下临深涧，兼微雨滑滑，姬乘小舆，舆前小柱折断，以两手持舆之两旁，半身坠于外而未仆，亟憩于岭上。从者追至余所，以舆柱易之。日夕，至小店。店临溪，以板庋于溪上为室，行步则摇摇焉，然无伤也。行则胎在下，止则复上。途中常服漳署所产之桑寄生与归芎等药并用，有验。六月初旬，至浦城，每日起程，默祷或持诵观音咒，遇雨即晴。自福州至水口，舍舟而舆；自水口至浦城，舍舆而舟；浦城至青湖，又用舆；青湖至衢州，又用舟。一路登舟则雨，乘舆则晴，适馆则雨，行路则晴，自衢州至杭，顺风，一日夜行七、八百里。及由苏而扬、由扬入通境，去家愈近乃行路愈难，天下事以为易则难将至矣。河水浅且涸，自如皋至三十里中间，易舟者三。野航一叶，须数十人荡而行之。夜泊遇雨，衣笥无可藏掩，貂裘存一、二件皆湿且朽。一裘在山东泰安任所前任查封留库购得者，服之将三十年，启笥视之，作蝴蝶飞去。或嗟惜之。余曰：退一步想，此时孕妇而欲产生将如之何？到家稍稍安置，居室少且偪，大门之右有屋三楹，截木以隔之，为妇室。越十日，十九日巳午之间，生男。是日方晓时，梦先慈谓余曰：尔弟有子（仲弟于上年七月生子环），尔亦有子矣。仰弟子亦庶出，方产之先，梦拾金环一。旁有人语之曰：此非尔福乃太夫人之幅也。先慈大事，得期服孙二，幸矣。惜乎一则在京都未见，一则迟生于乃太夫人之幅也。先慈大事，得期服孙二，幸矣。惜乎一则在京都未见，一则迟生于一年之后，擗踊之下，添此呱呱，不及绕膝含饴为憾。然无灾无害，其皆慈灵之保佑也夫！

　　山东泰安、高唐、济宁绅士来吊者不绝。去任多年，不远千里而来，且有足未出城市者。北人素未乘船，不惮艰险，奔至灵前一奠，伊可感也。沂州府门生谢维岭等、泰安门生赵应诏等两祭文，写作皆工，且镂金织帛，所费尤繁，为南省素尚华靡之地所未见。谨袭而藏之，并录其文，以附家传。

　　官山左时，敬述祖父遗训及先慈诲言曰荻训，冠斯未信斋语录卷首，与圣训谨藏之。闻丧不及编纂所述，即以此编讣送僚友。漳属绅士请领千余本，分散各学塾。

　　漳人林广迈新科孝廉，尝修黄忠烈公年谱，生与曾生省同校刊。是年同榜举于乡，其品学当在友事之例。余行箧中有曲阜所得党怀英书「杏坛」二字拓本，加跋语赠之。生每得余训谕士民文约，即刊布于乡；至今时时修书来，皆讲论吏治，切中利弊。摘其尤精者，入语录。陈生凌霄，癸卯孝廉，有冒称其使女之舅姑而讦讼于县者。余为牌示，须生女之父母认领，而讼始息。余出漳数十里，生尾送之，赠家制「感应膏」二罐、丸药一瓶。又诚敬集六本，皆集录医方。膏丸携至家，有疾病者用之立效。一举笔之劳而受其报者为益旡方。陈生，善人也，与仲弟同年，后至台湾，生又续寄膏方若干（甲寅内渡至漳，生复赠遗多件）。

　　棺殓不可用纸脚，丁宝璠极言其害。三和土视砖圹为坚固，或云不如用黄泥、石灰两样匀和为善。米汤稀调三和土，或云不如洋条藤。藤出徽州，熬水和土木炭屑铺底，可杜树根。近有用砖砌圹，圹内外以土实之。或云铺底不宜过厚，以通地气。故用砖铺者，其中凿小孔。然地气上通于胔骼，究近无凭，惟求无土亲肤而已。

　　余归之日，闻六洪闸先太高祖妣白太恭人合葬之墓被盗刨其后，且露棺。棺头微有残损，入空谛视之，似内有光如水晶。或当日用水银，或被刨不知而雨水浸入，或地气所感而自生水，或谓橇棺盗物者必以水灌之使宝物流出。二月间曾刨一次，祗去撮土而已；此次则乡佃闻人在草茅中索索有声，犬吠其旁，乃率众围捕，已越影山墙而逸。向非先人有灵，竟无知觉，则受害尤烈。亟率子侄辈敬谨修筑，鸣官缉捕，后得罪人曰毛和尚。通郡界内被其害者，指不胜屈矣。刨挖多古坟，乡宦之家居多，以有宝藏可图也；多在右女匶，有珠饰也。太高祖墓有墓门、有石坊、有石阑、有诰命碑、有影山，且神道内外皆铺石板，历百数十余年而忽有此劫，子孙之罪也。茔域之前，不可不致饰，而亦未可太过，为生者壮观瞻，于死者无加于毫末。今之翁仲人马罗列蔓草之间，及问其为谁氏之祖宗，几不可得，则亦何益哉！且以启盗贼之窥伺，焉得世世子孙保之耶？太高祖墓树木素茂盛，其佃户季某甚诚笃，墓田久鬻与他姓，近始赎回。方未归时，佃谨慎如初，盖自高曾时即此佃之先人，相沿至今，每有考试之年，其佃必先期来贺。是年，子孙有获隽者，则柏树必高生一顶。国初至今，嫡支不绝秀才者八九世矣，乡荐或间一代。余己卯、庚辰连捷之年，柏树双顶，气脉相感，有莫之致而至者。堑田归异姓数十年矣，官山左时，始以廉俸所余买而归焉。太高、高祖见行墓田亦已失而复得者，此宦中之所蓄也。祭扫时不至假道于虞矣。

　　漳州府漳字从泣，有老亲而官斯郡者，每不久验之；屡屡传说文公书署门「漳」写作「漳」，有深意也。丹霞书院前为唐开元寺。寺废已久。土人言文公于书院东立亭子二以厌之，抑释而崇儒云。府署大堂极高，各省所未见，亦文公所创建。并云再加高数尺，则械斗之风可绝，而难保不叛；照今式则永无叛乱，而械斗不能除。窃谓刑政之弛已久，生齿益繁，自相残害，亦天意也。且人与人相仇，不至一夫夜呼而四应耳。女人以帛如风帽蔽其额，曰文公■〈〈止百匕〉上几下〉。以木削圜置两履底之中，曰文公履。行路制梃以随，曰文公杖，以防强暴者。流风善政，至今存焉。

　　通郡城中华王庙仙方极灵验，蜀中称华真人签方，供奉于家。近日通郡庙中可扶乩开方，方首必书某某在东垣先生降坛时居多。庙中联语有：「未劈曹颅千古恨，曾医关臂一时名」之句。世所传称者，皆衍义所载，不知后汉书及魏史均有本传，所记方术甚详。爰辑为一卷，序而梓行；传序入文录。

　　西园为州尊唐陶山师所创建，当日对联极多，近无存者。犹记其戏台云：如竹苞矣，如松茂矣；鼙乎鼓之，轩乎舞之。壬申年落成，曾招饮，时以州试第一补弟子员；昨同人小集，回首三十三年矣。唯「水木明瑟」额尚存。

　　除夕，登锺秀山（俗名土山）。冬月某日送李少山表兄葬其墓地，距狼山不远，因登焉；今三月上已，又登焉。忆卯角随先大夫登山观烧，四十余年矣。

　　「梼杌闲评」记魏忠贤始末，卷内有云：先把脚根立定了，生死不顾，才可。若有一点疑惑，终成画饼。才到任，席还未暖，债主就来索逋，原是想来寻钱复本的。又经欠户逼迫，如何熬得住，只得见一个上司去了，便去护印；有差出，便去钻谋，不管批行，便去需索，如饿蝇见血。可谓形容尽致。

　　或云：前辈崔侗幼时，有出对语云：七鸭浮河，数数三双一只。侗对云：尺蛇出洞，量量九寸十分。霁吟仲弟每善属对，京中叶子戏名尾子胡，有友人议输嬴应减半，曰核减尾子胡。仲对云：酌增头卯例。某髯甚稀，云为被摩落，戏云：龙须常受被头磨，仰对云：龟壳时将床脚垫。某有足疾，闲看金瓶梅一书，仲戏云：行为铁拐李，坐看金瓶梅。闻者绝倒。

　　郑氏女史，年老仍吟诗不辍，尝出句云：对镜焚香云掩月。久无对者。余拟云：熏炉炙砚水生烟。

　　张孟民孝廉家藏张善人山照卷子，甲辰归里时始见；盖其曾祖考某公也。卷首题「善人孝子」四字，并请旌表部院公牍。公年高无嗣，夫人为置妾。其本夫托为兄弟出名，临别而泣。公问之，得其实，退还，不索价。又挈其夫代为营生，令完聚成家。次年，夫人变生二子。其一即孟民祖也。至今书香不绝，此善行之尤著者。卷内韩菼、缪彤诸名公及近科修撰钮福保辈，皆有题咏。余题其卷未云：矍铄哉翁品格清，一团善气兴大迎；至今熏沐披图读，犹觉春风杖履生。不知百行孝为先，盖世功名亦罔然；请看琳琅题满幅，状元多藉布衣传。

　　闽中得黄忠烈公断碑砚图拓本，铭其后曰：磨而坚，破而完，身虽残，心自丹。石有泐，人不刊；烈士骨，忠臣肝（序入文录）。

　　四氏以兴、毓、传、继、广、昭、宪、庆、繁、祥十字以次命名。予侄辈毓字派，侄孙辈泉字派。今祭扫日，携新修宗谱，鸠族人问明婚娶及添生子女，按名记之，则子孙重修易易矣。泉字均改传，传下用继字，以次递名，亦所以崇效法也。

　　谨诹乙巳十一月十五日安奉慈柩于东郊先茔。自初七至初十日皆雨，十一日家祭，微晴。十二日雨，十三日雨。十四日设奠。正日交子刻大风。卯辰之间，一轮红旭升矣。吊者大慰。十五日辰初发引，日朗风静，地结水，送葬者塞途，而无泥泞之苦。十六日乃大雪。十八日申刻，厨屋后火起。时前后皆草厂未撤，幸屋后即市河，推倒而扑灭之；非雨云连旬，草厂浸湿，则不可救矣。若早三日，尚可问乎？是日前，阴雨不已，或亦鬼神之保佑也欤！当其时，日夜观天，昏瞀不知所为。十一日夜，梦以桶汲水无数，仰见黑云弥天，有一朵红云飞过。余问：此非晴云乎？有人答曰：三日后云。至十四日晴，以为应其兆也；后知应出葬三日有火灾。红云，火象也；汲水，救火也。

　　通州风俗：葬礼出旌设奠外，曰点主、曰唐奠，縻费繁重。然称家有无，量力之所能；不得，不可以为悦。因酌古今礼节，祭仪用羊一、豕一、酒三爵、豆笾（今高供）二十有五、簋十（今大碗）。祭之日，届时，孝子请宾更衣，请宾行礼，领赞者诣灵位揖，分班对揖。孝子就位，主祭就位，孝子跪，释杖、献香、献帛、献爵，三俯伏，读告文；举哀；哀止，行四拜礼，出铭旌。孝子随行，至铭旌亭前，四拜，复位。司爵者捧爵、司帛者捧帛、司祝者捧祝，各诣燎所。孝子随行，灌酒复位，礼毕。

　　出葬仪从，徒饰观美耳。然文武官员以及远近戚友，皆于此乎观礼。照常例所用外，加衔牌三十七对，冠帔亭恭设山左子弟昔年祝寿之百秀衣一袭，金绣姓名，为团花式。乡党祭亭、京师公祭亭、齐鲁公祭亭、闽蜀公祭亭、山东万民伞十三柄、福建一柄，亲友固请出之，以为此亦显亲之道。又兖州府属德政牌数对，并陈设之。

　　岩叟公墓前诰封碑四，有二碑应在见行公墓，想因见行公明人、未仕于国朝故也。坊阴石刻少微龙，南极向；见行公墓阴亦有太微龙等字。墓后皆有影山，上立石，刻「寿山」二字。今据形家言：凡墓皆不应用影山云。诰封碑尾附列初任福建延平府推官、二任广西柳州府推官、三任今职。时为陕西西安府同州合阳县知县，顺治十四年三月初十日。初任福建延平府推官、二任陕西合阳县知县、三任巩昌府徽州知州、四任长芦运盐司运同、五任今职正定府知府，康熙十四年十二月十四日。

　　地师沈某，相东郊先茔云：茔前地加高则财旺；茔东南沟水挑通、自东南而至西南、绕过坟前、至西北、又东北绕至茔后正中为止，水有归宿，则丁旺。茔后走路碍丁，宜去之。十九年后，交上元，子孙便接气大发。余谓：风脉之说，天事居其半。先大夫易箦时，何尝计及卜地。及得地，亦求其无妨害耳。彼时茔前皆异姓地，西皆庐舍，嵯峨对峙，不数年皆售变矣。因以重价购茔前地亩。堪舆家言：前有案矣。又数年，前地房屋折毁一空，皆迁徙去。乙巳归里省墓，因并购其空基地。旁有小墓，有愿得钱而移者，从之。自是一望开阔矣；风水无凭，大局固人所共见也。成事在天，谋事在人，听天而已。各茔添补树株，柏为上，梓椐次之，梧桐又次之。俗曰百子同居云。

　　龙王桥墓，远祖茔也。久为平地，赁与贩草者，每年收其地租，为轮祭之费。甚且设溷厕于旁，约同族人免其租而逐之，另筹祭费，立树以表之，勒石记其事。远祖墓均立小石碑志之，以免数典而忘也。通郡非绅宦殷实之家，不表墓，子孙不知祖宗者多矣；宜仿北省以片石记某公某氏。

　　族兄凤池，居观音山，勤学、能诗。余见时，已长我二十余年。及出仕，未通音问。今回里，知其作古。于家中败簏，检出诗稿一册、紫雪斋谈余笔记各种，不知出自何人之手？问季弟，则曰：十余年前凤池托寄正者，久而忘之。适祭扫至观音山，携之舟中翻阅，藉以访其后人还之而不果。余偶感风寒，匆匆登岸，又失其半；次日族众仍坐前舟，仆人拾获送还。心血所存，其有凭焉者乎！

　　童时侍先考祭先伯景皋公及叔汉卿公墓于东门外学田内，先考取小砖置先伯墓上，盖旁有老妪能识之。今妪已久亡，墓草平原，不可复识，于附近立石主祀之。

　　祭墓须兼用锡器，今所用火锅、火碗，庶道远或隔宿临时燃火，腥膻之气可达也。

　　家中藏书虽随时晒晾；而纸布为函，易生蟫鱼，大半残蚀；亟易以银杏木夹板，而以闽漳樟木参用之，熏香满室。今侄孙辈编次书检，庋阁陈之，笼以碧纱，分左经、右史；诸书及诗文，亦以类分列。旧函尽去之，脱然无害，为之一快。时课徒以「举直错诸枉」命题，因云：国家求辅得梁栋才，而群蠹无容身之地也如是。夫书板借贮于珠媚园，园为太高祖岩叟公旧业，有所著同善录板仍归园中，将二百年矣。齐鲁课士录若干部，分给族党子弟。泰山石堂僧，通州人，国初隐其名姓而不出山者。细绎诗语，知其姓焉，以遗集分与三十里马（映台）、城内马（枢辉）等，以待考证。山左带回书籍，有丁瑶泉司马所注下戴礼、逸周书；新补弟子员第一李廷献宝，堂表叔之子，能读古书者，因以赠之。又，泰山赵仁圃相国制义纲目、制义文统类编，在任时补刻全者。冯云卿仲弟，内侄也。其塾师袁炳舒，能法先正者，因以赠之。余存训俗遗规节要、朱子家训衍义（递封章进呈尚书论之（？），朱蠹仙所撰，任高唐时过访，索其稿，代为梓行）等书，分富家子弟；孝弟图、文昌孝经等书，散与各家塾。诸物可与人共，惟书籍不可轻赠人；非其人则弃书矣。惟劝善及方药之书，不必择人，以广其传。蜀中所得慈幼新书；新书大旨，小儿痘疹慢惊，皆用温补。武进庄在田所著，即山东之福幼编，屡试皆验。蜀中本乃前汀龙漳道海某所刊，同社孙奉璋（士峨）翻刻板刊行，真婴儿之福也。其子病肝风甚危，旋瘥，且补诸生，其刊书之报欤！

　　李但山先生，曾祖母之叔父也。父吾溪公，但山公表兄；李廷瑾、廷献其后裔也。廷献补弟子员，题为「畜君何尤」；文中用四字句叶韵，古色可观，宜其冠童子军。偶邀余饮，座中有表兄毛文麟，皆先人姻娅也。廷瑾出少山表兄（琪）所辑李氏诗乘二卷，属为之序（入文录）。又写意行看子一幅，绘荔支、芭蕉数株。但山先生任汀漳道时所作，并命其子晴江先生记其年月。追忆吾溪公，言之恻然。展卷观玩，宛然身在闽漳。今署中尚有荔支树，大数十围，或即图中物也。晴江先生任山东，祀名宦。廷瑾之父宝堂先生官蜀中，并与余宦迹相同，亦佳话也。但山先生升福建廉访，有句云：绣衣未着身先瘦，铁案将成笔又停。归家以烛跋一籯，贻子孙曰：在官每救一囚，剪烛跋存之。诗乘并录陈勾山、袁简斋诸先生序，志简斋先生释官一篇，赠晴江先生告归作。又题晴江先生画梅诗一首，尤为古今绝唱。李赤中先生名霞，晴江先生子。有题梅句呈简斋先生云：记得家君交海内，子才子外即梅花。

　　李赤中先生轶事，幼闻于先大夫者追记之。先生随父任，衣履不饰，污且破。侍父食，则寸葱啮其半；父退，盈尺之鱼，一口啖之。尝行市上，忽欲登厕而无其所，污裈中，至女家。女适钱氏。女曰：何不解下衣？曰：无拭秽纸耳。女云：虽然，较胜于污衣裈也。先生大笑曰：惜尔非男，有此智慧，早登科矣。僧人制蜜食，晾于廷。方丈罗列见先生曰：公子盍一尝乎！僧退，先生如蚕食叶，顷刻而尽。学使爱其才，以诗稿示之。先生曰：学古人而得其皮貌者。以是拟拨萃科未果。考试，以面饼累累用线旁系于项如念珠然，呼名未到而食已罄。同人赴省试，以盐海蜇头置船板下，取食则亡；先生卧时嚼之矣。年节祀神鸡肉，夫人藏之不煮熟。先生一日微患疟疾，夫人笑曰：熟之，可缓缓加餐也。置房惟前，顷之不见；再问之，先生于衾裯中以足踢出鸡骨一具。闻者捧腹。幼时，父命焚香，凡往返者数次，视之，则先生香插炉中，一一以火燃之。盖诗书而外，皆茫然也。岂非今之古人乎！先辈言行可传，恐其久而湮也，故志之。

　　扬述臣述雉水人凌霄咏鼠嫁女诗，句云：迨吉亦同人有礼，于归谁谓女无家？可谓天造地设。

　　乙巳九、十月间，偶患疟，有传以截疟方者。李身卿即廷献，用黄纸朱笔书：「子高髑髅血模糊，手提掷还崔大夫」二句，贴于枕旁即止。二句，杜工部赠花卿歌。

　　幼孩未生时，畜雄鸡一只，以竹栏围之，铺以板，笼于其中，但饲以荞麦，不与水饮。留其粪，俟孩子落地，以粪涂其口，自无牙疳、脐风等症（周左池先生云）。

　　脂水疮生头颈间，以铜绿烟膏（药店有卖者）等分加麻油调搽立愈。有患者，经年百方不效；偶得此方，用钱三文而瘥（吴品仪云）。

　　闽中泉州府客民曾程贵，以轮船及矛鎗式呈献。因令制枪十杆，放枪后按其机，则长矛复出，留于漳营，携其二由海艘寄回。丙午二月，送存狼山镇署。戊申，复至闽省，其人复来谒呈小水龙式，救火良便。

　　包石圃先生，名壮行，崇正年进士，有手书范真隐（讳异羽）寿序卷子；后裔范静斋茂才因代编其尊人定初先生诗集，以包书序文卷子酬赠。谨跋而藏之。

　　许印林同年（瀚），由清江专人寄挽词一长幅，前篆书「百世母师」，后附四言诗十二章八句，缠绵凄怆，古茂可诵。外以新获汉刻五种见惠，一为伏生授经图，一为石阙残刻文汉画凤凰等类，皆得自沂水、费县诸邑者。

　　自官山左，得宋板、明板书甚多，应装池别为目录存之。东昌郡得前鹾使王正定先生检藏书数种，如集古象赞、吉金所见录等书。又历城周书仓先生（永年）家藏书并钞本，如补汉兵志、汉官爵等书，皆人所未见也。其已刊各书，有斯未信齐书目可考。

　　通郡海滨沙民，父母死则暂殓而终焚之，拾其骨入瓦缶。初以坍涨靡常，将负之而迁徙也；久则习以为常例。白地方官禁之，则比比皆然，恐启索扰之渐。社友孙月溪作「禁烧骸说」，予为节改而刊布之，或有转移亦未可知也。

　　皂昆鹏总戎赠周公药酒方：北箭芪二两、蜜炙秦当归一两三钱、上肉桂六钱、白茯神二两、上党参一两、拣麦冬一两、云茯苓一两、焦白朮一两、大熟地一两二钱、辽五味八钱、净枣皮一两、抚川芎一两、上龟胶一两二钱、川羌活八钱、北防风一两、甘枸杞一两二钱、真广皮一两、大生地一两二钱，共十八味，泡烧酒二十斤，加大红枣二斤、冰糖二斤，煮一炷香时。服十日，耳聪目明；十日，发白变黑；百日，还童。相传为延寿续嗣之至宝云。

　　陈月卿（溶）孝廉，刊眼科良方一卷，入斯未信斋全书。首篇载图志云：白珠属肺，黑珠属肝，瞳人属肾，大小角属心，上胞属脾，下胞属胃；有患可按经络治之。末载洗眼方云：右通政袁密山（景），广西平乐人；云：宋元丰年间，有太守年七十，双眼不明，遇仙人传此方，目力如童子。每岁立冬日，釆桑叶一百二十斤，悬风处令自干。每月用十斤、水一碗，于砂罐内煎至八分，去渣，温洗二、三日，斋戒忌荤酒：正（初五）、二（初一）、三（初五）、四（初八）、五（初六）、六（初七）、七（初七）、八（初八）、九（三十，月小廿九）、十（初十）、十一（初十）、十二（初一）。

　　侄孙廉泉，偶录我家自顺治十一、二年嵩三公、方岳公入庠题目名次至道光三十年廉泉止，凡七世共三十五人。前记岩叟公逸事云：致仕归，每废产，不记买主姓名；曰：恐留于后子孙找价受辱。其虑深且远哉（见冯梦桂赖有编）！又咏胁生儿诗云：生愁沉下土，得窍即先天。儿父王华，陕西三原人（见宛平查为仁莲波诗话）。秀渚公萃景楼诗警句云：云端横鸟路，天际下鱼舟（见五山志）。又记见行公甲申九月十二日六十生辰、十月初一日忌辰；白太夫人八月二十七日忌。岩叟公生于明万历辛亥十一月二十五日寅时，卒于康熙癸亥二十二年九月初八日卯时；妣白太夫人生于万历壬子正月，康熙辛未八十生辰，卒于康熙四十一年六月初五日亥时。又载四渼弟陈魁文采菊诗十章，章四句，为见行公寿；张映星为白太夫人寿诗序一篇、诗一章，称姻家眷弟，上款称老亲母，当与岩叟公同行至戚也。幼时见掌印巷老宅绣中兄室内屏障多国初名人介寿诗，皆绫帛所书，惜未及时藏之也。廉泉又出陕西徽州志、恒山志记岩叟公政绩等书，谨与复刊墓志铭及朱卷等书，并珍藏之。后醴泉随任渡台，箧中检出岩叟公金纸便面十余幅，装为册一、屏四。呜乎！余服官二十余年，已半百而始一见之，遗泽之不至久而就湮者几希。可危也！可幸也（癸丑之乱，四屏遗失）！

　　丙午六月十三日寅、卯之间，地震将近三刻，房舍摇撼，人在床第，簸蹂如行波浪中。是时，有火球大如斗，或云有形如赤蛇二，盘旋空际，想星陨也。次日戌、亥间，又微震。十二日晡，西北红光竟天，长虹横亘；连日风雨不测，猝病死者甚多。生产亦时有怪异：吴姓生子，头面如犬；顾姓生子，头面有胞络，不见五官，皆戾气也。又传闻有小儿忽变成介属者，手足皆如龟爪。即无其事，民之讹言，伊可危也。市间买食物中毒者多，或弃食物于地，诱小儿食之而夭；传言外来奸徒俟其瘗埋后，劈取其脑为邪术母药云。十九日辰刻，或云又微震，然未觉也。

　　州后冯姓，供有「有仙坛」，因疾求乩方者不绝，辄着灵异。尤奇者，有时坛间空中坠药丸一、二粒，病者服之即瘥。或疑其伪，然访究之，实不知所自来，且主人并非以术炫者。

　　范完初先生名崇简，别号懒牛，能诗、工书、善画，老且贫，郁郁以没。子持信，以遗诗二卷，又怀旧琐言一卷请序而次之。范氏为吾通望族，先达异羽公（讳凤翼）、十山公（讳国禄）诸公，皆卓然作家。琐言有可备掌故者，谨录存于后。通州之名，始于宋。先是，举士至辟雍皆不利。大观中，朱侍郎彦为守，始移壮武营射垛，不使压州学。当年所解三名，皆选上舍，金榜登科，御笔添解额十名。当时号通州为利市州。事出谈苑，通人罕有知者。壮武营旧在儒学前，后移南门外，即今小营也。东郭黄泥口桥北，有金氏山庄。国初，为凌氏本道别业。金庄之河南为程氏万绿山庄，程售于钱，钱产入官，今西园房屋即移于彼者。通之工书法者，前朝顾大司马、崔少宗伯、张副使、汤文学及太高祖光禄公。张东海名成，与夏相桂洲联襟，而不肯附和，亦海门之杰出者；友人家藏木板刻东海墨迹尚存。国初草书推魏抱葵（武进士，号耳聋散人），其用笔颇近张果亭。兄揖芹文学，工小楷，与顾道含孙源相上下。先高祖十山公及白耕云、周维邦诸公，皆有可传，而不名一格。曹竹人、李红桥为城南二诗老。谢石农名谷，居南郭草堂，善画。国初袁璜、王永光、吴攸、张经、陈鹄、蒋纾、蒋芳、黄卷、李堂诸君，皆有画名；后有范士桢、范箴、李山、李方膺、张敏、钱瑚诸君。锺秀山旧有山茨额，光禄公手书，后列于北堂。又养幽轩，文湛持相国分书。前明曹大同着有艺林华烛数百卷，未刻，后归其族人星谷，每年必曝一次。又遗失二卷。星谷死，书归其婿李桂亭贡生，序为陈梧冈侍郎制。顾冲庵抚辽奏议四卷，时值禁书律严，其后人与潜确类书并毁之。友人于市检得手录桂林行记，为梧冈先生所著。邵潜夫着有州乘资记，州中一甲子之书皆备。潜夫先生皇明印史，专讲汉法。通之有城，自后周显德五年始。初为白水荡，后改狼山寨，复名静海军。北城真武殿内，铺地有大青石一方，中空，藏小泥人，骑马持枪，向西而立，形家镇压之术。天宁寺塔成于唐咸通中，旧名光孝塔。城内珠媚园，为前明顾大司马别业。其子孙螺舟、圭峰不能守，转售于傅岩刺史；徐又易于李臬司之子，李复易于徽人孙姓，后归王君涤非。西郭有冠芳园，先为王氏，后归马衡叔，数易于徐井谷。园保西垣所筑（？），在北郭秦社河西。皆圯。

　　范静斋（即持信）又赠家藏遗书各种。濂夫诗集选一册、昭代诗仪（异羽先生诗）、濂夫（遇）心印一册，皆印文，字数不同，文气自贯。又泉志钞本一册（古钱式）、顾子余（鹤庆）游天台记。又范汝受先生梅聘草一卷、平山堂诗（吴薗次序）、朱藻镜振子砚史一卷、范廷佐琴谱一卷。皆可入斯未信斋丛书者，题检而藏之。

　　长夏养痾，偶阅传奇稗说，开卷有益，随笔记之。武进李文哲见闻纪异：康熙年间，某状元闻其座师李光地述内监语：上阅颜渊季路侍章。李公云：覆试当出，盍各赋！令某赴书阁第几函、第几行，汝自阅之；乃汉宫木梳之别名，黄杨木为之。内廷复试，果出此题。上曰：状元外无合解者，不愧名元。

　　国初王师南下，原任常州典史阎公（应元），北直通州人，主盟死守。临终题城门曰：八十日带发效忠，表太祖十七朝人物；十万人同心死义，留大明三百里江山。

　　丁未四月初间，东门外通明宫生草一株，其干如槟榔，文深绿浅白；数日，高二尺许。其梢如笔头，色黑，大可三、四寸，有苞下垂，大如掌，绕干而生，别无枝叶。趋而视者，几千百人。或云：似笔，主兆科名。或云：似枪刃，非瑞草也。后门人家涵初斋前亦见一株，医者谓天南星云。

　　人生只一个晦字，保全多少。牡丹白色者偶开，属季弟于箱笼中翻磁瓶三只，摘花供养。方置案头，为移画轴，撞倒跌破。又闽中得水晶印泥盒，径方三寸，刻镂极精致，存之久矣。偶去其盒，置几砚间，仆失手而碎。设晦匿，岂有此事？是可以悟矣。蓄存印章颇多，装池周整，取出罗列几前，雨漏霉损，亦不晦之过也。

　　孙天士先生（闳达）曾任山西太原府，祀名宦乡贤。数传至兰检太史（铭恩），为山西主试。往祀先生祠。天之报施，至明三代甲科，为通州第一门第。偶检藏书，得六世祖见行公刊注孝经，其序文为天士先生着。内称令孙方岳家坦勉闻，未知即高祖名否？公夫人氏孙，因送与鼎庵（廷元）抄存之。又岩叟公同善录，有育婴堂条款，亦天士先生同诸乡先生编。徐氏累世无难产者，人以为创设育婴堂之报。赠同善录全部与鼎庵，其子弟科名未艾，可藉以传之不朽。又赠以鲁两先生集、忠义集、黄子年谱、山左明诗选、大学困知录、松门书义、斯未信斋文录、篝灯课读图记。

　　龚兰生刺史，在任一年余，宽猛得宜。去之日，士民惜之，赠以阙里文献考一部、太山开元碑全帧、保宁志、课士录、李梦璁山水一轴、乾隆乙亥作红亭词稿一函。兰生云：居官不可为子孙计，究须留些许为读书之地。无恒产则无恒心也，其论未可非也。

　　取新苕帚悬屋角，如干霍乱，即折一、二技煎汤饮之立愈。又豆豉煎汤，加盐少许，治淋症如神。小儿气噎打呃，用黄泥以布囊盛之，置枕旁即愈。阿魏少许，用膏药贴肚脐截疟（孙莘甫、孙玉章两先生云）。

　　八月初十日万寿圣节，具启请周鲁瞻社伯、孙玉章会伯（先考同社、同会者止存此二人）、孙莘甫、丁秀峰姻伯、周让甫世叔诸公，皆七、八十以上。启云：是日普天同庆，敬侍诸父执酌春酒之觥。阴雨兼旬，是日晴霁。夜间云净月明，觞豆言欢，携儿毓闽跪拜于前。枌榆之乐、桑梓之恭，此境正不可多得。

　　丙午八月，季弟赴金陵乡试。是月二十日，于市中得古琴一，归而视之，乃知为黄忠烈公所铭。铭曰：闽海岩栖，山水清音；风云近山岳之响，寒暑通阴阳之气。黄某「阙下完人」四字印章。曩在山左济州得公手书大幅，复于闽中得读公年谱，并获断砚拓本，今弟适购得此琴。弟素嗜琴，余慕公久矣；物聚于所好，理固然也。

　　蝎虫蛟伤，以二中指划地作井字，念咒云：八位士动，母马四张。每写一画字，读两字。写毕，于井字中撮土敷患处即愈。

　　乡先生有咏白牡丹诗云：素位未曾离富贵，布衣也自出公卿。有起句云：台阁无尘玉座清，素衣端拱出承明。

　　霁吟弟述有咏风竹句云：此君似解文章好，个个虚心乱点头。真隽句也。余见云栖山苦竹，僧人语以笋苦，故无剪伐者。有句：只为生来滋味苦，成全个个上青霄。时人多传诵之。咏竹比他草木易于寄托，正以个个二字现成耳。

　　丁未夏，添购丛书若干种，又旧板绎史全部。此书先大夫所藏，而今亡已。或曰：今藏书甚富，二十四史而外，各史部亦几备矣，何居乎少此一种乎？曰：先人所得者，不可自我失之也。

　　偶检书，得扬忠愍公自着年谱、家训，卷首绘有公像。时妾方抱海儿嬉戏于前，奉其像令跪拜，而茶碗触手坠地而碎，一念近于玩亵，即有儆惧，谨拜而藏之。

　　余家世业儒，尤精医，谨据旧谱系目录记存之：樵云公儒医肆业良规，良亭公养生杂纂，秉彝公起枕神机，仲智公经验一掌金、又百一选方，仲恭公活人秘要，世美公诊视秘授、又得手应心，声善公指上春生、又急救奇方、又一得集验，逸庵公伤寒备览，慎斋公脉理指南、又临产宝鉴。诸书皆散佚，子孙传其术者，惟族侄攀桂。余家老幼在任有病，皆侄治之；而今亡矣。又行窗公五经主意，见行公易旨元珠、孝经正解，双溪公表判策论、四书讲章，岩叟公同善录（此书在山东补刊行世）、孝经正解（尚有印本）、虹玉楼家稿，皆于残编敝簏中搜辑幸存者。先子一身四祧，俗例年节悬遗像，每满于堂室。丙午冬，有闽人连小初者，为绘合食图，自见行公起。余家供奉，自六世祖岩叟公起；见行公则七世祖也。绘园亭题曰虹玉楼、曰珠媚园。又绘藏书屋，而以所传书目录于上。呜呼！堂构之谋、继述之计，徒作纸上空谈，可恧也已！先子手注四子书，以闽漳所得樟木为函谨藏之。夷氛之警，五妹抱而适野，幸未遗失。松门书义板，寄存珠媚园，丁未七月中取回藏之。

　　读礼闲居，未可吟弄笔墨；有固求题咏者，集经应之。某捐加府衔，征诗为贺，集句赠之曰：凫鹭在渚，鸳鸯在梁。百禄是荷，万民所望。大夫君子，自天降康（一）。

　　聿修厥德，则笃其庆。如金如锡，如圭如璋。王事靡盐，不可怠遑（二）。自天子所，载锡之光。不懈于位，长发其祥。四方来贺，济济跄跄（三）。我徂东山，式遄其行。至于南海，淮水泱泱。薄言旋归，道阻且长。既见君子，德音不忘（四）。羔裘豺褎，黻衣绣裳。鸿飞遵渚，织文鸟章。良马五之，有骊有黄。受天之佑，俾尔炽而昌（五）。题兰友金人图：君子无易由言，兢兢业业；有伦有脊，如金如锡。我思古人，服之无斁（一）。古训是式，出言有章。刚亦不吐，金玉其相。慎尔出话，何用不臧（二）？出自口矣，匪言勿言。言不可逝矣，耳属于垣。匪舌是出，永失弗谖（三）。彼何人斯？日监在兹。不愆于仪，维德之基。先民有作，敬而听之（四）。彼何人斯？肃肃在庙。示我周行，远犹辰告。先民有言，君子是则、是效（五）。先儒言圣贤诚身工夫，自不妄言始。出而问世，入而正家，其必凛凛于三缄之训乎！兰友先生敬绘此图之意，深且远也。粹理名言，诸君子所作尽之矣。谨集诗五章，章六句；不学诗，无以言，亦「三复白圭」之意云尔。

　　丁未六月十四日，太夫人弃养，已逾二十七月。谨检遗存冠帔等物，分给姊妹、妻孥及两弟妇。箧中存有纱衣一件，谨题识存之云：此先恭人嘉庆庚申年六月十三日生宗勉时所著估衣也。道光丁未六月，距乙巳二月十五日弃养之期，已两周零三月。同大姊、五妹、宗勉、宗祥敬谨检点遗物，笥中尚存此衣。犹忆在山左各署，当暑必服之。迎养二十余载，每请添衣，则却之。即此一袭，已四十五年。尝以示子女曰：尔父因我弥月育子，不着苎葛，故授以此。言犹在耳，谨珍藏以示后之子孙。呜呼！杯桊口泽不能饮，况一生血汗所存？敬置之篝灯课读图匣中，子孙宝之哉！图有二，一为缩本，携至闽中；闻讣以设灵几，奔丧背负而归。丁未九月十九日，付六弟弟妇谨存之。

　　先人手泽遗书，封贮一箧，为题识云：什袭珍藏，以时晒晾；防闲守护，刻刻留心。万一有他变，掘地掩之，或置之壁间；他往，则挟而行。

　　钱晴峰（默林）姻伯，髦而贫，好学不倦，舌耕餬口，泊如也。手辑嗜味斋秘书二十一种，共二十一卷，计三十本。萃集经史、古今诗文各种秘书，并及各省土物；虽獭祭纠纷，而笙簧锦绣，耳目一新。其尤有裨经学者，毛诗辨字审音、周公奇字等编。先大夫河道辨、乡党典故考两卷，并录入。丁未夏，偶游友人张茂南（雪松）斋中，其叔清辉先生与先大夫并晴峰先生昆弟订文字交最久；余幼时作诗赋呈正，蒙清辉先生奖赐以大格卷纸抄赋读本，尚存箧中。父执钓游之地，徘徊不能去。茂南言：晴峰先生以秘书抄本向富家某质钱四、五千，某令婢女抱而掷之门外。茂南为之不平，贸而归。余闻其有先人手泽，索观之，摩挲不能释手；且与茂南咨嗟者久之。夫祖父手录，片纸只字，子孙皆当奉为球图。式微而后，每闇投于昧昧者，贱如土芥，甚至计斤石估价，可为痛哭。今晴峰先生以数十年鸡窗心血，贫苦无计，至及身鬻于市贩，尤可叹也。乃父云门先生，为吾乡著作家；著录各种，尚尘封不知何所。其侄理堂茂才，为余妹倩。孙承曾，为名诸生。尝问业于余，才学卓荦，天必有以报之。余为备价，言于理堂妹倩，向茂南赎回原书，属承曾珍藏之。

　　偶检旧箧，得道光辛巳年赴山东时留于仲、季两弟书账本及场前功课记，上书二语云：省事用功，省钱积德。元旦日书。又尝自铭座右云：以身治事，以心用功。

　　古稳步记：嘉庆壬申年补诸生，先大夫为议姻于吕四场刘仙培岳丈家，曾同往祝寿。逾年，岳父母相继殁，花团锦簇世界，一瞬而土崩瓦解矣。先岳母在时，曾属老妪以先岳所遗生前佩带之玉稳步一件贻余为记念。大如酒杯，其形似镈锺，径围二寸，厚三分，上有方圆二小钮，而贯以索。温润而栗，丝丝血纹隐现，俗所谓牛毛纹也。归奉先大夫以示友人某。某曰：此希世之珍。及恭人于归，仍付藏之。越辛巳，余筮仙山左，补武城，恭人携子女来官舍。及壬午闰三月，不戒于火，衣裳器皿皆为烬。次日，偶往视之，有内役谢昆山者，以指拨灰，而稳步出。遗其一钮，其一巳成炭，稳步尚未全泐也。拂拭出之，尚有光泽，而血纹皆成墨线矣。时时佩之，以志修省。后调任泰安，又遗失去，老妪于阶前水沟侧拾获还之。因珍藏箧中，仍付恭人，典守惟谨。二十余年，由东而蜀、而闽。及乙巳奔丧归二年余，至丁未夏，始沐浴佩玉。恭人仍出授余为佩，摩挲玩弄，感慨系之。此物不知历几劫矣！火炎俱焚，亦一劫也。设非有昆山其人，安得此片玉哉！

　　蓝琉璃钗记：道光庚寅八月，以卓荐入都，侨寓仲弟宅中。偶于坛庙前见有蓝琉璃如灯芯数寸，盖寝庙编纂以蔽尘，易旧更新，遗于地者。敬谨拾而藏诸袖，归以授仲弟，镶以金龙头，并以金裹其未，寄呈太恭人为寿。太恭人非庆典不轻戴也。丁未夏，敬检遗物付恭人谨藏之，而记其由。

　　丁未二月二十六日，为儿女种痘。医师钱某，四十里人，种痘已三世；无他技，但谨慎耳。海儿、珊女、娟女均下苗，元女、荣女身弱故缓之。循俗请天后、■〈疒少〉痘神、先医并华真人纸马设于中庭，闭其外门，内外人等不得履其地，斋戒吉蠲，早晚焚香三次，誓不令服药。必不得已，卜于神，皆曰「可服」，服之，果效。海儿烦躁，以刊华真人仙方签祷而求之，得六十一签，红花一钱、贝母一钱。时并为堂兄之子女种之。女危急，代求之，得十三签，亦红花一钱、贝母三钱。原刊仙方得自蜀中，与通州皆同。惟三签州中红梅丹与蜀本异。种痘以养血为主，百签惟此二签相同，但贝母多二钱。诚则灵，信不诬也。五妹偶病喀血，时儿女已回靥，余亦不茹蔬斋戒矣。方自外归，为妹求仙方，得五十八签云：尔恍恍惚惚，明日来求。为之悚然。再拜，复求得八十五签，桃仁三个、半夏八分，姜制，一服而瘥。姗女痘自下部起，颇可危。后见红袍戴金花者旋绕床侧，痘即起发。神之格思，不可不信其有也。小儿种痘，总宜未断乳初学言时为便，有乳则不必服他物，能言则痾痒易达也。三堂兄之子居乡，令来城并种，因连年子女多痘殇也。四堂兄之子十一岁，必欲齐种；医师云：藜藿之子，百无一失。种苗而去。越数日，女仍力于田间，卒染急症而夭；子同屋而无恙。小女接出亦无恙。此数不可逃。自然为父母者，慎之又慎，一以精诚相感，终有顺无逆，然则天未有不栽者培之，人倾而覆之耳。

　　入深山，持明镜，则妖魅不近。念「仪方」二字辟蚊；念「仪康」二字辟虎，念「林兵」二字辟百邪。渡江河，朱书「禹」字佩之吉；写「士」字于手心下船，无怖。士当作土（身世准绳集说）。  

丁戊随笔

　　丁未九月二十日子时，登舟北上，挈桑、顾二姬、子海儿、女元娜、荣娜，偕侄孙醴泉、门人王师俭同行。前数日，乡人醵饮于千佛寺祖饯。连日席间王菽原方伯赠言云：办事不可好胜，居官不可好名；审度时势，自留退步。旨哉言乎！笔之勿忘。

　　二十八日五更，时舟泊高邮州刘坝地方，奉上谕，补授台湾道。三十日抵清江。初一日侨寓姻戚孙轩臣家。其子伯醇，余婿也。初三日渡黄，住王管。接仲弟信，可回苏候凭。初五日折回轩臣家闲居，检点箧中旧稿，钞副本寄藏于家，亦忙中闲趣也。

　　山右旧友杨石卿，赠皇朝舆地韵编一本、补三国疆域志二本、甘泉薛子韵闽游草一本、舆地图略一本、郝氏褒忠录二本、左传旧疏考证二本、扬州水道记二本、梁节愍公（于涘）遗集一本、旧作读蜀碧论与驿站州县书，并属校刊。

　　石卿出明儒抄宗丰稷鲁诗世学三函、春秋集传详说二函、朱拙存（桓）历代名臣言行录四函，售而藏之。鲁诗春秋卷首云：男道生校。海儿亦名道生，则此书应归余家也；什袭寄叔愉弟藏之。名臣言行录置行箧中。又购兵书四种。又诸葛忠武书二卷，抄本极精。

　　河尹潘巽庵（汝济），山左济州旧好也。遇于河上，赠海儿星岩端砚一方、钧磁水盂一件。给女婿孙伯醇，巽庵偕行（？）。

　　石卿以江都梁节愍公遗集一卷属题，词云：甘付清流问水滨，余生又作狱中人。降旗影里多青紫，撑住水天一小臣。稗史传奇佐尘谈，庸庸误国亦羞惭。请看奴仆知忠义，千古芳名共一龛。

　　清江得纪效达辞城守筹略、练兵实纪、火龙经各书，取家藏攻战秘书七书、闽中所得戎马风涛集参观之，皆互相发明。

　　兴化任大椿着小学钩沉二本，王念孙校板已无存，当属许印林校正复刊行世。印林同年，时游河师幕中。

　　轩臣爱畜鸟，清晨嘤鸣不绝。赋一绝句云：樊笼长独住，饮啄向人求；祗为负文采，飞鸣不自由。又与伯醇带鹰犬同出猎，口占云：鹰犬出郊原，堪怜狡兔奔；别无夙仇怨，为报主人恩。又斗鹌鹑有句云：祗因争食栗，虽勇亦何为？

　　清江访闻有安东人薛举、钱培，技勇极精；清江人刘四海，极善搏击。又河南祥符人臧虎头、庐江人江龙门（开）、宿迁人臧木庵（纡青），皆一时奇才异能，惜俱老于田间也（江后官陕西富平令；臧官至观察，督兵桐城，殉难）。

　　出门九日，即奉恩命，简任台湾。今春登狼山，卜签云：深山多养道，中正帝皇宣；凤翥鸾翔出，高升过九天。适符九日之兆。时山东院司以下皆被议，或有劝其仍进京者，冀山东路近，易以挈眷，且免风涛之苦耳。向来道府未至京，即奉旨得缺者，皆于本籍及出仕地方领凭，是以即由清江折回苏州；但服阕中途奉旨，则创见也。仲弟先有信，属回苏俟凭，后亦属其仍行北上。余思万事顺其自然，未可以机心应之，且无以报知己。刘玉坡制军密折奏请：有「臣自揣不及」之语。尝有句云：宦境终无知足日，人生总有别离时。八月间和顾殿言同社赠别诗有句云：但期海面澄清日，愿近天颜咫尺违。此诗谶也。

　　十一月十七日渡江，入丹徒闸河，水浅，泊于回空粮船之中，停滞十余日。清江得兵书数种，终日读之。舟中句云：牙纛千军拥舳舻，寒江雪夜读兵书。

　　出丹徒闸河，有地名「狗庙」，祀义犬也。可以人而不如狗乎？

　　秘书七种云：江海遇大风，焚戌皮则止。戌皮，狗皮也。又乙酉、丁酉日，烧三岁雄鸡羽灰，扬之止风。

　　苦咽喉下坠，面北，男以衣、女以裙下边举向项间刮之，即愈。鱼骨鲠不下，倒其箸于桌上敲之，骨自下。

　　刘燕亭方伯赠新辑三巴金石苑，搜采甚富，寄藏于家。

　　严问樵送沈饴原总宪太翁挽联云：五世同堂，孙曾元科第传家，已四列贤书、三游泮水；百龄偕老，事葬祭哀荣尽礼，有七旬孝子、一代名臣。

　　渡海之前，以坠落之齿并爪甲封寄两弟；致书云：昔人有以齿为冢者，万一不能生还，以此瘗于先茔之侧可也。

　　戊申正月抵浦城。陆行至福州，十余日可至；改行入滩河，下流虽速，亦未见必无阻滞也。然陆路供帐者烦且苦，是以仍买舟而行。舟以竹箬编为篷席，箕踞其中，前后无障蔽，篙师将以竭目力也。夜以木板为门，排而合之，门外悬灯旗。从等皆寝，侄孙醴泉适披衣起，门外火炎炎上，则灯旗皆焚，当扑灭之。何在非危境，幸而免，则不觉也。自里门坐三舱船至清江，又易太平船回至杭州，又易江山船至衢州。此滩河船凡三易矣，每船必烧灯一次。从者解之曰：此升擢之兆云。仆人王禄者，素病癣疥，蓄砒酒刮治之；又仆人袁升，估药酒以去风疾，其瓶两相似。匆匆登舟，行李错乱。夜方食，袁偶思饮，误取王酒；斟未半，侄孙坤图至，并尝之。时海儿在别船呼袁去，客有张姓者来，又啜之；水手见之，并分余沥，皆懵然也。少顷，王至，曰此非袁酒也。众始悟其味之不相似也。相从而呕，终夜有声，幸皆无恙。向使举杯之时，无适相值者分而饮之，则中毒必深；非海兄一呼，且三爵未已也。终食之间，四命之存亡系焉，其亦有默佑者乎！幼女患呕吐，将逾月矣；似脾虚，不能投以凉剂。然大便久未通，又未可温补。偶泊滩河南岸（地名），有观音阁，问有仙方否？庙祝言语不通，妄应之。及求一签，则问事、非药方也。签有蜂采蜜语，因以蜜服之而瘳。

　　腊月，由苏到杭。新正初七日，自杭州入衢州。沿途观灯，兰溪尤胜。二十日渡仙霞岭。二十四日抵浦城。二月十三日到福州。三月十六日自福州起行。二十一日到泉州。二十八日到蚶江。四月初一日祭海，告文云：维某年四月甲辰朔，某敢昭告于天后圣母、风神、海神之前曰：恭奉诏命，风顺水平；出口入口，无惧无惊。誓尽心力，报国安民。天地鬼神，鉴此丹忱。谨告。祭毕，回馆。初二日挈二姬、二女，同海儿登欧进宝舟。舟可装载四、五千石，中设天后龛，下为悬床，两旁小舱各三间，土名曰马列，前后可容数百人。桅三，其一高数十丈，围数丈，席帆纵横三、四十丈，柁椗将千斤，此为正驾。又副驾二，幕丁分坐。同行者，随员唐均、陈恩布、友人刘沂泉、潘巽庵、侄荣秋、侄孙醴泉、家人袁升、王洪、毛贵等二十余人。初三、四两日，天气晴朗。初五日即得西北风，出口平安。将午，入洋，风益猛，而雨且集，渐形簸荡。至将夕，更甚。夜间，天昏地暗，片叶入旋风中，坐卧不能定，器皿门户皆震动。眷属并仆地，稍动则唾呕不止。予初抱海儿于手，惟默祷天后，诵观音咒；旋与儿皆睡。夜间，儿起坐，索烛、索茶，大哭不止。家人王禄，唾洟蛇行至前，送茶半瓯。儿大呼其母，而顾姬卧于舱下，不能动，动则眩晕。但呼儿，不得近。烛旋灭，昏昏冥冥，风雷澎湃之中，微闻母子遥遥呼应而已。又闻砉然，如石破瓦飞。则悬床左右堆积木板釜盖以千百计，每起一浪，即滚倒如演团牌阵。细审之，其置于舱面者，设有变，可挟以凫水耳。复铮铮有金铁声，船唇排列巨炮，防洋盗云。久之，天将明，但见白浪如山，舟从半天起落。初六日，日出，稍定。问舟人曰：尚有三更路（每更六、七十里）。顷刻，曰：即到鹿港口。向来从蚶江对渡鹿港，有一定港口，不能移易；乃风帆迅利，不得泊，收之不及，已驶过二百余里。近笨港，落帆，入内洋，下椗，北风极大，不敢行，终日在风浪中撞打而已。远望副驾二船不约而同，入笨港矣。相距尚数十里，隐约帆樯可辨。四面仍水天混茫，不见一物。至初九日，依然天清日朗，舟中人渐能起坐饮食矣。停泊四日，自谓无恙；然猝起风暴，或撞碎、或漂出，皆未可定，彼时固懵然也。笨港县丞管裕畴，山东旧僚友也。是日，破浪而来。嘉义县令王廷干亦至。各以小舟来迎。及初十日，乃促舟人挂帆入港，行二十余里，仍以水浅不能行而止；彼意欲折回鹿港口也。于是，以小舟缒系而下，挈海儿同登岸，姬女辈后至。是日水平如镜。初十日住南港。十一日住嘉义。闻郡城兵变，事稍定。十四日，余先由嘉义至茅港尾。十五日申刻入府城，十八日到任。眷口于二十日嘉义起行，二十一日进署。行路凡七月，水陆平顺，蹈危赴险，幸赖神佑。回首思之，犹深惴惴。后闻鹿港口沙碛不易收泊，风驶至笨港，土名下湖口，平直易入，且至郡近陆路二百余里，三船不约而同，亦神力也。副驾船在后，见余舟大半侧入浪中，船底高出，有绿色球灯在帆樯上下隐现。沂泉见浪花中坐一小孩，身穿红衣；有两雀入舟中，一立樯上，一入舟翔视众人而去。余抱海儿昏睡时，见有两儿同卧。皆神佛幻像也。谨记之。  
　 
斐亭随笔（戊申）

　　乾隆戊申夏五（？）「鹤驯堂」额：昔赵清献公以一琴、一鹤自随，余心窃慕之而未逮。丙午秋，分守台郡，即适爽匪之乱，日事兵戈。至戊申春，始克净扫狂氛，护理道篆。恰值岁试生童，校文之余，琴鹤在前，翛然自远；觉前日之张弓挟矢，不可同日语矣。爰题「鹤驯」名堂，聊志闲静之意，并以表景慕之私云尔。柳州杨廷理题。

　　四月二十三日，渔人获大灶，背如浴盆，两目突出炯炯然；无爪，而有四足如鱼翅，尾亦如之。或云非灶类，当龙种也（按府志名■〈句黾〉鼊）。购而放之于海，放乎中流，昂首回顾者三。

　　存一点真心，便成良吏；说三分实话，就是忠臣（熊介臣观察云）。又云：比古之伯夷，则为今之盗跖；比古之盗跖，尚不失为今之伯夷。

　　取鹿茸法，俟其长成，将见杈枒之形，即缚而锯之。锯落，宜倒悬其额，两角须以膏药加裹红布紧札之，勿令流血。又须先以糯米和黄酒饲之，令醉倒而后可执之也。

　　吕骏亭协戎赠鹿肚石大小数枚。鹿食树根草节，不能化，而成石，形如鸟卵；磨水饮之，化痰治隔噎。又鹿目香一枚。鹿眼中膏液凝积而成，色黑，大如指头，能治眼疾云。又熊胆一枚。

　　戊申十一月初八日卯刻地震，房屋如悬旌，逾刻乃定。是日亥刻，又微震。北路彰化尤重，官舍、民房皆为瓦砾场。间有裂地出水浆，土人尝之，其味甘，尚无大害；如咸，则海水上泛，其祸必更烈。附近之鹿港厅，稍缓一、二刻乃震；相距咫尺，而震有先后。闻是日早晨，各处粜米至鹿港者，有回至途中，有在途尚未到地，皆不在劫数者耳。后查压毙者多匪徒。米贩某仰卧处悬有米杵，适中其身；劣生某因宿妓家未起，并压伤而死。是日，署中旧有北极庙真武像重塑开光（点神目也）。地震正当其时，郡城附近无恙，当有呵护之者；敬书「休征静吉」额跋而悬之（入文录）。二十三日亥初，又震三、四次。内地泉郡至福州省垣，皆于初八日同时并震。是月朔日出门，肩舆左玻璃忽裂开，脚下横木脱落，此为兆之先见乎！淡水噶玛兰界近内山一带，水溢山崩，传言石中现四字「串禾■〈牛上十下〉■〈串上土下〉」。台地时时微动，不为灾，春夏少雷。想有声为雷，无声为震；气郁而不出，故动。动时，间或地中有声，当海水伏流所激也。  
　 
君子轩偶记

　　节署白螺图，内府颁。以奉之渡海者，曰顺风螺。余题句有云：臣心坚白能如此，何处风波不可平？右旋白螺，长三寸，有五色如玉石旋纹三，钻孔八，缀以珠宝，藏于漆椟。椟载「乾隆四十五年班禅额尔德呢所进大利益右旋白螺，护佑渡江海，平安如愿，诸事顺成，不可思议功德」四十字。

　　嘉义保釜鼎金庄民人卢在，己酉七月十五日一产三男。其人已有四子二女，妻何氏，年四十岁，海滨人，多食鱼，气燠易育。鱼多子，故食鱼之人生子亦多。诗云：众维鱼矣；亦此义也。然为盛世和气之所育，放史书以为祥。

　　己酉四月十三日、七月十四、二十四、五日，地微震；夜中居多。台地之震，非地震，乃山动也。全台皆海中一岛，大海回澜，气蒸波撼，理固然也；非灾也。

　　嘉邑斗六门县丞姚鸿，捐赀募勇，能用盗捕盗，与总理乡耆相亲如一家人，科头跣足，皆坐而谈焉。又立一钱缘簿，每家日捐一钱，存贮为防冬之费。又捐立书舍，课子弟。又修建昭忠祠，祀前官之殉难者。不顾瘠苦，一心做好官。方拟设法调剂，代筹经费，过冬再迁擢之。檄甫下。而报丁矣；此命之蹇也。斗六地方荒僻，纔百十户，公鸠集番银三百来吊；又为赡养眷口，俾得先行扶衬航海回籍安葬。呜乎！民情可见，为官者何必计目前肥瘠耶！孰谓海外顽民无天性耶？况抚有亿万生民者乎？庚戌春，附商艘至浙洋，遇风泊普陀山下，有盗船外悬牌刀如林，姚佯指为哨船，单身跃入而谒之，能作闽中土音，盗与之坐而言，大悦，以实告，且杀鸡留饮。又见匪船乘风而来，盗曰：无畏也。我等送之出，彼不敢近。乃扬帆同至外洋，果无恙，相揖而别。邀盗至商船，示之曰：此糖包，销售非易；余乃奔丧一小官，行囊更可知矣。盗曰：唯唯！又邀之回舟醉饱而散。次日遂行。

　　台湾乡试额中四名，内粤籍一名。己酉科，台邑吴尚震、书院肄业陈光昌（科试一等）、彰邑施启东（新进），粤则陈云史也。施中榜尾，吴、陈皆魁。选武闱，中三名，张宗烈中第二，与陈辉中皆岁试新进，赖启明科试第三名，并嘉义人。武胜于文，故文锁榜而武亚元；然亦兼课习武生步射之效。辛亥恩科广额，闸、粤中五人，武中二人，皆余任内进取，文魁出门人王师俭之门。台地恶习，有构讼者，必将同族之文武生员指名列控，勿论其虚实，盖欲其出而贿息也。或畏累则匿不敢出，官吏不察，以抗传斥革，愈不敢出矣。将部册注名革生，为榜示门外，以木板悬贴，令其自首，问明即书「准开复」三字，注于本名下，严禁书斗人等需索。不匝月而来者十之八、九，且有已故多年、未敢报者，作为开复后病故，饬学注册。士习之有起色，不在法立，而在恩明也。廪生有丁忧迟报而索顶补之赀财者，有父母早故捏报丁忧以卖廪缺者。严斥学官云：设学明伦，根本何在？天理灭绝，遑论品学耶！其风稍息。发各属行查文檄，亲判其上云：应革、应复，即速查办，以示劝惩，当视之如自己子弟也。

　　考试之年除夕，以进取榜名为疏文，告于城隍。有知者，皆笑其迂诞；不知正以自闲，所谓「不愧屋漏为严刑，十目十手为严师」也。是年，奏请正法及由地方官酌量惩处之犯并列名以告，亦以滥刑自儆耳。

　　夜梦士卒多人磨钝刀于地，又见残碑忽显字数行。时方倡修昭忠祠、义民祠，祀台地往年官兵士民历次殉难者，此其兆欤！越日，有粤匪数百人入台邑境抢劫，县令率丁壮格毙十余人、生擒数十人，我兵一、二受伤。闻是日各匪因大风眯目，纠集未齐，或亦冥冥中有助之者。

　　春旱，家人疏沼莳荷，有句云：四野禾苗枯欲死，大官汲水种芙蕖。良可媿也。

　　斐亭前结布幔承雨贮缶中，闻挈壶声；呼童煎茶，闻瓶笙声。此静中籁，惟能静而后其动也中。

　　斐亭前植篱落、种瓜豆，蓄水莳稻，并种地瓜（即番薯），可以验晴雨之时。百卉中爱蔓生者，为其情长而脉远也。

　　尝以泰山顶所刊阙里先师及亚圣像拓木授学官，敬藏学宫。有石生耀祖，请再摹刻。至厦门，取将乐（县名）石镌完航海而归，谨搨以授书院习经诸幼童，各奉安以塾。

　　庚戌八月初八上丁前一日，诸生备乐器齐集，以彩舆二，恭请石像迎入学，供奉于崇圣祠东殿。其舁舆及执仪仗乐器者，皆弟子员及佾舞文童。是日，又奉文请谢子（良佐）入庑从祀，礼成后衍乐舞。海外彬彬邹鲁之风，且胜于中邦。惜乎官斯土者，皆视为互乡耳。

　　嘉邑王某者，巨室也；报捐通判。将分发粤中，其母猝病；越日而苏曰：儿亦将同往阴司，控状四百数十起；女鬼五人，结冤更深，我并须去候质。彼处衙门不能稍徇私情。言讫而逝。王某觉有人批其项，旋生疮，喉闭，绝饮食七日而殁。亦越日，复苏曰：刑重难受，两膝跪火炼皆烂。启视之，果然。又曰：刺吾目、劓吾鼻、钉吾腮。言未已，肉皆脱落。又作鬼语云：尔绝吾香火，吾亦绝尔嗣。某之子亦病。盖附近有大忠祠，祀张逆案内之殉难者，骸骨并瘗于下；某建花园，尽平毁之。其家人闻之竦然，即赴其所，许以修祠造冢，以时祭享。子疾乃瘥，而某死矣。里人传言：某尝宠一妾，生子立为妻。其妻弗许，某责而逐之，休回母门，妻自缢死。而贺妾生子演剧弥月，亦无敢讦告者。又渔猎幼女奸污之，复还其家，先许以重赀，卒诬其非处子而减与之；无敢置辩。或云被污有八十余人。其妾婢凌虐至死者，人皆不知。某年纔三十余，豪富莫敢谁何！而乡评又素谀美，盖财势动人也。乃于其将死而尽露其罪状，自作孽而自言之，与犯人过堂无异。冥冥中谳狱，固如是之无枉、无纵也。或曰：恶人多矣，何于某独如是！曰：善莫大于人不知，恶亦莫大于人不知，往往居官而声名狼籍者，安然无故，即失官亦得以自全，为其过已昭著也。或闻誉日隆而遭祸益烈，人咸冤之；不知其恶之在冥冥者，固未之见耳。王某之事，可为炯鉴。 
退思录

　　海物惟错，其奇异不可胜纪者，据所见，有两头虾，名虾虎，两头略似蜈蚣。日月蛏，其壳两片薄而圆，一红、一白。卵鱼，入水则成卵，出水仍鱼。鹦鹅螺，中有蟹，出而复归，当是■〈虫巢〉蛣腹蟹之类。蛣■〈虫巢〉亦似螺，出则为蟹，略似蜘蛛，焚灼其后，则出而行，相距数尺，仍寻其壳而自入。花草果木未见者，有台湾花木记志之，大约皆近释家名物。如黄梨似禅杵，洋桃似禅仗，莲雾果似禅钵。至于释迦果、波罗密果直以取名，而伽蓝头尤象形惟肖。见案头一小黄狗，毛茸茸然，四足一尾，头目皆具，但不生动耳。问小竖云：此即金毛狗，乃草根也。握地出之，剪其叶，倒立于地，技细而挺，为足、为尾，不烦绳削。如有破损伤，取其毛敷之立愈。此药材，本台产云。

　　太高祖岩叟公，遗有金纸字画便面十余幅。余丱角时，曾见糊贴族兄椿华斋中。后宦游山左二十余年，侄攀桂从之，迄未言及何在。及戊申渡台，侄孙醴泉携之行箧中，取出装池成册；复选八幅为四屏，悬之署中斐亭壁间，皆国初名人手泽。两壁旧有画松，亦昔年名手所为；相为掩映，不觉座右风生也。丱角初见时，攀桂尚未有室，今其次子巳四旬余，计自岩叟公迄今六世矣。当年罢官归里，积藏书画，悉贻长支，予则次支裔。呜乎！我子孙勉为清白，则数百年后之视今，不犹今之视昔也乎！廉泉侄孙在家检之呈七世祖见行公孝经正解刻本，里人孙天士闳达序，携至台。于戊申重阳日，敬序而复付梓。高祖葵周公妣，系氏子也，今其后裔兰检太史为甲午第四名举人、乙未第六名进士，与余连捷，名次先后恰合，今为比邻。天士公入山西名宦祠，兰检尝主试山西，亲往祭之。岩叟公久官于闽，康熙年间入闱；余仍仕闽，甲辰入闱监试，皆先世之遗泽孔长也。服官者岂但当为眼前子孙计，其必有以贻谋于百十年之后也乎！

　　甲辰七月二十四日，接受汀、漳、龙道篆。是日，得福建永安志，宦迹卷内载岩叟公列传，敬钞寄入家乘。传云：徐起霖，南通州人，由贡生令永。时，政事孔棘，即筹所为御寇者；修城垣、备矢石，立震社，义勇黄六德、张贞吉、乡勇欧永福等为之长；联络各寨，抚安八保。汀、漳流寇由南路纵火焚城外屋，延城楼西北两楼及民居尽焚毁，几不可守。某昼夜防御，缉知内讧，急擒而歼之。群贼宵遁，地方以宁。有修其郄于当事，几不免。俄大兵叩关入闽，某美丰仪，解满语，贝勒见之，作■〈忄尉〉快状。随军，敕授本府司理、署建篆，活难妇数百命，皆待赎者。无赎枕藉，以数十计，必请示后释，几无余生；某先释之，后卒获请。署府篆，其所判兴、泉数逆案，宥以胁从；其不获解网者，词严义止，皆其铁笔也。分闱得士七人，皆有声。诸台使荐章交上，旦夕需新命；旋以内艰报，而洒血徒步扶柩归。又徽郡志略，纪治陕惠政；恒山政绩，纪直隶官迹。亦廉泉手所得，并校刊于台阳，当以家藏补刊之同善录十卷同墓志铭等书，合为全帙。

　　徐松龛中丞，赠其先人敦艮齐遗书融贯易义，阐明理学，不朽之书也。先生自着瀛环志略全函，纪海外各夷，图说灿备。

　　同年长乐人王溱着韵学指南，鴃舌之音，得此可为雅言。

　　书院文童陈淑梯，以其曾祖陈笋湄太常寺卿（泉州人）自撰年谱求序，其人亦闽中琳琅也。

　　戊申七月十八日，台饷船遭风飘至凤山外洋，破且沉，溺毙无算；捞救得生者，委员卓津、费霖二员及从人数名而已。行李及所载，皆付东流。后于海滩寮舍中得鄂松亭同年赠余墨拓「平安」两大字，完好如故。又拾获仲弟京信一函，外封皆湿烂；内有附寄弟之履历，见者知为余家言，而送于署。盖以油纸加高丽笺包其外，故尚能辨识之；或海若怜其友于之情，而呵护之欤！是年六、七月，飓风大作，土人名台风；溺死换戍弁兵两次共百十余人，循例奏闻。又传闻某员家属男妇并奴仆十一人，亦附兵船而来，乃船价为出海（船中管事者）所蚀，已登舟而被水师营弁逐之上岸，闻者大恚；及知其船之覆没，则以为大幸。然其始，亦讹传并没。某使人至遭风处沿岸访之，果有女尸及幼孩尸，皆土人捞获而代为埋瘗者；掘而视之，不能辨，某痛愤如狂。后得登舟逐出之信，而始释然。然所视之尸，又不知为谁家之眷属也！遭风哨船有临时趁船未及者、商船有附配而又上岸者、饷船员弁有临时事故更易者，命该不死，莫非前定耳。然人事宜尽，爰集洋防诸书，为测海录。

　　过延平时，见隆观察假馆以居。问其故，曰：上年道署火，子妇孙男七口全毙；其夫人先歾，夜间柩中有声，移厝一日后，即遭此难。死者不灭于火，而生者反不免。其有数耶！闻之恻然。

　　八月二十四日，漳州孝廉林广迈附海航寄来重刊孝弟、闺范、福善等图二百本，皆漳人以原本翻刻而增纂者，又扬忠愍公年谱、家训百本，又玉历、阴隲文亲解等书各百本。分授诸生及耆老子弟，余存有渡海者令赍带供奉舟中，当可风正潮平也。

　　十一月十一日接六弟书，知于七月初十日得男。余兄弟三人，年逾四旬，皆膝下无人；仲弟于甲辰七月十二日得子，余于乙巳七月十九日得子。惟六弟两失偶，止一女，妾福姐素性悍而无生育，然无敢言续娶者。六弟出继叔父，无后为大。余以母丧归，弟以本生，期年服阕，因力为主持，聘拼茶场缪氏女为室。缪族素为富家而同宗不睦，谗谮不绝于耳。仲弟自京旋，与之经营筹划，先为纳费，复借居岔河场汤敬亭姻兄之宅。俟其妾性渐驯，乃于归焉。予与仲弟来往其间，亦良苦矣。新妇极贤淑，谗言皆冰释，嫡庶亦甚相安。六弟虽逾四旬，尚不违兄长之命，否则，已成而毁矣。当其择吉出赘时，余戏赠以句，举酒送之曰：天下无难事，总有过去时；天下本无事，乃兄自扰之。

　　乃兄虽多事，来年抱侄儿。今越年生子，乃其妾所生，亦天之怜乃兄而巧于报乎！里人传为美谈。仲弟在京寄诗至台云：昨夜灯花蜡凤红，佳音千里寄来鸿。四旬得子犹非晚，七月添丁喜更同。忠孝溯先叨祖德（叔祖麟书公，祀忠孝祠；妣王氏苦节旌表，弟其嗣孙也），诗书裕后守家风（命者谓此男日元有正学堂）。明年汤饼新秋节，樽酒蝉联十日中。

　　闽人刘铁岭，有杰气。尝从军，作记室，有述谚乐府云：差事好，有元宝。归寓迟，参衙早。急整冠，速着袄。下气向司阍，长揖问舆皂。勿令差事落他家，自有厚币报二爷。锦绣绸缎绫罗纱，累累白镪当分瓜。纷纷藉藉满道路，巡检县丞与主簿。前买船，后买石；石满船，三四尺。中流况船如树栅，洪波一卷渺无迹。行人聚观笑且唶，国帑轻抛竟何益！隶来督工，步武生风，指西骂东。鞭杖横前，青蚨挂肩，且向娼家一醉眠，明朝再来仍有钱。有感事句云：严霜碧血埋长剑，夜火寒潮落大星。登乌石山句云：野旷闻天籁，江清见佛心。咏美人诸诗，其睡梦一首云：一枕香酣腰半欹，春风引梦翠低眉。不知梦里缘何事，微启腮窝欲笑时。诗笔跌宕，此作则近于狭邪矣。

　　海外时有怪异，某年彰化起旋风，黑如轮，扶摇而上，将油车并一妇人摄至空中，奔东南而去。东城本欹侧，风过而扶正；妇人旋落地，亦无恙。又彰境地生牛毛，长寸许，旋即震动；叶松年协戎亲见之。己酉郡城有男如孕妇生产者，自肾出，如犬羊状，但细小耳。

　　己酉闰四月二十四、五日，旁见小星，或云太白昼见。

　　彭咏莪学使寄育婴三善说及二十一史、感应录等书，乡人梅吟五赠笠翁全集，彰州门人林广迈寄黄忠端公孝经赞，台郡某赠黄忠端公经学，彰邑门人欧阳腾赠唐欧阳詹文集同闽中所得真文忠公全集、李文贞公全集各书，并编辑为斯未信斋丛书。

　　旧仆随侍至台，病歾者毛贵，如皋人；王洪，扬州人；解明，扬州人；杂夫王二，如皋人；裁衣袁四，扬州人，此溺于海者；皆送其骸骨归故土，王二则葬于台郡外。解明之兄解福，昔年殁于漳州，今其弟欲运其兄柩而来，先为往漳州，仍浮海来台，不久，又殁。其柩并送归，而其兄则永为海滨之枯骨矣。远官而多收随人，其害非浅。

　　己酉十有二月十一日，邮筒自海上来，得山东鄹邑门人孟雨山博士寄新获金石拓本若干，装池悬之，与珊瑚、珠贝相辉映，虽居沧溟以外，而宗彝陈宝，斯羹斯墙，如坐绎山、洙水间也。

　　小儿初生，以活大黑鱼（俗名乌鱼）一条，入水煮熟，以汤浴儿，遍身浴后，赤身置产母怀中，贴身出汗透，则不出痘（裕子厚太守云）。

　　畜鹿三，逾年，育其二。五鹿岳岳，置后院，偶闻其呦呦而已。因树栅于斐亭之侧，驱而纳之，得以时顾视，渐生增厌。其大而雄者，以聚麀抵触不可制，群力缚之，以赠台邑令刘良卿。戏语之曰：此非地方有司约束之不可。但离群独去，为之惄然。向使听其置之后院，则任其自相生聚矣。宠者辱之几、荣者悴之渐，于此可悟。

　　夜梦因疾求签方，得竹沥米汁方，存记之。又梦玩一玉琢人儿，遍身刻阴隲文字。

　　海外不见喜鹊。每年或一、二日闻鹊噪，三日内必有渡海而来之亲族故人；想亦附帆樯而先登岸来报平安欤！

　　每拟奏疏稿，必有蟢子缠绕笔端。台地无冬蛰之时，而究未知来自何所也。

　　噶玛兰产熊掌，令宰夫胹之，三日夜无绝火；和以肉羹，与豕蹄不甚异。或曰：宜用其羹汁，以他味调和之。

　　己酉正月十二日夜间，有黑氧约宽数尺，横亘竟天；乃云气中分，两边斩齐，望之，似有黑色。或以为分类之兆，卒亦未验。

　　十九日开印升堂后，有大蝠自外入。旋绕座前，至退堂始去，或以集福为贺。

　　偶读满汉名臣传，见四海龙王封号，东显仁、西正恒、南昭明、北崇礼。各立木主，奉龙王庙中。又海潮神主，奉于船厂。每苦旱，祷雨辄应，书「生物不测」额悬之。

　　内山生竹菌，大者如盘，似灵芝。澎湖海中有树，如侧柏，疑珊瑚之未成者。沈清如县尹书斋案头，见小石，上生管，可炷香；旁有小树，枝细如发，槎枒匀密，不识其为何物。又大螺壳，如碗，欹侧磥葬，色黄如金，而锦纹周匝可玩。因索而藏之。螺杯出澎湖，或饰以鎏为爵，大小十枚、八枚，皆一律。留其外皮，则如翡翠；去之，则宝光的皪如珠。又有奇形异状、错釆陆离、不可殚述者，皆海潮落后检拾得之。细螺壳，大如黄豆，穿为手珠。郡志云：番妇最爱之，名曰蛤钏，又曰蛤网。荣女玩弄之，线断散落，以一误入鼻孔中，百计不得出；以物探取，则跳跃不得近，且愈拨愈深。俟其睡熟，以膏药为捻粘而出之。

　　余嗜新茶，海外得之如异珍，间或啜之，无味。马姬云：以手撮之过门限故也。命小奴以瓶携出门外，再取之，香冽如常。又鱼骨哽于喉，以箸于席上倒击之即下。此皆理之不可解者。

　　台地小儿猝有病，老妪取水一碗，而以三箸立其中；祝之云：如神鬼为祟，当立为竖柱。试之果然，焚纸钱禳之即愈。朔望日早餐，无论腥蔬肴馔，未经人食者，取一、二并饭一碗，置小儿所卧床上，令小儿拜之，曰床公、床婆也。久之，无疾病，亦屡验。

　　台郡南门外法华寺，古李氏梦蝶园也。前任熊介臣倡捐重修，添建厝屋，为客死者寄顿之所；甚善举也。尝于土中掘得古玉，长尺余，宽寸五、六分，厚四、五分，黝然苍润。尝为火帝塑像，置手中，作秉圭之用。虑被人窃取，仍令僧人秘藏之。当为玉界尺也，沧海为桑田，不知何代、何人沉于海耳。或云元圭。

　　甲申官泰安时，郡守为闽中杨蓉峰先生（惠元）。至壬辰年，先生作古人，而余以升高唐州去。世兄长士琮、次士珩，皆佳公子；琮，戊子孝廉。越甲辰，余巡闽漳，复晤于侯官，皆颓然老矣。门庭衰落，为之戚戚。后琮亦逝。丁未，余服阕，复以巡台至闽，珩欲同渡，不果。庚戌九月乃至台，赠朝珠、文具等件，皆蓉峰先生手泽。又眉道人草书一卷。接谭之下，笑语宛如先生复生。延至幕中，亦无忘故旧，以志今昔之感耳。余家与闽人最有缘，乡荐座师为廖仪卿师。出仕后，侍蓉峰太守，共事将十年，亦保荐卓异。师后苏鳌石（廷玉）、梁芷林（章巨）、杨雪■〈艹上下，上中下〉（庆珠）、陈叙斋（功），皆山东上官而受知者。季弟则廖钰夫师（鸿荃）取弟子员，侄（锡淳）荐卷出廖（名）鸿苞房中，皆仪卿师昆仲也。其先人官于闽而有造于闽之报欤！

　　十月初二日，海东书院课期，有八十九老人张朝翔书寿字大幅赠余，以将届初九生辰也。时奉诏给老民顶带，因先予之。越日，仲弟自京中带回楹帖，为关中九十五老人刘恒业所书。书法如出少年手，盖钦赐翰林也。

　　初六日，刘沂泉子家懋自上海来，言夷人在上海燂洗大炮，铸大铁佛埋地中，不知何为。忽被迅雷击碎，大惧而止。果尔，则天心其悔祸矣。无论虚实，闻之一快。

　　昔在山左，济州产瑞禾、瑞麦，绘图征诗，皆山东人。今在台，同官者史梅叔（密）、孔雪鹤（昭慈）两司马，并济州人；吕寿山镇军（恒安）、嘉邑令王仰甫明府，亦皆山东人。应补题以志宦迹。云鹤言：彰化庚戌夏榴生双岐；郭巽帆司马言：凤山亦稻生双穗。应绘图而征闽人之诗。

　　府幕张新之便面有周文之大令（名沐润，河南人）书句云：乍冻花心真静女，半枯树体老禅师。

　　府幕丁月舲，钞岭南洋行传戒鸦片方，极效。洋行多以烟害人，亦有回心向善而戒人者。洋参二钱、茯苓二钱、豆蔻二钱、芡实二钱、陈皮二钱、莲子二钱、枸杞二钱、川贝一钱、白朮四钱、韭子二钱、泽舄二钱、大金樱二钱、兔丝二钱、淮山药二钱、肉桂二钱（以沉香代亦可），水四碗，煎二碗，加烟灰膏二钱，装瓶。如无烟灰膏，用烟灰六钱。■〈月引〉将到时，空心服，每日夜共服三小杯或五、六杯。烟灰膏每服应递一、二分，烟灰亦如上。十数剂后，再将此方作丸药如梧子大，服数料，即可戒断。断后，去烟膏仍用此方配丸服七、八料或十数料，身体益健。

　　每日澄台下小室午后焚香趺坐，闭目静养片时，最为得力。有句云：绿纱窗里香烟袅，仙鹤一声午梦醒。生平嗜新茶，有句云：呼童扫叶烹秋露，对饮清茶是菊花。又，午梦初醒檐溜滴，知曾有雨润花来。又，咏台地气候云：寒露重分秧马路，秋风轻拂纸鸢天。又，日添一线纸鸢风，脑月榴花照眼红。

　　十一月初四日，接六弟家书，抄写岩叟公寿诗。康熙十月□□日（？）敬录入家乘。卷昔有「凤衔仙箓」四字，得自徐雨车家藏。

　　福州府传钞「禽言」六章，序云：伊古盛时，设谤木以通民隐；方今圣主，求真言以达舆情。所恨位同屈蠖，难输一日之诚；因思鸣托微禽，冀动九重之听。语虽同乎蜀吠，心实切于杞忧。倘援入刺时之例，罪我遑辞；如指为讪上之书，则吾岂敢！贴资云：行不得也哥哥，商人负累民人驮。试问近来闽省上户几多？中户几多？下户几多？岂无良法理盐鹾？穷乡僻壤皆搜罗。举殷贴疲岂长策？况难确访长差讹。藉端撞骗复不少，勒输之弊甚催科。食毛践土二百载，破家报效敢云苛！但恐元气太剥削，未免敛怨伤天和。裕国计，其如生命何？行不得也哥哥。驭夷云：行不得也哥哥，安插夷众无条科。试问近来内地乌鬼何多？白夷何多？红毛何多？纷纷购地营巢窝，岂真向化戢干犬？制敌守战为上策，能守能战方能和。即或通商许互市，驻泊口岸方无他。抑何藩篱自撤尽，通都大邑由经过。民夷杂处易生衅，变起仓猝如之何！彻桑土，莫待雨滂沱，行不得也哥哥。钱价云：行不得也哥哥，银价渐长加倍过。试问近来上库正款若何？杂税若何？地丁若何？官虽抚字拙催科，民欠愈少贴愈多。二千三百折时价，加一羡耗皆官驮。额外再起起不得，官清益觉难张罗。制钱搭放有旧例，何不对抵省奔波！羡余并准钱上库，行钱价患银销磨。开银矿，易似运铜么？行不得也哥哥。仓榖云：行不得也哥哥，仓储重务名实讹。试问近来积贮道仓几多？县仓几多？本邑既折金戈戈，平籴但将常例苛。州县杂解办兵饷，概收民食运内河。蓄无九年为不足，客未缓急难通挪。烽烟永息固无事，岂免水旱伤田禾。即使义仓有见榖，杯水其如车薪何！辕门案，既有童谣歌，行不得也哥哥。烟禁云：行不得也哥哥，毒草传遍芙蓉阿。试问近来烟禁罪贩若何？罪卖若何？罪吸若何？新例赫赫从重科，不旋踵而皆无他。王政何尝求速效？其弛毋乃纵之过。民未知耻奚由格，塞流徒见扬其波。漏卮今昔纵不问，金钱坐视全消磨。奚必咸阳三月火，一灯尽够焚山河。起痼疾，留俟后人何！行不得也哥哥。赌禁云：行不得也哥哥，赌博上下用盘窝。试问近来省会花会何多？宝局何多？摊场何多？知法怕法犹犯科，民愚又焉知其它。附城挂已四、五处，鸣锣聚众陈干戈。儒家公馆及草地，开庄匪类相遮罗。利令智昏各类聚，倾家荡产皆由他。衙门大小有常例，官纵查拿无如何。惩匪类，到案尚蹉跎，行不得也哥哥。

　　福州生员陈星辉，被兵役访其与赌案牵连，扭送至县。县交捕官看管，日久不释，作绝命诗自经死：文章莫漫羡吾曹，今日方知仕宦高。酷吏由来心似铁，先生况有笔如刀！孔融荐疏承恩久，伯有为妖操术劳。寄语老亲和少妇，休将世味等醇醪！乌足西沉永不升，前宵噩梦岂先征？已无遗语留兄弟，那有余颜对友朋。蝴蝶梦醒身是粉，杜鹃啼罢泪成冰。世人问我归何处，白玉楼中第二层。在押人证，地方官须刻刻留意。此生之罪，虚实未定，而情急轻生，其才可憎亦可惜也。况蚩蚩者抑郁以殁，更无知其为谁氏子矣。  
　 
壬癸后记

　　日晕则风，月晕则雨。辛亥八月初七日晕，虑其有台暴也（台人呼飓风为台）。次日，微雨无风。春旱见月晕，喜其为雨兆也。数日仍无雨。海外天时，不可以常理测。

　　台人谚云：六月一雷止三台，七月一雷生九台。六月无日不雷非必无台患，七月有雷亦未尽有台。

　　台郡向无雷神庙，惟于神祇坛与风云并祀之。新修先农坛，旧有土地庙改祀雷祖，坛在东郊震方也。每年祀先农礼毕，率同官祀雷神，定为例。

　　台地常动，有雷则动少，震于上、不震于下也。有雷无台，亦气泄而畅之故。

　　先台而后雷则水溢。谚曰：雷打台，大水来。是年果验。此雷风相薄而海水上腾也。

　　新修孤贫院告成，有男妇绝不似贫苦者，仍居其内。问之，则以患麻疯病，即居此三代乃绝。此患昔有居此而报窃千金者，实非诬也

　　壬子三月二十三日，为天后神诞。前期，台人循旧俗，迎嘉邑北港庙中神像至郡城庙供奉，并巡历城厢内外而回。焚香迎送者，日千万计。历年或来、或否，来则年丰、民安。贩贾藉此营生，而为此语也。前任或密属住持卜筊，假作神语，以为不来；愚民亦皆信之。省财、省力，地方不至生事，洵为善政。然祈报出于至诚，藉以赡小民之贸易者，亦未可张而不弛；且迎神期内，从未滋事，故听之。十五日，同镇军谒庙，男妇蜂屯蚁聚欲进门，非天后神轿夫执木板辟易之，不得前。偶微服夜巡，自宵达旦，用朱书「我护善良，进香须做好人，求我不能饶你恶」云云简明告谕，并大书「贩运洋土、船破人亡」八字淤殿前，乘其怵惕之心以道之。神道设教，或可格其一二耳。十六日，神舆出巡，舆夫皆黄衣为百夫长，手执小旗，众皆听其指挥。郡城各庙神像，先皆舁之出迎，复送天后出城而后返。举国若狂，虽极恶之人，神前不敢为匪；即素犯罪者，此时亦无畏忌，以迎神莫之敢撄也。是日午后，忽大雷雨，霹雳不已。郡城舁神舆者，至城门皆觉重至千钧，两足不能前，天后之舆则迅疾如驾云而飞。雨止，闻北港之夫与郡城神舆各夫争路挟嫌，各纠约出城后互斗泄忿。城外沟岸内埋伏多人，为雨驱散；南门外同行三十余人，雷毙其二，余皆被火伤，不知其何为也！非此雷雨，则斗必成，而伤害之人多矣。神之灵也，民之福、官之幸也。

　　恩旨交部议叙，咸丰壬子四月会镇谢恩折，奉批：知道了。汝二人事事和衷办理方好；海疆重地，尤为紧要，不可见小而忘大。勉之！慎之！钦此。壬寅年陛辞，奉先帝圣训：惟日孜孜，不可懈怠。谨撰联句恭悬座右云：孜孜不懈，事事和衷。癸丑元旦，臣某恭述。

　　台地有草，名含羞花。其叶似夜合花而微小，迭翠可玩；以手微拂则皆卷缩，而枝柯尽颓尔委地，逾时又舒放如常。草树之须芟夷者，以其杈枒碍人耳。如此，则又何害焉！可以人而不如草乎？

　　时时忧如狱中囚，忧无益也；刻刻愁如海中舟，愁无用也。

　　辛亥科场，彰化诸生有附商艘内渡乡试者，忽遇飓风，桅柁皆折，谓将葬鱼腹矣。漂流一日夜，忽见岸，起而视之，至省城五虎门港口。欣然幞被入城，时八月初二日，试期无误。如照常收厦门口，由陆路至省，尚须六、七程也。

　　壬子夏，学官徐世昌同诸生三、四人船泊港外，候潮数日乃入。及登岸，行李甫起毕，回顾则群盗麇集而围其船矣。何生廷玉，省试回台，遇风不得泊，且见盗船遥集，以余朱书「禹」字焚祷于舱中天后神前，旋即转风入港。士子负笈往来无恙，皆神佑也。六月二十四、五日，飓风大作，有商艧大可容五十石，猝遇风，收回触礁，顷刻片板无存。舟中百余人，齐入水柜。柜以藏淡水供茶饭者；去其水而并聚于中，坚闭其盖，随波上下。时觉稍平，即微启其盖视之，浪涌如山，仍闭之如初。忽觉滞而不动，复启其盖，则被风吹上岸矣，无一人溺亡者。戊申秋，饷员卓津、费霖船破，赤体入水，自以为必死；一波忽起，送至浅处，得苏。自来渡海官员，虽一命之微皆蒙神佑，未必尽为好官；而神明护国之力，固无不到。然而究须自问其为官何如、为人何如。余辑测海录序云：测之于海，仍测之于人，测之于人之心，此之谓也。是科淹没诸生，知其姓名者数人：石耀德、施金镛、吴春晖、方金城，尚有武生二、三人；在郡补遗而就近配渡者，皆凤山人，不记其名。有监生某，因文理过谬未录，不赴试，幸而得免。书院散馆日，设酒食遥祭诸生之漂没者，刊石于门云：乡试诸生，小暑节前登舟内渡，过此勿往。又立石试院云：乡试文武生，勿轻出海口，文于小暑前、武于白露后。又作渡海万全歌云：三、四千石新造船，鹿口对渡到蚶泉；三月廿三、四日后，四月初七、八日前。

　　七月中元节，台人为醮会，名普渡。男女杂沓，俳优喧呶，饭山肉林、箔金纸钱，费以千万计。劝其减省，少杀生禽，而不能从也；曰为消灾禳祸耳。因自为祭海文，于每年立夏后设酒食，用豕一、羊一于海滨祭告之。礼毕，沉牲醴于海而祝之。又将近年击贼身亡及捕盗落海各兵勇奏奉准恤者，立位于署前，委官致祭，为文以告之。又牒郡城隍护送客死无归者于原籍，勿令为厉，庶几疵疠不生、灾害不作欤！连年鲜遭风沉溺者。

　　台地之隐患，在于流民有来无去。因设收养流丐局，随时配船以次回内，亦防患于未萌之一策也。仿江苏一文缘之法，官民并行之。

　　有人于浦城道中见题壁诗曰：夷狄穷中国，谁人竟主和？将军□□布，宰相□□阿。时势已如此，苍生可奈何！侧闻开创始，百战定干戈。

　　粤匪盗船为红头艇，闻其驶入淡水口。彼处地名鸡笼山，红头，虫也；虫近鸡笼，当死。果遭风，捕获多犯诛之。

　　有田土讼案，呈出旧契书永历三年，犹郑氏正朔也。

　　偶观传奇，有士人出外，妻独处，尼僧诱之入庙，饮以药酒迷之，令侍婢至他所，而引恶少与之通。妇觉，恶少潜遁，妇愤愤归。他日，其夫返，妇以实告，即引刀自刎。士人止之曰：复仇再死未迟。令妇呼婢召尼来，密谓夫久未归，仍恋所欢。尼欣然语恶少，恶少喜欲狂，奔至妇室求欢。妇以白昼未可，请卜其夜。乃以口相亲，妇啮其舌，恶少负痛逃。尼有老少二人，恶少与少尼亦素通者。士人夜仗剑带断舌而往，击庵门，少尼以为恶少来也，甫开门，挥剑杀之，以断舌纳其口中。老尼闻之出，并杀之而逸。邻保见之，鸣于官。官验讫，见其舌，定以强奸不从被奸夫杀死。究出恶少某。来往庵中，拘之来，果无舌。奸杀二命，无舌不能辨，逐论死。此案爰书，可谓铁铸。而其中亦或竟有错，设使恶人与奸妇同谋，啮其仇者之舌而杀良妇，纳于口以诬之，仇者竟无能辨，杀之不亦枉乎？妇之冤又何以雪乎？甚矣！折狱之难也。近有新婚少年，复向平日所欢者续旧；盖私许以结缡而不敢告于父母，遂别为婚。女恶其负约，暗携剪刀猝刺其腹，少年以手护痛奔回；距家不远，方入室，仆地无语，而肠出即死。新妇惊呼舅姑出，不知何故。佥谓新妇之有私也，妇不能辩。母家始欲兴讼，既而无从究问，虑两家因讼破产，议将新妇活埋毕事。方掘地，妇已丧魂将死。忽霹雳一声，提行凶之妇击死跪于前，而新妇神气自若，众知其冤。两家访悉前情，往来如故。此案若非天诛，是千古冤狱矣。咸丰辛酉七月间事。

　　查少泉廉访（文经）妾某氏，工书法，善会计。廉访初任河道，氏司工役簿书，亿万缗按勾股核结，顷刻而毕。廉访官农部，捐纳房书吏以余羡分馈，并给家丁五十金，以为各司官皆有。此时，廉访公出，氏却之。家丁固请，自出五十金给之，而以原封还书吏。后吏以舞文败，各司员皆被议，而廉访独免。贤哉，氏也（洪润堂司马云）。

　　道光壬辰台湾张丙之乱，嘉义斗六门县丞方振声、署守备马步衢、署千总陈玉威，皆殉难，至今合祀忠贞祠。罗汉门县丞陈圣传，山阴人，壬午举人，以县令降补。赴任不数月，林爽文难作。守斗六，与其仆顾景单骑入贼垒招降，被炮死，仆亦遇害。县丞姚鸿，禀请并祀于前祠。民有曹好（？），即举而行之可也。况陈公已奉旨恩恤、世袭云骑尉，无须请示。台郡昭忠祠重修告成，即将历年阵亡及溺海戍兵并书名于祠中，皆奏准赏恤者。今人动言不合例，劝惩之极有关系者，皆为不合例一语所误。

　　在台每届生辰，冇贺者，辄却之。其书联语为礼，不能辞。间有佳者，存一、二记之。松柏祝长龄，冬日爱看盈士庶；枌榆叨厚福，春风坐许到儿曹（绅耆）。赤嵌被慈云，十月公堂欣献兕；缁帷瞻爱日，五年讲席许登龙（门人）。芹香毓士、棠荫庇民，海邦爱日逢冬日；桂子扬芬、棣华报喜，潭府文星映寿星（时仲弟春闱报捷）。又己酉年绅士赠联云；迪简廑宸衷，八千里外露冕观风，天与福星临海峤；修明崇儒术，两度年中枢衣立雪，人沾化雨祝台莱。

　　斐亭有鹿无鹤，以鹅代之，戏题其栏曰「鹤鹤」。一日，大风雨，毙之，余一雌；友人馈一雄配之。时卵已累累，或云未配以前，卵而不能育也。既配，生二卵，尚未和合，而气已相感矣。雌伏墙下四十余日，不思饮啄。而鷇出，淡黄可爱。其母已狼狈不堪，雄者同保护之，狸犬皆不敢近。弥月而一鷇死，仍以翼覆之，三匝不去。携而弃之，戛然长号，闻之恻然。此可以见为人子者当思父母恩勤之冈极矣。

　　畜鹅池上，孳生不已，僮仆饲以饭。时澎湖忧旱，民食海草，是率鸟而食人也。随分赠友人，致书于幕宾浙人陈楚三云：请分送，诸同人皆自山阴道上来，与右军同里，谅无不爱之者。而馈生鹅，本君家故事也。

　　商人蔡芳泰赠番瓜，大几盈车，与儿女辈玩之。一婢捧之，力不胜，堕地而■〈副畐〉矣。自来可大可久之事，未有不堕于妇女之手者。

　　斐亭卉木，初来时皆半槁，久渐向荣，近益畅茂。自作引退计，而枝柯渐有枯朽者，人物之相感如此。台地不务蚕桑，儿女购其种饲之，偶见之有感，得句云：鞠躬到死绸缪尽，衣被苍生有几人？

　　夏雨应时，承以布羃，列瓦瓮盛满，列庭前。客问之，曰：此宦橐也。有句云：甘雨收来藏满缶，烹茶余润自浇花。

　　川北得华陀仙方一百签，与吾通城庙同。另刊本，携之远行。儿女辈有疾，途中为百阄拈服之即愈。海儿生于家，俗寄名庙中为僧道则易育，因名徐道生，为道士服，拜于庙。丁未北上同行至淮上，时方三岁，正虑道路之跋涉，而即奉巡台之命，因留于河干孙轩臣姻娅之家。仲弟由京专函来云：可免入觐。寄书人适于渡河时相遇，因而折回；如相左，则仍北行矣。时同行者，门人王生师俭与爱棠姻兄之弟妇眷属也；于是令王生送眷入都，王生力劝携儿过台。后数年，王生亦官于闽。彼时两女随行，舟次以荣女许于爱棠为媳。后裕子厚简任台湾府，携聘金航海而来。女在台多病，皆得仙方而愈。自苏至浙入闽，山岚海瘴，在在堪虞，即奉仙方刊本，顷刻不离，并以庙中香灰带于行箧中。如觅药不及，有恙即和灰服之立愈，得以平安抵台，忽忽四年。壬子春，海儿小便不通，求得七十签：闺女拭经布洗之。四川本内，则蚯蚓泥同甘松、芫荽煎汤洗（惟此签川本与通州不同）。二方并用而瘳。偶感冒，令自跪求得椒叶一钱。台地无椒树，以椒代之。一服而汗，即霍然矣。入闽行滩河，荣女偶病；见岸上有庙，令仆求仙方，有蜂蜜字，服之即愈。既而阅其签，则问事、非医方也。乡人有纳租至业主家而苦饥者，主人给钱二百，因购面粉团数十枚，一啖而尽。回家，则卧倒而腹胀欲绝。子求医于主人，主人令华王庙求仙方。得签问道士，道士答以肥皂二斤。其子匆匆即去，以肥皂煎汤进之，大呕而愈；实则煎汤沐浴也。

　　丁未年服将阕，于狼山得签云：深山多养道，中正帝王宣；凤翥鸾翔出，高升过九天。九月二十日起行，二十八日至淮上，得简任台湾之信，刚九日也。嘉庆己卯榜前，与友人同登北城真武庙，余一人徘徊门外，友人得一签云：谁知门外有真龙。

　　又是年春间于狼山得签云：七宝浮图塔，高峰顶上安。榜后方折修文峰塔，塔顶有从前乡先达乡会朱卷藏于内。因并置之前乡试己卯科塔后，六十年而复修也。

　　季香坪，母党族也，吾通金沙人，山左候补从九，善占课。来台时遇盗船，船户列炮械为备。香坪口占一课曰：勿惧也。必不来。已而果驶去。余有友人将辞去，乃代占而不言姓名，甫占则曰：此非彼自去，乃我欲去之也。此外验者极多，占余官阶尤准。其弟不同母，能孝友以曲全之。

　　刘筠庄，吾通石港人。幼贫苦，不能自存。或云为博徒负逋而逃，沿途以纸绒为花售之。将入都，中途至行乞，久且病，发生虮虱盈碗，跣足至京，投乡人，荐于官陕者。同出都，由陕，又至甘，辗转出关，至乌鲁木齐为书吏。将军大器重之，令兼司矿厂。数年蓄美玉至万镒，娶室生子女；又数年，得铨临清税使。传闻其缺至肥，乃携眷入关，所有檀梨器皿及常用之物，悉以赠同人。子女途中出痘，以蒲桃干煎汤饮之，皆无恙。及抵东省，而知此缺之不能餬口也。赴任，无书役来迎者，一杯、一箸皆出资购备，为之怏怏；不久，而其缺又奉文裁去。数年，补阳信典史，调历城典史。癸巳年，余尝禀请同运赈米至天津。其为人也，诚笃不二，吶吶似不能言者；台司僚友皆优礼焉。近闻其已为古人，其子于山东省垣构室居之，仅免饥饿耳。万镒之玉，附海舶而归漂没，不知所之。贫富固有天耶！其所历之境，亦可谓幻矣。香坪尝言其年幼时，聘巫氏为室，未娶而外出。久不归，巫将改嫁，其女氏不可曰：生死须有确音，而后背之未迟也。久之又久，始闻其官山东，已娶妇，子女成行矣；乃自缢。传闻之词如果实，筠庄咎无可解。然流落数万里外，亦出于不得已。入关当致书以慰之，而善为安置之计。今筠庄已死，巫氏之贞节不可没也。香坪拟邀其族人为之请旌，余谓应先属其子迎巫氏之匶以合葬并祀之。

　　族兄照方，讳炎，自太高祖分支。兄由通贸易至上海，初以制糕饵为业，渐积货于东门外鱼行桥为一廛，号曰照源。久且门为市矣，遂家焉。生三子，长、次先后殁，三步云，克继其业，诚笃以孝闻。余自己巳扶服旋里门，年已七十矣，瞿铄如壮者。每岁春秋渡江来同扫墓，与诸父兄子弟欢聚数日乃返。为祖茔树木被附近居民损伤，予助为厘正之。自抵台后，家书附海舶由上海寄通，以上海为商艘总汇之区，无不知有「照源号」者，丝粟无失也；似前知官海外而于其地特分居以为接应者。亲族由台往返，皆照顾。辛亥秋，接步云书，知兄于六月二十七日寿终矣，为之大恸。癸丑暮春之初，其友王礼堂浮海入艋舺口，至台郡，与之坐而问焉，述兄弥留时言语甚详。兄饮酒无量，每日惟餐，每餐自变量大觥（约三斤余），焦米饭一大碗（即锅巴也）。家事尽委之子妇，惟以莳花、饲鸟为娱老计。失偶独处将三十年，泊然一无所好。己酉春赴通城，步云问带银若干，并请至姑苏多游几日，有应预筹者，请留意。盖为百年后之事，知老人必欲自为之，而不敢明言。兄悟其意，曰无过虑。及庚戌秋起行，召步云语之曰：旅赀须多备。至通祭扫礼毕，自购冠靴布帛，自里衣至外服悉备。又得美木一，且携之归，诹吉制衣、造棺，躬亲监视。棺成，内外以朱墨髹漆完好，襡而藏之。辛亥元日，以新衣冠拜神祖后，什袭以付子妇。清明节前，令步云回里曰：余尚健，尔当归，与族人同祭。步云尚无子，令纳妾，辞之，拂然曰：从吾为孝。六月初，交下澣时，对花而泣，人以为不祥。平日每食淆品，必问所欲。至殁之上半日，尚命以猪腰为羹，酣饮大嚼如平时，惟觉神气倦怠而已。医来，且迎送之。午后，命步云书遗嘱，内外大小悉及之，并语以在外节饮，以三杯为止，且多置灯笼，勿书店号。不解所谓，申之曰：上海浮杂之地，人情叵测，夜行借灯者或酗酒生事，将以灯字为据，而株累之。花鸟勿与人，听其自生自死可也。后不及数日，花萎而鸟亦死。是日酉刻，令子妇以衣冠来。自穿戴毕，以金环二，脱与媳曰：舟在河干，须备行粮无误。又曰：早正邱首；吾通州人，速与吾妇合穴。盖嫂故，已卜宅于通之南门外新阡矣。

　　汤文峰，比邻良友，安贫勤学，书法敻绝一时。携其子读书文峰塔下，故自以名。闻其子获乡荐，前在里门见其力疾修谱，皆手书，人珍藏之。

　　台郡有漳人蒲玉田，善绘事。属画台地花果六幅，又为乘风破浪图一、登岸图一、斐亭课子图一。尝拟画册十二帧，曰重译宣纶（归化生番）、静参定谳（登台打座）、斐亭草疏、榕坛选文（海东书院）、鹤堂校书（署有驯鹤堂）、鹿场习射、北郊试马、西港造舟、禳风酾酒（祭海）、喜雨品茶、瓜圃学农（有句云：曰晴而晴、曰雨而雨，种豆得豆、种瓜得瓜）、竹轩听读（斐亭前荷池，其旁有廊，新题君子轩）。

　　前在山左济州，产有瑞禾，一茎三、四穗；又产瑞麦，双岐。同人绘图勒石，并另为画卷，征齐鲁诸名人题咏满幅。近蒲玉田以己酉年彰化、凤山出有瑞榖双岐，亦仿为图，而征闽人之诗。抚闽后，闽县、侯官等县亦产瑞榖。

　　偶得句云：随地看花无运甓，入林听鸟勿栖笼。又，细竹漏新月，孤松哦晚风。

　　台地产锦鸡如雉，而尾尤长，羽毛更艳丽；或云鸡与雉交而生。海鹅似鹤，而足短如凫，喙长二尺余，吞大鱼如猿之啖果。竹鸡驯则善鸣，其声激越，能令蚁化为水，或不尽然。

　　或问食字旁加令字何字？为之茫然。既而思之，则节字也。

　　丁述安明府赠海儿楷字孝经一册，郭兰若（尚先）所书。世传多草书，此真珍秘也。授读毕，以见行公孝经正解刊本易之，而藏于笥。

　　南路参戎安定邦，善草书，为龙蛇体；大幅飞舞，勃勃有异气，且不易识。据云：临西蜀拓本。参戎，蜀人也。又书神字作一笔书，直笔或长至丈余如干霄之竹，可与松相国虎字并为墨宝。

　　壬子六月二十六日，得京报抄本会试全录，仲弟中进士三十三名。然未接家信，心为悬悬。每日早起，鹊噪于庭。台地向无鹊，皆附船桅而来。或有人携一双至台而哺育之，不常见。见则必有喜音，或乡人至。癸丑正月二十日，奉上谕，赏花翎；数日前亦然。

　　朱丹园司马同年云：曩年湖北闱前，请乩问题，先写「难说」二字。再问之，又写一「说」字。三问之，写「不说」二字。众皆不解。是科题为「君子易事而难说也」三句。又一科，写自行束修以上；士子争预构之；是科题为「志于道」一章。丹园，即此科乡榜也。

　　有友人同席，或以鼻烟赠之。答云：自少至五十，未闻烟。余曰：四十、五十而无闻焉。有言过海遇险，幸船柁有鱼网缠系，不至沉失。余曰：罔之生也幸而免。同人为之大噱。尝吊于丧者之家，方雨后，以炭屑铺地板，行之轧轧焉。或云：如闻叹息之声。此善戏谑而不为虐也。

　　戏拟台湾月令云：仲冬之月，主瓜实、石榴华、促织鸣壁，蚊雷发声，纸鸢上于天。

　　壬子十二月望日，谒庙归，拜神祖毕，在内堂少坐。顾姬待早飧，呼海儿不见。旋见其自房出，挟书往塾，而马姬似觉身后有人推引者。甫入房，见火炎上屋矣。儿于窗外以废字纸焚于茶炉，见延烧及帘幙，不敢言而出走矣。余仓皇攫印出，姬恋恋于房中物，与仆妇郑氏仍在房检拾，强之乃出。窗内为纸篷，篷上皆枯草，鸟雀自户牖衔入者；火在上而不下，顷刻自灭。丁壮复以水倒扑之，得无害。茶炉在窗外小院，咫尺地耳。儿如不出，岂但损墙屋而已哉！数月前，友人朱南陔善卜课，云十一月有惊恐之事。余方以地方为虑，而应此小惊亦良幸矣。

　　裕子厚太守言：受伤出血，有咒语可止之云：日出东方一点油，手持金鞭倒骑牛。一口喝断长江水，止住金鎗血不流。吾奉太上云云。默诵以纸接口而贴于伤处，血即止。又蝎蛰伤，咒云：日里鸡凤吃血。以手捏患处，摔之即愈。

　　有迭树根为假山，饰以花木、缀以楼阁，四围加土种小草，并为小池蓄鲲鲕。其中为小舟二。山顶以绒纸为凤、为鹤，以蜡为猿、为鹿，黑纸、白纸为二碑。一云：一勺水、一撮土，扩而充之，其利乃溥。一云：郁郁涧底松，青青河畔草；野渡河无人，风波不可蹈。为平安桥，为皇华驿馆，为寿星亭，为授经台，立大小塔，建占风旗。又为营汛，树其纛曰山高水清，一曰绥靖海疆。题崖字，曰钓璜、曰卧龙冈、曰盘石、曰霖雨苍生、曰崇朝雨天下、曰一览众山小、曰壶天、曰锦屏。有耕夫、有牧童、有樵、有渔、有子女，皆范土为之，象形惟肖。海儿书一联曰：高岗宜有凤，清水岂无鱼？

　　海上无人不供奉天后，灵应如响。戊申年，曾以明神护佑众生，历膺封号。请援照泰山圣母碧霞元君每岁四月十八月神诞，先期由京差官赍供器、幢幡、藏香到省，由省委员赍送泰山，派司道大员焚献之例，天后三月二十三日诞辰一体照行，至湄州供献，分藏香若干炷，附便员敬赍至台镇道行礼；未准行。奏请御书匾额，奉旨颁发「靖洋锡祉」，敬谨摹制，悬于天后宫正殿。海外士庶，皆得瞻仰天章也。  
　 
癸丑日记

　　夏四月初十日入院岁试，二十五日校场阅武，二十八日事竣。是月初八日，内地漳州海澄失守。二十五日，郡城守营火药库焚。时方阅马箭，烟焰如山起，静坐未动，闻其时已有奸匪伺其忙乱者（三月旱，乡民戴柳圈入城者日以千百计，约于四月二十日假祈雨袭城。在试院仍夜祷，连得大雨）。

　　二十八日，台邑中北路匪徒树旗，中路委县丞姚鸿、北路委署县高鸿飞会营剿办。高署令是日扎营湾里街地方，贼来围攻，督同弁兵开炮轰击多人，自夜达旦。有积匪李石前一夕来营投首，高令未即加诛，曾为守备李云龙网民；旋逃去，不知何往。该匪带伙混入兵勇，窃去军营火药。次日，攻益急，后击退，而粮饷未至，壮勇无食。初以去郡二十余里易于接济，乃为贼所阻截。向来屯兵处就近采买，兹附近各庄闭户避贼，无从购买，众将溃。于是，移营退行，队伍遂乱。李弁乘马逸，中途被各匪探知，乘机围杀。高令麾众退，手刃拒贼，被戕，头颅并割去。外委谢奋扬、前县丞汪昱之子汪兆蕃助杀贼，并被杀，分其尸。屯番与县丁先负高令走，以体胖不胜，乃被贼追及，家丁、壮勇、屯番同死者百余人。此二十九日午时事。是日，闻署凤山县王廷干、典史兼兴隆巡检张树春于二十八日并被害。前一日闻警，署参将曾元福带兵出哨。该邑新城名埤头，以竹为围。王令先调义民林万掌来城，带领壮勇防守。林万掌，番格也（娶番妇为室，谓之番格）。世为义民。其弟林万能与壮勇首林恭及各匪装作义民，砍城而入，直闯衙署，杀伤王令，割其首，携之出。群匪肆抢衣物、赀财，囊括而去。张典史出而复返，救援印官，并被杀，亦丧其元。王令妻张氏被伤，卧路旁，居民移之家，见其将死，又曳之出；死，以苇席裹其尸，浅瘗于署后，卒为水所漂没不可得。其姊孀妇孙王氏立溪水中，越日死，尸尚立水上。长子王钧受九伤，未死。次子王湜方十岁，贼收为子，命呼父；曰：你杀吾父，是仇也，非父也。义民救出，并王令之妾，同匿火药库，赖参将曾元福防护得生。火药库在城内，极坚固宽敞，官兵遁入者数百人；曾元福闻变入城，夺门入此库坚守之。贼以火攻、以水淹者数十次。粮尽，则密与居民约，以粮食出，使兵故为抢夺状，运入库；然被贼窥破，多被杀。火药库不失，则城陷而不陷；而军火未落贼手，不至益横。前参将安定邦与其妾皆前月死，贼闻其多藏也，破其棺，取钏饰，复焚其署。棺皆炉，余骨数块而已。子一、孙一、女一，在火药库得生。

　　镇军扎营北门外校场。

　　五月初二日五更后，闻城外吶喊声；天明围城，攻东、南、西三面。城上枪炮齐发，击毙多贼。贼稍却未退，登澄台四望，城内无火起。手剑登埤，令兵勇缒城杀贼首级，予重赏。于是纷纷下城追杀，生擒上城，手刃枭示共十余人。贼退，屯聚附近各庄，派饭封榖。初三日以后，嘉义城被贼攻数次未破，凤山火药库迭被围攻。嘉义县营连获胜仗，拏获首从匪犯多名。

　　初四日夜间，喊声遥起，贼攻扑郡城小东门。时，海儿病痢极危，二十余日粒米不入口，每昼夜舄痢百十次，万无生理，只可听之不顾，免死贼手耳。然奄奄未绝，终难弃之。是夜令顾姬用衾裯抱裹，越署后围墙，缘梯攀树，踰入附近之绅士黄应清闲屋内暂避；桑姬同荣、元两女亦逾墙入民家。嗣闻贼仍退，海儿在小屋内汤药皆不能应手，热益甚。次日夜间，密使人往觇之，危在呼吸；不得已，又令毓恒侄背负踰墙而返，二姬亦后归。侄孙醴泉之妇张氏，孀居二年，相从不忍去，能操土音，故居民肯纳之。海儿病至六月，已数旬不食，忽坐起索韭菜面饼，连吞三枚；从此，进米粥。有道士名海上方者，素不令治病，不得已姑试之，服其药数剂而渐瘥。家人迫移居，曰：无妨也。外间童谣云：少爷好，贼就了。初二日早辰，贼攻城时，顾姬已抱之出室。时屋上皆壮丁持刃环伺，家丁各带刀剑利器入内宅将护之出，儿已昏晕；旋闻贼退，仍寝之床。生死间不容发，一线之不绝者天而已矣。初六日大雨，贼又来扑东南门，击退。

　　初七日以后，嘉义仍告急，道路不通。以印函捆卷如针入烟管中，或藏草鞋内，或置发际，然往往被贼搜出，杀之。

　　初十日，镇军移驻浦姜头地方，贼屡攻营，皆击退之。

　　会衔拜折一次。

　　十一日以后，日夜分派丁勇出哨。贼势日炽，谣言夜间攻城。夜宿城上，天明出北校场巡营，冒雨点派弁兵及义勇分起往大穆降地方击贼，因雨未能痛剿；然贼势少衰。十五日以后，议派兵南征。委署游击夏汝贤、候补县郑元杰督带兵勇二千余人，又派西螺壮丁一千人、水师兵丁二百余名，并谕粤民分路协剿（郡城外席地坐，以酒与壮丁同饮，送其行）。

　　二十六日，单衔拜折第二次。

　　六月初一日，夏游戎带兵至城外驻扎。台湾府裕守以自郡至凤山皆贼庄，全军覆没，奈何！应之曰：余同死。兵扎城外不行，余出令斩之，并自刎；众止之，乃启行。兵出城，而贼庄皆改树义旗，先畏贼而不知官兵尚能前来也。局近鸿指园，有荷池，余坐其旁。或问之，指荷花曰：凤山不收复，此花下觅吾尸可也。

　　初二日以后，沿途遇贼接仗。

　　初七日，官兵克复凤城。委前淡水厅史密、台防厅洪毓琛督带壮勇、屯番赴镇营协剿，澎湖营游击王国惠带兵四百名赴镇营。

　　初八日以后，连次剿捕北路贼匪。

　　十五日，移军大社地方。

　　十六日，渡曾文溪，移军茅港尾。

　　十七日，大风雨，平地水深数尺，至旬日末止。

　　十八日，单衔拜折第三次。

　　十八日以后，北路贼渐穷蹙分窜。连日报获首从逆犯多名，由郡局及两路军前正法。各庄民皆立义旗助剿，获戕害高知县之首犯李石、从犯张添、李知仔，先后委员押往该故员柩前凌迟，令其子高人镜监视行刑，剖心致祭。获戕害王知县之从犯黄汶从，令其属立该故员牌位于高故令之右，亦剖心祭之。

　　七月初一日，镇军起营往嘉义，贼匪将逃入内山。有义首叶占春、叶阳春居山前隘口截之，贼首以千金并马匹假道入山，不许；同各庄民围捕，拏获伪大元帅、伪军师、伪先锋多人解营内。要犯槛送郡城，审明正法。

　　初十日，单衔拜折第四次。

　　十二日，镇军军营单衔拜折第五次。

　　十四日，镇军凯旋回郡，凤山县营报获伪元师、伪军师等犯。督兵赴东港一带追剿逸匪，贼复纠众拒敌，击败之，歼擒多人。

　　获洋盗首犯纪猫生，系与内地会匪纠约来台滋扰之犯；并获其伙匪二十余人，分别正法。

　　十五日以后，获伪总军师施神助等凌迟正法。伪军师为统辖各伪帅者，坐居中，各伪帅皆拜之，唯令是从。有公案，签筒、笔架、刑杖毕具。乘官轿，鸣锣开道。掳获官人，请伪令发黑旗杀之。黄纸封条写「大昌国去清复明天德王大元帅」。或云：「镇东、镇南大元帅」，旗帜亦大约相同。伪印皆是木戳，刻「某路元帅」等字。贼皆以红绸束之腰间，乡民进鸡鸭，不许缚，不去其首，盖自避忌讳云。贼有伪令，杀何项官职，即以其官封之；故必取首领以献功。自五月初至七月中旬，太守裕铎佩刀夜宿城上小楼，大风雨不止，以手擎盖蔽之；四围皆藏火器，不敢设灯烛，蚊蚋啮其身殆遍，计七十余日。贼扑城时，手燃自制竹炮击之。

　　八月初一日以后，洋面匪船出没无定。

　　澎湖营拿获匪船三只、盗匪三十余人，犁沉船一只，起出内地小刀会匪伪印布及夺获炮械多件；各犯即令就地正法。获犯供攻郡城时，见城上人马无数，有女兵、有孩子军，重迭如山。城外天后庙、太子庙显灵，云贼初至，有白发老者叩人门户，催令上城，妇孺皆运砖石，纷纷击贼。内宄持刀，从巡城各官后，临时皆入鞘，拔之不能出。有见黄旗立城上，伟然丈夫，俯临堞间；皆谓开台王出现云。自五月朔起、至七月初旬止，城堞灯火如星列，义民壮丁以数千计，刀枪密如栉，昼夜出入其中；夜半偶下城，各巷口亦刀械林立，不至为奸宄所害，亦幸矣。

　　署中衣物无多，皆不顾。惟书籍卷册三十年心血所存，不忍付之兵燹，始而埋瓮于地以藏之；继移至军工厂神龛内，并语绅士门人：万一有变，请寄之家。事定取出，皆为白蚁所蚀，尽为虀粉。爱之适以害之，过于求成而反败者，类如此。然民间谣传皆金叶云。衣箱止六只，端午发赏各书役，皆不肯领。

　　署幕皆挈眷不知所之；事定，稍稍复返。誓守不去者，侄毓桂、苏人王礼堂二人而已。毓恒侄持戈从行，尚不至退怯耳。通州人张九金，扣佩刀相从，带壮丁巡行。

　　七月间，天西北一星光芒上射数尺，其形似戈，想即欃枪也。数日而没。

　　顾开泰，如皋人，向游幕凤署，不及于难，孑身外窜。事平至署，言凤山事甚详。乱将作前数日，夜闻鬼斗声，俗云阴兵造反。此劫数之不可逃欤！

　　日居郡局附近之鸿指园，夜间巡城。儿病沉，不能顾，惟属家丁妥寄其骨于故土；自以落齿二及手足指甲封寄于弟，如事不可为，以此附劫先茔。

　　五月十九日，有旨令带弁兵内渡剿贼，制军复奏以台匪滋事，不果行。

　　内地会匪黄得美，富豪也。武生林俊，为永春州逆首，世代皆绅衿望族。台郡内应者，皆谓廪生许廷道（即许大炮）。其人平日结交奸匪，为游惰之士，有立旗写其名为伪帅。其叔闻之，灌以毒而毙之，报官存案。日久，闻其仍在城厢藏匿未死。八月十八日鞫其母并妾妇等，始获案；验其埋葬处，委员开棺视之，止存衣履，无尸身。盖死后夜间复抽棺底升出救苏，吞烟后，有伍姓以药治活。该犯自毙奏疏已具，幸而中止。海外与内地不同，万一疏失，内地有事之秋，难以复全，密请制军遴镇道人员以备瓜代。重洋迢递，文报往返，不能以时日计，接替尚不知何时。一日在官，一日责无旁贷；然未可仅持「城存与存」之见，而不为远虑。制军乃疑其与镇军意见不合，且以「意存推诿取巧」揭参请处。原禀内有「病躯力竭计穷、万难支持」之语，两年以来告病已四次矣，非临时巧避也。镇军精力委顿，迟迟进兵，亦未能因私废公也。

　　高鸿飞阵亡后，有人见其夜间制梃往来郊原，传说贼匪攻城亦见之。数旬后，归其元，面如生，奏闻。曾任彰、凤等邑绅士有代备讣文于书院设奠者。

　　台地储备空虚，逸安无事，已支持不下。今本年军饷尚未解到，全恃向绅商筹借苟延，此必不得已而去兵、去食之时矣。梦拟一联：精力已竭、计虑已穷，留文章、功名、事业于人间，呕血救民、舍身报国；解官不能、请饷不得，置贫富、贵贱、死生于度外；丹心照海，赤手擎天。作劝民歌云：莫做总大哥，一身留首祸。派饭众人饱，分钱众人多。一朝打败了，拿你当奇货。领赏又请功，多半系同伙。二百余年来，饶了那一个？莫从总大哥，拿你挡炮火。父母绝禋祀，妻子熬饥饿。都是好百姓，何苦入网罗！多少大元帅，到底何人做？

　　八月二十九日公出，往凤山安抚难民。三十日抵县，提犯林芳等九名审明凌迟处死，剖心致祭王故令、张故典史。初二日，亲往哭奠。提前县门丁追出侵蚀银洋五百元，以四百元给已故令之子、以五十元给张典史之子、以五十元给已故下淡水县丞赵启光之母。兵丁有抢屠肉者，插箭游街。是日，提犯苏栋等十六日正法。初八日，提首犯林恭正法。传言中途有截劫者，故出其不意剐之，仍据实附奏。初九日至粤庄内埔，驻庄外账房，令粤人撤堆，以便难民归庄。粤人六堆，分前后左右之六营也。闽、粤皆息争相安，始允绅士之请入庄。十三日，回县城。十四日，沿途查勘被害阿猴、万丹等庄，住山猪门刘都司署。十五日回郡，接头围县丞王衢禀报，噶玛兰厅董正官八月十四日捕贼遇害，被戮首领而去；檄王衢代理剿办。后王衢诱奸民入署手刃之，地方始定；首从逆犯以次就擒正法，首犯脔祭董正官。事竣，请奏加优奖。

　　十月，淡水厅属闽、粤分类，获犯张阿达等三十二名；漳、泉分类，获犯廖狗汉等八十三名。斩之。

　　十二月，郡城兵丁械斗，互有死伤，枪毙居民二人。亲往谕止查办。某日，众兵哄至道署索饷大哗，毁其窗牖。署中幕丁疑寇至，皆越墙遁。余升堂面谕，言语不通，但鼓噪而已。各营将备来，驱之去。将具奏，又固求免，环跪请罪。因率其队长同赴内宅，令搜检箱笼，并撬地扳令视之；又带往账房，启椟验之，皆见其空空如也。主将请自发落（闻其棍责者，皆先给钱），实则疑道署有私蓄而怂恿滋闹也。营务尚可问乎？初邵内宅存银二千两，发局铸洋蚨发军饷；衣服两笥，发交各书役为节赏；皆固辞封识存库。事平，另给赏取回。然其始，官绅皆谓藏蓄多金也。

　　五月初十日，致镇军手札：此时不由中路杀进南路，则凤山火药库必失；火药库失，则郡城必危。我辈不死于贼手，终死于国法。与其死于法，毋宁死于贼。惟有舍命一战而已。弟言尽于此矣（时镇军紫营北门外）。

　　致各司道书：自过海上岸，耳聋喉喑，恐叩谒两院不能明晰面陈。谨沥叙下情，伏祈婉达。上年逆匪扰乱，各处同时并起。恒镇主屯兵暂守，兼顾郡城，弟主进兵速战。是以第二次单衔折内，有「能守方可速战、非战不能久守」之语。主战者，兵贵神速，虑其老师糜饷；且料定官兵一到，胁从即皆为义民，可期必胜。主守者亦为兵单贼众，不敢轻进，致失机宜耳。不久，南路克期收复，北路不伤一兵，大获全胜，而后郡城重地得以安全。既于公有济，似不必再问其意见之异同矣。当其势处危急，不及详呈印牍，于城楼用寸笺率书一二行，飞报内地。实以此次与往年偶尔滋事情形不同，且与往年内地安静兵饷计日可到之时不同。彼时台、凤两县官一、二日连被戕害，军民皆谓镇道必不免罢斥。若辈安知圣恩优渥，准其将功赎罪；五日京兆，渐至号令不行。况饷需短绌，兵勇难保必无内变，恐全台皆震，非密请及早派员前来，万一如漳州镇道之同日遇难，则海外一隅失而复得不知何时；即不至戕害，受恩深重，岂得以一死了事，不顾其后？目击恒镇军疲惫已极，弟痼疾日深，数十昼夜风雨奔驰，残喘一线。其危殆情形，皆万无生理。此时固不容稍存恋栈之私，亦不暇计及规避上巧；幸而保全，实赖皇上洪福，非尽人力也。近年迭次求退及临时陈明病躯苦情，皆为地方起见，仍照常办事，将台属逆案、斗案次第完结，并不敢稍存诿卸之心。再，郡城围困时，镇军驻营北郊，闻有兵丁持刀直入帐中，外间百姓渐致讹言激变；及探闻密禀另请署镇，人心稍定。外间见弟病容，风谣更甚。前后左右，大半皆贼。胜从（？）贼之人，刻刻寒心，绅民以重赀专雇快船内渡请员，大局方能保固。十日后，密遣兵丁故为造言：道缺委来道、镇缺委吕镇，业已配渡，不日即至；远近皆见安静，似草禀数行，亦不为无益。即今邵署镇瓜代，极为得力，究于地方有益，何尝为一官计耶？惟究系冒昧上渎，咎无可解，此时万不敢再自引退；如俯念海外勤苦六年之久，准其乞休。感甚！幸甚！

　　答某友书：海外数年，艰苦万状；幸荷天恩，得晋一阶。自揣精力已颓，然内渡登岸，近在省垣，诸事有所秉承，非比独当一面，责任綦重。且治理刑名，为一条鞭之事，尚可勉竭驽骀，期无陨越。当伏汛风暴冒险而来此，度德量力，自知尚明，不敢废弃而甘受推诿之责。若仍畀以军务重任，精神不能周到，终误机宜。一身之存亡不足计，如国事何？当此时势孔棘之秋，居官者存畏难之见，不可为臣子、不可为属吏；然不畏事须能了事，如不自揣量，但曰死而后已，完名全节，自己之事则了矣，于国家奚裨焉？不敢误公，故不敢讳病；不敢昧良，故不敢告病。有一分气力，办一分公事。仕止久速，用舍行藏，任天而已。

　　寄汤敬亭书：近况累牍难罄，征尘乍拂，不及作札，谨将上年疏稿寄呈，可以知其颠末矣。自述一卷，聊代面谭；拙诗并呈一粲。金陵似可挽回，吾乡或当为乐土。此时，我辈尚有命、尚有家，即为万幸。仲弟幸博一甲科，仍以原官铨同知，而偏得安庆一缺，命穷固无如何也。去秋由天津挈眷口浮海至山东回南，同受风波之苦，亦前定耳。尚未知赴任否？

　　自题诗录卷首：癸丑台阳寇警，仆人以书笥入地藏之。事平，偶忆及，似有来告者，亟取之，白蚁食者过半矣。再迟，则为劫灰矣。零笺断简，携至省垣。林廉叔上舍，博学士也，为补缀之。诗钞五卷，复摭拾录为一册，公余重加校订藏之。

　　存稿自记：咸丰癸丑台阳寇警，仆人以书笥窟地藏之，愳其半生心血化为劫灰也。逾三月，全台平，乡人王礼堂发其覆，皆成泥沙，为白蚁食者过半矣。拟存什之四、五，残篇断简，携返榕城。于乎！宦游三十余年，存者仅此耳。道路萑苻之患、风涛戎马之惊，尚不至即与草木同腐，又幸之幸者也。甲辰祀灶日，记于五福巷旅邸书馆。海儿随侍，授四子书，是日读毕，并记之。

　　斯未信斋全录，三十余年心血所聚也。鞅掌道途，必携挈不离左右。癸卯仲冬月既望，辞阆郡，往成都，以补钞诗录并入箧中，交陈姬、桑姬谨藏之。行至广元，余由成都绕行至嘉平。十三日，并归栈道。除夕，抵长安。甲辰新正六日，自长安登车而东。二十四日，至山左济州，迎侍慈舆言旋。二月六日，内子偕聂姬先由陆路南归，以兹集谕属携回家中；以家人请压车辕，须用书笥乃稳重也。行至袁浦，买棹沿流而下。二十九日，泊淮扬之台北口。夜有盗入，攫两书箧登岸，剖而视之，仍弃河干，兹集在焉。锦绣珠玉不足惜，惟笔墨精力所存，心焉击之。随带万余里矣，乃竟片纸未失，喜且欲狂。宦游二十余年无长物，所积蓄者，此耳。然行装亦粗具，衣囊赖此以遮护之，穿窬者在此不在彼，又未始非平日钻故纸之功也。五月望日，舟抵姑苏。偶检阅之；附记以志幸（补录）。

　　斯未信斋全集数百卷，皆以台产鸡皮纸为面底，削樟木为夹板，分册系之以带。樟能辟蠹，故年久无残损，乃一朝而为涂炭。然以红丝格书者皆无害，盖朱砂之气不能近也。古人丹铅并用、不废研朱者，今而知其用意之有在矣。又闻粘糊以矾或椒渍水为之，则不生虫；以浸书板，亦可久云。并记之。

　　台郡绅耆陈泰阶，余己卯同年也；敦行绩学。子尚恂以选拔出余门，助其赀应朝考。归数日，而泰阶病殁。不久，而尚恂亦逝。惜哉！其伯陈震曜，由陕西州同引疾归，亦笃行君子也。子尚恭，举乡闱，余所取进，入庠乡榜出余门人王莲叔（师俭）之房，望其连捷。旋闻震曜亦故，闻讣而返。邑有忠信，地方之指臂，此为宰之须得人也。乃相继而殁，亦地方之运数欤！震曜着有归田问俗一卷，论时事甚剀切。  
　 

甲乙日记

　　甲寅三月初十日，奉檄调省察看，以请罪折发督抚查复也。

　　四月初二日，奉文：正月十三日奉旨升授福建按察使，旋因督、抚奏覆撤任，另简放瑞璸。初八日交卸，移寓署西旧馆，接内人凶耗，命子女易服设奠七日。

　　五月初一日至初十日，绅商士民及书院、义塾子弟并吏胥、兵丁分起送伞匾，设长生位于各庙院。

　　六月十七日，自郡起行。初，以檄催赴臬司任，而水陆不靖，未能即行。向来配渡至泉厦进省，兴化属枫亭驿为必由之路，余逆尚屯聚阻截，商旅不通。官员内渡，向例商船应差。台地各口萑苻充斥，难以配渡。因函致厦门厅雇备夷商合置之夹板艇船，铜底而炮尤利，索价洋蚨二千元，不惜也。省城适有委员唐均、绅商王朝纶等奉委赴台劝运米石，即乘所雇艇船而来，原约放至台郡海口鹿耳门，直驶福州五虎门，则台内陆路驿站可以无扰；乃该官绅等但知便己，王系嘉义县人，收泊嘉属五条港下湖地方，即余戊申来台登岸之所。距郡域约二百里，原船已入港，不复移泊，不能不仍烦舆从前往就之。行李运送尤艰，适有委员搭坐粤艇至郡城港口，即雇为副驾，一以免水陆驿站之烦扰，一以便羁留台地之搭客回内也。海口商贩畏洋盗，不敢前，因两艇开驾，皆随行。

　　且米榖货物流通，于民生亦便。或以多费訾议之，应之曰：有宦橐被劫而出多金取赎者，何如此之利人、利己耶！前数日，卜签于署内天后宫，有「中流自在任夷犹」之句。是坐夷艇，亦定数也。是日，往茅港尾。入馆后，乃大雨，送行僚友回郡舆服皆沾湿，雨初下在南方也。十八日，住盐水港小憩，宿朴子脚。各庄素为海口盗薮，所过乡村中皆有积匪，不但无犯，且保护维谨。或有以鼓吹随行求赏者，皆麾之去；曰：清官无余钱也。十九日，邵捷轩总戎自北路回嘉城达道送之。

　　二十日，门人周维新、许鸿书、吴敦礼、陈昌年、吴国英诸人并至朴仔脚送行。二十一日，见东南阴晦，大雷雨。旅馆在海滨，草屋三间，无户牖，方以飘摇为惧；逾时即晴，而雨未及。

　　连日阻西北风。是日申刻，祭告海神；门人吴敦礼等恭缮宣读焚之。是夕，转东南风。二十二日辰刻，见郡港放来之副艇至五条港外收泊，随即挈眷口登小舟摆渡赴正驾船。潮起风急，颇苦颠簸。近正艇，以红带挽而上之。吴生、陈生、蔡生锺灵、翁生志朝皆送登舟，义首蔡得升率壮丁十人送渡海至省城。夷艇官舱有四，向止让其一；以余雇坐，全让出。内外精洁，钟表罗列左右，佩刀、小枪周围悬挂，上有天窗，极明敞。无如油漆之气、腥臊之臭，一入鼻而呕吐不能止。乃挈儿女并居于桅舱下。上有方井，仰接天光，居之甚安。夷人固请入正舱再三，译以故乃止。亲友及奴仆妪婢皆以次枕藉于中，兵勇及搭客并杂处于舱之前间。潮起舟簸，多眩晕，终日侧卧不动；余及儿女辈尚能饮食。海儿病愈，发落重生，短毛蓬蓬，然与夷人嬉戏于帆樯下，不知其为非我族类，亦不虑风波之险也。时同舟者荣秋侄，王礼堂、顾鸿逵两友、家丁湛周等六、七人。程雨笙内侄，海儿受业师也，分坐副艇。二十三日，停泊理篷索。二十四日寅刻，挂帆放洋。前夕与海儿拜于船头，求风水平顺。是日巳刻，隐隐见澎湖岛，扶桅四望，波平如镜。夷人以手拱而喜笑，不知所云。译之曰：好顺风。掌舵者用小灯罩于罗盘上，但看针指一字，向往直驶，无从辨何方也。行至淡洋界，须并力上驶直北，然后折而南下，方近福州洋面。舵工言：此时风须略兼东北；果如所云。入黑水洋时，船身微颠簸，然风正，当船尾止觉进退随浪高下，而杯水不外溢。深夜时，顾姬仍检料茶饭，下及婢仆，非如来时不能坐立也。儿女入船头所庋肩舆中四望，不觉风露之寒。

　　二十五日辰已间，微见远山一线，顷刻已近五虎门，旋抑入闽安口。连日风顺浪平，正在暴期前后，尤未易得。惟近港时，舟人似有惧色；防触礁也。二十六日，舟泊南台大桥候潮。

　　二十七日登岸，驻南台中洲汛弁署。是日副艇亦到港口。

　　二十八日入城，谒王春岩制军，并晤各司道。时，新中丞吕尧仙尚未到也。二十九日谒有将军，移寓福州省城内五福巷。

　　七月十九日，海儿生日，同往天后宫设供谢神，并演剧，备酒食。海儿以嫡母丧持服，先回寓。余携两女小憩庙院，方谓何修而得有今日也；乃午后奉檄委赴漳郡查办事件，并会办古竹寨军务。二十七日出省。时，兴化属仙游县方用兵，驿路不通，水陆遶道前进。前一日，海儿偶患病；是日稍愈，于舆前含泪送行。闰七月十一日，抵漳郡。初，中途闻石码、海澄有变，传言漳郡闭城，从者不敢前。行将近漳境，无一人迎接者，实则兵役由水路探迎也。兵燹以后，道路久无行人，且道府往来有被劫掳者，不得已暂憩荒郊草舍。乡民劝其速行，久住恐被匪党牵累，笑而应之，属居民为击析守望一宵。跟丁江升有旧主人张克宽，台湾拔贡，住东埔庄附近大路；乃暂移居其家二日，款洽周至。漳郡人来，始知石码等处已安定，郡城无事，遂起行。途次有拨兵迎护者，概却之。将近城，遥见人如蚁聚，漫野而来。方惊讶间，有人报云：漳郡绅民数千人，奉香花出迎也。及入城，各街灯彩，设香案，如九年前去任时。父老尚有旧相识者，捋其须，如他乡遇故知；且大乱之后，依然无恙，深欣幸耳（癸丑城陷，镇道皆遇难，漳人克复）。寓霞文书院，山长韩盥溪（铭），仲弟癸卯同年，昕夕晤叙，相得甚欢。查办裁兵并查捐输实数，逐名榜示。古竹寨戕官匪党，负嵎未克，后龙溪县令赵珠浦率兵勇平之。昔年招抚收用之黄某、林某，皆来谒，并以军务奖叙得顶戴（黄仁旧名大鸟）。

　　十月十一日，奉檄赴厦、泉查办事件。是日，住石码，绅民留阻，许以复返始放行。又奉檄赴仙游督办军务，文自牧令以下、武官游都以下，并归节制。十三日，由石码浮海抵厦门，自留五店渡海至惠安。十六日，由沙格渡海至泉州。二十日，抵兴化。二十五日，回福省。

　　十一月初一日，赴兴化。初十日，至仙游。抚局已定，回兴郡。

　　十二月初一日，奉文调审革员朱璐京控案。初四日，返省。偶读质直谈耳一书，嘉定钱肇鳌着；内载故名臣尺牍，节录置座右。

　　复陈颂南书云：无事若有事，实力巡防；有事若无事，撙节布置。风谣之起，大约不外图缓催征、希募壮勇耳。

　　惠安驿馆壁间书唐人句云：花开蝶满枝，花谢蝶来稀；惟有旧巢燕，主人贫亦归。又有句云：身闲不老真天爵，官散无忧即地仙。

　　曩有漳人蒲玉田者，为余作登岸图（时抵台之次年也），属沂泉书觉岸说于卷端。癸丑寇警，仆人窟地深藏，蝼蚁蚀之为虀粉矣。及回帆内渡，于役漳南，漳人赖宽临复绘此，记归舟登岸也。归而登岸，则真登岸矣。仍检旧作补录存之，亦不忘其初之意也。

　　题刘炳辉（江西拔贡）地瓜考后：向在山左，曾遵刘眉生方伯劝民种藷。各省推广行之，洵救时之上策也。海东课士咏地瓜四律并录寄之。

　　张幸田同年以诸同人幻想十咏诗属评定之：补天、缩地、填海、移山、疗妒、卖痴、点金、种玉、辟兵、却病。却病句云：那便身无坏，惟求心太平。疗妒句云：寄语瑶台诸女伴，鸳鸯莫绣绣仓庚。点金一首：囊中无物可缠腰，妙手空留水一瓢；不必请仙须逐鬼，仙人能炼鬼能销。幻想十咏，题固绝妙、诗多好解；盥诵之余，不觉技痒，草草效颦，诸君当一大轩渠也。旅馆戏咏十首，录寄辛田。辛田诗牌诸作，赋物尤工。

　　乙卯二月十七日，领咨。

　　三月二十二日，出省起行。

　　四月□日，建宁道中奉羽檄，折回崇宁，调仙霞关屯兵防剿安徽、江西窜匪，暂驻浦城。旋探明贼踪远扬，二十四日自浦城起程，由浙入苏。

　　五月二十日，泊福山口。二十二日，渡江入任家港，午刻抵里门。

　　七月十六日，室人、仲弟并出殡厝陆洪闸，着悼亡自述令原记。

　　八月十五日，住东阡先茔侧，六弟同寰侄、海儿随侍终日，海儿侍食于系丽朝家。是夜无月，命家人王禄抱儿冒雨先归。握儿手，命读书，毋出户，毋贻母忧。含泪再拜而去。次日放舟至余西，谒舅父母（七旬齐眉，孙曾、子女三十余人）。后至白蒲镇，谒沈饴原姻伯；至内室，命其孙女拜见（戊申年许字海儿）。谒沈禹东太姻伯，年九十四，坐谈不倦。初，丁未秋北上时过扬州，饴原丈主讲梅花书院，来舟叙谈；儿方三岁，依其膝前，以貂褂拭涕洟，丈摩其顶而笑曰：吾欲以为孙婿也。

　　二十三日，至丁堰；母舅同行，至此分手。二十四日，至如皋。二十六日，至邵北。

　　九月初一日，抵清江太平庄，寓孙轩臣姻翁宅。珊女已夭，后轩臣领归，附葬祖茔。初十日，自清江北上。十九日，至泰安府（寓旧仆袁升宅）。二十二日，登岱（自去任已二十二年）。岱宗坊前，庚儿、联女瘗冢尚存，土人为封树，家人袁鸿立石记之；焚纸币于其旁。门人程灿策、卢汉倬等同集白鹤泉公饯。二十五日，抵济南，寓门人毛寄云宅（辛卯出本房）。重至燕园，门径全非，鞠为茂草，怆然久之。同寄云游趵突泉，自壬寅饯别，已十二年矣。

　　十月初六日，自济南起程。初九日，抵禹城。沿途水潦，陆地行舟。是日，六十生辰，于茅舍中食面一碗。夜宿县令徐子信署中，莲峰同年侄也。二十二日，抵京，由黄村入彰仪门，住通州会馆。念及仲弟昔年每到京时，把臂欢迎、联床共话，不可再得，垂泪长叹而已。同乡京宦无一人，惟闲居戴某、沈某及同寓之王子锺三人，感慨系之。仲弟旧宅在八角琉璃井，宅内只谈风月之轩，曩余所信宿处；今租于人，过其门而不忍入也。

　　十一月初六日引见，初七日召对养心殿。十二月二十四日，奉旨驰驿前往河南帮同英桂办理剿匪事宜。二十五日，召对（详年谱）。

　　汤敦甫师按临江苏，己卯科试，余列优等。庚辰通籍后，先慈五十寿，赐联句云：鹤筹开大衍，鸾诰伫崇封。后七旬，书「慈徽福荫」额寄赠。仲修弟乙未副榜座师。三十余年来，屡次入都，时亲座右，曾为余题泰山观日图、篝灯课读图。此次冬月到京，次日即往谒。师狐裘蒙茸，危坐一室，尘满几而不扫，终日手钞孟子。问余孟子应居四科何等？答云：德行之次、言语之上。颔之。纵谈逾时，无欠伸之容。命仆市馄饨、粉条同食，余沥令仆啖之，勿弃地。谓余昔官泰山，今由台洋回，适合杨子「升岳浮海」语；因求书小幅，并加跋赐之。又书二绫幅，一大雅「谨尔候度」数句，一周易「危者保其存者也」数句，谨装池藏之如拱璧。十二月某日，赐余珍错；问知为生辰前一日门人所馈。亟往拜祝，却客不设筵。因登其堂，北面再拜出；晋谒四、五次，惟此次未见。呈番锦两端，台洋产也，固辞；问其止值十余金，而后受之。出京往辞，师方亲洒扫，简料年事，不见客。闻余将之汴，即传见。命之曰：尽心力为之，不无小补。向策杖送至寝门阶下，命次孙世兄送出；此次必曳杖送至二门外。曰：将远别也。彼时心知再见之难。而不料出都未久，即闻递遗折，一别竟成永诀也。讣函述遗训：服官者尽心国事、读书者笃志儒行，勤补拙、俭养廉，敬持身、恕接物。遗折云云，入语录。谥文端。

　　穆鹤舫相国，向无渊源。惟任泰山时，驿馆往来迎送凡九次。曾请登岱，皆以亟复命辞。末次北上，又奉命中途折回，因约司员史椒圃、汪竹君即日同登。已过午，供帐、舆从皆未备，咄嗟立办。昏暮尚在山腰，举火随行，余殿后，有句云：仰望灯光近星斗，方知天使出天门。及登顶，已一更余，约次日登养云亭观日出（亭有圣祖御笔「养云浴日」额）。夜将半，大风怒吼，人不能立，请中止。相国曰：虽雨铁，亦须往，乃以毡衣周身裹之，数人扶掖而上。及至亭间，则风已止。幸在玉皇顶后峰回路转，不与风相当也；皆谓相国为福星。时天未曙，同坐凭栏，言西山丫髻山诸名胜。及日高天晓下山，口占诗二律：有「皇华九度未登临」；又云：「为有风流贤令尹，载携斗酒话宵深」。后至楚省，又手书近作寄来。每至京往谒，呼为老诗友。闻其病革，往见之，扶枕伏几喘嗽不止。命仆取刊诗集一函，授曰：昔年登岱作，亦在其中。问有山东阿胶否？行箧中尚有存者，亟以赠之。闻次年元旦溘逝。似此一见，亦所以了夙缘也。

　　沈继卿亲家适自南来京，临别赠银三百两，并出课儿图示之；同霁吟弟诗稿等件，托其寄家。后途中寄书云：吾通之殉难者，不出皖、豫之区。安徽学政孙兰检、前归德商邱县钱兰台二人，余尝梦谒双兰祠，此行未知能生还否？濒行所赠，为将来小儿完婚之用。彼时未便明言，致贻诮英雄气短耳。在京时，星者推儿八字，当克妻。余意当在有室以后，不料次年即闻沈女之逝世也。乙卯秋，北上过白蒲，谒饴原姻伯，尝命出见。余笑云：初见海外归来白发翁也。极端庄敦厚。丙辰年，继卿挈之官山左，中道而殂。每一念及，为之恻然。  
　 
丙辰日记

　　丙辰正月元旦，出彰仪门，大雪。黎明，赴前门武庙卜签第六十一。同行之顾鸿逵往求亦得此签：啸聚山林凶恶俦，善良无事苦煎忧；主人大笑出门去，不用干戈盗贼休。签注：虽有险，终平夷；有神相之，阴消祸变。

　　初六日，往保定府。岩叟公旧仕之地，二百余年矣。时，张诗舲同年按临考试，方阅武外场回，邀同小饮，赠以台洋大螺杯一。行箧中存有岩叟公同善录并墓志铭刊本，分送学使及府（史守）、县（钱令）并寄徐梅桥同年（时任礼部尚书）。

　　十五日，宿汤阴岳忠武庙，得忠武文集四卷。殿前碑碣林立，有孙文节公门人立石，记公助岳氏后裔奉祀生事。

　　十七日，抵卫辉府汲县。县令李叔雨（澍），山东历城人，门下士也。余癸卯由蜀回山东，道出卫辉清化乡，在道旁娘娘庙求嗣，抱泥娃归。越乙巳，得子，未酬愿，属叔雨代估修之。

　　二十日，渡河抵开封府。

　　二十三日，拜折报抵豫日期。

　　二十七日起行，赴归德大营。

　　二十七日，抵归德府附郭商邱县。商邱宋牧仲（荦）先生，睢州汤文正公、宁陵吕子皆式其闾，益深向往。昔官山左时，曾梦牧仲先生用治愚弟柬帖来拜。道光庚子修济宁州志，名宦祠内缺牧仲先生位，因补祀之。越二十余年，至其故里，始悟用治字之由也。商邱北门外有滕文公见孟子处。古碣，在广生殿门外文雅台。园亭幽秀，奉先圣石像，为贼匪所毁。旁有司城贞子祠，檀垣门额也，为伐檀削迹遗迹。另室祀邑宰殉难者，乡人钱兰台与焉。当日微服过宋，殆亦如今日之捻匪扰乱欤！是桓魋，其捻匪之滥觞欤！近商邱蔡同春报进士，兵燹之余，科名未绝，幸矣。东南一带，焚掠殆遍，夜夜见火光各处延烧，生民涂炭，惨不忍睹。

　　二十九日出兵，先败后胜。

　　二月初九日，出兵失利，贼逼郡城，兵勇溃散，督率绅民登陴守御。

　　初十日，狂风大作，黄沙蔽天，色如血，并见火球；贼迷目，自相残杀。军中见矛端皆出火光，夜雨见树枝放光如缀珠（齐史：矛端吐火，主我兵胜）。

　　十一日，贼分股去郡北刘家口，入山东界剽掠；仍折至东南焚抢，归雉河老巢。

　　二十五日，移营驻北郊，分兵扎营，寓大王庙。佛座前有甘泉井，啜茗甚佳。抚军复奏请分驻刘口，为北路籓篱。

　　三月初三日，移营刘家口；距郡城四十里，江南、山东、河南三省交界。

　　钦奉上谕：徐宗干于山东情形素为熟悉，既驻扎刘家口，即可激励乡团，以资扼守。昨已有旨严催崇恩带兵赴曹、单一带严密布置，着英桂传谕徐宗干与崇恩联络声势，并将曹、单一带情形飞报英桂随时具奏等因。由六百里加紧谕知邵灿、和春福济、英桂并传谕徐宗干知之。

　　初七日，出巡至曹县望鲁集。二十日，至曹县，谒山东抚军崇雨舲中丞，住孙家花园。与前曹州镇三星保会拨东省营伍札黄冈地方。

　　捻匪逼胁之惨，有不忍言者。括其资粮，毁其农器，不从则焚其室庐，再不从拘其妻孥，或以刃加颈，且令视其子女之以次杀害，仍不从裸其妇女将淫之。富贵良善之家，无可如何而勉从焉。乃以所夺之车马，载其全家而归巢。久则甘为贼党，偷生旦夕。妇女誓死不从、骂贼不绝者，以刀刺其唇腮，鳞伤而死；乃取其簪珥靴履等物，卷怀而去，辗转沟壑，不知姓氏、湮没无闻者，不知凡几。贼首亦或禁止淫掠，其匪伙以自戴之帽蒙女之首，以自穿之衣裹女之身，车载幼女及笄，贩卖取重价，名曰「果肚子」（犹云「花蕊」也）。有求赎子女者，以马易之。殷实父老，倒悬于梁，以火炙其胁，问资财寄顿之所。有贩烟土者，索之不得，锯其两臂，复锯其顶脑，两分而死。入人家，逼妇女服役，甚令侍枕席，卒杀其夫男而逸。或将年老妇女两人相背皆结其发，悬之梁间而去。乡间空屋草堆内，时有藏匿妇女，已半死矣。

　　山东单县世家朱姓女，适商邱任姓。任为一乡望族，捻匪焚其家，系其妻妾子女而行，朱氏与焉。朱以重赀往赎，则见任氏眷属皆背缚于树，将反之（？）。或云领官兵打仗者，皆任为之；遂尽杀之。实则任室为官弁假馆耳。

　　贼接仗无他技，先诈败，俟官兵上前而两翼以马贼里之，或弃掷财物诱兵勇抢取而后围杀之（以锡为元宝，弃之于地）。

　　贼不设营帐，小胜后分居各庄，饮博奸淫，无所不至；出其不意，衔枚掩击，可聚歼也。贼多吸洋烟，五更造饭，黎明进兵，勿俟其整队，则乌合之众，亦易扫除。前队皆胁从良民，以门板装车而推之前进，以御炮火；我兵站立不退，步步逼进，贼队必却。彼本不欲进，不进则贼将杀之；我兵直前，则彼退步有辞。且贼败则纷纷各自逃散，贼不能禁。然前队被炮火所伤亡者，皆良民也。贼之死党皆后殿，前败即退；如穷追，则有埋伏。附近贼巢之耕牧者，官胜则箪壶相迎，官败则戈戟齐集。屯兵之地无粮可釆，满目皆焦土也；且堙其井，无水可饮。蝗灾以后，野无青草，马多瘦毙。贼匪眷口装作难民逃军，纷纷聚集，败则从之远逃，胜则并夺乡民车马，满载而归。初不过强借、强抢，不至如此荼毒；治之不得其法，或以用重典为辞，甚至不分良莠焚僇而激成之。皆曰劫数使然。呜呼！虽曰天事，岂非人事哉！乙卯夏初，在浦城道中，梦猪两两卧地，而以火灼之，此燹字也。兵燹之难，其前定乎？三月初旬至四月八日连获胜仗四次，贼匪纷纷外窜。刘口先后盘获正法者十一人，内有积匪一名，先经委员准其保释，数日后仍在行营求充乡勇。及访实，复置之法，亦天网之不可漏也。决犯后，男妇老幼齐往磔之，或割其势、或取肺肝烹之，尚未足以泄其忿也。

　　民之被贼害者，冤极矣；官再误杀之，则更冤矣。即杀之果当，而胁从者不敢散，久仍聚而为害；是伸一人之冤，又增千百人之冤矣。然则如之何而后可？曰：诛其首，再治其从，少拿缓办为得之。

　　豫东西界乡团万余人，无事耕市如常，有警募用而不令远征。或疑其不常常训练，曰：得其心，自得其力，可使制梃，梃何用练？且以助军威，非必驱之使战。兵与民分，即练亦须农隙；否则，竭民力，又耗民财也。古兵与民合，故曰：以不教民战，是谓弃之。贼党战罢，则各自归田；拒官兵，则号召立至。向我师募勇札营，糜费不可胜计。即此已输他一着。

　　乡团义首或领千余人、或领数百人，来刘口送验。每回郡，则丁道口、朱孙集等处沿路团丁数千人迎送如堵。

　　四月十五日，刘家行营接家书，并顾姬寄来芽茶等件。二月初十日，在危城之中闻溧水失守，六弟署县学训导，自谓同遭此劫。见家书，知弟于前一月已告假回里，喜而不寐。

　　五月连战大胜，十七日攻破雉河老巢，杀贼万余。白龙王庙胜仗，获铜印一方，篆文「管万户府印」，面镌龙凤三年造。考元末韩林儿伪号龙凤，或掘地得之、或旧家收藏之物，以此为符谶惑人也。

　　二十二日，回驻归德郡城刘口；附近各地绅民制旗伞送行，固却之。葛生敬轩以子弟课文及所作诗就正，军营中罕见事也。检虹玉楼稿予之，赠余汤文正公遗稿，内请毁五通祠疏，读之勃勃有生气。葛生之先为显官，赠家藏御翰书张说诗一幅，固却之；先人珍藏不可予人也。

　　商邱人侯朝宗壮悔堂集论剿抚各条，与目前情形吻合，有云：须知致盗之由，乃可收弭盗之效；得数十贤守令，天下太平可立致。旨哉言乎！

　　久旱生蝗，幸五月杪大雨。传言徐州属出兔极多，食豆苗殆尽；想田鼠也，即诗云硕鼠。螽螟之外，复有此灾！闻二月初十日京中祀社稷坛，天色如血。近有物如黑青食犬。曹县境内苇荡中有牛吼声甚远，有食人之谣，久而不见。

　　六月初六日，抚军奏刘家口一带徐某到后，督办团练、镇抚军民，地方极为静谧。臣现出豫境，宋郡未免空虚，已飞饬徐某移驻归德，以资弹压。

　　归郡产西瓜最佳，名三白；白皮、白瓤、白子也。同僚赠至百余枚，分与弁兵共食之。有皮白、瓤红、子黑者，土人戏名「桃园三结义」。

　　十三日，接邸抄：初三日奉上谕：前任福建按察使徐宗干着驰驿前往安徽，帮同和春福济办理防剿事宜。钦此。

　　二十日，由归德起身赴亳州抚军行营，定期南下。

　　二十一日，奉廷寄：归德一带自应有大员弹压，以顾亳州之北。惟徐宗干昨已有旨令其驰往安徽军营，着英桂详加酌度，如归德一时无人镇抚，即令徐宗干暂缓前进。倘有结实可委之员，仍当令其速往庐州，藉资襄办等因。

　　七月，准皖抚福奏：实心任事，深悉其才，飞催来皖，冀收指臂而作干城云云。

　　八月，英抚奏：会同西陵阿控制归德一带，以固北路籓篱，督同地方文武，搜捕永夏一带零匪。

　　九月二十二日奏：同西凌阿拨马步队搜拿伏莽，堵御陈郡窜匪。

　　十月初一日奏：派知县周广德、参将珠尔杭阿同赴永城、夏邑等县，毙贼多名。

　　十一月初三日奏：会同墨尔赓阿督兵搜剿夏邑、虞城等处贼匪，杀毙一千余名；擒获捻首某某多名，即行正法。

　　十二月，驻归德府试院。患病，旋愈。附近失火，亲往扑救，不准兵勇一人擅往。某日，火光四起，逃难男女满街巷；单骑巡防，夜不能寐。

　　各邑绅耆来营谒见者，随到随见，均着短衣、露顶，与之坐而问焉。或曰：民可近、不可下。曰：治一时、乱一时也。寇至，衣履皆失矣。以贵下贱，大得民也。谦卦六爻皆吉，六爻利用行师，行师而鸣谦，谦之大者也。故曰：利用侵伐，毋不利以虚下人。集思广益，临事而不惧、不矜、不伐，皆谦也。唐虞用兵，亦曰『谦受益、骄则败』。

　　避乱时百物皆可弃，惟数卷残编，拳拳惟恐失之；心血所存也。有句云：兵火余生靠天活，保全骨肉留心血。

　　陈小坪（鼎雯），皖人，己卯同年。由庶常改县令，仕山西，洊升知府。留豫，所居与余比邻。军务之暇，竟夕畅谭。有子九人，得科名者半。其太翁亦由词林出身，后任台湾道。小坪自言幼有神童之名，见水车呼为大表，宜以防风氏佩之。又咏新月如珪诗云：天边一样团圞月，每至中秋分外光；想是嫦娥生贵子，广寒宫里弄之璋。小坪又言官山西代州诸善政：代俗不尚节妇。有烈妇殉夫葬者，为请旌；土人皆曰：不可。夫死妇嫁，易以为殓；否则，又多死一人。竟尼之。妇有三、四醮者。有夫外出，另从夫生子，而本夫必欲留其子而弃其妻。有私从人，而当堂竟求断苟合者。有三夫一妇墓，后人皆贵显，春秋并祀之。尝有一妇改醮五次之案，妇跪堂下曰：大官长正侧室五、六位，为夫者岂一官耶？人皆捧腹，小坪亦笑而宥之。盖代州旧西戎也。

　　丁巳正月二十五日，亳州行营奉上谕：补授浙江按察使。

　　二月初一日，拜折谢恩，请陛见。初二日，回归郡。初三日，英中丞奏：自到豫一年，激励绅民、整饬团练，筹办悉臻妥协。归德情形稍松，浙江防堵吃紧，自应令迎折北上，恭候谕旨。十二日，由归郡赴汴省。

　　二十五日，奉上谕：着即赴新任，毋庸来京请训。二十八，接部凭。二十九日，由汴起行，至山东曹县南下。

　　三月十四日，抵清江，寓孙轩臣宅。二十四日，抵家。

　　四月初五日，起程赴浙，宿任家港。寰侄、海儿送行，灯下赋风帆诗。以「父子联床」属对，海儿对「兄弟同榜」。

　　初七日渡江。十五日抵杭州。二十五日到任。

　　二十五日，具折谢恩（余详年谱）。  
　 
归田续记

　　官山左州县，迎奉先太夫人在署，非有紧要公事，晨昏必侍食。太夫人齿落，肴蔬不咽下者，即吐于觞豆间。素畜一猫，每食即伏于案旁，收其唾余而一饱。太夫人戏责之曰：无功食人食，未见尔捕一鼠。次日蚤起，觉足下有物，俯视之，一腐鼠也。盖猫以献俘者，信及豚鱼，固不诬也。余近亦刚则不茹，藏书多患鼠啮，因追忆书之。

　　浙抚燕见司道，在厅事之西，别构一室，设席围坐，便于参议公牍。有文札，则传观亦便。戊午夏初，雨甚，祈晴于天竺山。越日，雨止，拟谢神而雨复集，晏同甫中丞与同僚约明晨再上山祈祷。是日，值听鼓排期，辰刻，西室中屋圯，正覆压于围坐处。如非相率登山，则尽伤于岩墙下矣。因忆儿时闻太夫人言：余襁抱时，即依叔祖母王太孺人寝息。夜大雨，忽啼泣，必欲出门外；太孺人素钟爱，所欲必顺之。雨方暴，无已，一手提抱，一手以衾障其顶而出。屋梁忽倾仆，老幼皆幸免。前在台湾道署，内宅门有厦屋，终日有人出入；门侧有鹿场，栅栏偶坏，防其出柙触人，暂绕避之，而厦屋适圯。官武城时，内室毁于火，妻拏移于偏东小土屋。连旬阴雨，儿（庚）女（联）床近北墙，室人以余公出办工查赈，时方溽暑，寝于室西隅余之卧榻。夜大雨，北墙圯，压于床。家人惊呼入其室，墙有芦席，席覆而土堆其上，儿女卷于席中，睡未觉。盖近墙卧，墙覆而席半折，土皆由席卸下。设室人同宿，则难免矣。死生有命，本无用避，避或未必能避也。

　　回里年余，家用渐不继。自以官为家，两弟眷口同姊妹皆相依至老，亲族亦至今尚有同居者，万无分爨之理。拟议减人口之疏远者，酌定章程，上书「食寡用舒」四字；次日，食寡二字忽灭去。越日，见有蚰蜓在砚旁，不知何时穴窗而入；满案书册未损，而独蚀此二字。其先灵垂训，令勿改初心耶！议遂止。

　　辛酉夏，灾异迭见。五月二十六日，夜间出彗星，在北斗尾，以渐至柄。是夜半有人见光至数十丈，直射东南，以后渐短；未匝月而灭。或以为长星主兵革，或曰主帅有变，或曰天丧星。五旬而大行皇帝升遐。七月某日戌刻，见流星火箭奔驰，忽东忽西，错综来往；自初更至二更，有数十次。又某日午后，西北有火球，大如斗，坠地；或见其有双尾。又传说山东境内星陨如雨。八月后，薄暮每见有黑气如虹亘天，交秋淫雨，无木棉，稻黍亦损伤；否则，大有年也。人多疾疫，预制万应丹，救治甚效（丸方附存）。

　　灵通万应丹：麝香三钱。苍朮三两，米泔水浸七次。公丁香六钱。甘草三两四钱。蟾酥五钱，浇酒化融，用大麦面拌匀，晒干研末。明雄黄三两六钱。麻黄三两六钱。大黄六两。明天麻三两六钱。辰沙水飞六钱。

　　右药研末，浇酒泛丸如绿豆大。辰沙为衣，磁瓶收贮。

　　一、治■〈疒少〉症、绞肠、霍乱、转筋、吐舄、中寒、中暑以及胃腕疼九种。气痛用七丸，放舌下微麻，开水送下。中暑昏迷不省人事用一丸，研细吹鼻取嚏，后服七丸。喉风、喉痹用七丸，噙化，三服即愈。

　　一、治肠食、肠水，用三丸，照前服。

　　一、治疟疾，用十三丸，照前空心早服。中暑肠水转成痢疾及里急后重，用七丸，照前服。

　　一、治瘟疾，传染服十七丸，被盖取汗即愈。尚未传染者，预服可免。口噙一丸，可避岚瘴及四时不正之气。

　　一、治脏腑虫积，服七丸。廱疽肿毒照服，外用七丸唾津研搽。又寒湿脚气，照前服。偏正头风，研吹鼻孔。

　　一、治蛇蝎虫伤，内服外敷。跌打伤，研吹鼻孔取嚏，后服一、二次，皆效。

　　孕妇忌服，小儿减半。

　　七月二十六日，偶患疟。八月初二日，李生献廷以黄纸两条朱写「符」字，缚于两手脉上即愈。凡得符者，无不立应。闻有咒语，随诵随写。或见其非符箓样而弃之，竟百方不愈。余病瘥，不能出门，两耳时作风涛声，殆将聋也。

　　辛酉十一月十一日夜，大雨，雷电。冬行夏令，未知是何咎征也！

　　昔在河南军营，夜梦过一庙，题曰双兰祠。今回里编辑文稿，有孙文节公（兰检）遗稿序、钱兰台传，皆以忠节著者。此双兰之所由也。  
　
