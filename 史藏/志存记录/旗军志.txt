　　旗军志　　（清）金德纯 撰 

　　●目录 

　　题辞 
　　旗军志 

　　●旗军志题辞 

　　自黄帝创立八阵遂为万世兵法之祖三代之盛寓兵于农虽井之为方者九而耕夫惟八实亦八阵之遗意诸葛武侯亦复有八阵图以是知八之为数乃兵法之所不能外兴朝八旗之制最为详备其尊者无事则为公卿有事则为将帅其卑者时而耕于野时而搜于郊上之于下不啻如身之使臂臂之使指外而江南驻防亦复八旗具备其躬擐甲冑者虽最贵亦不敢除其籍唯博士弟子员始复其终身而其在旗也则如故甚矣法制之善也三韩金君素公作旗军志叙八旗之所由始与其阀阅之等爵秩之序及春秋讲武之政赏罚之法咸备载而详志之俾览者一读而知我朝久安长治之道良以安不忘危与吾夫子有文事者必有武备之论若合符节且知兵之精者悉萃于禁旅于以居重而驭轻故能措天下于盘石之安而无尾大不掉之患其所系岂浅尟哉余故乐得而称道之为天下正告焉新安张潮题 

　　●旗军志 

　　奉天金德纯素公着 
　　我国家自太祖高皇帝创业以上圣起东垂用兵威兼并傍小国及太宗文皇帝抚有全辽臣服朝鲜百度渐举爰立八旗曰正黄镶黄正白镶白正红镶红正蓝镶蓝每旗析三部以从龙部落及傍小国臣顺者子孙臣民为满洲诸漠北引弓之民景化内徙者别为蒙古而以辽人故明指挥使子孙他中朝将众来降及所掠得别隶为汉军各简其部中才贤用为大将将其众阶正一品曰都统都统之下副将二员曰副都统正二品参领五员正三品隶于都统副都统佐领正四品骁骑校正六品每一佐领置一骁骑校卒五十名无常员惟人数之多少而置焉谓之马军营满洲蒙古又选马军精壮便骑射者为一军置大将一员正一品位视都统而稍贵其选使统四旗曰护军都统每旗复置大将一员正二品位视副都统而稍贵曰护军统领而统五护军参领正三品护军校尉正六品亦因人卒之多少而置员如佐领骁骑校统骑二十而总号其军曰护军营更选护军尤技精力勇者为先锋每旗先锋参领五员正三品将骑多少无恒数亦隶于护军都统统领曰先锋营平时各统其军教以作坐进退遇有事则各帅其卒执殳矛为王先驱居则卒习其将如左右手之于臂将习大将大将一指挥可知诸将之才否故无有庸劣之将疲老之卒有事征伐事已而归还其卒于天子大将不得私一人一卒故无有骄悍不可制之大将其制上下维持最为周密后军士立功者众诸官爵不足以充赏爰置世职准古武功爵以待破军杀将保城拓境者初半阶曰拖沙喇哈番次正阶曰拜他喇布勒哈番次二次三次四曰一等二等三等阿达哈哈番次五次六次七曰阿思哈呢哈番次八次九次十曰精奇呢哈番分等亦如之上此则伯三等侯三等公三等为九阶共阶十九虚王国不与酬功而公侯伯非出人主意亦不得擅请封着为制凡选卒伍之法一佐领壮丁二百名以五尺之表度人如表能胜骑射充壮丁入籍至六十而免籍有甲卒缺出即以充选其余为余丁不任征伐国有大役即以役之及世祖章皇帝即位明纲失御李自成覆京师世祖提一旅自东垂龙骧虎跃踣流寇于山海入宅京师臣一海内其间他小丑据险称戈次第铲削芟夷天威所暨无不如意迨四海既清鉴往古太平既久兵骄而弱不识金鼓之音战阵之法命兵部尚书于春二月角射而赏罚之前期都统副都统率其属及部卒习射于国郊日一往数日兵部尚书临视而第其上下一卒步射十矢马射五矢步射中的七马射中的三为上等赏以弓一矢十白金布帛各七步射中五马射为中等赏白金布帛各五无弓矢步射中三马射中一为中二下等无所赏马步射或一不中或两俱不中则笞之一佐领受笞之卒过十人则佐领有不善教练之罚至夺俸一旗满六百人则都统副都统之罚亦如之护军先锋营阅射亦如马军之制岁八月教炮于拱极城先期八旗之将率其佐及部卒分二番上番月初往月中下番往代至月终卒事依山立十二营每营一大将一裨将晨出至炮所令每炮发三四出勒兵为方阵进数十步退为长阵首尾弥缝结圆阵归营聚众申令之归奏毕事至十月大阅甲冑军器八旗各列队伍于各门外大将及诸裨将皆被甲上马诸军士严装手矛立旗下候兵部尚书阅其优劣兵部尚书至诸将驰马迎数百步前导至大将所下马升座复呈弓矢刀剑以次而阅善则已否者有罚卒事上奏亦如阅炮世祖于军政讲之既精教之有素故所向无前平时赏赐优饫制产一壮丁予田三十亩以其所入为马刍菽之费一兵有三壮丁将不下十壮丁大将则壮丁数十连田数顷故八旗将佐居家皆弹筝击筑衣文绣策肥日从宾客子弟饮虽一卒之享皆兼人之奉又设官学选八旗俊秀一佐领一人学于其中三年比其艺而升进之遇郎中员外郎主事缺选于佐领世职习文艺达治体者充之谓之保选故顺治间一时得人八旗为盛煌煌乎皆干国材也今上即位承世祖之法八年逆藩吴三桂据云南反后耿精忠叛于福建尚之信叛于广州与三桂连衡上命将四出次第削平用都统赵璟议以安不忘危每岁秋冬较猎于塞上甲卒将佐分番从驾较猎暗寓营阵之法后复允左佥都御吏陈汝器请增火器一营每旗选马军精健者五人拔二一佐领得二十人置操练尉二员正五品副尉二员正六品一旗置参领一员正四品统领一员正三品四旗置副都统四员都统一员即命马军都统副都统兼任其事平时月四五出练于郊冬至上亲阅于天寿山八旗军为三列步居前铳中列左右翼以炮骑殿鸣金阵前移二十步击鼓炮作复鸣金铳作进数十步阵开骑从中出策马作穷追势数百步归阵如前鸣金步卒进如是者三卒事 
　　天子颁诸军牢醴三十四年上用火器军踣厄鲁得噶尔旦于厄鲁伦河三十五年遂并马军归于火器营而诸营仍其旧焉 
　　论曰从古军政大都善于始隳于末如周之卒乘其始因民为军征行不觉其扰后东迁不振败于郑败于戎晋作五军非王朝之制至战国荡然矣汉南北军强干弱枝武帝穷兵召配天下闾里宣成以后反借用于四方唐府兵其始与周制暗合及天宝浸衰贾人子皆窜身其中安史乱后渐失河北此三朝者其远百余年近或数十年即浸失制作之意况其始未善而继之以怠乎较三朝以论春秋战国之乱极矣生民朝不保暮然有亢命之诸侯无匹夫特起之祸周之制为优国家自太祖以来至今垂百年军政日修余从故老闻其始末因着于篇为旗军志以备典籍之所未备焉 
　　襄平陈君健夫自京师来访余且出书目两幅云此金君素公属其代访者余阅之约二百余种皆宋明以来经学之书东海徐先生经解中概所未有余以知金子之博今读其所著旗军志叙事详明笔致古健诚可备一朝典故者也心斋张潮跋 

　　旗军志
