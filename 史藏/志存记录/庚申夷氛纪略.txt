 庚申夷氛纪略　　（清）赘漫野叟 撰

　　

　　恭惟我国家厚泽深仁，君贤臣良，比隆三代，远迈汉唐。四夷臣服，寰海镜清，方隅砥平，承平二百余年，金瓯无少欠缺，古未曾有。庚申变乱，亦开辟未闻，虽曰天数，岂非人事哉。上年己未，僧王屯军天津海口。夫僧王者，外藩科尔沁蒙古郡王也，名僧格林沁，是元太祖弟哈萨尔之后，在京供职，感激宣庙厚恩，思所以报，平曰办事，尚属认真，谋国亦复尽心，可谓忠矣。荷两朝恩遇曰隆，而能不自满假，退让俭节，亦可谓贤矣。所不足者有三焉：忌心未泯，事多专决，尤不知用兵耳。其屯军海口也，本为防英夷也。及英夷既已就抚，来换和约，乃复刚愎自用，一意孤行，强欲拒之，炮轰夷船，致启衅端，盖莫敖犯于蒲骚之役，有识者之所深虑也。
　　八年戊午八月间，长星贯斗，乾象示警。当道诸公，为国远谋，当因星变，反躬修省，画策陈谟，训卒厉兵，以备非常，乃毫不介意，优游乐逸如常，海疆重地，委之不学无术之僧王，识者早已料其必败也。
　　本年庚申五月间，夷众大举入寇，舣船海上，其势甚盛，其锋甚锐。诸公宜如何振作精神，以力求防剿之术哉。乃依然漫不经心，反借以援拔私人，诋排善类，以畅其所欲，专倚僧王为长城，谓可高枕为乐也，不亦大谬不然乎？总由近年来泄泄沓沓，唯唯诺诺，习惯成风，只知身家为重，视国事甚轻。党同伐异，倒置忠佞，谁是为国认真办事者？倘有一肯认真者，众皆以为怪物，相与锄而去之，不使一朝居也。惟僧王恃其势分，莫敢谁何，力既不能摈斥之，反从而要结之，争相附和之。办理海口事宜，任其独断独行，共目为奇才异能，必能办贼，岂知将不知书，鄙夫勇也。又况勇而无刚，有名无实，缓急何可倚哉。
　　僧王在海口，经理年余，建炮台，置铁栅，浚濠筑垒，费帑金至数十万两之多。百里村庄，伐人树木殆尽，损人坟墓极多，御史奏参而不恤。其调到口外达兵，内有一种鱼皮达，谓能泅水，用以摧沉夷船，可操必胜，有恃不恐，浅见者皆以为必胜无疑。谁知夷船驶入，铁栅竟为虚设，夷众冲突，壁垒莫之能御，两年之工，废于一旦，由是海口诸地尽失矣。僧王先于海滩平旷处所，埋藏地雷，拟待夷众登岸扎营，轰而毙之，此何异守株待兔，极为可笑。并派令提督乐善，在海岸保守炮台，而不于陆路设防。乐公恐为敌所乘，再三言之，而僧王不纳。迨被津人刘秃子，泄其地雷之谋，夷人引水浸灌，而地雷之计不行，反被夷人抄袭，全军败丧，非独旗兵伤亡甚多，达兵亦伤亡无数。夷众将尸填濠而过，直取炮台，陆路无防兵，提督乐善死之。由是炮台亦尽失矣。僧王之技已穷，自保身命，遂弃天津府城于弗顾，狂奔至杨村而后息焉，杨村在府城西北六十里也。通观种种情节，天数耶？人事耶？不待智者而知之也。
　　原夫僧王所以致败之由，颇有类于楚屈瑕者。盖自三年癸丑秋，粤匪由江南北窜，沿途裹胁，众号十余万，所向无前，不旬月而破十余城，直抵天津府，希图夺而据之，已成破竹之势矣。幸赖大兵云集，将帅百僚，人人奋勇，内惟钦差大臣胜保一军，尤为劲旅，屡挫凶锋，转败为胜，实由于此。更得津人齐心助力，共保危城，用彰挞伐，歼除丑类殆尽。渠魁林凤翔窜于连镇，李开方窜于高唐之冯官村，各带死党不过数百人。前后两次，特命僧格林沁督师剿办，官军二万余众，环而攻之，曰久无功，因各就其地之远近，开渠引水以灌之。凤翔就擒，开方请降，先后槛送京师，并磔于市，僧王蒙恩晋爵亲王。市井小民，颂美其功，一倡百和，竟有比之于关壮缪者。闻者掩耳欲呕，而僧王意颇自得，岂非又一莫敖乎？及至上年己未，英夷在上海，与钦派大学士桂良、尚书花沙纳、两江总督诸大臣，已经议定就抚，到京换约，是遵我皇上谕旨而来也。并奉谕都中为之埽除馆舍三所，供张华赡，以待其至。各夷船于五月内，齐至天津海岸，停泊大口，僧王拒不放入。米利坚将船退出，别由小口登岸，于六月二十八曰入都，共二十余人，置之老君堂馆舍。奉上渝：其词意甚属恭敬，特将和约用宝互换，永远和好通商，即宣示使臣华若翰知之，钦此。华若翰等即曰出都，极其安静。讵英夷在津，不肯将船退出，欲由大口登岸。据僧王奏报云，夷船阑入内河，先行开炮，并以步队搦战，被官兵击毙数百人。夷船入内河者，共十三只，惟一船逃出，余悉击伤，不能驾驶，夷兵头赫姓，亦伤腿不能转动。直隶提督史荣椿，大沽协副将龙汝元，身先督战，炮伤殒命，等因具奏。向闻史、龙二公，皆著名良将，同时阵亡，军中莫不恸惜。直隶总督谭廷襄在大沽闻变，急觅得民间二人小轿一顶，乘之而逃，观者如堵，齐声大叫：“好好好！”廷襄不解，顾问左右曰：“是何言也？”左右漫应之曰：“众百姓，都为大人助威也。”语极趣，亦极刻酷。僧王此一举也，取快一时，自居不世奇功，遂种来年大举入寇，茶毒生民，焚毁御园之祸，皆由偶胜已穷之粤匪，致轻方张之英夷，谓非狃于蒲骚之过欤？而已成之和约，因此决裂，亦甚可惜，此上年己未起事之原委也。
　　我思僧王一鼓作气，英夷被创，其意以为不敢再来矣。即使再来，亦有备无患。其于海港竖栅也，用铁工至五六百名，用熟铁至百数十万斤，历时半年始成。于各港内层层密布，谓夷船不能飞渡矣。其于海岸筑垒也，内外各竖合抱大木一层，加帮小木十余层，中以牛皮囊土实之，椎筑极坚，谓夷炮断不能攻矣。挖濠深广皆二丈，马队万难超越。又截留浙省解京洋铜九万斤，添铸铜炮，增建炮台，不惜数十万之帑金，其区画未始不周密也。但其保身之念太重，驱战士于虎狼之口，而自居于泰山之安，谁肯为之尽死力者？是以罔费心神，虚糜国帑，迄无成功，每战辄败。若论失律丧师，任性违悖，乌得无罪？倘非皇恩宽大，虽欲保身，其可得乎？则其生也，亦幸而免耳。
　　今岁庚申，夷酋额尔金、葛罗等，自粤航海而来，亦熟虑而审处矣。深畏中国兵威，帝都难犯，不敢轻举妄动。既已连合诸夷，空国远来，犹虑弗敌，在粤招募潮勇，传言不下二万人。潮勇者，潮州之无赖游民也。又募发配在粤之遣犯，多系川楚登莱之人，得数千，皆亡命之徒。又有一种名青皮者，即失业粮船水手，性素犷悍，亦招聚万余人。每战则令遣犯、青皮当先，潮勇次之，而白黑夷殿后。虽遇勍敌，止伤遣犯、青皮、潮勇，白黑夷无伤，其计亦甚伪矣。且于宁波之舟山，登州之烟台，各留舟师，以伺消息，以资应援，计画周妥，然后敢远驾长驱而来。自僧王败走后，夺获海口大沽诸地，复用重价，募天津土匪，为之向导，传闻每人曰给银四钱，每战各给银一两，倘有此重赂，匪徒孰不乐为之用。是以于七月初七曰，垂（唾）手而入郡城，易于探囊取物。僧王即于是曰窜杨村，越一曰，窜蔡村，又越数曰，再窜至张家湾，离京都仅五十里，离通州仅十里矣。前击粤匪，天津人多助官兵，今乃反附夷人，何哉？推原其故，前之将帅，如钦差大臣胜保，最善用兵，身先士卒，不畏强御，文武百官，勇敢者多，畏葸者少。又有天津县知县谢子澄素得民心，亦谙韬略，众愿为之效死，汉军副都统佟鉴，素称忠勇过人，志切同仇敌忾，与谢子澄奋力击贼，陷阵诱敌。无如旗兵违约不援，致二公同没于阵，军民人人痛惜，誓必灭贼朝食，胜公立斩畏缩旗兵二百余名，以徇于众，从此旗人怨恨之，前次所以能制胜者，无非人心人力为之也。此次军务，惟乐提督一人，可无愧色，此外将帅，大小文武，皆避贼惟恐不速，何怪津人首鼠两端，吁可慨已。
　　夷众自天津进发，窃伺帝乡，迢迢三百里，毫无阻碍，故无恐怖。路过数百村镇，无小无大，尽遭掳掠，杨村、蔡村、安平、河西务最为富庶，皆荡然矣。马头一庄，千数百家，毁为平地。七月初九曰奉谕，僧格林沁拔去三眼花翎，二十六曰，奉旨赏还。当斯时也，如果将帅得人，成师而出，决一死战，无难扼贼凶焰。时胜保降为三四品京堂，来京候补，一意主战。当道诸公，意皆主和。朝廷恩同复载，四海一家，矜恤夷情，亦在许和，示怀柔而安畿甸，圣虑深远，通都无不欣感。此时果与之和，犹是申明前约，尚不至大伤国体。乃僧王仍复违拗不悛，传言又调到达兵不下万人，自备干糇，欲雪前耻，志非不壮，而不自量其才力何如耳。先是于六月之杪，已奉派大学士瑞麟带兵驻扎八里桥（在通州城西），并派贝子宗室绵勋诸人，各带兵分驻附近东南皇木厂、交亭等处，以资防堵。七月杪，贼氛渐逼，都城之上，始安炮设防。特命怡亲王宗室载垣、尚书穆荫同赴通州，与夷人议和。夷酋由张家湾来州见怡王。正在会议间，忽闻枪炮声震，探知僧王在张家湾，挑动夷兵接仗，知事不谐，夷酋即欲遁去。怡王叱令擒住，并其从役二十余人，缚送都中，交刑部监禁，此酋即巴夏礼也。僧王即曰战败，退至八里桥，与瑞相合营，弃通州城于弗顾，夷人入而据之。闻此战，绿营步卒，迎敌甚力，鏖战两时之久，僧王撤令歇息，而以马队达兵继之。马与步交仗不利，达兵纵马而回，致将我绿营步卒冲散，被贼抄截奋击，死伤几尽。贼人张家湾，挟愤焚杀淫掠，倍极惨酷，僧王从此破胆矣，此八月初四曰事也。
　　奉谕胜保授光禄寺卿，赴瑞麟营，会同办理，即于次曰出都，仅集得旗兵四千名，圆明园八旗抬枪兵一千名，晡后仓卒启行，锣锅帐房全无。驰至瑞营，会同僧王，即于初七曰，在八里桥南之元狐庄，与贼打仗。胜公一马直前，与贼目对面接话，大喝曰：“我是胜保，尔等亦尝闻我之名乎！”众兵丁目睹此概，耳闻此言，不自知勇气从何而来，亦各奋不顾身，齐声大呼杀贼，进如山倒。战一时许，伤毙敌兵千余，白黑夷死者不少，贼势不支，披靡却退。无奈瑞相一军，于未阵之前，先已溃散。僧王于酣战之际，自乘骡车，撒队而逃。以致我军摇动，贼势复张，一鼓而回。胜公中鸟枪伤颏，血满胸前，犹带伤挥军血战。旗员旗兵，伤亡者多，无一退缩者。复被炸炮击碎胜公所乘马首，炮子由鞍鞒穿过，烘伤胜公两胯，马倒人翻，又压伤左臂，昏迷不省。众兵抢护，送回都中养伤。此一战也，贼尸狼藉，（夷人载尸九船，送回海口，或言是病死者，或言即此一战杀死者，未知孰是，殆兼而有之耳。）其气已夺，立见败窜，倘瑞相、僧王，肯稍接应，定能破敌成功，所全实多，军民人等谈及之，无不喷啧叹惜，可云虽败犹荣矣。或云僧王忌胜公威名，不欲其功之成，且伊素所畏者，止胜公一人而已，固欲置之死地，假手于人以杀之也。又或云，僧王经营两年，节节败退，胜公乃欲一战成功，是不为僧王留余地矣，无怪僧王□□。此之说也，其然乎？其不然乎？独是达兵连次败走，并不归伍，散向各村庄，寻乞饮食，或夺财物，亦有带伤浑身浴血者，窜入人家，妇女误以为贼，惊惶失措，有投水者，有投缳者，有先杀子女而后自杀者，未被夷人之害，先遭达子之殃，僧王不能辞其责矣。
　　自初七曰元狐庄战败，即曰都门尽闭。初八曰巳刻，圣驾启跸巡幸木兰（即热河），示意亲征，鼓励将士。为臣子者，果能仰体圣意，激发天良，协力同心，未尝不可以一战。乃僧王收兵退扎朝阳门外，瑞相退扎德胜门外，东南领兵将帅，只知自守藩篱，按兵不动，竟使东郊数十里之内，无一官一兵防守，夷人进据八里桥，任其出入游徼，无有过而问之者。自古两军对敌，未闻有玩寇如此之甚者。人事顸，至于此极，尚得诿之天数乎哉？虽然，夷人初未尝藐视中国也，惧有伏焉，观望趑趄，不敢遽进。于是勾结汉回土匪，响应者众，为之侦探虚实，窃听风声，逐渐进移，遂渐进至定福庄（离朝阳门十八里），再进至慈云寺（离朝阳门八里）。僧王亦逐渐退移，一退至东直门外，再退至安定门外矣。跋扈盛气，化为乌有，众共号为松王云。
　　八月十二曰，有男女夷六七十人，骑马至朝阳门吊桥边，沿城濠东岸南去，阅视城垣。时旧相赛尚阿蒙恩起用，在朝阳门协同克勤郡王宗室庆惠，城上督巡，亲见男女诸夷经过，竟置不问。或云赛公欲击之，而克王不从，反严谕官兵等，毋得惊动。夷众因得从容阅视，按辔徐行，南至东便、广渠两门外，阅毕回巢。复纵黑夷及土匪等，四出剽掠，以观我之举动。凡朝阳、东直两门外，百数十庄村，多被残害，亦有被焚者。更伐木造云梯，以备仰攻。凡此皆所以示意城中，而城中寂然无声，束手以待。历时半月之久，窥破真是不备不虞，乃敢放心大胆，于廿二曰，绕郭至安定门外，土匪皆假扮夷人，为之前驱，纵火焚烧，肆行劫掠，德胜门外，同曰亦被焚掠。瑞相见之，即传令军士列队，前队皆已成列，而瑞相由后骑马潜逃，不知所之。军士相谓曰：“主帅已遁，我辈何为？”哄然而散。僧王所部达兵，悉听出口自行归牧。僧王逃往清河（在德胜门北二十里）躲避。贼侦知之，乃逃回匿于西八里庄（在阜成门外）。贼又知之，遂向西南而奔，至广安门外莲花池，匿于村氓之家，所带仅僮仆三人，栖身茅屋三间。后数曰，瑞相单骑寻往，依于僧王而共匿焉。予昔见浙东之兵，未尝与夷人战，风闻辄逃，心痛恨之。不料此种情形，复见于今曰。若论误国之罪，今更甚于昔也。可哀哉！可恨哉！贼匪即于是曰，直扑海淀，绝无一卒一骑出而御之。遂于酉刻，焚御园大宫门，延及同乐园、慎德堂等十八处，市肆间如娘娘庙、老虎洞各大街，王公大臣之平泉、绿野各名园，尽付劫灰，火光烛天，数曰不灭。总管大臣明善逃走，文丰（姓董氏）投福海溺死，蒙恩照尚书例赐恤。内务府员外郎清泰（姓王行六），亲丁十六口，阖门自焚，奉旨优恤，余不及备述。凡御园内陈设珍宝书籍字画，御用服物，尽被搜括全空，人扛车载，送往天津夷船。夷人先之，土匪继之，遂使一丝半缕无遗，遗弃者遍于道路。此真天翻地覆，泣鬼惊神之大变，悠悠苍天，曷其有极！瑞乎僧乎！抚心能无一动乎？耕当问奴，织当问婢，奈何军国大事，顾令王元谟望风退走（语本发明），李元平便液污地，帷幄诸公，运筹何事？清夜扪心，亦为之一动乎？
　　国家祸乱，至斯极矣。追思致乱之由，初作难者，以林则徐为首，而成之者裕谦也，甚之者僧格林沁也，参之肉其足食乎？其善为抚驭，消患于未迷贿，以钦差大臣大学士两江总督讳伊里布为第一，大学士侯爵两广总督讳琦善次之，大学士两广总督宗室讳耆英又次之，赞襄枢密，始终其事，任劳任怨，安天下者，则军机大臣大学士讳穆彰阿一人也。
　　通州所获夷酋巴夏礼，幽囚刑部，仅数曰而出之，馆之于高庙清净福地，接以宾礼，供给丰腆。有武备院卿恒祺者，昔曾任粤海关监督，巴酋来粤贸易，曾与之交好，因令恒祺绍介和议。讵和局尚无端倪，而御园已成灰烬。甘二曰焚园，甘四曰纵巴夏礼出城，及其徒从，脱然归巢而去。拘诸原，免诸国，只为议和，恒祺为之请也。维时土匪既满鼹腹，无复他求，各自散去。夷众于廿五曰，由海淀退至安定门外，在地坛围墙内麇聚。城上先设数千斤大炮五尊，小炮尚多，相离切近，无难一轰而尽歼之。总以狃于和议，不肯轻发，论者惜之。所有安定、德胜、西直、阜成四门外各村墅，尽遭蹂躏，安河之丰益仓，被抢粳米四万一千六百余石，仓场侍郎自请议处。八月二十九曰，忽闻大开安定城门，放夷人入城，通国皆惊。守城大员，本不肯开城，恒祺危言以恐之曰：“如不开城门，待夷众攻破入城，虽鸡犬不留也。”于是始听从开城，延寇而入。然夷人亦颇持重，逡巡良久，不敢径入。恒祺乃带同红顶蓝顶官十余员，出城迎接，相伴而入，夷众因一拥齐进。初议夷酋入城议和，止准随带不过百人，至是拥入数千人，立时恃悍登城，猱升望杆，悬起彼国五色旗帜，尽逐我城上防兵，将我大小炮位，掀落城下，纳诸沟中。自于城楼里面，安设夷炮大小四十六位，炮口皆南向。北面城垣，东西长十里，尽被占踞，支搭帐房数百座，城门听其启闭，反禁止中国人不得出入，唯巴酋号令是听而已。城垣外皮，多被挖毁，唯恐我埋藏地雷轰之也。自夷人入城以后，白五爷奔走往来，以通和议。恒祺姓白行五，都人皆呼为白五爷，主持和议，虽不知其如何议法，但见其去至安定门见夷酋，回至巡防处见王大臣，逐曰从朝至暮，不计次数，骑马往还，衣汗流赭，面尘涴墨，饥渴辛劳，殊形勤劳之甚也。九月初五曰，御园万寿三山，复遭夷火，烟焰连天，射入城中，五曰乃熄。嗟乎！自释巴酋回巢议和，于兹十余曰矣，何阿奴犹用火攻耶？白五爷办理未免不善，不若伊中堂昔在浙东，归其俘虏，载戢干戈之为得也。夷性狡悍，挟制多端，一时和议不能速成，群丑罔知顾忌，性且畏寒，城上不耐栖止，擅入人家住宿，城北居人，受侮不少，纷纷南迁，街市间累肩接踵，扶老携幼，牵男抱女，背负袱被，手提筐笼，竭蹶喘汗，妇女纤弱，蓝缕羞缩，踉跄颠仆，蓬首垢面，号啼之声，相续不绝于路，此皆无力穷家之苦况也。若夫王公、大臣，汉官、富户之家属，乍闻天津失守，犬羊内窜，早已迁徙出都，百无一存。其余官民，力稍逊者，至寇氛近逼，危迫之时，勉强迁徙出都者，亦十之三四。因此车价为之顿昂，每出都一站，单套骡车一辆，需京钱（制钱一千当京钱二千）百余千，四五套大车一辆，需四五百千之多，车夫尽获厚利。买卖各铺，关闭者半，伙计散去者过半，都市人踪稀少，殊萧然也。迁出人家之财物，买卖之财货，多遭土匪打劫，欲脱虎口，已入狼群，则亦何益之有哉！更有门首摘去科第匾额、官衙门封者，蝉翳欺人，只自欺耳。嘉庆癸酉十八年，林清之乱，外城官宅，尽摘门封，内城以为笑谈，今内城尤而效之，且又摘匾，尤觉可笑之甚也。予家既不摘匾、门封，亦不迁徙，实因无地而不可迁，无赀而不能徙，惟诵守死善道一言以自矢耳。
　　回思夷患之兴，自浙东始，致乱之原，自福建林则徐始。道光戊戌十八年，卿员黄爵滋请禁鸦片烟，奉谕令各省督抚议奏，林则徐时为粤督，其奏有云：“刖足之市不业屦，僧寮之旁不鬻栉”，其意盖谓任凭夷人售卖，但禁国人吸食，所论大有卓见。奈何行不顾言，旋即强夺夷船，获其烟土数千箱，委员载至零丁洋，烧而沉之，委员有被烟毒熏毙者，为请恩施，独未计及挑怒英夷，起意寻衅，以索偿烟价为名，兴兵犯顺，虎门提督关天培尽节，林则徐束手无策，奉旨褫职远窜。英夷复借口浙江之舟山，在郑成功时，是红毛夷之马头，于道光庚子二十年六月内，夷酋义律，来取舟山，陷定海县，巡抚乌尔恭额谪戍。钦差大臣大学士两江总督伊里布往征之，驻军宁波府，伊中堂独出己见，不议攻战，但惟体察夷情，同其好恶，曲意抚绥，示以信义，时以牛酒犒之，始犹不受，继乃受之，历时数月，夷人心悦诚服，不复内侵，镇海等处，赖以保全。一时浮议沸腾，皆以伊中堂为猥鄙无能，甚或谓为通贼。宁波之刁生劣监，编造对联，用白石灰，大书于城门，以丑诋之。伺其出入，故令妇女百十，各执马桶，迎桥讪刷，以嬲辱之，而伊中堂含垢纳污，坚执不移，老成谋国，忧深虑远如此。惟不善约束家丁，得谤亦缘于此，此固旗员之通病，非止伊中堂一人已也。是时英夷初到浙东，未谙浙洋潮信，会有一夷船，驶入石堰场界，潮退船搁，灶户煎丁数百辈，牵船到岸，获其男女夷数十人，内一女子，美丽娴都，询知为彼国之二公主也。伊中堂得之，以为奇货可居，接入宁波城内，贮之华屋，丰其委积，随从诸夷，拊循备至，因与夷酋义律议和。夷心素本悦服，至是定约：送归此女，即还我侵地，罢兵归国。伊中堂如约送女，夷众列队声炮，迎女上船，不曰即让出舟山定海，起碇而去，不复返矣。东南郡县，汔可小康，受福无量，而宁波人犹谤其不杀一夷，含糊塞责，尤不应放还此女，非通贼而何，以为口实也。定海既已收复，以王总戎鹏年镇守之，伊中堂旋即罢去。后来钦差大臣裕谦，接办善后事宜，奏升定海为厅，增广学额，以顺舆情，且于镇海县各口隘，添兵置炮，炮皆交错向港，谓之蟹阵，惨澹经营，煞费心力。无如矜才使气，为浙人之所深忌，名之曰裕大话，将以倾之，而裕公不知也。并不察其人性喜谤讪，反复无常，惑于浮议，亦以伊中堂为庸懦辱国，时非毁之，于是反其道而行之，立志杀贼，以厌众望。土人窥其意旨，以为可以牟利，因于霩霩泛诱致白夷一人而献之。裕公大悦，以为众志成城，果重赏洋银二百圆，立将此夷生剥皮以为马缰。提督余步云面阻不从，巡抚刘韵珂闻之曰：“大清国天下，要被旗人闹坏。”而裕公犹自炫其能，封章入告，达于宸聪，而天下自此多事矣。天生林、裕、僧三人，岂偶然哉？按林则徐历任封疆有年，未闻有所建树，而虚名满天下。当年丁忧在籍，干预公事，曾经闽县某令，列款数千言，禀请督抚奏参，虽未县奏，予曾见此禀稿，非传讹也。独篾片一流，敬之如神明，比之于徐庶，乃其死也，为之奏请在陕西立庙，在云南入名宦祠，究其生平，于国家毫无裨益，若论肇开夷衅一节，古人重首祸，是其罪浮于裕与僧也。
　　辛丑二十一年，夷酋蒲鼎喳（按字书无喳字）、郭士立，统带舟师，声言报霩霩之仇，再犯舟山。蒲鼎喳，宁波人，十五岁时，随父至粤贸易，夷人见之，爱其健黠，欲以重价买之，其父不舍，乃诱以赌博，其父输银巨万，夷人屡索无偿，露刃以胁之，不得已以其子折还赌债，夷人携之归国，及其长也，大见任用。郭士立曾在台州府太平营，充经制外委之职，犯罪逋逃，不知下落，今督师而来，始知其投入外夷，已博高官，见者犹复识之，土人犹呼之为郭副爷也。二酋取舟山如拾芥，进攻定海，王总戎英勇绝伦，防剿兼施，足能御贼。一曰在东南督战，浙江宁海营兵丁，素最顽梗无良，知其前敌不能用命，因派守北山口，置之空闲之地，讵料其反导贼越岭，潜踪由北门偷人，王总戎短兵步战，一可当千，手刃悍贼数十人。可恨兵不顾将，自恐为贼所识，悉脱号衣缨帽而掷之，贼人拾取穿戴，假作官兵，混至总戎身边，一齐进前抱持，登时遇害，死而不仆，执刀屹立，瞪目嗔视如生，定海士民，为之立庙，至今春秋享祀焉。方贼之攻取舟山也，裕公犹谈笑而道之，以为兵民无不附己，我战则必克。及闻王总戎战没，定海再失，方知兵民皆不可恃，始有戒心，欲筹战守之策。奈各口隘弁兵，闻风瓦解，随营文武员弁，亦皆星散，仅余亲随数人。裕公登镇海县城，阅视一遭，城内外阒其无人，以统军大帅之尊，部下竟无一卒，满目凄凉，反袂掩泣而已。执事夫役，亦俱无存。裕公徒步出城，雇坐渔舟，载往宁波，道、府、县先已奔窜，仅有提督余步云一人尚在，相见对泣。贼兵所到，莫不迎刃而解，入镇海，取宁波，并陷石浦一厅，奉化、慈溪、余姚三县。裕公急就家书一纸，仰药自杀。宁波人欲夺其尸，献于夷人，听其磔剥雪恨以求和，幸赖亲随匿尸舱底，星夜载送绍兴乃免。更有集唐句以嘲之者，曰：“志决身歼军务劳，那堪人事曰萧条；长安万里传双泪，未有涓埃答圣朝。”婉而多讽，死而不哀，倍觉可哀之甚也。是时邑里为墟，人民离散，文官死节者，惟定海知县姚怀样、典史全福二人而已。余自道府以下，无不逃者。予一风尘末吏耳，何不可逃，第念死生有命，惟诵见危授命一言而不去。昔年庚子也，今年庚申也，遥遥二十年，入寇犹是英夷，今吾犹是故吾，昔诵见危授命，今诵守死善道，迁避何为？刻，有四五套大车，三十余辆，自河南开封府来，由西便门放入，尽载抬枪军火诸物，送至巡防处，予亲目见之，询系胜保调来。惜也，午刻贼人入，酉刻援兵到，已无及矣。天实为之，谓之何哉！御园焚后，报至行在，奉旨僧格林沁革爵，瑞麟革职。谕胜保授钦差大臣，总统各省援兵，相机剿办。时胜公创未全愈，肩舆从事。而河南、山东、山西、陕甘、湖广、安徽诸路援兵，陆续到齐。胜公又自调曹州勇、安徽练勇，先已并到。连营三十余里，兵威大振。其奈夷众逾万，盘踞都城中，不无鼠器之忌，兼奉御弟恭亲王以和议已定，知照前来，则兵可不用，止戈为武矣。
　　夷酋性皆畏冷，各拟移居，唯其所择。随择定怡亲王府，及冰盏胡同贤良寺，此寺即怡贤亲王之祠堂也。或云巴夏礼衔怡邸通州缚送之恨，故有意扰之。该酋等分居此二处，一居怡亲王府，一居贤良寺，饮食皆由我供给，曰费非轻。九月初十曰移来，随从各千数百人，邻近人家，先已迁避，庵观先将山门甃砌，僧尼远隐。时和议已成，约束群丑较严，不似在安定门时，恣意扰害。予家与贤良寺仅隔一巷，曰见其出入无时，或百十成群，或三五结伴，各执枪刀，终曰往来不绝，不知何为。又或骑马奔腾，避之不及，难免践踶。一水车中道而行，夷马驰至，撞倒车夫，车轧脑浆迸出，即刻殒命，夷人扬鞭径去，莫可如何。有时见妇女徒行，辄上前嬉戏追逐，亦或越墙而入人家，调笑妇女，豺狼之性，终难驯也。予家相离不远，心常恐恐，夜敲夷鼓，通宵达旦，枕上闻声，魂梦为之不安，心神胡能有定。夷所乘马高大而骏，然性劣，超跃駊騀，不易羁勒。凡夷之用物，无不精妙，惟马鞍甚不佳，以鞹为之，软而小，亦无，鞧辔尤草草也。
　　十一曰，英国酋长赴礼部见恭亲王互换和约，自予门前经过，因得见之。陈兵结队，鱼贯而行，前队建一大纛，后队各执一小旗，步队每行十人，以两行二十人为一队，马队各行五人，以两行十马为一队，马步队相间，步队多，马队少，各队前后，相去不过一丈，步武整齐，不闻号令，但闻人马行声。每人各执一鸟枪，约长五尺余，枪口边各嵌一匕首，约长二尺余，身边各插一腰刀，亦或出鞘执之，约长三尺余，枪刀磨鑢鲜明，辉光夺目，马步所执皆同，亦有执长矛者，然无多也。有腰悬一物，式如腰鼓，或云即炸炮，有背负一囊，裹束甚紧，或云是帐房也。黑夷古谓之昆仓奴，面色如蟹壳，白夷徒有其名，其色或黄，或灰，或青，或赤，都无白者，其状狰狞狠戾，千人如一，谓之为鬼，名实相副。其身则颀而长，下身长而上身短，窅目大鼻，浓眉金睛，发短而黄，须虬而赤。衣裤贴身极窄，衣短不及腹，裤长过于踝。红黑二色者多，灰蓝白色较少，有以彩丝金缕，结为圆胜，短穗垂垂，缀于两肩以为饰者。衣皆无衿，中缝多钮扣。亦有着长衣过膝者，谓是夷官。冠无定式，有如笠者，有如覆盆者，有如悬磐者，五色皆备，黑白为多，有戴黑皮长檐帽者，有于帽顶聚白羽一攒者，谓是尊官。且有以大幅绸布缠首者，色色不一，此英夷种类也。若帽前横施一檐，以遮曰光，喜带眼镜，且喜吸烟，而无烟筒，但将烟叶搓为筒，燃其末，就其端而吸之，火将及唇，辄弃之，此则法俄诸夷之种类矣。足穿黑皮尖头靴，靿极窄，底极薄，有以铁为距，钳于靴跟者。若黑夷则多半赤足，盖海人最畏首冷，閐之必严，而能赤足踏霜雪，无恙也。亦有夷妇随行，骑马者二，步行者十余，长衣笠帽，与夷官无殊，亦着尖头靴，惟耳边簪一步摇，足微纤，为小异耳。其貌皆美秀而文，与男夷人鬼迥别，独发鬓赤黄，与男夷相类，但不知军中安用妇人，不虑兵气不扬乎？酋长将至，则有鼓乐数行，鼍鼓以铜为身，声冬冬然，篥声，呜呜然，唢哪声，哑哑然，无非悲栗杀伐之音耳。酋长既至，公然乘坐金顶黄绊绿帷八抬轿，簇拥人稠，不见其形，或云即额尔金也。伊在英国，只一伯爵耳，乃敢僭越狂妄至此。又绿帷四人轿一乘，不知其人为谁，年可五旬，面赤无须，观其相貌，不过屠沽之流，无足异也。其冠乃一黑绸圆圈，高五寸许，中间金线襕束，约二寸许，顶聚白羽一丛，其衣右衽，栗色而有衿焉。二酋既过，后部队伍如前，自午至申，两时之久，所过马步队，约万余人之众。及由礼部换约回，时已黄昏，队伍不似去时之整肃。盖其去也，惧有专诸之变。而胜公亦发步兵，暗藏军器，假作观望闲人，布列道旁，并于正阳门外，东西城根，伏马队兵数千，以防不测，以保卫恭亲王，虑有曹沫之劫焉。是曰所过马步队，尽是夷人，惟轿夫乃是潮勇，穿着国朝衣帽，却为夷酋扛轿，得意扬扬，殊堪发指。予观之，不觉怒发于声，旁有一荣城市侩闻之，向予作色曰：“戴红顶之人，且为外国人骑顶马，何必更论轿夫。”又一京都人，从旁解之曰：“此轿夫，乃潮州人，非登州人也。”彼此相说以解，此人大晓事，以片言而排难解纷。近闻登州之烟台等地，已为夷据，其人亦已输心于夷也。十二曰，法国酋长亦赴礼部换约，陈兵不过三千耳。一酋乘绿帷四人轿，其即葛罗者乎？盖诸海国惟英最强，此来尚有米利坚、俄罗斯、小英国诸夷，悉唯英法之命是听，而法又听命于英也。诸酋即曰购料鸠工，建天主堂，西城在宣武门内东城根，东城在干鱼胡同，皆当年故址。二十三曰，满街张帖印板告示，前列准照和约通行各省谕旨一道，后列英法二国新旧条约，各六十余条。英本不逊，法尤狂谬，既已颁发通行，人人得而见之，无烦缕述。独约内一条云，不许名之为夷，不可不知。曰前崇文门外三转桥地方，有一傻子，立于门前，见夷人经过，拍手大笑曰：“鬼子来也。”夷众立将此傻子毒殴，伤重垂毙，复入其家，举室尽被殴伤，毁坏什物。强梁至此，可不避其忌讳耶？其所贴告示，会同恭亲王，铃用关防，示末标写降生后一千八百六十年十月二十四曰，盖中国之九月二十三，是夷国之十月二十四，所谓降生者，殆指耶苏而言。按天主碑，耶苏生当汉哀帝元寿二年，见“西域考古录”。示内酋长官衔，有全权、秉权、宝星、大星各名目，似以全权为上。乃将大英国大君主、大法国大皇帝，与大清国大皇帝，并列为三，殊觉华夷不分，薰莸同器，背理越分，莫甚于此，天高听卑，必不祚此骄卤也。且恩给银八百万两，是否给足后，方可罢兵，仍须报知彼国王，俟回信转来，再行定局。此时额尔金等，暂退至天津等候，是操纵仍在于彼，况国用空乏之际，多金岂易筹办，又闻有先给二百万之说，未知果否也。其初索偿烟价八百万，今又索兵饷八百万，多年水陆行军，尚不知所费几千万，中国凋弊，万民涂炭，皆由林则徐作俑阶厉，虽亿万篾片，交口为之榆扬，予未见何者是其功业，循名责实，任彼虚张虚附，终不为其所惑也。僧王行小惠以沽名，故八旗之食饷者，皆感念而称颂之，殊觉不思之甚也。试思僧王冒昧横行，违旨构衅，坏已成之抚局，糜百万之军需，圻疆数百里，惨遭兵燹，人民数十万，横被夷锋，忌胜保之功名，致乘舆于尘劳，山园既灾，莲池是匿，其罪可胜诛乎？况乎给夷人银八百万，实僧王乖违以致之，即或分年发付，但恐将来京饷未免支绌，而旗兵必至饥寒，彼时方悟僧王之小惠未遍也。予预为计之，聊存后验。
　　诸夷性皆贪而极淫，所到之地，首掳银钱衣物，次及牲畜，或宰食，或牵卖，虽鸡犬靡有孑遗。惟不多杀人，掳去者亦多释回。独见妇女，则未有不淫，无论青娥老妪，西子无盐，避之不早，死之不速，无不被污被掳者。前在张家湾，妇女闻警自尽者二千数百人。有回回老阿浑，自言能诵咒语却夷人，阿浑者，师父也。先有法俄二夷数人至，闻阿浑诵咒即去，因而妇女之未即死者，多潜入礼拜寺中，及英夷大至，诵咒无灵，入寺见之，尽行掳去，呜呼痛哉！天朝礼义之风化，贞洁自守之闺人，乃辱于禽兽不如之强暴，能无把酒问天，拔剑斫地耶？广渠门外双树村，有金庄头者，家可中产，二女娉婷，长年二十，次年十七，夷人骤至，寻取财物净尽，兼掳其处子去，金恐被污，奋力追及，手刃二女而回，卧而思之，鞠育恩勤，一朝剚刃，痛不欲生，因自焚，全家俱烬，独一幼子，遇救得生，亦天意也。似此节义凛然，旌扬未必能及也，予特表而出之。其他舍生取义者尽多，笔难尽述，至予耳目见闻所不及者，更不知其几百千万也。匹夫匹妇，能知礼义廉耻，足愧事君食禄而窃位幸生误国者。
　　英之国王皆女主，进御男夷，不一而足，生男则出赘，生女留以嗣位，洋钱所镌人头，即其国王之像，是女形也。其国制惟以利为利，不尚气节，国中特设一城，以为赌场，内分数百所，榜其门曰国课，设甲必丹掌之，招集博徒，税其奇赢。凡来赌者，不分长幼尊卑，倘父诫其子，则以为阻挠国课，立致囹圄。夫妇无别，对众可以狎抱，甚至宣淫。偶然反目，则妇弃其夫而他适，如或不谐，则再弃而再适，苟合私奔无禁（并出“海岛遗志”）。夫雁群有序，驼性知羞，英之淫风至此，谓为禽兽不如，予非刻薄之论也。西洋海国，奚啻百数，荷兰西最为强大，英吉利，即红毛番，初最小弱，性极奸狡，而善治生。种阿芙蓉，即鸦片烟，渔利害人，严禁其国人，不许吸食，违者杀之。有瓜亚（一作耶）国者，国大而富，人众百倍于荷兰（见“瓜亚风土拾遗”），然性质而蠢愚，英欲图之，多以鸦片贡之。瓜亚喜曰：“彼禁其人吸食，而以贡我，是尊我也。”由是国中相率吸食鸦片，不数年，众皆疲弱，英乃驾甲板船往攻，一举克之，尽有其地，以此富强。黑夷即乌鬼国，种类甚繁，凡百余种（见“海录”），性蠢愚而极贫，英以金贷之，久而责偿，黑夷莫措，即卖身而为之奴。今观黑夷甚畏白夷，见之辄跪，知为奴之说非虚也。自是英益强大，海国皆为之附庸，始萌窥伺中华之心志。嘉庆丁丑二十二年，曾遣使入都纳贡，使臣梗戾不驯，未蒙召见，贡物奉谕掷还。英所不能制者，惟荷兰西耳。观其告示内，称大西国为与国，可知与之比肩，大西国，其即荷兰西乎？抑别有一西国乎？按“澳门纪略”，佛郎机，或曰法郎西，华人呼为和兰西耳。英恃强南侵，曾乘甲板船，攻安南国，安南人善永水，凿其船底而沉之，全军覆没。自是畏避，以勿望见广南山相戒（见“海国闻见录”）。广南，即安南也。鱼皮达，果有安南之技，则足以制英，僧王必不狼狈至此也。偶忆道光年间，粤商潘仕成，曾进水雷三，能在海底自发机，上攻贼船，谓用银二十余万两而成之，奉旨送至京师，派员取其一，至天津洋中试放，用大木为，层累十重，缠束牢固，置洋中，水雷自下发机，将木磞入云霄，只余断梗碎，自天坠落，果甚神妙。其二留于天津备用。潘仕成屡蒙厚恩，递加至布政使衔，擢两浙运司，终不肯就。今事隔十余年，海氛大作，何弗用水雷击之，岂此二雷无存乎？未可知也。英祀天主，不敬神佛，到处庙塑，多被残毁，而独知尊重孔子，不敢媟渎，尚有一点人心也。
　　夷众溷迹都城中，将及一月，甫于九月二十七曰，洞开朝阳门，各酋率队，豕突狼奔，出城而去。都中汔可小休，人人加额。所用大小车三百辆，皆大宛两京县，为之备办，满载而归，皆劫掠得来者也。装载夷炮，则用夷车，四轮独辕，两服两骖，如古兵车之制，轮轴皆铜铁为之。夷妇所乘，车制较小，独辕两骡，轮轴车箱，尽是铜铁，而行走极为便捷，但不合辙耳。或云制如钟表之法，凿成榫窍，螺纽连缀，用则合而成之，不用则拆而藏之，最为精致无比。夷众既去，其所居一邸一寺，作践不堪，至以佛前香炉盛便溺，余不待言。今虽暂去，明春仍拟复来。清贝子府第（故纯亲王府，今为梁公府）在御河桥侧，与俄罗斯馆相近，酋长取其便于往来，据之以为行馆，留三品夷官守之，以备明岁重来居之。此英夷一股也。法夷另据纯公府居之，在御河桥东，亦去俄馆不远。奉上谕：僧格林沁赏还科尔沁郡王，并赏还三眼花翎，瑞麟赏给侍郎衔，并赏还花翎，钦此。尝思天道恶盈，兵骄必败，英法骄盈已极，天厌之，天厌之！彼国历年三十一甲子，唐虞三代，圣帝明王，享国无此久长，其殆恶贯已盈之曰乎？若夫僧王瑞相，于律应斩，斩之不足蔽其辜也。造物最忌者巧，巧于规避，纵幸逃乎国法，岂能免于冥诛乎？瑞、僧、英、法，吾将拭目俟之。
　　计自八月初四曰关城，至是开城，合五十曰。咸丰戊午八年八月间，妖星极长，见于西北，人皆以为彗星，非也。盖长星也。彗、学、长三星不同，彗即枪，光芒之长，或数尺，或一二丈，形如埽彗，俗名埽帚星。京房云，天为兵，赤地千里是也。孛亦作茀，光芒短而四出，其芒视之不过数寸，蓬蓬孛孛也。长星极长，亦名蚩尤旗，或竟天，或十丈数丈无常，戊午所见之星，光数十丈，故断为长星，非彗也。其端起自西北乾方，中间向南微曲，末贯斗柄。自八月初十曰后始见，黄昏时即出，初更后即没，其光摇摇不定，渐次南移。至九月初间，移至辛方，末射织女，十五曰以后，移至庚申方，至月杪，没不复见，为曰亦五十也。虽牧竖妇孺，皆知以为不祥，而不料迟至二年，有此夷祸。今年七月，有一大星，光芒四出，虽晦朔无月黑暗之夜，其光犹自照见人影，黄昏后见于东方，观其形象，则所谓孛者是也。今已及百曰，其光芒少减，不知是何休咎。又东北现一大星，相传是将星也，辅正灭夷之兆。或谓前岁长星出没五十曰，今秋都门闭启亦五十曰，征验若合符节，岂非天命哉！然古人有造命之说，不诿于天，晏子谓修德可以禳彗灾。宋景公三言而荧惑徒，天人无毫发之间，顾人自不察耳。都人士习染奢侈浮薄，深入骨髓，当夫驾幸澶渊，寇临城下，岂无闻乎？都门扃闭，上苑烟飞，岂无见乎？危急存亡之秋，各项买卖，闭歇多多，而饭庄、戏园、杂耍馆，依然逐曰常开，嬉游佚乐之徒，犹是满室满堂，于汝安乎？此类丧心病狂，不顺天，不畏天，天必殛之。但戏园虽例所不禁，亦宜酌立限制，或定以三、八、五、十之期，不准违限开戏，稍挽浇漓之习，亦尽人合天之一事也。杂耍中有一种十不闲，男子衣妇人衣，且步且歌，即踏谣娘之遗，淫邪之词，妖蛊之态，伤风败俗，莫此为甚，而金吾不禁，泄沓何辞。传言大僚中亦有喜玩十不闲者，予以大僚纵复泄沓，万不荒唐至此。嘉庆年间，恭逢万寿大庆，御史某请于内城暂准开戏，以申庆祝，奉旨将此御史革职，发往盛京，以习敦朴之风，戏之无益于人心风俗，即此可见。况十不闲，无益又害，可不禁乎？何至大僚亦有喜之者乎？方今祸患频仍，全在诸大僚革改鼎新，共襄国是，感召天和。伏思癸酉林逆之乱，实由疆臣泄沓，养痈成患，而仁庙圣不自圣，引咎自责，特下遇变罪己之诏，一时臣工，莫不愧励生奋。今之寇乱夷氛，甚于当年教匪多百倍矣。目下诸夷且退，都下差安，即此一安，可见天心未尝不厌乱，要必人事能合天心，乱庶遄已耳。当今我皇上安不忘危，忧勤惕厉，所以绳祖武而格天心者，固已存诸隐微，见于施行，昭昭在人耳目矣。百尔君子，惊魂乍定，夜气犹存，当及此一时，痛改前非，相期转祸为福，因败为功，交相劝勉，毋复萌故智可也。国家岂堪诸公再坏耶（此一语悲于贾生痛哭）。
　　且夫海国作乱，自古无闻，明时有倭寇之警，亦未尝连衡诸海国，直犯神州赤县也。至若四夷乱华，则历代有之，然亦有所不同者，周时犬戎乱西京，由于幽王废太子宜臼，宜臼奔申，王伐申，申侯召西夷犬戎以为乱，非犬戎之敢为也。他如西晋五胡（胡也、羯也、氏也、羌也、鲜卑也），不应徙之内地。刘渊为侍子，在洛阳，以为左部帅，又以其子聪，为积弩将军，授彼父子以兵柄，为虎傅翼，是自求祸也。李唐之于回纥，石晋之于契丹，皆欲借其兵力，揖盗入室，自贻伊戚也。北宋合金攻辽，卒为金人所卖，入汴京；南宋约元灭金，金亡而蒙古兴，入临安，惟其假盗以刃也。凡此皆孽由自作，夫何尤哉！从未有无因而至，若英逆无道之甚者。纵使林、裕肇衅，既已讲和，相安十余年，何以又起争端，此其无厌及我，殊出情理之外，古无与比也。惟唐广德元年，吐蕃无端入寇，其不道与英逆略相同耳。当年安史之乱初平（是年正月史朝义灭，十月吐蕃入长安），天下凋伤，国用穷蹙，且有元载，李辅国、鱼朝恩、程元振诸奸佞，相继专权用事，残害忠臣，斥灭良将殆尽。吐蕃观衅而动，帅吐谷浑（音突浴魂）、党项、氏、羌诸国渡渭，遂入长安，焚掠一空。诏起郭子仪为副元帅（以雍王适为关［内元帅］子仪副之），时子仪遭谗久废，部曲分散，仅募得二十骑以行，至商州，收兵合四千人，泣谕将士，共雪国耻，使长孙全绪出蓝田，虚张旗帜以疑之，扬言大军无数以绐之，虏众遁去。代宗入长安，劳子仪曰：“用卿不早，故及于此。”嗟夫！但言不早用忠良之失，而不悟信用奸佞之非，如果谗谮不能逞其技，贤能得以奋其绩，何至倾覆乃尔。胡致堂曰：“代宗进退子仪，如待奴隶，此无他，惑于奸佞谗间耳。”然观当时诸奸佞，人人皆不得其死，可知奸佞亦未为智巧，何若不藏私心，倾身为国之为美乎？此可垂为世戒矣。
　　予尝论郭汾阳诚不可及，当肃代之世，废闲已久之余，收兵无多，以当二十万众之强寇，难易固迥殊矣。今英众不及吐蕃之二三，瑞、僧及中外诸公，际会清时，幸遇圣明，任以股肱，寄以腹心，居大官，握兵权，坐拥数万貔貅，任贼纵衡往来数百里之间，如入无人之境，甚至躏近圻，逼都会，火离宫，掠禁籞，终无一夫出而当之，自古史册中，未尝有海国犯京师者，亦无玩寇有如此者，予故曰：开辟未闻也。尚何言哉！尚何言哉！
　　窃闻谋人之军，败则死之，古之义也。楚屈瑕败于罗，自缢于荒谷，彼虽不才，尚犹有羞恶之心焉。若僧王者，史、龙、乐三公之死事，皆由伊一人不才之使然也，尚有何面目独生乎？然而僧王外藩也，不足以中国之理法绳之，至瑞麟，位居皇朝宰相，为百僚师长，岂区区荆蛮一莫敖所可比乎？然屈瑕敢于战，战而败，败而死。瑞麟不战而逃，而又忍辱偷生，论者谓裕谦优于僧格林沁，屈瑕贤于瑞麟，然乎？否乎？惟其未尝学问，亦不足以名教纲常责之也。乃有一种生平自命为通材，或由世胄承荫，或由科甲翰林出身，或跻崇班，或领要职，一闻警报，即先迁移室家，寇近郭门，遂弃职守而远扬，走如兔之脱，藏如龟之缩，迨至寇退则返，依然溷迹于缙绅之列，人立于衣冠之中，试问有腼面目，出何以对僚友属员，入何以示妻子奴婢，生何以答君上，死何以见阎王，真可谓无廉耻之极矣！
　　我思古之人，居安思危，得福而忧，闻喜而惧，所以长保其盛也。方今夷约粗定，尚未可知，江南之大憝未灭，诸路之股匪未平，正臣子卧薪尝胆之时，非养尊处优之素，敢言不忧不惧，而泄沓营私如故哉！上有尧舜之君，必赖下有皋夔之佐，人事与天心，相为感应，吾之心正，则天心亦顺焉。敬愿高爵厚禄诸巨公，经此一番大乱，从今洗胃刮肠，各正其心，痛改积习，勿嫉贤害能，勿徇利忘患，勿欺罔而好行小慧，勿比党而绝少公忠，有则改之，无则加勉，公尔忘私，非敢期矣。先公而后及私，不亦可乎？国而忘家，非所望矣，有国而后有家，可不念乎？尽人事以近天麻，大臣法，小臣廉，措天下于磐石之固，庶几哉，尔爵尔禄，乃子乃孙，可长保也。不然，侥幸一时，未尝不自以为得计，而岂知天道无私，网恢不漏，终欲全身保妻子而不可得，卒死非命，遗臭万世，元载诸奸，可为前车之鉴也。九死余生，衰病野老，勉为是记。并系以诗云：至不仁而寇至仁，相期一鼓荡妖尘，将军不读屈瑕传（吕东莱撰），秉轴谁为社稷臣。玉宇只愁高处冷（用东坡词意），天恩大赉万方春，百年养士今收报，虽败犹荣得个人。
　　咸丰十年岁在庚申十月上浣赘漫野叟偶记。
