《啁啾漫记》　清 佚名


　　◎毕秋帆制军轶事
　　毕秋帆制军沅，好儒雅，敬爱文士，人有一艺一长，必驰币聘请，惟恐不来，来则厚资给之。开府秦豫，岁以数万金遍惠贫士。以故江左名流，及故人之罢官无归者，多往依之。其时孙星衍、洪亮吉辈，留幕府最久，后皆擢第始散去。星衍喜谩骂人，一署中疾之若仇，严侍读长明等辄为公揭逐之，末言如有留孙某者，众即卷堂大散。公见之不悦曰：“我所延客，诸人能逐之耶？必不欲与共处，则亦有法。”因别构一室处衍，馆谷倍丰于前。诸人益不平，亦无如何也。后移节两湖，其爱姬某，善音律，解吟咏，与幕客某孝廉潜遁。公闻之亦不愠，徐遣骑士持百金，追而赠之于途。二人拜受，感泣而去。其豪旷如此。公殁，符保森挽诗有云：“杜陵广厦今谁继？八百孤寒泪下时。”盖道实也。公生平酷好金石，抚陕时重修省城，秦汉瓦头及砖之有字者，搜罗殆尽。如长乐、未央、兰池瓦当长无相忘之类，拓碑者抚摩以为奇货，传重艺林，铜雀瓦更不足言矣。其幕下某客用古人澄泥之法，手自埏埴，土细工精，出窑时其坚如玉，与真者无少异。再埋土中数月，曾具只眼者莫能辨也。
　　◎金堡
　　金堡字道隐，浙江仁和进士，官礼科给谏，刚直敢言，满朝侧目。为权贵所中伤，被杖下狱。崇祯末，避乱至新宁，寓居茅坪巷。每面壁痛哭，人问不答，竟莫测其故也。寻闻永历建号，欣然曰：“中兴之机，其在斯乎？”乃走端州从桂王。复以言事获谴，遂披缁入桂林山中，又入罗浮，自号澹归上人。后移迁于仁化之锦崖，改额曰丹霞山。酒酣耳热，则对崖大哭，与鸟声泉声相应，人以颠僧目之。二子亦祝发，武进赵继鼎语以金氏不可无后，堡恻然，乃听其长子镐还俗。著有《借山遣兴诗集》。尝以书贻定南王孔有德，乞葬明故臣瞿式耜、张同敞遗骸，云：“山僧，吴水之罪人也，承乏掖垣，奉职无状，系锦衣狱，几死杖下。今夏编戍清浪，以道路之便，养疴招提，投躯浮屠，四阅月于兹矣。车驾至桂，咫尺阶前，而不欲通。盖以罪人自处，亦以废人自弃，又以世外之人自恕也。今且有不得不一言于左右者：故督师大学士瞿公、总督学士张公，皆山僧之友也，已为王所杀，可为得死矣。敌国之人，势不并存，忠臣义士，杀之而后成名。两公岂有遗恨于王？即山僧亦岂有私痛惜于两公哉？然闻遗骸未殡，心窃惑之。夫成大业者，表扬忠节，如出天性，杀其身而敬且爱其人，若唐祖之于尧君素，周世宗之于刘仁瞻是也。即我太祖之下金陵，于元御史大夫福寿，即葬之矣，复立祠以祀之。其子犯法当死，又曲法而宥之。盛德美名，于今为烈。至于元世祖祭文天祥，伯颜恤汪立信之家，岂非欲兴起礼教，共植彝伦者耶？山僧盖尝论之，衰国之忠臣，与兴朝之功臣，皆受命于天，同属砥柱乾坤之人。天下无功臣，则世道不平矣；天下无忠臣，则心术不正矣。事虽殊轨，理则同源。两公一死之重，岂轻于百战者哉？王既已杀之，则忠臣之忠见，功臣之功亦见矣。此又王见德之时矣。请具衣冠，为两公殓，瞿公子孙宜存恤，张公无嗣，益可哀矜，并当择付亲知，归葬故里。则仁义之誉，王且播于无穷矣。如其不尔，便许山僧领尸，随缘藁葬，揆之情理，亦未相妨。岂可视忠义之士如盗贼寇仇然，必灭其家，狼藉其支体而后快其心耶？夫杀两公于生者，王所以自为功也，礼两公于死者，天下后世以王为德也，惟王图之。物外间身，不辞多口，既为生死交情，不忍默默。然于佛氏冤亲平等之心，王者泽及枯骨之令，圣人维持纲常之教，一举而三善备焉。”有德览之，遽令殡葬。
　　◎纪周昌发窃出江忠源遗骸事
　　周昌发字盛侯，沅陵人，性豪爽，喜击刺。咸丰二年，新宁江公忠源募楚勇，昌发允亲兵。三年冬，忠源巡抚安徽，入卢州被围，命昌发缒城促援师，未反而城陷，忠源死焉。湖南援军统领江忠浚者，忠源弟也，谋以死士入城觅其兄尸。昌发慷慨请行，询其术，对曰：“出入百万敌军中，事贵临机应变，其术岂能预定耶？苟不济，请以死报。”忠浚壮其言。乃著所获敌军号衣牌入城，为逻者所执，将诛之。遇黄衣某帅，故其乡人也，得释，使居营屋中，勿许之出。久之，与一卒狎，时引出坐一老人所，闲语及忠源。老人曰：“江公死古塘侧，就掩泥中。”昌发故不信，老人引至塘侧，指示忠源尸所。夜分潜往掘得之，负尸瘗城间，解衣覆之去，然而未有隙也。越夕，黄衣帅大醉，急趋尸所，负之逃。城内尸山积，又大风雨，黑云四垂，咫尺不能见，鬼声呜呜然。举足非践尸，即陷泥淖中，敌军巡警踵相接，昌发乃祷神求佑。适有阮得胜者，新陷敌中，昌发告之故，啖以金，遂同缒尸于城下。城外竹签密布，昌发且行且拔，过敌卡无觉者，竟夜达援军大营，往返盖八日云。赏千金，辞，强之，受其半，又分半与阮。于是湘楚诸军，无不知周勇士者。五年移师三河，中炮额伤，逾年创发遂卒。同时有江忠信者，忠源之族弟也，骁果善战，从忠浚援卢州。敌军围厚，援军虽日搏战，不得近城，城中饷尽。募能入城馈饷者，众将噤莫敢应。忠信愤然，独以所部六十人往，人怀白镪，夜半逾敌垒，敌惊觉则已入矣，因留守城，未几城陷，从忠源不去。忠源曰：“吾守土者，义当死。城亡，敌必以全力扑援军，援军势单。君速出佐吾弟，徒死无益也。”忠信大恸，逃归本营，卒完其军。呜呼！忠源仓卒临难，而神志不乱，其雅量诚不可及也矣。其后二年，忠信攻桐城中炮亡。余以其行事与昌发类，故并纪之。
　　◎刘岘庄制军轶事
　　新宁刘岘庄制军坤一，性机警，权奇自喜。少时家贫甚，食常不给。一日友人招饮，设有佳馔，举座皆熟识，公大喜。又虑人多不得饱，佯为扪虱足间，扬其敝袜，拂之者再，尘垢飞落撙俎，座客无敢下箸。公则徐起大馋，果腹而去。
　　庚子之变，公力持和约，以保东南。时长江钦差李秉衡者树异议，公窃忧之。一日诡语李曰：“今联军攻天津，京师危甚，老夫受国深思，志在勤王，愿以此席畀公，何如？”李愤然曰：“仆有怀久矣，微公言亦欲以死报国，勤王之举，仆身任之，无烦公也。”后数日李即率师北上。公语人曰：“李公此行，社稷之福也。”或问其故，笑而不答。未几，李战败死绥，而东南半壁，赖公独全。
　　◎纪赵申乔父子
　　赵申乔者慎旃，江苏武进入也。康熙九年成进士，历官至尚书，以廉名显于世。顾惟苛刻，不能容物，遇僚属词色甚厉，稍不称意，辄登白简，人皆畏之。晚岁尤酷虐，喜兴大狱，如戴名世案，无辜株连者三百余人，天下共冤之，而申乔悻悻不顾也。圣祖尝谕曰：“办事当于大者体察，不可刻意苛求，宽则得众，信则民任焉。治天下之道，以宽为本，若吹毛求疵，天下人安得全无过失者？尔前任浙江巡抚时，民多怨之，后任湖南巡抚，大小官员，无不被参，岂一省之内，竟无一好官耶？尔为大臣，不可徒肆意气。”申乔不知省，暴厉如故。其子凤诏授山西太原知府，会车驾西巡，驻跸龙泉关，帝谓凤诏曰：“汝父官声清廉，汝当效法。”凤诏对曰：“微臣所自信者，不受贿而已。居官受贿，无异闺女失节，臣实耻之。”帝笑曰：“尔言虽鄙陋，然如此存心甚佳。”五十四年，山西巡抚苏克劾凤诏受贿三十余万，帝震怒，诏凤诏立正法，其赃银照数追取入官。申乔大惧，求赐罢斥，帝以其疏忿激，失大臣体，严旨诘问。申乔奏称：“臣一念愚诚，誓不欺君，唯皇上始终矜全。”帝怒曰：“汝如不欺君，汝子贪赃数十万银两，汝何以不先陈奏？”申乔语塞谢罪，寻卒于位。
　　◎魏叔子轶事
　　魏叔子先生自言生平未尝蹈邪淫事，而淫念触地而发。又数有天幸，不使成就。其客吴门时，曾青藜昵一娼，其兄庭闻未之知也，叔子偶与娼笑语，颇欲狎之。既以为不可，而念不能绝。翌日晨起，庭闻使仆来请速往，至则迎门而嗄曰：“吾得奇梦，梦君与吾弟共舆一<豸娄>猪淫之，岂君近有遗行耶？”叔子闻之汗下。后每举以戒子弟，其不自欺如此。
　　◎王纲
　　王纲字乾维，乐平人。生有夙慧，读书过目成诵。知天下将乱，益结友言兵事，与欧阳斌、彭士望为刎颈交。务实学，耻言章句，每夜分辨论古今兵农诸大政，辄达旦以为常。往复呼叱，意气激昂，邻人睡，惊起，以为斗詈，而纲舌锋滔滔自若也。甲申燕京陷，庄烈帝殉社稷，纲痛哭不欲生，乃就史阁部可法于维扬幕府。公待以殊礼，奏疏文牍，皆纲起草。未几清摄政王致书招降，公大怒，属纲复书驳之，多尔衮气夺。或传是书为侯朝宗笔者，误也。纲数以奇策进，公未尝不赞叹，然竟不能用，遂辞去。无何，清师南下，史公殉节维扬，南都继陷。纲闻之，竟郁郁死。
　　◎钱牧斋轶事
　　虞山钱牧斋历事明清，再至尚书，好延引后进。晚岁委蛇，望物顿减。平生喜聚书，所居红豆山庄绛云楼上，牙签缥轴，分别部居，珍如拱壁。性复啬吝，凡世间孤本，辄秘不示人。所撰《绛云楼书目》，凡载宋元善本，皆是中乘，绝佳之品，则并书目亦不存。其后中夜乳媪抱其幼女嬉楼上，剪烛炮，落纸堆中，延烧橱椟，牧斋惊起，已不及救。所藏古书，悉付一票。惟割成《明臣志传》数百本，当时备撰，明史在楼外，未及于难。曹倦圃溶，藏书亦富。游长安时，牧斋得暇，便过从，翻检架上，得奇书，便借抄。曹因请南归后，借其路振《九国志》，刘恕《十国纪年》，牧斋慨诺。及曹寓苏州，晤牧斋，言及前约，牧斋疾应曰：“我安有此书？曩者言妄耳。”曹以其先辈，不敢诘。及吊楼灾，谈次，牧斋忽叹曰：“我昔有惜书癖，诚畏因借转辗失之，子前欲借《九国志》、《十国纪年》，我诚有之，今此书已成广陵散矣，使钞本尚在，予可转钞也。”其生平作伪多如此，宜其出入两朝，首鼠靡依也。
　　◎纪陈侍御
　　鄞上陈侍御紫芝，有声台垣。一日，在友人酒坐。时明珠官大学士，坐中誉伯揆无虚口。侍御被酒大言曰：“诸君奚为者？吾方有封事。”众皆愕然。翌日，具疏劾湖广巡抚张恃势贪暴，且请罪其举主，张乃明珠所私也。奏入，圣祖语之曰：“满朝为所贿，尔小臣胡独敢言？”侍御顿首曰：“臣秩虽微，臣言责重。知而不言，实负陛下。”帝颔之，谕九卿即与四品卿，侍御益感激思报称。一日，于朝房值明珠，延坐甚恭，并进茗饮，归寓暴卒。盈廷皆疑之，然无敢言者，其威权可想见矣。
　　◎江忠烈公遗事
　　江忠烈公忠源，微时游京师，谒曾文正公国藩。曾时官左庶子，刺入，曾愠曰：“此新宁秀才江岷樵，素无赖，善辞遣之。”门者出，谢曰：“主人敬谢客，客新宁无赖秀才，平生工喝雉耳，主人不暇与若辈游也。”公正色大言曰：“事诚有之。虽然，天下岂有拒人改过曾国藩邪？”门者复入告，曾惊起，迓入。时朝野承平久，公独以为将大乱，侃侃言天下事，声震屋瓦，手指擘画，袖拂茗盏堕地，公谈自若，绝不顾，曾深敬礼之。及去，曾目送之，退谓人曰：“平生未见如此人。”既而叹曰：“此人虽名满天下，然当以节烈死。”闻者亦莫测其旨。而二公之远识深虑皆不可及也。同客举人邹柳溪名兴愚，陕西人也，公以其温雅士，厚遇之。邹病羸喀血，又贫不能赁仆，公亲为量水称药，数月不少懈，而邹竟死。时公之师邓铁松名鹤龄，湘乡举人，亦喀血垂殆。公既为柳溪治丧，属其族人传霖送归陕，而身护师南归，未至亦卒。又为任棺敛，而致其丧湘乡。其后同年生曾春田名如砻死京师，公又归其丧。当是时，公之义声已震京师矣。其送人诗曰：“人生无忧患，谁知性情厚？沦落不及悲，此行当不朽。”盖其气节养之有素也。公才气浩瀚，所著有奏议六卷行世，其遗诗一卷，初刻于长沙，郭意城为之序，谓其忠肝义胆，照耀千古者，原不必以诗传。而其性情所寄，长篇短幅，皆有浩然不可遏抑之气，诚非虚语。集中于三丧之归，皆有诗以纪其事，蔼然仁者之言也。悉录于此，以志高义。其《为邹柳溪驱病诗》云：“阴阳寒热邹鲁哄，热似探汤寒似冻。邹生尔病果何辜？绵历三春过夏仲。我欲乘风上九天，手扣天关如凿空。谒见玉皇借六甲，斩除二竖清恶梦。须臾天仗森排列，大开阊阉受朝贡。臣愚昧死再拜言，愿霁天威听舆诵。臣友邹生狷者徒，安贫久抱汉阴瓮。奇骨例为百神钦，运艰偏被群魔弄。高堂有母下无儿，万一不虞臣实痛。东陵寿考天宁论，原壤不死圣不讽。邹生清耿独扌勾患，一身那敌三彭众？愿假神农草木兵，岐伯专征御飞控。卢扁和缓受节制，四面围攻无一缝。穷追邪贼缮荣卫，只有三焦留雾露。廓清膏下与肓上，从此攻伐长不用。邹生尔病合当苏，虮虱小臣言必中。病鬼不与穷鬼殊，昌黎有文尚能送。”《哭邹柳溪》云：“昂藏意气薄云烟，病里犹思著祖鞭。宛马未酬千里志，海鹏难诉九重天。苏韶讵有回生望？向秀空传思旧篇。或喜修文君不愧，一生孤愤未妨宣。半月论文病即侵，无方起死愧交深，良规尚在人何往？遗箧亲收泪不禁。褥暑蒸云天惨ポ，凄风送雨气萧森。黄金台畔桑乾水，呜咽声声助客吟。”《哭邓铁松师》云：“异乡见同气，生死誓相依。嗟我邓夫子，至性终不移。去年客京辇，有弟捷南闱。春明试将迫，盼弟来如期。弟来亦何暮？兄望亦何痴！痴望忽焉到，喜极不自持。忧喜互相攻，呕血倏盈卮。形容日枯槁，行路知难医。谁谓试事毕，阿弟已先归。旅馆嗟谁伴，惟有二竖随。欲归囊无钱，插翅安得飞？曾萧古君子，解橐时其亏。谓我旧及门，鞍马护南驰。南驰未数日，奄及死别离。临危执我手，欲语泪交颐。谓余死不恨，永与同气违。妻孥谁不念？所重在连枝。子归余语季，念我毋过悲。此语谁复闻？沉痛摧心脾。忆昔甲午岁，吾师来夫彝。数月生春风，早得窥樊篱。谓当贡玉堂，勋业媲龙夔。次亦宰百里，膏雨润疮痍。岂谓天难问？用行终无时，潦到五十年，一朝陨路歧。从游实无状，万咎安所辞？异乡恶死人，见辄走避之。逐客今屡下，安望持其危？典衣买柳棺，鬻者尤居奇。送终礼数缺，凄恻徒涕Д。可怜春生子，古谊厚不漓。知我方寸乱，筹画不少遗。哀哀路三千，素车指湖湄。吾师有二子，头角闻嵌崎。扶柩到其家，义当敦切亻思。达人后必大，庶几绍裘箕。《东明阻雨》云：“天公似憎我行速，巽雨溅泥止归轴。我留京华逾两载，不惜此间一再宿。男儿进退本宽绰，早归固愿迟不恶。不缘情事有匆遽，逆旅何妨且寻乐。长安故人骨未返，白发倚闾嗟道远。哀哀吾师死他乡，万里一棺何日窆？我欲乘风叩天阊，唤取羲和鞭朝阳。朝阳一出宿雨止，灵乎归来返蒿里。”《哭曾春田》云：“十载走名场，触事多感怆。岂惟嗟沉沦？渐复悲死丧。前年邹与邓，艰难已万状。曾侯我同年，里复相望。行年五十三，发白心弥壮。慷慨走幽燕，谈笑轻波浪。同行窃相谓，此老不可量。何期近国门，一病天不相？凄凉路道间，桐棺等藁葬。邸寓始得闻，尚冀传者妄。痴奴走告我，涕泣声辄放。经营易其棺，麦饭聊相饷。谓我稍得志，南归片帆扬，送汝转故乡，免遭赤日炀。不才已摈斥，定省难久旷。孤棺战烈日，万里宁无恙？良由我不德，念之徒自怅。可怜妻若子，按日计胪唱。不知成死别，犹复盼归舫。痛哭长途长，火云烧万嶂。何时到其家，白骨就黄壤。”
　　◎记朱生
　　大兴朱生永庆，字长源，修干美髯，才名籍甚。乙酉清豫王下江南，生起义，兵败被执，隶正黄旗，僦宣府人姜纳吾居。王奇其貌，尝赐以妇人，辄辞不受。时都谏杨兆升死于难，其妾姚氏被掳，王又以赐生，生沈思良久始诺，遂以姚氏归纳吾家。向夕，闭户长揖姚氏曰：“夫人忠臣侧室也，吾何敢非礼？其所以伪聚者，为全夫人节耳。”是时纳吾伏童仆数辈侦两人，而生据椅诵佛，烛且跋，声益高，至晓不辍。童仆报纳吾，纳吾异之，不言。抵夜复令童仆以班伺，生诵如初，纳吾又不言。三夕伺之，又复如初。纳吾晨起问曰：“君既不近妇人，何赘此一受为？”生曰：“此绅妾，吾非欲妻之，欲完若璧以归。恐机泄，弗果如愿，故且同室。然非诵佛，无以明心，不意为君侦得，幸秘之，勿败乃公事也。”纳吾曰：“君谊动鬼神，毋弗夕夕苦君。”为治别室，遣老媪侍姚氏，家人咸敬之。久之闻于王，王高其谊，以资遣姚氏归家，而生竟以鳏夫终老。
　　◎清德宗西狩琐闻
　　清德宗久制于孝钦太后，郁郁不得志。拳乱之始，帝心非之而不敢言，且朝贵咸党于太后，虽言亦不得从。及西狩，恒思援各省督抚以自助。勤王之师，陕西藩臣某最先，某故先朝旧勋之裔，帝颇重之，擢陕西巡抚。一日招某入，叩头毕，帝甫有言，而太后适至。帝色变，某亦汗下流背，乃乱以他语而罢，太后未之审也。
　　帝之西狩，衣履敝垢。一日，内侍以新制袜进呈，式劣，帝不悦。有顷，太后至，问袜佳耶？帝曰：“然。”太后又曰：“差长否？”帝曰：“然。”太后乃笑。
　　帝初莅长安，在行宫二重殿召见臣工。门作圆月式，垂棉布帷，王夔石相国趋入，辄为门限所阻，仆于室内，赵尚书舒翘继之。帝大笑，趣内侍扶起之。
　　回銮计定，帝命将新制二轿试坐，太后促之，帝躅曰：“不敢。”太后笑曰：“汝略坐无妨。”帝面赤，乃作半跪式略坐即下。
　　◎朝鲜越南文献一斑
　　我国文化，远播殊域，东方如日本、朝鲜，南方如越南，皆最著者。自越沦于法，文献邱墟，论者惜之。而朝鲜复入于日本，典章文物，亦将堕地尽矣。咸丰戊申冬，桂林龙翰臣先生典试湖北，适越南副使王有光道出武昌，以彼国大臣诗集求删订，翰臣选其越国公绵审及潘并二君诗词若干首，为《越风合钞》，并题《庆清朝词》一阕纪其事。词曰：“蝇楷书成，乌丝界就，天南几帙琼瑶。茶江印水，人佳景偏饶。曾记画屏围枕，春山淡冶似南朝（“茶江春水印山云，画屏围枕看春山”，皆两人集中佳句也）。风流甚，锦囊待媵，彩笔能描。摹到盛唐韵远，但宋元人后，比拟都超。知音绝久，今番来入星轺。一自淡云句邈，使臣风雅总寥寥。同文远，试登乐，聊佐咸韶。”（“淡云微雨小姑词”乃康熙朝朝鲜使臣诗也）。其评论诗格，颇以盛唐相许。今各略录数首，亦以见文化之远，而伤国威之丧也。绵审字仲渊，集名《仓山诗钞》，其《秋怀用遗山均》云：“梦落寒山暮雨声，一樽倚醉坐来清。长风扌戚扌戚迎秋至，古意茫茫入夜生。宾客病多黄叶散，江湖计晚白鹭惊。村南烟舍遥相约，拟买扁舟钓月明。”《送别》云：“落日照衰草，送君多苦吟。穷愁归故里，垂老负初心。驿路寒山瘦，关门秋露深。中途逢九日，相望碧云岑。”仲渊又有《仓山词钞》、《浣溪沙》曰：“料峭东风晓暮寒，飞花和露滴阑干，虾须不卷怯衣单。小饮微醺还独卧，寻诗无计束吟鞍。画屏围枕看春山。”潘并有《菊堂诗钞》，其《工部杜郎中往沱氵襄枉道见访，敉馆把酒奉慰》一首，颇有唐音。诗云：“奠江滚滚下沱洋，相见伊人水一方。万里君门悲贾谊，十年郎署老冯唐。井闾日接文章气，几案风生笑语香。莲酒满斟聊共醉，风流记得在他乡。”《一雁同叔明赋》云：“俦侣几时到？江湖何处居？一声天地外，孤影雪霜余。岁晏愁看汝，吟成独笑予。只应附归翼，远寄故乡书。”《寄绥和县知县杜叙甫》云：“相思那得日相闻？独夜裁书酒正醺。迁客风流君识否？茶江春水印山云。”古风如“风骚久沦靡，微言谁嗣音？天稷挽颓波，百一有遗吟。三唐富杰作，名声犹至今。翩翩陈拾遗，感遇意何深。炼服已千岁，不见蓬莱岑。团团三株树，攀企独劳心。”亦不落凡响者。光绪年间，朝鲜金君准与翰臣先生哲子松琴友善，持其乡人《松穆馆集》相赠，松琴有东海奇才，恨不并世之叹。今亦录数首于后。松穆馆者，李虞裳（名彦填）之所居也。李曾于元陵癸未，随通信使入日本，日本诗人率为难题，强均以穷之。李左酬右应，笔飞墨舞，日人皆瞠目吐舌，诧为希有。其才气如此。集中如《日本道中所见》数诗皆佳。诗云：“野凫毛，如绣缎，山鹊毛，有金翠。岚吐起绀碧，云花染成胭脂水。”又，“袖口引粘蝶粉，帽顶坐悬蛛丝。先生赏花深处，茶烟如缕枝。”又，“树十围，皮如蟒，桥一弯，背如驼，网散水银鳞跃，棹穿花漆齿歌。”他如《山寺题壁》云：“老衲幽居只树林，石桥苔径入春寻。虚潭骤雨垂龙气，碧幛游云带鹤心。竹里疏灯僧院静，花间清磬佛楼深。百灵来听无生偈，每夜松窗月色阴。”又，“碧天楼阁带春星，槛外飞泉坐倒听。树色湿云诸洞黑，磬声摇月数峰青。院中宿鸟参禅定，池上游龙学佛灵。顿觉前身金粟是，悬灯萝幌独翻经。”皆卓然大家，置之吾国名家集中，真不辨识。呜呼！古人录良友遗诗，尚徘徊痛悼，不能自已，况丧社之邦，遗风堕雅，安可不亟表扬之哉？吾于录是篇而不禁有重慨焉。
　　◎纪康熙己未博学宏词科
　　康熙十七年戊午，圣祖特开制科，以天下之文词卓越、才藻瑰丽者，召试擢用，备顾问著作之选，名曰博学宏词科。敕内外大臣，各荐举来京。于是臣工百僚，争以网罗魁奇闳达之士为胜。宰辅科道题荐八十三人，各衙门揭送吏部七十二人，督抚外荐三十一人，都一百八十六人。于次年己未三月朔考试，中选者五十人。一等：彭孙、倪灿、张烈、汪霖、乔莱、王顼龄、李因笃、秦松龄、周清原、陈维崧、徐嘉炎、陆、冯勖、钱中谐、汪楫、袁佑、朱彝尊、汤斌、汪琬、邱象随。二等：李来泰、潘耒、沈珩、施闰章、米汉雯、黄与坚、李铠、徐钒、沈筠、周庆曾、尤侗、范必英、崔如岳、张鸿烈、方象瑛、李澄中、吴元龙、庞垲、毛奇龄、钱金甫、吴任臣、陈鸿绩、曹宜溥、毛升芳、曹禾、黎骞、高咏、龙燮、邵吴远、严绳孙。皆授翰林职，入馆纂修明史。王方谷、朱钟仁、申维翰、王嗣槐、邓汉仪、王昊、孙枝蔚七人，则年老入试未选者，特旨授内阁中书舍人。傅山、杜越，辞病未与试，亦授内阁中书舍人。其未试丁忧者：曹溶、戴王纶、汪懋麟、王谷韦、陆陇其、惠周惕、钱芳标、陈学夔、张贞、柯崇朴、柯维桢、黄虞稷、彭桂、林以畏。其未试病故者：叶舒崇、陈九胜。其未试致仕者：祝宏坊。其患病行催不到者：应谦、稽宗孟、黄宗羲、李容、魏禧、张九征、张新标、顾豹文、王追骐、范高阝鼎、陆舜、顾景星、蔡方炳。其与试未用者：赵进美、毕振姬、王岱、孙、上官鉴、法若真、王紫绶、杨毓兰、张能鳞、王孙蔚、潘扬言、张瑞征、张含辉、王廷璧、田雯、冯云骧、傅、嵇永福、章贞、程必升、李念慈、俟七乘、毛际可、徐之凯、徐而芳、叶封、王钺、林尧英、赵延锡、陈宏、刘瑞远、魏学渠、顾鼎铨、田茂遇、宋实颍、董俞、江、徐懋昭、李开泰、李芳广、陈玉琪、任辰旦、储方庆、王祚兴、高向台、赵骊渊、马骏、白梦鼐、许孙荃、许自俊、张英、程大吕、高层云、李瑞征、王含真、金居敬、陶元淳、李大春、叶灼棠、谭吉璁、施清、陆次云、潘藩大、张霍、赵廷扬、宋维藩、朱培、陆元辅、吴雯、李良年、徐林鸿、陈荚、吴农祥、叶奕苞、阎若璩、郎戴瓒、冯行贤、邓林梓、王宏撰、杨还吉、罗坤、朱士曾、徐咸清、夏驷、陈僖、宋涵、叶方蔚、成其愿、纪炅、程易、戴茂隆、许先甲、周起莘、黄始、陈恒贞、宋、邵允彝。凡此一百八十六人者，虽趋舍各殊，然皆才高学博，著述裴然可观，近代能文之士，未能或之先也。当征试时，有司迫诸遗民就道，不容假借。惟李容、黄宗羲、应抽谦、嵇宗孟、顾景星、蔡方炳以死拒得免。其他类胁以威势，强舁至京，如驱牛马然，使弗克自主。而犹美其名曰，圣天子求贤之盛典也，其然岂其然乎？
　　当戊午正月大科诏下，阁臣争欲以遗民顾炎武荐。炎武预令诸门人之在京者辞曰：“绳刀俱在，无速我死。”众乃止。或曰：“先生盍亦听人一荐？荐而不出，其名愈高矣。”炎武笑曰：“此所谓钓名者也，吾岂为之哉？”同时有魏裔介者，罢相家居，恒谓人曰：“吾不羡东阁辅臣，而羡公车征士。”柏乡县令闻之，称于监司，将之，监司曰：“焉有元老而赴词科者？”遂不敢荐。迷哉！裔介钓名犹不可，而况垂涎乎？人之度量，相越远矣。
　　李容被征，自称废疾，长卧不起。陕抚怒，檄周至县令迫之。遂舁其床至西安，抚臣亲至榻前怂恿，容遂绝粒，水浆不人口者六日。而抚臣犹欲强之，容拔刀自刺，陕中官属大惊，乃免。
　　黄宗羲闻掌院学士叶方蔼将荐己，寓书拒之。叶不从，竟荐于帝前。门人陈锡嘏知之，大惊，诣叶曰：“公如是，是将使吾师为叠山之杀也。”叶愕然，乃又以老病奏闻，事遂得解。
　　魏禧被征，又疾辞，宁都州尹不听，强舁至南昌。赣抚疑其诈，以板扉舁之入署。禧絮被蒙头卧，称疾笃，乃放归。
　　傅山年七十有四，大吏强征之，固辞不可，遂称疾。大吏令役舁其床以行，至京师三十里，以死拒不入城。大学士冯溥首过之，公卿毕至，山卧床不起，问之不答。魏象枢乃以老病上闻，诏免试放还。特加中书舍人以污之，冯溥诣山强入谢，不可。令宾客百辈诱说之，称疾笃。仍使役舁以入，数人强掖之跪，山力拒不胜，仆于地。魏象枢进曰：“止，止，是即谢矣。”遂放归。山叹曰：“自秦政以来，未有辱士如是之甚者也。”
　　孙枝蔚被征，以老辞，亦不许。授官日，吏部集验于庭，枝蔚独卧不往。已而役至，强拥之去。主爵者见其须眉皓白，劳之曰：“君老矣，幸自爱。”枝蔚瞠目曰：“公何言也？我前以老求免试，诸公必以为壮。今我不欲以得官，诸公又以为老，何耶？”主爵者语塞，卒以金鹭补强加之，然后放归。
　　李因笃被征，以母老辞，阁臣闻其名，必欲致之。大吏承风旨，加意迫促，因笃将以死拒。其母劝之曰：“儿死固佳，七十老人，将何依乎？”不得已，始泣涕就道，应试人翰苑，与朱彝尊、潘耒、严绳孙称四布衣。授官后即上疏乞养，情词恳恻，诏许放归。疏中有曰：“内阁学士臣项景襄、李天馥等，旁采虚声，先后以臣因笃姓名联鏖荐牍，获奉谕旨，吏部遵行，陕西督抚促臣应诏赴京。臣自念，臣母年逾七十，属岁多病，又缘避寇坠马，左股撞伤，昼夜呻吟，久成废疾，困顿床褥，转侧须人。臣年四十有九，儿女并无，母子茕茕，相依为命，躬亲扶持，跬步难离。随经具呈哀辞，次第移咨吏部，吏部谓称亲援病，恐有推诿，一概驳回。而台司郡邑络绎遣臣长行，急若风火。臣趋朝之限，虽迫于戴星，而问寝之私，倍悬于爱日。然呼天不应，号泣就途，心绪荒迷，如坠云雾，低头转瞬，辄见臣母，寝食俱废，肝胆进裂”云云。足证当时官吏促迫之苦也。
　　召试之日，侍卫诸近臣环列左右，众方濡墨属稿，作嗫嚅瑟缩状。惟乔莱则展卷疾书，数千言立成，起顾日晷犹未昃也。同试汪琬等，旁睨其所为，不觉叹服。
　　三月二十日折卷，帝谓阁臣曰：“朱彝尊卷有‘杏花红似火，菖叶小如钗’之句，菖叶安得似钗？”众对曰：“此句不佳。”帝曰：“斯人固老名士，姑略之。”又问：“汪琬赋中有‘或问于予曰，及唯唯否否’之语，岂以‘或’指朕，‘予’自指也？”李天馥对曰：“赋体本有子虚亡是之称，大抵皆寓言，似不必有实指也？”帝曰：“毛奇龄赋中有女娲补天事，信否。”冯溥对曰：“在列子诸书有之，似乎可信。”帝曰：“朕忆楚辞亦有之，但恐《齐东野语》不宜入正赋。”溥曰：“赋本浮会，与铭颂稍异，似可假借作铺张者。”帝曰：“如此则其文甚佳，今在何等？”众对曰：“已置二等之末矣。”帝命稍移在二等之中。
　　填榜将毕，帝忽于二等卷斥出一卷，命阁臣择一有名者补之。于是冯溥以吴农祥、徐林鸿、王嗣槐对，杜立德以白梦鼐、施清高、尚台叶对，方蔼则以其弟奕苞对，且曰：“渠，臣弟也，若不举，当恨臣刺骨。”帝不怿，遂悉罢不用，自取严绳孙卷补之。绳孙召试日，以目疾，仅成《省耕诗》八韵，阁中阅卷已不录，帝素重其名，得置榜尾。
　　彭孙、朱彝尊、毛奇龄、汪琬等，皆以绩学雄文，负海内重望，虎视蛟腾，傲睨一世。每逢校艺论文之会，同馆以科目进者，率面内惭，噤不能发一语。遂怀忌嫉，诋之为野翰林。故五十人者，时有野翰林之目。
　　◎傅星岩相国逸事
　　聊城傅星岩相国微时，徒步赴江南谒伊公子密之，相见不及他语，遽曰：“山左傅以渐闻公子侍姬中有素云者，艳倾宇内，愿一平视，公子其许之否乎？”密之逡巡谢曰：“劳君远涉，请少休，容后徐议。”星岩怫然作色曰：“某数千里跋涉而来，无他冫卖也，公子幸许我，诚当少俟，否则无过留。”密之欣然诺，命酒款之。数巡后，环佩锵然，侍女十余辈拥素云出见。星岩微睨叹曰：“名不虚也，此来不负。”因即告别。密之坚挽之，星岩曰：“得睹倾城，私愿已遂，岂为饮食哉？”不顾径去。密之怏快，如有所失。既而曰：“吾何爱一妇人，而失国士？”即乘骏马追及三十里外，挟以俱归。引之入曲室，锦绮华缛，供张悉备。乃揖之曰：“君既属意素云，吾即以赠君。此室即洞房，今夕即七夕也。”星岩曰：“吾何敢夺公子所爱？”曰：“仆以君为丈夫，故有是举，乃效书生羞涩态耶？”语未毕，侍女已导素云出拜。星岩惊喜过望，即留月余，密之又为之治装奁物外，更资以数千金。星岩归里，安然为富人矣。无何满清入关，明社遂墟。星岩值顺治丙戌开科，由大魁历清要，十余年间，遂跻宰辅。会密之以事入狱，曩昔故旧，莫肯援手。素云闻之，谓星岩曰：“君不能脱密之于难，富贵何为？”于是星岩为之营救，其事乃解。密之既出狱，星岩谴使邀之入都，密之复书峻却，谓某昔日之施，君今日之报，前后之事既奇，彼此之心交尽。自兹以往，君为熙朝重臣，某为胜国逸士，两无所憾，不在相见也。星岩与素云得书，叹想不置。
　　◎大臣不跪见诸王之始
　　清初，贵胄势甚盛，阁臣见之必跪白。虽丰功伟绩如洪承畴者，亦未尝不屈膝也。其后康熙二十六年，太皇太后崩，诏王大臣议丧礼于永康门外。时亲王、郡王、贝勒、贝子等以次环坐，大学士九卿长跪其前。自晨至午，议未决，大学士王熙年老气衰，膝痛不可忍，屡踣地，康亲王桀书叱之。给事中高层云愤然曰：“是苛制也。”即日抗章弹劾，谓大学士为辅弼大臣，诸王宜加以礼接，不可骄恣倨慢，坐受其跪，失藩臣体。奏上，举朝震骇，皆为高危。寻诏下，嗣后会议政事，大臣不得向诸王长跪，著为令。
　　◎书任侍御
　　康熙时任侍御宏嘉，巡视北城，某锦衣骏马者突其前，叱侍御让道。侍御问何人，众役对曰：“此某亲王所嬖千金旦者也。”侍御命执之，众皆目谢不敢。侍御大怒，身逐之。旦跳入王府，侍御坐府门，呼必得旦乃已。王曰：“是申申者何也？即出敢若何？”旦出，侍御叱缚之，予杖四十。王大恚，入奏，圣祖曰：“任宏嘉所行者国法，非凌若也。若庇优不自惧，而来诉乎？”王觳觫稽首退。当是时直声震朝野，满大臣相戒，勿任侍御者。寻以内艰归，服关不出，终于家。
　　◎文字狱之一
　　清初，文字之狱大兴，奸人乘之，纷然投匦告讦，富家世族，被其构陷者，锒铛载道。尝有告人作诗触时讳者于刑部，他司官将白堂官移讯，主事李可见之曰：“此非某诗，乃唐人薛逢作，题曰《开元后乐》，大概言天宝乱后事者，有何触忌，而移讯耶？”明日李复携唐诗鼓吹，言于堂官，由是被控者方得免。罗织前代人诗以人人罪，二千年来所未闻者。使无李可为之昭雪，其人辨之无可辨也。虽然，此不过苦海中之一勺耳，当时有千百倍于是者，可胜叹哉！
　　◎允衤题遗事
　　固山贝子允衤题，于康熙五十七年，以抚远大将军督西陲边事。时有武弁康绩者，运食至半道。会岁饥，民乏食，无以自存，绩尽以所运赈贷之，归白其状。允衤题愕然，而重其义，军法当斩。乃上状云：“绩法宜死，而心宜生。”圣祖异而赦之。允衤题留绩帐中，参机宜事。绩每遇允衤题宴饮，辄谏，允衤题改容谢之。一曰，复以红裙侑觞，绩闻之，排闼直人，流泣而谏，允衤题悚然。绩指群侍饮者曰：“皆若导谀耳。”持拳纵击之。众恨绩刺骨，屡谗之于允衤题。允衤题笑曰：“绩，吾之诤臣也，去绩，吾过亦多矣。”卒不从。世所传允衤题淫虐事，乃世宗造词以诬之者，非实录也。允衤题虽非贤哲，然其阔达大度，有世宗所不及者。
　　◎沈归愚轶事
　　沈归愚尚书，服官数十年，旅进旅退，毫无建树。高宗徒以其捉刀之故，独宠眷不衰。《乾隆御制诗集》半为归愚之作，其他亦必归愚润色者也。一日，帝以所作《大钟歌》赐之阅，归愚读至“道衍俨被荣将命”句，疑“荣将”二字未安，易为“荣国”。帝曰：“若以道衍为荣国公，故易‘荣将’二字耶？不知荣将乃黄帝时铸钟人，若误会涂之，无异点金成铁。然古书读不尽，有我知若不知者，亦有若知我不知者，我固不以此罪若也。”归愚既退，帝顾侍臣曰：“沈德潜今日乃被我难倒矣。”言罢拊掌。归愚卒后，帝闻其泄捉刀事于外，不觉大怒。乃借徐述夔诗案，追夺阶衔祠谥，扑其墓碑。
　　◎海兰察遗事
　　乾隆名将以海兰察为冠。海生有神力，矢无虚发，中者辄死。用兵由天授，善以少击众。其征西藏科尔喀时，至吉龙两大山间，隔深溪，溪岸劣，容一足。驾桥则敌争之，雷石雨下，声如雷鸣。将军福安康计无所出，问策于海，海笑曰：“此易攻耳。予我五百人，八日粮，勿问我所往。”乃嘱翼长某速备桥材，八日后驾之，当无一人敢争者。海令故严，及驾桥敌争如故，皆曰：“不意海兰察今乃妄语，贼满山来，何谓一人？”正疑虑间，敌乱，左右奔，山上火发，见我兵矣。群指曰：“彼岩间端坐者，非海耶？”急渡，合而歼之。福安康设酒问其故，曰：“用兵无他，在善思耳。此涧水也，非江非河，源近。发源山必相连，沿涧行，流渐细，百里外，果得山梁。逾梁行两山，望见贼营，众伏草间待期，如兽遇猎不敢动。戒士卒勿语，恐逻者闻。五百人块然如木石，顾度长日如年耳。粮尽而期至，贼空营以争桥，吾据其营，斩守营贼。以上攻下，虽贲育不敢抗，况惊蛇乱窜哉？”福不胜叹服。海貌恂恂如儒生，口不能道辞。然负气好胜，与权贵龃龉。和┞尝讦其在陇西收受毛皮等物，高宗笑曰：“海兰察能杀贼，皮物收以御寒，何必讦责？汝辈既不能杀贼，亦岂能谢绝人情乎？”和大惭沮。
　　◎书罗慎斋事
　　湘潭罗慎斋少卿典致仕后，主讲岳麓书院，以程朱学诲人，造次必于礼法。诸生心向之，而苦其拘。时钱塘袁简斋过湘，闻慎斋名，访之。慎斋薄其为人，拒不见。袁去，慎斋命仆担水，洗门前阶石。仆怪之，曰：“勿使秽迹污吾地也。”闻者传以为笑。慎斋尝著有《读易管见》、《读诗管见》等书，沾沾自喜，恒谓人曰：“能过我一读吾书乎？吾书若传世，两庑冷肉，当分我一席矣。”其后《读诗管见》一书，为新宁周怙盗去。周时就学岳麓，亦能文，慎斋雅重之，而不意其负心也。慎斋寻其书不获，愤惋不自聊。乃延僧道建醮，对神誓曰：“盗吾书者，其后不昌。”因以郁卒。周得书秘不示人。寻暴死。其后转鬻于李某家，李亦暴亡。其家惧，赍之求忠书院，今不知其所在矣。余闻之于故老者如此，而深慨慎斋之不达也。
　　◎宣宗重视清语
　　清制，满蒙人员，凡遇谢恩请安，皆用清语。道光八年，盛京副都统常文回京，在隆宗门外谢恩，以汉语陈奏。宣宗大怒曰：“清语为满洲根本，若偶尔奏对，尚且不能，非忘本乎？”即命革职。
　　◎书胡穆孟事
　　胡穆孟者，侯官世家子也。善骑射，应武科，捷乡试，与同年生连江沈廷栋友善。甲寅，耿精忠乱，征武甲武科以为车骑骁骑诸常侍，穆孟坚辞其命，逃之连江，就廷栋家。廷栋房师某，为某邑知县，以事至省，廷栋具书币修候，已入缄未发也。穆孟窃视其书，中述靖南举动乖乱，人心不属，难成大事。骇曰：“此何等语，岂可形之笔札间耶？往必获咎。”因取书润色之，稍隐约其词，为更书入故缄。而廷栋未之知也，以付使人，至城下，为门者所诘，索得其书。涉诽谤，发书刑曹，逮廷栋穷治，诬伏论死。穆孟闻之，谋诸其妇王氏曰：“沈七罪固当然，其母妻老艾，茕茕未有后，若敖之痛可念，为之奈何？”妇曰：“沈母高见，爱子受戮，必无生理，其妻寡无所依，亦必偕亡。是沈一人死，而三人俱毙也。君素善沈君，安容坐视？”穆孟曰：“然则惟吾可出代沈君死耳，吾呱呱者在膝下，虽死犹有后，孰与沈君有灭族之惨耶？”妇曰：“杀身取义，此烈丈夫事也，君为奇男子，妾其甘守愚妇乎？君勉之，毋以妾为念也。顾策将安出？”穆孟因语之故。即赴刑曹，具状自伏。刑曹疑之，召廷栋与质，廷栋实不知易书由，争死甚力。穆孟曰：“书实吾所为，此易辨耳。今第使两人各具书迹，同者坐，复何辞？”刑曹然之。使书，果穆孟笔，乃释廷栋而辟穆孟。论决之日，王氏设奠西市，哭极哀。取其首而缝之，具衣冠敛，且市两棺，属其子于廷栋，令抚视之，而自刎其尸侧。观者数千人，莫不感激泣下。呜呼！死生之际大矣哉！若穆孟之代友受戮，世俗所讥为至拙者非耶？夫自知其拙，而毅然为之不少避，可不谓贤哉？新化有张进者，富室张尚礼之仆也。土寇王进才之乱，尚礼命进往侦，被执，逼言其主所在，进绐曰：“主固有在，但却之以众，恐惊窜耳。”信之，遣二卒同往。至则大呼曰：“主速避，缓则无及矣，我只办一死耳。”尚礼家遁去。顷之贼众至，二卒言其故，械赴贼营，割舌抉眼，拔筋抽肠而死。进椎鲁不读书，而其树立乃卓卓若是。呜呼！此又士君子之所难也矣。
　　◎犬寄诗
　　纳兰峻德工诗画，豪放不羁。尝寓盘山天城寺，与水月庵僧然西以诗往还，系于小犬之项，云：“相望一峰隔，相呼恐不闻。寄诗冯小犬，好去度深云。”僧答诗有“昔有鸿传信，今冯犬寄诗”句，犬寄诗则古所未有者，可为廖融添一诗奴。
　　◎纪鲍廷博藏书事
　　鲍廷博者，字以文，号渌饮，世为歙人。以文携家居于浙，故又称仁和鲍氏云。年二十三，补诸生，屡试不售，遂绝意进取。竭力购求典籍，皆收藏家所罕有者。乾隆三十八年，高宗诏开四库馆，采访遗书，海内藏书家，踊跃进献。廷博家藏善本六百余种，命其子士恭进呈一览。廷博之书，大半宋元旧板，旧写本，又手自校雠，一无讹谬，故为天下献书之冠。四十年复奉诏还其原书。其书内《唐阙史》及《武经总要》，皆御制诗题之，一时传诵。廷博既因进书受知，名闻当世，遂以所藏古书善本，付之梨枣，公诸海内，而以《唐阙史》冠诸首，名曰“知不足斋丛书”。朝夕雠校，寒暑不辍，数十年如一日。仁宗尝题内府《知不足斋诗》，有“斋名沿鲍氏，阙史御题诗。集书苦不足，千文以序推”之句，盖指廷博所刻丛书二十余集，用周嗣兴千文以次排编也。嘉庆十八年，方受畴巡抚浙江，帝问鲍氏丛书续刊何种，受畴以续刊之二十六集进。奉上谕：生员鲍廷博于乾隆年间恭进书籍，其藏书之知不足斋，仰蒙高宗纯皇帝宠以诗章，朕于几暇，亦曾加题咏。兹复据浙江巡抚方受畴代进知不足斋丛书第二十六集，鲍廷博年逾八旬，好古绩学，老而不倦。著加恩赏给举人，俾其世衍书香，广刊秘籍，亦艺林之胜事也。廷博于是又欲刊竣廿七廿八两集，亲自校对，廿七集将刊成，忽患心痛。顾士恭曰：“若继志续刊，无负乃翁意。”言讫而瞑，时手中尚执卷未释也。廷博生平，酷嗜书籍，每一过目，即能记其某卷某页某行某讹字。有持来问者，不待翻阅。见其板口，即日此某氏板，某卷刊讹若干字。案之历历不爽。仪征阮元闻而异之，访诸其家，故问以海内鲜见之古本，及其书之美恶所在，意旨所在，见于某代某家目录，经几家收藏，几次钞刊，真伪若何，语刺刺不休。而廷博答之无不矢口而出，滔滔不竭。文达叹曰：“古人云读书破万卷，鲍君所读破者，奚翅数万卷哉？”
　　◎陈玉成遗事
　　故老言英王陈玉成用兵如神，往来飘忽，如健鹰搏空，一瞬千里，敌莫测其所至。其识略实为诸王冠，每临阵横槊马上，览山川脉络，举鞭示部将于某所设疑，某所诱故，某所设伏。及胜，卒如其言。或问其故，则亦不能尽道也。倘所谓天授者欤？性忌恶如仇，与洪仁达有隙，而沈桂者，洪秀全之宠臣也，权势炙手可热，幸进者纷集其门。玉成贻书诤之，桂恨刺骨，与仁达谮之于秀全，秀全数谴责之，玉成恒忽忽不乐。安庆之陷，秀全手诏让之曰：“不复此城，毋相见也。”玉成捧诏泣曰：“臣敢不竭股肱之力，继之以死。”左右闻之者皆流涕。未几，卢州继失，益惮秀全不敢东，故败。其受苗沛霖之绐也，拔刀欲自刎，不获，顾沛霖大骂曰：“骏奴反覆，我死行及若，何哉？”沛霖于是囚之，之颍州，献胜保。胜保命冯沂说之降，语次及秀全将覆亡事，玉成仰天笑曰：“某起匹夫，拜王爵，手提百万军。纵横数千里，乃且为降卤哉？且国之存亡，天也，岂一二人留去所能决哉？”不听。沂以其言闻胜保，胜保自鞫之，高坐军帐，盛威仪，诸囚皆俯伏震栗，莫敢抑视。玉成独昂然入，坚植不拜。胜保叱之，玉成厉声曰：“某生不知拜跪为何事，而乃欲以若所习者污我耶？”胜保复问生平所遇，谁善用兵者，玉成笑曰：“李续宾尚不足当吾鞭之一击，况余子哉？”胜保大惭，命左右拥之去，不复见。越数日，槛送京师，至延津，诏磔死。颜色不变，屹立受刑，肉尽而尸不仆。其妻某氏，亦不屈，殉焉。论者谓秀全不忌玉成，则玉成虽败，犹可渡江而东，卷土重来，以图恢复，断不致西奔寿州，以就死也。而卒自坏其长城，以速灭亡，佞人之肉，可足食哉！玉成与秀成善，秀成好以恩信结民心，玉成则壹恣权略，尝曰：“忠王所为，此天下大定事也。今海内纷纷，日相攻杀，且欲事煦仁孑义为哉？”及被絷，坐舟中，所部三千人伏河畔痛哭。玉成命左右启篷，面之，流涕曰：“公等皆去，二十年可相见也。”三千人者皆大哭失声。死后二年，其旧将某卒刺杀沛霖于蒙城壕上，以复玉成仇。
　　◎纪石仑森狱事始末
　　康熙初，三藩平定，有诏蠲免丁粮，湖南过军之地，所当免者十数年，银谷累千万。大吏格沮上意，征敛如故。时天下初定，民惴惴畏吏如虎，无敢言者。湘潭贡生石仑森独愤曰：“此明季之苛政，今世乃有此乎？”即走京师，讼诸守土者。诣合部，莫敢为通，乃怀奏俟车驾出，伏道旁称冤。圣祖览其词，交刑部讯状，给勘合驰驿送归武昌，令督抚案问，事得直。当是时，石仑森之名动天下。自湖南巡抚以下，疾之若仇，而仑森意气激昂自若也。会武昌夏逢龙乱，湖南抚臬密谕湘潭县令杨笃生，假交通叛党收之，家人皆散走，子观逃徐淮间，欲依从妹婿陈鹏年。而鹏年亦屡陷大狱，归京师。观还觐仑森狱中，吏并捕观，论杀仑森。县商民闻之，皆愤恨，聚数百人欲劫出之。仑森告刑者曰：“即杀我，当于城中，出城不可得杀矣。”仓皇就城垣间刃之。先是仑森在武昌闻乱，先走从蜀中，间道还湘潭，所宿尽题名，后记日月。及被收，持之自雪。有司不能傅之罪，虽杀之，秘不具狱。而益恐吓石氏，三年奔避不得葬。及部选仑森学官，乃厚赂其家，令具呈报病死焉。杨笃生以杀仑森博大吏欢，得擢知府。三湘间人，莫不哀仑森而詈杨，然卒无如杨何也。仑森自著《陈情纪事》，述官吏贪虐甚详，乃控京后返鄂所作者。略云：
　　从来事属于公，虽在下非为越分，理持其平，即独鸣不禁陈言。三楚原属一省，从古于兹。湖南明末先遭土寇闯献荼毒，国朝定鼎四年，始入版图。然犹兵来贼去，旋失旋复，邑里邱墟，闾阎榛棘。至顺治十八年经略洪平定，仅见十年生聚。今上御极之三年，龙阳彭之凤纳贿，题疏南北分抚。时值山西用兵疲困，抚军某作俑于前，某踵迹于后，诛求之事渐起。至康熙十三年，吴三桂蹂躏，死徙流亡，不可胜道。十八年恢复民控抛荒田地，抚军韩世琦疏请恩免六年，业已停征三载。忽于二十年，始而追荒费，继而折荒粮。且征荒饷，荡平已久，事出无名，横征暴敛，较前更甚。一阅月而江苏所空之库饷既周，再阅月而长安所记之逋欠又足，未半载鼎盛行盐之重资，渤海发动，辄数十万金，索取搬运，昭明彰著，何一非小民之膏脂。如此者四载，湖南之民力竭矣。每见朝廷有公事，视为奇货。即如南杉木植功令各官捐助，湖南派在里民，按粮加派，延及烟户，计口出金，殃民且以肥己，一邑数万。追比啼号，不忍听闻。虽经排夫控部题疏，然而全情未楚。又如户部行查荒粮，止清数也，而湖南藉以丈荒派费。皇上岳麓赐匾，以重道也，而湖南亦因之科费。如此之类，不堪枚举。今二十载计之，某某苛剥于民，然犹重儒术也，今则斯文扫地矣。某之害止于苛派粮里，今则罗钳吉网，令州县访士民之饶裕者，动称院访，拘禁讲价，一网打尽矣。某之纵贪，于秽迹著闻者，间有参罚之时，今则苞桑孔固，不动不摇矣。某于士民之呼号者，虽不申冤，亦不加害，今则阿堵入手，任其肆虐矣。某犹勉强顾名，一年之前，某则饕餮横行于下车之日，益深益热。愈趋愈下。虽后恩浩荡，湖南不沾涓滴，百姓反罹苦害。漕粮每石，价止征四钱，每石解折二两二钱，一倍五倍。况荒熟并征，新旧交迫，为祸更烈。即今督宪仁廉，诸如禁乡保，革里役，停词讼，惩滥取，不许承差下属种种大泽，上及湖北。独湖南洞庭阻隔，全无忌惮，竟成鬼域，民有冤情，一控督宪。即触抚怒，底死不释，如安乡刘永昆、潘士进、邹海扬、王中公，至今尚幽囹圄。即督宪属驳行提，而锻炼如故。大抵养鹰遗患，南楚之害，未必非楚人为之。仑世居湖湘，耕读为业，情属同室之斗，敢为不平之鸣。思范文正公为秀才时，以天下为己任，仑才不能逮公，心窃同患。忍令湖南一隅地，若越人视秦人肥瘠，而漠不相关者乎？

