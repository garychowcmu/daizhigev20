王文恪公笔记　　（明）王鏊 撰 


　　宋学士 
　　王行 
　　李征臣 
　　詹徽 
　　姚广孝 
　　耿清 
　　王朴 
　　恩张 
　　王璋 
　　建文 
　　铁布政二女诗 
　　平都司 
　　王府尹 
　　皇甫仲和 
　　王振 
　　陈继 
　　胡濙 
　　薛瑄 
　　王翱 
　　李贤 
　　万安 
　　李秉 
　　王李不同 
　　刘铉 
　　钱溥 
　　陈文 
　　景帝 
　　张益 
　　冯瑶 
　　怀恩 
　　梁芳 
　　门达 
　　王宾 
　　盛启东 
　　丘浚 
　　徐溥 
　　汤鼐 
　　吴宽谢迁 
　　吴惠 
　　李广 
　　赵风子 
　　灾异 
　　财赋之数 
　　财用之数 
　　每年出数 
　　天下粮数 

　　○宋学士 

　　宋学士濂，洪武中以文学承宠渥最久，后以老致仕，每值万寿节则来京贺，上与宴，恩数犹洽。一日，与登文楼，楼峻，陟级踬焉，上曰：「先生老矣，明年可无来。」濂稽首谢。至明年万寿节前数日，上曰：「宋先生其来乎？」盖忘前语也。久之不至，曰：「其阻风乎？」使使视之江口，不至。曰：「其有疾乎？」使使视之家，濂方与乡人会饮赋诗。 （「濂方与乡人会饮赋诗」，原无「与」字，据明朱当■〈氵眄〉国朝典故本补。） 上闻大怒，命即其家斩之。已而，入宫。上食，孝慈命左右寘蔬膳于侧，上问： （「上问」，「问」原作「闻」，据明纪录汇编本改。） 「后何为食蔬？」曰：「闻宋先生今日赐死，故为蔬食，以资冥福。」上感悟，遽起，命驾前双马驰赦之，曰：「不及罪死。」会前使阻风钱塘江，稍得延，后使至则已绑至市矣， （「后使至则已绑至市矣」「绑」原作「榜」，据明纪录汇编本改。） 宣诏得免。久之，其孙慎获罪，复执来京，将杀之。后复力救曰：「田舍翁请一先生尚有终始，濂教太子诸王，可无师傅之恩？且濂居家，必不知情。」乃免，递至四川憩某寺。 （「递至四川憩某寺」，「递」，明朱当■〈氵眄〉国朝典故本作「遁」，明今献汇言本作「遣」。） 寺有老衲，高僧也。濂与语曰：「吾闻释典，善恶必以类报。吾平生所为，自以为无愧，何至是哉？」僧曰：「先生于胜国尝为官乎？」曰：「编修。」僧默然。濂是后遂自经死也。 

　　○王行 

　　行，字止仲，少有异质而苦无书。金阊徐某者， （「金阊徐某者」，原无「某」字，据明今献汇言本补。） 大姓也， （「大姓也」，原无「也」字，据明纪录汇编本补。） 家多书，乃佣于其家。主药肆， （「主药肆」，「主」原作「至」，据明纪录汇编本改。） 每出药帖，习书殆徧。主者见之， （「主者见之」，「主」原作「至」，据明纪录汇编本改。） 问：「谁书者？」曰：「药肆中博士也。」召问之曰：「汝欲读书乎？」命楼上取书数帙授之，数日问之，响对无穷者。主人叹曰：「吾家有书，无人读，若欲读，无书乎？」乃命至楼中恣其观览， （「乃命至楼中恣其观览」，「览」原作「哉」，据明朱当■〈氵眄〉国朝典故本改。） 三年不下楼，主人命家供给之。忽一日辞其主人曰：「书读已徧矣，且往仕乎！」主人曰：「此岂求仕之时哉？」 （「此岂求仕之时哉」，「哉」原作「览」，据明朱当■〈氵眄〉国朝典故本改。） 行曰：「虎穴中可以游戏。」往南京，主于武臣中为其教授。久之，武臣见上，上怪其识见特进， （「上怪其识见特进」「见特进」原作「造」，据明今献汇言本改补。） 曰：「汝岂遇异人乎？」武臣因言其家塾师朝夕讲论，因召见， （「因召见」，「召」原作「诏」，据明纪录汇编本改。） 语不合，赐死。 

　　○李征臣 

　　征臣，扬州人，元时翰林待诏。洪武中不可屈，家属尽死，终不屈，乃谪戍宁夏。永乐间，有丁某者为学士，为上所重，时时召问，曰：「少从谁学？」丁以征臣对，且言其学德。上不令知也，即遣使取至京，入对称旨。上问丁：「欲见汝师乎？」丁叩头谢，即出与相见。且欲官之，征臣对曰：「臣于洪武中既不受官，则今日义不得复受。」上曰：「然则若欲何之？」曰：「愿还行伍。」曰：「朕既已召卿，何可复从戎？」 （「何可复从戎」，「可」原作「见」，据明纪录汇编本改。） 乃遣还家，曰：「臣已无家可归，唯吴中有一故人曰盛景华，愿依之。」景华乃馆之家，遗其子弟从学。久之，谓景华曰：「吾将于君永诀矣，何以处我？」景华曰：「先生若不讳，当殡之先人冢旁。」征臣厉声曰：「朋友死于我，殡将复归之也。予无归者，尚何殡为？」景华谢曰：「吾言过矣，当葬于先人之旁。」征臣曰：「得之矣。」执手相谢而逝。今其冢犹在盛氏先陇。 （「今其冢犹在盛氏先陇」，「冢」原作「家」，据明纪录汇编本改。） 

　　○詹徽 （湖广人，为都御史。） 

　　徽性残忍，尝命与懿文太子同录重囚，太子屡欲有所出，徽争不从。间以言于上，上曰：「彼所执是也。」太子因言治天下当以仁厚，上怒，作色曰：「竢汝有天下为之。」太子遑遽，自投金水河中，左右遽入水挽持者免死，解衣而救者皆死。太子以是得疾，语皇孙曰：「我之死，徽为之也，无忘我雠。」他日复与皇孙录囚，问死囚当加何刑，曰：「断其手足。」遂叱徽曰：「汝罪当死，速即此刑。」 

　　○姚广孝 

　　姚广孝，吴之相城人也。少祝发为僧，常从高季迪诸人游，工诗善书。洪武中，以十高僧分赐诸王，广孝得燕府。既预靖难之功，封太子少师，终不肯留发。尝赐宫人二人，不能辞， （「不能辞」，「辞」原作「乱」，据明朱当■〈氵眄〉国朝典故本改。） 逾月犹处女也。上乃召还之，不复强。蓄一鸡，每鸡一号即起，朗然诵经。 
　　尝治水还吴，有王光庵先生者名宾，高士也，广孝与有旧。 （「广孝与有旧」，「有」原作「友」，据明纪录汇编本改。） 诣之，闭门不纳，再往，复不纳，三往乃见之，曰：「渠曷为此事？」 （「渠曷为此事」「曷」原作「苟」，据明纪录汇编本改。） 终不肯出仕。广孝尝肩舆过阊门，见酒望书甚工，问谁书，乃一少年。召与相见，曰：「若相当贵，能为吾子乎？ （「能为吾子乎」，原无「乎」字，据明纪录汇编本补。） 汝家有何人？」曰：「唯老母与妹，少师见怜， （「少师见怜」，原无「见」字，据明朱当■〈氵眄〉国朝典故本补。） 愿以身事。」乃辞其母复来。广孝迎之曰：「惜也，年不甚永，官可止四品耳。」归以见于上曰：「此行得一子。」上为赐名曰继，使侍东宫读书于文华殿。 
　　后广孝复以使事归，途中得疾，抵城门不入，命其下为幄，曰：「上将来视。」已而，驾果至，抚劳备至，赐金唾盂，且问有何言？广孝以手加额曰：「泐季潭在狱久，愿赦出之。」即坐中使人出季潭，则发已盖额。广孝复以手加额谢。数日，驾复至。乃薨，继讣于上，上曰：「汝父死有何言？」曰：「愿陛下厚恤臣家。」上大怒曰：「汝父平生与吾语，何尝及私家？」乃逐继。使使至相城取其弟侄来京，赐第金帛充溢。然二人皆农夫，愚騃特甚。上尝忆广孝言，为僧者，与家绝， （「为僧者与家绝」，原作「为僧家与者绝」，据明纪录汇编本改。） 不复顾其家，且逻者于其家往往得帖亦云，乃复还二人于家。继于仁宗初召为太常少卿，谒告还至张家湾卒，年四十二。 
　　广孝之先自汴扈宋来吴， （「广孝之先自汴扈宋来吴」，疑此句或有脱误。） 家相城。世业医，父曰震卿。广孝初名天禧。幼白父曰： （「幼白父曰」，「幼」原作「初」，据明纪录汇编本改。） 「某不乐为医，但欲读书笃学，以仕王朝，显父母，否则， （「否则」，「否」原作「不」，据明纪录汇编本改。） 从佛为方外之乐。」至正间，年四十，遂出家于里之玅智庵，名道衍。游学湖广，刻意为诗文，过古作者。洪武四年，诏取高僧，以病免。八年，诏通儒学僧出仕，礼部考中，不愿仕，赐僧服还山。十五年，孝慈高后丧，列国亲王各奏乞名僧归国修斋，于是左善世宗泐举道衍等三名，太祖亲选道衍住持庆寿寺，参应太宗于潜邸二十有余年，礼遇甚厚。后有诏取赴京，已而，还之。 
　　太宗靖内难，宾于幕下。太宗即位，授左善世。已而，曰：「道衍有功于国，宜蓄发加以官爵。」时年已七十二，赐今名，并冠带朝服，升资善大夫，太子少师。六月，往苏松赈济，赐玉带一条。 （「赐玉带一条」，原无「条」字，据明朱当■〈氵眄〉国朝典故本补。） 广孝虽官于朝，仍清凈自居。仁宗朝以配享太庙云。 

　　○耿清 

　　清，陕西真宁人。洪武末进士第二人，为翰林编修。慷慨有才器，擢为副都御史。文皇渡江至金川门，百官皆出迎拜于江次，清袒立骂不已。上徐责之曰：「且不说为天子，即为亲王，若敢尔，其罪云何？」清复骂不已。乃命左右抉其齿，且抉且骂。顷之，近前若有所启，则含血直噀上衣，乃命醢之，罪及九族。久之，上昼夜梦清入，绕殿追之，曰：「清犹能为厉耶！」乃命籍其乡，转相攀染者数百人， （「转相攀染者数百人」，「攀」原作「举」，据明纪录汇编本改。） 谓之瓜蔓抄。 （「谓之瓜蔓抄」，「抄」原作「村」，据明纪录汇编本改。） 其村中至今无人焉。 

　　○王朴 

　　王权，陕西人也，改名朴。洪武中为御史。性戆，数与上争曲直，上怒，命斩之。反接至市曹，有旨赦之，反接还见上。上曰：「汝其改乎？」朴曰：「陛下以臣为御史，岂可戮辱至此。且以臣为有罪，安用生之？ （「安用生之」，「用」原作「有」，据明纪录汇编本改。） 无罪，又安得戮之？臣今日愿速死。」上复命反接至市，过史馆大呼曰：「学士刘三吾听之，某月日皇帝杀无罪御史王朴。」临死作诗云云。行刑者复命，上恻然，问朴死有何言，以诗闻。上曰：「彼有片言，亦当以闻，况诗耶？」行刑者数人俱坐死。盖上惜其才，欲折其气，实无意杀之也。 

　　○恩张 

　　隆平侯张信，初为北平指挥使，时建文疑忌诸王，忌燕尤甚，密敕信擒以来。信意未决，日以忧危而不敢言。其母问之曰：「子何为其忧也？」信曰：「见统军马以千万，能无忧乎？」其母曰：「吾观子之才，统军马有余，汝忧非此乎，子其语我。」信乃屏左右言曰：「今上有敕取燕王，为之奈何？」母惊曰：「是不可也，吾闻燕王当有天下，王者不死，亦非汝之所能擒也。汝不闻汝父之言乎？」盖其父尝言王气当在燕分也。信闻之益忧，不知所出。未几，复有敕令趣之，信艴然起曰：「何太甚乎？」乃启，欲见王，不可。又启，不可。三启，终不可。乃乘女车径诣王府求见，王素忌信，见其挺身来造，乃入之。信拜于床下，王佯风疾不能言，信曰：「殿下无疾，有事当以告臣。」王复曰：「我真有疾不能言也。」信复曰：「殿下不以诚语我，今朝廷以敕令信擒王，果无意乎，信当执献。如其有意，当以告我。」王见其诚，不觉下拜，曰：「子救我一家之命。」呼为「恩张」。乃召姚广孝共谋靖难。语未几，檐瓦飘坠地碎，王以为不祥，不怿。广孝曰：「祥兆。」王骂曰：「子又妄言，若如此何祥为？」广孝曰：「祥也，天欲易黄瓦耳。」是日谋乃定。 

　　○王璋 

　　璋，河南人。永乐中，为右都御史。时有告周府将为不轨者，上欲及其未发讨之，以问璋，璋曰：「事未有迹，讨之无名。」上曰：「非汝所知也，兵贵神速，彼出城则不可为矣。」璋曰：「以臣之愚，可不烦兵，臣请往任之。」曰：「若用众几何？」曰：「得御史三四人随行足矣，然须奉敕以臣廵抚其地乃可。」遂命学士草敕，即日遂行往。黎明直造王府，周王惊愕莫知所为，延之别室，问所以来者。曰：「人有告王谋叛者，臣是以来。」王惊跪，璋曰：「朝廷已命大帅将兵十万将至，臣以王事未有迹，故来先谕，事将若何？」举家环哭不已。璋曰：「哭亦何益，顾求所以释上疑者。」曰：「愚不知所以出，唯公教之。」璋曰：「能以三护卫为献，无事矣。」从之，乃驰驿以闻。上喜，璋乃出示曰：「护卫军三日不徙者处斩。」不数日而散。于是令其下为微行，有司有贪酷者处以极刑，人情震詟。 
　　归省，其母为具，坐中以本州岛知州为托，璋曰：「公法不可私也。」顷有丐者至，母以馂与之。明日至府，御史以馂献璋，即丐者也。璋曰：「吾■〈言冏〉事亦当如此。」其母自璋去遂卧， （「其母自璋去遂卧」，原无「璋」字，据明纪录汇编本补。） 不复言亦不复食三日。从者以告。璋性至孝，驰往跪问，母终不言亦不食。璋知之，曰：「得非以知州之故乎？当闻于上，为母赦之。」其母始言始食。 

　　○建文 

　　太宗师至城下，文阖宫自燔死。然或传实自火逃出。或传蜀府兵来赴难，窃载以去。然莫察其实，故遣胡濙廵行天下，以访张仙为名，实为文也。终是莫知所之。后至正统间，有御史出巡，忽一僧当道立，从者呵之，终不避。问之，乃献诗云云。询之，乃文也。御史奏之朝。诏廷臣询，亦不察虚实，后卒于中云。其诗曰：「流落江南四十秋，归来白发已盈头。乾坤有恨家何在，江汉无情水自流。长乐宫中云气散，朝元阁上雨声愁。新蒲细柳年年緑，野老吞声哭未休。」 

　　○铁布政二女诗 

　　铁铉，色目人也。建文中，为山东布政。文皇靖难，师至城下，攻之百方，随机设变，终不能下。以炮击其城，城将破，铉书太祖高皇帝牌悬城上， （「铉书太祖高皇帝牌悬城上」，「牌」原作「碑」，据明纪录汇编本改。） 师不敢击，铉终不下。后姚少师献计曰：「师老矣，不如舍之而去。」文皇正大统，擒铉至，终不屈，被杀，其家属发教坊司为娼。始有二女，入教坊数月，终不受辱。有铉同官至，二女为诗以献。文皇曰：「彼终不屈乎？」乃赦出之，皆适士人。长女诗曰：「教坊脂粉洗铅华，一片闲心对落花。旧曲听来犹有恨，故园归去已无家。云鬟半绾临妆镜，雨泪空流湿绛纱。今日相逄白司马，樽前重与诉琵琶。」其妹诗曰：「骨肉伤残产业荒，一身何忍去归娼。涕垂玉筋辞官舍，步蹴金莲入教坊。揽镜自怜倾国貌，向人羞学倚门妆。春来雨露宽如海，嫁得刘郎胜阮郎。」 

　　○平都司 

　　平宝儿，不知何许人。建文中从军与王师战于白沟河，宝儿枪几及上，马忽蹶，乃免。文皇既正位，问白沟之战，窘我者为谁？或曰：「宝儿也。」召至问曰：「前日之战，汝马不蹶，其杀我乎？」宝儿曰：「杀之。」上命左右缚出斩之，将至市，复曰：「忠臣也，赦之。」命为都司。久之，上见宝儿曰：「汝犹在乎？」宝儿惧，乃自缢。 

　　○王府尹 （「王府尹」，「尹」原作「君」，据明纪录汇编本改。） 

　　尝梦人授之书曰：「读吾书可衣绯，不读吾书止衣緑。」觉而异之。数日而路得一书，视之，青乌之说也。汉王有异志，遣人购之，不往，曰：「欲得予，非诏旨不可。」汉以名闻。时太宗有事于寿陵，乃遂取以往，今长陵乃其所定也。对面有小阜，劝上去之，曰：「恐有妨于皇嗣。」上问：「无后乎？」曰：「非也，但自偏室出耳。」上曰：「偏室亦可也。」遂不去，后累世皆验。其人官至顺天尹。 

　　○皇甫仲和 

　　仲和，河南睢州人。精天文推步之学。文皇北征，袁忠彻以相从，仲和以占从。一日，师至漠北，不见虏，上意疑，欲还师，召仲和占之，曰：「今日未申间，虏至。」曰：「自何方？」曰：「自东南。」「胜负如何？」曰： （原无「曰」字，据明朱当■〈氵眄〉国朝典故本补。） 「王师始却，终必胜。」召忠彻问之，皆如仲和之言。上怒曰：「汝二人朋比，欺我乎？」即械之，曰：「今日虏不至，二人皆死。」乃命狗太监往哨之。 （「乃命狗太监往哨之」，「狗」，明纪录汇编本作「苟」。） 日中不至，复召二人占，对如初。顷之，太监奔告曰：「虏大至矣。」时初得安南神鎗，虏一人直前，即以神鎗冲之，二虏直前，复以神鎗中之，虏按兵不动。顷之，虏众齐发。上登高望之，召总兵谭广曰：「东南不少却乎？」广率精兵，舞牌斫其马足，虏稍却。已而疾风扬沙，两不相见，虏引去。诏欲乘夜引还，二人曰：「不可，明日虏必来降，从容而去。」明日，虏果诣军门纳欵，曰：「不知乘舆在是。」赐以币帛乃还。正统十四年，仲和老矣，大学士曹鼐与邻。 
　　按：曹公官止吏部侍郎兼翰林学士，死于土木之难。 
　　时有旨亲征，鼐急归，召仲和与议曰：「胡、王两尚书率百官谏，可止乎？」仲和曰：「不能止也，紫微垣诸星皆动矣。」曰：「事将若何？」仲和曰：「以老夫计之，当先治内而后行。」曰：「已有旨，某监国。」 （「某监国」，原作「谋监国某」，据明纪录汇编本改删。） 仲和曰：「不如立储君而后行。」曰：「东驾幼且未易立也。」仲和曰：「恐终不免于遭土木之难。」虏骑逼城下，城中皆哭，仲和登高望，谓家人曰：「云头不向南乎？」曰：「然。」曰： （原无「曰」字，据明纪录汇编本补。） 「大将气至，虏将退矣。」明日，杨洪自宣府，石亨自大同入援，虏遂遁。仲和一日出朝，有卫士见之曰：「愿为我相之。」仲和不肯，固请之，仲和曰：「若不能正内，何相为？」卫士怒曰：「何以知吾不能正内也？」曰：「汝不有妻妾乎？」曰：「然。」曰：「二人在家正相鬬不解。」卫士不信，至家，果然。后又问仲和何以知之，终不言所以。堂上官固问之，乃曰：「彼问时，见屋上两鹊正相鬬，是以知之。」其术神妙如此。 （「其术神妙如此」，「此」下原有一「哉」字，据明纪录汇编本删去。） 

　　○王振 

　　世言王振之横也，公卿皆往拜于其门，天子亦以先生呼之。三殿初成，宴百官，故事，宦官虽宠不预外廷之宴。是日，上使人视王先生何为，振方大怒，曰：「周公辅成王，我独不可一坐乎？」使以奉命，上为蹙然，乃命东华开中门，由中以出入。振至问故，曰：「诏命公由中出入。」振曰：「岂可乎？」及至门外，百官皆候拜，振始悦。 
　　按：宣庙崩而王振专擅，于此见世道升降之大几焉。夫洪武开国，宦官止供守门、传命、洒扫、使令之役而已，而其名无闻也。永乐中，马云、孟骥诸人闻其名矣，然犹未甚用事也。至宣庙，王瑾、刘永成诸人承宠用事矣，然犹未专政柄制国命也。迨正统初，英庙幼冲，王振掌司礼监，擅作威福，始而体统大变。自此天子深居大内，不与羣臣相接议政矣。自此而中书势炽，公卿皆往拜，而天子呼先生矣。自此欲预宴外廷，而出入由中门矣。呜呼！岂天不欲世道之常太乎？不然胡为夺吾仁、宣二帝之速而使王振得以盈其恶快其志也，可胜叹哉！ 

　　○陈继 

　　宣宗一日于禁中阅书，见龙有翼而飞者，讶之。间诣阁下问三杨等，皆不能对。上顾诸属官曰：「有能知之者否？」继时官在下，出对曰：「龙有翅曰应龙。」上问所出，曰：「见尔雅。」命取尔雅视之，信然。 

　　○胡濙 

　　景泰中，王文威权赫奕，忤者必死。吏科给事中林聪独上章劾之，文衔之，日求其罪，不得也。会聪乡人有事吏部，应笞，聪为嘱文选郎中，郎中出其手书，反欲置之死。会官廷议，比拟大臣专擅选官，廷臣畏文，无敢违者。公谓文曰：「给事七品官而拟以大臣，嘱微事而拟以选法，二者于律合乎？且人臣以宿憾而欲杀谏官，无乃不可乎？」遂拂衣而出，曰：「此疏吾不预，公等自为之。」于是议遂罢。曰：「再议之。」公归遂病卧，不朝数日。景帝问：「胡尚书何不朝？」以疾对，使太监兴安问。安造问：「何疾？」曰：「老臣无疾，前日议事惊悸，至今不宁耳。」安问：「何为？」曰：「谏官有小罪而欲杀之， （「谏官有小罪而欲杀之」，原缺「官」字，据明纪录汇编本补。） 此所以悸也。」安以告于上。既而法司复以比拟上， （「既而法司复以比拟上」，「拟」原作「议」，据明纪录汇编本改。） 诏：「以比拟杀人可乎？」聪得不死。 
　　按：王文威权赫奕，亦王振之流也。谏官林聪一忤其意，而遂欲文致其死，非胡濙挺然执争不与其议，聪岂能免乎？王振惟擅杀一刘球，而莫之抗拒，遂恣肆无忌而至于酿国大乱。而易称「童牛之牿」，「履霜坚冰」，至当妨其渐，可不畏哉！ 

　　○薛瑄 

　　瑄有理学，以佥事董山东学政，人称薛夫子。王振之专政也，问三杨：「吾乡人亦有可以为京堂者乎？」三杨以瑄对，乃召为大理少卿。 
　　瑄初至京，宿于朝房，三杨先过之，不值，语其仆曰：「可语若主，明日朝罢，即诣王太监谢，若主大擢，皆王太监力也。」明日退朝，不往，三杨使人语之，亦不往。时振之阁下问：「何不见薛少卿？」三杨乃谢曰：「彼将来见也。」知李贤素于瑄厚，召贤至阁下，令转致吾等意，且言振数问之。贤至朝房，道三杨意，瑄曰：「德远亦为是言乎？ （文达公字德远） 拜爵公朝，谢恩私室，吾不为也。」久之，振知其意，亦不复问。一日，会议东阁，公卿见振皆拜，独立一人，振知其为瑄也。先揖之曰：「多罪多罪。」自是衔之。 
　　指挥某死，妾有色，振侄王山欲娶之，妻持不可，妾因诬告妻毒杀其夫。都察院问已诬服，大理寺驳还之，如是者三。都御史王文大怒，又承振风旨，劾瑄得贿，故庇死狱。诏逮至午门会问，瑄呼文字曰：「若安能对我。若为御史长，自当回避。」文怒，奏强囚不服问理，诏榜西市杀之，门人皆奔送，瑄神色自若。会振有老仆，素谨厚，不预事，是日泣于厨下，振问：「何为泣？」曰：「闻今日薛夫子将刑，故耳。」振问：「何以知之？」仆曰：「乡人也。」备言其贤，振意解，传诏赦之，系锦衣卫狱，终不屈。 
　　按：薛文清公深于理学，然其言曰：「自宋以来，真儒辈出，理学大明，顾人之躬行实践何如耳！」今观其行事，能卓然自立，不附权奸，固不欲往见王振，耻于拜爵公朝，谢恩私室。为大理卿，驳正冤狱，宁忤权奸。至赴市曹，神色自若，畧不为屈，此其学问得力处，真躬行君子也。及王振传诏赦免，乃发其机于老仆，可见天理之在人心有不容冺灭者。而王振之专横亦甚矣，当是时也，以三杨之贤而不能无委蛇于其间，况其它哉！ 

　　○王翱 

　　翱高迈孤峭，人不敢干以私。镇守辽东还朝，馈贻一无所受者。某太监于同事久，持明珠数颗馈之，公固辞，某曰：「公于他人之馈皆不受，我之馈亦不受，吾有死而已。」公不得已受之，乃自缀于衣领间，坐卧自随，虽其妻不知也。居数年，太监死，其犹子以贫不敢见公，使人召之，曰：「何不买第宅？」曰：「贫不能也。」公曰：「第买之。」其人讶，不肯买，公乃解其珠出于衣间与之，可值千金，第尚有余云。诏营第于盐山，有司承媚，于外多列屋若干，公悉拆去之，曰：「非诏旨也。」每朝退，于公卿前孑然独行，不与人言。时马昂为兵部尚书，崔恭为吏部侍郎，公直以名呼之。 

　　○李贤 

　　国朝自三杨后，相业无如贤者，其得君最久，亦能展布才猷。 （「亦能展布才猷」，「亦」原作「以」，据明纪录汇编本改。） 然在当时以贿闻，亦颇恣横。岳正自内阁出贬后，召还馆中，贤欲以为南京祭酒，正不欲。或谗之，正曰：﹂吾阁老也，乃欲逐吾于外？」都给事中张昂有时名，因失贤意，吏部拟二人京堂，乃皆出之于外，二人自是不振。叶盛廵抚广东，或谗之曰：「盛自负其文，尝指公某文为不善。」因以韩雍易之。其敕曰：「无若叶盛之杀降也。」罗伦疏贤夺情，贤怒甚，欲贬于外，王翱劝其依文彦博故事，说留之，贤谢曰：「吾不能矫情如此。」 

　　○万安 

　　万安，蜀之眉山人也。长身魁硕，眉目如刻画，外宽然长者，而内深刺骨。初，戊辰进士在翰林者八人，各为党友，惟安无所交。李泰， （「李泰」，为作「李秦」，据明纪录汇编本改。） 内臣养子也，安专于相结，为腹心。内阁阙人，且欲用泰，泰推安曰：「子先为之，我不患不至。」故安得先入。未几，泰暴死。安在内阁，初无学术，日以嘱托贪贿为事。 （「日以嘱托贪贿为事」，原无「日」字，据明纪录汇编本补。） 时昭德宠冠后宫，安认为同宗。又多结宦官为内援，见所属无问贤愚，惟有内援者则敬之用之。时内阁三人，刘珝、刘吉，珝狂躁，吉阴刻，皆为天下所轻。时昭德恣横，好珍玩，中外嗜进者结内臣进宝玩，则传旨与官。以是府库竭，爵赏滥，三人不出一语正救，故时有「纸糊三阁老，泥塑六尚书」之谣。吏部尚书尹旻、都御史王越与珝皆山东人，为一党，安与学士彭华为一党，互相诋倾。 （「互相诋倾」，「诋」原作「党」，据明今献汇言本改。） 久之，安以计排珝去之，越与旻亦相继罢去，山东人在朝者去之一空。有倪进贤者，少无行，而安与为腹心，取为庶吉士，擢为御史，日与讲房中之术，由是秽声益彰。 
　　宪宗宴驾，内监于宫中得疏一小箧，皆房中术也。悉署曰「臣安进」。太监怀恩袖至阁下示安曰： （「太监怀恩袖至阁下示安曰」，「袖」原作「就」，据明纪录汇编本改。） 「是大臣所为乎？」安惭汗，不能出一语。已而科道劾之，怀恩以其疏至内阁，令人读之，安跪而起，起而复跪，恩令摘其牙牌曰：「请出矣。」乃遑遽奔出，索马归第。初，安久在内阁不去，人或微讽之，答曰：「安唯以死报国。」及被黜在道，犹看三台星，冀复用也，其无耻如此。安贪贿至巨万，万安死，妾媵子妇怀以奔人，家无余者。 
　　按：万安外宽然长者，而内深刻骨，故竟为一时党首，排挤同进，树植私交，若尹旻、王越、彭华、王珝皆掎之去，善类一空。甚至贿通宫禁，垢腾帷簿，而秽声彰于天下矣。厥后，彼亦为宦官挤去。赀至巨万，而为妾媵子妇私窃以奔，天之报之，岂其微哉！人徒知党盛于今，而不知斯人之作俑也。 

　　○李秉 

　　公以都御史廵抚宣府，张鹏以御史廵按，有武臣私役士卒，公将劾之。故事都御史不理讼狱，公以属鹏，亲诣之，鹏不可，曰：「鹏非公问刑官也。」强之再三，必不可，公乃自为奏劾之。 （「公乃自为奏劾之」，「劾」原作「列」，据明纪录汇编本改。） 事下御史，鹏曰：「今日乃可理耳。」其后鹏与杨瑄俱以言事得罪，谪戍两广，诏词严竣，云亡则杀之，命锦衣林千户监行。二人同手梏，行坐有妨，朝夕莫保。时公以都御史廵抚南直隶，瑄咎鹏曰：「若于是时少贬李公，今日能不少视我乎？」言未毕，传呼者至， （「传呼者至」，「者」原作「曰」，据明今献汇言本改。） 问谁为二御史船？ （「问谁为二御史船」，「二」字原在「史」字下，据明今献汇言本改。） 顷之，公至，见二人同桎梏，哭不能起，命左右出之，二人不肯，曰， （「公至见二人同桎梏哭不能起命左右出之二人」等十九字原无，据明今献汇言本补。） 「吾二人死则已矣，其敢累公？此门锦衣亲封，且有逻者在后，事且不测。」公曰：「何伤，如朝廷有谪，吾自当之。」即前访林千户，跪请之，林曰：「此诏旨也，何敢？」公曰：「有事吾自当之。」林乃从，二人得释。于是所过州县以公故皆厚给饮食，或馈之赆，公自解其带以赠二人，二人乃得安然至戍所。 

　　○王李不同 

　　李秉、王竑俱号一时名臣。及二人俱致仕居乡，竑高自标榜崖岸， （「竑高自标榜崖岸」，「标榜」原作「摽」，据明今献汇言本改补。） 非其人不与交。秉出入闾巷，每与市井人对奕，终日无忤。竑曰：「李执中朝廷大臣，而与闾巷小人游戏，何自轻之甚？」秉曰：「所谓大臣者，岂可常为之？在朝在乡固自不同，何至以宫骄乡人哉？」其不同如此。 

　　○刘铉 

　　景皇即位，杨翥以郕府长史来朝，主于铉家。时翥以旧学数入见内殿，其还也，手疏言铉及吕原可大用，上以授太监宋某曰：「竢有阙言之。」 （「竢有阙言之」，原无「有」字，据明纪录汇编本补。） 久之，莫问也。会宋病，召医盛叔大治之。病愈，问医何许人也，曰：「苏之长洲人也。」曰：「长洲有刘先生者，识之乎？今为何官？」盛以为刘草窓也，曰：「为吏目。」曰：「非也，翰林学士耳。」盛曰：「刘学士，古之人也。」太监曰：「上亦知之，且将用之矣。」盛退以告铉，且邀与同见，铉谢曰：「见之何为？」既而怒曰：「上奚从知我哉？必翥之言也，主于我而害我如此哉！」时易储之议渐萌，而礼部两亚卿俱阙，议必得有力量者为之。宋乃出手疏于上，上令送阁下曰：「可用学士为之。」时大学士陈循等乃拟铉以进。江渊不悦公，乃退与内侍曰：「铉素不能干事，不可用。」乃用编修薛琦。铉闻渊言，曰：「此深知我者。」久之，铉为国子监祭酒。一日报易储，诸司无大小俱劝进。司业言于铉：「百司俱劝进，国子监独无乎？」铉曰：「国子监谏止则可，劝进则不可名。」遂止。后英朝复辟，日阅诸疏，见劝进无国子监名，问徐有贞曰：「祭酒何人，官几年矣？」有贞以铉对，上曰：「吾欲一识之。」乃召对于文华殿，上曰：「卿可遂傅东宫。」乃擢少詹事。 （「乃擢少詹事」，原无「事」字，据明纪录汇编本补。） 其后铉以完名终，卒谥文恭。今上以宫傅见录其孙棨至尚宝司少卿， （「今上以宫傅见录其孙棨至尚宝司少卿」，「见录」原作「恩传」，据明纪录汇编本改。） 人曰： （「人曰」，原作「者」，据明纪录汇编本改。） 「此不能干事之効也。」 

　　○钱溥 

　　溥之居与陈文邻也，溥常教内监，内监来谒，必邀文与共饮。天顺末，英庙不豫，中外危疑。内侍王纶，溥之所教，伴读东宫。一日来谒，文意必召己，竟不召。乃使人微诇之。纶言：「上不豫，东宫纳妃如何？」溥言：「当以遗诏行事。」已而，内阁草遗诏，大学士李贤当笔，文起夺其笔曰：「无庸，已有草之者矣。」遂言溥、纶定计，将退贤以溥代之，退兵部尚书某以韩雍代之，故俱及于贬。 

　　○陈文 

　　文江西人，以编修选侍经筵展书，与商辂为偶。景泰中，大学士高谷荐钱溥与文， （「大学士高谷荐钱溥与文」，「士」下原衍「李贤当笔」四字，据明纪录汇编本删。） 溥可入阁，文可为部侍。王文在吏部，皆格不行，奏以文为云南布政使，文时为侍讲矣。 
　　英宗复辟，见商辂曰：「曩经筵与卿为偶长而伟者为谁，其人安在？」辂曰：「文也，今任云南布政。」即召还之，授詹事。 （「授詹事」，原无「授」字，据明今献汇言本补。） 久之，大学士吕原死，上问大学士李贤谁可代者，贤曰：「柯潜可。」贤出，吏部尚书王翱问：「内阁之阙为谁？」曰：「已于上前举潜也。」翱曰：「潜固好，然陈文年资皆深，用潜置文于何地？」贤曰：「然，然业已举之。」翱曰：「复见上言之何妨。」明日，贤见如翱言，上曰：「汝昨已举潜。」贤固陈，乃许。及文入阁，与贤日争事，曰：「吾非汝所荐也。」 

　　○景帝 

　　景泰中，选内侍之秀异者四五人，进学于文华殿之侧室，倪谦、吕原实教之。上时自临视，命二人讲，倪讲国风，吕讲尧典。讲罢，问二人：「何官？」倪时以左中允兼侍读，吕以右中允兼侍讲。又问：「几品？」皆曰：「正六品。」上曰：「二官品同，安得相兼？」 （「安得相兼」，「相」下原衍「见」字，据明纪录汇编本删。） 命取官制视之，乃命二人以侍讲学士兼中允。上既临幸，二人因改坐于旁。他日上至，讶之，二人对：「君父所坐，臣子不敢当。」上曰：「如是乎。」其后至馆中，惟立谈或东西行，不复坐云。时淮上大饥，于椶轿上阅疏，惊曰：「奈何，百姓其饥死矣。」后得王竑奏，辄开仓赈饥，大言曰：「好都御史，不然几饥死吾百姓也。」 

　　○张益 

　　土木之难，益以学士从死焉。后四十余年，其子某印马于边，道土木，设祭悲泣。是夜梦其父衣冠来，曰：「以红纱马与我。」既觉，未甚异也。 （「未甚异也」，「未」原作「来」，据明纪录汇编本改。） 忽从者来报云：「后队红纱马一匹，夜来无病暴死。」始异之。及归，询之父老，益初从驾骑红纱马云。 

　　○冯瑶 

　　瑶，浙江处州人。叔父让，以少监镇福建，进灯有宠。时修寰宇通志，瑶求入书办。内臣舒良、王诚因谄内阁大臣得各举一人， （「王诚」原作「王臣」，据明纪录汇编本改。） 于是王文举驿丞某，陈循举乡人周某，萧镃举监生温良，高谷举其壻王清，商辂举其姻蒋铭，良、诚因举瑶。及文等所举皆不用，瑶独擢为典籍。天顺二年，乞升锦衣副千户，理镇抚司刑。成化二年，进指挥佥事，廵江，擒江贼刘显文等六十余人诛之。瑶内倚中贵，外任枢要，富侈骄盈，荒于声色，一旦暴卒。 

　　○怀恩 


　　林俊之劾继晓也，下之诏狱，事且不测。恩叩头诤曰：「不可，自古未闻有杀谏官者。我太祖、太宗之时，大开言路，故底盛治。今欲杀谏官，将失百官之心，将失天下之心，奈何？臣不敢奉诏。」上大怒曰：「汝与俊合谋讪我，不然彼岂知我宫中事？」举所用御砚掷之，恩以首承砚，不中，复怒仆其桌，恩脱帽解带于御前，号哭不起，曰：「不能复事陛下。」上命左右扶出至东华门。使谓镇抚司曰：「若等谄梁方，合谋倾俊，俊死，若等不得独生。」乃径归卧于家，曰中风矣，不复起视事。上无可奈何，命医调治，使者旁午于道，俊狱得解。时星变，黜传奉官。御马监太监张敏白于上，凡马坊传奉不复动。敏袖疏来谒，跪于廷，恩徐曰：「起，起，病足不能为礼。」问：「何为？」曰：「已得旨，马坊传奉不复动。」恩大言曰：「星之示变， （「星之示变」，「示」原作「事」，据明纪录汇编本改。） 专为我辈内臣坏朝廷之法也，外官何能为？今甫欲正法，汝又来坏之，他日天雷将击汝首矣。」指其坐曰：「吾不能居此，汝来居之，汝兄弟一家徧居权要，又欲居我位乎？」敏素骄贵，又老辈也，闻其言不敢吐气，归家中气而死。章瑾以宝石进镇抚司，命怀恩传旨，恩曰：「镇抚掌天下之狱，极武臣之美选也，柰何以货得之，不宜传。」上曰：「汝违我命乎？」恩曰：「非敢违命，恐违法也。」不得已乃命覃昌传之，恩曰：「倘外廷有谏者，吾言尚可行也。」时余子俊为兵部尚书， （「余子俊」，原作「俞子俊」，据明纪录汇编本改。） 恩讽之曰：「第执奏，吾为汝从中赞之。」余谢以不敢，恩叹曰：「吾固知外廷之无人也。」 （「吾固知外廷之无人也」，「无」下原衍「一」字，据明纪录汇编本删。） 时都御史王恕屡上疏，切直，恩力扶之，卒免于祸。每恕疏至，恩则叹曰：「天下忠义，斯人而已。」及弘治初，言路大开，进言者过为激切，或指内臣为刀锯之余，覃昌大怒，恩曰：「彼言是也，吾侪本刑余之人，又何怒焉？」 

　　○梁芳 

　　初，内帑之积金凡十窖，窖凡若干万，盖累朝储之以备边，未尝轻费。景泰末，颇事奢侈。英宗在南内闻之， （「英宗在南内闻之」，「南」原作「储」，据明纪录汇编本改。） 叹曰：「累世之积，其尽乎？」甫复位，即往视之，则金皆在，阙其角耳，旋节他费补完之。成化中，梁芳、韦兴等作奇技淫巧，祷祠宫观，宝石之事兴，于是十窖俱罄悬。 （「宝石之事兴于是十窖俱罄悬」，原作「宝石之事于兴事十窖俱罄悬」，据明纪录汇编本改。） 久之，上一日指示芳等曰： （「上一日指示芳等曰」，「等」原作「第」，据明纪录汇编本改。） 「帑藏之空，皆尔二人为之。」兴惧不敢言，芳仰言曰：「臣为陛下造齐天之福，何谓虚费？」因子三官庙、显灵宫之类，曰：「此皆为陛下后世齐天之福也。」上不怿，起曰：「吾不与汝计，后之人必有与汝计者。」盖指东宫也。芳等退而惧，寝食俱废。时上钟爱兴王，或为芳计曰：「不如劝昭德劝上易之，立兴王，是昭德无子而有子，兴王无国而有国也，如此可以保富贵于无穷，岂直免祸哉！」芳大以为然。言于昭德，昭德劝上易储，怀恩在司礼监，曰：「此事只在怀恩。」上问召怀恩，微露其意，恩免冠叩头曰：「奴仆死不敢从， （「奴仆死不敢从」，「仆」原作「婢」，据明纪录汇编本改。） 宁陛下杀恩，无使天下之人杀恩也。」伏地哭泣不起，上不怿而罢。恩退，闭门不出， （「闭门不出」，原无「门」字，据明纪录汇编本补。） 诏往凤阳守陵。恩既去，次及覃昌，昌曰：「以怀太监之力量尚不能及，我辈何能为？」忧不知所出。或为之谋曰：「不如谋之阁下，使分其责。」昌以为然。于是各赐金一箧，乃诣阁下言之，万安默然不对，次刘吉，亦默然。上又督责昌，昌无以容，屡欲自经。会泰山震，内台奏曰：「泰山东岱，应在东朝得喜。」乃解。上曰：「彼亦应天象乎？」曰：「陛下即上帝，东朝，上帝之子也，何谓无应？」上首肯，始诏为东驾选妃，不易太子矣。 

　　○门达 

　　英宗蒙尘，袁彬实侍上同起卧。天顺初，授锦衣卫指挥，甚有宠。已而门达得幸于上，忌彬，谮之改南京，所部官校皆送至门外，共言其冤。有一少年独奋曰：「我能还之，但吾母老无所托耳。」众许之。明日上疏，具言达不法事， （「具言达不法事」，「具」原作「旦」，据明纪录汇编本改。） 盖平日达密托某为之者。上以疏示达，达出召少年曰：「我平日待汝若何？而汝劾我？」谢曰：「非我之为，乃阁老李贤使某为之。」盖知达平日素忌贤故也。达喜，即言于上曰：「此非某为之，乃李贤使害臣耳。」乃诏会官廷辩之。 

　　○王宾 

　　初戴元礼得丹溪之学，避名吴中为木客时，为人治病，但疏方而不处剂，往往有奇验。时王光庵宾等谓曰：「元礼名医，盍往访之？」至则一见倾倒，命酒赋诗。久之，宾谓元礼曰：「若宾年长，医亦可学乎？」元礼曰：「君家固素医，亦何难乎？」「然则当从何始？」元礼亦不肯轻授，谩曰：「君能读素问、难经、伤寒论等书则可。」已而别去。朞年元礼复至，因复请问医，曰：「素、难之书已读否？」曰：「已读。」「能记忆否？」曰：「公试举问。」元礼摘问，宾随口皆诵如流，虽笺注异同亦能口述，元礼叹曰：「坏吾医名者，此人也。」然终不授以方。宾归，处剂漫不知要，固叩之，元礼曰：「吾固不求货，独不能以礼事我乎？」宾曰：「吾春秋已高，官尚不欲为，又肯为人弟子乎？」一日诣元礼，值元礼不在，见其书八册，遂携以去。元礼回，叹惜，固求不得，宾自是得其传。宾不娶无子，与其弟不相能。弟尝戍北边归，颇诧其富，宾曰：「吾得医耳。」明日，其弟撤其药，独署外科，曰：「吾自得之异僧。」示非其术也。宾将死，以其书授盛启东、韩叔旸云。 （「以其书授盛启东韩叔旸云」，「叔旸云」原作「云已哉」，据明纪录汇编本改。） 

　　○盛启东 

　　启东初从光庵学古文，光庵喜之。其叔父曰：「汝学于光庵，见光庵用药亦少留意乎！」于是密窥其用药。一日，治一热症， （「治一热症」，「症」原作「证」，据明今献汇言本改。） 用附子，光庵惊曰：「汝遽及此乎？此反治之道也，但少耳，加之而愈。」其卒，竟授以书。为本县医官，摄县，以事逮至南京，时吴江有梅某者，乞与之同行。驾幸北京，又还至北，诏发云南为吏，梅某曰：「君至云南，死矣。」乃伪盗其家庙髹器，首之中途，追免死，发天寿山拽木。启东长髯，伟姿容，时监工某侯见之曰：「有貌如此，为小官乎？」乃令左右自随，主出筭。初启东在吴，有内使督花石于东南，常主其家，甚习。尝病胀，药之而差。至是偶值之途，内使惊曰：「盛先生无恙乎？予太监息鼓胀，无能治者。」急往安乐堂见之，药数投，愈。 
　　太宗狩西苑，太监病新起，步往视焉，太宗遥望见之曰：「彼人死久矣，安得复生？」曰：「得吴医盛启东而生。」太宗喜曰：「明日与来。」启东与梅某散步长安门外，中使传曰：「宣吴医盛某。」如是者三，乃以平巾入见，称旨，遂留御药房。既而曰：「汝在我左右，平巾可乎？」乃令吏部授之御医。 （「乃令吏部授之御医」，「医」原作「药」，据明朱当■〈氵眄〉国朝典故本改。） 启东为人慷慨，敢直言。一日雪霁，召见便殿，韩叔旸等俱在， （「韩叔旸」，原作「韩叔赐」，据明纪录汇编本改。） 语次偶及白沟河之战，上曰：「彼时为长蛇之阵，击其首则尾应，击其尾则首应， （「击其首则尾应击其尾则首应」，「击」原皆作「系」，据明纪录汇编本改。） 予乃从中冲之，遂大胜。」启东曰：「是天命乎！」上不怿，起视雪，启东又曰：「宜瑞不宜多。」既退，韩叔旸曰：「上前安得如此，汝吾并斩首矣。」须臾，赐膳数筵。一日与叔旸弈于御药房，上猝至，不及屏，曰：「谁与棊者对？」曰：「臣与韩叔旸。」问二人孰优？曰：「臣优，叔旸初学耳。」遂命弈于御前亲观之，连胜三，因命赋诗，启东曰：「不材未解神仙着，有幸亲承圣主观。」 （「有幸亲承圣主观」，「主」原作「旨」，据明今献汇言本改。） 叔旸诗不成。数日，上赐象牙棊盘并词一阕，棊留寘院中。永乐中，东宫妃张氏十月经不通，众医以为胎也，而胀愈甚。一日上谓曰：「东宫妃有病，往视之。」东宫以上命医也，导之惟兢。既胗出，复曰：「使长病，状早若何，晚若何？」一如见。妃遥闻之曰：「朝廷有此医，不早令视我，何也？」而疏方皆破血之剂，东宫视之，大怒曰：「好御医，早晚当诞皇孙，乃为此方，何也？」遂不用。数日病益急，乃复召胗之，曰：「再后三日，臣不敢用药矣。」仍疏前方，乃锁之禁中，家人惶怖，或曰死矣，或曰将籍没家矣。既三日，红棍前呼，赏赐甚盛，盖妃服药，下血数斗，疾遂平也。既而上亦赐之，曰：「非谢医，乃压惊也。」时启东与袁忠彻俱不为东宫所喜，至是自以为可释矣。一日，上谓曰：「若见吾东宫，可少避之。」乃知憾犹未释也，忧之。谋于袁忠彻，忠彻密曰：「无伤也，彼安能久？」及榆木川之变，启东归取洞宾瓢，未至闻讣，乃求至南京太医院避之。 
　　宣宗即位，问左右曰：「有髯而善医者为谁？今安在？」曰：「在南京。」即诏南京守备之太监巫伴宿食所以来，甚信用之。 

　　○丘浚 

　　丘浚，琼州人。学于子史，无所不窥，而尤熟于国朝典故。议论高奇，人所共贤，必矫以为非，人所共非，必矫以为是。能以辨博济其说，亦自博考，故对人语滚滚不休，人无敢难者。论秦桧曰：「宋室至是亦不得不与和亲，南宋再造， （「南宋再造」，「再造」原作「造再」，据明纪录汇编本改。） 桧之力也。」论范文正公，则以为生事；论岳飞，则以为亦未必能恢复。其最得理，元不系正统，许衡不当仕元，亦皆前人所未发也。性好著述，虽老手不释书。性刚褊不苟取，亦恬于仕进，年七十犹滞国学，意不能无少望。 
　　孝宗即位，乃进大学衍义补，得进尚书。李广幸于上，因之得入内阁。于同僚争议，每事欲有纷更，众不谓善也。时王恕有重望于天下，浚每憎之。会刘文泰劾恕，或以为浚嗾之也，以是尤为众所贬。 

　　○徐溥 

　　溥，宜兴人。在翰林不以文学名。及在内阁，承刘吉恣威福报私怨之后，溥一于安靖调和，中外海内和平。刑政不必出于己，惟其是；用人不必出于己，惟其贤，时称其休休有大臣之度。溥常希范仲淹作义田，以赡宗族，其子不肖，多夺乡人之田以充之。溥没未久，争讼纷纭。 

　　○汤鼐 

　　鼐，寿州人。为人抗爽，喜为大言。弘治初，诣内阁会敕。万安、刘吉、尹直时为大学士，谓鼐等曰：「近者诏书里面不欲开言路，我等扶持科道，再三陈说，方添得此一欵。」鼐即上疏：「人臣之义，善则称君，过则归己。安等乃归过里面，而又佞臣等以扶持之说，不知安所谓里面者将何所指，谓内臣耶？谓朝廷耶？乞追究所指，且治其欺君误国之罪。」鼐俟命司礼监，宣入内，令跪听命，鼐曰：「令鼐跪者，奉旨耶？太监命耶？」曰：「奉旨。」鼐乃跪。乃宣：「若疏留中不出，可归矣。」乃以手拍地，大言曰：「臣所疏皆经国大事，何为不见施行？」 

　　○吴宽谢迁 

　　成化、弘治间，翰林声望最重者吴宽、谢迁，二人皆状元及第，仪干修整。宽温粹含弘，迁明畅亮直，宽诗文俱有古意，迁亦次之，故一时至有公辅之望。及丘文庄公卒，宽适以忧去，迁服将阕，遂用迁。入内阁十余年间，号能持正，不失为贤相。宽遂逗遛，终不获入阁，人颇为不平，而宽处之裕如也。惟迁亦以先之为不安。时刘健为首相，迁数言宽当入阁，健曰：「待我去用之。」他日又以为言，又曰：「待我去用之。」迁争之不得，至声色俱厉曰：「吾岂私于宽耶？故宽之科第先于予，年齿先于予，闻望先于予，越分在此，吾心惭焉，故言之，而公终不入，何耶？」健但笑而已。其后天变，师保皆上章求退，迁上疏求去不得，复上疏举宽及鏊自代。健不悦，宣言于内，以迁为王党也。 
　　按：世俗之情，地逼则相倾，位近则相轧，望重则相忌，虽平时握手相亲，出肺腑以相示，及一旦遇得失，临利害，反面若不相识，非惟不一引之，又从而挤之下石焉者皆是也，此韩昌黎所谓慨然太息也。孰有如迁之举宽以自代，以宽科第、年齿、闻望皆先，自以越俎为惭，而不可多见。已故十余年，号为持正贤相云。而刘健不悦，以迁为王党，有媿于古大臣风矣。 

　　○吴惠 

　　吴惠，洞庭人。正统六年七月以行人奉命使占城立嗣王。十二月发东筦，次日过乌猪。又次日过七洲洋，瞭见铜鼓山。次至独猪山， （「次至独猪山」，「山」原作「洋」，据明严从简殊域周咨录卷七占城条改。） 见大周山。次至交趾界， （「次至交趾界」，「界」原作「洋」，据明严从简殊域周咨录卷七占城条改。） 山有旧洲名截海中， （「山有旧洲名截海中」，明严从简殊域周咨录卷七占城条作「有巨州横绝海中」。） 怪石廉利，风横舟迅， （「风横舟迅」，原无「迅」字，据明今献汇言本补。） 碍之即伤，舟人不胜恐。须臾风急过之。次日至占城外罗洋校柸墅口。二十九日，王遣头目迎诏入国，宝船、象驾、金鼓、笳管、旌麾晻霭，氎衣椎髻前后，驰至行宫。候官设宴，番王躬迓国门前， （「番王躬迓国门前」，「国」原作「闺」，据明纪录汇编本改。） 头戴金花冠， （「头戴金花冠」，原无「头」字，据明今献汇言本补。） 缠璎珞，环帐列刀戟象卫盔牌，稽首受命。上元夜，其王请赏烟火，爇沉香，火树高燃，娇娥舞，蛮乐奏。五月六日回洋，舟至七州洋，大风几覆舟，人大恐，惠为文以祭祝融与天妃之神。申时尚雨， （「申时尚雨」，「雨」原作「尔」，据明纪录汇编本改。） 至酉戌开霁，月明当空，贺神之灵验也。五月十五日瞭见广海诸山，遂投南门，以道广东。其国腊月犹暑，民多袒裸，士着苎衣。南阡稻熟，北秧犹耨。其树多梹榔、红蕉、椰子。夜豉八更为节。 

　　○李广 （按此段标题似误，疑作「周经」，参见明史卷一八三周经传。） 

　　初李广得幸于上，嗜进者皆趣之。广败，籍其家，朝臣鲜不与通，故有白米黄米之说，惟公无一刺与通。张氏得幸，势倾朝野， （「势倾朝野」，「势」上原衍「胜」字，据明纪录汇编本删。） 士夫罔不相结。公贫贱时有连，终不与往来，公饮亦不赴。其子封侯伯，遇之，若不相识，未尝与交一言。刘瑾之横，尤以苛法毒天下，士夫无耻者因之求进，或籍其势以中伤善类，有自守者亦脂韦曲从，过为佞谀，以求自全，惟公超然去之。瑾虽不怿，终不能害，天下以是高之。 

　　○赵风子 

　　赵风子，名鐩，霸州文安县生员也。正德六年，贼刘六、刘七、齐彦明、邢老虎、杨虎率众万余，攻掠文安。鐩同家属避贼立水中，贼劫其妻将污之，鐩往戮伤二贼，被刘六、刘七擒之，因降为盗。 
　　久之，刘六等欲分火为寇，鐩与杨虎、邢老虎为一火，因劫兴济、南皮，至东光，擒其县尹，已而释之。时都御史马中锡边宪遣人招之，不听。转劫济宁、张秋、威县、新河、南宫、枣强等县。至景州，遇许游击、冯游击兵与战，被擒斩一千余人。奔败至小滩河，又遇田都司兵，杀官军七十余人，擒其指挥赵文，已而释之。奔至蒙山，遇副总兵李某军，败之，得其神器、盔甲百余副及蟒龙袍。杨虎因自衣之。至阳头，贼管四、马武、张通等皆来归，其势转炽。至宿迁，淮安太守率兵与战而溃，溺水死者无筭，守亦被擒，旋纵还之。渡河，擒高邮指挥陈鹏。攻灵璧县，知县陈伯安出战，擒之。攻宿州城不能破，焚其西关。陈伯安不屈，欲杀之，已而释之。又攻永城、夏邑、虞城三县， （「夏邑」，原作「下邑」，据明纪录汇编本改。） 焚其居民，擒虞城县尹，释之。攻归德州，破之。守备万都司率众追至亳州。武平卫指挥石坚率军一千、僧兵一千余人至白龙王庙小黄河渡，对岸立营。杨虎不胜其愤，率壮士七人，寻船渡河与战，官军乱，以土石击之，覆其舟，虎死焉。 
　　鐩等乃立刘三为首，改名刘惠。至蒙城、太和，官民俱逃散，副总兵白玉率兵来战，刘三率五百余人与官军战，杀官军一千余人，得盔甲鎗刀二千余，神器七十余件。攻沈丘县，县塞其城，鐩等抗城而入，杀军民一千余人。擒其都司潘忠，释之。至鹿邑县，官吏望风逃散，擒其守城千户李茂等二百余人。有陈翰者自称主事，愿与刘三为子。新蔡县致仕知府张什率生员耆老备金银、器皿、彩段馈送，求免攻新蔡，救一城生灵，刘三许之。上蔡知县霍某与指挥李某拒守，破其城，斩霍知县，枭首示众。鐩见势日盛，思于刘六等各举大事，与陈翰、宁龙等谋，兵法无主统必乱，刘三称奉天征讨大元帅，小张永前军都督，管四后军都督，刘孜左军都督，马武右军都督，邢老虎中军都督，其余各有名号。列二十八营，以应二十八宿，各色大旗为号。为钧牌，所至官吏修理道路桥梁，备粮草给军，迎降者秋毫无犯，拒敌者寸草不遗。至商水县，县尹迎降。至武阳，击城劫库释囚。内有僧德静，为唐府宫人所生，因留之。至叶县，擒其县尹、学官、唐府校尉三人，释之，为众军所杀。攻襄城，居民纳银并马，敛兵而过。攻钧州，不破，陈翰声言欲屠城，鐩以故马尚书皆在围中，去之。至郯城，民献马二十，乃止。 
　　破宝丰，孙佥事盘賷黄榜招抚之，鐩复书云：「群奸在朝，舞弄精神，浊乱海内，诛杀谏臣，屏斥元老，乞皇上独断，枭群奸之首，以谢天下，斩臣首，以谢群奸。」营中见榜，逃去者百余人。贼有掳县尹妻子者，杀之。攻裕州，破之，杀都指挥詹济及其下四百余人，劫库释囚。唐王遣人谓之曰：「德静非我子，若等杀之。」至唐县，攻城不能破，城中馈以鞍辔二十副，烧居民而去。至西平县，与官军对敌，大败，死者二千余人。奔败至西华、鄢陵，擒其县尹，已而释之。至新郑，转至荥阳，破其城。至偃师，遇姚总兵官军，夹河而阵，鐩率众过河，官军奔败，杀毛葫庐军一百余人。至河南府，延绥、榆林官军迎之乱杀，贼大败，官军追至河。刘三奋勇杀其都指挥及其下四十余人。至汝宁，遇湖广土军迎敌，杀土军数十人。驻朱皋镇， （「驻朱皋镇」，「镇」原作「指」，据明纪录汇编本改。） 官军追过河，刘三率众败之。至六安州，官军追至，被杀四五百人。至定远县，又被杀四十余人。复至六安，刘三率众万余人径往商城而去，不知所向。鐩意欲还六安，适管四、张通率众二千余人归，至颍州。 （「至颍州」，「颍」原作「扬」，据明纪录汇编本改。） 杨虎下迪郎二千余人来归。至凤阳，投书丛都堂处，约归欵不果。时邢老虎死于唐县，官军追至徐州，贾敏下贼李升二掣其众二千余人至黄陂、麻城等处，劫掠而死。鐩知事不成，官军复追至商城，遇一僧，夺其度牒，削发诈为僧，欲投江西贼。寻船将渡，遇武昌军人赵成等擒之。 

　　○灾异 

　　正德七年三月，江西余干之仙居寨，夜大雷电以风，西北有火如箭坠旗竿上，如灯笼，光照四野。戍卒因撼动其旗，火直飞上竿首，卒因发火铳冲之，其火四散，阖寨鎗首皆有光如星，须臾而灭。 
　　五月，广西万春北寨各鎗上有光。 
　　三月，山东秦始皇庙锺鼓夜鸣，火起桑树上，木燔而枝叶无恙，庙宇毁而神像如故。 
　　直隶顺德、涿州、河间有青色赤黑或如犬，或如猫，其行如风，夜至空中飞下，或爪伤人面额，或啮人手足，逐之不见踪迹。 

　　○财赋之数 

　　今天下岁征税粮，凡三千六百三十二万一千余石，内三百二十万九千石，折银八十一万四千余两。户口、商税除折米外，并船料钞折银可得四十三万九千余尔。各矿银课，岁办一十五万一千余两， （「岁办二十五万一千余两」，「岁」原作「税」，据明纪录汇编改。后文中「岁」亦多作「税」，径改，不再出校。） 盐场岁卖折盐银常不下数千万两。如此而岁用犹云不足，何也？祖宗时岁用颇省，以黄蜡一事计之，岁用不过三万斤，正统末四万斤，景泰、天顺间加至八万五千斤，成化十一年后遂加至十二万，其余可推也。 

　　○财用之数 

　　每年入数，凡各处税粮折征，共二百三万余两，云南解闸办三万余两， （「云南解闸办三万余两」，原无「解」字，据明朱当■〈氵眄〉国朝典故本补。） 各钞关船料四万余两，马草折征二十三万余两，盐课折银二十余万两，以上共二百四十二万。 

　　○每年出数 

　　送内库预备成造等项十余万两，或二十万两，给散军官俸银三十五万余两，宣府、大同、辽东、陕西年例共四十万两。若遇有声息紧急，各处奏讨加添，每处多则四五十万，少则二三十万两。军官折俸每年三十三万五千五百余两，圣旦、千秋等节用二十九万七千八百余两，亲王、王妃、公主及上用及天下王府银盆、水罐、仪仗等项共十三万七千五百余两，大约一岁用二百余万两。 （「大约一岁用二百余万两」，原无「二」字，据明纪录汇编本补。） 今岁议进入三百万两。 （「今岁议进入三百万两」，「百」原作「十」，据明纪录汇编本改。） 以上正统二年户部奏上数目。 

　　○天下粮数 

　　苏州岁运军粮六十五万石，加耗过坝，每石七斗九升，不过坝，每石六斗六升。外金花银十七万两，折米六十八万石。 （「折米六十八万石」，原无「石」字，据明纪录汇编本补。） 凤阳、南京不在数，存留在苏岁止七万。福建岁九万一千两，江西岁二十五万，湖广折银十万两，兑军二十五万石，云南五万，河南漕运三十万，浙江六十万。 
