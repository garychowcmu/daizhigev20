《风俗通义校注》 汉 应劭 撰

　
　　风俗通义序〔一〕
　　 　　昔仲尼没而微言阙，七十子丧而大义乖〔五〕。重遭战国，约从连横〔六〕，好恶殊心〔七〕，真伪纷争〔八〕：故春秋分为五〔九〕；诗分为四〔一０〕；易有数家之传〔一一〕；并以诸子百家之言〔一二〕，纷然殽乱〔一三〕，莫知所从。 
　　〔一〕　朱藏元本作“大德新刊校正风俗通义序”。 
　　〔二〕　“太山”，当作“泰山”，后汉书应劭传亦作“太山”，此范晔避祖讳改；何本、郎本、钟本作“泰山”。 
　　〔三〕　何本、郎本、钟本“应劭” 上有“南顿”二字。应劭，范书有传。劭之字，范书作仲远，李贤注：“谢承书、应氏谱并云字仲远，续汉书文士传作仲援，汉官仪又作仲瑗，未知孰是。”惠栋后汉书补注曰：“刘宽碑阴有故吏南顿应劭仲瑗，洪适云：‘汉官仪作瑗。’官仪既劭所着，又此碑可据，则知远、援皆非也。”器案：文心雕龙议对篇：“仲瑗博古而铨贯以叙。”水经河水注东阿县下引应仲瑗，正作瑗，亦其证。郎本正文大题下署名亦作“汉南顿应劭仲瑗着”。今案：古人名字率以音近字代之，惟昔然矣，如见于史记仲尼弟子列传之南宫括、论语作南宫适，曾蒧、论语作曾点，公伯缭、论语作公伯寮，皆其比也。应氏字仲远，则其名当作卲，卲字从卩，子结反，高也。名卲字仲远，义正相应。俗书卲、劭二字多混，晋人陈卲，晋书本传作陈卲，隋书经籍志作陈劭；传见三国志魏书之刘劭，官至散骑常侍，晋书刑法志作散骑常侍刘卲，亦其比也。 
　　〔四〕　“撰”字，朱藏元本、吴本、两京本、胡本、汪本无。何本移此十字于序文末。按本传云：“又删定律令，为汉仪，建安元年乃奏之，… …献帝善之。二年，诏拜劭为袁绍军谋校尉。时始迁都于许，旧章堙没，书记罕存，劭慨然叹息，乃缀集所闻，着汉官礼仪故事，……录为状人纪，又论当时行事，着中汉辑序，撰风俗通，……凡所着述百三十六篇，又集解汉书，皆传于时。后卒于邺。”本序云：“今王室大坏，九州幅裂，乱靡有定，生民无几。私惧后进，益以迷昧，聊以不才，举尔所知，方以类聚，凡三十一卷，谓之风俗通义。”与本传所叙相合。盖风俗通义之撰成，当在弃泰山郡奔袁绍以后；书中劭自叙经历，最晚为“承乏东岳，忝素六载”，劭以中平六年拜泰山太守，至兴平元年弃官归袁绍，前后适为六年。此书成于归袁以后，犹题为“泰山太守”者，盖从其所历之高官。后汉书郑玄传载：“时大将军袁绍总兵冀州，遣使要玄，大会宾客。……时汝南应劭亦归于绍，因自赞曰：‘ 故太山太守应仲远北面称弟子何如？’”盖其自称官阀如此也。三国志吴书张昭传注：“汝南主簿应劭议云云，事在风俗通，昭着论驳之。”按此谓应劭作旧君议，时为汝南主簿，其事收入风俗通，非谓作风俗通在为汝南主簿时也。又案：三国志魏书武纪注引世语：“曹嵩在泰山华县，太祖令泰山太守应劭送家诣兖州。劭兵未至，陶谦密遣数千骑掩捕，嵩家以为劭迎，不设备。谦兵至，杀太祖弟于门中，嵩惧，穿后垣先出其妾，妾肥不能得出，嵩逃于厕，与妾俱被害，阖门皆死。劭惧，弃官赴袁绍。后太祖定冀州，劭时已死。”按曹操取邺，在建安九年秋，则劭盖死于是年也。 
　　〔五〕　汉书艺文志：“昔仲尼没而微言绝，七十子丧而大义乖。”注：“李奇曰：‘隐微不显之言也。’师古曰：‘精微要妙之言也。七十子，谓弟子达者七十二人，举其成数，故言七十。’”又刘歆传载歆移书让太常博士：“及夫子没而微言绝，七十子卒而大义乖。”家语孔安国序：“孔子既没而微言绝，七十二弟子终而大义乖。”范□春秋谷梁传序：“盖九流分而微言隐，异端作而大义乖。”文选让太常博士书李善注引论语谶（崇爵谶）曰：“子夏六十四人共撰仲尼微言。”吕延济注曰：“大义谓诗、书、礼、乐之义也。”据此，则所谓“仲尼微言”，即论语是也。 
　　〔六〕　韩非子五蠹篇：“从者，合众弱以攻一强也；而衡者，事一强以攻众弱也。”淮南子泰族篇：“张仪、苏秦之从衡。”许慎注：“苏秦合六国为从，张仪说为衡。”文选西都赋注引文颖曰：“ 关东为从，关西为横。”衡、横古通。文选过秦论：“ 约从离横。”李善注：“言诸侯结约为从，欲以分离秦横也。” 
　　〔七〕　汉书艺文志诸子略：“时君世主，好恶殊方。”此应氏所本。 
　　〔八〕　汉书艺文志：“战国从横，真伪分争。”此应氏所本。案汉书宣纪：“使真伪毋相乱。”法言重黎篇：“欲雠伪者必假真。”徐干中论考伪篇：“仲尼之没，于今数百年矣，其间圣人不作，唐、虞之法微，三代之教息，大道陵迟，人伦之中不定。于是惑世盗名之徒，因夫民之离圣教日久也，生邪端，造异术，假先王之遗训以缘饰之，文同而实违，貌合而神远，自谓得圣人之真也；各兼说特论，诬谣一世之人，诱以伪成之名，惧以虚至之谤，使人憧憧乎得亡，惙惙而不定，丧其故性，而不自知其迷也。” 
　　〔九〕　汉书艺文志：“故春秋分为五。”注：“韦昭曰：‘谓左氏、公羊、谷梁、邹氏、夹氏也。’” 
　　〔一０〕汉书艺文志：“诗分为四。 ”注：“韦昭曰：‘谓毛氏、齐、鲁、韩。’” 
　　〔一一〕汉书艺文志：“易有数家之传。”此应氏所本。又艺文志六艺略云：“凡易十三家，二百九十四篇。”隋书经籍志云：“犹以去圣既远，而经籍散佚，简札错乱，而传说纰谬；遂使书分为二，诗分为三，论语有齐、鲁之殊，春秋有数家之传。”此则行文便辞，非实事求是之论矣。 
　　〔一二〕汉书艺文志诸子略：“诸子十家，其可观者，九家而已。”十家谓儒、道、阴阳、法、名、墨、纵横、杂、小说，十家去小说，故曰九家。艺文志又曰：“凡诸子百八十九家，四千三百二十四篇。”汉书武纪赞：“罢黜百家。”注：“师古曰：‘ 百家谓诸子杂说。’”后汉书安纪：“永初四年二月诏谒者刘珍及五经博士校定东观五经、诸子、传记、百家、艺术，整齐脱误，是正文字。”注：“前书曰：‘凡诸子百六（案当作“八”）十九家。’言百家，举全数也。”器案：史记甘茂传：“事下蔡史举先生，学百家之说。”范睢传：“五帝、三代之事，百家之说，吾亦知之。”五帝本纪：“百家言黄帝，其文不雅驯。”则秦、汉间人已有百家之说也。 
　　〔一三〕“殽乱”，何本、郎本、钟本作“散乱”，臆改。汉书艺文志曰：“诸子之言，纷然殽乱。”注：“师古曰：‘殽，杂也。’”此应氏所本。广弘明集载阮孝绪七录序曰：“逮于战国，殊俗异政。百家竞起，九流互作。” 
　　　　汉兴，儒者〔一〕竞〔二〕复比谊会意〔三〕，为之章句〔四〕，家有五六，皆析文便辞，弥以驰远〔五〕；缀文之士〔六〕，杂袭龙鳞〔七〕，训注说难，转相陵高，积如丘山〔八〕，可谓繁富者矣。而至于俗间行语，众所共传，积非习贯〔九〕，莫能原察〔一０〕。今王室大坏，九州幅裂〔一一〕，乱靡有定〔一二〕，生民无几。〔一三〕私惧后进〔一四〕，益以迷昧，聊以不才，举尔所知〔一五〕，方以类聚〔一六〕，凡一十卷〔一七〕，谓之风俗通义，言通于流俗之过谬〔一八〕，而事该之于义理也〔一九〕。 
　　〔一〕　儒者义详本书佚文。 
　　〔二〕　“竞”，原校云：“一本作 ‘竟’。”朱藏元本同。严可均辑全后汉文引元刻本风俗通校语云：“一本作‘兴’。” 
　　〔三〕　“比谊”谊、义古通。吕氏春秋高诱序：“若有纰缪不经，后之君子，断而裁之，比其义焉。”比义义与此同。周礼大司寇：“ 
凡庶民之狱讼，以邦成弊之。”郑众注：“邦成，若今时决事比也。”贾公彦疏：“若令律有其断事，皆依旧事断之；其无条所，比类以决之，故云决事比。”器案：此文比字，亦比类、比例之义。汉书文纪：“比类从事。”师古注：“类比而从事。” 又刑法志：“决事比万三千四百七十二事。”师古曰： “比，以例相比况也。”后汉书陈宠传：“宠为鲍昱撰辞讼比七卷，决事科条，皆以事类相从。”又应劭传： “辄撰具……决事比例。”诸比字义并同。 
　　〔四〕　章句之学，先汉已有之。后汉书徐防传载：“防以五经久远，圣意难明，宜为章句，以悟后学，上疏曰：‘臣闻诗、书、礼、乐，定自孔子，发明章句，始于子夏。’”汉书艺文志载易经有章句施、孟、梁丘氏各二篇，尚书有欧阳章句三十一卷，大小夏侯章句各二十九卷，春秋有公羊章句、谷梁章句，又刘歆传载：“歆治左氏，引传文以解经，转相发明，由是章句义理备焉。”张禹传载：“禹为师，以上难数对己问经，为论语章句献之。”夏侯建传载：“自师事胜及欧阳高，左右采获，又从五经诸儒问，与尚书相出入者，牵引以次章句，具文饰说。”后汉书桓郁传载：“明帝自制五家要说章句（注引华峤书作五行章句），令郁校定于宣明殿。”又杨终传载：“作春秋外传，改定章句。”赵岐传载：“作孟子章句。”牟长传载： “着尚书章句。”何晏论语集解叙：“安昌侯张禹，本受鲁论，兼讲齐说，善者从之，号曰张侯论，为世所贵；包氏、周氏章句出焉。”唐书艺文志：“自六艺焚于秦，师传之道中绝，而简编讹缺，学者莫得其本真，于是诸儒章句之学兴。”马瑞辰毛诗传笺通释一毛诗诂训传名义考曰：“汉儒说经，莫不先通训诂。汉书扬雄传言：‘雄少而好学，不为章句，训故通而已。’儒林传言：‘丁宽作易说二万言，训故举大义而已。’而后汉书桓谭传亦言：‘谭遍通五经，皆训诂大义，不为章句。’则知训诂与章句有辨：章句者，离章辨句，委曲支派，而语多傅会，繁而不杀，蔡邕所谓‘前儒特为章句者，皆用其意傅，非其本旨’。刘勰所谓‘秦延君之注尧典十余万字，朱普之解尚书三十万言，所以通人恶烦，羞学章句也’。训诂则博习古文，通其转注假借，不烦章解句释，而奥义自辟，班固所谓‘古文读应尔雅，故解古今语而可知也’。” 
　　〔五〕　汉书艺文志六艺略：“后世经传，既已乖离，博学者又不思多闻阙疑之义，而务碎义逃难，便辞巧说，破坏形体，说五字之文，至于二三万言；后进弥以驰逐，故幼童而守一艺，白首而后能言。安其所习，毁所不见，终以自蔽：此学者之大患也。 ”应氏即本此。“ 
驰远”汉志作“驰逐”。礼记王制：“析言破律。” 
　　〔六〕　汉书刘向传赞：“自孔子后，缀文之士众矣。”文选皇甫谧三都赋序：“缀文之士，不率典言。”缀文，汉人又谓之属文。汉书楚元王传：“辟彊字少卿，亦好读诗，能属文。”颜师古注曰： “属文，谓会缀文辞也。”又贾谊传：“能读诗、书，属文。”师古曰：“属谓缀辑之也，言其能文也。”案缀文即缀字成句，联句成章，组章成篇也。又汉书刘歆传：“缀学之士。”义与此同。 
　　〔七〕　文选西都赋：“提封五万，疆埸绮分，沟塍刻镂，原隰龙鳞。”吕延济注：“绮纷、刻镂、龙鳞，皆地之畦疆，相交错成文章。”龙鳞，汉人又多用作“鱼鳞”，义并同。史记淮阴侯传：“天下之士，云合雾集，鱼鳞杂遝。”汉书蒯通传作“鱼鳞杂袭”，师古曰：“杂袭犹杂沓，言相杂而累积。”又刘向传：“鱼鳞左右。”师古曰：“言在帝之左右，相次若鱼鳞也。”又本书正失篇：“杂袭继踵。” 
　　〔八〕　后汉书郑玄传论：“自秦焚六经，圣文埃灭。汉兴，诸儒颇修艺文，及东京学者，亦各名家。而守文之徒，滞固所禀，异端纷纭。互相诡激；遂令经有数家，家有数说，章句多者，或迺百余言。”所论与此同也。文选求立太宰碑表注引七略：“孝武皇帝□丞相公孙弘，广开献书之路，百年之间，书积如山。”御览六○七引本书：“ 
武帝广开献书之路，立五经博士，开弟子员，设科射策，劝以官禄，讫于元始，百有余年，书积如丘山，传业浸众，枝叶繁滋，经说百万言，盖禄利之路然也。” 
　　〔九〕　汉书贾谊传：“孔子曰：‘ 少成若天性，习贯如自然。’”师古曰：“贯亦习也。 ”案：贯、惯通。 
　　〔一０〕苏颂苏魏公集六六校风俗通义题序引意林所载折当篇目录云：“泰山太守臣劭再拜上书曰：‘秦皇焚书坑儒，六艺缺亡。高祖受命，四海乂安，往往于壁柱石室之中，得其遗文，竹朽帛裂，残缺不备。至国家行事，俗间流语，莫能原察。故三代遣輶轩使者，经绝域，采方言，令人君不出户牖而知异俗之语耳。’” 
　　〔一一〕三国志魏书崔琰传：“琰对曰：‘今天下分崩，九州幅裂。’” 
　　〔一二〕诗小雅节南山：“不吊昊天，乱靡有定。”郑玄笺云：“定，止。天下之乱，无肯止之者。” 
　　〔一三〕诗小雅頍弁：“死丧无日，无几相见。”笺云：“王政既衰，我无所依怙，死亡无有日数，能复几何，与王相见也。”汉书五行志中之上：“民生几何，谁能毋偷。”师古曰：“几何，言无多时也。” 
　　〔一四〕论语先进篇：“子曰：‘先进于礼乐，野人也；后进于礼乐，君子也。’”释文引包曰：“先进、后进，谓士先后辈也。”郑曰：“先进、后进，谓学也。” 
　　〔一五〕论语子路篇：“仲弓为季氏宰，问政，子曰：‘先有司，赦小过，举贤才。’曰： ‘焉知贤才而举之？’曰：‘举尔所知；尔所不知，人其舍诸！’” 
　　〔一六〕易系辞上：“方以类聚，物以群分。”语又见礼记乐记。 
　　〔一七〕“凡一十卷”，程本、奇赏本作“凡十一卷”，误。朱筠曰：“案文献通考，陈氏云：‘风俗通义，唐志三十卷，今惟存十卷。’此序自云一十卷，盖后人刻本所改，当作‘三十’。”卢文弨群书拾补作“凡三十一卷”，云：“今多作‘凡一十卷，乃妄人所改。”案严可均辑全后汉文作“凡三十一卷 ”，乃严氏校改，非所见为三十一卷本也。 
　　〔一八〕续汉书五行志五补注：“风俗通曰：‘劭故往视之，何在其有人也，走漏污处，腻赭流漉，壁有他剥数寸曲折耳。’劭又通之曰云云。” 又：“风俗通曰：‘光和四年四月：南宫中黄门寺有一男子’云云，臣昭注曰：‘检观前通，各有未直’云云。”刘昭用通字，即本应氏自序之义。 
　　〔一九〕后汉书本传：“撰风俗通，以辩物类名号，释时俗嫌疑，文虽不典，后世服其洽闻。”三国志魏书王粲传注引华峤汉后书：“子劭，字仲远，亦博学多识，尤好事，诸所撰述，风俗通等，凡百余篇，辞虽不典，世服其博闻。”史通自叙篇：“民者，冥也，冥然罔知。率彼愚蒙，墙面而视。或讹音鄙句，莫究本源；或守株胶柱，动多拘忌：故应劭风俗通生焉。”诸子汇函曰：“应劭，汉太山太守，着书寓同风易俗之意。”又曰：“作风俗通，为一时钜典，诚为政辨风正俗之本也。” 
　　　　风者，天气有寒暖，地形有险易〔一〕，水泉有美恶，草木有刚柔也〔二〕。俗者，含血之类〔三〕，像〔四〕之而生，故言语歌讴异声，鼓舞动作殊形，或直或邪，或善或淫也〔五〕。圣人〔六〕作〔七〕而均齐之，咸归于正；圣人废，则还其本俗〔八〕。尚书：“ 
天子巡守〔九〕，至于岱宗〔一０〕，觐诸侯〔一一〕，见百年〔一二〕，命大师陈诗，以观民风俗〔一三〕。”孝经曰：“移风易俗，莫善于乐〔一四〕。”传曰：“百里不同风，千里不同俗，户异政，人殊服〔一五〕。”由此言之：为政之要，辩风正俗〔一六〕，最其上也〔一七〕。 
　　〔一〕　卢文弨曰：“‘险易’，御览作‘阴阳’。”徐友兰曰：“ 
谨案：当是‘●易’，故讹‘险易 ’。●见干坤凿度，虽伪书，然所用古字，当有元本，第错画多讹易耳，正与穆天子传类也。●字当从二日，与●、●、●同意，许君解●字为云覆日，正与●义近也。昍讹□，上今夺为●，下●讹从，遂为险字。”器案：文献通考经籍考卷四十引亦作“阴阳”，此盖别本。孙子始计篇：“地者，远近、险易、广狭、死生也。 ”淮南子兵略篇：“易则用车，险则用骑。”高诱注曰：“易，平地也。” 
　　〔二〕　意林无“也”字。汉书五行志下之上注：“应劭曰：‘风，土地风俗也。’” 
　　〔三〕　史记律书：“自含血戴角之兽，见犯则校。”则凡动物俱可以含血称之。此文含血之类，则指人类。后汉书赵壹传：“使干皮复含血，枯骨复被肉。”亦正谓圆颅方趾之伦耳。 
　　〔四〕　“像”，意林、通考作“象 ”，古通。 
　　〔五〕　礼记王制：“凡居民财，必因天地寒暖燥湿，广谷大川易制，民生其间者异俗，刚柔轻重迟速异齐。” 
　　〔六〕　意林引本书：“易云：‘利见大人。’大人与圣人，其义一也。”类聚等引本书： “圣者，声也，通也，言其闻声知情，通于天地，条畅万物，故曰圣也。”详佚文。 
　　〔七〕　作谓兴起，读如孟子公孙丑上“贤圣之君六七作”之作。 
　　〔八〕　汉书地理志下：“凡民函五常之性，而其刚柔缓急音声不同，系水土之风气，故谓之风。好恶取舍，动静亡常，随君上之情欲，故谓之俗。孔子曰：‘移风易俗，莫善于乐。’言圣王在上，统理人伦，必移其本而易其末，此混同天下，壹之呼中和，然后王教成也。”刘昼新论风俗章：“风者，气也。俗者，习也。土地水泉，气有缓急，声有高下，谓之风焉。人居此地，习以成性，谓之俗焉。风有厚薄，俗有淳浇，明王之化，当移风使之雅，易俗使之正。” 
　　〔九〕　“守”，吴本、郎本、钟本、汪本、郑本及全后汉文作“狩”，古通。 
　　〔一０〕文见孔本尚书舜典，窃疑此及下文俱出尚书大传。本书引经文及经说多相混。白虎通德论巡守篇所引尚书大传，与此下文同，此二句自应与下文相连属，知书传引经文而释之如此也。又此及下文俱见礼记王制篇，陈立白虎通疏证卷六云：“盖伏生引以释书也。”岱宗，详后正失篇封泰山禅梁父及山泽篇五岳。 
　　〔一一〕“觐”，尚书大传作“见” ，礼记作“觐”。 
　　〔一二〕“见”，尚书大传作“问” 。路史后纪十二疏仡纪引郑玄注：“百年，老成人；见，尊之至。”则郑本大传仍作“见”。王制郑注：“觐，见也，就见老人。”汉书万石君传：“问百年，民所疾苦。” 
　　〔一三〕白虎通巡守篇引尚书大传： “见诸侯，问百年，命大师陈诗，以观民风俗。”汉书艺文志六艺略曰：“古有采诗之官，王者所以观风俗，知得失，自考正也。”又食货志曰：“春秋之月，群居者将散，行人振木铎，徇于路以采诗；献之大师，比其音律，以闻于天子。故曰：王者不窥牖户而知天下。” 又礼乐志：“乃立乐府，采诗夜诵。”师古曰：“采诗，依古遒人徇路，采取百姓讴谣，以知政教得失也。” 王制郑注：“陈诗，谓采其诗而视之。”疏云：“此谓王巡守，见诸侯毕，乃命其方诸侯大师－－是掌乐之官，各陈其国风之诗，以观其政令之善恶：若政善，诗辞亦善，政恶，诗辞亦恶；观其诗则知君政善恶。故天保诗云：‘民之质矣，日用饮食。’是其政和；若其政恶，则十月之交‘彻我墙屋，田卒污莱’是也。”器案：采诗，汉代又谓之举谣言。后汉书羊续传：“为南阳太守，……采问风谣，然后乃进。”又郅寿传：“圣王听歌谣于路。”又刘陶传：“诏以谣言举刺史二千石，由是诸坐谣言征者，悉拜议郎。”又蔡邕传：“ 
又令三公谣言奏事。”又范滂传： “后诏三府椽属举谣言。”又李郃传：“和帝分遣使者至州县观采风谣。”三国志魏书武纪注引魏书：“灵帝诏书敕三府举奏，……民为作谣言者，免罢之。”后汉书蔡邕传注引汉官仪：“三公听采长吏臧否，人所疾苦，还条奏之，是为举谣言者也。” 
　　〔一四〕引孝经，见广要道章。汉书五行志下：“夫天子省乐以作风。”注：“应劭曰：‘ 风，土地风俗也。省中和之风以作乐，然后可移恶风移恶俗也。’” 
　　〔一五〕汉书王吉传：“百里不同风，千里不同俗，户异政，人殊服。”又货殖传：“国异政，家殊俗。” 
　　〔一六〕“辩”，文选王元长三月三日曲水诗序注引作“辨”；集注残本引“政”作“正” 。 
　　〔一七〕晏子春秋内篇问上景公问明王之教民何若章：“古者，百里而异习，千里而殊俗，故明王脩道，一民同俗。” 
　　　　周、秦常以岁八月遣輶轩之使，求异代方言，还奏籍之，藏于秘室〔一〕。及嬴氏之亡，遗脱漏弃，无见之者〔二〕。蜀人严君平有千余言〔三〕，林闾翁孺〔四〕才有梗概之法〔五〕，扬雄好之，天下孝廉〔六〕卫卒〔七〕交会，周章质问〔八〕，以次注续，二十七年，尔乃治正〔九〕，凡九千字，其所发明，犹未若尔雅之闳丽也，张竦以为悬诸日月不刊之书〔一０〕；予实顽闇，无能述演，岂敢比隆于斯人哉〔一一〕！顾惟述作之功〔一二〕，故聊光启之耳。 
　　〔一〕　意林、文选七命注、又颜延年曲水诗序注、文选曲水诗序集注及任彦升宣德皇后令集注、事类赋五引俱无“岁”字，御览七七九、职官分纪四五引有。“遣輶轩之使求异代方言”，意林作“遣輶轩使者采异代方（道藏本误“芳”）言”。七命注、曲水诗序注及集注、宣德皇后令集注引无“遣”字，书钞四０、御览引有。“求”，书钞、分纪、事类赋作“ 采”，御览、全后汉文作“采”，拾补引孙曰：“文选颜延年曲水诗序注引此作‘采’（器案：六臣本作“采 ”），七命注作‘采’（器案：宣德皇后令集注作“采 ”），意林同。”事类赋引“代”作“俗”，臆改。“ 还奏籍之”，御览、分纪引无“ 
籍”字。“藏于秘室”，意林、七命注、事类赋作“藏之秘府”。器案：说文车部：“輶，轻车也。”文选吴都赋：“輶轩蓼扰。”李周翰注： “輶轩，轻车也。”异代方言者，异谓异语，代谓代语。方言十云：“皆南楚、江、湘之间代语也。”郭注： “凡以异语相易谓之代也。”又十三注：“鼻、祖，皆始之别名也，转复训以为居，所谓代语者也。”事类赋引作“异俗方言”，所谓不知妄作也。奏籍者，据扬雄答刘歆书：“尝闻先代輶轩之使，奏籍之书，皆藏于周、秦之室。”郭璞方言序：“盖闻方言之作，出乎輶轩之使，所以巡游万国，采览异言，车轨之所交，人迹之所蹈，靡不毕载，以为奏籍。”奏籍，盖谓奏进之簿籍，御览、分纪无“籍”字，非是。秘室者，汉书艺文志：“于是建藏书之策，置写书之官，下及诸子传说，皆充秘府。”注：“如淳曰：‘刘歆七略曰：外则有太常、太史、博士之藏，内则有延阁、广内、秘室之府。’ ”则秘室又称秘府也。 
　　〔二〕　意林作“及嬴氏之亡，遗弃殆尽”。 
　　〔三〕　道藏本意林“千”作“十” ，误。戴震方言疏证曰：“案常璩华阳国志：‘高尚逸民严遵，字君平，成都人。’又云：‘严君平经德秉哲。’汉书地理志：‘后有王褒、严遵、扬雄之徒，文章冠天下。’又王贡两龚鲍传：‘蜀有严君平，博览无不通；扬雄少时从游学，蜀人爱敬，至今称焉。’严遵即庄遵，汉显宗孝明皇帝讳庄，始改为严。扬雄法言开明篇：‘蜀庄沈冥，蜀庄之才之珍也。’吴秘注云：‘庄遵字君平。’洪迈容斋随笔以法言不讳庄字，何独至此书而曰严？不知本书不讳而后人改之者多矣。此书下文 ‘蜀人有扬、庄者’，不改庄字，岂独习于严君平之称而妄改之与？” 
　　〔四〕　意林“孺”下有“者”字。拾补云：“华阳国志：‘林闾，字翁孺，临邛人，扬雄师也。’”戴氏疏证曰：“案广韵：‘林闾氏，出自嬴姓。文字志云：后汉有蜀郡林闾翁孺，博学善书。’而华阳国志乃云：‘林闾字公孺，临邛人，扬雄师之。见方言。’又云：‘ 
林翁儒训诰玄远。’似以为林姓闾名，且公孺、翁儒，讹舛互异；据此书，林闾定是复姓。”钱绎方言笺疏云：“案王应麟姓氏急就篇云：‘汉扬雄书：林闾妇，蜀郡掌氏子。’其误与常璩同。” 
　　〔五〕　钱绎笺疏曰：“方言卷十三云：‘梗，略也。’注云：‘梗概大略也。’张衡东京赋：‘故粗为宾言其梗概如此。’薛综注云：‘梗概，不纤密，言粗举大纲如此之言也。’后汉书杜笃传云： ‘故略其梗概。’李贤注：‘梗概，犹言粗略也。’左思魏都赋云：‘时梗概于滮池。’声转而为辜较，孝经云：‘盖天子之孝也。’孔传云：‘盖者，辜较之辞。 ’刘炫述义云：‘辜较，犹梗概也，孝道既广，举其大略也。’” 
　　〔六〕　汉书武纪：“元光元年冬十一月，初令郡国举孝廉各一人。”颜师古注曰：“孝谓善事父母者，廉谓清洁有廉隅者。”武纪又载：“元朔元年，有司奏议曰：‘今诏书昭先帝圣绪，令二千石举孝廉，所以化元元，移风易俗也。不举孝，不奉诏，当以不敬论；不察廉，不胜任也，当免。”北堂书钞设官部引汉官仪：“和帝诏曰：‘大郡口五十万，举孝廉二人。’”后汉书和纪：“永元十三年九月诏：‘其令缘边郡口十万以上，岁举孝廉一人，不满十万，二岁举一人，五万以下，三岁举一人。’”案后汉书丁鸿传：“ 时大郡口五六十万，举孝廉二人，小郡口二十万，并有蛮、夷者，亦举二人，帝（和帝）以为不均，下公卿会议。鸿与司空刘方上言：‘凡口率之科，宜有阶品，蛮、夷错杂，不得为数。自今郡国率二十万口岁举孝廉一人，四十万二人，六十万三人，八十万四人，百万五人，百二十万六人，不满二十万，二岁一人，不满十万，三岁一人。’帝从之。”和帝诏盖即据丁、刘之言。续汉书百官志五：“郡太守、王国相，本注曰：‘岁尽，遣吏上计，并举孝廉，郡口二十万举一人。’”当时名额分配比例，亦随时随地而异宜；举二人或举一人，则俱谓举孝与廉各二人或各一人，安帝永初二年诏所谓居乡里有廉清孝顺之称者，亦分别言之，故曰兴廉举孝，非谓孝廉为一人也。岁尽者，刘昭注补引卢植周礼小行人“秋献功”注曰：“计断九月，因秦以十月为正故也。”又后汉书顺纪载：“阳嘉元年冬十一月辛卯，初令郡国举孝廉，限年四十以上，诸生通章句，文吏能笺奏，乃得应选。”则举孝廉又有限年之制也。又案：意林、书钞七九引傅子：“闲岁察举孝廉而上之，皆是九州百郡之士，风异俗殊，所尚不同。”则扬雄之所以向天下孝廉周章质问者，正以其风异俗殊，所尚不同也。 
　　〔七〕　续汉书百官志五注引汉官仪：“民年二十三为正，一岁以为卫士，……年五十六老衰，乃得免为民，就田。”卫卒即卫士。 
　　〔八〕　汉书武纪：“南越献驯象。 ”应劭注曰：“驯者，教能拜起，周章从人意也。”楚辞九歌云中君：“聊遨游兮周章。”王逸注：“周章，犹周流也。”颜氏家训勉学篇：“齐有宦者内参田鹏鸾，……时伺间隙，周章询请。”文选杨德祖答临淄侯笺：“自周章于省览，何遑高视哉！”张铣注曰：“周章，驰逐也。”隋书王贞传：“谢齐王索文集启：‘咫尺天人，周章不暇。’”按周章犹言周流章皇，文选羽猎赋：“章皇周流。”注：“章皇，犹仿徨也；周流，周匝流行也。” 
　　〔九〕　刘淇助字辨略三曰：“此尔字，犹云斯也，然后也。尔既训此，故得转为斯也。” 
　　〔一０〕张竦，字伯松，见汉书张敞杜邺陈遵传，即王莽传所谓“欲求封，过张伯松”者也。扬雄答刘歆书：“常闻先代輶轩之使，奏籍之书，皆藏于周、秦之室。及其破也，遗弃无见之者。独蜀人有严君平、临邛林闾翁孺者，深好训诂，犹见輶轩之使所奏言。翁孺与雄外家牵连之亲，又君平过误有以私遇少而与雄也。君平财有千言耳，翁孺梗概之法略有。翁孺往数岁死，妇蜀郡掌氏子，无子而去。而雄始能草文，先作县邸铭、王佴颂、阶达铭及成都城四隅铭；蜀人有杨庄者为郎，诵之于成帝，成帝好之，以为似相如。雄以此得外见。此数者，皆都水君尝见也，故不复奏。雄为郎之岁，自奏：少不得学，而心好沈博绝丽之文，愿不受三岁之奉，且休脱直事之繇，得肆心广意，以自克就。有诏：‘不可夺奉，令尚书赐笔墨钱六万，得观书于石室。’（据疏证本）如是，后一岁，作绣补、灵节、龙骨之铭诗三章，成帝好之，遂得尽意。故天下上计孝廉及内郡卫卒会者，雄常把三寸弱翰，齎油素四尺，以问其异语，归即以铅镝次之于椠，二十七岁于今矣；而语言或交错相反，方复论思详悉集之。燕其疑张伯松不好雄赋颂之文，然亦有以奇之，常为雄道言其父及其先君熹典训，属雄以此篇目，颇示其成者，伯松曰：‘ 是县日月不刊之书也。’”戴氏疏证曰：“据上云：‘ 语言或交错相反，方复论思详悉集之。’是歆求方言时，雄撰集尚未成，此云‘示其成者’，正以见有未成者耳。今书中有仅举其字，不辨何方云然，盖方言究属雄未成之书。洪迈以汉书本传无所谓方言，艺文志亦不载方言，遂疑非雄作。又云：‘书称汝、颍之间，先汉人无此语也。’则书内举水名以表其地者多矣，何以先汉人不得称汝、颍之间邪？应劭风俗通义序云：‘周、秦常以岁八月，遣輶轩之使，……张竦以为悬诸日月不刊之书。’任昉南徐州萧公行状：‘并勒成一家，悬诸日月。’李善注云：‘扬雄方言曰：雄以此篇目烦示其成者张伯松，伯松曰：是悬诸日月不刊之书也。’此注重 ‘伯松’二字，有讹舛。”（器案“伯松”二字不重，属上句读之，其理自贯。）钱氏笺疏曰：“按汉书扬雄传备列雄所着书，独无方言。常璩华阳国志及艺文志小学类亦但有训纂一篇，儒家有雄所序三十八篇，亦不及方言。东汉一百九十年中，未有称扬子作方言者；至汉末应劭风俗通义序始称：‘周、秦以岁八月，遣輶轩之使，……二十七年，尔乃始正。’又劭注汉书引杨雄方言一条。是称扬子作方言者，案自劭始。至魏孙炎注尔雅，吴薛综述二京解，晋杜预注左传，张载、刘逵注三都赋，皆递相证引；沿及东晋，郭氏遂注其书；后儒称扬子方言，盖由于是。郭氏云：‘三五之篇着。’与歆书‘ 
十五篇’之数正合。而隋书经籍志云：‘方言十二卷。’旧唐书称：‘别国方言十三卷。 ’是并十五为十三，断在郭注后、隋以前无疑矣。又风俗通义序取答书语，详具本末，云：‘方言凡九千字。 ’今计本文实万一千九百余字，盖子云此书本未成也。观其答刘歆书言：‘ 
交错相反，方复论思详悉集之。’ 又云：‘张伯松属雄以此篇目，颇示其成者。’又云： ‘如可宽假延期，必不敢有爱。’其曰‘方复论思详悉集之’，则正在构缀时也；曰‘颇示其成者’，则尚有未成者也；曰‘宽假延期，必不敢有爱’，则谓他时成书之后也；书中自十二卷以下，大率皆仅举其字，不言何方，其明证也。当歆求书时，撰集未备，歆欲借观未得，故七录不载，汉志亦不着录。至卷帙字数之不同，或子云既卒之后，侯芭之徒，搜其遗稿，私相传述，不免辗转附盗，如徐铉之增说文，故字多于前；厥后传其学者，以汉志无方言之名，而小学家有别字十三篇，不着撰人名氏，恐其假借影附，故证其实出于扬子，遂并为一十三卷，以就其数，故卷减于旧欤？至宋志又云十四卷，当因刘歆书及扬子答书向附籍卷末者，亦别为卷而并数之，无可疑也。”器案：华阳国志蜀都士女篇言 “典莫正于尔雅，故作方言。”当即本之应氏“言其所发明，犹未若尔雅之闳丽”之说，钱氏言“常志不言扬子作方言”，可谓失之眉睫。汉志着录之别字，钱大昕三史拾遗亦以为：“即扬雄所撰方言十三卷也。本名輶轩使者绝代语释别国方言，或称别字，或称方言，皆省文。”案后汉书光武十王传载东平王所着有别字，盖仿雄书而为之。 
　　〔一一〕意林作“余虽不才，敢比隆于斯人”。史记刘敬传：“哭泣之声未绝，伤痍者未起，而欲比隆于成、康之时，臣窃以为不侔也。” 
　　〔一二〕礼记乐记：“作者之谓圣，述者之谓明，明圣者，述作之谓也。”郑玄注：“述谓训其义也。”疏云：“作者之谓圣，圣者，通达物理，故作者之谓圣，则尧、舜、禹、汤是也。述者之谓明，明者，辨说是非，故修述者之谓明，则子游、子夏之属是也。” 
　　　　昔客为齐王画者〔一〕，王问：“画孰最难？孰最易？〔二〕”曰：“犬马最难，鬼魅最易。”犬马旦暮在人之前，不类不可，类之故难；鬼魅无形，无形者不见，不见故易〔三〕。今俗语虽云浮浅，〔四〕然贤愚所共咨论，有似犬马，其为难矣；并综事宜于今者，孔子称：“幸苟有过，人必知之。〔五〕”俾诸明哲〔六〕，幸详览焉。 
　　〔一〕　何本、郎本、程本、钟本无 “客”字。 
　　〔二〕　何本、郎本、程本、钟本、郑本作“最易”，无“孰”字。 
　　〔三〕　何本、郎本、钟本作“无形者不见故易”，不重‘不见’二字。按韩非子外储说左上：“客有为齐王画者，齐王问曰：‘画孰最难者？’ 曰：‘犬马最难。’‘孰最易者？’曰：‘鬼魅最易。 ’夫犬马，人所知也，旦暮罄于前，不可类之，故难。鬼魅无形者，不罄于前，故易之也。”即此文所本。淮南子泛论篇：“今夫图工好画鬼魅而憎图狗马者，何也？鬼魅不世出，而狗马可日见也。夫存危治乱，非智不能，而道先（从王念孙说乙正）称古，虽愚有余；故不用之法，圣王弗行，不验之言，圣王弗听。”后汉书张衡传：“譬犹画工恶图犬马，而好作鬼魅，诚以实事难形，而虚伪不穷也。”刘昼新论正赏篇：“由今之人画鬼魅者易为巧，摹犬马者难为工，何者？鬼魅质虚，而犬马质露也。” 
　　〔四〕　汉书东方朔传赞：“其事浮浅。” 
　　〔五〕　论语述而篇：“陈司败问： ‘昭公知礼乎？’孔子曰：‘知礼。’孔子退。揖巫马期而进之，曰：‘吾闻君子不党。君子亦党乎？君取于吴为同姓，谓之吴孟子。君而知礼，孰不知礼！’巫马期以告，子曰：‘丘也幸苟有过，人必知之。’” 
　　〔六〕　诗大雅蒸民：“既明且哲，以保其身。”汉书刑法志：“躬明悊之性。”悊即哲字，说文心部悊下云：“‘哲’或从心。” 


皇霸第一　
 
风俗通义皇霸卷一〔一〕
　　 　　盖天地剖分，万物萌毓〔三〕；非有典艺〔四〕之文，坚基可据，推当今以览太古，自昭昭而本冥冥〔五〕，乃欲审其事而建其论，董其是非而综其详略〔六〕，言也实为难哉！故易纪三皇，书叙唐、虞，惟天为大，唯尧则之，巍巍其有成功，焕乎其有文章〔七〕。自是以来，载籍昭澈。然而立谈者人异，缀文者家舛〔八〕，斯乃杨朱哭于歧路〔九〕，墨翟悲于练素者也〔一０〕。是以上述三皇，下记〔一一〕六国，备其终始曰皇霸。 
　　〔一〕　程本、郑本“第”上有“卷 ”字，何本、胡本、钟本作“卷一”，今从元本。苏颂校风俗通义题序载三十一卷本篇名、卷第云：“独皇霸一篇，同为第一。” 
　　〔二〕　何本、胡本、钟本有此一行，今从之。 
　　〔三〕　萌毓即萌育，易蛊卦：‘君子以果行育德。’释文：“王肃本作‘毓德’。”汉书五行志中之上：“孕毓根核。”师古曰：“‘ 
毓’字与‘育’同。” 
　　〔四〕　类聚五二引王粲儒吏论：“ 古者，八岁入小学，学六甲、五方、书计之事，……文法典艺，具存于此矣。”典艺，犹言经典。贾谊新书六本篇：“诗、书、易、春秋、礼、乐，六者之本，谓之六艺。”汉书艺文志有六艺略，师古曰：“六艺，六经也。” 
　　〔五〕　庄子知北游：“夫昭昭生于冥冥。”淮南人间篇：“人能由昭昭于冥冥，则几于通矣。”又要略篇：“昭昭之通冥冥。”又缪称篇：“人能贯冥冥入于昭昭，可与言至矣。”汉书外戚孝武李夫人传：‘去彼昭昭，就冥冥兮。’则以“昭昭”与“冥冥”对文，为汉人习惯用法。昭昭亦作照照，淮南子泰族篇：“由冥冥至照照。”又：“从冥冥见照照。” 
　　〔六〕　“详略”，原作“详矣”，拾补曰：“疑。”刘师培风俗通义书后曰：“‘矣’疑 ‘略’。”今据改正。 
　　〔七〕　论语泰伯篇：“子曰：‘大哉！尧之为君也！巍巍乎惟天为大，唯尧则之。荡荡乎民无能名焉，巍巍乎其有成功也，焕乎其有文章。”集解：“孔安国曰：‘则，法也；美尧能法天而行化也。 ’何晏曰：‘功成化隆，高大巍巍也。焕，明也；其立文垂制，复着明也。’” 
　　〔八〕　汉、魏、六朝人以“家”、 “人”对文，“家”、“人”义同，详辽海引年器撰“ 家”“人”对文解。 
　　〔九〕　“歧”原作“岐”，今改。 
　　〔一０〕程本、郑本“练素”作“丝素”，郎本校云：“俗本作‘丝素’，今从宋本。”案：淮南子说林篇：“杨子见逵路而哭之，为其可以南可以北；墨子见练丝而泣之，为其可以黄可以黑。” 
　　〔一一〕郎本、程本、郑本“记”作 “纪”。 
　　
　　○三皇〔一〕
　　　　春秋运斗枢说：“伏羲、女娲、神农，是三皇也。〔二〕”皇者天〔三〕，天不言，四时行焉，百物生焉〔四〕；三皇垂拱无为〔五〕，设言而民不违〔六〕，道德玄泊〔七〕，有似皇天，故称曰皇。〔八〕皇者，中也，光也，弘也；含弘〔九〕履中，开阴阳〔一０〕，布刚上〔一一〕，含皇极〔一二〕，其施光明，指天画地〔一三〕，神化潜通〔一四〕，煌煌盛美〔一五〕，不可胜量。礼号谥记说：〔一六〕“伏羲、祝融、神农。〔一七〕”含文嘉记〔一八〕：“虙戏，燧人，神农〔一九〕。伏者，别也，变也〔二０〕；戏者〔二一〕，献也，法也；伏羲始别八卦，以变化天下，天下法则，咸伏贡献，故曰伏羲也〔二二〕。燧人始钻木取火〔二三〕，炮生为熟，令人无复腹疾〔二四〕，有异于禽兽，遂天之意，故曰遂人也〔二五〕。神农，神者，信也；农者，浓也；始作耒耜，教民耕种，美其衣食，德浓厚若神〔二六〕，故为神农也。”尚书大传说：“ 遂人为遂皇，伏羲为戏皇，神农为农皇也。遂人以火纪〔二七〕，火，太阳也〔二八〕，阳尊，故讬遂皇于天；伏羲以人事纪，故讬戏皇于人：盖天非人不因〔二九〕，人非天不成也。神农以地纪〔三０〕，悉地力，种 ●疏〔三一〕，故讬农皇于地：天地人之道备〔三二〕，而三五之运兴矣。〔三三〕” 
　　〔一〕　潜夫论五德志篇：“世传三皇、五帝，多以为伏羲、神农为二皇；其一，或曰燧人，或曰祝融，或曰女娲，其是与非，未可知也。” 
　　〔二〕　礼记曲礼疏、路史后纪二载郑玄注中候敕省图引运斗枢：“ 
伏牺、神农、女娲为三皇。”郑玄注明堂位引春秋纬说同，正义引作春秋运斗枢差德命叙。御览七六引春秋运斗枢作：“虙牺，女娲，神农，是谓三皇也。”吕氏春秋用众篇高诱注：“三皇：伏羲，神农，女娲也。”盖亦本春秋纬为说。 
　　〔三〕　诗大雅文王：“思皇多士。 ”毛传：“皇，天也。” 
　　〔四〕　论语阳货篇：“子曰：‘天何言哉！四时行焉，百物生焉。天何言哉！’” 
　　〔五〕　尚书武成：“垂拱而天下治。”蔡沈集传曰：“垂衣拱手而天下自治。” 
　　〔六〕　御览七七引“设”作“谨” ，拔萃引“民”作“明”，俱不可据。晋书刑法志：“ 三皇设言而民不违，五帝画象而民知禁。”正与此同。淮南子泛论篇：“神农无制令而民从。”高诱注：“无制令，结绳以治也。”义与此可互参。 
　　〔七〕　玄泊，谓玄冥寂泊。陆机七征：“玄虚子耽性冲素，雍容玄泊。” 
　　〔八〕　公羊传成公八年，何休注： “德合玄者称皇。孔子曰：‘皇象玄，逍遥术，无文字，德明谥。’”疏以为春秋说文。 
　　〔九〕　“含弘”，御览引作“合元 ”，与所引运斗枢合。 
　　〔一０〕御览引无“开阴阳”三字，明以三字为句也。 
　　〔一一〕“布刚正”，郑本“刚”作 “纲”，御览作“网”，俱未可据。“正”原作“上” ，今从吴本、拔萃本改正。陈立白虎通疏证二号篇引此句作“布纪纲上”，刘师培则以为“‘刚’下疑脱‘柔 ’字”，俱有未当，盖未董其是非，从而句读不明耳。 
　　〔一二〕郑本、御览“含”作“合” 。尚书洪范：“五皇极，皇建其有极。”汉书五行志上：“次五曰建用皇极。”应劭注曰：“皇，大；极，中也。” 
　　〔一三〕后汉书侯霸传：“韩歆指天画地，言甚刚切。”史记魏其武安侯列传：“不仰视天而俯画地。”集解：“张晏曰：‘视天，占三光也；画地，知分野所在也。’”指天与视天义同。 
　　〔一四〕御览七六引春秋运斗枢：“ 皇者，合元履中，开阴布纲，指天画地，神化潜通。” 
　　〔一五〕御览七六引应劭汉官仪：“ 皇者，大也，言其煌煌盛美。”蔡邕独断上：“皇者，煌也，盛德煌煌，无所不照。”类聚一一、文选西京赋注引尚书刑德放：“皇者，煌煌也。”初学记九、御览七六、西京赋注引春秋元命包：“皇者，煌煌也。”初学记九、御览七六引书帝命验及尚书纬：“皇者，煌煌也。”白虎通号篇：“号之为皇者，煌煌人莫违也。” 文选东都赋注引春秋元命包：“伏羲，女娲，神农为三皇。”高诱吕氏春秋用众、孝行二篇注并云：“三皇：伏羲，神农，女娲也。”水经渭水注：“庖羲之后，有帝女娲焉，与神农为三皇矣。”是并以女娲为三皇者。 
　　〔一六〕郎本校云：“或无‘说’字。” 
　　〔一七〕白虎通号篇：“三皇者，何谓也？谓伏羲，神农，燧人；或曰：伏羲，神农，祝融也。礼曰：‘伏羲，神农，祝融，三皇也。’”所引之礼，即号谥记，亦汉人引经与经说不分之证。 
　　〔一八〕器案：以上下文例之，“记 ”疑当作“说”。 
　　〔一九〕“燧人”，拾补以为当作“ 遂人”。案：礼记曲礼疏引宋均注援神契引甄耀度，亦谓燧人、伏羲、神农为三皇。 
　　〔二０〕御览七八、路史后纪一注引礼含文嘉，无“变也”二字。 
　　〔二一〕“戏”，御览作“牺”，路史注作“羲”。又路史注无“法也”二字。 
　　〔二二〕类聚一一、御览七八、路史后纪一注引礼含文嘉：“伏羲德洽上下，天应以鸟兽文章，地应以龟书，伏羲乃则象作易。”易系辞下释文： “‘牺’，孟、京作‘戏’，云：‘伏，服也；戏，化也。’” 
　　〔二三〕“燧”，拾补校作“遂”，云：“‘燧’非，上亦当改。”何本、汪本、郑本“始 ”讹“取”。 
　　〔二四〕郑本删“复”字，类聚一一、初学记九、御览七八引含文嘉无“复”字，路史后纪五注引含文嘉作“有”。拾补载臧镛堂、顾明说：“旧本‘复’、‘腹’二字，必本来止一‘复’字，古与‘ 腹’通用，吕览季冬纪可证。后人记‘腹’字于旁，遂误并写入，当删‘ 
腹’留‘复’。”卢文弨曰：“‘ 腹’字易晓，故不从其说；然此亦学者所当知也，仍着之。” 
　　〔二五〕“遂人”，初学记、御览作 “燧人”，类聚、路史注作“遂人”。案：礼纬说三皇名，俱以同音字为训，如伏者别也，（说文：“●，迫也，读若易虙羲氏。”盖古无轻唇音也。此以别训伏，正是一例。）变也；戏者，献也，法也；神者，信也；农者，浓也。准此，则礼含文嘉此文正自作燧人，故以遂天之意释之。卢氏谓当作“遂人”，盖未观其会通，今所不从。白虎通号篇：“谓之燧人何？钻木燧取火，教民熟食，养人利性，避臭去毒，谓之燧人也。”盖亦用礼纬说。 
　　〔二六〕“德浓厚若神”，路史后纪三注引含文嘉作“德信浓厚若神”，御览七八引含文嘉作“其德浓厚若神”。白虎通号篇：“谓之神农何？古之人民，皆食禽兽肉；至于神农，人民众多，禽兽不足，于是神农因天之时，分地之利，制耒耜，教民农作，神而化之，使民宜之，故谓之神农也。” 
　　〔二七〕类聚一一、初学记九引尚书大传，“纪”下有“官”字，此引无“官”字，与下文例同。 
　　〔二八〕拾补曰：“御览无‘太’字，是。”器案：御览七七引本书，又七八引尚书大传，俱无“太”字。 
　　〔二九〕宋本御览卷七七引“因”作 “固”，未可据。 
　　〔三０〕“以地纪”三字，原无，今据卢文弨说校补。拾补云：“‘ 
以地纪’，本无此三字，今大传略说有，与上下文一例，兹补入。” 
　　〔三一〕“种●疏”，吴本作“种□ 疏”汇函本、拔萃本作“种百疏”，御览引作“植谷” ，无“疏”字。案：干禄字书：“●，谷俗字。”今所见唐写本诸书，“谷”多作“●”，与此正同。拾补校作“ 
●”，云：“即谷字，但禾居左居中小异耳。各本上从●，下从木，如论衡偶会篇、高诱注吕氏春秋季秋纪，齐民要术引海内经，皆同，乃后来转写之误，字书唯篇海独从禾，今并上正之。”朱筠曰：“案说文解字：‘●，续也，百谷之总名，从禾●声。’●即谷字。疏通蔬，假借字也。” 
　　〔三二〕原无“之”字，今据御览七七引补，与下文一例。 
　　〔三三〕尚书大传略说下：“遂人为遂皇，伏羲为戏皇，神农为农皇也。遂人以火纪，火，大阳也，阳尊，故讬遂皇于天；伏羲以人事纪，故讬戏皇于人。盖王非人不固，人非天不成也。神农以地纪，悉地力，种谷蔬，故讬农皇于地。天地人之道，而三五之运兴矣。” 
　　　　谨案〔一〕：易称〔二〕：“古者，伏羲氏之王天下也，仰则观象于天，俯则观法于地，始作八卦，以通神明之德，以类万物之情，结绳为网罟，以田以渔〔三〕。伏羲氏没，神农氏作，斫木为耜，揉木为耒，耒耜之利，以教天下，日中为市，致天下之民。通其变，使民不倦，神而化之，使民宜之。〔四〕”唯独叙二皇〔五〕，不及遂人；遂人功重于祝融、女娲，文明大见〔六〕，大传之义，斯近之矣。 
　　〔一〕　钟本案语低一格，以下所有案语并同。器案：案犹考也，荀子不苟篇：“国乱而治之者，非案乱而治之之谓也。”杨倞注：“案，据也。 ”汉书贾谊传：“臣谨稽之天地，验之往古，按之当今之务。”师古曰：“稽，考也。”案、按古通。 
　　〔二〕　引易，见系辞下。 
　　〔三〕　胡本、钟本“田”作“佃” ，与系辞同，古通。御览七八引春秋内事：“伏牺氏以木德王天下。天下之人，未有室宅，未有水火之和；于是乃仰观天文，俯察地理，始画八卦，定天地之位，分阴阳之数，推列三光，建分八节，以爻应气，凡二十四气，消息祸福，以制吉凶。” 
　　〔四〕　系辞“通其变”上有“神农氏没，黄帝、尧、舜氏作”云云，此盖传钞者误省。汉书百官公卿表注，应劭曰：“虙羲氏始作八卦，神农氏为耒耜，黄帝氏作衣服，神而化之，使民宜之。”又武纪注，应劭曰：“黄帝、尧、舜，祖述伏羲、神农，结网耒耜，以日中为市，交易之业，因其所利，变而通之，使民知之，不苦倦也。”所述黄帝、尧、舜事，亦本系辞为说，俱出应氏一人之手，不应有所违啎，明此本有，而为传钞者误省之也。 
　　〔五〕　淮南子原道篇：“泰古二皇。”高诱注：“二皇，伏羲、神农也。”御览七七引许注：“庖牺、神农。”又缪称篇：“昔二皇，凤至于庭。”文选长笛赋注引高诱注曰：“二皇，伏羲、神农也。”潜夫论五德志篇说同。独断上：“古天子庖牺氏、神农氏称皇。”则以伏羲、神农为二皇，盖汉儒旧说。郎本作“二王”，非。 
　　〔六〕　“大见”，原作“文见”，朱筠曰：“恐误。”按何本、郑本、拾补引一本作“大见”，今据改正。易干卦文言：“见龙在田，天下文明。”正义：“阳气在田，始生万物，故天下有文章而光明也。” 
　　
　　○五帝〔一〕
　　　　易传、礼记、春秋国语、太史公记〔二〕：黄帝、颛顼、帝喾、帝尧、帝舜是五帝也〔三〕。 
　　〔一〕　史记五帝本纪第一，小题下正义云：“案太史公依世本、大戴礼，以黄帝、颛顼、帝喾、唐尧、虞舜为五帝，谯周、应劭、宋均皆同。” 
　　〔二〕　太史公记，即后人改题之史记，先汉人俱称为太史公记，或太史公书，或太史公传，或太史公。褚少孙补龟策传：“窃好太史公传。”扬子法言君子篇：“淮南说之用，不如太史公之用也。太史公，圣人将有取焉。”汉书艺文志：“太史公百三十篇，冯商所续太史公七篇。”汉书杨恽传：“恽始读外祖太史公记。”又宣元六王传：“东平王宇上疏求诸子及太史公书，……大将军王凤言……太史公书有战国纵横权谲之谋。”又叙传上：“自东平思王以叔父求太史公、诸子书。”后汉书窦融传：“乃赐融以外属图及太史公五宗、外戚世家、魏其侯列传。”又范升传：“时难者以太史公多引左氏，升上太史公违戾五经、谬孔子言，及左氏春秋不可录者三十一事。”又陈元传：“博士范升等所议奏左氏春秋不可立，及太史公违戾，凡四十五事。”又杨终传：“后受诏删太史公书为十余万言。”按史记太史公自序：“凡百三十篇，五十二万六千五百字，为太史公书。”索隐：“案桓谭云：‘迁所着书成，以示东方朔，朔皆署曰太史公。’则谓太史公是朔称也；亦恐其说未尽，盖迁自尊其父着述，称之曰公。或云：‘迁外孙杨恽所称。’事或当尔也。”是是书题署为太史公，有出自司马迁、东方朔及杨恽三说，总之，初不名为史记也。应氏称为太史公记，亦从其朔也。后汉书班彪传乃谓：“司马迁着史记。”此范蔚宗之言，非班氏父子之文也。三国志魏书．王肃传：“帝又问：‘司马迁以受刑之故，内怀隐切，着史记，非贬孝武。’”是史记为太史公书专名，始于魏世也。清人乃谓：“史记之名，当起叔皮父子，观汉五行志及后书班彪传可见。”（梁玉绳史记志疑。梁氏之误，齐召南考证、钱大昕三史拾遗、沈钦韩汉书疏证、洪颐烜读书丛录已质言之也。）或又谓：“盖晋后着录，改从今名。 ”（王先谦汉书补注）皆无稽之言，不足致诘也。 
　　〔三〕　白虎通号篇：“五帝者，何谓也？礼曰：‘黄帝、颛顼、帝喾、帝尧、帝舜也。’ 易曰：‘黄帝、尧、舜氏作。’书曰：‘帝尧、帝舜。 ’（尧典）”史记五帝本纪：“予观春秋国语，其发明五帝德、帝系姓章矣。”（大戴礼记有是二篇。）器案：世本及高诱吕氏春秋用众、先己、执一、孝行各篇注，并以黄帝、颛顼、帝喾、尧、舜为五帝。鲁语上：“ 黄帝能成命百物，以明民共财，颛顼能修之，帝喾能序三辰以固民，尧能单均刑法以仪民，舜勤民事而野死， ……故有虞氏褅黄帝而祖颛顼，郊尧而宗舜。”韦昭注：“此上四者，谓祭天以配食也。祭昊天于圜丘曰褅，祭五帝于明堂曰祖，宗祭上帝于南郊曰郊。有虞氏出自黄帝、颛顼之后，故褅黄帝而祖颛顼；舜受禅于尧，故郊尧。礼祭法：‘有虞氏郊喾而宗尧。’与此异者，舜在时则宗尧，舜崩而子孙宗舜，故郊尧耳。”此即司马迁、应劭称国语言五帝所本，故韦昭举“祭五帝”以实之也。 
　　　　谨按：易〔一〕、尚书大传，天立五帝以为相，四时施生，法度明察，春夏庆赏，秋冬刑罚〔二〕。帝者任德设刑〔三〕，以则象之，言其能行天道〔四〕，举错审谛〔五〕。黄帝始制冠冕，垂衣裳，上栋下宇，以避风雨〔六〕，礼文法度，兴事创业。黄者，光也〔七〕，厚也，中和之色，德施四季〔八〕，与地同功，故先黄以别之也〔九〕。颛者，专也；顼者，信也〔一０〕；言其承文，易之以质，〔一一〕使天下蒙化〔一二〕，皆贵贞悫也〔一三〕。喾者，考也，成也，言其考明法度，醇美喾然，若酒之芬香也〔一四〕。尧者，高也，饶也〔一五〕，言其隆兴焕炳，最高明也〔一六〕。舜者，推也〔一七〕，循也〔一八〕，言其推行道德，循尧绪也〔一九〕。 
　　〔一〕　此本易系辞下言所谓圣人制器尚象之事为言。 
　　〔二〕　王闿运尚书大传补注六略说下据白虎通引佚文云：“天立五帝以为相，四时施生，法度明察，春夏庆赏，秋冬刑罚。”今白虎通无文，盖即风俗通之误。 
　　〔三〕　钟本“刑”误“形”。 
　　〔四〕　御览七七引“天道”作“大道”，不可据。 
　　〔五〕　御览引“错”作“措”，古通。又引“谛”下有“也”字，是，当据补。御览七六引应劭汉官仪：“帝者，德象天地，言其能行天道，举措审谛，父天母地，为天下主。”文选西京赋注、初学记九、御览七六引春秋元命包：“帝者，谛也。”后汉书李云传：“露布上书移副三府，引孔子曰：‘帝者，谛也。’”注引春秋运斗枢曰：“五帝修名立功，修德成化，统调阴阳，招类使神，故称帝。帝之言谛也。” 郑玄注：“审谛于物色也。”礼记玉藻正义、明堂位正义引孝经援神契：“帝者，谛也。”尚书尧典正义：“ 言帝者，天之一名，所以名帝。帝者，谛也，言天荡然无心，忘于物我，言公平通远，举事审谛，故谓之帝也。” 
　　〔六〕　系辞“避”作“待”。 
　　〔七〕　释名释采帛：“黄，晃也，犹晃晃象日光也。”说文黄部：“黄，地之色也，从田，从●，●亦声，●，古文光。”黄从光得声，故二字古多通用。左传襄公二十年：“陈侯之弟黄出奔楚。” 公羊、谷梁并作“光”。文选东京赋注引瑞应图：“腾黄，神马，一名吉光。”汉书天文志：“黄道，一曰光道。”水经济水二注：“齐人言广音与光同。” 
　　〔八〕　“施”字各本俱脱，御览引有，拾补据补，是，今从之。白虎通疏证号篇引作“德与四季同功，故先王以别之也”，向壁虚造，大抵葫芦汉书之流亚耳。 
　　〔九〕　郎本“以”作“而”。史记封禅书：“或曰，黄帝得土德，黄龙地螾见。”集解： “应劭曰：‘螾，丘蚓也。黄帝土德，故地见其神。蚓大五六围，长十余丈。’”白虎通号篇：“黄者，中和之色，（又见五行篇。）自然之性，万世不易；黄帝始作制度，得其中和，万世常存，故称黄帝也。”又谥篇：“黄帝先黄后帝者何？古者质，生死同称，各持行，合而言之，美者在上。黄帝始制法度，得道之中，万世不易，后世虽圣，莫能与同也。后世德与天同，亦得称帝，不能制作，故不得复称黄帝。”春秋繁露三代改制质文篇：“黄帝之先谥，（凌曙曰：“黄，谥也，在帝上，故曰先谥。”）四帝之后谥，何也？曰：帝号必存，五帝代首天之色，号至五而反；周人之王轩辕，直首天黄号，故曰黄帝。云帝号尊而谥卑，故四帝后谥也。 ” 
　　〔一０〕御览引有“悫也”二字。 
　　〔一一〕“文易”二字原倒植，拾补据御览引乙正，是，今从之。 
　　〔一二〕拾补云：“御览‘蒙’作‘ 遵’。” 
　　〔一三〕白虎通号篇：“谓之颛顼何？颛者，专也；顼者，正也；能专正天人之道，故谓之颛顼也。”通典一０四引五经通义：“颛顼者，颛犹专，顼犹愉，幼少而王，以致太平，常自愉，嗛约自小之意，故两字为谥。” 
　　〔一四〕白虎通号篇：“谓之帝喾何？喾者，极也，言其能施行，穷极道德也。”陈立疏证曰：“说文学部：‘喾，急告之甚也，从告，学省声。 ’释玄应说喾与酷音义皆同。案急告者，喾之本训，引申为穷极之义。史记三代年表、管子侈靡篇作帝□，集韵：‘□通作喾。’史记注引世纪作帝□，山海经大荒经作‘帝俊生后稷’，注：‘帝俊即喾。’案俊为才德极出之名，故喾亦训极。言道德穷极，礼祭法：‘帝喾能序星辰以固民。’是其事也。” 
　　〔一五〕御览引脱“饶也”二字。 
　　〔一六〕白虎通号篇：“谓之尧者何？尧犹峣峣也，至高之貌，清妙高远，优游博衍，众圣之主，百王之长也。”疏证曰：“广雅释言云：‘尧，峣也。’广雅释诂及方言云：‘峣，高也。’风俗通引书传此文云云，说文垚部：‘尧，高也，从垚在兀上，高远也。古文作●。’案说文：‘垚，土高貌。’又云：‘兀，高而上平也。’高之上又增以高，是至高之貌也。汉书扬雄传注：‘尧，硗硗至高之貌。’说文：‘ 峣，焦峣，山高貌也。’以峣训尧，以高训峣，皆叠韵训也。” 
　　〔一七〕御览引“推”作“准”，拾补曰：“‘推’乃‘准’之误，准音近舜。”孙志祖读书脞录四曰：“案准舜音虽相近，然‘推行道德’，文义较明，若作准行，颇觉不古。白虎通号篇：‘舜犹● 也，言能推信尧道而行之。’可证推字之义。且广雅释诂三：‘●，推也。’●，古舜字，益可信是推非准矣。”案孙说是，五帝之名，应氏虽多以声近之字相训，然有二训以上时，其字亦有不以声近者为准，如黄者厚也、顼者信也、喾者成也之类，盖所以补声训字之不足也。此文既以声近字之循训舜，故以推行之义足循，而必欲改推为准，或且据此以改白虎通及广雅之文则凿矣。 
　　〔一八〕意林“循”讹“修”。 
　　〔一九〕旧本“推行道德”误植在“ 舜者”上，拾补依御览乙正，今从之；意林作“舜者，推也，修也，言推修尧之绪”，虽有讹脱，其文序固未颠倒也。王念孙广雅疏证、陈寿祺尚书大传定本引此文已移正。白虎通号篇：“谓之舜者何？舜犹●●也，言能推信尧道而行之。”陈立疏证引此文亦移正。刘师培白虎通论补释曰：“‘推’乃‘ 
准’字之讹，风俗通同。盖彼文所引书传，凡帝王之名，均以声近之字相训，故知彼推字当作准；知彼文推当作准，则此文亦然。广韵训舜为推，亦准字之讹。”案刘说失之凿，前已举正矣。 
　　
　　○三王〔一〕
　　　　礼号谥记说〔二〕：“夏禹、殷汤、周武王，是三王也。”尚书说：“文王作罚，刑兹无赦。〔三〕”诗说：“有命自天，命此文王。〔四〕”“文王受命，有此武功。〔五〕”“仪刑文王，万国作孚。〔六〕”春秋说：“王者孰谓？谓文王也。〔七〕” 
　　〔一〕　汉书扬雄传注：“应劭曰： ‘三王：夏，殷，周。’”又百官公卿表上注：“张晏曰：‘五帝自以德不及三皇，故自去其皇号；三王又以德不及五帝，自损称王。’” 
　　〔二〕　意林无“记”字，未可据。 
　　〔三〕　尚书康诰文。 
　　〔四〕　诗大雅文王有声文。 
　　〔五〕　诗大雅灵台文。 
　　〔六〕　诗大雅文王，“国”作“邦 ”，此汉人避汉高帝刘邦讳改。 
　　〔七〕　钟本“谓”字不重，非。此公羊传隐公元年文，疏引春秋元命包：“王者孰谓？文王也。疑（拟）三代，谓疑（拟）文王。”白虎通号篇：“三王者，何谓也？夏、殷、周也。故礼士冠经曰： ‘周弁，殷冔，夏收，三王共皮弁也。’”陈立疏证曰：“案三王之名，定于后世。周人尊文王为受命祖，故孝经圣治云：‘昔者，周公郊祀后稷以配天，宗祀文王于明堂，以配上帝。’文王亲迎于渭，即以亲迎为天子之礼；文王造舟为梁，即以造舟为天子之制：是周人之尊文王，在武王之上，何得援论语服事之说，以相难也？诗文王序云：‘ 
文王受命作周也。’汉志引刘歆作三统历，考上世帝王，以为文王受命九年而崩。易干凿度云：‘入戊午蔀二十九年伐崇，作灵台，改正朔，布王号于天下，受箓应河图。’诗疏引我应说，文王之戒武王曰：‘我终之后，恒称太子，河、洛复告，尊朕称王。’又引元命苞曰：‘西伯既得丹书，于是称王，改正朔。’诗棫朴云：‘左右趣之。’笺云：‘左右之诸臣，皆趣疾于事，谓相助积薪，唯天子祭天始燔柴。’ 繁露亦引此诗，以说郊祭。据诸经纬之文，则文王在时，固已称王。孟子告子下：‘三王之罪人也。’赵注亦以禹、汤、文王当之也。” 
　　　　谨案：易称：“汤、武革命。〔一〕”尚书：“ 武王戎车三百两，虎贲八百人〔二〕，擒纣于牧之野。〔三〕”“惟十有三祀，王访于箕子。〔四〕”诗云“ 亮彼武王，袭伐大商。〔五〕”“胜殷遏刘，耆定武功。〔六〕”由是言之：武王审矣。论语：“文王率殷之叛国，〔七〕”“以服事殷。〔八〕”时尚臣属，何缘便得列三王哉？〔九〕经美文王，三分天下有其二〔一０〕，王业始兆于此耳。俗儒〔一一〕新生〔一二〕，不能采综，多共辨论〔一三〕，至于讼□；大王、王季，皆见追号，岂可复谓已王乎？禹者，辅也，辅续舜后，庶绩洪茂。自尧以上王者〔一四〕，子孙据国而起，功德浸盛，故造美论〔一五〕。舜、禹本以白衣砥行显名〔一六〕，升为天子，虽复更制〔一七〕，不如〔一八〕名着，故因名焉。经曰：“有鳏在下曰虞舜”〔一九〕，“佥曰伯禹”〔二０〕，“禹平水土”〔二一〕，是也。汤者，攘也，昌也，言其攘除不轨，改亳为商，成就王道，天下炽盛〔二二〕。文、武皆以其所长。夫擅国之谓王，能制割之谓王，制杀生之威之谓王〔二三〕，王者，往也，为天下所归往也〔二四〕。 
　　〔一〕　周易革卦文。 
　　〔二〕　拾补引孙志祖曰：“案书序：‘虎贲三百人。’孟子言三千人，本书卷二引书亦同，此云八百，讹。”器案御览二四一引汉官仪：“虎贲中郎将，古官也。书称：‘武王伐纣，戎车三百两，虎贲三百人，擒纣于牧之野。’言其猛怒如虎之奔赴。平帝元始元年，更名虎贲郎。古有勇者孟贲，故改奔为贲。”后汉书顺纪注引汉官仪曰：“书称‘虎贲三百人’ ，言其猛怒如虎之奔赴也。”本书正失篇又引作“虎贲三千人”。按墨子明鬼篇下云：“武王以择车百两，虎贲之卒四百人，先庶国节窥戎，与殷人战于牧之野。” 综上所述，则武王所率虎贲之士，有三百人、四百人、八百人、三千人四说，疑莫能明也。孙星衍尚书今古文注疏书序第三十下曰：“‘三百人’，当是‘ 
三千’之误也。司马法云：‘革车一乘，士十人，徒二十人。’乐记云：‘虎贲之士说剑。’则虎贲即士也；一乘十人，三百乘则三千人矣。” 
　　〔三〕　“擒”，拔萃本作“禽”，古通。书序：“武王戎车三百两，虎贲三百人，与受战于牧野，作牧誓。”段玉裁撰异曰：“孟子尽心篇：‘ 武王之伐殷也，革车三百两，虎贲三千人。’史记周本纪：‘遂率戎车三百两，虎贲三千人，甲士四万五千人，以东伐纣。’吕氏春秋简选、贵因二篇皆云：‘武王简车三百，虎贲三千，以要甲子之事，而纣为禽。’韩非子（初见秦篇）、战国策（魏策、赵策，又见史记苏秦传）皆云：‘武王将素甲三千领，战一日，破纣之国。’江氏叔澐曰：‘三百人当为三千人，司马法曰：革车一乘，士十人，徒二十人。乐记曰：虎贲之士说剑。然则虎贲，士也，一乘十人，三百两则三千人矣。’玉裁谓江说近是。此时周礼未备，不必泥于周礼‘虎士八百人’之数。虎贲，言其勇也，盖周以此勇士灭殷，后因之设虎贲氏。风俗通义皇霸篇：‘尚书，武王戎车三百两，虎贲八百人，擒纣于牧之野。’与今本异。孔晁注逸周书（克殷解）所言士卒虎贲之数亦未审。”器案：翟灏四书考异亦主三千人之说，梁玉绳史记志疑又从书序说，莫衷一是，盖亦难言之类，故应劭亦持两端之论也。 
　　〔四〕　尚书洪范文。 
　　〔五〕　毛诗大明作“凉彼武王，肆伐大商”，释文引韩诗“凉”作“亮”，与此合，仲远用鲁诗也。“肆”之与“袭”，亦毛、鲁之异。 
　　〔六〕　周颂武文。 
　　〔七〕　“文王率殷之叛国”，论语无文，而见于左传，襄公四年传云：“文王率殷之叛国以事殷。”应氏此书，同时引及二家之说者，率并为一文，而总出书名于前，疑“论语”上本有“左传”二字，而传钞者夺之也。后汉书西羌传：“及文王为西伯，西有昆夷之患，北有猃狁之难，遂攘戎、狄而戍之，莫不宾服，乃率西戎征殷之叛国以事殷纣。”李贤注亦据左传为说，亦可证也。 
　　〔八〕　论语泰伯篇：‘三分天下有其二，以服事殷。” 
　　〔九〕　案辨文王不受命改元称王始于此文，其后，孔颖达尚书泰誓正义、周易正义卷一论卦辞爻辞谁作，及张守节史记周本纪正义俱本之。 
　　〔一０〕详前注八。 
　　〔一一〕后汉书杜林传注引风俗通： “若能纳而不能出，能言而不能行，讲诵而已，无能往来，此俗儒也。”荀子儒效篇：“●然若终身之虏，而不敢有他志，是俗儒者也。” 
　　〔一二〕汉书张禹传：“新学小生，乱道误人。”新生，犹言新学小生也。 
　　〔一三〕何本、郎本、钟本“共”作 “其”，未可据。 
　　〔一四〕原衍“也”字，御览引无，今据删。 
　　〔一五〕御览引“美论”作“美谥” 。 
　　〔一六〕白衣，谓非贵显。史记儒林传：“公孙弘以春秋白衣为天子三公。” 
　　〔一七〕御览引“更制”作“制谥” 。 
　　〔一八〕御览引“不如”作“不知” 。 
　　〔一九〕书尧典文。 
　　〔二０〕书尧典文。 
　　〔二一〕书吕刑文，又尧典：“女平水土。” 
　　〔二二〕御览“炽盛”作“炽昌”。 
　　〔二三〕拾补曰：“‘能制割’，当作‘能专利害’，此三句本范睢语，见秦策。” 
　　〔二四〕御览引无“为”字。谷梁传庄公三年：“其曰王者，民之所归往也。”韩诗外传五：“王者，往也，天下往之谓王。”说文：“ 
王，天下所归往也。”白虎通号篇：“王者，往也，天下所归往也。”春秋繁露灭国篇： “王者，民之所往。”又深察名号篇：“王者，往也。 ”御览七六引易干凿度：“王者，天下所归往。”类聚一一引春秋考耀文：“王者，往也，神所输向，人所乐归。”类聚一一、御览七六引春秋文耀钩：“王者，往也，神所向往，人所乐归。”文选西京赋注、初学记九、御览七六引春秋元命包：“王者，往也，神之所输向，人所乐归也。”吕氏春秋下贤篇：“王也者，天下之往也。”意林、史记秦本纪正义、长短经通变篇、御览四０三引桓谭新论：“王者，往也，言其惠泽优游，天下归往也。” 
　　
　　○五伯〔一〕
　　　　春秋说，齐桓、晋文、秦缪、宋襄、楚庄是五伯也〔二〕。 
　　〔一〕　胡本、钟本“五伯”作“五霸”，下同。 
　　〔二〕　白虎通号篇：“或曰：五霸，谓齐桓公、晋文公、秦穆公、宋襄公、楚庄王也。” 赵岐孟子告子下注、高诱吕氏春秋当务篇注同，俱用春秋说也。案旧说五伯，凡有五种，除上列者外，其以为昆吾、大彭、豕韦、齐桓、晋文者，则白虎通号篇、诗谱疏引服虔左传注、高诱吕氏春秋先己篇注、杜预左传成公二年注是也；其以为齐桓、晋文、楚庄、吴阖庐、越勾践者，则荀子王霸篇，吕氏春秋当染篇是也；其以为齐桓、晋文、秦穆、楚庄、吴阖庐者，则白虎通号篇是也；其以为齐桓、宋襄、晋文、秦穆、吴夫差者，则颜师古汉书诸侯王表注（顾炎武日知录袭之）是也：要之，皆未明晰伯、霸之分，致言有异同耳。伯于此具有二义，一为五等爵之伯，一为诸侯长之伯，古人以后者别于前者，读伯如霸，后遂与霸混耳。孟子离娄音义引丁公着曰：“霸者，长也，言为诸侯之长。”即其一证。礼记王制：“二百一十国以为州，州有伯。”左传哀公十三年：“晋人曰：‘于姬我为伯。’……子服景伯对使者曰：‘王合诸侯，则伯帅侯牧以见于王，伯合诸侯，则侯帅子男以见于伯。’”注：“伯，诸侯长。” 郑语：“其后八姓，于周未有侯伯。……昆吾为夏伯矣，大彭、豕韦为商伯矣。”韦昭注：“侯伯，诸侯之伯。”左传成公二年注：“五伯：夏伯昆吾，商伯大彭、豕韦，周伯齐桓、晋文。”考左传庄公二十七年：“王使召伯廖赐齐侯（桓公）命。”注：“赐命为侯伯。” 又僖公二十八年：“王命尹氏及王子虎、内史叔兴父命晋侯（文公）为侯伯。”尚书有文侯之命。齐策上：“ 王斗曰：‘昔先君桓公，……九合诸侯，一匡天下，天子授籍，立为太伯。’”盖齐桓授籍，晋文策命，此以霸而为伯也，故春秋家有齐桓、晋文为二伯之说，此即齐桓、晋文之与夏昆吾、商大彭、豕韦所以称为五伯也。至于不言夏、商之伯，而以齐桓、晋文为春秋五霸称首者，此则孟子所谓“以力假仁者”之霸君耳。应氏此文，通言齐桓、晋文、秦穆、宋襄、楚庄，则合当正名为五霸，始不失其本柢耳。 
　　　　谨案：春秋左氏传〔一〕，夏后太康，娱于耽乐，不循民事〔二〕，诸侯僭差；于是昆吾氏乃为盟主，诛不从命，以尊王室。及殷之衰也，大彭氏、豕韦氏复续其绪〔三〕，所谓王道废而霸业兴者也。〔四〕齐桓九合一匡〔五〕，率成王室〔六〕，责彊楚之罪，复菁茅之贡〔七〕；晋文为践土之会〔八〕，修朝聘之礼〔九〕，纳襄克带〔一０〕，翼戴天子〔一一〕。孔子称 “民到于今受其赐〔一二〕”。又曰：“齐桓正而不谲，晋文谲而不正。〔一三〕”至于三国，既无叹誉一言；而缪公受郑甘言，置戍而去〔一四〕，违黄发之计〔一五〕，而遇殽之败〔一六〕，杀贤臣百里奚〔一七〕，以子车氏为殉，诗黄鸟之所为作〔一八〕，故谥曰缪〔一九〕；襄公不度德量力，〔二０〕慕名而不综实，六鶂五石〔二一〕，先着其异〔二二〕，覆军残身，终为僇笑；庄王僭号，自下摩上〔二三〕，观兵京师，问鼎轻重〔二四〕，恃强肆忿，几亡宋国，易子析骸，厥祸亦巨〔二五〕：皆无兴微继绝〔二六〕、尊事王家之功〔二七〕。世之纪事者，不详察其本末，至书于竹帛，同之伯功〔二八〕，或〔二九〕误后生，岂不暗乎！伯者，长也，白也〔三０〕，言其咸建五长，功实明白也〔三一〕。或曰：霸者，把也，驳也，言把持天子政令，纠率同盟也〔三二〕。桓公问管仲：“吾何君也？ ”对曰：“狄困于卫，复兵不救，须灭乃往存之，仁不纯，为霸君也。〔三三〕”盖三统者，天地人之始，道之大纲也〔三四〕；五行者，品物之宗也〔三五〕；道以三兴，德以五成。故三皇五帝、三王五伯。至道不远，三五复反〔三六〕；譬若循连镮〔三七〕，顺鼎耳〔三八〕，穷则反本，终则复始也〔三九〕。 
　　〔一〕　案“传”当作“说”，此左氏先师说五霸文也。国语郑语：“昆吾为夏伯矣，大彭、豕韦为商伯矣。”左氏先师以春秋外传明伯始于夏、商，为春秋以前之三伯，而孔子又有叹誉桓、文之言，故通三代之霸君而为五伯也。 
　　〔二〕　拾补校“循”作“修”，二字古书多混。 
　　〔三〕　汉书韦贤传应劭注曰：“国语曰：‘大彭、豕韦为商伯。’” 
　　〔四〕　白虎通号篇：“昔三王之道衰，而五霸存其政，帅诸侯，朝天子，正天下之化，兴复中国，攘除夷、狄，故谓之霸也。”左传成公二年正义、论语宪问篇疏引郑玄论语注云：“天子衰，诸侯兴，故曰霸。霸，把也，言把持王者之政教；故其字或作伯，或作霸也。”按程本、郑本、拔萃本“霸业”作“ 伯业”。 
　　〔五〕　论语宪问篇：“桓公九合诸侯，不以兵车。”管子小匡篇：“兵车之会六，乘车之会三。”史记齐世家、封禅书并云：“兵车之会三，乘车之会六。”与管子互异。论语义疏、经典释文、论语正义引郑玄云：“庄十三年会柯，十四年会鄄，十五年又会鄄，十六年会幽，二十七年又会幽，僖元年会柽，二年会贯，五年会首戴，七年会宁母。”则举其数以实之。而自隋刘炫以至清代诸儒，数九合者，异说纷纭，莫衷一是。唯朱熹集注曰：“九，春秋传作纠，督也。 ”说最弘通。考管子小匡篇、晏子春秋问下篇、荀子王霸篇、韩非子十过篇、吕氏春秋勿躬篇、大戴礼记保傅篇、淮南子泛论篇、新序杂事篇、说苑尊贤篇、论衡书虚篇，皆以“九合诸侯”与“一匡天下”对言。案说文鸟部：“鸠，鹘鸼也，从鸟九声。”段玉裁注曰：“经传多假鸠为逑为勼，辵部曰：‘逑，敛聚也。’勹部曰：‘勼，聚也。’”器案庄子天下篇：‘而九杂天下之川。”释文：“‘九’，本亦作‘鸠’，聚也。”桓公九合诸侯、盖九假为鸠，其义为聚，犹云桓公聚合诸侯云尔。宪问篇又曰：“管子相桓公，霸诸侯，一匡天下。”集解引马融曰：“匡，正也；天子微弱，桓公帅诸侯以尊周室，一正天下。”汉书郊祀志注：“一匡天下，谓定襄王为天子之位也。” 
　　〔六〕　率成，犹言遵率辅成。左传宣公十二年：“昔平王命我先君文侯曰：‘与郑夹辅周室，毋废王命。’今郑不率。”杜预注：“率，遵也。 ” 
　　〔七〕　“菁茅”，原作“青茅”，程本、郑本作“包茅”郎本校云：“俗本作‘包茅’，今从宋本。”拾补校作“菁茅”，云：“‘青’讹。” 器案：卢校是，今从之。书禹贡：“荆州包匦菁茅。” 管子封禅篇：“江、淮之间，一茅而三脊，名曰菁茅。 ”韩非子外储说左上：“仲父曰：‘必不得已，楚之菁茅不贡于天子三年矣，君不如举兵为天子伐楚。’”俱作“菁茅”，可证。左传僖公四年：“管仲对曰：‘尔贡包茅不入，王祭不共，无以缩酒，寡人是征。’”史记齐世家集解引贾逵云：“包茅，菁茅匦之也，以供祭祀。” 
　　〔八〕　左传僖公二十八年：“夏四月，戊辰，晋侯、宋公、齐国归父、崔夭、秦小子慭次于城濮，……楚师败绩，……晋师三日馆谷，及癸酉而还。甲午，至于衡雍，作王宫于践土。……五月丙午，晋侯及郑伯盟于衡雍。癸亥，王子虎盟诸侯于王庭。… …君子谓是盟也信；谓晋于是役也，能以德攻。”史记晋世家集解引服虔曰：“王庭，践土也。” 
　　〔九〕　左传昭公三年，子太叔曰： “文、襄之霸也，令诸侯三岁而聘，五岁而朝。”是其事也。 
　　〔一０〕何本、郎本、程本、钟本、郑本“克”误“冠”。朱筠曰：‘案带即左氏母弟之宠子带也。僖公二十五年：‘晋侯辞秦师而下，三月，至于阳樊，右师围温，左师逆王。四月，王入于王城；取太叔于温，杀之于隰城。’即是事也。”刘师培曰：“ ‘纳襄克带’，似指讨子带言，‘冠’为误字。” 
　　〔一一〕左传昭公九年：“翼戴天子，而加之以共。”杜预注：“翼，佐也，谓辅翼而推戴之也。” 
　　〔一二〕论语宪问篇文。 
　　〔一三〕论语宪问篇文，应氏引此文上下倒植，翟灏四书考异、俞樾古书疑义举例俱以为上下两句易置之例。集解引郑玄曰：“谲，诈也，谓召于天子，而使诸侯朝之。仲尼曰：‘以臣召君，不可以训，故书曰天王狩于河阳。’是谲而不正也。”又引马融曰：“伐楚以公义，责包茅之贡不入，问昭王南征不还，是正而不谲也。” 
　　〔一四〕“戍”原作“戎”，拾补校作“戍”，今据改正。左传僖公三十年：“九月甲午，晋侯、秦伯围郑，以其无礼于晋，且贰于楚也。晋军函陵，秦军汜南。佚之狐言于郑伯曰：‘国危矣，若使烛之武见秦君，师必退。’公从之。辞曰：‘臣之壮也，犹不如人；今老矣，无能为也已！’公曰：‘吾不能早用子，今急而求子，是寡人之过也；然郑亡，子亦有不利焉。’许之，夜缒而出，见秦伯曰：“秦、晋围郑，郑既知亡矣。若亡郑而有益于君，敢以烦执事；越国以鄙远，君知其难也，焉用亡郑以陪邻？邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦、瑕，朝济而夕设版焉：君之所知也。夫晋何厌之有，既东封郑，又欲肆其西封；不阙秦，焉取之？阙秦以利晋，惟君图之。” 秦伯说，与郑人盟，使杞子、逢孙、杨孙戍之，乃还。 ”史记十二诸侯年表：“秦穆公三十年，围郑，有奇言，即去。”奇言，甘言，俱谓烛之武说秦君也。 
　　〔一五〕尚书秦誓：“虽则云然，尚犹询兹黄发，则罔所愆。”书序曰：“秦穆公伐郑，晋襄公帅师败诸崤，还归，作秦誓。”尔雅释诂上：“黄发，齯齿，鲐背，□，老寿也。”郭璞注：“黄发，发落更生黄者。”疏引舍人曰：“黄发，老人发白复黄也。”礼记曲礼：“ 
故君子式黄发。”正义：“黄发，太老人也，人初老，则发白，太老，则发黄。”汉书息夫躬传：“昔秦缪公不从百里奚、蹇叔之言，以败其师，悔过自责，疾诖误之臣，思黄发之言，名垂于后世。 ”又李寻传：“寻说王根曰：‘昔秦穆公说諓諓之言，任仡仡之勇，身受大辱，社稷几亡，悔过自责，思惟黄发，任用百里奚，卒伯西域，德列王道。’”秦缪违黄发之计而败师，思黄发之言而称霸，综观前后，义实相成，时因应氏此文而汇及之。 
　　〔一六〕春秋僖三十三年。 
　　〔一七〕杀百里奚云云，与蒙毅语合，见下注引史记蒙恬传，谢肇浙文海披沙以为“纰缪失实”者，失之目治。 
　　〔一八〕左传文公五年：“秦伯任好卒，以子车氏之三子奄息、仲行、针虎为殉，皆秦之良也，国人哀之，为之赋黄鸟。”诗秦风黄鸟序：“黄鸟，哀三良也，国人刺穆公以人从死，而作是诗也。”史记秦本纪：“三十九年，缪公卒，葬雍，从死者百七十七人，秦之良臣子舆氏三人，名曰奄息、仲行、针虎，亦在从死之中，秦人哀之，为作歌黄鸟之诗。”正义引应劭云：“秦穆公与群臣饮，酒酣，公曰：‘ 
生共此乐，死共此哀。’于是奄息、仲行、针虎许诺；及公薨，皆从死，黄鸟诗所为作也。”（汉书匡衡传注引应劭同）盖用鲁诗说。毛诗三称子车，孔疏引左传作子舆，与史记同，舆、车字异义同。案黄鸟之什，左传言赋诗，应劭言作诗，其义一也。诗绿衣序云“作是序”，载驰序云“赋是诗”，知作诗与赋诗义固同也。 
　　〔一九〕周书谥法篇：“名与实爽曰谬。”通作缪，蔡邕独断：“名实相反为缪。”史记蒙恬传：“蒙毅曰：‘秦穆公杀三良而死罪百里奚，而非其罪，故立号曰缪。’”论衡福虚篇：“且近难以秦穆公、晋文公，曰：夫谥者，行之迹也，迹生时行以为死谥。穆者，误乱之名；文者，德惠之表。”皮日休皮子文薮秦穆谥缪论云：“晋惠公之在位，作宗庙之蠹蝎，为社稷之稂莠，一立十五年，其为害也大矣。今之学者，以秦穆为缪，尚疑其谥，得斯人也，可以谥缪为定。 ”据此诸说，则缪为缪戾之缪，旧有是说；而吴曾辨误录下尚谓“后世称穆而不称缪”，谢肇浙文海披沙犹举以与鲁缪、关壮锡相比，是知一十而不知二五也。钱大昕十驾斋养新录四曰：“古书昭穆之穆，与谥法之缪，二字相乱。礼记大传：‘序以昭缪。’注：‘缪读为穆，声之误也。’坊记：阳侯杀缪侯而窃其夫人。’释文：‘缪音穆。’公羊传：‘葬宋缪公。’释文：‘缪音穆，凡此后仿此。’史记蒙恬传：‘昔者，秦穆公杀三良而死罪百里奚，而非其罪也，故立号曰缪。’然则秦缪公之谥，当读如缪，所谓名与实爽曰缪也。蒙恬（案当作蒙毅）秦人，其言必有自矣。” 
　　〔二０〕左传隐公十一年：“不度德，不量力。” 
　　〔二一〕“鶂”，何本作“鹢”。六鶂五石，见春秋僖公十六年，公羊、谷梁作“鶂”，左传作“鹢”，释文：“‘鹢’本或作‘鶂’。”说文鸟部引春秋传亦作“鶂”。 
　　〔二二〕公羊传僖公十六年：“五石六鹢，何以书？记异也。”汉书五行志下之上：“厘公（即僖公）十六年正月，六鶂退蜚过宋都。左氏传曰： ‘风也。’刘歆以为风发于它所，至宋而高、鶂高蜚而逢之，则退，经以见者为文，故记退蜚，传以实应着言风，常风之罚也；象宋襄公区雾自用，不容臣下，逆司马子鱼之谏，而与彊楚争盟，后六年，为楚所执，应六鶂之数也。”又下之下云：“厘公十六年正月戊申朔，陨石于宋五。是月，六鶂退蜚过宋都。董仲舒、刘向以为象宋襄公欲行伯道，将自败之戒也。……天戒若曰，德薄国小，勿恃炕阳，欲长诸侯，与彊大争，必受其害。”公羊解诂云：“石者，阴德之专者也；鹢者，鸟中之耿介者；皆有似宋襄公之行。襄公欲行霸事，不纳公子目夷之谋，事事耿介自用，卒以五年见执，六年终败，如五石六鹢之数。”是三传先师咸以五石六鹢为宋襄图霸取败之异也。易林蹇之蛊、困之坤并云：“六鹢退飞，为襄败祥。”后汉书襄楷传：“春秋五石陨宋，其后襄公为楚所执。”三国志魏书管辂传注引辂别传：“ 宋襄失德，六鶂并退。”俱本春秋先师说也。 
　　〔二三〕汉书贾邹枚路传赞：“贾山自下劘上。”孟康曰：“劘谓剀切之也。”苏林曰：“ 劘音摩，厉也。”器案：汉书叙传述贾邹枚路传第二十作“自下摩上”，摩谓切劘也，续汉书五行志一亦作“ 自下摩上”。 
　　〔二四〕左传宣公三年：“楚子伐陆浑之戎，遂至于雒，观兵于周疆。定王使王孙满劳楚子；楚子问鼎之大小轻重焉。”史记楚世家集解引服虔曰：“陆浑在洛西南。观兵，陈兵于周也。”国语周语上：“ 
先王耀德不观兵。”韦昭注：“观，示也。” 
　　〔二五〕左传宣公十五年：“敝邑易子而食，析骸以爨。”杜注：“ 
爨，炊也。”又公羊传、吕氏春秋行论篇、韩诗外传一皆有此说。 
　　〔二六〕论语尧曰篇：“兴灭国，继绝世。”皇侃义疏曰：“若有国为前人非理而灭之者，新王当更为兴起之也。若贤人之世被绝不祀者，当为立后系之，使得仍享祀也。” 
　　〔二七〕朱藏元本、仿元本、吴本、胡本、郎本、程本、钟本、汪本、拔萃本“王家”作“ 王室”。文选魏都赋注、西征赋注引汉官仪：“帝室，犹古言王室。” 
　　〔二八〕伯功，即方伯之职，亦即下文所谓五长是也。伯霸之分，此文至为明晰。 
　　〔二九〕或，惑通。 
　　〔三０〕意林作“伯者，白也，长也 ”。 
　　〔三一〕句末原无“也”字，天中记三０引有，今据补。尚书益稷：“外薄四海，咸建五长。”孔传：“言至海诸侯五国，立贤者一人为方伯，谓之五长，以相统治，以奖王室。”白虎通爵篇：“伯者，白也。（据卢校）”礼记王制正义、公羊传隐公元年疏引春秋元命苞：“伯者，伯之为言白也，明白于德也。”独断上：“伯者，白也，明白于德。”礼记曲礼下：“五官之长曰伯。” 
　　〔三二〕拾补曰：“意林作‘言其把持天下之政’，元刻‘子’亦作‘下’。案左传正义载康成说云‘言把持王者之政教’，则作‘天子’是。” 器案：今所据大德本及朱藏元本作“子”不作“下”，与卢所见元本异。白虎通号篇：“霸犹迫也，把也，迫胁诸侯，把持王政。”玄应一切经音义二引国语贾逵注：“霸犹把也，言把持诸侯之权也。”广韵四十祃：“ 霸，把也，把持诸侯之权。”唐写本唐韵四十祃：“国语云：‘霸，把持诸侯之权。’”群经音辨三人部：“ 伯，把持诸侯也。”所言即国语贾逵注文。礼记祭义疏引中候注：“霸，把也，把天子之事也。”诗谱序及甫田序疏引同。左传成公二年疏：“郑云：‘霸，把，言把持王者之政教。’”又十八年疏：“霸者，把也，把持王政。”论语宪问篇疏引郑注：“天子衰，诸侯兴，故曰霸。霸者，把也，言把持王者之政教，故其字作伯，或作霸也。”类聚五一引环济要略：“伯，把也，持政事也。”又释名释亲属：“伯，把也，把持家政也。 ”义亦可互参。汉书王莽传下：“伯者，继空续乏，以成历数，故其道驳。”荀子王霸篇：“粹而王，驳而霸。”语又见淮南子缪称篇、韩诗外传五。应氏“纠率同盟”之言，即“駮正”之义也。 
　　〔三三〕御览五三六、初学记一三引尚书中候：“惟岁二月，侯在东馆叹曰：‘于戏仲父，寡人闻古霸王封泰山，刻石纪号，立显象；今寡人名为何君？’管子曰：‘卫困于狄，案兵，须灭乃存之，仁不纯，为霸君。’”诗定之方中疏引乐纬稽耀嘉亦有“ 狄人与卫战，桓公不救，于其败也，然后救之”之言。管子所谓“仁不纯”者，即舛驳之意也。 
　　〔三四〕汉书成纪：“绥和元年诏： ‘盖闻王者必存二王之后，所以通三统也。’”师古曰：“天地人是为三统，二王之后并己为三。”又律历志上：“三统者，天施地化，人事之纪也。”李奇曰：“ 统，绪也。”又刘向传：“王者必通三统。”应劭曰： “二王之后与己为三统也。”孟康曰：“天地人之始也。”张晏曰：“一曰天统，谓周十一月建子为正，天始施之端也；二曰地统，谓殷以十二月建丑为正，地始化之端也；三曰人统，谓夏以十三月建寅为正，人始成之端也。”师古曰：“诸家之说，皆不备也，言王者象天地人之三统，故存三代也。”后汉书陈宠传：“宠奏曰：‘夫冬至之节，阳气始萌，故十一月有兰射干芸荔之应，时令曰：诸生荡，安形体。天以为正，周以为春；十二月，阳气上通，雉雊鸡乳，地以为正，殷以为春；十三月，（李贤曰：“今正月也。”）阳气已至，天地已交，万物皆出，蛰虫始振，人以为正，夏以为春：三微成着，以通三统，周以天元，殷以地元，夏以人元。 ’”李贤曰：“统者，统一岁之事；王者三正递用，周环无穷，故曰通三统。” 
　　〔三五〕白虎通五行篇：“五行者，何谓也？谓金、木、水、火、土也。” 
　　〔三六〕后汉书郎顗传注引春秋合诚图：“至道不远，三五而反。”宋均注：“三，三正也；五，五行也。三正五行，王者改代之际会也，能于此际自新如初，则通无穷也。” 
　　〔三七〕镮同环。 
　　〔三八〕说文鼎部：“鼎，三足两耳，和五味之宝器也。” 
　　〔三九〕公羊传隐公元年疏引尚书大传略说：“物有三变，故正色有三，天有三生三死，故土有三王，王特一生死，是故周人以日至为正，殷人以日至三十日为正，夏以日至六十日为正；是故三统三正，若循连环，周则复始，穷则反本。”御览七六引逸周书：“三王之统若循环，周则复始，穷则反本。”春秋繁露三代改制质文篇：“故同时称帝者五，称王者三，所以昭五瑞，通三统也。”礼记表记疏引元命包：“三王有失，故立三教以相变，夏人之立教以忠，其失野，故救野莫若敬；殷人之立教以敬，其失鬼，故救鬼莫若文；周人之立教以文，其失荡，故救荡莫若忠：如此循环，周则复始，穷则相承者也。”史记高祖本纪：“太史公曰：‘夏之政忠，忠之敝，小人以野，故殷人承之以敬；敬之敝，小人以鬼，故周人承之以文；文之敝，小人以僿，故救僿莫若以忠。三王之道若循环，终而复始。’”秦、汉间人，囿于所习，相率为此历史循环之论，则以时代与阶级局限为之也。 
　　
　　○六国〔一〕
　　　　楚之先，出自帝颛顼〔二〕。其裔孙曰陆终，娶于鬼方氏，是谓女溃〔三〕，盖孕而三年不育，启其左胁，三人出焉，启其右胁，三人又出焉〔四〕；其六曰季连〔五〕，是为芊〔六〕。其后有鬻熊子，为文王师〔七〕。成王举文、武懃劳〔八〕，而封熊绎于楚，食子男之采，其十世称王。怀王信任〔九〕佞臣上官、子简〔一０〕，斥远忠臣；屈原作离骚之赋，自投汨罗〔一一〕。王〔一二〕因为张仪〔一三〕所欺，客死于秦。到王负刍〔一四〕，遂为秦所灭。百姓哀之，为之语曰：“楚虽三户，亡秦必楚。〔一五〕”自颛顼至负刍六十四世，凡千六百一十六载。 
　　〔一〕　燕策一：“苏代见燕王哙曰：‘凡天下战国七，燕处弱焉。’”文选东京赋：“七雄并争。”薛综注：“七雄，韩、魏、赵、燕、齐、楚、秦也。”盖世言战国，大抵以七为具，此述当时各国兴废，而不及秦，盖应氏别有新秦一篇，故此不复及之也。 
　　〔二〕　史记楚世家作“楚之先祖，出自帝颛顼”，有“祖”字。器案秦本纪：“秦之先，帝颛顼之苗裔。”越世家：“其先，禹之苗裔。”赵世家：“赵之先，与秦共祖。”“先”下皆无“祖”字；应氏此文，即本史记，亦无“祖”字，今本史记有“祖 ”字，疑出后人妄增。 
　　〔三〕　“溃”原作“渍”，今据拾补校改。拾补云：“‘渍’讹，古今人表、水经注皆作 ‘溃’，大戴礼作‘隤’，世本作‘嬇’。”翟云升校正古今人表引一本作“女渍”，与此误同。 
　　〔四〕　拾补曰：“‘又’疑衍。” 器案楚世家正义：“陆终娶鬼方氏之妹，谓之女嬇，产六子，孕而不毓，三年，启其右胁，六人出焉。”说与此异。 
　　〔五〕　楚世家：“一曰昆吾，二曰参胡，三曰彭祖，四曰会人，五曰曹姓，六曰季连。” 
　　〔六〕　拾补曰：“‘是’与‘氏’ 同。”器案：“是”之作“氏”，说详王氏经传释词九，三国志吴书是仪传：“本姓氏，孔融嘲云：‘氏字民无上。’因改为是。”即其比也。 
　　〔七〕　汉书艺文志诸子略道家：“ 鬻子二十二篇。”本注：“名熊，为周师，自文王以下问焉，周封为楚祖。”文心雕龙诸子篇：“至鬻熊知道，而文王谘询，余事遗文，录为鬻子。子自肇始，莫先于兹。” 
　　〔八〕　楚世家“懃劳”之下有“之后嗣”三字，义较明晰。名贤氏族言行类稿一引熊克家谱：“鬻熊为文王师，着书一卷，号鬻熊子。成王时，举文、武勤劳之后嗣，而以子男之田，封鬻熊曾孙绎于楚，是为楚子熊绎也。” 
　　〔九〕　“怀王”下原无“信任”二字，拾补曰：“‘怀王’下当有‘信任’二字。”今据补。 
　　〔一０〕“简”原作“简”，吴本、程本、汪本作“兰”，钟本作“ 
简”，今据改。拾补曰：“‘简’ 讹，案兰与椒，明见离骚，不合有异名，今从程本。” 徐友兰拾补识语曰：“案‘简’当为‘简’，汉人书艸竹通用，简即兰别字，毛公诗传：‘简，兰也。’二见，以今字释古字也。”器案：从间从阑之字古多混，墨子备穴篇：“堞高六尺，部广四尺，皆为弩简格。”旧注：“简同阑。”韩非子难三篇：“吾闻庞●氏之子不孝。”论衡非韩篇作“龙□是”，孔丛子公仪篇作“龙栏氏”。史记高纪：“则使龙且、周兰往击之。”集解：“徐广曰：‘兰一作简。’”后汉书袁术传：“奔其部曲陈简、雷薄于灊山。”三国志魏书袁术传作“陈兰 ”，俱其证。 
　　〔一一〕程本“罗”作“●”，涉上文“汨”字偏旁而误增。水经湘水注：“汨水又西为屈潭即汨罗渊也，屈原怀沙自沉于此，故渊潭以屈为名。盖贾谊、史迁皆尝经此，弭楫江波，投吊书于渊。渊北有屈原庙。” 
　　〔一二〕“王”原作“水”，程本作 “王”，今从之。拾补曰：“‘ 
王’属下句，是。” 
　　〔一三〕汉书武纪注，应劭曰：“张仪为秦昭王相，为衡说以抑诸侯。” 
　　〔一四〕郎本、程本、郑本“到”作 “至”。 
　　〔一五〕史记项羽本纪：“夫秦灭六国，楚最无罪。自怀王入秦不反，楚人怜之至今，故楚南公曰：‘楚虽三户，亡秦必楚也。’”集解：“瓒曰：‘楚人怨秦，虽三户犹足以亡秦也。’”索隐：“臣瓒与苏林解同。”张耒宛丘题跋一以此为楚甘公说楚语，盖甘、南音近之误。器案：三户或举地名以实之，失之凿矣。三户自以人言，盖言怨毒之于人深耳。北齐书文宣纪：“天保七年诏曰：‘三户之民，空张郡目。’ ”亦囿于旧说耳。 
　　　　燕召公奭，与周同姓〔一〕；武王灭纣，封召公于燕〔二〕；成王时，入据三公，出为二伯，自陕以西，召公主之〔三〕，当农桑之时，重为所烦劳〔四〕不舍乡亭〔五〕，止于棠树之下〔六〕，听讼决狱，百姓各得其所。寿百九十余乃卒〔七〕。后人思其德美〔八〕，爱其树而不敢伐，诗甘棠之所作也〔九〕。九世称侯，八世称公，十世称王。到王喜，为秦所灭。燕外迫蛮、貊〔一０〕，内笮齐、晋〔一一〕，崎岖彊国之间，最为弱小，几灭者数矣；然社稷血食〔一二〕者八九百载，于姬姓独后亡：非盛德之遗烈，岂其然乎！ 
　　〔一〕　梁玉绳史记志疑曰：“谷梁庄三十年传云：‘燕，周之分子也。’白虎通王者不臣章：‘召公，文王子。’论衡气寿篇：‘召公，周公之兄。’书、诗疏及诗、礼（乐记）释文引皇甫谧曰：‘ 文王庶子。’书君奭疏及史记集解引谯周曰：‘周之支族。’皇甫之说本白虎通、论衡，然不可信。孔颖达、陆德明并言左传富辰数文昭十六国无燕，则召公必非文王子，斥士安为谬。盖既为周同姓，称分子也，称支族也可。”左暄三余偶笔一曰：“谷梁传曰：‘燕，周之分子也。’分子者，犹曲礼之言支子，大传之言别子也。逸周书作雒解：‘三叔及殷、东徐、奄及熊、盈以略，周公、召公，内弭父兄，外抚诸侯。’祭公解：‘王曰，我亦维有若文祖、周公，暨列祖召公。’此召公为文王子之确证。白虎通曰：‘子得为父臣者，不遗善之义也。诗云：文、武受命，召公维翰。召公，文王子也。’则召公为文王子，汉人已明言之；皇甫谧帝王世纪以为文王庶子，盖本谷梁氏‘燕，周之分子’，故云然，非无据也。司马迁云：‘召公与周同姓。’按史记于毕公亦云‘与周同姓’，亦可谓毕公非文王子哉？’器案：梁、左说是，汉书古今人表亦云‘周同姓’。分子即别子，古别字作●，形与分近而致误。 
　　〔二〕　史记燕世家作“北燕”，正义引应劭曰：“南燕，姞姓之国，黄帝之后也。” 
　　〔三〕　公羊传隐公五年：“自陕而东者，周公主之；自陕而西者，召公主之。”何休注： “陕者，盖今弘农陕县是也。”白虎通封诸侯篇：“王者所以有二伯者，分职而后授政，欲其亟成也。王制曰：‘ 
八伯各以其属，属于天子之老二人，分天下以为左右，曰二伯。’诗云：‘蔽芾甘棠，勿翦勿伐，召伯所茇。’春秋公羊传曰：‘自陕以东，周公主之；自陕以西，召公主之。’不分南北何？东方被圣人化日少，西方被圣人化日久，故分东西，意圣人主其难，贤者主其易，乃俱致太平也；又欲令同有阴阳寒暑之节，共法度也。所以分陕者，是国中也，若言面八百四十国也。”又巡狩篇：“三岁一闰，天道小备；五岁再闰，天道大备。故五年一巡守；三年二伯出述职黜陟；一年物有终始，岁有所成，方伯行国；时有所生，诸侯行邑。传曰：‘ 
周公入为三公，出作二伯，中分天下，出黜陟。’诗曰：‘周公东征，四国是皇。’言东征述职，周公黜陟而天下皆正也。又曰：‘蔽芾甘棠，勿翦勿伐，召伯所茇。’言召公述职，亲说舍于野树之下也。”凌曙公羊问答曰：“郡国志：‘陕县有陕陌，二伯所分。’括地志：‘陕原，在陕州陕县西南二十五里，分陕从原为界。’集古录：‘ 
陕州石柱，相传以为周、召分陕所立，以别地里。’御览引十道志云：‘陕州陕郡，禹贡豫州之域，周为二伯分陕之地，即古虢国。’”器案水经河水注四：“河南，即陕城也，昔周、召分伯，以此城为东西之别。” 
　　〔四〕　拾补曰：“‘所’字衍。” 器案诗甘棠郑笺：“召伯听男女之讼，不重烦劳百姓，止舍小棠之下而听断焉。”重犹难也，见汉书元纪注，蜀石经“重”上无“不”字，是，此亦云“重为烦劳” ，皆可证今本郑笺之误。 
　　〔五〕　续汉书百官志五：“列侯所食县为侯国。”本注：“承秦爵二十等为彻侯，……功大者食县，小者食乡亭。”御览一九四引风俗通：“谨案春秋国语：‘疆有寓望。’谓今亭也，民所安定也。亭有楼。从高省，丁声也。汉家因秦，大率十里一亭。亭，留也，今语有亭待，盖行旅宿食之所馆也。亭亦平也，讼诤，吏留辨处，勿失其正也。” 
　　〔六〕　拾补曰：“文选为宋公脩楚元王墓教注作‘止甘棠之下’。”器案集注本引与今本同。初学记一七、御览四０二引乐纬声动仪：“召公，贤者也，明不能与圣人分职，常战栗恐惧，故舍于树下而听断焉，劳身苦体，然后乃与圣人齐，是故周南无美，而召南有之也。”今案此说召公舍止树下听断之故，亦汉师遗说也。 
　　〔七〕　论衡气寿篇：“邵公，周公之兄也，至康王之时，尚为太保，出入百有余岁矣。” 又曰：“传称邵公百八十。”赵岐孟子尽心篇上注：“ 寿若召公。”竹书纪年：“周康王二十四年，召康公薨。”全祖望经史问答曰：“康王即位之后，召公不见，则已薨矣。周初诸老，无及昭王之世者，若百八十，则及胶舟之变矣，当是传闻之误。” 
　　〔八〕　文选王元长永明九年策秀才文集注引无“美”字。 
　　〔九〕　此鲁诗说也，韩诗外传一、说苑贵德篇说此义略同。燕世家：“召公巡行乡邑，有棠树，决狱政事其下，自侯伯至庶人，各得其所，无失职者。召公卒而民人思召公之政，怀棠树不敢伐，哥咏之，作甘棠之诗。”又商君传集解引新序：“昔周、召施善政，及其死也，后世思之，‘蔽芾甘棠’之诗是也。尝舍于树下，后世思其德，不忍伐其树，况害其身乎？”汉书王吉传：“昔召公述职，当民事时，舍于棠下而听断焉。是时，人皆得其所。后世思其仁恩，至乎不伐甘棠－－甘棠之诗是也。” 
　　〔一０〕燕世家“外”作“北”，王念孙据此校改。 
　　〔一一〕笮迫同义，汉书王莽传下： “迫笮青、徐盗贼。”说文竹部：“笮，迫也。” 
　　〔一二〕燕世家：“太史公曰：‘召公奭可谓仁矣！甘棠且思之，况其人乎！燕北迫蛮、貉，内措齐、晋，崎岖彊国之间，最为弱小，几灭者数矣；然社稷血食者八九百岁，于姬姓独后亡，岂非召公之烈耶！’”应氏此文本之。汉书高纪下：“使其社稷不得血食。”师古曰：“祭者尚血腥，故曰血食也。” 
　　　　韩之先，与周同姓。武子事晋献公，封于韩原，因以为姓。韩厥因卜者之繇，陈成季之功〔一〕，绍赵氏之孤，建程婴之义，为晋名卿，寔天所相〔二〕。其四代，始与赵、魏俱得列为诸侯矣〔三〕。五世称王，到王安，为秦所灭。 
　　〔一〕　左传成公八年：“韩厥言于晋侯曰：‘成季之勋，宣孟之忠，而无后，为善者其惧矣。三代之令王，皆数百年保天之禄；夫岂无辟王，赖前哲以免也。周书曰：不敢侮鳏寡。所以明德也。’乃立武而反其田焉。”杜注：“成季，赵衰。”案赵世家：“晋襄公之六年，而赵衰卒，谥为成季。”则成乃谥也。 
　　〔二〕　史记韩世家：“晋景公十七年病，卜，大业之不遂者为祟。韩厥称赵成季之功，今后无祀，以感景公。景公问曰：‘尚有世乎？’厥于是言赵武，而复与故赵氏田邑，续赵氏祀。”案此事又见说苑复恩篇、新序节士篇、论衡吉验篇，而左传成公八年疏云：“于时，晋君明臣强，无容有岸贾辄厕其间，得如此专恣。”史通申左篇、容斋随笔十、困学纪闻一一、赵翼廿二史札记、梁玉绳史记志疑皆谓程婴、杵臼事不可信。 
　　〔三〕　史记韩世家：“太史公曰： ‘韩厥之感晋景，绍赵氏之孤子武，以成程婴、公孙杵臼之义，此天下之阴德也。韩氏之功，于晋未观其大者，然与赵、魏终为诸侯十余世，宜乎哉！’” 
　　　　魏之先，毕公高之后也。毕公与周同姓，武王灭纣，封高于毕，因以为姓。其裔孙曰毕万，事晋献公；献公伐魏，灭之，以封万。卜偃曰：‘毕万之后必大。万，盈数；魏，大名也。天子曰兆民，诸侯曰万民；今名之大〔一〕，以从盈数〔二〕，以是有众，不亦宜乎！〔三〕’其六世称侯，侯之孙称王，到王假，为秦所灭。 
　　〔一〕　左传闵公元年同，史记晋世家、魏世家“名”并作“命”，名、命古通。 
　　〔二〕　魏世家“盈”作“满”，避汉惠帝刘盈讳改。史记索隐述赞云：“毕公之苗，因国为姓，大名始赏，盈数自正。”刘子新论鄙名章：“昔毕万以盈大会福。” 
　　〔三〕　此二句，左传、史记俱作“ 其必有众”。 
　　　　赵之先，与秦同祖〔一〕。其裔孙曰造父，幸于周穆王〔二〕，为御骅骝、騄耳之乘，西谒西王母〔三〕，东灭徐偃王，日驰千里；〔四〕帝念其功，赐以赵城，因以为姓。子叔带始去周事晋〔五〕。其后，简子地过于诸侯，权重于晋君。简子疾，五日，不知人；大夫皆惧，呼医扁鹊视之。出，董安于问扁鹊〔六〕，曰：“血脉治也，勿怪。昔秦穆公尝如此，七日而寤〔七〕，寤之日，告公孙支与子舆〔八〕曰：‘我之帝所，甚乐。吾所以久者，适有学也〔九〕。帝告我：晋国且大乱，五世不安〔一０〕，其后将霸，未老而死；霸者之子，且令国男女无别。〔一一〕’公孙支书而藏之，秦策于是出〔一二〕。夫献公之乱，文公之霸，而襄公之败秦师于殽〔一三〕，而归纵淫：此子之所闻。今主君〔一四〕之病与之同，不出三日，病必闲〔一五〕，有言也。”居二日半，简子寤，语大夫曰：“我之帝所乐〔一六〕，与百神游于钧天广乐于九奏万舞〔一七〕，不类三代之乐，其声动心。有一熊欲援我，帝令我射之〔一八〕，中，熊死。有罴来，我又射之，中，罴死。帝甚嘉之，赐我二笥，皆有副〔一九〕。吾见儿在帝侧，属我翟犬〔二０〕，曰：‘及汝子之壮也，以赐之。’帝告我：‘晋国且衰，七世而亡〔二一〕，嬴姓将大，败周人于范魁之西，亦不能有也。〔二二〕’”董安于受言而藏之〔二三〕，以扁鹊之言告简子〔二四〕，赐扁鹊田四万亩。他日，简子出，有人当道〔二五〕，辟之不去〔二六〕，从者将刃之〔二七〕，当道者曰：“吾欲有谒于主君。〔二八〕”从者以闻，简子召之曰：“嘻，吾有所见子晰也！〔二九〕”当道者曰：“ 屏左右，愿有以谒。”简子屏人。当道者曰：“主君之病〔三０〕，臣在帝侧。”简子曰：“然。子之见我何为？”当道者曰：“帝令主君射熊罴，皆死。”简子曰：“是且何也？”当道者曰：“晋国且大难，主君首之，帝令主灭二卿，夫熊罴皆其祖也。”简子曰：“帝赐我二笥皆有副，何也？”当道者曰：“主君之子，将克二国于翟，皆子姓也。〔三一〕”简子曰：“吾见儿在帝侧，属我一翟犬〔三二〕，曰：‘及汝子之长以赐之。’夫儿何说以赐翟犬？〔三三〕”当道者曰：“儿，主君之子也，翟犬，代之先也，主君之子，其必有代〔三四〕。及主君之后嗣，且有革政〔三五〕而胡服，并二国于翟。”简子问其姓而延之以官，当道者曰：“臣野人，致帝命耳。”遂不见。无几，范、中行作乱，简子灭之，此熊之效应也。简子卒，无恤立，是为襄子。智伯攻襄子，襄子奔保晋阳〔三六〕，原过从，后，至王泽〔三七〕，见三人，自带以上不可见〔三八〕，与原过竹二节〔三九〕，莫通，曰〔四０〕：“为我以是遗赵无恤。”原过既至，以告。襄子〔四一〕斋三日，亲自剖竹，有朱书曰：“无恤，余霍太山阳侯天使〔四二〕，三月丙戌，余将使汝灭智氏〔四三〕，亦立我百邑〔四四〕，余将使赐若林胡之地；至于后世，且有伉王，赤黑，龙面鸟属〔四五〕，须眉髭髯，大膺大匈，脩下而冯上〔四六〕，左任介乘〔四七〕，奄有河宗〔四八〕，至于休溷、诸□〔四九〕，南伐晋别〔五０〕，北灭黑姑。〔 
五一〕”襄子再拜，受三神之令。三国攻晋阳，岁余，乃以汾水灌其城〔五二〕，城不没者三板。城中悬釜而炊，易子而食。张孟谈乃夜出见韩、魏，韩、魏反与合谋而灭智氏〔五三〕，共分其地。于是赵北有代，南并知山〔五四〕，遂祀三神于百邑，使原过主霍太山〔五五〕。至武灵王，竟胡服骑射，辟地千里。到王迁〔五六〕，信秦反间之言，杀其良将李牧，而任赵括〔五七〕，遂为所灭。此童谣曰：“赵为号，秦为笑，以为不信，视地上生毛。〔五八〕” 
　　〔一〕　史记陆贾列传：“秦任刑法不变，卒灭赵氏。”集解：“骃案：赵氏，秦姓也。” 索隐：“案韦昭云：‘秦，伯益后，与赵同出蜚廉，至造父，有功于缪王，封之赵城，由此一姓赵氏。’”汉书陆贾传郑氏注：“秦之先造父，封于赵城，其后以为姓。”器案：由于秦、赵同祖，故后世或称秦为赵，如文选曹子建求自试表：“绝缨盗马之臣赦，楚、赵以济其难。”李善注引吕氏春秋爱士篇秦穆公失右服事说盗马；御览八０六引河图天灵，称祖龙为赵王政：此秦而谓之赵者。或称赵为秦，如文选王元长永明九年策秀才文：“访游禽于绝涧，作霸秦基。”李善注引韩非子内储说上董阏于为赵上地守事，云：“赵与秦共祖，虽赵亦号曰秦。”此赵而谓之秦者。文选左太冲魏都赋：“ 亿若大帝之所兴作，二嬴之所曾聆。”李善注：“史记曰：‘赵氏之先，与秦同祖。’然则秦、赵同姓，故曰二嬴也。”此则秦、赵又皆称为嬴矣。 
　　〔二〕　“幸”字原无，史记赵世家作“造父幸于周穆王”，日本翻刻钟本，于“于”字上傍添“幸”字，是，今据订补。 
　　〔三〕　赵世家：“缪王使造父御，西巡狩，见西王母，乐之忘归。”竹书纪年：“周缪王十七年，西征，见西王母。”穆天子传三：“ 
穆王觞西王母于瑶池之上。西征，至于昆仑之丘，见西王母。” 
　　〔四〕　此据赵世家为说，秦本纪同，潜夫论志氏姓篇亦据史记为说。案竹书纪年：“周穆王十三年秋，徐戎侵洛。冬十月，造父御王入于宗周。十四年，王帅楚子伐徐戎，克之。”博物志七引徐偃王志曰：“徐君宫人，娠而生卵，以为不祥，弃之水滨。独孤母有犬名鹄苍，猎于水滨，得所弃卵，衔以东归。独孤母以为异，覆暖之，遂沸成儿，生时正偃，故以为名。徐君宫中闻之，乃更录取。长而仁智，袭君徐国。后鹄苍临死，生角而九尾，实黄龙也；偃王又葬之徐界中，今见有狗垄。偃王既主其国，仁义着闻，欲舟行上国，乃通沟陈、蔡之间，得朱弓矢，以己得天瑞，遂因名为弓，自称徐偃王，江、淮诸侯皆伏从－－伏从者三十六国。周王闻之，遣使乘驿，一日至楚，使伐之。偃王仁不忍斗害其民，为楚所败，逃去彭城武原县东山下，百姓随之者以万数，后遂名其山为徐山。山上立石室，有神灵，民人祈祷，今皆见存。”后汉书东夷传：“ 后徐夷僭号，乃率九夷以伐京周，西至河上。穆王畏其方炽，乃分东方诸侯，命徐偃王主之。偃王处潢池东，地方五百里，行仁义，陆地而朝者三十有六国。穆王后得骥騄之乘，乃使造父御以告楚，令伐徐，一日而至；于是楚文王大举兵而灭之。偃王仁而无权，不忍斗其人，故致于败，乃北走彭城武原县东山下，百姓随之者以万数，因名其山为徐山。”传说相同。但韩非子五蠹篇、淮南子说山篇、说苑指武篇、楚辞七谏皆以为伐徐者楚文王，而淮南子人间篇又以为楚庄王，盖所闻异辞也。 
　　〔五〕　“去”原作“生”，拾补据史记校改，今从之。案赵世家自造父已下六世至奄父，奄父生叔带；是叔带去造父已七世矣。“子”字疑，或 “叔带”上为“奄父子”或“奄父生”三字。 
　　〔六〕　史记扁鹊传文。日本古钞本、三条本及赵世家、论衡纪妖篇俱重“扁鹊”二字，当据补。 
　　〔七〕　“七日而寤”，史记封禅书、汉书郊祀志上作“五日不寤”。 
　　〔八〕　公孙支，字子桑。子舆即子车。庄子大宗师有“子舆与子桑友”之说。 
　　〔九〕　“也”，程本、郑本作“者 ”，未可据，史记、论衡俱作“ 
也”。 
　　〔一０〕梁玉绳曰：“‘五世’当是 ‘三世’，盖晋献公、惠公、怀公也。” 
　　〔一一〕赵世家作“霸者之子且令而国男女无别”，扁鹊传同。器案：男女无别，即下文所谓“襄公从淫”是也。 
　　〔一二〕此用扁鹊传文，赵世家作“ 秦谶于是出矣”。封禅书：“秦缪公立，病卧五日不寤，寤乃言：‘梦见上帝，上帝命缪公平晋乱。’史书而记藏之府。”汉书郊祀志同。文选西京赋：“昔者，大帝悦秦缪公而觐之，飨以钧天广乐，帝有醉焉，乃为金策，锡用此土，而翦诸鹑首。”李善注：“虞喜志林曰：‘喭曰：天帝醉，秦暴金误陨石坠。谓秦缪公梦天帝奏钧天广乐，已有此喭。’列仙传赞：‘秦缪公受金策，祚世之业。’”御览十三、八七二、九二二引尚书中候：“维天降纪，秦伯出狩，至于咸阳；天震大雷，有火流下，化为白雀，衔箓丹书，集于公车，曰：‘秦伯霸也。’”言穆公之霸，与此言秦策事同。习学记言谓：“此医师之语，不足信也。” 
　　〔一三〕“而襄公之败秦师于殽”，拾补云：“‘之’字衍。”器案：史记、论衡俱无“之 ”字。 
　　〔一四〕器案：通鉴一注：“春秋以来，大夫之家臣谓大夫曰主。”寻左传宣公二年：“锄麑曰：‘不忘恭敬，民之主也。’”谓赵盾也。昭公五年：“晏子谓子罕：‘能用善人，民之主也。’”皆谓大夫曰主。其后，诸侯之大夫有化家为国者，亦相沿称主或主君，盖所以别于周室封建之诸侯耳。左传昭公二十九年，齐侯使高张唁公称主君，杜预注云：“比公于大夫。”史记鲁世家：“齐景公使人赐昭公书，自谓主君。”集解引服虔曰：“大夫称主，比公于大夫，故称主君。”战国策魏策：“魏婴觞诸侯于范台，……鲁君曰：‘……主君之尊，仪狄之酒也；主君之味，易牙之调也。’”史记甘茂传：“乐羊拔中山，魏文示之谤书。乐羊曰：‘此非臣之功也，主君之力也。’”吕氏春秋爱士篇：“赵简子有两白骡，而甚爱之。阳城胥渠处广门之官，夜款门而谒曰：‘主君之臣胥渠有疾。’” 治要及册府元龟七三二引高诱注俱云：“大夫称主君。 ”晋语载乐氏之臣辛俞曰：“三世仕家，君之；再世以下，主之。”然则魏、赵、韩三家盖以大夫而为诸侯，故称主君。左传载齐侯唁鲁昭公之辞，子家子以为“齐卑君矣”即指斥鲁君为主君耳。在等级制度严明时代，此种称谓，极有分寸，故当时慎之如此。 
　　〔一五〕“病必间”下，拾补据史记补“间必”二字。器案：论衡亦有“间必”二字。又案论语子罕篇：“病间。”注：“少差曰间。”礼记文王世子篇：“旬有二日乃间。”注：“间犹瘳也。”疏云：“ 
病重时，病常在身，无少间空隙；病今既损，其间有空隙，故云间。” 
　　〔一六〕史记、论衡“乐”上有“甚 ”字。 
　　〔一七〕拾补曰：“‘于’字衍。” 器案列子周穆王篇：“清都紫微，钧天广乐，帝之所居。”说与此异。 
　　〔一八〕“帝令我射之”，原无“帝令我”三字，拾补据史记校补。器案：论衡纪妖、奇怪二篇亦有此三字，与下文当道者说合，今据补。 
　　〔一九〕谓笥中之策，皆有副贰之本也。汉书高惠高后文功臣表：“ 
臧诸宗庙，副在有司。”师古曰： “副，贰也。其列侯功籍，已臧于宗庙，副贰之本，又在有司。” 
　　〔二０〕拾补据史记校作“帝属我翟犬”。器案论衡纪妖篇同。 
　　〔二一〕“七”原作“十”，拾补据史记校改作“七”。器案正义云：“谓晋定公、出公、哀公、幽公、烈公、孝公、静公为七世。”今据改正。论衡纪妖篇亦误为“十世”。 
　　〔二二〕赵世家此下尚有“今余思虞舜之勋，适余将以其胄女孟姚配而七世之孙”二十一字，论衡纪妖篇亦有，扁鹊传无文，此从扁鹊传也。 
　　〔二三〕“而”下，史记、论衡纪妖篇并有“书”字。 
　　〔二四〕史记、论衡纪妖篇并重“简子”二字。 
　　〔二五〕“人”字，论衡奇怪篇作“ 鬼”，下同。 
　　〔二六〕器案左传成公二年：“辟女子。”杜注：“使辟君也。”又五年：“伯宗辟重，曰辟传。”孟子离娄下：“行辟人可也。”赵注：“辟除人，使卑辟尊也。”吕氏春秋举难篇：“辟任车。”义并同。周礼大司寇：“使其属□。”郑注：“故书□作避。杜子春云：‘ 
避当为辟。’玄谓：‘□，止行也。’”又乡士：“大祭祀、大丧纪、大军旅、大宾客，则各掌其乡之禁令，帅其属夹道而跸。三公若有邦事，则为前驱而辟；其丧纪亦如之。”据此诸义，则辟读为跸或□，谓已来者挥之去，将来者止之行也。 
　　〔二七〕原作“从者将刃”，拾补据史记校作“从者怒，将刃之”。案论衡纪妖篇作“从者将拘之”，今参校补“之”字。 
　　〔二八〕“欲有”，原作“有欲”，拾补校作“欲有”。器按史记、论衡纪妖篇正作“欲有 ”，今据乙正。 
　　〔二九〕陈仁锡史铨曰：“晰，明也，谓梦中明见子耳。”顾炎武、徐孚远、钱大昕、俞正燮说同，索隐谓“其名曰子晰”者，非是。论衡“晰” 作“游”，亦形近之误。 
　　〔三０〕论衡“曰”下有“日者”二字，史记日本古钞本、三条本，“日者”二字在“病” 字下，当据补。 
　　〔三一〕正义谓：“代及智氏也。” 器案：据下文，则谓范氏、中行氏也。 
　　〔三二〕“属”上，史记、论衡纪妖篇有“帝”字，当据补。“我”字，元本残缺，今据朱藏元本及余本补。 
　　〔三三〕“说”字，论衡纪妖篇同，史记作“谓”。 
　　〔三四〕“其”字，史记、论衡纪妖篇作“且”。 
　　〔三五〕左传襄公十四年：“失则革之。”杜注：“革，更也。” 
　　〔三六〕“奔”下原有“之”字，拾补以为衍文，今据删。 
　　〔三七〕水经汾水注：“浍水又西，至王泽，注于汾水。晋智伯瑶攻赵襄子，襄子奔保晋阳。原过后至，遇三人于此泽，自带以下不见，持竹节与原过曰：‘为我遗无恤。’原过受之于是泽，所谓王泽也。”案：王泽在今山西新绛县西南七里。 
　　〔三八〕“自带以上不可见”，史记、论衡纪妖篇俱作“自带以上可见，自带以下不可见” ，水经注作“自带以下不见”，此疑当从水经注改“上 ”为“下”，或从史记、论衡订补耳。 
　　〔三九〕“原”何本误“言”，又“ 二”作“三”。朱筠曰：“案节有二，以蔽上下，中藏朱书，不必三也，当从大德本作‘二’。” 
　　〔四０〕原无“曰”字，史记、论衡纪妖篇俱有，今据补。 
　　〔四一〕史记、论衡纪妖篇俱重“襄子”二字。 
　　〔四二〕“天使”，原作“大吏”，今据史记校改。史记并重“山”字。水经汾水注：“原过水西阜上有原过祠。怀道协灵，受书天使。”天使为春秋、战国时习言之神道，左传宣公三年：“燕姞梦天使与己兰。”又成公五年：“婴梦天使谓己。”皆其证。论衡作“天子”非是。水经汾水注云：“汾水又南与彘水合。水出东北太岳山，禹贡所谓岳阳也，即霍太山矣。”太平寰宇记四三：“霍山一名太岳，在县（霍邑）东三十里，禹贡曰：‘壶口、雷首，至于太岳。’郑康成注：‘今河东彘县有霍太山，周礼职方氏冀州镇曰霍山是也。’” 
　　〔四三〕“灭”上原有“及”字，拾补校“及”作“反”。拾补识语云：“案此字当去，史记亦作‘反’，皆因下‘反灭’衍也。”案论衡正无“ 及”字，今据删。 
　　〔四四〕“百邑”原作“三百邑”，史记、论衡俱作“百邑”，下文亦作“百邑”，水经汾水注：“观阜，故百邑也。”作“百邑”是，今据删正。 
　　〔四五〕“属”，当从史记作“噣” 。 
　　〔四六〕“脩下而冯上”，史记无“ 上”字，李笠曰：“‘冯’下，当依风俗通补‘上’字，上句‘大膺大□’对举，下句‘左衽介乘’亦对举，此句亦当以‘脩下’与‘冯上’对也。上文‘龙面而鸟噣’，与此句同一例。文选吴都赋：‘洲渚冯隆。’刘注：‘冯隆，高貌。’盖谓伉王下体长而上体高耳。” 
　　〔四七〕“任”，史记作“衽”。方苞曰：“介，甲也。此指武灵王变服习骑射事。左衽，变服也；介乘，谓甲而乘马习骑射。” 
　　〔四八〕“河宗”，原作“河室”，今据史记校改。正义云：“穆天子传云：‘河宗之子孙则（当作“□”）柏絮。’按在龙门河之上流，岚、胜二州之地也。”器案：穆天子传见卷一。尚书尧典：“ 禋于六宗。”贾逵曰：“六宗，谓日宗、月宗、星宗、岱宗、海宗、河宗也。” 
　　〔四九〕“□”，史记作“貉”，正义曰：“音陌，自河宗、休溷、诸貉，乃戎、狄之地也。” 
　　〔五０〕正义曰：“赵南伐晋之别邑，谓韩、魏之邑也。” 
　　〔五一〕正义曰：“亦戎国。” 
　　〔五二〕“以”，史记作“引”。 
　　〔五三〕御览八九六、事类赋八引汲冢琐语：“智伯既败，将出走，梦火见于西方，乃出奔秦；又梦火见于南方，遂奔楚也。”则智伯又未身死也，姑存之以待质疑。 
　　〔五四〕“知山”，史记作“知氏” 。 
　　〔五五〕正义曰：“括地志云：‘三神祠，今名原过祠，今在霍山侧也。’”水经汾水注： “彘水又西流迳观阜北，故百邑也。原过之从襄子也，受竹书于王泽，以告襄子：‘襄子斋三日，三月丙戌，余将使汝反灭智氏，汝亦立我于百邑也。’襄子拜受三神之命，遂灭智氏，祠三神于百邑，使原过主之。世谓其处为观阜也。”案太平寰宇记四三：“观堆祠在霍邑县东南三十里，堆高三丈，周回十里，俗谓其处为观阜。”观阜，今名观□峰，在山西霍县霍山北。 
　　〔五六〕“王迁”，史记作“幽缪王迁”，集解曰：“徐广曰：‘又云湣王。’世本云：‘ 孝成王丹生悼襄王偃，偃生今王迁。’年表及史考，赵迁皆无谥。”器案太史公曰：“吾闻冯王孙曰：‘赵王迁，其母倡也。’”冯唐传亦作“赵王迁”，应氏此文，即本龙门，则史记原作“王迁”，可知。淮南子泰族篇亦云：“赵王迁流于房陵。”而“幽缪王”，赵策作 “幽王”，列女传赵悼倡后传作“幽闵”、此皆索隐所谓“人臣窃追谥之”者也，不足据。史通疑古篇作“赵王嘉迁于房陵”，大误。 
　　〔五七〕拾补曰：“钱云：‘括与牧不同时，此应氏误。’”拾补识语曰：“‘括’当为‘ 匆’。”札移曰：“案代李牧者，史记赵世家作‘赵匆 ’，李牧传及战国策赵策又作‘赵葱’，疑应氏本作‘ 葱’，或作‘总’，‘总’俗书作‘捴’，与‘括’形近，因误而为‘括’，此传写之失，非仲远之误也。” 
　　〔五八〕史记“上”作“之”。其文云：“王迁六年，大饥，民讹言曰：‘赵为号，秦为笑，以为不信，视地之生毛！’”案公羊传宣公十二年： “锡之不毛之地。”何注：“硗埆不生五谷曰不毛。” 文选七命注：“凡地之所生谓之毛。”此盖谓赵受天灾，颗粒不收，而秦人幸灾乐祸也。下二句谓，如谓言之不信，试看地上之出产如何也。 
　　　　陈完字敬仲，陈厉公之子也〔一〕。初，懿氏卜妻之〔二〕，其繇〔三〕曰：“是谓‘凤凰于飞，和鸣锵锵〔四〕。有妫之后〔五〕，将育于姜〔六〕。五世其昌，并于正卿；八世之后，莫之与京〔七〕。’”周史有以周易筮之〔八〕，遇观之否〔九〕，曰：“是谓‘ 
观国之光，利用宾于王。〔一０〕’此其代陈有国乎！不在此，其在异国〔一一〕；非此其身，在其子孙〔一二〕：光远而自他有耀者也〔一三〕。”厉公为蔡所灭杀〔一四〕，国内乱；完奔于齐，齐侯以为卿，辞曰：“羁旅之臣〔一五〕，幸若获宥，及于宽政，赦其不闲教训，而免诸罪戾，弛于负檐〔一六〕，君之惠也，所获多矣；敢辱高位，以速官谤。诗云：‘翘翘车乘，招我以弓；岂不欲往，畏我友朋。〔一七〕’”使为工正〔一八〕。饮桓公酒，乐〔一九〕，曰：“以火。〔二０〕”辞曰：“臣卜其昼，未卜其夜，不敢。〔二一〕”君子曰〔二二〕：“酒以成礼，弗继以淫〔二三〕，义也。以君成礼，弗纳于淫，仁也。”桓公嘉之，爱敬日新，位比高、国〔二四〕，始食田采，姓田氏焉〔二五〕。六世田成杀简公〔二六〕。其三世曰和，迁康公于海上，食一城以祠太公以下〔二七〕。后魏文侯乃使使言周天子及诸侯，列言于周室〔二八〕。其孙曰威王〔二九〕。到王建用后胜之计〔三０〕，又宾客多受秦金，劝王朝秦，不脩战备，〔三一〕秦兵平步入临灾〔三二〕，民无敢格者，迁王建于共。国人歌之曰：“ 松耶柏耶，亡建共者客耶！〔三三〕”疾建用客之不详也〔三四〕。 
　　〔一〕　史记陈杞世家、田敬仲世家俱谓厉公名佗，左传则谓厉公名跃，集解、索隐引谯周所谓“世家与传违”也。 
　　〔二〕　二世家俱谓齐懿仲。汉书文纪注引应劭曰：“卜，以荆灼龟。” 
　　〔三〕　汉书文纪：“占曰：‘大横庚庚云云。’”李奇曰：“占谓其繇也。”师古曰：“ 繇音丈救反，本作籀，籀，书也，谓读卜辞。” 
　　〔四〕　左传庄公二十二年杜注：“ 雄曰凤，雌曰皇，雌雄俱飞，相和而鸣锵锵然也，犹敬仲夫妻有声誉。” 
　　〔五〕　杜注曰：“妫，陈姓。”御览一六八引颖容曰：“舜居西城，本曰妫汭。”汉书地理志：“汉中郡：西城。”应劭曰：“世本：‘妫虚，在西城北，舜之居。’” 
　　〔六〕　杜注：“姜，齐姓。”左传隐公八年：“不为夫妇，何以能育。” 
　　〔七〕　陈世家集解引服虔曰：“言完后五世，与卿并列。”左传疏云：“与卿并，为上大夫也。”又集解引贾逵曰：“京，大也。”正义谓五世为陈无宇，八世为田常。 
　　〔八〕　田世家太史公曰：“盖孔子晚而喜易，易之为术，幽明远矣，非通人达才，孰能注意焉。故周太史之卦田敬仲完，占至十世之后，及完奔齐，懿仲卜之亦云。”则谓懿氏卜妻，亦以易占之耳。 
　　〔九〕　史记陈世家集解引贾逵曰： “坤下巽上，观；坤下干上，否；观爻在六四，变而之否。”论衡卜筮篇：“卜曰逢，筮曰遇。” 
　　〔一０〕史记陈世家集解：“杜预曰：‘此周易观卦六四爻辞也。易之为书，六爻皆有变象，又有互体，圣人随其义而论之。’易正义云：‘居观在近，而得其位，明习国之礼仪，故宜利宾于王庭，为王宾也。’否卦义曰：‘否，闭之也，非是人道交通之时，不利君子为正也。上下不交，而天下无国也。言利宾于王庭，值无国之世，故刺君子为不正，必代君有国。’” 
　　〔一一〕史记陈世家正义：“六四爻变，内卦为本国，外卦为异国。” 
　　〔一二〕史记陈世家正义：“内卦为身，外卦为子孙，在外，故知在子孙也。” 
　　〔一三〕汉书叙传幽通赋注引应劭曰：“陈完少时，其父厉公使周史卜得居有齐国之卦也。 ” 
　　〔一四〕拾补曰：“‘灭’衍。” 
　　〔一五〕史记陈世家集解：“贾逵曰：‘羁，寄；旅，客也。’” 
　　〔一六〕朱藏元本、仿元本、吴本、胡本、郎本、程本、钟本、汪本“檐”作“担”。 
　　〔一七〕左传庄公二十二年，杜注云：“逸诗也。翘翘，远貌也。古者，聘士以弓。言虽贪显命，惧为朋友所讥责也。”器案：诗王风汉广疏：“ 庄二十二年左传引逸诗曰：‘翘翘车乘。’即云‘招我以弓’，明其远，故服虔云：‘翘翘，远貌。’”据此，则杜预用服注也。左传昭公二十年：“齐侯田于沛，招虞人以弓，不进，曰：‘先君之田，□以招大夫，弓以招士，皮冠以招虞人。臣不见皮冠，故不进。’”则是以弓招而不往，亦据虞人言之，孟子所谓“以大夫之招招虞人，虞人死不敢往”者是也。 
　　〔一八〕左传庄公二十二年，杜注： “掌百工之官。” 
　　〔一九〕左传庄公二十二年，杜注： “齐桓贤之，故就其家会。据主人之辞，故言饮桓公酒。”器案：此如秦公子针九献飨晋侯之类。 
　　〔二０〕左传庄公二十二年作“公曰：‘以火继之。’” 
　　〔二一〕左传疏引服虔曰：“臣将享君，必卜之，示戒慎也。”又曰：“‘未卜其夜’者，诗云：‘厌厌夜饮，在宗载考。’郑玄云：‘ 
考，成也。夜饮之礼，在宗室同姓则成，于庶姓让之则止。’引此敬仲之事云：‘此之谓不成。’是言敬仲非齐同姓，故不敢也。”器案：晏子春秋杂篇“晏子饮景公酒，日暮，公呼具火，晏子辞曰：‘婴已卜其日，未卜其夜。’”条（又见说苑反质篇）言“晏子饮景公酒，令酒必新，家老曰：‘财不足云云。’”此即将享君必卜之类也。 
　　〔二二〕史记十二诸侯年表：“是以孔子明王道，干七十余君，莫能用，故西观周室，论史记旧闻，兴于鲁而次春秋，……以制义法。……七十子之徒，口受其传指，为有所刺讥褒讳挹损之文辞，不可以书见也。鲁君子左丘明惧弟子人人异端，各安其意，失其真，故因孔子史记，具论其语，成左氏春秋。”据此，则春秋内传、外传中之“君子曰”，皆左氏之辞也。隋书魏澹传载魏史义例：“案丘明亚圣之才，发扬圣旨，言‘君子曰’者，无非甚泰，其间寻常，直书而已。”此说得其本柢。韩非子外储说左上载宋襄与楚战，有“君子曰”，文虽有讹舛，要之，必左氏传旧有此文，因而致误耳。或以为刘歆伪窜，诬矣。 
　　〔二三〕御览八四三引左传注：“夜饮（今误‘淫’）为淫乐也。” 
　　〔二四〕左传僖公十二年：“王以上卿之礼飨管仲，管仲辞曰：‘臣贱有司也，有天子之二守国、高在。’”杜注：“国子、高子，天子所命为齐守臣，皆上卿也。” 
　　〔二五〕史记田敬仲完世家集解引应劭曰：“始食采地于田，由是改姓田氏。”索隐引应劭曰：“始食采于田。”此文“始食田采”，亦谓始食采于田耳。 
　　〔二六〕史记邹阳传集解引应劭曰： “田常事齐简公，简公说之，而杀简公。”田常杀简公，见左传哀公十四年。简公名壬。 
　　〔二七〕史记齐世家：“（康公）十九年，田常曾孙田和始为诸侯，迁康公海滨。”史记田敬仲完世家：“宣公卒，子康公贷立。贷立十四年，淫于酒妇人，不听政，太公乃迁康公于海上，食一城以奉其先祀。”云“十四年”者，盖谓贷之不听政自十四年起，至十九年，田和乃迁之也。十二诸侯年表亦在十九年。 
　　〔二八〕史记田敬仲完世家：“三年，太公与魏文侯会浊泽，求为诸侯。魏文侯乃使使言周天子及诸侯，请立齐相田和为诸侯。周天子许之。”刘师培曰：“‘言’疑‘名’讹。” 
　　〔二九〕器案：此下疑脱说威王业绩之文。史记田敬仲完世家云：“ 
于是齐最彊于诸侯，自称为王，以令天下。”此文当据史记订补，否则“其孙曰威王”云云，便无着落也。 
　　〔三０〕史记田敬仲完世家：“四十四年，秦兵击齐，齐王听相后胜计，不战，以兵降秦。 ” 
　　〔三一〕战国策齐策下：“后胜相齐，多受秦间金玉，使宾客入秦，皆为变辞（变齐所命辞），劝王朝秦，不脩攻战之备。”史记田敬仲完世家： “后胜相齐，多受秦间金，多使宾客入秦，秦又多予金，客皆为反间，劝王去从朝秦，不脩攻战之备。”器案：此即李斯传所谓“阴遣谋士，齎持金玉，以游说诸侯 ”之事也。 
　　〔三二〕史记田敬仲完世家“平步” 二字作“卒”字。 
　　〔三三〕“亡”，齐策、史记田敬仲完世家并作“住”。齐策曰：“ 
处之共、松柏之间，饿而死。”汉书地理志，河内有共县，续汉书地理志同。器案：松柏，疑即荀子彊国篇所谓松柏之塞。 
　　〔三四〕史记田敬仲完世家索隐：“ 谓不详审用客，不知其善否也。”纲目集览二：“正误曰：‘齐人疾王建听信奸人宾客，不与诸侯合从，以亡其国。’”器按淮南子泰族篇：“齐王建有三过人之巧，而身虏于秦者，不知贤也。” 
　　　　谨案：战国策、太史公记〔一〕：秦孝公据殽、函之固〔二〕，拥雍州之地〔三〕，君臣戮力〔四〕，以窥周室，有席卷〔五〕天下、囊括八荒之意〔六〕。当是之时，商君佐之〔七〕，内立法度〔八〕，务耕织，脩守战之备〔九〕，外恃〔一０〕猛将锐卒，因闲〔一一〕伺隙，略定西河之城〔一二〕，南并汉中〔一三〕，西定巴、蜀〔一四〕，东割膏腴之壤〔一五〕，收要害之郡〔一六〕，诸侯恐惧，会盟而谋〔一七〕，不爱尊爵重宝〔一八〕，以致天下之士。当此之时，齐有孟尝〔一九〕，赵有平原〔二０〕，楚有春申〔二一〕，魏有信陵〔二二〕。夫四豪者〔二三〕，皆明智〔二四〕而忠信，宽厚爱人〔二五〕；兼韩、魏、燕、赵、宋、卫、中山之众〔二六〕，其后复有宁越〔二七〕、苏秦〔二八〕、杜赫〔二九〕之属为之谋，陈轸〔三０〕、召滑〔三一〕、乐毅〔三二〕之徒通其意，吴起〔三三〕、孙膑〔三四〕、廉颇〔三五〕之属制其兵〔三六〕；尝以十倍之地，百万之军〔三七〕攻秦〔三八〕。秦人开关延敌，六国之师，遁逃而不敢进〔三九〕，秦无一矢遗鍭之费〔四０〕，而关东已困。〔四一〕于是从散约败〔四二〕，争割地而赂秦；秦有余力，而制其弊。及至始皇〔四三〕，承六世之遗烈〔四四〕，抗长策而御宇内，〔四五〕吞二周而叱诸侯〔四六〕，履至尊而制六合〔四七〕，兼帝皇而威四海〔四八〕。于时议者，恨楚之疏远屈原，魏不用公子无忌，故国削以至于亡。秦因愚弱之极运〔四九〕，震电之萧条，混一海内，为汉驱除〔五０〕。盖乘天之所坏，谁能枝之〔五一〕，虽阿衡宰政〔五二〕，贲、育驭戎〔五三〕，何益于事。且有彊兵〔五四〕良谋，杂袭继踵，每辄挫衄，亦足以袪蔽启蒙矣〔五五〕。始皇自以关中〔五六〕之固，金城千里〔五七〕，子孙帝王万世之业也〔五八〕，遂恣睢旧习，矫任其私知〔五九〕，坑儒燔书〔六０〕，以愚其黔首〔六一〕，穷奢肆欲，力役无餍，毒流诸夏，乱延蛮、貊；由是二世绝祀，以成大汉之资〔六二〕。高祖〔六三〕践祚〔六四〕，四海乂安〔六五〕。世宗〔六六〕攘夷辟〔六七〕境，崇演礼学，制度文章，冠于百王矣〔六八〕。 
　　〔一〕　史记秦始皇本纪引贾生言，又见陈涉世家，汉书陈胜项籍传赞因之。汉书注、文选过秦论注引应劭曰：“贾生书有过秦二篇，言秦之过，此第一篇也，司马迁取以为赞，班固因之。”案贾子新书过秦论分上中下三篇。又案：应氏此书，凡一时同引数书，往往并列所举之书名于文前，后即不复分别冠以某书之名，如本篇五帝条引易、尚书大传，正失篇封泰山禅梁父条引尚书、礼，及此文引战国策、太史公记是也。此与史记始皇本纪赞着“贾谊、司马迁曰云云”，周礼钟师疏引五经异义“谨案古山海经、邹子书云云” ，史记甘茂列传索隐：“案山海经（海内经）、启筮云云”，南齐书孔稚圭传稚圭上新建律注表：“又闻老子、仲尼曰云云”，俱为古书特有之例，桂馥书史记秦始皇本纪赞后谓此当作“司马迁曰贾谊曰”，通览未周，妄欲持论，不足致诘也。 
　　〔二〕　战国策秦策下：“苏秦说秦王曰：‘大王之国，东有肴、函之固。’”高诱注：“ 肴在渑池西，函关，旧在弘农城北门外。” 
　　〔三〕　水经渭水注引应劭曰：“积高曰雍。” 
　　〔四〕　史、汉、新书、文选“戮力 ”俱作“固守”。 
　　〔五〕　通鉴四九注：“席卷者，言其势便易也。” 
　　〔六〕　史记、新书、文选作“有席卷天下，包举宇内，囊括四海之意，并吞八荒之心”，汉书作“有席卷天下、包举宇内、囊括四海、并吞八荒之心”。史记集解引张晏曰：“括，结囊也，言其能包含天下。”汉书颜注曰：“八方荒忽极远之地也。”案八荒犹言四荒，汉书文纪：“四荒之外。”注：“师古曰：‘戎、狄荒服，故曰四荒，言其荒忽，去来无常也。尔雅曰：孤竹、北户、西王母、日下，谓之四荒。’ ” 
　　〔七〕　汉书叙传：“商鞅挟三术以钻孝公。”注引应劭曰：“王霸、富国、强兵为三术也。”史记商君列传赞集解引新序论：“秦孝公保崤、函之固，以广雍州之地，东并河南，北收上郡，国富兵强，长雄诸侯，周室归籍，四方来贺，为战国霸君，秦遂以强，六世而并诸侯，亦皆商君之谋也。”（善谋篇） 
　　〔八〕　汉书武纪注：“应劭曰：‘ 卫公孙鞅为秦孝公相，封于商，号商君。’李奇曰：‘ 商鞅为法，赏不失卑，刑不讳尊，然深刻无恩德。’” 后魏书刑罚志言商君以法经六篇入秦。 
　　〔九〕　荀子议兵篇：“秦之卫鞅，世之所谓善用兵者也。”史记商君列传：“太史公曰： ‘余尝读商君开塞、耕战书，与其人行事相类。’”索隐：“按商君书，开谓刑严峻则政化开，塞谓布恩赏则政化塞，其意本于严刑少恩。又为田开阡陌，及言斩敌首赐爵，是耕战书也。”正义：“商君书有农战篇，有开塞篇，五卷三十六篇（汉书艺文志法家着录二十九篇）。开谓峻法严刑，政化开行也；塞谓布恩，则政化杜塞也；耕谓开阡陌封疆，则农为耕也；战谓斩敌首，等级赐爵，则士卒勇于公战也。”案汉书艺文志兵权谋家有公孙鞅二十七篇，则商君固知兵者也。文选“备”作 “具”。 
　　〔一０〕胡本脱“恃”字。 
　　〔一一〕大德本“间”作“问”，系坏文，各本俱作“间”。 
　　〔一二〕“外恃”三句，史记、汉书、新书、文选俱作“外连衡而斗诸侯，于是秦人拱手而取西河之外”。战国策齐策下：“苏子说齐闵王曰：‘ 卫鞅谋于秦王，魏王大恐。当是时，秦垂拱受西河之外。’”史记樗里子传：“魏亡西河之外。”正义：“谓同、华等州。”汉官仪：“凡郡名或以川源、西河、河东是也。”尚书禹贡正义：“龙门之河，在冀州西界，故谓之西河。” 
　　〔一三〕“并”，始皇本纪作“兼” ，陈涉世家、汉书、新书、文选并作“取”。 
　　〔一四〕“定”，史记、汉书、新书、文选作“举”。 
　　〔一五〕器案史记李斯传载斯谏逐客书曰：“孝公用商鞅之法，移风易俗，民以殷盛，国以富彊，百姓乐用，诸侯亲服，获楚、魏之师，举地千里，至今治彊。惠王用张仪之计，拔三川之地，西并巴、蜀，北收上郡，南取汉中，包九夷，制鄢、郢，东据成皋之险，割膏腴之壤，遂散六国之从，使之西面事秦。 ”则此为张仪相秦事，此文未明晰。盐铁论非鞅篇：“ 大夫曰：‘昔商君相秦也，内立法度，严刑罚，饬政教，奸伪无所容。外设百倍之利，收山泽之税，国富民强，器械完饰，蓄积有余。是以征敌伐国，攘地斥境，不赋百姓而师以赡。故利用不竭而民不知，地尽西河而民不苦。’”亦不言商君相秦时有经营汉中、巴、蜀、上郡之事。 
　　〔一六〕“收”上新书有“北”字，是。此举四方言之，“北”字不可夺。李斯谏逐客书、新序善谋篇亦作“北收上郡”。文选蜀都赋：“内函要害于膏腴。”刘渊林注：“要害，地险隘也；膏腴，土地肥沃也。”资治通鉴释文二九：“在我为要，在彼为害，故曰要害。” 
　　〔一七〕“谋”下，史记、汉书、新书、文选俱有“弱秦”二字。 
　　〔一八〕史记、汉书、新书、文选作 “不爱珍器重宝肥饶（史记秦始皇本纪“饶”作“美” ）之地”。 
　　〔一九〕孟尝君，史记有传。 
　　〔二０〕平原君，史记有传。 
　　〔二一〕春申君，史记有传。汉书陈胜传注引应劭曰：“楚相黄歇。” 
　　〔二二〕信陵君，史记有传。 
　　〔二三〕“豪”，史记、新书、文选作“君”，汉书作“贤”。 
　　〔二四〕郎本“智”作“志”，未可据。 
　　〔二五〕“爱”上，史记、汉书、新书、文选有“而”字，当据补。 
　　〔二六〕史记秦始皇本纪“燕”下有 “齐、楚”二字。王念孙曰：“ 
有是也，下文两言‘九国之师’，又云‘陈涉之位，不齿于齐、楚、燕、赵、韩、魏、宋、卫、中山之君’，是其证；今本汉书及史记陈涉世家、贾子、文选脱‘齐、楚’二字。”器案：风俗通此文亦脱，当据王说补。 
　　〔二七〕宁越，赵中牟人，见吕氏春秋抟志篇及不广篇高诱注。 
　　〔二八〕苏秦，史记有传。汉书武纪注：“应劭曰：‘苏秦为关东从长。’” 
　　〔二九〕杜赫，周人，见战国策周策、楚策，及吕氏春秋谕大篇高诱注。 
　　〔三０〕索隐：“陈轸，夏人，亦仕秦。” 
　　〔三一〕“召滑”，史记秦始皇本纪作“昭滑”，韩非子内储说下、史记陈涉世家作“邵滑 ”，正义作“昭滑”，索隐云：“楚人。”楚策作“卓滑”，一声之转。案昭为楚公族之一，作“昭”是。 
　　〔三二〕乐毅，史记有传。 
　　〔三三〕韩非子五蠹篇：“藏孙、吴之书者家有之。”汉书艺文志兵权谋家有吴起四十八篇，本注：“有别传。”案史记有吴起传，太史公曰：“ 吴起兵法，世多有。” 
　　〔三四〕史记孙子传：“孙武既死，后百余岁有孙膑。膑生阿、鄄之间，膑亦孙武之后世子孙也。”阿、鄄皆齐邑，见史记司马穣苴传。汉书艺文志兵权谋家：“齐孙子八十九篇。”本注：“图四卷。 ”师古曰：“孙膑。”吕氏春秋不二篇：“孙膑贵势。 ”高诱注：“孙膑，楚人，为齐臣，作谋八十九篇，权之势也。”王符潜夫论贤难篇：“孙膑修能于楚。”则又以孙膑为楚人楚臣，当别有所本。 
　　〔三五〕廉颇，史记有传。 
　　〔三六〕以上取校史记、汉书、新书、文选，颇有省减，未辄以意订补。 
　　〔三七〕“军”，汉书同，始皇本纪、新书、文选作“众”，陈涉世家作“师”。 
　　〔三八〕史记秦始皇本纪、文选作“ 叩关而攻秦”，史记陈涉世家、汉书、新书作“仰关而攻秦”。 
　　〔三九〕“六国”，史、汉、新书、文选俱作“九国”。案师言九国，并宋、卫、中山言之，应氏此文，自说六国，故迳改之耳。又“遁逃”，陈涉世家、文选同，新书作“逡遁”，秦始皇本纪作“逡巡遁逃”。 
　　〔四０〕“一矢”，史、汉、新书、文选俱作“亡矢”。文选注：“ 
李巡尔雅注曰：‘镞，以金为箭镝也。’” 
　　〔四一〕史记陈陟世家、汉书“关东 ”作“天下”，秦始皇本纪、新书、文选“天下”下有 “诸侯”二字。 
　　〔四二〕“败”，史记陈涉世家、汉书同，秦始皇本纪、新书、文选作“解”。 
　　〔四三〕史记秦始皇本纪：“制曰： ‘朕为始皇帝，后世皆以世数计，二世三世，至于万世，传之无穷。’” 
　　〔四四〕“承”，史记秦始皇本纪作 “续”，史记陈涉世家、新书、汉书、文选俱作“奋” 。师古曰：“孝公、惠文王、武王、昭襄王、孝文王、庄襄王，凡六君也。烈，业也。” 
　　〔四五〕汉书注：“师古曰：‘以乘马为喻也，策所以挝马也。’”汉书武纪宇内注：“师古曰：‘天地四方为宇。’” 
　　〔四六〕“叱”史、汉、新书、文选俱作“亡”，此疑形近而误。史记周本纪集解引应劭曰：“周孝王封伯翳之后为侯伯，与周别，五百载至昭王时，西周君臣自归受罪，献其邑三十六城合也。”索隐曰：“考王封其弟于河南为桓公，卒，子威公立，卒，子惠公立，长子曰西周公，又封少子于巩，仍袭父号，曰东周惠公，于是有东西二周也。按系本：‘西周桓公名揭，居河南；东周惠公名班，居洛阳。’是也。” 
　　〔四七〕仪礼丧服传：“天子至尊也。”吕氏春秋审分篇高诱注：“ 
六合，四方上下也。” 
　　〔四八〕汉书、新书、文选俱作“执敲扑以鞭笞天下、威震四海”。独断上：“皇帝、皇王、后帝，皆君也。上古天子庖牺氏、神农氏称皇，尧、舜称帝，夏、殷、周称王，秦承周末，为汉驱除，自以德兼三皇，功包五帝，故并以为号。”类聚十一引汉杂事：“古者，天子称皇，其次称王；秦承百王之末，为汉驱除，自以德兼三皇、五帝，故并为号。”汉书百官公卿表上：“秦兼天下，建皇帝之号。”张晏曰：“五帝自以德不及三皇，故自去其皇号；三王又以德不及五帝，自损称王；秦自以德褒二行，故兼称之。” 
　　〔四九〕文选宦者传论注引此句，顾氏以为佚文，失之目治。 
　　〔五０〕史记秦汉之际月表：“秦既称帝，患兵革不休，以有诸侯也；于是无尺土之封，堕坏名城，销锋镝，锄豪桀，维万世之安。然王迹之兴，起于闾巷，合从讨伐，轶于三代；乡秦之禁，适足以资贤者，为驱除难耳。”汉书梅福传：“至秦则不然，张诽谤之罔，以为汉驱除。”类聚六引刘騊駼郡太守箴： “有嬴驱除。”初学记九引帝王世纪、及上引独断、汉杂事，俱有“为汉驱除”语。 
　　〔五一〕“枝”，朱藏元本、仿元本、吴本、胡本、郎本、程本、汪本、钟本作“支”，支、枝古通，诗文王：“本支百世。”左传庄公六年作“ 枝”，春秋繁露王道篇引公羊传“支解”作“枝解”，左传公孙枝，史记李斯传作“公孙支”，即其比。国语周语下：“周诗有之：‘天之所支，不可坏也；其所坏，亦不可支也。’”注：“支，柱也。”左传定公元年：“汝叔宽曰：‘天之所坏，不可支也。’”后汉书郭泰传：“天之所废，不可支也。”焦氏易林一：“天之所坏，不可强支。” 
　　〔五二〕汉书平纪宰衡注：“应劭曰：‘周公为太宰，伊尹为阿衡，采伊、周之尊也。’” 
　　〔五三〕贲、育，孟贲、夏育，汉书淮南厉王传注：“应劭曰：‘卫孟贲。’” 
　　〔五四〕钟本“兵”作“民”，不可据。 
　　〔五五〕易序卦传：“蒙者，蒙也，物之稚也。” 
　　〔五六〕史记高纪索隐引韦昭曰：“ 函谷、武关也。”又引三辅旧事曰：“西以散关为限，东以函谷为界，二关之中，谓之关中。” 
　　〔五七〕史记留侯世家：“留侯曰： ‘夫关中，左殽、函，右陇、蜀，所谓金城千里，天府之国也。’”盐铁论险固篇：“秦左殽、函，右陇阺，前蜀、汉，后山、河，四塞以为固，金城千里也。” 
　　〔五八〕钟本无“帝王”二字。史记高纪索隐、汉书高纪注引应劭曰：“始皇欲以一至万示不相袭，始者一，故至子称二世。” 
　　〔五九〕吴本、汪本“知”作“智” 。 
　　〔六０〕史记秦始皇本纪：“三十四年，……丞相李斯曰：‘……臣请史官非秦记，皆烧之；非博士官所职，天下敢有藏诗、书、百家语者，悉诣守尉杂烧之；有敢偶语诗、书者，弃市；以古非今者族；吏见知不举者，与同罪，令下三十日不烧，黥为城旦。所不去者，医药、卜筮、种树之书。若欲有学法令，以吏为师。’制曰：‘可。’……三十五年，……始皇闻亡，乃大怒曰：‘……诸生在咸阳者，吾使人廉问，或为訞言以乱黔首。’于是使御史悉案问诸生，诸生传相告引，乃自除犯禁者四百六十余人，皆坑之咸阳，使天下知之以惩后。”又儒林列传：“及秦之季世，焚诗、书，坑术士。”正义：“颜云：‘今新丰县温汤之处号愍儒乡。温汤西南三里有马谷，谷之西岸有坑，古相传以为坑儒处也。卫宏诏定古文尚书序云：秦既焚书，恐天下不从所改更法，而诸生到者拜为郎，前后七百人。乃密种瓜于骊山陵谷中温处，瓜实成，诏博士诸生说之，人言不同。乃令就视，为伏机；诸生贤儒皆至焉，方相难不决，因发机，从上填之以土，皆压，终乃无声也。’”案正义所引师古注，见汉书儒林传。师古所引卫宏说，又见御览九七八引古文奇字。太平寰宇记二七雍州昭应县：“坑儒谷，在县东南五里。始皇以骊山温处令人冬月种瓜，招天下儒者议之，说各不同，因发机陷之；唐玄宗改为旌儒乡，立旌儒庙。”盖自李隆基就坑儒谷改乡立庙，为之鸣冤叫屈，于是贾至有旌儒庙碑（文苑英华二四七、唐文粹二二、全唐文三六八），欧阳棐有旌儒庙碑阴（集古录目），章碣有焚书坑诗（唐摭言十），许浑有旌儒庙诗（丁卯集上），夏竦有焚书坑铭（文恭集二五），王安石有愍儒坑诗（临川文集三二），朱熹有记旌儒庙碑阴语（晦庵先生朱文公文集七一），吴莱有秦坑铭（渊颖吴先生集七），皆诋讥始皇之焚书坑儒。一犬吠影，百犬吠声，始皇此一果断行为，遂为千古积毁。案后汉书申屠蟠传载：“蟠独议曰： ‘昔战国之世，处士横议，列国之王，至为拥彗先驱，卒有坑儒焚书之祸。’”揭橥此举，实源于处士之横议，颇得始皇所洞察“诸生为訞言以乱黔首”之深旨。 
　　〔六一〕史记秦始皇本纪：“二十六年，……秦初并天下，……更名民曰黔首。”集解：“ 应劭曰：‘黔，亦黎黑也。’” 
　　〔六二〕朱国祯涌幢小品二国号云： “国号加大字，始于胡元，我朝因之，盖返左衽之旧，自合如此，且以别于小明王也。其言大汉、大唐、大宋者，乃臣子及外夷尊称之词。近见新安刻历祚考一书，于汉、唐、宋及司马晋，皆加大字，失其初矣。”器案：诗大明：“凉彼武王，肆伐大商。”国语吴语：“越曾足以为大虞乎？”对前朝俱加大字。史记陈涉世家： “陈涉乃立为王，号为张楚。”索隐：“案李奇云：‘ 欲张大楚国，故称张楚也。’”汉书陈胜传：“胜乃立为王，号为张楚。”注：“刘德曰：‘若云张大楚国也。’”又张耳传：“今已张大楚王陈。”师古曰：“言张建大楚之国，而王于陈也。”刘奉世曰：“案陈胜立为王，号张楚耳。云张大楚者，斥其号也。”据此，则陈涉建国之号，自称若此，广雅释诂：“张，大也。” 则当时称为张楚或大楚，其实一也。故淮南子兵略篇即谓“戍卒陈胜，兴于大泽，……称为大楚”也。汉书沟洫志：“大汉方制万里。”又司马迁传：“接其后事，讫于大汉。”又杨雄传上：“以函夏之大汉兮，彼曾何足与比功。”又解嘲：“今大汉左东海，右渠搜。”则自秦、汉之际以还，国号加大，已约定俗成矣。 
　　〔六三〕汉书景纪注引应劭曰：“始取天下者为祖，高祖是也。” 
　　〔六四〕拾补云：“‘祚’当作‘阼 ’，下并同。” 
　　〔六五〕汉书五行志注引应劭曰：“ 艾，治也。”乂、艾通。 
　　〔六六〕汉书宣纪：“尊孝武庙为世宗庙。” 
　　〔六七〕“辟”字原无，拾补云：“ 疑脱一‘辟’字。”今据补。 
　　〔六八〕汉书叙传下：“冠德于百王。”师古曰：“德为百王之上也。”



正失第二　
 
风俗通义正失第二〔一〕
　　　　孔子曰：“众善焉，必察之；众恶焉，必察之。〔二〕”孟轲云：“尧、舜不胜其美，桀、纣不胜其恶。传言失指，图景失形。〔三〕”众口铄金〔四〕，积毁消骨〔五〕，久矣其患之也。是故乐正后夔有一足之论〔六〕，晋师己亥渡河，有三豕之文〔七〕，非夫大圣至明，孰能原析之乎？论语：“名不正则言不顺。〔八〕”易称：“ 
失之毫厘，差以千里。〔九〕”故纠其谬曰正失也。 
　　〔一〕　苏颂曰：“正失第二，子抄云：‘第六。’” 
　　〔二〕　论语卫灵公章：“子曰：‘ 众恶之，必察焉；众好之，必察焉。’”潜夫论潜叹篇、传葛洪涉史随笔、司马光论选举状、又议贡举状、王安石答段缝书、王若虚滹南辨惑引此俱先好后恶，应氏引此语句又别，罗隐两同书真伪章又引作“众善者，必察焉；众恶者，必察焉”，引“好”作“善”，与应氏同，而俱与今本论语异。王注云：“或阿党比周，或其人特立不群，故好恶不可不察也。”岂所见本亦先好后恶耶？ 
　　〔三〕　史通疑古、惑经二篇并引孟子曰：“尧、舜不胜其美，桀、纣不胜其恶。”本篇下文孝文帝条引此二句，“美”作“善”。颜氏家训书证篇：“孟子曰：‘图景失形。’”伪孟子外书性善辨： “孟子曰：‘性善也，尧、舜不胜其美；习不善也，桀、纣不胜其恶。’”又孝经篇：“传言失指，图景失形。言治者而覈实。”列子杨朱篇：“天下之美，归之舜、禹、周、孔；天下之恶，归之桀、纣。”论衡变虚篇：“世间圣人莫不尧、舜，恶人莫不桀、纣。”尸子处道篇：“桀、纣之有天下也，四海之内皆乱，而关龙逢、王子比干不与焉，而谓之皆乱，其乱者众也。尧、舜之有天下也，四海之内皆治，而丹朱、商均不与焉，而谓之皆治，其治者众也。”（长短经势运篇引慎子同。） 
　　〔四〕　详佚文。 
　　〔五〕　史记张仪列传：“众口铄金，积毁消骨。”邹阳列传同。又汉书中山靖王传、邹阳传亦有此语。 
　　〔六〕　详后文。 
　　〔七〕　吕氏春秋察传篇：“子夏之晋，过卫，有读史记者，曰‘晋师三豕涉河’。子夏曰：‘非也，是己亥也。夫己与三相近，豕与亥相似。’ 至于晋而问之，则曰‘晋师己亥涉河’也。”又见家语七十二弟子解。案说文己古文作●，与三相似，亥古文作●，云：“古文亥为豕，与豕同。”又案：古书篇章，有先挈举其事于前，而后申述之者，此于韩非子一书中，尤为习见不□。今风俗通义此篇，于篇序中列举“ 夔一足”及“三豕渡河”事，前者篇内有文，后者无之，岂今本佚其文耶？ 
　　〔八〕　见子路篇。 
　　〔九〕　易纬通卦验：“故正其本而万物理、失之豪厘，差以千里。”易纬坤灵图：“正其本，万物理，差之豪厘，谬以千里，故君子必谨其始。 ”文选竟陵王行状注引易纬干凿度：“正其本而万物理，失之豪厘，差之千里。”后汉书王充王符仲长统传论注引易纬：“差以毫厘，失之千里。”则此为易纬之文。而大戴礼记礼察篇：“易曰：‘君子慎始，差若豪厘，谬之千里。’”（小戴记经解篇同）贾子新书胎教篇：“易曰：‘正其本，万物理，失之豪厘，差之千里。 ’故君子慎始。”（大戴礼记保傅篇同）史记太史公自序：“故易曰：‘ 
失之豪厘，差以千里。’”（汉书司马迁传同）汉书东方朔传：“易曰：‘正其本，万事理，失之豪厘，差之千里。’”（杜钦传引易曰：“正其本，万物理。”后汉书范升传亦引易此文。）说苑建本篇：“易曰：‘建其本而万物理，失之豪厘，差以千里。’故君子贵建本而立始。”皆直称易曰，与应氏同。考纬候起于哀、平，两戴所记为古记之文。贾谊、东方朔、司马迁时，纬候未出，何缘见之。小戴记经解孔疏以为易系辞文，今易系辞实无此文。太史公自序集解云：“ 
今易无此语，纬有之。”汉书司马迁传注，师古曰：“今之易经及彖、系辞并无此语，所称易纬者则有之焉，斯盖易家之别说者也。”盖古人引经说，皆直称本经，此所引乃古易传文也。章太炎菿汉昌言四疑此为商瞿易传文，盖是也。列女传贞顺召南申女传：“传曰：‘正其本则万物理，失之豪厘，差之千里。’”所称之传，是易传也。抑尝进而论之，如史记封禅书引诗云：“纣在位，文王受命，政不及泰山。” 又河渠书引夏书曰：“禹抑洪水，十三年过家不入门，陆行乘车，水行载舟，泥行蹈毳，山行即桥，以别九州；随山浚川，任土作贡，通九道，陂九泽，度九山。” 说文欙下亦引虞书曰：“予乘四载：水行乘舟，陆行乘车，山行乘欙，泽行乘●。”又逑下引虞书：“ 
怨匹曰逑。”旻下引虞书：“仁闵覆下（从段注本），则称旻天。”相下引易曰：“地可观者，莫可观于木。”凡此，皆于易、诗、书无文，亦当作如是观耳。后儒不知古人引经说，有直称本经之例，而辄疑其应如何如何，真痴人说梦也。于此有一适例，宋书礼志：“明帝即位，有改正朔之义。侍中高堂隆议曰：书曰：‘若稽古帝舜曰重华，建皇授政改朔。’ ”御览八一引尚书中候考河命：“曰若稽古帝舜曰重华，钦翼皇象。”文选永明十一年策秀才文注引尚书中候：“建皇授政改朔。”则高堂隆正以尚书纬为书经也。夫汉、晋人何以谓经纬为经说也？此自有故。礼记檀弓下正义：“易说者，郑引云易纬也。凡郑云说者，皆纬候也。时禁纬候，故转纬为说也。故郑志：‘张逸问：礼注曰书说，书说何书也？答曰：尚书纬也。当为注时，时在文网中，嫌引秘书，故诸所牵图谶，皆谓之说云。’”明夫此，益知强词夺理之徒之为好事也。　
　　
　　○乐正后夔一足
　　　　俗说：夔一足而用精专，故能调畅于音乐〔一〕。 
　　〔一〕　汉书东方朔传：“子夏为太常。”注引应劭曰：“‘子夏’当为‘夔’，夔知乐，故可以为太常。” 
　　　　谨按：吕氏春秋〔一〕：“鲁哀公问于孔子：‘ 乐正夔一足，信乎？’孔子曰：‘昔者，舜以夔为乐正〔二〕，始治六律，和均五声〔三〕，以通八风，而天下服〔四〕。重黎〔五〕又荐能为音者，舜曰：夫乐天地之精，得失之节，故唯圣人为能和乐之本。夔能和之，〔六〕以平天下〔七〕，若夔者〔八〕，一而〔九〕足矣〔一０〕。故曰夔一足，非一足行。’〔一一〕” 
　　〔一〕　察传篇文。 
　　〔二〕　吕氏春秋高诱注曰：“乐官之正也。”器案：书尧典：“帝曰：‘夔，命汝典乐。 ’”尚书大传：“乐正定乐名。”仪礼通解续二六引郑康成注曰：“乐正，乐官之长，周礼曰大司乐。”左传昭公二十八年：“乐正后夔取之。”杜注：“夔，舜典乐之君长。”荀子成相篇：“夔为乐正鸟兽服。”韩非子外储说左下：“使（夔）为乐正。”说苑君道篇：“ 夔为乐正。”皆言夔为乐正，而史记五帝本纪云：“以夔为典乐”，盖误读尚书欤！ 
　　〔三〕　今本吕氏春秋无“均”字，文选长笛赋注、天中记六引有，与此合，当据补正。 
　　〔四〕　高诱注曰：“六律，六气之律，阳为律，阴为吕，合十二也。五声，五行之声，宫、商、角、征、羽也。八风，八卦之风也。通和阴阳，故天下大服也。” 
　　〔五〕　史记太史公自序：“昔在颛顼，命南正重以司天，北正黎以司地，唐、虞之际，绍重、黎之后，使复典之，至于夏、商，故重黎氏世序天地。其在周，程伯休甫，其后也。”索隐：“案重司天，而黎司地，是代序天地也。据左氏，重是少昊之子，黎乃颛顼之胤，二氏二正，所出各别，而史迁意欲合二氏为一，故总云‘在周，程伯休甫其后’，非也。”案楚世家亦云：“帝颛顼高阳者，黄帝之孙，昌意之子也。高阳生称，称生卷章，卷章生重黎。”晋书宣纪亦谓 “其先出自高阳之子重黎，为夏官祝融。”俱以重黎为一人，此盖本之吕氏春秋，察传篇云：“昔者，舜欲以乐传教于天下，乃令重黎举夔于草莽之中而进之，舜以为乐正。”高诱无注。楚世家索隐：“刘氏云：‘少昊氏之后曰重，颛顼氏之后曰重黎，对彼重则单称黎，若自言当家则称重黎，故楚及司马氏皆重黎之后，非关少昊之重。’” 
　　〔六〕　高诱注曰：“和，调也。” 案礼记仲尼燕居篇有夔达于乐之说。 
　　〔七〕　原脱“以”字，拾补据吕氏补，今从之。 
　　〔八〕　“者”字原无，拾补据吕氏补，今从之。 
　　〔九〕　“而”字原无，拾补据吕氏补，今从之。 
　　〔一０〕后汉书曹褒传：“昔尧作大章，一夔足矣。” 
　　〔一一〕拾补曰：“‘行’，吕氏、韩非子皆作‘也’。”器案：此事又见韩非子外储说左下、论衡书虚篇、孔丛子论书篇。考山海经大荒东经： “东海中有流波山，入海七千里，其上有兽，状似牛，苍身而无角，一足，出入水则必风雨，其光如日月，其声如雷，其名夔。”庄子秋水篇：“夔语蚿：‘吾以一足●踔而行，子无知矣；今子使万足，独奈何。’”又御览八九九、困学纪闻十、席上腐谈上引庄子：“声氏之牛夜亡而遇夔，止而问焉：‘我有四足，动而不善；子一足而超踊，何以然？’夔曰：‘以吾一足王于子矣。’”国语鲁语下韦昭注：“或云夔一足。”说文：“ 夔，神魖也，如龙一足。从攵，象有角手人面之形。” 此其所以附会乐正后夔而为一足之神魖也。 
　　　　　丁氏家穿井得一人 
俗说：丁氏家穿井，得一人于井中也。 
　　　　谨按：吕氏春秋〔一〕：“宋丁氏无井，常一人溉汲于外，及自穿井〔二〕，喜而告人〔三〕：‘吾穿井得一人。’传之，闻于宋君，公问其故，对曰：‘得一人之使〔四〕，非得一人于井中也。’”〔五〕 
　　〔一〕　察传篇文。 
　　〔二〕　今本吕氏作“及其家穿井” ，御览一八九引作“及自穿井”，与应氏所见本合。 
　　〔三〕　“人”原作“之”，拾补校作“人”，案吕氏春秋作“告人”，今从之。 
　　〔四〕　黄氏日钞曰：“免一人外汲，如得一人之使。”器案汉书食货志言“一月得四十五日”，彼言得日，此言得人，用法相同。 
　　〔五〕　器案：此事又见论衡书虚篇。淮南子览冥篇：“寄汲不若凿井。”徐岳术数记遗： “此乃传之失实，犹公获夔一足，丁氏穿井而获一人也。”类聚九引范云悲故井诗：“已获丁氏利，方见管公 □。”俱本此为说。 
　　
　　○封泰山禅梁父〔一〕
　　　　俗说：岱宗上有金箧玉策，能知人年寿脩短。武帝〔二〕探策得十八〔三〕，因到〔四〕读曰八十，其后果用耆长〔五〕。武帝出玺印石〔六〕，裁〔七〕有兆朕，奉车子侯〔八〕即没其印，乃止。武帝畏恶，亦杀去之〔九〕。封禅书说：“黄帝升封泰山，于是有龙垂胡〔一０〕髯下迎黄帝〔一一〕；黄帝上骑，群臣后宫从〔一二〕者七十余人〔一三〕，小臣独不得上，乃悉持龙髯，拔堕黄帝之弓。小臣〔一四〕百姓仰望黄帝，不能复〔一五〕，乃抱其弓而号，故世因曰乌号弓〔一六〕。孝武皇帝时，齐人公孙卿〔一七〕言：‘汉之圣者，在高祖之孙；今历正值黄帝之日，圣主亦当上封，则能神仙矣。’〔一八〕” 
　　〔一〕　史记封禅书正义：“此泰山上，筑土为坛以祭天，报天之功，故曰封。泰山下小山上，除地报地之功，故曰禅－－言禅者，神之也。” 
　　〔二〕　汉书武纪注：“应劭曰：‘ 礼谥法：威强叡德曰武。’” 
　　〔三〕　世说新语言语篇：“晋武帝始登阼，探策得一；王者世数，系此多少。帝既不悦，群臣失色，莫有能言者，侍中裴楷进曰：‘臣闻天得一以清，地得一以宁，侯王得一以为天下贞。’帝说，群臣叹服。”（又见晋书裴楷传）晋书载记慕容俊传：“ 初，石虎使人探策于华山，得玉版，文云：‘岁在申酉，不绝如线，岁在壬子，真人乃见。’”（又见十六国春秋二七）此俱探策之事也。 
　　〔四〕　“到”字原脱，今据拾补订补。拾补曰：“脱，初学记有，意林作‘倒’。”案初学记见卷十三。 
　　〔五〕　白帖二、一一、御览三九、纬略六、岱史遗迹纪、广博物志五、天中记八引俱作“ 因倒读曰八十，其后果寿八十”，又御览五三六引“耆 ”作“考”，“读”上亦有“倒”字。器案：“读”上有“ 
倒”字是，观下文亦作“倒读”可知。唯作“寿八十”，与臣瓒“寿七十一”之说不合，未可从。王世贞宛委余编四曰：“风俗通云：‘ 
汉武帝登太山探策，即祚之年得十八，因倒读之为八十，后寿至八十。’非也，帝寿自七十耳。考帝以元封元年封泰山，五年增封，以至后二年，恰十八年，神盖喻之矣。” 
　　〔六〕　御览六八二引应劭汉官仪： “孔子称：‘封泰山，禅梁父，可得而数七十有二。’ 传曰：‘封者，以金泥银绳，印之以玺。’玺，施也，信也，古者尊卑共之。月令曰：‘固封玺。’春秋传： ‘襄公在楚，季武子从公冶问玺书，追而与之’是也。秦、汉以来，尊者以为名，乃使避。” 
　　〔七〕　拾补曰：“史记封禅书索隐引‘裁’作‘财’。” 
　　〔八〕　续汉书百官志二：“奉车都尉，比二千石。”本注曰：“无员，掌御乘舆车。”史记封禅书正义：“霍嬗子侯，去病子也。”汉书郊祀志上注引服虔说同。案霍光传：“去病子嬗，字子侯。” 汉又有宋子侯，即作董娇娆诗者，然则子侯之字，在汉亦常见者，犹子公、子卿之比也。洞仙传有车子侯传，即误读史、汉此文而杜撰者，道书之不可信类如此。 
　　〔九〕　拾补云：“似当作‘故杀之 ’。”器案：封禅书索隐：“新论曰：‘武帝出玺印石，财有朕兆，子侯则没印，帝畏恶，故杀之。’风俗通亦云然。顾胤按武帝集，帝与子侯家语云：‘道士皆言子侯得仙，不足悲。’此说是也。” 
　　〔一０〕拾补校“胡”作“胡”，云：“‘胡’俗。” 
　　〔一一〕汉书礼乐志注：“应劭曰： ‘訾黄，一名乘黄，龙翼而马身，黄帝乘之而仙。’” 史记历书：“黄帝合而不死。”集解：“应劭曰：‘言黄帝造历得仙。’孟康曰：‘黄帝作历，历终始无穷已，故曰不死。’”此亦应劭言黄帝得仙之事，孟康解说，深得理中。 
　　〔一二〕史记封禅书、汉书郊祀志上、论衡道虚篇“从”下有“上”字，当据补。 
　　〔一三〕三辅黄图：“鼎湖宫在蓝田。昔黄帝采首山铜以铸鼎，鼎成，有龙下迎，帝仙去，小臣攀龙髯而上者七十二人。汉武帝于此建宫。”水经河水注四：“魏土地记曰：‘弘农湖县有轩辕黄帝登仙处。黄帝采首山之铜，铸鼎于荆山之下，有龙垂胡于鼎，黄帝登龙，从登者七十人，遂升于天，故名其地为鼎湖。荆山在冯翊，首山在蒲阪，与湖县相连。’晋书地道记、太康记并言：‘胡县也，汉武帝作湖，俗云黄帝自此乘龙上天也。’”云笈七签轩辕本纪亦言从上者七十二人。 
　　〔一四〕史、汉及论衡俱无此“小臣 ”二字。 
　　〔一五〕史、汉、论衡“不能复”作 “既上天”。汉书王莽传：“天凤六年下书，引紫图曰：‘太一、黄帝皆仙上天。’” 
　　〔一六〕以上又见史记封禅书、汉书郊祀志上及论衡道虚篇。 
　　〔一七〕公孙卿仕太中大夫，见汉书律历志。 
　　〔一八〕史记封禅书：“齐人公孙卿曰：‘今年得宝鼎。’其冬辛巳朔旦冬至，与黄帝时等。卿有札书曰：‘黄帝得宝鼎宛朐，问于鬼臾区，鬼臾区对曰：黄帝得宝鼎神策，是岁己酉朔旦冬至，得天之纪，终而复始。于是黄帝迎日推策，后率二十岁，复朔旦冬至，凡二十推，三百八十年，黄帝仙登于天。’卿因所忠欲奏之。所忠视其书不经，疑其妄书，谢曰：‘ 宝鼎事已决矣，尚何以为？’卿因嬖人奏之。上大说，乃召问卿，对曰：‘受此书申公，申公已死。’上曰： ‘申公何人也？’卿曰：‘申公齐人，与安期生通，受黄帝言，无书，独有此鼎。书曰：汉兴，复当黄帝之时，曰：汉之圣者，在高祖之孙且曾孙也。宝鼎出，而与神通封禅。封禅七十二王，唯黄帝得上泰山封。申公曰：汉主亦当上封，上封则能仙登天矣。’”又见汉书郊祀志上。 
　　　　谨按：尚书、礼：天子巡守〔一〕，岁二月，至于岱宗〔二〕。孔子称：“封泰山，禅梁父，可得而数者〔三〕七十有二。”盖王者受命易姓，改制应天，天〔四〕下太平，功成封禅，以告平也〔五〕。所以必于岱宗者，宗者〔六〕，长也〔七〕，万物之宗〔八〕，阴阳交代〔九〕，云〔一０〕触石而出〔一一〕，肤寸而合，不崇朝遍雨天下〔一二〕，唯泰山乎〔一三〕。封者，立石高一丈二赤〔一四〕，克〔一五〕之曰：“ 事天以礼，立身以义，事父〔一六〕以孝，成民〔一七〕以仁，四守〔一八〕之内，莫不为〔一九〕郡县〔二０〕，四夷〔二一〕八蛮，咸来贡职〔二二〕，与天无极〔二三〕，人民〔二四〕蕃息，天禄永得。〔二五〕 ”祭上玄尊而俎生鱼〔二六〕。坛广十二丈，高三尺，阶三等，必于其上，示增高也。克石纪号，〔二七〕着己绩也〔二八〕。或曰：金泥银绳，印之以玺〔二九〕。下禅梁父，礼祠地主，去事之杀，示增广也〔三０〕。禅谓坛墠，当有所与也〔三一〕。三皇禅于绎绎，明己功成而去，德者居之，绎绎者，无所指斥也〔三二〕。五帝禅于亭亭〔三三〕，德不及于皇，亭亭名山，其身禅予圣人〔三四〕。三王禅于梁父〔三五〕，梁者，信也，信父者子〔三六〕，言父子相信与也〔三七〕。孝武皇帝〔三八〕封广丈二尺，高九尺，其下有玉牒书秘书〔三九〕，江、淮间一茅三脊为神藉〔四０〕，五色土益杂封，纵远方奇兽飞禽及白雉，加祠〔四一〕，兕牛犀象之属〔四二〕。其赞〔四三〕享曰：“天增授皇帝泰元神筴，周而复始，皇帝敬拜泰壹。〔四四〕” 其夜有光如流星，昼有白云起封中〔四五〕。于是作明堂汶上〔四六〕，令诸侯各治邸〔四七〕，车驾前后五至祠〔四八〕，以元鼎六年告封〔四九〕，改为元封〔五０〕，武帝已年四〔五一〕十七矣，何缘反更得十八也〔五二〕？就若所云，明神祸福，必有征应，权时〔五三〕倒读，焉能诞招期乎〔五四〕？奉车子侯，骖乘弄臣〔五五〕，不预封事，何因操印没石？乃正暴病而死〔五六〕，悼惕〔五七〕无已〔五八〕。又言武帝与仙人对博，碁没石中，马蹄迹处，于今尚存〔五九〕，虚妄若此，非一事也。予以空伪〔六０〕，承乏〔六一〕东岳，忝素〔 
六二〕六载〔六三〕，数聘〔六四〕祈祠〔六五〕，咨问长老贤通〔 
六六〕上泰山者云，谓玺处克石，文昧难知也，殊无有金箧玉牒探筹之事。春秋以为“传闻不如亲见”〔六七〕，亲见之人〔六八〕，斯为审矣。传曰：“五帝圣焉死，三王仁焉死，五伯智焉死。〔六九〕”其陨落崩薨之日，不能咸至百年。诗云：“三后在天。〔七０〕 ”论语曰：“古皆没。〔七一〕”太史记：“黄帝葬于桥山。〔七二〕”骑龙升天，岂不怪乎？乌号弓者，柘桑之林〔七三〕，枝条畅茂，乌登其上，下垂〔七四〕着地，乌适飞去，从后〔七五〕拨杀；取以为弓，因名〔七六〕乌号耳〔七七〕。 
　　〔一〕　郎本、程本、钟本“守”作 “狩”。 
　　〔二〕　引书见尧典，释文云：“‘ 守’或作‘狩’。”礼记祭义有“天子巡守”文。器案：连举二书名或二作者名于前，继引其文，即不复分别言之，此为汉人着书通例，说详皇霸篇六国条。 
　　〔三〕　胡本、郎本、钟本无“者” 字。御览六八二引应劭汉官仪：“孔子称：‘封泰山，禅梁父，可得而数七十有二。’”续汉书祭祀志补注、困学纪闻十引庄子：“易姓而王，封于泰山、禅梁父者，七十有二代，其有形兆垠堮，勒石凡千八百余处。” 史记封禅书正义、通典礼十四引韩诗外传：“孔子升泰山观易姓而王，可得而数者七十余人，不得而数者万数也。”史记孝武本纪正义、御览五三六引河图真纪钩： “王者封太山，禅梁父，易姓奉度，继兴崇功者，七十二君。”白虎通封禅篇：“孔子曰：‘升泰山观易姓之王，可得而数者，七十余君。’”初学记九、御览五三六引桓谭新论：“太山之上，有石刻凡千八百余处，而可识知者，七十有二。”淮南缪称篇：“泰山之上，有七十坛焉。”高注：“封乎泰山，盖七十二君也。”则言七十，盖举成数。又齐俗篇曰：“古之王封于泰山、禅于梁父，七十余圣。”司马相如封禅文：“续昭夏，崇号谥，略可道者，七十有二君。”说文解字叙：“封于泰山者，七十有二代。”论衡书虚篇：“太山之上，封可见者，七十有二。”又道虚篇：“泰山之上者七十有二君。”史记封禅书：“管仲曰：‘古者，封泰山，禅梁父者，七十二家，而夷吾所记者，十有二焉。’” 汉书郊祀志同，（又见管子封禅篇）是古自有封泰山者七十二君之说，梁玉绳史记志疑以为七十二代之说不可据，是固不知三皇之事，固若存若亡也，失之拘矣。 
　　〔四〕　“天”字原脱，今补。白虎通封禅篇：“王者易姓而起，必升封泰山何？报告之义也。始受命之日，改制应天，天下太平，功成封禅，以告太平也。”此文本之，正有“天”字。 
　　〔五〕　史记封禅书正义、书钞九一、御览五三六引五经通义：“易姓而王，致太平，必封泰山，禅梁父，荷天命以为王，使理群生，告太平于天，报群神之功。”论衡道虚篇：“泰山之上七十有二君，皆劳情苦思，忧念王事，然后功成事立，致治太平，太平则天下和安，乃升太山而封焉。” 
　　〔六〕　“者”字原脱，据拾补校补。 
　　〔七〕　“也”字原脱，据拾补校补。 
　　〔八〕　“宗”，拾补校作“长”，刘师培曰：“书钞九十一作‘为物之始’。”案：御览五三六引作“始”。 
　　〔九〕　何本“代”误“伐”。 
　　〔一０〕“云”字原脱，拾补据山泽篇补，今从之。 
　　〔一一〕文选蜀都赋注引春秋元命包：“山有含精藏云，故触石而出也。” 
　　〔一二〕“遍雨”，何本、胡本、钟本误作“而遍”。诗卫风河广：“谁谓宋远，曾不崇朝。”郑笺：“崇，终也；行不终朝，亦喻近。” 
　　〔一三〕白虎通封禅篇：“所以必于泰山何？万物之始，交代之处也。”白帖五、初学记五、御览三九引五经通义：“泰山，一名岱宗，言王者受命易姓，报功告成，必于岱宗也。东方万物始交代之处，宗，长也，言为群岳之长。”书钞九０、御览五三六引五经通义：“所以止封岱、太山者，五岳之长，群神之主，故独封于泰山，告太平于天，报群神之功。禅梁父者，太山之支属，能配泰山之德也。”案“ 
触石”以下，又见山泽篇。 
　　〔一四〕“赤”，郎本、程本、意林、史记封禅书正义、续汉书祭祀志上补注、御览五三六引作“尺”，器案：尺、赤古通，古文苑宋玉钓赋：“ 以出三赤之鱼，于数仞之水中。”王褒僮约：“三丈一树，八赤为行。”汉西岳石阙铭：“高二丈二赤。”北齐平等寺碑：“铜像一躯，高二丈八赤。”水经□水注：“广州记称：‘吴平，滕脩为刺史，脩乡人语脩，虾须长一赤，脩责以为虚，其人乃至东海，取虾须长四赤，速送示脩，脩始服谢。’”赤俱尺借字。又续汉志补注引“一丈”作“二丈”。 
　　〔一五〕意林、续汉志补注“克”作 “刻”。拾补云：“‘刻’同，此书多作‘克’。”器案：续汉书祭祀志上：“元封元年三月，上东上泰山，乃上石立之泰山颠。”补注即引风俗通此文为说。 
　　〔一六〕何本“父”作“亲”，臆改。 
　　〔一七〕“民”，通典五四礼十四引作“人”，避唐讳改；程本、钟本、意林作“名”。 
　　〔一八〕“守”，拾补云：“续汉书作‘海’，意林作‘方’。” 
　　〔一九〕通典无“为”字。 
　　〔二０〕拾补云：“续志同，意林作 ‘莫不帅服’，与韵协，是也。” 
　　〔二一〕通典“夷”作“属”。 
　　〔二二〕御览五三六作“咸贡其职” 。 
　　〔二三〕“天”下原有“下”字，拾补云：“衍。”器案：卢说是也，汉书武纪注、续汉志注正无“下”字，今据删正。通典无此句。 
　　〔二四〕通典“民”作“庶”，避唐讳改。 
　　〔二五〕礼记乐记：“大飨之礼，尚玄酒而俎腥鱼。”荀子礼论：“ 
大飨尚玄尊，俎生鱼。”吕氏适音：“大飨之礼，上玄尊而俎生鱼。”淮南诠言篇：“樽之尚玄酒，俎之先生鱼。”应氏此文本之。 
　　〔二七〕通典“纪”作“改”，注云：“文出晋太康郡国志。”此杜佑自言所本，不知应氏早已言之，舍风俗通而用晋太康郡国志，亦眛于探原矣。 
　　〔二八〕意林“己”作“功”。白虎通封禅篇：“必于其上何？因高告高，顺其类也。故升封者，增高也；下禅梁父之基，广厚也；皆刻石纪号者，着己之功迹，以自效也。” 
　　〔二九〕“印之以玺”，原作“印之玺”，拾补依白虎通改作“封之以印玺”。器按：御览六八二引应劭汉官仪：“传曰：‘封者，以金泥银绳，印之以玺。玺，施也，信也，古者尊卑共之。’月令曰：‘ 
固封玺。’春秋传：‘襄公在楚，武子使季冶问玺书而与之。’是也。秦、汉以来，尊者以为名，乃始避。”白虎通封禅篇：“或曰：‘ 
封者，金泥银绳，封之以印玺。’ ”书钞九一、御览五三六引五经通义：“或曰：封以黄金为泥，以银为绳。经无明文，以义说之。” 
　　〔三０〕白虎通封禅篇：“天以高为尊，地以厚为德，故增泰山之高以报天，附梁甫之基以报地，明天之命，功成事就，有益于天地，若高者加高，厚者加厚矣。”器谨案：汉书武纪：“元封元年，夏四月癸卯，上还登封泰山。”应劭注曰：“封者，坛广十二丈，高二丈，阶三等，封于其上，示增高也。刻石，纪绩也。立石三丈一尺，其辞曰：‘事天以礼，立身以义，事亲以孝，育民以仁，四守之内，莫不为郡县，四夷八蛮，咸来贡职，与天无极，人民蕃息，天禄永得。’尚玄酒而俎生鱼。下禅梁父，祀地主，示增广也。此古制也。武帝封广丈二尺，高九尺，其下则有縢书秘语，在郊祀志。”（顾秋碧以此为佚文，失之目晓。）应氏所引刻石文，于风俗通义，未着何代，于汉书集解，仅言古制，语焉不详，渻减实多，后儒臆逞，转滋目眯。刘昭于续汉书祭祀志上：“武帝元封元年封禅，立石泰山颠。”注引风俗通曰：“石高二丈一尺，刻之曰：‘事天以礼，立身以义，事父以孝，成民以仁，四海之内，莫不为郡县，四夷八蛮，咸来贡职，与天无极，人民蕃息，天禄永得。’”以为汉武帝，而岱帖录承其说，（泰山石刻记引岱帖录：“武帝纪功德文：‘事方（当作“天”）以礼，立身以义，事亲以孝，育民以仁，四守之内，莫不为郡囗县，四夷八蛮，咸来贡职，与天亡极，人民蕃息，天禄永得。’”通典十四引始皇立石颂德文：“事天以礼，立身以义，事父以孝，成人以仁，四守之海，莫不郡县，四属八蛮，咸来贡职，人庶蕃息，天禄永得。”原注出晋太康郡国志。则以为秦始皇，而通志承其说。通志礼略：“始皇立石颂德文曰： ‘事天以礼，立身以义，事父以孝，成人以仁，四守之内，莫不郡县，四属八蛮，咸来贡职，民庶蕃息，天禄永得。’”原注：“文出晋太康郡国志。”此则渔仲全袭君卿。史记秦始皇本纪正义引晋太康地记云：“为坛于太山以祭天，示增高也；为墠于梁父以祭地，示增广也。祭尚玄酒而俎鱼。墠皆广长十二丈，坛高三尺，阶三等，而树石太山之上，高三丈一尺，广三尺，秦之刻石云。”此文与风俗通相应，盖以仲瑗此文未明言何代，撰太康郡国志者，习闻泰山始皇刻石之说，故扳引此文，而以为秦之刻石云尔。寻岱史狩典纪载李斯篆刻石文：“事天以礼，立身以义，事父以孝，成人以仁，四海之内，莫不郡县，四夷八（原误“人”）蛮，咸来贡职，人庶蕃息，天禄永得。”下即顺接始皇刻石文“今（疑衍）皇帝临位，作制明法，臣下修饬”，至“化及无穷，遵奉遗诏，永承重戒”，十二韵，系据宋刘跂拓本，（“跂”原误“跋”，徐度却扫编亦作“ 
跋”，它书皆作“刘跂字斯立”，今校改。）则以此为李斯篆刻石文，而与始皇刻石文混为一谈，其故何也？考始皇本纪：“二世东行郡县，李斯从，到碣石，并海南至会稽，而尽刻始皇所立刻石，石旁着大臣从者名，以章先帝成功盛德焉。皇帝曰：‘ 金石刻尽始皇帝所为也，今袭号而金石刻辞不称始皇帝，其于久远也，如后世为之者，不称成功盛德。’丞相臣斯、臣去疾，御史大夫臣德昧死言：‘臣请具刻诏书刻石，因明白矣。臣昧死请。’制曰：‘可。’”又汉书郊祀志：“二世元年，东巡碣石，并海南，历泰山，至会稽，皆礼祠之，而刻勒始皇所立石，书旁以章始皇之功德。”师古曰：“今此诸山，皆有始皇所刻石及胡亥重刻，其文并具存焉。”金薤琳琅跋秦峄山刻石云： “此碑自‘皇帝曰’以下，乃二世诏文，在始皇刻石之旁，予见泰山碑如此。”今案：由始皇本纪，则二世刻石旁之意，以原刻文但言皇帝，恐后世不知为始皇，故以诏书明白之，如秦权文之比，盖二世诏文，凡始皇所刻金石，一时俱刻之，惟泰山则并刻二世封禅文于始皇立石之上耳。其以为始皇者，固不审此与始皇刻石文体既殊，（始皇刻石文三句一韵，与此不同。）属辞又异也；其以为武帝者，亦不知武帝封禅，徒上石立之泰山颠，无文字，即今所传没字碑。（ 
日知录三一泰山立石条。宋于庭谓：“无字碑即二世所刻，久而无字，非当时即无字也。 ”见所作秦泰山刻石残字考，此从顾说。）刘跂泰山秦篆谱序云：“四面周围，悉有刻字，总二十二行，行十二字，（明李裕登泰山记亦云：“总二十二行，行各十二字。”文见岱史登览志，或作“十三字”，误。）字从西面起，以北东南为次，西面六行，北面三行，东面六行，南面七行，其末有‘制曰可’三字，复转在西南棱上。”又云：“其十二行是始皇辞，其十行是二世辞。”（ 
见宋文鉴九二、岱史遗迹纪，又详徐度却扫编下、赵彦卫云麓漫钞三）言之至为明晰。今考始皇本纪箸录所刻石文，其“二十有六年”，应从容斋随笔五载所见泰山祠石本作“□有六年”、“亲巡远方黎民”，应依刘谱作“亲●远黎”，凡十二韵，韵三句，句四字，总百四十四字，适为十二行。又二世诏书自“皇帝曰”至“制曰可”，凡七十八字；又仲瑗所引刻石文，“莫不为郡县”句，依刘谱删“为”字，“与天下无极”句，依汉书武纪注删“下”字，则句法一致，总四十二字，与二世诏书合计，得百二十字，以每行十二字计，适得十行，与斯立言“其十行是二世之辞” 合，则此为二世刻石文可知。斯立序又言：“乃为此谱，大凡篆字二百二十有二，其可读者百四十六（ 
又见金石录刘斯立序），今亦作篆字书之，其毁缺及漫灭不可见者七十有六，以史记文足之，注其下。”此当为始皇刻石及二世诏书于史记有征者言，以此二文总数适得二百二十有二，以总二十二行，行十二字计，得二百六十有四，于此去二百二十有二，则得四十二，适为二世刻石字数，以此益知此四十二字为二世刻石无疑矣。以二世刻石系刻于始皇所立石上，又同是李斯作篆，此其所以被后人误认为始皇之辞也。又据斯立言：“字从西面起，以北东南为次”，又言 “所谓五十许字者，在南面稍平处，人常所为拓，故士大夫多得见之”，而“制曰可”复在西南棱上。则二世诏书在南面占六行，始皇刻石文从西面起而北东，共占十二行，而东南两面尚余四行，即为二世刻石文地位，其序列当复如此。疑斯立仅据史记收始皇刻石文及二世诏书入谱，以其谱取在是正文字，而斯立未及检应氏书比校，故羡文剩字，概未钩稽；而撰岱史者，以此传自斯立，又以二世尽刻始皇刻石故，遂以此文冠于始皇刻石文之前，而不能辨，斯亦误矣。 
　　〔三一〕大戴礼记保傅篇注：“禅谓除地于梁甫之阴，为墠以祭地也。变墠为禅，神之也。 ” 
　　〔三二〕白虎通封禅篇：“三皇禅于绎绎之山，明己成功而去，有德者居之，绎绎者，无穷之义也。”御览五三六引礼记逸礼：“三皇禅云云，盛意也。”史、汉俱作云云，广雅释诂云：“云云，远也。”是云云有远盛二义，亦即白虎通无穷之谓也。则此之绎绎，或即云云也。 
　　〔三三〕文选王融曲水诗叙注引逸礼：“三皇禅云云，五帝禅亭亭。”书钞九一引礼统：“ 五帝禅亭亭。”史记封禅书：“黄帝封泰山，禅亭亭。 ”索隐：“应劭曰：‘在钜平北十余里。’”汉书地理志上：“泰山郡钜平有亭亭山祠。”续汉书郡国志三： “泰山郡钜平，侯国，有亭禅山。”注：“即古所谓禅亭亭者也。” 
　　〔三四〕白虎通封禅篇：“五帝禅于亭亭之山。亭亭者，制度审諟，道德着明也。”御览五三六引礼记逸礼：“五帝禅云云，特立于身也。” 
　　〔三五〕广博物志九引此句至此断句，不误，今据正读。 
　　〔三六〕此句原作“者信父者子”，拾补补“梁”字，并以“信父者子”为疑，今据白虎通封禅篇校补。 
　　〔三七〕白虎通封禅篇：“三王禅于梁甫之山。梁者，信也；甫者，辅也；信辅天地之道而行之也。”（据陈立疏证本）御览五三六引礼记逸礼： “三王禅梁甫，义连延不绝，父死子继也。” 
　　〔三八〕汉书惠纪注：“师古曰：‘ 孝子善述父之志，故汉家之谥，自惠帝以下皆称孝也。 ’” 
　　〔三九〕拾补曰：“下‘书’字衍，否则上‘书’字句，下‘秘书’当作‘书秘’，别为句。”器案：续汉书祭祀志上补注引此作“封广丈二尺，高九尺，下有玉牒书也”，正是上“书”字断句。寻史记封禅书：“封广丈二尺，高九尺，其下则有玉牒书，书秘。”（汉书郊祀志同）正义引伍缉之从征记：“汉武封坛，广丈三尺，高丈，下有玉绿书，以金银为缕，封以玺。”（据会注考证本）后汉书张纯传：“中元元年，帝迺东巡岱宗，以纯视御史大夫从，并上元封旧仪及刻石文。”注：“武帝元封元年封禅仪：‘令侍中皮弁，搢绅射牛行事。封广丈二，高九尺，有玉牒书，书秘，其事皆禁。’”诸书皆作“ 
书秘”。王先谦曰：‘恐所施非是，故秘其事。’旧唐书礼仪志：‘ 
玄宗问玉牒之文，前代帝王，何故秘之？贺知章对曰：玉牒本是通于神明之意，前代帝王所求各异，或祷年算，或思神仙，其事微密，故莫知之。’”器案：宋会要辑稿二十一册礼二二之四：“宋真宗大中祥符元年四月二十三日，中舍夏侯晟上汉武帝封禅图，缋金玉匮石□距之状，各有注释。帝览之，以所载与旧典小异，诏详定所参校施行。” 
　　〔四０〕史记封禅书正义：“括地志云：‘辰州卢溪县西南三百五十里，有苞茅山。’武陵记云：‘山际出苞茅，有刺而三脊，因名茅山。’是也。”（据会注考证本）案刘原父公是集有三脊茅记，易大过：“初六，藉用白茅。” 
　　〔四一〕汉志作“颇以加祠”，史记补武纪同，封禅书作“颇以加礼”。 
　　〔四二〕史、汉有“不用皆至泰山然后去”九字，此文以“纵”字直贯诸禽兽，故渻减下文也。张纯传注引封禅仪云：“禅肃然，天子亲拜，衣上黄。江、淮间一茅三脊为神藉，五色土杂封，纵远方奇禽之属也。”又略见通典五四礼十四。 
　　〔四三〕“赞”字原无，拾补据封禅书补，今从之。 
　　〔四四〕“壹”原误作“灵”，今从拾补校改。案史、汉俱作“一”，王先谦曰：“案册府元龟三十六：‘开元十三年封禅礼毕，中书令张说进称赐皇帝太一神策，周而复始。’宋史志：‘真宗封禅，摄中书令王旦跪称曰：天赐皇帝太一神策，周而复始。 ’皆依仿汉世为之，是泰元即泰一也。” 
　　〔四五〕史记封禅书作“其夜若有光，有白云起封中”，汉志同。类聚三九引汉官仪：“元封封禅，昼有白气，夜有光下，天下阙石门。” 
　　〔四六〕史记封禅书集解：“徐广曰：‘在元封二年秋。’” 
　　〔四七〕史记封禅书：“又下诏曰： ‘古者，天子五载一巡狩，用事泰山，诸侯有朝宿地，其令诸侯各治邸泰山下。’”汉志同。此元封元年事，应氏引赞飨曰“天增授云云”，乃太初元年事，“其夜有光云云”，又是元封事，此文前后次序陵杂实甚，当依史、汉乙正之。 
　　〔四八〕前后五次者，即元封元年、二年、太初元年、四年及征和四年也。 
　　〔四九〕汉书武纪注引应劭曰：“得宝鼎故因是改元。” 
　　〔五０〕汉书武纪注引应劭曰：“始封泰山，故改元。” 
　　〔五一〕道藏本意林“四”误“三” 。 
　　〔五二〕意林作“因何更得十八也” 。 
　　〔五三〕文选朱叔元为幽州牧与彭宠书：“欲权时救急。”又见后汉书朱浮传。 
　　〔五四〕意林“就若”以下五句作“ 若言倒读，神无福也”。 
　　〔五五〕“弄臣”原作“上下臣”，拾补曰：“‘上’疑衍。”札移曰：“案卢校非也。‘ 骖乘上下臣’，当作‘骖乘弄臣’，此言奉车子侯年少，以恩泽侍左右如弄臣也。（弄臣见汉书申屠嘉传及佞幸传赞）弄俗书或作●，（见后魏孝文帝吊比干文、营州刺史高贞碑）盖旧本偶作俗体，展转传写，又误分为二，遂不可通。”（北堂书钞设官部引大戴礼记：“纵弄杂采。”今本保傅篇作“纵上下杂采”，与此可互证。）器案：孙校是也，今据改正。世说新语规箴篇：“ 王绪、王国宝相为唇齿，并上下权要。”宋本以下诸本俱如此作，唐写本作“并弄权要”，此尤为“弄”误为 “上下”二字之的证。龙龛手鉴二手部去声：“●、● 、□，三，俗，卢贡反。”则弄之俗字且有作“●”者也。汉书毋将隆传：“奏请收还武库兵器云：‘今贤等便僻弄臣，私恩微妾。’又云：‘民力分于弄臣，武兵设于微妾。’”蔡邕集荐太尉董卓可相国并自乞闲淫章：“威移群下，福在弄臣。”隋书刘行本传：“行本不从，正色而进曰：‘至尊置臣于庶子之位者，欲令辅导殿下以正道，非为殿下作弄臣也。’”武帝时又有弄儿，金日磾二子曾为之，见汉书金日磾传，盖即弄臣之比，梁简文帝乐府长安有狭邪行：“小息始得意，黄头作弄臣。”是其证。 
　　〔五六〕“正”原作“止”，今据孙诒让说校改。札移曰：“‘止’当作‘正’，言子侯自以暴病死，非武帝所杀也。”案封禅书：“奉车子侯，暴病一日死。”汉志同。梁书许懋传：“子侯暴卒，厥足用伤。” 
　　〔五七〕拾补曰：“‘惕’，程本‘ 愓’，当与‘伤’通。” 
　　〔五八〕拾补云：“此明非帝杀之，上下亦必有脱文。”器案：封禅书：“奉车子侯暴病一日死。”（汉志同。汉书霍去病传：“去病子嬗，嬗字子侯，上爱之，为奉车都尉，从封泰山而薨。”）索隐：“ 
新论云：‘武帝出玺印石，财有朕兆，子侯则没印，帝畏恶，则杀之。’风俗通亦云然。顾胤案武帝集，帝与子侯家语云：‘道士皆言子侯得仙，不足悲。’此说是也。”御览五九二引汉武帝集：“ 奉车子侯暴病一日死，上甚悼之，乃自为歌诗。”文心雕龙哀吊篇：“汉武封禅，而霍嬗（从唐写本）暴亡，帝伤而作诗，此亦哀辞也。”此正足以证成应说。 
　　〔五九〕御览七五四引“对”作“共 ”，“没”作“投”，“存”作“在”。 
　　〔六０〕汉书董仲舒传：“百官皆饰空言虚辞，而不顾实，外有事君之礼，内有背上之心，造伪饰诈，趣利无耻。”应劭所谓“空伪”，可与此互参。 
　　〔六一〕左传成公二年：“摄官承乏。”注：“犹代匮也。” 
　　〔六二〕类聚四八引江淹让尚书仆射表：“屡淹星鸟，每知忝素。”文选曹子建求自试表注引韩诗：“何谓素餐？素者，质也，人但有质朴，而无治民之材，名曰素餐。” 
　　〔六三〕器案：范书劭传，以中平六年拜太山太守，至兴平元年，弃官归袁绍，前后适为六载。 
　　〔六四〕“聘”，胡本作“经”，意林亦作“经”。 
　　〔六五〕拾补据意林改“祠”作“祀 ”。 
　　〔六六〕意林“通”下有“更”字。 
　　〔六七〕公羊隐公元年：“所见异辞，所闻异辞，所传闻异辞。”注：“所见者，谓昭、定、哀；己与父时事也；所闻者，谓文、宣、成、襄，王父时事也；所传闻者，谓隐、桓、庄、闵、僖，高祖曾祖时事也。异辞者，见恩有厚薄，义有浅深。”春秋繁露楚庄王篇：“于所见，微其辞；于所闻，痛其祸；于传闻，杀其恩，与情俱也。是故逐季氏而言又雩，微其辞也；子赤弑弗忍言日，痛其祸也；子般弑而书乙未，杀其恩也。屈伸之志，详略之文皆应之，吾观其近近而远远，亲亲而疏疏也，亦知其贵贵而贱贱，重重而轻轻也，有知其厚厚而薄薄，善善而恶恶也，又知其阴阴而阳阳，白白而黑黑也。百物皆有合偶，偶之合之，仇之匹之，善矣。”史通杂说上：“语曰：‘传闻不如所见。’” 
　　〔六八〕原无“亲”字，拾补云：“ 当作‘亲见之人’。”今据改正。 
　　〔六九〕战国策秦策三：“五帝之圣焉而死，三王之仁焉而死，五伯之贤焉而死，乌获之力焉而死，奔、育之勇焉而死，死者人之所必不免也。” 又见史记范睢传。 
　　〔七０〕大雅下武文。 
　　〔七一〕拾补引钱大昕说，改“曰” 作“自”。器案：今论语颜渊篇作“自古皆有死”，古人引书，往往删改原文，牵就己说，如高诱注吕氏春秋审己篇引论语此章下文“民无信不立”，作“非信非立 ”是也，当存其旧，不必改作。 
　　〔七二〕史记五帝本纪：“黄帝崩，葬桥山。”汉书武纪注引应劭曰：“桥山在上郡阳周县，有黄帝冢。”水经河水注三：“阳周县故城南桥山，昔二世赐蒙恬死于此，王莽更名上陵畤，上有黄帝冢故也。帝崩，惟弓剑存焉，故世称黄帝仙矣。”器案：太史公书，两汉尚无史记之名，汉书杨恽传：“始读外祖太史公记。”应氏此文作太史记，俱谓太史公书也。两汉书直作太史公书。 
　　〔七三〕御览九二０引无“之林”二字，类聚六０引“林”作“枝”。周礼冬官考工记：“ 弓人为弓，……凡取干之道七，柘为上，檍次之，□桑次之，橘次之，木瓜次之，荆次之，竹为下。” 
　　〔七四〕“下垂”，类聚、御览俱作 “垂下”。 
　　〔七五〕“从后”，原作“后从”，今从类聚、御览引乙正。 
　　〔七六〕类聚“名”作“为”。 
　　〔七七〕汉书司马相如传注引应劭曰：“楚有柘桑，乌栖其上，枝下着地，不得飞，欲堕号呼，故曰乌号。”史记司马相如传索隐：“淮南子：“ 乌号：柘桑其材坚劲，乌栖其上，将飞，枝劲复起，摽呼其上；伐取其材为弓，因曰乌号。”古史考、风俗通皆同此说也。”器案：文选七发注、御览三四七、又九五八引古史考同。又淮南原道篇高注：“乌号：柘桑其材坚劲，乌歭其上，及其将飞，枝必桡下，劲能复起，巢（借作摷）乌随之，乌不敢飞，号呼其上，伐其枝以为弓，因曰乌号之弓也。一说：黄帝铸鼎于荆山鼎湖，得道而仙，乘龙而上，其臣援弓射龙，欲下黄帝不能也。乌，于也，号，呼也，于是抱弓而号，因名其弓为乌号之弓也。”太平寰宇记一一八引武陵记：“ 
延溪有柘树千余顷，枝条茂畅，昔有乌集其上，枝下垂着地，乌去，枝振杀之，群乌号啸；楚人取其枝为弓，名曰乌号。” 
　　
　　○叶令祠
　　　　俗说孝明帝时，尚书郎〔一〕河东〔二〕王乔，迁为叶令〔三〕，乔有神术〔四〕，每月朔〔五〕常诣台朝〔六〕，帝怪其来〔七〕数而无车骑，密令太史〔八〕候望，言其临至时，常〔九〕有双凫从东〔一０〕南飞来；因伏伺，见凫举罗〔一一〕，但得一双舄耳〔一二〕。使尚方〔一三〕识视〔一四〕，四年中所赐尚书官属履也〔一五〕。每当朝时，叶门〔一六〕鼓不击自鸣，闻于京师〔一七〕。后天下一玉棺于厅事前〔一八〕，令臣吏试入〔一九〕，终不动摇〔二０〕。乔：“ 天帝独欲召我〔二一〕。”沐浴服饰寝其中，盖便立覆，宿夜〔二二〕葬于城东〔二三〕，土自成坟〔二四〕，县中牛皆流汗吐舌〔二五〕，而人无知〔二六〕者，百姓为立祠〔二七〕，号叶君祠。牧守〔二八〕班禄，皆先谒拜，吏民祈祷，无不如意〔二九〕，若有违犯，立得祸。明帝迎取其鼓，置都亭〔三０〕下，略无音声。但云叶〔三一〕太史候望，在上西门上〔三二〕，遂以占星辰，省察气祥，言此令〔三三〕即仙人王乔者也〔三四〕。 
　　〔一〕　初学记职官部引汉官仪：“ 尚书郎，初从三署郎选，诣尚书台试，每一郎缺，则试五人，先试笺奏，初入台，称郎中，满岁，称侍郎。” 御览二一五引汉官仪：“尚书郎，初上诣台，称守尚书郎，满岁，称尚书郎中，三年，称侍郎。” 
　　〔二〕　汉官仪：“凡郡，或以川源，西河、河东是也。”（据孙星衍校集本） 
　　〔三〕　初学记十四、类聚五０又九一、御览六九七引“叶”误作“ 
邺”，搜神记一亦误作“邺”，叶，汉县属南阳郡。 
　　〔四〕　“神术”，类聚五０无“术 ”字，孔本书钞七八作“精神”，俱非。 
　　〔五〕　类聚两引、御览九一九引作 “朔望”，范书乔传、蒙求旧注亦作“朔望”。 
　　〔六〕　汉官仪：“初，秦代少府遣吏四，一在殿中，主发书，故号尚书，尚犹主也，汉因秦置之，故尚书为中台，谒者为外台，御史为宪台，谓之三台。”（据孙星衍校集本）案台朝即尚书台之治所也。类聚九一、御览九一九引、范书、水经汝水注引搜神记神化篇俱作“ 
常自县诣台朝”。 
　　〔七〕　“来”字原无，书钞、御览二六六、六六二、六九七、九一九、类聚群书类编故事十、蒙求旧注及范书、水经注引搜神记俱有，今据补。 
　　〔八〕　汉官仪：“太史令，属太常，秩六百石，掌天时星历，凡岁，奏新年历，凡国祭祀丧娶之事，奏良日，国有瑞应灾异，掌记之。”（据孙星衍校集本） 
　　〔九〕　“常”，类聚、御览九一九、水经注作“辄”，范书亦作“ 
辄”。 
　　〔一０〕“东”字原无，书钞、类聚、御览二六六、六九七、九一九有，范书、水经注亦有，今据补正。 
　　〔一一〕“罗”下，类聚、御览二六六、九一九有“张之”二字，范书、水经注亦有。 
　　〔一二〕类聚、御览六九七引“双” 作“只”，范书同，群书类编故事无。徐友兰曰：“上云‘双凫’，此不当为‘只’。” 
　　〔一三〕汉书百官公卿表，少府属官有尚方，注：“尚方，主作禁器物。”续汉书百官志三：“尚方令一人，六百石。”本注曰：“掌上手工作，御刀剑，诸好器物。” 
　　〔一四〕拾补据太平寰宇记引校作“ 诏使尚方诊视”。器案：御览六九七引“尚”作“上” ，“视”作“是”，属下句读，非是。又九一九引、水经注引“识”皆作“诊”，范书同。今考本书怪神篇世间多有精物妖怪百端条，亦有“集诊”语，说文：“诊，视也。”汉书佞幸传：“有司奏请发贤棺，至狱诊视。”师古曰：“诊，验也。”楚辞王褒九怀：“乃自诊兮在兹。”王逸注：“徐自省视，至此处也。”搜神记十四高辛氏条：“王诊视之。”郦道元水经注序：“诊其沿路之所缠。”孔平仲珩璜新论一：“诊，不止脉也，视物皆可以为诊。后汉书王乔传‘使尚方诊视舄’是也。”盖世人习见识视，少见诊视，遂臆改耳。又搜神记“尚方”作“尚书”，亦是臆改。 
　　〔一五〕“四”上，书钞有“乃”字，水经注、范书有“则”字。类聚五０“官属”作“郎属”。 
　　〔一六〕“门”下，类聚、水经注有 “下”字，范书同。 
　　〔一七〕京师，注详山泽篇京条。 
　　〔一八〕通鉴八九注：“中庭曰听事，言受事察讼于是，汉、晋皆作听事，六朝以来，乃始加厂作厅。” 
　　〔一九〕“试入”，水经注作“推排 ”，范书同。 
　　〔二０〕“动摇”，水经注作“摇动 ”。 
　　〔二一〕“我”下，水经注有“邪乃 ”二字，范书同。 
　　〔二二〕“夜”，拾补云：“御览五五六作‘者’。”器案：水经注、群书类编故事俱作“ 昔”，范书同。 
　　〔二三〕范书注云：“王乔墓在今叶县东。”通典州郡七：“叶县有古墓，在东，俗云王乔墓。” 
　　〔二四〕拾补云：“‘坟’下北堂书钞九十二有‘其夕’二字。”器案：御览五五六、水经注、范书亦有“其夕”二字。 
　　〔二五〕“吐舌”，水经注作“喘乏 ”，范书同。 
　　〔二六〕“知”下，拾补云：“类聚有‘之’字。” 
　　〔二七〕“者”下，拾补据御览校补 “百姓为立祠”五字。器案：水经注作“百姓乃为立庙 ”，范书同。 
　　〔二八〕“守”，何本误“子”。 
　　〔二九〕“意”，水经注作“应”，范书同。 
　　〔三０〕通鉴六三注：“凡郡国县道治所，皆有都亭。”后汉书皇后纪注：“凡言都亭者，并城内亭也。”器案：元河南志卷二：“都亭二十四，华延俊洛阳记曰：‘城内都亭二十四：芳林亭，奉常亭，广世亭，昌益亭，广莫亭，定阳亭，遮要亭，暴室亭，广阳亭，西明亭，万岁亭，夕阳亭，东明亭，视中亭，东因亭，建春亭，止奸亭，德宫亭，东阳亭，千秋亭，安众亭，孝敬亭，清明亭。’（见延俊记，而失一名。）” 
　　〔三一〕拾补云：“‘但云叶’，钱云：‘三字衍。’后汉书方术传云：‘略无复声焉。’ ” 
　　〔三二〕元河南志卷二：“西面三门：北曰上西门，应劭汉官仪曰：‘上西门所以不纯白者，汉家厄于戊，故以丹饰之。’门上有铜璇玑玉衡。李尤有铭。” 
　　〔三三〕“令”字，据朱藏元本、仿元本、胡本、钟本补。 
　　〔三四〕器按：此事又见刘向列仙传及书钞七八引沈约俗说。史通书事篇：“范晔博采众书，裁成汉典，观其所取，颇有奇工；至于方术篇及诸蛮夷传，乃录王乔、左慈、廪君、槃瓠，言惟迂诞，事多诡越，可谓美玉之瑕，白圭之玷。惜哉，无是可也。” 
　　　　谨按：春秋左氏传〔一〕：叶公子高，姓沈名诸梁；古者，令曰公，忠于社稷，惠恤万民，方城〔二〕之外，莫不欣戴。白公胜作乱，杀〔三〕子西、子期，劫惠王以兵。叶公自叶而入，至于北门，或遇之曰：“ 君胡不胄？国人望君如望慈父母焉，盗贼之矢若伤君，是绝民望也，若之何不胄？”乃胄而进，又遇一人曰： “何为胄？国人望君如望岁焉〔四〕，日日〔五〕以几〔六〕，若见君面，是得艾也〔七〕，人知不死，其亦无〔八〕有奋心〔九〕，犹将旌君以徇于国，而又掩面，以绝民望，不亦甚乎？”乃免胄而进之〔一０〕，与国人攻白公，白公〔一一〕奔山而逝〔一二〕，生烹石乞，迎反惠王，整肃官司，退而老于叶。及其终也，叶人追思而立祠〔一三〕。功施于民，以劳定国，兼兹二事，固祠典之所先也〔一四〕。此乃春秋之时，何有近孝明乎〔一五〕？周书〔一六〕称：“灵王太子晋，幼有盛德，聪明博达〔一七〕，师旷与言，弗能尚也〔一八〕。晋年十五，顾而问曰：‘吾闻大师能知人年之短长也。’师旷对曰：‘女色赤白，女声清〔一九〕，女〔二０〕色不寿〔二一〕。’晋曰：‘然。吾后三年，将上宾于天，女慎无言，祸将及女。’其后太子果死。 ”〔二二〕孔子闻之曰：“惜夫杀吾君也。”后世以其自豫知其死，传称王子乔仙〔二三〕。或人问仙，扬雄以为：“虙牺、神农、黄帝、尧、舜殒落，文王葬毕，孔子葬鲁城之北，独不爱其死乎？知非人之所能也。生乎生乎，吾恐名生而实死也。〔二四〕”国家〔二五〕畏天之威〔二六〕，思求谴告〔二七〕，故于上西门城上候望，近太史寺令丞〔二八〕躬亲；灵台位国之阳〔二九〕，又安〔三０〕别在宫中？惧有得失，故参之也，何有伺一飞凫，遂建其处乎？世之矫诬，岂一事哉〔三一〕！ 
　　〔一〕　见哀公十六年。 
　　〔二〕　左传僖公四年：“楚国方城以为城。”又文公十六年注：“ 
上庸县东有方城亭。” 
　　〔三〕　“杀”字原无，今据拾补校补。 
　　〔四〕　方崧卿韩集举正九引“如” 作“而”，古通。 
　　〔五〕　“日日”，拾补云：“左传作‘日月’，语宽，作‘日日’是。”阮元左传注疏校勘记云：“纂图本下‘日’字作‘月’，案毛谊父六经正误云：‘日日’作‘日月’误。” 
　　〔六〕　左传释文：“几，音冀，本或作‘冀’。” 
　　〔七〕　汉书五行志注引应劭曰：“ 艾，治也。” 
　　〔八〕　“无”，左传作“夫”。 
　　〔九〕　拾补云：“‘无有’，言无不有也，古人语往往有之，不必以左氏为是，此为讹。 ”识语云：“谨案：无读同‘无亦亦也’之无。” 
　　〔一０〕拾补云：“‘之’字衍。” 
　　〔一一〕“白公”二字原不重，今据拾补校补。 
　　〔一二〕“逝”，除大德本外，余本俱作“缢”，与左传同。 
　　〔一三〕水经汝水注：“醴水又东，迳叶公庙北。庙前有叶公子高诸梁碑，旧秦、汉之世，庙道有双阙几筵，黄巾之乱，残毁颓阙。” 
　　〔一四〕器谨案：汉书韦贤传：“礼记祀典曰：‘夫圣王之制祀也，功施于民则祀之，以劳定国则祀之，能救大灾则祀之。’”今见礼记祭法篇，则汉时自有此名，应氏书祀典篇当即本此，此“祠典” 当是“祀典”之误，本书“祀”、“祠”二字互误者，固不仅此一处也。 
　　〔一五〕史通采撰篇：“范晔增损东汉一代，自谓无惭良直，而王乔凫履，出于风俗通，左慈羊鸣，传于抱朴子，朱紫不别，秽莫大焉。”又书事篇：“范晔博采众书，裁成汉典，观其所取，颇有奇工；至于方术篇及诸蛮夷传，乃录王乔、左慈、廪君、盘瓠，言唯迂诞，事多诡越，可谓美玉之瑕，白圭之玷，惜哉，无是可也。”又杂说中：“夫学未该博，鉴非详正，凡所脩撰，多聚异闻，其为踳驳，难以觉悟。按应劭风俗通，载楚有叶君祠，即叶公诸梁庙也，而俗云孝明帝时，有河东王乔为叶令，尝飞凫入朝。及干宝搜神记，乃隐应氏所通，而收其流俗怪说。……既而宋求汉事，旁取令升之书，……编简一定，胶漆不移，故令俗之学者，说凫履登朝，则云汉书旧记，……摭彼虚辞，成兹实录。语曰：‘三人成市虎。’斯言其得之者乎。 ” 
　　〔一六〕见太子晋篇。 
　　〔一七〕器案：今逸周书无此二语，潜夫论志氏姓篇云：“周灵王之太子晋，幼有成德，聪明博达。”亦本周书，此盖其佚文也。成、盛古通。 
　　〔一八〕尚，加也，论语里仁：“好仁者无以尚之。” 
　　〔一九〕拾补云：“逸周书‘清’下有‘汗’字。”器案：潜夫论亦有“汗”字。逸周书二语互乙，潜夫论与此同。 
　　〔二０〕“女”，拾补云：“逸周书 ‘火’。”器案：潜夫论亦作“ 
火”。又潜夫论相列篇：“故师旷曰：‘赤色不寿。’火家性易灭也。”赤色亦火色也。 
　　〔二一〕朱右曾集训校释曰：“声散而不收，如汗之出而不返，清为金，汗为火，故知其色赤白。金不胜火，则火为主，火必附木以炎，今无木，故不寿。” 
　　〔二二〕类聚十六引春秋外传：“师旷见太子晋曰：‘吾闻太子之语，高于泰山，愿闻一言。’太子曰：‘吾闻太师之来，喜而又惧。汝知人年长短吉凶也。’师旷曰：‘君色赤，君声清，火色不寿。 ’太子曰：‘然。却后三年，吾上宾于帝，汝慎无言，殃将及汝。’太子时年十五，后三年而卒。”又见列仙传。 
　　〔二三〕潜夫论志氏族篇：“孔子闻之曰：‘惜夫杀吾君也。’世人以其豫自知去期，故传称王子乔仙。”器案：汉书郊祀志上注引应劭曰：“列仙传曰：‘崔文子学仙于王子乔，化为白蜺，文子惊，引戈击之，俯而见之，王子乔之尸也，须臾则为大鸟飞而去。’”此亦传称王子乔仙之传说。 
　　〔二四〕器案：法言君子篇：“或问：‘人言仙者有诸乎？’吁，吾闻宓羲、神农殁，黄帝、尧、舜殂落而死，文王葬毕，孔子鲁城之北，独子爱其死乎？非人之所及也，仙亦无益子之汇矣。或曰：圣人不师仙，厥术异也。圣人之于天下，耻一物之不知，仙人之于天下，耻一日之不生。曰：生乎生乎，名生而实死也。”语有脱讹，当据此参补。 
　　〔二五〕汉人称天子为国家。如续汉书祭祀志上注引封禅仪所载之“ 
国家居太守府舍”，“国家御首辇 ”，“国家台上北面”，“国家随后数百人”，“国家不劳”，“国家不听”等，国家俱指汉武帝。 
　　〔二六〕诗周颂我将：“畏天之威，于时保之。” 
　　〔二七〕陈仁锡曰：“辨明帝非祀王乔。” 
　　〔二八〕续汉书百官志二：“太史丞一人，明堂及灵台丞一人，二百石。”本注曰：“二丞掌守明堂、灵台。灵台掌候日月星气，皆属太史。” 
　　〔二九〕后汉书光武纪下注引汉宫阁疏：“灵台高三丈，十二门，天子曰灵台，诸侯曰观台。”三辅黄图：“汉灵台在长安西北八里，始曰清台，本为王者观阴阳天文之变，更名曰灵台。”盖西汉时灵台始曰清台，故汉书律历志上载元凤三年诏与丞相御史各一人杂候上林清台也。 
　　〔三０〕“又”字原作“之安”，拾补云：“‘之安’二字讹，似当作‘又’。”今据改正。 
　　〔三一〕徐文靖管城硕记二０：“丛书序曰：‘古有王子乔、王子晋，王氏多仙。’按：列仙传：‘王子乔，周灵王太子晋也。’周书太子晋解： ‘师旷曰：吾闻王子之语。王子应之曰：吾闻太师将来。’以其为太子，故又称王子也。楚辞：‘见王子而宿之兮。’齐袁彖诗：‘王子洛浦来。’谢灵运王子晋赞：‘王子爱清净。’梁陆罩咏笙诗：‘所美周王子，弄羽一参差。’李长吉诗：‘王子吹笙鹅管长。’皆单称王子也。晋何劭诗：‘羡昔王子晋，得道伊、洛滨。’ 又诗：‘幸遇王子晋，结交青云端。’王子晋即王子乔，非两人也，亦皆称为王子也。嵇康笙赋：‘子乔轻举。’郭璞诗：‘今乃见子乔。’江淹赞：‘子乔轻举。 ’庾信诗：‘浮丘迎子晋。’孔稚圭褚伯玉碑：‘子晋笙歌，王乔云举。’吴筠诗：‘复望子乔坛。’则已失王子之意矣。陆机前缓声歌：‘王、韩起太华。’注以为王子晋及韩终，缪矣。汉书王莽传：‘予皇祖叔父子侨，欲来迎我。’附会之词耳，王子晋岂王姓哉？李白诗：‘一随王乔去，长年至天宾。’又诗：‘ 
天落白玉棺，王乔随叶县。’此后汉书方术传：‘王乔凫舄。’盖王姓也，虽楚辞有云： ‘从王乔而娱戏。’偶去一‘子’字，此亦如扬子云称扬云，谷子云称谷云，田子方称田方，不可即以王子乔为王氏矣。”器谨案：东汉方术传中人，类皆流俗所传，其中多有取古仙人名，附会为时人者。淮南齐俗篇已称王乔、赤诵子，（许注：“王乔，蜀武阳人。”）泰族篇作“王乔、赤松”，汉书王褒传：“圣主得贤臣颂：‘呼吸如侨、松。’”师古曰：“侨，王侨；松，赤松子；皆仙人也。”而东汉复有王乔。宋玉高唐赋已称上成郁林，（注以为方士）而东汉复有上成公，（范书作上成公，博物志七、水经洛水注、太平寰宇记五引仲长统语及抱朴子至理篇皆作卜成，误。）正一例也。又隋书经籍志有鸟情占一卷，王乔撰，则后人又因飞凫事而伪讬之耳。 
　　　　燕太子丹仰叹〔一〕，天为雨粟，乌白头〔二〕，马生角，厨中木象生肉足〔三〕，井上株木跳度渎〔四〕。 
　　〔一〕　“仰叹”二字原无，拾补据御览八四０引补，今从之。器案：史记荆轲传索隐引作 “丹乃仰天叹”，日本秘府略八六四引作“燕太子丹叹，天为雨粟”，同卷引张楚金翰苑注引此“叹”上有“ 仰”字，御览七六二引“秦留燕太子丹，天为雨粟”，天中记四五引作“ 
燕太子丹仰天叹，天为雨粟”。 
　　〔二〕　史记荆轲传正义引作“乌头白”。（会注考证本） 
　　〔三〕　此句原作“厨人生害足”，拾补作“厨中杵生肉”，云：“ 
旧作‘厨人生害足’，讹，据御览七六二改正，御览下有‘是数然也’四字，疑误。”（器案：宋本御览“数”作“不”，盖约应氏全文言，不误。）札移曰：“案卢校大误。此当作‘厨中木象生肉足’，御览惟‘中’、‘肉’”二字，足证今本之误，（干禄字书：“肉俗作●。”与害形近。）‘是’即‘ 足’之误，‘数然也’三字衍。论衡感虚篇载秦王誓云：‘使日再中，天雨粟，乌白头，马生角，厨门木象生肉足，乃得归。’是应篇亦云：‘厨门象生肉足。’（史记刺客传索隐云：“风俗通、论衡皆云：‘厩门木乌生肉足。’”“乌”盖“舄”之误，“●”俗“象”字，“厨”作“厩”，亦讹。）与仲远所说正同。木象即刻木为象人，（论衡谢短篇云：“使立桃象人门户。” 庄子田子方篇成玄英疏云：“象人，木偶土梗人也。” ）象人以木为足，今故誓使生肉足也。御览作‘杵生肉 ’，则不可通。卢从之，傎矣。”器案：孙校是。孟子梁惠王：“始作俑者，其无后乎，为其象人而用之也。 ”韩子显学篇：“盘石千里，不可谓富；象人百万，不可谓强。”是象人之制，战国时自有之。今据改正。又案：敦煌变文集李陵变文：“害非单布，酒必重倾。” “害”亦“肉”之误，与此正同。 
　　〔四〕　器案：此事又见史记荆轲传，论衡感虚、变动、是应三篇，博物志五，平津馆本燕丹子诸书，俱无“井上株木跳度渎”事，惟此独有也。考汉书艺文志诸子略杂家有荆轲论五篇，疑此即本之。 
　　　　俗说：燕太子丹为质于秦，始皇执欲杀之，言能致此瑞者，可得生活〔一〕，丹有神灵，天为感应，于是遣〔二〕使归国。 
　　〔一〕　汉书苏武传：“使牧羝，羝乳乃得归。”师古曰：“羝，牡羊也，羝不当产乳，故设此言示绝，其事若燕太子丹乌白头、马生角之比也。 ” 
　　〔二〕　“遣”原作“建”，朱筠曰：“当从今本作‘遣’。”拾补校作“遣”。案：钟本作“遣”，今据改正。 
　　　　谨按：太史记〔一〕：燕太子质〔二〕秦，始皇遇之益不善，丹恐而亡归；归求勇士荆轲、秦武阳〔三〕，函樊于期之首〔四〕，贡督亢之地图〔五〕，秦王大悦，礼而见之，变起两楹之间〔六〕，事败而荆轲立死〔七〕。始皇大怒，乃益发兵伐燕，燕王走保辽东，使使斩丹以谢秦〔八〕，燕亦遂灭。丹畏死逃归耳，自为其父所戮，手足圮〔九〕绝，安在其能使〔一０〕雨粟，其余云云乎〔一一〕？原其所以有兹语者，丹实好士，无所爱□也，故闾阎小论〔一二〕饰〔 
一三〕成之耳。 
　　〔一〕　太史记即太史公记，汉人称司马迁史记之名也，下文王阳能铸黄金条亦称太史记。 
　　〔二〕　“质”原作“与”，拾补校作“留”。器案：当作“质”，草书“●”与“●”形近而讹，梁武帝书“贞”为“与上人”，“质”与“贞 ”形亦近，是其旁证。史记燕世家、荆轲传正作“质” ，邹阳传集解引应劭说亦作“质”，今据改正。 
　　〔三〕　史记邹阳传集解引应劭曰： “燕太子丹质于秦，始皇遇之无礼，丹亡去，故厚养荆轲，令西刺秦王，精诚感天，白虹为之贯日也。”汉书邹阳传注引应劭同。据此，则此文“益”字疑衍，而“ 与”之当作“质”，更无疑矣。 
　　〔四〕　史记刺客传：“秦将樊于期得罪于秦王，亡之燕，太子受而舍之。” 
　　〔五〕　史记刺客传集解：“徐广曰：‘方城县有督亢亭。’骃案：刘向别录曰：‘督亢，膏腴之地。’”正义：“督亢坡在幽州范阳县东南十里。今固安县南有督亢陌，幽州南界。”水经涞水注：“ 孙畅之述画有督亢地图，言：‘燕太子丹使荆轲齎入秦，秦王杀轲，图亦绝灭。’”案孙畅之宋奉朝，有述艺叙略五卷，在隋书经籍志子部，御览七五九引孙畅之述画。 
　　〔六〕　书钞六二引应氏汉官仪：“ 明帝诏书：‘昔燕太子丹，使荆轲劫始皇，变起两楹之间。’”续汉书百官志二注引荀绰百官表注亦引明帝此诏。贾谊新书淮难篇：“此非有白公、子胥之报于广都之中者，即疑有鱄诸、荆轲，起于两柱之间。” 
　　〔七〕　汉书邹阳传：“轲湛七族。 ”注引应劭曰：“荆轲为燕刺秦始皇，不成而死，其族坐之。沈，没也。”史记邹阳传：“荆轲之湛七族。” 南齐书崔慧景传载偃上疏，亦云：“轲沉七族。”论衡语增篇：“秦王诛轲九族，复灭其一里。” 
　　〔八〕　汉书李广传：“李广，陇西成纪人也，其先曰李信，秦时为将，逐得燕太子丹者也。”说与此异，应文本燕策。 
　　〔九〕　文选东京赋注：“圮，绝也。” 
　　〔一０〕“使”下疑脱“天”字。 
　　〔一一〕汉书汲黯传：“上曰：‘吾欲云云。’”师古曰：“云云，犹言如此如此也，史略其辞耳。”案：此文言“其余云云”，亦略上文所言“ 乌白头，马生角，厨中木象生肉足，井上株木跳度渎” 之辞耳。 
　　〔一二〕汉书艺文志叙小说家曰：“ 闾里小知者之所及。”又异姓诸侯王表注引应劭曰：“ 周礼：‘二十五家为闾。’阎音檐，门闾外旋下荫者谓之步檐也。” 
　　〔一三〕“饰”原作“饬”，拾补云：“当为‘饰’。”器案：卢校是。本篇后文淮南王安神仙条云：“耻其如此，因饰诈说，后人吠声，遂传行耳。”义与此同，文正作“饰”。庄子外物篇：“饰小说以干县令。”即此文用“饰”字所本，今据改正。 
　　
　　○孝文帝〔一〕
　　　　孝成皇帝〔二〕好诗、书，通览古今，闲〔三〕习朝廷仪礼，尤善汉家法度故事，常见中垒校尉刘向〔四〕，以世俗多传道：孝文皇帝，小〔五〕生于军，及长大有识，不知父所在，日祭于代〔六〕东门外；高帝数梦见一儿祭己，使使至代求之，果得文帝，立为代王。及后征到，后期，不得立，日为再中。及即位为天子，躬自节俭，集上书囊以为前殿帷〔七〕，常居明光宫听政〔八〕，为皇太薄后持三年服，庐居枕块如礼，至以发大病，知后子不能行三年之丧，更制三十六日服。治天下，致升平〔九〕，断狱三百人〔一０〕，粟升〔一一〕一钱。“有此事不？”向对曰〔一二〕：“皆不然。〔一三〕” 
　　〔一〕　汉书文纪注引应劭曰：“谥法：‘慈惠爱民曰文。’” 
　　〔二〕　汉书成纪注引应劭曰：“谥法：‘安民立政曰成。’” 
　　〔三〕　“闲”，拾补校作“闲”。器案：闲、闲古通，不必改作。诗魏风十亩之间：“桑者闲闲兮。”释文：“闲本作闲。”尔雅释训注：“近处优闲。”释文：“闲本作闲。”文选上林赋注：“闲读曰闲。”俱其证也。 
　　〔四〕　续汉书百官志四：“右属北军中候。”本注曰：“旧有中垒校尉，领北军营垒之事，有胡骑、虎贲校尉，皆武帝置。中兴省中垒。”卫宏汉旧仪：“中垒校尉，主北军垒门内。尉一人，主上书者狱，上章于公车，有不如法者，以付北军尉，北军尉以法治之。”（据孙星衍校集本） 
　　〔五〕　东坡物类相感志四引“小” 作“少”。 
　　〔六〕　汉书地理志代郡及代县下，并引应劭曰：“故代国。”案前汉代郡治桑干，后汉移治高都，文帝所封，先都晋阳，后徙中都，国与郡各别，故应劭云“故代国”矣。 
　　〔七〕　“帷”，大德本误作“惟” 。汉书东方朔传：“愿近述孝文皇帝之时，当世耆老皆闻见之，贵为天子，富有四海，身衣弋绨，足履革舄，以韦带剑，莞蒲为席，兵木无刃，衣缊无文，集上书囊以为殿帷。”又贾谊传：“上文帝书云：‘且帝之身，自衣皂绨。’”扬雄传：“逮至圣文，随风乘流，方垂意于至宁，躬服节俭，绨衣不敝，革鞜不穿，大夏不居，木器无文。”贡禹传：“孝文皇帝衣绨履革。”文纪赞亦曰：“身衣弋绨，所幸慎夫人衣不曳地，帷帐无文绣，以示敦朴，为天下先。”后汉书郎顗传：“故孝文皇帝绨袍革舄，木器无文。”翟酺传：“故文帝爱百金于露台，饰帷帐于皂囊。”王符传：“昔孝文皇帝躬衣弋绨，革舄韦带。”（潜夫论浮侈篇尚有“集上书囊以为殿帷”句）马廖传：“上太后劝成德政疏：‘法太宗之隆德。’”注：“太宗，孝文也，玄默为化，身衣弋绨。”（东汉文鉴六引注作“孝文玄默，身衣弋绨”。）南齐书崔祖恩传：“陈政事启云：‘汉文集上书囊以为殿帷，身衣弋绨，以韦带剑，慎夫人衣不曳地。’” 金楼子兴王篇：“汉太宗恒，身衣弋绨，所幸慎夫人，衣不曳地，帏帐无文绣，常集上书囊以为殿帷，兵器无刃，以示敦朴，为天下先。”诸言文帝节俭，俱举其衣弋绨事，书钞一二八、御览六九七引应氏书：“孝文身履革舄而衣弋绨。”与班书合，疑应氏原书于“集上书囊以为前殿帷”上，本有“身履革舄而衣弋绨”，后遭刊落耳。又案：上书囊即皂囊，后汉书蔡邕传注、公孙瓒传注引汉官仪：“凡章表皆启封，其言密事得皂囊也。” 
　　〔八〕　初学记职官部引汉官典职仪式选用：“尚书奏事于明光殿，省中画古烈士，重行书赞。”元河南志二：“明光殿，尚书郎奏事此殿。” 
　　〔九〕　汉书梅福传：“孝文皇帝起于代谷，非周、召之师，伊、吕之佐也，循高祖之法，加以恭俭，当此之时，天下几平。”又曰：“ 
升平可致。”注引张晏曰：“民有三年之储曰升平。” 
　　〔一０〕札移曰：“案论衡艺增篇云：‘光武皇帝之时，郎中汝南贲光上书言孝文皇帝时居明光宫，天下断狱三人。颂美文帝，陈其效实。光武帝曰：孝文时不居明光宫，断狱不三人。’与此所说略同。此云‘断狱三百人’，未为甚少，疑当从论衡作‘三人’为是。” 
　　〔一一〕“粟升”，拾补云：“初学记作‘米斗’，下同。” 
　　〔一二〕“向”原作“同”，拾补校作“向”。案郎本、钟本作“向”，今据改正。 
　　〔一三〕拾补曰：“钱云：‘下谨案云云，皆述向说，似不应跳行。’” 
　　　　谨按：汉高三年，魏王豹叛汉附楚，汉使大将韩信击虏豹姬薄夫人，传诣雒阳织室〔一〕。汉王见薄姬，内后宫，幸之，生文帝，二年而为王者子，常居宫阙内，不弃捐军中，祭代东门。高皇后八年后九月己酉夕即位，就未央〔二〕，幸前殿，下赦令，即位时以昏夜，日不再中。文帝虽节俭，未央前殿至奢，雕文五采，画华榱壁〔三〕珰，轩槛皆饰以黄金，其势不可以书囊为帷，奢俭好丑，不相副侔。又文帝以后元六年己亥崩未央宫，在时平常听政宣室〔四〕，不居明光宫。及皇太薄后以孝景〔五〕二年四月壬子薨，葬南陵〔六〕，文帝先太后崩，不为皇太薄后持三年服。文帝遵汉家，基业初定，重承军旅之后，百姓新免于干戈之难，故文帝宜因〔七〕修秦余政教，轻刑事少〔八〕，与之休息，以俭约节欲自持，初开籍田〔九〕，躬劝农耕桑〔一０〕，务民之本，即位十余年，时五谷丰熟，百姓足，仓廪实，蓄积有余。然文帝本修黄、老之言〔一一〕，不甚好儒术，其治尚清净无为，以故礼乐庠序未修，民俗未能大化，苟温饱完结〔一二〕，所谓治安之国也〔一三〕。其后匈奴数犯塞〔一四〕，侵扰边境，单于深入寇掠，贼害北地都尉〔一五〕，杀略吏民，系虏老弱，驱畜产，烧积聚，候骑至甘泉〔一六〕，烽火通长安，京师震动，无不忧懑。是时，大发兴材官骑士十余万军长安〔一七〕，帝遣丞相灌婴击匈奴，文帝自劳兵至太原、代郡，由是北边置屯待战，设备备胡，兵连不解〔一八〕，转输骆驿〔一九〕，费损虚耗，因以年岁谷不登〔二０〕，百姓饥乏，谷籴常至石五百，时不升一钱。前待诏〔二一〕贾捐之为孝元皇帝〔二二〕言：“ 太宗〔二三〕时，民赋四十，断狱四百余。〔二四〕” 案太宗时民重犯法，治理不能过中宗之世，地节〔二五〕元年，天下断狱四万七千余人，如捐之言，复不类，前世断狱，皆以万数，不三百人。文帝即位二十三年，日月薄蚀〔二六〕，地数震动，毁坏民庐舍，关东二十九山，同日崩溃，水出，河决酸枣，大风坏都〔二七〕，雨雹如桃李，深者厚三尺，狗马及人皆生角，大雪蝗虫。文帝下诏书曰：“闲者，阴阳不调，日月薄蚀，年谷不登，大遭旱蝗饥馑之害，谪见天地，灾及万民。丞相、御史议可以佐〔二八〕百姓之急。〔二九〕”推此事类，似〔三０〕不及太宗之世〔三一〕，不可以为升平。上曰：“吾于临朝统政施号令何如？”向未及对，上谓向：“校尉帝师傅，耆旧洽闻，亲事先帝，历见三世得失，事无善恶，如闻知之，其言勿有所隐。”向曰：“文帝时政颇遗失，皆所谓悔□小疵耶〔三二〕。尝辇过郎署，问中郎冯唐〔三三〕以赵将廉颇、马服〔三四〕，唐言：‘今虽有此人，不能用也。’推辇而去，还归禁中〔三五〕，召责让，唐顿首陈言：‘闻之于祖父〔三六〕，道廉颇、李牧为边将〔三七〕，市租诸入〔三八〕，皆输莫府〔三九〕，而赵王不问多少，日击牛洒〔四０〕酒，劳赐士大夫，赏异有加〔四一〕，故能立威名。今臣窃闻云中太守魏尚，边之良将也，匈奴常犯塞为寇，尚追之，吏士争居前，乐尽死力〔四二〕，斩首上功，误差数级〔四三〕，下之吏，尚竟抵罪。由是言之：虽得廉颇、李牧，不能用也〔四四〕。’及河东太守季布，治郡有声，召欲以为御史大夫，左右或毁言使酒〔四五〕，后不用，布见辞去，自陈曰：‘臣幸得待罪〔四六〕河东，无故而见征召，此人必有以臣欺国者〔四七〕，既到无用，此人亦有以毁伤臣者。今以一人言则进之，以一人言则退之，臣恐天下有以见朝廷短也。’上有惭色，卒遣布之官。及太中大夫邓通，以佞幸吮□疡□汁〔四八〕见爱，拟于至亲，赐以蜀郡铜山〔四九〕，令得铸钱。通私家之富，侔于王者封君。〔五０〕又为微行〔五一〕，数幸通家。文帝代服衣罽〔五二〕，袭毡帽，骑骏马，从侍中〔五三〕近臣常侍期门〔五四〕武骑猎渐台〔 
五五〕下，驰射狐兔，毕〔五六〕雉刺彘，是时，待诏贾山谏以为‘ 
不宜数从郡国贤良吏出游猎，重令此人负名，不称其举。〔五七〕’及太中大夫贾谊，亦数谏〔五八〕止〔五九〕游猎，是时，谊与邓通俱侍中同位，谊又恶通为人，数廷讥之，由是疏远，迁为长沙太傅，〔六０〕既之官，内〔六一〕不自得，及渡湘水〔六二〕，投吊书曰：‘阘茸尊显，佞谀得意。〔六三〕’以哀屈原离谗邪之咎，亦因自伤为邓通等所愬也。〔六四〕”成帝曰：“其治天下，孰与孝宣皇帝？〔六五〕”向曰：“中宗之世，政教明，法令行，边境安，四夷亲，单于款塞〔六六〕，天下殷富，百姓康乐，其治过于太宗之时，亦以遭遇匈奴宾服，四夷和亲也。”上曰：“后世皆言文帝治天下几至太平，其德比周成王，此语何从生？” 向对曰：“生于言事。文帝礼言事者，不伤其意，群臣无小大，至即便从容言，上止辇听之，其言可者称善，不可者喜笑而已〔六七〕。言事多褒之，后人见遗文，则以为然。世之毁誉，莫能得实，审形者少〔六八〕，随声者多，或至以无为有。故曰：‘尧、舜不胜其善，桀、纣不胜其恶。’桀、纣非杀父与君也，而世有杀君父者，人皆言〔六九〕无道如桀、纣，此不胜其恶〔七０〕。故若文帝之仁贤，不胜其善，世俗褒扬，言其德比成王，治几太平也。然文帝之节俭约身〔七一〕，以率先天下，忍容言者，含咽臣子之短〔七二〕，此亦通〔七三〕人难及，似出于孝宣皇帝者也。如其聪明远识，不忘数十年事，制持万机〔七四〕，天资治理之材，恐文帝亦且不及孝宣皇帝。〔七五〕”向以为如此。及世间言文帝小生于军中，长大祭代东门外，使者求得之，因立为代王，征当即位，后期，日为之再中，集上书囊，以为前殿帷，常居明光宫〔七六〕听政，为薄太后持三年服，治天下，致升平，断狱三百人，粟一升一钱：凡此十余事，皆俗人所妄传〔七七〕，言过其实，及傅会，或〔七八〕以为前皆非是，如刘向言〔七九〕。 
　　〔一〕　汉书宣纪注引应劭曰：“旧时有东西织室，织作文绣郊庙之服。” 
　　〔二〕　史记高祖本纪：“萧丞相营作未央宫，立东阙、北阙、前殿、武库、太仓。”正义：“括地志云：‘未央宫，在雍州长安县西北十里长安故城中。’颜师古曰：‘未央殿虽南向，而当上书谒见之徒，皆诣北阙，公车司马亦在北焉，是则以北阙为正门，而又有东门东阙，至于西南两面，无门阙矣，萧何初立未央宫以厌胜之术，理宜然乎。’按北阙为正者，盖象秦作前殿，渡渭水属之咸阳，以象天极阁道绝汉抵营室。” 
　　〔三〕　拾补“壁”校作“璧”。 
　　〔四〕　史记贾生列传：“坐宣室。 ”集解：“苏林曰：‘未央前正室。’”索隐：“三辅故事云：‘宣室，在未央殿北。’”正义：“ 
淮南子云：‘武王杀殷纣于宣室。 ’汉盖取旧名以名殿也。” 
　　〔五〕　汉书景纪注引应劭曰：“谥法：‘布义行刚曰景。’” 
　　〔六〕　太平寰宇记二五引汉旧仪补注：“南陵，即文帝薄太后葬之所，亦谓南霸陵，因置县以奉陵寝。” 
　　〔七〕　“宜因”，拾补云：“钱疑倒。” 
　　〔八〕　“事少”，拾补云：“亦倒。” 
　　〔九〕　汉书文纪注引应劭曰：“古者，天子耕籍田千亩，为天下先。籍者，帝王典籍之常也。” 
　　〔一０〕拾补云：“‘耕’衍。” 
　　〔一一〕姜宸英湛园未定□一黄老论：“汉自曹参为齐相，奉盖公治道，贵清静而民自定。其后相汉，遂遵其术，以治天下，一时上下化之。及于再世，文帝为天子，窦太后为天下母，一切所以为治，无不本于黄、老，极其效，至于移风易俗，民气素朴，海内刑措，而石奋、汲黯、直不疑、司马谈、田叔、王生、乐钜公、刘辟疆父子之徒，所以修身齐家、治官莅民者，非黄、老无法也。” 
　　〔一二〕苟读如“苟完苟美”之“苟 ”。 
　　〔一三〕史记礼书：“孝文即位，有司议欲定仪礼，孝文好道家之言，以为繁礼饰貌，无益于治。” 
　　〔一四〕文选出自蓟北门行注，宋本及集注本引无“数”字。 
　　〔一五〕后汉书桓纪注引汉官仪：“ 秦郡有尉一人，典兵禁，捕盗贼，景帝更名都尉，建武十年省，惟边郡置都尉及属国都尉。’史记匈奴传：“ 汉孝文帝十四年，匈奴单于十四万骑入朝那、萧关，杀北地都尉卬，虏人民畜产甚多。遂至彭阳，使骑兵入烧回中宫，候骑至雍甘泉。”集解引徐广注“都尉卬”曰：“姓孙，其子单封为瓶侯。白丁反。”汉书冯唐传： “匈奴新大入朝那，杀北地都尉卬。” 
　　〔一六〕文选西京赋薛综注：“应劭曰：‘甘泉，在冯翊云阳县。’” 
　　〔一七〕汉书高纪下注引应劭曰：“ 材官，有材力者。”后汉书光武纪注引汉官仪：“高祖命天下郡国选能引关蹶张、材力武猛者，以为轻车、骑士、材官、楼船，常以立秋后，讲诣课试，各有员数。平地用车骑，山阻用材官，水泉用楼船。”史记匈奴列传：“匈奴复绝和亲，大入上郡、云中各三万骑，所杀略甚众而去。于是汉使三将军军屯北地，代屯句注，赵屯飞狐口，缘边亦各坚守，以备胡寇。又置三将军军长安西细柳、渭北棘门、霸上以备胡。胡骑入代句注，边烽火通于甘泉、长安数月。汉兵至边，匈奴亦去远塞，汉兵亦罢。”案又置之三将军，谓周亚夫、徐厉、刘礼也。 
　　〔一八〕史记孝文本纪：“夫久结难连兵，中外之国，将何以自宁。”盐铁论和亲篇：“兵连而不息。” 
　　〔一九〕“骆驿”，大德本如此作，朱藏元本以下各本俱作“络绎”。 
　　〔二０〕拾补：“钱云：‘谷’衍。 ”器案：据下文，当衍“岁”字。 
　　〔二一〕汉书哀纪注引应劭曰：“诸以材技征召，未有正官，故曰待诏。” 
　　〔二二〕汉书元纪注引应劭曰：“谥法：‘行义悦民曰元。’” 
　　〔二三〕汉书景纪注引应劭曰：“始取天下者为祖，高帝称高祖是也；始治天下者为宗，文帝称太宗是也。” 
　　〔二四〕汉书文纪赞：“断狱数百，几至措刑，呜呼仁哉。”应劭曰：“措，置也，民不犯法，无所刑也。”又贾捐之传作“断狱数百，民赋四十 ”。 
　　〔二五〕汉书宣纪注引应劭曰：“以先者地震，山崩水出，于是改年曰地节，欲令地得其节。” 
　　〔二六〕文选谢宣远张子房诗注：“ 京房易飞候曰：‘凡日蚀皆于晦朔，不于晦朔蚀者名曰薄。’” 
　　〔二七〕拾补云：“当指淮南、吴、楚。” 
　　〔二八〕何本“佐”作“助”，臆改。 
　　〔二九〕汉书文纪：“后元年……春三月……诏曰：‘间者，数年比不登，又有水旱疾疫之灾，朕甚忧之。愚而不明，未达其咎。意者，朕之政有所失，而行有过与？乃天道有不顺，地利或不得，人事多失和，鬼神废不享与？何以致此？将百官之奉养或费，无用之事或多与？何其民食之寡乏也？夫度田非益寡，而计民未加益，以口量地，其于古犹有余，而食之甚不足者，其咎安在？无乃百姓之从事于末，以害农者蕃，为酒醪以靡谷者多，六畜之食焉者众与？细大之义，吾未能得其中，其与丞相、列侯、吏二千石、博士议之，有可以佐百姓者，率意远思，无有所隐。’”器案：应氏此文与此当出一诏，而汉书为详，当取以参证。 
　　〔三０〕大德本“似”误作“以”。 
　　〔三一〕拾补曰：“钱、孙皆云：‘ 太’当作‘中’。” 
　　〔三二〕“耶”，拾补云：“疑‘耳 ’。”拾补识语曰：“‘耶’、‘也’通。”易系辞上：“悔吝者，言乎其小疵也。” 
　　〔三三〕史记冯唐列传：“唐以孝着为中郎署长。”集解引应劭曰：“此云孝子郎也。”或曰：“以至孝闻也。” 
　　〔三四〕史记赵世家：“赵使赵奢将击秦，大破秦军阏与下，赐号为马服君。”正义：“因马服山为号也。虞喜志林云：‘马，兵之首也，号曰马服者，言能服马也。’括地志云：‘马服山，邯郸县西北十里也。’” 
　　〔三五〕后汉书和纪注引汉官仪：“ 禁中者，门户有禁，非侍御不得入，故谓禁中。” 
　　〔三六〕汉书冯唐传：“唐曰：‘臣大父在赵时为官帅将，善李牧。’”又冯奉世传：“在赵者为官帅将。”史记冯唐列传作“官卒将”。 
　　〔三七〕拾补云：“‘廉颇’二字衍，颇未尝为边将。”徐氏拾补识误曰：“此便文类及，如淮南子言‘张仪、吴起车裂支解’矣。下云‘廉颇、李牧’，知‘廉颇’当有。”器案：史、汉俱无“廉颇 ”二字，涉上文羡。 
　　〔三八〕史记冯唐列传：“臣大父言李牧为赵将，居边，军市之租，皆自用赏士。”索隐： “案谓军中立市，市有税，税即租也。” 
　　〔三九〕史记廉颇蔺相如列传：“李牧者，赵之北边良将也，常居代雁门备匈奴，以便宜置吏，市租皆输入莫府，为士卒费。”集解：“ 
如淳曰：‘将军征行无常处，所在为治，故言莫府。莫，大也。’”索隐：“按注如淳解 ‘莫，大也，云云’，又崔浩云：‘古者，出征为将帅，军还则罢，理无常处，以幕帟为府署，故曰莫府。’ 则‘莫’当作‘幕’，字之讹耳。”器案：后汉书班固传：“幕府新开。”字作“幕”，何本、郎本、程本、钟本作“幕”，“幕”、“莫”古通。 
　　〔四０〕“洒”，拾补云：“与‘酾 ’通。” 
　　〔四一〕“有”下原无“加”字，拾补云：“下疑脱。”器案：当脱“加”字，今补。 
　　〔四二〕史、汉俱无此二句。 
　　〔四三〕史、汉俱云：“差六级。” 
　　〔四四〕史记同，汉书无“廉颇”。集解：“班固称扬子曰：‘孝文帝亲绌帝尊以信亚夫之军，曷为不能用颇、牧？彼将有激。’”王先谦曰：“ 上文数处皆言廉颇、李牧，因唐大父独善牧，故但言牧事。然举牧即以例颇，此处总结上文，仍应颇、牧并称，‘李’当为‘颇’，字之误也。治要引此正作‘陛下虽得颇、牧’，汉纪同，史记、通鉴并作‘陛下虽得廉颇、李牧’，本传赞：‘曷为不能用颇、牧？’以‘颇、牧’二字并称，亦其证。”器案：葵园说是，唯失引此文耳。 
　　〔四五〕汉书季布传注引应劭曰：“ 使酒，酗酒也。” 
　　〔四六〕史记季布列传索隐：“季布言己无功能，窃承恩宠，得待罪河东，其词典省而文也。”胡三省曰：“待罪者，谦言也，谓身居其官而不称职，则将有□旷之罪，故谓居职为待罪也。西都之臣，率有是言。”案司马迁报任少卿书：“待罪辇毂之下。 ”汉书张敞传：“ 
待罪京兆。”俱其证。 
　　〔四七〕“有”字原无，拾补补，按史、汉季布传俱有“有”字，今据补。 
　　〔四八〕拾补云：“‘疡□汁’三字疑妄增。”器案：史、汉邓通传俱无此三字。 
　　〔四九〕史记佞幸邓通传：“于是赐邓通蜀严道铜山。”正义：“括地志云：‘雅州荣经县北三里有铜山，即邓通得赐铜山铸钱者。’案荣经即严道。” 
　　〔五０〕拾补云：“下二字亦妄增。 ”汉书食货志下注：“封君，受封邑者，谓公主及列侯之属也。” 
　　〔五一〕汉书成纪注：“张晏曰：‘ 于后门出，从期门郎及私奴客十余人，白衣组帻，单骑出入市里，不复警跸，若微贱之所为，故曰微行。’” 案说文：“微，隐行也。” 
　　〔五二〕“罽”原作“□”，从拾补校改。 
　　〔五三〕汉官仪：“侍中，周官也，侍中便蕃左右，与帝升降卒思，近对拾遗补阙，百寮之中，莫密于兹。”（据孙星衍校集本） 
　　〔五四〕汉书东方朔传：“八九月中，与侍中、常侍、武骑及待诏，陇西、北地良家子能骑射者，期诸殿门，故有‘期门’之号自此始。”又百官公卿表上：“期门掌执兵送从。”汉官仪：“孝武建元三年，初置期门，平帝元始元年，更名虎贲郎。”（据孙星衍校集本） 
　　〔五五〕汉书郊祀志下：“于是作建章宫，……其北治大池渐台，高二十余丈，名曰泰液。 ”师古曰：“渐，浸也，台在池中，为水所浸，故曰渐台。一音子廉反，三辅黄图或为‘瀸’字，瀸亦浸耳。 ” 
　　〔五六〕“毕”，大德本误作“果” ，钟本作“网”，亦妄改。 
　　〔五七〕“举”原作“与”，拾补曰：“孙改‘举’。”今从之。汉书贾山传：“山上至言，有云：‘今从豪俊之臣，方正之士，直与之日日猎射，击兔伐狐，以伤大业，绝天下之望，臣窃悼之。…… 古者，大臣不媟，故君子不常见其齐严之色，肃敬之容。大臣不得与宴游，方正修洁之士，不得从射猎，使皆务其方以高其节，则群臣莫敢不正身修行，尽心以称大礼。’”此文盖即约至言之文。 
　　〔五八〕“谏”原作“陈”，依拾补校改。 
　　〔五九〕“止”，钟本作“上”。 
　　〔六０〕文选吊屈原文注引作“因是文帝迁为长沙太傅”。汉官仪：“凡郡名，或以旧邑，长沙、丹阳是也。” 
　　〔六一〕文选注“内”作“意”。 
　　〔六二〕水经湘水注引应劭曰：“湘出零山。” 
　　〔六三〕文选注“佞谀”作“谗谀” ，“意”作“志”。器谨案：史、汉谊本传、文选吊屈原文俱作“阘茸尊显兮谗谀得意”，是李注所见本与贾生原文合，当据改。又史记索隐：“案应劭、胡广云： ‘阘茸，不才之人，无六翮翱翔之用，而反尊贵。’” 文选奏弹刘整集注引公孙罗文选钞云：“三仓：‘阘茸，不肖也。’” 
　　〔六四〕困学纪闻十七：“宋景文云：‘贾生思周鬼神，不能救邓通之谮。’（见宋景文集回郑资政书）考之汉史，无邓通谮贾生之事，盖误。” 谢肇浙文海披沙曰：“贾谊出傅长沙，人皆以为绛、灌为之也。风俗通义载刘向对成帝言：‘是时，贾谊与邓通俱侍中同位，谊恶通为人，数廷讥之，由是疏远，迁为长沙太傅，既之官，内不自得，及渡湘水，投吊书曰：阘茸尊显，佞谀得志。以哀屈原罹谗邪之咎，亦自伤为邓通所愬也。’乃绛、灌诸公犹蒙谮贤之名，何欤？宋景文云：‘贾生智周鬼神，不能救邓通之谮。’盖指此，而王浚仪困学纪闻以为‘考汉史无邓通事’，岂偶未之见邪？”王世贞宛委余编四：“按：谊前四年出长沙，又十余年而通始用事，了不相及也。”汪师韩文选理学权舆八：“贾谊吊屈原文序云：‘谊为长沙王太傅，既以谪去，意不自得，及渡湘水，为赋以吊屈原。’ 注曰：‘应劭风俗通曰：“贾谊与邓通俱侍中同位，数廷讥之，因是文帝迁为长沙王太傅，及渡湘水，投吊书曰：阘茸尊显，佞谀得意。以哀屈原离谗邪之咎，亦因自伤为邓通等所愬也。”’按汉书贾谊传曰：‘绛、灌、东阳侯冯敬之属尽害之。’不及邓通。考邓通自为黄头郎，至上大夫，汉书不载其年月，其寄死人家，在景帝时，则其尊显，应在文帝末年。若贾生自文帝初立，便因廷尉吴公之言，召为博士，超迁，岁中至太中大夫。考食货志，孝文五年，除盗铸钱令，使民放铸，贾生有退七福、行博祸之谏，其明年，贾生已在长沙矣。服鸟赋曰：‘单阏之岁，四月孟夏。’单阏乃文帝六年丁卯岁也。谊在长沙三年，又岁余，有宣室之诏，遂为梁怀王太傅，至文帝十一月而梁王胜薨，十二月而谊死。何以知之？传言：‘谊死后四岁，帝思贾生之言，立齐悼惠王子六人、淮南厉王子三人。’此是十六年五月事。贾生死时年三十三，盖生于高帝三年，而死于文帝十二年，又十一年而文帝始崩，邓通之尊显，其必在此十一年中矣。或云：志于谊谏放铸疏后，即云：‘是时，吴以诸侯即山铸钱，富埒天子，后卒叛逆；邓通大夫也，以铸钱财过王者，故吴、邓钱布天下。’疑谊所称法钱不立者，是指邓通辈而言。然志于叙吴、邓钱后，即接入武帝时事，则其所言‘是时’者，为时正广，岂得牵连合并耶？”说又见韩门缀学。孙志祖读书脞录续编四曰：“细读韩门之言，尤为臆度。汉志于谊谏放铸疏后，即承之云：‘是时，吴以诸侯即山铸钱，富埒天子，后卒叛逆；邓通大夫也，以铸钱财过王者。’是邓通之为大夫，与贾谊同时明矣，安得以下文接入武帝时事，而并以‘是时’二字，谓不在贾生上疏时乎？汉书云：‘绛、灌、东阳侯冯敬之属尽害之。’言‘之属’，则邓通在其中矣。班氏之意，谓通不屑数也。仲远距西京未远，其言必有据。”王荫祜贾子年谱曰：“贾子之见疏，太史公以为阨于绛、灌之属，然并次其传于屈原之后，其恉亦颇有不可晓者。及刘子政之说，见录于风俗通义，乃知贾子之不能安其位，实有若上官、靳尚者，媒糱于其内，其邂逅之奇，盖无一事不与屈原同，则太史公论着之义，非无微意于其间矣。”王耕心贾子次诂十六：“贾子之进退，不在绛、灌，而在邓通，刘子政所记详矣，先府君已箸其说于年谱之后，兹不具论。或疑其说为不必然。不知但求诸汉书，已有二证，至今犹可佐子政之说。贾子之谏放民铸钱，其论至精，而孝文不听；其不听者，所以为邓通也。贾子之复召，孝文自以为不能及，而终不肯留，仍出为梁太傅；其不留者非他，亦所以为邓通也。有是二证，则子政之说憭然矣。”王先谦曰：“案谊之立言，固宜有体，鸱鸮阘茸，必非以况绛、灌诸人，廷讥邓通，情事所有，应氏所传不妄也。”器谨案：汉书谊本传及文选吊屈原文序并云：“因以自喻。”即此文所谓“ 
自伤”也。在杭、诒榖、鞠龛父子及葵园之说，为得其实；元美、韩门臆说不足据。又汉书本传赞曰：“刘向称贾谊言三代及秦治乱之意，其论甚美，通达国体，虽古之伊、管，未能远过也；使时见用，功化必盛，为庸臣所害，甚可悼痛云云。”疑即向对成帝问，或别录文也。（史记贾谊传集解引别录：“ 〔贾谊吊屈原赋〕因以自谕自恨也。”） 
　　〔六五〕汉书宣纪注引应劭曰：“谥法：‘圣善周闻曰宣。’” 
　　〔六六〕史记太史公自序：“重译款塞。”集解引应劭曰：“款，叩也，皆叩塞门来服从也。” 
　　〔六七〕汉书爰盎传：“且陛下从代来，每朝，郎官者上书疏，未尝不止辇受，其言不可用，置之；言可采，未尝不称善。”又文纪赞：“群臣爰盎等谏说虽切，常假借纳用焉。” 
　　〔六八〕“审形”，杨慎以为“审音 ”之误。 
　　〔六九〕“言”字原无，拾补校补，钱云：“当有。”今据订补。 
　　〔七０〕史通疑古篇：“刘向又曰： ‘世人有弑父害君，桀、纣不至是，而天下恶者，必以桀、纣为先。’” 
　　〔七一〕论语颜渊篇：“克己复礼为仁。”集解：“马融曰：‘克己，约身。’” 
　　〔七二〕书钞九引作“忍言容事人告臣子之短”，御览八八引同今本。 
　　〔七三〕“通”，郎本、程本、奇赏本作“过”。 
　　〔七四〕尚书皋陶谟：“一日二日万几。”“几”、“机”古通，汉书百官公卿表上：“宰相，助理万机。” 
　　〔七五〕“皇”字据奇赏本补。 
　　〔七六〕“明光宫”，原作“光明宫 ”，拾补云：“倒。”今据乙正。 
　　〔七七〕书钞一五六、御览三五、八三七引桓谭新论：“世俗咸曰：汉文帝躬俭约，修道德，以先天下，天下化之，故充实殷富，泽加黎庶，谷至石数十钱，上下饶羡也。” 
　　〔七八〕“或”，拾补曰：“疑‘余 ’。” 
　　〔七九〕史通外篇杂记下：“观刘向对成帝称武、宣行事，世传失实，事具风俗通，其言可谓明鉴者矣。” 
　　
　　○东方朔
　　　　俗言：东方朔太白星精〔一〕，黄帝时为风后〔二〕，尧时为务成子〔三〕，周时为老聃〔四〕，在越为范蠡，在齐为鸱夷子皮〔五〕。言其神圣能兴王霸之业，变化无常〔六〕。 
　　〔一〕　“朔”下，开元占经四六引有“者”字，又引应劭曰：“东方朔是太白精。”文选东方朔画赞注及集注残本引亦有“是”字。世说新语规箴篇注引列仙传：“朔是楚人，武帝时上书说便宜，拜郎中，宣帝初，弃官而去，共谓岁星也。”开元占经二三、御览五引汉武故事：“西王母使者至，东方朔死，上疑之，问使者，使者曰：‘朔是木帝精，为岁星，下游人中，以观天下，非陛下臣也。’上厚葬之。”曹植辨道论：“夫神仙之书，道家之言，乃言傅说上为辰尾宿，岁星降下为东方朔。”（据严可均辑本） 
　　〔二〕　程本“后”误“伯”。潜夫论赞学：“黄帝师风后。”史记五帝本纪：“黄帝举风后。”集解：“郑玄曰：‘风后，黄帝三公也。’”正义：“帝王世纪云：‘黄帝得风后于海隅，登以为相。 ’”后汉书张衡传注引春秋内事曰：“黄帝师于风后，风后善于伏羲之道，故推演阴阳之事。”汉书艺文志兵书略：“风后十三篇。”本注：“图二卷，黄帝臣，依讬也。”又数术略：“风后孤虚二十卷。”案今传世有风后握奇经一卷，系唐以后人伪作。 
　　〔三〕　荀子大略篇：“舜学于务成昭。”杨倞注引尸子：“务成昭教舜。”韩诗外传五： “尧学乎务成子附。”新序杂事五：“舜学于务成。” 白虎通辟雍篇：“帝尧师务成子。”潜夫论赞学篇：“ 尧师务成。”汉书艺文志诸子略：“务成子十一篇。” 本注：“称尧问，非古语。”又数术略：“务成子灾异应十四卷。”又方技略：“务成子阴道三十六卷。” 
　　〔四〕　经典释文叙录：“葛洪云： ‘老子，文王时为主藏史，武王时为柱下史。’或云：老子在黄帝时为广成子。一云：为天老。在尧时为务光子，在殷时为彭祖，在周为柱下史。”庄子天地篇释文：“ 
通变经云：‘老子从此天地开辟以来，吾身一千二百变，后世得道伯成子高是也。’”隶释三混元圣纪七引边韶老子碑铭：“道成化蝉脱渡世，自牺、农以来，世为圣者作师。”初学记二三引崔玄山濑乡记：“老子为十三圣师。”贾善翔犹龙传二为帝师章：“老氏自三皇、五帝变名易号，皆所以扶世立教，以授天下之人，……在帝尧时，……老君下为师，号务成子，……在帝舜时，……老君下为师，号尹寿子。” 云笈七签七太上老君开天经：“伏羲之时，老君下为师，号曰无化子，一名郁华子，神农时为大成子，祝融时为广寿子，黄帝时为力牧子，少昊时为随应子，颛顼时为元阳子，帝尧时为务成子，帝舜时为尹寿子，夏禹时为直宁子，周初时为郭叔子。” 
　　〔五〕　“鸱夷子皮”，占经作“鸱夷”，意林、文选注及集注残本作“鸱夷子”。广博物志二引集仙传：“东方朔，太白星精，黄帝时为风后，尧时为务成子，周时为老子，越为范蠡，齐为鸱夷，言其变化无常也。”即袭应氏此文。神仙传：“老子，或云：上三皇时为元中法师，下三皇时为金阙帝君，伏羲时为郁华子，神农时为九灵老子，祝融时为广寿子，黄帝时为广成子，颛顼时为赤精子，帝喾时为禄图子，尧时为务成子，舜时为尹寿子，夏禹时为真行子，殷汤时为锡则子，文王时为文邑先生，一云守藏史。或云：在越为范蠡，在齐为鸱夷子，在吴为陶朱公，皆见于群书，不出神仙正经，未可据也。”案上引诸说，皆神仙家向壁虚造之荒唐之言，亦即应氏斥为“俗言”者也，即出“神仙正经”，亦可据耶？ 
　　〔六〕　文选注及集注残本引有“也 ”字，集仙传亦有，当据补。云谷杂记二引颜真卿东方朔画赞碑阴记云：“事迹则载在太史公书、汉书、风俗通、武帝内传。” 
　　　　谨按：汉书〔一〕：“东方朔，平原人也〔二〕。孝武皇帝〔三〕时，招延贤良、文学之士，待以不次之位〔四〕，故四方〔五〕多上书言得失自炫鬻者〔六〕。于是朔诣阙自陈：‘十二失父〔七〕，长养兄嫂，年十三学书〔八〕，十四击剑〔九〕，十六诵诗〔一０〕，十九习孙、吴兵法〔一一〕，又常服子路之言〔一二〕。臣朔年二十三〔一三〕，长九尺三寸，目若悬珠，齿若编贝〔一四〕，勇若孟贲〔一五〕，捷若庆忌〔一六〕，廉如鲍叔〔一七〕，信若尾生〔一八〕，若此可以为天子大臣矣。’朔文辞不逊，高自称誉，由是见伟〔一九〕，稍益亲幸，官至太中大夫，倡优畜之，不豫国政。刘向〔 
二０〕少时，数问长老贤人〔二一〕，通于事，及朔时人〔二二〕，皆云：朔口谐倡辩，不能持论〔二三〕，喜为凡庸〔二四〕诵说，故今〔二五〕后世多传闻者。而扬雄亦以为‘朔言不纯师，行不纯德，其流风遗书，蔑如也〔二六〕。然朔所以名过其实，以其恢诞〔二七〕多端，不名一行，应谐似优，不穷似智，正谏似直，秽德似隐，非夷、齐，是柳惠，其滑稽之雄乎！〔二八〕’朔之逢占〔二九〕射覆〔三０〕，其事浮浅，行于众〔三一〕，僮儿牧竖〔三二〕，莫不眩耀，而后之好事者〔三三〕，因取奇言怪语附着之耳〔三四〕，安在能神圣历世为辅佐哉〔三五〕？ 
　　〔一〕　见朔本传。 
　　〔二〕　朔本传作“平原厌次人也” ，师古曰：“高祖功臣表有厌次侯爰类，是则厌次之名也，其来久矣；而说者乃云后汉始为县，于此致疑，斯未通也。”水经河水注三：“厌次县西有东方朔冢，侧有祠。” 
　　〔三〕　汉书武纪注引应劭曰：“礼谥法：‘威强叡德曰武。’” 
　　〔四〕　师古曰：“不拘常次，言超擢也。” 
　　〔五〕　汉书“方”下有“士”字。 
　　〔六〕　汉书“者”下有“以千数” 三字，师古曰：“炫，行卖也；鬻亦卖也。炫音州县之县，又音工县反。” 
　　〔七〕　汉书“少失父母”。 
　　〔八〕　“十三”，景佑本汉书同，它本及通志皆作“十二”，又下有“三冬文史足用”句。 
　　〔九〕　汉书“十五学击剑”，师古曰：“击剑，遥击而中之，非斩刺也。” 
　　〔一０〕汉书“十六学诗、书，诵二十二万言”。 
　　〔一一〕韩非子五蠹篇：“境内皆言兵，藏孙，吴之书者家有之。”汉书艺文志兵书略：“ 吴孙子兵法八十二篇。”本注：“图九卷。”师古曰： “孙武也，臣于阖庐。”又：“齐孙子八十九篇。”本注：“图四卷。”师古曰：“孙膑。”又：“吴起四十八篇。” 
　　〔一二〕服虔曰：“无宿诺。”刘攽曰：“子路之言，‘可使有勇者’。”刘敞曰：“既曰 ‘子路之言’，则‘无宿诺’者，非子路之言也。” 
　　〔一三〕汉书“二十二”。 
　　〔一四〕师古曰：“编，列次也。” 沈钦韩曰：“韩诗外传九引传曰：‘目如擗杏，齿如编贝。’古语已久。” 
　　〔一五〕师古曰：“孟贲，卫人，古之勇士也。尸子说云：‘人谓孟贲，生乎？曰勇。贵乎？曰勇。富乎？曰勇。三者人之所难，而皆不足以易勇，故能摄三军，服猛兽也。’” 
　　〔一六〕师古曰：“王子庆忌也，射之，矢满把，不能中，驷马追之，不能及也。”案：后汉书郑太传：“孟贲之勇，庆忌之捷。” 
　　〔一七〕师古曰：“齐大夫也，与管仲分财，自取其少。” 
　　〔一八〕师古曰：“尾生，古之信士，与女子期于梁下，待之不至，遇水而死。一曰即微生高也。” 
　　〔一九〕师古曰：“以为大奇也。” 
　　〔二０〕以下本汉书赞。 
　　〔二一〕“人”字原脱，据汉书补。 
　　〔二二〕“人”，汉书作“者”。 
　　〔二三〕初学记七引刘向别录：“公孙龙持白马之论以度关。”汉书儒林传：“仲舒通五经，能持论，善属文。” 
　　〔二四〕“凡庸”，汉书作“庸人” 。 
　　〔二五〕“今”，汉书作“令”。 
　　〔二六〕师古曰：“言辞义浅薄，不足称也。” 
　　〔二七〕“恢诞”，汉书作“诙达” 。 
　　〔二八〕器谨案：汉书“秽德似隐” 下，作“非夷、齐而是柳下惠，戒其子以上容，（注： “应劭曰：‘容身避害也。’”）首阳为拙，（注：“ 应劭曰：‘伯夷、叔齐，不食周粟，饿死首阳山为拙。 ’”）柱下为工，（注：“应劭曰：‘老子为周柱下史，朝隐，故终身无患，是为工也。’”）饱食安步，以仕易农，依隐玩世，诡时不逢，其滑稽之雄乎！”所引扬雄言，见法言渊骞篇：“或问：‘东方生名过实者，何也？’曰：‘应谐不穷，正谏秽德。应谐似优，不穷似哲，正谏似直，秽德似隐。’‘请问名。’曰：‘恢达。’‘恶比？’曰：‘非夷、齐而是柳下惠。戒其子以尚容，（李轨注：“戒其子以尚同。”）首阳为拙，柱下为工，饱食安坐，以仕易农，依隐玩世，诡时不逢，其滑稽之雄乎！’”子云此文，出以韵语，盖本朔之戒子，（文心雕龙诏策篇：“东方朔之戒子，亦顾命之作也。”）金楼子戒子篇、类聚二三、御览四五九引东方朔戒子：“明者处世，莫尚于中。（御览“忠”，天中记二六“中”下有“庸”字。）优哉游哉，与道相从，首阳为拙，柳惠为工。（御览作“柳下”，此即扬子 “非夷、齐，是柳下惠”语所本，金楼子、天中记作“ 柱下”，非是。）饱食安步，以仕代农，依隐玩世，诡时不逢。”应氏割裂其文，既失宫商，亦复□括不尽，非是，当据班书补正。 
　　〔二九〕“占”，原作“古”，拾补校“占”，汉书同，今据改正。 
　　〔三０〕论衡道虚篇：“朔善达占卜射覆。”又别通篇：“东方朔能达占射覆。”“达占” 亦“逢占”之讹，后汉书方术传“其流又有逢占”是也。洪颐烜读书丛录十二：“广韵去声三用：‘捀，灼龟视兆也。’说文：‘父容切，奉也。’颐烜案：史记龟策列传：‘摓策定数。’集解：‘徐广曰：摓音逢，一作逢。’索隐：‘摓谓两手执蓍，分而扐之，故云摓策。’捀即摓字之省。汉书东方朔传：‘逢占射覆。’逢与捀同，如淳曰：‘逢占，逢人所问而占之也。’师古曰：‘逢占，逆占事，犹云逆刺也。’非是。”类聚八八引东方朔占：“ 
朔与弟子俱行，朔渴，令弟子叩边家门，不知室姓名，呼不应。朔复往，见博劳飞集其家李树下，朔谓弟子曰：‘主人姓李名博，汝呼当应。’ 室中人果有姓李名博，出与朔相见，即入取水与之。” 师古注“射覆”曰：“于覆器之下，而置诸物，令闇射之，故云射覆。”朔射守宫及树上寄生，见本传。 
　　〔三一〕汉书“众”下有“庶”字。 
　　〔三二〕汉书“僮”作“童”，“□” 作“竖”。 
　　〔三三〕本书穷通篇：“闻汲令好事，欲往语之。”孟子万章上：“ 
孟子曰：‘否，不然也，好事者为之也。’”通鉴一二０注：“好事，犹言好生事，微省其辞，若隐语然。” 
　　〔三四〕汉书作“因取奇言怪语，附着之朔，故详录焉。”师古曰：“言此传所以详录朔之辞语者，为俗人多以奇异妄附于朔故耳，欲明传所不记，皆非其实也；而今之为汉书学者，犹更取他书杂说，假合东方朔之事，以博异闻，良可叹矣。他皆类此。着音直略反。” 
　　〔三五〕明唐锦龙江梦余录一：“俗言：东方朔乃太白之精，黄帝时为风后，尧时为务成子，周时为老聃，在越为范蠡，在齐为鸱夷子皮。呜呼，岂有是哉！朔辨博谎谑，乃滑稽之雄耳。特以覆射多奇中，后世遂以为神，相与创为悠缪之谈，而不自知其流于矫诬矣。后汉光禄大夫郭宪着洞冥记亦云：‘朔母田氏女夷，年二百岁，颜如童子，生朔二日而死。’然世岂有二百岁生子者乎？尤可笑也。” 
　　
　　○淮南王安神仙
　　　　俗说：淮南王安，招致〔一〕宾客方术之士数千人，作鸿宝〔二〕、苑秘、枕中之书，铸成黄白〔三〕，白日升天〔四〕。 
　　〔一〕　汉书景十三王传：“淮南王安亦好书，所招致，多浮辩。”师古曰：“言无实用耳。”史记本传索隐引淮南要略：“安养士数千。”文选和王着作八公山诗注、御览四七四、四七五引淮南子： “淮南王安养士数千人。”楚辞招隐士篇序：“淮南王安博雅好古，招怀天下俊杰之士。” 
　　〔二〕　胡本“宝”误“宾”。 
　　〔三〕　汉书本传注：“张晏曰：‘ 黄，黄金；白，白银也。’” 
　　〔四〕　汉书楚元王传：“上复兴神仙方术之事，而淮南有枕中鸿宝、苑秘书，（师古曰： “鸿宝、苑秘书，并道术篇名，藏在枕中，言常存录之，不漏泄也。”）书言神仙、使鬼物、为金之术，及邹衍重道延命方，世人莫见，而更生父德，武帝时治淮南狱，得其书，更生幼而读诵，以为奇，献之，言黄金可成。上令典尚方铸作事，费甚多，方不验，上乃下更生吏；吏劾更生铸伪黄金，系当死。更生兄阳城侯安民，上书入国户半赎更生罪，上亦奇其材，得逾冬减死论。 ”博物志七：“刘德治淮南王狱，得枕中鸿宝、苑秘书，及子向咸共奇之，信黄白之术可成，谓神仙之道可致，卒亦无验，乃以罹罪也。”汉书安本传、汉纪十二： “淮南王安好读书，招致宾客方术之士数千人，作内书二十一篇，外书甚众，中书八卷，言神仙黄白之事。” 论衡道虚篇：“儒书言淮南王学道，招会天下有道之人，倾一国之尊，下道术之士，并会淮南，奇方异术，莫不争出，王遂得道，举家升天，畜产皆仙，犬吠于天上，鸡鸣于云中。”葛洪神仙传四：“淮南王笃好儒学，兼占候方术，作内书二十二篇，又中篇八章，言神仙黄白之事，名为鸿宝、万毕三章，论变化之道，凡十万言。”器案：史记龟策列传褚先生曰：“臣为郎时，见万毕石朱方，传曰：‘有神龟，在江南嘉林中。’”索隐：“按万毕术中有石朱方，方中说嘉林中，故云传曰。 ”此为万毕术最早见于汉人着作中者，拾遗记萧绮录曰：“ 
淮南子云：‘含电吐火之术，出于万毕之家。’”自此以后，见于着录者，隋志有淮南万毕经、淮南变化术二书，两唐志有淮南王万毕术，而苑秘书俄空焉。窃疑“万毕术”即“苑秘书”也，苑秘言其为神秘之苑囿，万毕言其为万有之网罗，为义既同，音亦相近也。 
　　　　谨按：汉书〔一〕：“淮南王安，天资辨博，善为文辞〔二〕，孝武以属诸父〔三〕，甚尊之〔四〕。招募方伎怪迂之人，述神仙黄白之事，财殚力屈，无能成获，乃谋叛逆，克皇帝玺，丞相、将军、大夫已下印〔五〕，汉使符节、法冠〔六〕。赵王彭祖、列侯让等〔 
七〕议曰：‘安废法，行邪僻，诈伪心〔八〕，以乱天下，营惑〔九〕百姓，背叛宗庙〔一０〕。春秋无将，将而必诛〔一一〕。安罪重于将，反形已定〔一二〕，图书印及他逆无道事验明白。〔一三〕’丞相弘、廷尉汤以闻〔一四〕。上使宗正〔一五〕以符节治王〔一六〕、安自杀，太子诸所与谋皆收夷〔一七〕，国除为九江郡。〔一八〕”亲伏白刃〔一九〕，与众弃之〔二０〕，安在其能神仙乎？安所养士，或颇漏亡，耻其如此，因饰诈说，后人吠声〔二一〕，遂传行耳〔二二〕。 
　　〔一〕　见淮南王传。 
　　〔二〕　高诱淮南子叙：“安为辨达，善属文。” 
　　〔三〕　本传作“以安属为诸父”，师古曰：“安于天子服属为从父叔父。” 
　　〔四〕　本传“甚尊重之”。 
　　〔五〕　本传：“乃令官奴入宫中作皇帝玺，丞相、御史大夫、将军、吏二千石都官、令丞印，及旁近郡太守、都尉印，汉使节法冠。” 
　　〔六〕　师古曰：“法冠，御史冠也，本楚王冠，秦灭楚，以其君冠赐御史。” 
　　〔七〕　王先慎曰：“按功臣恩泽侯表，元朔间列侯无以让名者，‘ 
让’疑作‘襄’；襄，平阳侯曹参元孙，元光五年嗣，十六年薨，元朔六年，正当嗣侯时，且据史、汉表，功臣位次，平阳第二，萧何第一，何曾孙胜，元朔元年坐不斋耐为隶臣，至元狩三年庆始绍封，故此时列侯与议，襄宜居首也。‘让’、‘襄’二字，古多相乱，周礼保氏注：‘襄尺井仪也。’释文： ‘襄本作让。’本书文三王传：‘ 
梁平王襄。’索隐云：‘汉书作让。’今各本仍作‘襄’，是其证。” 
　　〔八〕　本传：“安废法度，行邪辟，有诈伪心。”史记安传作“安废法行邪，怀诈伪心” 。 
　　〔九〕　“营惑”，史记作“荧惑” 。师古曰：“营谓回绕之。” 
　　〔一０〕史、汉俱有“妄作妖言”句。 
　　〔一一〕春秋公羊传庄公三十一年、昭公元年并云：“君亲无将，将而诛焉。”春秋繁露王道篇：“君亲无将，将而诛。”汉书叔孙通传：“人臣无将，将即反罪，死无赦。”王莽传：“春秋之义，君亲无将，将而诛焉。”董贤传：“君亲无将，将而诛之。”史记会注考证本正义：“将，将带群众也。”按释文：“将如字，或子匠反，非也。” 
　　〔一二〕史、汉“反”上俱有“谋” 字。 
　　〔一三〕盐铁论晁错篇：“大夫曰： ‘春秋之法，君亲无将，将而必诛。故臣罪莫重于弑君，子罪莫重于弑父。日者，淮南、衡山修文学，招四方游士，山东儒墨，咸聚于江、淮之间，讲议集论，着书数十篇。然卒于背义不臣，谋叛逆，诛及宗族。’” 
　　〔一四〕丞相公孙弘、廷尉张汤也。 
　　〔一五〕后汉书安纪注引汉官仪：“ 宗正卿，秩中二千石。” 
　　〔一六〕王先谦汉书补注曰：“据公卿表，宗正刘弃也，汲黯传作弃疾。” 
　　〔一七〕宋藏元本以下诸本“收”皆作“取”，此从大德本，汉书作“收”。师古曰：“夷谓诛灭之。” 
　　〔一八〕抱朴子内篇论仙所载，略与汉书同。 
　　〔一九〕左传襄公三年正义：“伏剑，谓仰剑刃，身伏其上，而取死也。” 
　　〔二０〕礼记王制：“刑人于市，与众弃之。” 
　　〔二一〕本书怪神篇：“众犬吠声。 ”潜夫论贤难篇：“谚曰：‘一犬吠形，百犬吠声。’ ” 
　　〔二二〕何本、胡本、钟本“行”作 “形”，朱筠曰：“‘行’，今本作‘形’，从大德本改正。”朱锡庚曰：“案‘传形’对‘吠声’言，当从今本为是。”器按：上文孝文帝条亦言：“审形者少，随声者多。”论衡道虚篇：“案淮南王刘安，孝武皇帝之时也，父长，以罪迁蜀严道，至雍道死。安嗣为王，恨父徙死，怀反逆之心，招会术人，欲为大事，伍被之属，充满殿堂，作道术之书，发怪奇之文，合景乱首八公之传，欲示神奇，若得道之状，道终不成，效验不立，乃与伍被谋为反事，事觉自杀，或言诛死。诛死自杀，同一实也。世见其书，深冥奇怪，又观八公之传，似若有效，则传称淮南王安仙而升天，失其实也。”器案：柳宗元李位墓志，称“位得刘向秘书，以能卒化黄白云云”，岂所谓枕中鸿宝、苑秘书者，至唐犹存耶？抑亦后人吠声之词也。 
　　
　　○王阳能铸黄金〔一〕
　　　　汉书曰〔二〕说：“王阳虽儒生，自寒贱；然好车马衣服，极为鲜好〔三〕，而无金银文绣〔四〕之物，乃迁徙去处〔五〕，所载不过囊衣〔六〕，不蓄积余财，去位家居，亦布衣疏食〔七〕，天下服其廉而怪其奢，故俗传王阳能作黄金。〔八〕” 
　　〔一〕　汉书本传：“王吉字子阳。 ”又王尊传、龚遂传及意林引杨泉物理论，并作“王阳 ”，艺文志六艺略：“传齐论者，昌邑中尉王吉。”又云：“唯王阳名家。”师古曰：“王吉字子阳，故谓之王阳。” 
　　〔二〕　御览八一一引无“曰”字，是。 
　　〔三〕　汉书“好”作“明”，下文正作“明”。 
　　〔四〕　汉书“文绣”作“锦绣”。 
　　〔五〕　拾补云：“‘去处’二字衍，御览无。”器按：汉书有。 
　　〔六〕　师古曰：“囊之衣也，有底曰囊，无底曰橐。” 
　　〔七〕　器案：“疏食”即“蔬食” ，淮南主术篇：“夏取果蓏，秋畜疏食。”高注：“菜蔬曰疏，谷食曰食。”礼记月令：“取蔬食。”郑注： “草木之实为蔬食。” 
　　〔八〕　师古曰：“以其无所求取，不营产业，而车服鲜明，故谓自作黄金以给用。”器案：周易参同契：“淮南炼秋石，王阳加黄芽。”秋石、黄芽，俱谓神仙家炼丹之真铅。白居易对酒诗：“谩把参同契，难烧伏火砂。有时成白首，无处问黄芽。”即言黄白之术之不可信也。通志艺文略道家四外丹有指黄芽成太还丹歌三十首一卷，黄牙河车法一卷（当是“黄芽”）。道藏洞神部众术类“之”上，太古土兑经上有黄芽术，又“盛”上，庚道集二有养黄芽法及制黄芽法，他卷亦多有之，不悉记也。又通志艺文略道家四金石药有淮南王炼圣石法一卷，（当即“秋石”）炼金丹秋石诀一卷。案淮南炼秋石，王阳加黄芽，实为我国古代有关化学科学文献之最早记载，惜为神仙家所渲染，蒙以宗教迷信之色彩耳。 
　　　　谨按：太史记：秦始皇欺于徐市之属，求三山于海中，通同道，〔一〕隐形体，弦诗〔二〕想蓬莱，而不免沙丘之祸。孝武皇帝兹〔 
三〕益迷谬，文成、五利，处之不疑，妻以公主，赐以甲第〔四〕，家累万金，身佩四印，辞穷情得，亦旋枭裂〔五〕。淮南王安，锐精黄白〔六〕，庶几轻举，卒离亲伏白刃之罪。刘向得其遗文，奇而献之，成帝令典尚方铸作事，费甚多而方不验，劾〔七〕向大辟，系须冬狱〔八〕，兄阳成侯乞入国半，故得减死。秦、汉以天子之贵，四海之富〔九〕，淮南竭一国之贡税，向假尚方之饶，然不能有成者，夫物之变化，固自有极，王阳何人，独能乎哉？语曰：“金不可作，世不可度。〔一０〕”王阳居官食禄，虽为鲜明〔一一〕，车马衣服，亦能几所〔一二〕，何足怪〔一三〕之，乃传俗说，班固之论，陋于是矣〔一四〕。 
　　〔一〕　“通同道”，何本、郎本、程本、钟本作“求神仙”，拾补云：“系妄改。” 
　　〔二〕　“弦诗”，何本、郎本、程本、钟本作“自谓”，拾补云：“亦妄改。”器案：史记始皇本纪：“三十六年，使博士为仙真人诗，及行所游天下，传令乐人歌弦之。”即其事。文心雕龙明诗篇：“ 
秦皇灭典，亦造仙诗。”案：史记封禅书正义引列仙传及抱朴子极言篇俱载安期生留书报始皇云：“后数千岁，求我于蓬莱山下。”始皇所造仙诗，岂为此而发耶？又案：曹植朔风诗：“弦歌荡思。 ”文心雕龙明诗篇：“黄帝云门，理不空弦。”（从唐写本）诗谱序正义：“黄帝有云门之乐，至周尚有云门，明其音乐和集。既能和集，必不空弦，弦之所歌，即是诗也。”柳宗元零陵赠李卿元侍御简吴武陵：“惜无协律者，窈眇弦吾诗。”弦字用法俱同，谓以诗歌被之管弦，故谓之弦诗，或曰弦歌也。 
　　〔三〕　“兹”，拾补云：“‘滋’ 通。” 
　　〔四〕　文选陆士衡君子有所思行注：“汉书音义曰：‘有甲乙次第，故曰甲第。’” 
　　〔五〕　文选潘安仁西征赋注引汉书音义曰：“悬首于木曰枭。”通鉴九一注：“枭，不孝鸟。说文：‘日至捕枭磔之，以头挂木上，故今谓挂首为枭首。’” 
　　〔六〕　锐精，犹言锐意专精，汉人习用语。刘歆与扬雄书：“经年锐精，以成此书。”王符潜夫论赞学篇：“董仲舒终身不闻家事，景君明经年不出户庭，得锐精其学而显昭其业者，家富也，富佚若彼而能勤精若此者，材子也。” 
　　〔七〕　“劾”，何本、胡本、郎本、程本、钟本作“效”，不可据。 
　　〔八〕　此句卢校作“系狱须冬”，器案：卢校非是。后汉书襄楷传：“永平旧典，诸当重论，皆须冬狱，先请后刑，所以重人命也。”寻汉律，郡国以日短至论，薄刑释，轻系，决狱考案，以立冬为断。司马迁报任少卿书所谓“迫季冬”者也。 
　　〔九〕　孟子万章上：“贵为天子，富有四海。”汉书叙传上：“天子之贵，四海之富。” 
　　〔一０〕汉书景纪：“中元六年十二月，定铸钱伪黄金弃市律。”注引孟康曰：“语曰：‘ 金可作，世可度。’”抱朴子内篇黄白：“故经曰：‘ 金可作也，世可度也。’”案“作”与“度”韵，后汉书廉范传：“百姓为便，迺歌之曰：‘廉叔度，来何暮！不禁火，民安作。平生无襦今五葱。’”注：“作，协韵，音则护反。”案“作”古读如“做”，集韵十一莫：“作，宗祚切，造也，俗作‘做’，非。”又案：楚辞远游集注：“度世，谓度越尘世而仙去也。”三国志魏书董昭传：“上疏陈末流之弊曰：‘至乃相谓，今世何忧不度邪？但求人道不勤，罗之不博耳。’”胡三省曰：“言广布党友，则互为羽翼，身安而无患，可以度世也。”义与此别。 
　　〔一一〕“鲜明”，御览作“洁白” 。 
　　〔一二〕拾补云：“所、许通，御览作‘何’。” 
　　〔一三〕“怪”，御览作“推”。 
　　〔一四〕东观汉纪、后汉书吴佑传并云：“马援以薏苡兴谤，王阳以衣囊徼名，嫌疑之间，诚先贤所宜慎也。” 
　　
　　○宋均令虎渡江〔一〕
　　　　九江多虎，百姓苦之。前将〔二〕募民捕取〔三〕，武吏以除赋课，郡境界皆设陷阱。后太守宋均到，乃移记属县曰：“夫虎豹在山，鼋鼍在渊〔四〕，物性之所讬〔五〕。故江、淮之间有猛兽，犹江北〔六〕之有鸡豚。今数为民害者，咎在贪残居职使然〔七〕，而反逐捕，非政之本也〔八〕。坏槛阱，勿复课录，退贪残，进忠良。〔 
九〕”后虎悉东渡江〔一０〕，不为民害〔一一〕。 
　　〔一〕　事见后汉书宋均传及后汉纪九。后汉书宋均传：“宋均字叔庠，南阳安众人也。” 通鉴作“宗均”，胡三省注：“范书作‘宋均’。”赵明诚金石录有汉司空宗俱碑。王先谦曰：“案后汉书宋均传：‘均族子意，意孙俱，灵帝时为司空，余尝得宗资墓前龟膊上刻字，因以后汉帝纪及姓苑、姓纂诸书参考，以谓自均以下，其姓皆作宗，而列传转写为宋，误也。后得此碑，益知前言之不谬。党锢传注引谢承书云：‘宗资字叔都，南阳安众人也，家世为汉将相名臣，祖父均，自有传。’则‘宋’字传写误也。南蛮传中叙受降事，正作‘谒者宗均’，此即见于本书可参校者。广韵：‘宗姓，周卿宗伯之后，出南阳。’论衡程才篇：‘东海宗叔犀。’即此宋叔庠也。张说宋璟遗爱颂： ‘尚书东汉之雅望，黄门北齐之令德，宋氏世名，公济其美。’盖指均与宋钦道也。然则此传‘宗均’，讹为 ‘宋均’，自唐已然。”器案：王说是。后汉书桓纪： “延熹五年十一月，京兆虎牙都尉宗谦，坐臧下狱死。 ”续汉书天文志下作“宋谦”，此亦“宗”误为“宋” 之证。 
　　〔二〕　器案：前将指前太守，汉代崇武事，诸刺史、太守皆称将，如前汉尹翁归为东海太守，于定国谓邑子曰：“此贤将。”孙宝为京兆尹，传云：“顾受将命，分当相直。”严延年为涿郡太守，传云：“赵绣见延年新将。”如后汉马援诫子书：“郡将下车辄切齿。”皇甫规自讼疏：“吏讬报将之怨。”张奂奏记段颎：“得过州将。”三国志魏书管辂传平原太守刘邠注引辂别传作“故郡将刘邠”。汉书严延年传注，师古曰：“谓郡守为郡将者，以其兼领武事也。”通鉴一四三注曰：“州刺史当方面，总兵权，故曰州将。 ” 
　　〔三〕　尔雅释兽郭注：“汉律：‘ 捕虎一，购钱三千，其狗半之。’” 
　　〔四〕　“渊”，范书作“水”，当是李贤避唐讳改。 
　　〔五〕　范书“各有所讬”。 
　　〔六〕　范书“北土”。 
　　〔七〕　后汉书蔡邕传注引汉名臣奏张文上疏曰：“春秋义曰：‘……兽啮人者，象暴政若兽而啮人。’京房易传曰：‘小人不义而反尊荣，则虎食人。’”论衡遭虎篇：“变复之家，谓虎食人者，功曹为奸所致也。其意以为功曹众吏之率，虎亦诸禽之雄也，功曹为奸，采鱼于吏，故虎食人，以象其意。”又解除篇：“虎狼之来，应政失也。”又考光武问刘昆虎北渡河为何政所致，亦以虎害为应政之失也。 
　　〔八〕　袁纪作“而令吏捕虎，非忧民之本也”，范书作“而劳勤张捕，非忧恤之本也”。 
　　〔九〕　袁纪作“今务退贪残，进忠良，去窞饵，勿复课”，范书作“其务退奸贪，思进忠善，可一去槛阱，除削课制”。 
　　〔一０〕御览八九一作“虎负子渡江 ”。 
　　〔一一〕书钞七五引华峤后汉书：“ 均为九江太守，五日一听事，冬以日中，夏以平旦。时多虎，均曰：‘夫虎豹在山，鼋鼍在渊，物性之所讬。故江、淮之间有猛兽，犹江北之鸡豚也。数为民害，咎在贪残；今退贪残，进忠良，去槛阱。’虎遂东渡江去。”魏书高佑传：“昔宋均树德，害兽不过其乡。”水经淮水注：“阴陵，后汉九江郡治，时多虎灾，百姓苦之，南阳宗均为退贪残，进忠良，虎悉东渡江。”又案：后汉书法雄传：“迁南郡太守，……多虎狼之暴，前太守赏募张捕，反为所害者甚众，雄迺移书属县曰：‘ 凡虎狼之在山林，犹人之居城市。古者至化之世，猛兽不扰，皆由恩信宽泽，仁及飞走。太守虽不德，敢忘斯义。记到，其毁坏槛阱，不得妄捕山林。’是后虎害消息，人以获。”其事与此大同。 
　　　　谨按：尚书：“武王戎车三百两，虎贲三千人。〔一〕”擒纣于牧野。言猛怒如虎之奔赴也〔二〕。诗美南仲：“阚如哮虎。〔三〕”易称：“大人虎变其文炳，君子豹变其文蔚。〔四〕”传曰：“山有猛虎，草木茂长。〔五〕”故天之所生，备物致用，非以伤人也；然时为害者，乃其政使然也。今均思求其政，举清黜浊，神明报应，宜不为灾。江渡七里，上下随流，近有二十余虎，山栖穴处，毛鬣婆娑〔六〕，岂能犯阳侯〔七〕，凌涛濑而横厉哉〔八〕？俚〔九〕语：“狐欲渡河，无柰尾何。〔一０〕”舟人楫棹，犹尚畏怖，不敢迎上，与之周旋。云悉东渡，谁指见者？尧、舜钦明〔一一〕在上，稷、契允懿于下，当此时也，宁复有虎耶？若均登据三事〔一二〕，德被四海，虎岂可抱负相随〔一三〕，乃至鬼方〔一四〕绝域〔一五〕之地乎？ 
　　〔一〕　见牧誓。注详皇霸篇三王条。 
　　〔二〕　后汉书顺纪注、御览二四一引汉官仪：“虎贲中郎将，古官也。书称：‘武王伐纣，戎车三百两，虎贲八百人，擒纣于牧之野。’言其猛怒如虎之奔赴也。孝武建元三年，初置期门。平帝元始元年，更名虎贲郎。古有勇者孟贲，改奔为贲。”续汉书百官志二虎贲中郎将注：“虎贲旧作虎奔，言如虎之奔也。王莽以古有勇士孟贲，故名焉。”沈约宋书百官志说略同。汉书百官公卿表注师古曰：“贲读与奔同，言如猛兽之奔北。”书伪孔传：“勇士称也，若虎贲兽，言其猛也。皆百夫长。”案：诗鄘风：“鹑之奔奔。 ”左传襄公二十七年、礼记表记俱作“贲贲”，则奔、贲以同音通用，以勇士名改之说恐未谛。 
　　〔三〕　今大雅常武“哮”作“虓” ，本书怪神篇亦作“虓”。器案：汉执金吾丞武荣碑、武班碑作“哮虎”，文选辨亡论上：“哮阚之群风验。 ”注引毛诗曰：“阚如虓虎。”七启：“哮阚之兽。” 注：“哮与虓同也。”一切经音义二：“唬、哮，古文虓同。” 
　　〔四〕　革卦象辞。 
　　〔五〕　淮南说山篇：“山有猛兽，林木为之不斩；园有螫虫，葵藿为之不采。”文子尚德篇同。汉书盖宽饶传：“郑昌上书颂宽饶曰：‘臣闻：山有猛兽，藜藿为之不采，（后汉书孔融传赞引“采” 作“ 
采”，同。）盐铁论崇礼篇引此作春秋曰云云，则此语由来已久。 
　　〔六〕　“婆娑”二字原无，御览引作“虎尾婆娑”，天中记六０引作“虎山栖穴处，毛能妾婆”。器谨案：“能妾”二字当是“鬣娑”二字之讹，“娑婆”二字又倒植，是御览、天中记所见本“毛鬣 ”下俱有“婆娑”二字，义较顺，今据订补。 
　　〔七〕　汉书扬雄传：“陵阳侯之素波兮。”注应劭曰：“阳侯，古之诸侯也，有罪自投江，其神为大波。” 
　　〔八〕　厉读与“深则厉”之厉同。以衣涉水曰厉。 
　　〔九〕　水经河水一注。御览、离骚补注引“俚”作“里”。 
　　〔一０〕水经注、离骚补注、天中记引“柰”作“如”。器谨案：易未济曰：“小狐汔济，濡其尾，无攸利。”彖曰：“濡其尾，无攸利，不续终也。”史记春申君传引易曰：“狐涉水，濡其尾。”此言始之易终之难也。（又见战国策秦策、新序善谋）正义曰：“言狐惜其尾，每涉水，举尾不令湿，比至极困则濡之。”王弼注谓：“小狐虽能渡，而无余力，将济而濡其尾，不能续终险难，未足以济也。”与此足相发明。 
　　〔一一〕书尧典：“钦明文思安安。 ”释文引马融云：“威仪表备谓之钦，照临四方谓之明。” 
　　〔一二〕器谨案：诗小雅雨无正：“ 三事大夫，莫肯夙夜。邦君诸侯，莫肯朝夕。”笺云： “王流在外，三公及诸侯随王而行者，皆无君臣之礼，不肯晨夜朝莫省王也。”此以三事为三公之始。至小雅十月之交、大雅常武、逸周书大匡、白虎通封公侯篇所言三事，则谓列国之三卿，与此有别。自西京以还，则率称三公为三事，汉书韦玄成传：“于赫三事。”注： “三事，三公也。”又：“登我三事。”注：“三事，三公之位，谓丞相也。”又：“三事惟□。”又：“赫赫三事。”后汉书章纪：“诏以赵熹为太傅，牟融为太尉。”即引诗“三事大夫”之文，注：“三事，三公也。”顺纪：“阳嘉元年，诏以刺史二千石之选，归任三司。”亦引“三事”文。徐稚传：“陈蕃、胡广上书荐稚等曰：‘若使擢登三事，协亮天工，必能宣翼盛德，增光日月也。’”（御览六三０引续汉书同）宋弘传： “将授三事，未克而卒。”刘恺传：“皆登三事。”周举传：“亮协三事。”班固传：“三事岳牧之僚。”注：“三事，三公也。”郑玄传：“公者，仁德之正号，不必三事大夫也。”（御览一五七引玄别传同）左雄传：“ 
九卿位亚三事。”胡广传注引谢承后汉书：“赫赫三事。”蔡邕集太尉乔玄碑阴：“命君三事，时亮天功。”又太傅胡广碑：“七被三事。”又：“七统三事。”又：“命公三事。”汉司隶校尉杨淮碑：“ 
功德牟盛，当究三事。”汉庐江太守范式碑：“未亮三事。”三国志魏书高柔传：“三公希与朝政疏：‘置之三事。’”抱朴子博喻篇：“华公让三事以推贤。”晋书周颙传：“敦曰：‘伯仁总角，于东宫相遇一面，便许之三事。’”世说新语排调篇注：“晋代名臣文集张敏头责子羽文：‘进无望于三事。 ’” 
　　〔一三〕天中记作“虎岂可吒”。 
　　〔一四〕文选符命论注：“鬼方，远方也。” 
　　〔一五〕文选别赋注：“绝国，绝远之国也。”绝域与绝国义同。 
　　
　　○彭城相袁元服
　　　　俗说：元服父字伯楚，为光禄卿，于服中生此子，时〔一〕年长矣，不孝莫大于无后〔二〕，故收〔三〕举之，君子不隐其过，因以服为字〔四〕。 
　　〔一〕　“时”，意林作“自谓”。 
　　〔二〕　孟子离娄上：“不孝有三，无后为大。” 
　　〔三〕　程本“收”作“取”。 
　　〔四〕　范书袁安传：“彭字伯楚，少传父业，历广汉、南阳太守，顺帝初为光禄勋，行至清，为吏，粗袍粝食，终于议郎。尚书胡广等，追表其有清洁之美，比前贡禹、第五伦，未蒙显赠，当时皆嗟叹之。”御览六九三引钟岏良吏传：“袁彭字伯楚，为南阳太守，政以清洁，粝食缊袍，不改其操。” 
　　　　谨按：元服名贺〔一〕，汝南人也。祖父名原〔二〕为侍中〔三〕，安帝始加〔四〕元服，百官〔五〕会〔六〕贺〔七〕，临严〔八〕，垂出〔九〕，而孙适〔一０〕生，喜其加会〔一一〕，因名曰贺，字元服。原父安为司徒〔一二〕，忠蹇匪躬〔一三〕，尽诚事国，启发和帝，诛讨窦氏，中兴〔一四〕以来，最为名宰。原有堂构之称〔一五〕，矜于法度。伯楚名彭，清拟夷、叔〔一六〕，政则冉、季〔一七〕，历典三郡〔一八〕，致位上列〔一九〕。贺早失母，不复继室〔二０〕，云：“曾子失妻而不娶，曰：‘吾不及尹吉甫〔二一〕，子不如伯奇〔二二〕，以吉甫之贤，伯奇之孝，尚有放逐之败，我何人哉？’”及临病困，敕使〔二三〕：“留葬，侍卫先公。慎无迎取汝母丧柩，如亡者有知，往来不难；如其无知，祗为烦耳。虞舜葬于苍梧，二妃不从〔二四〕，经典〔二五〕明文，勿违吾志。〔二六〕”清高举动，皆此类也。何其在服中生子而名之〔二七〕贺者乎？虽至愚人，犹不云耳。予为萧令〔二八〕，周旋谒辞故司空〔二九〕宣伯应〔三０〕，贤相把臂〔三一〕，言：“易称：‘天地大德曰生。〔三二〕’今俗间多有禁忌生三子者〔三三〕，五月生者，以为妨害父母〔三四〕，服中子犯礼伤孝〔三五〕，莫肯收举。袁元服功德爵位，子孙巍巍，仁君所见。越王勾践民生三子与乳母〔三六〕。孟尝君对其父：‘若不受命于天，何不高户，谁能及者。〔三七〕’夫学问贵能行，君体博雅〔三八〕，政宜有异乎？”答曰：“齐、越〔三九〕之事，敬闻命矣。至于元服，其事如此。明公〔四０〕既为乡里〔四一〕，超然远览〔四二〕，何为过聆晋语〔四三〕，简在心事乎？〔四四〕”于是欣然悦服，续以大言：“苟有过，人必知之，〔四五〕我能胜仲尼哉！”元服子夏甫〔四六〕，前后征命，终不降志〔四七〕，亚作者之遗风矣〔四八〕。正甫〔四九〕亦有重名，今见沛相〔五０〕。载德五世〔五一〕，而被斯言之玷〔五二〕；恐多有宣公之论，故备记其终始。 
　　〔一〕　意林有“母”字，误衍。 
　　〔二〕　拾补云：“‘原’，御览‘ 京’，下同，后汉书袁闳列传注正引作‘京’。”朱筠曰：“后汉书袁闳列传注引此‘原’作‘京’。案：原字仲誉，礼记：‘赵文子与叔誉观乎九原。’从原是也。”朱锡庚曰：“案：京、原二字，古本通用，国语： ‘赵文子与叔向游于九京。’正作京字。”徐氏拾补识语曰：“谨案：古字通，如‘九原’为‘九京’矣。其字仲誉，原读乡原之原，誉读大夫曰誉之誉。”器案：御览见卷三六二。意林、天中记二四引亦作“京”。 
　　〔三〕　后汉书袁安传：“安子，京、敞最知名。京字仲誉，习孟氏易，作难记三十万言，初拜郎中，稍迁侍中，出为蜀郡太守。” 
　　〔四〕　“始加”，意林“时生”。 
　　〔五〕　“官”，后汉书注作“僚” 。 
　　〔六〕　“会”，意林“来”。 
　　〔七〕　后汉书安纪：“永初三年春正月庚子，皇帝加元服。”注：“元服，谓加冠也。士冠礼曰：‘令月吉辰，加尔元服。’郑玄云：‘元，首也。’”器案：后汉书和纪：“永元三年春正月甲子，皇帝加元服。”注引东观记曰：“时太后诏袁安为宾，赐束帛乘马。”则是两朝嘉礼，安父子相继加会，则元服之为字，别有取乎此也，惜应说犹未尽耳。 
　　〔八〕　拾补曰：“凡行礼，有司奏中严，谓庄严也。后汉书注引作‘临庄’，此当避明帝讳。”器案：本书穷通篇司徒中山祝恬条：“ 
即严便出。”用法与此正同。后汉书吴汉列传：“每当出师，朝受诏，夕即引道，初无办严之日。”注：“严即装也，避明帝讳，故改之。”又陈纪传：“纪见祸乱方作，不复辨严，即时之郡。”注：“严读庄也。”通鉴八四注：“治严，犹治装也。” 又一三四注：“严，装也，成严，谓装束已成，俟期而发也。”案李、胡说是，此文临严，当读临装，与垂出始合。汉书王嘉传：“嘉遂装出见使者，再拜受诏。” 则临装即左传宣公二年所谓“盛服将朝”也。卢说非是。 
　　〔九〕　“出”，意林误作“老”。 
　　〔一０〕“适”，意林作“儿”。 
　　〔一一〕札移曰：“案‘加’当作‘ 嘉’。”器案：何本、胡本、意林、后汉书注俱作“嘉 ”，当据改正。 
　　〔一二〕续汉书百官志一：“司徒公一人。”本注：“掌人民事，凡教民孝弟，逊顺谦俭，养生送死之事，则议其制，建其度。凡四方民事功课，岁尽，则奏其殿最，而行赏罚。凡郊祀之事，掌省牲视濯，大丧则掌奉安梓宫。凡国有大疑大事，与太尉同。世祖即位，为大司徒，建武二十七年去‘大’。” 
　　〔一三〕易蹇卦象曰：“王臣蹇蹇，匪躬之故。” 
　　〔一四〕诗大雅烝民序：“烝民，尹吉甫美宣王也；任贤使能，周室中兴焉。”纲目集览二九：“凡王室中否而再兴，谓之中兴。春秋序：‘绍开中兴。’注：‘中，直仲反。’” 
　　〔一五〕尚书大诰：“若考作室，既底法，厥子乃弗肯堂，矧肯构。”伪孔传：“以作室喻政治也。父已致法，子乃不肯为堂基，况肯构立屋乎？ ” 
　　〔一六〕器谨案：夷、叔谓伯夷、叔齐也，此为错举人名之例。三国志魏书公孙瓒传注引汉晋春秋：“袁绍与瓒书：‘爱过夷、叔，分着丹青。’ ”又王昶传：“昶戒子书：‘若夫山林之士，夷、叔之伦，甘长饿于首阳，安赴火于绵山。”书钞引应璩与扬州刺史刘文爽书：“足下内挹夷、叔之清节，外播二南之惠政。”乐府诗集引魏明帝步出夏门行：“步出夏门，东登首阳山，嗟哉夷、叔，仲尼称贤。”三国志蜀书郤正传：“释讥云：‘褊夷、叔之高怼。’”又魏书刘廙传注引傅子：“夷、叔忤武王以成名。”治要引傅子重爵篇：“不知所以致清，则虽举夷、叔，必犯其制矣。夫授夷、叔以事而薄其禄，……使夷、叔有父母，… …则夷、叔必犯矣。”文选辨命论：“夷、叔毙淑媛之言。”注引崔玮七蠲：“三王行化，夷、叔隐己。’晋书羊祜传：“武帝听羊祜不以侯敛诏：‘此夷、叔所以称贤，季子所以全节也。’”又杜预传：“预遗令曰： ‘北望夷、叔。’”弘明集正诬论：“夷、叔馁死。” 广弘明集释疑论：“夷、叔至仁，饿死西山。”陶渊明饮酒诗：“夷、叔在西山。”鲍照拟古诗：“徒称夷、叔贤。”南齐书张敬儿传：“太祖报沈攸之书云：‘比踪夷、叔。’”梁书刘显传：“刘之遴乞皇太子为刘显志铭启：‘之遴尝闻夷、叔、柳惠，不逢仲尼一言，则西山饿夫，东国黜士，名岂施于后世。’”王敬则与齐太祖书：“卿尝比迹夷、叔，何一旦行过桀、纣。’” 姚思廉梁书袁昂传论曰：“及抗疏高祖，无亏忠节，斯亦存夷、叔之风矣。”法苑珠林五五：“夷、叔至仁而饿死。”陈师道徐州学记：“治始于伏羲，更虞、夏、商至周而大备；行始于伊尹，更夷、叔、柳下惠至孔子而大成。”皆称伯夷、叔齐为夷、叔也。 
　　〔一七〕论语先进篇：“政事：冉有，季路。” 
　　〔一八〕“三郡”疑当作“二郡”，积画之误也，传言：“历广汉、南阳太守。” 
　　〔一九〕书钞设官部引汉官仪：“大府，秩二千石。”上列者，盖指二千石以上之大吏也。后汉书赵典传：“身从衣褐之中，致位上列。”典时为太常，太常卿中二千石。曹植求自试表：“爵在上列。 ”江淹陆平原羁宦诗：“服义追上列，矫迹侧宫臣。” 
　　〔二０〕意林删“贺”名，作“早丧妻，不肯娶”，盖蒙上“伯楚”言。 
　　〔二一〕大德本“尹”误“用”。 
　　〔二二〕家语弟子解：“曾参后母，遇之无恩，而供养不衰，及其妻以藜蒸不熟，遂出之，终身不娶妻，其子元请焉，告其子曰：‘高宗以后妻杀孝己，尹吉甫以后妻放伯奇；吾上不及高宗，中不及吉甫，庸知其得免于非乎？’”汉书王吉传：“骏为少府，时妻死，因不复娶，或问之，骏曰：‘德非曾参，子非华、元，亦何敢娶？’”如淳注：“华与元，曾参之二子也。韩诗外传曰：‘曾参丧妻不更娶，人问其故，曾子曰：‘以华元善人也。’”颜氏家训后娶篇：“吉甫、贤父也，伯奇、孝子也，以贤父御孝子，合得终于天性，而后妻闲之，伯奇遂放。曾参妇死，谓其子曰： ‘吾不及吉甫，汝不及伯奇。’王骏丧妻，亦谓人曰： ‘我不及曾参，子不如华、元。’并终身不娶。”琴操：“尹吉甫子伯奇，母早亡，更娶后妻，乃谮之吉甫曰：‘ 
伯奇见妾美，有邪念。’吉甫曰： ‘伯奇慈心，岂有此也？’妻曰：‘置妾空房中，君登楼察之。’乃取蜂置衣领，令伯奇掇之，于是吉甫大怒，放伯奇于野。宣王出游，吉甫从，伯奇作歌以感之，宣王曰：‘此放子之词也。’吉甫感悟，射杀其妻。” 又案：后汉书朱晖传注引华峤书曰：“晖年五十失妻，昆弟欲为继室。晖叹曰：‘时俗希不以后妻败家者。’ 遂不复娶。”朱晖之言，可与此互参。 
　　〔二三〕“使”，意林“便”。 
　　〔二四〕礼记檀弓上：“舜葬于苍梧之野，盖二妃未之从也。” 
　　〔二五〕汉人习以经典并称，汉书孙宝传：“周公上圣，召公大贤，尚犹有不相说，着于经典。”后汉书皇后纪上和熹邓皇后：“昼修妇业，暮诵经典，家人号曰诸生。”又朱佑传：“宜令三公，并去大名，以法经典。”又赵典传：“赵典字仲经。”义取相应。释名释典艺：“经，……可常用也。”亦谓经即典耳。 
　　〔二六〕后汉书赵咨传：“遗书敕子胤：‘今则不然，并棺合椁，以为孝恺，丰资重襚，以昭恻隐，吾所不取也。昔舜葬苍梧，二妃不从，岂有匹配之会，守常之所乎？圣主明王，其犹若斯，况于品庶，礼所不及。古人时同即会，时乖则别，动静应礼，临事合宜。’”三国志魏书文纪引典论终制篇：“舜葬苍梧，二妃不从，延陵葬子，远在嬴、博，魂而有灵，无不之也。” 
　　〔二七〕“之”，意林“作”。 
　　〔二八〕拾补云：“本传不言。” 
　　〔二九〕续汉书百官志一：“司空公一人。”本注曰：“掌水土事，凡营城起邑，浚沟洫，修坟防之事，则议其利，建其功。凡四方水土功课，岁尽，则奏其殿最，而行赏罚。凡郊祀之事，掌扫除乐器，大丧，则掌将校复土。凡国有大造大疑，谏争与太尉同。世祖即位为大司空，建武二十七年去大。” 
　　〔三０〕拾补：“孙云：‘伯应名酆，桓帝九年为司空。’”器案：后汉书桓纪：“延熹九年十二月，光禄勋汝南宣酆为司空。”注：“ 
酆字伯应，封东阳亭侯。”又灵纪：“建宁元年夏四月戊辰，司空宣酆免。”则仲瑗之为萧令，当在桓末灵初。 
　　〔三一〕后汉书吕布传：“临别，把臂言誓。”广绝交论：“自昔把臂之英，金兰之友。” 
　　〔三二〕系辞下文。 
　　〔三三〕意林、御览三六一引风俗通：“不举并生三子。俗说：生子至于三，似六畜，言其妨父母，故不举之也。谨案：春秋国语：‘越王句践令民生二子者，与之饩，生三子者，与之乳母。’三子力不能独养，故与乳母，所以人民繁息，卒灭强吴，雪会稽之耻，行霸于中国也。古陆终氏娶于鬼方，谓之女嬇，是生六子，皆为诸侯。今人多生三子，子悉成长，父母完安；岂有天所孕育，而害其父母兄弟者哉？” 
　　〔三四〕史记孟尝君列传索隐引风俗通：“俗说：五月五日生子，男害父，女害母。”疑即此文。刘昌诗芦浦笔记一：“风俗通云：‘五月五日生子，男害父，女害母。故田文生而婴告其母，令勿举，且曰：长与户齐，将不利其父母。’余考南史，王镇恶以是日生；家人以俗忌，欲出继疏宗，其祖猛曰：‘孟尝君以恶月生而相齐，是儿亦将兴吾门。’故名镇恶。又北史齐南阳王倬，五月五日生，脑不坏，死四百余日，颜色如生。唐崔信明生时五月五日，日方中，有异雀鸣集庭树。观此，则俗忌之说，固不足信也。”（吴翌凤镫窗丛录一袭其说）文海披沙：“五月五日，古人忌之，然田文称豪齐国，胡广天下中庸，崔信明以文章名，王镇恶以将略显，汉王凤、晋纪迈、张嘉、金田时秀，皆有时称；唯南阳王绰不轨被杀，道君皇帝终陷虏庭，若二人者，不举可也。”案：论衡四讳篇：“四曰讳举正月、五月子，以为正月、五月子，杀父与母，不得举也，已举之，父母祸死，则信而谓之真矣。”后汉书张奂传：“凡二月、五月产子，及与父母同月生者，悉杀之，奂示以义方，严加赏罚，风俗遂改。”通典六九引田琼四孤议有“俗人五月生子，妨忌之不举者”。此亦当时有关此种迷信风俗之记载。 
　　〔三五〕后汉书陈蕃传：“民有赵宣，葬亲而不闭埏隧，因居其中，行服二十余年，乡邑称孝，州郡数礼请之，郡内以荐蕃。蕃与相见，问及妻子，而宣五子皆服中所生。蕃大怒曰：‘圣人制礼，贤者俯就，不肖企及。且祭不欲数，以其易黩故也。况乃寝宿冢藏，而孕育其中，诳时惑众，诬行鬼神乎！’遂致其罪。”此亦当时以服中生子为犯礼伤孝之事。 
　　〔三六〕越语上：“生三人，公与之母。”韦注：“母，乳母也。” 
　　〔三七〕史记孟尝君列传：“初，田婴有子四十余人，其贱妾有子名文，文以五月五日生，婴告其母曰：‘勿举也。’其母窃举生之，及长，其母因兄弟而见其子文于田婴。田婴怒其母曰：‘吾令若去此子，而敢生之，何也？’文顿首，因曰：‘君所以不举五月子者何故？’婴曰：‘五月子者，长与户齐，将不利其父母。’文曰：‘人生受命于天乎？将受命于户邪？’婴默然。文曰：‘必受命于天，君何忧焉。必受命于户，则可高其户耳，谁能至户者。’”（御览二一引“ 
至”下有“户”字） 
　　〔三八〕大德本“博”作“将”。 
　　〔三九〕“越”原作“楚”，拾补云：“钱改‘越’。”器案：此盖传钞者习闻“齐、楚之事”之文而臆改之，钱校是，今从之。 
　　〔四０〕通鉴九四注：“汉、魏以来，率呼宰辅岳牧为明公。今峤呼侃为仁公，盖取天下归仁之义。”器案：仁公之说，又可移注上文之仁君也。 
　　〔四一〕乡里，犹言同乡，谓俱为汝南人也。世说新语贤媛篇：“许允为吏部郎，多用其乡里，魏明帝遣虎贲收之。其妇出诫允曰：‘明主可以理夺，难以情求。’既至，帝覈问之。允对曰：‘举尔所知，臣之乡人，臣所知也。云云。’” 
　　〔四二〕汉书陈汤传：“远览之士，莫不计度。”又叙传上：“超然远览，渊然深识。”后汉书桓纪：“远览复子明辟之义，近慕先姑归授之法。 ” 
　　〔四三〕“晋语”，拾补云：“疑。 ”拾补识语云：“谨案：晋、齐同字，当谓齐东野人之语也。”器案：疑当作“昔语”。 
　　〔四四〕论语尧曰篇：“帝臣不蔽，简在帝心。”集解：“言桀居帝臣之位，罪过不可隐蔽，以其简在天心故。” 
　　〔四五〕论语述而篇：“子曰：‘丘也幸，苟有过，人必知之。’” 
　　〔四六〕袁闳字夏甫，传附袁安传。 
　　〔四七〕论语微子篇：“子曰：‘不降其志，不辱其身，伯夷、叔齐与！’” 
　　〔四八〕论语宪问篇：“子曰：‘作者七人矣。’” 
　　〔四九〕袁忠字正甫，传附袁安传。 
　　〔五０〕史记高祖功臣侯者年表：“ 至太初，百年之间，见侯五。”汉书王莽传上：“宣帝曾孙有见王五人。”师古曰：“王之见在者。”器案：此文之“见沛相”，与“见侯”、“见王”，见字义俱同，犹今言现在也。传云：“初平中为沛相。” 
　　〔五一〕御览四七０引司马彪续汉书：“袁安字召公，桓帝初，迁太尉。弟汤，字仲和，累迁司徒。汤有子逢、成、隗。成左中郎；逢字周阳，灵帝时为司空。隗字次阳，亦至司徒、太傅，封都乡侯。四叶五公。’（又见群辅录）范书安传曰：“初，安父殁，母使安访求葬地，道逢三书生，问安何之，安为言其故，生乃指一处云：‘葬此地，当世为上公。’须臾不见。安异之，于是遂葬其所占之地，故累世隆盛焉。 ”（又见录异记）后汉纪二五：“光熹元年，四月壬戌，诏以袁隗为太傅，曰：‘后将军袁隗，德量宽重，奕世忠恪。’”案后汉书袁绍传：“伍琼等阴为绍说卓曰：‘袁氏树恩四世，门生故吏，遍于天下。’”是当时俱谓袁氏隆盛，蝉联四世，应氏独曰五世，盖自仲瑗弃郡归袁，于撰述此书时，并袁绍而计之也。 
　　〔五二〕诗大雅抑：“白圭之玷，尚可磨也；斯言之玷，不可为也。” 


愆礼第三　
 
风俗通义愆礼第三〔一〕
　　　　夫圣人之制礼也，事有其制，曲有其防〔二〕，为其可传，为其可继〔三〕，贤者俯就，不肖跂及〔四〕。是故子张过而子夏不及，〔五〕然则无愈；子路丧姊〔六〕，期而不除，仲尼以为大讥〔七〕；况于忍能矫情，直意而已也哉？诗云：“不愆不忘，帅由旧章〔八〕。”论语：“不为礼，无以立。〔九〕”故注近世苟妄曰愆礼也。 
　　〔一〕　苏颂曰：“□礼第三，子抄云：‘第八。’”案愆籀文作□。 
　　〔二〕　汉书礼乐志：“事为之制，曲为之防，故称：‘礼经三百，威仪三千。’”师古曰：“言每事立制，委曲防闲也。”王念孙读书杂志曰： “案大事曰事，小事曰曲。事为之制，礼仪三百也；曲为之防，威仪三千也。礼器：‘曲礼三千。’郑注：‘ 曲犹事也。’中庸：‘其次致曲。’注：‘曲犹小小之事也。’淮南缪称篇：‘察一曲者。’高诱注曰：‘一曲，一事也。’主术篇曰：‘不偏一曲，不党一事。’ 事为之制，曲为之防，相对为文，则曲非委曲之谓。” 
　　〔三〕　礼记檀弓上：“弁人有其母死而孺子泣者，孔子曰：‘哀则哀矣，而难为继也。夫礼为可传也，为可继也，故哭踊有节。’”又见家语曲礼子贡问篇。 
　　〔四〕　大德本“跂”误“跋”，各本俱作“跂”，今改。礼记檀弓上：“子思曰‘先王之制礼也，过之者俯而就之，不至焉者，跂而及之。’” 家语曲礼子贡问篇：“先王制礼，过之者俯而就之，不至者企而及之。”后汉书陈蕃传注：“礼记曰：‘三年之丧，可复父母之恩也，贤者俯而就之，不肖者企而及之。’” 
　　〔五〕　论语先进篇：“子贡问：‘ 师与商也孰贤？’子曰：‘师也过，商也不及。’曰： ‘然则师愈与？’子曰：‘过犹不及。’” 
　　〔六〕　大德本“姊”误作“□”，各本俱作“姊”，今据改正。 
　　〔七〕　礼记檀弓上：“子路有姊之丧，可以除之矣，而弗除也。孔子曰：‘何弗除也？’ 子路曰：‘吾寡兄弟而弗忍也。’孔子曰：‘ 先王制礼，行道之人，皆弗忍也。 ’子路闻之，遂除之。”上引家语，即袭用此文。 
　　〔八〕　“帅”，拾补校作“率”。案胡本、钟本作“率”，然此疑仲远用三家诗。 
　　〔九〕　论语季氏篇“不为礼”作“ 不学礼”，隋书何妥传作“不读礼”。 
　　　　九江太守〔一〕武陵〔二〕陈子威〔三〕，生不识母，常自悲感；游学京师，还于陵谷中，见〔四〕一老母，年六十余，因就问：“ 母姓为何？”曰：“陈家女李氏。”“何故独行？” 曰：“我孤独，〔五〕欲依亲家。”子威再拜长跪自白曰：“子威少失慈母〔六〕，姓陈〔七〕，舅氏亦李，又母与亡亲同年，会遇于此，乃天意也。”因〔八〕载归家，供养以为母〔九〕。 
　　〔一〕　汉书地理志上，九江郡注引应劭曰：“江自庐江、寻阳分为九。” 
　　〔二〕　后汉书刘表传注引应劭汉官仪：“荆州管长沙，零陵，桂阳，南阳，江夏（“夏” 原误“陵”），武陵，南郡。” 
　　〔三〕　“陈子”二字原脱，拾补云：“二字脱，孙补。”今案永乐大典一０八一三引有“ 陈”字，缺“子”字，孙志祖说是，今据补。 
　　〔四〕　“见”，胡本误“是”。 
　　〔五〕　广雅释诂：“孤，独也。” 
　　〔六〕　拾补曰：“此谓亲母，与下 ‘慈母如母’不同。” 
　　〔七〕　拾补曰：“此二字当在‘子威’下，语较顺。” 
　　〔八〕　“因”，大典作“引”。 
　　〔九〕　器案止观辅行传弘决四之三引萧广济孝子传：“昔五郡人：谓中山郡、常山郡恒州、魏郡魏州、钜鹿郡邢州、赵郡赵州。此五人者，少去乡里，孤无父母，相随至卫国，结为兄弟：长字元重，次叔重，次仲重，次季重，次稚重。朝夕相事，财累三千。于空城中，见一老母，兄弟议曰：‘拜此老母，以之为母。’因拜曰：‘愿为母。’母乃许焉，事之若亲。经二十四年，母忽染患，口不能言；五子仰天而叹曰：‘如何孝诚无感，母忽染患，而不能言！若我有感，使母得语。’应时能言，谓五子曰：‘我本是太原阳猛之女，嫁同郡张文坚，文坚身死。我有儿名乌遗，七岁值乱，遂亡所之。我子胸前有七星之文，右足下有黑子。’语未竟而卒。五子送丧，会朝歌令晨出，忘其记囊，谓五子所窃，收三重禁，二重诣河内告枉，具书始末。河内太守乃是乌遗，因大哭曰：‘吾生不识父母，而母为他所养！’驰放三重，复奏五重为五县令。”其事与此相近，而尤为奇特，时因应氏此文而附及之，于以见封建礼教中人之深之为何等也。 
　　　　谨按：礼：“继母如母，慈母如母。〔一〕”谓继父之室〔二〕，慈爱己者〔三〕，皆有母道，故事之如母也。何有道路之人而定省〔四〕？世间共传丁兰克〔五〕木而事之〔六〕，今此之事，岂不是似？如仁人恻隐〔七〕，哀其无归，直〔八〕可收养，无事正母之号耳〔九〕。 
　　〔一〕　仪礼丧服文。 
　　〔二〕　拾补曰：“此谓继母。” 
　　〔三〕　“者”字各本俱无，拾补曰：“脱，当有，补之，此谓慈母。”今据补。 
　　〔四〕　礼记曲礼上：“凡为人子之礼，冬温而夏凊，昏定而晨省。”郑玄注：“定谓安其床衽也。省，问其安否何如。” 
　　〔五〕　“克”，各本及琅邪代醉编十五引俱作“刻”，“克”俗字。 
　　〔六〕　武梁祠堂画像：“丁兰二亲终后，立木为父，邻人假物，●乃借与。”法苑珠林四九引刘向孝子传：“丁兰，河内野王人也，年十五，丧母，刻木作母事之，供养如生。兰妻夜火灼母面，母面发疮。经二日，妻头发自落，如刀锯截，然后谢过。兰移母大道，使妻从服，三年拜服。一夜，忽如风雨，而母自还。邻人所假借，母颜和即与，不和则不与。”（蒙求旧注、御览三九六并引孝子传）又注引郑缉之孝子传、御览四一四引孙盛逸人传、又四八二引搜神记，俱言丁兰刻木事亲事。 
　　〔七〕　孟子公孙丑朱注：“恻，伤之切也；隐，痛之深也。” 
　　〔八〕　直，犹但也。 
　　〔九〕　张鼎思琅邪代醉编十五曰： “愚谓哀其无归，非威本意，其意以寄己思亲之念耳，此即门人欲事有若之意也。似则似矣，岂真吾母哉？牵于情而不能断之以义，故君子有不取焉。情不能忘，为丁兰可也。” 
　　　　大将军掾〔一〕炖煌〔二〕宣度〔三〕，为师太常〔四〕张文明制杖〔五〕。 
　　〔一〕　后汉书东平宪王传注引应劭汉官仪：“将军掾属二十九人，中大夫，无员；令史四十一人。” 
　　〔二〕　汉书地理志下，敦煌郡注引应劭曰：“敦，大也；煌，盛也。” 
　　〔三〕　宣氏，见佚文姓氏篇。 
　　〔四〕　后汉书光武纪注引汉官仪： “太常，古官也，书曰伯夷，欲令国家盛大，社稷常存，故称太常，以列侯为之，重宗庙也。” 
　　〔五〕　器谨案：张文明疑即张焕（一作“奂”），焕字然明，由大司农转太常，故本文及过誉篇、后汉书列女传、陶渊明集圣贤群辅录凉州三明条，俱以太常称之。后汉书本传称：“焕养徒千人。” 宣度当即其一。惟焕字范书及御览一八一引谢承后汉书俱云然明，此作“ 文”，即“然”之坏文，当据改正。 
　　　　谨案：礼记：“孔子之丧，门人疑所服。子贡曰：‘昔夫子之丧颜回，若丧子而无服，至子路亦然。请丧夫子如丧〔一〕父而无服。〔二〕’群居则否。〔三〕”今人乃为制杖，同之于父〔四〕。论者既不匡纠，而云观过知仁〔五〕，谓心之哀恻，终始一者也。凡今杖者，皆在权戚之门，至有家遭齐衰〔六〕同生之痛，俯伏坟墓，而不归来，真不爱其亲而爱他人者也；无他也，庶福报耳。凡庸小生，夫何讥称；然宣度凉州〔七〕名士，吾是以云耳。 
　　〔一〕　“丧”字原无，拾补云：“ 脱，钱补。”按钱大昕说是，礼记正有，今从之。 
　　〔二〕　见礼记檀弓上。 
　　〔三〕　“则”下，拾补据檀弓补“ 绖，出则”三字。 
　　〔四〕　汉书扬雄传：“雄天凤五年卒，侯芭为起坟，丧之三年。”后汉书李郃传：“郃年八十余，卒于家。门人上党冯胄独制服行丧三年，时人异之。”又李恂传：“太守颍川李鸿请署功曹，未及到，而州辟为从事。会鸿卒，而送鸿还乡里，既葬，留起 □坟，持丧三年。”水经汾水注：“界休城东有征士郭林宗、宋子浚二碑，其碑文云：‘建宁二年正月丁亥卒。凡我四方同好之人，永怀哀痛，乃树碑表墓，昭录行云。陈留蔡伯喈、范阳卢子干、扶风马日磾等，远道来奔丧。持朋友服心丧期年者，如韩子助、宋子浚二十四人。其余门人着锡衰者千数。’”两汉人多以此为名高，盖皆本孔门所传之礼教而行之，所云持丧制服，盖皆制心丧之服，而非衰麻三年也。 
　　〔五〕　论语里仁篇文。 
　　〔六〕　齐衰，为封建社会居丧之上服，以麻布为之。齐，缉也，以其缉边，故曰齐衰。齐衰三年之丧，父没为母，为继母，为慈母；父在为母齐衰期。见仪礼丧服。 
　　〔七〕　“凉州”，胡本误“梁州” ，敦煌郡属凉州，不属梁州。 
　　　　山阳太守汝南薛恭祖〔一〕，丧其妻，不哭，临殡，于棺上大言：“自同恩好，四十余年，服食禄赐，男女成人，幸不为夭，夫复何恨哉！今相及也。〔二〕 ” 
　　〔一〕　御览四一０引汝南先贤传： “薛勤，字恭祖。” 
　　〔二〕　白帖一七引张璠后汉纪：“ 山阳太守薛勤，丧妻不哭，将殡，临之曰：‘幸不为夭，复何恨。’” 
　　　　谨按：礼为适妻杖〔一〕，重于宗也。妻者，既齐于己〔二〕，澄漠酒醴，以养舅姑〔三〕，契阔〔四〕中馈〔五〕，经理蚕织，垂统〔六〕传重〔七〕，其为恩笃勤至矣〔八〕。且鸟兽之微，尚有回翔之思，啁 □之痛〔九〕；何有死丧之感〔一０〕，终始永绝，而曾无恻容〔一一〕？当〔一二〕内崩伤，外自矜饬。此为矫情，伪之至也。俚语：“妇死腹悲，唯身知之。” 又言“妻非礼所与。”此何礼也？岂不悖哉！太尉〔一三〕山阳王龚〔一四〕，与诸子并杖〔一五〕；太傅〔一六〕汝南陈蕃〔一七〕、袁隗〔一八〕，皆制衰绖，列在服位，躬入隧〔一九〕，哀以送之，近得礼中〔二０〕；王公诸子魏〔二一〕杖，亦过矣。 
　　〔一〕　见仪礼丧服。 
　　〔二〕　白虎通嫁娶篇：“妻者，齐也，与夫齐体。”说文：“妻，妇与夫齐者也。”礼记曲礼下注，内则注俱曰：“妻之言齐也。”释名释亲属：“士庶人曰妻，妻，齐也，夫贱不足以尊称，故等齐言也。”广雅释亲：“妻，齐也。”后汉书樊英传及御览四三二引英别传俱曰：“妻，齐也。”礼记郊特牲云：“夫婚礼万世之始也，一与之齐，终身不改。” 
　　〔三〕　此两句原作“澄洒酒以养姑舅”，今据卢文弨、洪颐烜、孙诒让诸人说校改。拾补云：“（“酒”下）似脱一‘浆’字。”札移曰：“案此当作‘澄漠酒醴，以养舅姑’，列女传宋鲍女宗传云：‘ 澈漠酒醴，羞馈食，以事舅姑。’ （“澈”当作“澄”，详前。）即仲远所本，卢校失考。”器案：札移三于列女传贤明传宋鲍女宗“澈漠酒醴羞馈食以事舅姑”条云：“王读澈属上句，以‘事夫室 ’为句，注云：‘澈，洁也。漠与羃同。孟子母云：羃酒浆也。’洪颐烜云：‘澈当作澄，与澄字同。澄漠酒醴，言其清也。礼运云：澄酒在下。’梁云：‘澈，说文水部系传引作澄，尔雅：漠，清也。’案此当从洪、梁读，澈当从徐引作澄。风俗通义愆礼篇云：‘澄洒（当作“ 漠”）酒醴（此字今本脱。），以养姑舅。’即本此文。” 
　　〔四〕　诗邶风击鼓：“死生契阔。 ”毛传：“勤苦也。” 
　　〔五〕　易家人：“无攸遂，在中馈，贞吉。”正义：“妇人之道，巽顺为常，无所必遂；其所职主在于家中馈食供祭而已。” 
　　〔六〕　孟子梁惠王下：“君子创业垂统，为可继也。”疏云：“君子在上，基创其业，垂统法于后，盖令后世可以继续而承之耳。” 
　　〔七〕　仪礼丧服：“父为长子。传曰：何以三年也？正体于上，又乃将所传重也。”郑注：“此言为父后者，然后为长子三年，重其当先祖之正体，又以其将代己为宗庙主也。”按在宗法社会，凡适子有废疾，不堪主宗庙，或子庶而孙适，即以丧祭及宗庙之重传于其孙，谓之传重。重即虞祭前用以依神之物。 
　　〔八〕　诗鸱鸮：“恩斯勤斯。”毛传：“恩，爱。”郑笺：“殷勤于此。” 
　　〔九〕　礼记三年问：“凡生天地之间者，有血气之属必有知，有知之属，莫不知爱其类。今是大鸟兽，则失丧其群匹，越月逾时焉，则必返巡，过其故乡，翔回焉，鸣号焉，蹢躅焉，踟蹰焉，然后乃能去之；小者至于燕雀，犹有啁□之顷焉，然后乃能去之。”又见荀子礼论篇。抱朴子外篇仁明：“蜎飞蝡动，亦能有仁，故其意爱弘于长育，哀伤着于啁□。” 
　　〔一０〕“感”，拾补云：“似当作 ‘戚’。”器案：当作“威”，诗小雅常棣：“死丧之威，兄弟永怀。”此盖用其文。 
　　〔一一〕荀子礼论：“事生饰始也，送死饰终也，终始具，而孝子之事毕，圣人之道备矣。 ” 
　　〔一二〕朱藏元本、仿元本、两京本、胡本、郎本、程本、钟本、郑本“当”上有“尚”字，形近误衍。 
　　〔一三〕后汉书光武纪注引应劭汉官仪：“太尉，秦官也，武帝更名大司马。” 
　　〔一四〕“龚”，仿元本、何本同，余本俱作“袭”，拾补据孙校改作“龚”，云：“下同。范书有传。”今案袁宏后汉纪、谢承后汉书、张璠后汉纪俱作“龚”，引见后。 
　　〔一五〕袁宏后汉纪一九：“龚字伯宗，山阳高平人。初，龚夫人卒，龚与诸子并扶杖行服。是时，山阳太守薛勤，丧妻不哭，将殡，临之曰：‘ 幸不为夭，复何恨哉！’议者两讥焉。”三国志魏书王粲传注引张璠后汉纪：“龚字伯宗，有高名于天下，顺帝时为太尉。（文选王仲宣诔注引同）初，山阳太守薛勤，丧妻不哭，将殡，临之曰：‘幸不为夭，复何恨哉！’及龚妻卒，龚与诸子并杖行服。时人或两讥焉。” （白帖一七引同）案袁、张所谓“两讥”者，当即指风俗通义而言。 
　　〔一六〕续汉书百官志一：“太傅，上公一人。”注补引应劭汉官仪曰：“傅者，覆也。” 
　　〔一七〕后汉书王龚传言：“龚迁汝南太守，引进郡人黄宪、陈蕃等。”御览九三六引谢承后汉书：“陈蕃为郡法曹吏，正月朝见其主龚，客有贡于龚者，龚曰：‘汝南乃有此鱼。’蕃曰：‘鱼大，且明府之德。’”据此，则陈蕃为王龚故吏可知。 
　　〔一八〕案后汉书灵纪：“光熹元年，后将军袁隗为太傅。”则此文所言太傅，实包举袁隗在内。但应氏所言“近得礼中”之举，不可得而详也。 
　　〔一九〕后汉书陈蕃传：“民有赵宣，葬亲而不闭埏隧，因居其中。”注：“埏隧，今人墓道也。杜预注左传云：‘掘地通路曰隧。’” 
　　〔二０〕礼中，犹言中礼，以过与不及皆非中，故中礼谓之得礼中。三国志魏书王朗传注引魏名臣奏（“奏”字原脱，今补）虞载、王朗节省奏： “政充事猥，威仪繁富，隆于三代，近过礼中。”过礼中，即谓不中礼也。 
　　〔二一〕“魏”，拾补曰：“疑‘猥 ’。” 
　　　　弘农〔一〕太守河内吴匡伯康〔二〕，少服职事，号为敏达，为侍御史〔三〕，与长乐少府〔四〕黄琼〔五〕，共佐清河王事〔六〕，文书卬成〔七〕，甚嘉异之。后匡去济南相〔八〕，琼为司空〔九〕，比比〔一０〕援举，起家〔一一〕，拜尚书〔一二〕，迁弘农，班诏劝耕〔一三〕，道于渑池，间琼薨〔一四〕，即发丧制服，上病，载辇车还府。 
　　〔一〕　御览一五九引汉官仪：“弘农，弘，大也，所以广大农业也。” 
　　〔二〕　案续汉书天文志下：“中平六年，司隶校尉袁绍诛灭中官，大将军部曲将吴匡，攻杀车骑将军何苗，死者数千人。”似非此人。 
　　〔三〕　后汉书何敞传论注引汉官仪：“侍御史，周官也，为柱下史，冠法冠。” 
　　〔四〕　御览一七三引汉宫阙名：“ 长安有长乐宫。”注云：“长乐等宫，或在京师，或在外郡，或帝王所居，或祠祀所在，因事以置。”书钞设官部引汉官仪：“少府，掌山泽陂池之税，名曰禁钱，以给私养，自别为藏。少者，小也，故称少府。秩中二千石。大用由司农，小用由少府，故曰小藏。” 
　　〔五〕　黄琼，后汉书有传，唯此所言为长乐少府及佐清河王事，本传不载。 
　　〔六〕　清河王，见后汉书章帝八王传，吴、黄共佐清河王事，盖在刘蒜嗣位时。 
　　〔七〕　汉书刑法志：“文书盈于几阁。”盖谓公文书也。说文卩部：“卬，望也。”段玉裁注：“卬与仰义别，仰训举，卬训望，今则仰行而卬废，且多改卬为仰矣。小雅车辖曰：‘高山卬止。’笺云：‘卬，慕。’过秦论：‘常以十倍之地，百万之众，卬关而攻秦。’俗本作‘叩’作‘仰’，皆字误声误耳。”案应氏此文正作‘卬’，段氏失举。 
　　〔八〕　济南王，见后汉书光武十王传，匡为济南相，盖在刘广嗣位时。 
　　〔九〕　黄琼传：“元嘉元年迁司空。”续汉书百官志一：“司空公一人。”本注曰：“掌水土事。凡营造城邑，浚沟洫，修坟防之事，则议其利，建其功。凡四方水土功课，岁尽，则奏其殿最，而行赏罚。凡郊祀之事，掌扫除乐器，大丧，则掌将校复土。凡国有大造大疑，谏争与太尉同。世祖即位为大司空，建武二十七年去大。”注补引应劭汉官仪：“绥和元年，罢御史大夫官，法周制，初置司空。议者又以县道官狱司空，故覆加大为大司空，亦所以别大小之文。” 
　　〔一０〕汉书哀纪颜注：“比比，犹言频频也。” 
　　〔一一〕史记晁错传：“时邓公免，起家为九卿。”起家谓自其家中起用也。 
　　〔一二〕汉官仪：“尚书，唐、虞官也。书曰：‘龙作纳言，朕命惟允。’诗曰：‘惟仲山甫，王之喉舌。’宣王以中兴。秦改尚书，汉亦尊此官，典机密也。”（据孙星衍校集本） 
　　〔一三〕续汉书百官志五注补引蔡质汉仪：“诏书旧典，刺史班宣，周行郡国，省察治政，黜陟能否，断理冤狱。” 
　　〔一四〕拾补“间”校作“闻”。按本传及后汉纪，琼卒在延熹七年，时年七十九。 
　　　　谨按：春秋：“大夫出使，闻父母之丧，徐行而不反，君追还之，礼也。〔一〕”匡虽为琼所援举，由郡县功曹〔二〕、州治中〔三〕、兵曹〔四〕位朝廷尚书也，凡所按选，岂得复为君臣者耶〔五〕？今匡与琼其是矣，剖符〔六〕守境，劝民耕桑，肆省冤疑，和解仇怨，国之大事，所当勤恤〔七〕，而顾私恩，傲狠〔八〕自遂，若宫车晏驾〔九〕，何以过兹？论者不深察，而归之厚〔一０〕，多有是言，及其人患失，而亦曰其然。司空袁周阳〔一一〕举荀慈明有道，〔一二〕太尉邓伯条〔一三〕举訾孟直方正〔一四〕，二公薨，皆制齐衰，世非一〔一五〕。然荀、訾通儒〔一六〕，于义足责。或举者名位斥落，子孙无继，多不亲至，何乃衰乎？过与不及〔一七〕，古人同称，吊服之制，斯近之矣。 
　　〔一〕　春秋公羊传宣公八年：“大夫以君命出，闻丧，徐行而不反。”注：“闻丧者，闻父母之丧。徐行者，不忍疾行。又为君当使人追代之。 ”春秋繁露精华篇：“徐行不反者，谓不以亲害尊，不以私妨公也。”白虎通德论丧服篇：“大夫使受命而出，闻父母之丧，非君命不反者，盖重君也。故春秋传曰：‘大夫以君命出，闻丧徐行不反。’”说苑奉使篇： “徐行而不反者，谓出使道闻君亲之丧也。” 
　　〔二〕　续汉书百官志五：“功曹史，主选署功劳。”御览二六四引韦昭辩释名：“曹，群也；功曹，吏所群聚。”后汉书张酺传注引汉官仪：“ 功曹，郡之极位。” 
　　〔三〕　御览二六三引汉官仪：“司隶功曹从事，即治中也。”通典三二：“治中从事史一人，居中治事，主众曹文书，汉制也。” 
　　〔四〕　续汉书百官志四：“兵曹从事，主兵事。” 
　　〔五〕　汉、魏时，以属吏与主官为君臣关系。本书过誉篇载郅君章论汝南太守欧阳歙举繇延云：“此既无君，又复无臣，君臣俱丧，孰与偏有。 ”后汉书独行戴就列传：“仕郡仓曹掾，扬州刺史欧阳参，奏太守成公浮臧罪，遣部从事薛安，案仓库簿领，攸就于钱塘县狱，幽囚考掠，五毒参至，就慷慨直辞， ……‘柰何诬枉忠良，强相掠理，令臣谤其君，子证其父。’”三国志魏书陈矫传：“初，矫为郡功曹，使过泰山，泰山太守东郡薛悌异之，结为亲友，戏谓矫曰： ‘以郡吏而交二千石，邻国君屈从陪臣游，不亦可乎！ ’” 
　　〔六〕　戴就传：“太守剖符大臣。 ”汉书高纪下：“始剖符封功臣曹参等为通侯。”师古曰：“剖，破也，与其合符而分授之也。”续汉书百官志五州郡本注曰：“凡郡国皆掌治民，进贤劝功，决讼检奸。常以春行所主县，劝民农桑，振救乏绝。秋、冬，遣无害吏案讯诸囚，平其罪法，论课殿最。” 
　　〔七〕　国语周语上：“勤恤民隐，而除其害也。”韦注：“恤，忧也。” 
　　〔八〕　左传文公十八年：“傲狠明德。”又昭公二十六年：“傲狠威仪。” 
　　〔九〕　详佚文。 
　　〔一０〕论语学而篇：“民德归厚也。”又颜渊篇：“天下归仁焉。”又尧曰篇：“天下之民归心焉。”礼记哀公问篇：“万姓归之名，谓之君子。”本书过誉篇：“归其义勇。”又十反篇：“京师归德。”三国志魏书裴潜传注引魏略：“世归其洁而不宗其余。”抱朴子外篇审举：“亲族称其孝友，邦闾归其信义。”归字义同，并谓归服也。 
　　〔一一〕后汉书袁安传：“逢字周阳，以累世三公子，宽厚笃信，着称于时。灵帝立，逢以太仆豫议，增封三百户，后为司空也。” 
　　〔一二〕后汉书荀爽传：“爽字慈明，一名谞，党禁解，五府并辟，司空袁逢举有道，不应；及逢卒，爽制服三年，当世往往化以为俗。时人多不行妻服，虽在亲忧，犹有吊问丧疾者。又私谥其君父及诸名士，爽皆引据大义正之经典，虽不悉变，亦颇有改。”案有道为汉代选举制度之一，郭泰亦尝为太常赵典举有道，见后汉书本传。 
　　〔一三〕拾补曰：“钱云：‘当是邓盛，灵帝纪注云：字伯能。’” 
　　〔一四〕方正，亦汉代选举制度之一，汉书董仲舒传：“举贤良、方正之士，论谊考问。” 
　　〔一五〕日知录十七座主门生条引用此文作“若此类者非一”。 
　　〔一六〕后汉书贾逵列传注引风俗通：“授先王之制，立当时之事，纲纪国体，原本要化，此通儒也。” 
　　〔一七〕礼记丧服四制：“贤者不得过，不肖者不得不及。” 
　　　　河南尹〔一〕太山羊翩祖〔二〕，在家；平原相〔三〕封子衡葬母，子衡故临〔四〕太山数十日，时翩祖去河南矣，子衡四从子曼慈复为太山，士大夫用此行〔五〕者数百人，皆齐衰绖带，时与〔六〕太尉府自劾〔七〕归家，故侍御史胡毋季皮〔八〕独过相候，求欲作衰，谓：“君不为子衡作吏，何制服？”曰：“众人若此，不可独否。”又谓：“足下径行自可，今反相历〔九〕，令子失礼，仆豫〔一０〕愆。古有吊服，可依其制。”因为裁缟冠帻袍单衣，定，大为同作〔一一〕所非。然颍川有识陈元方〔一二〕、韩元长〔一三〕、綦毋广明〔一四〕咸〔一五〕嘉是焉。 
　　〔一〕　类聚五０引汉官仪：“河南尹，所理周地也。洛阳本周城，周之衰微，分为西周，秦兼天下，置三川守－河、雒、伊也，汉更名河南，孝武皇帝增曰太守，世祖中兴，徙都雒阳，改号为尹。尹，正也，诗曰：‘赫赫师尹。’” 
　　〔二〕　拾补曰：“钱云：‘党锢传：羊陟字嗣祖，太山梁父人，拜河南尹。当即其人。翩疑字误。’”器按：陶潜集圣贤群辅录亦作“ 嗣祖”，此误。唯御览六九三引古今善言曰：“续出黄纸补袍，以示使人。时人谣曰：‘ 天下清苦羊续祖。’”考羊续字兴祖，别是一人，天下清苦之谣，所歌者为嗣祖而非兴祖，（此谣最先着于陶录，渊明序羊陟于八顾之中，亦与蔚宗合。）而以纸补袍者为兴祖而非嗣祖，（初学记二一、御览四二五、又七０七引谢承后汉书作“唯卧一幅布绹，穿败，糊纸补之”，古今善言作“补袍”，当即一事，盖传者异辞耳。）范泰误以天下清苦之谣属兴祖，转写者又误以兴祖为续祖，皆不可从。 
　　〔三〕　水经河水注引应劭地理风俗记：“原博平也，故曰平原也，县故平原郡治也。”后汉书桓纪：“建和二年夏四月丙子，封帝弟顾为平原王。”封子衡为平原相，当在刘顾时。唯“顾”河间王传作“ 硕”，孝崇匽皇后纪作“石”，硕、石古通，则作“顾”者非也。 
　　〔四〕　临，谓临长。国语晋语：“ 临长晋国。”韦注：“临，监也。”本书过誉篇：“幸来临郡。”又山泽篇：“予前临郡。”三国志魏书常林传：“王府君以文武高才，临吾鄙郡。”又刘馥传：“ 应璩书与刘靖曰：‘入作纳言，出临京任。’”又和洽传注引汝南先贤传：“广陵徐孟本来临汝南，闻劭高名，请为功曹。”临俱谓临长。 
　　〔五〕　“行”下，拾补曰：“疑脱 ‘服’字。” 
　　〔六〕　“与”，拾补曰：“疑‘于 ’。” 
　　〔七〕　“劾”，胡文焕本误作“效 ”。 
　　〔八〕　三国志魏书袁绍传注引汉末名士录：“胡毋班字季皮，太山人，少与山阳度尚，东平张邈等八人，并轻财赴义，振济人士，世谓之八厨。 ”（又见后汉书袁绍传注引）集圣贤群辅录：“海内珍奇胡毋季皮。” 
　　〔九〕　“历”，拾补云：“疑。” 器案：当作“摩”，谓相摩切也。易系辞：“刚柔相摩。”汉书董仲舒传：“摩民以谊。”师古曰：“摩谓砥砺也。”此正用其义。周礼遂师：“及窆抱磨。”注： “磨者，适历，执绋者名也。”释文：“磨，刘音历。 ” 
　　〔一０〕“豫”，拾补曰：“下疑脱 ‘有’字。” 
　　〔一一〕“作”，拾补曰：“疑‘行 ’。” 
　　〔一二〕陈元方名纪，传附见后汉书陈寔传。古文苑邯郸淳鸿胪陈君碑云：“大将军何进表选名儒，君为举首，公车特征，起家拜五官中郎将，将到，迁侍中，旬有八日，出相平原，会孝灵晏驾，贼臣秉政云云。”则陈元方亦在封子衡之后相平原者。 
　　〔一三〕后汉书韩韶列传：“子融，字元长，少能辨理，而不为章句学，声名甚盛，五府并辟，献帝初，至太仆，年七十卒。”又袁绍列传注引海内先贤传：“韩融，字元长，颍川人。” 
　　〔一四〕后汉书刘表传、三国志魏书刘表传注引英雄记有綦毋闿，疑即其人，名闿字广明，义固相应也。 
　　〔一五〕何本、郎本、程本、钟本“ 咸”作“威”，误。 
　　　　谨按：礼：“为旧君齐衰三月。〔一〕”谓策名委质〔二〕，为臣吏〔三〕者也。子衡临郡日浅，无他功惠，又非其身；翩祖位则亚卿〔四〕，雅有〔五〕令称，义当纲纪人伦〔六〕，为之节文。而首倡导，犯礼违制，使东岳一郡朦朦焉，岂不愍哉！由郕人失兄，子罪为之衰〔七〕，虽失于子衡，归于曼慈者矣。 
　　〔一〕　仪礼丧服传曰：“大夫为旧君，何以服齐衰三月也？大夫去，君埽其宗庙，故服齐衰三月也，言与民同也，何大夫之谓乎？言其以道去君而犹未绝也。” 
　　〔二〕　左传僖公二十三年：“策名委质。”杜注：“名书于所臣之策，屈膝而君事之。” 史记仲尼弟子列传索隐引服虔注左氏云：“古者始仕，必先书其名于策，委死之质于君，然后为臣，示必死节于其君也。”案质读为贽，死质，谓雉也。孟子滕文公篇赵注：“质，臣所执以见君者也。国语晋语九韦注： “质，贽也。士质以雉，委质而退。” 
　　〔三〕　郎本、程本、钟本、郑本、奇赏本“吏”作“使”。 
　　〔四〕　左传文公六年：“先君是以爱其子而仕诸秦，为亚卿焉。”杜注：“亚，次也。” 史记乐毅传：“不谋父兄，以为亚卿。”此文亚卿，则谓郡守为九卿之亚也，即三国志魏书韩暨传所谓“班亚九卿”也。 
　　〔五〕　“有”，钟本误作“又”。 
　　〔六〕　汉书武纪：“元朔元年诏： ‘二千石官长，纪纲人伦。’”师古曰：“谓郡之守尉，县之令长。”又司马迁传：“礼纲纪人伦。” 
　　〔七〕　礼记檀弓下：“成人有其兄死而不为衰者，闻子皋将为成宰，遂为衰。成人曰：‘ 蚕则绩而蟹有匡，范则冠而蝉有緌，兄则死而子皋为之衰。’”释文：“‘成’本或作‘郕’。” 
　　　　太原郝子廉〔一〕，饥〔二〕不得食，寒不得衣，一介不取诸人〔三〕。曾过娣〔四〕饭，留十五钱〔五〕，默置席下去。每行饮水，常投一钱井中〔六〕。 
　　〔一〕　御览五一七引作“郝廉”，蒙求旧注作“郝子廉”，疑御览脱一“子”字。 
　　〔二〕　奇赏本“饥”作“饥”，未可据。 
　　〔三〕　孟子万章篇：“一介不以与人，一介不以取诸人。”赵岐注：“一介草不以与人，亦不以取于人也。”焦循正义：“方言：‘芥，草也。 ’赵氏读介为芥，故以草释之也。” 
　　〔四〕　大德本、朱藏元本、仿元本、两京本、胡本、类纂本作“娣”，吴本、何本、郎本、程本、钟本、汪本、郑本、奇赏本、白帖、御览及蒙求旧注俱作“姊”。 
　　〔五〕　白帖六引作“过姊留饭，密留五十钱于席上而去”。御览作“曾过姊家□，留五十文置席下而去”。蒙求旧注作“过姊家，姊设饭，遂暗留金席下而去”。 
　　〔六〕　蒙求旧注作“常远行于路饮马，辄投钱于井中”。器案后汉书梁冀传：“时太原郝洁、胡武，皆危言高论，与袁着友善。先是洁等连名，奏记三府，荐海内高士，而不诣冀。冀追怒之，又疑为着党，敕中都官移檄捕前奏记者，并杀之，遂诛武家，死者六十余人。洁初逃亡，知不得免，因舆榇奏书冀门，书入，仰药而死，家乃得全。及冀诛，有诏以礼祀着等。”今考洁与子廉名字相应，又俱籍太原，其行谊又极相似，疑此之郝子廉，即范书之郝洁也。又案御览六二引三辅决录：“项中山饮马渭水，日与三钱以偿之。 ”其钓名沽誉，亦郝子廉之流亚欤！ 
　　　　谨按易称：“天地交，万物生；人道交，功勋成。〔一〕”语：“愿车马衣轻〔二〕裘，与朋友共弊〔三〕之〔四〕，而无憾。”士相见之礼，贽用腒雉，受而不拒〔五〕，而交答焉〔六〕。唯祭饭〔 七〕然后拜之。孔子食于〔八〕施氏，未尝不饱〔九〕。何有同生之家，而顾钱者哉〔一０〕？伤恩薄礼，弊之至也。孟轲讥仲子吐鶂鶂之羹，而食井上苦李〔一一〕。鲍焦耕田而食，穿井而饮，非妻所织不衣，饿于山中，食枣，或问之：“此枣子所种耶〔一二〕？”遂呕吐〔一三〕，立枯而死〔一四〕。世不乏异，惟其□ 。孔子疾时贪昧，退思狂狷；狷者有所不为，亦其介也〔一五〕。 
　　〔一〕　器案：此所引盖易泰“天地交”下传文，扬子法言修身篇亦用此文，未标出处。李轨注曰：“天地之交以道，人道之交以理，俱当顺天人之道理，而无所迕逆也。” 
　　〔二〕　拾补曰：“钱云：‘论语古本无“轻”字，此疑后人所增。’” 
　　〔三〕　拾补曰：“‘敝’，元本‘ 弊’，与皇侃本同。”器按：朱藏元本以下各本俱作“ 敝”。 
　　〔四〕　拾补曰：“句。”器案：白虎通纲纪篇引论语云：“子路曰：‘愿车马衣轻裘，与朋友共敝之。’”北齐书唐邕传：“显祖尝解所服裘赐邕云：‘朕意在车马衣裘，与卿共敝。’”张载论语说曰：“仲由乐善，故车马衣裘，与贤者共敝，从‘愿’ 字至‘敝之’为句。”俱以“敝之”断句。 
　　〔五〕　“拒”，大德本作“距”，余本俱作“拒”，今据改正。 
　　〔六〕　见仪礼士相见礼。 
　　〔七〕　“饭”，拾补曰：“似当作 ‘肉’。” 
　　〔八〕　“于”下，拾补曰：“省‘ 少’字。” 
　　〔九〕　“尝”，大德本作“当”，余本俱作“尝”，今据改正。礼记杂记下：“孔子曰： ‘吾食于少施氏而饱，少施氏食我以礼。’”（家语曲礼子夏问篇袭用其文。） 
　　〔一０〕汉书晁错传：“顾其功。” 师古曰：“顾，雠也。”又季布传：“顾金钱。”后汉书宦者传：“贱买十分雇一。”注：“雇谓酬其价也。 ”顾、雇古通。 
　　〔一一〕今本孟子滕文公篇作“出而哇之”，论衡刺孟篇作“出而吐之”，御览八六三引孟子亦作“出而吐之”，高士传作“出门哇而吐之”，朱熹集注亦训“哇”为“吐”。 
　　〔一二〕“种”，类聚八七作“殖” ，白帖三０、书林事类韵会六０作“植”；御览九六五 “种耶”作“植也”。 
　　〔一三〕“遂呕吐”，类聚作“遂强呕吐”，白帖作“遂欧吐”，御览作“遂强吐”，则此文“呕”上本有“强”字。山海经海外北经有欧丝之野，郭注谓“吐丝”，“欧”、“呕”古通。 
　　〔一四〕韩诗外传一：“鲍焦衣弊肤见，挈畚持蔬，遇子贡于道，子贡曰：‘吾子何以至于此也？’鲍焦曰：‘天下之遗德教者众矣，吾何以不至于此也！吾闻之：世不己知，而行之不已者，爽行也；上不己用，而干之不止者，是毁廉也；行爽廉毁，然且弗舍，惑于利者也。’子贡曰：‘吾闻之：非其世者，不生其利；污其君者，不履其土；非其世而持其蔬，诗曰：溥天之下，莫非王土。此谁有之？’鲍焦曰：‘于戏！吾闻贤者重进而轻退，廉者易愧而轻死。’于是弃其蔬而立槁于洛水之上。”器案：它书载此事者亦多，唯颇有异辞，新序节士篇、三国志魏书文帝传注引献帝传载魏文帝答司马懿等再陈符命令、史记邹阳列传索隐引列士传、汉书邹阳传注俱以或问为子贡问，食枣为持蔬。后汉书崔骃传达旨：“或木茹而长饥。”注引说苑：“ 鲍焦食木实。”刘昼新论忘瑕篇袁孝政注亦谓：“鲍焦拾木实。”潜夫论贤难篇云：“鲍焦立枯于道左。”抱朴子外篇逸民又云：“鲍焦死于桥上。”是皆传闻之异辞耳。韩非子八说篇：“鲍焦立枯。”旧注：“立死若木之枯也。”又案韩诗外传九：“ 皋鱼立槁而死。”说苑立节篇：“遂立枯于彭山之上。 ”立枯、立槁义同。曹丕答司马懿等再陈符命令亦云： “鲍焦感子贡之言，弃其蔬而槁死。” 
　　〔一五〕论语子路篇：“子曰：‘不得中行而与之，必也狂狷乎！狂者进取，狷者有所不为也。’”又见孟子尽心章下。 
　　　　南阳〔一〕张伯大，邓子敬〔二〕小伯大三年，以兄礼事之。伯〔三〕卧床上，敬寝下小榻，言：“常恐清旦朝拜。〔四〕”俱去乡里，居缑氏城中，亦教授，坐养声价〔五〕，伯大为议郎〔六〕、益州〔七〕太守，子敬辟司徒，公车征〔八〕。 
　　〔一〕　水经清水注引应劭地理风俗记：“河内，殷国也，周名之为南阳。”又曰：“晋始启南阳，今南阳城是也。其地在晋山南、河北，故曰南阳。” 
　　〔二〕　拾补曰：“疑有脱文，否亦当重‘子敬’二字。” 
　　〔三〕　文选赭白马赋注引“张伯坐养声价”，亦称伯大为伯。 
　　〔四〕　“常”下拾补疑当有“称” 字。案今断作“言：‘常恐清旦朝拜。’”义自通，无烦补字。 
　　〔五〕　诗大雅酌：“遵养时晦。” 毛传：“养，取也。”陈奂传疏：“养训取者，月令： ‘群鸟养羞。’注：‘羞谓所食。’则养羞犹言取食也。礼记射义篇：‘养诸侯而兵不用。’犹言不用师徒曰取也。荀子君子篇：‘论法圣王，则知所贵矣，论知所贵，则知所养矣。’犹言知所取法也。孟子告子篇：‘ 舍其梧槚，养其樲棘。’犹言舍梧槚而取樲棘也。‘养其一指而失其肩背’，犹言取一指而失肩背也。‘为其养小以失大也，于己取之而已矣’，赵岐注云：‘皆在己之所养。’养为取，则取为养，皆其义证。”器案：此文养亦当训为取，“坐养声价”，犹言坐取声价也。汉书朱博传：“齐部舒缓养名。”师古曰：“言齐人之俗，其性迟缓，多自高大，以养名声。”抱朴子外篇正郭：“扬名养誉。”世说新语政事篇注引晋阳秋：“乱头养望，自谓宏达。”北齐书魏收传：“收作枕中篇曰：‘不养望于丘壑，不待价于城市。’”养名、养誉、养望义并同。后汉书姜肱传：“ 吾以虚获实，遂藉声价。”又边让传：“阶级名位，亦宜超然，若复随辈而进，非所以章环伟之高价，昭知人之绝明。”南史张敷传：“ 名价日重。”文选江文通别赋：“ 方衔感于一剑，非买价于泉里。”又诣建平王上书：“ 退不饰诗、书以惊愚，进不买名声于天下。”综此数文观之，则声价即谓名声也。后汉书袁绍列传：“中常侍赵忠言于省内曰：‘袁本初坐作声价。’”三国志魏书袁绍传注引英雄记：“中常侍赵忠谓诸黄门曰：‘袁本初坐作声价。’”坐作亦坐养之义。坐养者，谓无故而自取也。三国志魏书陈思王传：“上疏陈审举之义曰： ‘昔骐骥之于吴阪，可谓困矣，及其伯乐相之，孙邮御之，形体不劳，而坐取千里。’”又王朗传注引魏名臣奏载王朗节省奏：“ 粮蓄于仓，勇蓄于势，虽坐曜烈威，而众未动。”诸坐字义俱同。文选鲍明远芜城赋：“ 惊砂坐飞。”李善注：“无故而飞曰坐飞。”张茂先杂诗：“兰膏坐自凝。”李善注：“无故自凝曰坐。”张景阳杂诗：“百籁坐自吟。”李善注：“无故自吟曰坐。”据此，则坐养声价，谓无故而自取得名声也。 
　　〔六〕　书钞设官部引汉官仪：“议郎、郎中，秦官也。议郎秩比六百石，特征贤良、方正、敦朴、有道第公府掾，试博士者拜郎中。” 
　　〔七〕　水经江水注引应劭地理风俗记：“华阳黑水惟梁州。汉武帝元朔二年改梁州曰益州，以新启犍为、牂柯、越嶲州之疆壤益广，故称益云。 ” 
　　〔八〕　汉官仪：“公车司马令，周官也，秩六百石，冠一梁，掌殿司马门，夜徼宫中，天下上事及阙下，（案和帝纪注引作“诸上书诣阙下者，皆集奏之”。）凡所征召，皆总领之。”（据孙星衍校集本） 
　　　　谨按：礼记：“十年兄事之，五年肩随之。〔一〕”诗云：“如切如磋〔二〕，如琢如磨。〔三〕”朋友衎衎訚訚〔四〕，各长其仪也。凡兄弟相爱，尚同舆而出〔五〕，同床而寝〔六〕；今相校三年耳，幸无骨肉之属，坐作鬼怪〔七〕，旦朝言恐。论语：“恭而无礼则劳。〔八〕”且晏平仲称善与人交〔九〕，岂徒拜伏而已哉？易设四科，出处语默〔一０〕。传曰：“朝廷之人，入而不能出；山林之民，往而不能反。〔一一〕”二者各有所长。而弃圣绝知〔一二〕，遯世〔一三〕保真，当窜深山，乐天知命〔一四〕。今居缑氏，息偃〔一五〕城郭，往来帝都，招延宾客，无益诲人〔一六〕，拱默〔一七〕而已，饰虚矜伪〔一八〕，诳世耀名，辞细即巨，终为利动。春秋讥宋伯姬女而不妇〔一九〕。今二子屑屑〔二０〕，远大失矣〔二一〕。 
　　〔一〕　礼记曲礼上：“十年以长则兄事之，五年以长则肩随之。” 
　　〔二〕　“磋”，大德本、朱藏元本、两京本、程本误作“嗟”，今从余本。 
　　〔三〕　诗卫风淇奥文。 
　　〔四〕　论语乡党篇：“孔子于乡党，訚訚如也。”孔安国注：“訚訚，中正之貌。”后汉书袁安列传：“訚訚衎衎，得礼之容。”说文：“訚，和说而诤也。”论语子路篇：“朋友切切偲偲。”集解引马曰：“切切偲偲，切责之貌。”正义：“切切偲偲，相切责之貌。朋友以道义切瑳琢磨，故施于朋友也。 ” 
　　〔五〕　史记梁孝王世家：“入则侍景帝同辇，出则同车。”（又见汉书文三王传）史记淮南衡山列传：“入朝甚横，从上入苑囿猎，与上同车。 ”（又见汉书淮南王传）后汉书清河孝王庆传：“入则共室，出则同舆。” 
　　〔六〕　汉书金日磾传：“日磾两子赏、建俱侍中，与昭帝略同年，共卧起。”后汉书姜肱传：“肱与二弟仲海、季江，俱以孝行着闻，其友爱天至，常共卧起，及各娶妻，兄弟相恋，不能别寝。”注引谢承书：“兄弟同被而寝。” 
　　〔七〕　“坐作鬼怪”，谓无故而自作鬼怪也。 
　　〔八〕　泰伯篇文。 
　　〔九〕　论语公冶长篇：“晏平仲善与人交，久而敬之。” 
　　〔一０〕易系辞：“君子之道，或出或处，或默或语。” 
　　〔一一〕“反”，胡本误作“友”。器案：此文及后十反篇聘士彭城姜肱条按语，俱本汉书王贡两龚鲍传赞（班书正复先引易系辞，次及此文也）。今考此文见韩诗外传五，原文作“朝廷之士为禄，故入而不能出；山林之士为名，故往而不能返。”后汉书谢该传注引韩诗外传作“山林之士为名，故往而不能反；朝廷之士为禄，故入而不能出也。”文前后次序倒植，与班书合而与今本韩诗外传异。抱朴子外篇嘉遁：“ 夫入而不出者谓之耽宠忘退，往而不反者谓之不仕无义。” 
　　〔一二〕老子道经：“绝圣弃智，民利百倍。” 
　　〔一三〕易干卦文言：“遯世无闷。 ”楚辞卜居：“宁超然高举以保真乎。”淮南泛论：“ 全性保真。” 
　　〔一四〕易系辞：“乐天知命故不忧。” 
　　〔一五〕诗小雅北山：“或息偃在床，或不已于行。” 
　　〔一六〕论语述而篇：“诲人不倦。 ” 
　　〔一七〕汉书鲍宣传：“以拱默尸禄为智。”后汉书左雄传：“今公卿以下，类多拱默。” 又冯衍传：“拱默避罪。”三国志魏书杜恕传：“尸禄以为高，拱嘿以为智。”又陈群传注：“或讥群居位拱默。”本书过誉篇：“何有同岁相临，而可拱默者哉？ ”通鉴三四胡三省注：“拱默，拱手而默然不言也。” 
　　〔一八〕韩非子六反篇：“虚旧之学不谈，矜诬之行不饰。”又难一篇：“矜伪不长，盖虚不久。”王念孙、俞樾校皆以“矜”为“务”之误，据此，则“矜伪”连文，即本韩子，不得以为误也。 
　　〔一九〕左传襄公三十年：“甲午，宋大灾，宋伯姬卒，待姆也。君子谓宋共姬女而不妇，女待人妇义事也。”注：“义从宜也。”伯姬时年六十左右，事详列女传贞顺传宋恭伯姬。 
　　〔二０〕汉书董仲舒传：“所为屑屑。”师古曰：“屑屑，动作之貌。”又王莽传：“晨夜屑屑。”说文：“屑，动作切切也。”广雅释训：“屑屑，不安也。” 
　　〔二一〕拾补曰：“如以失其远者大者解，亦通。余疑当是‘远大夫矣’，与上‘女而不妇 ’，文意更相承。” 
　　　　公车征士汝南袁夏甫〔一〕，少举孝廉〔二〕，为司徒掾〔三〕，人间之事，无所关也〔四〕。其后，闭户塞牖，不见宾客。清旦，东向再拜朝其母〔五〕，念时时〔六〕往就之，子亦不得见，复逾〔 七〕拜耳〔八〕。头不着巾，身无单衣，足常木跷，食止□〔九〕菜，云我无益家事，莫之能彊。及母终亡，不列服位〔一０〕。 
　　〔一〕　“袁”字各本俱脱，拾补据孙校补，今从之。 
　　〔二〕　书钞设官部引应劭汉官仪： “孝廉，古之贡士，耆儒甲科之谓也。” 
　　〔三〕　后汉书光武纪注、梁冀传注引汉官仪：“司徒府掾属三十一人，秩千石，令史及御属三十六人。” 
　　〔四〕　“关”，大德本作“阙”，朱藏元本以下各本俱作“关”，今从之。拾补附举正曰：“余初以‘阙’字为是，及细阅本传，闳少即苦身修节，不应征举，从父馈之，皆不受。是早于世间事不复相关矣。此姑俟后人定之。” 
　　〔五〕　拾补云：“当重。” 
　　〔六〕　拾补云：“误重。” 
　　〔七〕　拾补曰：“钱云：‘当本是隃字，与遥同。’” 
　　〔八〕　拾补曰：“孙云：‘范书袁闳传云：母思闳时，往就之，母去，便自掩门。较此所言，犹为近理。’” 
　　〔九〕　拾补曰：“钱云：‘当是● 字文坏。’” 
　　〔一０〕后汉书袁闳列传：“袁闳字夏甫，少励操行，苦身脩节，累征聘举召，皆不应。延熹末，党事将作，闳遂散发绝世，欲投迹深林，以母老，不宜远遁，乃筑土室，四周于庭，不为户，自牖纳饮食而已。旦于室中东向拜母。母思闳时，往就视。母去，便自掩闭；兄弟妻子，莫得见也。及母殁，不为制服设位；时莫能名，或以为狂生。”后汉纪二二：“于是袁闳筑室于庭，日于室中东向拜母，去前后门户，及母丧，亦不制服位。”御览五０八引皇甫士安高士传：“ 袁闳字夏甫，汝南人也。筑室于庭中，闭门不见客。旦于室中向母拜，虽子往，不得见也；子亦向户拜而去。首不着巾，身无单衣，足着木履。母死，不列服位。公车再征不诣。范滂美而称之曰：‘隐不违亲，身不绝俗，可谓至贤也。’”（又见六九八引）又五五六引汝南先贤传：“袁闳字夏甫，延熹末，党事将作，闳遂散发，乃筑土室，四周于庭，潜身十八年，终于土室之中。临卒，敕其子曰：‘勿设殡棺衣衾之备也，但着裈衫疏布，单衣幅巾，榇尸于板床之上，五百墼为藏。’” 
　　　　谨按：孝经：“生事爱敬，死事哀戚。〔一〕” 一家之中，谕〔 二〕若异域，下床闇拜，远于爱敬者矣。祖载崩隧，又不能送，远于哀戚者矣。巾所以饰首，衣所以蔽形〔三〕，此乃士君子所以自别于夷、狄者也；唯丧者、讼者，露首草舍〔四〕，余曷有哉？长沮、丈人〔五〕，避世之士，由讯〔六〕子路，杀鸡黍，见其子焉〔七〕；何有藏一室中，不出户庭？以此为高，斯亦婞婞〔八〕。鲤趋而〔九〕过庭，闻诗闻礼，而陈亢喜于得三〔一０〕，不当近之，何乃若兹者乎！ 
　　〔一〕　丧亲章文。 
　　〔二〕　“谕”，大德本、朱藏元本、郑本同，余本作“逾”，拾补曰：“谕，譬也。” 
　　〔三〕　晏子春秋内篇谏下：“冠足以修敬，不务其饰；衣足以掩形，不务其美。”吕氏春秋审为篇：“冠所以饰首也，衣所以饰身也。” 
　　〔四〕　晏子春秋内篇谏下：“臣闻介胄坐陈不席，狱讼不席，尸在堂上不席（从王校），三者皆忧也。”说苑杂言篇作“婴闻之，唯丧与狱坐于地。”颜氏家训风操篇：“梁世被系劾者，子孙弟侄，皆诣阙三日，露跣陈谢；子孙有官，自陈解职；子则草屩粗衣，蓬头垢面，周章道路，要候执事，叩头流血，申诉冤枉。若配徒隶，诸子并立草庵于所署门，不敢宁宅，动经旬日，官司驱遣，然后始退。” 
　　〔五〕　见论语微子篇。翟灏考异曰：“此牵言长沮。” 
　　〔六〕　“由讯”，大德本、朱藏元本、仿元本、两京本作“由●”，胡本作“由讥”，何本、郎本、程本、钟本作“犹止”，拾补从元本作“讯 ”，今从之。拾补又云：“此书‘由’‘犹’多互用。 ” 
　　〔七〕　此用论语文，“黍”上疑脱 “为”字。汉书郑明传：“畜鸡种黍，俟见二子。”亦本论语，明“黍”上当脱一字也。 
　　〔八〕　孟子公孙丑下：“悻悻然见于其面。”音义引丁音：“悻悻字当作婞，很也。” 
　　〔九〕　拾补曰：“此字当亦熟论语者所加。” 
　　〔一０〕论语季氏篇：“陈亢问于伯鱼曰：‘子亦有异闻乎？’对曰：‘未也。尝独立，鲤趋而过庭，曰：学诗乎？对曰：未也。不学诗，无以言。鲤退而学诗。他日，又独立，鲤趋而过庭，曰：学礼乎？对曰：未也。不学礼，无以立。鲤退而学礼。闻斯二者。’陈亢退而喜曰：‘问一得三：闻诗，闻礼，又闻君子之远其子也。’” 
　　　　公车征士豫章〔一〕徐孺子，比为太尉黄琼〔二〕所辟，礼文有加；孺子隐者，初不答命。琼薨，既葬，负●●〔三〕涉〔四〕，齎一盘〔五〕，醊〔六〕哭于坟前。孙子琰故五官郎将〔七〕，以长孙制杖，闻有哭者，不知其谁，亦于倚庐〔八〕哀泣而已。孺子无有谒刺〔九〕，事讫便去，子琰大怪其故，遣琼门生〔一０〕茅季玮〔一一〕追请辞谢，终不肯还〔一二〕。 
　　〔一〕　水经赣水注、御览九五七引汉官仪：“凡郡名或以所出，豫章，章树生于庭中是也。” 
　　〔二〕　黄琼，后汉书有传。 
　　〔三〕　“●●”二字，各本俱同，拾补校作“算”字，引钱大昕曰：“是‘算’字之误。史记汲郑列传：‘其馈遗人，不过算器食。’徐广云： ‘算，竹器。’士冠礼：‘爵弁，皮弁，缁布冠，各一匴。’注：‘匴，竹器，古文匴为篹。’算即匴之省。说文：‘匴，渌米籔也。’匴本竹器，或以渌米，或以盛食物，或以贮衣冠，随人所用；则徐孺子所负者，疑即此物矣。下文‘涉齎’之‘涉’，亦当作‘ 步’。”汉书郑当时传：“然其馈遗人，不过具器食。”沈钦韩疏证曰：“‘具’，史记作‘算’，徐广曰：‘算，竹器。’按管子版法解：‘ 成事以●者，用称量也。’注：‘●，竹器，所以量物者，音质。”考字书无●字，说文：‘籫，竹器也。’ 则作算、●者，皆籫之坏脱，此作具，益非。风俗通愆礼篇：‘太尉黄琼葬，豫章徐孺子负●●步，齎一盘醊哭。’钱大昕正‘●●’是‘算’之讹。（案钱说又见十驾斋养新录十四）然此本字亦与管子同作●，皆籫之误。”朱筠曰：“案范蔚宗书徐稚传：‘负粮徒步。’ 注引谢承书云：‘负笈赴吊。’合观二说，知此文‘负 ●●涉’，当是‘负笈徒步’四字也。何以知之？案笈、箧同训同韵，笈本作极，说文：‘驴上负也，从木及声。’韵会引说文系传徐案：‘今人为木床，以跨驴背，以负载物，即古之极也。极之言箧也，今作笈，极即笈字，古人多负笈，谓自负之也。’然则笈又与箧通矣。今文横●则近肉，盖●乃箧之讹也。若●乃走之讹， □又彳之讹，离合入下字也。遍检字书，‘●●’既绝无其文，其殆别淮、三豕之似者耶！”后汉书集解引朱杭曰：“‘●●’当为‘笈奔’之讹。”张澍养素堂文集三一●●字释：“ 读者多不识为何物，余以字意诊之，竹下肉，当是竹萌，萌即笋，马援书所谓‘越骆之箘 ’，箘亦笋也。箘亦作●，●当即●字。●或是●字，阳羡茶有罗●，谓罗片也。●●者，当是暴干之笋片耳。管子轻重篇有笝字，疑与●同。钱詹事大昕谓‘●是 ●字之讹’。按●作筭，亦作□，又与匴同，与●字形相远也。且孺子远吊，而负●何为者？得毋以程坚磨镜例之耶？”案上引诸家之文，除张说失之穿凿而外，其余皆可供参考，以待后定。 
　　〔四〕　“涉”，拾补校作“步”。今案范书徐稚传、高士传正俱作“徒步”，详后。 
　　〔五〕　拾补曰：“‘一盘’二字疑后人所加。”案颜师古注汉书郑当时传“具器食”云： “犹今言一盘食也。”盖即本此为说，无须致疑。 
　　〔六〕　通鉴五四注云：“醊，酹酒也。” 
　　〔七〕　“五官郎将”，何本、郎本、钟本、奇赏本作“五官中郎将”。范书黄琼传：“孙琬，字子琰，琼为司徒，琬以公孙拜童子郎，辞病不就，知名京师，稍迁，至五官中郎将。”御览二四一引汉官仪：“五官中郎将，秦官也，秩比二千石，三署郎属焉。” 
　　〔八〕　仪礼丧服：“居倚庐寝苫枕块。”正义曰：“倚庐，孝子所居，在门外东壁，倚木为庐，故既夕记云：‘居倚庐。’郑注云：‘ 倚木为庐，在中门外，东方北户。 ’” 
　　〔九〕　通鉴五四注：“谒犹刺也。 ” 
　　〔一０〕顾炎武日知录二四曰：“后汉书贾逵传：‘皆拜逵所选弟子及门生为千乘王国郎。 ’是弟子与门生为二。欧阳公孔宙碑阴题名跋曰：‘汉世公卿，多自教授，聚徒常数百人，其亲受业者为弟子，转相传授者为门生。今宙碑残缺，其姓名邑里仅可见者才六十二人，其称弟子者十人，门生者四十三人，故吏者八人，故民者一人。’愚谓汉人以受学者为弟子，其依附名势者为门生。郅寿传：‘时大将军窦宪以外戚之宠，威倾天下。宪常使门生齎书诣寿，有所请讬。’ 杨彪传：‘黄门令王甫，使门生于京兆界辜榷官财物七千余万。’宪外戚，甫奄人也，安得有传授之门生乎？ ” 
　　〔一一〕茅容字季伟，见范书郭泰传，玮、伟虽异，当即其人。茅容事又见袁宏后汉纪二三，初学记十七、书钞一四三、御览八四七引谢承后汉书，范书郭泰传注、御览四一四引郭林宗别传，俱作茅容字季伟，抱朴子外篇清鉴亦作季伟。 
　　〔一二〕范书徐稚传：“稚尝为太尉黄琼所辟，不就，及琼卒归葬，乃负粮徒步，到江夏赴之，设鸡酒薄祭，哭毕而去，不告姓名。时会者四方名士郭林宗等数十人，闻之，疑其稚也，乃选能言语生茅容轻骑追之，及于涂，容为设饭，共言稼穑之事，临诀去，谓容曰：‘为我谢郭林宗，大树将颠，非一绳所维，何为栖栖，不遑宁处？’”袁宏后汉纪二二：“初，稚少时，游国学中，江夏黄琼教授于家，故稚从之谘访大义。琼后仕进，位至三司，稚绝不复交。及琼薨当葬，稚乃往赴进酹，哀哭而去，人莫知者。时天下名士，四方远近，无不会者，各言：‘豫章徐孺子来，何不相见。’推问丧宰，曰：‘顷宁有书生来邪？’对曰：‘ 先时有一书生来，衣□薄而哭不哀，不记姓字。’佥曰：‘必孺子也。’于是推选能言者陈留茅季伟候相与见，沽酒市肉，稚为饮食。季伟请国家之事，稚不答；更问稼穑之家，稚乃答。季伟还，为诸君说之。或曰：‘ 孔子云：可与言而不与言，失人。稚其失人乎！’林宗曰：‘不如君言也。孺子之为人也，清洁高廉，饥不可得食，寒不可得衣，而为季伟饮酒食肉，此为已知季伟之贤故也。所以不答国事者，其智可及，其愚不可及也，何不知之乎！’”谢承后汉书：“稚前后为州郡选举，诸公所辟，虽不就，有死丧，负笈赴吊。常于家豫炙鸡一只，以一两绵絮渍酒，日中暴干以裹鸡，径到所赴家隧外，以水渍绵，使有酒气升，米饭白茅为藉，以鸡置前，醊酒毕，留谒即去，不见丧主。（据孙志祖补佚本，又见御览八一九引。）类聚七０、御览七一七引魏文帝海内士品录：“徐孺子尝事江夏黄公，黄公薨，孺子往会葬，无资以自致，齎磨镜具自随，每所在，赁磨镜取资，然后得前，既至，祭毕而还。”御览四０三引海内先贤行状：“徐孺子征聘，未尝出门，赴丧不远万里。尝事江夏黄公，薨，往会其葬，家贫，无以自供， □磨镜具自随，每至所在，赁磨镜取资，然后得前，既至，设祭哭毕而返。”又五０八引皇甫士安高士传：“ 徐孺子连辟公府，不诣，未尝答命。公薨，辄身自赴吊。太守黄琼亦尝辟稚，至琼薨归葬江夏，稚既闻，即负笈徒步豫章三十（ 疑“千”误）余里，夏（有误）琼墓前，致酹而哭之。” 
　　　　谨按：礼，凡吊〔一〕丧者，既哭，兴踊〔二〕，进问其故，哀之至也。孺子所以经三千里，越度〔三〕山川而亲至者，非徒徇〔四〕于己，顾义报乎？哭醊坟前，是也；讫，当即其帐衾，问劳子琰－－子琰宿有善名，在礼无违〔五〕，傥见微阙，教诲可乎！如何倏忽〔六〕，甚于路人〔七〕？昔黔敖〔八〕忽于嗟来；然君子犹以为其嗟可去，谢可食。今与黄有恩故矣，孝子寝伏苫块〔九〕，又孺子〔 一０〕到便诣坟，无介，夫何为哉？ 
　　〔一〕　“吊”，何本误作“追”。 
　　〔二〕　穆天子传记盛姬之丧：“士女错踊，九踊（原缺，今补。）乃终。”郭璞注：“错，互也。哭则三踊，三哭而九踊，所谓成踊者也。” 
　　〔三〕　“度”，何本作“渡”。 
　　〔四〕　“徇”，朱藏元本同，余本俱作“□”，古通。文选吴都赋注：“亡身从物曰徇，夸物示人亦曰徇。”又鵩鸟赋注：“曲身从物曰徇。” 
　　〔五〕　论语为政篇：“孟懿子问孝，子曰：‘无违。’樊迟御，子告之曰：‘孟孙问孝于我，我对曰无违。’樊迟曰：‘何谓也？’子曰：‘生事之以礼，死葬之以礼，祭之以礼。’” 
　　〔六〕　楚辞九歌少司命：“倏而来兮忽而逝。”倏通作悠，尔雅释训：“倏倏，□□，罹祸毒也。”郝氏义疏：“倏倏即悠悠。” 
　　〔七〕　本书十反篇：“忽于路人。 ”义与此同，单文曰忽，重文即曰倏忽也。 
　　〔八〕　“敖”，何本作“傲”，未可据。事见礼记檀弓下，又见新序节士篇、吕氏春秋介立篇注，俱作“其嗟也可去，其谢也可食”。后汉书赵壹传亦言：“其嗟可去，谢也可食。” 
　　〔九〕　拾补云：“下当云：‘宜有慰问’，今不知脱几字。”仪礼丧服：“居倚庐，寝苫枕块。”又既夕礼：“寝苫枕块。”注：“苫，编□；块，堛也。” 
　　〔一０〕奇赏本“孺子”作“躬己” 。　 　
 过誉第四　
 
风俗通义过誉第四〔一〕
　　　　孔子称：“大哉！中庸之为德，其至矣乎！〔二〕 ”又曰：“君子之道，忠恕而已。〔三〕”至于讦以为直〔四〕，隐以为义，枉以为厚，伪以为名，此众人之所致誉，而明主之所必讨；盖观过知仁，〔五〕谓中心笃诚，而无妨于化者，故覆〔六〕其违理曰过誉也。 
　　〔一〕　苏颂曰：“过誉第四，子抄云：‘第七。’” 
　　〔二〕　今论语雍也篇作“子曰：‘ 中庸之为德也，其至矣乎’”，无“大哉”二字，有“ 也”字。礼记中庸：“子曰：‘中庸其至矣乎！’”释文：“一本作‘中庸之为德，其至矣乎’。”与应氏引合。 
　　〔三〕　今论语里仁篇作“曾子曰： ‘夫子之道，忠恕而已矣。’”此以为孔子语。金楼子立言篇亦以此为孔子语。 
　　〔四〕　论语阳货篇：“恶讦以为直。” 
　　〔五〕　论语里仁篇文。 
　　〔六〕　“覆”，郎本作“覈”。 
　　　　长沙太守汝南郅恽君章〔一〕，少时，为郡功曹〔二〕。郡俗冬飨〔三〕，百里内县，皆齎牛酒〔四〕，到府〔五〕宴饮。时太守司徒欧阳歙〔六〕，临飨，礼讫，教〔七〕曰：“西部督邮〔八〕繇延〔九〕，天资忠贞，禀性公方，典部折冲〔一０〕，摧破奸雄〔一一〕，不严而治。书曰：‘安民则惠，黎民怀之。〔一二〕’盖举善以教，则不能者劝〔一三〕，今与诸儒，共论延功，显之于朝。〔一四〕”主簿〔一五〕读教〔一六〕，户吏〔一七〕引延受赐。恽前跪曰〔一八〕： “司正举觥〔一九〕，以君之罪，告谢于天，明府〔二０〕有言而误，不可覆掩〔二一〕。按延资〔二二〕性贪邪，外方内圆〔二三〕，朋党构〔二四〕奸，罔上害民〔二五〕，所在荒乱〔二六〕，虚而不治〔二七〕，怨慝并作〔二八〕，百姓苦之〔二九〕。而明府以恶为善，股肱莫争〔三０〕。此既无君，又复无臣〔三一〕，君臣俱丧，孰与偏有〔三二〕。君虽倾危，臣子扶持〔三三〕，不至于亡〔三四〕。恽敢再拜奉觥。〔三五〕”歙甚惭。 
　　〔一〕　书钞二四引华峤后汉书：“ 郅恽拜长沙太守，崇教化，表异行。” 
　　〔二〕　续汉书百官志五：“功曹，主选署功劳。”后汉书张酺传注引汉官仪：“督邮、功曹，郡之极位。” 
　　〔三〕　后汉纪七同，后汉书本传、御览二六四引东观汉纪俱作“十月享会”。 
　　〔四〕　古者，无故不饮酒，汉律且有“三人以上无故群饮酒，罚金四两”之文（汉书文纪文颖注引）。此因冬飨，故百里内县，皆持牛与酒，到府合聚饮食也。至牛酒之赐，出自朝廷，见于汉书者，则习见不□也。 
　　〔五〕　后汉书张湛列传注：“郡守所居曰府。” 
　　〔六〕　后汉书欧阳歙列传：“建武五年，坐事免官，明年，拜扬州牧，迁汝南太守，推用贤俊，政称异迹。”东观汉纪：“歙迁汝南太守，推用贤俊，吏民从化。为大司徒，坐在汝南赃罪，死狱中。 ” 
　　〔七〕　通鉴一六六注：“教谓教令，州郡下令谓之教。” 
　　〔八〕　续汉书百官志五：“郡守其监属县，有五部督邮曹掾一人。”案五部谓中部、东部、南部、西部、北部也，本文之西部督邮即其一，怪神篇有北部督邮。 
　　〔九〕　后汉书注：“繇姓，咎繇之后。繇音遥。”惠栋曰：“繇与谣同。孙勉引诗曰：‘ 我歌且繇。’潜夫论有谣姓，即繇也。注‘繇姓咎繇之后，见风俗通。’” 
　　〔一０〕范书无此句，袁纪作“典部折衡”。器案：“冲”、“衡”古多互误，如御览八七七引吕氏春秋“天冲”，今本明理篇误作“天衡”，汉书扬雄传下“首冲”，萧该音义曰：“今汉书或误作‘ 衡’者，非也。”古今佛道论衡，日本国见在书目误作古今佛道论冲，俱其证，袁记误，当据应氏书是正。御览二五三引韦昭辩释名：“督邮，主诸县罚，以负邮殷纠摄之也。”盖汉时督邮之职如此。隶释八冀州从事张表碑：“初仕郡为督邮，鹰撮霆击，威德日隆，纠剔苛 ●，抵拂顽□，属城祗肃，千里折中。”类聚四九引孔融卫尉张俭碑铭：“君以西部督邮上侯览祸乱凶国之罪，鞫没●奸，以巨万计。”所言与此文可互证。 
　　〔一一〕“摧”，袁纪作“推”，误。“雄”，范书作“凶”。 
　　〔一二〕皋陶谟文。 
　　〔一三〕今论语为政篇作“举善而教不能则劝”。李赓芸炳烛编一：“古读以‘举善而教’ 为句，风俗通：‘汝南太守欧阳歙下教云：盖举善以教，则不能者劝。’后汉书卓茂传：‘举善而教，口无恶言。’三国志徐邈传云：‘举善而教，仲尼所美。’顾劭传：‘举善以教，风化大行。’陆绩传裴松之注云： ‘臣闻唐、虞之政，举善而教。’”器案：自“书曰” 至此，范书、东观纪俱无，袁纪有。 
　　〔一四〕朝，汉人谓郡治为朝。本书十反篇：“郡以伊为主簿，迎新太守，曰：‘我是宰士，何可委质二朝乎？’”二朝，谓安定郡之新旧太守也。后汉书王堂传：“教掾史曰：‘其宪章朝右。’”又法真传：“太守请见之……曰：‘昔鲁哀公虽为不肖，而仲尼称臣；太守虚欲以功曹相屈，光赞本朝，何如？ ’”尹宙碑言“纲纪本朝”，“ 正色立朝。”俱谓郡治为朝也。 
　　〔一五〕续汉书百官志四：“主簿录阁下事，省文书。”御览二六五引韦昭辩释名：“主簿，主诸簿书。簿，普也，普关诸事。” 
　　〔一六〕范书“读”下有“书”字，袁纪无。惠栋曰：“‘书’字衍。” 
　　〔一七〕范书、袁纪俱作“户曹”，续汉书百官志一：“户曹主民户祠祀农桑。” 
　　〔一八〕袁纪同，范书、东观纪俱作 “恽于下坐愀然前曰”。 
　　〔一九〕后汉书注：“司正，举礼仪者。觥，罚爵也，以角为之。”晋语：“晋献公饮大夫酒，今司正实爵。”注：“司正，正宾主之礼者，其职无常官，饮酒则设之。”案仪礼乡饮酒礼：“作相为司正。”（乡射礼同）燕礼：“请立司正，公许，射人遂为司正。”大射仪：“请立司正，公许，摈者遂为司正。”是其职无常官也。说详胡匡衷仪礼释官。 
　　〔二０〕后汉书张湛传注：“郡守所居曰府。明府者，尊高之称，韩延寿为东郡太守，门卒谓之明府，亦其义也。”案明府之称，李贤所举，见汉书韩延寿传，外此其余，如本书十反篇，汉书孙宝传、何并传、龚遂传，后汉书张俭传、刘宠传、刘翊传、高获传、钟皓传，皆有明府之称。又如御览八三五引续汉书刘宠传、九三六引谢承后汉书陈蕃为郡法曹吏，九三八引东观汉记吴良为郡议曹掾，三国志钟繇传注引先贤行状、华歆传注引虞溥江表传，亦有明府之文。盖汉人多以明字加于称谓之上，以示尊重，如明太子、明公、明将军、明使君等之称，亦屡见不鲜，与此称太守为明府，正相类耳。 
　　〔二一〕此二句，范书、东观纪无，袁纪有。 
　　〔二二〕“资”，范书、东观纪同，袁纪作“质”。 
　　〔二三〕后汉书、东观纪“圆”作“ 员”。李贤注：“言延外示方直，而内实柔弱也。孔子曰：‘色厉而内荏。’”器案：此谓延表里不如一也。盐铁论论儒篇：“孔子能方不能圆。” 
　　〔二四〕“构”，原作“构”，校补校作“构”，案仿元本、郎本、钟本作“构”，范书、东观纪亦作“构”，今据改正。 
　　〔二五〕“民”，范书作“人”，当出唐人所改。“外方”以下三句，袁纪无。 
　　〔二六〕汉书礼乐志：“一朝失礼，则荒乱及之矣。”三国志魏书武帝传注：“自遭荒乱，率乏粮谷。”荒乱，谓荒年乱世也。 
　　〔二七〕“虚”，袁纪作“虐”。范书无此句。 
　　〔二八〕“怨”，袁纪作“冤”。 
　　〔二九〕“苦”，袁纪作“怨”。范书无此句。“所在”以下四句，东观纪无。 
　　〔三０〕此句，袁纪同，范书作“股肱以直为曲”，东观纪作“以直为曲”。 
　　〔三一〕汉世郡县，犹古之诸侯（语本后汉书左雄传），自辟属吏，恩礼如古陪臣，故太守令长，于属吏得蒙君父之称，虽于朝廷，不以为嫌也。郅恽事而外，见于后汉书者，若虞诩传：“先是宁阳主簿诣阙，诉其县令之枉……诩駮之曰：‘主簿所讼，乃君父之怨。’”公孙瓒传：“为郡小吏，……太守刘君坐事……徙日南，瓒……祭辞先人……曰：‘昔为人子，今为人臣，当诣日南，……便当长辞坟茔。’”刘表传：“遣从事韩嵩诣曹操，观望虚实，……嵩对曰：‘ 嵩至京师，天子假嵩一职，……则成天子之臣，将军之故吏耳，不复为将军死也。’”景君碑：“府君欲养，臣子弗留。”三国志董卓传注引谢承后汉书：“伍孚字德瑜，少有大节，为郡门下书佐。其本邑长有罪，太守使孚出教，敕曹下督邮收之。孚不肯受教，伏地仰谏曰：‘ 君虽不君，臣不可不臣，明府柰何令孚受教，敕外收本邑长乎？’”高堂隆传：“隆为督邮，督军名泰山太守薛恺，隆按剑叱曰：‘临臣名君，义之所讨也。’”钟毓传：“入为御史中丞侍中廷尉，听君父已后，臣子得为理谤，毓所创也。”晋书向雄传：“太守吴毅尝以公事罪雄，后迁黄门侍郎，武帝闻之，令雄复君臣之好。雄不得已，乃诣毅再拜曰：‘向获诏命，君臣义绝如何？’于是即去，武帝闻之大怒。” 皆谓长官为君父。 
　　〔三二〕袁纪作“孰举有罪”。 
　　〔三三〕论语季氏篇：“周任有言曰：‘陈力就列，不能者止。’危而不持，颠而不扶，则将焉用彼相矣。” 
　　〔三四〕“君臣俱丧”以下五句，范书、东观纪俱无，袁纪有。 
　　〔三五〕东观纪无“再拜”二字。 
　　　　谨按：礼谏有五，风为上，狷为下〔一〕。故入则造膝，出则诡辞〔二〕，善则称君，过则称己〔三〕；暴谏露言，罪之大者〔四〕。而歙于飨中，用延为吏，以紫乱朱〔五〕，大妨王命，造次颠沛，〔六〕不及讽谕，虽举觥彊歙可行也。今恽久见授任，职在昭德塞违〔七〕，为官择人，知延贪邪，罔上害民，所在荒乱，怨慝并作，此为恶积愆，非一旦一夕之渐也〔八〕。孔子以匹夫，朋徒无几，习射矍相之圃，三哲〔九〕而去者过半〔一０〕。汝南，中土大郡，方城四十〔一一〕，养老复敬〔一二〕化之〔一三〕。至延奸舋彰着，无与比崇。臧文仲有言：“见无礼于君者，若鹰鹯之逐鸟雀〔一四〕。”“农夫之务去草也”〔一五〕，何敢宿留〔一六〕？不即弹黜奸佞，而须于万人之中，乃暴引之，是为陷君〔一七〕。君子不临深以为高，不因少以为多〔一八〕，况创病君父，以为己功者哉？而论者苟眩虚声，以为美谈〔一九〕。汝南，楚之界也，其俗急疾有气决〔二０〕。然自君章之后，转相放式，好干上怵忮，以采名誉，末流论起于爱憎，政在陪隶也〔二一〕。 
　　〔一〕　文选为宋公求加赠刘前将军表注、臣轨下慎密章注引无“狷为下”三字，盖断章摘句耳。又臣轨注“风”作“讽”，古通。案后汉书李云传论：“礼有五谏，讽为上。”注：“五谏，谓讽谏、顺谏、窥谏、指谏、陷谏也。讽谏者，知祸患之萌而讽告也；顺谏者，出辞逊顺，不逆君心也；窥谏者，视君颜色而谏也；指谏者，质指其事而谏也；陷谏者，言国之害，忘身为君也。见大戴礼。”案今大戴礼佚此文。说苑正谏篇：“谏有五：一曰正谏，二曰降谏，三曰忠谏，四曰戆谏，五曰讽谏。孔子曰：‘吾其从讽谏矣乎。’”白虎通谏诤篇：“人怀五常，故知谏有五：其一曰讽谏，二曰顺谏，三曰窥谏，四曰指谏，五曰陷谏。讽谏者，智也，知祸患之萌，深睹其事未彰，而讽告焉，此智之性也。顺谏者，仁也，出辞逊顺，不逆君心，此仁之性也。窥谏者，礼也，视君颜色，不悦且却，悦则复前，以礼进退，此礼之性也。指谏者，信也，指者质也，质相其事而谏，此信之性也。陷谏者，义也，恻隐发于中，直言国之害，励志忘生，为君不避丧身，此义之性也。孔子曰：‘谏有五，吾从讽之谏。’”公羊传庄公二十四年解诂：“谏有五：一曰讽谏。孔子曰： ‘家不藏甲，邑无百雉之城，季氏自堕之。’是也。二曰顺谏，曹羁是也。三曰直谏，子家驹是也。四曰争谏，子反请归是也。五曰戆谏，百里子、蹇叔子是也。” 家语辨政篇：“孔子曰：‘忠臣之谏君，有五义焉：一曰谲谏，二曰戆谏，三曰降谏，四曰直谏，五曰讽谏，唯度主而行之。吾其从讽谏乎。’”诸书言五谏，颇有出入，故详录其文。应氏引礼“ 狷为下”，盖即大戴礼、白虎通之陷谏，故下文以“陷君”言之也。 
　　〔二〕　拾补曰：“文选注引下二句上有‘礼曰’二字。” 
　　〔三〕　“膝”，拾补曰：“公羊传是‘辟’字，而后来承用皆作‘ 膝’。”器案：此谷梁传文公六年文，抱经偶失检。原注云：“辟，君也，诡辞而出，不以实告人也。”韩诗外传三：“故善则称君，过则称己，臣下之义也。”蔡邕集杨赐碑：“匡辅本朝，忠言嘉谋，造膝危辞，言听升纳，亦不敢宣，密识潜功，贻于帝躬，家无遗草，论者不见。”又郑固碑：“造膝佹辞。”危、佹与诡通。文选傅亮为宋公求加赠刘前将军表吕延济注：“造膝，谓近天子，纳谏言也。” 
　　〔四〕　白虎通谏诤篇：“事君进思尽忠，退思补过，去而不讪，谏而不露。” 
　　〔五〕　论语阳货篇：“恶紫之夺朱也。” 
　　〔六〕　论语里仁篇：“君子无终食之间违仁，造次必于是，颠沛必于是。”集解引马融曰：“造次，急遽；颠沛，偃仆；虽急遽偃仆不违仁。” 
　　〔七〕　左传桓公六年文。 
　　〔八〕　易坤卦文言：“非一朝一夕之故，其所由来者渐矣。”汉书司马迁传：“非一朝一夕之故，其渐久矣。” 
　　〔九〕　拾补云：“‘哲’与‘誓’ 同，逸周书商誓解，‘哲王’作‘誓王’。” 
　　〔一０〕礼记射义：“孔子射于矍相之圃，盖观者如堵墙，射至于司马，使子路执弓矢出延射曰：‘贲军之将，亡国之大夫，与为人后者不入，其余皆入。’盖去者半，入者半。”注：“‘延’或为‘ 誓’。”器案：应氏所据礼记，与郑氏所引或本正合，正义亦以誓众言之。 
　　〔一一〕汉书地理志、续汉书郡国志俱言汝南郡三十七城，此言四十，举成数言。两京本“ 方”误“万”。 
　　〔一二〕“敬”，拾补曰：“疑‘教 ’。” 
　　〔一三〕拾补曰：“或有脱字。” 
　　〔一四〕见左传文公十八年。 
　　〔一五〕此左传隐公六年所载周任之言也。细玩应氏此文，似误揉合此二文为臧文仲之言，非是。 
　　〔一六〕宿留，汉人常语。史记封禅书：“宿留海上。”补武纪：“ 宿留之。”索隐：“音秀溜，宿留，迟待之意。”汉书五行志中之下：“王音因雉雊上言：‘……其宿留晓告人，具备深切。’”郊祀志：“宿留海上。”师古曰：“宿留，谓有所须待也。宿音先欲（马班字类作“就”）反，留音力就反。”李寻传：“ 宿留瞽言。”后汉书来历传：“此诚圣恩所宜宿留。” 东观汉纪和帝诏：“且复宿留。”文选求通亲亲表注引东观汉纪：“黄香留为尚书令，上疏云：‘以锥刀小用，蒙见宿留。’”治要引桓谭新论：“如遭上忽略，不宿留而听行其事，则当受强死也。”公羊传僖公元年注：“宿留城之。”孟子万章篇赵岐注：“宿留以答之。 ”又公孙丑篇：“故且宿留。”音义：“宿留，上音秀，下音霤。”列子黄帝篇释文：“留之，力救切，谓宿留而视之也。” 
　　〔一七〕案左传僖公十五年：“陷君于败。”又昭公二十五年：“陷君于难”，“陷君于大难”，即此文“陷君”之义。 
　　〔一八〕礼记儒行篇：“不临深而为高，不加少而为多。”大德本“ 因”误“囚”，宋本及余本俱作“ 因”。 
　　〔一九〕公羊传闵公二年：“鲁人至今以为美谈，曰犹望高子也。” 
　　〔二０〕管子水地篇：“楚之水淖弱而清，故其民轻果而贼。”史记货殖列传：“夫自淮北、沛、陈、汝南、南郡，此西楚也，其俗剽轻易发怒。 ”汉书地理志下：“汝南之别，皆急疾有气势。”扬雄荆州牧箴：“风剽以悍，气锐以刚。”释名释州国：“ 楚，辛也，其地蛮多而性急，数有战争，相争相害，辛楚之祸也。”初学记八引河图：“荆、扬角征会，气漂轻人声急。”论衡率性篇：“楚促急。”尚书禹贡疏、公羊传庄公十年疏、尔雅释地疏引李巡尔雅注：“荆州其气燥刚，禀性彊梁，故曰荆，荆，彊也。”阮籍乐论：“楚、越之风好勇，故其俗轻死。”刘昼新论风俗篇：“楚、越之风好勇，其俗赴死而不顾。” 
　　〔二一〕本书十反篇：“未离陪隶，不与宾于王。”后汉书袁绍传：“拔于陪隶之中。”注：“陪，重也。左传曰：‘王臣公，公臣卿，卿臣大夫，大夫臣士，士臣皂，皂臣隶，隶臣僚，僚臣仆，仆臣台。’又曰：‘是无陪台也。’陪隶犹陪台。”器案：左传云云，见昭公七年，正义云：“隶，隶属于吏也。 ”三国志魏书陈思王传：“昔毛遂赵之陪隶，犹假锥囊之喻，以寤主立功。” 
　　　　司空颍川韩棱，少时为郡主簿〔一〕，太守兴〔二〕被风病，恍忽〔三〕误乱，棱阴扶辅其政，出入二年〔四〕，署置教令无愆失。兴子尝出教，欲转徙吏，棱执不听，由是发露被考，兴免官，棱坐禁固〔五〕。章帝即位，一切原除也〔六〕。 
　　〔一〕　范书棱本传、袁纪十四俱谓为郡功曹，与此异。案汉代郡吏，主簿与功曹，并称要职，盖总省众事，职亲地近，秩位虽卑，而委任在诸曹之右，故当时往往以之相提并论。后汉书王堂传：“为汝南太守，教掾史曰：‘其宪章朝右，简覈才职，委功曹陈蕃；匡政理务，拾遗补阙，任主簿应嗣。’自是委诚求当，不复妄有辞教，郡内称治。”又王涣传：“太守陈宠入为大司农，和帝问曰：‘在郡何以为理？’宠顿首曰：‘臣任功曹王涣以简贤进能，主簿镡显以拾遗补阙，臣奉宣诏书而已。’和帝大说。”应氏与范、袁二氏互异之故，或即以其时常以之并称耶。 
　　〔二〕　范书、袁纪俱云葛兴，此当补“葛”字。 
　　〔三〕　“忽”，郎本、钟本作“惚 ”，下同。 
　　〔四〕　“出入二年”，范书同，袁纪作“辅助经年”。 
　　〔五〕　“由是”以下三句，袁纪作 “讼书以棱掩蔽兴疾，专郡事，不得复为吏”，范书作 “因令怨者章之，事下按验，吏以棱掩蔽兴病，专典郡职，遂至禁锢”。案左传成公二年：“子反请以重币锢之。”杜注：“禁锢勿令仕。”正义：“说文：‘锢，铸塞也。’铁器穿穴者，铸铁以塞之，使不漏；禁人使不得仕宦者，其事亦似之，故谓之禁锢，今世犹然。” 
　　〔六〕　范书云显宗，与应氏异。 
　　　　谨按：易称：“守位以仁。〔一〕”尚书：“无旷庶官。〔二〕”诗云：“彼君子不素餐兮。〔三〕” 论语：“陈力就列，不能者止。〔四〕”汉典，吏病百日，应免〔五〕。所以恤民急病，惩俗逋慝也。今兴官尊任重，经略千里，当听讼侍祠〔六〕，班诏劝课，早朝旰食〔七〕，夕惕若厉〔八〕，不以荣禄为乐，而以黔首为忧，位过招殃〔九〕，灵督其舋，风疾恍忽，有加无瘳。棱统机括〔一０〕，知其虚实，当听上病，以礼选引；何有上欺天子，中诬方伯〔一一〕，下诳吏民，扶辅耄乱，政自己出，虽幸无阙，罪已不容于诛矣。为人谋而不忠〔一二〕，爱人而以姑息〔一三〕，凡人不可，况于君子乎？上令兴负贪昧之罪，子被署用之愆，章问汹赫，父子湮没。执事如此，谓礼义何！棱宜禁固终身，中原非是。 
　　〔一〕　系辞下文。 
　　〔二〕　皋陶谟文。 
　　〔三〕　魏风伐檀文，今本“君子” 下有“兮”字。 
　　〔四〕　季氏篇文。 
　　〔五〕　史记汲黯列传：“黯多病，病且满三月，上常赐告者数。”集解：“如淳曰：‘杜钦所谓病满赐告，诏恩也。’”汉书汲黯传同。沈钦韩曰：“病满三月则当免，故优假之，复赐告也。唐会要八十一：‘职事官假满百日，即合停解。长庆二年四月，御史台奏检校司空兼太子少傅严绶疾病，假满百日，合停。敕严绶年位俱高，须加优异，宜依旧秩未要举停。’此则出自特恩，其常员百日例罢，沿汉制也。皇甫湜集韩文公神道碑云：‘病满三月免。’”器案：史记高纪集解：“孟康曰：‘汉律，二千石有予告、赐告。予告者，在官有功，最法所当得者也。赐告者，病满三月当免，天子优赐复其告，使得带印绶，将官属，归家治病也。’”（又见汉书高纪注）后汉书蔡邕列传注： “前书音义曰：‘吏病满百日当免也。’”册府元龟九０六：“魏李丰曰：‘台制，病满百日当解禄。’”当亦沿汉制也。 
　　〔六〕　文选让吏部封侯表注引汉官典职仪式选用：“四姓侍祠。”汉书郊祀志上：“泰山自有秘祠其巅，而泰山下祠五帝，各如其方，黄帝并赤帝所，有司侍祠焉。”侍祠，犹言陪祭。 
　　〔七〕　左传昭公二十年：“楚君大夫其旰食乎！”杜注：“旰，晏也。” 
　　〔八〕　易干卦文。 
　　〔九〕　钟本“殃”作“破”。 
　　〔一０〕庄子齐物篇：“其发若机括。”成疏：“机，弩牙也；括，箭括也。” 
　　〔一一〕盐铁论除狭篇：“今守、相亲剖符赞拜，莅一郡之众，古方伯之位也。受命专制，宰割千里，不御于内。” 
　　〔一二〕论语学而篇文。 
　　〔一三〕礼记檀弓上文。 
　　　　太原周党伯况，少为乡〔一〕佐〔二〕发党过于人中辱之〔三〕。党学春秋长安，闻报雠之义〔四〕，辍讲下辞归报雠，到与乡〔五〕佐相闻，期〔六〕斗日，乡佐多从正〔七〕往，使乡佐先拔刀，然后相击。佐欲直，令正击之，党被创，困乏，佐服其义勇〔八〕，箯舆养之〔九〕；数日苏兴，乃知非其家，即径归。其立勇果，乃至于是。 
　　〔一〕　“乡”，元误作“卿”，据孙校改正。 
　　〔二〕　器案：范书党本传、御览四八一、四九六引东观汉纪俱作“ 乡佐”。拾补曰：“续汉书百官志：‘乡佐，属乡，主民收赋税。’”案百官志五注引风俗通：“国家制度，大率十里一乡。” 
　　〔三〕　御览四八一引东观纪作“乡佐尝众中辱党父”，误。范书亦以为辱党，与应氏同。 
　　〔四〕　范书李贤注：“春秋书‘纪侯大去其国’，公羊传曰：‘大去者何？灭也。孰灭之？齐灭之。曷为不言齐灭之？为襄公讳也。齐襄公九世祖哀公，亨于周，纪侯谮之也，故襄公雠于纪。九世犹可复雠乎？虽百世可也。’” 
　　〔五〕　元亦误作“卿”，下同，据范书、东观纪改。 
　　〔六〕　范书“期”下有“克”字。 
　　〔七〕　御览四九六引东观汉纪“正 ”作“兵”，此亦当作“兵”，形近而误，下同。 
　　〔八〕　惠栋曰：“案春秋之义，复雠以死败为荣，故乡佐服其义也。义见何氏公羊。” 
　　〔九〕　范书作“舆归养之”。说文：“箯，竹舆也。”公羊传文公十五年：“齐人归公孙敖之丧，笋将而来也。”注：“笋者，竹箯，一名便舆。”史记陈余传：“上使泄公持节问之，箯舆前。”集解：“韦昭曰：‘舆如今舆床，人舆以行。’”索隐： “服虔曰：‘编竹木如今峻，可以粪除也。’”御览四八一引东观汉纪作“与归养之”，误。 
　　　　谨按：孝经：“身体发肤，受之父母，不敢毁伤，孝之始也。〔 一〕”乐正子春下堂而伤足，三月〔二〕不出，既瘳矣，犹有忧色。身无择行，口无择言〔三〕，脩身慎行，恐辱先也。而伯况被发，则得就业，乡佐虽云凶暴，何缘侵己？今见辱者，必有以招之。身自取焉，何尤于人。亲不可辱，在我何伤。凡报雠者，谓为父兄耳〔四〕，岂以一朝之忿，而肆其狂怒者哉〔五〕？既远春秋之义，殆令〔六〕先祖不复血食，不孝不智，而两有之；归其义勇，其义何居〔七〕？ 
　　〔一〕　开宗明义章文。 
　　〔二〕　礼记祭义、大戴礼记曾子大孝篇、吕氏春秋孝行篇“三月”俱作“数月”，吕览旧校云：“一作‘三月’。”与此同。 
　　〔三〕　孝经卿大夫章文。三国志魏书邴原传引原别传：“原亦以高远清白，颐志澹泊，口无择言，身无择行，故英伟之士向焉。”（又见册府元龟五九八）论衡自纪篇：“口无择言，笔无择文。”案尚书吕刑：“敬忌，罔或有择言在身。”王引之述闻曰：“择读为斁，洪范：‘彝伦攸斁。’郑注训斁为败（史记宋世家集解），说文：‘●，败也。’引商书曰： ‘彝伦攸●。’斁、●、释，古音并同。” 
　　〔四〕　公羊传定公四年：“父不受诛，子复雠，可也；父受诛，子复雠，推刃之道也，复雠不除害。” 
　　〔五〕　论语子路篇：“一朝之忿，忘其身以及其亲，非惑与？”案下文“不智”，即承论语“惑”字而言。荀子荣辱篇：“斗者忘其身者也，行其少顷之怒，而丧终身之躯，然且为之，是忘其身也。 ” 
　　〔六〕　“令”原作“今”，从拾补校改。 
　　〔七〕　御览四四一引杜预女记：“ 申屠蟠奏记外黄令梁配云：‘昔太原周党，感春秋之义，辞师复雠，当时论者，犹高其节。’”又见后汉纪二五。 
　　　　汝南陈茂君因〔一〕，为荆州刺史〔二〕，时南阳太守灌恂，本名清能，茂不入宛城〔三〕，引车到城东，为友人卫修母拜，到州。〔四〕恂〔五〕先是茂客，仕苍梧还，到修家〔六〕，见修母妇，说修坐事系狱当死，因诣府门，移辞乞恩，随辈露首〔七〕，入坊中，〔八〕容止严恪，须眉甚伟。太守大惊，不觉自起，立赐巾延请，甚嘉敬之，即焉出修。南阳士大夫谓恂〔九〕能救解修。茂弹绳不挠，修竟极罪，恂亦以它事去。南阳疾恶〔一０〕杀修，为之语曰：“卫修有事，陈茂治之〔一一〕，卫修无事，陈茂杀之。” 
　　〔一〕　谢承后汉书：“汝南陈茂，尝为交址别驾。旧刺史行部，不渡涨海。刺史周敞欲到珠崖、儋耳，茂谏曰：‘不宜履险。’敞不听，涉海遇风，船欲颠覆。茂拔剑诃骂水神，风即止息，方得济。 ”（ 书钞七三、类聚八、白帖六、御览六０、文选芜城赋注、游赤石进帆海诗注引）当即此人。 
　　〔二〕　御览二五五引黄泰交广记： “秦兼天下，改州牧为刺史，朱明之时，则出巡行封部，玄英之月，则还诣天府表奏。刺史，言其刺举不法，史者，使也。” 
　　〔三〕　宛城，南阳郡治。 
　　〔四〕　拾补曰：“此下叙次舛错，甚不明白，今欲稍加改易，未必尽如原文，但略使情事分明而已。此数语先叙茂之本意如此，然后到州也。” 
　　〔五〕　拾补校“恂”作“修”。 
　　〔六〕　“到”上，拾补校补“茂” 字。又曰：“此方正叙，故知上是先探茂之本意，不然，复矣。” 
　　〔七〕　愆礼篇：“丧者、讼者，露首草舍。”凡谢罪皆免冠谢，故称露首。汉书黄霸传： “尚书令受丞相对，霸免冠谢罪。”霍光传：“入免冠顿首谢。”朱云传：“左将军辛庆忌免冠解印绶，叩头殿下。” 
　　〔八〕　御览五二六引汝南先贤传： “薛苞归先人冢侧坊中。”文选景福殿赋注：“坊，别屋也。” 
　　〔九〕　拾补校“恂”作“茂”。 
　　〔一０〕拾补校“恶”作“茂”。 
　　〔一一〕拾补校“治”作“活”，云：“与‘杀’协。” 
　　　　谨按：春秋：“王人之微，处于诸侯之上。〔一〕”坐则专席，止则专馆，朱轩驾驷，威烈赫奕〔二〕。就恂素为官速谤〔三〕，当便入传〔四〕，引见诘问，纠其赃状，以时列闻〔五〕。文王日昃不暇食〔六〕，周公坐而俟旦〔七〕，且非为己私，皆公也。何有忘百姓涂炭之急〔八〕，便迺光昭旧交之问乎〔九〕？鲍宣州牧，行部〔 一０〕多宿下亭〔一一〕，司直举劾〔一二〕，以为轻威损〔一三〕命，坐之刑黜〔一四〕。今茂泯弃天常〔一五〕，进止由己。孰使毁之？小人誉之，自我为之，古人病诸，以为大讥〔一六〕。茂与修善，由〔一七〕鸱鸮之爱其子，适所以害之者〔一八〕。 
　　〔一〕　公羊传僖公八年：“春王正月，公会王人、齐侯、宋公、卫侯、许男、曹伯、陈世子钦、郑世子华，盟于洮。王人者何？微者也。曷为序乎诸侯之上？先王命也。”谷梁传曰：“王人之先诸侯，何也？贵王命也。朝服虽敝，必加于上；弁冕虽旧，必加于首；周室虽衰，必先诸侯。”周礼内司服职注： “春秋之义，王人虽微者，犹序乎诸侯之上，所以尊尊也。”汉书翟方进传：“春秋之义，王人微者，序乎诸侯之上，尊王命也。”贞观政要纳谏篇附直谏篇：“传称王人虽微，列于诸侯之上，诸侯用之为公即是公，用之为卿即是卿，若不为公卿，即下士于诸侯也。” 
　　〔二〕　此当是汉师春秋遗说。 
　　〔三〕　左传庄公二十二年：“敢辱高位，以速官谤。” 
　　〔四〕　后汉书光武纪上注：“传舍，客馆也。传音知恋反。” 
　　〔五〕　列读如六朝人弹事列称之列。文选报任少卿书：“终不能自列。”李善注：“说文：‘列，分解也。’”则自我辩解亦谓之列。 
　　〔六〕　尚书无逸：“文王自朝至于日中昃，不遑暇食。”国语楚语左史倚相引周书曰：“ 文王至于日中昃，不遑暇食。”史记周本纪：“文王日中不暇食以待士。”汉书董仲舒传：“周文王至于日昃不暇食。” 
　　〔七〕　孟子离娄下：“周公思兼三王以施四事，其有不合者，仰而思之，夜以继日，幸而得之，坐以待旦。” 
　　〔八〕　尚书仲虺之诰：“民坠涂炭。”孔传：“民之危险，若陷泥坠火。” 
　　〔九〕　“问”，元大德本误作“门 ”，宋本及余本俱作“问”。左传隐公三年：“光昭先君之令德。” 
　　〔一０〕汉书朱博传：“为刺史行部。”师古曰：“行音下更反。”续汉书百官志五：“诸州常以八月巡行所部郡国，录囚徒，考殿最。” 
　　〔一一〕下条亦有下亭，亭之制详佚文，下亭犹言下县下邑，盖以别于京师、郡、县治之都亭也。 
　　〔一二〕续汉书百官志一：“司徒公一人，本注：‘世祖即位，以武帝故事置司直，居丞相府，助督录诸州，建武十八年省也。’”刘昭注：“献帝起居注曰：‘建安八年十二月，复置司直，不属司徒，掌督中都官，不领诸州。九年十二月，诏司直比司隶校尉，坐同席，在上，假传，置从事三人，书佐四人。 ’”后汉书献纪：“建安八年，初置司直官，督中都官。”李贤注：“司直秩比二千石，武帝元狩五年置，掌佐丞相，举不法也。建武十一年省，今复置之。”惠栋补注曰：“汉名臣奏张禹奏曰：‘案今丞相奏事，司直持案，长史持簿。’栋案其时司直，掌督中都官，不属司徒也。” 
　　〔一三〕“损”，胡本误“捐”。 
　　〔一四〕汉书鲍宣传：“宣字子都，渤海高城人也。哀帝初，大司空何武除宣为西曹掾，甚敬重焉，荐宣为谏大夫，迁豫州牧，岁余，丞相司直郭钦奏宣：‘举错烦苛，代二千石署吏听讼，所察过诏条，行部乘传去法驾，驾一马，舍宿乡亭，为众所非。’ 宣坐免归家。”周寿昌汉书注补正曰：“景纪：‘中六年五月，特诏车驾衣服宜称，不如法令者，上丞相、御史请之。’张敞传：‘敞无威仪，时罢朝会，使御吏驱，自以便面拊马。终以此不得大位。’宣领豫州牧，位甚尊而行部简略，故郭钦以违制劾奏。后汉书谢夷吾传：‘为钜鹿太守，以行春乘柴车，从两吏，冀州刺史上其仪序失中，有损国令，左转下邳令。’盖其制至后汉犹然也。” 
　　〔一五〕左传哀公六年：“夏书曰： ‘惟彼陶唐，帅彼天常。’”杜注：“言尧循天之常道。” 
　　〔一六〕淮南子说山篇：“小人之誉人，反以为损。”注引谚曰：“ 问谁毁之，小人誉之。”应氏此文，正与高合，拾补未能详考，遂云“文有讹误”，失之专辄。 
　　〔一七〕“由”，通“犹”。 
　　〔一八〕吕氏春秋分职篇：“譬白公之啬，若枭之爱其子也。”注：“枭爱其子，子长而食其母也。”（淮南道应篇同）意林引桓谭新论：“枭生子，长食其母，乃能飞。”诗邶风旄丘：“流离之子。 ”陆玑疏云：“流离，枭也，自关而西，谓枭为流离。其子适长大，还食其母。故张奂云‘鹠鷅食母’，许慎云‘枭，不孝鸟’是也。”刘子新论贪爱章：“炎洲有鸟，其名曰枭，妪伏其子，百日而长，羽翼既成，食母而飞。”禽经：“枭鸱害母。”注云：“枭在巢，母哺之，羽翼成，啄母自翔去也。”文选檄吴将校部曲文注：“韩诗曰：‘鸱鸮，既取我子，无毁我室。’鸱鸮，鸋鴃，鸟名也。鸱鸮所以爱养其子者，适以病之。爱养其子者，谓坚固其窠巢。病之者，谓不知托于大树茂枝，反敷之苇●，风至●折巢覆，有子则死、有卵则破，是其病也。”今案：荀子劝学篇载此事作蒙鸠，大戴礼记劝学篇作●鸠，说苑善说篇作鹪鹩，类聚九二引诗义疏云：“鸱鸮似黄雀而小，喙刺如锥，取茅为窠，以麻紩之，悬着树枝。幽州谓之鹞鴃，或曰巧妇，或曰女匠，关西谓之篾雀。诗曰：‘肇允彼桃虫。’今鹪鹩是也。”陈乔枞三家诗遗说考引应氏此文云：“鲁家说鸱鸮与韩同。” 
　　　　度辽将军〔一〕安定皇甫规威明〔二〕，连在大位，欲退避弟，〔三〕数上病，不见听，会友人上郡太守王旻〔四〕物故〔五〕，规素缟到下亭迎丧〔六〕，发服送之〔七〕，因令客密告并州刺史胡芳〔八〕，言规擅远军营，赴私违公，当及举奏〔九〕。答曰：“威明欲得避弟，故作激发〔一０〕，我为朝廷惜其功用，何能为此私家计耶？〔一一〕”规后为中郎将，督并、凉、益三州，时有党事，惧见及，因先自上言〔一二〕：“臣前荐故太常〔一三〕张涣〔一四〕，才任将帅〔一五〕，是附党也。又臣论输左校〔一六〕，时太学生张凤等上书讼臣，是为党人所附也〔一七〕。昔有畏舟之危，而自投水者，盖忧难与处乐其亟决。〔一八〕” 
　　〔一〕　汉书昭纪注引应劭曰：“当度辽水往击之，故以度辽为官号。”后汉书安纪注引汉官仪：“度辽将军屯五原曼柏县。” 
　　〔二〕　范书规本传云：“安定朝那人。”汉书地理志下“安定朝那”注引应劭曰：“史记故戎那邑也。”惠栋曰：“孙勉云：‘汉初有皇父鸾者，自鲁徙居武陵，改父为甫，后汉安定太守隽始居安定朝那，为西州着姓，又徙居京兆。’” 
　　〔三〕　拾补云：“范书讹‘第’，注亦谬解，依此书作‘弟’为是。”钱大昕曰：“避弟，谓己避位，而弟得辟召也。”器案：作“弟”是，范书鲁恭传：“恭怜（其弟）丕小，欲先就其名，讬疾不仕，郡数以礼请，谢不肯应。”则避弟欲就其名者，东汉尚有鲁恭，非止有一皇甫规也。西汉有韦玄成让爵辟兄，事亦相类。 
　　〔四〕　后汉书灵纪：“熹平六年十二月，永安太仆王旻下狱死。”或即此人。 
　　〔五〕　汉书苏武传注，师古曰：“ 物故，谓死也，言其同于鬼物而故也。一说，不欲斥言，但言其所服用之物，皆已故耳。”器案：物借歾字，说文：“歾，终也。”师古所载二说，都属望文生训。 
　　〔六〕　范书作“规缟素越界到下亭迎之”。 
　　〔七〕　范书无此句。 
　　〔八〕　通鉴胡注云：“度辽将军屯西河界，并州刺史所部也。”案上引汉官仪，谓度辽将军屯五原曼柏，胡三省谓屯西河界，盖以五原、西河二郡，俱属并州，胡氏因而致误，并亦未详其所在，仅就地望为言也。 
　　〔九〕　“及”，范书作“急”，急亦从及得声。 
　　〔一０〕范书作“威明欲避第仕涂，故激发我耳”。 
　　〔一一〕范书作“吾当为朝廷爱才，何能由此子计邪”。 
　　〔一二〕范书作“及党事大起，天下名贤，多见染逮，规虽为名将，素誉不高，自以西州豪杰，耻不得豫，乃先自上言云云”御览六三０引续汉书同。 
　　〔一三〕后汉书光武纪上：“光武为太常偏将军。”注：“前书曰：‘奉常，秦官，景帝更名太常。’应劭汉官仪曰：‘欲令国家盛大，社稷常存，故称太常。’” 
　　〔一四〕“焕”，范书、续汉书俱作 “奂”，当据改。拾补曰：“范书作‘故大司农张奂（器按续汉书同），奂由大司农转太常，规荐以自代之时，奂为中郎将。” 
　　〔一五〕范书、续汉书俱无此句。按规本传云：“征拜度辽将军，至营数月，上书荐中郎将张奂以自代，曰：‘臣闻人无常俗，而政有治乱，兵无强弱，而将有能否。伏见中郎将张奂才略兼优，宜正元帅，以从众望；若犹谓愚臣宜充军事者，愿乞冗官，以为奂副。’朝廷从之。”通鉴注：“元帅，谓度辽将军也。” 
　　〔一六〕范书“臣”下有“昔”字。李贤注引汉官仪：“左校，属将作大匠也。” 
　　〔一七〕规本传：“以余寇不绝，坐系廷尉，论输左校。诸公及太学生张凤等三百余人，诣阙讼之。”案后汉书李膺传：“时侍御史景毅，其子为膺门徒，不及于谴；毅慨然曰：‘本谓膺贤，遣子师之；岂可漏夺名籍，苟安而已？”遂自表以免。时人义之。”此亦当时附党之事，自是一时风尚。 
　　〔一八〕“昔有”以下，范书作“臣宜坐之”。札移曰：“‘与处’，应氏谨案述此语作‘ 于处’，于义较长。此皇甫规自言身负大罪，忧难安处，冀朝廷亟决，心以为乐；故应氏断之云‘杀决可也’ ，即承规自请之辞而言。（卢氏谓规罪不至此●仲远，言之太易，未喻其恉。又案淮南子泛论训云：‘楚人有乘船而遇大风者，波至而恐，自投于水。’皇甫规盖本于彼。）” 
　　　　谨按：诗云：“淑人君子，其仪不忒；其仪不忒，正是四国。”〔一〕传曰：“一心可以事百君，百心不可事一君。〔二〕”论语：“夫子温良恭俭让以得之。〔三〕”立朝忘家，即戎忘身〔四〕。身且忘之，况于弟乎？方殊俗越溢，大为边害，朝廷比辟公〔五〕旰食。规义在出身，折冲弭难；而诛伐已定，当见镇慰。何有挟功，苟念去位？弟实隽德，不患无位〔六〕。而〔七〕徒阘茸，何所堪施？彊推毂之〔八〕，乱仪干度。孝武皇帝为骠骑将军〔九〕霍去病治第舍〔一０〕，敕令视之，曰：“匈奴不灭，何以家为！”去病外戚末属，一切〔一一〕武夫，尚能抗节洪毅；而规世家纯儒〔一二〕，何独负哉〔一三〕？又以党事先自劳炫。如有白验，其于及己〔一四〕；而形兆求不可得，唯是从〔一五〕，何惮于病〔一六〕？曰“畏舟之危，自投于水，忧难于处乐其亟决”，主幸必不坐。太〔一七〕誓有云：“民之所欲，天必从之。”天作孽，犹可违；自作孽，不可逭。〔一八〕人之所忌，炎〔一九〕自取之〔二０〕。盖〔二一〕、严、〔二二〕杨恽，勋着王室，言事过差，皆伏大辟，以隆主威，抑骄侵也〔二三〕。规顾弟，私也；离局〔二四〕，奸也；诱巧，诈也；畏舟，慢也：四罪是矣，杀决可也〔二五〕。 
　　〔一〕　曹风鸤鸠文。 
　　〔二〕　晏子春秋内篇问下：“晏子曰：‘一心可以事百君，百心不可以事一君。’”（器案“百心”原作“三心”，涉上“三君之心”而误，兹据孔丛子诘墨篇及意林、类聚二０引校改。）说苑反质篇：“一心可以事百君，百心不可以事一君。”（又见列女传母仪魏芒慈母传。又说苑谈丛篇亦有此文。） 
　　〔三〕　学而篇文。 
　　〔四〕　文选西征赋注引六韬：“为将者受命忘家，当敌忘身。”尉缭子武议篇：“将受命之日忘其家，张军宿野忘其亲，援枹而鼓忘其身。”史记司马穣苴传：“将受命之日则忘其家，临军约束则忘其亲，援枹鼓之急则忘其身。”孔丛子问军礼篇：“古者，大将受命而出，则忘其家，即戎陈师，则忘其身。 ”说苑指武篇：“受命而出忘其国，即戎忘其家，闻枹鼓之声，唯恐不胜，忘其身，故必死。”后汉书高彪传：“古之君子，即戎忘身。”刘子新论兵术篇：“临军之日，则忘其亲，援枹之时，则忘其身。” 
　　〔五〕　拾补曰：“‘比辟公’三字疑衍。” 
　　〔六〕　论语里仁篇：“不患无位，患所以立。” 
　　〔七〕　“而”，拾补曰：“‘如’ 同。” 
　　〔八〕　史记魏其武安侯列传：“推毂赵绾为御史大夫。”索隐：“ 按推毂，谓自卑下之，如为之推车毂也。”又郑当时传：“其推毂士及官属丞史。”正义曰：“推毂，谓荐举人如车毂转运无穷也。”汉书窦婴田蚡传注：“推毂，谓升荐之，若转车毂之为。” 
　　〔九〕　御览二三八引应劭汉官仪： “汉兴，置骠骑将军，位次丞相。” 
　　〔一０〕大德本、朱藏元本、仿元本、两京本、胡本“第”误“弟”，宋本及余本作“第” ，与史记卫将军骠骑传、汉书霍去病传合。又汉书无“ 舍”字。 
　　〔一一〕史记荆燕王世家：“皆高祖一切功臣。”索隐：“犹一例同时也。” 
　　〔一二〕案范书规本传：“以诗、易教授门徒三百人。”蔡中郎集荐皇甫规表：“伏见护羌校尉皇甫规，少明经术，道为儒宗。”陶渊明集圣贤群辅录：“文帝令及甄表状：‘规少有岐嶷正直之节，对策指刺黄门，梁冀不能用，退隐山谷，敦乐诗、书。’ ”仲远称规为纯儒，盖即谓此。 
　　〔一三〕器案：负谓不如人也，此本当时课殿最之制为言，盖指斥皇甫之不如霍也。汉书儿宽传：“以负租课殿，当免。”春秋繁露考功名篇，言考试法分九等，三三列之，各有上中下三等，以一为最，五为中，九为殿。有余归之于中，中而上者有得，中而下者有负，得少者以一益之至于四，负多者以四减之至于一，此其大较也。续汉书百官志五注补引胡广曰： “秋冬岁尽，各计县户口垦田，钱谷出入，盗贼多少，上其集簿，丞尉以下，岁诣郡课校其功，功多尤为最者，于廷尉（当作“慰”）劳勉之，以劝其后，负多尤为殿者，于后曹别责，以纠怠慢也。诸对辞穷尤困收主者。掾史关白太守，使取法丞尉缚责以明下，转相督敕，为民除害也。明帝诏书‘不得僇辱黄绶’，以别小人吏也。”后汉书光武纪下：“建武十六年冬十月，遣使者下郡国……其牧守令长，坐界内盗贼而不收捕者，又以畏懦捐城委守者，皆不以为负，但取获贼多少为殿最，唯蔽匿者迺罪之。”又章纪：“ 元和元年二月甲戌诏：‘自牛疫以来，谷食连少，良繇吏教未至，刺史二千石不以为负。其令郡国募人无田欲徙它界就肥饶者，恣听之，到在所，赐给公田，为雇耕佣赁种□，贳与田器，勿收租五岁，除算三年，其后欲还本乡者勿禁。’”诸所言负，皆以胡广汉官解诂所列各条为准，建武十六年诏所课者，即以“盗贼多少”为功负也，元和元年诏所课者，即以 “钱谷出入”为功负也，李贤乃释负为忧，误矣。 
　　〔一四〕拾补曰：“此下有讹脱。” 
　　〔一五〕案此句疑当作“唯□是从” ，“唯”下脱一字。 
　　〔一六〕左传僖公七年：“心则不竞，何惮于病。” 
　　〔一七〕“太”，拾补校作“大”，案今本尚书作“泰”。 
　　〔一八〕此四句，尚书太甲中文。 
　　〔一九〕“炎”，拾补曰：“‘焰’ 同。”朱筠曰：“今本‘天’字固误，‘炎’字似由‘ 焰’字之讹欤？”案何本误作“天”。 
　　〔二０〕左传庄公十四年：“人之所忌，其气焰以取之。”释文：“ 传作‘炎’，音艳，注仍作‘焰’ 。”案：石经、敦煌卷子本作“炎”，汉书五行志、艺文志并作“炎”，颜师古曰：“‘炎’读与‘焰’同。 ”潜夫论巫列篇亦作“炎”，续汉书五行志赞曰：“妖岂或妄，气炎以观。” 
　　〔二一〕“盖”，拾补曰：“指宽饶。” 
　　〔二二〕“严”，拾补曰：“当谓严助，然其死不因言事。” 
　　〔二三〕盖宽饶、杨恽事，并详汉书本传。 
　　〔二四〕左传成公十五年：“栾针曰：‘侵官，冒也；失官，慢也；离局，奸也。’”即此文所本。杜注：“远其部曲为离局。”后汉书袁绍传： “讨曹操檄曰：‘时冀州方有北向之警，未遑离局。’ ”亦用左传文，义与此同。规擅远军营，劭通之曰：“ 离局奸也。”此亦春秋决事比之义也。又案：白帖十二引礼：“各司其局。”抱朴子外篇君道：“立朝牧民者，不得侵官越局。”局义与此同，即部分之谓也。 
　　〔二五〕拾补曰：“规之罪不至此，何言之太易耶！” 
　　　　南阳五〔一〕世公〔二〕，为广汉太守，与司徒长史〔三〕段辽叔同岁〔四〕，辽叔太子〔五〕名旧，才操卤〔六〕钝，小子髡既见齿乡党，到见股肱曰：“ 太守与辽叔同岁，恩结缔素，薄命早亡，幸来临郡〔七〕，今年且以此相饶〔八〕，举其子，如无罪，得至后岁贯鱼之次〔九〕，敬不有违。”有主簿〔一０〕柳对曰：“明府谨终追远〔一一〕，兴微继绝；然旧实不如髡，宜可授之。”世公于是厉声曰：“丈夫相临，儿女尚欲举之，何谓高下之间耶？释兄用弟，此为故殃段氏之家，岂称相遭遇之意乎？”竟举旧也。世公转换南阳，与东莱太守蔡伯起同岁，欲举其子，伯起自乞子瓒尚弱，而弟琰幸以成人，是岁举琰，明年复举瓒。瓒十四未可见众，常称病，遣诣生，交到十八〔一二〕，乃始出治剧〔一三〕平春长，上书：“臣甫弱冠，未任宰御，乞留宿卫。”尚书劾奏：“增年受选，减年避剧〔一四〕，请免瓒官。”诏书：“左迁武当左尉。〔一五〕 ”会车骑将军冯绲〔一六〕南征武陵蛮、夷，绲与伯起同时公府辟，瓒为军曲候〔一七〕。瓒归卧家，军功除新阳长〔一八〕，官至下邳相〔一九〕。 
　　〔一〕　拾补曰：“五姓，乃五子胥之后。”案广韵于五字注云‘五姓’，而于伍字不言姓，故伍参，汉书古今人表作五参，伍员，吕氏春秋异宝篇、抱朴子嘉遁篇作五员，而古今人表作五子胥也。 
　　〔二〕　案华阳国志蜀郡士女王阜字世公，以世公为字，正与此同，事类赋二三、御览九０六引萧广济孝子传，伍袭字世公，疑即此人。 
　　〔三〕　御览二０九引汉官仪：“太尉、司徒、司空长史，秩比千石，号为毗佐三台，助和鼎味。” 
　　〔四〕　同岁，谓同年被选举之人。下文：“世公转换南阳，与东莱太守蔡伯起同岁。”穷通篇：“萧令吴斌，与司徒韩演同岁。”孔丛子连丛子下：“鲁人有同岁上计而死者。”汉敦煌长史武班碑： “金乡长，河间高阳史恢等追维昔日同岁，即署孝廉。 ”柳敏碑：“县长同岁犍为属国赵台公。”后汉书李固传：“有同岁生得罪于冀，亡奔邵。”御览四０九引三辅决录：“游殷为胡轸所害，同郡吉伯房、郭公休与殷同岁相善，为缌麻三月。”又二六八引汝南先贤传：“ 黄浮字隐公，阳安人，除为虑长、濮阳令，同岁子为都市掾，犯法当死，一郡尽为之请，浮曰：‘周公诛二弟，石碏讨其子，今维同岁子，浮所不能教也。’三国志魏书武帝传：“公与韩遂父同岁孝廉。”又注引魏武故事：“武帝让县自明杰志令：‘孤始举孝廉，……顾视同岁中年有五十，未名为老，内自图之，从此却去三十年，待天下清，始与同岁中始举者等耳。’”案孔融、陈群皆有同岁论，后汉书董卓传注引同岁名，盖犹后世之所谓同年录。 
　　〔五〕　“太”，拾补校作“大”。 
　　〔六〕　“卤”，拾补云：“‘鲁’ 同。” 
　　〔七〕　临谓临莅。本书山泽篇林条：“予前临郡。”文选蔡伯喈陈太丘碑文：“河南尹种府君临郡。”又潘安仁杨荆州诔，前言“临轵作令”，后言“君莅其任”。 
　　〔八〕　相饶，犹言相容。三国志魏书文帝传注：“吴质，济阴人也，自以少时，不为本郡所饶。”抱朴子自序篇：“洪者，君之第三子也，生晚，为二亲所娇饶，不见督以书史。”吴均去妾赠夫诗： “愿君忆畴昔，片言时见饶。”北齐书樊逊传：“逊少学，常为兄仲优饶。”隋书刘炫传：“自序云：‘性本愚蔽，家业贫窭，为父兄所饶，厕缙绅之末。’”诸饶字义与此同，可以互证。 
　　〔九〕　易剥卦：“六五，贯鱼以宫人宠，无不利。”注：“贯鱼，谓此众阴也，骈头相次，似贯鱼也。”此用为铨次而进意。通典十四选举二： “至和帝时，梁武帝为丞相，上表曰：‘前代选官，皆立选簿，应在贯鱼，自有诠次，胄籍升降，行能臧否，或素定怀抱，或得之余论，故得简通宾客，无俟扫门。 ’” 
　　〔一０〕通鉴三三胡注：“汉三公府皆有主簿，录省众事。簿，文籍也，以版书之。” 
　　〔一一〕论语学而篇：“慎终追远，民德归厚也。”孔安国曰：“慎终者，丧终其哀；追远者，祭尽其敬。君能行此二者，民化其德，皆归于厚也。” 
　　〔一二〕汉人年十八始服官政。汉书儒林传：“太常择民年十八以上，仪状端正者，补博士弟子。”又霍去病传：“以皇后姊子，年十八为侍中。 ”又终军传：“年十八选为博士弟子，至府受遣；太守闻其有异材，召见军，甚奇之，与交结。军揖太守而去，至长安上书言事，武帝异其文，拜为谒者，给事中。 ”与此可以互证。又“诣”疑“ 诸”讹。 
　　〔一三〕案汉代县分剧平二种，后汉书安纪：“永初元年诏：‘自今长吏被考竟未报，自非父母丧，无故辄去职者，剧县十岁，平县五岁以上，乃得次用。’”汉旧仪上：“刺史举民有茂材，移名丞相，丞相考召，取明经一科，明律令一科，能治剧一科，各一人。”潜夫论考绩篇：“明经、宽博、武猛、治剧，此皆名自命而号自定。” 
　　〔一四〕三国志魏书司马朗传：“十二试经为童子郎，监试者以其身体壮大，疑朗匿年，劾问，朗曰：‘朗之内外，累世长大，朗虽稚弱，无仰高之风，损年以求早成，非志所为也。’监试者异之。” 宋书孝义何子平传：“母本侧庶，籍注失实，年未及养，而籍年已满，便去职归家。时镇军将军顾觊之为州上纲，谓曰：‘尊上年实未八十，亲故所知，州中差有微禄，当启相留。’子平曰：‘公家正取信黄籍，籍年既至，便应扶侍私庭，何容以实年未满，苟冒荣利。’” 此则因其亲籍年不实，而自引退。盖古代服政官有限年之制，于是速成之辈，躁进之徒，往往有匿年以求入仕途者，据此所载，则自汉时已然矣。尔后则官年与实年之弊端，殆与封建制度相终始焉。 
　　〔一五〕续汉书百官志五：“尉，大县二人，小县一人。”本注曰：“尉主盗贼，凡有贼发，主名不立，则推索行寻，案察奸宄，以起端绪。”注引应劭汉官曰：“大县，丞、左右尉，所谓命卿三人；小县，一尉一丞，命卿二人。” 
　　〔一六〕详怪神篇。 
　　〔一七〕续汉书百官志一：“大将军营五部，……部下有曲，曲有军候一人，比六百石。” 钟本“候”作“尉”，非是。 
　　〔一八〕水经颍水注引应劭曰：“新阳县在新水之阳。” 
　　〔一九〕汉书地理志上，东海郡下邳注引应劭曰：“邳在薛，其后徙此，故曰下邳。”水经泗水注引应劭曰：“奚仲自薛徙居之，故曰下邳也。” 案后汉书孝明八王传，刘衍封下邳王，蔡瓒为下邳相，当在愍王刘意时。俞樾茶香室丛钞三曰：“案此一事，可见汉时弊政，不减后世。五世公所到之处，其举孝廉，但举其年家子耳，甚者，子弟蝉联，而及乳臭之儿，亦忝名器，斯今人所不至此也。至于增年减年，以意为之，当时文籍，漫无稽考，可以想见。及为尚书所劾，乃又夤缘戎幕，叨冒军功，高卧家中，策勋幕府。然则近代军功保举之滥，亦犹行者之道矣。” 
　　　　谨按：古无孝廉，唯有贡士〔一〕，贡士恩义，经传无以〔二〕也。春秋诸侯朝觐会遇，大夫亦豫其好。礼记曰：“大夫三月葬，同位毕至〔三〕。”此言谨终悼亡，不说子弟当见宠拔也。鲁有后成叔〔四〕聘卫，右宰谷〔五〕留而觞之，陈乐而不乐，酒酣而不饮〔六〕，送〔七〕以璧〔八〕，其妻孥，●宅〔九〕而居之，分禄而食之，其子长乃〔一０〕辟〔一一〕。孔子称：“可寄百里之命，讬六尺之孤，临大节而不可夺。〔一二〕”相于〔一三〕之义，具于此矣。语有曰：“ 白头如新，交盖如旧。〔一四〕”箪食壶浆〔一五〕，会于树阴，临别眷眷，念在报效；何有同岁相临，而可拱默者哉？春秋因其可褒而褒之〔一六〕，若乃世公二郡之举，斯为过矣。然世人亦多浅薄，在者无慇勤之谊〔一七〕，亡者无顾覆之施，饥〔一八〕寒缓急〔一九〕，视之若遗；非徒如此而已，至有可否之际，受刑诛者。人各有心，两不得中〔二０〕。夫孝廉平除〔二一〕，则有社稷民人〔二二〕，伤及民人，实宜料度，以为后图〔二三〕。 
　　〔一〕　书钞设官部引汉官仪：“孝廉古之贡士，耆儒甲科之谓也。” 
　　〔二〕　“以”，拾补云：“疑‘文 ’。”器案：疑当作“有”，“ 以”古作“□”，与“有”形近而误。 
　　〔三〕　此左传隐公元年文，礼记王制、杂记俱言“大夫三月而葬”，无下句；语又见说苑修文篇。 
　　〔四〕　“后”元作“右”，今改。文选嵇康幽愤诗注引左传、礼记檀弓上，俱云“后成叔 ”，左传昭公二十五年、定公十年及鲁语上作“郈成叔 ”，吕氏春秋观表篇、孔丛子陈士义篇作“郈成子”，左传襄公十四年作“厚成叔”，释文云：“‘厚’本或作‘郈’。”案：左传昭公二十五年，“季、郈之鸡斗 ”，史记鲁世家集解：“徐广曰：‘郈一本作厚，世本亦然。’”古今人表“厚昭伯”，注云：“即郈昭伯。 ”史记鲁世家索隐：“郈昭伯称厚氏。”潜夫论志氏姓篇：“鲁之公族有后氏。”礼记檀弓“后木”，疏引世本作“厚氏”。说文：“垕，古文厚。”集韵：“或作 ‘●’。”则作“后”、作“厚”，皆“郈”之变文也。 
　　〔五〕　拾补曰：“吕氏春秋观表篇有‘臣’字。”器按：孔丛子陈士义篇、古今人表亦有 “臣”字，左传襄公十四年无“臣”字。 
　　〔六〕　“不饮”，拾补云：“二字衍。” 
　　〔七〕　“送”下，拾补校补“之” 字。 
　　〔八〕　“璧”下，拾补据吕氏春秋、孔丛子补“及宁喜之难作，右宰谷（亦去“臣”字）死之，后成叔使人迎”十七字。 
　　〔九〕　拾补曰：“两书皆作‘隔’ ，‘●’疑字误。”拾补识语曰：“‘●’读为‘摄乎大国之间’之‘摄’。”器案：卢校是，‘●’即“隔 ”形近而误。 
　　〔一０〕“乃”下，拾补校补“反其 ”二字。 
　　〔一一〕“辟”，拾补校作“璧”。 
　　〔一二〕论语泰伯篇曾子语。晋书阎缵传引“可以讬六尺之孤，临大节而不可夺”，以为孔子语，与此合。 
　　〔一三〕潜夫论交际篇：“俗人之相于也，有利生亲，积亲生爱。”又释难篇：“夫尧、舜之相于人也，非戈与伐也。”汪继培笺云：“ 相于，两相交被之辞。文五年左传疏引郑康成箴膏肓云：‘礼，天子于二王后之丧，含为先，襚次之，赙次之；于诸侯，含之，赗之；小君亦如之；于诸侯臣，襚之；诸侯相于如天子于二王后。’仪礼聘礼郑注：‘大问曰聘，诸侯相于，久无事，使卿相问之礼。’易林蒙之巽：‘患解忧除，王母相于，与喜俱来，使我安居。’艺文类聚五十三孔融与韦休甫书曰：‘疾动，不得复与足下岸帻广坐，举杯相于，以为邑邑。’急就篇有尚自于，一人言自于，二人言相于。吕氏春秋不侵篇云：‘豫让国士也，而犹以人之于己也为念。’高诱注：‘于犹厚也。’相于亦相厚之意矣。” 器案：曹子建乐府当来日大难：“ 广情故，心相厚。”御览六八八引繁钦定情诗：“何以结相于，金薄画惨头。”晋书左贵嫔传：“为离思赋曰：‘况骨肉之相于兮，永缅邈而两绝。’”读曲歌：“君行负怜事，那得厚相于。”杜甫赠李八秘书别三十韵：“良友惜相于。”是相于一词，自汉、魏至唐人犹相沿用之。寻左传庄公九年：“管夷吾治于高傒。”杜注：“言管仲治理政事之才，多于敬仲。”又成公二年：“余虽欲于巩伯。”于亦厚意。诗秦风权舆两“于我乎”，笺所谓“其意勤勤然”，亦厚义也。马融广成颂：“淤赐犒功。”然则“于”亦“淤 ”之借字也。 
　　〔一四〕史记邹阳列传：“谚曰：‘ 有白头如新，倾盖如故。’”集解：“桓谭新论曰：‘ 言内有以相知与否，不在新故也。’”索隐：“案服虔云：‘人不相知，自初交至白头，犹如新也。（倾盖如故）如吴札、郑侨也。’按家语：‘孔子遇程子于途，倾盖而语。’又志林云：‘倾盖者，道行相遇，軿车对语，两盖相切、小欹之，故曰倾也。’”汉书邹阳传注：“孟康曰：‘初相识，至白头不相知。’文颖曰：‘ 倾盖，犹交盖，驻车也。’”语又见新序杂事三。 
　　〔一五〕孟子梁惠王下：“箪食壶浆，以迎王师。” 
　　〔一六〕公羊传隐公元年：“因其可褒而褒之。”十反篇亦载此语。 
　　〔一七〕此句元作“在者无之”，何本、钟本、拾补引严于鈇本作“ 在者寡慇勤之谊”，郑作“在者无 □□之□”，今酌补“慇勤”“谊”三字。 
　　〔一八〕“饥”，程本、钟本作“饥 ”。 
　　〔一九〕缓急二字，偏义复词。 
　　〔二０〕“两不得中”，何本、钟本作“两不可得”。 
　　〔二一〕平，平议也。 
　　〔二二〕论语先进篇：“子路曰：‘ 有民人焉，有社稷焉，何必读书，然后为学？’”孔安国曰：“言治民事神，于是而习之，亦学也。” 
　　〔二三〕左传桓公六年：“以为后图。”正义曰：“以为在后图谋。”案：三国志魏书邴原传注引邴原别传：“孔融曰：‘往者，应仲远为泰山太守，举一孝廉，旬月之间而杀之。夫君人厚薄，何常之有？’原对曰：‘仲远举孝廉，杀之，其义焉在？夫孝廉，国之俊选也，举之若是，则杀之非也；若杀之是，则举之非也。诗云：彼己之子，不遂其媾。盖讥之也。语云：爱之欲其生，恶之欲其死，既欲其生，又欲其死，是惑也。仲远之惑甚矣，明府奚取焉。’”仲远之举孝廉而杀之，与此之议孝廉之平除，事可比义，故附及之。 
　　　　汝南戴幼起，三年服竟，让财〔一〕与兄，将妻子出客舍中，住官池田〔二〕以耕种。为上计史〔三〕，独车载衣资〔四〕，表汝南太守上计史戴绍车。后举孝廉，为陕令。 
　　〔一〕　“财”，郎本误“则”。 
　　〔二〕　汉书宣纪：“诏：‘池□未御幸者，假与贫民。’”应劭注曰：“池，陂池也；□，禁苑也。” 
　　〔三〕　后汉书应奉列传注引谢承书：“奉少为上计吏，许驯为计掾。”刘攽曰：“案‘吏 ’当为‘史’，总而言，掾、史皆吏，别而言之不同，上计有史有掾也。”案刘说是，本书正作上计史。续汉书百官志五：“秋冬集课上计于所属郡国。”注补引胡广曰：“秋冬岁尽，各计县户口垦田，钱谷入出，盗贼多少，上其集簿，丞尉以下，岁诣郡课校其功，功多尤为最者，于廷尉（借作“慰”）劳勉之，以劝其后，负多尤为殿者，于后曹别责，以纠怠慢也。诸对辞穷尤困收主者，掾、史关白太守，使取法丞尉缚责以明下，转相督敕，为民除害也。明帝诏书‘不得僇辱黄绶’，以别小人吏也。” 
　　〔四〕　汉书朱买臣传：“买臣随上计吏为卒，将重车至长安。”师古曰：“买臣身自充卒，而与计吏将重车也。载衣食具曰重车。重音直用反。 ”据此，则上计吏当别有车，故应氏按语亦以推独车为言，此载衣资者，即所谓重车是也。 
　　　　谨按：礼有东宫西宫，辟子之私，不足则资，有余亦归之于宗也〔一〕。此言兄弟无离异之义也。凡让财者类与弟〔二〕，子弟尚幼，恩情〔三〕注，希有与兄。既出之日，可居冢〔四〕下，冢无屋，宗家〔五〕犹有赢〔六〕田庐田，可首粥力者耳〔七〕，何必官池客舍。既推独车，复表其上，为其〔八〕饰伪，良亦昭晰。幼起同辟有薛孟尝者〔九〕，与弟子共居，弟子常〔一０〕求分，力〔一一〕不能止，固〔一二〕乃听之，都与，奴婢引〔一三〕其老者，曰：“与我共事〔一四〕，汝不能使之。”田屋取其荒坏者，曰：“我少时所作买〔一五〕，意所恋也。”器物取其久者〔一六〕，曰：“我服食久，身口安之也。〔一七〕”外有共分之名，内实十三耳。子弟〔一八〕无几尽之，辄复更分，如此者数〔一九〕。传称袁盎三兄子分而供其公家之费〔二０〕，此则〔二一〕然矣。论语：“泰伯三让，民无得而称之焉。〔二二〕”何有让数十万，畏人而〔二三〕不知，欲令皦皦〔二四〕，乃如是乎？方之袁、薛，差以千里。凡同居，上也；通有无，次也；让其下耳〔二五〕。况若幼起，仍〔二六〕斯不足贵矣。 
　　〔一〕　仪礼丧服传：“故昆弟之义无分，然而有分者，则辟子之私也。子不私其父则不成为子，故有东宫，有西宫，有南宫，有北宫，异居而同财，有余则归之宗，不足则资之宗。” 
　　〔二〕　“弟”上，拾补校补“子” 字。 
　　〔三〕　“情”下，拾补云：“下脱一字。” 
　　〔四〕　“冢”，两京本误作“家” ，下同。御览五二六、九七五引汝南先贤传曰：“薛苞归先人冢侧坊中，种稻以祭祀，芋以充饥。”冢侧犹冢下也。 
　　〔五〕　后汉书樊弘列传：“与宗家亲属作营堑自守，老弱归之者千余家。”宗家，犹言宗人。 
　　〔六〕　“赢”元作“羸”，今据拾补校改。 
　　〔七〕　“首”，拾补校作“身”，云：“‘粥身’又见下卷，乃勤力之意。” 
　　〔八〕　“为其”，拾补曰：“似倒。” 
　　〔九〕　御览一八一引华峤后汉书： “汝南薛苞字孟尝。”又四一四引汝南先贤传：“薛苞字孟尝，西平人。” 
　　〔一０〕“常”，郎本作“当”，未可据。 
　　〔一一〕“力”，拾补云：“范书作 ‘包’，乃孟尝之名，上‘薛’字下或当有‘包’字。 ” 
　　〔一二〕“固”，拾补校作“因”。 
　　〔一三〕引亦取也，与下文言取，互文见义。后汉书孔融传注引融家传：“每与诸兄共食梨，融辄引小者。大人问其故，答曰：‘我小儿，法当取小者。’”御览三八五引孔融别传亦谓：“每与诸兄共食梨，引小者，人问其故，答曰：‘我小儿，法当取小。’”前言引，后言取，以互文见义，与此正同。 
　　〔一四〕案范书刘赵淳于江刘周赵列传序、后汉纪十一、御览四一四引汝南先贤传、又五一二引华峤后汉书、颜氏家训后娶篇俱作“与我共事久” ，语意较完，当据补正。 
　　〔一五〕拾补曰：“范书作‘吾少时所理’。”器案：家训与范书同，华书、袁纪、汝南先贤传俱作“吾少时所治”。 
　　〔一六〕器案：“久”读为“旧”，论语宪问篇集解引孔注：“久要，旧约也。”汉书述魏豹田儋韩信传赞：“曷惟其旧。”与起、朽韵，应劭曰：“言不能久也。”文选答宾戏注引项岱曰：“久，旧也。” 
　　〔一七〕“安之”，郎本误乙作“之安”。 
　　〔一八〕“子弟”，拾补校作“弟子 ”。 
　　〔一九〕范书刘赵淳于江刘周赵列传序：“安帝时，汝南薛苞孟尝，好学笃行，丧母，以至孝闻。及父娶后妻而憎包，分出之；包日夜号泣不能去，至被欧杖。不得已，庐于舍外，旦入而洒扫；父怒，又逐之。乃庐于里门，昏晨不废，积岁余，父母惭而还之。后行六年服，丧过乎哀。既而弟子求分财异居，包不能止，乃中分其财，奴婢引其老者，曰：‘与我共事久，若不能使也。’田庐取其荒顿者，曰：‘ 吾少时所理，意所恋也。’器物取朽败者，曰：‘吾素所服食，身口所安也。’弟子数破其产，辄复赈给。”序末注云：“自此已上，并华峤之词也。”后汉纪十一：“弟子求出居，苞不能止，乃中分财，奴婢引其老者，曰：‘与我共事久，若不能使也。’田庐取其荒者，曰：‘吾少时所治，意所恋也。’ 器取朽者，曰：‘我服之久，身所安也。’”御览四一四引汝南先贤传：“既而弟子求分异居，苞不能止，乃中分其财，奴婢引其老者，曰：‘与我共事久居（疑“ 若”误）不能使也。’田庐取其荒者，曰：‘吾少时所治，意所恋也。’器物取朽败者，曰：‘我素所服食，身口所安。’弟子数破其产，续复赈给。”又五一二引华峤后汉书：“薛苞弟子求出，苞不敢止，乃中分其财，奴婢引其老者，曰：‘与我共事久，若不能使也。’ 田庐取其荒顿者，曰：‘吾少时所治，意所恋也。’器物取其朽败者，曰：‘我服食已久，身口所安也。’” 
　　〔二０〕论衡定贤篇：“袁将军再与兄子分家财，多有以为恩义。” 
　　〔二一〕“则”，何本、钟本作“其 ”。 
　　〔二二〕论语泰伯篇：“子曰：‘泰伯其可谓至德也已矣，三以天下让，民无得而称焉。’ ” 
　　〔二三〕“而”，拾补云：“衍。” 
　　〔二四〕后汉书黄琼传：“皦皦者易污。”通鉴胡注曰：“皦皦，玉石之白也。” 
　　〔二五〕日知录十三曰：“应劭风俗通曰：‘凡兄弟，同居，上也；通有无，次也；让其下耳。’岂非中庸之行，而今人以为难能者哉？” 
　　〔二六〕“仍”，拾补云：“疑。” 
　　　　江夏太守河内〔一〕赵仲让，举司隶〔二〕茂材，为高唐令，密〔三〕乘舆车，径至高唐，变易名姓，止都亭中十余日，默入市里，观省风俗，已，呼亭长问：“新令为谁？从何官来？何时到也？”曰：“县已遣吏迎，垂有起居。〔四〕”曰：“正我是也。”亭长怖，遽拜谒，竟，便具吏。其日入舍，乃谒府，数十日无故便去。为郡功曹所选，颇有不用，因称狂，乱首走出府门。太守以其宿有重名，忍而不罪。后为大将军〔五〕梁冀从事中郎〔六〕，冬月坐庭中，向日解衣〔七〕裘捕〔八〕虱，已，因倾卧〔九〕，厥形悉表露〔一０〕。将军夫人襄城君〔一一〕云：“不洁清，当亟推问。”将军叹〔一二〕曰：“是赵从事〔一三〕，绝〔一四〕高士也。”他事若此非一也〔一五〕。 
　　〔一〕　“河内”，御览九五一引作 “河南”。水经清水注引应劭地理风俗记：“河内，殷国也，周名之为南阳，又曰‘晋始启南阳’，今南阳城是也，秦始皇改曰脩武。”又见汉书地理志脩武注引应劭。 
　　〔二〕　后汉书光武纪下注引汉官仪：“司隶校尉部河南、河内、右扶风、左冯翊、京兆、河东、弘农七郡于河南洛阳，故谓东京为司隶。” 
　　〔三〕　“密”，何本、钟本作“不 ”。 
　　〔四〕　拾补曰：“‘垂有起居’，言垂即有动静相闻耳。一本‘垂’作‘乘’，误。”案两京本误作“乘”。垂，犹今言即将，后汉书独行赵苞传：“遣使迎母及妻子，垂当到郡。”垂字义与此同。 
　　〔五〕　续汉书百官志一注引蔡质汉仪：“汉兴，置大将军、骠骑，位次丞相。” 
　　〔六〕　“中郎”原作“中郎将”，今据拾补校删。拾补曰：“‘将’字衍，御览无。”案御览九五一引作“郎中”，字误倒植，纬略四引有“将 ”字，误同今本。续汉书百官志一：“大将军从事中郎二人，六百石。本注曰：‘职参谋议。’” 
　　〔七〕　御览“衣”作“坏”。 
　　〔八〕　纬略“捕”作“搏”。 
　　〔九〕　纬略“倾”作“鸱”。 
　　〔一０〕“厥形悉表露”，谓暴露阴部也。三国志魏书袁绍传：“遂勒兵捕诸阉人，无少长皆杀之，或无须而误死者，至自发露形体而后得免。” 亦谓发露阴部，示与阉宦有别也。御览六九六引语林： “桓宣武性俭，着故裈，上马不调，□败，五形遂露。 ”意亦同。 
　　〔一一〕后汉书梁冀传：“弘农人宰宣，素性佞邪，欲取媚于冀，迺上言：‘大将军有周公之功，今既封诸子，则其妻宜为邑君。’诏遂封冀妻孙寿为襄城君，兼食阳翟，租岁入五千万，加赐赤绂，比长公主。”御览作“襄成”，误。 
　　〔一二〕“叹”，御览作“笑”，纬略无。 
　　〔一三〕此句纬略作“我从事中郎” 。 
　　〔一四〕御览、纬略“绝”下有“清 ”字。 
　　〔一五〕俞樾茶香室丛钞三曰：“此事已开魏、晋竹林诸贤风气矣。然襄城君即孙寿也，赵君玩之，薄其人耳，应仲远但执礼法以议之，似未识其雅意。” 
　　　　谨按：诗云：“不愆不忘，率由旧章。〔一〕” 左氏传曰：“旧章不可无也。〔二〕”凡张官置吏〔三〕，为之律度〔四〕，故能摄固〔五〕其位，天下无觊觎也〔六〕。今仲让不先谒府，乃径到县，俱〔七〕谍吏民，尔乃入舍。论语：“升车〔八〕必正立〔九〕，执绥，不内顾。〔一０〕”不掩不备，不见人短见〔一一〕。礼记：“ 户有二屦不入。〔一二〕”“将上堂，声必扬。〔一三〕”家且犹若此，况于长吏乎？君子之仕，行其道也〔一四〕，民未见德，唯诈是闻〔一五〕，远荐功曹，策名委质〔一六〕，就有不合，当徐告退，古〔一七〕既待放，须起〔一八〕乃逝，何得乱道〔一九〕，进退自由，傲很天常〔二０〕，若无君父？洪范陈五事，以貌为首〔二一〕，孝经列三法，以服为先〔二二〕。仲让居有田业，加之禄赐，势可免冻馁之厄，未必须冬日之暖也，利不体皆此也〔二三〕。河内，殷之旧都，国分为三，康叔之风既激〔二四〕，而纣之化由〔二五〕存，其俗士大夫本矜〔二六〕好大言〔二七〕，而少实行〔二八〕。 
　　〔一〕　诗大雅假乐文。 
　　〔二〕　左传哀公三年文。 
　　〔三〕　后汉书光武纪下：“建武六年六月辛卯，诏曰：‘夫张官置吏，所以为人也。’” 李贤注：“管子曰：‘张官置吏，所以奉王之法。’” 惠栋补注：“白虎通：‘列土为疆，非为诸侯，张官设府，非为卿大夫，皆为民也。’”器案后汉书桓谭传： “上疏陈时政所宜，曰：‘夫张官置吏，以理万人。’ ”亦用此文。 
　　〔四〕　左传文公六年：“为之律度。”史记夏本纪：“声为律，身为度。”索隐：“言禹声音应钟律。”集解：“王肃曰：‘以身为法度。’” 
　　〔五〕　国语晋语四：“乃能摄固，保其土房。”韦注：“摄，持也。” 
　　〔六〕　左传桓公二年：“是以民服事其上，而下无觊觎。” 
　　〔七〕　“俱”，拾补云：“讹，疑是‘伺’。” 
　　〔八〕　拾补曰：“下‘必正立执绥不’六字，定后人妄增，正立执绥，于此义无所当，何故引之？鲁论语无‘不’字，汉人引用多从鲁。” 
　　〔九〕　史记夏侯婴列传集解引应劭曰：“古者皆立乘。”汉书夏侯婴传注引同。 
　　〔一０〕论语乡党篇：“升车，必正立，执绥，车中不内顾。” 
　　〔一一〕“短见”，拾补曰：“‘见 ’字衍。”案叶抱崧说叩引此作“升车，必正立，执绥，车中不内顾，不掩不备，不见人短见”，以为论语文，失之目治。 
　　〔一二〕礼记曲礼上“户”下有“外 ”字。 
　　〔一三〕并见曲礼上。 
　　〔一四〕论语微子篇：“君子之仕也，行其义也。” 
　　〔一五〕左传僖公二十三年：“卜偃曰：‘民不见德，而唯戮是闻。’” 
　　〔一六〕左传僖公二十三年：“策名委贽。”贽、质古通。史记仲尼弟子列传集解引服虔曰：“古者始仕，必先书其名于策，委死之贽于君，然后为臣，示必死节于其君也。” 
　　〔一七〕器案：“古”疑“若”。 
　　〔一八〕“须起”，拾补云：“二字疑讹。” 
　　〔一九〕札移曰：“案目云：‘因称狂乱首，走出府门。’则‘道’当作‘首’。”器案：首、道古通，王氏读书杂志已详之矣。 
　　〔二０〕左传文公十八年：“傲很明德，以乱天常。” 
　　〔二一〕尚书洪范：“二五事：一曰貌，二曰言，三曰视，四曰听，五曰思。貌曰恭，言曰从，视曰明，思曰睿。恭作肃，从作乂，明作哲，聪作谋，睿作圣。” 
　　〔二二〕孝经卿大夫章：“非先王之法服不敢服，非先王之法言不敢道，非先王之德行不敢行。……三者备矣，然后能守其宗庙。” 
　　〔二三〕拾补云：“此六字当为衍文。”徐友兰曰：“此盖道厥形表露之失，当从丘盖，未便刊落也。” 
　　〔二四〕郎本原校云：“‘激’一本作‘歇’。” 
　　〔二五〕“由”通“犹”，钟本作“ 犹”。 
　　〔二六〕拾补云：“‘矜’下当有一 ‘夸’字。”拾补识语曰：“‘ 夸’烂为‘本’，倒在‘矜’上。 ” 
　　〔二七〕史记高纪：“刘季好大言。 ”汉书郊祀志：“栾大好大言。” 
　　〔二八〕汉书地理志下：“河内本殷之故都。周既灭殷，分其畿内为三国，诗风邶、庸、卫国是也。……河内殷虚，更属于晋，康叔之风既歇，而纣之化犹存，故俗刚彊，多豪桀侵夺，薄恩礼，好生分。”管子水地篇：“齐、晋之水，枯旱而运，●墆而杂，故其民谄谀葆诈，巧佞而好利。”　



十反第五　
 
风俗通义十反第五〔一〕
　　　　易记出处默语〔二〕，书美“九德咸事”〔三〕，同归殊涂，一致百虑〔四〕，不期相反，各有云〔五〕尚而已。是故伯夷让国以采薇〔六〕，展禽不去于所生〔七〕；孔丘周流以应聘〔八〕，长沮隐居而耦耕〔九〕；墨翟摩顶以放踵〔一０〕，杨朱一毛而不为〔一一〕；干木息偃以藩魏〔一二〕，包胥重□而存郢〔一三〕；夷吾朱纮以三归〔一四〕，平仲辞邑而濯缨〔一五〕；惠施从车以百乘〔一六〕，桑扈徒步而裸形〔一七〕；宁戚商歌以干禄〔一八〕，颜阖逾墙而遁荣〔一九〕；高柴趣门以避难，季路求人而陨零〔二０〕；端木结驷以货殖，颜回屡空而弗营〔二一〕；孟献高宇以美室〔二二〕，原宪蓬门而株楹〔二三〕。传曰：“人心不同，有如其面。〔二四〕”古今行事〔二五〕，是则然矣，比其舛曰十反〔二六〕。 
　　〔一〕　苏颂曰：“十反第五，子抄云：‘第九。’”器案：自此以下各卷，大德本元有墨块阙不等，今悉依宋本补订，不另详也。 
　　〔二〕　易系辞上，已注愆礼篇。 
　　〔三〕　书皋陶谟文。 
　　〔四〕　易系辞下：“天下同归而殊涂，一致而百虑。” 
　　〔五〕　文选陆士衡答贾长渊诗注引应劭汉书注：“云，有也。”器按：云犹所也，汉书李寻传：“各有云为。”义与此同。 
　　〔六〕　史记伯夷列传：“伯夷、叔齐，孤竹君之二子也，父欲立叔齐，及父卒，叔齐让伯夷，伯夷曰：‘父命也。’遂逃去。叔齐亦不肯立而逃之，国人立其中子。于是伯夷、叔齐闻西伯昌善养老，盍往归焉，及至西伯卒。武王载木主，号为文王，东伐纣。伯夷、叔齐叩马而谏曰：‘父死不葬，爰及干戈，可谓孝乎？以臣弑君，可谓仁乎？’左右欲兵之，太公曰：‘此义人也。’扶而去之。武王已平殷乱，天下宗周，而伯夷、叔齐耻之，义不食周粟，隐于首阳山，采薇而食之，及饿且死，作歌，其辞曰：‘登彼西山兮，采其薇矣。以暴易暴兮，不知其非矣。神农、虞、夏，忽焉没兮，我安适归矣。于嗟徂兮，命之衰矣。’遂饿死于首阳山。” 
　　〔七〕　论语微子篇：“柳下惠为士师，三黜，人曰：‘子未可以去乎？’曰：‘直道而事人，焉往而不三黜。枉道而事人，何必去父母之邦。’ ”展禽即柳下惠，所生即谓父母之邦。 
　　〔八〕　陆贾新语本行篇：“夫子… …周流天下，无所合意。”盐铁论论儒篇：“孔子周流。”赵岐孟子题辞：“慕仲尼周流忧世。” 
　　〔九〕　论语微子篇：“长沮、桀溺耦而耕。”集解引郑玄曰：“长沮、桀溺，隐者也。耜广五寸，二耜为耦。” 
　　〔一０〕孟子尽心上：“墨子兼爱，摩顶放踵，利天下为之。”赵岐注：“墨子，墨翟也。兼爱他人，摩突其顶，下至于踵，以利天下，己乐为之也。” 
　　〔一一〕孟子尽心上：“杨子最为我，拔一毛而利天下，不为也。”赵注：“杨子，杨朱也。为我，为己也。拔己一毛，以利天下之民，不肯为也。”拾补曰：“‘为’或是‘应’字，协韵。”器案：为字古韵属歌部，与耕部对转，如●声有赢有嬴是也，故此与耕部字通协，卢说非是。 
　　〔一二〕事详吕氏春秋期贤篇、淮南子脩务篇、新序杂事五、史记魏世家、论衡非韩篇、高士传。广韵二十九换引氏姓篇云：“段氏，段干木之后。”史记老子列传集解、路史国名纪乙引风俗通云：“ 姓段，名干木。”淮南注、论衡、魏都赋：“干木之德。”楚辞九辨王逸注：“干木阖门而辞相。”俱称干木。姓苑、通志氏族略五、路史国名纪乙、程大中四书逸笺并谓段干姓，木名。考史记老子列传：“老子之子名宗，为魏将，封于段干。”国策齐策一高注：“段干，姓。”三辅决录：“段干木之子隐如入关；去干字为段。”则段干为复姓，明矣。古人复姓，多取下字连名称之，故孙叔敖为叔敖，公牛哀为牛哀，司马迁为马迁，东方朔为方朔等，不可计极，段干木称干木，正其比也。史记集解、齐东野语一并谓风俗通作姓段名干木，盖不知古人语例耳。又案：息偃当作偃息，幽通赋：“木偃息以藩魏。”吕氏春秋顺说篇高注：“段干木偃息以安魏。”赵岐孟子公孙丑下孟子谓蚳□章章指：“段干木偃寝而式闾。”三国志魏书卫臻传载明帝诏：“昔干木偃息，义压强秦。”左太冲咏史诗：“吾希段干木，偃息藩魏君。”字皆作偃息是其证。 
　　〔一三〕“□”，朱藏元本、仿元本、两京本、胡本、郎本、钟本、类纂本误作“玺”。札移曰：“案‘玺’当为‘□’之误，淮南脩务训云：‘ 申包胥曾茧重胝，七日七夜，至于秦庭。’（干禄字书：“ 茧，俗作□。”）器案：应氏此二言，原本班固幽通赋，班赋曰：“ 木偃息以蕃魏兮，申重茧以存荆。 ”彼文正作“重茧”，师古注云：“茧，足下伤起如茧也。……昭王反国，将赏包胥，包胥辞曰：‘吾所以重茧为君耳，非为身也。’逃不受赏。”案包胥辞赏事，详载战国策楚策、淮南修务、说苑至公、新序义勇，包胥辞曰云云，俱不作“重□为君”，颜氏此注殆依正文为说耳。宋策：“墨子百舍重茧。”高诱注：“重茧，累胝也。”淮南脩务：“昔者，楚欲攻宋，墨子闻而悼之，自鲁趋而十日十夜，足重茧而不休息，裂衣裳裹足，至于郢见楚王。”后汉书冯衍传：“田邑报衍书：‘ 昔墨翟累茧救宋，申包胥重胝存楚。’”抱朴子博喻篇：“墨翟以重茧怡颜。”梁书武纪上：“府僚重请曰： ‘虽复累茧救宋，重胝存楚，居今观古，曾何足云。’ ”包胥重茧之说，殆借用墨翟事。又案：礼记内则：“ 执麻枲，治丝茧，织纴组紃，学女事以共衣服。”列女传贤明宋鲍女宗传用其文，“茧”作“□”。又王制“ 茧栗”，释文：“字又作‘□’，公典反。”史记货殖白圭传：“岁孰取谷，与之丝漆□。”俱为“茧”字古又作“□”之证。 
　　〔一四〕“纮”原作“弦”，朱筠曰：“案‘朱弦’当作‘朱纮’。”器案礼记杂记下：“ 孔子曰：“管仲镂簋而朱纮，旅树而反坫，山节而藻梲，贤大夫也，而难为上也。’即应氏所本，朱校是，今据改正。论语八佾篇：“管氏有三归。” 
　　〔一五〕“辞”，钟本误作“息”。晏子春秋内篇杂上：“晏子为庄公臣，言大用，每朝赐爵益邑；俄而不用，每朝致邑与爵，爵邑尽，退朝而乘，嘳然而叹，终而笑。其仆曰：‘何叹笑相从数也？’ 晏子曰：‘吾叹也，哀吾君不免于难；吾笑也，喜吾自得也，吾亦无死矣。’崔杼果弑庄公。”孟子离娄上： “有孺子歌曰：‘沧浪之水清兮，可以濯我缨；沧浪之水浊兮，可以濯我足。’” 
　　〔一六〕淮南齐俗篇：“惠子从车百乘以过孟诸，庄子见之，弃其余鱼。” 
　　〔一七〕“桑”字原脱，何本、钟本有“伯”字，类纂本、合雅本有“桑”字，拾补校补“ 桑”字，今从之。今案楚辞涉江：“桑扈裸行。”王逸注：“桑扈，隐士也，去衣裸裎，效夷、狄也。‘裸’ 一作‘裸’。”说苑修文篇：“孔子曰：‘可也简。’ 简者易野也，易野者，无礼文也。孔子见子桑伯子，子桑伯子不衣冠而处。弟子曰：‘ 夫子何为见此人乎？’曰：‘其质美而无文，吾欲说而文之。’孔子去，子桑伯子门人不说，曰：‘何为见孔子乎？’曰：‘其质美而文繁，吾欲说而去其文。’故曰文质修者，谓之君子；有质而无文，谓之易野。” 
　　〔一八〕史记邹阳列传：“晋宁戚饭牛车下，而桓公任之以国。”集解引应劭曰：“齐桓公夜出迎客，而宁戚疾击其牛角，商歌曰：‘南山矸，白石烂，生不逢尧与舜禅，短布单衣适至骭，从昏饭牛薄夜半，长夜漫漫何时旦。’公召与语，说之，以为大夫。”汉书邹阳传注引应劭说同，惟“商歌”作“高歌” ，宋祁以为“高”字合作“商”。器案管子小问、淮南道应、泛论二篇、列女传辩通齐管妾婧传、新序杂事五及孟子告子下赵岐注、离骚王逸注、淮南泛论、缪称二篇高注，俱作“商歌”，宋校是也。考宁戚歌见于记载者各异，其以为歌硕鼠者，说苑善说（据后汉书马融列传注引，今本误作“顾见”）及吕氏春秋举难高注是也；其以为歌南山、沧浪、东门三歌者，蒙求旧注引三齐略记，后汉书蔡邕传注、孟子告子下疏、洪兴祖离骚补注、困学纪闻三引三齐记载南山歌，与应氏所引同，文选江文通杂体诗集注引钞作“南山峨峨白石粲，下有寒泉文章僈，中有鲤鱼长尺半，裋布单衣裁至骭，生不遭尧与舜禅，长夜漫漫何时旦？黄特上阪且休息，细锉大豆在尔侧，吾将与尔相齐国。”艺文类聚四三引宁戚扣牛角歌云：“沧浪之水白石粲，中有鲤鱼长尺半，縠布单衣裁至骭，清朝饭牛至夜半。黄犊上阪且休息，吾将舍汝相齐国。”（御览五九引三齐略记：“沧浪水，在齐城西南十五里，康衢，则宁戚扣牛角歌于此也。”）文选成公子安啸赋注引东门歌云：“出东门兮厉石班，上有松柏兮清且兰。粗布衣兮缊缕，时不遇兮尧、舜主。牛兮努力食细草，大臣在尔侧，吾当与尔适楚国。” 冯惟讷古诗纪引刘向别录载戚歌南山、沧浪、东门三首，杨慎风雅逸篇六引东门歌，亦云：“刘向别录所载。 ”考古书引别录无此文，此恐是明人谰言。冯氏诗纪又引蜩笑外稿云：“此歌不类春秋时人语，盖后世所拟者，高诱注吕氏春秋，谓戚所歌乃诗硕鼠之辞，虽未见所据，亦可知南山白石之歌，诱初未之见也。然其辞亦激烈，足以动人。”其以为歌白水之诗者，刘子新论适才篇袁孝政注：“宁戚初仕于齐，佯为商人，见桓公，乃扣角而歌，歌曰：‘浩浩之泉，游游之鱼，怀德不仕，乃容将军者也。’”案袁氏此说，本管子小问及列女传辩通齐管妾婧传，彼文谓“古有白水之诗是也。”综上所述，是宁戚商歌有三说也。论语为政篇：“ 子张学干禄。” 
　　〔一九〕汉书扬雄传解嘲注：“应劭曰：‘鲁君闻颜阖贤，欲以为相，使者往聘，因凿后垣而亡。’”以为凿垣，与此文异。案此事详庄子让王篇、吕氏春秋贵生篇，高诱注以为逾坯，淮南齐俗篇、宋玉九辩王逸注以为凿培，是旧有二说也。 
　　〔二０〕左传哀公十五年：“季子将入，遇子羔将出，曰：‘门已闭矣。’季子曰：‘吾姑至焉。’子羔曰：‘弗及，不践其难。’季子曰：‘食焉不辟其难。’子羔遂出。子路入，及门，公孙敢门焉，曰：“无入为也。’季子曰：‘是公孙，求利焉而逃其难，由不然，利其禄，必救其患。’有使者出，乃入，曰：‘大子焉用孔悝，虽杀之，必或继之。’且曰： ‘大子无勇，若燔台半，必舍孔叔。’大子闻之惧，下石乞。盂黶敌子路，以戈击之，断缨，子路曰：‘君子死，冠不免。’结缨而死。孔子闻卫乱，曰：‘柴也其来，由也死矣。’”案此事又详史记卫康叔世家及仲尼弟子列传。御览三六六引论语隐义曰：“卫蒯聩乱，子路兴师往，有狐黯者，当师曰：‘子欲入耶？’曰：‘ 然。’黯从城上下麻绳钓子路，半城，问曰：‘为师耶？为君耶？’曰：‘在君为君，在师为师。’黯因投之，折其左股，不死，黯开城欲杀之，子路目如明星之光耀，黯不能前，谓曰：‘畏子之目，愿覆之。’子路以衣袂覆目，黯遂杀之。”又御览三七四、广志二五引幽通赋注：“卫蒯聩乱，子羔灭鬓，衣妇人衣，逃得出，曰：‘父子争国，吾何为其间乎！’”则又传闻异辞也。 
　　〔二一〕论语先进篇：“子曰：‘回也其庶乎！屡空。赐不受命，而货殖焉，亿则屡中。’ ”汉书货殖传：“子赣既学于仲尼，退而仕卫，发贮鬻财曹、鲁之间，七十子之徒最为饶。而颜渊箪食瓢饮，在于陋巷。子赣结驷连骑，束帛之币，聘享诸侯，所至国君，无不分庭，与之抗礼。然孔子贤颜渊而讥子赣，曰：‘回也其庶乎！屡空。赐不受命，而货殖焉，意则屡中。’” 
　　〔二二〕器案：“孟献”疑当作“晋献”。礼记檀弓下：“晋献文子成室，晋大夫发焉，张老曰：‘美哉轮焉，美哉奂焉。’”郑注：“ 轮，轮囷，言高大。奂言众多。” 又晋语八：“赵文子为室，斫其椽而砻之，张老夕焉而见之，不谒而归。”当即其事。 
　　〔二三〕史记仲尼弟子列传：“原宪字子思，……孔子卒，原宪遂亡在草泽中，子贡相卫，而结驷连骑，排藜藿，入穷阎，过谢原宪。宪摄敝衣冠见子贡。子贡耻之曰：‘夫子岂病乎？’原宪曰：‘吾闻之：无财者谓之贫，学道而不能行者谓之病。若宪贫也，非病也。’子贡惭，不怿而去，终身耻其言之过也。”（又见庄子让王篇） 
　　〔二四〕左传襄公三十一年：“人心之不同，如其面焉。” 
　　〔二五〕汉书翟方进传：“自道行事以赎论。”刘敞曰：“汉时人言行事、成事，皆谓已行已成事也。王充书亦有之。”案：行事，亦言成事、往事、已事、故事，说详王念孙读书杂志汉书十二。 
　　〔二六〕“舛”，钟本误作“外”。案：十反，指上言十者，事物相反。韩非子有六反篇，亦言言实相反者有六事，应氏即拟为之。 
　　　　太尉〔一〕沛国刘矩叔方〔二〕，父〔三〕字叔辽，累祖卿尹，〔四〕好学敦整，土名〔五〕不休扬，又无力援，仕进陵迟。而叔方雅有高问，远近伟之，州郡辟请，未尝答命，往来京师，委质通门。〔六〕太尉徐防〔七〕、太傅〔八〕桓焉〔九〕二公，嘉其孝敬，慰愍契阔〔一０〕，为之先后〔一一〕，叔辽由此辟公府博士〔一二〕，征议郎〔一三〕。叔方尔乃翻然〔一四〕改志，以礼进退，三登台羇〔一五〕，号为名宰〔一六〕。 
　　〔一〕　续汉书百官志一：“太尉公一人。”本注曰：“掌四方兵事功课，岁尽，即奏其殿最，而行赏罚。凡郊祀之事，掌亚献；大丧则告谥南郊。凡国有大造大疑，则与司徒、司空通而论之；国有过事，则与三公通谏争之。世祖即位，改为大司马，建武二十七年，改为太尉。”注引应劭曰：“自上安下曰尉，武官悉以为称。” 
　　〔二〕　后汉书循吏列传：“刘矩、字叔方，沛国萧人也。”又皇甫规传注引应劭汉官仪： “刘矩字叔方。” 
　　〔三〕　“父”，拾补据范书校作“ 叔父”。器案：卢校非也，汉人叔侄亦称父子。孙志祖读书脞录六：“古人称叔侄亦曰父子，汉书疏广传：‘ 父子并为师傅。’谓广为太子太傅，其兄子受为少傅也。后汉书蔡邕传：‘阳球飞章言邕及质，邕上书自陈，如臣父子，欲相伤陷。’晋书谢安传：‘朝仪欲以谢玄为荆州刺史，谢安以父子名位太重。’质乃邕之叔父，玄亦安之兄子也。又通鉴卷一百十：‘慕舆护曰：以子拒父犹可，况以父拒子乎？’慕容德于宝为叔父，亦称父子，晋以后则罕见矣。”今案：孙说是，应氏此文，亦是叔侄称父子之证，卢氏据范书补作“叔父”，非也。 
　　〔四〕　案后汉书顺纪：“永建二年，秋七月庚子，太常刘光为太尉，录尚书事。”注：“ 刘光字仲辽，即太尉刘矩之弟。”案仲辽即叔辽，是矩叔父，非弟也。刘矩传称“叔父光，顺帝时为司徒。” 案顺纪：“永建四年秋八月丁巳，太尉刘光免。”则光卒官太尉，云司徒，亦误。又案：累祖犹言历代。后汉书何敞传：“累祖蒙恩，至臣八代。” 
　　〔五〕　土名，即当时所谓乡曲之誉。后汉书和纪：“永元五年三月戊子诏曰：‘选举良才，为政之本，科别行能，必由乡曲。’”盖当时进身之阶，率由乡举里选，故土名对于仕宦前途，关系綦重。三国志魏书王粲传注引魏略：“始吴质为单家，少游遨贵戚间，盖不与乡里相沈浮，故虽已出官，本国犹不与之土名。”又引吴质别传：“土名不扬，谥为丑侯。” 则土名之说，曹魏时犹然。魏书傅嘏传注、世说文学篇注引傅子：“邓飏好变通，合徒党，鬻声名于闾阎。” 晋书孙楚传：“才藻卓绝，爽迈不群，多所陵傲，缺乡曲之誉，年四十余，始参镇东军事。”抱朴子自叙：“ 持乡论者，则卖选举以取谢。”由上所引吴质、邓飏、孙楚、葛洪诸事观之，皆可说明土名对于仕宦之关系也。 
　　〔六〕　文选西都赋：“立十二之通门。”蜀都赋：“辟二九之通门。”吴都赋：“通门二八。”则所谓“委质通门”，犹言从政于辇毂之下也。 
　　〔七〕　后汉书徐防列传：“防字谒卿，沛国铚人也，延平元年，迁太尉。” 
　　〔八〕　续汉书百官志一：“太傅上公一人。”本注曰：“掌以善导，无常职。世祖以卓茂为太傅，薨，因省，其后，每帝初即位，辄置太傅，录尚书事，薨辄省。”注引应劭汉官仪曰：“傅者，覆也。” 
　　〔九〕　后汉书桓焉列传：“焉字叔元，永宁中，顺帝立为皇太子，以焉为太子少傅，月余，迁太傅。”书钞五九引华峤后汉书：“桓焉明经笃行，有名称，以尚书授安帝，拜太傅，录尚书，复入授顺帝于禁中，因宴见，奏宜引三公尚书入省事，天子从之。” 
　　〔一０〕契阔，谓勤苦，详愆礼篇注。 
　　〔一一〕尚书大传殷传：“文王，胥附、奔辏、先后、御侮，谓之四邻，以免于牖里之害。 ”诗大雅绵：“予曰有先后。”正义：“先后者，此臣能相导礼仪，使依法典，在君前后，故曰先后也。” 
　　〔一二〕御览二三六引应劭汉官仪： “博士，秦官也。博者，通博古今；士者，辩于然否。孝武帝建元五年，初置五经博士，秩六百石。太常差次有明威重者一人为祭酒，总领纲纪。” 
　　〔一三〕书钞设官部引汉官仪：“议郎、郎中，秦官也。议郎，秩比六百石，特征贤良方正，敦朴有道，第公府掾试博士者拜郎中。” 
　　〔一四〕孟子万章上：“汤三使往聘之，既而幡然改曰云云。”赵注：“幡，反也。”荀子大略篇：“幡然。”杨注：“‘幡’与‘翻’同。”文选檄吴将校部曲文：“翻然大举。”刘良注：“翻然，回飞貌。” 
　　〔一五〕汉人以三公为台羇，台即三台，羇者三公命服。北史豆卢雄传论：“后登台羇。” 又尉迟迥传：“论职推台羇。” 
　　〔一六〕后汉书刘矩传：“矩字叔方，沛国萧人也。叔父光，顺帝时为司徒。矩少有高节，以叔父辽未得仕进，遂绝州郡之命。太尉朱宠、太傅桓焉嘉其忠义，故叔辽以此为诸公所辟，拜议郎。” 
　　　　阳翟令左冯翊田辉叔都，兄字〔一〕威〔二〕都，俱合〔三〕纯懿，不陨洪祚。叔都最为知名，郡常欲〔四〕为察授之〔五〕，辉耻越贤兄，惧不得免，因缘他疾，遂讬病喑。家人妻子，莫知其情，人数恐灼〔六〕，持之有度。后在田舍，天连阴雨，友人张子平、吉仲考等，密〔七〕共穿逾〔八〕，夺取衣衾，穷夜独处，迫切至矣，然无声响〔九〕，徒喑喑而已。子平因前抱持曰：“我某公也〔一０〕，谓汝〔一一〕避兄耳，何意真然耶？天丧斯人，吾侪将何效乎！”相对歔欷，哀动左右。间积四岁，威都〔一二〕果举，迁安定长史，〔一三〕据辎乘緌，还历乡里，荐祀祖考。叔都沃醊神坐，俯仰因语。是月，司隶、太尉、大将军同时并辟，为侍御史〔一四〕，举茂才〔一五〕，不幸早陨。威都官至武都太守〔一六〕。 
　　〔一〕　类林一引无“字”字。 
　　〔二〕　钟本“威”误“成”。 
　　〔三〕　“合”，拾补云：“疑‘含 ’。”案类林作“称”。 
　　〔四〕　拾补曰：“疑脱‘使’字。 ” 
　　〔五〕　拾补曰：“‘之’字衍。” 器案：原文不脱不衍，卢校俱非是。察谓察举，汉书文翁传：“少好学，通春秋，以郡县吏察举。”授谓授职，后文“封祈、周乘为太守李张所举，函封未发，张病物故，夫人于柩侧，下帷见六孝廉曰：‘李氏蒙国厚恩，据重任，咨嘉休懿，相授岁贡云云。’”即察授之事也。 
　　〔六〕　器案：“恐灼”不辞，疑当作“恐猲”，汉书王子侯表上：“葛魁侯戚，元鼎三年，坐缚家吏恐猲受赇，弃市。”师古曰：“猲，谓以威力胁人也。猲音呼葛反。”又下：“承乡侯德天，鸿嘉二年，坐恐猲国人、受财臧五百以上免。”此“恐猲” 连文之证，“猲”、“灼”形近而误。 
　　〔七〕　“密”，钟本误“褒”。 
　　〔八〕　淮南齐俗篇：“故有大路龙旗，羽盖委緌，结驷连骑，则必有穿窬、拊楗、抽箕、逾备之奸。”论语阳货篇：“譬诸小人，其犹穿窬之盗也与。”穿逾即穿窬。 
　　〔九〕　“响”原作“飨”，今从郎本、郑本及类林改正。 
　　〔一０〕史记郦生列传：“郦生曰： ‘举大事不细谨，盛德不辞让，而公不为若更言。’” 自称为公，与此相同。 
　　〔一一〕类林“汝”下有“阳”字。 
　　〔一二〕朱藏元本、胡本、郎本、钟本“威”误“戚”，郎本校云：“一本作‘威都’。” 
　　〔一三〕续汉书百官志五：“每郡置太守一人，二千石；丞一人，郡当边戍者，丞为长史。 ” 
　　〔一四〕后汉书何敞传注引汉官仪： “侍御史，周官也，为柱下史，冠法冠。” 
　　〔一五〕“才”，胡本作“材”，古通。汉书武纪：“元封五年诏：‘其令州郡察吏民有茂材异等，可为将相及使绝国者。’”注：“应劭曰：‘ 旧言秀才，避光武讳称茂才。’师古曰：‘茂，美也。 ’”后汉书黄琬传：“旧制，光禄举三署郎，以高功久次才德尤异者为茂才四行。时权富子弟多以人事得举，而贫约守志者，以穷退见遗，京师为之谣曰：‘欲得不能，光禄茂才。’” 
　　〔一六〕汉书地理志下，武都郡注引应劭曰：“故白马氐、羌。” 
　　　　太尉掾〔一〕汝南范滂孟博〔二〕，天资聪叡，辩于持论〔三〕，举孝廉〔四〕光禄主事〔五〕，京师归德，四方影附〔六〕。父字叔矩〔七〕，遭母忧，既葬之后，饘粥不赡，叔矩谓其兄弟：“礼不言事〔八〕，辩〔九〕杖而起；今俱匍匐号啕〔一０〕，上阙奠酹，下困糊口〔一一〕，非孝道也。”因将人客〔一二〕于九江，田种畜牧〔一三〕，多所收获〔一四〕，以解债，负土成冢〔一五〕，立祀。三年服阕，二兄仕进。叔矩以自替于丧纪〔一六〕，独寝坟侧，服制如初，哀犹未歇。郡举至孝〔一七〕，拜中司〔一八〕勾章长，病去官，博士征，兄忧不行〔一九〕。司徒梁国盛允字子嗣，为议郎，〔二０〕慕孟博之德，贪树于有礼〔二一〕，谓孟博：“家公〔二二〕区区〔二三〕，欲辟大臣，宜令邑人廉荐之。”孟博厉声曰：“老夫〔二四〕年尊，绝意世事〔二五〕；又海内清高，当路非一。” 退而告人：“子嗣欲德我，我不受也。”子嗣亦以恨，遂不得辟。孟博病去受事，而常干宰相之职。 
　　〔一〕　“太尉掾”三字，各本误入上条“武威太守”之下，拾补云：“圆围误在此（案指 “太尉掾”三字）下，当移三字之上。文选王文宪集序注引‘太尉范滂辨于持论’，盖脱一‘掾’字。”器案：文选赠河阳诗注引作“太尉掾范滂，天资聪叡”，今据移正。 
　　〔二〕　后汉书范滂传：“滂字孟博，汝南征羌人也。”注：“征羌，解见来歙传。谢承书曰：‘汝南细阳人也。’”按来歙传：“以歙有平羌、陇之功，故改汝南之当乡县为征羌国焉。” 
　　〔三〕　汉书严助传：“朔、皋不根持论，上颇俳优畜之。”师古曰：“论议委随，不能持正，如树木之无根柢也。”又儒林传：“仲舒通五经，能持论，善属文。”案：持论谓坚持所立之论也。 
　　〔四〕　孝廉，注见本书序。 
　　〔五〕　唐六典一引汉官仪：“光禄勋有南北庐主事、三署主事，于诸郎之中，察茂才高第者为之，秩四百石，次补尚书郎，出宰百里。”通典二二职官四：“主事二，汉有之。”原注：“汉光禄勋有南北庐主事，主三署之事，于诸郎之中，察茂才高第者为之。后汉范滂字孟博，自光禄四行迁光禄主事，时陈蕃为光禄勋，滂执公仪诣蕃，蕃亦不止，滂怀恨，投板，弃官而去。郭泰闻之曰：‘若范孟博者，岂以公礼格之。’蕃乃谢。又胡伯蕃、公沙穆并为之。”案汉书张安世传：“为光禄勋，郎有醉，小便殿上。主事白行法，安世曰：‘何以知其不及水浆邪？如何以小过成罪。 ’”此即光禄主事也。后汉书张霸传：“举孝廉光禄主事。”注：“光禄卿之主事也，见汉官仪。”独行戴封传：“后举孝廉光禄主事。”又戴就传：“太守刘宠举就孝廉光禄主事。”注：“风俗通曰：‘光禄奉□举就为主事。’” 
　　〔六〕　文选答宾戏：“其余猋飞景附，霅煜其间者，盖不可胜载。”张铣注：“如影之附形。”三国志魏书司马朗传注引司马彪序传：“朗祖父俊字元异，博学好古，倜傥有大度，长八尺三寸，腰带十围，仪状魁岸，与众有异，乡党宗族，咸景附焉。” 又辛毗传：“今刘、孙用事，众皆影附。”抱朴子外篇正郭：“声誉翕熠，秦、胡景附。”颜氏家训勉学篇： “何晏、王弼，祖述玄宗，递相夸尚，景附草靡。” 
　　〔七〕　后汉书范滂传注引谢承书曰：“滂父显，故龙舒侯相也。” 
　　〔八〕　礼记丧大记：“既葬，与人立，君言王事，不言国事；大夫士言公事，不言家事。 ”即此文所本。拾补谓“礼不言事辨”句，非是。 
　　〔九〕　“辩”，胡本、郑本作“辨 ”，辨杖即治杖，犹辨装之为治装也。“起”，吴本误 “记”，钟本作“立”。 
　　〔一０〕易同人：“先号啕而后笑。 ” 
　　〔一一〕左传隐公十一年：“糊口于四方。”说文：“糊，寄食也。” 
　　〔一二〕杜甫遣兴诗：“问知人客姓。”人客字本此。 
　　〔一三〕宋本、朱藏元本、仿元本、两京本、胡本、郎本、钟本“畜”作“蓄”，古通。 
　　〔一四〕宋本“收”作“全”。 
　　〔一五〕“冢”，两京本误“家”。 
　　〔一六〕礼记文王世子：“丧纪以服之轻重为序。”郑注：“纪犹事也。”吕氏春秋十月纪：“饬丧纪。”高注：“纪，数也。” 
　　〔一七〕至孝，为汉代选举之一科。后汉书安纪：“永初五年，诏举至孝与行卓异者。”桓纪：“建和元年，诏举至孝、笃行之士。”献纪：“建安五年，诏三公举至孝二人，九卿、校尉、郡国守相各一人。”赵咨列传：“大司农陈豨举咨至孝、有道。” 荀爽列传：“太常赵典举爽至孝。”繁阳令碑阴有至孝 □夔君威。 
　　〔一八〕唐人以中丞为中司，则此谓御史中丞也。 
　　〔一九〕朱彝尊曰：“东汉风俗之厚，期功之丧，咸得弃官持服，如贾逵以祖父，戴封以伯父，西鄂长杨弼以伯母，繁阳令杨君以叔父，上虞长度尚以从父，韦义、杨仁、刘衡以兄，思善侯相杨着以从兄，太常丞谯玄、槐里令曹全以弟，广平令仲定以姊，王纯以妹，马融以兄子，陈寔以期丧，皆去官；范滂父字叔矩，以博士征，因兄丧不行；圉令赵君，司徒杨公辟，以兄忧不至；陈重当迁会稽太守，遭姊忧去官；至晋而嵇绍拜徐州刺史，以长子丧去职；陶潜以程氏妹丧自免：见于史传及碑版，如此之多。盖古人尚孝义，薄禄位，故能行其心之所安也。通典曰：‘安帝初，长吏多避事去官，乃自非父母之服，不得去职。’自是因咽废食之见，后人于父母之丧，且有不去官者矣。” 
　　〔二０〕“嗣”元作“翩”，今据孙诒让说校改。札移曰：“案后汉书桓帝纪李注云：‘允字子代。’与此不同。水经获水注云：‘卢城城东有汉司徒盛允墓碑：允字伯世，梁国虞人也。’郦引碑文，最为可据。后汉书注‘世’作‘代’者，唐人避太宗讳改耳。此作‘翩’者，实当为‘嗣’字，‘嗣’与‘世 ’音正相近也。汉隶‘嗣’或作‘●’（见隶释汉石经残碑尚书），与‘翩’形近，故传写易误。前愆礼篇河南尹太山羊翩祖，后汉书羊陟传作‘字嗣祖’，‘翩’ 亦‘ 嗣’之误，是其证矣。”器案：孙校是，今据改。“嗣”、“世”古通，史记韩世家：“ 景公问曰：‘尚有世乎？’”即借“世”为“嗣”。又据郦引碑文，“子”亦当作“伯”，“伯”古通作“百 ”，（ 如“伍伯”作“五百”之比）“百 ”草书作“●”，又讹为“子”耳。又案：孙所引桓纪文，见延熹二年，又“三年七月，司空盛允为司徒。” 
　　〔二一〕国语周语上：“树于有礼，艾人必丰。”晋语四：“树于有礼必有艾。” 
　　〔二二〕器案后汉书王丹列传：“丹征为太子少傅，时大司徒侯霸欲交友，及丹被征，遣子昱候于道，昱拜车下，丹下答之，昱曰：‘家公欲与君结交，何为见拜？’丹曰：‘君房有是言，丹未之许也。’”此子称父为家公者，应氏此文，则又可称人之父为家公也。世说新语政事篇：“袁公问陈元方：‘贤家君在太丘云云。’”即其此类。刘表与袁谭书，称谭父绍为太公，（后汉书袁谭传）晋简文与郗超语，谓超父愔为尊公，（晋书简文纪）此亦称人父为公之例。颜氏家训风操篇：“昔侯霸之子孙，称其祖父曰家公。”则祖父亦称家公也。 
　　〔二三〕广雅释训：“区区，爱也。 ”文选古诗：“一心抱区区。”后汉书何敞传：“臣敞区区，诚欲计策两安。” 
　　〔二四〕“老夫”，胡本、郑本作“ 老父”，御览八五九引亦作“老父”，寻上文“允谓孟博家公”，及应氏案语，自以作“老父”为是，当据改正。 
　　〔二五〕御览引“事”作“仕”。 
　　　　谨按：礼：“父为士，子为天子。〔一〕”武王建有周之号，谥大王、王季，言王业肇于此矣〔二〕。越裳〔三〕重九译，献白雉，周公荐陈祖庙，曰：“先人之德。〔四〕”有天下，尊归于父，此人道之极〔五〕。前汉诏曰：“〔六〕海内〔七〕大乱，兵革并起〔八〕，朕被坚执锐〔九〕，自率〔一０〕士卒，犯危难，平暴乱〔一一〕，偃兵〔一二〕息民，天下大安，此皆太公之教训也〔一三〕。今上尊号曰太上皇。〔一四〕”春秋之义，“因其可褒而褒之”〔一五〕。孝经曰：“敬其父则子悦。〔一六〕”叔矩则其孝敬〔一七〕，则粥身苦思，率礼无违矣。则其友于〔一八〕，则褒兄委荣，尽其哀情矣〔一九〕。则其学艺，则家法〔二０〕洽览，诲人不倦矣〔二一〕。则其政事，则施于已试，靡有阙遗矣。君子百行〔二二〕，子产有四〔二三〕。凡在他姓，尚宜褒之，况于父乎？敬意之至，犹用夷悦〔二四〕，况于宠族乎？抗〔二五〕爽言以拒厚旨，抑所生〔二六〕以为己高，忍能厉然独享其荣，若乃不令之下愚〔二七〕，流货贿〔二八〕于权嬖，此罪人也。田辉讬疾，上也；刘矩屈体，次也；范滂吾无取焉耳。 
　　〔一〕　礼记丧服小记：“父为士，子为天子、诸侯，则祭以天子、诸侯，其尸服以士服。 ”此似有脱文。 
　　〔二〕　礼记大传：“牧之野，武王之大事也，既事而退，柴于上帝，祈于社稷，设奠于牧室，遂率天下诸侯，执豆笾，逡奔走，追王大王□父、王季历、文王昌，不以卑临尊也。”疏云：“中庸云： ‘周公追王太王、王季’者，谓以王礼改葬耳；不改葬文王者，以王礼葬故也；此太王、王季追王者，迹所由兴，故追王也；所以追王者，以子为天子，而不以卑临尊，若非王迹所由，不必追王也。故小记云：‘父为士，子为天子、诸侯，祭以天子、诸侯，其尸服以士服。 ’是也。” 
　　〔三〕　“裳”，拾补作“常”，古通，胡本误作“尝”。 
　　〔四〕　御览七八五引尚书大传：“ 交趾之南有越裳国，周公居摄六年，制礼作乐，天下和平；越裳以三象重译而献白雉，曰：‘道路悠远，山川阻深，音使不通，故重译而朝。’成王以归周公，公曰：‘ 德不加焉，则君子不飨其质；政不施焉，则君子不臣其人；吾何以获此赐也？’其使请曰：‘吾受命吾国之黄耇曰：久矣，天之无别（列）风淮（淫）雨，意者，中国有圣人乎？有则盍往朝之。’周公乃归之于王，称先王之神致，以荐于宗庙。周德既衰，于是稍绝。”是应氏此文，原本尚书大传，而陈氏定本、皮氏疏证俱未引以为说，何也。 
　　〔五〕　汉书高纪：“六年诏云：‘ 子有天下，尊归于父，此人道之极也。’” 
　　〔六〕　见汉书高纪六年。 
　　〔七〕　“海内”，汉书作“天下” 。 
　　〔八〕　汉书有“万民苦殃”句。 
　　〔九〕　汉书“朕”下有“亲”字。师古曰：“被坚，谓甲胄也。”又陈胜传注：“师古曰 ‘坚，坚甲也；锐，利兵也。’” 
　　〔一０〕汉书“率”作“帅”。 
　　〔一一〕汉书有“立诸侯”句。 
　　〔一二〕吕氏春秋荡兵篇：“古圣王有义兵而无有偃兵。”高注：“ 偃，止。” 
　　〔一三〕汉书有“诸王、通侯、将军、群卿大夫已尊朕为皇帝，而太公未有号”二十二字。 
　　〔一四〕汉书作“今上尊号太公曰太上皇”。 
　　〔一五〕公羊传隐公元年：“公及邾娄仪父盟于昧，……与公盟者众矣，曷为独褒乎此？因其可褒者而褒之。” 
　　〔一六〕广要道章文。 
　　〔一七〕左传文公十八年：“夫莒仆，则其孝敬，则弑其君父矣；则其忠信，则窃其宝玉矣。”此文拟之，每句第一则字作动词用，第二则字作副词用。 
　　〔一八〕后汉书史弼列传：“陛下隆于友于。”注：“友，亲也。尚书（君陈）曰：‘惟孝友于兄弟。’”惠栋曰：“蔡邕石经论语云：‘书云：孝于惟孝，友于兄弟。’包咸云：‘孝于惟孝，美大孝之辞也。友于兄弟，善于兄弟施行也。所行有政道，即与为政同。’今流俗本作‘孝乎’，梅氏伪撰尚书，以 ‘惟孝’属下读，改‘孝于’为‘孝乎’，遂失本真也。”钱大昕曰：“案袁绍传亦云：‘友于之性，生于自然。’六朝人好用此语，三国志陈思王传：‘今之否隔，友于同忧。’吴三嗣主传：‘友于之义薄矣。’许靖传注：‘处室则友于不穆。’晋书长沙王乂传：‘友于十人，同产皇室。’东莱王蕤传：‘曾无友于之情。’ 孝友传论：‘笃友于而宣范。’宋书庐江王袆传：‘克敷友于。’桂阳王休范传：‘先帝穆于友于。’范泰传：‘ 孝慈天至，友于过隆。’南齐书豫章王嶷传：‘友于之爱，垂友于之性，朕友于之深。’ 王思远传：‘友于甚至。’梁书陈伯之传：‘朱鲔涉血于友于。’南史齐文惠太子传：‘太子见上，友于既至。’梁临川王宏传：‘武帝于友于甚厚。’袁彖传：‘ 辨谳之日，友于让生。’北史李顺传：‘笃于友于，见称于世。’李谧传：‘幼事兄玚，恭顺尽友于之诚。’ 薛聪传：‘友于笃穆。’房彦谦传：‘上划圣主友于之意。’要皆滥觞于后汉也。”器案：惠、钱说是，惜失引应氏此文。又陶潜庚子岁五月中从都还阻风于规林诗：“一欣侍温颜，再喜见友于。”南史刘湛传：“友于素笃。”可为钱说补证。苕溪渔隐丛话前集十二引洪驹父诗话：“世谓兄弟为友于，谓子孙为贻厥者，歇后语也。” 
　　〔一九〕器案：哀读为爱，乐记：“ ●直而慈爱者。”郑注：“爱或为哀。”管子形势解： “见爱之交，几于不结。”形势篇“爱”作“ 哀”。吕氏春秋报更篇：“人主胡可以不务哀士。”高注：“哀，爱也。”淮南说山篇： “各哀其所生。”高注：“哀犹爱也。”释名释言语： “哀，爱也，爱乃思念之也。”论语阳货篇：“有三年之爱于其父母乎？”爱又借为哀。并哀、爱通借之证。 
　　〔二０〕后汉书质纪：“先能通经者，各令随家法。”注：“儒生为诗者，谓之诗家，礼者谓之礼家，故言各随家法也。’徐防传：“伏见太学博士弟子，皆以意说，不修家法。”注：“诸经为业，各自名家。” 
　　〔二一〕论语述而篇，孔丘两言“诲人不倦”。 
　　〔二二〕说苑谈丛篇：“百行之本一言也。”孔丛子连丛子上与子琳书：“学者所以饬百行也。”东观汉记鲍永传：“仁者百行之宗。”诗氓郑笺：“士有百行，功过可以相除。”孝经音义引郑玄孝经序、高诱吕氏春秋孝行览注并言：“孝为百行之首。” 书钞六三引钟离意别传：“正色乡党，百行优备。”论衡累害篇：“动百行，作万事。”邯郸淳鸿胪钟纪碑铭：“内苞九德，外兼百行。”类聚二三引程晓女典篇： “丈夫百行，以功补过。”类聚四七引陆机吴大司马陆抗诔：“质文殊涂，百行异辙。”文选嵇叔夜与山巨源绝交书：“君子百行，殊涂而同致。”南齐书陆澄传： “王俭答澄书曰：‘仆以此书（ 孝经），明百行之首，实人伦所先。’”刘孝威奉和简文帝太子诗：“百行纪司成。”敦煌遗书有百行章，备列百行之目。 
　　〔二三〕论语公冶长：“子谓：‘子产有君子之道四焉：其行己也恭，其事上也敬，其养民也惠，其使民也义。’”应氏谓此为百行之四，盖先儒旧说。 
　　〔二四〕家语五帝德：“四海之内，舟舆所及，莫不夷悦。”尔雅释言：“恞，悦也。” 
　　〔二五〕文选西京赋注：“抗，举也。”尔雅释言：“爽，差也，忒也。” 
　　〔二六〕诗小雅小宛：“毋忝尔所生。” 
　　〔二七〕诗小雅十月之交：“不宁不令。”国语齐语：“寡君有不令之臣。”令，善也。论语阳货篇：“唯上智与下愚不移。” 
　　〔二八〕大德本、朱藏元本、仿元本、胡本、钟本“贿”作“财”。 
　　　　巴郡太守〔一〕太山但望〔二〕伯门〔三〕，为司徒掾，同产〔 四〕子作客杀人〔五〕系狱〔六〕，望自劾去，星行电征〔七〕，数日〔八〕归，趋〔九〕诣府，露〔一０〕首肉袒〔一一〕，辞谢太守太尉李固〔一二〕，谢〔一三〕与相见，顿头流血，自说：“弟薄命早亡，以孤〔一四〕为讬，无〔一五〕义方之教〔一六〕，自陷罪恶，自男穿〔一七〕既与〔一八〕知情〔一九〕，幸有微胤，乞以代之。”言甚哀切。李公达于原度，即活出之〔二０〕。 
　　〔一〕　汉书地理志上，巴郡注引应劭曰：“左氏：‘巴子使韩服告楚。’” 
　　〔二〕　拾补引孙云：“御览四百廿一‘但’作‘任’。”器案：“ 任”字误，华阳国志巴志作“但” ，书钞六八引亦作“但”。 
　　〔三〕　“门”，拾补云：“御览作 ‘闿’。”器案：书钞亦作“闿”，（陈俞本误“门” ）华阳国志作“阖”，“阖”、“门”俱“闿”之误，闿望义正相应。 
　　〔四〕　史记文纪：“今犯法已论，而使母罪之父母、妻子、同产坐之，乃为收帑，朕甚不取。”文又见汉书刑法志，汉书元纪：“封外祖父平恩戴侯同产弟子中常侍许嘉为平恩侯，奉戴侯后。”后汉书明纪：“爵过公乘，得移与子若同产、同产子。”注：“同产，同母兄弟也。”拾补“产”下据御览补“弟 ”字，云：“旧无，然可省。”器案：书钞亦有“弟” 字。 
　　〔五〕　“人”字，拾补据御览补，今从之。 
　　〔六〕　“狱”字，拾补据御览补，今从之。 
　　〔七〕　晋书夏统传：“每采梠求食，星行夜归。”星行，谓戴星而行也。陆机答兄书：“ 羲阳趣驾，炎华电征。”电征，谓遄行如电掣之疾也。 
　　〔八〕　拾补云：“二字御览无。” 
　　〔九〕　“趋”，拾补云：“御览作 ‘便道’。” 
　　〔一０〕“露”，大德本作“路”，系描字，不可据。 
　　〔一一〕注详愆礼篇袁夏甫少举孝廉条案语。 
　　〔一二〕李固，后汉书有传。 
　　〔一三〕“谢”，胡本、御览作“请 ”。 
　　〔一四〕“孤”上，御览有“遗”字。 
　　〔一五〕“无”，拾补云：“御览作 ‘望失’二字，是。” 
　　〔一六〕左传隐公三年：“臣闻爱子教之以义方。”礼记乐记：“而民乡方。”注：“方，道也。” 
　　〔一七〕“自”，拾补据御览校作“ 息”。 
　　〔一八〕“与”，御览作“豫”。 
　　〔一九〕后汉书孔融传融议引汉律： “与罪人交关三日已上，皆应知情。” 
　　〔二０〕拾补曰：“御览‘李公于是原活出之’。” 
　　　　高唐令乐安〔一〕周●〔二〕孟玉〔三〕，为大〔四〕将军掾，弟子〔五〕使客杀人，捕得，太守盛亮，阴为宿留。●〔六〕亦自劾去，诣府，亮与相见，不乞请，又不辞谢〔七〕。亮告宾客：‘周孟玉欲作抗〔八〕直，不恤其亲，我何能枉宪〔九〕乎？’遂毙〔一０〕于狱。弟妇不哭死子而哭孟玉。世人误之，犹以为高〔一一〕。 
　　〔一〕　水经济水二注：“应劭曰： ‘乐安县，取休令之名矣。’” 
　　〔二〕　“●”，原误作“纠”，拾补云：“范书作‘璆’。”今据孙诒让说校改，见下条。 
　　〔三〕　札移曰：“案‘纠’疑‘● ’之误，古从翏声、□声字多通用。集韵五十一幼有● 字，云：‘玉器。’”器案：范书陈蕃传：“ 蕃为乐安太守，郡人周璆，高洁之士，前后郡守招命，莫肯至，唯蕃能致焉，字而不名，特为置一榻，去则悬之。璆字孟玉，临济人，有美名。 ”书钞三六引袁山松后汉书：“周璆为高唐令。”御览四七四引袁山松后汉书：“周璆字孟玉，为乐城令，逍遥无事，县中大治，去官，征聘不至。陈蕃为太守，璆来置榻，去悬之。”又七０六引谢承后汉书：“周璆字孟玉，陈蕃为太守，璆来置一榻，去则悬之也。”群辅录引文帝令及甄表状：“征士乐安周璆字孟玉，体清纯之性，蹈高洁之行，前后十五辟皆不就，除高唐令，色斯而举。时陈仲举、李元礼、陈仲弓皆难其高风。”世说新语言语篇注引伏滔集论青楚人物：“后汉时周孟玉，此青士有才德者也。”又后汉书徐璆传：“璆字孟玉。”字亦作“璆”，书钞六八、御览五一二引作“□” ，正是与“●”形近而误耳。今从孙校改正，下并同。 
　　〔四〕　“大”，御览作“右”。 
　　〔五〕　书钞三七引有“奕”字。 
　　〔六〕　“●”，书钞三七作“周” 。 
　　〔七〕　书钞六八引此二句作“不请弟子之命”，御览引此二句作“ 了不论弟子之命”。 
　　〔八〕　“抗”，书钞三七作“亢” ，亢、抗古通，汉书陈胜项籍传赞：“不亢于九国之师。”师古曰：“亢读与抗同。”又高纪上：“ 沛公还军亢父。”注：“郑氏曰： ‘亢音人相抗答。’”抗直为汉人习用语，犹言持直不挠也。史记邹阳传赞：“邹阳辞虽不逊，然其比物连类，有足悲者，亦可谓抗直不挠矣。”汉书陈万年传：“ 子咸，字子康，年十八，以万年任为郎，有异材，抗直数言事，刺讥近臣，书数十上。” 
　　〔九〕　书钞三七“宪”上有“王” 字。 
　　〔一０〕“遂毙”，书钞、御览作“ 遂俱尽”。 
　　〔一一〕书钞、御览引此二句作“孟玉由此为高”。 
　　　　谨按：春秋：叔牙为庆父杀般，闵公大恶之甚，而季子缘狱有所归，不探其情，缓追逸贼，亲亲之道〔一〕。州吁既杀其君，而虐用其人〔二〕，石碏恶之，而厚与焉〔三〕。大义灭亲，君子犹曰：纯臣之道备矣，于恩未也；君亲无将，王诛宜耳〔四〕。今二家之子，幸非元恶；但望诚心内发，哀情外露，义动君子，合礼中矣。周●苟执果毅，忽如路人。昔乐羊为魏伐中山，歠其子羹，文侯壮其功而疑其心。秦西巴触〔五〕命放麑〔六〕，而孟氏旋进其位；麑犹不忍，况弟子乎〔七〕？孟轲讥无恻隐之心〔八〕，传曰：“于厚者薄，则无所不薄矣。〔九〕” 
　　〔一〕　拾补曰：“叔牙欲弑而未成，即为季子酖死，其弑二君，皆庆父也，此误记。”器案：事详左传庄公三十二年。闵公二年，公子庆父出奔莒，公羊传于公薨云：“缓追逸贼，亲亲之道也。”春秋繁露王道篇：“鲁季子之免罪，吴季子之让国，明亲亲之恩也。”汉书邹阳传：“公子庆父使仆人杀子般，狱有所归，季子不探其情而诛焉。庆父亲杀闵公，季子缓追免贼，春秋以为亲亲之道也。”盐铁论周秦篇：“ 闻兄弟缓追以免贼。”并用公羊义。 
　　〔二〕　左传隐公四年，“人”作“ 民”，此唐人避讳改。 
　　〔三〕　“厚”，程本、郎本误作“ 后”，札移曰：“案‘后’当为‘厚’，左隐三年传云：‘其子厚与州吁游。’是也。”器案：左传隐公四年：“君子曰：‘石碏纯臣也，恶州吁而厚与焉。大义灭亲，其是之谓乎！’”应氏正用此文，孙校引三年传，未当。 
　　〔四〕　器案：“王”当作“将”，盖原作小二，即上文“将”之重文，后人转写，误为“ 王”耳。说详正失篇。 
　　〔五〕　“触”原作“蜀”，程本、郎本作“属”，今据孙校改正。拾补云：“‘蜀’因连 ‘巴’字而误写，非有形声可求，程本强改作‘属’，义何取乎？今定作‘违’。”札移曰：“案‘蜀’当为 ‘触’，周礼司●，郑注：‘尚书大传云：触易君命。 ’卢校非。”器按：孙校是，汉书元纪：“永光元年诏：‘民渐薄俗，去礼义，触刑法。’”义正同。 
　　〔六〕　“麑”原作“兽”，今据卢校改。拾补云：“下云‘麑犹不忍’，明当作‘麑’字。”识语曰：“谨案：‘麑’无由讹‘兽’，当是午易耳。此既作‘麑’，下当为‘兽’是也。” 
　　〔七〕　韩非子说林上：“乐羊为魏将而攻中山，其子在中山，中山之君烹其子而遗之羹，乐羊坐于幕下而啜之，尽一杯。文侯谓堵师赞曰：‘乐羊以我故而食其子之肉。’答曰：‘其子而食之，且谁不食。’乐羊罢中山，文侯赏其功而疑其心。孟孙猎得麑，使秦西巴持之归，其母随之而啼，秦西巴弗忍而与之，孟孙适至而求麑，答曰：‘ 余弗忍而与其母。’孟孙大怒，逐之；居三月，复召以为其子傅，其御曰：‘曩将罪之，今召以为子傅，何也？’孟孙曰：‘夫不忍麑，又且忍吾子乎？’故曰：巧诈不如拙诚，乐羊以有功见疑，秦西巴以有罪益信。”案此事又见淮南人闲篇、说苑贵德篇。又战国策魏策、中山策载乐羊事，白帖二六、八五引董仲舒春秋决狱载秦西巴事。 
　　〔八〕　孟子公孙丑上：“无恻隐之心非人也。” 
　　〔九〕　孟子尽心上：“于所厚者薄，无所不薄也。”此文“厚”上疑脱“所”字。 
　　　　豫章太守汝南封祈〔一〕武兴、泰山太守周乘子居〔二〕，为太守〔三〕李张〔四〕所举，函封未发，张病物故，夫人于柩侧下帷见六孝廉〔五〕，曰：“李氏蒙国厚恩，据重任，咨〔六〕嘉休懿，相授岁贡〔七〕，上欲报称圣朝，下欲流惠氓隶〔八〕；今李氏获保首领以天年终〔九〕，而诸君各怀进退，未肯发引。妾幸有三孤，足统丧纪；正相追随〔一０〕，蓬颗〔一一〕坟柏，何若曜德王室〔一二〕，昭显亡者？亡者有灵，实宠赖之。殁而不朽〔一三〕，此其然乎！”于是周乘顾谓左右：“诸君欲行，周乘当止者，莫逮郎君，尽其哀恻。〔一四〕”乘与郑伯坚〔一五〕即日辞行，祈与黄叔度〔一六〕、郅伯向、盛孔叔留随□柩〔一七〕。乘拜郎，迁陵长，治无异称，意亦薄之。某官与祈相反〔一八〕，俱为侍御史，公车令〔一九〕，享相位焉〔二０〕。 
　　〔一〕　“祈”，孔本书钞七九引作 “新”。 
　　〔二〕　世说新语赏誉篇注引汝南先贤传：“周乘字子居，汝南安城人，天姿聪明，高峙岳立，非陈仲举、黄叔度之俦，则不交也。仲举尝叹曰： ‘周子居者，真治国之器也。’为太山太守，甚有惠政。” 
　　〔三〕　“守”字原脱，拾补校补，今从之。 
　　〔四〕　“李张”，孔本书钞七九引作“李章”，下同。案焦氏类林二引杜元凯女戒、五总志引汝南传、群辅录、小学绀珠六俱作“李伥”。 
　　〔五〕　后汉书种皓列传：“歆谓之曰：‘今当举六孝廉。’”书钞七九引陈群同岁论：“ 初选孝廉，乡举里选选，郡举一人，后积增至六人也。 ” 
　　〔六〕　“咨”，孔本书钞误作“浴 ”。 
　　〔七〕　汉书食货志上：“诸侯岁贡少学之异者于天子。”后汉书蔡邕传下：“古者取士，必使诸侯岁贡。”注：“尚书大传曰：‘古者，诸侯之于天子，三年一贡士。’”案孟浩然送张参明经举兼向泾州觐省诗：“孝廉因岁贡。”本此。 
　　〔八〕　史记秦始皇本纪赞：“甿隶之人。”集解：“如淳曰：‘甿，古氓字，民也。’” 
　　〔九〕　左传隐公三年：“若以大夫之灵，得保首领以没。”国语楚语二：“若得保其首领以殁。”韦昭注：“保首领，免刑诛也。”汉书张安世传：“专精神以辅天年。” 
　　〔一０〕“正”疑当作“止”，此谓六孝廉，非指三孤，寻文义自明。 
　　〔一一〕“蓬颗”，原作“蓬□”，拾补云：“梁处素疑‘□’字。”器按当作“蓬颗”，汉书贾山传：“使其后世曾不得蓬颗蔽冢而讬葬焉。” 注“颗谓土块。”颗草书作●，与□相似致误，今改正。 
　　〔一二〕文选魏都赋注、西征赋注引应劭汉官仪：“帝室犹古言王室。” 
　　〔一三〕左传襄公二十四年：“古人有言曰：‘死而不朽。’” 
　　〔一四〕拾补云：“语不明了，上下必有脱文。”器谨案：女戒、汝南传俱作：“子居叹曰：‘不有行者莫宣公，不有止者莫恤居。’”疑此文原作“诸君欲行者，周乘当之”，谓己在行者数中耳。止、之篆文相似，移写者又误移植“者”字于“止”字下，遂致不可句读。 
　　〔一五〕“郑伯坚”，女戒、群辅录、汝南传、小学绀珠作“艾伯坚”。 
　　〔一六〕后汉书黄宪传：“宪初举孝廉，又辟公府，友人劝其仕，宪亦不拒之，暂到京师而还竟无就。”据风俗通此文，则宪初举孝廉，亦未尝到京师，其暂到京师，或辟公府后事也。 
　　〔一七〕案东汉人多为举主行丧制服。后汉书傅燮传：“再举孝廉，闻所举将丧，乃弃官行服。”桓鸾传：“太守向苗举鸾孝廉，苗卒，鸾去胶东令职，奔丧，终三年乃归。”荀彧传：“袁逢举爽有道，不应，及逢卒，爽制服三年。”清波杂志五：“后汉董翊举孝廉，为须昌令，闻举将丧，解官归。”此亦其比。汉代郡守兼总兵权，故称郡守为将。 
　　〔一八〕拾补云：“此句又有讹脱。 ” 
　　〔一九〕续汉书百官志二：“公车司马令一人，六百石。”本注曰：“掌宫南阙门，凡吏民上章，四方贡献及征诣公车者。”应劭汉官仪上：“公车司马令，周官也，秩六百石，冠一梁，掌殿司马门，夜徼宫中，天下上事及阙下，（案和帝纪注引作“诸上书诣阙下者皆集奏之”。）凡所征召，皆总领之。”（据孙星衍校集本） 
　　〔二０〕群辅录：“周子居、黄叔度、艾伯坚、郅伯向、封武兴、盛孔叔。右汝南六孝廉。太守李伥选此六人，以应岁举，受版未行，伥死，子居等遂驻行丧。伥妻于柩侧下帷见之，厉以宜行。子居叹曰：‘不有行者莫宣公，不有止者莫恤居。’于是与伯坚即日辞行；封、黄四人留随柩。事见杜元凯女戒。” （焦氏类林二引女戒同，又见小学绀珠六）五总志引汝南传：“太守李伥选周子居、黄叔度、艾伯坚、郅伯向、封武兴、盛孔叔为六孝廉，以应岁举，未行，伥死，子居等遂驻行丧。伥妻于柩侧下帐见六孝廉，厉以宜行。子居叹曰：‘不有行者莫宣公，不有止者莫恤居。’ 于是与伯坚即日辞行，留封、黄四人随柩。时人以为知礼。”刘师培左盦集七据书钞七九引作“豫章太守李章举汝南封新、太山日（以今本“周”字为长）爽等为孝廉，日等未行，章病物故”，谓“较今本为昭”。案此文经书钞删节，其讹脱较今本为甚，刘说未当。 
　　　　谨按：孝经：“资于事父以事君。〔一〕”“君亲临之，厚莫重焉。〔二〕”春秋国语：“民生于三，事之如一。〔三〕”礼：“斩衰，公士大夫众臣为其君。〔四〕”乘虽见察授〔五〕，函封未发，未离陪隶〔六〕，不与宾于王〔七〕，爵诸临城社，民神之主也〔八〕，义当服懃，关其祀纪。夫人虽有恳切之教，盖子不以从令为孝，〔九〕而乘嚣然要勒〔一０〕同侪，去丧即宠，谓能有功异也，明试无效〔一一〕，亦旋告退，安在其显君父德美之有。 
　　〔一〕　见士章，何本“事父”误为 “父母”。 
　　〔二〕　圣治章文。 
　　〔三〕　晋语一：“民生于三，事之如一：父生之，师教之，君食之；非父不生，非食不长，非教不知，生之族也，故一事之。” 
　　〔四〕　“臣”原作“生”，胡本作 “士”，今据卢、孙说校改。拾补校改“生”作“臣” 。札移曰：“案‘生’当作‘臣’，仪礼丧服斩衰经云：‘公士大夫之众臣为其君，布带绳履。’仲远即引彼文。” 
　　〔五〕　察授，谓察举孝廉，使之服官从政也。 
　　〔六〕　陪隶，前已出注，谓郡国之吏也。文选卢子谅赠刘琨诗注引傅子：“汉武元光初，郡国举孝廉，元封五年举秀才，历世相承，皆向郡国称故吏。”盖当时守、相所辟之吏，于郡国义属君臣，于汉朝则为陪臣重隶也，故汉人之于举主率称故吏也。 
　　〔七〕　易观卦：“观国之光，利用宾于王。” 
　　〔八〕　左传僖公十九年：“民，神之主也。” 
　　〔九〕　文选永明九年策秀才文李善注引风俗通：“子以不从令为孝，后生固宜是革，浸以为俗，岂不谬哉？” 
　　〔一０〕何本“勒”误“勤”。 
　　〔一一〕书舜典、左传僖公二十七年俱有“明试以功”语。汉书宣纪地节二年注引应劭曰： “敷，陈也，各自奏陈其言，然后试之以官，考其功德也。”此文“明试无效”，即谓试之以官，迄无功德也。 
　　　　河内太守府〔一〕庐江〔二〕周景仲向〔三〕，每举孝廉，请之上堂，家人宴饮，皆令平仰〔四〕，言笑晏晏〔五〕，如是三四；临发〔六〕，赠以衣齐〔七〕，皆出自中。子弟中外〔八〕，过历职署，逾于所望，曰：“移臣作子，于之何有。〔九〕” 
　　〔一〕　“府”，拾补云：“疑衍。 ” 
　　〔二〕　汉书地理志上注、水经淮水注引应劭曰：“故庐子国。” 
　　〔三〕　“向”，拾补云：“范书本传作‘飨’。”器案：三国志吴书周瑜传注、书钞七二、御览二六三引谢承后汉书亦作“周景字仲向”，“向 ”、“飨”古多互误，如汉书宣纪：“上帝嘉向。”注：“ 向读飨。”汉纪三正作“飨”，此误“飨”为“向”也。汉书叙传：“故能为鬼神所福飨，天下所归往。”后汉纪五作“向”，此误“向”为“ 飨”也。范书党锢传有蕃向字嘉景，（群辅录、马永易实宾录五引三君八俊录、小学绀珠六并同），与此名字正复相应，范书误。 
　　〔四〕　三国志魏书王粲传注、世说新语言语篇注引典略：“刘桢字公干，东平宁阳人，… …妙选文学，使桢随侍太子，酒酣坐欢，乃使夫人甄氏出拜，坐上客多伏，而桢独平视。他日，公闻，乃收桢，减死输作部。”又王粲传注引吴质别传：“帝尝召质及曹休欢会，命郭后出见质等，帝曰：‘卿仰谛视之。 ’其至亲如此。”礼记曲礼注：“平视，谓视面也。” 然则，平谓视面，仰谓谛视。 
　　〔五〕　“晏晏”，大德本（描字）、类纂本作“宴宴”，古多混用。诗卫风氓：“言笑晏晏。”毛传：“晏晏，和柔也。”抱朴子外篇疾缪：“ 要呼愦杂，入室视妻。……何必房集内宴，尔乃款诚着，妻妾饮会，然后分好昵哉？”则此风气，魏、晋时犹然也。 
　　〔六〕　汉书元纪，“临遣。”注引应劭曰：“自临面约敕乃遣之。” 
　　〔七〕　“齐”，拾补云：“‘资’ 同。”器案：易旅卦：“得其资斧。”释文：“‘资’ ，子夏及众家本皆作‘齐’。”周礼考工记注：“故书 ‘资’作‘齐’。杜子春云：‘齐当为资。’”皆“齐 ”、“资”通用之证。 
　　〔八〕　中外，谓母之兄弟之子。世说新语言语篇：“张玄之、顾敷是顾和中外孙。”又赏誉篇下：“谢胡儿作着作郎，尝作王堪传，不谙堪是何似人，咨谢公，谢公答曰：‘世胄亦被遇。堪，烈之子，阮千里姨兄弟，潘安仁中外，安仁诗所谓子亲伊姑，我父唯舅，是许允婿。’”注：“岳集曰：‘堪为成都王军司马，岳送至北邙别，作诗曰：微微发肤，受之父母。峨峨王侯，中外之首。子亲伊姑，我父唯舅。’” 
　　〔九〕　拾补云：“吴志周瑜传注亦同范书云：‘臣子同贯，若之何不厚。’”案三国志魏书卫臻传：“夏侯惇为陈留太守，举臻计吏，命妇出宴。臻以为末世之俗，非礼之正。” 
　　　　河内太守司徒颍川韩演伯南〔一〕，举孝廉，唯临辞，一与相见，无所宠拔，曰：“我已举若，岂可令恩偏〔二〕积于一门乎？〔三〕” 
　　〔一〕　“演”，拾补云：“张璠汉纪作‘縯’。”器案：范书韩棱传：“棱孙演，顺帝时为丹阳太守，政有能名。桓帝时为司徒，大将军梁冀被诛，演坐阿党抵罪，以减罪论，遣归本郡，后复征拜司隶校尉。”注：“演字伯南。”案桓纪：“永寿元年六月，司空房植免，太常韩縯为司空。三年冬十一月，司空韩縯为司徒。延熹二年八月，司徒韩縯、司空孙朗下狱。”则字又作“縯”，胡广传、黄琼传同；周景传、宦者单超传作“演”，与风俗通同。续汉书五行志一： “到其（延熹）八年，桓帝因日蚀之变，乃拜故司徒韩寅为司隶校尉，以次诛锄，京都正清。”注：“案本传：‘寅诛左悺，贬具瑗。’虽克折奸首，群阉相蒙，京都未为正清。”据此，则韩伯南之名又作“寅”，窃疑正当作“縯”，以字少见，传写误为“演”或“寅”也。又据刘昭注，则续汉书韩寅有传。 
　　〔二〕　钟本“偏”作“宠”，涉上文而误。 
　　〔三〕　范书周景传：“景字仲飨，辟大将军梁冀府，稍迁豫州刺史、河内太守，好贤爱士，其拔才荐善，常恐不及，每至岁时，延请举吏，入上后堂，与共宴会，如此数四，乃遣之，赠送什物，无不充备。既而选其父兄子弟，事相优异，尝曰：‘臣子同贯，若之何不厚。’先是，司徒韩演在河内，志在无私，举吏当行，一辞而已，恩亦不及其家，曰：“我举若可矣，岂可令偏积一门。’故当时论者，议此二人。” 三国志吴书周瑜传注引张璠汉纪：“初景历位牧守，好善爱士，每岁举孝廉，延请入上后堂，与家人宴会，如此者数四，及赠送既备，又选用其子弟，常称曰：‘移臣作子，于政何有。’先是，司徒韩縯为河内太守，在公无私，所举一辞而已，后亦不及其门户，曰：‘我举若可矣，不令恩偏称一家也。’当时论者，或两讥焉。 ”案范书、张纪之所谓‘当时论者’，即指应劭也。 
　　　　谨按：春秋左氏传：“夫举无他也，唯善所在，亲疏〔一〕一也。〔二〕”“祈奚〔三〕称其雠不为谄，立其子不为比，举其偏不为党，建一官而三物成”〔四〕，晋国赖之，君子归焉。盖人君者，辟门开窗〔五〕，号啕博求〔六〕，得贤而〔七〕赏，闻善若惊〔八〕，无适也，无莫也〔九〕。周不综臧否，而务蕴崇之〔一０〕，韩演不唯善是务，越此一概〔一一〕。夫不择而彊〔一二〕用之，与可用而败之，其罪一也。 
　　〔一〕　大德本“疏”作“疏”，二字古多混用。 
　　〔二〕　昭公二十八年文。 
　　〔三〕　“祈奚”，左传作“祁奚” ，吕氏春秋开春篇亦作“祈奚”，与此同。器案：祁、祈古通，史记五帝本纪索隐：“尧姓伊祁氏。”魏书高纪：“怀州民伊祈苟，初自称尧后应王，聚众于重山。 ”是二字通用之证。 
　　〔四〕　左传襄公三年文。 
　　〔五〕　尚书尧典：“辟四门，明四目，达四聪。”段玉裁古文尚书撰异曰：“左传文公十八年，杜注曰：‘辟四门，达四窗，以宾礼众贤。’（释文曰：“‘窗’本亦作‘聪’。”）或疑不应作‘窗 ’。考风俗通十反篇曰：‘盖人君者，辟门开窗，号啕博求。’此亦用尧典也。盖古文尚书本作‘□’，‘窗 ’者‘□’之或字，‘□’又‘ 窗’之俗体，‘聪’又‘□’之同音字，作‘□’而或如字，或读为‘聪’，犹之‘台’ 可读为‘怡’，‘尼’可读为‘昵’，‘庸’可读为‘ 镛’也。（作“窗”正合惠氏定宇明堂之说）”器谨案：汉书平纪注引应劭曰：“明堂所以正四时，出教化。明堂上圜下方，八窗四达，布政之宫，在国之阳，上八窗，法八风，四达法四时，九室法九州，十二重法十二月，三十六户法三十六雨，七十二□法七十二风。”释名释宫室：“窗，聪也，于内窥外为聪明也。”大戴礼记盛德篇：“一室而有四户八聪。”张衡东京赋：“复庙重屋，八达九房。”薛综注：“八达谓八窗也。”御览五三三引礼含文嘉：“明堂者，八□四闼，□通八卦之气。”初学记十三、类聚三八引孝经援神契：“明堂者，天子布政之宫，八□四闼，上圆下方，在国之阳。 ”隋书礼仪志一：“梁武帝明堂制：‘郑玄据援神契亦云上圆下方，又云四窗八达。’”后汉书郅寿传：“侍御史何敞上疏理之曰：‘臣闻圣王辟四门，开四聪。’ ”以辟门开聪对言，与应氏同，“聪”亦当作“ 窗”，是汉、魏、六朝人所见古文尚书固皆作“开四窗”也。 
　　〔六〕　后汉书崔骃传：“思辅弼以偷存兮，亦号啕以酬咨。”李贤注：“号啕，哀呼也。 ”器案：崔骃、应劭，俱用“号啕”为求贤之意。 
　　〔七〕　而，犹若也，而与若互文见义。 
　　〔八〕　国语楚语下：“阖庐闻一善若惊，得一士若赏。” 
　　〔九〕　论语里仁篇：“子曰：‘君子之于天下也，无适也，无莫也，义之与比。’”皇疏引范宁曰：“适莫，犹厚薄也。比，亲也。君子与人无有偏颇厚薄，唯仁义是亲也。”白虎通谏诤篇：“君所以不为臣隐何？以为君之与臣，无适无莫，义之与比，为赏一善而众臣劝，罚一恶而众臣惧，若为卑隐为不可殆也。”后汉书文苑刘梁传：“ 又着辩和同之论，其辞曰：‘…… 君子之于事也，无适无莫，必考之以义焉。……是以君子之行，周而不比，和而不同，以救过为正，以匡恶为忠。……故君子之行，动则思义，不为利回，不为义疚，进退周旋，唯道是务，苟失其道，则兄弟不阿，苟得其义，虽仇雠不废，故解狐蒙祁奚之荐云云。’”持论引证与应氏相同。三国志魏书陈群传：“群转为侍中，领丞相东西曹掾，在朝无适无莫，雅杖名义，不以非道假人。”又常林传注引常沐豫作终制诫其子以俭葬，曰：“庄周阔达，无所适莫。”又夏侯玄传注引魏略：“ 曹爽专政，丰依违二公间，无有适莫。” 
　　〔一０〕左传隐公六年：“芟夷蕴崇之。”杜注：“蕴，积也。崇，聚也。” 
　　〔一一〕一概，犹言一律。楚辞九章怀沙：“同揉玉石兮，一概而相量。” 
　　〔一二〕大德本“彊”误“疆”。 
　　　　安定太守汝南胡伊伯、建〔一〕平长樊绍孟建，俱为司空虞放掾属〔二〕，放〔三〕逊位自劾还家，郡以伊为主簿，迎新太守，曰：“我是宰士〔四〕，何可委质于二朝乎？〔五〕”因出门名户，占系〔六〕陈国。绍曰：“柳下惠不去父母之国〔七〕，君子不辞下位。〔八〕”独行服事。后公黄琼〔九〕，大以为恨，移书汝南，论正主者〔一０〕吏，绝绍文书，而更辟伊。 
　　〔一〕　“建”，拾补云：“下疑有脱字。”徐氏识语云：“谨案‘ 建平长’连文，当是‘伯’下有夺。”器案：疑即夺“建”字，盖传写重文作小二，最易夺去也。 
　　〔二〕　范书虞延传：“延从孙放字子仲，少为太尉杨震门徒。”又桓纪：“延熹三年，太常虞放为司空。”注：“放字子仲，陈留人也。” 
　　〔三〕　“放”，大德本误作“故” ，系描字。 
　　〔四〕　宰士，谓公卿之属官。盐铁论刺议：“文学曰：‘今子（丞相史）处宰士之列。’ ”汉书翟方进传：“请遣掾史以宰士督察。”师古曰： “谓丞相掾史为宰士者，言其宰相之属官而位为士也。 ”又王莽传下：“至成群党，遮略乘传宰士。”后汉书周荣传：“蒙先帝大恩，以历宰二城，今复得备宰士。 ”注：“荣辟司徒府，故称宰士。”义详下文按语。 
　　〔五〕　汉代州治，亦称为朝，尹宙碑：“纲纪本朝。”又言：“正色立朝。”此属吏称郡守为朝也。后汉书法真传：“太守曰：‘昔哀公虽不肖，孔子称臣；太守虚薄，欲以功曹相屈，光赞本朝，何如？’”此郡守自称为朝也。此文“二朝”，亦属吏对新旧太守之称也。 
　　〔六〕　占系，即占度户口，系着名籍。汉书宣纪：“流民自占八万余口。”注：“谓自隐度其户口，而着名籍也。” 
　　〔七〕　论语微子篇：“柳下惠为士师，三黜。人曰：‘子未可以去乎？’曰：‘直道而事人，焉往而不三黜？枉道而事人，何必去父母之邦？’ ”汉石经讳“邦”作“国”。 
　　〔八〕　孟子公孙丑上：“柳下惠不羞污君，不卑小官。” 
　　〔九〕　黄琼，范书有传。 
　　〔一０〕主者，犹言主办之人。续汉书百官志一注引汉官仪：“顷者，举谣言者，掾属令史都会殿上，主者大言：‘某州郡行状云何。’善者同声称之，不善者各尔衔枚。” 
　　　　谨按：春秋尊公曰宰，其吏为士。言于四海，无所不统焉〔一〕。孟轲称：“不枉尺以直寻，况于枉寻以直尺？〔二〕”柳下惠不枉道以事人，故三黜而不去，孔子谓之不恭〔三〕。今绍见编，会以礼游引耳，其义不同于此。伊心明审，自求多福〔四〕。近灵帝之末，司徒掾弘农董君考上名典，君事不得自劾，暂以家急假〔五〕，太守李〔六〕崇请乞相见，俯领功曹，与俱班录讫乃谢遣。时公袁隗〔七〕意亦非之，然〔八〕弹纠。自是之后，弥以滋甚，郡用从事〔九〕，县用府吏，上下溷淆，良可秽〔一０〕也。诗云：“虽无老成人，尚有典刑。〔一一〕”国之大纲也，可不申敕小惩而大戒哉〔一二〕？ 
　　〔一〕　公羊传隐公元年：“秋七月，天王使宰咺来归惠公仲子之赗。宰者何？官也。”解诂：“以周公加宰，知为官也。”传又云：“ 曷为以官氏宰士也？”解诂云：“ 天子上士以名氏通，中士以官禄，下士略称人。”又僖公九年：“宰周公者何？天子之为政者也。”盐铁论刺义篇：“春秋士不载文，而书咺者，以为宰士也。” 
　　〔二〕　孟子滕文公下：“且夫枉尺而直寻者，以利言也。如以利，则枉寻直尺而利，亦可为与？”此文用其意。 
　　〔三〕　翟灏四书考异曰：“按此岂孟子引孔子言以为断，传写者讹‘孔’为‘孟’欤？法言渊骞篇：‘或问：柳下惠非朝隐者欤？曰：君子谓之不恭。’后汉书黄琼传：‘君子谓伯夷隘，柳下惠不恭。’概称君子，未定其果属谁也。”器案：此盖应氏杂举论、孟之文，而误孟为孔耳，翟说未当。 
　　〔四〕　诗大雅文王文。 
　　〔五〕　史记高纪：“高祖为亭长时，常告归。”集解：“李斐曰：‘休谒之名也，吉曰告，凶曰宁。’孟康曰：‘古者名吏休假曰告，告又音喾。’汉律：‘吏二千石有予告赐告。予告者，任官有功最，法所当得者也；赐告者，病满三月，当免，天下优赐复其告，使得带印绂，将官属归家治疾也。’”索隐：“韦昭曰：‘告，请归乞假也。’” 
　　〔六〕　“李”，从宋本，余本俱作 “季”。 
　　〔七〕　范书袁安传：“逢弟隗，少历显官，先逢为三公。”注：“ 隗字次阳。” 
　　〔八〕　“然”，拾补云：“疑脱‘ 不’字。” 
　　〔九〕　强汝询汉州郡县吏制考：“ 部郡国从事，每郡国各一人，主督促文书，察举非法，其民为吏所冤，及盗贼辞讼事自言于刺史者，各属所部从事治之。东汉时，刺史举劾，不复覆案，从事为刺史耳目，其权益重，得自举案二千石，郡僚掾以下，则径自收考，守相至称为上司焉。”（参续汉志、朱博、朱浮、第五种、史弼、桥玄等传） 
　　〔一０〕钟本“秽”作“畏”，音近之误。 
　　〔一一〕大雅荡文。 
　　〔一二〕“戒”，大德本作“诫”，古通。易系辞：“小惩而大诫。” 
　　　　宗正〔一〕南阳刘祖奉为郡属曹吏，左骑校尉〔二〕薛丞君卓为户曹史〔三〕，太守公孙庆当祠章陵，旧俗常以衣冠〔四〕子孙，容止端严，学问通览〔五〕，任顾问〔六〕者，以为御史〔七〕，时功曹白用刘祖〔八〕，祖曰：“既讬帝王肺腑〔九〕，过闻前训，不能备光辉胥附〔一０〕之任，而身当侧身陪乘〔一一〕，执策握革〔一二〕，有死而已，无能为役。〔一三〕 ”薛丞因前自白：“今明公垂出〔一四〕，未有御者，虽云不敏〔一五〕，敢充人乏。〔一六〕”周旋进退〔一七〕，补察时阙，言出成谟，大见敬重；亦以祖为高，岁尽，俱举孝廉。 
　　〔一〕　“正”，两京本作“止”，钟本作“政”，俱误。汉书百官公卿表：“宗正，秦官。”注引应劭曰：“周成王之时，彤伯入为宗正也。” 
　　〔二〕　后汉书曹褒传注引汉官仪： “羽林左骑，秩六百石，领羽林，属光禄勋也。” 
　　〔三〕　续汉书百官志一：“户曹，主民户祠祀农桑。” 
　　〔四〕　汉书杜钦传：“故京师（从王念孙校）衣冠谓钦为盲杜子夏以相别。”师古曰：“ 衣冠，谓士大夫也。”后汉书霍谞传：“光衣冠子孙。 ”又党锢羊陟传：“家世衣冠族。”御览二一五引魏略：“ 姜维家本衣冠，不愿为将。”袁子正书：“古者命士以上皆有冠冕，故谓之冠族。”文选奏弹王源集注引钞曰：“衣冠，簪缨人也。”欧阳修撰王道卿制曰：“唐将相之后，能以勋名自继其家者，号称衣冠盛事。”通鉴三二注：“衣冠，当时士大夫及贵游子弟也。” 
　　〔五〕　论衡定贤篇：“以通览古今，秘隐传记无所不记为贤乎？……若太史公及刘子政之徒，……则有博览通达之名矣。” 
　　〔六〕　后汉书章纪：“皆欲置于左右，顾问省纳。”续汉书百官志三：“侍中，本注曰： ‘无员，掌侍左右，赞导众事，顾问应对。’”抱朴子吴失篇：“不别菽麦之同异，而忝叨顾问之近任。”晋书段灼传：“臣无陆生之才，不在顾问之地。” 
　　〔七〕　“御史”，拾补云：“‘史 ’疑衍。”器案：疑亦州郡之属官，谓执御之史，与御史大夫之属官有别。后汉书韦彪传：“今岁垂尽，当选御史，意在相荐，子其宿留乎。”当即此御史也。 
　　〔八〕　据此，则祖为名，上文“奉 ”字之上或下当有脱文耳。 
　　〔九〕　汉书楚元王传：“臣幸得讬肺附。”师古曰：“旧解云：‘ 肺附，谓肝肺相附着，犹言心膂也。’一说：‘肺谓斫木之肺札也。自谓于帝室，犹肺札附于大材木也。’”王念孙读书杂志五曰：“案一说近之。然既言附，又言讬，则语意重出。余谓肺附皆谓木皮也，说文曰：‘朴，木皮也。柿，削木札朴也。’作 ‘肺’者，假借字耳。后汉书方术传云：‘风吹削肺’ 是也。（今本“肺”误作“哺”，颜氏家训已辩之。）小雅角弓笺曰：‘附，木桴也。’正义曰：‘桴谓木表之粗皮也。’桴、附、朴，声并相近，肺、附，语之转耳。言己为帝室微末之亲，如木皮之讬于木也。下文云：‘臣幸得讬末属。’是其证矣。田蚡传曰：‘蚡以肺附为相。’中山靖王传曰：‘得蒙肺附。’卫青传曰： ‘青幸得以肺附待罪行间。’宣六王传曰：‘博幸得肺附。’师丹传曰：‘肺附何患不富贵。’王莽传曰：‘ 伏自惟念得讬肺附。’史记惠景间侯者表序曰：‘诸侯子弟若肺附。’（今本“附”作“腑”，因“肺”字而误。凡“肺附”字作“肺腑”者皆误，古书“藏府”字亦无作“腑”者。）后汉书卢芳传曰：‘以肺附之故。 ’太玄亲次：‘八曰肺附干糇，其干已良。’义并同也。若以肺为肺肝之肺，则义不可通。”案王说是，此文义亦如之。 
　　〔一０〕尚书大传殷传：“文王胥附、奔辏、先后、御侮，谓之四邻，以免于牖里之害。” 诗大雅绵作“疏附”，毛传：“率下亲上曰疏附。”郑笺：“疏附，使疏者亲也。” 
　　〔一一〕周礼夏官齐右：“行则陪乘。”注：“陪乘，参乘，谓车右也。” 
　　〔一二〕周礼夏官大驭：“仆左执辔。”礼记曲礼上：“执策分辔驱之。” 
　　〔一三〕左传成公二年：“克于先大夫，无能为役。”杜注：“不中为之使役。” 
　　〔一四〕“垂”，两京本误作“乘” 。通鉴九四注：“汉、魏以来，率呼宰辅岳牧为明公。 ” 
　　〔一五〕汉书文纪：“十五年春诏： ‘以不敏不明，而久抚临天下，朕甚自媿。’”师古曰：“敏，材识捷疾。” 
　　〔一六〕“乏”原作“之”，卢校作 “乏”，今据改正。 
　　〔一七〕“退”原作“对”，钟本作 “退”，今从之。左传僖公二十三年：“左执鞭弭，右属櫜鞬，以与周旋。” 
　　　　谨案：周礼保氏：“掌六艺之教，其一曰御。” 论语曰：“吾何执，执御乎。〔一〕”“子适卫，冉子仆。〔二〕”有，政事之士，〔三〕列于四友〔四〕，然犹御者，不为役也。春秋左氏传：“晋悼公即位，程郑为乘马御，训群驺知礼。〔五〕”今国家〔六〕大驾，〔七〕大仆亲御〔八〕，他出，奉车都尉御〔九〕，宁可复言执策握革，而辞让之乎？凡黔首皆五帝子孙，何独今之肺附〔一０〕，当见优异也？宗庙之人，或在圳亩，人之化也，何日之有〔一一〕。旧时长吏质朴，子皆驾御，故曰从儿〔一二〕。君臣父子，其揆一也〔一三〕，臣不肯御，子〔一四〕岂可然。公孙〔一五〕遂偃蹇〔一六〕不使，下陵上替，能无乱乎〔一七〕？刘祖幸免罪戾，而见褒赏，公孙于是失政刑矣〔一八〕。 
　　〔一〕　子罕篇文。 
　　〔二〕　论语子路篇文，“冉子”，今本作“冉有”，春秋繁露仁义法篇、论衡问孔篇、皇疏本俱作“冉子”，与此同。 
　　〔三〕　论语先进篇：“政事：冉有，季路。”史记仲尼弟子列传同。 
　　〔四〕　尚书大传曰：“文王，胥附、奔辏、先后、御侮，谓之四邻，以免于牖里之害。懿子曰：‘夫子亦有四邻乎？’孔子曰：‘文王得四臣，丘亦得四友焉：自吾得回也，门人加亲，是非胥附与？自吾得赐也，远方之士日至，是非奔辏与？自吾得师也，前有辉，后有光，是非先后与？自吾得由也，恶言不入于门，是非御侮与？文王有四臣以免虎口，丘有四友以御侮。’”（据皮锡瑞疏证本）集圣贤群辅录载孔子四友同，是四友无冉有也。“四友”当作“四科”，陶渊明集与子俨等疏：“子夏有言：‘死生有命，富贵在天。’四友之人，亲受音旨，发斯谈者，将非穷途不可妄求，寿夭永无外请故邪？”“ 四友”亦是“四科”之误。 
　　〔五〕　成公十八年传文。 
　　〔六〕　汉人称天子为国家，续汉书祭祀志上注引应劭汉官仪：“马第伯封禅仪记：‘十五日始斋，国家居太守府舍。’又：‘国家上见之。’” 即谓天子为国家。 
　　〔七〕　续汉书舆服志上：“乘舆大驾，公卿奉引，太仆御，大将军参乘。” 
　　〔八〕　汉书百官公卿表上：“太仆，秦官。”注：“应劭曰：‘周穆王所置也，盖太御众仆之长，中大夫也。’” 
　　〔九〕　“御”字原无，今据卢校补。续汉书舆服志上：“乘舆法驾，八卿不在卤簿中，河南尹、执金吾、雒阳令奉引，奉车郎御，侍中参乘。” 御览二四一引韦昭辩释名曰：“奉车都尉奉天子乘舆。辩云：‘奉车都尉主乘舆乘车，尊不敢言主，故言奉。 ’” 
　　〔一０〕“附”原作“腑”，今改。 
　　〔一一〕公羊传宣公十二年：“何日之有。”解诂：“何日之有，犹无有日。” 
　　〔一二〕三国志魏书贾逵传注引魏略：“杨沛前后宰历城守，不以私计介意，又不肯以事贵人，故身退之后，家无余积，治疾于家，借舍从儿，无他奴婢。”案世说新语德行篇：“陈太丘诣荀朗陵，贫俭无仆役，乃使元方将车。”此即所谓从儿也，盖以儿辈充从役之事，故谓之从儿也。 
　　〔一三〕孟子离娄下：“先圣后圣，其揆一也。” 
　　〔一四〕“子”原作“乎”，今据拾补校改。 
　　〔一五〕“孙”原作“子”，拾补疑作“孙”，今据改正。下文亦作“公孙”，可证。 
　　〔一六〕后汉书蔡邕传：“董卓为司空，闻邕名高，辟之，称疾不就，卓大怒曰：‘我力能族人，蔡邕遂偃蹇者，不旋踵矣。’”用法与此正同。文选张平子思玄赋：“偃蹇夭矫，娩以连卷兮。”李善注：“偃蹇，骄傲之貌也。” 
　　〔一七〕左传昭公十八年：“于是乎下陵上替，能无乱乎？”正义：“于是在下者陵侮其上，在上者替废其位，上下失分，能无乱乎？” 
　　〔一八〕左传隐公十一年：“郑伯使卒出豭，行出犬鸡，以诅射颖考叔者。君子谓庄公失政刑矣。政以治民，刑以正邪，既无德政，又无威刑，是以及邪。” 
　　　　聘士〔一〕彭城姜肱伯淮〔二〕，京兆〔三〕韦着休明〔四〕，灵帝践祚〔五〕，太后临朝，陈、窦以忠见害，中常侍〔六〕曹节〔 七〕秉国之权，大作威福〔八〕，冀宠名贤，以弭己谤，于是起姜〔 九〕肱为犍为太守，着东海相。肱告其人：“吾以虚获实，蕴藉声价，盛明之际，尚不委质，况今政在家哉！〔一０〕”遂乘桴浮海〔一一〕，莫知所极〔一二〕。而着欢以承命，驾言宵征〔一三〕，民不见德，唯〔一四〕戮是闻〔一五〕，论输左校〔一六〕。 
　　〔一〕　南史陶季直传：“淡于荣利，屡召不起，号曰聘君。”义与此同。 
　　〔二〕　“淮”原作“雅”，今校改。拾补曰：“孙云：‘范书肱本传字伯淮，以其弟字仲海、季江例之，是“淮”非“雅”明矣。’”器案：蔡邕集彭城姜肱碑、群辅录引续汉书及善文、御览四九九又七０七引海内先贤传、又四二０引谢承后汉书、蒙求旧注俱作“姜肱字伯淮”。道藏本抱朴子逸民篇作“伯雅”，亦当作“淮”。 
　　〔三〕　御览一五七引应劭汉官仪： “京兆，绝高曰京，京，大也；十亿曰兆。京兆云者，欲令帝都殷盈也。”水经河水注二引应劭说，“殷盈” 误作“启益”。 
　　〔四〕　后汉书徐稚传：“延熹二年，尚书令陈蕃、仆射胡广等，上书荐稚等曰：‘臣闻善人天地之纪，政之所由也。诗云：思皇多士，生此王国。天挺俊乂，为陛下出，当辅弼明时，左右大业者也。伏见处士豫章徐稚、彭城姜肱、汝南袁闳、京兆韦着、颍川李昙，德行纯备，着于人听；若使擢登三事，协亮天工，必能翼宣盛美，增光日月矣。’桓帝乃以安车玄纁，备礼征之，（以上又见御览六三０引续汉书）并不至。帝因问蕃曰：‘徐稚、袁闳、韦着，谁为先后？’ 蕃对曰：‘闳生出公族，闻道渐训。着长于三辅礼义之俗，所谓不扶自直，不镂自雕。至于稚者，爰生江南卑薄之域，而角立杰出，宜当为先。’”（以上又见御览四四五引谢承后汉书）又向栩传：“又与彭城姜肱，京兆韦着并征，栩不应也。” 
　　〔五〕　器案：焦氏类林五下引此段文，前尚有“桓帝尝征姜肱，不至，乃下彭城，使画工图肱形状。肱卧于幽闇，以被韬面，言感眩疾，不欲出风。工竟不得见之云云”，与范书所叙合，当据补。 
　　〔六〕　续汉书百官志三：“中常侍千石。”本注曰：“宦者无员，掌侍左右，从入内宫，赞导内众事，顾问应对给事。” 
　　〔七〕　曹节，见后汉书宦者传。 
　　〔八〕　尚书洪范：“惟辟作福，惟辟作威，惟辟玉食。臣无有作福作威玉食。臣之有作福作威玉食，其害于而家，凶于而国，人用侧颇僻，民用僭忒。” 
　　〔九〕　大德本“姜”误“家”。 
　　〔一０〕天中记九引此句作“今政在私门，夫何为哉”。左传昭公三年：“政在家门。” 
　　〔一一〕论语公冶长：“子曰：‘道不行，乘桴浮于海，从我者，其由与。’” 
　　〔一二〕类林引“其极”二字作“所之”。天中记引尚有“时人以为非凡”六字。后汉书肱本传：“后与徐稚俱征，不至。桓帝乃下彭城，使画工图其形状。肱卧于幽闇，以被韬面，言感眩疾，不欲出风。工竟不得见之。中常侍曹节等专执政事，新诛太傅陈蕃、大将军窦武，欲借宠贤德，以释众望，乃白征肱为太守。肱得诏，乃私告其友曰：‘吾以虚获实，遂藉声价，明明在上，犹当固其本志，况今政在阉竖，夫何为哉？’乃隐身遯命，远浮海滨。再以玄纁聘，不就，即拜太中大夫，诏书至门，（注引谢承书曰：“灵帝手笔下诏曰：‘肱抗凌云之志，养浩然之气，以朕德薄，未肯降志。昔许由不屈，王道为化；夷、齐不挠，周德不亏。郡以礼优顺，勿失其意。’”）肱使家人对云： ‘久病就医，遂羸服闲行，窜伏青州界中，卖卜给食，召命得断，家亦不知其处。’历年乃还。”抱朴子逸民篇：“桓帝以玄纁玉帛，安车轺轮聘姜伯雅，就拜太中大夫、犍为太守，不起。”事类赋六引高士传：“姜肱十辟公府，九举有道，皆不就。灵帝时，曹节白帝征肱，隐身遯命，浮桴人海也。” 
　　〔一三〕诗召南小星：“肃肃宵征。 ” 
　　〔一四〕何本“唯”误“淮”。 
　　〔一五〕左传僖公二十三年：“民不见德，而唯戮是闻。” 
　　〔一六〕后汉书韦彪传：“豹子着，字休明，少以经行知名，不应州郡之命，大将军梁冀辟不就。延熹二年，桓帝公车备礼征，至霸陵，称疾归，乃入云阳山采药不返，有司举奏加罪，帝时原之；复诏京兆尹重以礼敦劝，着遂不就征。灵帝即位，中常侍曹节以陈蕃、窦氏既诛，海内多怨，欲借宠时贤以为名，白帝就家拜着东海相，诏书迫切，不得已解巾之郡，政任威刑，为受罚者所奏，坐输左校。”袁宏后汉纪二十三：“陈、窦之诛，海内冤之，曹节善招礼名贤，以卫其罪，乃言于帝，就拜姜肱为犍为太守，韦着为东海相，诏书迫切，肱浮海遁逃，卒不屈去。着不得已，遂解巾临郡，为政任威刑，妻子放恣，为受罚家所告，论输左校。”后汉书皇甫规传注引汉官仪：“左校署，属将作大匠。” 
　　　　谨按：易称：“君子之道，或出或处，或默或语。〔一〕”传曰：“朝廷之人，入而不能出；山林之士，往而不能返。”言各有长也〔二〕。孔子嘉虞仲、夷逸〔三〕，作者七人〔四〕，亦终隐约〔五〕。姜肱高尚其事〔六〕，见得思义〔七〕，岂不绰绰然有余裕哉！〔八〕韦着迈种其德〔九〕，少有云补〔一０〕，可也；虐刑以逞，〔一一〕民心怨痛，德薄位尊，力小任重，古人惧□，鲜能不及矣。〔一二〕 
　　〔一〕　系辞文。 
　　〔二〕　注详愆礼篇。 
　　〔三〕　论语微子篇：“逸民：伯夷、叔齐、虞仲、夷逸、朱张、柳下惠、少连。……谓： ‘虞仲、夷逸，隐居放言，身中清，废中权。’” 
　　〔四〕　论语宪问篇：“子曰：‘贤者辟世，其次辟地，其次辟色。’子曰：‘作者七人矣。’”集解引包曰：“作，为也，为之者凡七人。”皇疏引王弼曰：“七人：伯夷、叔齐、虞仲、夷逸、朱张、柳下惠、少连也。”后汉书黄琼传注引论语注：“七人，谓伯夷、叔齐、虞仲、夷逸、朱张、柳下惠、少连。”殆即王弼释疑说，群辅录载七人后说，即参用王说。据应氏此文，以虞仲、夷逸等为七人，盖汉师旧说。 
　　〔五〕　汉书司马迁传：“诗、书隐约。”师古曰：“隐，忧也；约，屈也。” 
　　〔六〕　易蛊卦：“不事王侯，高尚其事。” 
　　〔七〕　论语季氏篇载孔子语，子张篇载子张语并同。 
　　〔八〕　诗小雅角弓：“绰绰有裕。 ”孟子公孙丑：“岂不绰绰然有余裕哉？” 
　　〔九〕　左传庄公八年：“夏书曰： ‘皋陶迈种德。’”杜注：“迈，勉也。” 
　　〔一０〕文选陆士衡答贾长渊诗注引汉书应劭注云：“云，有也。”器案：云犹所也。汉书诸葛丰传：“有未云补。”文选傅长虞赠何劭王济诗： “进则无云补。”俱言所补，与此义同。 
　　〔一一〕左传僖公二十三年：“淫刑以逞，谁则无罪。” 
　　〔一二〕拾补曰：“‘能’疑衍。” 徐氏识语云：“谨案：能，语词。礼记‘民鲜能久矣’ ，即论语‘民鲜久矣’。”器案：易系辞下：“易曰： ‘其亡其亡，系于苞桑。’子曰：‘德薄而位尊，知小而谋大，力少而任重，鲜不及矣。’”应语本此。 
　　　　赵相汝南李统，少幼，为冀州刺史阮况〔一〕所奏“耳目不聪明”〔二〕；股肱掾史，咸用忿愤，欲诣阙自理。统闻知之，历收其家，遣吏追还，曰：“相〔三〕久忝重任，负于素餐〔四〕，年渐七十，礼在悬车〔五〕，顷被疾病，念存首丘〔六〕，比自乞归，未见听许，州家〔七〕幸能为，相〔八〕得去，实上愿也。〔九〕”居无几，果征。时冀州有疑狱，章帝见问统。统处当〔一０〕详平，克〔一一〕厌上心，曰：“君大聪明，刺史〔一二〕侵君。〔一三〕”统曰：“臣受国厚恩，官尊禄重，不能自竭，有以报称，久〔一四〕抱重疾，气力羸露〔一五〕，耳聋目眩，守虚陨越〔一六〕，自分奄忽〔 一七〕填壑，猥〔一八〕得承望阙廷，亲见御座，不胜其喜，权时有瘳〔一九〕，辞出之后，必复故〔二０〕也，刺史不侵臣也。”上悦其逊，即日免况，拜统侍中〔二一〕。 
　　〔一〕　“阮”字原脱，拾补据御览六四０补，今从之。后汉书任光传：“更始至洛阳，以光为信都太守。及王郎起，郡国皆降之，光独不肯，遂与都尉李忠、令万脩、功曹阮况、五官掾郭唐等同心固守。”又朱晖传：“后为郡吏，太守阮况，尝欲市晖婢，晖不从。及况卒，晖乃厚赠送其家，人或讥焉，晖曰：‘前阮府君有求于我，所以不敢闻命，诚恐以财货污君，今而相送，明吾非有爱也。’”当即此人。朱筠以为“大德本‘况’上阙一字，当是‘为’字”，非是。 
　　〔二〕　御览引作“耳目不聪，宜免职任”。 
　　〔三〕　“相”，何本、郎本、程本、钟本作“统”，郎本校云：“ ‘统久’一本作‘相久’。”拾补云：“（程本作“统”）不当从。”朱筠曰：“盖自吏口称‘相’为是，从大德本改正。” 
　　〔四〕　文选傅长虞赠何劭王济诗注引韩诗曰：“何谓素餐？素者质，人但有质朴，无治民之材，名曰素餐。” 
　　〔五〕　汉书韦贤传：“韦孟在邹诗：‘悬车之义，以洎小臣。’”注：“应劭曰：‘古者，七十悬车致仕。’”礼记王制：“七十致政则悬车。 ”白虎通致仕篇：“臣年七十悬车致仕者，臣以执事趋走为职，七十阳道极，耳目不聪明跂踦之属，是以退老去，避贤者路，所以长廉远耻也。悬车，示不用也。” 公羊传桓公五年注：“礼七十悬车致仕。”疏云：“旧说云：‘日在悬舆，一日之暮。人年七十，亦一世之暮，而致其政事于君，故曰悬与致仕。’”孝经开宗明义章释文、正义引郑注：“七十行步不逮，县车致仕。” 文选蔡伯喈陈太丘碑文：“及文书赦宥，时年已七十，遂隐丘山，悬车告老。”论衡自纪篇：“年渐七十，时可悬舆。”三国志魏书徐宣传：“宣曰：‘七十有悬车之礼，今已六十八，可以去矣。’”又陈矫传：“七十有悬车之礼。”司马贞补史记序：“七十列传，取悬车之暮齿。”器案：淮南子天文篇：“日至于悲泉，爰息其马，是谓县车。”公羊疏引旧说本此。 
　　〔六〕　说文：“狐……死则首丘。 ”白虎通封禅篇：“狐死首丘，不忘本也。” 
　　〔七〕　“州家”，郎本、程本作“ 皇家”，不可从。郎本校云：“ ‘皇家’一作‘州家’。”三国志吴书太史慈传：“慈仕郡奏曹，会郡与州有隙，州章已去，慈晨夜到洛阳，取州章截败之，因通郡章，州家更有章，不复见理，由是为州家所嫉。”州家亦谓州刺史也。刺史之称为州家，盖亦如天子之称为国家也。唐人诗文多称刺史为州家，本此。 
　　〔八〕　何本、郎本、程本、钟本“ 相”作“统”。 
　　〔九〕　何本、郎本、程本、钟本“ 上愿”作“至愿”。 
　　〔一０〕汉书刑法志：“宣帝诏曰： ‘今遣廷史与郡鞠狱，任轻禄薄，其为置廷平，秩六百石，员四人，其务平之，以称朕意。’”注：“如淳曰：‘以囚辞决狱事为鞠，谓疑狱也。’”又：“二千石官以其罪名当报之。”师古曰：“当谓处断也。” 
　　〔一一〕御览“克”作“克”。 
　　〔一二〕“刺史”，拾补曰：“御览有‘下’字。”徐氏识语云：“ 谨案此因下‘刺史不侵臣’长‘不 ’字，或更为‘下’耳。”案宋本御览作“不”不作“ 下”。 
　　〔一三〕御览“侵”作“亲”，不可据。 
　　〔一四〕钟本“久”作“大”。 
　　〔一五〕左传昭公元年：“勿使有所壅闭湫底，以露其体。”杜注：“露，羸也，壹之则血气集滞，而体羸露。”孟子滕文公：“是率天下而路也。”赵注：“是率导天下人以羸露之困也。”战国策秦策：“士民潞病于内。”高注：“路羸于内。”吕氏春秋不屈篇：“士民罢潞。”高注：“潞，羸也。”案露、路、潞音义俱同。 
　　〔一六〕左传僖公九年：“恐陨越于下。”杜注：“陨越，颠坠也。” 
　　〔一七〕文选马季长长笛赋：“奄忽灭没。”注：“方言曰：‘奄，遽也。’” 
　　〔一八〕后汉书邓骘传注：“猥，曲也。” 
　　〔一九〕文选朱叔元为幽州牧与彭宠书：“欲权时救急。”权时，犹今言暂时。 
　　〔二０〕“故”，钟本作“固”。 
　　〔二一〕汉书百官公卿表侍中注引应劭曰：“入侍天子，故曰侍中。”又详孙星衍校集汉官仪上。 
　　　　司徒九江朱伥〔一〕，以年老，为司隶虞诩所奏〔二〕，耳目不聪明，见掾属大怒曰：“颠而不扶，焉用彼相〔三〕？君劳臣辱，何用为？”于是东合祭酒〔四〕周举曰：“昔圣帝明王，莫不历象日月星辰〔五〕，以为镜戒；荧惑比有变异，岂能手书，密以上闻？” 伥曰：“可自力也〔六〕。”举为创草〔七〕：“臣闻易曰：‘天垂象，见吉凶。〔八〕’‘观乎天文，以察时变。〔九〕’臣窃见九月庚辰，今月丙辰，过荧惑于东井辟，金光辉合，并移时乃出。臣〔一０〕经术浅末〔一一〕，不晓天官〔一二〕，见其非常，昭昭再见，诚切怪之。臣〔一三〕诚懑愤。夫月者太阴，荧惑火星，不宜相干。臣闻盛德之主，不能无异，但当变改，有以供御。孔子曰：‘虽明天子，荧惑必谋。〔一四〕’ 祸福之征，慎察用之。孝宣皇帝地节元年，〔一五〕月蚀荧惑，明年有霍氏乱〔一六〕。孔子曰：‘火上不可握，荧惑班变，不可息志，帝应其修无极。〔一七〕’ 此言荧惑火精，尤史家所宜察也。楚庄曰：‘灾异不见，寡人其亡。〔一八〕’今变异屡臻，此天以佑助汉室，觉悟国家也。臣诚惧史官畏忌，不敢极言〔一九〕，惟陛下深留圣思〔二０〕，按图书之文〔二一〕，鉴古今之戒，召见方正，极言而靡讳，亲贤纳忠，推诚应人，犹影响也〔二二〕。宋景公有善言，荧惑徙舍，延年益寿〔二三〕。况乎至尊〔二四〕，感不旋日〔二五〕。书曰：‘天威棐谌。’言天德辅诚也〔二六〕。周公将没，戒成王以左右常伯〔二七〕、常任、准人、缀衣、虎贲〔二八〕。言此五官，存亡之机，不可不谨也。臣愿陛下思周旦之言，详左右清禁之内，谨供养之官，严宿卫之身，申敕屡省，务知戒慎，以退未萌，以此无疆〔二九〕。谨匍匐自力，手书密上。”上览伥表，嘉其忠谟，伥目数病，手能细书〔三０〕。诩案大臣，苟肆私意。诩坐上谢，伥蒙慰劳。 
　　〔一〕　后汉书顺纪：“永建元年，长乐少府九江朱伥为司徒。”注：“朱伥，字孙卿，寿春人也。伥音丑良反。”又来历传：“太中大夫朱伥。 ”注：“伥音丑羊反。”又丁鸿传：“门下由是益盛，远方至者数千人，彭城刘恺、北海巴茂、九江朱伥，皆至公卿。”又刘恺传：“伥能说经书，而用心褊狭。” 又周举传：“后长乐少府朱伥代郃为司徒。”注：“伥音丑良反。”颜氏家训风操篇：“后汉有朱张字孙卿。 ”字作“张”，误。 
　　〔二〕　后汉书虞诩传：“虞诩，字升卿，陈国武平人也。永建元年，代陈禅为司隶校尉。 ”御览六四二引续汉书：“虞诩字叔卿，陈留圉人。祖为狱吏，尝效于公之治狱，及诩生，经曰：‘吾虽不及于公，子卿至丞相，冀得为九卿。’故字诩曰叔卿。至尚书令。” 
　　〔三〕　论语季氏篇：“危而不持，颠而不扶，则将焉用彼相矣？” 
　　〔四〕　后汉书周磐传：“颍川太守韩崇召蔡顺为东合祭酒。”司空孔扶碑：“扶当国时，辟史晨之父为东合祭酒。”又有南合祭酒，说文许冲表：“臣父故大尉南合祭酒慎。”经典释文叙录：“陈元为司空南合祭酒。”又有西合祭酒，晋书卫玠传：“玠为太傅西合祭酒。”汉旧仪：“丞相设四科之辟，第一辟曰：德行高妙，志节清白，补西曹南合祭酒。” 
　　〔五〕　尚书尧典：“历象日月星辰。”史记五帝本纪：“数法日月星辰。”索隐：“尚书作‘历象日月’，则此言数法，是训历象二字，谓命羲、和以历数之法，观察日月星辰之早晚，以敬授人时也。” 
　　〔六〕　三国志魏书曹爽传注引魏末传：“司马懿谓李胜曰：‘今当与君别，自顾气力转微，后必不更会，因欲自力，设薄主人，生死共别，令师、昭兄弟，结君为友，不可相舍去，副懿区区之心。’ ”唐书白志坚传：“硁硁自力，有知数。”自力犹言自尽其力。钟本“力”作“立”，非是。 
　　〔七〕　论语宪问篇：“为命，裨谌草创之。”器按：范书周举传：“后长乐少府朱伥代郃为司徒，举犹为吏。时孙程等坐怀表上殿争功，帝怒，悉徙封远县，洛阳令促期发遣。举说朱伥曰：‘朝廷在西钟下时，非孙程等岂立？虽韩、彭、吴、贾之功，何以加诸。今忘其大德，录其小过；如道路夭折，帝有杀功臣之讥。及今未去，宜急表之。”伥曰：‘今诏怒，二尚书已奏其事，吾独表此，必致罪谴。’举曰：‘明公年过八十，位为台辅，不于今时竭忠报国，惜身安宠，欲以何求？禄位虽全，必陷佞邪之讥，谏而获罪，犹有忠贞之名。若举言不足采，请从此辞。”伥乃表谏，帝果从之。”疑此与应书载举所作奏，当为一事，而蔚宗省其表耳。 
　　〔八〕　系辞上文。 
　　〔九〕　贲卦文。 
　　〔一０〕“臣”字原无，拾补校补，今从之。 
　　〔一一〕汉书东平思王传：“诏书又敕傅相：‘自今以来，非五经之正术，敢以游猎非礼道王者，辄以名闻。’”又：“后三岁，天子诏有司曰： ‘今闻王改行自新，尊修经术。’”又翟方进传：“当以经术进，努力为诸生学问。”案汉时以经术饰吏事，故言政事者，率以经术为准绳。 
　　〔一二〕史记天官书索隐：“案天文有五官，官者，星官也，星座有尊卑，若人之官曹列位，故曰天官。”案天官谓掌天文之官，因而名其业亦曰天官，太史公自序所谓“学天官于唐都”是也。 
　　〔一三〕“臣”字原无，据拾补校补补。 
　　〔一四〕汉书天文志：“荧惑，天子理也，故曰：虽有明天子，必视荧惑所在。”隋书天文志中亦有“虽有明天子，必视荧惑所在”之文。案：开元占经三０引石氏曰：“荧惑，天子之理也，东西南北无常，五月而出。’又引荆州占曰：“荧惑，上承天一，下主司天下人臣之过，司骄、司奢、司祸、司贼、司饥、司荒、司死、司丧、司日、司直、司兵、司乱，荧惑无不主之。王者礼义，荧惑不留其国；凶殃，荧惑罚之。” 
　　〔一五〕汉书宣纪注引应劭曰：“以先者地震，山崩水出，于是改年曰地节，欲令地得其节。” 
　　〔一六〕汉书天文志：“地节元年，正月戊午，乙夜月食荧惑，荧惑在角亢，占曰：忧在宫中，非贼而盗也，有内乱，谗臣在旁，其辛酉，荧惑入氐中，氐，天子之宫，荧惑入之，有贼臣。”又曰：“ 四年，故大将军霍光夫人、显将军霍禹、范明友，奉车霍山，及诸昆弟宾婚为侍中诸曹九卿群守，皆谋反，咸伏其辜。”器案：汉书纪、传，俱载霍氏乱在地节四年，与志相合，此作明年（地节元年之明年），误，当据改。 
　　〔一七〕开元占经三０引吴龚天文书：“荧惑，火之精，其位在南方，赤帝之子，方伯之象也，为天候主气成败，司察妖孽，东西南北无有常，出则有兵，入则兵败，周旋止息，乃为死丧。” 
　　〔一八〕春秋繁露必仁且智篇：“楚庄王以天不见灾，地不见孽，则祷之于山川曰：‘天其将亡予邪？不说吾过，极吾罪也？’”案此事又见说苑君道篇、后汉书明纪永平三年诏、论衡谴告篇、渚宫旧事一。 
　　〔一九〕汉书文纪：“二年诏：‘举贤良方正，能直言极谏者，以匡朕之不逮。’”极言、极谏义同。 
　　〔二０〕“思”，郎本误“恩”。 
　　〔二一〕后汉书班彪传注：“图书，河图、洛书也。”又桓谭传注：“图书，即谶纬符命之类也。”汉书艺文志天文家有图书秘记十七篇。 
　　〔二二〕书大禹谟：“惠迪吉，从逆凶，惟影响。”后汉书郎顗传：“天之应人，敏于影响。” 
　　〔二三〕吕氏春秋制乐篇：“宋景公之时，荧惑在心，公惧，召子韦而问焉，曰：‘荧惑在心，何也？’子韦曰：‘荧惑者，天罚也；心者，宋之分野也；祸当于君。虽然，可移于宰相。’公曰：‘宰相，所与治国家也，而移死焉，不祥。’子韦曰：‘可移于民。’公曰：‘民死，寡人将谁为君乎？宁独死。 ’子韦曰：‘可移于岁。’公曰：‘岁害则民饥，民饥必死，为人君而杀其民以自活也，其谁以我为君乎？是寡人之命固尽已，子无复言矣。’子韦还走，北面载拜曰：‘臣敢贺君，天之处高而听卑，君有至德之言三，天必三赏君，今夕荧惑其徙三舍，君延年二十一岁。’ 公曰：‘子何以知之？’对曰：‘有三善言，必有三赏。荧惑必三徙舍，舍行七星，星一徙当一年，三七二十一，臣故曰君延年二十一岁矣。臣请伏于陛下以伺候之，荧惑不徙，臣请死。’公曰：‘可。’是夕荧惑果徙三舍。”案此事又见淮南道应篇、史记宋世家、新序杂事四、论衡变虚、无形二篇。 
　　〔二四〕文选东京赋：“降至尊以训慕。”注：“至尊，天子也。” 
　　〔二五〕汉书李寻传：“子孙之福，不旋日而至。”蔡邕答诏问灾异：“易传曰：‘阳感天，不旋日。’”不旋日，犹言日影不移，极言其速。 
　　〔二六〕康诰：“天畏棐忱。”汉书叙传：“幽通赋：‘实棐谌而相训。’”注引应劭曰： “棐，辅也；谌，诚也。”三国志魏书公孙瓒传注引汉晋春秋：“袁绍与公孙瓒书：‘天威棐谌。’”与此合。器案：威、畏古通，尔雅释诂：“棐，□也。”郭注、文选幽通赋注引书，“畏”皆作“威”，广雅释诂： “威，德也。”周颂有客：“既有淫威，降福孔夷。” 正义：“言有德，故易福。”宣光五经从横，以德释威，当有所本。伪孔云：“天德可畏，以其辅诚。”盖不知旧训，故望文生义，而增字以解经也。又文选注引“ 谌”作“忱”，云：“‘谌’与‘忱’，古字通。”按书大诰：“天棐忱辞。”汉书孔光传引“忱”作“谌” ，孔彪碑用书文作“上帝棐谌”，诗大明：“ 天难忱斯。”说文引作“谌”，荡：“其命匪谌。”说文引作“忱”，广韵：“‘忱’与 ‘谌’同。” 
　　〔二七〕文选陈太丘碑注引汉官仪： “侍中，周官，号曰常伯，选于诸伯，言其道德可常尊也。”又东京赋注、藉田赋注、安陆王碑注引汉官仪“ 侍中，周成王常伯任侍中，殿下称制，出即陪乘，佩玺抱剑。” 
　　〔二八〕按见尚书立政，书序云：“ 周公作立政。”此云：“周公将没戒成王云云。”其说不同。考举父防，师事徐州刺史盖豫，受古文尚书，则举此说，盖亦古文师说也。 
　　〔二九〕大德本“疆”误“彊”，系后描字。 
　　〔三０〕后汉书循吏传序：“其以手迹赐方国者，皆一札十行，细书成文，勤约之风，行于上下。” 
　　　　谨按：论语：“能以礼让为国乎？何有。〔一〕 ”“夫子温良恭俭让以得之。〔二〕”传曰：“心苟不竞，何惮于病。〔三〕”朱伥位极人臣，视事数年，讫无一言，弥缝时阙〔四〕。又伥年且九十，足以惛愦，义当自引，以避贤路〔五〕，就使有枉，欣以俟命耳，何能乃发忿〔六〕，欲自提理。周举为人谋而不忠〔七〕，维讫〔八〕匡陈，起自营卫。夫奉义顺之谓礼，爱人而不以德〔九〕，不可谓仁，信不由中〔一０〕，文辞何为？向遇中宗永平之政〔一一〕，救罪不暇，何慰劳之有？李统内省不疚〔一二〕，进退温雅，明主是察，终为长者〔一三〕。 
　　〔一〕　里仁文。 
　　〔二〕　学而文。 
　　〔三〕　左传僖公七年：“谚有之： ‘心则不竞，何惮于病。’” 
　　〔四〕　左传僖公二十六年：“弥缝其阙。” 
　　〔五〕　史记万石君传：“愿归丞相侯印，乞骸骨归，避贤者路。”谓避让贤者出仕之路也。 
　　〔六〕　拾补云：“‘能’衍。”识语云：“谨案：能、乃声近通用。淮南子：‘此何遽不能为福乎？’艺文类聚引‘能’作‘乃’。汉书匈奴传：‘然后乃备。’汉纪‘乃’作‘能’。此文当是‘能 ’字，后人识‘乃’于旁，错厕正文耳。” 
　　〔七〕　论语学而篇：“为人谋而不忠乎？” 
　　〔八〕　“维讫”，拾补云：“二字疑。”器案：疑是“虽讬”二字讹。 
　　〔九〕　礼记檀弓上：“君子之爱人也以德。” 
　　〔一０〕左传隐公三年：“信不由中。” 
　　〔一一〕汉书刑法志：“自建武、永平，朝无威福之臣，邑无豪杰之使，以口率计断狱，少于成、哀之间什八，可谓清矣。” 
　　〔一二〕论语颜渊篇：“内省不疚。 ” 
　　〔一三〕慧琳一切经音义二三引风俗通：“春秋之末，郑有贤人者着书一篇，号郑长者，谓年长德艾，事长于人，以之为长者也。”意林引风俗通：“礼云：‘群居五人，长者必异席。’今呼权贵作长者，非也。” 
　　　　蜀郡太守颍川刘胜季陵，去官在家，闭门却扫〔一〕，岁致敬郡县，答问而已，无所褒贬，虽自枝叶〔二〕，莫〔三〕力。太仆杜密周甫，亦去北海相，在家，每至郡县，多所陈说，笺记括属〔四〕；太守王昱，颇厌苦之，语次〔五〕：“闻得京师书，公卿举故大臣刘季陵，高士也，当急见征。”密知以见激，因曰：“ 明府在九重〔六〕之内，臣吏惶畏天威，莫敢尽情。刘胜位故大夫，见礼上宾〔七〕，俯伏甚于鳖猬，泠涩比如寒蜒〔八〕，无能往来，此罪人也〔九〕。清隽就义，隐居笃学，时所不综，而密达之，冤疑勋贤，成陈之罪，所折〔一０〕而密启之〔一一〕，明府赏刑〔一二〕得中，令问休扬〔一三〕，虽自天然之姿〔一四〕，犹有万分之一〔一五〕。诗不云乎：‘雨我公田，遂及我私。〔一六〕’人情所有，庶不为阙，既不善是，多见讥论，夫何为哉？”于是昱甚悦服，待之弥厚〔一七〕。 
　　〔一〕　后汉书杜密传作“闭门扫轨 ”，李贤注：“轨，车迹也。言绝人事。” 
　　〔二〕　左传文公七年：“公族者，公室之枝叶也。”白虎通五行篇：“亲属臣谏不相去，何法？法木枝叶不相离也。” 
　　〔三〕　“莫”下，拾补云：“疑脱 ‘为致’二字。” 
　　〔四〕　拾补云：“‘括’疑‘聒’ 。”器案：广博物志十七引作“ 讬”，范书杜密传：“每谒守令，多所陈讬。”“括”当为“讬”之误，卢说非。 
　　〔五〕　史记黥布传：“从容语次，誉赫长者也。”汉书循吏黄霸传：“吏民见者，语次寻绎。”案庄子田子方篇：“胸次”，注云：“ 次，中也。”语次，犹今说话间也。 
　　〔六〕　楚辞九辩：“岂不郁陶而思君兮，君之门以九重。” 
　　〔七〕　通鉴五五作“位为大夫，见礼上宾。”胡注：“位为大夫，谓在朝列也。见礼上宾，谓郡守接遇之也。” 
　　〔八〕　西京杂记二：“元狩二年，大寒，雪深五尺许，野鸟兽皆死，牛马皆蜷缩如猬。” 文选鲍照代出自北门行：“马毛缩如猬。”“ 寒蜒”，拾补曰：“范书作‘蝉’ 。”器案章怀注云：“寒蝉，谓寂默也。楚辞曰：‘悲哉，秋之为气也，蝉寂寞而无声。’”方言十一：“寒蜩，螀也，似小蝉而青。”今案：寒蜩即寒蝉，蝉之一种，至秋深天寒则不鸣，故称喑蜩。北史尉古真传：“ 瑾好学吴人摇唇振足，为人所哂，见人好笑，时论比之寒蝉。” 
　　〔九〕　后汉书杜林传注引风俗通： “若能纳而不能出，能言而不能行，讲诵而已，无能往来，此俗儒也。”器案尚书君奭：“无能往来，兹迪彝教，文王蔑德，降于国人。”伪孔传：“有五贤臣，犹曰其少，无所能往来，而五人以此道德教文王，以精微之德，下政令于国人。言虽圣人，亦须良佐。”汉书朱云传：“云数上书，言丞相韦玄成，容身保位，亡能往来。”李奇注曰：“不能有所前却也。” 
　　〔一０〕“所折”，拾补云：“疑有讹脱。” 
　　〔一一〕器案：范书此段作“今志义力行之贤，而密达之，违道失节之士，而密纠之”。 
　　〔一二〕“刑”，大德本、何本同，范书亦作“刑”，朱藏元本、仿元本、两京本、胡本、郎本、程本、钟本、奇赏本作“贤”。 
　　〔一三〕“问”，胡本、郎本作“闻 ”。纲目集览十一：“令，善；休，美也。‘问’与‘ 闻’通，并音文运反，谓美善之名闻播扬也。” 
　　〔一四〕文选陆士衡宴玄圃园诗注引桓谭新论：“圣人天然之姿，所以绝人远者也。”后汉书第五伦传：“陛下即位，躬天然之德。”天然，犹言自然。 
　　〔一五〕淮南泰族：“夫欲治之主不世出，而可与治之臣不万一。”汉书张释之传：“有如万分一。”又谷永传：“不能褒扬万一。”师古曰：“ 言万分之一。”文选典引：“窃作典引一篇，虽不足雍容明盛万分之一，犹启发愤满，觉悟童蒙。”义俱同，为今语“万一”所本。 
　　〔一六〕小雅大田文。 
　　〔一七〕范书杜密传：“杜密字周甫，颍川阳城人也，为人沈质，少有厉俗志，为司徒胡广所辟，稍迁代郡太守，征，三迁太山太守，北海相。后密去官还家，每谒守令，多所陈讬。同郡刘胜，亦自蜀郡告归乡里，闭门扫轨，无所干及。太守王昱谓密曰： ‘刘季陵清高士，公卿多举之者。’密知昱激己，对曰：‘刘胜位为大夫，见礼上宾，而知善不荐，闻恶无言，隐情惜己，自同寒蝉，此罪人也。今志义力行之贤而密达之，违道失节之士而密纠之，使明府赏刑得中，令闻休扬，不亦万分之一乎？’昱惭服，待之弥厚。” 
　　　　谨按：论语：“澹台灭明，非公事未尝至于偃之室也。〔一〕”“君子思不出其位。〔二〕”孟轲亦以为“达则兼济天下，穷则独善其身。〔三〕”刘胜在约思纯〔四〕，其静已甚，若时意宴及，言论折中〔五〕，亦无嫌也。杜密婆娑〔六〕府县，干与王政，就若所云，犹有公私；既见讥切，不蹴坐谢负，而多伐善〔七〕，以为己力，〔八〕惟颜之厚〔九〕，博而俗矣〔一０〕。 
　　〔一〕　雍也篇文。 
　　〔二〕　宪问篇文。 
　　〔三〕　孟子尽心上作“穷则独善其身，达则兼善天下”。此盖记忆偶倒，在古书中往往有之。如吕氏春秋重言篇引诗“何其久也，必有以也，何其处也，必有与也”，今诗式微作“何其处也，必有与也，何其久也，必有以也”。玉篇人部仕下引论语“学而优则仕，仕而优则学”，金楼子立言下同，今论语子张篇作“仕而优则学，学而优则仕”，是其证。 
　　〔四〕　左传昭公二十八年：“在约思纯。” 
　　〔五〕　史记孔子世家赞：“折中于夫子。”索隐：“离骚云：‘明五帝以折中。’王叔师云：‘折中，正也。’宋均云：‘折，断也；中，当也。按言欲折断其物而用之，与度相中当，故以言其折中也。’” 
　　〔六〕　诗陈风东门之枌：“婆娑其下。”汉书叙传答宾戏：“婆娑呼术艺之场。”文选注引项岱曰：“婆娑，偃息也。”广雅释言：“ 媻娑，往来貌。”晋书王述传：“ 王昶白笺于文皇帝曰：‘昔与南阳宗世林共为东宫官属，世林少得好名，州里瞻敬，及其年老，汲汲自励，恐见废弃。世人咸共笑之。若天假其寿，致仕之车，不为此公婆娑之事。’”义与此同。 
　　〔七〕　论语公冶长：“愿无伐善，无施劳。” 
　　〔八〕　左传僖公二十四年：“贪天之功，以为己力。” 
　　〔九〕　书五子之歌：“郁陶乎予心，颜厚有忸怩。”潘岳闲居赋：“虽吾颜之云厚，犹内媿于宁、蘧。” 
　　〔一０〕困学纪闻十二：“为杜密之居乡，犹效陈孟公、杜季良也；为刘胜之居乡，犹效张伯松、龙季高也；制行者宜知所择。”胡氏读史管见四：“或问：‘刘胜、杜密，所处谁贤？’曰：‘胜贤。如密之论，轩扬激发，固非常士所及；然胜之行，深潜静退，可为乡里之式。如密之论，非惟犯出位之讥，亦取祸辱之道也；遇王昱贤者，故能容之耳。’”陆树声长水日钞曰：“余以为为刘胜易，为杜密难。使密所陈讬，一出于公，而足以取信则可；不然，则宁为刘季陵者之不至失己也。此鲁男子所谓：‘以我之不可，学柳下惠之可。’” 　
 


声音第六　
 
风俗通义声音第六〔一〕
　　　　易称：“先王作乐崇德，殷荐之上帝，以配祖考。〔二〕”诗云：“钟鼓锽锽，磬管枪枪，降福穣穣。〔三〕”书曰：“击石拊石，百兽率舞。〔四〕”鸟兽且犹感应，而况于人乎？况于鬼神乎？夫乐者，圣人所以动〔五〕天地，感鬼神〔六〕，按〔七〕万民，成性类者也。故黄帝作咸池〔八〕，颛顼作六茎〔九〕，喾作五英〔一０〕，尧作大章〔一一〕，舜作韶〔一二〕，禹作夏〔一三〕，汤作护，〔一四〕武王作武〔一五〕，周公作勺〔一六〕。勺，言能斟勺先祖之道也〔一七〕；武，言以〔一八〕功定天下也；护，言救民也；夏，大承二帝也；韶，继尧也〔一九〕；大章，章之也〔二０〕；五英，英华茂也〔二一〕；六茎，及根茎也〔二二〕；咸池，备矣〔二三〕。其后，周室陵迟，礼崩乐坏〔二四〕，诸侯恣行，竞悦所习，桑间、濮上〔二五〕，郑、卫、宋、赵之声，弥以放远，滔湮心耳，乃忘和平〔二六〕，乱政伤民，致疾损寿。重遭暴秦，遂以阙忘〔二七〕。汉兴，制氏世掌大乐，颇能纪其铿锵，而不能说其义〔二八〕。武帝始定郊祀，巡省〔二九〕告封，乐官多所增饰，然非雅正〔三０〕，故继其条畅曰声音也〔三一〕。 
　　〔一〕　苏颂曰：“声音六，子抄云：‘十三。’” 
　　〔二〕　豫卦文。 
　　〔三〕　周颂执竞文也，今诗作“磬管将将”，荀子富国篇作“管磬玱玱”，说文作“管磬 ●●”，古同声通假，盖三家诗异文也。毛传：“将将，声和貌；穣穣，众也。” 
　　〔四〕　尧典文。 
　　〔五〕　汉书礼乐志“动”作“感” 。 
　　〔六〕　汉志作“通神明”。 
　　〔七〕　“按”，汉志作“安”，按左传襄公十一年：“乐以安德。”安子义长。大戴礼记礼三本篇：“天地者，生之本也；先祖者，类之本也。 ”性、生古通。 
　　〔八〕　白虎通礼乐篇：“礼记曰： ‘黄帝乐曰咸池。’”庄子天地篇：“黄帝张咸池之乐，于洞庭之野。”吕氏春秋古乐篇：“黄帝又命伶伦与荣将铸十二钟，以和五音，以施音韶，以仲春之月，乙卯之日，日在奎，始奏之，命之曰咸池。”文选啸赋注引乐纬动声仪，初学记十五引乐协图征，礼记乐记疏、类聚四一、御览五六六、初学记十五引乐纬，并云：“ 黄帝乐曰咸池。”白虎通礼乐篇：“黄帝曰咸池者，言大施天下之道而行之，天之所生，地之所载，咸蒙德施也。”初学记十五引刘向五经通义：“黄帝所以为咸池者何？咸，皆也，施也，（“施”上脱“池”字）黄帝时道皆施于民。”乐记：“咸池，备矣。”郑注：“咸，皆也；池之言施也。言德之无不施也。”（ 
周礼大司乐注同）初学记十五引乐纬注：“池音施，道施于民，故曰咸池。”又引宋均乐协图征注：“咸，皆也；池，取无所不浸；德润万物，故定以为乐名也。”御览五六六引乐纬注：“池，施也，道施于民，故曰咸池。” 
　　〔九〕　广雅释乐“茎”作“●”。白虎通：“礼记曰：‘颛顼乐曰六茎。’”又：“颛顼曰六茎者，言和律吕以调阴阳。茎者，万物也。”乐记疏引乐纬：“颛顼曰五茎。”宋均注：“五茎者，能为五行之道立根茎也。”（书钞一０五引乐纬及注，类聚四一引乐纬，初学记十五引乐协图征及宋均注，文选魏都赋注，又傅毅舞赋、周礼大司乐疏引乐纬动声仪，并同。）初学记十五引乐纬：“颛顼曰五茎。”注：“道有根茎，故曰五茎。”御览五六六引乐纬：“颛顼曰六茎。”注：“道有根茎，故曰六茎。”通典乐典一：“ 颛顼作六茎。”注：“茎，根也，谓泽及下也。又乐纬云：‘乐名五茎。’” 
　　〔一０〕广雅“英”作“韺”。白虎通：“礼记曰：‘帝喾乐曰五英。’”又：“帝喾曰五英者，言能调和五声以养万物，调其英华也。”乐记疏引乐纬：“帝喾曰六英。”宋均注：“为六合之英华。 ”类聚四一引乐纬：“帝喾曰六英。”通典：“帝喾作五英。”注：“英谓华茂也。又乐纬云：‘乐名六英。 ’”初学记十五引乐纬：“帝喾曰六英。”注：“道有英华，故曰六英。”御览五六六引乐纬：“帝喾曰五英。”注：“道有英华，故曰五英。”吕氏春秋古乐篇： “帝喾命咸黑作为声，歌九招、六列、六英。”困学纪闻五：“乐纬动声仪：‘颛顼之乐曰五茎，帝喾之乐曰六英。’汉志、白虎通云：‘六茎、五英。’帝王世纪：‘高阳作五英，高辛作六茎（宋翔凤集校本失引此条）。’列子注（周穆王篇）以六莹为帝喾乐，通鉴外纪（卷一）云：‘汉志、世纪放六乐撰其名，故多异。’ ” 
　　〔一一〕乐记：“大章，章之也。” 郑注：“尧乐名也，言尧德章明也。”疏引乐纬：“尧作大章。”白虎通：“礼记曰：‘尧乐曰大章。’”又：“尧曰大章者，大明天地人之道也。”书钞一０五引乐纬：“尧曰大章。”注：“言其德光被四表，格于上下，其道大章明也。”类聚四一引乐纬：“尧曰大章。 ”初学记十五引乐纬曰：“尧曰大章。”注：“尧时仁义大行，法度章明，故曰大章。”御览五六六引乐纬： “尧曰大章。”注：“尧时仁义大行，法度彰明，故曰大章。”吕氏春秋古乐篇：“帝尧立，乃命质为乐，质乃效山林溪谷之音以歌，乃以麋●置□而鼓之，乃拊石击石，以象上帝玉磬之音，以致舞百兽；瞽叟乃拌五弦之瑟，作以为十五弦之瑟，命之曰大章，以祭上帝。” 
　　〔一二〕“韶”，汉志作“招”，下同。乐记：“韶，继也。”注：“舜乐名也。韶之言绍也，言舜能绍尧之德。周礼曰：‘大招。’”疏引乐纬：“舜曰箫韶。”又引元命苞：“舜之时，民乐绍尧业，故云韶之言绍也。”白虎通：“礼记曰：‘舜乐曰箫韶。’”又：“舜曰箫韶者，舜能继尧之道也。”春秋繁露楚庄王篇：“舜时民乐其昭尧之业也，故曰韶。韶者，昭也。”公羊传隐公五年，何注：“舜曰箫韶，舜时民乐其脩绍尧道也。”周礼大司乐大磬，注：“大磬，舜乐也，言其德能绍尧之道也。”论语八佾疏引元命苞：“舜之时，民乐其绍尧业。”书钞一０五引乐纬： “舜乐曰箫韶。”注：“韶，绍也，言绍尧之德。”类聚四一引乐纬：“舜曰箫韶。”初学记十五引乐纬：“ 舜曰箫韶。”注：“韶，继也，舜继尧之后，循行其道，故曰箫韶。”御览五六六引乐纬：“舜曰箫韶。”注：“韶，绍也，舜绍尧之后，脩行其道，故曰箫韶。” 类聚十一、御览五六六引元命苞：“舜之时，民乐其绍尧业，故乐名韶，韶者，绍也。”吕氏春秋古乐篇：“ 帝舜乃命质脩九招、六列、六英，以明帝德。” 
　　〔一三〕乐记：“夏，大也。”注： “禹乐名也，言禹能大尧、舜之德。周礼曰大夏。”疏引乐纬：“禹曰大夏。”周礼大司乐大夏注：“禹乐也，禹治水傅土，言其德能大中国也。”白虎通：“礼记曰：‘禹乐曰大夏。’”又：“禹曰大夏者，言禹能顺二圣之道而行之，故曰大夏也。”春秋繁露楚庄王篇： “禹之时，民乐其三圣相继，故夏，夏者大也。’初学记十五引乐纬：“禹曰大夏。”注：“禹承二帝之后，道重太平，故曰大夏。”又引乐协图征：“禹乐曰大夏。”宋均注：“其德能大诸夏也。”御览五六六引乐纬：“禹曰大夏。”注：“禹承二帝之后，道重太平，故曰大夏。”类聚十一、御览五六六引春秋元命苞曰：“ 禹之时，民大乐其骈三圣相继，故乐名大夏，夏者大也。”公羊隐公五年注：“禹之时，民乐其三圣相继，故夏，夏者大也。”吕氏春秋古乐篇：“禹于是命皋陶作夏籥、九成，以昭其功。” 
　　〔一四〕郎本校云：“‘护’，俗本作‘濩’，今从宋本。”周礼大司乐大濩，注：“大濩，汤乐也，汤以宽治民，而除其邪，言其德能使天下得其所也。”白虎通：“礼记曰：‘汤乐曰大濩。’”又：“ 
汤曰大濩者，言汤承衰，能护民之急也。”春秋繁露楚庄王篇：“汤之时，民乐其救之于患害也故頀，頀者救也。”公羊隐公五年注：“ 
殷曰大护，殷时民大乐其护己也。 ”乐记疏引元命苞：“汤之时，民乐其救之于患害，故曰濩，救世申救之，故民得所。”类聚十二引元命苞： “汤之时，民大乐其救于患害，故护者救也。”又四一引乐纬：“殷曰濩。”初学记十五引乐纬：“殷曰大濩。”注：“汤承衰而起，濩先王之道，故曰大获。获音护。”类聚十一御览五六六引春秋元命苞：“汤之时，民大乐其救于患害，故乐名大濩，濩者救也。”墨子三辩篇：“汤放桀，因先王之乐，又自作乐，命曰护。” 吕氏春秋古乐篇：“汤命伊尹作为大护。” 
　　〔一五〕“作”，吴本、汪本误“所 ”。周礼大司乐大武，注：“大武，武王乐也，武王伐纣，以除其害，言其德能成武功。”疏引元命苞：“文王时，民大乐其兴师征伐，故曰武。”白虎通：“礼记曰：‘周乐曰大武，象，周公之乐曰酌，合曰大武。’ ”又：“合曰大武者，天下始乐周公之征伐行武，故诗人歌之曰：‘王赫斯怒，爰整其旅。’当此之时，乐文王之怒以定天下，故乐其武也。”春秋繁露楚庄王篇： “文王之时，民乐其兴师征伐也，故武，武者伐也。” 又曰：“当是时，纣为无道，诸侯大乱，民乐文王之怒而咏歌之也。周人德已洽天下，反本以为乐，谓之大武，言民所始乐者武也云尔。”又三代改制篇：“文王作武乐，武王作象乐。”初学记十五引乐纬：“ 
周又曰大武。”御览五六六引乐纬同。类聚十一、御览五六六引春秋元命苞：“武王之时，民乐其兴师征伐，故乐名武，武者伐也。”公羊隐公五年注：“周曰大武，周时民乐其伐纣也。”庄子天下篇：“ 
武王、周公作武。”荀子儒效篇： “武王诛纣，合天下立声乐，于是武、象起，而韶、濩废矣。”吕氏春秋古乐篇：“武王即位，以六师伐殷，六师未至，以锐师克之于牧野，乃荐俘馘于京太室，乃命周公为作大武。”孙诒让周礼正义曰：“案乐记说大武之舞云：‘总干而山立，武王之事也；发扬蹈厉，太公之志也；武乱皆坐，周公之事也。’是大武有武王、太公、周公之事，则为武王命周公所作无疑。庄子天下篇亦云：‘文王有辟雍之乐，武王、周公作武。’董子及春秋纬并谓‘文王作武’，失之。” 
　　〔一六〕白虎通：“礼记曰：‘周公之乐曰酌。’”又：“周公曰酌者，言周公辅成王，能斟酌文、武之道而成之也。”独断：“勺，一章九句，告成大武，言能酌文、武之道，以养天下也。”类聚四一引乐纬：“周曰酌。”初学记十五、御览五六六引乐纬：“周曰勺。”注：“周承衰而起，斟酌文、武之道，故曰勺。”诗周颂酌序：“言能酌先祖之道以养天下，故以酌为名。”左传宣公十二年疏引诗序，“酌”作 “汋”。器案：酌、汋古通，周礼士师：“掌士之八成，一曰邦汋。”注：“郑司农读汋如酌酒尊中之酌。” 诗酌序释文：“‘ 
酌’本作‘汋’。”左传宣公十二年、荀子礼篇引诗皆作“汋”。 
　　〔一七〕“勺”，意林、吴本、汪本作“酌”。汉志无“斟”字。 
　　〔一八〕意林有“武”字，汉志无。 
　　〔一九〕意林作“韶者，绍尧也”。 
　　〔二０〕意林作“章者，彰也”。 
　　〔二一〕意林作“英者，华也”。 
　　〔二二〕汉志同，师古曰：“泽及下也。” 
　　〔二三〕自篇首至此，用汉书礼乐志文。 
　　〔二四〕汉书武纪元朔五年夏六月诏：“盖闻导民以礼，风之以乐。今礼坏乐崩，朕甚闵焉。” 
　　〔二五〕汉志注，应劭曰：“桑间，卫地；濮上，濮水之上；皆好新声。” 
　　〔二六〕左传昭公元年：“滔湮心耳，乃忘和平。” 
　　〔二七〕“忘”，拾补云：“似当作 ‘亡’。”拾补识语云：“汉人忘、亡通用，说苑引诗 ‘不忘’作‘不亡’，汉书戾太子传注：‘忘，亡也。 ’” 
　　〔二八〕汉书礼乐志：“汉兴，乐家有制氏，以雅乐声律，世世在太乐官，但能纪其铿枪鼓舞，而不能言其义。”又见艺文志。 
　　〔二九〕“省”，郎本误“首”。 
　　〔三０〕汉书礼乐志：“至武帝定郊祀之礼，祠太一于甘泉，就干位也；祭后土于汾阳，泽中方丘也。乃立乐府，采诗夜诵，有赵、代、秦、楚之讴，以李延年为协律都尉，多举司马相如等数十人，造为诗赋，略论律吕，以合八音之调云云。”两都赋序： “至于武、宣之世，乃崇礼官，考文章，内设金马、石渠之署，外兴乐府协律之事。”文心雕龙乐府篇：“暨孝武崇礼，始立乐府，总赵、代之音，撮齐、楚之气，延年以曼声协律，朱、马以骚体制歌，桂华杂曲，丽而不经，赤雁群篇，靡而非典，河间荐雅而罕御，故汲黯致讥于天马也。”（事详礼乐志） 
　　〔三一〕原不分段，今依全书例分之。 
　　　　昔皇〔一〕帝使伶伦〔二〕自大夏之西〔三〕，昆仑之阴〔四〕，取竹于嶰谷生，其窍厚均者〔五〕，断两节而吹之〔六〕，以为黄钟之管〔七〕，制十二筒〔八〕，以听凤之鸣；其雄鸣为六，雌鸣亦为六，天地之风气正而十二律定〔九〕，五声于是乎生，八音于是乎出。声者，宫、商、角、征、羽也，音者，土曰埙〔一０〕，匏曰笙〔一一〕，革曰鼓，竹曰管，丝曰弦，石曰磬，金曰钟，木曰柷〔一二〕。诗曰〔一三〕：“ 鹤鸣九皋〔一四〕，声闻于天。”书：“八音克谐，无相夺伦。〔一五〕”由是言之：声本音末也〔一六〕。 
　　〔一〕　“皇”，吴本、钟本、汪本作“黄”，拾补曰：“‘皇’与‘黄’通。此条当提行起。” 
　　〔二〕　吕氏春秋古乐篇高注：“伶伦，黄帝臣。” 
　　〔三〕　古乐篇高注：“大夏，西方之山。”器案：逸周书史记篇有西夏之国，盖即谓此，非华夏之夏也。春秋时，陈公子少西字子夏，郑公孙夏字子西，俱以地取义，故高云“大夏西方之山”也。汉书律历志上注，应劭曰：“大夏，西戎之国也。” 
　　〔四〕　“昆仑”，汉志作“昆仑” 。 
　　〔五〕　汉志注，应劭曰：“生者，治也。窍，孔也。” 
　　〔六〕　汉志“节”下有“间”字，吕览古乐、说苑修文并有，当据补。 
　　〔七〕　“管”，拾补曰：“汉书、吕览皆作‘宫’。”器案：说苑亦作“宫”，高注云： “断竹长三寸九分，吹之，音中黄钟之宫。”五行大义四引帝王世纪作“管”。 
　　〔八〕　“筒”，吴本误“筒”。晋书律志上引传亦作“筒”。吕览作“筒”，高注云：“ 六律六吕各有管，故曰十二筒。” 
　　〔九〕　“定”原作“之”，器谨案：“之”当作“定”，“定”俗作“●”，“之”即“ ●”之缺文。汉志：“天地之风气正，十二律定。”注，孟康曰：“律得风气而成声，风和乃律调也。”臣瓒曰：“风气正则十二月之气各应其律，不失其序。”吕览音律篇亦作“天地之风气正，则十二律定矣。”可证。今据改正。说苑修文篇作“天地之风气正，十二律至也”，“至”亦“定”之讹。 
　　〔一０〕汉志注引应劭曰：“世本： ‘暴辛公作埙。’” 
　　〔一一〕汉志注引应劭曰：“世本： ‘随作笙。’” 
　　〔一二〕自“昔皇帝”至此，用汉书律历志。 
　　〔一三〕见小雅鹤鸣。 
　　〔一四〕今本作“鹤鸣于九皋”。按史记东方朔传引诗无“于”字，文选东方朔答客难亦无 “于”字，古钞本文选集注及汉书东方朔传则俱有“于 ”字，论衡艺增篇、三国志蜀书秦宓传、华阳国志刘后主志、后汉书张衡传注、初学记一、白帖一九四、文选注十三又二四又四二、贾昌朝群经音辨引俱无“于”字，说文鹤下、焦氏易林一及二、希麟续一切经音义四引抱朴子，俱云“鹤鸣九皋”，亦无“于”字，唐石经有 “于”字，今本并因之。卢文弨龙城札记：“‘□’一作‘ 
皋’，当作‘□’，即古‘泽’字。” 
　　〔一五〕尧典文。 
　　〔一六〕白虎通礼乐篇：“声五音八何？声为本，出于五行，音为末，象八风，故乐记曰： ‘声成文谓之音，知音而乐之，谓之乐也。’”乐书要录五引五经通义：“何谓声？何谓音？曰：声也，人之本性也，情生于心，而形于声，声成文谓之音。宫、商、角、征、羽，五声也。八音者，谓金、石、革、木、匏、土、丝、竹。五声之散为文章，谓之音也。” 
　　
　　○商
　　　　谨按：刘歆钟律书〔一〕：“商者，章也〔二〕，物成熟〔三〕，可章度也〔四〕。”五行为金，五常为义，五事为言，凡归为臣。〔五〕 
　　〔一〕　意林作“刘向云”。汉书律历志上：“汉兴，北平侯张苍首律历事。孝武帝时，乐官考正。至元始中，王莽秉政，欲燿名誉，征天下通知钟律者百余人，使羲和刘歆等，典领条奏，言之最详。 ”晋书律历志：“王莽之际，考论音律，刘歆条奏，大率有五：一曰备数，一、十、百、千、万也；二曰和声，宫、商、角、征、羽也；三曰审度，分、寸、尺、丈、引也；四曰嘉量，籥、合、升、斗、斛也；五曰权衡，铢、两、斤、钧、石也。班固因而志之。” 
　　〔二〕　汉书律历志上：“商之为言章也。”玉海、天中记四二引徐景安乐书引刘歆说：“ 商者，章也，臣也，其声敏疾，如臣之节而为敏。”器案：汉书此志，即就刘歆书删其伪辞，取其正义而成之者，故晋志引此志直云刘歆序论。困学纪闻五：“朱子语录云：‘汉礼乐志刘歆说乐处亦好。”汉志无刘歆说乐，此记录之误，近思续录亦误取之。”今考应氏此书、及北史牛弘传、隋书牛弘传、御览二五俱引刘歆钟律书，则刘歆说乐者，钟律书也。陆德明、徐景安引刘歆说，亦当出钟律书。 
　　〔三〕　“熟”，意林作“就”。 
　　〔四〕　汉志：“商之为言章也，物成熟，可章度也。”尔雅释乐释文：“刘歆云：‘商，章也，物成熟，可章度也。’”白虎通礼乐篇：“商，张也，阴气开张，阳气始降也。”汉纪：“商者，量也，物盛而可量度也。”晋书乐志上：“商为臣，商之为言强也，谓金性之坚强也。” 
　　〔五〕　“商为臣”，出乐记，下同。“五行、五常、五事”云云，并详汉志。“凡归”云云，则汉志所谓“以君臣民事物言之”者也，下并同。乐记正义引乐纬声动仪：“商为臣，臣者，当发明君之号令，其声散以明，其和温以断，动肺也。” 
　　
　　○角
　　　　谨按：刘歆钟律书：“角者，触也，物触地而出〔一〕，戴芒角也。〔二〕”五行为木，五常为仁，五事为貌，凡归为民〔三〕。 
　　〔一〕　意林作“物触地戴芒角而生也”。 
　　〔二〕　汉志、尔雅释文引刘歆并同，徐景安乐书引刘歆说：“角者，触也，民也，其声圆长，经贯清浊，如民之象而为经。”白虎通：“角者，跃也，阳气动跃。”晋志：“角为民，角之为言触也，谓象诸阳气触物而生也。” 
　　〔三〕　乐记正义引乐纬动声仪：“ 角为民，民者，当约俭不奢僭差，故其声防以约，其和清以静，动肝也。” 
　　
　　○宫
　　　　谨按：刘歆钟律书：“宫者，中也，居中央，畅四方，倡〔一〕始施生，为四声纲也。〔二〕”五行为土，五常为信，五事为思，凡归为君〔三〕。 
　　〔一〕　“倡”，汉志、尔雅释文作 “唱”。 
　　〔二〕　汉志、尔雅释文引刘歆同，徐景安乐书引刘歆说：“宫者，中也，君也，为四音之纲，其声重厚，如君之德而为重。”白虎通：“宫者，容也，含也，含容四时者也。”晋志：“宫为君，宫之为言中也，中和之道，无往而不理焉。” 
　　〔三〕　乐记正义引乐纬动声仪：“ 宫为君，君者，当宽大容众，故其声宏以舒，其和清以柔，动脾也。” 
　　
　　○征
　　　　谨按：刘歆钟律书：‘征者，祉也，物盛大而繁祉也〔一〕。五行为火，五常为礼，五事为视，凡归为事〔二〕。 
　　〔一〕　汉志、尔雅释文引刘歆同，徐景安乐书引刘歆说：“征者，祉也，事也，其声抑扬递续，其音如事之绪（天中记“续”）而为迭。”白虎通：“征者，止也，阳气止。”晋志：“征为事，征之为言止也，言物胜则止也。” 
　　〔二〕　乐记正义引乐纬动声仪：“ 征为事，事者，君子之功既当急就之，其事勿久流亡，故其声贬以疾，其和平以切，动心也。” 
　　
　　○羽
　　　　谨按：刘歆钟律书：“羽者，宇也，物聚〔一〕藏，宇覆之也。〔二〕”五行为水，五常为智，五事为听〔三〕，凡归为物〔四〕。故闻其〔五〕宫声，使人温润而广大；闻其商声，使人方正而好义；闻其角声，使人整齐而好礼；闻其征声，使人恻隐〔六〕而博爱；闻其羽声，使人善养而好施〔七〕。宫声乱者，则其君骄；商声错者，则其臣坏；角声缪者，则其民怨；征声洪者，则其事难；羽声差者，则其物乱〔八〕。春宫秋律，百卉必雕〔九〕；秋宫春律，万物必荣；夏宫冬律，雨雹必降；冬宫夏律，雷必发声〔一０〕。夫音乐至重，所感者大，故曰：“知礼乐之情者能作，识〔一一〕礼乐之文者能述。作者之谓圣，述者之谓明，明圣者，述作之谓也。〔一二〕” 
　　〔一〕　“聚”，钟本作“始”，臆改。 
　　〔二〕　汉志、尔雅释文引刘歆同，徐景安乐书引刘向说：“羽者，宇也，物也，其声低平掩映，自下而高，五音备成，如物之聚而为柳也。”白虎通：“羽者，纾也，阴气在上，阳气在下。”晋志： “羽之为言舒也，言阳气将复，万物孳育而舒生也。” 
　　〔三〕　“听”原作“德”，朱筠云：“当作‘听’。”案汉志正作“听”，今据改正。 
　　〔四〕　乐记正义引乐纬声动仪：“ 羽为物，物者，不齐委聚，故其声以虚，其和断以散，动肾也。” 
　　〔五〕　意林无五“其”字。 
　　〔六〕　“恻隐”，意林作“隐恻” 。 
　　〔七〕　说郛载五经通义：“闻宫声，使人温良而宽大（初学记十五引作“闻宫声，无不温雅而和之”）；闻商声，使人方廉而好义；闻角声，使人恻隐而爱人；闻征声，使人乐养而好施（初学记“闻征声，无不善养而好施者也”）；闻羽声，使人恭俭而好礼（初学记“圣人闻羽声，无不恭俭谦让”）。”据此，则子骏述父说而参以异闻也。韩诗外传八：“汤作护，闻其宫声，使人温良而宽大；闻其商声，使人方廉而好义；闻其角声，使人恻隐而爱仁；闻其征声，使人乐养而好施；闻其羽声，使人恭敬而好礼。”史记乐书：“故闻宫音，使人温舒而广大；闻商音，使人方正而好义；闻角音，使人恻隐而爱人；闻征音，使人乐善而好施；闻羽音，使人整齐而好礼。”白虎通礼乐篇：“ 闻角声，莫不恻隐而慈者；闻征声，莫不喜养好施者；闻商声，莫不刚断而立事者；闻羽声，莫不深思而远虑者；闻宫声，莫不温润而宽和者也。”公羊隐公五年注：“闻宫声，则使人温雅而广大；闻商声，则使人方正而好义；闻角声，则使人恻隐而好仁；闻征声，则使人整齐而好礼；闻羽声，则使人乐养而好施。”疏云：“ 温雅而广大者，土之性也；方正而好义者，金之性也；恻隐而好仁者，木之性也；整齐而好礼者，火之性也；乐养而好施者，水之性也。”初学记十五引邯郸绰五经析疑：“闻角声无不恻隐而慈者，闻商声无不断割而亡事也（当从白虎通作“立事”）。”晋志：“是以闻其宫声，使人温良而宽大；闻其商声，使人方廉而好义；闻其角声，使人恻隐而仁爱；闻其征声，使人乐养而好施；闻其羽声，使人恭俭而好礼。”器谨案：听音知德，本按五行立说，此盖儒先旧义，而引用或殊，应氏谓闻角声使人整齐而好礼，闻征声使人恻隐而博爱，与韩诗说、太史公书、白虎通、公羊解诂俱异，准五常角为仁，征为礼之说，则此适当互易耳。又应氏谓闻羽声使人善养而好闻（从意林本），羽于五常为智，岂白虎通所谓深思远虑耶。 
　　〔八〕　拾补校“缪”为“谬”，案：二字古通。礼记乐记：“宫乱则荒，其君骄；商乱则陂，其官坏；角乱则忧，其民怨；征乱则哀，其事勤；羽乱则危，其财匮。”郑注：“君臣民事物其道乱，则其音应而乱。”史记乐书：“宫乱则荒，其君骄；商乱则槌，其臣坏；角乱则忧，其民怨；征乱则哀，其事勤；羽乱则危，其财匮。”又见说苑修文篇。 
　　〔九〕　“雕”，御览二五又五六六引作“凋”。 
　　〔一０〕“雹”，拾补校作“电”。案北史及隋书牛弘传俱引刘歆钟律书“春宫秋律”以下八句。 
　　〔一一〕“识”，御览五六五引作“ 知”，案：乐记作“识”。 
　　〔一二〕礼记乐记文。 
　　
　　○埙〔一〕
　　　　谨按：世本：“暴辛公作埙。〔二〕”诗云：“天之诱民，如埙如篪。〔三〕”埙，烧土为之〔四〕，围五寸半，长三寸半，有四孔，其二通，凡为六孔〔五〕。 
　　〔一〕　原校：“一作‘埙’者，古今字也。”器案：御览五八一引作“埙，一作‘埙’字也”，在正文“凡为六孔”下。 
　　〔二〕　汉书律历志注引应劭、广韵二十二元、文选长笛赋注，俱引世本此文，御览五八一引较详，具见后文。 
　　〔三〕　大雅板作“天之牖民，如埙如篪”，此毛、鲁之异。 
　　〔四〕　拾补据书钞引校原句“烧土也”为“烧土为之也”。按：卢所据见陈本书钞一一一，孔本作“三礼投壶图云：‘埙，烧土为之，雅埙如土，大如鸡子也。’”与应氏文不合，且亦非引风俗通也。寻御览五八一引作“烧土为也”，今参酌御览同卷引乐书及宋书乐志定为“烧土为之”。 
　　〔五〕　御览五八一：“世本曰：‘ 埙，暴新公所造。’亦不知何人，周畿内有暴国，岂其时人乎？本作‘埙’，围五寸半，长三寸半，凡六孔。宋均注云：‘暴公国（当作“周”）平王诸侯也。’” 又引乐书：“埙者，喧也，周平王时暴辛公烧土为之。 ”案宋书乐志一：“八音，三曰土，土，埙也。世本云：‘暴新公所造。’亦不知何代人也。周畿内有暴国，岂其时人乎？烧土为之，大如鹅卵，锐上平底，形似称锤，六孔。尔雅云：‘大者曰嘂，嘂音叫。小者如鸡子。’”诗疏引古史考，以为“古者，埙篪尚矣，周幽王时，暴辛公善埙，苏成公善篪，记者以为作，谬矣。” 是谯周以暴辛公为周幽王时人，并埙亦非其所作，直好之耳。 
　　
　　○笙
　　　　谨按：世本：“随作笙。〔一〕”长四寸，十二簧，像凤之身，正月之音也，物生故谓之笙〔二〕。诗云：“我有嘉宾，鼓瑟吹笙。〔三〕”大笙谓之●，小者〔四〕谓之和〔五〕。 
　　〔一〕　汉书律历志注引应劭注、书钞一一０、类聚四四、初学记十六、通志乐略、路史后纪二注，俱引世本此文，宋均注：“随，女娲臣也。” 礼记明堂位：“女娲氏之笙簧。” 
　　〔二〕　说文：“笙，十三簧，象凤之身也。笙，正月之音，物生，故谓之笙。大者谓之巢，小者谓之和。”白虎通礼乐篇：“笙者，太簇之气，象万物之生，故曰笙，有七政之节焉，有六合之和焉，天下乐之，故谓之笙。”释名释乐器：“笙，生也，竹之贯匏，象物贯地而生也，以匏为之，故曰匏也。”初学记十六、御览五八一引邯郸绰五经析疑：“夫笙者，法万物始生，导达阴阳之气，故有长短，黄钟为始，象法凤皇。”器谨案：古书言笙者，皆云小者十三簧，书钞一一０引三礼图：“雅笙，簧十三，上六下七。”此即白虎通所谓“有七政之节，六合之和”之说也，此作 “十二簧”，非，当据改正。 
　　〔三〕　小雅鹿鸣文。 
　　〔四〕　吴本“者”作“笙”。 
　　〔五〕　钟本“和”下有“也”字。尔雅释乐：“大笙谓之巢，小者谓之和。”释文引孙炎云：“巢，高也，言其声高；和，应和于笙。”李巡云：“小者，声少音出和也。”御览五八一引舍人云：“ 大笙音声众而高也，小者音相和也。” 
　　
　　○鼓
　　　　谨按：易称：“鼓之以雷霆，圣人则之。〔一〕” 不知谁所作也〔二〕。鼓者，郭也，春分之音也，万物郭皮甲而出〔三〕，故谓之鼓〔四〕。周礼六鼓〔五〕：雷鼓八面〔六〕，路鼓四面〔七〕，睾鼓、晋鼓皆二面〔八〕。诗云：“击鼓其镗。〔九〕”论语：“小子鸣鼓而攻之，可也。〔一０〕” 
　　〔一〕　系辞上文。 
　　〔二〕　宋书乐志一、初学记十六、御览五八二引“作”作“造”。通志乐略引世本：“夷作鼓。” 
　　〔三〕　初学记引无“皮”字。 
　　〔四〕　初学记引“鼓者，郭也”至 “故谓之鼓”，在“易称‘鼓之以雷霆’”之前。白帖十八、书林事类韵会五四引作“鼓者，春分之音，以助万物发生”。说文：“鼓，郭也，春分之音，万物郭皮甲而出，故谓之鼓。”释名释音乐：“鼓，郭也，张皮以冒之，其中空也。”白虎通礼乐篇：“鼓，震音，烦气也，万物愤懑，震而出，雷以动之，温以暖之，风以散之，雨以濡之，奋至德之声，感和平之气也。同声相应，同气相求，神明报应，天地佑之，其本乃在万物之始耶，故谓之鼓也。”汉书律历志注，师古曰：“鼓者，郭也，言郭张皮而为之也。” 
　　〔五〕　周礼地官鼓人：“掌教六鼓。” 
　　〔六〕　鼓人：“以雷鼓鼓神祀。” 郑注：“雷鼓八面。”说文鼓下引周礼：“六鼓，雷鼓八面。”文选东京赋薛综注、宋书乐志、魏书礼志崔逸说并同，大司乐先郑注以为“雷鼓六面”，与此异。 
　　〔七〕　鼓人：“以路鼓鼓鬼享。” 注：“路鼓，四面鼓也。”说文引周礼：“路鼓四面。 ”宋志：“四面者路鼓。”大司乐先郑注以为“路鼓两面”，与此异。 
　　〔八〕　鼓人：“以鼛鼓鼓役事，以晋鼓鼓金奏。”说文引周礼：“ 
鼖鼓、皋鼓、晋鼓皆两面。”“皋 ”通作“睾”，俱为“鼛”之借字。鼓人疏云：“案韗人为皋陶，有晋鼓、鼖鼓、皋鼓，三者非祭祀之鼓，皆两面，则路鼓祭宗庙，宜四面，灵鼓祭地祗，尊于宗庙，宜六面，雷鼓祀天神，又尊于地祗，宜八面。”考工记韗人疏云：“以六鼓差之者，鼓人‘雷鼓祀天，灵鼓祭地，路鼓享鬼’，下二鼓，据鼓人‘鼖鼓鼓军事，皋鼓鼓役事’，惟此鼓经不言其名，五鼓已配讫，惟有晋鼓当此鼓可知。故引贾侍中云：‘晋鼓大而短近晋鼓也。’此后郑所解也。”器谨案：应氏此文，全本许氏说文解字，应据补“灵鼓六面，鼖鼓二面”之文，以足六鼓之数，今本疑出后人臆删。 
　　〔九〕　邶风击鼓文。 
　　〔一０〕先进文。 
　　
　　○管
　　　　谨按：诗云：“嘒嘒管声。〔一〕”“萧管备举。〔二〕”礼乐记：“管，漆竹长一尺，六孔，十二月之音也。象〔三〕物贯地而牙，故谓之管。〔四〕”尚书大传〔五〕：“舜之时〔六〕，西王母来献其白玉琯。〔七〕”昔章帝时〔八〕，零陵文学奚景〔九〕，于冷道〔一０〕舜祠〔一一〕下得生〔一二〕白玉管〔一三〕，知古以玉为管，后乃易之以竹〔一四〕耳。夫以玉作音，故神人和，凤皇仪也〔一五〕。 
　　〔一〕　商颂那文。 
　　〔二〕　周颂有瞽文。 
　　〔三〕　“象”字原无，今据书钞一一二、御览五八０引补。 
　　〔四〕　汉书律历志注，孟康曰：“ 礼乐器记：‘管，漆竹长一尺，六孔。’”器谨案：乐器即今本礼记乐记篇佚文，而孟康犹得见之也。汉书艺文志六艺略礼类：“乐记二十三篇。”礼记乐记正义曰：“ 
此于别录属乐记，盖十一篇合为一篇，谓有乐本，有乐论，有乐施，有乐言，有乐礼，有乐情，有乐化，有乐象，有宾牟贾，有师乙，有魏文侯，今虽合此，略有分焉。十一篇入礼记，在礼记前也。至刘向为别录时，更载所入乐记十一篇，又载余十二篇，总为二十三篇也。别录十一篇下次奏乐第十二，乐器第十三，乐作第十四，意始第十五，乐穆第十六，说律第十七，季札第十八，乐道第十九，乐义第二十，昭本第二十一，招颂第二十二，窦公第二十三，是也。”又案：说文：“管如篪，六孔，十二月之音，物开地牙，故谓之管。”宋书乐志、御览五八０引蔡邕月令章句： “管者，形长一尺，围寸，有六孔，无底，其器今亡。 ”广雅释乐：“管，象●，长尺，围寸，六孔，无底。 ”尔雅释乐郭注：“管，长尺，围寸，并漆之，有底，贾氏以为如篪，六孔。” 
　　〔五〕　宋本、仿元本“传”误“傅 ”。 
　　〔六〕　五色线下引作“武帝时”，误。 
　　〔七〕　汉志注，孟康曰：“尚书大传：‘西王母来献白玉琯。’”说文竹部琯下曰：“古者管以玉（从段校），舜之时，西王母来献其白琯。” 大戴礼记少闲篇：“西王母献白玉琯。” 
　　〔八〕　大戴记注作“明帝时”，误。 
　　〔九〕　初学记十五引“文学”作“ 太守”，文选闲居赋注引“景”下有“仲”字，五色线引作“零陵人文子景”，俱误。太平广记二０三、苏轼送刘寺丞赴余姚诗施注引不误。此用说文，详下。 
　　〔一０〕汉书地理志上泠道，注：“ 应卲曰：‘泠水出丹阳宛陵西，北入江。’” 
　　〔一一〕水经湘水注：“九疑山之东北，泠道县界，又有舜庙。” 
　　〔一二〕初学记、太平广记、路史余论九、苏诗施注引“生”作“笙”，说文、宋书乐志亦作“笙”，当据改。汉志孟注、大戴记卢注俱无“笙” 字。 
　　〔一三〕初学记、五色线引“管”作 “琯”，下同。说文、宋志、孟康、卢辩俱作“琯”。开元占经一一三引异苑：“零陵文学奚景，于舜祠下得玉管一，即西王母所献玉琯也。” 
　　〔一四〕“竹”，太平广记有“为琯 ”二字。 
　　〔一五〕郎本“皇”作“凰”，后起字。说文：“前零陵文学姓奚，于泠道舜祠下，得笙白玉琯。夫以玉作音，故神人以和，凤皇来仪也。”隋书律历志上引萧吉乐谱云：“汉章帝时，零陵文学史奚景，于泠道县舜庙下，得玉律度为此尺。” 
　　
　　○瑟
　　　　谨按：世本：“宓羲作瑟，长八尺一寸〔一〕，四十五弦。”黄帝书：“泰帝使素女鼓瑟而悲〔二〕，帝禁不止，故破其瑟为二十五弦。〔三〕”春秋：“师旷为晋平公奏清征〔四〕之音，有玄鹤二八，从南方来，进〔五〕于廊门之危〔六〕，再奏之而成列，三奏之则延鵛〔七〕舒翼而舞〔八〕，音中宫商，声闻于天。平公大说，坐者皆喜，平公提觞而起，为师旷寿，反坐而问曰：‘音莫悲于清征乎？〔九〕’师旷曰：‘不如清角。〔一０〕’平公曰：‘清角可得闻乎？’师旷曰： ‘不可。昔黄帝驾象车〔一一〕，六交龙〔一二〕，毕方并辖〔一三〕，蚩尤居前〔一四〕，风伯进扫，雨师洒道〔一五〕，虎狼〔一六〕在后，虫蛇伏地〔一七〕，大合鬼神于太山之上〔一八〕，作为清角〔一九〕；今主君〔二０〕德薄，不足以听之，听之，将恐有败。 ’平公曰：‘寡人老矣，所好者音也，愿遂闻之。’师旷不得已而鼓之，一奏之，有云从西北起，再奏之，暴风亟至，大雨沣沛，裂帷幕，破俎豆，堕廊瓦，坐者散走〔二一〕，平公恐惧，伏于室侧〔二二〕，身遂疾痛〔二三〕，晋国大旱，赤地三年〔二四〕。故曰：不务德〔二五〕治而好五音，则穷身之事也。〔二六〕”今瑟长五尺五寸，非正器也〔二七〕。 
　　〔一〕　原无“瑟长”二字，今据拾补校补。 
　　〔二〕　文选张平子思玄赋注引高诱淮南子注：“素女，黄帝时方术之女也。” 
　　〔三〕　尔雅释乐疏、广韵七栉、书钞一０九、通志乐略、路史后纪十二注、古今事物考五引世本并云：“庖羲氏作瑟五十弦，黄帝使素女鼓之，哀不自胜，乃破为二十五弦，具二均声。”与此异。史记封禅书：“太帝使素女鼓五十弦瑟，悲，帝禁不止，故破其瑟为二十五弦。”（补武纪及汉书郊祀志同）书钞一０九引帝王世纪：“黄帝损庖羲之瑟为二十五弦，长七尺二寸。”王嘉拾遗记：“黄帝使素女鼓庖羲氏之瑟，满席悲不能已，后破为七尺二寸，二十五弦。”御览五七六引三礼图：“雅瑟长八尺一寸，广二尺八寸，二十三弦，其常用者十九弦，其余四弦，谓之蕃羸也。颂瑟七尺二寸，广尺八寸，二十五弦尽用也。” 
　　〔四〕　诸子拔萃“征”误“贞”。 
　　〔五〕　“进”，韩非子十过篇、史记乐书、论衡感虚篇、纪妖篇作“集”。 
　　〔六〕　“危”原作“扈”，拾补曰：“当作‘危’，韩非作‘垝’。注：‘栋端也。’” 器案：论衡两篇俱作“危”，礼记丧大记：“ 
中屋覆危。”注：“危，栋上也。 ” 
　　〔七〕　“鵛”，拾补校作“颈”，案郎本、钟本、拔萃本作“颈”，韩非、史记、论衡俱作“颈”，“鵛”是俗字。游仙窟注引作“头”。又胡本、拔萃本“颈”下有“而鸣”二字。 
　　〔八〕　类聚四四、文选司马彪赠山涛诗注、颜延之曲水诗序注、刘伶酒德颂注引马融琴赋：“昔师旷三奏而神物下降，玄鹤二八，轩舞于庭，何琴德之深哉！”又案：楚辞九叹王注：“师旷鼓瑟，天下玄鹤，皆御明月之珠以舞。”书钞一０九、初学记十六引韩非子：“师旷鼓琴，有玄鹤御明月珠，在庭中舞。”疑即此事。 
　　〔九〕　论衡“音”作“乐”。 
　　〔一０〕文选南都赋注引许慎淮南子注：“清角弦急，其声清也。” 
　　〔一一〕文选上林赋：“乘镂象。” 张揖注：“镂象，象路也，以象牙镂其车辂。”颜延年马赋：“代骖象舆。”注引韩子此文及孔丛子云：“楚昭王以安车象饰，因宰予以遗孔子。”楚辞云：“杂瑶象以为车。” 
　　〔一二〕“六”字原无，今据拾补校补。墨子、韩非子、论衡俱有“ 
六”字。驾四马谓之驷，驾六马谓之六。淮南原道篇：“乘云车，六云蜺。”（从王校）齐俗篇：“六骐骥，驷駃騠。”七发：“六驾蛟龙，附从太白。”上林赋：“乘镂象，六玉虬。”甘泉赋：“ 驷苍螭，六素虬。”羽猎赋：“六白虎，载灵舆。”西京赋：“驾雕轸，六骏駮。”皆其证。文选七发李善注：“以蛟龙若马而驾之，其数六也。”墨子、韩非子“ 交”作“蛟”。 
　　〔一三〕山海经西山经：“章莪之山，……有鸟焉，其状如鹤，一足，赤文青质而白喙，名曰毕方，其鸣自叫也，见则其邑有讹火。”淮南泛论篇：“木生毕方。”高注：“木之精也，状如鸟，青色赤脚，一足，不食五谷。”文选东京赋薛注：“毕方，父老神也，如鸟两足一翼，常御火，在人家作怪。”扬雄羽猎赋：“蚩尤并毂。”并毂犹言侠毂，公羊哀公四年注：“齐、晋前驱，滕、薛侠毂，鲁、卫骖乘。”又十三年注：“齐、晋前驱，吴、卫骖乘，滕、薛侠毂。” 韵会：“侠，并也。” 
　　〔一四〕山海经大荒北经：“蚩尤作兵伐黄帝，黄帝乃令应龙攻之冀州之野。应龙畜水，蚩尤请风伯、雨师纵大风雨，黄帝乃下天女曰魃，雨止，遂杀蚩尤。”史记五帝本纪正义引龙鱼河图：“黄帝摄政，有蚩尤兄弟八十一人，并兽身人语，铜头铁额，食沙石子，造立兵仗刀戟大弩，威振天下，诛杀无道不慈仁。万民欲令黄帝行天子事，黄帝以仁义不能禁止蚩尤，乃仰天而叹；天遣玄女下授黄帝兵信神符，制伏蚩尤，帝因使之主兵，以制八方。蚩尤没后，天下复扰乱，黄帝遂画蚩尤形象以威天下，天下咸谓蚩尤不死，八方万邦，皆为弭服。” 
　　〔一五〕淮南原道篇：“令雨师洒道，使风伯埽尘。”高诱注：“雨师，毕星也，诗云：‘ 月丽于毕，俾滂沱矣。’风伯，箕星，月丽于箕风扬沙。” 
　　〔一六〕“虎狼”下，韩非、论衡纪妖多“在前，鬼神”四字。 
　　〔一七〕“虫蛇”，韩非作“腾蛇” ，“伏地”下有“凤皇覆上”四字；论衡有“白云覆上 ”四字。 
　　〔一八〕“太山”，韩非作“泰山” ，御览七九引韩子、论衡作“西大山”，王先慎曰：“ 小泰山称东泰山，故泰山为西泰山。” 
　　〔一九〕庄子天运篇：“北门成问黄帝曰：‘帝张咸池之乐于洞庭之野，……建之以太清。 ’”盖即谓清角也。 
　　〔二０〕主君注见皇霸篇六国条。 
　　〔二一〕“坐”上原有“凡”字，拾补云：“韩无。”识语云：“案‘凡’乃‘瓦’之讹文，当去。”器案：徐校是，今据删。“散”字，郎本误作“败”字。 
　　〔二二〕“侧”，大德本误描作“恻 ”。韩非作“伏于廊室之间”。 
　　〔二三〕“疾痛”，韩非、淮南子览冥篇、论衡俱作“癃病”。 
　　〔二四〕御览七六七引庄子亦载此事。后汉书臧宫传注：“赤地，言在地之物皆尽。” 
　　〔二五〕韩非“德”作“听”。 
　　〔二六〕以上见韩非子十过篇。 
　　〔二七〕尔雅释乐：“大瑟谓之洒。 ”郭注：“长八尺一寸。”则此长五尺五寸者，岂所谓小瑟者耶。 
　　
　　○磬
　　　　谨按：世本：“毋句作磬。〔一〕”尚书：“豫州锡贡磬错。〔 
二〕”诗云：“笙磬同音。〔三〕”论语：“子击磬〔四〕于卫，有荷蒉而过者，曰：‘有心哉！’〔五〕 ” 
　　〔一〕　礼记明堂位注、山海经海内经注、原本玉篇磬部、初学记十六、御览五七六并引世本此文。初学记又引注曰：“乐录又曰：‘磬，叔所造。’未知孰是。无句，尧臣也。”御览同卷引古史考亦云：“无句，尧时人。”又引世本：“叔所造，不知何代人。”又引通礼义纂：“黄帝使伶伦造磬。”古今事物考五：“皇图要记曰：‘帝喾造钟磬。’通纂曰：‘ 黄帝使伶伦造磬。’”器案：说文亦云：“古者，毋句氏作磬。”礼记明堂位：“叔之离磬。” 
　　〔二〕　禹贡文。 
　　〔三〕　小雅鼓钟文。 
　　〔四〕　大德本、两京本“击磬”二字倒植。 
　　〔五〕　宪问篇文。 
　　
　　○钟
　　　　谨按：世本：“垂作钟。〔一〕”秋分之音也〔二〕。诗：“鼓钟于宫，声闻于外。〔三〕”论语云：“ 乐云乐云，钟鼓云乎哉〔四〕？”周景王将铸大钟，单穆公谏曰〔五〕：“夫先王之制钟也，大不出均〔六〕，重不过石，律度量衡，于是乎生，小大器用，于是乎出，故圣人慎之。今王作钟，听之弗及〔七〕，比之不度，钟声〔八〕不可以知和，制度不可以出节，无益于乐，而鲜〔九〕民财，将焉用之？〔一０〕” 
　　〔一〕　明堂位注、海内经注、广韵二钟、初学记十六并引世本此文。 
　　〔二〕　说文：“钟，秋分之音，物种成。古者，垂作钟。”初学记十六引五经通义：“钟，秋分之音也。”书钞一０八引五经通义：“ 
钟者，秋分之气。万物至秋而成，至冬而藏，物之坚成不灭绝莫如金，故金为钟，相继不绝也。”白虎通礼乐篇：“钟之为言动也，阴气用事，万物动成，钟为气用金为声也。” 
　　〔三〕　小雅白华文。 
　　〔四〕　阳货篇文。 
　　〔五〕　“曰”字原无，今补。 
　　〔六〕　“均”，国语周语下作“钧 ”，韦注：“钧，所以钧音之法也，以木长七尺，有弦系之，以为钧法也。” 
　　〔七〕　孔本书钞一０八引国语作“ 德之弗反”。 
　　〔八〕　“声”原作“磬”，拾补依周语校改，今从之。 
　　〔九〕　鲜读为斯，谓尽也。 
　　〔一０〕以上见周语中。 
　　
　　○柷
　　　　谨按：礼乐记〔一〕：“柷，漆桶，方画木，方三尺五寸，高尺五寸，中有椎，止其名也〔二〕，用柷止音为节。〔三〕”书曰：“ 
合止柷敔，笙镛以间。〔四〕”声所以〔五〕五者，系五行也，音所以八者，系八风也〔六〕。传曰：“八音之变，不可胜听也。〔七〕”由〔八〕经五艺六〔九〕，而其枝别叶布，繁华无已也。 
　　〔一〕　礼乐记有乐器章，前既明之矣，张揖上广雅表：“叔孙通撰置礼记，文不违古。今俗所传三篇尔雅，或言仲尼所增，或言子夏所益，或言叔孙通所补，或言沛郡梁文所考。”然则礼记中不仅乐器一篇取自尔雅也。公羊宣公十二年注：“礼：‘天子造舟，诸侯维舟，大夫方舟，士特舟。’”说文引此四句亦作礼，乃尔雅释水文也。孟子万章下：“帝馆甥于贰室。”赵注云：“礼记：‘妻父曰外舅，谓我舅者，吾谓之甥。’”乃尔雅释亲文也。白虎通三纲六纪篇： “男子先生称兄，后生称弟，女子先生者为姊，后生者为妹。”称礼亲属记，乃尔雅释亲文也。应氏本书此篇后籁条引礼乐记，亦见尔雅释乐也。 
　　〔二〕　此句：原止作一“上”字，拾补曰：“疑‘止’字，当云‘ 
止其名也’，文有脱误。”器按：尔雅释乐：“所以鼓柷谓之止。”郭注：“止者，其椎名也。”今从卢校补正。 
　　〔三〕　说文：“柷，乐木空也，所以止音为节。”周礼小师郑司农注：“柷如漆筒，中有椎。”疏引尚书郑注：“柷，状如漆筒，中有椎，合之者投椎于其中而撞之。”吕氏春秋仲夏纪高注：“柷如漆桶，中有木椎，左右击以节乐。”广雅释乐：“柷象桶，方三尺五寸，深尺八寸，四角有升鼠。”释名释乐器：“柷状如漆桶，柷如物始见柷柷然也。祝，始也，故训柷为始以作乐也。”尔雅释乐郭注：“柷如漆桶，方二尺四寸，深一尺八寸，中有椎柄，连底挏之，令左右击。止者其椎名。” 
　　〔四〕　益稷文。合谓合人声与乐声。止节谓合始终而言之。 
　　〔五〕　拾补曰：“御览有‘有’字，下句亦同。”器案：文选张景阳七命注引无“有”字。 
　　〔六〕　白虎通礼乐篇：“声五音八何？声为本，出于五行；音为末，象八风。故乐记曰： ‘声成文，谓之音；知音而乐之，谓之乐也。’” 
　　〔七〕　淮南原道篇：“音之数不过五，而五音之变，不可胜听。”与此微异。 
　　〔八〕　由，通犹。 
　　〔九〕　汉书艺文志：“歆于是总群书而奏其七略，故有辑略，有六艺略……”师古曰：“ 六艺，六经也。”　
　　
　　○琴
　　　　谨按：世本：“神农作琴。〔一〕”尚书：“舜弹五弦之琴，歌南风之诗，而天下治。〔二〕”诗云：“ 我有嘉宾，鼓瑟鼓琴。〔三〕”雅琴者，乐之统也〔四〕，与八音并行〔五〕，然君子所常御者，琴最亲密〔六〕，不离于身，非必陈设于宗庙乡党，非若钟鼓罗列于虡悬也〔七〕，虽在穷阎陋巷，深山幽谷，犹不失琴，以为琴之大小得中，而声音和，大声不喧哗而流漫〔八〕，小声不湮灭而不闻，〔九〕适足以和人意气，感人〔一０〕善心〔一一〕。故琴之为言禁也，雅之为言正也，言君子守正以自禁也〔一二〕。夫以正雅之声，动感正意，故善心胜，邪恶禁；是以古之圣人君子，慎所以自感，因邪禁之适，故近之闲居，则为从容以致思焉〔一三〕，如有所穷困，其道闭塞，不得施行，及有所通达而用事，则着之于琴，以杼〔一四〕其意，以示后人；其道行和乐而作者，命其曲曰畅〔一五〕，畅者，言其道之美畅，犹不敢自安，不骄不溢，好礼不〔一六〕以畅其意也〔一七〕；其遇〔一八〕闭塞，忧愁而作者，命其曲曰操，操者，言遇灾遭害，困厄穷迫，虽怨恨失意，犹守礼义，不惧不慑，乐道而不失其操者也〔一九〕。伯子牙方鼓琴，钟子期听之，而意在高山，子期曰：“善哉乎，巍巍若太山！”顷〔二０〕之间而意在流水，钟子又曰：“善哉乎，汤汤若江、河！”子期死，伯牙破琴绝弦，终身不复鼓，以为世无足为音者也〔二一〕。今琴长四尺五寸，法四时五行也；七弦者，法七星也〔二二〕。 
　　〔一〕　史记乐书正义、初学记十六、乐府诗集五七并引世本此文。说文：“琴，神农所作。”御览五七七、路史后纪三注引扬雄琴清英，初学记十六、御览五七九、路史后纪三注引桓谭新论，书钞一０九引傅玄琴赋序，并以为神农作。 
　　〔二〕　陈寿祺尚书大传定本云：“ 尚书无此文，盖出书传。”皮锡瑞疏证曰：“礼记乐记：‘昔者，舜作五弦之琴以歌南风。’注：‘ 
南风，长养之风也，以言父母之长养己，其辞未闻也。’正义：‘案圣证论引尸子及家语难郑云：昔者，舜弹五弦之琴，其辞曰：南风之薰兮，可以解吾民之愠兮，南风之时兮，可以阜吾民之财兮。郑云其辞未闻，失其义也。’今案马昭云：‘家语，王肃所增加，非郑所见；又尸子杂说，不可取证正经，故言未闻也。’”今案：乐府诗集五七引扬雄琴清英：“ 舜弹五弦之琴而天下化。”应说义又本此。 
　　〔三〕　小雅鹿鸣文。 
　　〔四〕　拾补曰：“‘雅’，初学记（十六）、类聚（四四）引无，案当有。”器案：孔本书钞一０九、御览五七九引亦无“雅”字，又书钞引“ 统”作“纪”。 
　　〔五〕　书钞引“并”作“兼”，又引此句下有“由君臣之相得”句，初学记同卷另一条引作“与八音并行，君臣以相御”，类聚作“与八音并行，君臣以相御也”，御览同卷别引作“与八音并行，君臣以相御也”。初学记、御览引此条，俱与“君子所常御”条别行，则应氏原书自有“由君臣之相得”或“君臣以相御”句，承“与八音并行”句下，移录者以与下句“然君子所常御者”相似，遂夺之耳，而不知下句“ 然君子”云云，正紧承上句为言，然犹然则也，拾补以此为“君子所常御”句异文，非是。 
　　〔六〕　说苑修文篇：“乐之可密者，琴最宜焉。” 
　　〔七〕　拾补云：“此二句御览作‘ 非若钟鼓陈于宗庙，列于□悬也’。”器案：初学记亦与御览同。 
　　〔八〕　“喧哗”原作“哗人”，拾补依初学记改作“喧哗”。器案：御览、天中记四二亦作“喧哗”，今据改正。慧琳一切经音义八０引嵇康瑟赋：“不喧哗而流漫。”案：荀子乐论：“乐姚冶以险，则民流僈鄙贱矣。”说苑反质篇：“钟鼓之乐，流漫无穷。”文选嵇康琴赋：“纷●●以流漫。”李周翰注：“涩●、流漫，乱极长远声也。” 
　　〔九〕　文选成公子安啸赋注引新论琴道：“大声不振华而流漫，细声不堙灭而不闻。” 
　　〔一０〕“人”，拾补云：“初学记 ‘发’。”器案：御览、天中记亦作“发”。 
　　〔一一〕御览五七九引大周正乐曰： “琴所以脩身理性，反其天真也，君子所以常御不离于身，非若钟鼓陈于宗庙，列于□悬也。以其大小得中，而声音和，大声不喧哗而流漫，小声不湮灭而不闻，适足以和人意气，感发善心也。”即本风俗通为说。 
　　〔一二〕文选长门赋注引七略：“雅琴，琴之言禁也，雅之言正也，君子守正以自禁也。” 通典一四四、御览五七七引扬雄琴清英：“昔者，神农造琴，以定神，禁淫嬖，去邪欲，反其真者也。”说文：“ 
琴，禁也。”白虎通礼乐篇：“琴者，禁也，所以禁止淫邪，正人心也。”玉篇十六引桓谭新论：“琴，神农造也。琴之言禁也，君子守以自禁也。”广雅释诂：“琴者，禁也。”乐府诗集五七琴曲歌辞：“琴者，先王所以脩身理性，禁邪防淫者也。是故君子无故不去其身。唐书乐志曰：‘琴，禁也，夏至之音，阴气初动，禁物之淫心也。’” 
　　〔一三〕后汉书曹褒传注引刘向别录：“君子因雅琴之适，故从容以致思焉。” 
　　〔一四〕“杼”，郎本、程本作“舒 ”。拾补曰：“‘抒’同，程本‘舒’，是后人所改。 ” 
　　〔一五〕群书通要丁二引作“凡琴曲和乐而作，名之曰曲”，误。 
　　〔一六〕“不”，拾补云：“下脱一字。”识语云：“‘不’因上三‘不’字而长，好礼乐道，本论语‘富而好礼，贫而乐道’，无庸●字。” 
　　〔一七〕御览七五九引大周正乐：“ 凡琴曲和乐而作，命之曰畅，畅者，言其道之美畅，从不敢自安也。”即本此文。文选琴赋注、七发注引新论琴道：“尧畅远则兼善天下，无不畅通，故谓之畅。” 又引七略：“雅畅第十七。”乐府诗集五七引琴论：“ 和乐而作，命之曰畅，言达则兼济天下，而美畅其道也。” 
　　〔一八〕史记宋微子世家集解引“遇 ”作“道”，别录亦作“道”。 
　　〔一九〕史记宋世家集解“失”作“ 改”。曾慥类说三六引作“凡琴曲和乐而作者谓之畅，因忧而作者谓之操，今通呼曰操，非也”。后汉书曹褒传注引别录：“其道闭塞，悲愁而作者，名其曲曰操，言遇灾害，不失其操也。”御览引大周正乐：“忧愁而作，命之曰操。操者，言困阨危迫，犹不失其操也。” 即本此文。文选芜城赋注、长门赋注、舞赋注引新论琴道篇：“琴有伯夷之操，夫遭遇异时，穷则独善其身，故谓之操。”乐府诗集五七引琴论：“忧愁而作，命之曰操，言穷则独善其身，而不失其操也。” 
　　〔二０〕徐本“顷”误“顶”。 
　　〔二一〕事又见列子汤问篇、吕氏春秋本味篇、韩诗外传九、说苑尊贤篇，御览十引傅子： “昔者，伯牙子游于泰山之阴，逢暴雨，止于岩下，援琴而鼓之，为淋雨之音，更造崩山之曲，每奏，钟期辄穷其趣，曰：‘善哉，子之听也。’”当即一事而异辞耳。 
　　〔二二〕御览五七七引此下尚有“大弦为君，小弦为臣，文王、武王加二弦，以合君臣之恩 ”二十一字，当据补。乐府诗集五七引“七弦”下无“ 者”字。初学记十六、御览五七七、乐府诗集五七引琴操：“伏羲作琴，长三尺六寸六分，象三百六十六日，广六寸，象六合，文上曰池，池者，水也，言其平。下曰滨（御览“宕”），滨者，服也；前广后狭，象尊卑也；上圆下方，法天地也；五弦象五行，（御览“五弦官也”）大弦君也，宽和而温；小弦臣也，清廉不乱；文王、武王加二弦，（御览无武王）以合君臣之恩。” 初学记、乐府诗集同卷又引释智匠乐录：“文王加一，武王加一，今称二弦为文武弦。”御览五七九引琴书： “琴长三尺六寸，法□之数；上圆而敛，象天也；下方相平，法地也；十三徽配十二律，余一象闰也；本五弦，宫、商、角、征、羽也，加二弦，文武也。至后汉蔡邕又加二弦，象九星，在人法九窍，其象有异，传于代四，所象凤首翅足尾。南方朱雀，为乐之本也，五分其身，以三为上，以二为下，三天两地之义也。上广下狭，尊卑之象也。中翅八寸，象八风。腰广四寸，象四时。轸圆象阴阳转而不穷也。临乐承露用枣，唇用梓，未达先贤深意也。” 
　　
　　○空侯〔一〕
　　　　谨按：汉书〔二〕：“孝武皇帝赛〔三〕南越，祷祠太一〔四〕后土，始用乐人侯调，依琴作坎坎之乐〔五〕，言其坎坎应节奏也，〔六〕侯以姓冠章耳。〔七〕”或说：空侯取其空中〔八〕。琴瑟皆空，何独坎侯耶？斯论是也。诗云：“坎坎鼓我。〔九〕”是其文也〔一０〕。 
　　〔一〕　原注：“又坎侯。”案书钞一一０引作“箜篌”，初学记十六、类聚四四、古今韵会举要一、纲目集览四三引作“箜篌一名坎侯”，白帖十八引作“箜篌一名坎篌”，谢氏诗源引作“箜侯曰坎侯”。凡将篇：“钟磬竽笙筑坎侯。” 
　　〔二〕　见郊祀志上。 
　　〔三〕　“赛”，汉书作“塞”，史记封禅书、补武纪亦作“塞”。器案：塞借赛字，封禅书：“冬塞祷祠。”索隐：“塞，先代反，与赛同，今报神福也。”郊祀志同，师古曰：“塞谓报其所祈也。音先代反。”后汉书曹节传注：“塞，报祠也，字当为赛，通用。”说文新附字：“赛，报也。”管子小问篇：“桓公践位，令衅社塞祷。”则其来尚矣。 
　　〔四〕　大德本、汪本、徐本“太一 ”作“太乙”，初学记、书钞、白帖引作“太一”，类聚作“太山太一”，案史、汉俱作“太一”，无“太山 ”。 
　　〔五〕　拾补校作“依琴作坎侯”，识语云：“前文‘始用乐人侯调’，后文‘侯以姓冠章 ’，此当去‘侯’，或‘侯’下●‘坎’。”案白帖作 “依琴作坎”，事物纪原二引作“依琴作坎侯”。 
　　〔六〕　初学记、书钞、类聚、白帖引俱无“奏”字。 
　　〔七〕　封禅书集解徐广曰：“应劭云：‘武帝令乐人侯调始造此器。’”（王应麟急就篇补注三引同）文选箜篌引注引应劭汉书注：“ 
使乐人侯调作之，取其坎坎应节也，因以其姓号名曰坎侯。”宋书乐志一：“空侯，初名坎侯。武帝赛灭南越，祠太一后土，用乐，令乐人侯晖依琴作坎侯，言其坎坎应节奏也。侯者，因工人姓尔，后言空，音讹也。”旧唐书音乐志二：“箜篌，汉武帝使乐人侯调所作，以祠太一。或云侯辉所作。其声坎坎应节，谓之坎侯，声讹为箜篌。或谓师延靡靡乐，非也。旧说亦依琴制，今按其形，似瑟而小，七弦，用拨弹之，如琵琶。竖箜篌，胡乐也，汉灵帝好之，体曲而长，二十有二弦，竖抱于怀，用两手齐奏，俗谓之擘箜篌。凤首箜篌，有项如轸。”乐府古题要解下：“旧史称汉武帝灭南越，祠太乙后土，令乐人侯晖依琴造坎侯，言坎坎节应也，侯，工人之姓，因曰坎侯，后讹为箜篌也。”乐府解题：“汉武灭南粤，令乐人侯晖依琴造坎，音坎坎应节，以侯姓名坎侯。”古今事物考五：“风俗通：‘汉武帝令乐人侯调，依琴作坎侯。’杜佑曰： ‘其声坎坎应节，故曰坎侯，讹为空侯。侯者，因乐人姓也。’” 
　　〔八〕　释名释乐器：“箜篌，盖空国之侯所存也。”通鉴汉纪三十六注引世本：“空侯，空国侯所造。”段安节乐府杂录：“以其亡国之音，故号空国之侯。”是又一说也。 
　　〔九〕　小雅伐木文。 
　　〔一０〕俞樾茶香室丛钞一：“按此，知诗所谓‘坎坎鼓我’者，鼓琴鼓瑟皆是，毛传无文，郑笺云：‘为我击鼓坎坎然。’非古义也。诗‘鼓我 ’与‘舞我’同，鼓非乐器也，琴瑟皆可鼓，何必击鼓乃谓之鼓乎？” 
　　
　　○筝
　　　　谨按：礼乐记：“筝〔一〕五弦，筑身也。〔二〕 ”今并、凉〔 
三〕二州筝形如瑟，不知谁所改作也〔四〕。或曰：秦蒙恬所造〔五〕。 
　　〔一〕　“筝”字原脱，据拾补校补。 
　　〔二〕　拾补云：“宋书乐志引‘筝，筑身而瑟弦’。”钱大昕曰：“案通鉴注卷六十引云：‘筝，秦声，五弦筑身。筝者，上圆象天，下平象地，中空象六合，弦柱十二，拟十二月，乃仁智之器也。 ’下接‘今并、凉’云云。”器按：群书通要丁二引云：“筝者，上圆象天，下平象地，中空准六合，弦柱十二，准十二月，乃仁智之器也。”是元人所见本，俱有此文。又此所引乐记，乃佚礼文，说已见前。说文：“ 筝，鼓弦筑身乐也。”（从御览五七六引）初学记十六引“ 
筝，秦声也，或曰：蒙恬所造”，在“五弦筑身”前，又事物纪原二引作“筝，秦声也，而五弦，今十三弦，不知谁作”。今本脱“筝秦声也” 句。史记李斯传：“夫击瓮叩□，弹筝搏髀，而歌呼呜呜快耳目者，真秦之声也。”隋书音乐志：“筝，十三弦，所谓秦声，蒙恬所作也。”据此，则此文“五弦” 上当补“秦声”二字，“筑身也”下，当补元人所引“ 上圆象天”一段。 
　　〔三〕　事始“凉”误“梁”。 
　　〔四〕　器案：御览五七六引此下尚有“按京房制五音，唯加瑟十三弦，此乃筝也，今雅乐筝十二弦也，他乐皆十三弦，如筝稍小，曰云和，乐府不用”四十字。 
　　〔五〕　文选筝赋注引无“秦”字。倭名类聚钞六引作“神农造筝，或曰蒙恬所造，秦声也 ”。宋书乐志一、初学记十六、书钞一一０、御览五七六引傅玄筝赋序（类聚四四引作傅子）：“筝，秦声也，以为蒙恬所造。今观其器，上圆象天，下平象地，中空准六合，弦柱拟十二月，体合法度，节究哀乐，设之则四象在，鼓之则五音发，斯乃仁智之器，岂蒙恬亡国之臣所能关思哉。” 
　　
　　○筑
　　　　谨按：太史公记〔一〕：“燕太子丹遣〔二〕荆轲欲西刺秦王，与客送之易水，而设祖道，高渐离击筑，荆轲和歌，为濮上音〔三〕，士皆垂发涕泣〔四〕，后为羽声，慷慨而索，瞠目，发尽上指冠。〔五〕荆轲入秦，事败而死。渐离变名易姓〔六〕，为人庸保〔七〕，匿作于宋子〔八〕，久之，作苦，闻其家堂上〔九〕客击筑，伎痒〔一０〕不能毋〔一一〕出言，曰：‘彼有善不善。〔一二〕’从者告其主曰：‘彼庸乃知音，窃言是非。’家丈〔一三〕人作乐，召前使击筑，一坐称美〔一四〕，赐酒；而渐离念久畏约，毋穷已时〔一五〕，乃退，出〔一六〕装匣中筑，与其善衣，更容貌而前，莫不惊愕，下与亢礼〔一七〕，以为上客，使击筑歌，无不涕泣而去者。宋子客传之，闻于秦始皇，始皇召见，人有识者，乃高渐离；始皇惜其善击筑，重〔一八〕杀之，乃矐其目〔一九〕，使击筑，未尝不称善，稍益近之。渐离乃以铅置筑木〔二０〕中，后进得近，举筑扑始皇，不中，于是遂诛。〔二一〕” 
　　〔一〕　见刺客列传。 
　　〔二〕　“遣”，徐本误“达”。 
　　〔三〕　拾补据史记校作“为变征之声”。 
　　〔四〕　拾补云：“‘发’史作‘泪 ’。”识语：“‘泪’是后人因下文‘发尽上指冠’更之，无义。”案汉书中山靖王传注：“应劭曰：‘燕太子丹，遣荆轲刺秦王，宾客祖于易水之上，渐离击筑，士皆垂泣，荆轲不能复食也。’”亦不作“发”，当从拾补说校改。 
　　〔五〕　水经易水注引阚骃称：“燕太子丹遣荆轲刺秦王，与宾客知谋者祖道，皆素衣冠送之于易水之上。荆轲起为寿，歌曰：‘风萧萧兮易水寒，壮士一去兮不复还。’高渐离击筑，宋如意和之，为壮声，士发皆冲冠，为哀声，士皆流涕于此也。”然则所谓濮上之音即哀声，羽声即壮声也。 
　　〔六〕　文选射猎赋注引作“变姓易名”。 
　　〔七〕　刺客列传索隐：“案谓庸作于酒家，言可保信，故云庸保。鹖冠子曰：‘伊尹保酒。’” 
　　〔八〕　史记集解：“徐广曰：‘县名也，今属钜鹿。’”册府元龟九四八“作”作“依” 。 
　　〔九〕　颜氏家训书证篇、靖康缃素杂记二引“上”有“有”字。 
　　〔一０〕“痒”，拾补曰：“文选注引作‘养’，乃正体。” 
　　〔一一〕“毋”字原无，朱筠曰：“ 文选射雉赋注引作‘伎养不能毋出言’，颜氏家训引此作‘伎痒不能无出言’，据此应增一‘无’字。”拾补曰：“脱，选注有，颜氏家训作‘无’。”案靖康缃素杂记引作“伎养不能无出言”，今据朱、卢校补。 
　　〔一二〕今史记“伎养”作“傍偟” ，颜氏家训曰：“案伎痒者，怀其伎而腹痒也，是以潘岳射雉赋亦云：‘徒心烦而伎痒。’今史记并作‘徘徊 ’，或作‘彷徨不能无出言’，是为俗传写误耳。”案文选李善注：“有伎艺欲逞曰伎养。” 
　　〔一三〕“丈”，史记作“大”，单行本索隐作“丈”，册府作“主”。 
　　〔一四〕“美”，史记作“善”。 
　　〔一五〕史记、册府作“念久隐畏约无穷时”，索隐曰：“约谓贫贱俭约，既为庸保常畏人，故云畏约，所以论语云：‘不可以久处约。’”器案：索隐说是，史记秦始皇本纪：“尉缭曰：‘秦王为人，……居约，易出人下。’”义与此同。 
　　〔一六〕拾补“出”下补“其”字。 
　　〔一七〕史记汲黯列传正义、汉书高纪下注引应劭曰：“亢礼，长揖不拜也。” 
　　〔一八〕文选喻巴蜀檄文注：“重，难也。”本书穷通篇虞卿条：“ 
魏齐闻信陵君之初重见之。”史记范雎传“重”即作“难”。 
　　〔一九〕史记集解：“矐音海各反。 ”索隐：“海各反，一音角，说者云：‘以马屎熏令失明。’” 
　　〔二０〕“木”字，拾补云：“衍。 ”索隐曰：“案刘氏云：‘铅为挺，着筑中，令重以击人。’”器案英人斯氏劫去唐写本卢藏用春秋后语燕语第十注（斯一四三九）引应劭作“押中”，则“木中” 当是“柙中”之误。 
　　〔二一〕此事又见战国策燕策三、论衡书虚篇。器按：史记高纪正义、汉书高纪下注引应劭，文选荆轲歌注引应劭汉书注，唐写本卢藏用春秋后语注引应劭，急就篇王应麟补注引应劭，并云：“筑状似琴（ 
一作“瑟”）而大，头安弦，以竹击之，故名曰筑。”今考应氏此篇释乐器者，俱详其性状，惟此独否，当据应注以补之也。 
　　
　　○缶
　　　　谨按：易称：“日□之离，不鼓缶而歌。〔一〕” 诗云：“坎其击缶，宛丘之道。〔二〕”缶者，瓦器，所以盛浆〔三〕，秦人鼓之以节歌〔四〕。太史公记〔五〕：“赵惠文王与秦昭王会于渑池，秦王饮，酒酣，曰：‘寡人窃闻赵王好音，请奏瑟。’赵王鼓瑟，秦御史前〔六〕曰：‘某日〔七〕，秦王与赵王会饮，令赵王鼓瑟。’蔺相如前曰〔八〕：‘窃闻秦王善为秦声，请奏缶以相乐。〔九〕’秦王怒不许〔一０〕。于是相如进曰：‘五步之内，相如请得以颈血溅大王矣。’左右欲刃相如〔一一〕，张目叱之，皆靡。于是秦王不怿，为一击缶。相如顾召御史书曰〔一二〕：‘秦王为赵王击缶也。〔 
一三〕’” 
　　〔一〕　离卦文。 
　　〔二〕　陈风宛丘文。黄佐曰：“缶，秦声也，陈师从胡公于丰，众习其声以归，国人化之。” 
　　〔三〕　史记蔺相如传集解、书钞一一一引“浆”上有“酒”字。 
　　〔四〕　孔本书钞此下有“象形也” 三字，说文缶下云：“缶，瓦器，所以盛酒浆，秦人鼓之以节歌，象形。”即此所本。汉书杨恽传注引应劭，文选报孙会宗书注引应劭汉书注，并云：“缶，瓦器也，秦人击之以节歌。”汉书五行志中之下，师古注曰： “缶，盎也，即今之盆。”演繁露四：“应劭风俗通： ‘缶者，瓦器，所以节歌。”易曰：‘日□之离，不鼓缶而歌，则大耋之嗟凶。’杨恽传：‘击缶而呼呜呜者，真秦声也。’由此言之：击缶者，皆击之以节其歌，非缶而自能出声也。” 
　　〔五〕　见蔺相如传。 
　　〔六〕　史记“前”下有“书”字，今此下文亦有“书”字，当据补。 
　　〔七〕　史记作“某年月日”。 
　　〔八〕　史记“曰”下有“赵王”二字。 
　　〔九〕　史记作“请奉盆□秦王以相娱乐”，王念孙、张文虎据文选西征赋注、御览五八四引改“奉”为“奏”，云：“奏，进也。”器按：此文正作“奏”，王、张俱失引。 
　　〔一０〕郎本“许”误作“计”。 
　　〔一一〕史记重“相如”二字，当据订补。 
　　〔一二〕史记“曰”下有“某年月日 ”四字。 
　　〔一三〕御览引史记作“赵王使秦王击缶”。水经谷水注：“谷水又东迳秦、赵二城南，世谓之俱利城。耆彦曰：‘昔秦、赵之会，各据一城，秦王使赵王鼓瑟，蔺相如令秦王击缶处也。’”案：俱利城又见魏书地形志上、通典州郡七、元和郡县志五、舆地广记五、太平寰宇记五。 
　　
　　○笛〔一〕
　　　　谨按〔二〕：乐记：“武帝时〔三〕丘仲之所作也〔四〕。笛者，涤也〔五〕，所以荡〔六〕涤邪秽〔七〕，纳之于〔八〕雅正也。〔九〕”长二〔一０〕尺四寸，七孔〔一一〕。其后又有羌笛，马融笛赋曰：“近世双笛从羌起〔一二〕，羌人伐竹未〔一三〕及已，龙鸣水中不见己〔一四〕，截竹吹之音相似〔一五〕，剡〔一六〕其上孔通洞之，材〔一七〕以当檛便易持〔一八〕，京君明贤〔一九〕识音律，故本四孔加以一，君明所加孔后出，是谓商声五音毕。〔二０〕” 
　　〔一〕　原注：“‘篴’同。”案礼记明堂位音义：“笛本又作‘篴’，音狄。”玉篇：“ 篴，同笛。” 
　　〔二〕　拾补曰：“脱‘礼’字，下同。”识语曰：“谨按：刘子政校书，得乐记二十三篇，小戴记止断取十一篇耳，仲远所引当是乐器篇语，在余十二篇中，不当有‘礼’字。郑君周官注：‘狸首在乐记。’蔡中郎明堂论引乐记：‘武王伐殷，为俘馘于京大室。’都无‘ 
礼’字可证也。” 
　　〔三〕　拾补云：“书钞有‘工人’ 二字。”按孔本无；事类赋十一、御览五八０有。 
　　〔四〕　通典乐典四引“丘”作“邱 ”。礼部韵略二十三锡笛下曰：“按说文：‘七孔筒也。’羌笛三（五）孔，风俗通云：‘武帝时丘仲所作。 ’则以羌笛为丘仲作。”宋书乐志一：“笛，案马融长笛赋，此器起近世，出于羌中京房备其五音。又称丘仲工其事。不言仲所造。风俗通则曰：‘丘仲造笛，武帝时人，其后更有羌笛。’三说不同，未详孰实。”吴翌凤灯窗丛录二曰：“风俗通曰：‘笛，武帝时丘仲所作。’非也，高祖初入咸阳宫，得玉笛长二尺三寸，二十六孔，铭曰昭华之琯。在武帝前。” 
　　〔五〕　释名释乐器：“篴，涤也，其声涤涤然也。” 
　　〔六〕　初学记十六、类聚四四、书钞一一一、事类赋、群书通要丁二引无“荡”字。 
　　〔七〕　周礼春官笙师职篴，杜子春读为荡涤之涤。朱筠曰：“文选马融长笛赋注引此作‘ 涤荡邪志’。”案史记乐书：“荡涤邪秽。” 
　　〔八〕　书钞无“之于”二字；类聚、文选注、事类赋、群书通要无“于”字。 
　　〔九〕　希麟续一切经音义四引作“ 笛，涤也，言涤去邪秽，纳正气也”，与此异。御览五八０引乐书：“笛者，涤也，丘仲所作，可以涤荡邪气，出扬正声。” 
　　〔一０〕“二”，拾补云：“初学记、书钞皆作‘一’，类聚无。”案：苏轼李委吹笛诗冯注“二”作“一”，御览、通志乐略二、事物纪原二无。 
　　〔一一〕苏诗冯注引“七孔”作“六孔”。 
　　〔一二〕案：此句上，文选马融长笛赋冠以“其辞曰”，李周翰曰：“此丘仲所言之辞也。 ”李善曰：“风俗通曰：‘又有羌笛。’然（ 
读为“然则”）羌笛与笛，二器不同。” 
　　〔一三〕“未”，从宋本、钟本，余本俱误“木”，朱筠曰：“‘木’当作‘未’。”拾补校作“未”。 
　　〔一四〕“己”原作“后”，朱筠曰：“‘后’当作‘己’。”拾补校作“己”，长笛赋作 “己”，今据改正。李善曰“己谓龙也。” 
　　〔一五〕文选“音”作“声”。旧钞本李冶古今黈五：“季长谓龙吟水中不见羌人，羌人故得截竹吹之，以效其声，而文选音注，大与此别，不见之见，音胡炼反，张铣注云：‘龙吟水中，不见其身。 ’李善注云：‘己谓龙也。’皆谓在水中不显现其身，实违马旨。” 
　　〔一六〕刘良曰：“剡，削也。” 
　　〔一七〕“材”，文选作“裁”，同。 
　　〔一八〕“持”，宋本、大德本、朱藏元本、仿元本误作“特”，文选“檛”作“簻”，“ 特”作“持”。梦溪笔谈五：“马融笛赋云：‘裁以当簻便易持。’李善注云：‘簻，马策也，裁笛以当马簻，故便易持。’此缪说也，笛安可为马策。簻，管也，古人谓乐之管为簻，故潘岳笙赋云：‘脩簻内辟，余箫外逶。’裁以当簻者，余器多裁众簻以成音，此笛但裁一簻，五音皆具，当簻之工，不假繁猥，所以便而易持也。”（丹铅录袭用此说）西溪丛语下驳存中说云：“ 据说文簻、檛并音张瓜反，箠也，不闻以簻为乐管。潘岳笙赋乃用檛字，云：‘脩檛内辟。’注云：‘修，长；檛，大；辟，开也。’自与簻字不同，言羌人裁之以当马策，言易执持，而复可吹也。”演繁露八：“予案急就章曰：‘吹鞭箛●课后先。’唐韵曰：‘箛，竹也。’说文：‘●，吹筒也。’玉篇亦曰：‘●，吹筒也，以竹为鞭，中空可吹，故曰吹鞭也。’簻即马策，可以策马，又可为笛，一物两用，军旅之便，故云易持也。今行阵间皆有笛，即古吹鞭之制也，括岂不见急就章书，而臆立此难也耶？” 
　　〔一九〕“京君明贤”，拾补校作“ 易京君明”，盖从文选也。初学记十六引长笛赋作“京房君明识音律”。 
　　〔二０〕“毕”字原无，朱筠、卢文弨俱据文选补“毕”字，今从之。李善注：“沈约宋书：‘笛，京房备其五音。’” 
　　
　　○批把〔一〕
　　　　谨按：此近世〔二〕乐家所作，不知谁也〔三〕。以手批把〔四〕，因以为〔五〕名〔六〕。长三尺五寸，法天地人与五行〔七〕，四弦象四时〔八〕。 
　　〔一〕　拾补曰：“释名皆从木。” 器按：它书引此，多作“琵琶”，琵琶，说文新附字。 
　　〔二〕　玉篇琴部、白帖十八、事物纪原二引“世”作“代”。 
　　〔三〕　朱筠曰：“玉篇琴部引此作 ‘近代乐家所制，不知所造’。”案：书钞一一０、类聚四四引“谁”下有“作”字。初学记十六、白帖、段安节琵琶录、御览三八三引作“不知所起”，事物纪原作“ 
不知其始”。 
　　〔四〕　宋书乐志一、意林作“琵琶 ”。通典乐四、旧唐书音乐志二、通志乐二、御览作“ 以手琵琶之”。 
　　〔五〕　意林“为”作“得”。 
　　〔六〕　释名释乐器：“枇杷，本出于胡中，马上所鼓也，推手前曰枇，引手却曰杷，象其鼓时，因以为名也。” 
　　〔七〕　朱筠曰：“玉篇琴部引作‘ 象三才五行’。” 
　　〔八〕　初学记、类聚、御览句末有 “也”字。宋书乐志一：“琵琶，傅玄琵琶赋曰：‘汉遣乌孙公主嫁昆弥，念其行道思慕，故使工人裁筝、筑，为马上之乐。欲从方俗语，故名琵琶，取其易传于外国也。’风俗通云：‘以手琵琶，因以为名。’杜挚云：‘长城之役，弦□而鼓之。’并未详孰实，其器不列四厢。”旧唐书音乐志二：“琵琶，四弦，汉乐也。初，秦长城之役，有弦□而鼓之者。及汉武帝嫁宗女于乌孙，乃裁筝、筑为马上乐，以慰其乡国之思。推而远之曰琵，引而近之曰琶，言其便于事也。今清乐奏琵琶，俗谓之‘秦汉子’，圆体修颈而小，疑是弦□之遗制。其他皆充上锐下，曲颈，形制稍大，疑此是汉制。兼似两制者，谓之‘秦汉’，盖通用秦、汉之法。梁史称侯景之将害简文也，使太乐令彭隽齎曲颈琵琶就帝饮，则南朝似无。曲颈者，亦本出胡中。五弦琵琶稍小，盖北国所出。风俗通云：‘以手琵琶之。’案旧琵琶，皆以木拨弹之，太宗贞观中始有手弹之法，今所谓搊琵琶者是也。风俗通所谓‘以手琶琵之’，乃非用拨之义，岂上世固有搊之者耶？ 
　　
　　○竽
　　　　谨按：礼记：“管三十六簧也〔一〕，长四尺二寸。〔二〕”今二十三管。 
　　〔一〕　拾补“礼”下补“乐”字， “管”校改“竽”。识语曰：“ 
按：说文解字亦云‘管三十六簧’ ，知‘管’是，此与‘武帝时丘仲之所作也’，无‘笛 ’字同例。”器案：汉人着书，多以正文连标题读者，此于列女传及说文解字习见之，卢校非是，徐说亦未得其会通。周礼春官笙师职云：“笙师掌教□竽。”郑司农云：“竽，三十六簧。”广雅释乐：“竽象笙，三十六管。”御览五八一引通礼义纂：“汉武帝时丘仲作竽笙，三十六管。” 
　　〔二〕　笙师疏、御览五八一引易通卦验：“冬至吹黄钟之律，间音以竽。竽长四尺二寸。 ”郑玄注云：“竽，管类，用竹为之，形参差，象鸟翼，鸟火禽，火数七，冬至之时吹之，冬，水用事，水数六，六七四十二，竽之长，盖取于此也。” 
　　
　　○簧
　　　　谨按：世本：“女娲作簧。〔一〕”簧，笙中簧也〔二〕。诗云：“吹笙鼓簧，承筐是将。〔三〕” 
　　〔一〕　御览五八一引世本此文同，又引宋均注曰：“女娲，黄帝臣也。” 
　　〔二〕　释名释乐器：“笙，生也，其中污空以受簧也。” 
　　〔三〕　小雅鹿鸣文。 
　　
　　○籥
　　　　谨按：周礼：“籥师氏掌教国子吹籥。〔一〕”诗云：“以籥不僭。〔二〕”籥乐之器，竹管，三孔，所以和众声也〔三〕。 
　　〔一〕　春官籥师职文。 
　　〔二〕　小雅鼓钟文。 
　　〔三〕　拾补云：“‘之’字衍。” 器案：书钞一一一引“声”作“ 
音”。说文：“龠，乐之竹管，三孔，以和众声也。”应氏正用此文，乃衍“器”字，非衍“之”字也。周礼笙师注、礼记少仪注、尔雅释乐注并云：“籥如笛，三孔。” 
　　
　　○篪〔一〕
　　　　谨按：世本：“苏成公作篪。”管乐，十孔，长尺一寸〔二〕。诗云：“伯氏吹埙，仲氏吹篪。〔三〕” 
　　〔一〕　原注：“●、□同。”器案：两京本无此三字。程本、郎本“●”作“●”，胡本、钟本作“‘篪’与‘池’同”，讹。说文作●，集韵五支：“●或作篪，亦作□。”程本、郎本作“●”者，尔雅释乐：“大篪谓之沂。”御览五八０引舍人曰： “大篪其声悲沂锵然也。”释文引李、孙云：“篪声悲，沂者悲也。”“●”即“沂”字。 
　　〔二〕　尔雅释乐释文引世本：“篪，苏成公所作，长一尺二寸。”广韵五支引世本：“篪，苏成公所作也。”御览五八０引世本：“苏成公造篪，吹孔有嘴如酸枣。苏成公，平王时侯也。”后汉书明纪注引世本：“暴辛公作篪，以竹为之，长尺四寸，有八孔。”毛诗序：‘何人斯、苏公刺暴公也。”“仲氏吹篪”，郑笺云：“谓相应和如埙篪，以言宜相亲爱也。世遂以为苏成公作。”宋书乐志一：“篪，世本云： ‘暴新公所造。’旧志云：‘一曰管。史臣案：非也。虽不知暴新公何代人，而非舜前人明矣。舜时西王母献管，则是已有其器，新公安得造篪乎？’尔雅曰：‘篪，大者尺四寸，围三寸曰沂。’沂音银，一名翘。小者尺二寸。今有胡篪，出于胡吹，非雅器也。” 
　　〔三〕　小雅何人斯文。今本“埙” 作“埙”。 
　　
　　○箫〔一〕
　　　　谨按：尚书：“舜作〔二〕，箫韶九成，凤皇〔三〕来仪。〔四〕”其形参差，像凤之翼〔五〕，十管，长一尺〔六〕。 
　　〔一〕　朱锡庚曰：“题间之‘箫’ 字，当连下文作‘箫，谨按尚书：舜作’为句，其义自明。”按：朱说是，前已明之矣。 
　　〔二〕　事始引作“舜作箫”，此不明汉人句读，而以臆为之。 
　　〔三〕　“皇”原作“凰”，俗字，今从尚书校改。 
　　〔四〕　益稷文，马融注云：“以鸟兽为笋□。”器案：尔雅释乐疏、初学记十六、类聚四四、书钞一一一、白帖十八、御览五八一、楚辞九歌补注及集注、续一切经音义三、古今事物考五引此，俱作 “舜作箫”，下文或承“其形参差”，或接“以象凤翼 ”，路史后纪十一注、文献通考引世本：“舜造箫，其形参差，象凤翼，管长二尺。”疑此文原当作“谨按：尚书：‘箫韶九成，凤皇来仪。’世本：‘舜作箫。’ 其形参差云云”。 
　　〔五〕　说文竹部：“箫，参差，管乐，象凤之翼。”御览五八一引易说郑玄注：“箫亦管，形似鸟翼，鸟，火禽也，火数七，夏时火用事，二七十四，箫之长由此也。”九歌：“望夫君兮未来，吹参差兮谁思。”王注：“言若洞箫也。”文选洞箫赋：“ 吹参差而入道德兮，故永御而可贵。”荀子解蔽篇：“ 凤皇秋秋，其声若箫。”是箫形象凤翼，其音亦象凤声也。 
　　〔六〕　拾补云：“类聚‘长三尺’ ，御览‘长尺二寸’，与初学记颂箫同。”器案：诗周颂有瞽正义、尔雅疏、陈景元南华真经章句音义二引作 “长二尺”，书钞同今本，事物纪原作“长尺二寸”，古今事物考作“长一尺二寸”。隋书音乐志下：“竹之属三：一曰箫，十六管，长二尺，舜所造者也；二曰篪，长尺四寸，八孔，苏公所造者也；三曰笛，凡十二孔，汉武帝丘仲所作者也；京房备五音，有七孔，以应七声，黄钟之笛，长二尺八寸四分四厘有奇，其余亦上下相次，以为长短。” 
　　
　　○籁
　　　　谨按：礼乐记：“三孔籥也，大者谓之产，其中谓之仲，小者谓之箹。〔一〕” 
　　〔一〕　说文竹部：“籁，三孔籥也，大者谓之笙（当作“簅”，形近而误，尔雅释文正作 “簅”），其中谓之籁，小者谓之箹。”尔雅释乐：“ 大籥谓之产，其中谓之仲，小者谓之箹。”御览五八０引舍人云：“仲，其声适中，仲吕也；小者，形声细小曰箹也。” 
　　
　　○箛〔一〕
　　　　谨按：汉书旧注：“箛，吹鞭也〔二〕。箛者，怃也，言其节怃威仪。〔三〕” 
　　〔一〕　“箛”原作“菰”，下同，今俱改正。 
　　〔二〕　说文：“箛，吹鞭也。”急就章：“箛●起居课后先。”颜师古注曰：“箛，吹鞭也。●，吹筒也。起居，谓晨夜卧及休食时，督作之司，以此二者，为之节度。”初学记十五引应劭汉卤簿云：“ 
骑执箛。”宋书乐志一曰：“笳，杜挚笳赋云：‘李伯阳入西戎所造。’汉旧注曰：‘箛，号曰吹鞭。’晋先蚕仪注：‘车驾住，吹小箛；发，吹大箛。’箛即笳也。又有胡笳，汉旧筝笛录（初学记十五、太平御览五八一引作“汉旧录”）有其曲，不记所出本末。”（初学记、御览引尚有“笳者，胡人卷芦叶吹之以作乐也，故曰胡笳”二句。）陈旸乐书曰：“ 汉有吹鞭之号，笳之类也，乃状大类马鞭，今牧童多卷芦叶吹之也。” 
　　〔三〕　洪颐烜读书丛录曰：“风俗通声音篇引汉书旧注云：‘菰，吹鞭也。菰，怃也，言其节怃威仪。’又引汉书注云：‘荻，角也，言其声音荻荻，名自定也。’师古叙例，惟服虔与劭同时，余诸家皆在劭后，则劭以前注汉书者亦多矣。”器案：此条引汉书旧注，下条引汉书注，又史记高纪集解引风俗通曰：“汉书注：‘沛人语初发声皆言其，其者，楚言也，高祖始登帝位，教令言其，其后以为常耳。’”此三者当即一书，盖皆汉旧注之误也，作“汉书旧注”者，误衍“书”字，作“汉书注”者，“书”又“旧”之误耳。宋书乐志引汉书注云：“箛号曰吹鞭云云。”即其明证；汉旧注盖即汉旧仪，仪注义同，非注解之注也。卫宏撰汉旧仪四卷，旧唐书经籍志作汉书仪，“书”即 “旧”字形讹，新唐书艺文志作汉书旧仪，“书”又“ 旧”之讹羡，其致误之由，正与风俗通相似，洪氏竟以为汉书注，非也。 
　　
　　○●〔一〕
　　　　谨按：汉书注：“●，筒也〔二〕，言其声音●● ，名自定也。” 
　　〔一〕　“●”原作“荻”，下同，今校改。 
　　〔二〕　“筒”原作“●”，胡本、郎本、程本、钟本作“筒”，今据改正。说文：“●，吹筒也。”穆天子传六注：“●，今戟吏所吹者。”广韵三十五笑：“●，竹箫，洛阳亭长所吹。” 



穷通第七　
 
风俗通义穷通第七〔一〕
　　　　易称：“悬象着明，莫大乎日月。〔二〕”然时有昏晦。诗美：“滔滔江、汉，南北之纪。〔三〕”然时有壅滞。论语“固天纵之〔 四〕”，莫盛于圣，然时有困否。日月不失其体，故蔽而复明；江、汉不失其源，故穷而复通；圣人不失其德，故废而复兴。非唯圣人，俾尔□厚〔五〕，夫有恒者，亦允臻矣〔六〕。是故君子厄穷而不闵，劳辱而不苟〔七〕，乐天知命〔八〕，无怨尤焉〔九〕，故录先否后喜〔一０〕曰穷通也。 
　　〔一〕　苏颂曰：“穷通七，子抄云：‘十五。’” 
　　〔二〕　易系辞上文。 
　　〔三〕　诗小雅四月文。“北”，拾补曰：“‘国’之误，似非异文。”徐璈诗经广诂曰： “汉在北，江在南，故云南北之纪。诗人盖从事于江、汉间也。” 
　　〔四〕　程荣本“天”误“大”。此子罕篇文。全祖望经史问答：“ 问：‘固天纵之，吾丈句读甚新，但果何出，幸详示其所自。’答：此本汉应仲远风俗通，亡友雪汀，最赏其说。盖多能本不足以言圣，亦有圣而不多能者。太宰不足以知圣，故有此言，子贡则本末并到，故曰‘固天纵之’，兼该一切；‘将圣而又多能也’，则‘将’字‘ 又’字俱圆融，此突过前人者。” 
　　〔五〕　诗小雅天保：“俾尔单厚。 ”潜夫论慎微篇引与此同。 
　　〔六〕　论语述而篇：“得见有恒者，斯可矣。” 
　　〔七〕　孟子公孙丑上：“遗佚而不怨，阨穷而不悯。”韩诗外传一：“阨穷而不悯，劳辱而不苟。”列女传贞顺卫夫人传：“厄穷而不闵，劳辱而不苟。” 
　　〔八〕　易系辞上：“乐天知命故不忧。” 
　　〔九〕　论语宪问篇：“不怨天，不尤人。” 
　　〔一０〕易否卦：“上九，倾否，先否后喜。” 
　　　　孔子困于陈、蔡之间〔一〕，七日不尝粒〔二〕，藜羹不糁〔三〕，而犹弦琴于室〔四〕。颜回释菜于户外〔五〕，子路、子贡相与言曰：“夫子逐于鲁，削迹于卫，拔树于宋〔六〕，今复见厄于此。杀夫子者无罪，籍夫子者不禁〔七〕；夫子弦歌鼓舞，未尝绝音〔八〕。盖君子之无耻也若此乎？〔九〕”颜渊无以对，以告孔子〔一０〕。孔子恬然推琴，喟然而叹曰：“由与赐小人也，召，吾语之。”子路与子贡入，子路曰： “如此可谓穷矣。〔一一〕”夫子曰：“由，是何言也？君子通于道之谓通，穷于道之谓穷。今丘抱仁义之道，以遭乱世〔一二〕之患，其何穷之为？故内省而不疚于道〔一三〕，临难而不失其德。大寒〔一四〕既至，霜雪既降，吾是以知松柏之茂也〔一五〕。昔者〔一六〕桓公得之莒，晋〔一七〕文公得之曹，越得之会稽〔一八〕，陈、蔡之厄，于丘〔一九〕其幸乎！〔二０〕 ”自卫反鲁，删诗、书，定礼、乐，制春秋之义，着素王之法〔二一〕，复相定公，会于夹谷，昭旧以正其礼，抗辞以拒其侮，齐人谢过，来归郓、讙、龟阴之田焉〔二二〕。 
　　〔一〕　两京本、胡本、程本此条不跳行另起，盖朱藏元本、仿元本解题末句适至行末而止，两京本等据之，遂致行款不分耳。 
　　〔二〕　吕氏春秋任数篇同，慎人篇作“七日不尝食”，庄子山木篇、天运篇、让王篇、荀子宥坐篇作“七日不火食”，韩诗外传七、说苑杂言篇、家语在厄篇作“七日不食”。 
　　〔三〕　庄子让王篇同，释文：“糁，素感反。”吕览慎人篇、韩诗外传、说苑、荀子、墨子非儒下作“●”，杨倞注：“●与糁同，苏览反。” 家语作“充”。 
　　〔四〕　庄子让王篇、吕览慎人篇作 “弦歌于室”，庄子秋水篇作“ 弦歌不惙”，韩诗外传作“读书习礼、乐不休”，说苑作“读诗、书治礼不休”。 
　　〔五〕　庄子让王篇作“颜回择菜” ，吕览慎人篇作“颜回择菜于外”，释、择古通。 
　　〔六〕　庄子天运篇作“伐树于宋，削迹于卫”，让王篇作“夫子再逐于鲁，削迹于卫，伐树于宋，穷于商、周，围于陈、蔡”，（卷子本无“再 ”字，无“商周围于”四字。）吕览慎人篇作“夫子逐于鲁，削迹于卫，伐树于宋”，旧校云：“‘伐’一作 ‘拔’。”与应氏同。 
　　〔七〕　吕览慎人篇高注：“藉犹辱也。”庄子让王篇释文：“藉，毁也，陵藉也，一云凿也，或云系也。” 
　　〔八〕　庄子让王篇“舞”作“琴” ，吕览慎人篇作“舞”。 
　　〔九〕　吕览慎人篇作“盖君子之无所丑也若此乎”，注：“丑犹耻也。” 
　　〔一０〕庄子让王篇作“入告孔子” ，吕览慎人作“入以告孔子”，此当据补“入”字。 
　　〔一一〕庄子让王篇同，吕览慎人篇作“子贡曰”，今案论语卫灵公篇亦作子路语，吕览非是。 
　　〔一二〕“世”，宋本如是，余本俱作“性”，庄子让王篇、吕览慎人篇作“世”，今从宋本。 
　　〔一三〕“而”字原无，今据拾补校补。“疚”，庄子让王篇作“穷”。 
　　〔一四〕“大寒”，吕览慎人篇、淮南俶真篇同，庄子让王篇作“天寒”。 
　　〔一五〕论语子罕篇：“岁寒然后知松柏之后凋也。” 
　　〔一六〕“者”，郎本误作“有”。 
　　〔一七〕拾补曰：“‘晋’衍，吕无。” 
　　〔一八〕吕览慎人篇同。庄子让王篇无此三句，陈碧虚庄子阙误引江南古藏本有。荀子宥坐篇作“昔晋公子重耳，霸心生于曹，越王句践霸心生于会稽，齐桓公小白霸心生于莒”，说苑作“昔者，齐桓公霸心生于莒，句践霸心生于会稽，晋文公生于骊氏” ，家语作“是以晋重耳之有霸心生于曹、卫，越王句践之有霸心生于会稽”。 
　　〔一九〕“丘”，大德本误作“立” 。 
　　〔二０〕按陈、蔡之厄，又见史记孔子世家、琴操、类聚引典略。冲波传又言采桑女为七言之诗教孔子，穿九曲明珠以解陈、蔡之围。 
　　〔二一〕杜预春秋左氏传序：“说者以为仲尼自卫反鲁，脩春秋，立素王，丘明为素臣。” 正义曰：“麟是帝王之瑞，故有素王之说。言孔子自以身为素王，故作春秋，立素王之法；丘明自以身为素臣，故为素王作左氏之传。汉、魏诸儒，皆为此说。董仲舒对策云：‘孔子作春秋，先正王而系以万事，是素王之文焉。’贾逵春秋序云：‘孔子览史记，就是非之说，立素王之法。’郑玄六艺论云：‘孔子既西狩获麟，自号素王，为后世受命之君，制明王之法。’卢钦公羊序云：‘孔子自因鲁史记而脩春秋，制素王之道。’是先儒皆言孔子立素王也。孔子家语称齐太史子余叹美孔子言曰：‘天其素王之乎！’素，空也，言无位而空王之也。彼子余美孔子之深，原上天之意，故为此言耳，非是孔子自号为素王，先儒盖因此而谬，遂言春秋立素王之法，左丘明述仲尼之道，故复以为素臣。其言丘明为素臣，未知谁所说也。”（困学纪闻八袭用正义此文。）今案淮南主术篇：“专行教道，以成素王。”论衡超奇篇：“孔子作春秋以示王意，然则孔子之春秋，素王之业也；诸子之传书，素相之事也。”又定贤篇：“ 孔子不王，素王之业，在于春秋。”太史公自序：“壶遂曰：‘孔子作春秋，垂空文以断礼义，当一王之法。 ’”史记儒林传：“因史记作春秋，以当王法，其辞微而旨博。”文选曹摅思友人诗注引论语崇爵谶：“子夏共撰仲尼微言，以当素王。”左传序释文：“王，于况反。” 
　　〔二二〕事见左传定公十年及史记孔子世家。“讙”，史记作“汶阳”，集解引服虔曰：“ 三田，汶阳田也。”崔述曰：‘郓、讙、龟阴，乃九年阳虎以之奔齐者，皆在汶水之阳，故传前云‘反我汶阳之田’，后云‘来归郓、讙、龟阴之田’。” 
　　　　孟轲受业于子思〔一〕，既通〔二〕，游于诸侯，所言皆以为迂远而阔于事情〔三〕，然终不屈道趣舍〔四〕，枉尺以直寻〔五〕。尝仕于齐，位至卿，后不能用。孟子去齐〔六〕，尹士曰：“不识王之不可以为汤、武，则是不明也；识其不可，然且至，则是干禄也；〔七〕千里而见王，不遇故去，三宿而后出画〔八〕，是何濡滞也？〔九〕”轲曰：“夫尹士乌知予哉！千里而见王，是予所欲也，不遇故去，岂予所欲哉？予不得已也。予三宿而出画，于予心犹以为速，王庶几改诸〔一０〕，王如改之〔一一〕，则必反予。夫出画而王不予追也，予然后浩然有归志。〔一二〕”鲁平公驾，将见孟子，嬖人臧仓谓曰：‘何哉？君所谓〔一三〕轻身以先于匹夫者，以为贤乎？’乐正子曰：“克告于君〔一四〕，君将为来见也，嬖人有臧仓者沮君，君是以不果。”曰：“行或使之，止或尼之，行止非人之所能也，吾不遇于鲁侯，天也，臧氏之子，焉能使予不遇哉！〔一五〕”又绝粮于邹、薛〔一六〕，困殆甚〔一七〕，退与万章之徒，序诗、书、仲尼之意〔一八〕，作书中、外十一篇〔一九〕，以为：“圣王不作，诸侯恣行〔二０〕，处士横议〔二一〕，杨朱、墨翟之言，盈于天下，天下之言，不归杨则归墨，杨氏为我〔二二〕，是无君也，墨氏兼爱〔二三〕，是无父也，无父无君，是禽兽也。杨、墨之道不息，孔子之道不着，是邪说诬民，充塞仁义也，仁义充塞，则率兽食人，人将相食也；吾为此惧，闲先王〔二四〕之道，距杨、墨，放淫辞，正人心，熄邪说，以承三圣者〔二五〕。予岂好辩哉？予不得已也。〔二六〕”梁惠王复聘请之，以为上卿。 
　　〔一〕　列女传母仪邹孟母篇：“孟子师事子思。”汉书艺文志：“ 孟子，子思弟子。”赵岐孟子题辞：“师事孔子之孙子思。”史记本传索隐引王劭说，以 “人”为衍字，亦以为受业子思之门，子思子（ 郡斋读书志引）、孔丛子等书更载思、孟问答之辞，于是自韩愈、李翱以下，至毛奇龄四书剩言，皆以为学于子思，与应氏之言合。而史记本传以为受业子思之门人，今所传孟子外书则谓子思之子曰子上，轲尝学焉。今考自孔丘卒至齐宣王元年，凡百五十年，孔丘卒时，子思为丧主，计其时当已年长；孟轲游齐，在去梁之后，见梁惠王时，即呼之为叟，则其时孟轲已老，中间更不了百五十年，纵使子思、孟轲俱长寿，恐亦未得亲相授受，孟子自言“私淑诸人”，则亦后人所谓“门生门下见门生”之比耳。史迁之言，当得其实。故詹景凤詹氏性理小辨子思孟子考、谭贞默三经见圣编、梁玉绳史记志疑、周广业孟子四考、黄玉蟾孟子年谱、管同孟子年谱皆从之；应氏仍持“受业于子思 ”之说，盖亦未之思耳。 
　　〔二〕　史记、列女传俱作“道既通 ”。 
　　〔三〕　史记孟轲传：“道既通，游事齐宣王，宣王不能用。适梁，梁惠王不果所言，则见以为迂远而阔于事情。” 
　　〔四〕　林春溥孟子列传纂、焦循孟子题辞正义引“舍”改作“合”。 
　　〔五〕　孟子滕文公下：“陈代曰： ‘不见诸侯，宜若小然。今一见之，大则以王，小则以霸。且志曰：枉尺而直寻。宜若可为也。’”赵注：“ 枉尺直寻，欲使孟子屈己信道，故言‘宜若可为也’。 ”赵岐孟子题辞：“慕仲尼，周流忧世，遂以儒道游于诸侯，思济斯民，然由不肯枉尺直寻，时君咸谓之迂阔于事，终莫能听纳其说。” 
　　〔六〕　梁玉绳史记志疑：“孟子游历，史先齐后梁，赵岐孟子注、风俗通穷通篇并同，古史从之，然年数不合，说在六国表，当从通鉴始游梁、继仕齐为是。通鉴盖据列女传母仪篇也。孙奕示儿编曰：‘ 七篇之书，以梁惠王冠首，以齐宣王之问继其后，则先后有序可见矣，故列传为难信。’ （朱子序说两存之）”案孟轲游宦，顾炎武日知录、阎若璩孟子生卒年月考、王懋竑白田草堂集、周广业孟子四考、曹之升孟子年谱、江永群经补义、任兆麟孟子考、林春溥孟子列传纂、陆宝泉孟子时事考征、蒋一鉴孟子章句考年、黄本骥孟子年谱、黄式三周季编略诸书，言之详矣，兹不列举。 
　　〔七〕　孟子“禄”作“泽”。 
　　〔八〕　“画”原作“昼”，朱藏元本仅下文“夫出画而王不予追也”句之“画”不误，今据改正。史记田单传画邑，集解引刘熙曰：“ 画，音获。”水经淄水注、史记田单传正义引括地志作“澅”，说苑立节篇又作“盖”，音近借用。 
　　〔九〕　史记集解引刘熙曰：“画，齐西南近邑。”正义引括地志云：“戟里城在临淄西北三十里，春秋时棘邑。……澅邑，蠋所居，即此邑，因澅水为名也。”水经淄水注：“澅水出时水，东去临淄十八里，所谓澅中也。”据此，则画为临淄西南近邑，孟子三宿而后出画，故尹士以为濡滞也。 
　　〔一０〕今本孟子“诸”作“之”，论衡刺孟篇亦作“诸”。 
　　〔一一〕孟子“之”作“诸”。 
　　〔一二〕见孟子公孙丑下。 
　　〔一三〕“谓”，孟子作“为”，古通。 
　　〔一四〕刘节广文选：“鲁平公与齐宣王会于凫绎山下，乐正克备道孟子于平公曰：‘孟子私淑仲尼，其德辅仁长民，其道发政施仁，君何不见乎？’”此后人拟文耳。 
　　〔一五〕见孟子梁惠王下。 
　　〔一六〕孟子公孙丑下：“当在薛也，予有戒心，辞曰：‘闻戒，故为兵馈之。’予何为不受？”绝粮于邹未详。考孟子去薛即反邹（史记孟轲列传），时有恶人欲恶孟子（赵注），或即困孟子于邹、薛之间，故应氏说为绝粮于邹、薛，一如孔丘之在陈绝粮，亦说为阨于陈、蔡之间也。类聚三五、初学记十八引应璩与董仲连书：“孟轲困于梁、宋，宣尼饥于陈、蔡。”说又与此异。 
　　〔一七〕史记本传作“所如者不合” 。 
　　〔一八〕本传作“序诗、书，述仲尼之意”，淮南泛论篇高注作“叙诗、书、仲尼之意”，与应氏合。 
　　〔一九〕赵岐孟子题辞：“孟子着书七篇，……又有外书四篇：性善辨，文说，孝经，为正。其文不能弘深，不与内篇相似，似非孟子本真，后世依放而讬之者也。”案汉书艺文志亦云十一卷，即包举外书为言。 
　　〔二０〕“恣行”，孟子作“放恣” ，汉书异姓诸侯王表注引应劭说，亦作“恣行”，与此同。 
　　〔二一〕异姓诸侯王表注：“应劭曰：‘孟子云：圣王不作，诸侯恣行，处士横议。’” 
　　〔二二〕吕氏春秋不二篇：“阳生贵己。”金楼子着书篇：“杨朱贵己。”淮南泛论篇：“ 全性保真，不以物累形，杨子之所立也，而孟子非之。 ” 
　　〔二三〕吕氏春秋不二篇：“墨翟贵廉。”尔雅疏一引尸子广泽篇：“墨子贵兼。”案墨子有兼爱篇，孟子辟墨，亦祇言其兼爱无父，吕氏作“廉 ”，非是。 
　　〔二四〕“王”，孟子作“圣”，下文亦言“圣人复起”，此作“王”，当是“圣”之坏文。 
　　〔二五〕三圣，谓禹、周公、孔子也。 
　　〔二六〕见孟子滕文公下。 
　　　　孙况〔一〕齐威、宣王之时〔二〕，聚天下贤士于稷下〔三〕，尊宠之〔四〕，若邹衍、田骈、淳于髡之属甚众〔五〕，号曰列大夫〔六〕，皆世所称，咸作书刺世。是时，孙卿有秀才，年十五〔七〕，始来游学。诸子之事，皆以为非先王之法也。孙卿善为诗、礼、易、春秋，至襄王时，而孙卿最为老师，齐尚循〔八〕列大夫之缺，而孙卿三为祭酒焉〔九〕。齐人或谗孙卿〔一０〕，乃适楚，楚相春申君以为兰陵令〔一一〕，人或谓春申君：“汤以七十里，文王以百里，孙卿贤者也，今与之百里地，楚其危乎！”春申君谢之，孙卿去之，游赵〔一二〕，应聘于秦〔一三〕。是时，七国交争，尚于权诈；而孙卿守礼义，贵术籍，虽见穷摈，而犹不黜其志〔一四〕，作书数十篇〔一五〕，疾浊世之政，国乱君危相属〔一六〕，不遵〔一七〕大道，而营乎巫祝〔一八〕，信禨祥〔一九〕，苏秦、张仪以邪道说诸侯，以大贵显，随〔二０〕而笑之曰：“夫不以其道进者，必不以其道亡。〔二一〕”又小五伯，以为仲尼之门，羞称其功〔二二〕。后客或谓春申君曰：“伊尹去夏入殷，殷王而夏衰；管仲去鲁入齐，鲁弱而齐彊〔二三〕。故贤者所在，君尊国安〔二四〕；今孙况天下贤人，所去之国，其不安乎？”春申君使请〔二五〕孙况，况遗春申君书，刺楚国，因为歌赋，以遗春申君〔二六〕；春申君恨，复固谢孙卿〔二七〕，因不得已，乃行，复为兰陵令焉〔二八〕。 
　　〔一〕　朱藏元本、仿元本、胡本、程本不跳行另起，盖大德本上行“上卿”二字适在行末故误仞为相承耳。郎本“上卿”下作”号，即知应分段。今从宋本。 
　　〔二〕　刘向校孙卿书录作“齐宣王、威王之时”。案史记儒林传：“然齐、鲁之间，学者独不废也，于威、宣之际，孟子、荀卿之列，咸遵夫子之业而润色之，以学显于当世。”汉书儒林传同。是威王在宣王之前，应说是，刘录非。胡元仪郇卿别传考异二十二事，引应劭，惟作齐威王时，无宣王，盖以臆妄为笔削耳。 
　　〔三〕　水经淄水注：“刘向别录以稷为齐城门名也，谈说之士，期会于稷门下，故曰稷下也。”书钞八三引虞喜志林：“齐有稷山，立馆其下，以待周游学士，因以为名。”则别一说也。稷山在今山东省临淄县西十三里。 
　　〔四〕　“之”字原无，据史记孟荀列传、刘向校孙卿书录补。 
　　〔五〕　史记田完世家：“宣王喜文学，游说之士，自如驺衍、淳于髡、田骈、接予、慎到、环渊之徒七十六人，皆赐列第，为上大夫，不治而议论，是以齐稷下学士复盛，且数百千人。”盐铁论论儒篇：“齐宣王褒儒尊学，孟轲、淳于髡之徒，受上大夫之禄，不任职而论国事，盖齐稷下先生千有余人。” 
　　〔六〕　汉书樊哙传：“赐爵列大夫。”文颖曰：“即公大夫也，爵第七级。” 
　　〔七〕　史记本传作五十，刘向书录同，颜氏家训勉学篇：“荀卿五十，始来游学，犹为硕儒。”郡斋读书志引刘向序作“十五”，并详考适楚归赵之年，其说允当。今考宣王十八年，稷下学士复盛，且数百千人，下距襄王时，凡四十余年，彼时荀子已年六十余，故曰老师。拾补谓“以所当之世考之，似年十五是”，其说是也。 
　　〔八〕　“循”，拾补曰：“史作‘ 脩’，刘向序录同。” 
　　〔九〕　意林引风俗通：“礼云：‘ 饮酒必祭，尊其先也。’孙卿在齐，最是老师，故三称祭酒。”史记淮南王安传集解、汉书伍被传注引应劭曰：“礼：‘饮酒必祭，示有先也。’故称祭酒，尊之也。”案续汉书百官志二庄引胡广汉官解诂曰：“官名祭酒，皆一位之元长者也。古礼，宾客得主人馔，则老者一人举酒，以祭于地。旧说以为示有先。”御览二三六引韦昭辩释名：“祭酒者，谓祭六神，以酒醊之也。辨云：凡会同飨宴，必尊长先用酒以祭先，故曰祭酒，汉时，吴王年长，以为刘氏祭酒是也。”案汉以吴王为祭酒，见汉书伍被传。汉书苏武传：“以武着节老臣，会朝朔望，号称祭酒。”师古曰：“加祭酒之号，所以示优等也。”后汉书班超传：“其后行诣相者曰：‘祭酒，布衣诸生耳。’”注：“一坐所尊，则先祭酒，今称祭酒，相尊敬之词也。” 
　　〔一０〕拾补据史记重“孙卿”二字。 
　　〔一一〕盐铁论论儒篇：“齐威、宣之世，显贤进士（此二句从张敦仁校），国家富强，威行敌国。及湣王奋二世之余烈，南举楚、淮，北并巨宋，苞十二国，西摧三晋，却彊秦，五国宾从，邹、鲁之君，泗上诸侯皆入臣；矜功不休，百姓不堪，诸儒谏不从，各分散：慎到、捷子亡去，田骈如薛，而孙卿适楚。内无良臣，故诸侯合谋而攻之。”今案荀子强国篇云：“荀子说齐相国曰：‘今巨楚县吾前，大燕□吾后，劲魏钩吾右，西壤之不绝如绳，楚人则乃有襄贲、开阳，以临吾左，是一国作谋，则三国必起而乘我，如是则齐必断而为四三，国若假城然耳。’”其言盖当湣王之世，湣王再攻破燕、魏，与秦击楚，使公子将，大有功，故荀卿为是言。其后，六国伐齐，燕入临淄，楚、魏共取淮北，卒如荀卿言。此当即桓次公所谓诸儒谏之事。谏而不听，未必去，孟子所谓我无官守，无言责，则吾进退岂不绰绰然有余裕者是也。盖当时客卿之例，大率如此也。其后，襄王时，齐人或谗荀卿，荀卿乃适楚，楚相春申君以为兰陵令。考春申君相楚，在楚考烈王元年，当齐王建三年，则荀卿之去齐适楚，当在襄王末或王建初也。次公概括之于湣王时，未可以为征信。 
　　〔一二〕自“人或谓春申君”起，至此止，又见韩诗外传四、战国策楚策四。 
　　〔一三〕刘向校孙卿书录：“孙卿之应聘于诸侯，见秦昭王，昭王方喜战伐，而孙卿以三王之法说之，及秦相应侯皆不能用也。”案今荀子儒效篇有“秦昭王问儒无益于人国”一章，彊国篇有“应侯问入秦何见”一章，即其事也。 
　　〔一四〕案刘向校孙卿书录叙孙卿游赵在应聘于秦之后，云：“至赵，与孙膑议兵于赵孝成王前，孙膑为变诈之兵，孙膑以王兵难之，不能对也。卒不能用。孙卿道守礼义，行应绳墨，安贫贱。” 
　　〔一五〕汉书艺文志诸子略：“孙卿子三十三篇。”本注：“名况，赵人，为齐稷下祭酒，有列传。”师古曰：“本曰荀卿，避宣帝讳，故曰孙。 ”案荀子议兵篇称孙卿子，此自着其氏也。谢墉荀子笺释：“荀卿又称孙卿，自司马贞、颜师古以来，相承以为避汉宣帝讳，故改荀为孙。考汉宣帝名询，汉时尚不避嫌名，且如后汉李恂，与荀淑、荀爽、荀悦、荀彧，俱书本字，讵反于周时人名，见诸载籍者而改称之？若然，则左传自荀息至荀瑶多矣，何不改耶？且即前汉书任敖、公孙傲，俱不避元帝之名骜也。盖荀音同孙，语遂移易，如荆轲在卫，卫人谓之庆卿，而之燕，燕人谓之荆卿；又如张良为韩信都，潜夫论云：‘信都者，司徒也，俗音不正，曰信都，或曰申徒或胜屠，然其本一司徒耳。’然则荀之为孙，正如此比，以为避宣帝讳，当不其然。”器案：今本荀子三十二篇，汉志云三十三者，盖并目录（篇目及叙录）一卷数之，古书着录，往往与传本有一卷之差者，其故在此，王应麟汉书艺文志考证乃谓“当作三十二篇”，失之专辄。 
　　〔一六〕“国”上，拾补补“亡”字，云：“脱，史有。”覆校云：“旧无‘亡’字，不可补。史作‘亡国乱君’，此作‘国乱君危’，不可合为一。（屈原传作“亡国乱君相随属”）”案刘向书录亦作“ 亡国乱君相属”。 
　　〔一七〕“遵”，拾补曰：“史记、刘向皆作‘遂’。” 
　　〔一八〕说文：“巫，祝也，女能事无形，以舞降神者也。”史记五宗世家：“江都王建信巫祝。” 
　　〔一九〕吕氏春秋异宝篇：“荆人信鬼而越人信禨。”高诱注：“言荆人畏鬼神，越人信吉凶之禨祥。”说文鬼部云：“吴人鬼，越人□。”史记五宗世家：“赵王彭祖不好治宫室禨祥。”集解：“服虔曰：‘求福也。’”索隐：“按埤苍云：‘禨，祅祥也。’列子云：‘ 荆人鬼，越人禨。’谓楚信鬼神，而越信禨祥也。” 
　　〔二０〕“随”，刘向书录作“退” 。 
　　〔二一〕“亡”，宋本、元大德本、宋藏元本、仿元本、两京本作“ 士”，何本、郎本、程本作“仕” ，朱筠曰：“‘士’当作‘仕’。”拾补校作“亡”，云：“今从刘向。”案拾补校是，今从之。 
　　〔二二〕荀子仲尼篇：“仲尼之门（据王念孙校），五尺之□子，言羞称乎五伯。”春秋繁露对胶西王越大夫不得为仁篇：“仲尼之门，五尺童子，言羞称五伯。”（又见汉书董仲舒传）刘向书录：“ 孟子、孙卿、董先生皆小五伯，以为仲尼之门，五尺童子，皆羞称五伯。” 
　　〔二三〕“彊”，从宋本、郎本；大德本、朱藏元本、仿元本、两京本、胡本、徐本俱误作 “疆”。 
　　〔二四〕楚策作“君尊国荣”，刘向书录与应氏同，韩诗外传作“君善国安”，“善”当为 “尊”之讹。 
　　〔二五〕“请”，楚策、韩诗外传同，刘向书录作“聘”。 
　　〔二六〕韩诗外传载其赋曰：“琁玉瑶珠不知佩，杂布与锦不知异，闾娵、子都莫之媒，嫫母、力父是之喜。以盲为明，以聋为聪，以是为非，以吉为凶，呜呼上天，曷维其同。”文又见楚策，小有异同。 
　　〔二七〕此十一字，拾补依刘向补，今从之。 
　　〔二八〕案应氏此文，悉本刘向校孙卿书录。 
　　　　虞卿，游说之士也〔一〕，一见赵孝成王，赐黄金百镒，白璧一双，再见拜为上卿，故号为虞卿〔二〕。其后，范雎之仇魏齐亡过平原君，于是秦昭王请平原君，愿为布衣之交〔三〕，与饮数日，请曰：“周文王得吕尚而以为太公，齐桓公得管夷吾而以为仲父，今范君亦寡人之叔父也〔四〕。范君之仇，在君之家，愿使人取其头〔五〕；不然，吾不出君于关。”平原君曰： “贵而交者为贱也〔六〕，富而友者为贫也〔七〕。夫魏齐者，胜之交也〔八〕，在固不出，况今又不在臣所乎？〔九〕”昭王乃遗赵王书曰：“范君〔一０〕之仇魏齐在平原君家，王使人疾持其头来；不然，吾举兵而伐赵，又不出王之弟于关。〔一一〕”赵孝成王乃发卒围平原君家，急，魏齐夜亡，出见赵相虞卿，虞卿度王终不可说，乃解其印，与魏齐闲行〔一二〕；念诸侯莫可以赴急者〔一三〕，乃复走大梁〔一四〕，欲因信陵以至楚。而信陵君闻之，畏秦，犹与〔一五〕，未肯见，曰：‘虞卿何如人哉？’时侯嬴在傍，曰：“人固未易知，知人亦未易也。夫虞卿一见赵王，赐白璧一双，黄金百斤〔一六〕，再见拜为上卿，三见卒〔一七〕受相印，封〔一八〕万户侯。当是之时，天下争知之。夫魏齐穷困，过虞卿，虞卿不敢重爵禄之尊，解相印，捐万户侯，而闲行以急士穷，而归公子，公子曰何如人，知人固未易也。〔一九〕”信陵君大惭，驾如野迎之。魏齐闻〔二０〕信陵君之初重见之〔二一〕，大怒而自刎。赵王闻之，卒取其头与秦；秦乃遣平原君〔二二〕。虞卿遂留于魏。魏、赵畏秦，莫复用。困而不得意，乃着书八篇，号虞氏春秋焉〔二三〕。 
　　〔一〕　荀悦汉纪十：“世有三游，德之贼也：一曰游侠，二曰游说，三曰游行。……饰辩词，设诈谋，以要时势者，谓之游说。” 
　　〔二〕　史记平原君虞卿列传集解： “谯周曰：‘食邑于虞。’”索隐：“赵之虞，在河东大阳县，今之虞乡县是也。”汉书地理志上河东郡大阳注：“应劭曰：‘在大河之阳。’”徐孚远曰：“虞系食邑，则虞卿姓名，今皆不传也。” 
　　〔三〕　史记范雎蔡泽列传：“秦昭王闻魏齐在平原君所，欲为范雎必报其仇，乃详为好书遗平原君曰：‘寡人闻君之高义，愿与君为布衣之友，君幸过寡人，愿与君为十日之饮。’”“布衣之交”，史作“布衣之友”，今案册府元龟八五四亦作“布衣之友”，与应氏同。 
　　〔四〕　案齐桓公以管仲为仲父，秦始皇称吕不韦为仲父，仲父犹叔父也，盖春秋、战国时，相沿如此称谓。 
　　〔五〕　史记作“愿使人归取其头来 ”。 
　　〔六〕　史记“而”下有“为”字， “交”作“友”，日本泷川资言会注考证据索隐本、秘阁抄本、枫山本、三条本校作“交”，与应氏合。 
　　〔七〕　史记“而”下有“为”字， “友”作“交”。 
　　〔八〕　史记“交”作“友”。 
　　〔九〕　先汉人对人率自称为臣，史记刺客列传载聂政与严仲子对答皆自称为臣，高祖本纪，吕公自称为臣，集解：“张晏曰：‘古人相与语，多自称臣，自卑下之道，若今人相与语，皆自称仆。’” 文选西都赋李周翰注：“臣者，男子之贱称，古人谦退皆称之。” 
　　〔一０〕史记此句上有“王之弟在秦 ”句。 
　　〔一一〕钱大昕曰：“平原君为惠文王之弟，于孝成王为叔父，此时惠文已没，不当更称弟。”器案：“叔”古文作“●”，见古文尚书尧典、集韵、隶续载左传石经遗字，与“弟”相似。又从叔从吊之字，古多通用，如“不淑”假为“不吊”，“俶诡” 假为“吊诡”是也。钱氏知“弟”为误，而不言致误之由，故补之。 
　　〔一二〕史记“闲行”上有“亡”字。胡三省曰：“闲，空也，投空隙而行。” 
　　〔一三〕“赴急”，史记作“急抵” 。 
　　〔一四〕册府无“大”字。 
　　〔一五〕“犹与”，史记作“犹豫” ，豫、与古通，汉书淮南厉王长传：“计犹与未决。” 师古曰：“‘与’读曰‘豫’。”一切经音义十九：“ ‘豫’，古文作‘与’。” 
　　〔一六〕史记“斤”作“镒”。 
　　〔一七〕“卒”，元误作“平”，拾补据史记校改，今从之。 
　　〔一八〕“封”字元脱，拾补据史记补，今从之。 
　　〔一九〕史记作“人固不易知，知人亦未易也”。 
　　〔二０〕“闻”，宋本、郎本、程本同；余本误作“间”，朱筠校作“闻”。 
　　〔二一〕史记“重”作“难”。 
　　〔二二〕以上见史记范雎传。 
　　〔二三〕史记本传：“虞卿既以魏齐之故，不重万户侯卿相之印，与魏齐间行，卒去赵，困于梁。魏齐已死，不得意，乃着书，上采春秋，下观近世，曰节义、称号、揣摩、政谋凡八篇，以刺讥国家得失，世传之曰虞氏春秋。”又十二诸侯年表序：“赵孝成王时，其相虞卿上采春秋，下观近世，亦着八篇，号为虞氏春秋。”案虞氏春秋，汉书艺文志诸子略云十五篇，与史迁所言异。章学诚校雠通义曰：“或初止八篇，而刘向校书，为之分析篇次，未可知也。”今有马国翰辑本。 
　　　　孟尝君〔一〕逐〔二〕于齐，见反，谭子〔三〕迎于澅〔四〕曰：“君怨于齐大夫乎？”孟尝君曰：“ 有。”谭子曰：“如〔五〕意则杀之乎？夫富贵则人争归之，贫贱则人争去之，此物之必至，而理之固然也〔六〕，愿君勿怨。请以市论〔七〕：朝而盈焉，夕而虚焉，非朝爱之而夕憎之也，求在故往，亡故去。”孟尝君曰：“谨受命。”于是削所怨者名而已〔八〕。 
　　〔一〕　朱藏元本、仿元本、两京本、胡本、郎本、程本、钟本不提行，亦因大德本上行“ 春秋焉”字，适至行末而止，致有此误耳。 
　　〔二〕　宋本“逐”误“遂”，余本不误，今从之。 
　　〔三〕　齐策四作“谭拾子”。 
　　〔四〕　“澅”原作“●”，今据翟灏、桂馥、王贤仪说校改。拾补曰：“当作‘澅’，翟晴江云：“水经注淄水云：澅水出时水东，去临淄城十八里。困学纪闻传写作●，字书未尝有●字也。此即孟子宿于画之画，今本亦误作书。’”札朴曰：“风俗通：‘孟尝君逐于齐，见反，谭子迎于澅。’史记田单传：‘燕入齐，闻昼邑人王蠋贤，封以万家。’水经注淄水云：‘王蠋墓在澅水南山西。’馥谓孟子‘ 宿于昼’，当作‘澅’，盖地以水得名，传写省水作画，又讹作昼。广韵：‘澅，水名，在齐。’”王贤仪家言随记曰：“历城，古谭子国，诗：‘谭公维私。’诗序：‘谭大夫所作。’风俗通有‘ 谭子迎于澅，（即三宿出画地）对孟尝君语’。齐侯伐谭，谭子奔莒，后无闻焉。国在东平陵西南。（右扶风有平陵，故加东字。平陵旧城在省东八十里。）” 
　　〔五〕　齐策“如”作“满”。 
　　〔六〕　齐策作“谭拾子曰：‘事有必至，理有固然，君知之乎？’孟尝君曰：‘不知。’ 谭拾子曰：‘事之必至者，死也；理之固然者，富贵则就之，贫贱则去之；此事之必至，理之固然者。’”潜夫论交际篇：“势有常趣，理有固然：富贵则人争附之，此势之常趣也；贫贱则人争去之，此理之固然也。” （从汪笺本） 
　　〔七〕　“论”，齐策作“谕”，鲁连子作“论”，与应氏同，详下条。 
　　〔八〕　齐策作“乃取所怨五百牒削去之，不敢以为言。”类聚六五、文选张景阳杂诗注、女史箴注引鲁连子：“孟尝君逐于齐，谭子曰：‘富贵则就，贫贱则去，此物之必至，而理固然也。愿君勿怨。请以市论：市，朝则盈，夕则虚，非朝爱而夕则憎之也，势使然。’”今案：史记孟尝君传以此为冯欢对孟尝君，其文曰：“自齐王毁废孟尝君，诸客皆去，后召而复之，冯欢迎之，未到，孟尝君太息叹曰：‘文常好客，遇客无所敢失，食客三千有余人，先生所知也。客见文一日废，皆背文而去，莫顾文者；今赖先生得复其位，客亦有何面目复见文乎？如复见文者，必唾其面而大辱之。’冯欢结辔下拜，孟尝君下车接之曰：‘先生为客谢乎？’冯欢曰：‘非为客谢也，为君之言失。夫物有必至，事有固然，君知之乎？’孟尝君曰：‘愚不知所谓也。’曰：‘生者必有死，物之必至也；富贵多士，贫贱寡友，事之固然也。君独不见夫朝趋市者乎？平明侧肩争门而入，日暮之后，过市朝者，掉臂而不顾，非好朝而恶暮，所期物亡其中。今君失位，宾客皆去，不足以怨士，而徒绝宾客之路，愿君遇客如故。’孟尝君再拜曰：‘敬从命矣。闻先生之言，敢不奉教焉！ ’”案：史记廉颇传：“廉颇之免长平归也，失势之时，故客尽去，及复用为将，客又复至。廉颇曰：‘客退矣！’客曰：‘吁，君何见之晚也。夫天下以市道交，君有势，我则从君，君无势则去，此固其理也，有何怨乎？’”以市道相交，即谭子之所谓“以市论”也，本篇按语，已慨乎言之矣。 
　　　　韩信常从南昌亭长食〔一〕，数月〔二〕，亭长妻患之〔三〕，乃晨早食〔四〕，食时，信往，不为具食。信亦知〔五〕意，遂〔六〕绝去，钓城下〔七〕，有一漂母见信饥〔八〕，饭之，竟漂数十日。信曰：“ 吾必重报母。”母怒曰：“大丈夫不能自食，吾哀王孙耳〔九〕，岂望报乎！”淮阴少年有〔一０〕侮信者〔一一〕，曰：“ 君虽姣丽，好带长剑，怯耳，能死，刺我，不能，则出我跨下。〔一二〕”于是信熟视之，俛出跨下，匍匐〔一三〕；一市人皆笑，以为信怯。后佐命大汉，功冠天下，封为楚王；赐所食母千金，及亭长与百钱〔一四〕，曰：“公〔一五〕，小人也，为德不竟。〔一六〕 ”召辱信〔一七〕之少年，以为中尉〔一八〕，告诸侯〔一九〕将相曰：“此人〔二０〕壮士也，方辱我时，岂不能杀之，杀之无名〔二一〕，故忍至于此也。〔二二〕” 
　　〔一〕　史记淮阴侯列传索隐引楚汉春秋作新昌亭长。 
　　〔二〕　史记有，汉书韩信传无。王先慎曰：“下文‘信谓亭长曰：公，小人，为德不竟。 ’明从食之日久矣，若无‘数月’二字，则与下语不合，史有，班氏删之，非也。” 
　　〔三〕　“患”，史记同，汉书作“ 苦”。 
　　〔四〕　史、汉俱作“乃晨炊蓐食” 。 
　　〔五〕　“知”下，史、汉俱有“其 ”字。 
　　〔六〕　汉书“遂”作“自”。 
　　〔七〕　汉书作“至城下钓”。 
　　〔八〕　“见信饥”，史记同，汉书作“哀之”，应氏此文盖杂采史、汉而成。 
　　〔九〕　史、汉俱作“吾哀王孙而进食”，索隐：“刘德曰：‘秦末多失国，言王孙、公子，尊之也。’” 
　　〔一０〕“有”，史记同，汉书作“ 又”，古通。 
　　〔一一〕“者”，史记有，汉书无。 
　　〔一二〕史记作“若虽长大，好带刀剑，中情怯耳。众辱之，曰，信能死，刺我，不能死，出我葱下”，汉书同，其“葱下”作“跨下”，与应氏同。 
　　〔一三〕“匍匐”，史记作“蒲伏” ，案左传昭公十二年：“奉壶饮冰以蒲伏焉。”释文： “本又作‘匍匐’。”盖轻唇音古皆读为重唇音也。汉书无此二字。 
　　〔一四〕“钱”下原无“曰”字，史、汉俱有，今据补。 
　　〔一五〕战国以来，诸侯相王，秦、汉之际，人与人间之称谓，遂打破从前等级之束缚，争以公、卿相称，即对卑贱者亦然，下条韩安国称狱吏田甲为公，与此正是一例。 
　　〔一六〕师古曰：“言晨炊蓐食。” 
　　〔一七〕“信”，史、汉作“己”。 
　　〔一八〕续汉书百官志五：“王国中尉一人，比二千石。”本注曰：“职如郡都尉，主盗贼。”御览二四八引汉旧仪：“王国置太傅、相公、尉各一人，秩二千石，以辅王。” 
　　〔一九〕史、汉俱无“侯”字，此误衍。 
　　〔二０〕史、汉俱无“人”字。 
　　〔二一〕史记文同，汉书两“杀”字皆作“死”，周寿昌曰：“杀者专就少年言，死者兼己身言也。” 
　　〔二二〕史记作“故忍而就于此”，汉书作“故忍而就此”，师古曰：“就，成也，成今日之功。”此文“忍”下，亦得据补“而”字。 
　　　　韩安国为梁中大夫〔一〕，坐法抵罪，蒙狱吏田甲辱安国〔二〕，安国曰：“死灰独不复燃乎？〔三〕 ”田甲曰：“燃则溺之。”居无几〔四〕，梁内史〔五〕缺，孝景皇帝遣使者即拜安国为内史，起徒中为二千石。田甲亡〔六〕。安国曰：“甲不就官，我灭乃宗。〔 七〕”甲肉袒谢〔八〕。安国笑曰〔九〕：“公等可与治乎！〔一０〕”卒善遇之。 
　　〔一〕　续汉书百官志五：“王国大夫，比六百石。”本注曰：“无员，掌奉王使至京都奉璧贺正月，及使诸国，本皆持节，后去节。”中大夫即王国大夫，李祖楙曰：“中大夫见宗室四王三侯、光武十王、章八王传。” 
　　〔二〕　史记韩长孺列传索隐：“蒙，县名，属梁国也。”顾炎武曰：“史记万石君传：‘ 长子建，次子甲，次子乙，次子庆。’甲、乙非名也，失其名而假以名之也。韩安国传狱吏曰田甲，张汤传汤之客曰甲，汉书高五王传齐宦者徐甲，严助传闽越王弟甲，疑亦同此。” 
　　〔三〕　史记、汉书韩安国传“燃” 俱作“然”，燃，后起字。 
　　〔四〕　“几”，汉书同，史记作“ 何”。 
　　〔五〕　续汉书百官志五：“内史主治民。” 
　　〔六〕　汉书同，史记“亡”下有“ 走”字。 
　　〔七〕　史、汉“乃”俱作“而”。 
　　〔八〕　汉书同，史记“甲”下有“ 因”字。 
　　〔九〕　史记有“可溺矣”三字，汉书无，与此同。 
　　〔一０〕史、汉“可”俱作“足”，索隐曰：“案不足与绳治之。”师古注引一说同。 
　　　　李广去云中太守，屏〔一〕居蓝田南山中〔二〕，射猎，尝〔三〕夜从〔四〕一骑出饮田间〔五〕，还，霸陵尉呵止广〔六〕，广骑曰：“故李将军。”尉曰：“今将军尚不得夜行，何故也？”宿亭下〔七〕。居无何，匈奴入辽西〔八〕，大为边害，于是孝武皇帝乃召广为北平太守〔九〕，广请霸陵尉与俱，至军斩之，上书谢罪〔一０〕。上报曰：“将军者，国之爪牙也〔一一〕。司马法曰：‘登车不式，遭丧不服。〔一二〕 ’振旅抚师，以征不服，率三军之心，同战士之力，故怒形则千里竦，威振则万物伏，是以名声暴于夷、貊〔一三〕，威棱憺乎邻国。夫报忿除害，捐残去杀〔一四〕，朕之所图于将军也；若乃免冠徒跣，稽颡请罪〔一五〕，岂称〔一六〕朕之指哉！〔一七〕” 
　　〔一〕　史记李将军列传、汉书李广传同，册府元龟四四八作“并居”，胡本作“平居”，俱非是。屏居，谓屏人而索处也。 
　　〔二〕　史记魏其武安侯列传：“魏其谢病，屏居蓝田南山之下。”汉书窦婴传同，师古曰：“屏，隐也。”王先谦曰：“李广传亦云：‘广屏居蓝田南山中，射猎。’盖蓝田南山，在当日为朝贵屏居游乐之所。” 
　　〔三〕　“尝”，宋本、吴本作“常 ”，余本及册府作“当”，史、汉作“尝”，案“常” 、“尝”古多混用，今从史、汉校正。 
　　〔四〕　胡本“从”误“走”。 
　　〔五〕　史、汉俱作“从人田间饮” 。 
　　〔六〕　索隐：“案百官志云：‘尉，大县二人，主盗贼，凡有贼发，则推索寻案之也。’ ” 
　　〔七〕　汉书“宿”下有“广”字，史记作“止广宿亭下”。 
　　〔八〕　“辽西”，史、汉同，册府作“陇西”，宋祁引越本汉书亦作“陇西”，王先谦曰：“事在元朔元年，见武纪、匈奴传，越本误也。” 
　　〔九〕　史、汉俱作“右北平太守” ，器案：汉、魏俱言右北平，去“右”字，自太平寰宇记始，此盖宋代刻风俗通义时所删去。由汉书后文“弥节白檀，以临右北平”注，孟康曰：“白檀，县名，属右北平。”（汉志，白檀属渔阳，渔阳、右北平俱属幽州。）观之，当作“右北平”为是。 
　　〔一０〕以下史记无，汉书有。又见水经濡水注。 
　　〔一一〕书钞设官部引汉官仪：“武帝西征西夷，有前、后、左、右将军，为国爪牙，所以扬示威灵，折冲万里。” 
　　〔一二〕沈钦韩曰：“司马法：‘兵车不式，城上不趋。’无‘遭丧不服’语。”案文海披沙人臣专杀条载此事“服”作“报”，盖误字。 
　　〔一三〕汉书“貊”作“貉”，同。 
　　〔一四〕论语子路篇：“善人为邦百年，亦可以胜残去杀矣。” 
　　〔一五〕汉书匡衡传：“免冠徒跣待罪。”申屠嘉传：“免冠徒跣谢。”凡谢罪皆免冠，重则徒跣。 
　　〔一六〕汉书无“称”字。 
　　〔一七〕汉书此下尚有“将军其率师东辕，弥节白檀，以临右北平，盛秋”十八字。 
　　　　太尉〔一〕沛国刘矩叔方，为尚书令〔二〕，失将军〔三〕梁冀意，迁常山相，去官。冀妻兄孙礼〔四〕为沛相，矩不敢还乡里，访友人彭城环玉都；玉都素敬重矩，欲得其意，喜于见归，为除处所，意气〔五〕周密。人有请〔六〕玉都者：“祸至无日〔七〕，何宜为其主乎？”玉都因事远出，家人不复占问，暑则郁蒸，寒则凛冻，且饥〔八〕且渴〔九〕，如此一年。矩素直亮〔一０〕，众谈同愁。冀亦举寤，转薄为厚，上补从事中郎〔一一〕，复为尚书令，五卿三公，为国光镇。玉都惭悔自绝。 
　　〔一〕　后汉书光武纪注引汉官仪： “太尉，秦官也，武帝更名大司马。” 
　　〔二〕　御览二一０引汉官仪：“尚书令，主赞奏总典纲纪，无所不统，秩千石，故公为之者，朝会不陛奏事，增秩二千石，天子所服五时衣，赐尚书令，其三公、列卿、将、大夫、五营校尉行复道中，遇尚书令、仆射、左右丞皆回车豫避，卫士传不得纡台官，台官过，乃得去。” 
　　〔三〕　后汉书本传作“大将军”。 
　　〔四〕　“礼”，本传作“祉”，一本作“社”。 
　　〔五〕　后韩演条云：“意气过于所望。”潜夫论爱日篇：“趋府庭者，非朝哺不得通，非意气不得见。”汪继培笺曰：“汉书宣帝纪元康六年诏曰：‘或擅兴繇饰厨传，称过使客。’韦昭曰：‘厨谓饮食，传谓传食，言修饰意气，以称过使而已。’后汉书仲长统传昌言法戒篇云：‘近臣外戚宦竖，请托不行，意气不满，立能陷人于不测之祸。’独行陆绩传云： ‘使者大怒，以为狱门吏卒，通传意气。’蜀志法正传云：‘以意气相致。’邓芝传云：‘性刚简，不饰意气。’风俗通穷通篇云：‘韩演为丹阳太守，法车征，从事汝南阎符迎之于杼秋，意气过于所望。’庄子列御寇篇：‘小夫之知，不离苞苴竿牍。’释文引司马彪注云：‘竿牍谓竹简为书以相遗，修意气也。’世说纰缪篇云：‘虞啸父为奉武侍中，帝从容问曰：“卿在门下，初不闻有所献替。”虞家富春，近海，谓帝望其意气，对曰：“天时尚暖，□鱼虾●未可致，寻当有所上。” 献帝抚掌大笑。’以馈献为意气，汉、晋人习语也。” 器案：汪说是，风俗通此文，亦谓馈献为意气。御览八六０引魏略：“贫寒者本姓石，后还长安，车骑将军郭淮以意气呼之，问其所欲，亦不肯言，淮因与脯糒及衣财，取脯一胸、糒一升而止。”意气义与此同。 
　　〔六〕　广博物志二０引“请”作“ 谓”。 
　　〔七〕　左传宣公十二年：“祸至之无日。” 
　　〔八〕　胡本“饥”作“饥”，二字古常混用。 
　　〔九〕　自“访友人彭城环玉都”起，至此，本传略作“乃投彭城友人家”，此文较详，可补范书。 
　　〔一０〕本传云：“矩性亮直。” 
　　〔一一〕本传作“岁余，冀意少悟，乃止，补从事中郎”，寻应氏此文，疑范书“止”字系 “上”字之误。续汉书百官志一：“将军，从事中郎二人，六百石。”本注曰：“职参谋议。” 
　　　　司徒〔一〕中山〔二〕祝恬字伯休〔三〕，公车征，道得温病，〔四〕过友人邺令谢着，着距不通〔五〕，因载病去。至汲〔六〕，积六七日，止客舍中〔七〕，诸生曰：“今君所苦沈结，困无医师，闻汲令好事，欲往语之。”恬曰：“谢着，我旧友也，尚不相见视，〔八〕汲令初不相知〔九〕，语〔一０〕之何益？死生命也，医药曷为？”诸生事急，坐相守吉凶，莫见收举，便至寺门口白〔一一〕。时令汝南应融义高，闻之惊愕，即严便出，径诣床蓐，手抆〔一二〕摸，对之垂涕，曰：“伯休不世英才，当为〔一三〕国家干辅。人何有生相知者，默止客舍，不为人所知，邂逅不自贞哉〔一四〕？家上有尊老，下有弱小，愿相随俱入解传。〔一五〕”伯休辞让，融遂不听，归取衣车，厚其荐蓐，躬自御之〔一六〕，手为丸药，口尝饘粥，身自分热〔一七〕，三四日间，加甚劣极，便制衣棺器送终之具。后稍加损〔一八〕，又谓伯休：“吉凶不讳，忧怖交心，间粗作备具。〔一九〕”相对悲喜，宿止传中。数十日〔二０〕，伯休彊健，入舍后，室家酣宴，乃别。伯休到拜侍中尚书仆射令〔二一〕、豫章太守、大将军从事中郎。义高为庐江太守〔二二〕。八年，遭母丧，停柩官舍，章百余上，得听行服，未阕，而恬拜司隶，荐融自代，历典五郡，名冠远近。着去邺，浅薄流闻，不为〔二三〕公府所取。 
　　〔一〕　朱藏元本、仿元本、郎本、程本、钟本不跳行另起，亦因大德本上行“自绝”字适到行末，故误仞为相承也。 
　　〔二〕　汉书地理志下注引应劭曰： “中山故国。” 
　　〔三〕　后汉书桓纪：“延熹二年，光禄大夫中山祝恬为司徒。”注：“恬字伯休，卢奴人。”拾补曰：“‘字’字衍。”续汉书百官志一司徒公注引汉官仪曰：“王莽时议以汉无司徒官，故定三公之号曰大司马、大司徒、大司空，世祖即位，因而不改。蔡质汉仪曰：‘司徒府与苍龙阙对，厌于尊者，不敢号府。’应劭曰：此不然。丞相旧位，在长安时，府有四出门，随时听事，明帝本欲依之，迫于太尉、司空，但为东西门耳。国每有大议，天子车驾亲幸其殿。殿西王侯以下更衣并存。每岁州郡听采长吏臧否，民所疾苦，还条奏之，是为之举谣言者也。顷者，举谣言者，掾属令史都会殿上，主者大言某州郡行状云何；善者同声称之，不善者各尔衔枚，大较皆取无名势，其中或有爱憎微裁，黜陟之闇昧也。若乃中山祝恬，践周、召之列，当轴处中，忘謇谔之节，惮首尾之讥，悬囊捉撮，无能清澄，其与申徒须责邓通，王嘉封还诏书，邈矣乎。” 案应劭言司徒官制，并斥言伯休，故详录之。 
　　〔四〕　此句，意林作“在道得温疾 ”。 
　　〔五〕　此句，意林作“着拒不受” ，类林二作“着距不与通”。大德本、吴本、何本、胡本、郎本、程本、钟本、汪本、郑本“距”作“拒”，古通。 
　　〔六〕　意林“汲”下有“郡”字。 
　　〔七〕　类林作“止客舍中六七日” 。 
　　〔八〕　此句，意林作“尚不相容” ，类林作“尚不见视”。 
　　〔九〕　“知”，意林作“识”。 
　　〔一０〕“语”，意林作“告”。 
　　〔一一〕“诸生事急”至“便至寺门口白”，意林作“诸生潜告汲令”。本书佚文：“寺，司也，诸官府所止皆曰寺。”又：“寺者，嗣也，理事之吏，嗣续于其中也。” 
　　〔一二〕“抆”，原作“收”，今据拾补校改。 
　　〔一三〕意林“为”作“作”。 
　　〔一四〕“人何有生相知者”以下四句，意林作“何乃默止客舍，不遣人知”，类林作“何有默止客舍，邂逅不自贞哉”。文选嵇叔夜与山巨源绝交书：“岂可见黄门而称贞哉？” 
　　〔一五〕类林“解”作“廨”，拾补云：“犹廨舍。”郎本“传”误“傅”。 
　　〔一六〕意林作“躬御而归”。 
　　〔一七〕世说惑溺篇：“荀奉倩与妇至笃，冬月，妇病热，乃出中庭自取冷，还以身熨之。 ”即此身自分热之举也。 
　　〔一八〕此句，意林作“疾渐损”，类林作“后病稍损”，此“加”字盖涉上文而衍。 
　　〔一九〕此句，意林作“已备凶具” 。 
　　〔二０〕“数十日”，原作“数十余日”，不辞，意林、类林俱无“ 余”字，今据删。 
　　〔二一〕续汉书百官志三：“尚书仆射一人，六百石。”本注曰：“ 署尚书事，令不在，则奏下众事。 ”注补引蔡质汉仪曰：“仆射主封门，掌授廪假钱谷。凡三公、列卿、将、大夫、五营校尉，行复道中，遇尚书仆射、左右丞郎、御史中丞、侍御史，皆避车，豫相回避；卫士传不得迕台官，台官过后乃得去。”意林无 “仆射”二字。 
　　〔二二〕汉书地理志上注：“应劭曰：‘故庐子国。’” 
　　〔二三〕类林“不”上有“遂”字。意林“为”误“谓”。 
　　　　司徒颍川韩演伯南，为丹阳太守〔一〕，坐从兄季朝为南阳太守刺探尚书〔二〕，演法车征，以非身中赃舋，道路听其从容。至萧，萧令吴斌，演同岁也，未至，谓其宾从：“到萧乃一相劳。”而斌内之狴犴〔三〕，坚其镮挺〔四〕，躬将兵马，送之出境。从事汝南阎符迎之于杼秋，相得〔五〕，令止传舍，解其桎梏，入与相见，为致肴异〔六〕，曰：“明府所在流称，今以公征，往便原除，不宜深入以介意。〔七〕”意气过于所望。到亦遇赦。其间无几，演为沛相，斌去官，乃〔八〕临中台〔九〕，首辟符焉。 
　　〔一〕　后汉书韩棱传：“孙演，顺帝时为丹阳太守，政有能名，桓帝时为司徒。”注：“ 演字伯南。”汉官仪：“凡郡或以旧邑，丹阳是也。” （据孙星衍校集本） 
　　〔二〕　后汉书质帝纪：“南阳太守韩昭坐赃下狱死。”注引东观汉记曰：“强赋一亿五千万，槛车征，下狱。”范书及东观汉记所言即此事，可相发明，应氏言演以非身赃舋，则季朝乃以赃罪死，而非坐刺探尚书，此文疑有脱误，不然，则“非身赃舋” 云云，无所着落也。案周礼秋官士师“邦汋”注：“刺探尚书事。”宋书百官志：“刺之为言，犹参觇也。” 写书亦谓之刺，汉志所云“不得刺尚书事”是也。然则刺探者，谓探知秘事而私写之，盖汉律有此文。又案：由范书知季朝为韩昭字，其名字义正相应。 
　　〔三〕　狴犴，详见佚文。 
　　〔四〕　札移曰：“案‘挺’疑当作 ‘楗’，说文木部云：‘楗，距门也。’坚其镮楗，谓置狱中，防闲严密也。” 
　　〔五〕　拾补曰：“疑当有‘甚讙’ 二字。” 
　　〔六〕　器案：“异”疑当作“馔” ，形近而误。 
　　〔七〕　拾补曰：“‘入’字衍。” 
　　〔八〕　“乃”，拾补校作“及”。 
　　〔九〕　中台，谓司徒。后汉书刘玄传：“三公上应台宿。”注引春秋汉含孳：“三公在天为三台。”又郎顗传：“反之，则白虹贯日，以甲乙见者，则谴在中台。自司徒居位，阴阳多谬，……立春以来，金气再见云云。”注：“韩诗外传曰：‘三公者何？司空、司徒、司马也。司马主天，司空主地，司徒主人。故阴阳不调，星辰失度，责之司马；山陵崩绝，川谷不流，责之司空；五谷不殖，草木不茂，责之司徒。 ’甲乙东方主春，生殖五谷之时也，而白虹以甲乙日见，明责在司徒也。” 
　　　　太傅〔一〕汝南陈蕃仲举，去光禄勋〔二〕，还到临颍巨陵亭，〔三〕从者击亭卒数下，亭长闭门收其诸生人客〔四〕，皆厌毒痛，欲复收蕃，蕃曰：“我故大臣，有罪，州郡尚当先请，今约敕儿客无素〔五〕，幸皆坐之，何谓乃欲相及？〔六〕”相守数时，会行亭掾至，困〔七〕乃得免。时令范伯弟亦即杀其亭长。蕃本召陵〔八〕，父梁父令，别仕平舆〔九〕，其祖河东太守〔一０〕，冢在召陵，岁时往祠〔一一〕，以先人所出，重难解亭〔一二〕，止诸冢舍。时令刘子兴，亦本凡庸，不肯出候，股肱争之，尔乃会其冢上。蕃持板迎之〔一三〕，长跪；令徐乃下车，即坐，不命去板，辞意又不谦恪，蕃深忿之。令去，顾谓宾客：“平舆老夫何欲召陵令哉？不但为诸家〔一四〕故耶！而为小竖子所慢。孔子曰：‘假我数年乎！〔一五〕’”其明年，桓帝赫然诛五侯邓氏〔一六〕，海内望风草偃〔一七〕，子兴以脏〔一八〕疾〔一九〕见弹，埋于当世矣。蕃起于家，为尚书仆射、太中大夫〔二０〕、太尉〔二一〕。 
　　〔一〕　续汉书百官志一：“太傅，上公一人。”本注曰：“掌以善导，无常职。世祖以卓茂为太傅，薨，因省，其后，每帝初即位，辄置太傅，录尚书事，薨辄省。”注引应劭汉官仪曰：“傅者，覆也。” 
　　〔二〕　续汉书百官志二：“光禄勋，卿一人，中二千石。”本注曰：“掌宿卫宫殿门户，典谒署郎更直执戟宿卫门户，考其德行，而进退之，郊祀之事掌三献。”御览二二九引应劭汉官仪曰：“光，明也；禄，爵也；勋，功也。言光禄典郎谒诸虎贲羽林，举不妄得，赏不失劳，故曰光禄勋。” 
　　〔三〕　水经潩水注引京相璠曰：“ 颍川临颍县东北二十五里，有故巨陵亭，古大陵也。” 案：大陵见左传庄公十四年。 
　　〔四〕　“闭”，大德本描作“闲” ，徐本从之，非是。 
　　〔五〕　汉书江充传：“使人谢充曰：‘非爱车马，诚不欲令上闻之，以教敕亡素者，惟江君裁之。’”文选晋纪总论：“于时，天下非暂弱也，军旅非无素也。”李周翰注：“素，习也。” 
　　〔六〕　拾补曰：“‘谓’疑‘为’ 。” 
　　〔七〕　广博物志十六引“困”作“ 因”。 
　　〔八〕　拾补曰：“疑脱‘人’字。 ” 
　　〔九〕　拾补曰：“或当有‘因家焉 ’三字。”汉书地理志上注引应劭曰：“平舆，故沈子国，今沈亭是也。” 
　　〔一０〕后汉书陈蕃传：“陈蕃字仲举，汝南平舆人也。祖河东太守。”史略其父，可据此订补。 
　　〔一一〕胡本“祠”误“嗣”。 
　　〔一二〕解亭，即廨舍。 
　　〔一三〕御览二一三引汉官仪：“令史见仆射尚书执板拜，见丞郎执板揖。”唐六典一引汉官仪：“丞郎见令仆射执板拜，朝贺对揖。丞郎见尚书执板对揖。”后汉书范滂传：“时陈蕃为光禄勋，滂执公仪诣蕃，蕃不止之，滂怀恨，投版，弃官而去。”注：“版，笏也。” 
　　〔一四〕“诸家”，拾补曰：“疑‘ 诣冢’。” 
　　〔一五〕论语述而篇：“假”作“加 ”，史记孔子世家亦作“假我数年”，正义云：“假，借。”朱熹集注：“元城刘忠定公自言，尝读他论，‘ 加’作‘假’，盖‘加’、‘假’声相近而误读。” 
　　〔一六〕五侯邓氏，盖指南乡侯邓万世，南顿侯邓康、后更封大县为沘阳侯，昆阳侯邓统，安阳侯邓会，淯阳侯邓秉，见后汉书桓帝邓皇后纪。纪言：“八年，诏废后，送暴室，以忧死。……从父河南尹万世及会皆下狱死，统等亦系暴室，免官爵，归本郡，财物没入县官。”此言桓帝诛五侯邓氏，足补史之阙文。 
　　〔一七〕论语颜渊篇：“君子之德风，小人之德草，草上之风必偃。” 
　　〔一八〕“●”，拾补校作“赃”。 
　　〔一九〕“疾”，拾补曰：“似误。 ”器案：疑是“吏”字。 
　　〔二０〕续汉书百官志二：“太中大夫，千石。”本注云：“无员。”御览二四三引韦昭辨释名：“太中大夫，大夫之中最高大也。” 
　　〔二一〕后汉书桓纪：“延熹八年，（二月）癸亥，皇后邓氏废。河南尹邓万世、虎贲中郎将邓会下狱死。……五月丙戌，太尉杨秉薨。……秋七月，太中大夫陈蕃为太尉。” 
　　　　谨按：尚书曰：“人惟求旧。〔一〕”诗云：“ 虽有兄弟，不如友生。〔二〕”论语：“久要不忘平生之言。〔三〕”周礼九两：“ 友以任得民。〔四〕”是以隋会〔五〕图其身而不遗其友〔六〕，鲍叔度其德〔七〕而固推管子〔八〕；厥后陵迟，弥已凋玩，伐木有鸟鸣之刺〔九〕，谷风有弃予之怨〔一０〕，陈余、张耳，携手遯秦，友〔一一〕犹父子，及据国争权，还为豺虎〔一二〕。自〔一三〕汉所称，王、贡弹冠，萧、朱结绶〔一四〕，博、育复隙其终〔一五〕，始以交为难，况容悦偶合〔一六〕，而能申固其好者哉？故长平之吏，移于冠军〔一七〕，魏其之客，移于武安〔一八〕，郑当〔一九〕、汲黯，亦旋复然，翟公疾之，乃书〔二０〕其门：“一死一生，乃知交情。一贵一贱，交情乃见。〔二一〕”自古患焉，非直今也。韩信宠秩，出跨下之人，斯难能也。安国不念旧恶〔二二〕，合礼中平。李广因威归忿，非义之理。宣尼暨陈〔二三〕，皆降而复升，兼济天下〔二四〕。唯虞卿逼于彊秦，独善其身，缵述篇籍，垂训后昆〔二五〕。昔子夏心战则惧，道胜如肥〔二六〕；何必高位丰爵〔二七〕以为融懿也〔二八〕。 
　　〔一〕　盘庚文。 
　　〔二〕　小雅常棣文。 
　　〔三〕　宪问篇文。 
　　〔四〕　周礼太宰职云：“以九两系邦国之民，……八曰，友以任得民。”注：“两犹耦也。友谓同井相合，耦耡作者。”大德本、徐本“友”作 “交”，未可据。 
　　〔五〕　“隋”，拾补云：“‘随’ 省，如周、随之亦省为‘隋’也。” 
　　〔六〕　事详宣公十二年左传邲之役。 
　　〔七〕　左传隐公十一年：“不度德，不量力。” 
　　〔八〕　左传庄公九年：“管仲请囚，鲍叔受之，及堂阜而税之，归而以告曰：‘管夷吾治于高傒，使相可也。’公从之。” 
　　〔九〕　小雅伐木：“伐木丁丁，鸟鸣嘤嘤。出自幽谷，迁于乔木。嘤其鸣矣，求其友声。相彼鸟矣，犹求友声；矧伊人矣，不求友声。”案蔡中郎集正交论：“周德始衰，颂声复寝，伐木有‘鸟鸣’ 之刺。”与此说同，是汉人以小雅为刺诗。 
　　〔一０〕小雅谷风：“习习谷风，维风及雨。将恐将惧，维予与女。将安将乐，女转弃予。习习谷风，维风及颓。将恐将惧，置予于怀。将安将乐，弃予如遗。”小序云：“谷风，刺幽王也，天下俗薄，朋友道绝焉。” 
　　〔一一〕“友”，拾补云：“疑‘交 ’。” 
　　〔一二〕史记张耳陈余列传：“然张耳、陈余始居约时，相然信以死，岂顾问哉？及据国争权，卒相灭亡，何乡者相慕用之诚，后相倍之戾也？岂非以利哉！”（汉书张耳陈余传赞同）又淮阴侯传：“ 蒯生曰：‘常山王、成安君，此二人相与，天下至欢也；然而卒相禽者，何也？患生于多欲，而人心难测也。 ’”（又见汉书蒯通传）潜夫论交际篇：“陈余、张耳，老相全灭，而无感痛。” 
　　〔一三〕“自”，大德本描作“目” ，徐本从之，非是。 
　　〔一四〕汉书萧望之传：“子育，少与陈咸、朱博为友，着闻当世；往者有王阳、贡公，故长安语曰：‘萧、朱结绶，王、贡弹冠。’言其相荐达也。”又王吉传：“世称：‘王阳在位，贡公弹冠。’ 言其取舍同也。” 
　　〔一五〕“终”，奇赏本作“后”。拾补曰：“当本是‘末’字，‘ 张、陈凶其终，萧、朱隙其末’，是王丹语，（案见后汉书本传）后人误以‘博、育复隙 ’为句，因改‘末’为‘终’，以与下‘始’字连文耳。”器案：“终”字不必改“末”，应氏不必全袭王丹语，何况王丹亦以“凶终”、“隙末”互文，未必“末 ”是而“终”非也。若奇赏改为“后”，则诚如拾补所云耳。三国志吴书诸葛恪传：“恪与陆逊书：‘是故张、陈至于血刃，萧、朱不终其好。’”字亦作“ 终”。 
　　〔一六〕孟子尽心篇：“有事君人者，事是君则为容悦者也。” 
　　〔一七〕史记卫将军骠骑传：“自是之后，大将军青日退，而骠骑日益贵，举大将军故人门下多去事骠骑，辄得官爵，唯任安不肯。”（ 又见汉书卫青霍去病传） 
　　〔一八〕史记魏其武安侯传：“魏其、武安由此以侯家居。武安侯虽不任职，以王太后故亲幸，数言事多效；天下吏士趋势利者，皆去魏其归武安。”（又见汉书窦田灌韩传）潜夫论交际篇：“昔魏其之客，流于武安；长平之吏，移于冠军。” 
　　〔一九〕拾补曰：“省一‘时’字，如晋重耳之言晋重。”案此亦当时割截名字之一例。 
　　〔二０〕“乃书”，宋本作“大铭” ，今从余本。 
　　〔二一〕史记汲郑传：“太史公曰： ‘夫以汲黯之贤，有势则宾客十倍，无势则否，况众人乎？下邽翟公有言，始翟公为廷尉，宾客阗门，及废，门外可设雀罗。翟公复为廷尉，宾客欲往，翟公乃大署其门曰：一死一生，乃知交情；一贫一富，乃知交态；一贵一贱，交情乃见。’汲、郑亦云，悲夫。”（汉书张冯汲郑传同）说苑谈丛篇：“ 一死一生，乃知交情；一贫一富，乃知交态；一贵一贱，交情乃见；一浮一没，交情乃出。” 
　　〔二二〕论语公冶长篇：“不念旧恶，怨是用希。” 
　　〔二三〕汉书平纪：“元始元年六月，……追谥孔子曰褒成宣尼公。”陈，谓陈蕃。 
　　〔二四〕孟子尽心上：“穷则独善其身，达则兼善天下。” 
　　〔二五〕尚书仲虺之诰：“垂裕后昆。” 
　　〔二六〕韩非子喻老篇：“子夏见曾子，曾子曰：‘何肥也？’对曰：‘战胜故肥也。’曾子：‘何谓也？’子夏曰：‘吾入见先王之义则荣之，出见富贵之乐又荣之，两者战于胸中，未知胜负故臞，今先王之义胜故肥。’”淮南子原道篇：“子夏心战而臞，得道而肥。”又精神篇：“子夏见曾子，一臞一肥，曾子问其故，曰：‘出见富贵之乐而欲之，入见先王之道又说之，两者心战故臞，先王之道胜故肥。’”又说山篇作“子见子夏曰：‘何肥？’”王念孙以为“子 ”当作“曾子”。又韩诗外传二、御览三七八引尸子，载闵子骞事略同。此文“如”读为“而”。 
　　〔二七〕“位”，何本作“禄”。朱锡庚曰：“案自是‘位高爵丰’，古文倒用句法如是。 ” 
　　〔二八〕顾梦鹤揽茞微言曰：“风俗通称：陈蕃失势，县令刘子兴肆其侵侮；刘矩见忤时宰，友人环玉都多所摧折；祝恬被疾，见拒于深交之谢着，而雅不相知之应融卒恤之；韩演被逮，见困于同岁之吴斌，而素昧生平之阎符独劳苦之。呜呼，缓急人所时有也，柰何以凉德自处如此！然则虞卿以魏齐而去相，魏其为灌夫而杀身，彼独何人哉！求之末俗，良亦难矣。”

祀典第八　
 
风俗通义祀典第八〔一〕
　　　　礼：“天子祭天地山川，岁遍。〔二〕”春秋国语〔三〕：“凡禘郊宗祖报，此五者，国之典礼〔四〕；加之以社稷山川之神，皆有功烈于民者也；及前哲令德之人，所以为质者也〔五〕；及天之三辰，所昭〔六〕仰也；地之五行，所生殖也；九州名山川泽，所出财用也：非是族也，不在祀典。”礼矣〔七〕。论语：“非其鬼而祭之，谄也。〔八〕”又曰：“淫祀无福〔九〕。”是以泰山不享季氏之旅〔一０〕，而易美西邻之禴祭〔一一〕，盖重祀而不贵牲，敬宝而不求华也。自高祖受命，郊祀〔一二〕祈望〔一三〕，世有所增，武帝尤敬鬼神〔一四〕，于时盛矣。至平帝时，天地六宗〔一五〕已下，及诸小神，凡千七百所〔一六〕。今营夷寓泯〔一七〕，宰器阙亡，盖物盛则衰，自然之道，天其或者〔一八〕，欲反本也，故记叙神物曰祀典也。 
　　〔一〕　苏颂曰：“祀典八，子抄云：‘二十。’……又意林以‘祀典’为‘仪礼’。” 
　　〔二〕　礼记曲礼下：“天子祭天地，祭四方，祭山川，祭五祀，岁遍。”疏云：“岁遍者，谓五方之帝，迎气、雩祀、明堂及郊，虽有重者，诸神捴遍，故云岁遍。” 
　　〔三〕　鲁语上文。 
　　〔四〕　“礼”，国语“祀”。 
　　〔五〕　国语“质”上有“明”字。 
　　〔六〕　“昭”，郎本、钟本作“招 ”，国语作“瞻”。拾补覆校曰：“祭法是‘瞻仰’，此与汉书郊祀志同。” 
　　〔七〕　拾补：“孙云：‘礼’字似在下文‘又曰’中间，脱在此，但下卷所引亦同，或二字皆衍文。”器案：此文又见礼记祭法及汉书郊祀志。 
　　〔八〕　为政文。 
　　〔九〕　此礼记曲礼下文，“又”疑 “礼”讹。 
　　〔一０〕论语八佾篇：“季氏旅于泰山，子谓冉有曰：‘女弗能救与？’对曰：‘不能。’ 子曰：‘呜呼，曾谓泰山不如林放乎？’”包注曰：“ 神不享非礼，林放尚知问礼，泰山之神反不如林放邪，欲诬而祭之。” 
　　〔一一〕易既济：“九五，东邻杀牛，不如西邻之禴祭，实受其福。”王注：“牛，祭之盛者也；禴，祭之薄者也。居既济之时，而处尊位，物皆盛矣，将何为焉？其所务者，祭祀而已。祭祀之盛，莫盛修德，故沼沚之毛，苹蘩之菜，可羞于鬼神；故黍稷非馨，明德惟馨；是以东邻杀牛，不如西邻之禴祭，实受其福也。”汉书郊祀志注：“ 
东邻，谓商纣也。西邻，周文王也。禴祭，谓禴煮新菜以祭，言祭祀之道，莫盛脩德，故纣之牛牲，不如文王之苹藻。” 
　　〔一二〕水经渭水注下：“渠南有汉圜丘，成帝建始二年罢雍五畤，始祀皇天上帝于长安南郊。”应劭注曰：“天郊在长安南，即此也。” 
　　〔一三〕书舜典：“望于山川。” 
　　〔一四〕汉书郊祀志：“武帝初即位，尤敬鬼神之祀。” 
　　〔一五〕书舜典：“禋于六宗。”续汉书祭祀志中注：“李氏家书曰：‘司空李郃侍祠南郊，不见六宗祠，奏曰：案尚书肆类于上帝，禋于六宗。六宗者，上不及天，下不及地，傍不及四方，在六合之中，助阴阳，化成万物。汉初甘泉、汾阴天地亦禋六宗；孝成之时，匡衡奏立南北郊祀，复祀六宗。及王莽谓六宗易六子也。建武都雒阳，制祀不道祭，六宗由是废不血食。’……六宗之议，自伏生及乎后代，各有不同。……寻虞书所称‘肆类于上帝’，是祭天，天不言天，而曰上帝，帝是天神之极，举帝则天神斯尽，日月星辰，从可知也。‘ 
禋于六宗’，是实祭地，地不言地，而曰六宗，宗是地数之中，举中是以该数社稷等祀，从可知也。天称神上，地表数中，仰观俯察，所以为异。宗者，崇尊之称，斯亦尽敬之谓也。” 
　　〔一六〕汉书郊祀志：“莽遂崇鬼神淫祀，至其末年，自天地六宗以下，至诸小鬼神，凡千七百所。”通典礼十五：“平帝末年，崇淫祀，自天地六宗以下，凡千七百所。” 
　　〔一七〕器案：“寓”当作“宇”，形近而讹。说文，宇，籀文宇字。文选东京赋：“德寓天覆。”注：“‘宇’与‘宇’同。”汉书叙传：“攸攸外寓。”吴都赋刘注引作“悠悠外宇”，亦“寓”为 “宇”误之证。淮南俶真篇：“夫牛蹄之涔，无尺之鲤，块阜之山，无丈之材，所以然者，何也？皆其营宇狭小，而不能容巨大也。”（又见刘子观量篇）此营宇连文之证，与此以营宇对文，义正相同。 
　　〔一八〕左传僖公十九年、二十三年、哀公元年，俱有“天其或者”语。 
　　
　　○先农
　　　　谨按：春秋左氏传〔一〕曰：“夏四月，三卜郊，不从，乃免牲，孟献子曰：‘吾乃今而知有卜筮。夫郊祀后稷，以祈农事也，是故启蛰而郊，郊而后耕。今既耕而卜郊〔二〕，宜其不从也。’”周四月，今二月也，先农之时也〔三〕。孝文帝二年诏曰：‘农者，天下之本，其开籍田〔四〕，朕躬帅耕〔五〕，以给宗庙粢盛。〔六〕”今民间名曰田官〔七〕。古者，使民如借，故曰籍田〔八〕。 
　　〔一〕　见襄公七年。 
　　〔二〕　“卜郊”上，石经有“后” 字，宋本无，正义及礼记曲礼正义引亦无，与此合。 
　　〔三〕　后汉书明纪注、续汉书礼仪志补注、书钞九一、御览五三二引汉旧仪：“春始东耕于籍田，祠先农黄帝也。祠以一牢，百官皆从，大赐三辅二百里孝悌、力田、三老布帛。”续汉书祭祀志下： “以乙未日祠先农于乙地。” 
　　〔四〕　应劭注曰：“古者，天子耕籍田千亩，为天下先。籍者，帝王典籍之常也。” 
　　〔五〕　汉书文纪作“朕亲率耕”。 
　　〔六〕　书钞九一引应劭注：“黍稷曰粢，在器中曰盛。”今汉书作师古注。周礼天官甸师职：“掌帅其属而耕耨王籍，以时入之，以供粢盛。” 国语周语上：“宣王即位，不籍千亩，虢文公曰：‘不可。夫民之大事在农，上帝粢盛于是乎出，民之蕃庶于是乎生。’” 
　　〔七〕　“田官”，拾补校作“官田 ”。 
　　〔八〕　礼记王制注：“籍之言借也，借民力，治公田，美恶取于此，不税民之所自治也。 ”诗载芟笺：“籍之言借也。”初学记三引蔡邕月令章句：“籍者，借人力以成其功，故曰籍。”国语周语韦注：“籍，借也，借民力以为之。”孟子滕文公上疏引徐邈曰：“籍，借也，谓借民力治公田，不税民之私也。”　
　　
　　○社神
　　　　孝经说：“社者，土地之主，土地广博，不可遍敬，故封土以为社而祀之，报功也。〔一〕”周礼说：“ 二十五家置一社。〔二〕”但为田祖报求。诗云：“乃立冢土。〔三〕”又曰：“以御田祖，以祈甘雨。〔四〕” 
　　〔一〕　世说新语方正篇注引作“孝经称‘社者，土也，广博不可备敬，故封土以为社而祀之，报功也’。”周礼大宗伯疏引孝经援神契：“社者，五土之总神。”续汉书祭祀志注、通典四五注、初学记十三、书钞八七、类聚三九、御览三一又五三二引孝经纬：“社，土地之主也，土地广博，不可尽敬，故封土为社，以报功也。”白虎通社稷篇：“王者所以有社稷何？为天下求福报功。人非土不立，非谷不食，土地广博，不可遍敬也，五谷众多，不可一一而祭也，故封土立社，示有土也。稷，五谷之长，故立稷而祭之也。稷者，得阴阳中和之气，而用尤多，故为长也。”御览五三二引礼记外传：“国以民为本，人以食为天，故建国君民，先命立社，地广谷多，不可遍祭，故于国城之内，立坛祭之，亲之也，日用甲，尊之也。” 
　　〔二〕　说文社下云：“周礼：‘二十五家为社。’”亦通谓经说为本经也。史记鲁世家集解引贾逵左传注、吕氏春秋慎大篇高注、左传哀公十五年杜注并同，盖周礼家旧有此说。汉书五行志中之下注：“ 
臣瓒曰：‘旧制，二十五家为一社。而民或十家五家共为田社，是私社。’” 
　　〔三〕　大雅绵文。 
　　〔四〕　小雅甫田文。 
　　　　谨按：春秋左氏传〔一〕曰：“共工氏有子曰句龙佐颛顼，能平九土〔二〕，为后土〔三〕，故封为上公，祀以为社，非地祇。〔四〕” 
　　〔一〕　见昭公二十九年。 
　　〔二〕　“九土”，礼记祭法作“九州”，杜注作“水土”，国语鲁语上作“九土”，与此同。 
　　〔三〕　今左传作“共工氏有子曰句龙，为后土”。汉书百官公卿表注，应劭曰：“共工氏有子曰句龙，为后土，五行之官，封为上公，祀为贵神。”独断上：“社神，盖共工氏之子句龙也，能平水土，帝颛顼之世，举以为士正，天下赖其功，尧祠以为社。”蔡邕集陈留东昏库上里社碑：“社祀之建尚矣，昔在圣帝，有五行之官，而共工子句龙为后土；及其没也，遂为社祀。故曰：社者，土地之主也。”册府元龟三二引应劭曰：“汤遭天旱七年，明德以荐，而旱不止，故迁社，以弃代为稷，欲迁句龙，而德莫继，故作夏社。” 
　　〔四〕　世说注引作“然则社自祀句龙，非土之祭也”。礼记郊特牲正义、书钞八七、御览五三二引五经异义：“今孝经说曰：‘社者，土地之主，土地广博，不可遍敬，封五土以为社。”古左氏说： ‘共工氏有子曰句龙，为后土，后土为社。’许君谨案，亦曰：‘春秋称公社，今人称社神为社公，故知社是上公，非地祇。’驳云：‘社祭土而主阴气，又云，社者，神地之道谓社神，但言上公，失之矣，今人亦谓雷曰雷公，天曰天公，岂上公也？’”尚书召诰正义：“ 左氏说：‘社稷惟祭句龙，后稷，人神而已。’孝经说：‘社为土神，稷为谷神，句龙、后稷配食者。”又汤誓正义：“汉世儒者，说社稷有二，左氏说：‘社祭句龙，稷祭柱、弃，惟祭人神而已。’孝经说：‘社为土神，稷为谷神，句龙、柱、弃是配食者也。’” 
　　
　　○稷神
　　　　孝经说：“稷者，五谷之长，五谷众多，不可遍祭，故立稷而祭之。〔一〕” 
　　〔一〕　周礼大司徒疏、续汉书祭祀志注、通典四五注、初学记十三、书钞八七、类聚三九、御览三一又五三二引孝经援神契：“稷，五谷之长也，谷众不可遍祀，故立稷神祀之。”独断上：“稷神，盖厉山氏之子柱也，柱能植百谷，帝颛顼之世，举以为田正，天下赖其功；周弃亦播殖百谷，以稷五谷之长也，因以稷名其神也。社稷二神功同，故同堂别坛，俱在未地。”余并详上条。 
　　　　谨按：春秋左氏传〔一〕：“有烈山氏之子曰柱，能殖百谷疏〔 
二〕果，故立以为稷正也〔三〕；周弃亦以为稷，自商以来祀之。〔 
四〕”礼缘生以事死，故社稷人祀之也，则祭稷谷，不得稷米，稷反自食也〔五〕。而邾文公用缯子于次睢之社〔六〕，司马子鱼曰：“ 
古者，六畜不相为用〔七〕，祭以为人也，民〔八〕，神之主也，用人，其谁享之？”诗云：“吉日庚午，既伯既祷。〔九〕”岂复杀马以祭马乎？孝经之说，于斯悖矣。米之神为稷，故以癸未日祠稷于西南，水胜火为金相也。 
　　〔一〕　见昭公二十九年。 
　　〔二〕　“疏”，何本作“蔬”，古通。礼记曲礼：“稷曰嘉疏。”释文：“‘疏’本作‘ 蔬’。”论语述而：“饭疏食。”释文：“‘ 
疏’本作‘蔬’。”此二字通用之证。 
　　〔三〕　汉书百官表后稷，注引应劭曰：“后，主也，为此稷官之主也。” 
　　〔四〕　器案此文有讹羡，今左传云：“有烈山氏之子曰柱为稷，自夏以上祀之；周弃亦为稷，自商以来祀之。”国语鲁语上：“昔烈山氏之有天下也，其子曰柱，能殖百谷百蔬，夏之兴也，（器案： “兴”当为“衰”，尚书汤誓正义引此曰：“‘兴’当为‘衰’字之误。”祭法正作“衰”。左传昭公二十九年注：“汤既胜夏，废柱而以弃代之。”亦是指夏衰时言。详器读国语杂志。）周弃继之，故祀以为稷。”礼记祭法：“厉山氏之有天下也，其子曰农，能殖百谷，夏之衰也，周弃继之，故祀以为稷。” 
　　〔五〕　拾补曰：“此文有讹，当云 ‘若稷是谷神，祭之用稷，反自食也’，‘也’与‘邪 ’通。应氏以社稷是人神，驳孝经说，其实上所引出援神契，文不全，通典亦引其说云：‘稷乃原隰之中，能生五谷之祇。原隰之祇，祭谷何害？’”札移云：“案卢校非也。‘则’与‘即’通，‘不得稷米稷’，当作 ‘不以稷米祭稷’，此篇说社稷五祀，皆本许氏五经异义说，礼记郊特牲孔疏引异义：‘许君谨案：礼缘生及死，故社稷人事之，既祭稷谷，不得但以稷米祭稷，反自食。’可据以校此文。”器按：郊特牲疏引异义：“ 今孝经说：‘稷者，五谷之长，谷众多，不可遍敬，故立稷而祭之。’古左氏说：‘列山氏之子曰柱，死祀以为稷，稷是田正，周弃亦为稷，自商以来祀之’，下接 ‘许君谨案’云云”，孙引未备，故补之。 
　　〔六〕　左传僖公十九年，“缯”作 “鄫”，杜注：“睢水出受汴，东经陈留、梁、谯、沛、彭城县入泗。此水次有妖神，东夷皆社祠之，盖杀人而用祭也。”器案博物志：“琅邪临沂县东界次睢有大丛社，民谓之食人社，即次睢之社也。” 
　　〔七〕　杜注：“谓若祭马先不用马也。”器案：左传昭公十一年：“申无宇曰：‘五牲不相为用。’”亦是此意。 
　　〔八〕　“民”下，原有“人”字，左传无，此后人以避唐讳旁注“ 
人”字误增，十反篇亦有此文，正无“人”字，今据删。 
　　〔九〕　小雅吉日作“吉日维戊，既伯既祷”，此疑涉下章“吉日庚午”而误。毛传：“维戊，顺类乘牡也。伯，马祖也。重物慎微，将用马力，必先为之祷其祖。祷，祷获也。”笺云：“戊，刚日也，故乘牡为顺类也。”尔雅释天：“既伯既祷，马祭也。”郭注：“伯，祭马祖也，将用马力，必将祭其先。 ”周官甸祝“马禂”，杜子春曰“禂，祷也，为马祷无疾。”引尔雅为证。说文禂下云：“祷牲马祭也，从示周声。诗曰：‘既祃既禂。’”盖三家异文。汉书叙传引诗“是类是祃”，注引应劭曰：“礼，将征伐，告天而祭，谓之类，告以事类也。至所征伐之地，表而祭之，谓之祃。祃者，马也；马者，兵之首，故祭其先神也。”说与此异，盖误以师祭为马祭，故又从而为之辞耳。 
　　
　　○灵星
　　　　俗说：县令问主簿：“灵星在城东南，何法？〔一〕”主簿仰答曰：“唯灵星所以在东南者，亦不知也。〔二〕” 
　　〔一〕　史记封禅书正义引庙记、续汉书祭祀志下注引三辅故事、御览五三二引三辅旧事，并云：“长安城东十里有灵星祠。”通典礼四：“周制：仲秋之月，祭灵星于国之东南。” 
　　〔二〕　论衡祭意篇：“世儒案礼，不知灵星何祀，其难晓而不识，说县官名曰明星云云。 ”疑此即当时案礼之事也。 
　　　　汉书郊祀志：“高祖五年，初置灵星，祀后稷也，欧爵簸扬〔一〕，田农之事也。〔二〕” 
　　〔一〕　“欧”当作“驱”，续汉书祭祀志下作“驱”，汉书百官公卿表下注：“‘驱’读与‘驱’同。”又韩信传注：“‘驱’与‘驱’同。” 文选风赋注：“‘驱’，古‘驱’字。” 
　　〔二〕　史记封禅书、汉书郊祀志并云：“其后二岁，（前言“天下已定”，乃高帝五年，此言“其后二岁”，则七年也。）或言曰：‘ 
周兴而邑立后稷之祠，至今血食天下。’于是高祖制诏御史：‘其令天下立灵星祠，常以岁时祠以牛。’”按玉海九九以其后二岁，即高祖八年。续汉书祭祀志谓“汉兴八年，高祖立灵星祠”，通典礼四同，论衡祭意篇又谓“高皇帝四年，诏天下祭灵星 ”，独断上、汉旧仪（封禅书正义引）并云在高祖五年，与此同。北史刘芳传：“芳疏云：灵星本非礼事，兆自汉初，专为祈田，恒隶郡县。郊祀志云：‘高祖五年制诏御史，其令天下立灵星祠，牲用太牢，县邑令长得祠。’晋祠令云：‘郡县国祠稷社先农，县又祠灵星。 ’此灵星在天下诸县之明据也。”续汉书祭祀志下：“ 汉兴八年，有言：‘周兴而邑立后稷之祀。’于是高帝令天下立灵星祠，言祠后稷而谓之灵星者，以后稷又配食星也。旧说：星谓天田星也。一曰：龙左角为天田官，主谷，祀用壬辰位祠之，壬为水，辰为龙，就其类也，牲用太牢，县邑令长侍祠，舞者用童男十六人，舞者象教田，初为芟除，次耕种，次耘耨驱爵及获刈春簸之形，象其功也。” 
　　　　谨按：祀典，既以立稷，又有先农，无为灵星，复祀后稷也。左中郎将〔一〕贾逵说，以为龙第三有天田星，灵者神也，故祀以报功〔二〕。辰之神为灵星〔三〕，故以壬辰日祀灵星于东南〔四〕，金胜木为土相〔五〕。 
　　〔一〕　后汉书贾逵传：“和帝即位，永元三年，以逵为左中郎将。”书钞设官部引汉官仪：“五官，左、右中郎将，秦官也，秩比二千石，凡郎官，皆主更，直执戟宿卫。” 
　　〔二〕　独断上：“旧说曰：灵星，火星也。一曰：龙星，火为天田。”史记封禅书集解、汉书郊祀志注并引张晏云：“龙星左角曰天田，则农祥也，晨见而祭。” 
　　〔三〕　刘宝楠愈愚录二曰：“灵星，即龙星角亢也，故又曰角星；龙属辰为大火，故又曰火星；辰为农祥，故又曰农祥；又曰天田星；星色赤，又曰赤星；灵通作零，又曰零星。”案：淮南主术篇： “君人主其犹零星之尸。”后汉书高句骊传云：“好祠鬼神、社稷、零星。”字皆作“零”。 
　　〔四〕　后汉书东夷传注引“辰”上无“壬”字。朱亦栋群书札记曰：“零星二字，切音为辰，此古真、青之所以通也，犹曰辰星云尔。祠于东南者，因其方也。” 
　　〔五〕　史记封禅书正义引汉旧仪： “五年，脩复周家旧祠，祀后稷于东南，为民祈农，报厥功。夏则龙星见而始雩，龙星左角为天田，右角为天庭，天田为司马，教人种百谷为稷。灵者，神也，辰之神为灵星，故以壬辰日祠灵星于东南，金胜木为土相也。”案：毛诗丝衣序：“绎宾，尸也。高子曰：‘灵星之尸也。’”说者谓高子与孟子同时，即所谓“固哉高叟”者，则灵星之祭，自周已然。汉因周祭后稷而立灵星之祀者，周、汉皆祀天田，以后稷配之也。古之祀典，尤重农事，故稷与先农，不嫌重复，何独疑于灵星之重祀后稷哉？刘芳袭仲远之说，谓灵星本非礼事，兆自汉初，非也。 
　　
　　○灶神
　　　　礼器记曰：“臧文仲安知礼？燔柴于灶，灶者，老妇之祭也，故盛于盆，尊于瓶。〔一〕” 
　　〔一〕　今礼记礼器，“灶”作“奥 ”，郑注：“‘奥’当为‘爨’，字之误也。或作‘灶 ’。……老妇，先炊者；盆、瓶，炊器也。明此祭先炊，非祭火神，燔柴似失之。”正义：“或作‘灶’者，诸礼记本有作‘灶’字，故云或也。”器案：应氏所见礼记，字正作“灶”。 
　　　　周礼说：“颛顼氏有子曰黎，为祝融〔一〕，祀以为灶神。〔二〕” 
　　〔一〕　此古周礼说，见五经异义（详后）。史记历书集解引应劭曰：“黎，阴官也。”汉书百官公卿表注，应劭曰：“颛顼氏有子曰黎，为祝融五行之官，封为上公，祀为贵神。” 
　　〔二〕　说文：“周礼以灶祠祝融。 ”（今本脱，段从史记五帝本纪索隐补。）左传昭公二十九年疏引贾逵云：“祝融祀于灶。”淮南时则篇注云：“祝融，吴回为高辛氏火正，死为火神，讬祀于灶。 ”并用古周礼说。淮南泛论篇：“炎帝作火，死而为灶。”炎帝为火德之帝，祝融为火官之神，故同有灶神之说也。 
　　　　谨按：明堂月令：“孟冬之月，其祀灶也〔一〕。五祀之神，王者所祭〔二〕，古之神圣，有功德于民，非老妇也。〔三〕”汉记：“南阳阴子方〔四〕积恩好施，喜祀灶，腊日晨炊，而灶神见〔五〕，再拜受神〔六〕，时有黄羊，因以祀之〔七〕。其孙识〔八〕，执金吾〔九〕，封原鹿侯。兴卫尉，鲖阳侯〔一０〕。家凡二侯〔一一〕，牧守数十。其后子孙常以腊日祀灶以黄羊。〔一二〕” 
　　〔一〕　明堂月令，即小戴记之月令，蔡邕作月令章句，即据小戴记，其释月令篇名云：“ 成法具备，各从时月藏之明堂，所以示承祖考神明，不敢泄渎之义，故以明堂冠月令以名其篇。”今礼记月令作“ 
孟夏之月”，吕氏春秋四月纪同。应氏此篇，多本五经异义，通典、御览引异义，亦作“ 孟夏之月”（详后），此作“孟冬之月”，误。 
　　〔二〕　五祀有二。一为五行之祀，左传昭公二十九年：“魏献子问蔡墨曰：‘社稷五祀，谁氏之五官也？’对曰：‘少皞氏有四叔：曰重，曰该，曰修，曰熙。实能金木及水。重为句芒，该为蓐收，修及熙为玄冥，此其三祀也。颛顼氏有子曰黎，为祝融，共工氏有子曰句龙为后土，此其二祀也。’”大宗伯：“以血祭祭五祀。”后郑所谓“五官之神”是也。一则月令所谓“春祀户，夏祀灶，中央祀中霤，秋祀门，冬祀行”是也。并见礼记祭法。 
　　〔三〕　礼记礼器正义引五经异义： “灶神，今礼戴说引此燔柴盆瓶之事。古周礼说：‘颛顼氏有子曰黎，为祝融，祀以为灶神。’（荆楚岁时记注引“古周礼”以下十九字）许君谨案同周礼。”郑驳之云：“祝融乃古火官之长，犹后稷为尧司马，其尊如是，王者祭之，但就灶陉，一何陋也？祝融乃是五祀之神，祀于四郊，而祭火神于灶，于礼乖也。”御览五二九引五经异义曰：“大戴说礼器云：‘灶者，老妇之祭。’许君按月令‘孟夏之月，其祀灶，五祀之神，王者所祭，非老妇也。’”郑玄曰：“灶神祝融是老妇。” 通典礼十一引许慎云：“月令：‘孟夏祀灶’，王者所祭，古之有功德于人，非老妇也。”郑玄云：“为祭五祀，灶在庙门外之东，祀灶礼设主于灶陉，祝融乃古火官之长，犹后稷为尧司马，上公也。今但就灶陉而祭之，屈上公之神，何其陋也。”又月令云：“其帝炎帝，其神祝融。”文列在上，与祀灶绝远，而推合之，文义不次，焉得为义也。又左传云：“五官之神，生为上公，死为贵神。”若祭之灶神，岂得谓贵神乎？特牲馈食礼云：“尸谡而祭饎，爨以谢先炊者之功。”知灶是祭老妇，报先炊之义也。臧文仲燔柴于灶，夫子讥之，云：“盛于盆，尊于瓶”者，是祝融之神，岂可以盆瓶之器，置于陉而祭之乎？ 
　　〔四〕　器按：此事又见后汉书阴兴传、搜神记四及蒙求旧注。蒙求旧注以子方为阴识祖父，搜神记亦云：“至识三世而遂繁昌。”与此合。范书未详，足补其阙。 
　　〔五〕　李贤注引杂五行书曰：“灶神名禅，字子郭，衣黄衣，被发，从灶中出，知其名呼之，可除凶恶，宜市猪肝泥灶，令妇孝。”器按：史记封禅书：“少翁以方，盖夜致王夫人及灶鬼之貌云。” 又见汉书郊祀志。庄子达生篇：“灶有髻。”释文引司马云：“髻，灶神，着赤衣，状如美女。”史记武纪索隐引司马彪注庄子云：“浩，灶神也，如美女，衣赤。 ”李弘范音诰，则庄子一作“浩”。玉烛宝典十二引灶书：“灶神，姓苏名吉利妇名博颊。”荆楚岁时记：“ 灶神名苏吉利。”魏志管辂传云：“王基家贱妇人生一儿，堕地即走入灶中，辂曰：‘直宋无忌之妖，将其入灶也。’”史记封禅书集解、类聚八０引白泽图：“火之精曰宋无忌。”髻、吉、忌，声俱近。酉阳杂俎曰： “灶神名隗，状如美女。”又云：“姓张名单，字子郭，一云名壤子。”道藏太清部感应篇注引传云：“灶神状如美人，有六女，即六癸玉女。一云，灶有三十六神。又苏吉利妇，姓王名博颊，张单妻，字卿吉，六女皆名察治”汪政灶觚录引礼纬含文嘉：“灶下小儿名绳，呼之吉。” 
　　〔六〕　“神”，拾补云：“范书‘ 庆’字是。”器案：搜神记亦作“庆”。窃疑风俗通自作“福”，此涉上文“神”字而误，所谓“祭神受福” 也，不必改从范书。 
　　〔七〕　玉烛宝典十二引荆楚记：“ 以黄犬祭之，谓之黄羊。阴氏世蒙其福。古今注：‘狗一名黄羊。’” 
　　〔八〕　阴识，后汉书有传。 
　　〔九〕　续汉书百官志四：“执金吾一人，中二千石。”本注曰：“ 
掌宫外戒非常水火之事，月三绕行宫外，及主兵器，吾犹御也。”注引应劭曰：“执金革以御非常。” 
　　〔一０〕汉书地理志上汝南郡鲖阳注、水经汝水注引应劭曰：“在鲖水之阳。” 
　　〔一一〕拾补：“孙云：‘案阴兴卒于光武世，未尝封侯，永平初，乃封兴子庆为鲖阳侯，兴弟就新阳侯，庆弟博濦强侯。凡侯者四人，不止二侯也。’”器案：后汉纪明纪：“永平元年四月癸卯，封故卫尉兴子庆为鲖（原误“鲷”）阳侯。”疑当从袁纪作“卫尉兴子庆为鲖阳侯”。又“二侯”，搜神记亦作 “四侯”。据阴识传：“识卒，子躬嗣。躬弟子纲，女为和帝皇后，封纲吴房侯。”则实为五侯，疑“二”为 “五”坏文。 
　　〔一二〕后汉书阴兴传：“宣帝时，阴子方至孝有仁恩，腊日晨炊而灶神形见，子方再拜受庆，家有黄羊，因以祀之。自是已后，暴至巨富，田有七百余顷，舆马仆隶，比于邦君。子方常言：‘我子孙必将彊大。’至识三世，而遂繁昌，故后常以腊祀灶而荐黄羊焉。”搜神记四：“汉宣帝时，南阳阴子方者，性至孝，积恩好施，喜祀灶，腊日晨炊，而灶神形见，后暴至巨富，田七百余顷，舆马仆隶，比于邦君。子方尝言：‘我子孙必将彊大。’至识三世，而遂繁昌，家凡四侯，牧守数十，故后世子孙尝以腊日祀灶，而荐黄羊焉。”　
　　
　　○风伯〔一〕
　　　　楚辞说〔二〕：“后飞廉使奔属。〔三〕”飞廉，风伯也〔四〕。 
　　〔一〕　汉书郊祀志上：“雍有日月、参辰、南北斗、荧惑、太白、岁星、填星、辰星、二十八宿、风伯、雨师、四海、九臣、十四臣、诸布、诸严、诸逐之属，百有余庙。”师古曰：“风伯，飞廉也；雨师，屏翳也，一曰屏号。而说者乃谓风伯、箕星也，雨师、毕星也，此志既言二十八宿，又有风伯、雨师，则知非箕毕也。” 
　　〔二〕　意林“说”作“云”。 
　　〔三〕　离骚文。 
　　〔四〕　意林作“风伯飞廉”。汉书扬雄传注：“应劭曰：‘楚辞云：鸾皇为余先戒兮，后飞廉使奔属，云师告余以未具。飞廉，风伯也。’” 
　　　　谨按：周礼〔一〕：“以●燎祀风师。〔二〕” 风师者，箕星也〔三〕，箕主簸扬〔四〕，能致风气。易巽为长女也〔五〕，长者伯〔六〕，故曰风伯〔七〕。鼓之以雷霆，润之以风雨〔八〕，养成万物，有功于人，王者祀以报功也。戌〔九〕之神为风伯，故以丙戌日祀于西北，火胜金为木相也〔一０〕。 
　　〔一〕　见大宗伯。 
　　〔二〕　“●”，朱藏元本，仿元本、两京本、胡本、郎本、钟本、汪本作“柳”。拾补曰：“‘●’即‘●’字，说文以为‘槱’之重文，此下亦仍作‘槱’。”器案：周礼“风师”作“飌师”。 
　　〔三〕　文选东都赋注引“风师者” 三字作“风伯”。周礼郑注：“ 
风师，箕也。”书尧典、洪范郑注、独断、淮南原道篇高注说同。 
　　〔四〕　意林、文选思玄赋注无“箕 ”字。 
　　〔五〕　思玄赋注、天中记二引俱无 “也”字。易说卦：“巽一索而得女，故谓之长女。” 又曰：“巽为长女。” 
　　〔六〕　“伯”下，思玄赋注有“之 ”字，天中记有“也”字。白虎通姓名篇：“伯者，长也。” 
　　〔七〕　独断上：“风伯，箕星也，其象在天，能兴风。”汉书武纪注、水经谷水注引应劭曰：“飞廉，神禽，能致风气者也。明帝永平五年，至长安迎取飞廉并铜马，置上西门之外，名平乐馆，董卓悉销以为钱。” 
　　〔八〕　易系辞上：“鼓之以雷霆，润之以风雨。”语又见礼记乐记。 
　　〔九〕　意林“戌”误“戊”。 
　　〔一０〕续汉书祭祀志下：“以丙戌日祠风伯于戌地。”通典礼四：“后汉以丙戌日祀风师于戌地。”唐会要二二、御览五二九引刘向五经通义： “王者所以因郊祭日月、星辰、风伯、雨师、山川，何？以为皆有功于民，故祭之也，皆天地之别神从官也，缘天地之意，亦欲及之，故岁一祭之。礼日出于南门外，礼月、四渎于北门外，礼山川丘陵于西门外，礼风伯、雨师于东门外，礼各即其位也，以示明之。其祭之奈何乎。曰：祭日者悬，奈月者毁，祭风者明，祭雨者布，祭山者沉，各象其貌也。” 
　　
　　○雨师
　　　　春秋左氏传说：“共工之子，为玄冥师。〔一〕” “郑大夫子产禳于玄冥。〔二〕”雨师也〔三〕。 
　　〔一〕　拾补曰：“案左昭元年传： ‘金天氏有裔子曰昧，为玄冥师。’又二十九年传云： ‘少皞氏有四叔，脩及熙为玄冥。’说者谓昧当是脩、熙之后，金天氏，少皞也，非共工，共工有子曰句龙，为后土，亦见传，此疑误说。”器案：汉书百官公卿表注，应劭曰：“少昊有四叔，重为句芒，胲为蓐收，脩及熙为玄冥。五行之官，皆封为上公，祀为贵神。”又扬雄传注，应劭曰：“颛顼、玄冥，皆北方之神，主杀戮也。” 
　　〔二〕　见昭公十八年。 
　　〔三〕　意林作“雨师，玄冥也”，白帖一、群书通要甲二引作“玄冥为雨师”，疑此文当重“玄冥”二字，作“玄冥，雨师也”。 
　　　　谨按：周礼〔一〕：“以槱燎祀雨师。”雨师者，毕星也〔二〕。诗云：“月离于毕，俾滂沱矣。〔三〕”易师卦：“师者，众也。”土中之众者莫若水〔四〕，雷震百里〔五〕，风亦如之。至于太山，不崇朝而遍雨天下，异于雷风，其德散大，故雨独称师也〔六〕。丑之神为雨师，故以己丑日祀雨师于东北，土胜水为火相也〔七〕。 
　　〔一〕　见大宗伯文。 
　　〔二〕　郑注：“雨师，毕也。”书尧典、洪范郑注、独断、淮南原道篇高注说同。 
　　〔三〕　小雅渐渐之石文。 
　　〔四〕　原作“易师封也，土中之众者莫若水，众者师也”，今依拾补乙正如此。 
　　〔五〕　易震卦：“雷震百里。” 
　　〔六〕　独断上：“雨师，毕星也，其象在天，能兴雨。”独断以雨师及上之风伯、灵星、社稷、先农为六神。 
　　〔七〕　续汉书祭祀志下：“以己丑日祠雨师于丑地。”通典礼四：“后汉以己丑日祀雨师于丑地。”　
　　
　　○桃梗　　苇茭　　画虎
　　　　谨按：黄帝书〔一〕：“上古之时，有荼与郁垒昆弟二人〔二〕，性能执鬼〔三〕，度朔山上立桃树下〔四〕，简阅百鬼，无道理，妄为人祸害〔五〕，荼与郁垒缚以苇索〔六〕，执以食虎。〔七〕”于是县官常以腊除夕〔八〕，饰桃人〔九〕，垂苇茭〔一０〕，画虎于门，皆追效于前事，冀以卫凶也〔一一〕。桃梗，梗者，更也〔一二〕，岁终更始受介祉也〔一三〕。战国策、齐语〔一四〕：“孟尝君将西入秦，谏者千数，而弗听；苏秦欲止之〔一五〕，曰：‘臣之来也，过于● 上〔一六〕，有土偶人焉，与桃梗相与语〔一七〕，谓土偶人曰〔一八〕：子西岸之土也，埏子以为人〔一九〕，至岁八月，天霖雨，涩水至，则子残矣。曰：不然。吾西岸之土也，残则复西岸耳。今子东国桃木也〔二０〕，削子以为人，隆雨下〔二一〕，涩水至，泆子而去〔二二〕，泛泛将何如矣。夫秦四塞之国〔二三〕，譬若虎口，而入之，则不知其可。’孟尝乃止。”春秋左氏传〔二四〕曰：“鲁襄公朝楚，会楚康王卒〔二五〕，楚人使公亲襚〔二六〕，公患之。叔孙穆叔曰：‘ 祓殡而襚，则布帛也。〔二七〕’乃使巫以桃茢先祓殡〔二八〕，楚人弗禁，既而悔之。〔二九〕”“古者，日在北陆而藏冰〔三０〕，深山穷谷，其藏之也，黑牡秬黍，以享司寒〔三一〕；其出之也，桃弧棘矢，以除其灾也。〔三二〕”苇茭，传曰：“雈苇有藂。〔三三〕”吕氏春秋〔三四〕：“汤始得伊尹，祓之于庙，薰以萑苇。〔三五〕”周礼：“卿大夫之子，名曰门子。〔三六〕”论语：“谁能出不由户。〔三七〕”故用苇者，欲人子孙蕃殖〔三八〕，不失其类，有如萑苇〔三九〕。茭者，交易，阴阳代兴也〔四０〕。虎者，阳物，百兽之长也〔四一〕，能执搏挫锐，噬食鬼魅〔四二〕，今人卒得恶悟〔四三〕，烧虎皮饮之〔四四〕，击其爪〔四五〕，亦能辟恶，此其验也〔四六〕。 
　　〔一〕　续汉书礼仪志中注、岁时广记五、群书类编故事二引俱脱“ 
书”字，鼠璞引“书”下有“称” 字。 
　　〔二〕　文选东京赋注、礼仪志中注、书钞一五五、御览八九一、岁时广记引“荼”上有“ 神”字。论衡订鬼篇、礼仪志中注引山海经及论衡乱龙篇、独断上俱作“神荼”。又类聚八六、御览九六七、路史余论三引“郁垒”作“郁律”，慧琳音义十一引云：“又一名郁律。”宋本续汉书礼仪志中注、岁时广记引作“郁櫑”，又引山海经作“ 
郁儡”。俞正燮癸巳存稿十三：“ 风俗通引黄帝书：‘神荼、郁律兄弟二人，性能执鬼，居度朔山桃树下。’引此言者甚多，或以为黄帝书，或以为山海经，‘荼’或作‘蔡’，‘律’或作‘垒’，义虽太古，亦经浅人附会。汉蔡邕独断云：‘岁竟，画荼垒，并悬苇索以御凶。’晋司马彪续汉书礼仪志云： ‘大傩讫，设桃梗、郁儡。’是专有荼垒或郁儡一桃木人，而不云神荼、神蔡。晋葛洪枕中书云：‘玄都大真王言蔡郁垒为东方鬼帝。’语虽不可据，然可知汉、魏、晋道士相传神蔡郁垒止是一神，姓蔡名郁垒，汉时宫廷礼制，亦以为一人，而通儒及汉时道家黄帝书，皆以为二人，乃知古礼制、古儒说、古道说，各不相喻也。审究其义，神荼、郁律，由桃椎展转生故事耳。”器案：玉烛宝典一引括地图：“桃都山有大桃树，槃屈三千里，上有金鸡，日照入，此鸡则鸣，于是晨鸡悉鸣。下有二神，一名郁，一名垒，并执苇索以伺不祥之鬼，得而煞之。”则谓郁、垒为二神。玄中记又谓二神左名隆，右名●。俱此一神话之传闻异辞也。 
　　〔三〕　汉书艺文志杂占类有执不祥劾鬼物八卷。 
　　〔四〕　“立”原作“章”，义不可通。文选注、书钞、御览、路史、岁时广记俱无“章” 字，今案“章”字乃“立”字之讹，论衡乱龙篇正作“ 立桃树下”，今据改正。类聚“朔”作“索”，云笈七签九九轩辕本纪：“黄帝书说东海有度索山，或曰度朔山，讹呼也。（此山间以竹索悬而度也）山有神荼、郁垒神，能御凶鬼，为百姓除患，制驱傩之礼以象之。” 又岁时广记、群书类编故事引“度”上有“于”字。 
　　〔五〕　“无道理”上，文选注重“ 百鬼”二字，玉烛宝典一、慧琳音义、御览八九一重“ 鬼”字。又御览九六七引作“鬼妄榾（音骨）人”，“ 榾”疑“滑”讹，路史作“鬼妄滑人者”，岁时广记作 “简阅百鬼之无道者”。 
　　〔六〕　御览九六七、路史“缚”作 “援”。 
　　〔七〕　岁时广记、群书类编故事“ 食”作“饲”，慧琳音义作“饴”，即“饲”之讹。 
　　〔八〕　岁时广记“除”作“祭”。 
　　〔九〕　玉烛宝典一引庄子：“斫鸡于户，县苇灰于其上，插桃其旁，连灰其下，而鬼畏之。”淮南诠言篇：“羿死于桃棓。”注：“棓，大杖，以桃木为之，以击杀羿，自是以来，鬼畏桃也。”汉书景十三王传：“取桃灰毒药并煮之。”盖所以禁陶望卿死后不能为厉鬼也。御览九六七引典术：“桃者，五木之精也，故压伏邪气者也。桃之精生在鬼门，制百鬼，故今作桃人梗着门以压邪，此仙木也。” 
　　〔一０〕书钞“垂”作“承”。齐民要术十、慧琳音义、类聚、岁时广记、鼠璞引“茭”作 “索”，御览九六七作“垂苇索交”，盖“索”为“茭 ”之旁注字，后人或迳以“索”代“茭”，御览则并以旁注字入正文，又误“茭”为“交”也。寻说文竹部： “筊，索也。”则“茭”当作“筊”，古从艸从竹之字多混也，此书上文言“韦索”，则字本作“筊”可知。续汉书礼仪志中注：“夏后氏金行，作苇茭，言气交也。殷人水德，以螺首填其闭塞，使如螺也。周人木德，以桃为梗，言气相更也。今人元日以苇插户。螺则今之门镮也。桃梗，今之桃符也。” 
　　〔一一〕书钞、御览八九一、岁时广记“卫”作“御”，山海经、独断同。山海经云：“于是黄帝乃作礼，以时驱之，立大桃人，门户画神荼、郁垒与虎，悬苇以御凶。”则以为黄帝。论衡乱龙篇：“ 故今县官斩桃为人，立之户侧；画虎之形，着之门阑。 ”与此同。慧琳音义引此云：“于是黄帝作礼驱（原误 “欧”）之，立桃人于门户，画荼与郁垒与虎以象之。今俗法每以腊终除夕，饰桃人，垂苇索，画虎于门，左右置二灯象虎眼以祛不祥。”亦以为黄帝，盖参合搜神记为之，非风俗通原如此也。释常谈中云：“搜神记及风俗通云：‘东海之中度朔山，山有盘桃，屈曲三千里，枝间东北有二鬼，一名郁垒，一名神荼，万鬼皆怕之。今岁首立桃符于门，画此之形，以辟鬼也。”此为揉合二书之证。玉烛宝典一、御览二九引玄中记：“东南有桃都山，山上有大树，名曰桃都，枝相去三千里。上有天鸡，日初出，光照此木，天鸡则鸣，群鸡皆随之鸣。下有二神，左名隆，右名●，并执苇索，伺不祥之鬼，得而杀之。今人正朝作两桃人立门旁，以雄鸡毛置索中，盖遗象也。”（据鲁迅古小说钩沈本）此又异说也。嘉定赤城志三九纪遗门，又以为桃都山在台州，盖就神话而名其山以实之也。 
　　〔一二〕周礼女祝：“掌以时招梗禬禳之事，以除疾殃。”杜子春读“梗”为“更”。 
　　〔一三〕宋书礼志一：“旧时，岁旦常设苇茭、桃梗，磔鸡于宫及百寺门，以禳恶气。汉仪则仲夏之月设之，有桃卯（当从续汉书礼仪志中作“桃印”），无磔鸡。”戴埴鼠璞：“风俗通曰：‘黄帝书称：上古之时，有兄弟二人荼与郁垒，用度朔上桃树以制百鬼，于是县官以腊除饰桃人，垂苇索。’岁时记： ‘桃者，五行之精，压伏邪气，制百鬼。’本草经曰： ‘枭桃在树不落，杀百鬼。’山海经云：‘东海度朔山有大桃树，蟠屈三千里，其东北曰鬼门，万鬼出入也。有二神曰神荼，曰郁垒；黄帝象之，立桃版于户。’淮南子曰：‘羿死于桃棓。’注云：‘棓，大杖，以击煞羿，由是鬼畏桃。今人以桃梗作代岁旦植门以辟鬼。’ 后汉礼仪志曰：‘代有所尚，周人木德，以桃为梗，言气相梗。梗，更也。’庄子曰：‘插桃枝于户，童子不畏而鬼畏之。’桃之制鬼，见于传记者不一，而六经亦自可考，檀弓曰：‘君临臣丧，以巫祝桃茢。’传曰： ‘楚人使公视禭，公使巫以桃茢先祓殡。’周礼戎右： ‘赞牛弭桃茢。’郑司农于丧祝云：‘丧祝与巫以桃厉执戈在王前。’以桃茇除，虽圣人不废，例以巫家之说而鄙之，可乎？” 
　　〔一四〕拾补云：“‘语’衍。”拾补识语云：“案齐语如谓太史公世家为世家言矣，战国策本名长短语。” 
　　〔一五〕史记孟尝君传以此为苏代。 
　　〔一六〕“●”原作“涩”，拾补校作“●”，云：“‘●’即‘淄’字，作‘涩’讹。” 今据改正。水经淄水注引应劭地理风俗记：“ 
淄入濡。” 
　　〔一七〕史记作“木偶人与土偶人相与语”。战国策赵策一：“苏秦说李兑云云”，亦引此喻，作土梗与木梗，岁时广记五引战国策高诱注云：“ 东海中有山名度朔，上有大桃树，其枝间东北曰鬼门，下有二神人，一曰余与，二曰郁雷，主治害鬼，故世刊此桃余与、郁雷，正岁以置门户，号之曰桃梗。” 
　　〔一八〕拾补“谓”上据战国策及御览引补“桃梗”二字。 
　　〔一九〕“埏”，齐策作“挻”，老子：“挻埴以为器。”释文：“ 
挻，始然反，河上云：‘和也。’ 声类云：‘柔也。’” 
　　〔二０〕续汉书注“国”下有“之” 字，齐策作“今子东国之桃梗也”，亦有“之”字，当据补。说苑正谏篇“东国”作“东园”。 
　　〔二一〕齐策“隆”作“降”。器案：隆、降古通，礼记丧服小记注：“以不贰降。”释文：“‘降’一本作‘隆’。”战国策魏策：“ 
休祲降于天。”曾、刘本作“休烈隆于天”。说文隆从生降声。书大传隆谷，郑注：“隆读如厖降之降。”荀子天论：“隆礼尊贤而王。”韩诗外传作“降”。盖隆从降声，古音本同，如诗“我心则降”，即读“降”为“隆”也。隆雨，即上文之霖雨，霖、隆古同声通用，诗云汉以临与融、宗、宫、躬通押，汉避殇帝讳，改隆虑作林虑，俱其证。 
　　〔二二〕“去”字原无，拾补据齐策补，今从之。 
　　〔二三〕史记苏秦传：“秦四塞之国。”正义：“东有黄河、有函谷、蒲津、龙门、合河等关；南山及武关、峣关；西有大陇山及陇山关、大震、乌兰等关；北有黄河、南塞：是四塞之国。” 
　　〔二四〕见襄公二十九年。 
　　〔二五〕楚康王卒在二十八年十二月乙未。 
　　〔二六〕杜注：“诸侯有遣使赗禭之礼，今楚欲依遣使之比也。” 
　　〔二七〕左传“帛”作“币”，注云：“先使巫祓除殡之，凶邪而行禭礼，与朝而布币，无以异也。” 
　　〔二八〕杜注：“茢，黍穣也。”案檀弓下：“君临臣丧，以巫祝桃茢执戈恶之也。”郑注：“桃，鬼所恶。茢，萑苕，可扫不祥也。”正义：“ 下云：‘荆人使公亲禭，巫先拂柩。’时荆王以襄二十八年十二月死，至明年正月，则殡来已久，得有始行袭礼，巫先拂柩者。彼云袭者，谓加衣于殡，非为尸加衣，故下云拂柩。及左传云‘祓殡而禭’，是既禭也。公以楚人无礼于己，故公用天子未袭之前，君临臣丧之法，以巫祝桃茢也。”又案说文：“●，黍穣也。茢，芀也。”又释芀曰：“苇华也。”芀亦作苕，尔雅谓之薍。郑玄注周礼：“ 
茢，苕帚。”诗毛传：“薍为萑，萑苕盖谓薍穗。”据此，则茢乃萑苕之帚，杜训为黍稷，改字说经，究不如从本训之为得也。 
　　〔二九〕杜注：“礼，君临臣丧乃祓殡，故楚悔之也。”器案：礼记檀弓下载此云：“襄公朝于荆，康王卒，荆人曰：‘必请袭。’鲁人曰：‘非礼也。’荆人强之，巫先拂柩，荆人悔之。”郑注云： “巫祝，桃茢，君临臣丧之礼。”即本檀弓本文为说，杜祓殡之说，未知何据。 
　　〔三０〕以下左传昭公四年文。杜注：“陆，道也，谓夏十二月，日在虚危，冰坚而藏之也。” 
　　〔三一〕杜注：“黑牡，黑牲也。秬，黑黍也。司寒，玄冥，北方之神也，故物皆用黑。有事于冰，故祭其神也。” 
　　〔三二〕杜注：“桃弓棘箭，所以禳除凶邪，将御至尊故也。”古今注上舆服：“辟恶车，秦制也，桃弓苇矢，所以祓除不祥。” 
　　〔三三〕淮南说林篇：“雚苇有丛。 ”雚、萑古通。 
　　〔三四〕见本味篇。 
　　〔三五〕今本吕览脱“薰以萑苇”句，严可均辑全秦文据本书及续汉书礼仪志注引补。 
　　〔三六〕大宗伯职：“其正室皆谓之门子。”郑注：“正室，适子也，将代父当门者也。” 左传襄公十年：“大夫诸司门子弗顺。” 
　　〔三七〕雍也文。 
　　〔三八〕续汉书礼仪志注引“殖”作 “植”。 
　　〔三九〕诗小雅小弁：“萑苇淠淠。 ”毛传：“淠淠，众也。” 
　　〔四０〕续汉书礼仪志中桃印：“代以所尚为饰，夏后氏金行，作苇茭，言气交也。” 
　　〔四一〕“也”，胡本作“者”，误。 
　　〔四二〕拾补曰：“续汉志注：‘能击鸷牲，食魑魅者也。’” 
　　〔四三〕“恶”下原有“遇”字，拾补以为衍文，今据删。御览八九一、事类赋二０引作“ 今人卒得病”。 
　　〔四四〕“悟烧”二字原倒，依拾补校乙。史记天官书：“鬼哭若呼，其人逢俉。”集解： “俉，迎也。”索隐曰：“俉音五故反，逢俉，谓相逢而惊也。亦作迕，音同。”器案：此文“悟”借“俉” 字，转钞者旁注“遇”字，遂误增人，拾补以为“忤” 同，未达一间。 
　　〔四五〕御览作“系其衣服”，事类赋作“系之衣服”。 
　　〔四六〕御览、事类赋“其”作“甚 ”。 
　　
　　○雄鸡
　　　　俗说：鸡鸣将旦，为人起居；门亦昏闭晨开，扞难守固；礼贵报功，故门户用鸡也。 
　　　　青史子书〔一〕说：“鸡者，东方之牲也〔二〕，岁终更始，辨秩东作〔三〕，万物触户而出，故以鸡祀祭也。” 
　　〔一〕　汉书艺文志小说家有青史子五十七篇，本注：“古史官记事也。”通志氏族略引贾执姓氏英贤录：“青史子，晋太史董狐之子，受封青史之田，因氏焉。汉书艺文志：‘青史子着书。’”案书亡，马国翰有辑本，亦见丁晏佚礼扶微。 
　　〔二〕　贾子新书胎教篇引青史氏记说王太子悬弧之礼仪曰：“东方之弧以梧，梧者，东方之木，春也；其牲以鸡，鸡者，东方之牲也。” 
　　〔三〕　尚书尧典：“平秩东作。” 周礼冯相氏郑注：“辨秩东作。”正义：“据书传而言。”史记五帝本纪索隐引尚书大传：“辩秩东作。”辩与辨通。隶释六北海相景君铭：“辨秩东衍。”文选典引：“惇睦辨章之化洽。”李善注：“尚书曰：‘平章百姓。’辨与平，古字通也。” 
　　　　太史丞〔一〕邓平〔二〕说：“腊者，所以迎刑送德也〔三〕，大寒至，常恐阴胜〔四〕，故以戌日腊。戌者，土气也〔五〕，用其日杀鸡以谢刑德〔六〕，雄着门，雌着户，以和阴阳，调寒暑〔七〕，节风雨也。〔八〕” 
　　〔一〕　两京本不提行，盖朱藏元本、仿元本，上行适至行末而止，两京本遂误连贯之也。 
　　〔二〕　汉书律历志上，叙造太初历，首选邓平，又云：“迺诏迁用邓平所造八十一分律历，罢废尤疏远者十七家，复使校历律昏明。宦者淳于陵渠复覆太初历晦朔弦望皆最密，日月如合璧，五星如连珠。陵渠奏状，遂用邓平历，以平为太史丞。” 
　　〔三〕　拾补云：“似误，下云‘谢刑德’，此当是送刑德，御览十三引独断云：“腊但送不迎。’况春气将至，何反言迎刑乎？其误明矣。” 
　　〔四〕　灌畦暇语“胜”下有“阳” 字。 
　　〔五〕　“土气”，暇语引同宋本，裴玄新语亦作“土气”（详后引），大德本以下各本俱作“温气”，不可据。 
　　〔六〕　“日”上原有“气”字，暇语无，今从之。暇语并无“刑”字。 
　　〔七〕　“调寒暑”，原作“调寒配水”，札移曰：“案‘调寒配水’，疑当作‘调寒暑，配水旱（“配”字亦疑有误）’。”器案：灌畦暇语作 “以和阴阳，谓寒暑，节风雨也”，此文“配水”二字即“ 
暑”之讹羡，孙氏曲为之说，非也。 
　　〔八〕　书钞一五五、类聚四、御览二九、草堂诗笺三二鸡注引裴玄新语：“正朝，悬官煞羊，悬其头于门，又磔鸡以副之。俗说以厌疠气，玄以问河南任君（疑当作“伏君”），任君曰：“是月也，土气上升，草木萌动，羊吃百草，鸡啄五谷，杀之以助生气也。’” 
　　　　谨按：春秋左氏传〔一〕：“周大夫宾孟适郊，见雄鸡自断其尾，归以告景王曰：‘惮其为牺也。〔二〕’”山海经曰：“祠鬼神皆以雄鸡。〔三〕”鲁郊祀常以丹鸡，祝曰：“以斯鶾音赤羽，去鲁侯之咎。〔四〕”今人卒得鬼刺痱，悟，杀雄鸡以傅其心上〔五〕，病贼风者，作鸡散〔六〕，东门鸡头可以治蛊〔七〕。由此言之：鸡主以御死辟恶也。 
　　〔一〕　见昭公二十二年。 
　　〔二〕　左传：“宾孟适郊，见雄鸡自断其尾，问之，侍者曰：‘自惮其牺也。’遽归告王，且曰：‘鸡其惮为人用乎？人异于是，牺者实用人，人牺实难，己牺何害？’王弗应。”国语周语下：“景王既杀下门子，宾孟适郊，见雄鸡自断其尾，问之，侍者曰：‘惮其牺也。’遽归告王，曰：‘吾见雄鸡自断其尾，而人曰：‘惮其牺也。吾以为信畜矣，人牺实难，己牺何害？抑其恶为人用也乎？则可也。人异于是，牺者实用人也。’王弗应。”杜预注曰：“畏其为宗庙奉牺牲，故自残毁也。”韦昭注曰：“纯美为牺，祭祀所用也。言鸡自断其尾者，惧为宗庙所用也。”器案：周礼牧人：“祭祀共牺牲。”郑注：“牺牲，毛羽完具也。”盖祭祀之牺牲，当选其毛羽完具者耳。 
　　〔三〕　西次二经云：“其祠出毛一雄鸡。”北山首经、北次二经、中次三经、中次八经、中次十经，皆言“祠之用雄鸡”。 
　　〔四〕　“祝曰”云云，原作“祀日以其朝声赤羽去鲁侯之咎”，拾补校作“祝曰，以斯鶾音赤羽，去鲁侯之咎”，云：“皆钱以说文校改。”器案：说文鶾下云：“鸡肥翰音者也。（从段改）从鸟● 声。鲁郊以丹鸡，祝曰：‘以斯鶾音赤羽，去鲁侯之咎。’”盖此所引乃鲁郊礼文，鲁郊礼汉时犹存，故春秋繁露、说文、五经异义及风俗通皆得引之。曲礼：“凡祭宗庙之礼，鸡曰翰音。” 
　　〔五〕　“傅”，胡本、程本皆如此作，余本俱误作“传”。御览八八四引志怪：“夏侯弘忽行江陵，逢一大鬼，提弓戟急走，小鬼数百从之，弘畏惧，下路避之，大鬼过后，捉一小鬼，问：‘此是何物？’曰：‘广州大杀。’弘曰：‘以此矛戟何为？’ 曰：‘以此杀人，若中心腹者辄死，中余处不至于死。 ’弘曰：‘治此病者有方不？’鬼曰：‘杀乌鸡薄心即差。’弘曰：‘今欲行何？’鬼曰：‘当荆、杨二州。 ’尔时，此二州皆行心腹病，略无不死者；弘在荆州，教人杀乌鸡薄之，十得八九。今中恶用乌鸡，自弘之由也。”据此，则以为晋时事，实则此为先民积累之验方，故神其说若鬼遗方也。 
　　〔六〕　御览九一八有“治之”二字。 
　　〔七〕　此即淮南说山篇所谓“鸡头已□”者，彼注以鸡头为芡，失之。齐民要术三、御览九一八引四民月令：“东门磔白鸡头。”原注：“可以合法药。” 
　　
　　○杀狗磔邑四门
　　　　俗说：狗别宾主，善守御〔一〕，故着四门，以辟盗贼也〔二〕。 
　　〔一〕　御览九０五引“御”作“卫 ”。隋书五行志上引洪范五行传：“犬，守御者也。” 
　　〔二〕　御览“盗贼”作“恶”。 
　　　　谨按：月令：“九门磔禳，以毕春气。〔一〕” 盖天子之城，十有二门，东方三门，生气之门也，不欲使死物见于生门，故独于九门杀犬磔禳。犬者金畜〔二〕，禳者却也，抑金使不害春之时所生〔三〕，令万物遂成其性，火当受而长之，故曰以毕春气〔四〕。功成而退，木行终也。 
　　〔一〕　六艺流别十七引尚书大传： “季春之月，九门磔禳，出疫于郊，以禳春气。”与郑引王居明堂礼同。 
　　〔二〕　礼记月令注：“犬，金畜也。”吕氏春秋孟秋纪、仲秋纪注同。周礼庖人注：“犬属司寇，金也。” 
　　〔三〕　“春之时”，拾补校作“春时之”。 
　　〔四〕　器按：月令：“毋出九门。 ”郑注：“天子九门者，路门也，应门也，雉门也，库门也，皋门也，城门也，近郊门也，远郊门也，关门也。”郑于下“九门磔禳”无注，或遂以为明与上文相同。考郑注九门，系指远近而言，天子十二门，则指方位而言，吕氏春秋季春纪：“九门磔禳，以毕春气。”高诱注：“九门，三方九门也，嫌非王气所在，故磔犬羊以禳，木气尽之，故曰以毕春气也。”淮南时则篇注同，与应说合；高为卢植弟子，疑俱出卢植解诂，当举此文及高注，以补郑注之阙。灌畦暇语：“月令‘九门磔禳，以毕春气’。盖天子十二门，东方三门，生气所出入，不欲以死物厌之，故独磔于九门。犬者金畜，禳者却也，抑金使不害春之生，命万物遂成其性，火当受而长之，故曰以毕春气。” 
　　　　太史公记：“秦德公〔一〕始杀狗磔邑四门，以御蛊灾。〔二〕”今人杀白犬以血题门户〔三〕，正月白犬血辟除不祥，取法于此也。 
　　〔一〕　御览九０五作“秦始皇”，误，史记秦本纪、封禅书及汉书郊祀志俱作“秦德公” 。 
　　〔二〕　御览作“以御凶灾”，郎本、程本、郑本“灾”误作“蓄”。封禅书：“秦德公时，磔狗邑四门，以御蛊灾。”索隐：“案左传云：‘皿虫为蛊。’枭磔之，鬼亦为蛊，故月令云：‘大傩旁磔。’注云：‘磔，禳也，厉鬼为蛊，将出害人，旁磔于四方之门。’故此亦磔狗邑四门也。风俗通云：‘杀狗磔禳也。’” 
　　〔三〕　御览有“曰”字。 
　　
　　○膢
　　　　谨按：韩子书：“山居谷汲者，膢腊而买水。〔一〕”楚俗常以十二月祭饮食也〔二〕。又曰：“尝新始杀也，食新曰●膢。〔三〕” 
　　〔一〕　续汉书礼仪志中注引“买” 作“置”，韩非子五蠹篇作“相遗以水”。 
　　〔二〕　器案：“楚俗”句上当脱“ 说文”二字，下文“又曰”，即承此而言，如无此二字，则“又曰”将何所指也？说文：“膢，楚俗以二月祭饮食也。”古唐类范一五五、孔本书钞一五五、御览三三引说文俱作“十二月”，与风俗通合。拾补曰：“玉篇、广韵皆云：‘ 
冀州八月，楚俗二月。’今案当作 ‘十二月’，说文脱‘十’字，后皆承其误耳。下文‘ 尝新’，即指八月言。曰膢腊，腊非十二月而何？” 
　　〔三〕　续汉志注作“当新始杀食曰貙膢”，书钞作“貙膢”，说文作“一曰祈谷食新曰离膢”。器案：汉书韦玄成传注，晋灼曰：“汉仪注：‘ 立秋貙娄又尝粢。’”武纪注，如淳曰：“汉仪注：‘ 立秋貙膢。’”苏林曰：“膢，祭名也。貙，虎属，常以立秋祭兽。王者亦以此日出猎，还以祭宗庙，故有貙膢之祭也。”古今注亦作“貙膢”，续汉志作“貙刘” ，盐铁论论灾篇作“貙蒌”，膢、蒌俱从娄声，娄、刘同音通假，汉书娄敬传：“娄者，刘也。”即其证。 
　　
　　○腊
　　　　谨按：礼传：“夏曰嘉平，殷曰清祀，周曰大蜡，汉改为腊。〔 
一〕”腊者，猎也，言田猎取禽兽〔二〕，以祭祀其先祖也〔三〕。或曰：腊者，接也，新故交接，故大祭以报功也〔四〕。汉家火行衰于戌，故曰腊也〔五〕。 
　　〔一〕　大事记解题三、云麓漫钞三、急就篇补注四引作“秦、汉曰腊”。事类赋五、书林事类韵会一００作“夏曰清祀，殷曰嘉平”。世说新语德行篇注引五经要义：“三代名腊：夏曰嘉平，殷曰清祀，周曰大蜡，总谓之腊。’礼记月令疏引蔡邕章句： “夏曰清祀，殷曰嘉平，周曰蜡，秦曰腊。”靖康缃素杂记四：“案礼记外传云：‘蜡祭即腊祭也，夏曰清祀，殷曰嘉平，周谓之蜡祭，秦曰腊。’……风俗通云云，此云‘秦曰腊’，盖汉仍之也。”说与此异。独断说四代腊之别名，仍云：“夏曰嘉平，殷曰清祀，周曰大蜡，汉曰腊。”又与所为月令章句不同，一人之说，而矛盾如此，未知何故。 
　　〔二〕　原无“禽”字，拾补覆校云：“据李善注闲居赋引作‘言猎取禽兽’，一切经音义十四引，亦有‘禽’字，当补入。”今据补。 
　　〔三〕　类聚五、事类赋五、玉堂嘉话六、岁时广记三九“田”作“ 
因”。原本书钞一五五“取”作“ 收”。左传僖公五年正义、文选闲居赋注、岁时广记“ 祭”下无“祀”字。后汉书陈宠传注引作“腊者，岁终祭众神之名”。玄应四分律音义作“腊，猎也，猎取禽兽，祭先祖也，此岁终祭神之名也”，群书通要甲七引作“腊者，岁终大祭也”，靖康缃素杂记作“腊者，远近祭众神之名”，今本脱“岁终祭众神之名也”句，当据补。月令郑注：“腊，谓以田猎所得禽祭也。” 
　　〔四〕　拾补据御览引“故”为“狎猎”二字。器案：玉烛宝典十二、事类赋、书林事类韵会亦作“狎猎”。世说新语德行篇注、宝典、类聚五、御览三三、岁时广记引晋博士张亮议：“传曰：‘腊，接也，祭宜在新故交接也。”俗谓腊之明日为初岁，秦、汉以来有贺，此古之遗语也。”隋书礼仪志二：“开皇四年诏：‘古称腊者，接也，取新故交接。’”即据此为言。急就篇：“祠祀社稷丛腊奉。”颜注：“腊，接也，广祭百神也。”释氏要览下、入众篇经音疏、增辉记皆云：“腊，接也。” 
　　〔五〕　拾补据类聚、御览引校作“ 故此日腊也”，又云：“御览‘ 
故以戌为腊也’。”拾补识语曰： “案下一事，‘故以午祖也’，此当从御览，去‘为’ 字。”器案：后汉书陈宠传注、缃素杂记引俱作“故腊用戌日也”，事类赋作“故以戌为腊”。说文云：“冬至后三戌为腊。”盖以汉火行言之。又礼仪志中注、通典礼四、书钞一五五引魏台访议：“高堂隆曰：‘帝王各以其行之盛而祖，以其终而腊。……火生于寅，盛于午，终于戌，故火家以午祖，以戌腊。’秦静曰：‘古礼出行有祖祭，岁终有蜡腊，无正月必祖之祀。汉氏以午祖，以戌腊。午，南方，故以祖；冬者，岁之终，物毕成，故以戌腊。而小数之学者，因为之说，非典文也。’”成伯玙礼记外传：“周，木德；汉，火德。各以其五行之王日为祖，其休废日为腊也。火王午，木王卯，水王子，金王酉，而腊各用其废日。” 
　　
　　○祖
　　　　谨按：礼传〔一〕：“共工之子曰脩〔二〕，好远游，舟车所至，足迹所达〔三〕，靡不穷览，故祀以为祖神。〔四〕”祖者，徂也。诗云：“韩侯出祖，清酒百壶。〔五〕”左氏传〔六〕：“襄公将适楚，梦周公祖而遣之。〔七〕”是其事也。诗云：“吉日庚午。〔 
八〕”汉家盛于午，故以午祖也〔九〕。 
　　〔一〕　玉函山房辑佚书载风俗通此文，以为荀爽礼传。 
　　〔二〕　史记五宗世家索隐、续汉书礼仪志中注、后汉书马成传注及荀彧传注引“工”下俱有“氏”字。 
　　〔三〕　“达”，马成传注作“逮” 。 
　　〔四〕　朱筠曰：“后汉陈咸传注引此作‘死为祖神’。”器案：通典礼十一引白虎通云： “共工氏之子曰脩，好远游，车舟所至，足迹所达，靡不穷览，故祀以为祖神。”类聚五社部、岁时广记十四祠社神引此文作“故祀以为社神”，与前社神条混，非是。倭名类聚抄一引作“故其死后，祀以为祖神”。 
　　〔五〕　大雅韩奕文。 
　　〔六〕　见昭公七年。 
　　〔七〕　后汉书吴佑传注：“祖道之礼，封土为軷坛也。五经要义曰：‘祖道，行祭，为道路祈也。’周礼：‘大驭掌王玉路以祀及祀軷。’注云：‘祀軷者，封土象山于路侧，以菩刍棘柏为神主，祭之，以车轹軷而去，喻无险难。’” 
　　〔八〕　小雅吉日文。汉书翼奉传： “王者吉午酉也，诗曰：‘吉日庚午。’” 
　　〔九〕　续汉志注、靖康缃素杂记四及五引俱作“汉家火行，火盛于午，故以午日为祖也” 。独断上：“赤帝以戌午祖。”注：“赤帝，炎帝，火行。”类聚四三引魏文帝答繁钦书：“是日戌午，祖于北园。”宋书礼志二、类聚五、书钞一五五、初学记十三引晋嵇含祖道赋序：“祖之在于俗尚矣，自天子至庶人，莫不咸用，有汉卜曰丙午云云。” 
　　
　　○禊
　　　　谨按：周礼〔一〕：“男巫掌望祀望衍，旁招以茅〔二〕；女巫掌岁时，以祓除衅浴。〔三〕”禊者，洁也〔四〕。春者，蠢也，蠢蠢摇动也〔五〕。尚书：“ 以殷仲春，厥民析。〔六〕”言人解析也〔七〕。疗生疾之时，故于水上衅洁之也〔八〕。巳者，祉也〔八〕，邪疾已去，祈介祉也〔一０〕。 
　　〔一〕　春官文。 
　　〔二〕　周礼“望衍”下有“授号” 二字，注：“杜子春云：‘望衍，谓衍祭也；授号，以所祭之名号授之；旁招，以茅招四方之所望祭者。’玄谓：衍读为延，声之误也。望祀，谓有牲粢盛者。延，进也，谓但用币致其神。二者，诅祝所授类造攻说禬禜之神号，男巫为之招。” 
　　〔三〕　拾补云：“见周礼。续汉礼仪志注，‘衅浴’作‘疾病’，文选颜延年曲水诗序注同，初学记、御览皆同。”器案：白帖一、岁华纪丽一、乐府诗集八０、缃素杂记四、岁时广记十八、桑世昌兰亭考十二、群书通要甲六引亦作“疾病”。周礼云： “女巫掌岁时祓除衅浴。”郑注：“岁时祓除，如今三月上巳如水上之类。衅浴，谓以香薰草药沐浴也。” 
　　〔四〕　岁华纪丽“禊”作“祓”，误。续汉志注、南齐书礼志上、文选颜延年曲水诗序注、闲居赋注、白帖、乐府诗集、岁时广记、海录碎事二、书林事类韵会五０“洁”俱作“洁”，南齐书并有“ 言自洁濯也”一句。 
　　〔五〕　续汉志注、乐府诗集不重“ 蠢”字。礼记乡饮酒义：“春之为言蠢也。”汉书律历志：“春，蠢也，物蠢生，迺动运。”释名释天：“春，蠢也，万物蠢然而生也。”春秋繁露王道通三篇又阳尊阴卑篇：“春之为言犹偆偆也。”白虎通五行篇：春之为言偆偆动也。”蠢、偆通假。 
　　〔六〕　尧典文。郎本“民”误“明 ”。吕氏春秋仲春纪高注：“尚书：‘厥民祈。’散布在野。” 
　　〔七〕　“析也”二字原无，拾补据礼仪志注、文选注补，又云：“ 
下尚有脱字。”器案：乐府诗集、兰亭考亦有“析也”二字，今据补正。 
　　〔八〕　朱筠曰：“唐类函岁时部引此作‘盥洁之也’、‘衅’当从类函作‘盥’。”拾补曰：“‘衅’，御览‘盥’。”又云：“此下有脱文，当言‘日用上巳’，下方可承。”器案：曲水诗序注引此文云：“于水上盥洁也。”岁时广记亦作“盥”。闲居赋注引此云：“ 
仲春之时，于水上祓除，故事取于清洁也。”白帖一、岁时广记“洁”作“洁”，海录碎事作“于水上盥洁也”。续汉书礼仪志上：“是月上巳，官民皆洁于东流水上，自（从周举传注）洗濯祓除，去宿垢疢，为大洁。洁者，言阳气布畅，万物讫去，始洁之也。”文选王元长三月三日曲水诗序注引礼传曰： “禊者，洁也，仲春之时，于水上衅洁也。”则风俗通此义，亦本荀爽礼传为说。 
　　〔九〕　拾补云：“己乃十干之己。 ”拾补识语云：“案古书以上辰，上巳连举，意是辰巳之巳，巳之为止，古今达诂，此文释巳为祉，亦佳证矣。”器案：卢说非，徐说是。史记律书：“巳者，言阳气之已尽也。”汉书律历志：“已（音以）盛于巳。” 太玄玄数：“辰巳午。”注云：“巳取其已盛。”淮南天文篇：“巳则生已定也。”说文：“巳，已也，四月阳气已出，阴气已臧，万物见，成文章。”释名释天： “巳，已也，阳气毕布已也，如出有所为，毕已复还而入也。”是汉人皆以辰巳之巳，取终已为义。 
　　〔一０〕“介”原作“分”，朱筠曰：“唐类函引作‘祈介祉也’，‘分’当从类函作‘介 ’。”器案：朱校是，曲水诗序注、又集注残本钞曰、御览三０、岁时广记、纲目集览十一引俱作“介”，今据改正。文选颜延年曲水诗序注引仲长统昌言：“周礼：‘女巫掌岁时，祓除疾病。’禊者，洁也，于水上盥洁也。巳者，祉也，邪疾已去，祈介祉也。” 
　　
　　○司命
　　　　谨按：诗云：“芃芃棫朴，薪之槱之。〔一〕”周礼：“以槱燎祀司中司命。〔二〕”司命，文昌也。司中，文昌下六星也〔三〕。槱者，积薪燔柴也。今民间独祀司命耳〔四〕，刻木长尺二寸为人像，行者檐箧中〔五〕，居者别作小屋，齐地〔六〕大尊重之，汝南余郡亦多有〔七〕，皆祠以□〔八〕，率以春秋之月〔九〕。 
　　〔一〕　大雅棫朴文。 
　　〔二〕　原作“周礼槱燎司中司命” ，今据续汉书祭祀志中注引校改，文见大宗伯。 
　　〔三〕　原作“文昌也司中文昌上六星也”，今据孙诒让说校改。拾补校作“司中、文昌第五星也，司命、文昌第四星也”，覆校云：“ 
今依康成说改，续汉志注所引，亦止云‘文昌上六星也’。”札移曰：“此文当作‘周礼以槱燎祀司中司命，司命（今本涉上脱此二字），文昌也，司中，文昌下（今本讹“上”）六星也’，周礼大宗伯，先郑注云：‘司中，三能三阶也。’司命文昌，犹彼云文昌宫星也。司中文昌下六星，即指三能也。三能即三台六星，在文昌宫之下，开元占经引春秋元命苞云：‘魁下六星，两两而比曰三能。’三能在斗魁下，则亦在文昌之下矣。此篇说五祀社稷，皆不从康成说，卢氏不察，辄依后郑义以改此文，不知仲远自从先郑义也。”器案：仲远与康成同时，仲远撰风俗通义时，盖尚未见三礼郑注也。 
　　〔四〕　续汉志注“独”作“犹”。礼记祭法司命郑注云：“此非大神所祈报大事者也，小神居人之间，司察小过，作谴告者尔。”又曰：“司命主督察三命。”器案：管子法法篇：“有故为其杀生，急于司命也。”史记封禅书：“神君最贵者，曰太一，其佐曰太禁、司命之属。”后汉书赵壹传：“迺收之于斗极，还之于司命。”此即世俗所传南斗注生、北斗注死之说，后世乃以人鬼实之，或以为张仲、或以为文翁，均之不足信也。 
　　〔五〕　拾补云：“‘檐’一作‘置 ’。”器案：续汉志注作“置”。 
　　〔六〕　“地”上原有“天”字，续汉志注无，是，今据删。 
　　〔七〕　续汉志注“余”作“诸”， “有”下有“者”字。 
　　〔八〕　“□”原作“腊”，拾补校作“□”，云：“‘猪’同。”器案：续汉志注作“猪 ”，说文●下云：“以豚祠司命。”卢校是，今据改正。 
　　〔九〕　祭法郑注：“时民家或春秋祠司命。” 　



怪神第九　
 
风俗通义怪神第九〔一〕
　　　　礼：天子祭天地、五岳、四渎，诸侯不过其望也，大夫五祀，士门户，庶人祖〔二〕。盖非其鬼而祭之，谄也〔三〕。又曰：“淫祀无福。〔四〕”是以隐公将祭钟巫〔五〕，遇贼蒍氏〔六〕；二世欲解淫神，阎乐劫弑〔七〕；仲尼不许子路之祷，而消息之节平〔八〕；荀罃不从桑林之祟〔九〕，而晋侯之疾间〔一０〕。由是观之：则淫躁而畏者〔一一〕，灾自取之，厥咎向〔一二〕应，反诚据义，内省不疚者〔一三〕，物莫能动，祸转为福矣。传曰：“神者，申也。〔一四〕怪者，疑也。〔一五〕”孔子称“土之怪为坟羊”〔一六〕，论语：“子不语怪、力、乱、神。〔一七〕”故采其晃着者曰怪神也。 
　　〔一〕　苏颂曰：“神怪九，子抄云：‘三十一。’” 
　　〔二〕　礼记曲礼下：“天子祭天地，祭四方，祭山川，祭五祀，岁遍。诸侯方祀祭山川，祭五祀，岁遍。大夫祭五祀，岁遍。士祭其先。”又王制：“天子祭天地，诸侯祭社稷，大夫祭五祀。天子祭天下名山大川，五岳视三公，四渎视诸侯。诸侯祭名山大川之在其地者。”公羊传僖公三十一年：“天子祭天，诸侯祭土。天子有方望之事，无所不通。诸侯，山川有不在其封内者，则不祭也。”左传哀公六年：“楚昭王曰：‘三代命祀，祭不越望。’” 
　　〔三〕　见论语为政篇。 
　　〔四〕　礼记曲礼下：“非其所祭而祭之，名曰淫祀，淫祀无福。” 
　　〔五〕　见左传隐公十一年及史记鲁世家，集解引贾逵曰：“钟巫，祭名也。” 
　　〔六〕　“蒍”，拾补曰：“左传作 ‘寪’，此从史记。” 
　　〔七〕　事详史记秦本纪二世三年。通鉴三三：“祖母冯太后自养视，数祷祠解。”胡注： “师古曰：‘解音懈。’余按韵书，解音懈者，释‘除也’，祷祠以除灾也。贾公彦曰：‘求福曰祷，祷礼轻；得求曰祠，祠礼重。’” 
　　〔八〕　论语述而篇：“子病，子路请祷，子曰：‘有诸？’子路对曰：‘有之。诔曰：祷尔干上下神祇。’子曰：‘丘之祷久矣。’”世说新语规箴篇：“殷顗病困，……殷荆州……往与顗别，涕零，属以消息所患。” 
　　〔九〕　“祟”，程本误作“崇”，拾补校作“禜”。案下阳城景王祠条亦云：“晋悼不解桑林之祟”，彼文，程本不误，卢校非是。 
　　〔一０〕左传襄公十年：“晋侯惧，还及着雍，疾，卜，桑林见。荀偃、士□欲奔请祷焉，荀罃不可，曰：‘我辞礼矣，彼则以之，犹有鬼神，于彼加之。’晋侯有间。”杜注：“闲，疾差也。” 
　　〔一一〕论衡状留篇：“轻燥早成，祸害暴疾。”淫躁与轻燥义近。 
　　〔一二〕“向”，胡本、郎本、程本作“飨”，拾补曰：“‘响’通，作‘飨’讹。” 
　　〔一三〕论语颜渊篇：“内省不疚，夫何忧何惧？” 
　　〔一四〕五行大义论诸神：“神，申也，万物皆有质，碍屈而不申，神是清虚之气，无所拥滞，故曰申也。”论衡论死篇：“神者，伸也，伸复无已，终而复始。”说文：“申，神也。”杜伯簋：“□孝于皇申且考。”用“申”为“神”字。 
　　〔一五〕未详。淮南泛论注：“疑，怪也。” 
　　〔一六〕国语鲁语下：“季桓子穿井，获如土缶，其中有羊焉，使问之仲尼曰：‘吾穿井而获狗，何也？’对曰：‘以丘之所闻，羊也。丘闻之：木石之怪曰夔□□，水之怪曰龙罔象，土之怪曰坟羊。 ’”又见韩诗外传、史记孔子世家、说苑辩物篇、淮南泛论篇、家语辩物篇、广雅释天、博物志九、搜神记十二。“坟”，它书或作“羵”，说文无羵字。 
　　〔一七〕述而篇文。 
　　
　　○世间多有见怪惊怖以自伤者
　　　　谨按：管子书：“齐公出于泽〔一〕，见衣紫衣〔二〕，大如毂，长如辕，拱手而立〔三〕。还归，寝疾，数月不出〔四〕。有皇士〔五〕者，见公语，惊〔六〕曰：‘物恶能伤公！公自伤也。此所谓泽神委蛇者也，唯霸主乃得见之。’于是桓公欣然笑，不终日而病愈。〔七〕”予之祖父郴〔八〕，为汲令，以夏至日诣见〔九〕主簿杜宣，赐酒〔一０〕，时北壁上有悬赤弩〔一一〕，照于杯〔一二〕，形如蛇〔一三〕，宣畏〔一四〕恶之，然不敢不饮，其日，便得胸腹痛切，妨损饮食，大用羸露，攻治万端，不为愈。后郴因事过至宣家，窥视，问其变故，云：“畏此蛇，蛇入腹中。”郴还听事〔一五〕，思惟良久，顾见悬弩，必是也。则使门下史将铃下〔一六〕侍徐扶辇载〔一七〕宣，于故处设酒，杯中故〔一八〕复有蛇，因谓宣：“ 
此壁上弩〔一九〕影耳，非有〔二０〕他怪。”宣〔二一〕遂解，甚夷怿〔二二〕，由是瘳平，官至尚书，历四郡，有威名焉〔二三〕。 
　　〔一〕　拾补曰：“案此事，今管子书无之，唯庄子达生篇文多与此同，‘齐公’作‘桓公 ’，此脱‘桓’字。又‘出’作‘田’。” 
　　〔二〕　拾补曰：“此下，庄有‘而朱冠’三字。” 
　　〔三〕　庄作“捧其首而立”。 
　　〔四〕　“数月”，庄作“数日”，释文引司马本作“数月”，原本玉篇言部引庄子亦作“ 数月”，与此同。 
　　〔五〕　“皇士”，拾补曰：“庄作 ‘皇子告敖’。” 
　　〔六〕　拾补曰：“‘公语’下，当有‘之’字，否则‘语惊’二字衍。” 
　　〔七〕　庄子达生篇：“桓公田于泽，管仲御，见鬼焉，公抚管仲之手曰：‘仲父何见？’ 对曰：‘臣无所见。’公反，诶诒为病，数日不出。齐士有皇子告敖者曰：‘公则自伤，鬼恶能伤公。夫忿滀之气，散而不反，则为不足；上而不下，则使人善怒；下而不上，则使人善忘；不上不下，中身当心则为病。 ’桓公曰：‘然则有鬼乎？’曰：‘有。沈有履，灶有髻，户内之烦壤，雷霆处之；东北方之下者，倍阿鲑蠪跃之；西北方之下者，则泆阳处之。水有罔象，丘有峷，山有夔，野有仿徨，泽有委蛇。’公曰：‘请问委蛇之状。’皇子曰：‘委蛇其大如毂，其长如辕，紫衣而朱冠。其为物也，恶闻雷车之声，则捧其首而立。见之者殆乎霸。’桓公冁然而笑曰：‘此寡人之所见者也。 ’于是正衣冠与之坐，不终日而不知病之去也。”器案：“ 
委蛇”，字又转作“委维”、“延维”、“委邪”，山海经大荒南经：“苍梧之野，爰有委维。”郭注：“即委蛇也。”又：“岳山有延维。” 又海内经：“有神焉，人首蛇身，长如辕，（郭注：“ 大如车毂，泽神也。”）左右有首，（郭注：“歧头。 ”）衣紫衣，冠□冠，名曰延维，（郭注：“委蛇。” ）人主得而飨食之，伯天下。”郭注：“齐桓公出田于大泽，见之，遂霸诸侯。亦见庄周，作‘朱冠’。”博物志一：“泽有委邪，状如毂，长蛇音也，见之者霸。 ”容斋五笔谓：“委蛇二字凡十二变，一曰委蛇，本于诗羔羊：‘退食自公，委蛇委蛇。’毛公注：‘行可从迹也。’郑笺：‘委曲自得之貌。’委，于危反。蛇音移。左传引此句，杜注云：‘顺貌。’庄子载齐威公泽中所见，其名亦同。”郭璞、洪迈说委蛇，俱引庄子，疑此亦当作庄子。 
　　〔八〕　永乐大典二０三一一引无“ 父”字。西溪丛语上引“郴”误“彬”。后汉书应奉传：“奉字世叔，汝南南顿人也。曾祖父顺，字仲华，生十子，皆有才学。中子叠，江夏太守。叠生郴，武陵太守。郴生奉，奉子劭。”拾补曰：“礼云：‘临文不讳。’今人作父祖行状，空其名，请他人填讳，出于近世，非古也。或遂有不填者，本欲扬名，而深没其名，即并世人尚有不尽知者，况后世乎？此甚不可也。然劭屡斥祖父名，亦所未安。” 
　　〔九〕　“诣见”，西溪丛语、永乐大典作“请”，类聚六０、御览七三八、鼠璞引亦作“ 请”。 
　　〔一０〕拾补云：“此文似倒，当云 ‘主簿杜宣诣见，因赐之酒’，文亦有脱也。”器案：如类聚、御览、大典、丛语、鼠璞所引，文义自通，不必乙补。 
　　〔一一〕御览引“赤弩”作“弓”。 
　　〔一二〕拾补据类聚引“杯”下增“ 中”字。案：书钞一二五、御览、丛语、苕溪渔隐丛话前十一、鼠璞、大典引俱有“中”字。 
　　〔一三〕拾补据类聚引“形”上补“ 其”字。案：书钞、御览、大典引亦有“其”字。 
　　〔一四〕丛语、大典引无“畏”字。 
　　〔一五〕通鉴八九注：“中庭曰听事，言受事察讼于是。汉、魏皆作‘听事’，六朝以来，乃始加厂作厅。” 
　　〔一六〕武梁祠画象有铃下，后汉书酷吏周纡传：“又问铃下。”注：“汉官仪曰：‘铃下、侍合、辟车，此皆以名自定者也。’”世说新语方正篇注引孔氏志怪：“门中一铃下。”爱日斋丛钞一：“ 常子然瑰，本河朔农家，一村数十百家皆常氏，多不通谱。子然既为御史，一村之人，名皆从玉，虽走使、铃下皆然。”通鉴注：“有使令则掣铃以呼之，因以为名。” 
　　〔一七〕“郴还听事”至“扶辇载宣 ”，大典作“后郴使宣”。 
　　〔一八〕大典无“故”字。 
　　〔一九〕御览“弩”作“弓”。 
　　〔二０〕御览无“有”字。 
　　〔二一〕类聚、御览“宣”下有“意 ”字；鼠璞“遂”下有“意”字。 
　　〔二二〕大典“夷怿”作“怡怿”。器案：诗小雅节南山：“既夷既怿。”毛传：“怿，服也。”郑笺：“夷，说也。”正义：“既已和悦，既以怿服。” 
　　〔二三〕器谨案：晋书乐广传：“尝有亲客，久阔不复来，广问其故，答曰：‘前在坐，蒙赐酒，方欲饮，见杯中有蛇，意甚畏之，既饮而疾。’ 于时河南听事壁上有角漆画作蛇，广意杯中蛇，即角影也，复置酒于前处，谓客曰：‘酒中复有所见不？’答曰：‘所见如初。’广乃告其所以，客豁然意解，沉痾顿愈。”困学纪闻十三：“乐广客蛇影，与风俗通所载杜宣事同。”戴埴鼠璞：“大率奇事易失实，虎石、蛇杯，意义略同，皆有二出。”御览二三引抱朴子云：“ 予祖郴，为汲令，以夏至日请主簿杜宣赐酒，北壁上有悬赤弩，照于杯中，形如蛇，宣恶之，及饮得疾。后郴知之，使宣于旧处设酒，于杯中犹有蛇，因谓宣曰：‘ 此弩影耳。’宣遂意解。”继昌以“予祖郴”上，当有 “应劭云”或“风俗通云”等字。案日知录卷二十有引古必用原文条，以为“凡引前人之言，必用原文”，举水经江水注引盛弘之荆州记“所指今上，则南宋文帝以宜都王即帝位之事，古人不以为嫌。”案顾氏所发明甚是，今此抱朴子之“祖郴”，孔颖达五经正义之“大隋 ”，亦其证也，时因此而连类及之。 
　　
　　○世间多有恶梦变难必效
　　　　谨按：晏子春秋：“齐景公病水十日〔一〕，夜梦与二日斗而不胜，晏子朝，公曰〔二〕：‘吾梦与二日斗，寡人不胜，我其死也？’晏子对曰：‘请召占梦者。〔三〕’立〔四〕于闺，使〔五〕以车迎召〔六〕占梦者，至曰：‘曷为见召？’晏子曰〔七〕：‘公梦与二日斗，不胜，恐必死也。〔八〕’占梦者曰：‘请反具〔九〕书。’晏子曰：‘无反书。公无所病，病者阴也〔一０〕，日者，阳也，一阴不胜二阳，公病将已。〔一一〕’居三日，公病大愈，且赐占梦者〔一二〕，曰：‘此非臣之功〔一三〕也，晏子教臣对也。〔一四〕’公召晏子，将赐之〔一五〕，晏子曰：‘占梦者以臣之言对〔一六〕，故有益也。使臣身言之〔一七〕，则不信矣。此占梦者之力也，臣无功焉。’公召吏〔一八〕而使两赐之〔一九〕，晏子不为〔二０〕夺人之功，占〔二一〕梦者不蔽人之能。” 
　　〔一〕　晏子春秋内篇杂下作“卧十数日”，御览三九八引晏子无“ 
卧”字。 
　　〔二〕　晏子“曰”下有“夕者”二字。 
　　〔三〕　史记五帝本纪正义引帝王世纪：“黄帝因梦，求得风后、力牧，因着占梦经十一种。”汉书艺文志数术略杂占有黄帝长柳占梦十一卷，甘德长柳占梦二十卷。 
　　〔四〕　晏子“立”作“出”。 
　　〔五〕　“使”下，拾补曰：“晏子有‘人’字。” 
　　〔六〕　拾补曰：“下‘召’字晏无。” 
　　〔七〕　晏子“曰”下有“夜者”二字。 
　　〔八〕　晏子作“公曰：‘寡人死乎？故请君占梦，是所为也。’” 
　　〔九〕　“具”，晏子作“其”，御览三九八引晏子亦作“其”，俱误，当据此校正。 
　　〔一０〕晏子此句作“公所病者阴也 ”，御览引晏子作“所病者阴也”。 
　　〔一一〕案：晏子此下有“以是对。占梦者入，公曰：‘寡人梦与二日斗而不胜，寡人死乎？’占梦者对曰：‘公之所病阴也，日者阳也，一阴不胜二阳，公病将已。’”四十八字，较此为明皙。拾补据晏子补“占者以是对”五字。 
　　〔一二〕拾补据晏子补重“占梦者” 三字。 
　　〔一三〕拾补曰：“晏‘功’作‘力 ’。”案御览三九八引晏子亦作“功”。 
　　〔一四〕晏子无“对”字。 
　　〔一五〕晏子“将”作“且”。 
　　〔一六〕拾补曰：“‘臣’非，晏作 ‘占’。”今案：孙校本晏子“ 
臣”作“占”，吴覆元本作“臣” ，御览三九八引晏子作“臣”。 
　　〔一七〕“使臣身言之”，晏子作“ 使臣言之”，意林引晏子作“臣若自对”，御览七四三引晏子，作“若使臣言”。器案：尔雅释诂：“身，余，我也。”郭注：“今人亦自呼为身。”疏：“身，自谓也。”通鉴一一八注：“晋人多自称为身。”案韩非子喻老篇：“句践入宦于吴，身执干戈，为吴王先马。 ”身执干戈即亲执干戈也。史记项羽本纪：“宋义乃遣其子宋襄相齐，身送之，至无盐。”身送之即亲送之也。此文身言之，即亲言之也。 
　　〔一八〕郎本“吏”误“使”。 
　　〔一九〕“赐之”下，晏子有“日以 ”二字。 
　　〔二０〕“不为”，拾补云：“二字似倒。”案晏子无“为”字。 
　　〔二一〕晏子“占”上有“以”字。 
　　
　　○城阳景王祠
　　　　谨按：汉书〔一〕：“朱虚侯〔二〕刘章，齐悼惠王子，高祖孙也。宿卫长安，年二十，有气力。高后摄政，诸吕擅恣，章私忿之。尝入侍宴〔三〕饮，章为酒吏，自请曰：‘臣将种也〔四〕，请得军法行酒。〔五〕’有诏可。酒酣〔六〕，章进歌舞〔七〕，已而复曰：‘请为太后耕田歌。〔八〕’太后笑曰：‘顾汝父知田耳〔九〕，若生而为王者子〔一０〕，安知田乎？’ 曰：‘臣知之。深耕广〔一一〕种，立苗欲疏〔一二〕，非其种者，锄而去之。〔一三〕’太后默然。顷之，诸吕有亡酒者〔一四〕，章拔剑追斩之，而还报曰：‘ 
有亡酒一人，臣谨行军法斩之。’太后左右大惊，业许之矣，无以罪也。自是诸吕畏惮，虽大臣亦皆依之〔一五〕。高后崩，诸吕作乱，欲危社稷，章与周勃共诛灭之，尊立文帝，封城阳王，赐黄金千斤，立二年薨。城阳今莒县是也〔一六〕。自琅玡、青州六郡〔一七〕，乃渤海都邑乡亭聚落〔一八〕，皆为立祠〔一九〕，造饰五二千石车〔二０〕，商人次第为之，立服带绶，备置官属，烹杀讴歌，纷籍连日，转相诳曜，言有神明，其谴问祸福立〔二一〕应，历载弥久，莫之匡纠，唯乐安太守〔二二〕陈蕃、济南相曹操，一切禁绝，肃然政清〔二三〕。陈、曹之后，稍复如故〔二四〕，安有鬼神，能为病者哉？予为营陵令〔二五〕，以为章本封朱虚，并食此县，春秋国语：“以劳定国，能御大灾。〔二六〕”凡在于他，尚列祀典。章亲高祖之孙〔二七〕，进说耕田，军法行酒，时固有大志矣。及诛诸吕，尊立太宗，功冠天下，社稷已宁，同姓如此，功烈如彼，余郡禁之可也，朱虚与莒，宜常血食〔二八〕。于是乃移书曰：“到闻此俗，旧多淫祀，糜〔二九〕财妨农，长乱积惑，其侈可忿，其愚可愍〔三０〕。昔仲尼不许子路之祷，晋悼不解桑林之祟，死生有命〔三一〕，吉凶由人〔三二〕，哀我〔三三〕黔黎，渐染迷谬，岂乐也哉？莫之征〔三四〕耳。今条下〔三五〕禁，申约吏民，为陈利害，其有犯者，便收朝廷；若私遗脱，弥弥不绝，主者髡截〔三六〕，叹无及已。城阳景王，县甚尊之。惟王弱冠，内侍帷幄，吕氏恣睢，将危汉室，独先见识，权发酒令，抑邪〔三七〕扶正，忠义洪毅，其歆禋祀，礼亦宜之；于驾乘烹杀，倡优男女杂错，是何谓也？三边纷〔三八〕拏，师老〔三九〕器弊，朝廷旰食〔四０〕，百姓嚣然〔四一〕。礼兴在有，年饥则损〔四二〕。自今听岁再祀，备物〔四三〕而已，不得杀牛，远近他倡，赋会宗〔四四〕落，造设纷华，方廉察之，明为身计，而复僭失，罚与上同。明除见处，勿后中觉。” 
　　〔一〕　高五王传。 
　　〔二〕　水经巨洋水注引地理风俗记：“朱虚县，丹山在西南，丹水所出，东入海，丹水由朱虚丘阜矣，故言朱虚。” 
　　〔三〕　“宴”，汉书作“燕”，古通。 
　　〔四〕　史记陈涉世家：“陈胜曰： ‘王侯将相，宁有种乎？’” 
　　〔五〕　汉书“军”上有“以”字。 
　　〔六〕　史记高纪集解、玄应一切经音义十三、又五七引应劭曰：“ 
不醉不醒曰酣。” 
　　〔七〕　汉书“舞”作“舞”。 
　　〔八〕　汉书作“请为太后言耕田” ，史记齐悼惠王世家作“请为太后言耕田歌”，师古曰：“欲申讽喻也。” 
　　〔九〕　师古曰：“顾，念也。汝父，谓高帝也。” 
　　〔一０〕汉书无“者”字。 
　　〔一一〕“广”，汉书作“穊”，史记同。 
　　〔一二〕师古曰：“穊，稠也。穊种者，言多生子孙也。疏立者四散置之，令为藩辅也。穊音冀。” 
　　〔一三〕师古曰：“以斥诸吕也。” 
　　〔一四〕师古曰：“避酒而逃亡。” 
　　〔一五〕汉书作“虽大臣皆依朱虚侯，刘氏为彊”。 
　　〔一六〕汉书诸侯王表云：“都莒。 ” 
　　〔一七〕后汉书史弼传注引应劭汉官仪：“济南、乐安、齐国、北海、东莱、平原六郡，青州所管也。青州在齐国临淄。” 
　　〔一八〕文选东京赋注：“小于乡曰聚。”又吴都赋注：“落，居也。” 
　　〔一九〕后汉书刘盆子传：“军中常有齐巫，鼓舞祠城阳景王，以求福助。巫狂言：‘景王大怒曰：当为县官，何故为贼？’”注：“以其定诸吕，安社稷，故郡国皆为立祠焉，盆子承其后，故军中祠之。”又耿弇传注引伏琛齐地记：“小城内有汉景王祠。”又琅邪孝王京传：“京国中有城阳景王祠，吏人奉祠，神数下，言宫中多有不便利。”水经渭水注：“赤眉樊崇于县郭北设坛祠城阳景王。” 
　　〔二０〕拾补云：“造二千石车五两也，故下云‘商人次第为之’，其非一车明矣。魏志太祖纪注引魏书云：‘贾人或假二千石舆服导从，作倡乐。’文各不同也。” 
　　〔二一〕“立”，胡本作“历”。 
　　〔二二〕“太守”，原作“太傅”，寻后汉书陈蕃传，书钞七四引谢承后汉书，俱作“蕃为乐安太守”，此作“太傅”，误。水经济水注引应劭地理风俗记：“临济，乐安太守治。” 
　　〔二三〕三国志魏书武纪：“光和末，迁为济南相，禁断淫祀，奸宄逃窜，郡界肃然。”注引魏书曰：“初，城阳景王刘章以有功于汉，故其国为立祠，青州诸郡，转相仿效，济南尤盛，至六百余祠，贾人或假二千石舆服导从，作倡乐，奢侈日甚，民坐贫穷，历世长吏，无敢禁绝者。太祖到，皆毁坏祠屋，止绝官吏民不得祠祀。及至秉政，遂除奸邪鬼神之事，淫祠由此遂绝。”又注引魏武故事载自明本志令：“故在济南，始除残去秽。”又注引魏书：“黄巾移书太祖云：‘ 
昔在济南，毁坏神坛，其道乃与中黄太乙同，似若知道。’”俱指此事。抱朴子内篇道意：“魏武禁淫祀之俗，而洪庆来假。”宋书礼志四：“ 汉时城阳人以刘章有功于汉，为之立祠，青州诸郡，转相放效，济南尤甚；及魏武帝为济南相，皆毁之。”通典礼十五：“魏武王秉汉政，普除淫祀。”陈蕃事未详。 
　　〔二四〕搜神记七：“元康五年…… 蛇入临淄汉城阳景王祠。”是晋时尚有此祠也。 
　　〔二五〕汉书地理志注：“应劭曰： ‘师尚父封于营丘，陵亦丘也。’”意林引风俗通：“ 余为营陵令，正触太岁，主簿令余东北上，余不从，在事五月，迁太山守。” 
　　〔二六〕国语鲁语上：“夫圣王之制祀也，法施于民则祀之，以死勤事则祀之，以劳定国则祀之，能御大灾则祀之，能扞大患则祀之；非是族也，不在祀典。昔烈山氏之有天下也，其子曰柱，能殖百谷百蔬，夏之兴也，周弃继之，故祀以为稷。共工氏之伯九有也，其子曰后土，能平九土，故祀以为社。黄帝能成命百物，以明民共财，颛顼能修之，帝喾能序三辰以固民，尧能单均刑法以仪民，舜勤民事而野死，鲧鄣洪水而殛死，禹能以德脩鲧之功，契为司徒而民辑，冥勤其官而水死，汤以宽治民而除其邪，稷勤百谷而山死，文王以文昭，武王以武烈去民之秽；故有虞氏禘黄帝而祖颛顼，郊尧而宗舜；夏后氏禘黄帝而祖颛顼，郊鲧而宗禹；商人禘舜而祖契，郊冥而宗汤；周人禘喾而郊稷，祖文王而宗武王。幕能帅颛顼者也，有虞氏报焉；杼能帅禹者也，夏后氏报焉；上甲微能帅契者也，商人报焉；高圉大王能帅稷者也，周人报焉。凡禘、郊、宗、祖、报，此五者，国之典祀也；加之以社稷山川之神，皆有功烈于民者也；及前哲令德之人，所以为明质也；及天之三辰，民所以瞻仰也；及地之五行，所以生殖也；及九州名山泽，所以出财用也：非是，不在祀典。” 又见礼记祭法。 
　　〔二七〕在亲戚称谓上加以亲字，以示其为直系亲属或最亲近之戚属。史记淮南王传：“大王亲高皇帝孙。”又梁孝王世家：“李太后亲平王之大母也。”春秋繁露竹林篇：“齐顷公亲齐桓公之孙。” 说苑善说篇：“鄂君子皙亲楚王母弟也。”晋书武悼杨皇后传：“贾妃亲是其女。”此数亲字义并同。 
　　〔二八〕后汉书邓禹传注：“血祀，谓祭庙杀牲，取血以告神也。”此血食义同。 
　　〔二九〕“糜”，朱藏元本、两京本、胡本、郎本、钟本、郑本、奇赏本作“靡”，“靡” “糜”古通。汉书文纪后元年诏：“为酒醪以靡谷者多。”师古曰：“靡音糜。” 
　　〔三０〕论语公冶长：“其知可及也，其愚不可及也。” 
　　〔三一〕论语颜渊：“死生有命，富贵在天。” 
　　〔三二〕左传僖公十六年：“吉凶由人。” 
　　〔三三〕“我”，大德本以下各本俱作“哉”，此从宋本。 
　　〔三四〕“征”，拾补曰：“‘惩’ 同。” 
　　〔三五〕“下”，元作“丸”，郎本、程本、奇赏本作“下”，今据改正。 
　　〔三六〕主者，主事之吏。汉书王陵传：“上亦问左丞相平，平曰：‘各有主者。’上曰： ‘主者为谁乎？’平曰：‘陛下即问决狱责廷尉，问钱谷责治粟内史。’”后汉书何敞传：“二府闻敞行，皆遣主者随之。”注：“主者，谓主知盗贼之曹也。” 
　　〔三七〕“邪”，严辑全后汉文误作 “雅”。 
　　〔三八〕三边，指北、西、南三边，当时又称为三方或三垂。“纷”，郎本、全后汉文作“ 分”。汉书霍去病传：“汉、匈奴相纷拏，杀伤大当。 ”师古曰：“纷拏，乱相持搏也。”盐铁论和亲篇：“ 祸纷拏而不解。”后汉书冯衍传：“祸拏未解，兵连不息。” 
　　〔三九〕左传僖公四年：“师老矣。 ” 
　　〔四０〕左传昭公二十年：“楚君大夫其旰食乎。”杜注：“旰，晏也。” 
　　〔四一〕文选养生论：“终朝未食则嚣然思食。”李注：“嚣然，饥意也。” 
　　〔四二〕周礼地官大司徒：“以荒政十有二聚万民，七曰眚礼。”注：“眚礼，谓杀吉礼也。”又司农注：“眚礼，掌客职所谓‘凶荒杀礼’者也。”诗野有死□传：“凶荒则杀礼。”又有狐序：“古者，凶荒则杀礼。” 
　　〔四三〕易系辞上：“备物致用。” 
　　〔四四〕楚辞招魂：“室家遂宗。” 注：“宗，众也。” 
　　　　九江〔一〕逡〔二〕遒有唐、居二山〔三〕，名〔四〕有神，众巫共为取公妪〔五〕，岁易〔六〕，男不得复娶，女不得复嫁，百姓苦〔七〕之。 
　　〔一〕　汉书地理志注：“应劭曰： ‘江自庐江寻阳分为九。’” 
　　〔二〕　“逡”，拾补曰：“前、后汉志俱作‘浚’。”器案：后汉书宋均传、册府元龟六八九俱作“浚”，此盖涉下文偏旁而误。 
　　〔三〕　“二”字原无，据拾补校补。拾补曰：“宋均传作‘唐、后二山’，作‘二山’是。”器案：续汉书郡国志，浚遒县属九江郡，刘昭补注：“案宋均传，县有唐、后二山。”俱作“唐、后二山 ”，应氏作“唐居山”误。惟宋均传注以浚遒县属庐江郡亦误，当据此及郡国志校正。 
　　〔四〕　“名”，拾补据宋均传校作 “各”。 
　　〔五〕　宋均传：“众巫遂取百姓男女，以为公妪。”注：“以男为山公，以女为山妪，犹祭之有尸主也。” 
　　〔六〕　拾补据宋均传，于“岁”下补“岁改”二字。 
　　〔七〕　“苦”，大德本误描作“若 ”，徐本从之，非是。 
　　　　谨按：时太守宋均到官，主者白出钱，给聘男〔一〕女，均曰：“众巫与神合契，知其旨欲，卒取小民不相当。”于是敕条巫家男女以备公妪〔二〕，巫扣头服罪，乃杀之，是后遂绝〔三〕。 
　　〔一〕　“男”下原有“子”字，拾补云：“‘子’字衍。”今据删订。 
　　〔二〕　宋均传作“均乃下书曰：‘ 自今以后，为山娶者，皆娶巫家，勿扰良民。’” 
　　〔三〕　抱朴子内篇道意：“宋庐江罢绝山祭，而福禄永终。”“宋庐江”亦当作“宋九江 ”。 
　　　　会稽〔一〕俗多淫祀〔二〕，好卜筮〔三〕，民一〔四〕以牛祭，巫祝赋敛受谢，民畏其口，惧被祟，不敢拒逆〔五〕；是以财尽于鬼神，产匮于祭祀。或贫家不能以时祀，至竟言不敢食牛肉〔六〕，或发病且死，先为牛鸣，其畏惧如此。 
　　〔一〕　水经河水注、御览一五七引应劭汉官仪：“凡郡或以号令，禹合诸侯，大计东冶之山，会稽是也。” 
　　〔二〕　意林引无“俗”字。 
　　〔三〕　汉书文纪注引应劭曰：“龟曰兆，筮曰卦，卜以荆灼龟。” 
　　〔四〕　后汉书第五伦传“一”作“ 常”。 
　　〔五〕　自“巫祝赋敛”至此，第五伦传、后汉纪十及册府元龟六八九俱无此文。 
　　〔六〕　“肉”原作“害”，卢校作 “肉”。器案：“害”即“●”讹，卢校是也，今从之。“或贫家”以下至此，后汉纪作“或家贫不能以时祷祀，至讳言牛，不敢食其肉”，后汉书作“其自食牛肉而不以荐祠者”。 
　　　　谨按：时太守司空第五伦到官，先禁绝之〔一〕，掾吏〔二〕皆谏，伦曰：“夫建功立事在敢断〔三〕，为政当信经义〔四〕，经〔 
五〕言：‘淫祀无福〔六〕’，‘非其鬼而祭之，谄也。〔七〕’律‘不得屠杀少齿。〔八〕’令鬼神有知〔九〕，不妄饮食〔一０〕民间；使其无知，又何能祸人。”遂移书属县，晓谕百姓：“民不得有出门之祀〔一一〕，督课部吏，张设罪罚，犯，尉以下坐，祀〔一二〕依讬鬼神，恐怖愚民，皆按论之。有屠牛〔一三〕，辄行罚。”民初恐怖，颇摇动不安，或接祝〔一四〕妄言，伦敕之愈急，后遂断，无复有祸祟矣〔一五〕。 
　　〔一〕　意林引作“严科绝之”。自此以下，至“又何能祸人”，后汉书无。 
　　〔二〕　汉制，太守属官有五官掾、门下掾、文学掾等。 
　　〔三〕　后汉纪作“在于为政”。 
　　〔四〕　此亦西汉人昌言以经术饰吏事之义。 
　　〔五〕　“经”字原无，今据后汉纪订补。 
　　〔六〕　礼记曲礼下：“非其所祭而祭之，名曰淫祀，淫祀无福。”郑注：“妄祭，神不飨。” 
　　〔七〕　论语为政：“非其鬼而祭之，谄也。”郑注：“人神曰鬼。非其祖考而祭之者，是谄求福。” 
　　〔八〕　后汉纪无此句。汉人以经目律，故律与经简同长二尺四寸，此尤经、律并重之证。汉人称牛马年龄为齿，此引汉律，即谓畜牲少齿，不得屠杀也。淮南说山篇高注：“王法禁杀牛，民犯禁杀之者诛。”魏新律序：“汉贼律有欺谩、诈伪，逾封、矫制，贼伐树木，杀伤人畜产，及诸亡印、储峙不办。” 
　　〔九〕　后汉纪有“而祭之”三字。 
　　〔一０〕后汉纪“食”下有“于”字。 
　　〔一一〕盐铁论散不足篇：“古者，庶人鱼菽之祭，春秋修其祖庙，士一庙，大夫三，以时有事于五祀，盖无出门之祭。” 
　　〔一二〕拾补云：“‘祀’字疑衍。 ” 
　　〔一三〕“牛”原作“生”，拾补云：“疑‘牛’。”按后汉书、后汉纪俱作“牛”，今据改。 
　　〔一四〕“接祝”，拾补曰：“伦传作‘祝诅’。” 
　　〔一五〕抱朴子内篇道意：“第五公诛除妖道，而既寿且贵。” 
　　
　　○鲍君神〔一〕
　　　　谨按：汝南鲖阳〔二〕有于田〔三〕得□者，其主未往取也，商车十余乘经泽中行，望见此□着绳，因持去，念其不事〔四〕，持一鲍鱼〔五〕置其处。有顷，其主往，不见所得□，反见鲍君〔六〕，泽中非人道路，怪其如是，大以为神〔七〕，转相告语，治病求福，多有效验，因为起祀舍〔八〕，众巫数十，帷〔九〕帐钟鼓，方数百里皆来祷祀，号鲍君神〔一０〕。其后数年，鲍鱼主来历祠下，寻问其故，曰：“此我鱼也，当有何神。”上堂取之，遂〔一一〕从此坏〔一二〕。传曰：“物之所聚斯有神。”言人共奖成〔一三〕之耳。 
　　〔一〕　韩非子说林上：“涸泽蛇将徙，有小蛇谓大蛇曰：‘子行而我随之，人以为蛇之行者耳，必有杀子；不如相衔，负我以行，人以为我为神君也。’”则称神异为君，战国时已如是，此书之鲍君、李君，义正如是。 
　　〔二〕　汉书地理志注、水经汝水注引应劭曰：“县在鲖水之阳。” 
　　〔三〕　“于田”，辨惑编一引作“ 男子”。 
　　〔四〕　拾补曰：“抱朴子作‘犹念取之不事’。”辨惑编“不事”下有“而得”二字。 
　　〔五〕　史记货殖传：“鲍千钧。” 索隐：“渍曰鲍。”汉书货殖传注，师古曰：“鲍，今之□鱼也。”玉篇：“□，盐渍鱼也。”说文：“鲍，饐鱼也。”饐即□之变文。 
　　〔六〕　朱藏元本、仿元本、两京本、胡本、郎本、程本、钟本、辨惑编、广博物志十四， “君”作“鱼”。 
　　〔七〕　此二句，辨惑编作“怪之以为神”。 
　　〔八〕　“祀”，拾补云：“疑‘祠 ’。”器案：广博物志正作“祠”，辨惑编“起祀舍” 作“立庙”。抱朴子内篇道意作“因共为起屋立庙”。 
　　〔九〕　“帷”，广博物志作“帏” 。 
　　〔一０〕“君”，辨惑编作“鱼”。 
　　〔一一〕“遂”，辨惑编作“庙”。 
　　〔一二〕抱朴子内篇道意：“昔汝南有人于田中设绳罥以捕獐，而得者，其主未觉，有行人见之，因窃取獐（以上十六字，据太平广记三一五引抱朴子补）而去，犹念取之不事，其上有鲍鱼者，乃以一头置罥中而去。本主来，于罥中得鲍鱼，怪之以为神，不敢持归。于是村里闻之，因共为起屋立庙，号为鲍君；后转多奉之者，丹楹藻梲，钟鼓不绝，病或有偶愈者，则谓有神，行道经过，莫不致祀焉。积七八年，鲍鱼主后行过庙下，问其故，人具为之说，其鲍鱼主乃曰： ‘此是我鱼耳，何神之有。’于是乃息。”即本应氏此文。刘敬叔记鳣父庙事，与此为同一类型之故事，其异苑五曰：“会稽石亭埭有大枫树，其中空朽，每雨水，辄满溢。有估客载生鳣至此，聊放一头于朽树中，以为狡狯；村民见之，以为鱼鳣非树中之物，咸谓是神，乃依树起屋，宰牲祭祀，未尝虚日，因遂名鳣父庙；人有祈祷及秽慢，则祸福立至。后估客返，见其如此，即取作臛，于是遂绝。” 
　　〔一三〕国语周语中：“以奖王室。 ”韦注：“奖，成也。” 
　　
　　○李君神
　　　　谨按：汝南南顿〔一〕张助，于田中种禾〔二〕，见李核〔三〕，意欲持去，顾见空桑中有土，因殖种，以余浆溉灌〔四〕，后人见桑中反复生李，转相告语〔五〕，有病目痛者，息阴下〔六〕，言李君令我目〔七〕愈，谢以一豚〔八〕。目痛小疾，亦行自愈〔九〕。众犬吠声〔一０〕，因盲者得视，远近翕赫，其下车骑常数千百，酒肉滂沱〔一一〕。闲一岁余〔一二〕，张助远出来还〔一三〕，见之，惊云〔一四〕：“此有何神，乃我所种耳。〔一五〕”因就斫也。〔一六〕 
　　〔一〕　史记楚世家正义、汉书地理志注引应劭曰：“大顿子国，姬姓也，逼于陈，后南徙，故曰南顿也。” 
　　〔二〕　太平广记三一五引作“南顿人张助者，耕于田中，种禾”。 
　　〔三〕　拾补云：“抱朴子‘核’作 ‘栽’。”器案：太平广记引“ 
见”下有“一”字，抱朴子道意篇亦有“一”字。 
　　〔四〕　广记引作“及掘取之，以湿土封其根，置空桑中，遂忘取之，助后作远职，不在” ，文与此异，与抱朴子同，详见下注。 
　　〔五〕　广记引作“其后里中人见桑中忽生李，谓之神”，抱朴子同。 
　　〔六〕　广记引作“荫息此桑下，因祝之”，抱朴子同。 
　　〔七〕　“目”，大德本误描作“自 ”。 
　　〔八〕　广记引作“言李君能令我目愈者谢一豚”，抱朴子“豚”作“□”。 
　　〔九〕　广记引作“其目偶愈，便杀豚祭之”，抱朴子同。 
　　〔一０〕注见正失篇。 
　　〔一一〕广记引作“传者过差，便言此树能令盲者得视，远近翕然，互来请福，其下常车马填溢，酒肉滂沱”，抱朴子同。 
　　〔一二〕广记作“如此数年”，抱朴子同。 
　　〔一三〕广记引“远出”作“罢职” ，抱朴子同。 
　　〔一四〕广记引作“乃曰”，抱朴子同。 
　　〔一五〕广记引作“此是我昔所置李核耳，何有神乎”，抱朴子同。 
　　〔一六〕广记引作“乃斫去”，抱朴子作“乃斫去，便止也”，搜神记五作“因就斫之”。案太平广记所引风俗通，与应氏文异，而与葛氏文合，则今本为后人所删改者多矣。 
　　
　　○石贤士神〔一〕
　　　　谨按：汝南汝阳〔二〕彭氏墓路头立一石人〔三〕，在石兽后。〔四〕田家老母，到市买数片饵〔五〕，暑热行疲，顿息石人下小瞑，遗一片饵去，忽不自觉〔六〕。行道人有见者，时客适会，问何〔 
七〕因有是饵？客聊调之〔八〕：“石人能治病，愈者来谢之。”转语〔九〕：“头痛者摩石人头，腹痛者摩其〔一０〕腹，亦还自摩，他处放此。〔一一〕”凡人病自愈者，因言得其福力〔一二〕，号曰贤士〔一三〕；辎辇毂击〔一四〕帷帐绛天〔一五〕，丝竹之音，闻数十里，尉部常往护视〔一六〕，数年亦自歇，沫〔一七〕复其故矣〔一八〕。 
　　〔一〕　“神”，胡本作“传”，拾补云：“‘传’讹。”器案：太平广记三一五引抱朴子载此事，标题为着饵石人。 
　　〔二〕　汉书地理志汝南郡汝阳注，应劭曰：“汝水出弘农，入淮。” 
　　〔三〕　拾补曰：“御览八六０作‘ 墓近大道，有一石人’。”器案：抱朴子道意篇作“汝阳（从太平广记三一五引）彭氏墓近大道，墓口有一石人”。 
　　〔四〕　封氏闻见记六引作“汝南彭氏墓头，立石人石兽”。 
　　〔五〕　御览七四一引“饵”作“饼 ”，抱朴子作“饼”，广记引抱朴子又作“饵”，二字形义俱近。 
　　〔六〕　封氏闻见记引作“暑热行疲，息石人下，遗一片饵”，御览七四一引作“田家老母市饼，置道边石人头上，既而忘之”，又八六０引作“ 田家老母到市买数片饵以归，过荫墓树下，以饵着石人头，忽去而忘之”。抱朴子作“田家老母到市买数片饼以归，天热，过荫彭氏墓口树下，以所买之饼，暂着石人头上，忽然便去，而忘取之”。 
　　〔七〕　“何”字原无，据拾补校补。 
　　〔八〕　闻见记作“客来见，道行人因调之云”。 
　　〔九〕　闻见记作“石人能愈病，人来谢者，转相告语”，御览两引俱作“转以相语”，抱朴子亦作“转以相语”，此文省二字，义反晦，当据补。 
　　〔一０〕“其”，御览两引俱作“石人”，抱朴子同。 
　　〔一一〕“放此”，原作“于此”，拾补曰：“二字疑有讹脱。”器案：“于”为“放”形近之误，韩鄂四时纂要卷一“占月影”下云：“他月仿此。”“黑道”下云：“他月仿此。”“推六道”下云：“ 
他月仿此。”句法放此，放、仿古通。御览十六引京氏律术：“孟春之月，则太簇为宫，沽洗为商，●宾为角，南吕为征，应钟为羽，大吕为变宫，夷则为变征，他月效此也。”（据宋本）“效此” 亦是“ 
放此”之误。他处放此者，谓于人身上他处有病痛者，即于其处摩石人，亦还自摩也。 
　　〔一二〕“力”，封氏闻见记作“乃 ”，秦本仍作“力”。 
　　〔一三〕封氏闻见记作“石贤士”，御览八六０作“贤君”，准“鲍君”、“李君”例，作 “贤君”是。 
　　〔一四〕封氏闻见记“辇”作“骈” 。 
　　〔一五〕“天”，郎本、程本作“缯 ”，拾补云：“‘绛天’二字见封燕然山铭，旧作‘绛缯’，误。”器案：文选张衡思玄赋：“扬芒熛而绛天兮。”吕延济注：“绛，赤也，言南方火气盛芒角，天为赤色也。”续汉书百官志五补注引汉官仪：“烟炎绛天。”隶释十二执金吾丞武荣碑：“□旗绛天。”宋书索虏传：“长沙王义欣檄司兖二州云：‘红旗绛天。’ ”此俱作“绛天”之证。抱朴子外篇诘鲍：“ 
流血绛路。”梁书武纪上：“移檄京邑文：‘朱旗绛寓。’”用法相同。封氏闻见记一本 “绛”作“障”，傅玄魏德颂：“朱旗翳天。”，障、翳义近。 
　　〔一六〕汉代都尉于郡内分部而治，故称尉部。说文：“护，救视也。” 
　　〔一七〕“沫”，何本、郎本、程本、郑本作“末”，汉书沟洫志注，师古曰：“沫音本末之末。”封氏闻见记作“数年稍自休歇”。 
　　〔一八〕御览七四一引作“后饼母为说乃止”，又八六０引作“数年前饵母闻之，为人说之，乃无复往者”。此文省饵母申说事，当据补。抱朴子道意篇：“汝阳彭氏墓近大道，墓口有一石人。田家老母到市买数片饼以归，天热，过荫彭氏墓口树下，以所买之饼，暂着石人头上，忽然便去，而忘取之。行路人见石人头上有饼，怪而问之，或人（太平广记引“人” 下有“调”字）云：‘此石上（广记作“人”）有神，能治病，愈者以饼来谢之。’如此转以相语，云：‘头痛者摩石人头，腹痛者摩石人腹，亦还以自摩，无不愈者。’遂千里来就石人治病，初但鸡肋（广记作“初具鸡豚”），后用牛羊，为立帷帐，管弦不绝，如此数年。忽日前忘饵母闻之，乃为人说，始无复往者。”即袭用此文。 
　　
　　○世间多有亡人魄持其家语声气，所说良是
　　　　谨按：陈国张汉直，到〔一〕南阳从京兆尹〔二〕延叔坚读〔三〕左氏传〔四〕，行后数月，鬼物〔五〕持其女弟言〔六〕：“我病〔七〕死丧在陌上，常苦饥〔八〕寒，操一〔九〕量〔一０〕不借，〔一一〕挂屋〔一二〕后楮〔一三〕上，傅〔一四〕子方送我五百钱，在北墉〔一五〕中〔一六〕，皆亡〔一七〕取之。又买〔一八〕李幼一头牛〔一九〕，本券〔二０〕在书箧中。”往求索之〔二一〕，悉如其言。妇尚不知有此妹〔二二〕，新从□〔二三〕家来〔二四〕，非其所及〔二五〕。家〔二六〕人哀伤，益以为审。父母诸弟，衰绖到来〔二七〕迎丧，去精舍〔二八〕数里，遇汉直与诸生十余人相随〔二九〕，汉直顾见其家〔三０〕，怪其如此。家见汉直，谓其鬼也〔三一〕，惝惘〔三二〕良久〔三三〕。汉直乃前为父拜〔三四〕，说其本末，且悲且喜〔三五〕。凡所闻见，若此非一。夫死者、澌也，鬼者、归也，精气消越，骨肉归于土也〔三六〕。夏后氏用明器，殷人用祭器，周人兼用之，视民疑也〔三七〕。子贡问孔子：“死者其有知乎？”曰：“赐，尔死自知之，由未晚也。〔三八〕”董无心云〔三九〕：“杜伯死，亲射宣王于镐京〔四０〕，子以为桀、纣所杀，足以成军，可不须汤、武之众。〔四一〕”古事既察，且复以今验之。人相啖食，甚于畜生。凡菜肝〔四二〕鳖瘕〔四三〕，尚能病人。人用物精多〔四四〕，有生之最灵者也〔四五〕，何不芥蒂于其胸腹〔四六〕，而割裂之哉？犹〔四七〕死者无知审〔四八〕矣。而时有汉直为狗鼠之所为〔四九〕。 
　　〔一〕　太平广记三一六引“到”作 “至”。 
　　〔二〕　续汉书百官志四：“河南尹一人，主京都特奉朝请。其京兆尹、左冯翊、右扶风，三人，汉初都长安，皆秩中二千石，谓之三辅。中兴都洛阳，更以河南郡为尹，以三辅陵庙所在，不改其号，但减其秩。”御览一五七引汉官仪：“京兆，绝高曰京，京，大也。十亿曰兆，欲令帝都殷盛也。”续汉书郡国志一注引应劭汉官曰：“尹，正也。郡府听事壁诸尹画赞，肇自建武，讫于阳嘉，注其清浊进退，所谓不隐过，不虚誉，甚得述事之实，后人是瞻，足以劝惧，虽春秋采毫毛之善，贬纤介之恶，不避王公，无以过此，尤着明也。” 
　　〔三〕　广记引“读”作“学”，搜神记十七亦作“学”。 
　　〔四〕　后汉书延笃传：“延笃字叔坚，南阳犨人也，少从颍川唐溪典受左氏传，旬日能讽诵之，典深敬焉。桓帝以博士征，拜议郎，与朱穆、边韶共着作东观，稍迁侍中，迁左冯翊，又徙京兆尹。先是陈留边凤为京兆尹，亦有能名，郡人为之语曰：‘前有赵、张、三王，后有边、延二君。’” 
　　〔五〕　史记齐悼惠王世家：“及魏勃少时，欲求见齐相曹参，家贫无以自通，乃常独早夜扫齐相舍人门外，相舍怪之，以为物而伺之，得勃。” 索隐：“姚氏云：‘物，怪物。’”又留侯世家赞：“ 学者多言无鬼神，然言有物。”说文：“●，老物精也。”论衡订鬼篇：“鬼者，老物精也。” 
　　〔六〕　广记、搜神记作“持其妹，为之扬言曰”。 
　　〔七〕　“病”原作“痛”，拾补校作“病”，案广记、搜神记正作“病”，今据改正。 
　　〔八〕　“饥”，程本、郑本、广记作“饥”。 
　　〔九〕　“一”，广记作“一三”，搜神记作“二三”。 
　　〔一０〕匡谬正俗七：“或问曰：‘ 今人呼履舄屐屩之属一具为一量，于义何邪？’答曰： ‘字当作“两”，诗云：葛屦五两者，相偶之名，履之属二乃成具，故谓之两，两音转变，故为量耳。’” 
　　〔一一〕“借”，郎本、程本误“措 ”。方言四：“菲履麻作者谓之不借。”释名释衣服： “齐人谓草履曰屝，屝，皮也，以皮作之，或曰不借，言贱易有，宜各自蓄之，不假借人也。”古今注：“不借者，草履也，以其轻贱易得，故人人自有，不假借于人，故名不借也。”仪礼丧服传绳屝注、说文綼下、盐铁论散不足篇俱作“不借”，贾疏云：“谓之不借者，此凶荼履，不得从人借，亦不得借人。”则又与轻贱之义异。孟子尽心篇：“犹弃敝蹝也。”赵注、齐民要术杂说引四民月令作“不惜”。又释名：“齐人云‘搏腊 ’。”周礼夏官弁师玉□，郑读如薄借綦之綦，俱一音之转也。 
　　〔一二〕“屋”原作“柴”，今据广记、搜神记校改。 
　　〔一三〕“楮”原作“昔”，今据广记、搜神记校改。 
　　〔一四〕“傅”原作“传”，拾补校作“傅”，案广记正作“傅”，今据改正。 
　　〔一五〕“墉”，拾补校作“牖”。案：广记作“牖”，搜神记作“ 
墉”。 
　　〔一六〕“中”，广记、搜神记作“ 下”。 
　　〔一七〕“亡”，拾补校作“忘”。案：广记作“忘”，搜神记作“ 
亡”，古通。 
　　〔一八〕“买”字原无，拾补校补。今案：广记、搜神记正有“买”字，今据补。 
　　〔一九〕“一头牛”，广记作“牛一头”。 
　　〔二０〕朱筠曰：“何氏汉魏丛书本作‘文券’，大德本作‘杰’字，不可解。”案大德本及朱藏元本俱作“本券”，朱说不可信。 
　　〔二一〕“往求索之”，广记作“往索”。 
　　〔二二〕“妹”原作“女”，广记、搜神记俱作“妹”，今据改正。 
　　〔二三〕“□”，拾补曰：“‘婿’ 之俗体，盖‘胥’字或作‘□’，后屡变而‘月’遂从 ‘耳’，汉唐公□碑‘婿’作‘●’，今又变而从‘工 ’从‘几’，然自是本来如此，非后来所改也。”器案：广韵九鱼：“胥俗作□。”考之汉人，如韩敕孔晁礼器碑、桐柏淮源晁碑、司空宗俱碑、巴郡太守张纳碑、张寿碑，戚伯着碑、金广延母碑、殽坑祠碑阴、杨震碑阴及魏公卿上尊号奏、北齐南阳祠寺碑，固已书“胥” 为“□”，“●”，亦或作又误为“咠”，故从“胥” 之“ 
婿”或作“●”，仪礼土昏礼：“ 婿，夫也。”释文：“俗作‘●’。”或又作“●”，礼记昏义：“婿执雁入。”释文：“‘婿’本又作‘● ’。”王羲之女婿帖：“取卿为女●。”并作“●”，（唐公防碑作“●”）干禄字书以为俗字者也。翟云升隶篇云：“依字从士从胥，俗从‘知’下作‘耳’，其字似‘智’，故水经注‘婿乡’或讹作‘智乡’，并讹 ‘婿水’为‘智水’也。”字又或作“□”，方言三： “□谓之倩。凡民男而□谓之臧。”（汉书司马迁传应劭注引方言亦作“□”）应氏此文亦作“□”，左传文公八年：“复致公婿池之封。”释文：“俗作‘□’。 ”干禄字书以为通字者也。诗有女同车笺：“婿御轮三周。”释文：“本作‘●’。”仪礼士昏礼注：“婿之室也。”释文：“本作‘●’。”顾炎武金石文字记曰：“婿字一传为‘●’，再传为‘●’，三传为‘□’ ，四传为‘●’，皆‘胥’之变也。” 
　　〔二四〕广记作“妹新归宁”。 
　　〔二五〕“及”字原无，拾补校补。案：广记及搜神记俱有“及”字，今据补正。 
　　〔二六〕“家”原作“受”，拾补校作“家”。案：广记、搜神记俱作“家”，今据改正。 
　　〔二七〕“衰绖到来”，拾补校作“ 椎结”。案：广记作“椎结”。 
　　〔二八〕搜神记无“精”字。器案：汉人谓讲读之所为精舍，后汉书姜肱传：“乃就精庐，求见征君。”注：“精庐，即精舍也。”又党锢刘淑传：“立精舍讲授，诸生常数百人。”又儒林包咸传：“ 往东海，立精舍讲授。”又蔡玄传：“精庐暂建。”注：“精庐，讲读之所。”三国志魏书武帝传注引武帝让县自明本志令：“于谯东五十里筑精舍，欲秋夏读书，冬春射猎。”俱其证。 
　　〔二九〕“随”原作“追”，拾补校作“随”。案：广记作“随”，今据改正。 
　　〔三０〕“家”，广记、搜神记作“ 家人”。 
　　〔三一〕广记作“良以为鬼也”。 
　　〔三二〕“惝惘”，广记作“惝恍” ，搜神记作“怅惘”。 
　　〔三三〕“良久”，广记作“有间” 。 
　　〔三四〕广记无“拜”字。 
　　〔三五〕广记作“为父说其本末如此，得知妖物之为”。 
　　〔三六〕白虎通崩薨篇：“庶人死曰死，魂魄去亡，死之为言澌也，精气穷也。”（御览五四八引春秋说题辞同）说文：“●，澌也，人所离也。 ”广雅释言：“死，澌也。”曲礼：“庶人曰死。”注：“ 
死之言澌也。”释名释丧制：“人始气绝曰死，死，澌也，就消澌也。”物理论：“人含气而生，精气尽而死，死犹澌也。”（据严可均辑本）素问热论注：“死犹●也，言精气皆●也。”尔雅释训：“鬼之为言归也。”说文：“人之所归为鬼。”列子天瑞篇：“精神离形，各归其真，故谓之鬼，鬼，归也，归其真宅。”御览八八三引韩诗外传：“人死曰鬼，鬼者归也，精气归于天，肉归于土，血归于水，脉归于泽，声归于雷，动作归于风，眼归于日月，骨归于木，筋归于山，齿归于石，膏归于露，发归于草，呼吸之气复归于人。”（又见李冶古今黈六引）说苑反质篇：“ 精神者，天之有也，形骸者，地之有也，精神离形而各归其真，故谓之鬼，鬼之为言归也。”（并见汉书杨王孙传及汉纪）礼记祭法注：“鬼之言归也。”家语哀公问政篇：“孔子曰：‘人生有气有魄。气者，神之盛也，众生必死，死必归土，此谓鬼。魂气归天，此谓神。合鬼与神享之，教之至也。骨肉弊于下，化为野土，其气扬于上，此神之着也。’”论衡论死篇：“人死，精神升天，骸骨归土，故谓之鬼。”尸子：“鬼者，归也，故古人以死人为归人。” 
　　〔三七〕礼记檀弓上：“仲宪言于曾子曰：‘夏后氏用明器，示民无知也；殷人用祭器，示民有知也；周人兼用之，示民疑也。’曾子曰：‘其不然乎！其不然乎！夫明器，鬼器也；祭器，人器也。夫古之人，胡为而死其亲乎？’”说又见家语公西赤问章。白虎通三教篇：“夏后氏用明器，殷人用祭器，周人兼用之，何谓？曰：夏后氏教以忠，故先明器，以夺孝子之心也；殷人教以敬，故先祭器，敬之至也；周人教以文，故兼用之，周人意至文也。孔子曰：‘之死而致死之，不仁，而不可为也。之死而致生之，不知，而不可为也。故有死道焉，以夺孝子之心也；有生道焉，使人勿倍也。’”示、视古通。 
　　〔三八〕拾补曰：“由、犹同。”说苑辨物篇：“子贡问孔子：‘死人有知无知也？’孔子曰：‘吾欲言死者有知也，恐孝子顺孙妨生以送死也；欲言无知，恐不孝子孙弃不葬也。赐欲知死人有知将无知也，死徐自知之，犹未晚也。’”家语致思篇略同。 
　　〔三九〕汉书艺文志儒家：“董子一篇。”班氏自注：“名无心，难墨子。”论衡福虚篇： “儒家之徒董无心，墨家之徒缠子，相见讲道。缠子称墨家右鬼神，是引秦缪公有明德，上帝赐之九年。董子难以尧、舜不赐年，桀、纣不夭死。”案：隋、唐、宋诸史志，并载儒家董子一卷，明时尚有传本，见陈第世善堂书目，今则佚矣。马国翰辑有四条，孙诒让以董子即缠子，辑有佚文六条，俱失收此文，当据补。 
　　〔四０〕墨子明鬼篇引此事为验，论衡薄葬篇云：“墨家之议，自违其术。其薄葬而又右鬼，右鬼引效，以杜伯为验。杜伯死人，如谓杜伯为鬼，则夫死者审有知，如有知而薄之，是怒死人也。情欲厚而恶薄，以薄受死者之责，虽右鬼其何益哉？如以鬼非死，则其信杜伯非也。如以鬼是死人，则其薄葬非也。术用乖错，首尾相违，故以为非。非与是不明，皆不可行。” 
　　〔四一〕论衡福虚篇载儒家之徒董无心，墨家之役缠子相见讲道。意林引缠子言，与儒者董无心论难。玉海引中兴馆阁书目云：“董子一卷，与学墨者缠子辩明鬼之非，缠子屈焉云云。”疑此亦是与缠子论难之辞。御览九０八引缠子：“桀为天下，酒浊而杀厨人。纣王天下，熊蹯不熟，而杀庖人。”意林引缠子：“董子曰：‘子信鬼神，何异以踵解结，终无益也。’缠子不能应。”当即论难此事之文也。 
　　〔四二〕器案“菜肝”疑当作“马肝 ”，篆文●与●形近。史记封禅书：“文成食马肝而死。”又儒林传：“食肉不食马肝。”（汉书同）又扁鹊仓公传：“淳于司马食马肝致病。”论衡言毒篇：“食走马之肝杀人。” 
　　〔四三〕鳖瘕，未详，史记扁鹊仓公传：“临灾泛里女子薄五蛲瘕为病。”盖与鳖瘕病似。 
　　〔四四〕左传昭公七年：“用物精多。” 
　　〔四五〕尚书泰誓上：“惟人万物之灵。”汉书刑法志：“人，有生之最灵者也。”列子杨朱篇：“人肖天地之类，怀五常之性，有生之最灵者也。”五行大义四引桓谭新论：“人抱天地之体，怀纯粹之精，有生之最灵者也。”向子期难养生论：“夫人受形于造化，与万物并存，有生之最灵者也。” 
　　〔四六〕“芥蒂”当作“蒂芥”，司马相如子虚赋：“吞若云梦者八九于其胸中，曾不蒂芥。”文选西京赋：“睚眦虿芥。”李善注：“ 
张揖子虚赋注：‘蒂介，刺鲠也。 ’虿与蒂同，并丑介切。”汉书贾谊传：“细故蒂芥，何足以疑。”史记贾生传作“□□”，索隐引张揖曰： “□□，鲠刺也，以言细微事，不足□介我心，故于此云何足以疑之者也。”鹖冠子世兵篇用其言，又作“● □”。 
　　〔四七〕拾补曰：“此又以‘犹’为 ‘由’。” 
　　〔四八〕“审”下原有“者”字，拾补云：“‘者’衍。”今据删。 
　　〔四九〕器案：狗鼠者，贱之之辞。世说新语贤媛篇：“魏武帝崩，文帝悉取武帝宫人自侍，及帝病困，卞后出看疾，太后入户，见直侍并是昔日所爱幸者，太后问：‘何时来耶？’云：‘正伏魄时过。’因不复前而叹曰：‘狗鼠不食汝余，死故应尔。’ 至山陵亦竟不临。” 
　　
　　○世间亡者，多有见神，语言饮食，其家信以为是，益用悲伤
　　　　谨按：司空南阳来季德〔一〕停丧在殡，忽然〔二〕坐祭床上，颜色服饰，声气熟是也，孙儿妇女，以次教诫〔三〕，事有条贯，鞭挞〔四〕奴婢，皆得其过，饮食饱满〔五〕，辞诀而去，家人大哀剥〔六〕断绝，如是三四〔七〕，家益厌苦。其后饮醉形坏〔八〕，但得老狗，便朴杀之，推问里头沽酒家狗〔九〕。 
　　〔一〕　后汉书来历传：“来艳字季德，少好学下士，开馆养徒，少历显位，灵帝时，再迁司空。”又灵纪：“建宁四年夏四月，太常来艳为司空。”注：“艳字季德，南阳新野人。”又：“光和元年夏四月，太常来艳为司空。九月，司空来艳薨。” 
　　〔二〕　搜神记十八有“见形”二字。 
　　〔三〕　搜神记“诫”作“戒”。 
　　〔四〕　搜神记“挞”作“扑”。 
　　〔五〕　“饱满”，搜神记作“既绝 ”。 
　　〔六〕　搜神记“剥”作“割”。 
　　〔七〕　搜神记“三四”作“数年” 。 
　　〔八〕　搜神记“坏”作“露”。 
　　〔九〕　此句搜神记作“推问之则里中沽酒家狗”。御览八八五、九０五引桓谭新论：“吕仲子婢死，有女儿年四岁，葬后数来抚循之，亦能为儿沐头浣濯，甚恶之，以告方士，云：‘其家青狗为之，杀之则止。’婢遂不复来。杨仲文亦言：所知家姬死，已敛未葬，忽起饮酒食，醉后而坐棺前祭床上，如是三四，家益厌苦，其后醉行，坏垣得老狗，便行打杀之，推问，乃里头沽家狗。”搜神记四：“汉时东莱郡陈司空薨，经周年，忽然还家，在床而坐，约束子孙，与平生无异；饮酒食肉，间论幽冥事，历历来往不一，专事感妇，子孙致敬，无异生前。忽一度还家，饮酒醉卧在床，子孙乃近前审视之。元是村中沽酒家老犬也。从此便无踪迹。”今案：此三事与应氏所载者大同小异，倘即所谓世间多有之谓也。 
　　
　　○世间多有狗作变怪，扑杀之，以血涂门户然众〔一〕得咎殃
　　　　谨按：桂阳太守汝南李叔坚〔二〕，少时，为〔三〕从事，在家，狗人立行〔四〕，家〔五〕言当杀之〔六〕，叔坚云：“犬马喻君子〔七〕，狗见人行，效之，何伤？〔八〕”叔坚见〔九〕县令还，〔一０〕解冠榻上，狗戴持走〔一一〕，家大惊，时〔一二〕复云： “误触冠，冠缨挂着之耳。〔一三〕”狗于灶前蓄火〔一四〕，家益怔忪〔一五〕，复云：“儿婢〔一六〕皆在田中，狗助蓄火，幸可不烦邻里，此有何恶。〔一七〕”里中相骂，不言无狗怪〔一八〕，遂不肯杀，后数日，狗自暴死〔一九〕，卒无纤介之异〔二０〕。叔坚辟太尉掾〔二一〕、固陵长、原武令，终享大位。子条蜀郡都尉〔二二〕，威龙司徒掾。凡变怪皆〔二三〕妇女下贱，何者？小人愚而善畏，欲信〔二四〕其说，类复裨增；文人亦不证察，与俱悼慑、邪气承〔二五〕虚，故速咎证。易曰：“其亡斯自取灾。〔二六〕”若叔坚者，心固于金石〔二七〕，妖至而不惧，自求多福〔二八〕，壮矣乎〔二九〕！ 
　　〔一〕　“众”，拾补云：“疑讹，或‘众’当作‘免’。”器案：卢说非是，“众”古通 “终”，楚辞远游：“羡韩众之得一。”王注：“‘众 ’一作‘终’。”洪兴祖补注引列仙传作韩终。说文： “螽，蝗也，从□●声。●古文终字。●，螽或从虫众声。”公羊哀公十二年：“冬十有二月，●。”释文： “‘●’，本亦作‘螽’。”注云：“比年再●。”疏作“比年再螽”。类聚一００引春秋佐助期：“螽之为虫，赤头甲身，而翼飞行，阴中阳也。螽之为言众暴众也。”宋均注：“螽象众暴众，故一作●也。”此皆“ 众”、“终”古通之证。史记刺客传：“众终莫能就。 ”王念孙曰：“‘众’与‘终’一字，一本作‘终’，一本作‘众’，后人并存之耳。韩策无‘众’字。”盖史记本作“众”，风俗通用法，正与之相同也。 
　　〔二〕　“李”，拾补云：“类聚‘ 韦’。”器案：意林、御览九０五、事类赋二三引及搜神记十八俱作“李”，太平广记四三八引作“ 
汉汝南李叔坚”。 
　　〔三〕　“为”下，拾补补“州”字，云：“脱，意林有，类聚无。”今按：意林“为”作 “作”，广记脱“为”字，御览、广记、事类赋无“州 ”字，搜神记亦无。 
　　〔四〕　拾补“立”下补“而”字。今案：意林引作“家有狗，作人立”，御览引作“在家狗如人立行”，广记引作“其家犬忽人立而行”，事类赋及搜神记作“家有狗人行”，律以“豕人立而啼”句法，补“而”字是。 
　　〔五〕　“家”下拾补补“人”字。今案：御览、广记、事类赋及搜神记俱有“人”字。 
　　〔六〕　广记作“咸请杀之”。 
　　〔七〕　汉书孔光传：“臣光智谋浅短，犬马齿臷。”陈书章昭达传：“臣当效犬马之劳，以尽臣节。” 
　　〔八〕　意林引作“此狗喻人，人行何害”，广记引作“见人行而效之，何伤也”。 
　　〔九〕　“见”，御览同，意林作“ 作”，类聚九四作“为”。 
　　〔一０〕意林无“还”字，类聚、御览有。 
　　〔一一〕意林作“狗戴之而走”，广记作“狗戴之以走”，类聚、御览与今本合。 
　　〔一二〕“时”，拾补校作“愕”，按：拾补乃据类聚校也，御览、事类赋作“坚”，广记无此字。 
　　〔一三〕意林作“此狗误触冠缨，冠缨挂其耳矣”。 
　　〔一四〕意林引作“犬复与人灶前畜火”，类聚作“狗又上灶”，御览作“狗于灶前畜火” ，广记作“犬寻又于灶前畜火”，事类赋及搜神记作“ 狗又于灶前蓄火”，蓄、畜通，积也。淮南说山篇：“ 畜火井中。” 
　　〔一五〕“怔忪”，事类赋及搜神记作“怔营”，文选王褒四子讲德论：“百姓征彸。”五臣本“征彸”作“怔忪”，李善注引方言曰：“征彸，惶遽也。” 
　　〔一六〕类聚“婢”作“妇”。 
　　〔一七〕“家益怔忪”下，意林引作 “邻里告之，叔坚曰：‘狗能蓄火，幸不须人（此依道藏本，武英殿本作“烦人”）’”。御览作“ 
家益怪，坚复云：‘儿婢皆在田中，狗助畜火，狗何能作怪。’”广记作“家人益惊愕，叔坚曰：‘儿婢皆在田中，犬助畜火，幸可不烦邻里，亦何恶也。’” 
　　〔一八〕意林、类聚、御览、广记引俱无。 
　　〔一九〕类聚、御览引同，广记作“ 居旬日，犬自死”。意林引“自”作“遂”。 
　　〔二０〕事类赋“卒”上有“家”字。类聚、御览、广记引“纤介”作“纤芥”，搜神记亦作“纤芥”。器案：介、芥通。春秋繁露王道篇：“春秋纪纤芥之失。”说苑至公篇、论衡问孔篇俱作“纤介 ”；孟子万章篇“一介不以与人，一介不以取诸人”，意林作“一芥”；论衡知实篇：“天下之人，有如伯夷之廉，不取一芥于人。”仲任以伊尹事为伯夷，亦作“ 一芥”。 
　　〔二一〕类聚无“掾”字，非是。 
　　〔二二〕后汉书独行彭脩传注引应劭汉官仪曰：“都尉，秦官也，本名郡尉，掌佐太守，典其武职，秩比二千石，孝景时更名都尉。” 
　　〔二三〕“皆”，拾补作“多”，云：“有脱字，或是‘由’字。” 
　　〔二四〕信读为伸。 
　　〔二五〕“承”，拾补校作“乘”。 
　　〔二六〕易顺鼎读经琐记：“风俗通引易曰：‘斯自取灾。’易无此语，疑‘其所取灾’之异。”器案：“其亡其亡”，否九五爻辞，“ 
斯其所取灾”，旅初六爻辞。 
　　〔二七〕胡本重“固于金石”句，拾补云：“误。”淮南原道篇：“ 
利贯金石。” 
　　〔二八〕诗大雅文王：“自求多福。 ” 
　　〔二九〕唐锦梦余录曰：“见怪不可惊怖，但宜镇之以静，如桓公见紫衣之神，周南见怪鼠之语，李叔坚不杀戴冠之犬，马公亮大书入窗之手，是皆能以气胜之也。夫怪岂能伤人，所患者人不能持守，乃自伤耳。” 
　　　　昔晋文公出猎，见大蛇，高如堤，其长竟路，文公曰：“天子见妖则修德，诸侯修政，大夫修官〔一〕，士修身。〔二〕”乃即斋馆〔三〕，忘食与寝，请庙曰：“孤牺牲瘯蠡〔四〕，币帛不厚，罪一也；游逸无度，不恤国政，罪二也；赋役重数，刑罚懆克〔五〕，罪三也；有三罪矣，敢逃死乎！〔六〕”其夜，守蛇吏梦天杀蛇曰：“ 
何故当圣君道为？”及明视之，则已臭烂〔七〕。 
　　〔一〕　“官”原作“宫”，何本、胡本作“家”，札移曰：“案‘ 
宫’当为‘官’，形近而讹，贾子新书春秋篇云：‘大夫梦恶则修官。’”（亦见新序杂事二）今据改正。 
　　〔二〕　器谨案：后汉书杨赐传、治要引桓谭新论引周书曰：“天子见怪则修德，诸侯见怪则修政，卿大夫见怪则修职，士庶人见怪则修身。”则晋文此语，又本之周书。 
　　〔三〕　王勃拜南郊颂：“斋馆云深。” 
　　〔四〕　左传桓公六年：“故奉牲以告曰：‘博硕肥腯。’谓民力之普存也，谓其畜之硕大蕃滋也，谓其不疾瘯蠡也，谓其备腯咸有也。”疏云： “瘯蠡，畜之小病。” 
　　〔五〕　拾补云：“懆克，惨刻通。 ” 
　　〔六〕　器案：应氏此文载文公以三事自责之辞，原本新序，新书则作以五事自责，博物志载此事，不详文公自责之辞。 
　　〔七〕　新书春秋篇：“晋文公出畋，前驱还白：‘前有大蛇，高若堤，横道而处。’文公曰：‘还车而归。’其御曰：‘臣闻祥则迎之，见妖则陵之。今前有妖，请以从吾者攻之。’文公曰：‘不可。吾闻之曰：天子梦恶则脩道，诸侯梦恶则脩政，大夫梦恶则脩官，庶人梦恶则脩身，若是则祸不至。今我有失行，而天招以夭，我若攻之，是逆天命也。’乃归齐伯（‘伯’当即‘宫’字之误。）而请于庙曰：‘孤实不佞，不能尊道，吾罪一；执政不贤，左右不良，吾罪二；饬政不谨，民人不信，吾罪三；本务不脩，以咎百姓，吾罪四；齐肃不庄，粢盛不洁，吾罪五。请兴贤遂能，而章德行善，以道百姓，毋复前过。’乃退而脩政，居三日而梦天诛大蛇曰：‘尔何敢当明君之路？’文公觉，使人视之，蛇已鱼烂矣，文公大说，信其道而行之不解，遂至于伯。故曰：‘见妖而迎以德，妖反为福也。’”新序杂事二：“晋文公出猎，前驱曰：‘前有大蛇，高如堤，阻道竟之。’文公曰：‘寡人闻之：诸侯梦恶则修德，大夫梦恶则脩官，士梦恶则修身，如是而祸不至矣。今寡人有过，天以戒寡人，还车而返。’ 前驱曰：‘臣闻之：喜者无赏，怒者无刑，今祸福已在前矣，不可变，何不遂驱之。’文公曰：‘不然。夫神不胜道，而妖亦不胜德，祸福未发，犹可化也。’还车反，宿斋三日，请于庙曰：‘孤少牺不肥，币不厚，罪一也；孤好弋猎，无度数，罪二也；孤多赋敛，重刑罚，罪三也。请自今以来者，关市无征，泽梁毋赋敛，赦罪人，旧田半税，新田不税。’行此令未半旬，守蛇吏梦大帝杀蛇曰：‘何故当圣君之道为？而罪当死。’发梦视蛇臭腐矣，谒之，文公曰：‘然，夫神果不胜道，而妖亦不胜德，柰何其无究理而任天也，应之以德而已。’”博物志七：“晋文公出，大蛇当道如拱，文公反脩德，使吏守蛇，吏梦天杀蛇曰：‘何故当圣君道？’ 觉而视蛇，则自死也。”（太平广记二九一引“自死” 作“臭”。） 
　　　　武帝时迷于鬼神，尤信越巫〔一〕，董仲舒数以为言。武帝欲验其道，令巫诅仲舒；仲舒朝服南面，诵咏经论，不能伤害，而巫者忽死〔二〕。 
　　〔一〕　史记封禅书：“越人勇之乃言：‘越人俗鬼，而其祠皆见鬼，数有效。昔东瓯王敬鬼，寿百六十岁，后世怠慢，故衰耗。’乃令越巫立越祝祠，安台无坛，亦祠天神上帝百鬼，而以鸡卜。上信之，越祠鸡卜始用。”又见补武纪及汉书郊祀志。 
　　〔二〕　谢应芳辨惑编二引用此文，误为白虎通。 
　　
　　○世间多有精物妖怪百端
　　　　谨按：鲁相右扶风〔一〕臧仲英为侍御史〔二〕，家人作食，设桉，欻〔三〕有不清尘土投污之；炊临熟，不知釜处〔四〕；兵弩自行；火从箧簏中起，衣物烧尽〔五〕，而簏故完；妇女婢使悉亡其镜，数日〔六〕堂下掷庭中，有人声言：“汝镜。〔七〕”女孙〔八〕年三四岁，亡之，求不能得，二三日乃于清〔九〕中粪下啼：若此非一。汝南有许季山者〔一０〕，素善卜卦，言：“家当有老青狗物，〔一一〕内中婉〔一二〕御者〔一三〕益喜与〔一四〕为之。诚欲绝，杀此狗，遣益喜归乡里。”皆如其言，因断无纤介，仲英迁太尉长史〔一五〕。 
　　〔一〕　续汉书百官志四：“河南尹一人，主京都特奉朝请。其京兆尹、左冯翊、右扶风，三人，汉初都长安，皆秩中二千石，谓之三辅，中兴都雒阳，更以河南郡为尹，以三辅陵庙所在，不改其号，但减其秩。” 
　　〔二〕　续汉书百官志三：“侍御史十五人，六百石。”本注曰：“ 
掌察举非法，受公卿群吏奏事，有违失举劾之。凡郊庙之祠，及大朝会、大封拜，则二人监威仪，有违失则劾奏。” 
　　〔三〕　“欻”，郎本、程本、郑本作“欻”。文选西京赋：“欻从背见。”薛综注：“欻之言忽也。”王褒九怀：“霾土忽兮塺塺。” 
　　〔四〕　御览八六九引作“欲炊而失釜”。 
　　〔五〕　“烧尽”，御览作“尽烧” ，搜神记三亦同。 
　　〔六〕　搜神记“日”下有“从”字。 
　　〔七〕　搜神记作“还汝镜”。 
　　〔八〕　“女孙”，郎本作“孙女” 。 
　　〔九〕　“清”，搜神记作“圊”，拾补云：“‘圊’本字。”器案，周礼内竖：“执亵器以从。”郑注：“亵器，清器。”史记万石君传厕牏，集解、索隐俱引孟康曰：“厕，行清。”荀子王制篇： “修采清，易道路。”杨注：“采谓采去其秽，清谓使之清洁。”清即谓厕也。说文：“厕，清也。”急就篇：“屏厕清溷粪土壤。” 
　　〔一０〕后汉书许曼传：“许曼者，汝南平舆人也，祖父峻，字季山，善卜占之术，多有显验，时人方之前世京房。自云：‘少尝笃病三年，不愈，乃谒太山请命，行遇道士张巨君，授以方术。’所着易林，至今行于世。” 
　　〔一一〕拾补云：“‘物’字疑衍。 ”札移曰：“案古书多谓鬼魅为物，汉书郊祀志云：‘ 有物曰蛇。’颜注云：‘物谓鬼神也。’春秋繁露王道篇云：‘干溪有物女。’此云狗物，犹言狗魅也，非衍。”器案：孙说是，物训鬼魅，注前世间多有亡人魄持其家语声气所说良是条。 
　　〔一二〕“婉”，搜神记作“侍”。 
　　〔一三〕“者”下，搜神记有“名” 字。 
　　〔一四〕“与”下，搜神记有“共” 字。 
　　〔一五〕搜神记：“右扶风臧仲英（太平广记三五九引无“右”字）为侍御史，家人作食设案，有不清尘土投污之（广记作“有尘垢在焉”）；炊临熟，不知釜处；兵弩自行；火从箧簏中起，衣物尽烧，而箧簏故完；妇女婢使，一旦尽失其镜，数日从堂下掷庭中，有人声言：‘还汝镜。’女孙年三四岁，亡之，求不知处，两三日乃于圊中粪下啼：若此非一。汝南许季山者，素善卜卦，卜之曰：‘家当有老青狗物（广记无“物”字），内中侍御者名益（广记作“盖”，下同）喜，与共为之，诚欲绝，杀此狗，遣益喜归乡里。 ’仲英从之，怪遂绝，后徙为太尉长史，迁鲁相。”续汉书百官志一：“太尉长史一人，千石。”本注曰：“ 署诸曹事。” 
　　　　汝南汝阳〔一〕西门亭〔二〕有鬼魅，宾客宿止〔三〕，有〔四〕死亡，其厉厌者，皆亡发〔五〕失精〔六〕，寻问其故，云：“先时颇已有怪物，其后，郡侍奉掾〔七〕宜禄郑奇来〔八〕，去亭六七里，有一端正妇人〔九〕，乞得〔一０〕寄载，奇初难之〔一一〕，然后上车，入亭，趋至楼下，吏〔一二〕卒檄〔一三〕，白：‘楼不可上。’奇曰〔一四〕：‘我不恶也。 ’时亦昏冥，遂上楼，与妇人栖〔一五〕宿，未明发去〔一六〕。亭卒上楼扫除，见死妇，大惊，走白亭长。亭长击鼓会诸庐吏〔一七〕，共〔一八〕集诊之，乃亭西北八里吴氏妇新亡，以〔一九〕夜临殡，火灭，火〔二０〕至失之；家〔二一〕即持去。奇发行数里，腹痛，到南顿〔二二〕利阳亭加剧，物故，楼遂无敢复上。〔二三〕” 
　　〔一〕　汉书地理志注引应劭曰：“ 汝水出弘农，入淮。” 
　　〔二〕　“亭”上，拾补引孙云：“ 御览九一二有‘习武’二字。” 
　　〔三〕　周礼遗人职：“三十里有宿。”郑注：“宿，可止宿，若今之亭有室矣。”续汉书百官志五注引风俗通：“汉家因秦，大率十里一亭，亭，留也，盖行旅宿会之所馆。”案：后汉书独行王忳传：“ 
除郿令，到官，至斄亭，亭长曰： ‘亭有鬼，数杀过客，不可宿也。’忳曰：‘仁胜凶邪，德除不祥，何鬼之避？’即入亭止宿。”此皆可证明汉代亭制，有室可止宿。 
　　〔四〕　“有”，拾补校作“多”。案：太平广记三一七引作“多”，搜神记十六作“辄有 ”。 
　　〔五〕　御览九四六引幽明录：“淮南郡有物髡发。”太平广记四七三引作“取人头髻”。魏书灵征志：“太和元年，狐截人发，灵太后召而鞭之。”北齐书后主纪：“武平四年正月，邺都、并州，并有狐媚，多截人发。” 
　　〔六〕　文选西京赋：“丧精亡魂。 ”精谓精魂精灵。 
　　〔七〕　“侍”原作“待”，拾补校作“侍”，今案：胡本、郎本、广记作“侍”，搜神记亦作“侍”，今据改正。 
　　〔八〕　“来”，广记作“休”。 
　　〔九〕　“端正”，广记作“美”。 
　　〔一０〕广记、搜神记无“得”字。 
　　〔一一〕拾补云：“下似有脱文。” 
　　〔一二〕“吏”，广记同，程本误“ 来”，搜神记作“亭”。 
　　〔一三〕“檄”，拾补云：“疑‘复 ’。”札移云：“案‘檄’疑当作‘徼’，徼白即谓遮徼告白，广雅释诂云：‘徼，遮也。’”案：广记、搜神记俱无“檄”字。 
　　〔一四〕“奇”字原无，拾补校补，案：广记、搜神记俱有“奇”字，今据补正。 
　　〔一五〕“栖”，拾补校作“接”，今案：广记引作“接”。 
　　〔一六〕诗小雅小宛：“明发不寐。 ” 
　　〔一七〕文选西都赋：“周庐千列。 ”李注：“史记卫令：‘周庐设卒甚谨。’汉书音义： ‘张晏曰：直宿曰庐。’”据此，则郡国亦有庐卒之制。 
　　〔一八〕“共”，大德本误描作“其 ”，徐本从之，非是。 
　　〔一九〕广记、搜神记无“以”字。 
　　〔二０〕广记、搜神记“火”上有“ 及”字。 
　　〔二一〕广记、搜神记“家”上有“ 其”字。 
　　〔二二〕“南顿”原作“新顿”，拾补校改。今案：广记、搜神记作“南顿”，汉志汝南郡有南顿，今从之。 
　　〔二三〕搜神记：“后汉时，汝南汝阳西门亭有鬼魅，宾客止宿，辄有死亡，其厉厌者，皆亡发失精，寻问其故，云：‘先时颇已有怪物，其后，郡侍奉掾宜禄郑奇来，去亭六七里，有一端正妇人，乞寄载，奇初难之，然后上车，入亭，趋至楼下，亭卒白：楼不可上。奇云：吾不恐也。时亦昏冥，遂上楼，与妇人栖宿，未明发去。亭卒上楼扫除，见一死妇，大惊，走白亭长。亭长击鼓，会诸庐吏，共集诊之，乃亭西北八里吴氏妇新亡，夜临殡，火灭，及火至，失之，其家即持去。奇发行数里，腹痛，到南顿利阳亭加剧，物故。楼遂无敢复上。’” 
　　　　谨按：北部督邮〔一〕西平〔二〕郅〔三〕伯夷〔四〕，年三十所〔五〕，大有才决，长沙太守郅君章〔六〕孙也，日晡时到亭〔七〕，敕前导人〔八〕，录事掾〔九〕白：“今尚早，可至前亭。”曰：“欲作文书，便留。”吏卒惶怖，言当解去，传云：“督邮欲于楼上观望，亟扫除。”须臾便上，未冥楼镫〔一０〕，阶下复有火，敕〔一一〕：“我思道，不可见火，灭去。”吏知必有变，当用赴照，但藏置壶中耳〔一二〕。既冥，整服坐诵六甲〔一三〕、孝经〔一四〕、易本讫〔一五〕、卧有顷，更转东首，絮巾结两足帻冠之〔一六〕，密拔剑解带，夜时，有正黑〔一七〕者四五尺，稍高，走至柱屋，因覆伯夷，伯夷〔一八〕持被掩足，跣脱几失，再三，徐以剑带系〔一九〕魅脚，呼下火上，照视老狸正赤，略无衣毛，持下烧杀，明旦发楼屋，得所髡人结〔二０〕百余〔二一〕，因从此绝。伯夷举孝廉，益阳长〔二二〕。楚辞云：“鳖令尸亡〔二三〕，溯江而上，到□山下苏起，蜀人神之，尊立为王。〔二四〕”汉淮阳太守尹齐，其治严酷，死未及殓，怨家欲烧之，尸亦飞去〔二五〕。见于书传。楼上新妇〔二六〕，岂虚也哉？ 
　　〔一〕　续汉书百官志五：“郡守其监属县，有五部督邮曹掾一人。”案：汉郡置督邮，因地制宜，分东西南北中五部，本书过誉篇有长沙郡西部督邮繇延，御览七０四引汝南先贤传：“范滂被诘，受几许赃赇，滂曰：‘曾为北部督邮，汝阳令有记囊表里六尺，若以此为赃，赃直六十耳。’”此亦汝南郡之北部督邮也。御览二五三引刘熙辨释名曰：“督邮，主诸县罚，以负邮殷纠摄之也。” 
　　〔二〕　汉书地理志汝南郡西平，注引应劭曰：“故柏子国也，今柏亭是。” 
　　〔三〕　“郅”原作“到”，拾补校作“郅”，云：“‘到’讹。”器案：类聚八０、御览九一二引作“郅”，今据改正。抱朴子登涉篇作“□” ，原注云：“一作‘郅’。”今案：御览六七一引抱朴子正作“郅”。搜神记十八、搜神后记作“郅”。御览二五三引列异记、九０五引续搜神记误作“刘”。 
　　〔四〕　拾补云：“见续搜神记。” 
　　〔五〕　“所”，搜神记作“许”，古通。 
　　〔六〕　“郅君章”原作“到若章” ，拾补据钱校改，今从之。拾补云：“范书有郅恽传，字君章。”器案：后汉纪七、御览七三九引东观汉纪、范书范式传注及御览三九七引谢承后汉书俱作郅君章，本书过誉篇作郅君章，不误，搜神记作到若章，亦误。 
　　〔七〕　御览引列异记作“惧武亭” 。 
　　〔八〕　拾补曰：“下‘便留’二字，疑当系此。”札移曰：“案‘ 
人’当作‘入’，谓令入亭止宿也。卢校不解，欲移下文‘便留’二字着此下，大误。” 器案：搜神记作“敕前导人且止”，干记即用应氏此文，并“且止”与下文“今尚早可至前亭”，辞气亦相应，疑当从搜神记订补。 
　　〔九〕　录事掾他书未见，续汉书百官志五：“主记室史，主录记书催期会。”或即是也。 
　　〔一０〕拾补云：“有脱文。”器案：类聚引作“止楼上，燃数灯”。 
　　〔一一〕搜神记“敕”下有“云”字。 
　　〔一二〕搜神记“耳”作“日”，属下为句。 
　　〔一三〕汉书艺文志数术略五行有风鼓六甲二十四卷，后汉书方术传注：“遁甲，推六甲之阴而隐甲也。今书七志有遁甲经。” 
　　〔一四〕类聚六九引汉献帝传：“尚书令王允奏曰：‘太史令王立说孝经六隐事，能消却奸邪。’常以良日，允与立入为帝诵孝经一章，以丈二竹簟，画九宫其上，随日时而出入焉。及允被害，乃不复行也。”御览七０八引东观汉记：“尚书令王允奏云： ‘太史令王立说孝经六隐事，令朝廷行之，消灾却邪，有益圣躬。’诏曰：‘闻王者当修德尔，不闻孔子制孝经有此而却邪者也。’允固奏请曰：‘立学深厚，此圣人秘奥，行之无损。’帝乃从之，常以良日，王允与王立入为帝诵孝经一章，以丈二竹簟，画九宫其上，随日时而出入焉。”又见后汉纪二六。后汉书向栩传：“但遣将于河上，北向读孝经，贼当自消灭。”伯夷此事，亦其邻类。 
　　〔一五〕三国志魏书管辂传注引辂别传：“时年十五，来至官舍读书，始读诗、论语及易本。”又曰：“辂言始读诗、论、易本，学问微浅。”北史儒林权会传：“曾夜出城东门，会独乘一驴，忽有二人，一人牵头，一人随后，有似相助；其回动轻漂，有异生人。渐失路，不由本道，心甚怪之，遂诵易经上篇第一卷，不尽，前后二人忽然离散，会亦不觉，堕驴迷闷，至明始觉，方知堕处，乃是郭外，去家数里。”所言易经，疑亦是易本也。又御览引“讫”误“记”。 
　　〔一六〕“絮巾”，原误作“拿巾” ，札移云：“案方言：‘大巾，陈、颍之间谓之帤。’ 说文云：‘帤，巾帤也。’玉篇云：‘帤，大巾也。’ 史记绛侯世家云：‘太后以冒絮提文帝。’集解晋灼云：‘ 
巴蜀异物志谓头上巾为冒絮。’此拿巾即巾帤，续汉书舆服志云：‘ 
帻，文者长耳，武者短耳。’此云两足，疑即两耳矣。”器案：御览引列异记作“以絮巾结两足，以帻冠之”。三国志魏书阎温传注引魏略：“ 岐着絮巾布葱，常于市中贩胡饼。”絮巾即帤巾，今据改正。 
　　〔一七〕诗蟋蟀疏：“蟋蟀，似蝗而小，正黑，有光泽如漆。”正黑，犹言纯黑，下文正赤，亦谓纯赤。御览“黑”作“异”，非是。 
　　〔一八〕“伯夷”二字原不重，拾补云：“二字当重。”今案：搜神记、列异记正重二字，今据补正。 
　　〔一九〕“系”原作“击”，列异记作“系”，细绎上文，作“系”良是，今据改正。周礼考工记、说文殳部以□为击，汉孔彪碑及汉书景纪则以 □为系，是二字古混用之证。 
　　〔二０〕御览引“结”作“髻”，搜神记同；列异记作“结”。结、髻古通，汉书陆贾传： “尉佗魁结箕踞见贾。”注：“结读曰髻。”是其证。 
　　〔二一〕列异记云：“旧说狸髡千人得为神也。”器案：魏书灵征志：“太和元年，狐截人发，灵太后召而鞭之。”北齐书后主纪：“武平四年正月，邺都、并州，并有狐媚，多截人发。”御览九四六引幽明录：“淮南郡有物髡发。”太平广记四七三引作 “取人头髻”此皆列异所谓旧说之证。 
　　〔二二〕汉书地理志长沙国益阳注引应劭曰：“在益水之阳。”水经资水注引同。续汉书百官志五注引应劭汉官曰：“前书百官表云：‘ 
万户以上为令，万户以下为长。’ 三边始孝武皇帝所开县，户数百而或为令，荆、扬、江南七郡，惟有临湘、南昌、吴三令尔，及南阳穣中土沃民稠，四五万户而为长。桓帝时，以汝南阳安为女公主邑，改号为令，主薨，复复其故，若此为系其本俗令长以水土为之，及秩高下，皆无明文，班固通儒，述一代之书，斯近其真。”案：范书劭本传云：“凡朝廷制度，百官典式，多劭所立。”劭此文云：“郅伯夷为益阳长。”当必可据，而范书桓纪及度尚传俱云“益阳令” ，当从此作“长”为允。又案：抱朴子登涉篇：“林虑山下有一亭，其中有鬼，每宿者，或死或病。常夜有数十人，衣色或黄或白或黑，或男或女。后郅伯夷（校见前）者过之宿，明灯烛而坐，诵经，夜半有十余人来，与伯夷对坐，自共樗蒲博戏。伯夷密以镜照之，乃是群犬也。伯夷乃执烛起，佯误以烛烬爇其衣，乃作燋毛气。伯夷怀小刀，因捉一人而刺之，初作人叫，死而成犬。余犬悉走，于是遂绝，乃镜之力也。”搜神记：“北部督邮西平郅（原误“到”）伯夷，年三十许，大有才决，长沙太守郅君章孙也。日晡时到亭，敕前导人且止，录白掾白：‘今尚早，可至前亭。’曰：‘欲作文书，便留。’吏卒惶怖，言当解去，传云：‘督邮欲于楼上观望，亟扫除。’须臾便上，未瞑，楼镫，阶下复有火，敕云：‘我思道，不可见火，灭去。’吏知必有变，当用赴照，但藏置壶中。日既瞑，整服坐诵六甲、孝经、易本讫，卧有顷，更转东首，以拏巾结两足帻冠之，密拔剑解带。夜时，有正黑者四五尺稍高，走至柱屋，因覆伯夷，伯夷持被掩之，足跣脱几失再三，以剑带系魅脚，呼下火上，照视之，老狐正赤，略无衣毛，持下烧杀。明旦，发楼屋，得所髡人髻百余，因此遂绝。 ”续搜神记：“林虑山下有一亭，每过宿者或病死，常云有十许人，男女合杂，衣或黑或白，辄来为害。有郅伯夷者过宿，明烛而坐，诵经，至中夜，忽有十余人来，与伯夷并坐薄博。伯夷密以镜照之，乃是群犬；因执烛起，阳误以烛烧其衣，作燃毛气。伯夷怀刀捉一人刺之，初作人，遂死灭犬，余悉走去。”器案：应氏此文郑奇条叙汝阳西门亭有鬼魅之事，郅伯夷条叙鬼魅之所由绝灭，本为一事，故郅伯夷条云“到亭”，即承“汝阳西门亭”而言，又云“得所髡人结百余”，即承“其厉厌者皆亡发失精”而言，其事本末颇具如此。自葛稚川采此事，以附益其登山用镜之说，遂改为林虑山，而陶渊明后记因之。今考汉书地理志河内郡隆虑注引应劭曰：“隆虑山在北，避殇帝名，改曰林虑也。”林虑隶河内，属司隶校尉部，汝阳隶汝南，属豫州刺史部，州郡隔绝，相去有间，自不得掍，干记袭用此文不误。此二条本为一事，只扳引郅伯夷事，而所言之亭，遂不能指实，并失文章前后照应之法。然应氏原文之分段属辞，固可由干记断其与今本相同，叙事既竟，然后着论，或综论全事，或分论一事，其有事迹昭晰，为人所共喻者，则存而不论，此应氏本书之通例，卢氏未明此二条，本叙一事，遂谓“楚辞云云”以下一段，似当在上条 “楼遂无敢复上”之后，误矣。 
　　〔二三〕拾补云：“此一段似当在上条‘楼遂无敢复上’之后，上当有‘谨案’二字，提行起，今脱在此，误。”按：卢说不可从，已见上注。 
　　〔二四〕器案：今本楚辞无此文，文亦不类，疑非出楚辞，亦或楚辞说也。后汉书张衡传注、文选思玄赋注、御览八八八、九二三、事类赋六、蒙求旧注引蜀王本纪：“望帝积百余岁。荆有一人名鳖令（一作“灵”），其尸亡去，荆人求之不得。鳖令尸随江水上至郫，遂活，与望帝相见，望帝以鳖令为相。时玉山出水，若尧之洪水，望帝不能治，使鳖令决玉山，民得安处。鳖令治水去后，望帝与其妻通，惭愧，自以德薄，不如鳖令，乃委国授之而去，如尧之禅舜。鳖令即位，号曰开明帝。”水经江水注引来敏本蜀论、太平广记三七四引蜀记，同。本书佚文，亦详此事。 
　　〔二五〕史记酷吏传：“后数岁，尹齐亦以淮阳都尉病死，家直不满五十金。所诛灭，淮阳甚多，及死，仇家欲烧其尸，尸亡归葬。”集解：“徐广曰：‘尹齐死，未及敛，恐怨家欲烧之，尸亦飞去。 ’”汉书酷吏传：“尹齐，东郡茌平人也，以刀笔吏稍迁至御史，事张汤，汤数称以为廉。武帝使督盗贼，斩伐不避贵势，迁关都尉，声甚于宁成，上以为能，拜为中尉，吏民益雕敝，轻齐木彊少文，豪恶吏伏匿，而善吏不能为治，以故事多废抵罪，后复为淮阳都尉。王温舒败后数年，病死，家直不满五十金。所诛灭，淮阳甚多，及死，仇家欲烧其尸，妻亡去归葬。”应氏引鳖令及尹齐事，俱以尸亡证楼上新妇，（扬雄蜀都赋：“昔天地降生杜●密促之君，则荆上亡尸之相。”张衡思玄赋：“鳖令殪而尸亡兮，取蜀禅而引世。”俱用尸亡事。）史记作“仇家欲烧其尸，尸亡去归葬”，论衡死伪篇作“怨家欲烧其尸，亡去归葬”，与应氏合，汉书作 “怨家欲烧其尸，妻亡归葬”，王先谦补注：“史记作 ‘尸亡去归葬’，徐广注：‘未及敛，尸亦飞去。’风俗通怪神篇说同，公羊：‘陈侯鲍甲戌之日亡，己丑之日死（同尸）而得。’疏亦引此事为证，班氏盖以为诞而易之。”器案：王充亦以此为失实之言，不验之语，故倡为窃举持亡之说，而黄氏日钞、顾氏日知录从之，盖所以破怪神之说也。潜夫论巫列篇亦有飞尸说，甚矣，人之好怪也。“淮阳太守”，史、汉、论衡俱作“淮阳都尉”，此盖应氏之误，当据改正。 
　　〔二六〕汉、魏、六朝人通称妇为新妇，故上言妇，此又言新妇也。麈史辨误曰：“吕氏春秋曰：‘白圭……何事比我于新妇乎？’按今之尊者斥卑者之妇曰新妇，卑对尊称其妻及妇人，凡自称者则亦然，则世人之语，岂无所稽哉？而不学者辄易之曰媳妇，又曰室妇，不知何也。”　
　　
　　○世间多有伐木血出以为怪者
　　　　谨按〔一〕：桂阳太守〔二〕江夏〔三〕张辽叔高〔四〕，去□令〔五〕，家居买田，田〔六〕中有大树十余围〔七〕，扶疏〔八〕盖数亩地，播不生谷，遣客伐之，六七〔九〕血出，客惊怖，归具事白叔高〔一０〕。叔高大怒曰〔一一〕：“老树汁出〔一二〕，此何等血？〔一三〕”因自严〔一四〕行，复斫之，血大流洒〔一五〕，叔高使先斫其枝，上有一空处〔一六〕，白头公可长四五尺〔一七〕，忽出往赴〔一八〕叔高，叔〔一九〕高乃逆格之，凡杀四头〔二０〕，左右皆怖伏地〔二一〕，而叔〔二二〕高恬如也。徐熟视，非人非兽也〔二三〕，遂伐其树。其年〔二四〕司空辟〔二五〕侍御史兖州刺史，以〔二六〕二千石之尊，过乡里，荐祝祖考；白日绣衣〔二七〕，荣羡如此〔二八〕，其祸安居？春秋国语曰：“木石之怪夔魍魉。〔二九〕 ”物恶能害人乎〔三０〕？ 
　　〔一〕　搜神记十八有“魏”字，误。太平广记四一五引无，法苑珠林四二引搜神记、广记三五九引法苑珠林、御览八八六引列异传俱无“魏”字。 
　　〔二〕　汉书地理志注引应劭曰：“ 桂水所出，东北入湘。” 
　　〔三〕　汉书地理志注引应劭曰：“ 沔水自江别至南郡华容为夏水，过郡入江，故曰江夏。 ” 
　　〔四〕　御览九五二、广记四一五引 “辽”下有“字”字，搜神记亦有。法苑珠林引搜神记作“张遗字升高”，广记引法苑珠林又作“张遗字叔高 ”。器案：说文：“辽，远也。”广雅释诂：“高，远也。”名高字远，义正相会，作“辽”为是。又“升” 亦当作“叔”，盖草书“叔”字与“升”相似误。 
　　〔五〕　搜神记作“去鄢陵”，御览八八六引列异传作“家居鄢陵”。器案：此文当作“去 □陵令”，后汉书宋宏传有□陵令，“鄢”一作“□” ，见左传庄公二十八年释文引字林，汉书地理志作“傿陵”。 
　　〔六〕　“田”，御览引列异传作“ 里”。 
　　〔七〕　淮南说山篇：“求大三围之本。”一围有三寸、五寸及一抱诸说。 
　　〔八〕　说文：“枎，扶疏四布也。 ”文选上林赋注：“扶疏，四布也。” 
　　〔九〕　宋本、朱藏元本、仿元本、两京本、胡本、郎本、程本、徐本作“六七”，余本作 “木中”，御览九五二引作“六七下血出”，拾补校作 “有赤汁六七斗出”。今案：广记引正作“有赤汁六七斗出”，而搜神记、列异传文又不同，详后附引。 
　　〔一０〕御览引作“归以其事白叔高 ”，广记引作“归具白叔高”。 
　　〔一一〕“叔高大怒曰”，原作“大怒”，拾补校作“叔高大怒曰”。今案：广记引作“高怒曰”，搜神记作“叔高大怒曰”，今据改正。 
　　〔一二〕御览引作“树木汁出”，广记引作“树老赤汁”，搜神记及列异传俱作“树老汁赤 ”。 
　　〔一三〕御览引“等”作“言”，广记引作“有何等血”。器案：何等为汉人习语，作“言 ”者误。史记三王世家褚先生补：“王夫人曰：‘陛下在，妾又何等可言者。’”孟子公孙丑篇：“敢问夫子恶乎长？”赵注：“丑问孟子才志所长何等。”吕氏春秋爱类篇：“其何故也？”高注：“为何等故也。”论衡感虚篇：“尧何等力？”又道虚篇：“实黄帝者何等也？”又：“所谓尸解者何等也？”又语增篇：“何等洁者？”又艺增篇：“此何等民者？”又：“何等贤者？”又非韩篇：“夫法度之公者谓何等也？”又刺孟篇：“名世者谓何等也？”又诘术篇：“所谓十日者何等也？”颜氏家训书证篇：“又问东宫旧事六色罽□是何等物？”匡谬正俗六曰：“问曰：‘俗谓何物为底，义何训？’答曰：‘此本言何等物，其后遂省，但言（有讹羡）直云等物耳。等字本音都在反，转音丁儿反，左太冲吴都赋云：“ 
畛畷无数，膏腴兼倍，原隰殊品，窳隆异等。”盖其证也。今吴、越之人，呼齐等为丁儿反。应瑗诗云：“文章不经国，筐篚无尺书，用等称才学，往往见叹誉。”（文选题作应璩诗）此言讥其用何等才学见叹誉而为言乎？以是知去“何”而直言“等” ，其言已旧，今人不详其本，乃作底字，非也。’” 
　　〔一四〕广记引无“严”字，搜神记有。 
　　〔一五〕御览引无“洒”字，广记、搜神记有。 
　　〔一六〕广记引无“上”字，御览、搜神记有。 
　　〔一七〕御览引无此句，广记、搜神记句上有“见”字，拾补校补“ 
见”字。 
　　〔一八〕广记引无“赴”字，御览、搜神记有。 
　　〔一九〕“叔”字原脱，拾补校补。案广记引正有，今从之。 
　　〔二０〕御览引作“如此凡杀四头” ，广记引作“如此凡数四”。 
　　〔二一〕广记引“左”上有“顾”字。 
　　〔二二〕“叔”字原脱，今据朱藏元本、仿元本、胡本、郎本、钟本校补。 
　　〔二三〕御览引无“非兽”二字，广记、搜神记有。 
　　〔二四〕“其年”下原有“同”字，何本、郎本、程本、钟本作“应”，搜神记亦作“应” ，拾补云：“‘同’字衍，程本作‘应’，亦臆改。” 今案：广记引正无此字，今从之。 
　　〔二五〕“辟”下，拾补据广记补“ 高为”二字。 
　　〔二六〕“以”下广记引有“居”字。 
　　〔二七〕御览引作“衣□”，搜神记作“绣衣”。器案：绣、□同字，绣衣一作锦衣，史记项羽本纪：“富贵不归故乡，如衣绣夜行。”汉书项羽传作“衣锦”。汉书朱买臣传：“上拜买臣会稽太守，上谓买臣曰：‘富贵不归故乡，如衣绣夜行，今子何如？’”东观汉纪：“建武二年，封景丹为栎阳侯，上谓曰：‘富贵不归故乡，如衣锦夜行，故以封卿。’”（又见后汉书景丹传）苏武书：“夜行被绣，不足为荣。 ”华阳国志巴志：“帝谓目曰：‘富贵不归故乡，如衣绣夜行耳。’”南史柳庆远传：“为雍州刺史，帝饯于新亭，曰：‘卿衣锦还乡，朕无西顾之忧矣。’”唐书张士贵传：“从平东都，授虢州刺史，高祖谓之曰：‘ 欲卿衣锦昼游耳。’”宋韩琦有昼锦堂，欧阳修为记，蔡襄书石。 
　　〔二八〕后汉书宗室四王三侯传注： “绣衣御史，武帝置，名绣者，尊宠之也。” 
　　〔二九〕“魍魉”，今本鲁语下作“ □□”，列异传同，史记孔子世家作“罔阆”，博物志作“罔两”，又独言木不及石。案自“春秋国语曰”以下，搜神记移在“遂伐其木”句下，作“此所谓‘木石之怪夔□□’者乎”，文义较顺，此文置在此间，与上下文俱不应，甚非宅句安章之道，疑当从搜神记为当也。 
　　〔三０〕搜神记十八：“魏（校见前）桂阳太守江夏张辽字叔高，去鄢陵，家居买田，田中有大树十余围，枝叶扶疏，盖地数亩，不生谷，遣客伐之，斧数下，有赤汁六七斗出，（法苑珠林引作“树大血出”）客惊怖，归白叔高。叔高大怒曰：‘树老汁赤，如何得怪？’（ 
珠林引作“此何得怪”，广记引珠林作“此等何怪”。）因自严行复斫之，（珠林、广记俱作“因自斫之”。）血大流洒，（珠林、广记“洒” 俱作“出”。）叔高使先斫其枝，上有一空处，见白头公可长四尺长，突出往赴叔高，（珠林“赴”作“趁” ，广记误作“称”。）高以刀逆格之，如此凡杀四五头并死。（广记“死”误“出”。）左右皆惊怖伏地，叔高神虑怡然如旧，（珠林、广记俱作“恬然”，与风俗通合。）徐熟视非人非兽，（珠林、广记俱作“似人非人，似兽非兽”。）遂伐其木，此所谓“木石之怪夔□ □’者乎。（珠林、广记同。）是岁，应司空辟侍御史兖州刺史，以二千石之尊，过乡里，荐祝祖考，白日绣衣，荣羡，竟无他怪。”御览八八六引列异传：“桂阳太守张叔高家居鄢陵，里中有树大十围，遣客斫之，树大血出，客惊怖，叔高曰：‘树老汁赤耳。’斫之，血大流出，空处有一白头翁，出走，高以刀斫杀之，所谓 ‘木石之怪夔□□’乎？” 
　　
　　○世间多有蛇作怪者
　　　　谨按：车骑将军〔一〕巴郡〔二〕冯绲鸿卿〔三〕为议郎，发绶笥，有二赤蛇，可长三尺〔四〕，分南北走，大用忧怖。许季山孙曼字宁方〔五〕，得其先人秘要，绲请使卜，云：“君后三岁，当为边将，东北〔六〕四五千〔七〕里，官以东为名〔八〕，复五年〔九〕，为大将军，南征，此吉祥也。〔一０〕”鸿卿意〔一一〕解，实应且惑。居无几，拜尚书、辽东太守、廷尉、太常〔一二〕。会武陵蛮夷黄高，攻烧南郡，鸿卿以威名素着，选登亚将，统六师之任〔一三〕，奋虓虎之势〔一四〕，后为屯骑校尉、将作大匠、河南尹〔一五〕，复再临理，官纪数方面〔一六〕，如宁方之言。春秋：“外蛇与内蛇斗。〔一七〕”文帝时亦复有此〔一八〕，传、志着其云为〔一九〕，而鸿卿独以终吉，岂所谓“或得神以昌”乎〔二０〕？ 
　　〔一〕　续汉书百官志一：“将军不常置。”本注曰：“掌征伐背叛，比公者四：第一大将军，次骠骑将军，次车骑将军，次卫将军。又有前后左右将军。”补注引汉仪：“车骑、卫将军、左右前后，皆金紫，位次上卿，典京师兵卫，四夷屯警。” 
　　〔二〕　汉书地理志巴郡注引应劭曰：“左氏：‘巴子使韩服告楚。’” 
　　〔三〕　御览九三四引“绲”下有“ 字”字。案赵明诚金石锦云：“ 
汉车骑将军冯绲碑，碑云：‘字皇卿。’与范史异。”（碑见隶释七）陈思宝刻丛编十八：“汉故车骑将军冯公之碑，篆额冯公名绲，巴郡宕渠人，碑云：‘字皇卿。’而本传作鸿卿。”今案：后汉书本传、书钞六四引谢承后汉书、华阳国志梁益宁三州先汉以来士女目录俱作鸿卿，与应氏合，疑不能明也。 
　　〔四〕　“三”，今从宋本，余本俱作“二”，拾补云：“‘二’，类聚‘三’。”今考御览九三四、广记四五六引俱作“三”，搜神记九作“二 ”。 
　　〔五〕　“曼”字原无，拾补云：“ 孙云：‘范书方术传，许曼祖父峻，字季山。宁方盖曼字也。’”器案：御览九三四引作“许季山孙宪”，搜神记亦作“许季山孙宪字宁方”，“宪”字形与“曼” 近而误，足证“孙”下原有“曼”字，不然，则“字” 字将无所着落也。 
　　〔六〕　御览九三四引“东北”作“ 东地”，拾补校作“控地”。 
　　〔七〕　“千”字原无，拾补据御览九三四引补。今案：御览六八二引亦有“千”字，范书许曼传作“当东北行三千里”，今据补。 
　　〔八〕　器案：汉时诸刺史太守，皆得称将，如马援诫子书：“郡将下车辄切齿。”皇甫规自讼疏：“吏推报将之怨。”张奂奏记段颎：“得过州将。”之等皆是也。此云当为边将，官以东为名，即下所出辽东太守是也。 
　　〔九〕　类聚九六、御览九三四引“ 复”作“后”。 
　　〔一０〕“也”字原无，拾补校补。案类聚、御览六八二又九三四及广记引俱有“也”字，今据订补。惟白帖二九及广记引此句在“卜云”下，搜神记同。谢肇浙五杂组六：“风角之术，起于汉末，赤蛇分道，许曼知太守为边官。” 
　　〔一一〕“意”下原有“威名”二字，拾补云：“二字疑衍。”器案：此涉下文而误衍，卢说是，今据删。 
　　〔一二〕类聚、御览六八二引作“拜辽东太守”，广记引作“寻拜辽东太守”。 
　　〔一三〕御览六八二引无此句。 
　　〔一四〕自“之势”起，至下条“到秋节迁北”止，宋本缺此一页。虓虎，已注正失篇。 
　　〔一五〕应劭汉官仪：“河南尹，所治，周地也，洛阳，本成周，周之衰微，分为东、西周。秦兼天下，置三川守，河、雒、伊也。汉更名河南，孝武皇帝增曰太守。世祖中兴，徙都雒阳，改号为尹，尹，正也。诗曰：‘赫赫师尹。’”（据孙星衍校集本） 
　　〔一六〕后汉书耿纯传：“时李轶兄弟用事，专制方面。”案方面犹言一面，史记留侯世家：“独韩信可属大事，当一面。”又：“独以一面专制诸侯。” 
　　〔一七〕左传庄公十四年：“初，内蛇与外蛇斗于郑南门中，内蛇死六年而厉公入，公闻之，闻于申繻曰：‘犹有妖乎？’对曰：‘人之所忌，其气焰以取之，妖由人兴，人无衅焉，妖不自作，人弃常则妖兴，故有妖。’”后汉书杨赐传：“故春秋两蛇斗于郑门，昭公殆以亡败。” 
　　〔一八〕汉书武纪：“太始四年秋七月，赵有蛇从郭外入邑，与邑中蛇群斗孝文庙下，（服虔曰：“赵所立孝文庙也。”）邑中蛇死。”又五行志：“武帝太始四年七月，有蛇从郭外入邑，与邑中蛇斗孝文庙下，邑中蛇死，后二年秋，有卫太子事，事自赵人江充起。”（搜神记六同）是汉书二文俱作武帝时，应氏作文帝时，系涉汉书言孝文庙而误，当据改正。 
　　〔一九〕传谓左传，志谓汉志。 
　　〔二０〕左传庄公三十二年：“故有得神以兴，亦有以亡。”后汉书杨赐传：“臣闻之经传：或得神以昌，或得神以亡。”亦作“昌”，与应氏合。后汉书方术许曼传：“许曼者，汝南平舆人也。祖父峻，字季山，善卜占之术，多有显验，时人方之前世京房。曼少传峻学，桓帝时，陇西太守冯绲始拜郡，开绶笥，有两赤蛇，分南北走。绲令曼筮之，卦成，曼曰： ‘三岁之后，君当为边将，官有东名，当东北行三千里，复五年，更为大将军，南征。’延熹元年，绲出为辽东太守，讨鲜卑，五年，复拜车骑将军，击武陵蛮贼，皆如占，其余多类此云。”搜神记九：“车骑将军巴郡冯绲字鸿卿，初为议郎，发绶笥，有二赤蛇，可长二尺，分南北走，大用忧怖。许季山孙宪字宁方，得其先人秘要，绲请使卜云：‘此吉祥也，君后三岁，当为边将，东北四五里，官以东为名，后五年，从大将军南征。 ’居无何，拜尚书郎、辽东太守、南征将军。” 
　　
　　○世间人家多有见赤白光为变怪者
　　　　谨案：太尉梁国桥玄公祖〔一〕，为司徒长史〔二〕，五月末所〔三〕，于中门外卧，夜半后，见东壁正白〔四〕，如开门明，呼问左右，左右莫见，因起自往手●摸之〔五〕，壁自如故，还床复见之，心大悸动。其旦，予适往候之，语次相告；因为说：“乡人有董彦兴者，即许季山外孙也，其探赜〔六〕索隐〔七〕，穷神知化〔八〕，虽眭孟〔九〕京房〔一０〕，无以过也。然天性褊狭，羞于卜术。间来候师王叔茂，请起往迎。”须臾，便与俱还。公祖虚礼盛馔，下席行觞。彦兴自陈：“下土〔一一〕诸生，无他异分，币重言甘〔一二〕，诚有踧踖〔一三〕，颇能别者〔一四〕，愿得从事。”公祖辞让再三，尔乃听之。曰：“府君当有怪－－白光如门明者，然不为害也。六月上旬鸡鸣时〔一五〕，南方哭声，吉也。到秋节，迁北〔一六〕，行〔一七〕郡以金为名，位至将军三公。”公祖曰：“怪异如此，救族不暇，何能致望于所不图？此相饶耳。〔一八〕”到六月九日未明，太尉杨秉暴薨〔一九〕。七月二〔二０〕日，拜钜鹿太守，〔二一〕钜边有金。后为度辽将军，历登三事〔二二〕。今妖见此，而应在彼，犹赵鞅梦童子裸歌而吴入郢也〔二三〕。 
　　〔一〕　桥玄，范书有传。 
　　〔二〕　续汉书百官志一：“司徒公 ……长史一人，千石。”御览二０九引应劭汉官仪：“ 太尉、司徒、司空长史，秩比千石，号为毗佐三台，助成鼎味。” 
　　〔三〕　所犹许也。 
　　〔四〕　说苑反质篇：“白当正白，黑当正黑。”释名释衣服：“袒衣，袒，坦也，坦然正白，无文彩也。”正白即纯白，犹上文郅伯夷条之言正黑正赤也。 
　　〔五〕　“●摸”，原作“收莫”，拾补校作“●摸”，今案：穷通篇祝恬条亦有“手●摸 ”语，今据校改。搜神记三作“扪摸”。 
　　〔六〕　“赜”原误“颐”，今从拾补校改。 
　　〔七〕　易系辞上：“探赜索隐。” 又：“圣人有以见天下之赜。”释文：“‘赜’，京氏作‘啧’。”案：赜，说文无，徐铉说文叙辨俗书讹谬不合六书之体者，以“赜”为假借之字，当通用“啧” 。 
　　〔八〕　易系辞下：“穷神知化，德之盛也。” 
　　〔九〕　眭弘，字孟，汉书本传载其推大石自立、僵柳复起，为匹夫为天子之兆，后孝宣帝果兴于民间。注引应劭云：“眭，音桂。” 
　　〔一０〕京房，字君明，精占验之术，详汉书本传。 
　　〔一一〕诗邶风日月：“日居月诸，照临下土。”又鲁颂閟宫：“奄有下土，缵禹之绪。” 
　　〔一二〕左传昭公十一年：“币重言甘，诱我也。” 
　　〔一三〕论语乡党篇：“踧踖如也。 ”集解引马融曰：“踧踖，恭敬之貌。” 
　　〔一四〕谷梁襄公六年：“由别之而不别也。”范宁注：“别犹识也。” 
　　〔一五〕汉书王莽传上：“以鸡鸣为时。”胡三省曰：“以丑时为十二时之始。” 
　　〔一六〕胡本“北”误“比”。 
　　〔一七〕“行”上，宋本缺一页。 
　　〔一八〕鲍照乐府：“日月流迈不相饶。”隋书刘炫传：“自赞曰：‘家业贫窭，为父兄所饶。’”饶字义与此同，谓相容也。 
　　〔一九〕拾补曰：“钱云：‘案桓纪秉以延熹八年五月丙戌薨，桥本传不云为钜鹿太守，皆与史不合。’”器案：杨秉字叔节，范书有传，御览二０七引张璠后汉纪作字叔卿，今考袁宏后汉纪二二、蔡中郎集太尉桥玄碑、陶潜集圣贤群辅录、古籍丛残古类书第一种贞男部俱作字叔节，作叔卿误。又袁纪及蔡中郎集俱云秉薨在延熹八年五月丙戌。 
　　〔二０〕搜神记“二”作“七”。 
　　〔二一〕札移曰：“案蔡中郎集太尉桥公碑，亦载其尝为钜鹿太守，范书疏略失载耳，卢殊失考。”器案：中郎集太尉桥玄碑阴，亦载玄拜钜鹿太守。水经浊漳水注引应劭曰：“鹿者，林之大者也。尚书曰：‘尧将禅舜，纳之大麓之野，烈风雷雨不迷，致之以昭华之玉而县取目焉。’”（又见汉书地理志注引） 
　　〔二二〕纲目集览二七：“三公主天地人之事，故曰三事。”又详正失篇注。 
　　〔二三〕左传昭公三十一年：“十二月辛亥朔，日有食之。是夜也，赵简子梦童子裸而转以歌，旦以占诸史墨曰：‘吾梦如是，今而日食，何也？ ’对曰：‘六年及此月也，吴其入郢乎？终亦弗克，入郢必以庚辰，（定公四年十一月庚辰，吴入郢。）日月在辰尾，庚午之日，日始有谪，火胜金，故弗克。’” 搜神记三：“太尉桥玄字公祖，梁国人也，初为司徒长史，五月末，于中门卧，夜半后，见东壁正白，如开门明，呼问左右，左右莫见，因起自往手扪摸之，壁自如故，还床复见，心大怖恐。其友应劭适往候之，语次相告。劭曰：‘乡人有董彦兴者，即许季山外孙也，其探赜索隐，穷神知化，虽眭孟、京房，无以过也。然天性褊狭，羞于卜筮者。间来候师王叔茂，请往迎之。’须臾，便与俱来。公祖虚礼盛馔，下席行觞。彦兴自陈： ‘下土诸生，无他异分，币重言甘，诚有踧踖，颇能别者，愿得从事。’公祖辞让再三，尔乃听之。曰：‘府君当有怪－－白光如门明者，然不为害也。六月上旬鸡鸣时，闻南家器，即吉。到秋节，迁北，行郡以金为名，位至将军三公。’公祖曰：‘怪异如此，救族不暇，何能致望于所不图，此相饶耳。’至六月九日未明，太尉杨秉暴薨。七月七日，拜钜鹿太守，钜边有金。后为度辽将军，历登三事。” 




山泽第十　
 
风俗通义山泽第十〔一〕
　　　　孝经曰：“圣不独立，智不独治，神不过天地，同灵造虚，由立五岳，设三台。〔二〕”传曰：“五岳视三公，四渎视诸侯，其余或伯或子男，大小为差。〔三〕”尚书：“咸秩无文。〔四〕”王者报功，以次秩之，无有文也〔五〕。易称：“山泽通气。〔六〕”礼： “名山大泽，不以封诸侯。〔七〕”故积其类曰山泽也。 
　　〔一〕　苏颂曰：“山泽十，子抄云：‘二十四。’” 
　　〔二〕　马国翰以下引传为援神契，定此为孝经纬援神契文。黄奭曰：“案风俗通原文引作孝经，今孝经无其文，据列仙传引作援神契，其为纬文无疑。朱彝尊经义考仅引‘圣不独立’二句，以为纬语，疏矣。”札移曰：“案孝经无此文，考刘向列仙传赞云：‘援神契言神不过天地，造灵洞虚，犹立五岳，设三台。’与此文同，则是孝经纬文。汉人引经、纬，不甚分别也。‘同灵造虚’，‘同’疑‘洞’之误。”谭献复堂日记五曰：“此当为孝经纬文，古微书、纬□皆失采记之。” 
　　〔三〕　礼记王制：“天子祭天下名山大川，五岳视三公，四渎视诸侯。”注：“视，视其牲器之数。”尚书大传夏传：“五岳视三公，四渎视诸侯，其余山川视伯，小者视子男。”注：“所视者，谓其牲币、粢盛、笾豆、爵献之数，非谓尊卑。”（据陈寿祺定本）说苑辨物篇：“五岳者，何谓也？泰山，东岳也；霍山，南岳也；华山，西岳也；常山，北岳也；嵩高山，中岳也。五岳何以视三公？能大布云雨焉，能大敛云雨焉。云触石而出，肤寸而合，不崇朝而雨天下，施德博大，故视三公也。四渎者，何谓也？江、河、淮、济也。四渎何以视诸侯？能荡涤垢浊焉，能通百川于海焉，能出云雨千里焉，施德甚大，故视诸侯也。山川何以视子男也？能出物焉，能润泽物焉，能生云雨，为恩多，然品类以百数，故视子男也。书曰：‘禋于六宗，望秩于山川，遍于群神矣。’”后汉书襄楷传注、书钞五０引孝经援神契：“五岳视三公，四渎视诸侯。 ”书钞九一引诗含神雾：“五岳视三公，岱宗为之长，封禅往焉。”又详公羊传僖公三十一年注、史记封禅书、汉书郊祀志及博物志一。 
　　〔四〕　雒诰文。 
　　〔五〕　孙星衍曰：“咸秩，谓遍序其尊卑；无文，谓礼质无文。何氏注公羊、郑注王制皆云：‘春秋变周之文，从殷之质。’是周尚文，殷尚质；此言‘无文’者，用殷礼祀之。汉书翟方进传云：‘ 定五畤庙祧，咸秩亡文。’注：‘孟康曰：诸废祀无文籍，咸祭之。’与应氏不同者，或古文说也。”阮元咸秩无文解：“书洛诰：‘周公曰：王肇称殷礼，祀于新邑，咸秩无文。’又曰：‘称秩元祀，咸秩无文。’此两言‘无文’者，谓无诗也。古人称诗之入乐者曰文，故子夏诗大序曰：‘声成文谓之音。’又曰：‘主文而谲谏。’郑康成曰：‘声谓宫、商、角、征、羽也。声成文者，宫商上下相应。主文，主与乐之宫商相应也。 ’孟子曰：‘不以文害辞。’赵岐曰：‘文，诗之文章。’然则周公祀明堂之时，但秩序祀礼，仍用殷礼，而乐则殷乐，诗不可用，周乐诗又未敢遽作，故曰‘咸秩无文’也。周颂及文王之什等诗，皆周公祀明堂，归政后在镐京所作也。”器案：僖公三十一年公羊传：“山川有能润于百里者，天子秩而祭之。”汉书郊祀志：“ 天子祭天下名山大川，怀柔百神，咸秩无文。”师古曰：“ 
秩，序也，旧无礼文者，皆以次序而祭之。”后汉书章纪：“诏曰：‘今山川鬼神，应典礼者，尚未咸秩。’”注：“咸，皆也；秩，序也；言山川之神，尚未次序而祭之，书曰：‘咸秩无文。’” 
　　〔六〕　易说卦两见此文。周语下： “川，气之导也。”注：“导，达也。易曰：‘山泽通气。’又疏为川谷，以导其气。”博物志一：“山泽通气，以兴云雨，云气触石，肤寸而合，不崇朝以雨。” 黄宗炎曰：“山能灌泽成川，泽能蒸山作云，是谓通气。” 
　　〔七〕　礼记王制文。 
　　
　　　　○五岳
　　　　东方泰山，诗云：“泰山岩岩，鲁邦所瞻。〔一〕 ”尊曰岱宗，岱者，长也〔二〕，万物之始，阴阳交代〔三〕，云触石而出〔四〕，肤寸而合，不崇朝而遍雨天下〔五〕，其惟泰山乎！故为五岳之长。王者受命易姓，改制应天，功成封禅，以告天地〔六〕。孔子曰： “封泰山，禅梁父，可得而数，七十有二。〔七〕”岱宗庙在博县西北三十里〔八〕，山虞长守之〔九〕。十月曰〔一０〕合冻，腊月曰涸冻，正月曰解冻〔一一〕，皆太守自〔一二〕侍祠，若有秽疾〔一三〕，代行事，法七十万五千三牲，燔柴〔一四〕，上福脯〔一五〕三十朐，县次〔一六〕传送京师〔一七〕。四岳皆同王〔一八〕礼。南方衡山，一名霍山〔一九〕，霍者，万物盛长〔二０〕，垂枝布叶，霍然而大〔二一〕。庙在庐江〔二二〕灊县〔二三〕。西方华山，〔二四〕华者，华也〔二五〕，万物滋熟〔二六〕，变华〔二七〕于〔二八〕西方也〔二九〕。庙在弘农华阴县〔三０〕。北方恒山，恒者，常也，万物伏藏于北方有常也〔三一〕。庙在中山上曲阳县〔三二〕。中央曰嵩高〔三三〕，嵩者，高也〔三四〕，诗云：“嵩高惟岳，峻极于天。〔三五〕”庙在颍川阳城县〔三六〕。 
　　〔一〕　鲁颂閟宫文。 
　　〔二〕　拾补“尊”上据续汉书祭祀志补“泰山山之”四字，“尊”下补“者一”二字，“ 岱者”下据书舜典正义、左传昭公四年正义引补“始也宗者”四字。器案：诗大雅崧高疏引作“泰山，山之尊。一曰岱宗，岱，始也；宗，长也”，又周颂时迈疏引作“岱，始也；宗，长也”，尔雅释山疏引作“泰山，山之尊。一曰岱宗，岱，始也；宗，长也”，杜甫望岳诗王洙注引与崧高疏、释山疏同，续汉书祭祀志中刘昭注引“始”作“胎”。诸书释五岳之名，俱以双声□韵为训，始、胎同台声，始字汉读当与今异。 
　　〔三〕　御览十八引三礼义宗：“东岳所以谓之岱者，代谢之义，阳春用事，除故生新，万物更生，相代之道，故以代为名也。”费长房历代三宝记九引提谓经：“东方泰山，汉言代岳，阴阳交代，故谓代岳。”（又见续高僧传一）倪思宽二初斋读书记五曰：“愚案万物之始，阴阳交代，后世泰山治鬼之说，实造端于此。” 
　　〔四〕　类聚七、御览三八引春秋元命包：“山者，气之苞含，所以含精藏云，故触石而出。” 
　　〔五〕　魏鹤山师友雅言：“肤寸之肤，投壶有一字注：‘侧指为肤。’握拳便有四寸，古者以声为律身为度。在靖有一农者买牛，谓自顶至膊有十九肤者，良邦近古，犹有古字存于世。”又曰：“因说肤寸字，在靖州有买牛者，谓顶阔四肤者，良遂问何如为肤？云：铺四指为一肤。及读投壶‘注筹室中五扶，堂上七扶，庭中九扶。’注：‘铺四指曰扶，一指案寸。春秋传曰：肤寸而合。’是扶肤同音。”阮福肤寸而合解：“肤之音与扶相通。礼记投壶：‘室中五扶，堂上七扶，庭中九扶。’郑康成注：‘铺四指曰扶，一指按寸。春秋传曰：肤寸而合。’伏生尚书大传：‘扶寸而合。’郑康成注：‘四指为扶，音肤。’韩非子： ‘上失扶寸。’注：‘四指为扶。’玉篇、广韵皆作扶。由是观之：则肤、扶声之转，可见古人通用也。所谓 ‘肤寸而合’者，如云出山，散而不合，则不得雨，今肤寸而合，如人以两手之四指平铺，先分两处，向下覆之，由分而合，渐肖云合之状，合之甚易，故云‘肤寸而合，不崇朝而雨遍天下’，非谓泰山之云，相离四寸而合也。” 
　　〔六〕　尚书大传：“五岳皆触石而出云，扶寸而合，不崇朝而雨天下。”注：“四指为扶。”（据陈寿祺定本）公羊传僖公三十一年：“触石而出，肤寸而合，不崇朝而遍雨乎天下者，唯泰山尔。” 注：“侧手为肤，按指为寸。言其触石理而出，无有肤寸而不合。崇，重也；不重朝，言一朝也。”（文选张景阳杂诗注引何休曰：“四指为肤。”与今本异。）白虎通封禅篇：“王者易姓而起，必升封泰山，何？报告之义也。始受命之日，改制应天，天下太平，功成封禅，以告太平也。所以必于泰山者何？万物之始，交代之处也。”又巡狩篇：“东方为岱宗者何？言万物更相代于东方也。”白帖六、初学记五、御览二九引五经通义：“泰山一名岱宗，言王者受命易姓，报功告成，必于岱宗也。东方万物始交代之处。宗，长也，言为群岳之长。”书钞九一引刘向五经通义：“太山，五岳之长，故独封太山，告太平于天，报神功也。”御览十八引崔灵恩三礼义宗：“东岳谓之岱者，代谢之义，阳春用事，除故生新，万物更生，相代之道，故以岱为名也。” 汉书眭弘传：“泰山者，岱宗之岳，王者易姓告成之处。”后汉书安纪注：“太山，王者告代之处，为五岳之宗，故曰岱宗。” 
　　〔七〕　古书言封泰山、禅梁父者，其说不一。御览六八二引汉官仪：“孔子称封太山、禅梁父，可得而数，七十有二。”史记封禅书：“管仲曰：‘古者，封泰山、禅梁父者，七十二家，而夷吾所记者，十有二焉。’”御览五三六引河图真纪钩：“王者封泰山、禅梁父，异姓奉度，继兴崇功者，七十二君。 ”又引典略：“建武三十年，有司奏封禅，诏曰：‘灾异连仍，日月薄蚀，百姓怨叹，而有事于太山，污七十二代编录，以羊皮杂貂裘，何彊颜耶！’”又引孙严宋书：“臣逢千载之会，愿上封禅书一篇，使声齐七十二代。”此以为七十二者也。白虎通封禅篇：“故孔子曰：‘升泰山观易姓之王，可得而数者，七十余君。’” 史记封禅书正义引韩诗外传：“孔子升泰山，观易姓而王，可得而数者，七十余人，不得而数者万数也。”（又见尚书序正义、小学绀珠五引）晋书礼志：“自开辟以来，封禅者七十余君。”此以为七十余者也。御览五三六引张华封禅议：“立德济世，扬晖仁风，以登封太山者，七十有四家，其谥号可知者，十有四也。”此以为七十四者也。张华以七十二为七十四，十二为十四，盖兼秦皇、汉武记之也。 
　　〔八〕　汉书郊祀志下：“自是五岳、四渎，皆有常礼，东岳泰山于博，中岳泰室于嵩高，南岳灊山于灊，西岳华山于华阴，北岳常山于上曲阳。 ”汉书地理志：“博有泰山庙，岱山在西北求山上。” 史记封禅书正义引括地志：“泰山一曰岱宗，东岳也，在兖州博城县西北三十里。”申鉴时事篇黄省曾注引汉制：“岱宗庙在博县西北三十里，山虞长守之。”疑本应氏此文。 
　　〔九〕　周礼地官山虞注：“虞，度也，度知山之大小及所生者。”又：“山虞掌山林之政令，物为之厉，而为之守禁。”注：“物为之厉，每物有蕃界也。为之守禁，为守者设禁令也。守者，谓其地之民占伐林木者也。郑司农云：‘厉，遮列守之。’” 
　　〔一０〕“曰”原误作“日”，今据拾补校改。拾补校“日”为“曰”，云：“下皆同。” 器案：后汉书祭祀志上注引作“博县十月祀岱宗，名曰合冻”，不误，今据改正。 
　　〔一一〕御览五二六引汉旧仪：“祭五岳，祠用三正色牲，十月涸冻，二月解冻，皆祭祀，乘传车，称使者。” 
　　〔一二〕岱史望典纪引无“自”字。 
　　〔一三〕通志五八选举一：“凡举士不得有金痍痼疾，督邮书其版，举主保之。”（其督邮版状曰：“身无金痍痼疾云云。”）案后汉书朱浮传注引汉官仪载举状云：“身无金痍痼疾。”有秽疾不得侍祠，盖亦有金痍痼疾不得应举之比。 
　　〔一四〕文选甘泉赋注引应劭汉书注：“柴，牲玉之香也。” 
　　〔一五〕汉书贾谊传：“上方受厘坐宣室。”应劭曰：“厘，祭余肉也。汉仪注：‘祭天地五畤，皇帝不自行祠，还致福。’厘音禧。”师古曰： “禧，福也，借厘字为之耳，言受神之福也。”书钞一四五引风俗通：“俗说：膊，大脯也。案太山博县，每岁十月，祠太山，脯阔一尺，长五分。” 
　　〔一六〕汉书武纪：“起官寺市里，募徙贫民，县次给食。”又平纪：“征吏民有明当世之务，习先圣之术者，县次续食，令与计偕。”县次犹言所经过之县也。 
　　〔一七〕“皆太守”以下，拾补据续汉书祭祀志上注引校作“皆太守洁斋，亲自执事，作脯广一尺，长五寸，既祀讫，取泰山君夫人坐前脯三十朐，太守拜章，县次驿马，传送雒阳。”按申鉴注引汉制：“ 
皆太守自侍祠，法七十万五千三牲，燔柴，上福脯三十朐，县次传送京师。”黄山曰：“ 说文：‘朐，脯挺也。’朐与挺皆脯名，以同物通训。公羊昭二十五年传何注：‘屈曰朐，申曰脡。’士虞礼郑注：‘古文“脡”为“挺”。’曲礼郑注：‘屈中曰朐。’是朐为脯之屈中者，作脯广一尺长五寸，故须中屈之。” 
　　〔一八〕“同王”旧倒植，今从拾补校改。 
　　〔一九〕“山”字原无，从拾补校补。 
　　〔二０〕诗大雅崧高正义、左传昭公四年正义、尔雅释山疏引“万物”上有“言”字。 
　　〔二一〕“霍然而大”，诗正义、左传正义、尔雅疏作“霍然大也”。白虎通巡狩篇：“南方为霍山者何？霍之为言护也，言太阳用事，护养万物也。”御览二一引崔灵恩三礼义宗：“南岳谓之霍，霍者护也，言阳气用事，盛夏之日，护养万物，故以为称。”又三八引白虎通：“南方衡山者，上承景宿，铨德均物，故曰衡山。” 
　　〔二二〕汉书地理志注引应劭曰：“ 庐江，故庐子国。”又武纪：“ 
元封五年，登灊天柱山。”应劭曰：“灊音若潜。南岳霍山在灊，县名，属庐江。” 
　　〔二三〕汉书地理志：“灊，天柱山在南，有祠。”水经禹贡山水泽地所在：“霍山为南岳，在庐江灊县西南。”注：“天柱山也。”申鉴注引汉制：“衡庙在庐江灊县。”尔雅释山：“霍山为南岳。 ”注：“即天柱山。”史记封禅书：“上巡南郡，至江陵而东，登礼灊之天柱山，号曰南岳。”又见补武纪、汉书郊祀志及搜神记。盖汉武以衡山辽阔，因谶纬皆以霍山为南岳，故移其神于此也。御览三九引徐灵期南岳记：“衡山者，五岳之南岳也，其来尚矣，至于轩辕，乃以灊霍之山为副焉，故尔雅云：‘霍山为南岳。’盖因其副焉。（或云衡山一名霍山）至汉武南巡，又以衡山辽远，道隔江、汉，于是乃徙南岳之祭于庐江灊山，亦承轩辕副义也。”是其故也。洪颐烜筠轩文钞霍山为南岳解：“尔雅释山述五岳，一云：‘江南衡。’李巡曰：‘衡，南岳衡山也。’一云：‘霍山为南岳。’郭璞曰：‘霍山，今庐江灊县，灊水出焉，别名天柱山。汉武帝以衡辽阔，故移其神于此，今其土俗人皆呼之为南岳。’案汉书地理志长沙国湘南下注云：‘ 
禹贡衡山在东南，荆州山。’庐江郡灊下注云：‘天柱山在南，有祠。’班孟坚作志，在武帝移易衡山以后，故注岳祠于天柱山下，并未以天柱为霍山也。霍山即衡山，应劭风俗通云：‘衡山一名霍山。’衡之与霍，犹泰之与岱，是一山有二名也。故孙炎注尔雅，以霍山为误，当作衡山。李善注文选游天台山赋引尔雅：‘衡山为南岳。’当即据孙炎所改之本。是霍山在汉武未易以前，即荆州衡山之别名，汉武既易以后，后人始以名灊县之天柱山。故水经记山水泽地所在云：‘霍山为南岳，在庐江灊县西南。’又泚水篇云：‘泚水出庐江灊县西南霍山东北。’张揖广雅云：‘ 天柱谓之霍山。’皆据移易以后言也。郭景纯注尔雅独云：‘南岳本以两山为名，非从近也。而学者多以霍山不得为南岳。’又言：‘从汉武帝始乃名之。’如此言为武帝在尔雅之前乎？斯不然矣。景纯此言，明驳孙炎不知汉武移易南岳，以衡山辽旷，因移岳祠于天柱下，并非以天柱有霍山之名，举以当南岳也。若天柱本名霍山，既有尔雅此文可证，汉志灊县下当称霍山，不当称天柱矣。且衡山江南，天柱在江北，若霍山即天柱，尔雅所举，不应前后互异。故应仲援以霍山即衡山，而不分为二，其所言与汉志、尔雅合，视景纯为覈实也。” 郝懿行尔雅义疏，亦依洪氏为说，不具录。若朱字绿杜溪文稿有南岳考二卷，则文更繁富也。 
　　〔二四〕“崋”俗作“华”，本书宋本以下各本及广博物志五引此文，“●山”、“●者” 、“●阴”字皆作“●”。说文山部●下云：“山在弘农华阴，从山，华省声。”九经字样山部●下云：“经典相承用‘华’字。”今案：汉西岳●山庙碑、西岳● 山亭碑、樊毅脩●岳庙碑、樊毅复●下民租碑，凡说● 山字皆从山作●。 
　　〔二五〕“华”，拾补据书正义、左传正义校作“变”。案所据正义，见诗大雅荡、崧高、左传昭公四年，又尔雅释山疏引亦作“变”。徐氏识语曰：“案崋、变声义都远，西方成实，变义不类也。切谓变与●近，俗作●，与夸近，故讹耳。此当为‘●也，万物□●，由西方也’。尔雅释草：‘芺蓟，其实荂。’注：‘其实也。’荂即●字，知●有实义。方言： ‘□，荂也。’故□荎盎文，‘然’为‘□’讹，故或为‘成’，‘滋于’本为‘兹●’，‘兹’为‘●’之上，‘●’为‘●’之下，讹错傎到，其迹可寻也。” 
　　〔二六〕宋本、大德本作“熟”，余本俱作“然”，广博物志引亦作“然”。拾补曰：“‘ 滋然’二字左正义作‘成’。”器案：诗正义、尔雅疏亦作“成”。 
　　〔二七〕“华”，拾补校作“由”。器按：诗正义、左传正义、尔雅疏作“由”。 
　　〔二八〕“于”，拾补云：“书无左有。”器案：诗正义、尔雅疏亦有。 
　　〔二九〕白虎通巡狩篇：“西方为华山者何？华之为言获也，言万物成熟可得获也。”初学记五引白虎通：“西岳华山，少阴用事，万物生华，故曰华山。” 
　　〔三０〕汉书地理志：“华阴，太华山在南，有祠。”申鉴注引汉制：“华庙在弘农华阴县。” 
　　〔三一〕白虎通巡狩篇：“北方为恒山者何？恒，常也，万物伏藏于北方有常也。”白帖二引白虎通作“阴阳终其常久，故曰常山。”初学记五引白虎通作“阴终阳始，故其道长久，故曰常山。” 
　　〔三二〕汉书地理志注引应劭曰：“ 中山，中山故国。”志又云：“ 
上曲阳，恒山北谷在西北，有祠。 ”申鉴注引汉制：“恒庙在中山上曲阳县。” 
　　〔三三〕“嵩高”，广博物志引作“ 嵩山”。今案尔雅释山：“山大而高崧。”郭注：“今中岳嵩高，盖依此名。”释文：“‘崧’又作‘嵩’。 ”五经文字：“‘崧’作‘嵩’同，又通作‘崇’。” 国语周语：“融降于崇山。”韦昭注：“崇，崇高山也。夏居阳城，崇高所近。”是崇高即嵩高也。后汉书灵纪：“熹平五年夏四月，复崇高山名为嵩高山。”注： “前书：‘武帝祠中岳，改嵩高为崇高。’东观记曰： ‘使中郎将堂溪典请雨，因上言改之，名为嵩高山。’ ”则嵩高与崇高之命名，盖亦随时王典制而改易也。“ 崇”又通作“崇”，考工记释文云：“‘崇’本亦作古 ‘崇’字。”汉书郊祀志及地理志并作“崇高”，注云：“‘□’，古‘崇’字。”唐写本经典释文舜典第二崇山云：“古崇字。”薛季宣本古文尚书亦作“崇”。 
　　〔三四〕拾补云：“尔雅疏下有‘言高大也’四字。”今案诗正义亦有四字。白虎通巡狩篇：“中央为嵩高者何？嵩言其高大也，中央之岳独加高字者何？中央居四方之中而高，故曰嵩高山。”御览三八引白虎通：“嵩者高也，言峻大矣，处中以领四方。 ”释名释山：“嵩，竦也，亦高称也。”尔雅释诂：“ 崇，崧，高也。”说文山部：“ 
崇，嵬高也。” 
　　〔三五〕诗大雅荡崧高文。礼记孔子闲居引“崧”作“嵩”，文心雕龙夸饰篇：“嵩高极天。”亦作“嵩”，与此同。俞樾茶香室丛钞一云：“按毛传：‘嵩，高貌。岳，四岳也。’不专言中岳。应氏之说，或本三家欤？宋楼钥攻媿集跋先大父嵩岳图云： ‘嵩高维岳，峻极于天，巍然居四岳之中，盖天下之绝境也。’亦以‘嵩高维岳’为指中岳。” 
　　〔三六〕汉书地理志：“颍川郡崇高，武帝置，以奉太室山，是为中岳，有太室、少室山庙。古文以崇高为外方山也。”师古曰：“‘崇’古‘崇 ’字。”（又见武纪及史记封禅书）申鉴注引汉制：“ 嵩县在颍川阳成县。”器案：汉志阳城下不言有嵩庙，疑仲瑗就所近言之。汉书武纪注引应劭曰：“嵩高县有上、中、下万岁里。”盖因汉武登嵩高，吏卒咸闻呼万岁者三，后因设此里也。 
　　　　谨按：尚书：“岁二月东巡狩，至于岱宗，柴，岱宗，泰山也〔 
一〕－－望秩于山川，遂见东后〔二〕，东后〔三〕，诸侯也－－合时月正日，同律度量衡，修五礼、五玉、三帛、二牲、一死贽。五月南巡狩，至于南岳，－－南岳，衡山也－－八月西巡狩，至于西岳，－－西岳，华〔四〕山也－－十二〔五〕月北巡狩，至于北岳，－－北岳，恒山也－－皆如岱宗之礼。〔六〕”中岳〔七〕，嵩高也，王者所居，故不巡焉。巡者，循也；狩者，守〔八〕也；道德太平，恐远近〔九〕不同化，幽隐有不得所者，故自亲〔一０〕行之也〔一一〕。所以五载一出者，盖五岁再闰，天道大备〔一二〕。岳者捔〔一三〕功考德〔一四〕，黜陟幽明〔一五〕也〔一六〕。 
　　〔一〕　此引古文未终，即于其间为之训故之辞。下加破折号者同。 
　　〔二〕　今舜典作“肆觐东后”。段玉裁古文尚书撰异曰：“‘肆’，周礼大行人注、五帝本纪、封禅书、汉书郊祀志、后汉书律历志元和二年诏、白虎通巡狩篇、春秋公羊隐公八年何注、风俗通义山泽卷十皆作‘遂’。” 
　　〔三〕　“东后”，拾补云：“下当有‘东方’二字。”今案：封禅书、郊祀志俱作“东后者”。 
　　〔四〕　“华”，当从上文作“●” 。 
　　〔五〕　“二”，当作“一”。 
　　〔六〕　尚书舜典：“岁二月东巡守，至于岱宗，柴，望秩于山川，肆觐东后，协时月，正日，同律度量衡，修五礼、五玉、三帛、二生、一死贽，如五器，卒乃复。五月南巡守，至于南岳，如岱礼。八月西巡守，至于西岳，如初。十有一月朔巡守，至于北岳，如西礼。” 
　　〔七〕　“岳”字原无，今补。 
　　〔八〕　“守”，拾补云：“当作‘ 牧’，见所校白虎通。” 
　　〔九〕　“近”字原无，拾补云：“ 脱，类聚有。”器案：御览五三七引亦有，今据补正。 
　　〔一０〕“自亲”，拾补据白虎通校作“亲自”。案御览引“自亲”上有“必”字。 
　　〔一一〕白虎通巡狩篇：“王者所以巡狩者何？巡者循也，狩者牧也，为天下巡行守牧民也。道德太平，恐远近不同化，幽隐不得所者，故必亲自行之，谨敬重民之至也。”（据陈立疏证本）孟子梁惠王：“巡狩者，巡所守也。”文选东都赋注引逸礼：“ 巡狩者何？巡者循也，狩者牧也，谓天子巡行守牧也。 ”公羊传隐公八年解诂：“五年亲自巡守，巡犹循也，狩犹守也，循行守视之辞，亦不可国至人见，为烦扰，故至四岳，知四方之政而已。”疏云：“尧典文也。” 陈寿祺尚书大传定本以为唐传。 
　　〔一二〕白虎通巡狩篇：“所以不岁巡守何？为太烦也，过五年为大疏也，因天道，时有所生，岁有所成，三岁一闰，天道小备，五岁再闰，天道大备，故五载一巡守。”后汉书张纯传引礼稽命嘉：“ 三年一闰，天道小备，五年再闰，天道大备。”御览五三七引逸礼：“王者必制巡狩之礼何？尊天重民也。所以五年一巡狩何？五岁再闰，天道大备。所以至四岳者，盛德之山，四方之中，能兴云致雨也。巡狩者何？巡，循也，狩，牧也，为天循行牧民也。” 
　　〔一三〕“桷”，原作“埆”，拾补校作“捔”，今从之。案诗召南行露正义引五经异义： “狱者埆也，囚证于埆核之处。”盖涉彼而误。 
　　〔一四〕拾补作“捔考功德”，云： “旧倒，据书、左正义、尔雅疏乙正。” 
　　〔一五〕“幽明”，拾补云：“三书皆无此二字。” 
　　〔一六〕白虎通巡狩篇：“岳者何谓也？岳之为言捔也，捔功德也。”广雅释山：“岳，确也。”广韵三觉：“岳，捔也。”礼记王制疏：“岳者何？岳之为言捔也，捔功德也。必先于此岱宗者，言万物皆相代于东方，故岁二月东巡守，至于岱宗，宗者尊也，岱为五岳之首，故为尊也。”又案诗大雅荡崧高疏引作“岳捔考功德，黜陟也。”尚书、左传正义及尔雅疏合。 
　　
　　　　○四渎
　　　　河出炖煌〔一〕塞外昆仑山，发源注海〔二〕。易：“河出图，圣人则之。〔三〕”禹贡：“九河既道。 ”诗曰：“河水洋洋。〔四〕”庙在河南荥阳县〔五〕。河堤谒者〔六〕掌四渎，礼祠与五岳同〔七〕。江出蜀郡湔氐徼外〔八〕崏山，入海〔九〕。诗云：“江、汉陶陶。〔一０〕”禹贡：“江、汉朝宗于海。”庙在广陵江都县。〔一一〕淮出南阳平氏桐柏大复山东南〔一二〕，入海〔一三〕。禹贡：“海、岱及淮，淮、沂其乂。”诗云：“淮水汤汤。〔一四〕”庙在平氏县〔一五〕。济出常山房子〔一六〕赞皇山，东入沮〔一七〕。禹贡：“浮于汶，达于济。”庙在东郡临邑县〔一八〕。 
　　〔一〕　汉书地理志“炖煌”作“敦煌”，注引应劭曰：“敦，大也；煌，盛也。” 
　　〔二〕　说文水部：“河水出焞煌塞外昆仑山，发原注海。” 
　　〔三〕　系辞上文。 
　　〔四〕　卫风硕人文。 
　　〔五〕　汉书地理志河南郡荥阳注引应劭曰：“故虢国，今虢亭是也。”史记封禅书：“水曰河，祠临晋。”索隐：“韦昭曰：‘冯翊县，地理志临晋有河水祠。’”正义：“即同州冯翊县，本汉临晋县，收大荔，秦获之，更名。括地志云：‘大河祠在同州朝邑县南三十里。’”汉书郊祀志：“水曰河，祠临晋。”师古曰：“即今之同州朝邑县界。”郊祀志下又云：“自是五岳、四渎，皆有常礼，河于临晋。”师古曰：“冯翊之县也，临河西岸。”地理志：“临晋有河水祠。”续汉书郡国志同。封禅书，郊祀志并云：“高帝时河巫祠河于临晋”，应氏此文云“祠河于荥阳”，申鉴注引汉制：“河庙在河南荥阳县。”水经河水注五：“河水又东经五龙坞北，坞临长河，有五龙祠，应劭云：‘昆仑山庙在河南荥阳县。’疑即此祠，所未详。 ”则谓河庙在荥阳，郦道元已疑之矣。 
　　〔六〕　河堤谒者，见水经济水注引应劭汉官仪，又河水注有河堤谒者王景、王诲、司马登等。 
　　〔七〕　汉书郊祀志：“自是五岳、四渎皆有常祀，东岳泰山于博，中岳泰室于嵩高，南岳灊山于灊，西岳华山于华阴，北岳常山于上曲阳，河于临晋，江于江都，淮于平氏，济于临邑界中，皆使者持节侍祠，唯泰山与河岁五祠，江水四，余皆一祷而三祠云。”御览五二六引卫宏汉旧仪：“祭五岳，祠用三正色牲，十月涸冻，二月解冻，皆祭祀，乘传车称使者。祭四渎，用三正色牲，沈珪，有车马绀盖。” 
　　〔八〕　“湔氐徼外”，原作“湔流互徼外”，拾补校作“湔氐道徼外”，朱筠曰：“‘氐 ’讹作‘互’，‘流’字衍，当作‘江出江都湔氐徼外 ’，据许氏说文江字解更正。”今参卢、朱二家说校改。 
　　〔九〕　说文水部：“江水出蜀湔氐徼外崏山，入海。” 
　　〔一０〕今大雅荡之什江汉作“江、汉浮浮”，王引之经义述闻谓当作“江、汉滔滔，武夫浮浮”，与二章言“江、汉汤汤，武夫洸洸”相应，其说曰：“风俗通山泽篇引此诗曰：‘江、汉陶陶。’‘ 陶’与‘滔’古字通，（楚辞九章“滔滔孟夏兮”，史记屈原传作“陶陶”。）若非经文本作‘滔滔’，何以应劭引作‘江、汉陶陶’？（风俗通穷通篇云：“诗美 ‘滔滔江、汉，南国之纪’。”所引乃四月六章也，此云“江、汉陶陶”，则引江汉首章也。）此其明证也。上句为‘江、汉滔滔’，则下句当为‘武夫浮浮’明甚，而孔氏正义已据误本作解，陆氏释文亦不列古今本之异同，则当时已上下互讹，莫能是正矣。” 
　　〔一一〕汉书地理志：“江都有江水祠。”郊祀志：“江水祠蜀，宣帝改祠于江都。”续汉书郡国志：“江都有江水祠。”水经淮水注：“应劭地理风俗记曰：‘江都县为一都之会，故曰江都也。’县有江水祠，俗谓之伍相庙也，子胥但配食耳，岁三祭与五岳同，旧江水道也。”申鉴注引汉制：“江庙在广陵江都县。”史记封禅书：“江水祠蜀。”索隐：“案风俗通云：‘江出崏山，崏山庙在江都。’地理志：‘江都有江水祠。’盖汉初祠之于源，后祠之于委也。”正义：“括地志云：‘江渎祠在益州成都县南八里，秦并天下，江水祠蜀。’” 
　　〔一二〕水经淮水注引“氏”下有“ 县”字，“东南”上有“在”字。 
　　〔一三〕说文水部：“淮水出南阳平氏桐柏大复山东南，入海。” 
　　〔一四〕小雅谷风之什鼓钟文。 
　　〔一五〕桐柏淮源庙碑：“以淮出平氏，始于大复，潜行地中，见于阳口，立庙桐柏，春秋宗奉，□异告愬，水旱请求，位比诸侯。”水经淮水注：“桐柏大复山……山南有淮源庙，庙前有碑，是南阳郭苞立，又二碑并是汉延熹中守令所造，文辞鄙拙，殆不可观。”续汉书郡国志注：“荆州记曰：‘桐柏山淮源涌发其中，潜流三十里，东出大复山南，山南有淮源庙。’”申鉴注引汉制：“淮庙在平氏县。”七修类稿二引中都志：“风俗通曰：‘淮庙在唐州，庙前槐树下有一泉眼，淮水出焉，其源甚窄。’”郎锳曰：“今考风俗通无有，实谬论也。”案汉无唐州之名，唐代始置，后改淮安郡，寻复曰唐州。风俗通何得有唐州之称，此实中都志之谬论耳。 
　　〔一六〕水经济水注一：“山海经曰：‘王屋之山，联水出焉，西北流注于秦泽。’郭景纯云：‘联、沇声相近，即沇水也，潜行地下，至共山南，复出于东丘，今原城东北有东丘城。’孔安国曰：‘ 泉源为沇，流出为济。’春秋说题辞曰：‘济，齐也；齐、度也，贞也。’风俗通曰：‘济出常山房子县赞皇山，庙在东郡临邑县。济者，齐也，齐其度量也。’余按二济同名，所出不同，乡流亦别，斯乃应氏之非矣。 ”拾补云：“此非四渎之济，郦道元已议其误。案四渎之济，本作●字，说文：‘●，沇也。’汉书地理志： ‘河东垣县，王屋山在东北，沇水所出。’●亦作泲，后人与济混用无别，故致斯误。”器案说文系传云：“ 汉书：‘房子县赞皇山，济水所出，东至廮陶入泜，此非四渎之济，四渎之济，古皆作泲，今人多乱之。’” 辨济、泲二水甚明，张华博物志一亦以出王屋之济，为四渎之济，证以说文：“泲，沇也，东入于海。沇水出河东东垣王屋山，东为泲。”则济、泲二水，自不相混，道元以下，辨之者众，兹不具。 
　　〔一七〕朱筠曰：“‘沮’当作‘泜 ’，据说文济字解更正。”器案：汉书地理志：“常山房子，赞皇山，石济水所出，东至廮陶入泜。”说文： “济水出常山房子赞皇山，东入泜。”又泜下云：“水在常山。”沮水，水经、汉志“直路”下俱云：“出北地直路，入洛。”不言受济水，此作“沮”，误。 
　　〔一八〕汉书地理志：“临邑有泲庙。”师古曰：“泲亦济水字也。”续汉书郡国志：“临邑有泲庙。”水经四：“济水又北过临邑东。”注引地理志曰：“县有济水祠也。”申鉴注引汉制：“济庙在东郡临邑县。” 
　　　　谨按：尚书大传〔一〕、礼三正记：“江、河、淮、济为四渎。〔二〕渎者，通也，所以通中国垢浊，民陵居，殖五谷也〔三〕。江者，贡也，珍物可贡献也〔四〕。河者，播也，播为九流，出龙图也〔五〕。淮者，均〔六〕，均其务〔七〕也〔八〕。济者，齐，齐其度量也。〔九〕” 
　　〔一〕　宋本、吴本、两京本、胡本、郎本“大”作“太”，不可据；宋藏元本、仿元本“ 大传”更误作“太傅”。 
　　〔二〕　陈寿祺定本以此为夏传文。 
　　〔三〕　永乐大典本水经河水注引作 “江、淮、河、济为四渎，渎，通也，所以通中国垢浊 ”。尔雅释水：“江、河、淮、济为四渎，四渎者，发源注海者也。”白虎通巡狩篇：“谓之渎何？渎者，浊也，中国垢浊，发源东注海，其功着大，故称渎也。” 释名释水：“天下大水四，谓之四渎，江、河、淮、济是也。渎，独也，各独出其所而入海也。”水经二河水：“河水又东北流四渎津。”注：“津西侧岸临河有四渎祠，东对四渎口，河水东分济，亦曰沛水，受河也。然荥口水右断门不通，始自是出，东北流迳九里，与清水合。考沛渎自河入济，自沛入淮，达江，水径周通，故有四渎之名也。”王观国学林四：“唐书许敬宗传： ‘高宗东封泰山，以敬宗领使，次濮阳，帝曰：“天下洪流巨谷，不载祀典，济甚细，而在四渎，何哉？”敬宗对曰：“渎之言独也，不因余水，独能赴海者也。济潜流屡绝，状虽微细，独而尊也。”’观国按：前汉郊祀志曰：‘天子祭名山大川，五岳视三公，四渎视诸侯。’颜师古注曰：‘江、河、淮、济为四渎，渎者，发源而注海者也。’所谓发源而注海者，江、河、淮、济皆发源于西，而注乎东，受他水而不为他水之所受，有直通之意，故谓之渎。天下洪流巨谷虽多，然自发源以往，皆为他水之所受，未有如四渎，不为他水之所受；许敬宗乃言渎独也，不因余水，独能赴海，其说非也。渎与独虽同音，而其义则大不同，岂遽以渎为独耶？四渎正因受余水，而不为余水之所夺，故能直赴于海，而敬宗乃言不因余水独能赴海，非也。禹贡：‘导沇水，东流为济，入于河，溢为荥，东出于陶丘北，又东至于菏，又东北会于汶，又北东入于海。’前汉地理志引禹贡‘沇水东流为泲。’颜师古注曰：‘泉出王屋山名为沇，流去乃为泲也。泲与济同。’盖济水虽潜流屡绝，而亦自发源赴海，不为他水之所夺，故居四渎之数，而敬宗以为独而尊，亦非也。渎亦通用窦字，周礼大宗伯：‘以血祭五祀五岳。’郑注曰：‘不见四窦者，四窦，五岳之匹，或省文也。’小宗伯：‘兆五帝于四郊，四望、四类亦如之。’郑氏注曰：‘四望，五岳；四类，四窦也。’窦亦直通之意，渎与窦虽异文而义则同，以此观之，则四渎或读为四窦。春秋桓公十二年左氏传曰：‘乃宋公盟于勾渎之丘。’杜预注：‘勾渎之丘，榖丘也。’释文：‘勾音钩，渎音豆。’又哀公六年左氏传曰：‘拘江说囚王豹于勾窦之丘。’释文：‘窦音豆。’然则渎、窦二字通用矣。郑康成读四渎谓之四窦，则四渎或读为四窦，可知矣。” 
　　〔四〕　拾补据水经注校补“所出” 二字于“珍物”上。器案：永乐大典本水经江水注引作 “出珍物可贡献”，文选江赋注引作“江者贡也，为其出物可贡”。帝范审官篇注引作“出珍物，可贡献也” 。御览六０引作“江，贡也，所出珍物可贡献也”。群书通要甲集九引作“所出珍物，可献贡也”。广雅释水：“江，贡也。”释名释水：“ 
江，公也，诸水流入其中，所公共也。”（据毕沅校本）水经江水注引释名：“江，共也，小水流入其中，所公共也。’”文选江赋注引释名： “江者，公也，所出物不私，故曰公也。” 
　　〔五〕　“播也”二字原无，拾补据水经注校补。器案：永乐大典本水经注河水注五引作“ 河，播也，（太平寰宇记引水经注此文，下尚有“昔禹治洪水”五字）播为九河，自此始也”。御览六一引作 “河，播也，播为九州也”。广雅释水：“河，何也。 ”诗玄鸟笺：“河之言何也。”水经河水注引春秋说题辞：“河之为言荷也，荷精分布，怀阴引度也。”释名释水：“河，下也，随地下处而流通也。” 
　　〔六〕　拾补曰：“水经注引‘淮，均也’，此不加‘也’字亦可，书中自有此文法，下‘ 济者齐’同。” 
　　〔七〕　拾补曰：“水经注引春秋说题辞，‘务’作‘势’。” 
　　〔八〕　广雅释水：“淮，均也。” 释名释水：“淮，围也，围绕扬州北界，东至海也。” 水经淮水注、御览六一引春秋说题辞：“淮者，均其势也。”地理志淮浦注引应劭曰：“淮，涯也。”水经淮水注引应劭曰：“淮，崖也。”崖、涯字同。 
　　〔九〕　水经济水注引作“济，齐其度量也”，注又引春秋说题辞：“济之为言齐也，齐者，度也；度者，贞也。”广雅释水：“济，济也。”释名释水：“济，济也，源出河北，济河而南也。” 
　　
　　　　○林
　　　　谨按：诗云：“殷商之旅，其会如林。〔一〕”传曰：“山林之士，往而不能反。〔二〕”礼记将至〔三〕泰山，必先有事于配林。〔四〕林，树木之所藂〔五〕生也〔六〕。今配林在泰山西南五六里，予前临郡，因侍祀之行，故往观之，树木盖不足言〔七〕，犹七八百载间有衰索乎〔八〕！ 
　　〔一〕　大雅文王文。 
　　〔二〕　注见愆礼篇。 
　　〔三〕　“礼记将至”，拾补曰：“ 疑是‘礼将祀’三字，‘至’字当为衍文。礼器本作‘ 齐人将有事于泰山’，此或约省其文也。程本改‘祀’ 为‘记’，书中无此例。” 
　　〔四〕　续汉书祭祀志上：“建武三十年三月，上幸鲁，过泰山，告太守以上过，故承诏祭山及梁父。时虎贲中郎将梁松等议：‘记曰：齐将有事泰山，先有事配林。盖诸侯之礼也。河、岳视公侯，王者祭焉，宜无即事之渐，不祭配林。’”注：“卢植注曰：‘配林，小山，林麓配泰山者也。谓诸侯不郊天，泰山，巡省所考，五岳之宗，故有事将祀之，先即其渐，天子则否矣。’”案礼器郑注：“配林，林名。”正义：“配林是泰山之从祀者也，故先告从祀，然后祭泰山，此皆积渐从小至大之义也。”公羊传成公十七年何注作“蜚林”，释文：“蜚，芳尾反，又音配。”惠栋曰：“古‘配’字读为‘妃’，故‘配林’一作‘蜚林 ’，音相近。” 
　　〔五〕　“藂”原作“聚”，今从拾补校改。 
　　〔六〕　说文：“平土有丛木曰林。 ”淮南说林篇高注、文选西京赋薛注：“木丛生曰林。 ”吕氏春秋安死篇高注：“木藂生曰林。”释名释山： “山中丛木曰林，林，森也，森森然也。”御览五七引蔡邕月令章句：“丛木曰林。” 
　　〔七〕　御览五七引作“配林在泰山西南五六里，金树木，盖不足言”，疑有脱误。 
　　〔八〕　犹、由通，此通春秋至汉末言之。 
　　
　　　　○麓
　　　　谨按：尚书：“尧禅舜，纳于大麓。〔一〕”麓，林属于山者也〔二〕。春秋：“沙麓崩。〔三〕”传曰：“麓者，山足也。〔四〕”诗云：“瞻彼旱麓。〔五〕”易称：“即鹿无虞，以从禽也。〔六〕” 
　　〔一〕　尧典文。 
　　〔二〕　水经浊漳水注、汉书地理志上钜鹿注引应劭曰：“鹿者，林之大也。尚书曰：‘尧将禅舜，纳之大麓之野，烈风雷雨不迷，致之以昭华之玉，而县取目焉。’”案所引尚书，当是大传文。史记尧本纪：“尧使舜入山林川泽，暴风雷雨，舜行不迷。 ”舜本纪：“入于大麓，烈风雷雨不迷。”淮南泰族篇：“既入大麓，烈风雷雨而不迷。”高注：“林属于山曰麓。尧使舜入林麓之中，遭大风雨而不迷也。”论衡吉验篇：“尧使舜入大麓之野，虎狼不搏，蝮蛇不噬，逢烈风疾雨，行不迷惑。”（又见乱龙篇）僖公十四年谷梁传：“林属于山为鹿。”说文麓下引一曰：“林属于山为麓。” 
　　〔三〕　见僖公十四年，今本“麓” 作“鹿”。 
　　〔四〕　诗旱麓传：“麓，山足也。 ”书尧典释文引马、郑云：“麓，山足也。”路史发挥五引尚书大传郑注：“山足曰麓，麓者，录也。”易屯卦集解引虞翻曰：“山足称鹿，鹿，林也。” 
　　〔五〕　大雅文王之什旱麓文。周语引诗作“旱鹿”，韦注：“山足曰鹿。” 
　　〔六〕　屯卦文。释文：“王肃作‘ 麓’，云：‘山足。’虞翻曰：‘艮为山，山足称麓。 ’”集解引虞注作“鹿”。李赓芸炳烛编云：“李鼎祚集解载虞翻注及应劭风俗通皆以鹿为山足作麓，正字作鹿，古省，春秋僖十四年‘沙鹿崩’，亦省麓作鹿也。魏志王粲传：‘易称即鹿无虞，谚有掩目捕雀。’文选左思魏都赋：‘即鹿纵而匪禁。’淮南缪称训高诱注云：‘鹿以喻民。’则皆以为麋鹿之鹿。” 
　　
　　　　○京
　　　　谨按：尔雅：“丘之绝高大者为京。〔一〕”谓非人力所能成，乃天地性自然也〔二〕。春秋左氏传：“ 莫之与京。〔三〕”国语：“赵文子与叔向游于九京。〔四〕”今京兆〔五〕、京师〔六〕，其义取于此〔七〕。 
　　〔一〕　释丘文。尔雅作“绝高为之京，非人为之丘”。 
　　〔二〕　御览五六、一五五、长安志二引作“京谓非人力所能成，天地性自然也”。郭注京云：“人力所作。”丘云：“地自然也。”御览一五七引应劭汉官仪：“绝高曰京，京，大也。”说文：“京，人所为绝高丘也。”又：“丘之高也，非人所为也。 ” 
　　〔三〕　庄公二十二年文。 
　　〔四〕　晋语八作“赵文子与叔向游于九原”，韦注：“‘原’当作‘京’也，京，晋墓地。”宋庠本作京，注曰：“‘京’当作‘原’，九原，晋墓地。”黄丕烈曰：“檀弓载此事作‘原’，又：‘ 以从先大夫于九京也。’郑注：‘晋卿大夫之墓地在九原，“京”盖字之误，当作“原”。’”案韦解云“此当作京”者，考水经汾水注云：“京陵县故城，于春秋为九原之地，其京尚存，汉兴，增陵于其下，故曰京陵。”地理、郡国二志皆曰京陵，是韦正依当日地名，傅合赵文子从先大夫于九京为说，与郑不同，郑易“京” 为“原”，此则易“原”为“京”耳。司马彪云：“京陵，春秋时九京。”是亦从“京”不从“原”也。别本 “京”、“原”互异，乃宋公序误用郑改韦。 
　　〔五〕　汉书百官公卿表上：“内史，周官，秦因之，掌治京师，景帝二年分置左内史、右内史，武帝太初元年，更名京兆尹。”注：“ 
张晏曰：‘地绝高曰京。左传曰： “莫之与京。”十亿曰兆。尹，正也。’师古曰：‘京，大也；兆者，众数。言大众所在，故云京兆也。’” 应劭汉官仪：“京兆，绝高曰京，京，大也；十亿曰兆。欲令帝都殷盛也。”（据孙星衍校集本） 
　　〔六〕　公羊传桓公九年：“京师者何？天子之居也。京者何？大也；师者何？众也；天子之居，必以众大之辞言之。”白虎通京师：“ 
京师者何谓也？千里之邑号也。京，大也；师，众也；天子所居，故以大众言之。明什倍诸侯，法日月之经千里。春秋传曰：‘京师，天子之居也。’王制曰：‘天子之田方千里。’”独断上：“天子所都曰京师。京，水也，地下之众者，莫过于水，地上之众者，莫过于人。京，大；师，众也。故曰京师也。” 
　　〔七〕　御览、长安志引作“京师义亦取此”。 
　　
　　　　○陵
　　　　谨按：诗云：“如山如陵。〔一〕”易曰：“伏戎于莽，升其高陵。〔二〕”又：“天险不可升，地险山川丘陵。〔三〕”春秋左氏传曰：“殽有二陵：其南陵，夏后皋之墓也；其北陵，文王之所避风雨也。〔四〕 ”殽在弘农渑池县，其语曰：“东殽、西殽，渑池所高。〔五〕”国语：“周单子会晋厉公于加陵。〔六〕” 尔雅曰：“陵莫大于加陵。〔七〕”言其独高厉也〔八〕。陵有天性〔九〕自然者〔一０〕。今王公坟垄，各称陵也〔一一〕。 
　　〔一〕　诗无此文，小雅天保、鲁颂閟宫俱有“如冈如陵”语，疑此乃应氏用三家诗。 
　　〔二〕　同人文。 
　　〔三〕　坎文。 
　　〔四〕　僖公三十二年文。 
　　〔五〕　御览四二引西征记：“崤山上不得鸣鼓角，鸣则风雨总至。自东崤至西崤三十里，东崤长阪数里，峻阜绝涧，车不得方轨。西崤全是石阪，十二里，险绝不异东崤。”草堂诗笺十三潼关吏注引永初山川古今记：“渑池有二崤；东为左崤，西为右崤，悉长坡数十里，路阻深涧，屈曲盘纡，车不得方轨也。” 
　　〔六〕　拾补曰：“即柯陵，见周语下，宋庠补音：‘“柯陵”或作“加陵”。’案淮南人间训亦作‘嘉陵’。” 
　　〔七〕　释地文，郭注云：“所在未闻。”翟灏尔雅补郭曰：“应劭风俗通义山泽卷引国语 ‘周单子会晋厉公于加陵’，下又引尔雅此文。今国语无会加陵事，惟周语柯陵之会，宋庠补音曰：‘柯，古何反，今本或作加陵，内传及二传皆是柯，又无别音，设作加字，亦当音柯。’然则宋初所见国语，固犹有以柯陵为加陵者。单襄公与晋厉公会，正是柯陵，而淮南子人间训亦云：‘晋厉公合诸侯于嘉陵。’嘉与加同音通借，汉人所引，既各如是，不得谓加非是本字，而必亦柯音矣。韦昭、杜预俱云：‘柯陵，郑西地。’左传庄公十四年：‘晋厉公自栎侵郑，及大陵。’大陵亦郑地，疑即此陵矣。盖此陵于诸陵中为独大，故当时又号之曰大陵。”案钱大昕潜研堂文集十答问七，亦举淮南之嘉陵，谓“‘嘉’与‘加’同，即春秋之柯陵也”。 
　　〔八〕　案“厉”疑当作“广”，涉上文“晋厉公”而误，御览五三引春秋说题辞：“陵之为言棱也，辅山成其广，层棱扶推，益厥长也。”即此高广之义也。水经延江水注引诗曰：“高平曰陵。”高平与高广义亦近。 
　　〔九〕　“性”，拾补据水经渭水下注引校作“生”。 
　　〔一０〕拾补云：“水经注有‘也’ 字。” 
　　〔一一〕拾补曰：“水经注无‘各’ 字‘也’字。”刘宝楠汉石例墓域称陵（北海相景君碑、丹阳太守郭旻碑）下云：“日知录（二十四）据水经注引风俗通、后汉书明、章二帝纪、西京杂记及曹公祭桥玄文、陈思王上书，谓人臣得称陵。又据旧唐书德● 传卢粲驳武承训造陵之奏，谓‘陵之称施于尊极，不属王公已下，此自南北朝以后然尔’。审是则人臣不得称陵，由来已久。案水经注滱水篇云：‘滱水又东迳京邱北，南对汉中王顷王陵，北对君子岸，岸上有哀王子宪王陵，滱水又东，迳白土北，南即靖王子康王陵，又东迳汉哀王陵北，冢有二坟，故世谓之两女陵，非也。’ 漯水篇云：‘漯水又东迳燕王陵南。’此汉代人臣得称陵也。济水一云：‘又东迳秦相魏冉冢南，世谓之安平陵。’此战国时得称陵也。河水四云：‘其水东南迳子夏陵北。’汾水篇云：‘襄陵县西北有晋襄公陵。’颜师古注汉书地理志，亦以河东郡襄陵为晋襄公之陵。陈留郡襄邑，本承匡襄陵乡也，宋襄公所葬。此春秋时诸侯及大夫士皆得称陵。河水四引阚骃十三州记曰：‘雷首山南有古冢，陵柏蔚然，俗谓之夷齐墓。’似商、周之际，已通名陵，顾氏谓始于赵秦，恐非。”器案：汉时人臣坟垄称陵者，尚有陈陵，为陈元方祖父坟，见太平寰宇记一陈留县。至于董仲舒墓俗呼虾蟆陵，则苏颋垄土记及宋敏求长安志九亦载之。 
　　
　　　　○丘
　　　　谨按：尚书：“民乃降丘度土。〔一〕”尧遭洪水，万民皆山栖巢居，以避其害，禹决江疏河，民乃下丘，营度爽垲〔二〕之场而邑落〔三〕之，故丘之字，二人立一上，一者地也，四方高〔四〕，中央下，像形也〔五〕。诗云：“至于顿丘。〔六〕”“宛丘之下。〔 
七〕”论语：“他人之贤丘陵也。〔八〕”尔雅曰： “天下有名丘五，其三在河南，其二在河北。〔九〕” 
　　〔一〕　禹贡：“桑土既蚕，是降丘宅土。”段玉裁撰异曰：“风俗通义山泽篇曰：‘谨按尚书：民乃降丘度土。’此今文尚书也。‘是’字作‘ 民乃’二字，‘宅’作‘度’，此文字异者七百有余之目也。凡古文尚书‘宅’字，今文作‘度’，说见尧典（“宅嵎夷”下），扬子方言曰：‘度，居也。’史记夏本纪：‘于是民得下丘居土。’司马所据今文尚书，亦当作‘民乃降丘度土’，‘度土’作‘居土’，亦如 ‘度西曰柳谷’作‘居西’也。王伯厚艺文志考举汉儒所引‘民降丘宅土’，未详见何书，地理志：‘是降丘宅土。’盖或用古文尚书改之也。”器案：诗大雅文王有声：“宅是镐京。”坊记引作“度”，诗皇矣：“此维与宅。”论衡初禀篇引作“度”，书尧典：“宅西。 ”周礼缝人注引作“度”，舜典：“五流有宅，五宅三居。”史记五帝本纪二“宅”字并作“度”，禹贡：“ 三危既宅。”夏本纪亦作“度”。 
　　〔二〕　左传昭公三年：“景公欲更晏子之宅，曰：‘请更诸爽垲者。’”杜注：“就高燥也。”文选蜀都赋：“营新宫于爽垲。”刘渊林注：“ 爽垲，高明也。”又西京赋李周翰注：“爽，明也；垲，大也。” 
　　〔三〕　后汉书东夷传：“夫余国… …其邑落皆主属诸加。挹娄国……其邑落各有大人。东沃沮国有邑落长帅。” 
　　〔四〕　程本“方”误“不”。 
　　〔五〕　说文：“丘，土之高也，非人所为也。从北从一、一，地也。人居在丘北，故从北，中邦之居，在昆仑东南。一曰：四方高，中央下为丘，象形。”又：“北，乖也，从二人相背。”释名释丧制：“丘，象丘形也。”今案：说文：“屯从屮贯一” ，“才从－上贯一”，“之从屮从一”，“旦从日见一上”，“立从大立一之上”，“ 
至，鸟飞从高下至地也，从一”， “氏从氏下箸一”，“且从几足有二横，一其下地也。 ”此从一皆训为地。 
　　〔六〕　卫风氓文。毛传：“丘一成为顿丘。”释名释丘同，尔雅释丘作敦。 
　　〔七〕　陈风宛丘文。毛传：“四方高，中央下曰宛丘。”尔雅释丘：“宛中，宛丘。”又云：“丘上有丘为宛丘，陈有宛丘。”释名释丘：“中央下曰宛丘，有丘宛宛如偃器也。” 
　　〔八〕　子张文。 
　　〔九〕　释丘文。 
　　
　　　　○墟
　　　　谨按：尚书：“舜生姚墟。〔一〕”传曰：“郭氏之墟。”墟者〔二〕，虚也。郭氏，古之诸侯，善善不能用，恶恶不能去〔三〕，故善人怨焉，恶人存〔四〕焉，是以败为丘墟也〔五〕。今故庐居处高下者，亦名为墟〔六〕。姚墟在济阴城〔七〕阳县，帝颛顼之墟，〔八〕阏伯之墟是也〔九〕。 
　　〔一〕　陈寿祺大传定本以此为大传文，段玉裁撰异以此为今文尚书，当在尧典“有鳏在下曰虞舜”下，林春溥古书拾遗亦以为书佚文。史记始皇本纪正义引孝经援神契曰：“舜生姚墟。” 
　　〔二〕　庄子秋水篇释文、一切经音义十三、五三引无“者”字。 
　　〔三〕　黄石公三略上：“善善不进，恶恶不退，贤者隐蔽，不肖在位，国受其害。” 
　　〔四〕　桓谭新论“存”作“仇”。 
　　〔五〕　新序杂事四：“昔者，齐桓公出游于野，见亡国故城－－郭氏之墟，问于野人曰： ‘是为何墟？’野人曰：‘是为郭氏（御览五六引作“ 虢”，误）之墟。’桓公曰：‘郭氏者曷为墟？’野人曰：‘郭氏者，善善而恶恶。’桓公曰：‘善善而恶恶，人之善行也，其所以为墟者，何也？’野人曰：‘善善而不能行，恶恶而不能去，是以为墟也。’桓公归，以语管仲，曰：‘其人为谁？’桓公曰：‘不知也。’ 管仲曰：‘君亦一郭也。’于是桓公招野人而赏焉。” 群书治要引新论谴非篇：“昔齐桓公出见一故墟而问之，或对曰：‘郭氏之墟也。’复问：‘郭氏曷为墟？’ 曰：‘善善而恶恶焉。’桓公曰：‘善善恶恶，乃所以为存，而反为墟，何也？’曰：‘善善而不能用，恶恶而不能去。彼善人知其贵己而不用，则怨之，恶人见其贱己而不好，则仇之。夫与善人为怨，恶人为仇，欲毋亡得乎？’”说文郭下云：“齐之郭氏虚，善善不能进，恶恶不能退，是以亡国也。”贞观政要纳谏篇：“珪对曰：‘臣闻于管子曰：“齐桓公之郭国，问其父老曰：郭何故亡？父老曰：以其善善而恶恶也。桓公曰：若子之言，乃贤君也，何至于亡？父老曰：不然。郭君善善而不能用，恶恶而不能去，所以亡也。”’” 
　　〔六〕　汉书王莽传注：“墟，故居也。”文选西征赋注：“声类曰：‘墟，故所居也。’ ”礼记檀弓下疏：“凡旧居皆曰墟。”左传昭公十七年疏：“虚者，旧居之处也。” 
　　〔七〕　“城”，拾补曰：“汉志作 ‘成’，他纪、传亦作‘城’。” 
　　〔八〕　汉书地理志下：“春秋经曰：‘卫□于帝丘。’今之濮阳是也，本颛顼之虚，故谓之帝丘。”又东郡濮阳下注曰：“卫成公自楚丘徙此，故帝丘颛顼虚。应劭曰：‘濮水南入钜野。’” 
　　〔九〕　左传襄公九年：“陶唐氏之火正阏伯居商丘。”杜注：“商丘在宋地。”疏云：“ 梁国睢阳县也。”又昭公元年：“迁阏伯于商丘，主辰。”注：“商丘，宋地。”续汉书郡国志二：“睢阳，本宋国阏伯墟。” 
　　
　　　　○阜
　　　　谨按：诗云：“如山如阜。〔一〕”春秋左氏传： “鲁公伯禽宅曲阜之地。〔二〕”阜者，茂也〔三〕，言平地隆踊〔四〕，不属于山陵也〔五〕。今曲阜在鲁城中，委曲长七八里〔六〕，雒北芒阪，〔七〕即为阜也。 
　　〔一〕　小雅天保文。 
　　〔二〕　今左传无此语，书费誓序： “鲁侯伯禽宅曲阜。”疑应氏系用此文。 
　　〔三〕　释名释山：“土山曰阜，阜，厚也，言高厚也。” 
　　〔四〕　书钞一五七引“隆”作“陆 ”，不可据。 
　　〔五〕　尔雅释地李注：“土山独高大名阜。” 
　　〔六〕　续汉书郡国志二：“鲁国，古奄国。”注：“应劭曰：‘曲阜在鲁城中，委曲长七八里。’”书钞引此文作“七八百里”，衍“ 
百”字。 
　　〔七〕　书钞“阪”作“阪”。续汉书郡国志一：“雒阳注：‘皇览曰：县东北山，苌弘冢；县北芒山道西，吕不韦冢也。’” 
　　
　　　　○培〔一〕
　　　　谨按：春秋左氏传：“培塿无松柏。〔二〕”言其卑小〔三〕。部者，阜之类也〔四〕，今齐、鲁之间，田中少高卬，名之为部矣。〔五〕 
　　〔一〕　拾补曰：“当作‘部’，疑与下‘培塿’，皆近人所改。” 
　　〔二〕　拾补曰：“见襄廿四年传，此作‘培塿’，非。观下文两‘ 
部’字犹不改，可证本皆作‘部’ 字，御览‘部’皆改作‘培塿’，不可从。”器按：御览引见卷五十六。说文附下引左传作“附娄”，淮南原道篇注：“嵝读●嵝无松柏之嵝。”则又作“●嵝”，并音近通假。倭名类聚钞一引“培塿”与今本同，源顺自注云：“上音部，下音嵝。”方言：“冢，秦、晋之间或谓之培，自关而东谓之丘，小者谓之塿。”郭注： “培，音部。”书钞一五七引墨子：“培塿之工，即生松柏。” 
　　〔三〕　晋语八：“松柏不生埤。” 注“埤，下湿也。” 
　　〔四〕　书钞、御览引作“培塿者，即阜之类也”。刘师培曰：“此承上文引左传言，似以作‘培塿’为长。” 
　　〔五〕　御览引作“田中小高者名之为培塿矣”，倭名类聚钞引作“ 
培塿，田中小高者也”。 
　　
　　　　○薮
　　　　谨按：尔雅：“薮者，泽也。〔一〕”薮之为言厚也〔二〕，草木鱼鳖，所以厚养人君与百姓也〔三〕。鲁有泰〔四〕野，晋有泰陆，秦有阳纡，宋有孟诸，楚有云梦，吴有具区，齐有海隅，燕有昭余祁，郑有圃田，周有焦汉〔五〕濩。今汉有九州之薮：扬州曰具区，在吴县之西〔六〕；荆州曰云梦，在华容县南〔七〕，今有云梦长掌之；豫州曰圃田，在中牟县西〔八〕；青州曰孟诸，不知在何处〔九〕；兖州曰大野，在钜野县北〔一０〕；雍州曰弦蒲〔一一〕，在汧县北蒲谷亭〔一二〕；幽州曰奚养，在虒〔一三〕县东〔一四〕；冀州曰泰陆，在钜鹿县西北〔一五〕；并州曰昭余祈，在邬县北〔一六〕；其一薮，推求未得其处〔一七〕。尚书：“纣为逋逃渊薮。〔一八〕”春秋左氏传曰：“山薮藏疾。〔一九〕”又曰：“薮之薪蒸，虞候守之。〔二０〕”是也。 
　　〔一〕　释地作“薮，泽之别名也” 。 
　　〔二〕　尔雅释地疏、御览七二引作 “薮，厚也”。 
　　〔三〕　尔雅疏引作“有草木鱼鳖，所以厚养人也”，御览引同此本，当据尔雅疏引“草木 ”添“有”字为允。 
　　〔四〕　“泰”，拾补校作“大”，云：“下句同。”器案：此所引尔雅颇有异文，盖应氏所见本与郭注本异，不必以今本尔雅改风俗通。 
　　〔五〕　“汉”，拾补云：“衍。” 案盖涉下文而误。 
　　〔六〕　汉书地理志会稽郡吴下云： “具区泽在西，扬州薮，古文以为震泽。”续汉书郡国志四吴郡云：“吴，本国，震泽在西，后名具区泽。” 
　　〔七〕　汉书地理志南郡华容下云： “云梦泽在南，荆州薮。”注引应劭曰：“春秋‘许迁于容城’是。”续汉书郡国志四南郡云：“华容，侯国，云梦泽在南。” 
　　〔八〕　汉书地理志河南郡中牟下云：“圃田泽在西，豫州薮。”续汉书郡国志一河南尹云：“中牟有圃田泽。”水经渠水注：“风俗通曰：‘渠者，水所居也。’渠水自河与泲乱流，东迳荣泽北，东南分泲，历中牟县之圃田泽北，与阳武分水，故述征记曰：‘践县境便睹斯卉，穷则知逾界。’今虽不能然，谅亦非谬。诗所谓‘东有圃草’也。皇武子曰：‘郑之有原圃，犹秦之有具圃。’泽在中牟县西，西限长城，东极官渡，北佩渠水，东北四十许里，南北二十许里，中有沙冈，上下二十四浦，津流迳通，渊潭相接，各有名焉。” 
　　〔九〕　汉书地理志梁国睢阳县：“ 禹贡明诸泽在东北。”周礼职方氏郑注：“望诸，明都也，在睢阳。”吕氏春秋有始篇：“宋之孟诸。”高注：“孟诸在梁国睢阳之东北。”淮南地形篇高注同。尔雅释地：“宋有孟诸。”郭注：“今在梁国睢阳县东北。”左传僖公二十八年：“楚子玉梦河神谓己曰：‘吾赐汝孟诸之麋。’”杜注：“在睢阳县东北。”是东汉、西晋诸儒尚知其处，仲远云不知，何也？续汉书郡国志二于梁国睢阳下，遂不出孟诸泽之名，岂亦承其误耶？然刘注于睢阳有阳梁聚下别引左传、尔雅言孟诸之文，与注他泽例同，岂续志有脱文与？ 
　　〔一０〕“钜野”，原作“钜鹿”，今校改。钜鹿属冀州，不属兖州，汉书地理志山阳郡钜野本注云：“大野泽在北，兖州薮。”续汉书郡国志二山阳郡云：“钜野有大野泽。” 
　　〔一一〕逸周书职方解作“彊蒲”，盖字之误。 
　　〔一二〕汉书地理志右扶风汧下云： “北有薄谷乡、弦中谷，雍州弦蒲薮。”续汉书郡国志一右扶风汧下不出弦蒲泽，注云：“尔雅曰：‘十薮，秦有阳纡。’郭璞曰：‘在县西。’”又于弘农华阴下注云：“吕氏春秋九薮云：‘秦之阳华。’高注曰：‘ 或在华阴西。’”今案：周礼职方氏雍州云：“其泽薮曰弦蒲。”郑注：“弦蒲在汧。”冀州云：“其泽薮曰杨纡。”郑注：“所在未闻。”及郭璞注尔雅释地“秦有杨陓”云：“今在扶风汧县西。”郦道元注水经汧水云：“汧水出汧县之蒲谷乡，决为弦蒲薮。”及刘昭郡国志注，皆以职方之弦蒲，即尔雅之杨陓。邵晋涵尔雅正义曰：“雍、冀二州，同一泽薮，而异其名，窃所未详。” 
　　〔一三〕“虒”，原作“虎”，今据拾补校正。徐友兰识语曰：“汉地理志：‘奚养幽州薮，在琅邪长广县西。’案长广在今山东莱州府，虒奚在今直隶顺天府，不相应。切以‘虎’为‘黄’讹，后汉之黄，当先汉之睡，与长广近矣。” 
　　〔一四〕拾补曰：“考汉志奚养在琅邪长广县。周礼注同。此云虒，当即续汉郡国志之傂奚县，属渔阳，前志作●奚，●音题，疑形近而误。”器案：班志●奚下、刘志傂奚下本文及注，俱未出奚养薮名，周礼注及汉志俱云：“奚养幽州薮，在琅邪长广县西。”则此仍当在长广县西，他书亦未有言奚养在渔阳之傂奚者，拾补说未安。 
　　〔一五〕汉书地理志钜鹿郡钜鹿下注云：“禹贡大陆泽在北。”又引应劭曰：“鹿，林之大者也。”续汉书郡国志二钜鹿郡钜鹿云：“故大鹿，有大陆泽。” 
　　〔一六〕“邬”原作“鄢”，今据拾补校改。汉书地理志太原郡邬县本注云：“九泽在北，是为昭余祁，并州薮也。” 
　　〔一七〕器案：寻应氏上文，此当指周之焦濩，尔雅释地：“周有焦濩。”郭注：“今扶风池阳县瓠中是也。”汉书地理志左冯翊池阳注引应劭曰：“在池水之阳。”未及薮名。续汉书郡国志一左冯翊池阳下注云：“尔雅十薮，周有焦濩。郭璞曰：‘县瓠中是也。’”小雅六月：“整居焦濩。”正义引孙炎云：“周，岐周，并此及弦蒲，是雍州有二薮也。”仲远言“推求未得其处”，何也？晋书地理志：“ 
扶风郡池阳县，今为西安府三原县，焦濩泽在泾阳县界。”元和郡县志：“焦濩薮，亦名瓠口即所谓郑、白二渠是也。” 
　　〔一八〕引书今佚，又见左传昭公七年。段玉裁古文尚书撰异云：“ 
此亦今文尚书袭故语为说，与左氏合。” 
　　〔一九〕宣公十五年文。 
　　〔二０〕昭公二十年文。 
　　
　　　　○泽
　　　　谨按：尚书：“雷夏既泽。〔一〕”诗云：“彼泽之陂，有蒲与荷。〔二〕”传曰：“水草交厝，名之为泽。〔三〕”泽者，言其润泽万物，以阜民用也〔四〕。春秋左氏传曰：“泽之莞蒲，舟鲛守之。〔五〕”韩诗内传：“舜渔雷泽。〔六〕”雷泽在济阴城阳县〔七〕。 
　　〔一〕　禹贡文。 
　　〔二〕　陈风泽陂文。叶抱崧说叩引风俗通“有蒲与荷”，“蒲”作“薮”，谓为鲁诗，不知所据为何本也。 
　　〔三〕　尔雅释水：“水草交为湄。 ”疏引李巡注：“水中有草木交会曰湄。”“湄”亦作 “麋”，诗巧言：“居河之麋。”毛传：“水草交谓之麋。”释文：“‘麋’本作‘湄’。”尔雅释水注即作 “湄”。左传襄公十四年注：“居河之麋。”释文：“ ‘麋’本作‘湄’。”又僖公二十八年：“吾赐汝孟诸之麋。”杜注：“孟诸，宋薮泽。水草之交曰麋。”是河泽皆得言湄，自其水草之交言之则曰湄，自其水之所居者言之则为泽也。 
　　〔四〕　释名释地：“下而有水曰泽，言润泽也。” 
　　〔五〕　昭公二十年文。 
　　〔六〕　玉函山房●佚书、宋绵初内传征俱未收此文。 
　　〔七〕　续汉书郡国志三：“济阴郡成阳有雷泽。”案：舜又有渔于濩泽之说，水经沁水注：“东迳濩泽，墨子曰：‘舜渔濩泽。’（今尚贤篇作 “雷泽”）应劭曰：‘泽在县西北。’”县谓阳阿县，汉书地理志河东郡阳阿县濩泽注引应劭同。元和郡县志：“濩泽在阳城县西北十二里。”则舜渔之地，应亦两主之。 
　　
　　　　○沆〔一〕
　　　　谨按：传曰：“沆者，莽也〔二〕，言其平望莽莽〔三〕无涯〔 
四〕际也。〔五〕”沆，泽之无水，斥卤之类〔六〕也〔七〕。今俗语亦曰沆泽〔八〕。 
　　〔一〕　“沆”原作“沈”，拾补曰：“当从说文作‘沆’，下并同。”今据改正。 
　　〔二〕　拾补曰：“水经巨马水注引作‘沆漭’，无‘者’字。”器案：天中记十八引亦作 “漭”，文选西京赋薛琮注：“沆漭，犹洸潒，亦宽大也。”后汉书马融传：“瀇瀁沆漭。”注：“并水貌也。” 
　　〔三〕　拾补曰：“水经注作‘言乎淫淫漭漭’。”案：天中记引同水经注。 
　　〔四〕　拾补曰：“‘涯’，水经注 ‘崖’。”案：天中记亦作“崖”。 
　　〔五〕　史记燕世家正义引作“亢，莽也，言平望漭漭，无涯际也”，（据日本会注考证本）御览七０引作“言其平望泛莽，无崖际也”。器案：涯、崖字通，说文有□无涯，尔雅释水：“浒，水□。 ”字或作涯，淮南原道篇高注：“浔，□也。”文选谢希逸宋孝武宣贵妃诔注、沈休文应诏乐游苑诗注引许慎注作“浔，涯也”，江赋注引作“浔，水涯也”。庄子天道篇：“而积敛无崖。”成玄英疏云：“略无涯峙。 ”俱其证。 
　　〔六〕　“类”，拾补云：“水经注 ‘谓’。”器案：史记会注考证本正义、天中记引亦作 “谓”。 
　　〔七〕　说文：“沆，大水也，从水，亢声。一曰：大泽貌。”徐锴系传引博物志：“停水，东方曰都，一名沆。”御览七０引述征记：“齐人谓湖曰沆。”汉书刑法志：“除山川沈斥城池邑居园囿术路三千六百井。”汉纪孝文纪“沈斥”作“沆斥”，王制正义引异义：“ 
左氏说曰：‘赋法积四十五井，除山井坑岸三十六井，定出赋九井。’”“岸”亦“斥” 之误。文选西京赋：“绝坑逾斥。”书钞酒食部五引齐地记：“齐有皮邱坑，民煮坑水为盐。”水经胶水注： “胶水北历土山注于海，土山以北悉盐□。”“□”亦当作“坑”，“坑”、“坑”通用。 
　　〔八〕　郎本脱“泽”字。后汉书马融传广成颂：“弥纶坑泽。”水经巨马水注：“巨马水又东经督亢泽，荆轲传之督亢地图也。”下引风俗通此文。御览三六引淮南地形篇“东南方曰沅泽”，今本淮南作“元泽”，“元泽”即“亢泽”之误，“沅泽”即 “沆泽”之误，是“沆泽”又通作“亢泽”、“坑泽” 、“坑泽”也。 
　　
　　　　○沛
　　　　谨按：尚书〔一〕、春秋公羊传：“齐桓公〔二〕循海而东，师大陷沛泽之中。〔三〕”左氏传〔四〕： “齐景公〔五〕田于沛，招虞人以弓。〔六〕”传曰： ‘送逸禽之超大沛。〔七〕”沛者，草木之蔽茂〔八〕，禽兽之所蔽匿也。 
　　〔一〕　拾补曰：“此或引大传，有脱文，今大传亦无考。” 
　　〔二〕　“桓”原作“景”，拾补曰：“‘景’非，此见僖四年。”今按：此盖涉下文而误，卢校是，今据改正。 
　　〔三〕　何休注云：“草棘曰沛，渐洳曰泽。”孟子滕文公：“园囿污池沛泽多。”赵注： “沛，草水之所生也。泽，水也。” 
　　〔四〕　拾补曰：“见昭卅年。” 
　　〔五〕　“公”字原无，今据拾补校补。 
　　〔六〕　孟子万章下：“齐景公田，招虞人以旌。” 
　　〔七〕　未详所出。淮南览冥篇：“ 过归雁于碣石，轶鹍鸡于姑余。”文意相似。 
　　〔八〕　诗甘棠：“蔽芾甘棠。”张迁碑：“蔽沛棠树。”易丰卦：“丰其沛。”释文引子夏传作“芾”，芾、沛通。说文无芾字，●下云：“艸木盛，●●然，读若辈。”当为正字。 
　　
　　　　○湖
　　　　谨按：春秋国语：“伍子胥谏吴王：‘与我争五湖之利，非越乎？’及越灭吴，范蠡乘扁舟于〔一〕五湖。〔二〕”湖者，都也〔三〕，言流渎四面所猥〔四〕都〔五〕也〔六〕，川泽所仰以溉灌也。〔七〕今卢江临湖〔八〕、丹阳芜湖县是也。 
　　〔一〕　“于”，拾补曰：“类聚‘ 如’。”案书钞一三七引“于”上有“游”字。 
　　〔二〕　按事见吴语、越语、说文● 下引吴语“于其心也●然”，亦称为春秋国语，汉书艺文志国语列入六艺略春秋类。 
　　〔三〕　“都也”二字原无，今据拾补校补。拾补曰：“二字脱，以初学记补，下同。”器案：吴郡志四八引亦有“都也”二字。 
　　〔四〕　“猥”，钟本作“徼”，拾补校作“隈”。 
　　〔五〕　“都”字原无，拾补校补，今从之。 
　　〔六〕　御览六六、天中记十引作“ 湖，都也，流渎四面所隈都也”。 
　　〔七〕　说文：“湖，大陂也，川泽所仰以灌溉也。” 
　　〔八〕　“湖”字原无，今据拾补校补。 
　　
　　　　○陂
　　　　谨按：传曰：“陂者，繁也。〔一〕”言因下钟水以繁利万物也。今陂皆以溉灌，今汝南富陂〔二〕县是也。 
　　〔一〕　拾补曰：“钱云：‘古读繁如婆，与陂音相近。’” 
　　〔二〕　“陂”，拾补曰：“汉志‘ 波’，水经注‘陂’。” 
　　
　　　　○渠
　　　　谨按：传曰：“渠者，水所居也。〔一〕”秦时韩人郑国穿渠，孝武帝时赵中大夫白公复穿渠，故其语曰：“田于何所？池阳〔二〕谷口〔三〕。郑国在前，白渠起后〔四〕。举锸为云，决渠为雨。泾水一石，其□ 数斗〔五〕。且溉且粪〔六〕，长我稷黍。衣食京师，数百万口。〔七〕”又郑当时穿渠以利漕运，若此非一，官民俱赖其饶焉〔八〕。 
　　〔一〕　说文：“渠，水所居。” 
　　〔二〕　汉书地理志上：“左冯翊池阳。”注：“应劭曰：‘在池水之阳。’” 
　　〔三〕　史记河渠书索隐：“瓠口即谷口。”案此谷口，即汉书地理志上九嵕山东之谷口。 
　　〔四〕　“起”，水经渭水注引作“ 在”，今案汉书沟洫志正作“在”，作“在”是。 
　　〔五〕　此言泾河水中含泥量之大。 
　　〔六〕　汉书沟洫志注：“如淳曰： ‘水渟淤泥，可以当粪。’” 
　　〔七〕　拾补曰：“汉书‘亿万之口 ’。”汉纪作“百万余口”。 
　　〔八〕　事并见史记河渠书、汉书沟洫志、水经渭水注。 
　　
　　　　○沟
　　　　谨按：周礼：“沟者，沟也〔一〕，广四尺，深四尺。〔二〕”汉书“高祖与项羽要，割鸿沟以东为楚” 是也〔三〕。鸿沟在荥阳县〔四〕。 
　　〔一〕　拾补曰：“此无义理，当依匠人作‘九夫为井，井间广四尺，深四尺谓之沟’，与下一例。”器按：释名释水：“水注谷曰沟，田间之水亦曰沟。沟，构也，纵横相交构也。”疑此当作“传曰：‘ 
沟，构也，言纵横相交构也。’周礼：‘沟广四尺，深四尺。’”今本有脱误，遂不可解。拾补迳改从周礼，亦未可从。 
　　〔二〕　说文：“沟，水渎，广四尺，深四尺。”周礼遂人注：“遂、沟、洫、浍，皆所以通水于川也。遂广深各二尺，沟倍之，洫倍沟，浍广二寻，深二仞。”汉书沟洫志注引应劭曰：“沟广四尺，深四尺，洫广深倍于沟。” 
　　〔三〕　史记高纪：“中分天下，割鸿沟而西者为汉，鸿沟而东者为楚。”正义引应劭曰： “在荥阳东二十里。”器按：汉书高纪、项羽传俱言割荥阳，史记则言鸿沟，疑此当作“汉书”为允。 
　　〔四〕　水经济水注一：“济渠水断阪沟，惟承此始，故云汳受□然矣；亦谓之鸿沟水，盖因汉、楚分王，指水为断故也，郡国志曰‘荥阳有鸿沟水’是也。盖因城地而变名为川流之异目。”杨守敬疏曰：“案史记项羽本纪：‘羽与汉约，中分天下，割鸿沟以西者为汉，鸿沟以东者为楚。’裴骃、司马贞引文颖说，以官渡水为鸿沟，刘昭、颜师古并以为据。考渠水出荥阳北，河东南，迳阳武县为官渡水，又迳大梁城东南入颍，言楚、汉事者，或主荥阳，应劭注汉书，谓 ‘鸿沟在荥阳东南二十里’是也；或主大梁，张华谓‘ 始皇凿渠引河水以灌大梁，谓之鸿沟，楚、汉会此处’ 是也。盖鸿沟之约，未几即爽约，故人无定说。郦氏于此篇，叙荥阳鸿沟，于渠水篇叙大梁鸿沟，并有‘汉、楚指水’之说，乃两存之。至□然水亦谓之鸿沟者，则因济渠水断汴沟，惟承此水，并渠水之上流，被以鸿沟之名耳。’又渠水注：“渠水于此有阴沟、鸿沟之称焉。项羽与汉高分王，指是水以为东西之别。苏秦说魏襄王曰：‘大王之地，南有鸿沟’是也。故尉氏县有波乡、波亭，鸿沟乡、鸿沟亭，皆藉水以立称也。今萧县西亦有鸿沟亭，梁国睢阳县有鸿口亭，先后谈者，亦指此以为楚、汉之分王，非也，盖春秋之所谓红泽者也。” 范守己御龙子集十七璅谭一豫谭云：“汉书云：‘荥阳下引河，东南为鸿沟，以通宋、郑、陈、蔡、曹、卫，与济、汝、淮、泗合流，南入于淮者也。其支派与宋、郑、陈、蔡诸水，皆相流通。厥后河徙不常，故流遂绝。正统间河自中牟南行，由开封西南经通许、睢、陈支流入淮，由是汴南诸水之故迹俱没于河，已而河复北徙，止遗河形弥漫而已，古迹茫然，莫可复辨。今西华犹称古鸿沟。” 
　　
　　　　○洫
　　　　谨按：周礼：“十里为成，成间广八尺，深八尺，故〔一〕谓之洫。〔二〕”论语曰：“禹尽力乎沟洫。〔三〕” 
　　〔一〕　“故”，拾补曰：“衍。” 
　　〔二〕　考工记匠人文。 
　　〔三〕　泰伯文。说文：“十里为成，成间广八尺，深八尺谓之洫。从水血声。论语曰：‘ 尽力乎沟洫。’” 



佚文　
 
风俗通义佚文

　　○声音
　　相，拊也，所以辅相于乐。奏乐之时，先击相。（御览五八四） 
　　器案：礼记乐记：“治乱以相，讯疾以雅。”郑玄注：“相即柎也，亦以节乐。柎者，以韦为衣，装之以糠，糠一名柎，因以名焉。今齐人或谓糠为相。”孔颖达疏：“相即柎也，所以辅助于乐，故谓柎为相。”孔疏即本之应说。 
　　雅，形如漆筒，有椎。礼云：“讯疾以雅”是也。（御览五八四） 
　　击壤，形如履，长三四寸，下僮以为戏。（路史后纪十） 
　　壤，木为之，前广后锐，长尺四寸，阔三寸，未戏先侧一壤于地，远三四十步，以手中壤击之，故曰击壤。（罗氏识遗九） 
　　古琴歌曲有五，如鹿鸣、驺虞之类；操有十二，如将归、拘幽、履霜、别鹤之类；引有九，如烈女、湘妃、霹灵、思归、走马之类；又有二十一章，如阳春弄、连珠弄之类。（类说三六） 
　　九引：烈女（楚樊妃），伯妃（鲁伯妃），思归（卫女），霹雳（楚商梁），走马（樗里牧恭），箜篌（霍子高，即公无渡河），琴引（秦屠门高），楚引（楚龙丘子）。（合璧事类前五七、小学绀珠四） 
　　清角、黄帝之琴，号钟、齐桓公琴，绕梁、楚庄王琴，绿绮、司马相如琴，焦尾、蔡邕琴，凤皇、赵飞燕琴。（天中记四二） 
　　梧桐生于峄阳山岩石之上，采东南孙枝以为琴，声清雅。（事类赋二五、御览九五六、桐谱下器用篇又杂说篇、苏轼次韵和王巩诗施注、天中记五一） 
　　十月谓之应钟何？应者，应也；钟者，动也；言万物应阳而动，不藏也。（意林、御览二七、合璧事类前十四） 
　　器案：白虎通五行篇：“十月谓之应钟何？应者，应也；钟者，动也；言万物应阳而动，下藏也。”“下藏”，风俗通作“不藏”，疑“不” 字是，谓时至十月，一阳复生，故不藏也。 
　　十二月律，谓之大吕何？大者，太也；旅，拒也；言阳气欲出，阴不许也。吕之言拒也，旅拒难之也。 （意林、御览二七） 
　　器案：“旅抑”，原作“依即” ，钱大昕、卢文弨俱疑“即”当作“抑”。器案：白虎通五行篇：“十二月律，谓之大吕何？大者，大也；吕者，拒也；言阳气欲出，阴不许也。吕之为言拒也，旅抑拒难之也。”字正作“旅抑”，今据改正。　

　　○祀典
　　太山岩石松树，郁郁苍苍如云中。（文选赠白马王彪诗注、又刘桢公宴诗注、又谢朓之宣城诗注） 
　　器案：续汉书祭祀志上注、通典礼典引应劭汉官仪：“马第伯封禅仪记曰：‘仰视岩石松树，郁郁苍苍，若在云中。’” 
　　谨案：自郊貙膢，春秋飨射，天子射麑掩雉，献诸宗庙，扶阳发滞，养老致敬，化之至也。（御览三三） 
　　　四夷（器案：苏颂记风俗通义存佚篇名及其次第，云“第八并篇名亦亡”，以今所辑佚文观之，即四夷也，今辄代拟之。） 
　　东方曰夷者，东方仁，好生，万物抵触地而出。夷者，抵也，其类有九：一曰玄菟，二曰乐浪，三曰高骊，四曰满饰（一作蒲饰），五曰凫臾，六曰索家，七曰东屠，八曰倭人，九曰天鄙。南方曰蛮者，君臣同川而浴，极为简慢。蛮者，慢也，其类有八：一曰天竺，二曰垓首，三曰僬侥，四曰跂踵，五曰穿胸，六曰儋耳，七曰狗轵，八曰旁脊。西方曰戎者，斩伐杀生，不得其中。戎者，凶也，其类有六：一曰侥夷，二曰戎夷，三曰老白，四曰耆羌，五曰鼻息，六曰天刚。北方曰狄者，父子叔嫂，同穴无别。狄者，辟也，其行邪辟，其类有五：一曰月支，二曰秽貊，三曰匈奴，四曰单于，五曰白屋。（礼记王制疏、尔雅释地疏、罗氏识遗一０、郑樵尔雅注、通鉴三三注） 
　　王制云：“东方曰夷，夷者，柢也，言仁而好生，万物柢地而出。”（后汉书东夷传文，注云：“见风俗通”） 
　　羌乃三苗，姜姓之裔。（通鉴释文一０） 
　　器案：同卷又引“裔”作“别” 。 
　　羌本西戎，卑贱者也，主牧羊，故羌字从羊人，因以为号。无君臣上下，健者为豪，不能相一，种别部分，强者陵弱，转相抄盗，男子战死以为吉，病终者谓之凶。（御览七九四） 
　　诸羌种落炽盛，大为边害。（文选谢灵运传论注） 
　　氐言抵冒贪饕，至死好利。乐在山溪，本西南夷，别种号曰白马，孝武皇帝遣中郎将郭昌等引兵征之，降服，以为武都郡。（史记匈奴传索隐、御览七九四、通鉴释文一０、又一三、纲目集览一八、又二０） 
　　器案：史记索隐：“西接氐、羌，案风俗通云：‘二氐，本西南夷种。’地理志云：‘ 武都有白马氐。’” 
　　貊者，谨案：春秋传：“大貊、小貊。”貊，略也，云无礼法，不知送往劳来，无宗庙粢盛，赋敛轻薄也。（御览七八０） 
　　胡者，谨案：汉书：“山戎之别种也。”又胡者，互也，言其被发左衽，言语贽币，事殊互也。殷时曰獯粥，改曰匈奴。（史记匈奴传索隐、通鉴六注） 
　　器案：水经河水注二：“应劭曰：‘反舌左衽，不与华同，须有译言乃通也。’” 
　　楼烦，故楼烦胡地也。（史记匈奴传正义） 
　　器案：索隐引应劭曰同。 
　　春秋传曰：“狄本山戎之别种也，其后分居，号曰赤翟、白翟。”（史记晋世家正义） 
　　器案：此据会注考证本。 
　　昔高辛氏有犬戎之寇，帝患其侵暴，而征伐不克，乃访募天下有能得犬戎之将吴将军头者，购黄金千镒，邑万家，又妻以少女。时帝有畜狗，其毛五采，名曰槃瓠，下令之后，槃瓠遂衔人头，造阙下。群臣怪而诊之，乃吴将军首也。帝大喜，而计槃瓠不可妻之以女，又无封爵之道，议欲有报，而未知所宜。女闻之，以为帝皇下令，不可违信，因请行；帝不得已，乃以女配槃瓠。槃瓠得女，负而走，入南山，止石室中，所处险绝，人迹不至。于是女解去衣裳，为仆鉴之结，着独力之衣。帝悲思之，遣使寻求，辄遇风雨震晦，使者不得进。经三年，生子一十二人，六男六女，槃瓠死后，因自相夫妻，织绩木皮，染以草实，好五色衣服，制裁皆有尾形。其母后归，以状白帝，于是使迎诸子，衣裳斑兰，语言侏离，好入山壑，不乐平旷；帝顺其意，赐以名山广泽。其后滋蔓，号曰蛮夷，外痴内黠，安土重旧，以先父有功，母帝之女，田作贾贩，无关梁符传租税之赋，有邑君长，皆赐印绶，冠用獭皮，名渠曰精夫，相呼为姎徒。（后汉书南蛮传文，注云： “此已上，并见风俗通。”） 
　　器案：槃瓠神话，又见搜神记十四、水经沅水注、后汉书南蛮传注及御览八七五引魏略，荒诞不稽，可无录也。史通书事篇曰：“范晔博采众书，裁成汉典，观其所取，颇有奇工，至于方术篇及诸蛮夷传，乃录王乔、左慈、廪君、槃瓠，言虽迂诞，事多诡越，可谓美玉之暇，白圭之玷，惜哉，无是可也。 ” 
　　哀牢夷者，其先有妇人名沙壹，居于牢山，尝捕鱼水中，触沈木，若有感，因怀□十月，产子男十人，后沈木化为龙，出水上，沙壹忽闻龙语曰：“若为我生子，今悉何在？”九子见龙惊走，独小子不能去，背龙而坐，龙因舐之。其母鸟语，谓背为九，谓坐为隆，因名子曰九隆。及后长大，诸兄以九隆能为父所舐而黠，遂共推以为王。后牢山下有一夫一妇，复生十女子，九隆兄弟皆娶以为妻。后渐相滋长，种人皆刻画其身，象龙文，衣皆着尾。（后汉书西南夷传文，注云：‘自此以上，并见风俗通也。’） 
　　器案：九隆神话，又见华阳国志四南中志永昌郡、御览三六一引益部耆旧传。 
　　巴有賨人，剽勇。高帝为汉王时，阆中人范目说高祖募取賨人，定三秦，封目为阆中慈凫乡侯，并复除目所发賨人卢、朴、沓、鄂、度、夕、袭七姓，不供租赋。阆中有渝水，賨人左右居，锐气善舞，高祖乐其猛锐，数观其舞，后令乐府习之。（文选蜀都赋注） 
　　器案：华阳国志一巴志：“汉高帝灭秦，为汉王，王巴、蜀。阆中人范目有恩信方略，知帝必定天下，说帝，为募发賨民，要与共定秦。秦地既定，封目为长安建章乡侯。帝将讨关东，賨民皆思归，帝嘉其功，而难伤其意，遂听还巴，谓目曰：‘富贵不归故乡，如衣绣夜行耳。’徙封阆中慈乡侯，目固辞，乃封渡沔县侯，故世谓亡秦范三侯也。目复除民罗、朴、昝、鄂、度、夕、龚七姓，不供租赋。阆中有渝水，賨民多居水左右，天性劲勇，初为汉前锋陷阵，锐气喜舞，高帝善之，曰：‘此武王伐纣之歌也。’乃令乐人习学之，今所谓巴渝舞也。”后汉书南蛮传载板楯七姓作罗、朴、督、鄂、度、夕、龚。罗、卢一声之转。文选注引孙盛蜀谱：“朴音浮。”三国时有巴东太守朴胡。沓、昝、督三字，疑当从昝为是。袭、龚二字，或则以为作“龚”者误也。汉书礼乐志：“巴俞鼓员三十六人。”师古曰：“巴，巴人也，俞，俞人也，当高祖初为汉王，得巴、俞人，并趫捷善斗，与之定三秦，灭楚，因存其武乐也。巴俞之乐，因此始也。巴即今之巴州，俞即今之渝州，各其本地。” 
　　槃瓠之后，输布一匹二丈，是谓賨布。廪君之巴氏，出幏布八丈。（文选魏都赋注） 
　　廪君乘土船，下至夷城，石岸曲，水亦曲，廪君望之如穴状，曰：“我既道穴中，又入此柰何。”石岸为崩，广三丈余，陛级之。廪君行至上岸，上岸有平石，广长五丈，休其上投算，投算处皆有石，因立城其旁。（书钞一五八） 
　　器案：书钞一六０引蜀录同。又御览三七引世本：“禀君名务相，姓巴，与樊氏、晖氏、相氏，凡五姓俱出皆争神，以土为舡，雕文画之，而浮水中，其舡浮，因立为君。它舡不能浮，独禀君舡浮，因立为君。” 
　　秦始皇遣蒙恬筑长城，徒士犯罪，亡依鲜卑山，后遂□息；今皆髡头衣赭，亡徒之明效也。（书钞四五、御览六四七） 
　　器案：论衡寒温篇：“亡秦之路，赤衣比肩。” 

　　○古制（以下略本苏颂所列次第，就其可识别者而汇辑之。）
　　周礼：“五党为州。”州，畴也；畴，类也。州有长，使之相周足也，字从重川。尧遭洪水，居水中高土曰州。（类聚六、玉烛宝典一二、御览一五七、止观辅行传弘决四之三、天中记一三） 
　　周制：天子方千里，分为百县，县有四郡。郡者，群也。故左氏传曰：“上大夫受县，下大夫受郡。” 至秦始皇初，置三十六郡以监县，县，平也。（意林、史记秦始皇本纪正义、类聚六、御览一五七、天中记一三） 
　　器案：此说与说文郡下、吕氏春秋季夏纪、季冬纪高注合。左氏传云云，见哀公二年。 
　　周礼：“百里曰同。”所以奖王室，协风俗，总名为县，县，●也，首也，从系倒首，与县易偏矣。言当●静，平徭役也。（水经河水注二、御览一五七、玉海二０、天中记一三） 
　　卢文弨曰：“案：‘首也’疑当从意林作‘平也’，‘●’与‘ 
平’，皆与‘县’声相谐合，下方云‘倒首’，上必不以首为正释，且‘从系’亦当作‘ 从●’，与说文自别。下云‘●静平傜役’，正申说● 也平也之义，‘首也’之训，殊无意理。”器案：“与县易偏”，今从永乐大典本水经注，天中记同，盖谓县之为字，与首倒易其偏旁也。他本作“举首易偏”，非是。又案：司马法：“地方百里为一同。”（左传昭公二十三年注同）汉书艺文志六艺略礼着录军礼司马法百五十五篇，今存者仅一卷，盖其残余耳。 
　　周礼：“五家为邻，四邻为里。”春秋国语：“ 五家为轨，十轨为里。”里者，止也，里有司，司五十家，共居止，春秋通其所也。（续汉书百官志五注、广韵六止、御览一五七、希麟续一切经音义一、又三、事文类聚续四、群书通要甲一０、天中记一六） 
　　器案：“春秋通其所也”，宋本后汉书“春秋”作“旧欣”。引春秋国语者，齐语文也。又案：汉书异姓诸侯王表注引应劭说闾阎，疑风俗通亦当有此文，文云：“周礼：‘二十五家为闾阎。’音檐。门闾外旋下荫谓之步檐也。” 
　　国家制度，大率十里一乡。（续汉书百官志五注） 
　　谨案：春秋国语：“疆有寓望。”谓今之亭也，民所安定也。亭有楼，从高省，丁声也。汉家因秦，大率十里一亭，亭，留也，今县有亭长。又语有亭待，盖行旅宿食所馆也。亭亦平也，民有争讼，吏留平处，勿失其正也。亭吏旧名负弩，改为亭长，亭长者，一亭之长率也。陈、楚、宋、魏谓之亭父，齐谓之师。（原本玉篇高部、汉书高纪上注、续汉书百官志五注、书钞七九、御览一九四、营造法式总释上、职官分纪四二、大事记解题三、玉海一七五、天中记一四） 
　　器案：“平处”一作“辨处”，今从原本玉篇。平、辨古通，尚书尧典：“平秩东作。 ”史记五帝本纪索隐引尚书大传作“辩秩东作”，即其证。“疆有寓望”，见国语周语中，韦注：“境界之上，有寄寓之舍，候望之人。”说文高部：“亭，民所安定也。亭有楼。从高省，丁声。”此用说文义。方言三：“楚、东海之间，亭父谓之亭公，卒谓之弩父。”注：“主儋幔弩导幨，因名。”汉书高纪上注引应劭曰： “旧时，亭有两卒：一为亭父，掌开闭扫除；一为求盗，掌逐捕盗贼。”后汉书陈忠传注引谢承后汉书：“施延，家贫母老，周流佣赁，……后到吴郡海盐，取卒月直，赁作半路亭父，以养其母。是时，吴、会未分，山阴冯敷为督邮，到县，延持□往，敷知其贤者云云。” 与应氏所言“亭父掌开闭扫除”合，是亭父乃赁作。楚、东海之间，亭卒谓之弩父，盖即求盗，俱以父名，其义一也。风俗通谓“陈、楚、宋、魏谓之亭父”，“父 ”字恐讹。 
　　中人城北四十里有左人亭，鲜虞故邑。（御览一六一） 
　　器案：水经滱水注引应劭曰：“ 左人城，在唐县西北四十里。” 
　　光武中兴以来，五曹诏书，题乡亭壁，岁补正，多有阙误。永建中，兖州刺史过翔，笺撰卷别，改着板上，一劳而久逸。（御览五九三） 
　　拾补曰：“‘过翔’，广韵八戈作‘过栩’。” 
　　器案：汉时诏令皆奏可施行，成帝初置尚书员五人掌之，故谓之五曹诏书，见后汉书应劭传。 
　　杀青书可缮写。谨案：刘向别录曰：“杀青者，直治青竹作简书之耳。”新竹有汗，善朽蠹，凡作简者，皆于火上炙干之，陈、楚之间谓之汗，汗者，去其汗也。吴、越曰杀，杀亦治也。刘向为孝成皇帝典校书籍，二十余年，皆先书竹，为易刊定，可缮写者，以上素也。由是言之：杀青者竹，斯为明矣。今东观书，竹素也。（书钞一０四、初学记二八、文选张景阳杂诗注、又刘孝标重奏刘秣陵沼书注、事类赋二四、御览六０六、九六二、王荆文公诗注三三、黄山谷谢郑闳中惠高丽画扇诗任注） 
　　案：刘向别录义曰：“周宣王太史作大篆也。” （文选魏都赋六臣本注） 
　　案：刘向别录：“雠校，一人读书，校其上下，得谬误为校；一人持本，一人读书，若怨家相对为雠。 ”（文选魏都赋注、慧琳一切经音义七七） 
　　拾补曰：“‘怨’同‘冤’。” 
　　　姓氏（案四库全书风俗通义有附录一卷，乃从永乐大典“通”字韵中所载马总意林节本姓氏篇裒集而成者。嗣后，朱筠、钱大昕、卢文弨、严可均、张澍、顾櫰三、姚东升、徐友兰、陈汉章、王仁俊，俱有辑补，而张澍并为之注焉；则应书此篇虽亡，经后人之钩沉辑佚，庶几可复旧观矣。然诸家俱以四声为次，固非应氏之旧，虽失本真，此亦无可如何者，吾亦时且从众焉。至其自相抵牾之处，亦颇为之是正，夫岂故为薄古哉，亦将以之信今云耳。篇名旧引多歧出，今从苏颂所见，定为姓氏，盖汉人亦习称姓某氏云。） 
　　万类之中，惟人为贵。春秋左氏传：“官有世功，则有官族，邑亦如之。”公羊讥卫灭邢，论语贬昭公娶于吴，讳同姓也。盖姓有九：或氏于号，或氏于谥，或氏于爵，或氏于国，或氏于官，或氏于字，或氏于居，或氏于事，或氏于职。以号，唐、虞、夏、殷也；以谥，戴、武、宣，穆也；以爵，王、公、侯、伯也；以国，齐（一作“ 
曹”）、鲁、宋、卫也；以官，司马、司徒、司寇、司空、司城也；以字，伯、仲、叔、季也；以居，城、郭、园、池也；以事，巫、卜、陶、匠也；以职，三乌、五鹿、青牛、白马也。（北史高构传、姓纂二十三元、御览三六二、广韵五支、十虞、十二齐、六豪、十四清、十姥、一送、十九代、四十一漾、一屋、姓解一、三、古今姓氏书辨证五支、十二齐、通志氏族略、古今源流至论后七、困学纪闻二０、小学绀珠七、急就篇补注二、姓氏急就篇上、通鉴注一、五、二二九） 
　　器案：广韵十二齐、姓解三、古今源流至论后七俱引作风俗通氏姓篇序。春秋左氏传： “官有世功云云。”见隐公八年。春秋公羊传僖公二十五年：“春王正月丙午，卫侯毁灭邢。卫侯毁何以名？绝。曷为绝之？灭同姓也。”又哀公十二年：“夏五月甲辰，孟子卒。孟子者何？昭公之夫人也。其称孟子何？讳娶同姓，盖吴女也。”论语述而篇：“陈司败问： ‘昭公知礼乎？’孔子曰：‘知礼。’孔子退，揖巫马期而进之曰：‘吾闻君子不党，君子亦党乎？君取于吴，为同姓，谓之吴孟子。君而知礼，孰不知礼！’巫马期以告。子曰：‘ 
丘也幸，苟有过，人必知之。’” 
　　齐、鲁、宋、卫四族，齐为之长。（姓解三） 
　　张、王、李、赵，黄帝赐姓也。（姓解三） 
　　器案：广韵十阳引作：“风俗传：‘张、王、李、赵，黄帝赐姓也。’” 
　　东方氏，伏羲之后，帝出于震，位主东方，子孙因以为氏焉。（ 
姓纂一、通志氏族略、能改斋漫录五、辨误录下、类稿五七、路史后纪一、五、合璧事类续三０、通鉴注一七）平原厌次，汉太中大夫东方朔。（能改斋漫录五） 
　　东郭氏，东郭牙，齐大夫，咸阳，其后也。（史记平准书索隐） 
　　东陵氏，东陵侯邵平，子孙氏焉。（通志氏族略、古今姓氏书辨证二） 
　　东关氏，晋东关嬖五之后，汉有将军北亭侯东关义。（古今姓氏书辨证二） 
　　僮氏，汉有交址刺史僮尹。（广韵一东、姓解一、姓氏急就篇上、通鉴注六二、卮林四） 
　　铜鞮氏，晋铜鞮伯华之后。铜鞮，晋之别邑也。 （通志氏族略） 
　　中氏，汉有少府卿中京。（广韵一东、姓解一、姓氏急就篇上、卮林四） 
　　中行氏，穆子后。（路史后纪九下） 
　　中垒氏，刘向为中垒校尉，支孙以官为氏。（姓纂一、通志氏族略、古今姓氏书辨证二） 
　　冲氏，汉有博士冲和。（姓解一、古今姓氏书辨证一） 
　　终古氏，桀内史终古，后氏焉。（姓纂一、通志氏族略、古今姓氏书辨证二） 
　　器案：吕氏春秋先识篇：“夏太史令终古，出其图法　执而泣之，夏桀迷惑，暴乱愈甚，太史令终古乃出奔如商。”淮南泛论篇：“ 
夏之将亡，太史令终古先奔于商，三年而桀乃亡。”此应氏所本，通志讹为“纣内史”，钱大昕以下诸家悉据之，而不知是正，所谓以讹传讹也。 
　　钟离氏，钟离，子国，在九江，盖其后徙于此，吴灭之。（路史国名纪二） 
　　嵩氏，汉有嵩极玄子。（古今姓氏书辨证一） 
　　弓氏，鲁大夫叔弓之后，汉有光禄勋弓祉。（姓解二、卮林四） 
　　熊氏，黄帝有熊氏之后也。（姓解二） 
　　公旗氏。（古今姓氏书辨证二引姓源韵谱） 
　　公文氏，卫有公文要。（姓解三） 
　　公叔氏，卫大夫公叔文子。（姓解三） 
　　公乘氏，鲁有公乘子皮，见列女传。（晋书音义六、姓源韵谱） 
　　公宾氏，鲁大夫公宾庚之后。（后汉书刘玄传注、姓氏急就篇下、通鉴注汉纪三一） 
　　公族氏，晋成公立嫡子为公族大夫，韩无忌号公族穆子，见左氏传。（后汉书党锢传注、姓氏急就篇下） 
　　公玉氏，齐湣王臣有公玉冉，其后也。（史记封禅书索隐、武纪索隐） 
　　器案：吕氏春秋审己篇、正名篇、过理篇及新序杂事五，俱作公玉丹，此作“冉”，疑误。战国策燕策上作公玉曰，“曰”亦是误字。 
　　功氏，晋大司功景子之后，晋有功景。（姓解一、古今姓氏书辨证一、类稿二、姓氏急就篇上） 
　　蒙氏，东蒙主，以蒙山为氏，秦有将军蒙骜，骜生武，武生恬，皆仕秦。（姓纂一、通志氏族略、类稿二、合璧事类续二四、通鉴注四、彊识略三三） 
　　农氏，神农之后。（广韵二冬、姓氏急就篇上、韵会二冬） 
　　龙丘氏，吴郡，汉时博士龙丘长。（姓纂一、通志氏族略、姓氏急就篇下） 
　　器案：“博士”通志作“高士” ，广韵十一尤云：“汉有吴人龙丘苌，隐居不屈。”寻后汉书循吏任延传：“吴有龙丘苌者，隐居太末，志不降辱，王莽时，四辅三公，连辟不到，掾吏白请召之，延曰：‘龙丘先生躬德履义，有原宪、伯夷之节，都尉埽洒其门，犹惧辱焉，召之不可。’遣功曹奉谒，修书记，致医药，吏使相望于道，积一岁，苌乃乘辇诣府门，愿得先死备录。延辞让再三，遂署议曹祭酒。苌寻病卒。”据此，则“博士”当作“高士”。 
　　雍氏，周文王第十二子也，雍伯之后，以国为姓，今或音雍州之雍，郑大夫有雍纠，楚有雍子，齐有雍廪，宋有雍锄，汉什邡侯雍齿，沛人也。（通志氏族略、类稿二、急就篇补注一、合璧事类续二五、通鉴注八） 
　　重氏，颛顼重黎之后，少昊时，重为南正，司天之事，黎为北正，司地之事。（姓纂一、通志氏族略、类稿二） 
　　移氏，齐公子雍，食采于移，其后氏焉，汉有弘农太守移良。（ 
后汉书杨震传注、广韵五支、姓解二、容斋五笔一、古今姓氏书辨证三、路史后纪四、又国名纪四、姓氏急就篇上、通鉴注汉纪四二） 
　　器案：移良见杨震传。 
　　为氏，汉有南郡太守为昆。（广韵五支、容斋五笔一、姓氏急就篇上） 
　　随氏，随侯之后，汉有博士随何，又有右扶风随蕃。（广韵五支、急就篇补注一） 
　　岐氏，岐伯，黄帝师。（类稿四引风俗传） 
　　羲氏，尧卿羲仲之后。（广韵五支、姓解二、姓氏急就篇上） 
　　戏阳氏，卫有戏阳速。（姓解二） 
　　皮氏，周卿士樊仲皮之后，汉有皮尚，又有皮延至孝，后汉有谏议大夫皮究。（姓纂二、类稿三、秘笈新书别二、合璧事类续一六、翰苑新书后六、彊识略三三） 
　　离氏，离娄，孟子门人，汉有中庶子离常之。（通志氏族略、古今姓氏书辨证三、类稿四） 
　　訾氏，帝喾妃，訾娵氏女，汉有楼虚侯訾顺。（通志氏族略、类稿四、合璧事类续二七、急就篇补注二、彊识略三三） 
　　器案：楼虚侯訾顺，见汉书景武昭宣元成功臣表。 
　　卑氏，郑大夫卑谌之后，汉有北平太守卑躬，议郎卑整。（后汉书皇后纪下注、容斋五笔一、古今姓氏书辨证三、姓氏急就篇上） 
　　器案：卑谌，汉书古今人表同，左传襄公二十九年、论语宪问篇作裨谌。广韵五支引胡太傅碑有太傅椽雁门卑整，今本蔡邕集误作毕整，后汉书皇后纪下有议郎卑整，即其人也。 
　　裨氏，郑有裨灶明天文。（姓解二） 
　　器案：裨灶见左传昭公十七年、十八年。 
　　差氏，人姓。（急就篇补注二） 
　　池氏，汉有中牟令池瑗。（广韵五支、姓氏急就篇上、卮林四） 
　　夷维氏，故莱，夷维邑也，盖因邑为姓。（史记鲁仲连传正义引应劭） 
　　师氏，师，乐人，瞽者之称，晋有师旷，鲁有师乙，郑有师悝、师触、师蠲、师成，又师服，晋大夫也。汉有东海师中作雅琴师氏八篇。（通志氏族略、古今姓氏书辨证三、类稿四、合璧事类续二七、彊识略三三） 
　　器案：汉书艺文志六艺略乐类： “雅琴师氏八篇。”本注：“名中，东海人，传言师旷后。”书钞一０九引别录：“师氏雅琴者，名忠，东海下邳人，传云言师旷之后，至今邳俗犹多好琴也。” 
　　师尹氏，师尹，三公官也，以官为姓。（诗经小雅节南山正义） 
　　鸱夷氏，本范蠡也，后人以为氏。（通志氏族略、古今姓氏书辨证三） 
　　资氏，资成，陈留人。（姓纂二、通志氏族略、类稿四） 
　　尸氏，其先封于尸乡，故为尸氏，齐相有尸臣。 （通志氏族略、类稿四、姓氏急就篇上） 
　　伊氏，汉有议郎伊推，又伊嘉为雁门都尉，石显党。（姓纂二、类稿四） 
　　器案：伊推见汉书儒林瑕丘江公传，伊嘉见佞幸石显传。 
　　累氏，累祖之后，晋七舆大夫累虎，里克、丕豹之党。（通志氏族略、古今姓氏书辨证三、类稿四） 
　　器案：类稿“虎”作“彪”。 
　　邳氏，奚仲为夏车正，自薛封邳，其后以为氏焉，后汉二十八将有卫尉信都邳彤。（广韵六脂、姓解一、通志氏族略、类稿四、姓氏急就篇上、通鉴注汉纪三一） 
　　器案：水经泗水注引应劭曰：“ 邳在薛。”又曰：“奚仲自薛徙居之，故曰下邳也。” 
　　司鸿氏，古有司鸿苟，着书，汉中大夫司鸿仪，谏议大夫司鸿荀。（通志氏族略、姓解三、古今姓氏书辨证四） 
　　司功氏。（通志氏族略） 
　　司马氏。（通志氏族略） 
　　司寇氏，苏忿生为武王司寇，后以官为氏，礼记司寇惠子，鲁大夫。（姓纂二、广韵五十候、通志氏族略、古今姓氏书辨证四） 
　　期氏，楚大夫居期思城，因以为姓。（古今姓氏书辨证四、类稿四、姓氏急就篇上） 
　　期思氏，古有期思国，国人以为氏。（广韵七之、姓解一、古今姓氏书辨证四） 
　　旗氏，齐卿公孙灶，惠公孙也，生栾施，字子旗，子孙以王父字为氏，后汉有旗流甘，九江太守旗光。 （通志氏族略、姓解三、类稿四、卮林四） 
　　旗思氏，楚大夫居旗思城，因以为氏。（姓纂二） 
　　器案：此即前期思氏之误。 
　　綦毋氏，汉有廷尉綦毋参；晋大夫綦毋张，战国策綦毋子与公孙龙争辩。（姓纂二、通志氏族略、姓解三） 
　　器案：綦毋参见后汉书班勇传 
　　□丘氏，勇士□丘欣。（姓解二） 
　　飞廉氏，飞廉国，秦所灭，因氏焉，汉书光禄大夫飞廉安国。（ 
姓纂二） 
　　器案：汉书无文，“书”疑当作 “有”。 
　　非氏，非子伯益之后。（广韵八微、姓纂四、姓解三） 
　　器案：汉书河渠志有大司农非调。 
　　肥氏，汉有肥韶、英布将肥铢，又仁恕掾肥亲。 （姓纂二、通志氏族略“铢”作“赫” ） 
　　孙诒榖曰：“‘肥赫’即下条之 ‘贲赫’。” 
　　器案：孙说是。史记黥布传：“ 中大夫贲赫。”集解、索隐并云：“贲音肥。”汉书黥布传师古注同，姓纂“赫”作“铢”，误。 
　　贲氏，秦非子之后，汉有贲赫，礼有县贲父。（晋书音义六九、通志氏族略、通鉴注一一） 
　　器案：县贲父见礼记檀弓上。 
　　威氏，齐威王之后，以田氏始王，故其后以为氏。（广韵八微、通志氏族略、姓解二、姓氏急就篇上） 
　　威王氏，汉有中郎威王弼，出自楚威王后。（广韵八微、十阳、通志氏族略、姓解二、姓氏急就篇下） 
　　几氏，宋大夫仲几之后，以王父字为氏。（姓纂二） 
　　鱼氏，宋桓公子目夷，字子鱼，贤而有谋，子孙以王父字为氏，汉有长安富人鱼翁俶也。（广韵九鱼、姓纂二、通志氏族略、姓解二、通鉴释文二一、二四、通鉴注晋纪二０、纲目集览四一） 
　　器案：长安富贾鱼翁叔，见汉书张汤传。 
　　鱼孙氏，宋大夫鱼石奔楚，在国者因氏焉。（姓纂二、路史后纪一０） 
　　舒氏，舒子之后，以国为姓。（姓纂二、类稿八、合璧事类续一八） 
　　渠丘氏，莒有渠丘公，因氏焉。（姓纂二、路史国名纪二） 
　　器案：渠丘公见左传成公八年，路史“莒”作“鲁”，误。 
　　余氏，秦由余之后，以国为姓，代居歙州。（广韵九鱼、姓纂三、通志氏族略、通鉴释文二七、类稿六、合璧事类续一六、翰苑新书后六、秘笈新书别二、姓氏急就篇上、通鉴注唐纪七三） 
　　器案：姓纂新安望下引此，秘笈新书“歙”作“陕”，疑误。 
　　夫余氏，吴公子夫概奔楚，余子在吴者，以夫余为氏。（广韵九鱼、姓纂二、姓解三、通志氏族略） 
　　沮氏，黄帝时史官沮诵之后。（后汉书献纪注、通鉴释文七） 
　　樗里氏，琴引有樗里牧恭。（姓氏急就篇上） 
　　于陵氏，陈仲子，齐世家也，辞爵灌园，居于于陵，因氏焉，汉有议郎于陵钦。（姓纂二、姓解三、齐乘四、通志氏族略、急就篇补注二） 
　　诸氏，汉有雒阳令诸于。（广韵九鱼、容斋五笔一） 
　　器案：南唐书：“诸佑，蕲州独木人。”注：“诸音查。” 
　　诸葛氏，葛婴为陈涉将军，有功非罪而诛，孝文帝追录封其孙诸县侯，因并氏焉。（三国志吴书诸葛瑾传注、广韵九鱼、姓纂二、通志氏族略、通鉴释文一二、姓解一、类稿五六、合璧事类续三０、秘笈新书别三、姓氏急就篇下、通鉴注汉纪二０） 
　　储氏，齐大夫储子之后也。（后汉书鲍永传注） 
　　屠氏，汉末有屠景先，河东人也。（姓纂三、类稿五、通志氏族略） 
　　屠门氏，秦屠门高。（姓氏急就篇下） 
　　虞氏，凡氏之兴九事，一氏于号，唐、虞、夏、殷是也。（广韵十虞） 
　　虞丘氏，晋有虞丘书为乘马御。（姓解二） 
　　器案：虞丘书见左传襄公十六年。 
　　驺氏，越王句践之后。（姓解二） 
　　毋车氏，乐安毋车伯奇，为下邳相，有主簿步邵南，时人称毋车府君步主簿。（广韵十虞、姓解三） 
　　巫氏，凡氏于事，巫、卜、匠、陶也，殷有巫咸、巫贤，汉有冀州刺史巫捷，又有巫都着养性经也。（广韵十虞、姓纂二、通志氏族略、类稿八、合璧事类续二三、卮林四） 
　　瞿氏，汉有南阳太守瞿茂。（姓解三、姓氏急就篇下、卮林四） 
　　须氏，太昊风姓之后，有须句国，又殷有密须，并以国为氏，魏有须贾，汉有平陆侯须无，绍封传四代。（姓纂二、广韵十虞、一切经音义九、姓解一、类稿八、合璧事类续一八、姓氏急就篇上、通鉴注周纪五） 
　　须卜氏，匈奴贵姓有须卜氏。（纲目集览七） 
　　器案：汉书匈奴传下、王莽传下有右骨都侯须卜当。 
　　区氏，欧冶子之后，转为区氏，又音欧，吴有区景，长沙人，官至苍梧太守。（类稿八） 
　　案：广韵十虞区下云：“后汉末有长沙区景。” 
　　蒲氏，汉有詹事蒲昌，又有蒲遵。（姓纂三、广韵十一模、姓解二、通志氏族略、类稿七、合璧事类续二四、通鉴注二九一） 
　　器案：东观汉纪马援传：“受齐诗，师事颍川蒲昌，昌受诗于匡衡。”字作“蒲”，与此同；而汉书则作满昌，字君都，颍川人，詹事，见沟洫志、韦玄成传、王嘉传、王莽传中，满、蒲二字，形近易误，如“州满”一作“州蒲”，即其明证。 
　　胡毋氏，本陈胡公之后也，公子完奔齐，齐宣王母弟，别封毋乡，远本胡公，近取毋邑，故曰胡毋氏也。（后汉书献纪注、通鉴释文七、通鉴注汉纪四八、纲目集览一七） 
　　壶氏，汉有谏议大夫壶遂。（广韵十一模） 
　　器案：壶遂见汉书律历志、韩安国传及司马迁传。 
　　徒人氏，齐有徒人费。（姓解一） 
　　屠氏，汉末有屠景先。（姓纂三、类稿五、合璧事类续二四） 
　　屠门氏，秦有屠门高。（姓氏急就篇下） 
　　涂氏，涂山氏之后，汉有谏议大夫涂恽，治尚书。（后汉书贾逵传注、广韵十一模、通志氏族略、类稿八、玉海三七、姓氏急就篇上、卮林四） 
　　器案：涂恽，字子真，平陵人，受尚书，见汉书儒林张山拊传，类纂作“汉有谏议大夫涂禅，又涂子真治尚书”，既误“恽”为“禅”，又误分为二人，不可据。 
　　齐氏，氏于国。（古今姓氏书辩证十二齐） 
　　器案：并详篇首序。 
　　黎氏，九黎之后，尚书：“西伯戡黎。”亦见毛诗，左传齐大夫黎弥、黎且，字亦作犁。（姓纂三、通志氏族略、类稿八、合璧事类续二四） 
　　器案：左传定公九年作犁弥。 
　　鞮氏，晋铜鞮伯华之后也。（姓纂三、通志氏族略、类稿八） 
　　稽氏，稽黄，秦贤人也。（姓纂三、通志氏族略、类稿八） 
　　西乡氏，宋大夫西乡错之后，尸子有隐者西乡曹。（通志氏族略、古今姓氏书辩证四、路史后纪十） 
　　洼氏，汉有大鸿胪洼丹。洼音圭。（后汉书儒林传注、广韵十二齐） 
　　枚氏，六国有贤人枚被。（通鉴注一七） 
　　裴氏，伯益之后。（后汉书桓纪注） 
　　案：姓解三引作“非氏，有非子者，伯益之后也”。 
　　哀氏，鲁哀公之后，因谥以为姓，汉有哀章。（后汉书刘玄传注、古今姓氏书辩证六、类稿十、路史后纪十、姓氏急就篇下） 
　　台氏，金天氏裔孙曰台骀，其后氏焉，汉有侍中台崇。（后汉书献纪注、姓氏急就篇上） 
　　器案：台崇即见献纪。 
　　来氏，楚有来英，汉功臣表：‘轪侯来苍。’（通志氏族略、类稿九） 
　　器案：软侯黎苍有作来苍者，此亦其证。 
　　真氏，汉有太尉长史真佑。（姓纂三、广韵十七真、通志氏族略、姓解三、类稿一二、卮林四） 
　　器案：姓纂作真俗，疑误。 
　　新垣氏，魏将新垣衍，毕公高之后，汉书文帝时，新垣平善望气。（通志氏族略） 
　　神氏，神农之后，汉有骑都尉神曜。（姓纂三、广韵十七真、类稿一一、路史后纪四、姓氏急就篇上、卮林四） 
　　申公氏，申公巫臣之后，汉太子傅申公。（姓解三、古今姓氏书辩证六） 
　　申徒氏，本申屠氏，随音改为申徒，尸子：“申徒狄，夏贤人也，汤以天下授之，耻以不义闻，己自投于河。”庄子：“申徒嘉，兀者，郑人也。”汉有西屏将军申徒建。胜屠，即申徒也。（史记酷吏传索隐、姓纂三、通志氏族略、古今姓氏书辩证六、急就篇补注二） 
　　器案：申屠建更始西屏将军，见汉书游侠原涉传、王莽传下，后汉书刘玄传，“西屏” 或作“西平”，非是。 
　　秦氏，氏于国。（古今姓氏书辩证十二齐） 
　　频氏，汉有酒泉太守频畅。（姓纂三、广韵十七真、姓解一、通志氏族略、容斋五笔一、姓氏急就篇上） 
　　器案：姓解云：“一云名旸。” 
　　淳于氏，春秋时小国也，桓五年不复其国，一号州淳于公，子孙以国为氏。（姓纂三、通志氏族略、通鉴释文一七、类稿五六） 
　　器案：汉书地理志：“北海郡淳于。”注：“应劭曰：‘春秋州公如曹。左传曰：淳于公如曹。’臣瓒曰：‘州，国名也，淳于，公国之所都。’”左传见桓公五年。 
　　伦氏，黄帝乐人伶伦氏之后。（广韵十八谆、通志氏族略、古今姓氏书辩证六、类稿一一、姓氏急就篇上） 
　　春氏，楚相黄歇号春申君，子孙氏焉。（姓纂三、通志氏族略、类稿一一） 
　　钧氏，楚大夫元钧之后，汉有御史钧喜。（姓纂三、广韵十八谆、通志氏族略、类稿一一、姓氏急就篇上、卮林四） 
　　器案：广韵作“侍中钧喜”。 
　　文氏，周文王支庶，以谥为氏，越大夫文种。（姓纂三、通志氏族略、类稿一二、合璧事类续二七、翰苑新书后六、秘笈新书别二） 
　　闻人氏，少正卯，鲁之闻人也，其后遂以闻人为氏，汉有太子舍人闻人通汉、沛人，治后氏礼。（后汉书灵纪注、通志氏族略、姓解一、类稿五七、合璧事类续三０、通鉴注汉纪四八、通鉴纲目集览二二、二八） 
　　器案：闻人通汉字子方，见汉书儒林孟卿传，类稿作“闻人通”，脱“汉”字。 
　　芸氏，晋大夫芸贤，见战国策。（姓纂三、类稿一二） 
　　器案：类稿作芸质。 
　　云氏，祝融之后。（姓纂三、类稿一二） 
　　芬氏，晋大夫芬贤。（通志氏族略） 
　　顾櫰三曰：“疑‘芸贤’之伪。 ”案：广韵二十文芸下无文，芬下云：“又姓，战国策晋有大夫芬质。”则未必“芬”误而“芸”是也。 
　　殷氏，氏于号，唐、虞、夏、殷是也。（急就章补注二） 
　　勤氏，鲁有大夫勤成。（通志氏族略、姓解一、古今姓氏书辩证七、姓氏急就篇下） 
　　元氏，魏武侯公子元食邑于此，因而遂氏焉。（汉书地理志魏郡元城注引应劭） 
　　器案：姓纂四：“元氏，左传卫大夫元咺之后，其先食采于元，因氏焉。”说与此异。 
　　垣氏，垣，秦邑，因以为氏，秦始皇有将垣齮，汉有西河太守垣恭。（后汉书公孙述传注、古今姓氏书辩证七、姓氏急就篇下、卮林四） 
　　钱大昕曰：“今本史记作‘桓齮 ’。” 
　　园氏，姓于所居，城、郭、园、池是也。（姓纂四、类稿一四、姓氏急就篇上）郑穆公之子圈，其后为姓，至秦博士逃难，乃改为园。（齐东野语五） 
　　轩氏，轩辕之后，汉有谏议大夫轩和。（姓纂四、通志氏族略、类稿一四） 
　　轩辕氏，轩辕，即黄帝也，姓公孙，或言姓姬。 （通志氏族略） 
　　器案：张澍据路史收入轩丘氏。寻路史国名纪三：“轩丘，楚文庶子采邑。”不言出风俗通。汉书梁孝王传有轩丘豹。 
　　孙阳氏，秦穆公时孙阳伯乐善相马，汉有侍御史孙阳敖。（古今姓氏书辩证七） 
　　器案：姓纂四引风俗通孙阳氏一条，文大误，说详后栎阳氏条。 
　　尊氏，太昊诸侯尊卢氏之后。（广韵二十三魂、姓解三、路史前纪八、姓氏急就篇上） 
　　尊卢氏，太昊之世侯者。（路史前纪八） 
　　屯氏，汉有常山太守屯莫如。（急就篇补注二、困学纪闻一二、卮林四） 
　　困学纪闻曰：“儒林传‘毛莫如少路’，宋景文公引萧该音义：‘案风俗通姓氏篇。混沌氏，太昊之良佐，汉有屯莫如，为常山太守。’案此莫如姓非毛，应作屯，音徒本反。愚案：沟洫志云：‘ 自塞宣房后，河复北决于馆陶，分为屯氏河。’颜师古注：‘屯音大门反。而隋室分析州县，误以为毛氏河，乃置毛州，失之甚矣。’以此语之，则屯、毛之相混久矣。屯之为氏，于此可考。广韵云：‘后蜀录有法部尚书屯度。’”案：汉书杜钦传：“幸赖陛下至明，遣使者毛莫如先考验，卒得其奸。”李寻传：“光录勋平当、光禄大夫毛莫如与御史中丞、廷尉杂治。”儒林施雠传：“鲁伯授太山毛莫如少府，……莫如至常山太守。 ”字皆误作“毛”，自宋祁以来，多有质言其误者矣。 
　　盆成氏，盆成括仕齐，孟轲知其必死，其子逃难，改氏成焉。（ 
广韵二十三魂、姓解三、古今姓氏书辩证七） 
　　贲氏，鲁有贲浦。（通志氏族略、类稿一四、合璧事类续二一、通鉴注汉纪四） 
　　根牟氏，根牟子，六国时贤者，着书七篇。（广韵二十四痕、姓解二、古今姓氏书辩证七、类稿一四、姓氏急就篇下） 
　　陆玑草木虫鱼疏：“孔子删诗授卜商，商为之序，以授鲁人曾申，申授魏人李克，克授鲁人孟仲子，仲子授根牟子，根牟子授赵人荀卿，荀卿授鲁国毛亨，毛亨作训诂传，以授赵国毛苌，时人谓亨为大毛公，苌为小毛公。” 
　　恩氏，陈大夫成仲不恩之后。（广韵二十四痕、姓解一、古今姓氏书辩证七、类稿一四、姓氏急就篇上） 
　　韩氏，韩之先出于唐叔虞，曲沃桓叔之子万食邑于韩原，因以为氏。（姓解三） 
　　邯郸氏，因国为姓，汉有卫尉邯郸义。（广韵二十五寒、姓解一、路史国名纪二、通鉴注六一） 
　　丹氏，晋有大夫丹木。（广韵二十五寒、姓解三、姓氏急就篇上） 
　　安氏，汉有安成为太守。（姓纂四、广韵二十五寒、通志氏族略、类稿一六、合璧事类续一五、姓氏急就篇上） 
　　器案：姓纂、类稿俱无“为太守 ”三字。汉书艺文志诸子略小说家：“待诏臣安成未央术一篇。”应劭注：“道家也，好养生事，为未央之术。”当即其人。 
　　莞苏，楚大夫，见吕氏春秋，汉有莞路，为御史中丞。（宋景文公笔记中、急就篇补注一） 
　　卢文弨曰：“莞路，见汉书儒林颜安乐传中，宋所见本是艸下完，故引为证。萧该音丸，又音官，与师古云‘亦管字’异。但吕氏春秋长见篇作‘苋嘻’，苋或莞字之误欤？莞苏，见新序一，作莞苏。”陈汉章曰：“案新序杂事一正本吕氏春秋，苋、莞字古通，非字之误。周易夬：‘九五，苋陆。’释文：‘苋字一作莞。’集解引虞翻注：‘苋，说也，读夫子苋尔而笑之苋。’论语阳货篇：‘夫子莞尔而笑。’ 释文作苋，云：‘本今作莞。’说文艸部有苋有莞，又部首苋字云：‘山羊细角者，从苜，从兔足。’唐韵： ‘胡官切。’与莞字同纽，据萧该所引应劭所见吕氏春秋古字，与刘向所见同，故称莞苏为莞氏祖。张氏删之，非也。”器案：说苑君道篇作“莞饶”，潜夫论慎微篇作“管苏”，后汉书宦者传论：“勃貂、莞苏，有功于楚、晋。”以莞苏为宦者，未详所本。 
　　冠氏，古贤者鹖冠子之后。（广韵二十六桓、通志氏族略、类稿一五、姓氏急就篇上） 
　　瞒氏，荆蛮之后，本姓蛮，其枝裔随音变改为瞒氏。（广韵二十六桓、古今姓氏书辩证八、类稿一五、路史后纪六、姓氏急就篇下、通鉴注三四） 
　　关氏，关令尹喜之后，汉长水校尉关并。（广韵二十七删、通志氏族略、姓解一、古今姓氏书辩证八、类稿一六、合璧事类续二八、通鉴注三六、彊识录三三） 
　　器案：关并，姓解作“关阳”，寻汉书沟洫志：“长水校尉平陵关并。”师古曰：“桓谭新论云：‘并字子阳。’”姓解作“关阳”，误。 
　　班氏，楚令尹斗班之后。（广韵二十七删、希麟续一切经音义一０、姓解二） 
　　□氏，汉有南郡太守□秘。（卮林四） 
　　山氏，古烈山氏之后，晋大夫山祈，汉有武都太守山昱。（姓纂四、通志氏族略、古今姓氏书辩证八、类稿一六、路史后纪四、合璧事类续二三、排韵氏族大全二、姓氏急就篇下、彊识略三三） 
　　器案：益州刺史山昱，见后汉书桓纪延熹四年及南蛮西南夷莋都夷传。 
　　千氏，汉有蜀郡都尉千献。（姓解三、姓氏急就篇上、卮林四） 
　　弦氏，弦子后，左传郑有商人弦高。（广韵一先、礼部韵略条式、姓氏急就篇上） 
　　田氏，陈敬仲始食采地于田，由是改姓田氏。（史记陈敬仲完世家集解、索隐引应劭） 
　　渊氏，齐大夫渊湫。（姓解一） 
　　玄氏，玄都，古诸侯国也，子孙以国为氏焉。（通志氏族略、类稿一七、通鉴注晋纪二二） 
　　县氏，县成父，孔子门人，见史记，汉有甘陵相县芝。（通志氏族略、类稿四五） 
　　器案：史记仲尼弟子列传：“县成，字子祺。”正义：“县音玄。”广韵二十三霰：“ 县，又姓，孔子弟子县单父。”类稿从之，列入去声，今从正义音，“成”广韵作“单”，亦非。 
　　鲜氏，武王封其子于朝鲜，其子食采于朝鲜，因氏焉。（后汉书第五伦传注） 
　　钱氏，黄帝之后，有为文王师者，封为钱府官，后以为氏。（姓解三） 
　　□氏，吴人也。（姓解三） 
　　绵氏，孟子有绵驹善歌。（姓解三） 
　　宣氏，宋宣公之后，氏于谥，汉有宣虎、宣义，后汉有宣秉、司空宣酆。（通志氏族略、古今姓氏书辩证九、类稿一七、路史后纪一０、合璧事类续二一、急就篇补注二、姓氏急就篇上） 
　　器案：宣虎，南安侯，见汉书高惠高后文功臣表；宣义，土军侯，亦见功臣表。宣秉，后汉书有传。宣酆，字伯应，汝南人，东阳亭侯，见后汉书桓纪及灵纪。 
　　虔氏，黄帝之后，庄子有虔天根。（通志氏族略、类稿一七） 
　　拾补云：“路史云：‘虔氏出黄帝。’”案见路史国名纪一。类稿同卷又有天氏，云： “庄子有天根，注云：‘人姓名。’” 
　　骞氏，仲尼弟子闵子骞之后，以王父字为氏。（广韵二仙、通志氏族略、类稿一七、通鉴释文二一、通鉴注二０三） 
　　圈氏，楚鬻熊之后为圈；郑穆公之子圈，其后为姓，至秦博士逃难，乃改为园。（通志氏族略、类稿三八、齐东野语五） 
　　器案：类稿列入去声。 
　　萧氏，宋乐叔以讨南宫万立御说之功，受封于萧，列附庸之国，汉相国萧何，即其后氏也。（广韵三萧、急就篇补注一、姓氏急就篇上） 
　　刀氏，齐大夫竖刀之后，战国时有刀勃，汉有刀闲，齐人，以富闻，子孙居勃海，后汉有刀韪。（广韵三萧、通志氏族略、古今姓氏书辩证一０、学林九、类稿一八、通鉴释文一六、合璧事类续一九、彊识略三三） 
　　器案：辩证“刀”作“貂”。 
　　聊氏，聊苍，为汉侍中，着子书。（广韵三萧、通志氏族略、姓解二、古今姓氏书辩证一０、类稿一八、学林三、姓氏急就篇下、卮林四） 
　　器案：通志、类稿云：“着书号聊子。”汉书艺文志纵横家：“ 
待诏金马聊苍三篇。”本注：“赵人，武帝时。”师古曰：“严助传作胶苍，而此志作聊，志、传不同，未知孰是。”器案：东方朔传亦作“胶苍”，作“胶”者通假字。 
　　廖氏，古有廖叔安，左传作飂，盖其后也，汉有廖觊，为钜鹿太守。（姓纂五、通志氏族略、类稿四八、合璧事类续二六、翰苑新书后七、秘笈新书别三、通鉴注汉纪三０、彊识略三三） 
　　器案：左传见昭公二十九年。汉书古今人表作“廖叔安”，师古曰：“左氏传作‘飂’ ，同，音力周反，又力授反。”案：类稿即从力授反之音，收入去声。 
　　超氏，汉有太尉超喜。（卮林四） 
　　器案：类稿一八作“汉有太仆超喜。”未记出处。 
　　晁氏，卫大夫史晁之后，汉有晁错。（广韵四宵、姓氏急就篇上、通鉴注汉纪七） 
　　焦氏，姬姓国也。按史记：周武王封神农之后于焦，后以国为姓。左传曰：“虞、虢、焦、滑，皆姬姓也，为晋所灭。”汉有外黄令焦贡。（类稿一八、合璧事类续二三） 
　　器案：汉书京房传：“治易，事梁人焦延寿，延寿字赣，赣贫贱，以好学得幸梁王，王共其资用，令极意，学既成，为郡吏，察举补小黄令。 ”师古曰：“赣音贡。” 
　　饶氏，汉有饶斌，为渔阳太守。（广韵四宵、姓氏急就篇上） 
　　徭氏，东越王徭，句践之后，其后以徭为姓。（后汉书岑彭传注、古今姓氏书辩证一０、姓氏急就篇上） 
　　器案：姓氏急就篇作“摇”，与广韵同。 
　　招氏，汉有大鸿胪招猛。（类稿一八、合璧事类续二四、卮林四） 
　　苗氏，楚大夫伯棼之后，贲皇奔晋，食采于苗，因而氏焉。汉有长水校尉苗浦，王莽时有苗欣。（广韵四宵、类稿一八、合璧事类续二四、通鉴注汉纪二九） 
　　器案：五威将军苗欣，见汉书王莽传中。 
　　蟜氏，黄帝孙蟜极之后。（类稿一八） 
　　又案：广韵入三十小，云：“汉有跷慎。”通志氏族略引作“侨”。 
　　麃氏，秦始皇将军麃公之后。麃，秦邑。汉有麃宣、麃礼。（姓解三、古今姓氏书辩证一一、姓氏急就篇上） 
　　高堂氏，齐卿高敬仲，食采于高堂，因氏焉。（通志氏族略、类稿五七、通鉴注魏纪五） 
　　案：路史国名纪一：“高堂，风俗通云：‘高徯采。’”谓高徯食采于高堂也。 
　　皋氏，汉有司徒长史皋诲。（通志氏族略、类稿二０） 
　　毛氏，毛伯，文王子也，见左传。汉有毛樗之，为寿张令。（宋景文公笔记中引萧该音义、姓氏急就篇下） 
　　陶氏，凡事于事，巫、卜、陶、匠是也。（古今姓氏书辩证一一、急就篇补注二、姓氏急就篇上） 
　　敖氏，颛顼大敖之后。（路史后纪八） 
　　那氏，朝那，东夷也，其后单姓那氏。（通志氏族略、古今姓氏书辩证一二、类稿二一、合璧事类续二七、彊识略三三） 
　　阿氏，阿衡，伊尹号，言倚之如秤，其后氏焉。 （广韵七歌、通志氏族略、姓解二、古今姓氏书辩证一二、路史后纪四、姓氏急就篇上） 
　　过氏，过国，夏诸侯，后因为氏，汉有兖州刺史过栩。（广韵八戈、姓解一、古今姓氏书辩证一二、急就篇补注一、卮林四） 
　　器案：姓解作“过诩”，辩证作 “过羽”，卮林作“过杇”，云：“一作‘过栩’。” 案：御览五九三引本书有兖州刺史过翔，文各不同，未知孰是。类稿二一作“过栩”，未言出何书。 
　　麻氏，齐大夫麻婴之后，汉麻光为御史大夫，又麻达注论语。（ 
广韵九麻、通志氏族略、姓解三、类稿二一、路史国名纪三、通鉴释文二二、合璧事类续一八、通鉴注九五） 
　　器案：麻光，治历，大司农中丞，见汉书历律志。麻达，后汉人。 
　　车氏，舜之后也，陈敬仲奔齐，称田氏，至汉丞相田千秋，以年老，得乘小车出入省中，时号车丞相，子孙以为氏。（姓解二） 
　　器案：车丞相云云，见汉书车千秋传。 
　　蛇丘氏，济北有蛇丘惑，为河内太守。（姓解二） 
　　器案：姓纂五：“蛇邱，济北，河（误）汉河内太守蛇邱惑生重，济北太守，女适羊续。”姓纂此文多误，“羊续”或是“羊续祖”，则“河汉”当是“后汉”。 
　　佘丘氏，有佘丘炳。（姓解二） 
　　家氏，汉有家羡，为剧令。（广韵九麻、类稿二一、合璧事类续二二、姓氏急就篇上） 
　　瑕丘氏，鲁桓公庶子食采于瑕丘，子孙氏焉。（古今姓氏书辩证一二） 
　　器案：张澍据氏族略补“项羽纪：‘汉有瑕丘申阳’。”考申阳，瑕丘人，张说误。 
　　巴氏，汉有太常巴茂。（姓解三） 
　　又案：巴茂，北海人，见后汉书丁鸿传。 
　　沙氏，晋有沙广。（姓纂五、姓解一） 
　　牙氏，周穆王大司徒君牙之后，以王父字为氏。 （广韵九麻、通志氏族略、古今姓氏书辩证一二、类稿二一） 
　　阳成氏，阳成胥渠，晋隐士也，汉有谏议大夫阳成公衡。（通志氏族略、古今姓氏书辩证一四） 
　　器案：阳成胥渠，见吕氏春秋爱士篇。御览八一五引桓谭新论：“阳城子张名衡，蜀郡人，王翁与吾俱为讲乐祭酒，及寝疾，预买棺椁，多下锦绣，立被发冢。”论衡对作篇有阳成子张作乐，超奇篇又云：“阳成子长作乐经。”又续史记者有阳城衡，见后汉书班彪传注（史通古今正史篇作“卫衡”，非是。），当即此人。元和姓纂十：“伯成氏，风俗通：‘ 伯成咠渠，晋隐士。谏议大夫伯成衡，功臣表吾侯伯成延，传封六代。成或作城，王莽时伯成修献符命。’” 案：姓纂此条“伯成”实“阳成”之误，“伯成咠渠” 即“阳成胥渠”之误，据吕览胥渠固晋人也。汉书功臣侯表有梧齐侯阳城延，无吾侯伯成延，功臣侯表，延子敬侯去疾，去疾子靖侯偃，偃子戎奴，延六世孙注梧公士，元康四年诏复家，所谓传封六代也。又王莽传下有即阳成脩献符命。皆与姓纂所引风俗通合，足征“伯成 ”为“阳城”之误。 
　　梁氏，伯益治水，封于梁。（路史后纪八） 
　　商丘氏，卫大夫食邑于商丘，因以为氏，汉有御史大夫秺侯商丘成，又有商丘子胥，高邑人，见列仙传。（韵谱） 
　　器案：“侯”字原脱，姓纂五亦脱，大鸿胪御史大夫秺侯商丘成，见汉书功臣侯表及百官公卿表。 
　　章氏，秦有将军章邯。（姓解三） 
　　昌氏，黄帝子昌意之后。（通志氏族略、类稿二六、合璧事类续一四、彊识略三三） 
　　疆氏，晋有大夫疆剑，汉有疆华，又汉阳太守疆释之。（通志氏族略、类稿二七、通鉴注汉纪三二） 
　　张氏，张、王、李、赵，皆黄帝赐姓也。又晋国有解张、高张侯，自此晋国有张氏。（广韵十阳、姓解二、通鉴注一） 
　　器案：广韵作“风俗传”。 
　　穣氏，田穣苴，诸田之族，穣，所食之邑，因以氏焉。（通志氏族略、类稿二七） 
　　方氏，方雷氏之后。（通志氏族略、古今姓氏书辩证一三、类稿二六、合璧事类续一四、排韵氏族大全四、彊识略三三） 
　　器案：大全“雷”误作“霄”。 
　　襄氏，楚大夫襄老之后。（后汉书襄楷传注、姓氏急就篇上） 
　　将匠氏，汉官有将匠少府，因为氏。（姓纂五、通志氏族略） 
　　常丘氏，常丘崎。（姓解三） 
　　尝氏，齐孟尝君之后。（广韵十阳、古今姓氏书辩证一三、姓氏急就篇上） 
　　匡氏，鲁邑也，句须为之宰，其后氏焉，汉有匡衡。（广韵十阳、通鉴注汉纪二０） 
　　王人氏，王人子突之后，因氏焉，汉有安平太守王人宰公。（通志氏族略、古今姓氏书辩证一四） 
　　王史氏，周先王太史，号王史氏。（通志氏族略、古今姓氏书辩证一四） 
　　芳氏，汉有幽州刺史芳乘。（广韵十阳、通志氏族略、姓解二、古今姓氏书辩证一四、类稿二七、姓氏急就篇上、通鉴注汉纪三三、卮林四） 
　　器案：姓解作“芳乘敷”，辩证作“芳华敷”，寻广韵十阳：“ 
风俗通云：‘汉幽州刺史芳乘。’ 敷方切。”姓解、辩证妄以反切音属上读，非是。辩证 “乘”作“华”，亦形近之误。 
　　堂氏，堂，楚邑，大夫五尚为之，其后氏焉。（广韵十一唐、姓解三、姓氏急就篇上、续事始、彊识略三三） 
　　器案：姓解云：“风俗通：‘楚伍尚为堂邑大夫。’即棠溪也。今扬州六合县是其地。伍尚时，有以棠为氏者，后人写字讹，乃有堂姓。”案：左传昭公二十年作“棠”，“棠”、“堂”古通，见鲁峻碑。 
　　唐溪氏，吴夫概王奔楚，封唐溪，因以为氏。（后汉书延笃传注） 
　　器案：李贤注云：“‘唐’与‘ 堂’同也。” 
　　苍氏，八凯苍舒之后，汉有江夏太守苍英，子孙遂为江夏人。（ 
通志氏族略、类稿二七） 
　　仓氏，黄帝史官仓颉之后，春秋时，周有仓葛。 （合璧事类续二五） 
　　器案：广韵十一唐：“仓，又姓，黄帝史官仓颉之后。”不言出处。苍葛见左传僖公二十五年。 
　　皇氏，三皇之后，因氏焉。左传，郑大夫皇颉、皇辰，宋有皇氏，世为上卿，本皇父充石之后，以字为氏，汉有琅邪相皇运。（通志氏族略、古今姓氏书辩证一五、类稿二七） 
　　臧孙氏，鲁有臧孙辰。（姓解二） 
　　横氏，韩王子成，号横阳君，其后为氏。（广韵十二庚、通志氏族略、姓解二、类稿二八、姓氏急就篇下） 
　　京氏，郑武公子段，封于京，号京城大叔，其后氏焉。汉有京房，本姓李，字君明，后推律自定为京氏。（广韵十二庚、姓解三、姓氏急就篇上、通鉴注汉纪二一） 
　　荆氏，汉有九江太守荆修。（容斋五笔一） 
　　卿氏，赵相虞卿之后，战国有卿秦为魏将。或云：项羽将卿子冠军宋义之后，后汉有卿仲辽。（广韵十二庚、通志氏族略、古今姓氏书辩证一六、类稿二八、姓氏急就篇上） 
　　器案：卿秦，燕王喜将，此作魏将，非是。史记燕召公世家：“ 
今王喜四年，……卒起二军，车二千乘，栗腹将而攻鄗，卿秦攻代云云。”“卿秦”，战国策燕策作“庆秦”，卿、庆古通。又卿仲辽，见后汉书文苑黄香传。 
　　甥氏，晋大夫吕甥之后。（广韵十二庚、姓解三、类稿二八、姓氏急就篇上） 
　　器案：类稿有黥氏无甥氏，并引此文于黥氏之下，非是。 
　　行氏，汉有行佑为赵相。（后汉书光武纪注、姓氏急就篇上、卮林四） 
　　衡氏，衡，阿衡也，伊尹官也，见诗传，子孙以衡为氏。一云：鲁公子衡之后，以王父字为氏，汉有衡咸，讲学祭酒。（广韵十二庚、通志氏族略、古今姓氏书辩证二八、宋景文笔记中引萧该音义、类稿二八、合璧事类续二六、彊识略三三） 
　　器案：衡咸字长宾，传梁丘易，王莽讲学大夫，见汉书儒林传。 
　　营氏，周成王卿士营伯之后，汉有京兆尹营郃。 （广韵十四清、通志氏族略、古今姓氏书辩证一六、类稿二八） 
　　婴氏，晋大夫季婴之后。（广韵十四清，通志氏族略、姓解三、古今姓氏书辩证一六、类稿二八、姓氏急就篇上） 
　　器案：通志、辩证、类稿作“晋大夫赵婴齐之后”，姓解作“齐大夫晏婴之后，遂有单姓者”。徐友兰曰：“案‘晋’、‘齐’通用，易、春秋有之。此当赵婴齐是，盖应以赵婴为复姓。” 
　　城氏，姓于氏者，城、郭、园、池是也。（广韵十四清、姓解一、类稿二八、姓氏急就篇下） 
　　名氏，楚大夫彭名之后也。（姓解一） 
　　青氏，青史善着书。（示儿编一五） 
　　器案：类稿二九云：“青阳氏之后亦为青氏。” 
　　青乌氏，汉有青乌子善数术。（广韵十五青、姓解三、五百家注柳先生集一三孙注、姓氏急就篇下） 
　　青阳氏、青阳，黄帝子也，始得姓焉，见国语。汉有东海太守青阳愔，又东海王国中尉青阳精。（广韵十五青、通志氏族略、古今姓氏书辩证十七、路史后纪七、永乐大典六三八０） 
　　器案：永乐大典见纯常子枝语三七引。 
　　青牛氏。（广韵十五青） 
　　青史氏。（杜甫赠郑十八贲诗分门集注） 
　　器案：汉书艺文志诸子略小说家着录青史子五十七篇，大戴礼记保傅篇引青史氏之记。 
　　丁若氏，齐丁公子懿伯食采于若，因氏焉。（通志氏族略、古今姓氏书辩证一七） 
　　器案：姓纂五：“丁若氏，晋遂兴令丁若贤，字宏固。”孙星衍、洪莹校云：“案风俗通：‘齐丁公子懿伯食采于若，因氏焉。’原本作‘子若’，当是‘丁若’之误。” 
　　灵氏，齐灵公之后，或云宋公子灵围龟之后，晋有饿者灵辄。（ 
广韵十五青、姓解一、姓氏急就篇上） 
　　伶氏，周有大夫伶州鸠。（后汉书灵纪注） 
　　泠氏，黄帝时典乐泠伦之后。（通志氏族略） 
　　器案：通鉴三三注：“古者乐工谓之泠人，因以为氏。” 
　　冥氏，冥，侯国，姒姓，禹后，见史记，汉书有冥都，为丞相史。（广韵十五青、汉书儒林传、宋祁笔记、卮林四） 
　　器案：汉书儒林传，冥都，泰山人。 
　　瓶氏，汉有太子少傅瓶守。（广韵十五青、姓解二、古今姓氏书辩证一七、姓氏急就篇上、卮林四） 
　　器案：姓解作“瓶中”，“中” 字恐误。 
　　乘氏，楚大夫子乘之后，以王父字为氏。又乘睢，古贤人。（通志氏族略、类稿二九） 
　　胜屠氏，汉有河东太守胜屠公。（姓氏急就篇下） 
　　器案：胜屠公，见汉书宁成传。 
　　弘氏，卫大夫弘演之后，汉有宦者弘恭，为中书令。（通志氏族略、古今姓氏书辩证一七、类稿二九、合璧事类续二六） 
　　恒氏，楚大夫恒思公之后，见世本，汉有东安长恒裴，子孙因居之。（姓纂五、通志氏族略） 
　　猷氏，卫有猷康。（通志氏族略、姓解二、古今姓氏书辩证一八、姓氏急就篇下） 
　　由章氏，由余，秦相也，见史记，汉有由章至，长沙太傅。（宋景文公笔记中、姓解三、急就篇补注一、姓氏急就篇上） 
　　器案：姓解作“长沙太守”。汉书儒林瑕丘江公传：“丁姓至中山太傅，授楚申章昌曼君，为博士，至长沙太傅。”李奇曰：“姓申章，名昌，字曼君。”宋祁曰：“萧该音义曰：‘晋灼作“由章 ”。’予案风俗通义姓氏篇云：‘由余，秦相也，见史记。汉有由章至，长沙太傅。’今宜作由章阳夏公。” 案：广韵十七真有“申章昌”，“申”当为“由”之误。 
　　牛氏，汉有牛崇为陇西主簿，马文渊为太守，羊喜为功曹，凉部云：“三牲备具。”（广韵十八尤、急就篇补注一、姓氏急就篇上、广博物志七） 
　　犨氏，晋大夫郤犨之后。（广韵十八尤、姓氏急就篇上） 
　　周生，姓也。（后汉书冯衍传注） 
　　州氏，晋有州绰、州宾，其先食采于州，因以为氏。（通志氏族略、类稿三二、通鉴注魏纪七） 
　　丘氏，鲁左丘明之后，又齐太公封于营丘，支孙以地为氏，世居扶风，汉末丘俊持节江淮，属王莽篡位，遂留江左，居吴兴也。（广韵十八尤、兼明书五引唐韵、急就篇补注一、姓氏急就篇上、通鉴注魏纪十、又隋纪四） 
　　器案：史记楚元王世家索隐引应劭曰：“丘，姓也。” 
　　谋氏，周卿士祭公谋父之后，以王父字为氏。（姓纂五、广韵十八尤、姓解一、通志氏族略、姓氏急就篇上） 
　　牟氏，牟，子国，祝融之后，后因氏焉，汉有太尉牟融。（广韵十八尤、通志氏族略、姓解二、类稿三二、姓氏急就篇上、通鉴注汉纪三七） 
　　侯叟氏，飂叔安之后。（路史后纪八） 
　　侯史氏，董狐为晋侯史官，因氏焉。汉桑弘羊故吏侯史吴匿弘羊子迁，后汉侯史干为东莱太守，因家焉。（姓纂五、通志氏族略、宋本辩证十九侯） 
　　器案：侯史吴见汉书杜延年传。 
　　娄氏，邾娄之国，子孙或以娄为氏，或以邾娄为氏，左传齐大夫娄禋。（姓纂五、通志氏族略、类稿三二、合璧事类续一九） 
　　畴氏，挚畴，古之诸侯，后有挚畴氏、挚氏、畴氏，或即任姓之挚，以国为氏。（类稿三二、路史国名纪六） 
　　林氏，林放之后，至林玉为相，有九子，号十德之门，又居九门，见戚苑。（姓纂五、广韵二十一侵、秘笈新书别三、翰苑新书后七、合璧事类续一九、姓氏急就篇上、通鉴注二三七） 
　　斟灌氏，夏诸侯也，子孙氏焉。（通志氏族略） 
　　箴氏，卫大夫箴庄子。（广韵二十一侵、姓氏急就篇上） 
　　器案：左传僖公二十八年作“针庄子”，“箴”、“针”古通，左传宣公四年有“箴尹克黄”，定公四年有“针尹固”，即其证。 
　　金氏，少昊金天氏之后。（姓纂五、类稿三三、合璧事类续一二） 
　　阴氏，阴康氏之后，周有阴不佞，阴里人也，管修自齐适楚，为阴大夫，其后氏焉。后汉光武阴皇后，其先则宣帝时祀灶者阴子方之后也，弟将军阴识，识弟兴。（广韵二十一侵、通志氏族略、姓解二、类稿三三、路史前纪九、合璧事类续二五、通鉴注汉纪三二） 
　　器案：阴不佞，见左传昭公二十四年。 
　　岑氏，古岑子国之后，汉有岑彭。（广韵二十一侵、通鉴释文五、姓氏急就篇上、纲目集览八） 
　　南氏，楚大夫南遗。（姓解三） 
　　堪氏，八元仲堪之后。（广韵二十二覃、姓解一、姓氏急就篇上） 
　　甘氏，甘，夏时侯国也，以国为氏。（类稿三三、合璧事类续二四） 
　　澹台氏，澹台灭明，字子羽，武城人，汉有博士澹台恭。（通志氏族略） 
　　顾櫰三曰：‘澹台恭，即杜抚弟子澹台敬伯也。’器案：后汉书儒林薛汉传：“弟子犍为杜抚、会稽澹台敬伯、钜鹿韩伯高最知名。”顾秋碧以为杜抚弟子，非是。 
　　三乌氏，凡氏于职，三乌、五鹿，有三乌大夫，因氏焉，汉有三乌郡为上都计。（通志氏族略、姓氏急就篇下、永乐大典二三四六、卮林四） 
　　永乐大典见纯常子枝语三七引，卮林作“沛上计三乌群”。文苑英华四八二引张柬之对策：“应氏着书，具表三乌之始。” 
　　三伉氏，卫邑也，晋公子重耳封舅犯于三伉，支孙氏焉，汉有少府三伉充宗，代郡有阳县有三伉氏。（姓纂五） 
　　陈汉章曰：“‘有阳’当作‘阳原’。” 
　　聃氏，周文王第十子聃季载之后。（通志氏族略） 
　　兼氏，卫公子兼之后。（广韵二十五添、姓纂五、通志氏族略、类稿三三） 
　　函氏，汉有豫章太守函熙。（卮林四） 
　　董氏，本飂叔安之裔子，董父实甚好龙，帝舜加焉，赐姓曰董。（姓解二） 
　　被氏，汉有牂柯太守被条。（通志氏族略、古今姓氏书辩证二九、类稿三四） 
　　委氏，汉太原太守委进。（广韵四纸、姓解一、姓氏急就篇下、卮林四） 
　　李氏，李伯阳之后。（广韵六止） 
　　俟氏，有俟子，古贤人，着书。（姓纂六、广韵六止、通志氏族略、姓解一、古今姓氏书辩证二二、类稿三四） 
　　器案：姓纂、通志、类稿作“六国时人”；姓解云：“着书八篇。”汉书艺文志儒家有 “俟子一篇”，注云：“李奇曰：‘或作侔子。’” 
　　子氏，左传有子锄商，郑大夫子人九。（姓纂六、类稿三四） 
　　孙星衍、洪莹校刻姓纂注云：“ 左传：‘叔孙氏之车子锄商。’杜注：‘车子，微者，锄商名。’此文附会不合。”陈汉章曰：“此校大误。汉书古今人表中下明着子锄商，应劭同时人服虔注左传亦云：‘车，车士，微者也，子姓，锄商名。’其后王肃注家语辨物解同服虔，安得以杜预一说而疑应劭附会？特‘子人九’与左传称‘子人氏’不合耳。” 
　　子仲氏，鲁宣公子仲之后。（通志氏族略、古今姓氏书辩证二二） 
　　陈汉章曰：“案辩证引作‘陈宣公子子仲之后’。而引诗‘子仲之子’辨其误，然诗又有公孙子仲，陈士元姓□引姓苑亦云：‘陈宣公子后。 ’又引姓源：‘宋司马子仲皇野后。’是子仲氏所自出非一，不独鲁公子慭字子仲也。” 
　　子献氏，齐大夫子献之后也，楚文王之时，子献辽为大夫。（姓纂六、通志氏族略） 
　　几氏，宋大夫仲几之后，以王父字为氏。（通志氏族略） 
　　舋氏，鲁大夫舋夏。（姓解三） 
　　鬼谷氏，鬼谷先生，六国时纵横家。（史记苏秦传集解、通鉴注周纪二、通鉴纲目集览一） 
　　旅氏，周大夫子旅之后，汉高功臣昌平侯旅卿，传封六代。（通志氏族略、类稿三六） 
　　器案：汉书功臣表作“昌圉侯” ，此误。 
　　处氏，史记赵有辨士处子，故有处姓也。汉有北海相处兴，又有陈留相处就。（史记孟荀列传集解、后汉书酷吏李章传注、姓纂六、广韵八语、容斋五笔一、姓解二、类稿三六、姓氏急就篇上） 
　　案汉书艺文志诸子略法家：“处子九篇。”师古曰：“史记云：‘赵有处子。’”寻史记孟荀传作“剧子”，古通。处兴，即见李章传，云“ 太守处兴”，姓纂作“北郡太守”，误。 
　　所氏，宋大夫华所事之后，汉有谏议大夫所忠。 （史记司马相如传正义、后汉书独行刘茂传注、姓纂六、通志氏族略、古今姓氏书辩证二三、类稿三六、急就篇补注一、姓氏急就篇下、困学纪闻七） 
　　器案：通志、类稿“华所事”作 “所华”，钱大昕曰：“按左氏传有‘华御事’，未见名‘所事’者。” 
　　楚氏，芊姓，鬻熊封楚，以国为姓，左传鲁有楚尹、楚丘，赵襄子家臣楚隆。（姓纂六、古今姓氏书辩证十二、类稿三六） 
　　禹氏，禹支庶以谥为姓。（姓纂六、路史后纪一三） 
　　甫氏，甫侯之后。（广韵九麌、类稿三七、姓氏急就篇下） 
　　府氏，汉有司徒掾府悝。（广韵九麌、通志氏族略、姓解三、古今姓氏书辩证二三、类稿三七、姓氏急就篇上、卮林四） 
　　武氏，宋武公之后，氏于谥，秦末武臣自立为赵王，项羽之客有武涉，魏将武满，汉有武虎、武让、武勃。（广韵九麌、急就篇补注一、姓氏急就篇上） 
　　器案：武臣见汉书高纪及陈胜、陈余、蒯通、严安等传，武涉见汉书项籍、韩信、蒯通等传，武满见汉书高纪，武虎见汉书功臣表，武让见汉书翟方进传，武勃见后汉书冯异传。 
　　武强氏，汉武强侯王梁，其后因封为氏。（广韵九麌、姓解二、姓氏急就篇下） 
　　武成氏，赵平原君胜，封武城，因氏焉。（姓纂六、通志氏族略、路史后纪七） 
　　器案：“封武城”，通志、路史作“封武成君”，误，史记平原君传：“封于东武城。 ”今从姓纂。 
　　辅氏，智果以智伯刚愎必亡，其别辅氏，汉有辅狠为尚书令。（ 
姓纂六） 
　　孙星衍、洪莹校注曰：“案汉有尚书令辅粮，此作狠，不同，粮亦俗字，疑误。”器案：战国策赵策上：“智过见君之不用也，言之不听，出更其姓为辅氏。” 
　　鲁氏，凡氏于国，齐、鲁、宋、卫是也。（广韵十二齐、急就篇补注一） 
　　古氏、周有古公□父，其后氏焉，晋平公时有舟人古乘。（后汉书东平王苍传注、姓纂六、通志氏族略、合璧事类续一七、彊识略三三） 
　　古成氏，即苦成之后，随音改焉，汉有广汉都尉古成云。（姓纂六、通志氏族略） 
　　陈汉章曰：“三家辑本并据通志入上声，与五鹿、五王氏并列，不知其误始郑樵也。潜夫论志氏姓云：‘苦成，后人书之或为枯，不喜枯、苦之字，则更书之曰古成氏。’广韵十四清云：‘汉有广汉太守古成云。古音枯。’然则古成读为平声，应劭必同王符说，三家并失考。” 
　　虎氏，汉有合浦太守虎旗，其先八元伯虎之后。 （广韵十姥、古今姓氏书辩证二四、容斋五笔一、类稿三七、姓氏急就篇上） 
　　扈氏，赵有扈辄。（广韵十姥、礼部韵略十姥、姓解一、类稿三七、合璧事类续二六） 
　　苦氏，苦成，越大夫，汉苦均为会稽太守，苦音库。（姓纂六） 
　　器案：通志氏族略：“风俗通云：‘苦成，乃言音变为库成。’” 
　　五王氏，齐自威、宣、湣、襄至建五王，因以为氏。（通志氏族略） 
　　五鸠氏，赵有将军五鸠卢。（姓解二） 
　　五鹿氏，五鹿，卫邑也，晋公子重耳，封舅犯于五鹿，支孙氏焉，汉有少府五鹿充宗。（通志氏族略、通鉴释文四、古今姓氏书辩证二四） 
　　邸氏，汉有上郡太守邸杜。（广韵十一荠、通志氏族略、古今姓氏书辩证二四、容斋五笔一、类稿三四、姓氏急就篇上） 
　　器案：通志、类稿“杜”作“社 ”。 
　　辨氏，汉有度辽将军辨皓。（广韵十五海、姓解三、姓氏急就篇上、卮林四） 
　　器案：姓纂六：“汉渡辽将军辨皓，见英贤传。” 
　　尹氏，师尹，三公官也，以官为姓，周有尹吉甫、尹喜，汉尹咸、尹赏、尹齐，后汉尹敏。（姓纂六、类稿三八、西溪丛语下、合璧事类续一六、彊识略三三） 
　　尹公氏，卫有尹公佗。（姓解三） 
　　隐氏，汉有隐翁、河间太守隐□。（姓解二、姓氏急就篇上） 
　　蹇氏，汉有蹇兰，为交趾刺史。（通志氏族略、类稿三八） 
　　圈氏，楚鬻熊之后，一本云，本姓□氏，郑穆公之后，秦末为博士，逃难改为圈氏。（类纂三八） 
　　混沌氏，少昊氏之良佐，汉有屯莫如，为常山太守。（宋景文公笔记中引萧该汉书音义、路史前纪四、急就篇补注二、姓氏急就篇下、困学纪闻一二、卮林四） 
　　管氏，管夷吾，齐桓佐也，见论语，汉有管虢，为西河太守。（ 
宋景文公笔记中、急就篇补注一） 
　　器案：“汉书儒林颜安乐传：“ 疏广授琅邪管路，路为御史中丞。”宋祁曰：“萧该音义：‘案草下完，音丸，又音官。’今汉书本却作草下完。风俗通姓氏篇有管、莞二姓，云：‘莞苏，楚大夫，见吕氏春秋，汉有莞路，为御史中丞。’即此是也。又有管姓，云：‘ 
管夷吾，齐桓佐也，见论语，汉有管虢，为西河太守。’今莞路是草下完，非竹下完及竹下官，由来读者多惑，检风俗通乃知。” 
　　满氏，荆蛮有瞒氏，音舛变为满，汉有满昌。（广韵二十四缓、通志氏族略、通鉴释文七、类稿三八、合璧事类续三六、通鉴注三四、彊识略三三） 
　　器案：满昌见汉书沟洫志、及韦玄成、王嘉、后苍、王莽等传。 
　　铣氏，升平中，钩弋有鲜卑人御史中丞铣管。（姓解二） 
　　器案：升平为东晋穆帝年号，此文有误。 
　　典氏，汉有校尉典韦。（姓纂七、通志氏族略、类稿三八） 
　　显氏，显甫为周卿。（广韵二十七铣、姓氏急就篇上） 
　　器案：显甫见诗大雅韩奕。 
　　衍氏，宋微仲衍之后。（通志氏族略、类稿三八） 
　　勉氏，汉有上郡太守勉昂。（姓解三、姓氏急就篇下） 
　　矫氏，晋大夫矫父之后。（后汉书逸民矫慎传注、姓氏急就篇下） 
　　昊氏，昊英氏之后，一云少昊之后。（姓纂七、通志氏族略、类稿三九） 
　　老氏，颛顼子老童之后，左传宋有老佐，论语老彭即彭祖也，或云，老氏，老聃、老莱子之后。（姓纂七、通志氏族略、类稿三九、姓解一） 
　　我氏，我子，六国时人，着书号我子。（姓纂七、类稿三九） 
　　器案：汉书艺文志诸子略墨家“ 我子一篇。”师古曰：“刘向别录云：‘为墨子之学。 ’” 
　　下门氏，晋大夫下门聪。（姓纂三） 
　　社南氏，其先齐倡，徙居社南，因以为氏。（广韵三十五马、姓解一、古今姓氏书辩证二六、姓氏急就篇下） 
　　器案：姓纂六引风俗通：“祖南与社南，皆齐倡也，汉高惕娶扶风祖南氏。”说与广韵异，今附于此。 
　　社北氏，凡氏于职，社北、五鹿，有社北大夫，因氏焉，汉有社北郡为沛郡上计。（姓纂七） 
　　器案：通志氏族略、姓解一、古今姓氏书辩证二六、姓氏急就篇下作“社北氏，与社南皆齐倡，后有居社北者，自称社北氏。” 
　　蒋氏，周公之裔。（广韵三十六养、通鉴释文四） 
　　壤驷氏，息公子边为大夫氏焉，汉有光禄大夫宜陵侯壤驷射。（ 
姓纂七） 
　　孙星衍、洪莹校注曰：“案：家语孔子弟子有壤驷赤，秦人。” 
　　广氏，广成子之后。（姓纂七、通志氏族略、类稿三九、合璧事类续二七、排韵氏族大全七、彊识略三三） 
　　丙氏，齐有大夫丙歜。（广韵三十八梗、姓解三） 
　　景氏，景凤。（姓解一） 
　　隐氏，汉有隐翁、河间太守隐□。（姓解二、姓氏急就篇一） 
　　靖氏，单靖公之后，以谥为氏，一云，齐田氏之族，靖郭君之后。（姓纂七、广韵四十静、通志氏族略、姓氏急就篇上） 
　　有氏，有巢氏之后，仲尼弟子有若，鲁人，汉有有禄。（元和姓纂七、通志氏族略、姓解三、类稿四０、姓氏急就篇下） 
　　器案：姓解、姓氏急就篇作“汉有光禄勋有光。” 
　　又案：汉书百官公卿表光禄勋有 “有禄”，作“有光”疑误。 
　　糗氏，汉有糗宗，为嬴长。（广韵四十四有、通志氏族略、姓解二、古今姓氏书辩证三四、类稿四０、姓氏急就篇上，卮林四） 
　　咎氏，汤司空咎单，左传咎犯，即舅字也。（姓纂七、类稿四０、姓氏急就篇上） 
　　酉氏，黄帝之后，见国语。（类稿四０） 
　　寿氏，吴王寿梦之后，吴大夫寿于姚，汉末兖州牧寿良。（后汉书方术传注、册府元龟八七六、通志氏族略、古今姓氏书辩证三四、类稿四０、排韵氏族大全七、合璧事类续二五、通鉴注宋纪一二） 
　　郈氏，鲁大夫郈昭伯食采于郈，因氏焉。（姓纂七、类稿四０） 
　　耦氏，宋卿华耦之后，汉有侍中耦嘉。（姓纂七、广韵四十五厚、通志氏族略、类稿四０、姓氏急就篇下、卮林四） 
　　奄氏，奄，国号也，尚书云：“成王既践奄。” 左传秦大夫奄息，其后也。（姓纂七、古今姓氏书辩证二八、类稿四一） 
　　仲氏，汤左相有仲虺，孔子弟子仲由，汉有廷尉仲定。（广韵一送、姓解一） 
　　赵明诚金石录十六廷尉仲定碑： “定，汉史无传，惟风俗通、元和姓纂具载姓名官爵，今案姓纂云：‘汉有廷尉仲定。’此当同也。” 
　　用氏，古有用国，见毛诗，汉有高唐令用虬、名士录有高士用羽之。（姓纂八、通志氏族略、容斋五笔一、类稿四二、路史国名纪六） 
　　孙星衍、洪莹校注曰：“毛诗有用国，未详。”孙星衍平津馆文稿上用国考：“应劭云：‘出毛诗’者，桑中篇有‘孟弋、孟庸’，毛传以弋、庸为姓，孔氏正义不能言其所出。钱少詹大昕，以古书‘ 
庸’与‘阎’通，左氏传‘阎职’ ，史记齐世家作‘庸职’是也。嘉靖山东通志：“古用国，在今高唐州地，故有用姓，引名士录有用羽之，盖以国为氏。太平寰宇记：‘古高唐城，在禹县城南五十里。’盖汉县在今高唐、禹城交界，庸职正是齐人。古庸、用亦通字，是孟庸、庸职、用虬、用羽之、当为一族，其故城在禹城、高唐之间，既可释毛诗，亦可补方志之缺。卢学士文弨辑风俗通逸文，删‘见毛诗’三字，盖不知其指孟庸也。禹城县旧志古迹，不载用国，因据嘉靖通志增入之，而为之考。”陈汉章曰：“风俗通所谓‘古有用国，见毛诗’者，即毛诗鄘国也。古鄘与庸通，汉书地理志：‘诗风邶、庸、卫国。’师古注： ‘“庸”字或作“鄘。”’说文：‘鄘从邑庸声。庸从用从庚。’故庸又与用通，尧典‘征庸’，疏：‘庸声近用，故为用。’皋陶谟：‘帝庸作歌。’史记夏本纪作‘帝用作此歌’，又‘五刑五用哉’，后汉书梁纯传作‘五庸’，皆其证也。鄘国之为用姓，正犹雝国之变为雍姓矣。” 
　　雍氏，周文王第十三子雍伯之后，以国为姓，今或音雍州之雍，汉雍齿，沛人。（姓纂八、广韵三用、大金集礼二三、急就篇补注一、通鉴注八） 
　　类稿四二：“雍，本于龙反，俗呼去声，今附上平声。”案：左传桓公十一年雍姞，释文：“音于龙反。” 
　　被氏，汉有牂柯太守被条。（通志氏族略、古今姓氏书辩证二九、类稿三四） 
　　义氏，义伯阳卿也，汉有南阳太守义纵。（姓纂八、类稿四二） 
　　义渠氏，狄国，为秦所灭，因氏焉，汉有光禄大夫义渠安国。（ 
通志氏族略、姓解二、古今姓氏书辩证二九） 
　　器案：义渠安国见汉书赵充国传。 
　　挚氏，挚畴，古诸侯也，见毛诗，周有挚荒。（姓纂八、通志氏族略、类稿四二、路史国名纪六） 
　　器案：挚荒见左传昭公二十二年。 
　　挚畴氏，古之诸侯后有挚畴氏。（路史国名纪六） 
　　遂氏，虞后，商人窴之遂。（路史后纪十一） 
　　备氏，宋封人备之后。（广韵六至、姓氏急就篇上） 
　　利氏，汉有利干，为中山相。（广韵六至、通鉴注十一） 
　　肆氏，宋大夫肆臣之后，汉渔阳太守肆敏，子孙因居之。（姓纂八、通志氏族略、姓解一、类稿四二） 
　　懿氏，齐懿公之后。（通志氏族略、古今姓氏书辩证二九、类稿四二） 
　　季连氏，晋有棠邑大夫季连齐。（姓解二） 
　　嗣氏，卫嗣君之后。（广韵七至、类稿四二、姓氏急就篇上） 
　　食氏，食我，韩公子也，见战国策，汉有食子公，为博士。食音嗣。（唐写唐韵卌一职、广韵二十四职、通志氏族略、宋景文公笔记中、姓解二、类稿五二、卮林四） 
　　器案：广韵“子”误“于”，通志、类稿“公”作“通”。食我，见韩非子说林上。食子公，见汉书儒林赵子传。 
　　忌氏，周公忌父之后，以王父字为氏。（广韵七至、通志氏族略、古今姓氏书辩证二九、类稿四二、姓氏急就篇上） 
　　贵氏，陆终之后，汉有贵迁为庐江太守。（姓纂八、广韵八未、通志氏族略、容斋五笔一、类稿四二、姓氏急就篇上） 
　　既氏，吴夫概王之后，因避仇，改为既氏，汉有安南长史既凉。（姓纂八、通志氏族略、类稿四二） 
　　器案：通志作“汉有长安长既长 ”，未可据。 
　　御氏、汉有司空史御长卿。（史记殷本纪索隐） 
　　器案：史记殷本纪集解：“皇览曰：‘汤冢在济阴亳县北东郭，去县三里，冢四方，方各十步，高七尺，上平处平地。汉哀帝建平元年，大司空御史长卿，案行水灾，因行汤冢。’”索隐：“长卿，诸本多作劫姓，按风俗通有御氏，为汉司空御史，其名长卿。明劫非也。亦有劫弥，不得为御史。”洪颐烜读书丛录十七曰：“案‘大司空’下，不得言‘御史’ ，劫、御声相近，此本作‘大司空史御长卿’，传写者误乙作‘御史’，而因以劫为姓。水经汳水注引皇览作 ‘大司空史却长卿’，‘却’即‘御’字之讹。”张文虎舒艺室续笔十九曰：“集解‘御史’当作‘史御’，索隐‘司空’下‘御’字衍。” 
　　御龙氏，陶唐氏之后有刘累学扰龙，事夏孔甲，赐氏曰御龙氏。（通志氏族略） 
　　遇氏，汉有遇冲，为河内太守。（姓纂八、广韵十遇、通志氏族略、姓解三、容斋五笔一、古今姓氏书辩证十遇、类稿四三、姓氏急就篇上） 
　　器案：姓纂、辩证、类稿“河内 ”作“东安”。 
　　铸氏，铸国也，尧后也，在济北蛇丘县，左传，臧宣叔娶于铸。后世以国为氏。（姓纂八、通志氏族略、古今姓氏书辩证十遇、类稿四三） 
　　傅氏，说筑于傅岩，因以为姓。（古今姓氏书辩证三０） 
　　露氏，汉有上党都尉露平。（唐写本唐韵十一暮、广韵十一暮、通志氏族略、类稿四三、姓氏急就篇上、卮林四） 
　　器案：后汉书鲍永传有上党都尉路平，姓纂八露、路分为二氏，风俗通作露平，疑误。 
　　布氏，赵有布子，善相马。（通志氏族略、类稿四三） 
　　库氏，古守库大夫之后，以官为氏，汉文、景时有仓氏、库氏，后汉窦融传有辅义侯库钧。（姓纂八、广韵十一暮、古今姓氏书辩证十一暮、类稿四三、合璧事类续二七、姓氏急就篇上、疆识略三三） 
　　器案：姓纂作“后汉窦融传有库辅、库义、库侯”，误。 
　　库成氏，本亦苦成也，方言音变为库成。（姓纂八、通志氏族略、宋本古今姓氏书辩证十一暮） 
　　步氏，汉有步邵为下邳主簿，车伯琦为明府，时人为之语曰：“ 
车府君，步主簿。”（姓解一） 
　　帝畴氏。（路史前纪四） 
　　□氏。（玄应一切经音义三、慧琳一切经音义九、又三五） 
　　器案：汉书王莽传下有中常侍□恽，韦昭音徒计反。 
　　第八氏，亦齐诸田之后，田广弟田英，为第八门，因氏焉，王莽时有讲学大夫第八矫。（姓纂八、通志氏族略） 
　　计氏，汉计子勋为司空掾。（姓纂八） 
　　蓟氏，汉有蓟子训为司空。（宋本古今姓氏书辩证十二霁） 
　　桂氏，汉有扬州刺史桂褒。（通志氏族略、类稿四三） 
　　昋氏，彭城昋景以为计掾。（晋书音义七九） 
　　器案：姓纂八：“昋音桂，或作炅，汉卫尉昋横，彭城，汉上计掾昋景云，见姓苑。城阳，后汉陈球碑：‘城阳炅横被诛，有四子守坟墓，改姓炅氏；一子居徐州郡，云之先也，姓昋氏；一子居幽州，姓桂氏；一子居华阴，姓炔氏；皆九画，以避难也。’”类稿“云”作“昙”，云一作“云”。又“华阴 ”作“华阳”。汉书儒林师丹传有博士炔钦，师古注引苏林曰：“炔音桂。” 
　　厉氏，齐厉公之后，汉有魏郡太守义阳侯厉温。 （通志氏族略、姓解三、类稿四三、合璧事类续二四、姓氏急就篇下） 
　　励氏，后汉魏郡太守义阳侯励温，见功臣表。（姓纂八） 
　　器案此二条，实为一姓。考汉书功臣表有匈奴厉温敦，降封义阳侯，即此文所本，则其全名为厉温敦，各书所引，俱脱“敦”字。又“义阳侯 ”有作“美阳侯”，“汉”有作“后汉”者，俱误。至谓为“齐厉公之后”，尤属臆测之言，盖厉温敦本匈奴人，焉得为齐厉公之后也。 
　　世氏，战国时有秦大夫世钧，汉有世宠，又世硕着子书。（广韵十三祭、类稿四三） 
　　器案：“世硕着子书”，原误为 “世顾者子书”，今校正。汉书艺文志诸子略儒家：“ 世子二十一篇。”本注：“名硕，陈人也，七十子之弟子。”案王充论衡本性篇：“周人世硕以为人性有善有恶，举人之善性，养而致之，则善长；恶性，养而致之，则恶长：如此，则性各有阴阳善恶，在所养焉。故世子作养书一篇。” 
　　太史氏，汉有尚书郎太史禀。（姓解三） 
　　太阳氏，卫大夫太阳速。（姓纂八） 
　　孙星衍、洪莹校曰：“案：左传为戏阳速。” 
　　艾氏，庞俭母艾氏。（姓纂八、广韵十四泰、姓解二、宋本古今姓氏书辩证十四泰、姓氏急就篇上、通鉴注晋纪二四） 
　　大氏，大庭氏之后，又大填、大山稽，黄帝师，大颖为颛顼师。礼记曰：“大连，东夷之子。”（姓纂八、通志氏族略、宋本古今姓氏书辩证十四泰、类稿四四） 
　　孙星衍、洪莹校曰：“案：古今人表‘颖’作‘款’。”案：类稿作“款”。 
　　大庭氏。（路史前纪六） 
　　会氏，陆终之子会乙之后，汉有武阳令会相。（姓纂八、类稿四四） 
　　器案：“会相”，类稿作“会炳 ”，广韵十四泰云：“汉有会栩。”字又作“栩”，疑不能明也。古今人表女溃注云：“会乙也。” 
　　赖氏，汉有交址太守赖先。（唐写本唐韵十二泰、广韵十四泰、姓解一、容斋五笔一、姓氏急就篇下、通鉴注六六） 
　　蒯氏，晋大夫蒯得之后，见左传、礼记，汉有蒯彻。（姓纂八、通志氏族略、类稿四四、合璧事类续二八、彊识略三三） 
　　快氏，汉有快钦。（姓解一） 
　　器案：此当即“炔钦”之误，已见上文“昋氏”下，姓纂八、类稿四四俱云：“汉书： ‘齐人快钦治尚书。’”亦误。 
　　内史氏，周内史叔兴之后，因官氏焉，周又有内史过。（姓纂九、通志氏族略） 
　　载氏，姬姓之后，春秋有载国。（广韵十九代、宋本古今姓氏书辩证十九代、路史后纪十、姓氏急就篇上） 
　　陈汉章曰：“广韵十九代注引风俗通但云：‘姬姓之后。’姓氏急就篇又引‘春秋有载国’。三家不复分别，而引路史。张氏又引郑樵云：‘ 疑即戴姓之讹。’不知载、戴二字古通，春秋之戴姓，出自宋之子姓，非即姬姓之国。春秋隐公十年：‘宋、蔡、卫伐戴。’公羊、谷梁经并作‘伐载’，汉书五行志亦作‘戴’，师古注：‘读者多误为载，故隋置载州。’此国与宋无涉。杜预释例、顾栋高大事表并失考风俗通，何论郑樵。” 
　　信氏，魏公子信陵君之后。（通志氏族略、古今姓氏书辩证三二、类稿四四） 
　　信都氏，张敖尚汉鲁元公主，封于信都，因氏焉。（姓纂九、通志氏族略） 
　　胤氏，夏时侯国，子孙氏焉。（姓纂九、通志氏族略、路史国名纪六） 
　　遴氏，遴到，为韩大夫，着遴子三十篇。（姓纂九） 
　　慎氏，慎到，为韩大夫，着慎子三十篇。 
　　器案：史记孟荀列传：“慎到，赵人，学黄老道德之术，故着十二论。”汉书艺文志诸子略法家：“慎子四十二篇。”本注：“名到，先申、韩，申、韩称之”此作三十篇，疑有误。又此条与上遴氏条文全同，疑作遴者亦因音近而改，犹昋氏之比也。 
　　晋氏，出自姬姓，周武王子唐叔虞封为晋侯，传国二十代，为韩、魏、赵所灭，子孙以国为姓。（古今姓氏书辩证三二） 
　　靳氏，楚大夫靳尚，汉有信武侯靳歙，又汾阳侯靳强。（姓纂九、类稿四四、合璧事类续二二） 
　　器案：“靳尚汉有信武侯”七字原脱，今据孙星衍、洪莹校补。 
　　建氏，楚太子建之后，汉有建公，见元后传。（姓纂九、通志氏族略、类稿四五） 
　　献氏，晋献公之后，有秦大夫献则，战国时有献渊。（姓纂九、广韵二十五愿、通志氏族略、宋本古今姓氏书辩证二十五愿、类稿四五、姓氏急就篇上） 
　　顿氏，顿子国，今南顿是也，后为楚所灭，子孙以国为氏，汉有顿肃。（姓纂九、类稿四五） 
　　灌氏，斟灌之后，子孙以国为氏焉，汉丞相颍阴侯灌婴，婴孙贤汝阴侯，又太仆灌夫父张孟尝为婴舍人，易姓灌氏，列仙传有灌光。（姓纂九、通鉴注九、宋本古今姓氏书辩证二十九换、类稿四五） 
　　孙星衍、洪莹校曰：“案汉书，贤封临汝侯。” 
　　段氏，段干木之后，姓段，名干木。（史记老子列传集解、广韵二十九换、路史国名纪二、齐东野语一、姓氏急就篇上） 
　　器案：姓纂九段氏下引三辅决录云：“段氏，李老君之自出，段干木之子隐如入关，去干为段氏。”孙星衍、洪莹校曰：“案段干氏，罗泌谓 ‘初邑段，后邑干，因邑为氏。’魏世家有段干子，田世家有段干朋，风俗通以为姓段名干木，盖以吕氏春秋 ‘干木富于义’，魏都赋‘干木之德自解纷’之言误之，唐表遂谓‘封段为干木大夫’，疏矣。又木子名同，为赵相，无隐如名。此云‘入关为段氏’，亦属傅会。且春秋时以段名者，如郑印段、公孙段，宋褚孙段，或其后以名为氏，亦未可知，未必定为共叔后也。” 
　　谏氏，周礼有司谏氏，因以为氏，汉有持书侍御史谏忠。（唐写本唐韵卅谏、广韵三十谏、通志氏族略、古今姓氏书辩证三二、类稿四五、姓氏急就篇上、卮林四） 
　　器案：类稿无“侍”字，广韵、通志、姓氏急就篇作“治书侍史”，辩证、卮林作“治书御史”。 
　　晏氏，汉司隶校尉晏称，汉书御史晏忠。（姓纂九） 
　　器案：“晏称”原作“晏南”，类稿四五引姓纂作“晏称”，今据校正，后汉书张酺传有司隶校尉晏称。 
　　贱氏，汉有北平太守贱琼。（唐写本唐韵卅三线、姓纂九、广韵三十三线、宋本古今姓氏书辩证三十三线、类稿四五、容斋五笔一、通志氏族略、姓氏急就篇上） 
　　器案：姓纂、类稿“北平”上有 “左”字，当是“右”字之误。 
　　变氏，辽东人姓也。（姓解三） 
　　孝氏，齐孝公之后。（唐写本唐韵卅六效、广韵三十六效、姓氏急就篇上） 
　　豹氏，八元叔豹之后。（唐写本唐韵卅六效，广韵三十六效、姓解二、路史前纪九、姓氏急就篇上） 
　　到氏，汉有东平太守到质。（容斋五笔一） 
　　暴氏，暴辛公，周诸侯也，秦有将军暴鸢、汉御史大夫暴胜之。（姓纂九、通志氏族略、类稿四五、路史后纪九下、合璧事类续二三、排韵氏族大全八、诗地理考三） 
　　器案：暴胜之见汉书武纪、百官公卿表及刘屈厘、王欣、□不疑、孝元王皇后等传。 
　　播氏，播□武，商末贤人。（姓纂九、宋本古今姓氏书辩证三十九过、类稿四五） 
　　谢丘氏，周宣王支子食采谢丘，因氏焉，汉书古今人表鲁有谢丘章。（姓纂九、通志氏族略） 
　　夜氏。（古今姓氏书辩证三三） 
　　●氏，新郑人，杨●村，在县西二十五里邢山东。（姓纂九、通志氏族略、类稿四六） 
　　畅氏，出姜姓。（古今姓氏书辩证三三） 
　　匠氏，凡氏于事者，巫、卜、陶、匠是也，古有匠石。（广韵四十一漾、通志氏族略、姓解三、姓氏急就篇上） 
　　望氏，齐太公望之后。（通志氏族略、古今姓氏书辩证三三、类稿四六） 
　　伉氏，汉有伉喜为中大夫。（唐写本唐韵卌二宕、广韵四十二宕、姓解一、宋本古今姓氏书辩证四十二宕、姓氏急就篇上） 
　　抗氏，卫大夫三抗之后，汉有抗喜为汉中太守。 （后汉书桓纪注、古今姓氏书辩证三三、姓氏急就篇上、卮林四） 
　　器案：伉、抗实一姓，故王应麟两存之，邓名世、孙星衍、洪莹皆以为“伉”当作“抗 ”。 
　　旷氏，师旷之后。（通志氏族略、类稿四六、古今姓氏书辩证三三） 
　　敬氏，陈敬仲之后，后汉有扬州刺史敬歆。（唐写本唐韵卌五敬、广韵四十二映、通鉴注一一五） 
　　陈汉章曰：“案集古录、金石录跋汉扬州刺史敬使君碑并云：‘ 
姓苑载风俗通有敬歆。’三家并未考及。” 
　　庆忌氏。（姓氏急就篇下） 
　　令氏，楚令尹子文之后。（史记文纪索隐、通鉴注汉纪七） 
　　救氏，汉有谏议大夫救人。（唐写本唐韵卌九宥、广韵四十九宥、通志氏族略、姓解三、宋本古今姓氏书辩证四十九宥、类稿四八、姓氏急就篇上、卮林四） 
　　器案：“广韵、姓解、辩证、姓氏急就篇、卮林“人”作“仁”，古通，通志、类稿作 “乂”，形近而误。 
　　昼氏，齐大夫食邑于昼，后因氏焉。（姓纂九、唐写本唐韵卌九宥、姓解三、宋本古今姓氏书辩证四十九宥、通志氏族略、类稿四八、路史国名纪六、姓氏急就篇上） 
　　副氏，周公忌父之后，以王父字为氏。（姓纂九） 
　　孙星衍、洪莹校曰：“案：魏志副吕氏改为副氏，又为吕氏，此言忌父后为副氏，当有脱误。” 
　　富氏，汉有富留人为公田使者。（姓纂九） 
　　廖氏。 
　　器案：或列入去声，今列入平声，已见前。 
　　寇氏，苏忿生为武王司寇，后以官为氏，后汉有寇恂。（广韵五十候、通志氏族略、姓氏急就篇上） 
　　窦氏，夏后相遭有穷氏之难，其妃方娠，逃出自窦，而生少康，其后氏焉，汉有窦婴。（唐写本唐韵五十候、广韵五十候、通鉴注汉纪五、姓解一） 
　　窦公氏，魏文侯时，有乐人窦公氏献古文乐书一篇。（姓解一、古今姓氏书辩证三四） 
　　器案：汉书艺文志六艺略：“六国之君，魏文侯最为好古。孝文时，得其乐人窦公，献其书，乃周官大宗伯之大司乐章也。”师古注引桓谭新论云：“窦公年百八十岁，两目皆盲，文帝奇之，问曰：‘ 
何因至此？’对曰：‘臣年十三失明，父母哀其不及众技，教鼓琴，臣导引无所服饵。’ ” 
　　监氏，卫康叔为连属之监，其后氏焉。（姓纂九、广韵五十九鉴、通志氏族略、姓解三、宋本古今姓氏书辩证五十九鉴、类稿四八、姓氏急就篇上） 
　　谷梁氏，谷梁名赤，子夏门人。（经典释文叙录、意林、容斋续笔一四、玉海艺文四０） 
　　器案：孝经序疏引“门人”作“ 弟子”。 
　　禄氏，殷纣子武庚字禄父，其后以王父字为氏。 （姓纂十、通志氏族略、类稿四九、合璧事类续二七、永乐大典一九六九五、彊识略三三） 
　　器案：永乐大典见纯常子枝语三七引。 
　　鹿氏，汉有巴郡太守鹿旗。（唐写本唐韵一屋、广韵一屋、容斋五笔一、通鉴注晋纪二０） 
　　卜氏，凡氏于事，巫、卜、陶、匠是也，春秋鲁大夫卜齮，鲁庄公车右卜国。（古今姓氏书辩证三五） 
　　濮阳氏，长沙太守濮阳逸。（姓解一） 
　　沐氏，汉有东平太守沐宠。（唐写本唐韵一屋、广韵一屋，容斋五笔一、姓氏急就篇下、通鉴注汉纪四六、卮林四） 
　　宓氏，宓康公之后，以国为氏，史记仲尼弟子宓不齐字子贱，鲁人。（姓纂十） 
　　器案：密康公事见周语及列女传，字俱作密，姓纂引风俗通，以子贱为康公之后，则子贱之姓，当音美笔切，广韵一屋虙字下云：“ 
又姓，虙子贱是也。”则音房六切。颜氏家训书证篇谓“伏生为子贱之后，子贱为虙戏之后”，与此所言迥异。 
　　鞠氏，汉有尚书令鞠谭，或为曲氏，音讹转改，汉有曲衍。（唐写本唐韵一屋、姓纂十、广韵一屋、通志氏族略、姓解二、通鉴释文四、姓氏急就篇上、卮林四） 
　　祝其氏，宋戴公之子公子祝其为大司寇，因氏焉，见世本，汉有清河都尉祝其承先。（姓纂十、通志氏族略、宋本古今姓氏书辩证一屋） 
　　鄐氏，汉有东海太守鄐熙。（容斋五笔一） 
　　宿氏，汉有雁门太守宿详。（唐写本唐韵一屋、广韵一屋、容斋五笔一、姓氏急就篇下、通鉴注魏纪四） 
　　牧氏，汉有越嶲太守牧根。（唐写本唐韵一屋、广韵一屋、姓氏急就篇上、卮林四） 
　　器案：“牧根”，广韵以下诸书俱误作“牧稂”，今从唐韵。后汉书南蛮西南夷邛都夷传云：“王莽时，郡守枚根。”御览七九一引后汉书及注俱作“枚根”，汉书西南夷传亦作“枚根”，与风俗通不同。 
　　牧师氏。（广韵六脂、姓氏急就篇下） 
　　沃氏，太甲子沃丁之后。（唐写本唐韵二沃、姓纂十、广韵二沃、宋本古今姓氏书辩证二沃、通志氏族略、类稿四九、合璧事类续二七、姓氏急就篇上、彊识略三三） 
　　督氏，宋大夫华父督之后，晋有督戎，栾盈臣，汉有五原太守督瓒。（唐写本唐韵二沃、姓纂十、广韵二沃、姓解一、宋本古今姓氏书辩证二沃、容斋五笔一、通志氏族略、姓氏急就篇上） 
　　器案：唐韵“督瓒”作“督□” ，姓解作“督琼，一名●”，辩证作“督琼”，姓氏急就篇作“督●”。 
　　仆氏，汉有浑梁侯仆多。（广韵二沃，姓氏急就篇上、卮林四） 
　　器案：“辉梁”当作“辉渠”，辉渠侯仆多见史记建元以来侯者年表及卫青传、汉书功臣侯表及霍去病传，功臣侯表“仆多”作“仆朋”，形近之误，姓氏急就篇因之而沿误。 
　　顼氏，颛顼之后。（姓纂十、类稿四九） 
　　蓐氏，蓐收之后。（宋本古今姓氏书辩证三烛、类稿四九、路史国名纪二、通志氏族略） 
　　逯，秦邑也，其大夫氏焉，汉有大司空逯并。（后汉书郅恽传注、唐写本唐韵三烛、通志氏族略、姓解一、宋本古今姓氏书辩证三烛、类稿四九、路史国名纪六、合璧事类续二八、姓氏急就篇下） 
　　器案：“大司空”通志作“大司马”，与汉书王莽传中合。逯并，见汉书王莽传中、翟方进传及恩泽侯表、后汉书郅恽传，唐韵作“ 
逯普”，类稿、合璧事类作“逯石 ”，俱误。 
　　续氏，汉有续相如。（姓解二） 
　　器案：续相如使西域，封承父侯，见汉书功臣侯表。 
　　亍氏，河东亍氏，楚有大夫亍衡。（姓解一、古今姓氏书辩证三六） 
　　濯氏，汉有濯辑。（唐写本唐韵四觉、广韵四觉、姓解一、古今姓氏书辩证三六、路史国名纪六、姓氏急就篇上） 
　　郅氏，郅，商时侯国也，见毛诗，子孙氏焉，汉有济南太守郅都。（姓纂十、通志氏族略、类稿五０、通鉴注一六） 
　　孙星衍、洪莹校曰：“案：毛诗郅国未详。” 
　　器案：类稿无“见毛诗”三字，当据删。 
　　吉氏，周尹吉甫之后，汉有汉中太守吉恪。（通鉴注六八） 
　　室中姓。（史记高祖功臣表索隐） 
　　单行本索隐作“窒中”，器案：汉书功臣侯表亦作“室中”，作“窒”者疑误。姓纂十云：“汉书艺文志有室中周，着书十篇，王莽时，室中公避地汉中，汉功臣表清简侯室中同。” 
　　密氏，密康公之后，以国为氏。（类稿五０） 
　　密须氏，姞姓之国。（史记周本纪集解引应劭） 
　　乙氏，汉有南郡太守乙世。（姓解三、古今姓氏书辩证三六） 
　　屈侯氏，魏贤人屈侯鲋，汉有郎中令屈侯豫。（姓纂十、通志氏族略、古今姓氏书辩证三七、路史国名纪三） 
　　述氏，鲁大夫仲述之后。（唐写本唐韵六术、广韵六术、古今姓氏书辩证三六） 
　　恤氏，鲁有恤由。（姓解一） 
　　阙氏，古阙者，官为姓。承阙党童子之后，纵横家有阙子着书，汉有荆州刺史阙翊。（后汉书献纪注、姓纂十、通志氏族略、古今姓氏书辩证三七、合璧事类续二七、姓氏急就篇上、通鉴注汉纪五二） 
　　器案：汉书艺文志诸子略纵横家：“阙子一篇。”刘勰新论九流篇作“阚子”，非是。 
　　谒氏，古有谒者官，因以为氏，汉有汝南太守谒涣（一作“琼”），又张汤小吏谒居。（广韵十月、通志氏族略、姓解一、古今姓氏书辩证三七、容斋五笔一、姓氏急就篇上） 
　　器案：后汉书方术廖扶传作“谒焕”，华阳国志巴志亦作“谒焕”。 
　　勃氏，宋左师勃之后也，晋有寺人勃鞮。（通志氏族略） 
　　鹖冠氏，楚贤人，以鹖为冠，因氏焉，鹖冠子着书。（姓纂十、通志氏族略） 
　　通志“贤”误“賨”，“鹖”误 “褐”。 
　　器案：汉书艺文志诸子略道家： “鹖冠子一篇。”本注：“楚人，居深山，以鹖为冠。 ”师古曰：“以鹖鸟羽为冠。” 
　　葛氏，葛天氏之裔，子孙氏焉。夏时葛伯，嬴姓国也，亦为葛氏。汉有颍川太守葛兴。（姓纂十、通志氏族略、路史前纪七、合璧事类续十四、翰苑新书后七、秘笈新书别三） 
　　滑氏，汉有詹事滑典。（唐写本唐韵十四黠、广韵十四黠、姓氏急就篇上、卮林四） 
　　颉氏，苍颉，古之贤人，颉卫，古之贤者。（唐写本唐韵十六□、广韵十六□、通志氏族略、姓解一、古今姓氏书辩证三七、姓氏急就篇上） 
　　列氏，古帝王列山氏之后，子孙氏焉，郑有隐者列御寇着书八篇，号列子。（姓纂十，姓解一、宋本古今姓氏书辩证十七薛、类稿五三、路史后纪八、姓氏急就篇上） 
　　列山氏。（路史后纪四） 
　　列仙氏。（路史前纪四） 
　　舌氏，越有大夫舌庸。（姓解一） 
　　鄀氏，春秋时鄀国，以国为氏。（类稿五一） 
　　铎氏，汉有廷尉铎政。（姓纂十、通志氏族略） 
　　幕氏，舜祖幕之后，支孙以王父字为氏，见左传。（姓纂十、通志氏族略、类稿五一、路史后纪一二、合璧事类续二六、彊识略三三） 
　　落氏，皋落氏，翟国也，此赤翟别种，以国为姓，见左传，汉有落下闳，巴郡人，撰太初历。（姓纂十、通志氏族略、类稿五一） 
　　落下氏，汉有落下闳。（文选公孙弘传赞注） 
　　作氏，周公之子胙侯，子孙因避地改为作氏，汉有涿郡太守作显。（姓纂十、通志氏族略、容斋五笔一） 
　　薄氏，卫贤臣薄疑，汉高帝薄夫人生文帝，夫人弟昭，封轵侯，官至车骑将军，子戎奴嗣。（姓纂十、通志氏族略、类稿五一、合璧事类续二四、通鉴注周纪四） 
　　器案：戎奴见汉书恩泽侯表，姓纂作“戍奴”，误。 
　　博氏，汉有博子劳，善相马，望出淮南广平。（通志氏族略、古今姓氏书辩证三八、类稿五一） 
　　器案：辩证作“汉有博劳吉，善相马”，广韵十九铎云：“博，又姓，古有博劳，善相马也。”疑博劳即伯乐之转音。 
　　郭氏，氏于居，城、郭、园、池是也。（广韵十四清） 
　　白马氏，微子乘白马朝周，因氏焉。一云，公孙瓒在幽州，乘白马，因以为氏。（姓纂十、广韵三十五马、通志氏族略、姓解三、宋本古今姓氏书辩证二十陌、路史后纪十、姓氏急就篇下） 
　　白象氏，白象先生古隐者。（通志氏族略、古今姓氏书辩证三九） 
　　白鹿氏，白鹿先生古贤人，着书。（姓纂十、通志氏族略） 
　　帛氏，楚有帛州黎。（姓解三） 
　　伯氏，嬴姓伯益之后，晋大夫伯宗生州犁，仕楚。（姓纂十、类稿五二） 
　　百里氏，秦大夫百里奚之后，其先虞人，家于百里，因氏焉。（ 
通志氏族略） 
　　柏氏，柏皇氏之后，又柏亮父为颛顼师，柏招帝喾师，柏冏为周太仆。柏国在汝南西平县，为楚所灭，子孙以国为氏。汉有柏始昌、柏英为大鸿胪，秦大将军柏直。（姓纂十、宋本古今姓氏书辩证二十陌、类稿五二、合璧事类续一三） 
　　器案：柏直乃魏将，见汉书高纪上，此云“秦大将军”，误。柏始昌见汉书西南夷传。 
　　柏成氏，伯成子高，尧时诸侯也。（通志氏族略） 
　　笮氏，楚有笮伦。（姓解一、姓氏急就篇上、通鉴注汉纪六一） 
　　器案：姓解作“●”，云：“又作‘笮’，注在竹部。” 
　　赫氏，赫胥氏之后。（姓纂十、类稿五二、路史前纪七） 
　　器案：“胥”，姓纂误作“咠” ，类稿误作“骨”，今从路史。 
　　赫胥氏。（路史前纪七） 
　　获氏，宋大夫猛获之后，以王父字为氏。（姓纂十、通志氏族略、类稿五二） 
　　鬲氏，偃姓，咎繇后。（水经河水注五引应劭） 
　　昔氏，周大夫封昔，因氏焉，汉有昔登为乌伤令。（唐写本唐韵十九昔、姓解一、宋本古今姓氏书辩证二十二昔、通志氏族略、类稿五二、路史国名纪六、容斋五笔一） 
　　器案：唐韵、姓解“伤”误“阳 ”。 
　　赤氏，帝喾师赤松子之后，见神仙传，单姓赤。 （姓纂十、通志氏族略、宋本古今姓氏书辩证二十二昔、类稿五二） 
　　析氏，齐大夫析归父。（广韵二十三锡） 
　　栎阳氏，汉景丹封栎阳侯，丹曾孙分，避乱陇西，因封为氏焉。（姓纂四、通志氏族略） 
　　器案：姓纂引作‘景母封孙阳侯，丹曾孙汾，避乱陇西，因封为氏’，文多讹误，今据通志改正；通志‘陇西’误作‘栎阳’。景丹封栎阳侯，见后汉书本传。 
　　职氏，汉有山阳令职供。（唐写本唐韵卌一职、广韵二十四职、姓解二、宋本古今姓氏书辩证二十四职、容斋五笔一、姓氏急就篇上） 
　　器案：“供”，广韵、姓解、容斋五笔、姓氏急就篇作“洪”，今从唐韵及辩证。 
　　啬氏，古啬夫，子孙因氏焉。（姓纂十、通志氏族略、类稿五二） 
　　即氏，汉有单父令即费，其先食采即墨，因以命氏。（唐写本唐韵卌一职、姓纂十、广韵二十四职、通志氏族略、姓解二、宋本古今姓氏书辩证二十四职、姓氏急就篇下） 
　　器案：“费”，唐韵作“贵”，广韵、容斋五笔作“卖”，今从姓纂等作“费”。 
　　即墨氏，汉有即墨威为咸阳令。（姓解二） 
　　稷氏，后稷之后。（唐写本唐韵卌一职） 
　　墨夷氏，宋大夫有墨夷须、墨夷皋。（通志氏族略、古今姓氏书辩证四０） 
　　墨胎氏，伯夷之国也，其君姓墨胎氏。（史记伯夷列传索隐引应劭） 
　　北唐氏，晋有高人隐于北唐，因氏焉，汉有北唐子真治京氏易。（急就章注） 
　　器案：姓纂十引英贤传作“晋有高人越者隐者，隐于北唐，因氏焉，汉有北唐子真治京氏易者”。 
　　习氏，习，国名，汉有习响为陈相。（姓纂十、通志氏族略、类稿五三、合璧事类续二六、通鉴注魏纪四、彊识略三三） 
　　袭氏，賨人七姓有袭氏。（姓氏急就篇上） 
　　集氏，汉有外黄令集一。（广韵二十六缉、宋本古今姓氏书辩证二十六缉、容斋五笔一、姓氏急就篇上、通鉴注魏纪九） 
　　拾补曰：“通鉴注‘集’作‘习 ’，疑彼误。” 
　　汲氏，卫宣公太子伋之后，居汲，因以为氏。（姓纂十、通志氏族略、类稿五三、合璧事类续二二） 
　　沓氏，賨人七姓有沓。（姓氏急就篇上） 
　　纳氏。（急就章注） 
　　叶氏，楚沈尹戌生诸梁，字子高，食采于叶，因氏焉。（姓纂十、通志氏族略、翰苑新书后七、秘笈新书别三、合璧事类续二四） 
　　捷氏，邾公子捷灾之后，汉艺文志有捷子二篇，六国时人。（姓纂十、通志氏族略、类稿五三） 
　　器案：汉书艺文志诸子略道家： “捷子二篇”本注：“齐人，武帝时说。”王念孙读书杂志以“武帝时说”四字，乃涉下条注“武帝时说于齐王”而误。器案：证以应氏此文，王说良是。 
　　辄氏，卫出公辄之后，以王父字为氏，汉有辄终古。（姓纂十、通志氏族略） 
　　器案：姓纂又云：“史记：‘钱塘辄终古封御儿侯。’”孙星衍、洪莹校曰：“案：史记作‘辕终古。’”器案：汉书功臣表、闽粤王传亦作 “辕终古”，此疑误。 
　　荚氏，荚成僖子，晋大夫，见世本。（通志氏族略） 
　　甲氏，太甲之后，一云郑大夫石甲之后。（姓纂十、通志氏族略、类稿五三） 
　　邺氏，汉有梁令邺风。（唐写本唐韵卅三业、广韵二十三叶、姓解一、古今姓氏书辩证四０、类稿五三、姓氏急就篇下、卮林四）　

　　○讳篇
　　汝南主簿应劭议，宜为旧君讳，论者皆互有异同。 （三国志吴书张昭传，注云：“事在风俗通。”） 
　　彭城孝廉张子矫议云：“若君臣不得相袭作名，周穆王讳满，至定王时，有王孙满，厉王讳胡，庄王之子名胡。”（意林） 
　　周广业意林注曰：“三国志：‘ 张昭字子布，彭城人，弱冠为孝廉，与王朗共论旧君讳事。’裴松之注云：‘时汝南主簿应劭议，宜为旧君讳，论者皆互有异同，事在风俗通。昭着论略曰：周穆王讳满，至定王时，有王孙满者为大夫，是臣协君也。厉王讳胡，庄王之子名胡，其比众多。’”器案：左传成公十年疏：“汉末有汝南应劭作旧君讳议云：‘昔者，周穆王名满，晋厉公名寿满，又有王孙满，是同名不讳。’”“寿满”，史记晋世家作“寿曼”，王劭读书志、史通五行志杂驳篇作“州满”，“州”“寿”、“曼 ”“满”，音近相通。左传成公十年，经、传及杜注作 “州蒲”，释文云：“本或作‘ 
州满’。”案作“蒲”者，“蒲” “满”形近之误。 
　　茂才，旧言秀才，避光武讳称茂才。（汉书武纪元封五年诏注引应劭） 

　　○释忌
　　不举并生三子。俗说：生子至于三，似六畜，言其妨父母，故不举之也。谨案：春秋国语：“越王句践，令民生二子者，与之饩；生三子者，与之乳母。”三子不能独养，故与乳母，所以人民繁息，卒灭强吴，雪会稽之耻，行霸于中国也。古陆终氏娶于鬼方，谓之女嬇，是生六子，皆为诸侯。今人多生三子，子悉成长，父母完安，岂有天所孕育而害其父母兄弟者哉？（意林、御览三六一） 
　　器案：“卒灭强吴”，道藏本意林作“遂灭强吴，何害之有”。本书正失篇：“今俗间多有禁忌，生三子者……以为妨害父母。”与此可以互证。开元占经一一三引天镜：“妇女一时生三男，不出三年，外国来伐；生三女，国有阴私。”与此文所载俗说，正复一脉相承。 
　　不举寤生子。俗说：儿堕地便能开目视者，谓之寤生；举寤生子，妨父母。谨案：春秋左氏传：“郑武公娶于申，曰武姜，生庄公及共叔段。庄公寤生，惊姜氏，因名寤生。”武公老终天年，姜氏亦然，安有妨其父母乎？（御览三六一、西溪丛话上、困学纪闻六、群碎录） 
　　不举父同月子。俗说：妨父也。谨案：左氏传： “桓公之子，与父同月生，因名子同。”汉明帝亦与光武同月生。（意林、御览三六一） 
　　周广业意林注曰：“后汉书张奂传：‘武威郡俗多妖忌，凡二月五日生子，及与父母同月生者，悉杀之。’”器案：东观汉记：“光武皇帝建平元年十二月甲子夜，帝生。”又：“建武四年夏五月甲申，帝（明帝）生。”据此，则“十二月”、“五月 ”，必有一误，非“十二”误分“五”为二，即“五” 误合“十二”为一也。 
　　俗说：五月五日生子，男害父，女害母。故田文生而婴告其母勿举，且曰：“长与户齐，将不利其父母。”（史记孟尝君传索隐、芦浦笔记一） 
　　器案：本书正失篇：“今俗间多有禁忌，……五月生者，以为妨害父母。”论衡四讳篇：“四曰讳举正月、五月子。以为正月、五月子，杀父与母；不得已举之，父母祸死。”通典六九引田琼四孤议：“有俗人五月生子妨忌之，不举者。”此俱东汉时之言不举五月子者。至具事例，则有如正失篇言田文事者，又有西京杂记言：“王凤以五月五日生，其父欲不举，其叔曰：‘以田文推之，非不祥也。’遂举之。” 又有世说新语言：“胡广本姓黄，五月五日生，父母恶之，置之瓮中，投于江。胡公闻瓮中有儿啼，取之，养为己子，遂登三司。”（御览二一、三一引） 
　　不举生鬓须子。俗说：人十四五，乃当生鬓须，今生而有之，妨害父母也。谨案：周书：“灵王生而有髭，王甚神圣，克修其职，诸侯服享，二世休和。”安在其有害乎？（御览三七四、天中记二二） 
　　不宜归生。俗云：令入衰。案：妇人好以女易他男，故不许归。（意林） 
　　卢文弨曰：“案句末疑脱一‘生 ’字。”周广业注曰：“出嫁女不宜归母家生子。” 
　　宅不西益。俗说：西者为上，上益宅者，妨家长也。原其所以西上者，礼记：“南向北向，西方为上。 ”尔雅曰：“西南隅谓之隩。”尊长之处也。不西益者，难（一作“恐”）动摇之耳。审西益有害，增广三面，岂能独吉乎？（类聚六四、御览一八０、天中记一四） 
　　器案：淮南人间篇：“鲁哀公欲西益宅，史争之，以为西益宅不祥。”许注：“西益宅，筑旧居之西，更为田宅。”论衡四讳篇：“ 
俗有大讳四：一曰讳西益宅。西益宅谓之不祥，不祥必有死亡。相惧如此，故世莫敢西益宅。”案：新序杂事五、家语正论解又有“东益宅不祥 ”之说。 
　　祝、阿不食生鱼。俗说：祝、阿凡有宾婚吉凶大会，有异馔，饭食自极至蒸鱼也。（书钞一五一） 
　　俗说：临日月薄蚀而饮，令人蚀口。谨案：日，太阳之精，君之象也，日有蚀之，天子不举乐。里语： “不救蚀者，出行遇雨。”恐有安坐饮食，重惧也。（御览八四九） 
　　俗说：雷鸣不得作酱，雷已发声作酱，令人腹内雷鸣。谨案：子路感雷精而生，尚刚好勇，死，卫人醢之，孔子覆醢，每闻雷，心恻怛耳。（书钞一四六、开元占经一０二、白帖五、御览一三、八六五、事类赋三、天中记四六） 
　　器案：“作酱”，事类赋作“盖酱”。御览一三引论衡：“子路感雷精而生，尚刚好勇，亲涉卫难，结缨而死；孔子闻而覆醢，每闻雷鸣，乃中心恻怛。故后人忌焉，以为常也。”今本论衡四讳篇有云：“世讳作豆酱，恶闻雷，一人不食，欲使人急作，不欲积家逾至春也。”不知御览所引为是论衡此篇脱文，抑复他处佚文也。书钞一五二引论语说：“子路感雷精而生，尚刚好勇，亲涉卫难，结缨而死；孔子闻而覆醢，每闻雷鸣，乃中心恻怛。故后人忌焉，以为常也。”则此亦汉人习传之说。又案：李济翁资暇集中云： “人间多取正月晦日合酱，是日偶不暇为之者，则云时已失，大误也。又案：昔者，王政趋民正月作酱，是日以农事未兴之时，俾民乘此闲隙，备一岁调鼎之用，故绐云：‘雷鸣不作酱，腹中当鸣。’所贵今民不于三二月作酱，恐夺农事也。今不躬耕之家，何必以正晦为限，亦不须避雷，但问菽趋得法否耳。”盖亦本风俗通为言。 
　　堪舆书云：“上朔会客，必斗争。”案：刘君阳为南阳牧，尝上朔设盛馔，了无斗者。（御览八四九） 
　　俗云：五月到官，至免不迁。今年有茂才除萧令，五月到官，破日入舍，视事五月，四府所表，迁武陵令。余为营陵令，正触太岁，主余东北上，余不从，在事五月，迁太山守。（意林） 
　　钱大昕曰：“‘免’似‘死’字，或‘老’字。”器案：“武陵令”当作“武陵守”，汉有武陵郡无武陵县，“令”字盖涉下文“营陵令”而误；由萧令迁武陵守，正犹劭之由营陵令迁太山守也。北齐书宋景业传：“或曰：‘阴阳书：五月不可入官，犯之，卒于其位。’”则此谬说至北齐时犹然。又案：后汉书赵典传注：“四府：太尉，司徒，司空，大将军府也。” 
　　俗说：二人共澡手，令人斗争。良无异器，当共澡者，其祝曰：“人相爱，狗相啮。”言狗斗时，洒之以水，便自解也。（御览四九六） 
　　坐不移樽。俗说：凡宴饮者，移转樽酒，令人斗争。（御览四九六、七六一） 
　　器案：“令人斗争”，御览七六一作“令人讼诤”。 
　　俗说：帷帐不可作衣，令人病疠。（书钞一三二、御览七００） 
　　俗说：卧枕户砌者，鬼陷其头，令人病颠。（白帖三、御览七三九） 
　　钱大昕曰：“‘陷’疑‘蹈’。案淮南泛论训云：‘枕户橉而卧者，鬼神跖其首。’跖、蹈义同。”器案：玉篇木部：“楚人呼门限曰橉。” 
　　五月盖屋，令人头秃。谨案：易、月令，五月纯阳，姤卦用事，齐麦始死。夫政趣民收获，如寇盗之至，与时竞也。除黍稷，三豆当下，农功最务，间不容息，何得晏然除覆盖室寓乎？今天下诸郭皆讳秃，岂复家家五月盖屋邪？俗化扰扰，动成讹谬，尼父犹云“从众 ”，难复缕陈之也。（颜氏家训书证篇、玉烛宝典五、初学记四、白帖一、御览三一、记纂渊海二、岁华纪丽二、岁时广记三一、书林事类韵会五四、群碎录） 
　　器案：酉阳杂俎十一广知：“俗讳五月上屋，言五月人蜕上屋，见影，魂当去。”则此俗讳，至唐代又有所发展。 
　　五月五日，不得曝床荐席。（白帖一、岁华纪丽二、记传渊海二、书林事类韵会五四） 
　　器案：御览二二引荆楚岁时记： “俗忌五月曝床荐席。”又引异苑：“新野庾寔尝以五月曝席，忽见一小儿死在席上，俄失之，其后寔子遂亡。或起于此。”又：“或问董勋曰：‘俗五月不上屋，云五月人脱上屋，见影，魂便亡。’勋答云：‘盖秦时王自为之，禁夏不得行，汉、魏未改。案月令：仲夏可以居高明，可以远眺望，可以升山陵，可以处台榭。郑玄云：顺阳在上也。今云不得上屋，正与礼反。敬叔云：见死小儿而禁曝床席。何以异于此乎？俗人月讳，何代无之，但当矫之归于正。’”案玉烛宝典五：“董勋问礼，俗云：五月望，礼有乘高为良，曰即其义也。世称恶月者，月令：‘仲夏，阴阳争，死生分，君子斋戒；止声色，节嗜欲。’案异苑：‘新野庾寔家常以五月曝荐，忽见一小儿死于席上，俄失所在，其后寔女子遂亡，故相传以为忌。’”宝典与御览引董勋问礼，互有详略，故并存之，以其可以取证应说也。 
　　俗说：正月长子解浣衣被，令人死亡。谨案：论语：“死生有命，富贵在天。”补更小事，何乃成□？源其所以，正月之时，天甫凄栗，里语：“大暑在七，大寒在一。”一谓正月也。人家不能羸袍异裳，脱着身之衣，便为风寒所中，以生疹疾，疹疾不瘳，死亡必矣。或说：正月，臣存其君，子朝其父，九族州闾，礼贤当周，长子务于告庆，故未以解浣也。谚曰：“正月□ ，二月初，自□妃女煞丈夫。”不着洁衣，尔后大有俗节戏笑。（玉烛宝典一） 
　　徒不上墓。俗说：新遭刑罪原解者，不可以上墓祠祀，令人死亡。谨案：孝经：“身体发肤，受之父母，曾子病困，启手足以归全也。”今遭刑者，髡首剔发，身被加笞，新出狴犴，臭秽不洁。凡祭祀者，孝子致斋贵馨香，如亲存也，时见子被刑，心有恻怆，缘生事死，恐神明不歆承，当不上墓耳。（御览六四二） 
　　器案：论衡四讳篇“二曰：讳被刑为徒，不上丘墓。…实说其意，徒不上丘墓者有二义，义理之讳，非凶恶之忌也。徒用心以为先祖全而生之，子孙亦当全而归之。故曾子有疾，召门弟子曰：‘开予足，开予手，而今而后，吾知免夫。小子！’曾子重慎，临绝效全，喜免毁伤之祸也。孔子曰：‘身体发肤，受之父母，弗敢毁伤。’孝子怕入刑辟，刻画身体，毁伤发肤，少德泊行，不戒慎之所致也！愧负刑辱，深自刻责，故不升墓祀于先。古礼庙祭，今俗墓祀；故不升墓，惭负先人。一义也。墓者，鬼神所在，祭祀之处；祭祀之礼，斋戒洁清，重之至也。今已被刑，刑残之人，不宜与祭供侍先人；卑谦谨敬，退让自贱之意也。缘先祖之意，见子孙被刑，恻怛憯伤，恐其临祀，不忍歆享，故不上墓。二义也。”仲远所通，与仲任之意合。 
　　汝南陈伯敬，行必矩步，坐必俨然，目有所见，不食其肉。（书钞一四五、御览三九三、八六三） 
　　钱大昕曰：“案：后汉书郭躬传云：‘司徒河南吴雄，少时，家贫丧母，营人所不封土者，择葬其中，丧事趣办，不问时日，医巫皆言当族灭，而雄不顾。司隶校尉下邳赵兴，亦不恤讳忌，每入官舍，辄更缮修馆宇，移穿改筑，故犯妖禁，而家人爵禄，益用丰炽。汝南陈伯敬者，行必矩步，坐必端●，呵叱狗马，终不言死，目有所见，不食其肉，行路闻凶，便解驾留止，还触归忌，则寄宿乡亭，年老寖滞，不过举孝廉；后坐女婿亡吏，太守邵夔，怒而杀之。时人罔忌禁者，多谈为证焉。’此条疑风俗通之文，御览所引，即是此事，而词意未完。”器案：论衡辨祟篇：“涂上之暴尸，未必出以往亡；室中之殡柩，未必还以归忌。”则归忌为当时恶俗明矣。 
　　　服妖（拾补作“灾异”，云： “续汉书五行志：‘故泰山太守应劭，给事中董巴、散骑常侍谯周，并撰建武以来灾异。’故知当有灾异一篇。”其余诸家辑佚文者，亦作“灾异”。器案：苏颂所见意林引作“服妖”，今从之，并依五行志引序其次第焉。） 
桓帝元嘉中，京师妇人作愁眉、啼妆、堕马髻、折腰步、龋齿笑。愁眉者，细而曲折；啼妆者，薄拭目下若啼痕；堕马髻者，侧在一边；折腰步者，足不任体，龋齿笑者，若齿痛不忻忻。始自梁冀家所为，京师翕然皆放效之。天戒若曰：将收捕冀，妇女忧愁，踧眉将啼也。（后汉书梁冀传注、意林、御览三六五、又四八八） 
　　钱大昕曰：“案‘天戒’以下，语意未完，续五行志云：‘天戒若曰：兵马将往收捕，妇女忧愁，踧眉啼泣，吏卒掣顿，折其腰脊，令髻欹斜，虽强语笑，无复气味也。’” 
　　延熹中，中常侍单超、左悺、徐璜、具瑗、唐衡，在帝左右，纵其奸慝，时人为之语曰：“左回天，徐转日，具独坐，唐应声。”言其信用甚于转圆也。（御览三九三、又四九六） 
　　延熹中，京师长者，皆着木屐。妇女始嫁至，作漆画屐，五采为系。谨案：党事始发，传诣黄门北寺，临时惶恐，不能信天任命，多有逃亡不就考者，九族拘系，及所过历，长幼妇女，皆被桎梏，应木屐像矣。（原本玉篇系部、书钞一三六、北户录三、御览六四四、又六九八、倭名类聚钞四、天中记四八） 
　　孝灵帝建宁中，京师长者，皆以苇辟方笥为妆，其时有识者窃言：苇方笥，郡国谳箧也，今珍用之，天下皆当有罪，谳于理官也。后党锢皆谳廷尉，人名悉苇方笥中，斯为验矣。（书钞一三五、御览七一一、天中记四九） 
　　灵帝好胡服、胡帐、胡床，京师皆竞为之；后董卓拥胡兵掠宫掖。（御览六九九、又七０七、王荆文公诗注三０、净土三经音义二、倭名类聚钞六、事始、古今事物考七、天中记四九） 
　　汉灵帝好胡舞。（书抄一０七、事始） 
　　灵帝于西园宫中驾四白驴，躬自操辔，驰驱周旋，以为大乐；于是公卿贵戚转相仿，至乘轩以为骑从，价与马齐。凡人相骂曰死驴，丑恶之称也。董卓陵虐王室执政皆如死驴。（意林、御览九０一） 
　　灵帝数以车骑将军过拜孽臣内孽，又赠亡人，显号加于顽凶，印绶污于腐尸；昔辛有睹被发之祥，知其为戎，今假号云集，不亦宜乎！（续汉书五行志一注引应劭） 
　　灵帝时，京师宾婚嘉会，皆作魁□，酒酣之后，续以挽歌。魁□，丧家之乐；挽歌，执绋相偶和之者。天戒若曰：国家当急殄悴，诸贵乐皆死亡也。自灵帝崩后，京师坏灭，户有兼尸，虫而相食，魁□挽歌，斯之效乎！（续汉书五行志一注、御览五五二、事物纪原九） 
　　器案：后汉书周举传：“阳嘉六年三月上巳日，商大会宾客，宴于洛水；举时称疾不往。商与亲昵，酣饮极欢，及酒阑倡罢，继以薤露之歌，坐中闻者，皆为掩涕。”即其事也，可以互证。 
　　桓帝世谣曰：“直如弦，死道边；曲如钩，反封侯。”梁冀欲树幼主，李固欲立清河王，梁冀遂奏李固，死于狱中，曝尸路边。如钩，梁冀；如弦，李固。（意林） 
　　桓帝之初，京师童谣曰：“车班班，入河间。” 言征灵帝者，轮班拥节，入河间也。（续汉书五行志一注） 
　　桓帝初，京师谣曰：“游平卖印自有评，不避豪强及大姓。”（ 
通典三九、通考五七） 
　　桓帝之末，京都童谣曰：“茅田一顷中有井，四方纤纤不可整。嚼复嚼，今年尚可后年譊。”于时，中常侍管霸、苏康，憎疾海内英哲，与长乐少府刘嚣、太常许永、尚书柳分、寻穆、史佟、司隶唐珍等，代作唇齿。史佟，左官偷进者也。（续汉书五行志一注） 
　　京师谣歌曰：“乌腊，乌腊。”案：逆臣董卓，滔天虐民，穷凶极恶，关东举兵，欲共诛之，转顾望，莫肯先进，处处停兵数十万，若乌腊虫相随，横取之矣。（续汉书五行志一注） 
　　中平中，京师歌董逃。董卓以董逃之歌，主为己发，大禁绝之，死者千数。灵帝之末，礼乐崩坏，赏刑失中，毁誉无验，竞饰伪服，以荡典制，远近翕然，咸名后生放声者为时人。有识者窃言：旧曰世人，次曰俗人，今更曰时人，此天促其期也。其间无几，天下大坏也。（续汉书五行志一注） 
　　器案：古今注中音乐：“董逃歌，后汉游童所作也。后汉有董卓作乱，率以逃亡。后人习之，以为歌章；乐府奏之，以为儆戒焉” 
　　千里草，何青青，十日卜，不得生。此董卓字也。青青，暴盛之貌。（意林） 
　　灵帝光和七年，陈留济阴诸郡，西及成皋、阳武，城郭路边草生，作人状，操持矛弩，牛马万状，一一备具。后关东义兵，先起于宋、卫之郊。东郡太守桥瑁负众怙乱，陵蔑同盟，忿嫉同类，以殒厥命。陈留、济阴迎助，谓为离德，弃好即戎，吏民歼之。草妖之兴，岂不或信。（续汉书五行志二注、后汉书灵纪注、御览九九四、事类赋二四） 
　　拾补曰：“五行志作‘中平元年 ’。” 
　　夏禹庙中，有梅梁忽一春生枝叶。（御览九七０、事类赋二六） 
　　中平中，怀陵上有雀万余乱斗杀，头县着树也。 （御览九二二） 
　　光和中，雒阳男子夜龙，从兄阳求腊钱，龙假取繁数，颇厌患之；阳与钱千，龙意不满，欲破阳家，因持弓矢射玄武东阙，三发，吏士呵缚，首服。因是遣中常侍、尚书、御史中丞、直事御史、谒者、卫尉、司隶、河南尹、雒阳令，悉会发所。劭时为太尉议曹掾，白公邓盛：“夫礼设阙观，所以饰门，章于至尊，悬诸象魏，示民礼法也。故车过者下，步过者趋。今龙乃敢射阙，意慢事丑，次于大逆，宜遣主者参问变状。”公曰：“府不主盗贼，当与诸府相候。”劭曰：“丞相邴吉，以为道路死伤，既往之事，京兆、长安，职所穷逐，而住车问牛喘吐舌者，岂轻人而贵畜哉？顾念阴阳不和，必有所害，掾史尔乃悦服，汉书嘉其达大体。今龙所犯，然中外奔波，邴吉防患大豫，况于已形昭晰者哉？明公既处宰相大任，加掌兵戎之职，凡在荒裔，谓之大事；何有近目下而致逆节之萌者？孔子摄鲁司寇，非常卿也，折僭溢之端，消纤介之渐，从政三月，恶人走境，邑门不阖，外收强齐侵地，内亏三桓之威；区区小国，尚于趣舍，大汉之朝，焉可无乎？明公恬然谓非己，诗云：‘仪刑文王，万国作孚。’当为人制法，何必取法于人。”于是公意大悟，遣令史谢申，以铃下规应掾自行之，还具条奏。时灵帝诏报，恶恶止其身，龙以重论之，阳不坐。其后，车骑将军何苗与兄大将军进部兵，还相猜疑，对相攻击，战于阙下，苗死兵败，杀数千人，雒阳宫室内人烧尽。龙者，阳类，君之象也；夜者，不明之应也；此其象也。（续汉书五行志五注） 
　　洪亮吉四史发伏曰：“盛以中平元年四月为太尉，至二年五月罢，则龙事当属中平中，非光和中也。”器案：邓盛字伯能，弘农人，见后汉书桓纪、灵纪及邓彪、王允等传。 
　　光和元年，司徒长史冯巡马生胡子，问养马胡苍头，乃奸此马以生子。（续汉书五行志五注） 
　　熹平二年六月，雒阳民讹言，虎贲寺东壁中有黄人形容，须眉良是，观者数万，省内悉出。劭时为郎，故往视之，何在其有人也，走漏污处，腻赭流漉，壁有他剥数寸曲折耳。谨案：季夏土，黄中行用事，又在壁中，壁亦土也，以见于虎贲寺者，虎贲，国之秘兵，扞难御侮。必示于东，东者，动也，言当出师，行将天下摇动也。天之以类告人，甚于影响也。（续汉书五行志五注） 
　　光和四年四月，南宫中黄门寺，有一男子，长九尺，服白衣，中黄门解步呵问：“汝何等人？白衣妄入宫掖。”曰：“我梁伯，夏后，天使我为天子。”步欲前收取，因忽不见。谨案：尚书、春秋左传曰：伯益佐禹治水，封于梁。飂叔安有裔子曰董父，实甚好龙，龙多归之，帝舜嘉之，赐姓董氏。董氏之祖，与梁同焉。到光熹元年，董卓自外入，因闲乘衅，废帝杀后，百官总己，号令自由，杀戮决前，威重于王。梁本安定，而卓陇西人，俱凉州也。天戒若曰：卓不当专制夺矫，如白衣无宜兰入宫也。白衣见黄门寺，及卓之末，中黄门诛灭之际，事类如此，可谓无乎？（续汉书五行志五注、开元占经一一三、路史后纪八） 
　　器案：刘昭注又引云：“见中黄门曹腾之家。”占经“我梁伯、夏后”作“我梁伯忧” ，误以“夏后”二字合为“忧”字。 
　　灵帝光和二年，洛阳上西门外，女子生儿，两头异肩，四臂共胸，俱以为不祥，因弃去。朝廷瞀乱，上下无别，二头之象也。（开元占经一一三） 

　　○丧祭（苏颂所见意林引有此篇。）
　　礼，臣子无爵谥君父之义也，故群臣累其功美，葬日，遣太尉于南郊告天而谥之。（后汉书明纪注） 
　　天子新崩，未有定谥，故且称大行皇帝，以别嗣主。（隋书礼仪志三、通典七九、后汉书安纪注、文选元皇后哀策文注、合璧事类前六二、癸辛杂识后集、纲目集览五０） 
　　宫车晏驾。谨案：史记曰：“王稽谓范睢曰：‘ 夫事有不可知者，有不可柰何者。一旦宫车晏驾，是事不可知也；君虽恨于臣，是无可奈何。’谓秦昭王以天年终也。”昔周康王一旦晏起，诗人以为深刺。天子当夜寝早作，身省万机，如今崩殒，则为晏驾矣。（文选竟陵王行状注、又恨赋注） 
　　器案：史记范睢传集解、汉书天文志注引应劭说晏驾同。艺文类聚三五、初学记一九引张超诮青衣赋：“周渐将衰，康王晏起。毕公喟然，深思古道，感彼关雎，德不双侣，得愿周公，妃以窈窕，防微消渐，讽喻君父。孔氏大之，列冠篇首。”以关雎为刺诗，与应说合。又案：意林引“秦昭王太后始临朝也”句，疑在“秦昭王以天年终也”句下。 
　　梓宫者，礼，天子敛以梓器，宫者，存时所居，缘生事亡，因以为名。凡人呼棺，亦为宫也。（后汉书明纪注、文选齐敬皇后哀策文注、又宋孝武宣贵妃诔注、御览五五０、纲目集览一八） 
　　葬之郭北，北首，求诸幽之道。（文选古诗十九首注、又咏怀诗注） 
　　俗说：凡祭祀先祖，所以求福。方者，兴旭；相者，所以威厉鬼，驱罔像；方相欲以惊逐鬼魅。（书钞九二） 
　　器案：续汉书礼仪志中注、通志礼引汉旧仪：“方相帅百隶及童女，以桃弧棘矢土鼓，鼓且射之，以赤丸五谷播洒之。” 
　　俗说：亡人魂气飞扬，故作魌头以存之，言头体魌魌然盛大也。或谓魌头为触圹，殊方语也。（书钞九二、御览五五二） 
　　器案：魌即荀子非相篇之倛，杨倞注：“倛，方相也。”又引韩侍郎（愈）曰：“四目为方相，两目为倛。”酉阳杂俎十三曰：“世人死者有作伎乐，名为乐丧。魌头，所以存亡者之魂气也。一名苏，衣被苏苏如也；一曰狂阻；一曰触圹。四目曰方相，两目曰僛。据费长房识李娥（一曰“俄”）药丸，谓之方相脑。则方相或鬼物也，前圣设官象之。” 
　　墓上树柏，路头石虎。周礼：“方相氏，葬日入圹，驱魍象。”魍象好食亡者肝脑，人家不能常令方相立于墓侧以禁御之，而魍象畏虎与柏，故墓前立虎与柏。或说：秦穆公时，陈仓人掘地，得物若羊，将献之，道逢二童子，谓曰：“此名为蝹，常在地中食人脑，若杀之，以柏东南枝插其首。”由是墓侧皆树柏。（封氏闻见记六、事类赋二五、御览九五四、天中记五一） 
　　器案：周礼夏官“驱魍象”作“ 驱方良”，释文：“方良：上音罔，下音两。” 
　　谨案：礼，臣有大丧，三年不呼其门。（御览五四六） 
　　葬小儿必于道边，伤其人道未成，故置于道侧，使视成人之道也。（书钞九二） 
　　慎终悼亡。（文选潘安仁悼亡诗注） 

　　○宫室（苏颂所见意林引有此篇。）
　　论语：“夫子宫墙数仞。”礼记：“季武子入宫，不敢哭。”由是言之：宫，室，一也。秦、汉已来，尊者以宫为常号，下乃避之云室耳，已前贵贱无别。弟子职曰：“室中握手。”论语曰：“譬如宫墙。”由此言之：宫其外，室其内也。（意林、御览一七四、初学记二四、营造法式总释上、事物纪原八、急就篇补注三、天中记一三） 
　　顾櫰三曰：“不敢者，杜氏，非武子，事载檀弓。大抵诸家所引，类多讹脱。” 
　　殿堂宫室，象东井形，刻作荷菱，荷菱，水物也，所以厌火。（ 
类聚六二、六三、文选西京赋注、初学记七、广韵三十二霰、御览一七六、一八八、九七五、礼部韵略三十二霰、释氏要览下、净土三经音义一、嘉泰会稽志十二、纬略六、王荆文公诗注二九、陶山集六庙制议、埤雅十五、事文类聚续五、倭名类聚钞三、天中记十三） 
　　鲁昭公设两观于门，是谓之阙，从门●声。（水经榖水注、营造法式总释上） 
　　屋，止也。（广韵一屋） 
　　闬，城外郭内里门也。闬，捍也，言为人藩屏以捍难也。（御览一八二、天中记十五） 
　　钥施悬鱼，鱼翳伏渊源，欲令楗闭如此。（御览一八四） 
　　钱大昕曰：“‘渊源’疑‘深渊 ’。” 
　　府，聚也，公卿牧守府，道德之所藏；府，私府，赋贿之所聚也。（左传隐公七年疏、原本玉篇广部、意林、广韵九麌、一切经音义九、四六、通鉴注汉纪七） 
　　器案：“赋贿”左传疏作“财货 ”，此从原本玉篇。 
　　廷，平也，又正也，言县廷、郡廷、朝廷，皆取平均正直也。（ 
后汉书郭太传注、广韵十五青、通鉴注周纪二） 
　　寺，司也，廷之有法度者也，诸官府所止曰寺。光武尝从皇考至南顿，故识官府寺舍。今尚书侍御史谒者所止，皆曰寺。故后代道场及祠宇皆取称焉。（文选吴都赋注、西征赋注、又刘桢赠徐干诗注、又应玚与岑文瑜书注、又在怀县作诗注、后汉书光武纪注、和纪注、又张湛传注、慧苑音义下、玄应一切经音义十四、五九、礼部韵略七志、通鉴注汉纪二三、又汉纪三五、新编事文类聚翰墨大全癸一） 
　　顾櫰三曰：“案道场、祠宇，不类仲远语，恐有阑入。”案：道场、祠宇，仅见礼部韵略及翰墨大全。 
　　皇后居椒房，以椒涂房，取其温且香也。（文选曹子建求通亲亲表集注残本钞引） 
　　器案：后汉书皇后纪下注引汉官仪：“皇后称椒房，取其蕃实之义也。诗云：‘椒聊之实，蕃衍盈升。’” 
　　案：天子有外屏，令臣下屏气息。（意林） 
　　器案：荀子大略篇：“天子外屏，诸侯内屏，礼也，外屏不欲见外也，内屏不欲见内也。”淮南子主术篇：“天子外屏，所以自障也。”高诱注：“屏，树垣也。尔雅曰：‘门内之垣谓之树。’论语曰：‘围君树塞门。’诸侯在内，天子在外，故曰所以自障也。”（据治要引） 
　　屏，卿大夫以帷，士以帘，稍有弟以自鄣蔽也，示臣临见自整，屏气处也。（广韵四十静、御览一八五、急就篇补注三） 
　　钱大昕曰：“弟，古第字。”器案：公羊传庄公三十一年解诂、礼记郊特牲正义、仪礼觐礼疏引礼纬斗威仪：“礼，天子外屏，诸侯内屏，大夫以帘，士以帷。”说帘帷与此互易。 
　　汉顾成庙设投老钩栏。（事文类聚别六、群书通要己四） 
　　器案：汉书文纪注引应劭曰：“ 文帝自为庙，制度卑狭，若顾望而成，犹文王灵台，不日成之，故曰顾成。贾谊曰：‘因顾成之庙，为天下太宗，与汉无极。’”又案：古今注上：“枸栏，汉成帝顾成庙有三玉鼎、二真金鑪、槐树，悉为扶老枸栏，画风云龙角虚于其上。”据此，则“投老”当为“扶老” 之误；而古今注之“成帝”，则又“文帝”之误也。 
　　门户铺首。谨案：百家书云：“公输般之水上，见蠡，谓之曰：‘开汝匣，见汝形。’蠡适出头，般以足画图之，蠡引闭其户，终不可得开，般遂施之门户，欲使闭藏当如此周密也。（类聚七四、历代名画记四、御览一八八、营造法式总释上、演繁露六、日闻录、古今事物考七、天中记五七） 
　　拾补曰：“蠡音螺，‘匣’一作 ‘头’，‘施’一作‘设’。”器案：说文金部：“铺，箸门户铺首也。”水经渭水注十九：“渭桥旧有忖留神像，此神尝与鲁班语，班令其人出，忖留曰：‘我貌很丑，卿善物容，我不能出。’班于是拱手与言曰：‘ 出头见我。’忖留乃出，班于是以脚画地，忖留觉之，便没水，故置其像于水，惟背以上立。”盖即此神话而异传。又案：后“城门失火，殃及池鱼”条亦引百家书，汉书艺文志诸子略小说有百家百三十九卷，当即此书。史记五帝本纪：“太史公曰：‘百家言黄帝。’”又甘茂传：“学百家之说。”又范睢传：“百家之说，吾亦知之。”皆指是书也。 
　　案世本：“鲧作城、郭。”城，盛也，从土盛声。郭，大也。（ 
意林、水经河水注二） 
　　城之为言□，郭之为言廓，谓宽廓□受也。（慧苑华严音义上） 
　　案：慧琳音义二一载慧苑音义， “□”作“盛”。 
　　郭亦谓之郛，郛者亦大也。（初学记二四、御览一九三、天中记十三） 
　　天子治居之城曰都，旧都曰邑也。（慧苑音义上、又下） 
　　汉改邮为置，置者，度其远近之闲置之也。今吏邮书传府督邮职掌此。（后汉书郭太传注、续汉书舆服志上注） 
　　器案：汉书文纪注：“如淳曰。 ‘律说：都吏，今督邮是也，闲惠晓事，即为文无害都吏。’”汉曹全碑、中部碑有邮书掾。 
　　传舍。案：诸侯及使者有传信，乃得舍于传耳。今刺史行部车，号传车从事督邮。（意林、文选范云赠张徐州诗注、又任昉哭范仆射诗注、又册魏公九锡文注） 
　　器案：汉书平纪注，如淳引律： “诸当乘传及发驾致传者，皆持尺五寸木传信，封以御史大夫印章，其乘传参封之。参，三也。有期会累封两端，端各两封，凡四封也。乘置驰传，五封也，两端各二，中央一也。轺传，两马再封之，一马一封也。” 
　　南北曰阡，东西曰陌。河东以东西为阡，南北为陌。（原本玉篇□部、史记秦本纪索隐、意林、初学记二四、文选籍田赋注、又曹子建送应氏诗注、又陆士衡答张士然诗注、又江文通杂体诗注、御览一九五、草堂诗笺三０、朱熹开阡陌辨、困学纪闻十六、通考一、新编事文类聚翰墨大全后乙七、天中记十六） 
　　里语云：“越陌度阡，更为客主。”（文选魏武帝短歌行注、史记秦本纪正义） 
　　阡陌，田间道路也。（纲目集览六） 
　　京师有长寿街、万岁街、士马街，若此非一。街者，□也，离也，四出之路，□离而别也。（意林、御览一九五、广韵十三佳） 
　　“士马”下原脱“街”字，今据孙诒谷校补。后汉书刘隆传：“ 
吏不肯服抵，言于长寿街上得之。 ” 
　　菀，蕴也，言薪蒸所蕴积也。（意林、初学记二四、御览一九六、锦绣万花谷别二四、天中记十五） 
　　拾补曰：“‘菀’与‘苑’同。 ”器案：锦绣万花谷作“苑”。荀子富国篇杨倞注：“ 宛读为蕴，暑气也。” 
　　囿者，畜鱼鳖之处也。囿犹有也。（御览一九六、天中记十五） 
　　园，援也，从囗，袁声，四皓园公，亦本园者。 （御览八二四） 
　　秦筑长城，土皆紫色，谓之紫塞。南徼土色丹，谓之丹徼。塞者，壅塞夷、狄也。徼，绕也。（事文类聚别六，群书通要己四、纲目集览九） 
　　器案：古今注上：“秦所筑长城，土色皆紫，汉亦然，故云紫塞也。塞者，塞也，所以拥塞夷、狄也。南方徼色赤，故谓之丹徼。徼，绕也，所以绕逆蛮、夷，使不得侵入中国也。” 
　　池者，陂池，从水也声。（左传隐公三年正义） 
　　孙子云：“金城汤池而无粟者，太公、墨翟，不能守之。”（意林） 
　　孙子有金城汤池之说，后人因此开地为池，以养鱼鳖。（书钞一五九、初学记七、事文类聚续九、事物纪原八） 
　　海，一云朝夕池，一云天池，亦云大壑、巨壑。 （初学记六） 

　　○市井（苏颂所见意林引有此篇。）
　　井，法也，节也，言法制居人，令节其饮食，无穷竭也。久不渫涤为井泥，易云：“井泥不食。”不停污曰井渫，易云：“井渫不食。”涤井曰浚井，水清曰洌井，易云：“井洌寒泉。”甃，聚砖修井也，易云：“ 井甃无咎。”（书钞一五九、初学记七、御览一八九、营造法式总释下、记纂渊海八、草堂诗笺十六、天中记一０） 
　　雍丘县夏后公祠有神井，能致雾。（锦绣万花谷后二） 
　　器案：“夏后公祠”语有误。 
　　市，恃也，养赡老少，恃以不匮也。亦谓之市井。俗说：市井者，谓至市鬻卖者，当于井上洗濯，令其物香洁，及自严饰，乃到市也。谨案：春秋井田记：“ 人年三十，受田百亩，以食五口，五口为一户，父母妻子也。公田十亩，庐舍五亩，成田一顷十五亩，八家而九顷二十亩，共为一井。庐舍在内，贵人也；公田次之，重公也；私田在外，贱私也。井田之义：一曰无泄地气，二曰无费一家，三曰同风俗，四曰合巧拙，五曰通财货。因井为市，交易而退，故称市井也。”（诗陈风东门正义、后汉书循吏刘宠传注、初学记二四、御览一九一、八二七、事文类聚续三、合璧事类别十、文昌杂录五、草堂诗笺十八田舍注、天中记十六） 
　　公羊传宣公十五年解诂：“是故圣人制井田之法而口分之，一夫一妇受田百亩，以养父母妻子，五口为一家，公田十亩，即所谓十一而税也。庐舍二亩半。凡为田一顷十二亩半，八家而九顷，共为一井，故曰井田。庐舍在内，贵人也；公田次之，重公也；私田在外，贱私也。井田之义：一曰无泄地气，二曰无费一家，三曰同风俗，四曰合巧拙，五曰通财货。因井田以为市，故俗语曰市井。”当亦本春秋井田记为说。 
　　市者，百步为亩，秦孝公以□百卌步为亩，半为廛也。（原本玉篇广部） 
　　器案：慧琳音义七七引风俗通云：“秦孝公以二百四十步为亩。”（详下篇）则此条阙文当是“二”字。 
　　数纪（拾补作“论数”，云：“ 御览引风俗通论数曰：‘踦者，奇也。’论数当是篇名。”钱大昕、严可均说同。器案：苏魏公集校风俗通义题序作“数纪”，今从之，应氏亦自言“其数可纪”也。） 
　　十十谓之百，十百谓之千，十千谓之万，十万谓之亿，十亿谓之兆，十兆谓之经，十经谓之垓，十垓谓之秭，十秭谓之选，十选谓之载，十载谓之极：有物者有事者，纪于此矣，过此往者，则其数可纪，其名未之或闻也。夫数，一为特、侯、奇、只，二为再、两、偶、双，三为参，四为乘。（术数纪遗注、原本玉篇系部、慧琳一切经音义三、六、九、十六、二七、三０，玄应一切经音义三、六，妙法莲华经释义上、御览七五０） 
　　器案：慧琳音义二七、三０，玄应音义六“经”作“京”。又慧琳音义二七、三０、玄应音义三、六引“垓”下尚有“垓犹大数也”五字。拾补云：“‘秭’本讹‘捕’，下同。案孙子算经改；但下云：‘京生秭，秭生垓。’又不同。”又云：“‘侯 ’疑。” 
　　千生万，万生亿，亿生兆，兆生京，京生秭，秭生垓，垓生壤，壤生沟，沟生涧，涧生正，正生载。载，地不能载也。（翻译名义集三、广韵五旨） 
　　贾谊书曰：“数度之遗，以六为法。数度之始，始于微细。有形之物，莫细于豪，是故立一豪以为度，十豪为发，十发为厘，十厘为分，十分为寸，十寸为尺，备于六，故先王以为天下用也。”（御览七五０） 
　　涉始于足，足率长十寸，十寸则尺，一跃三尺，法天地人，再跃则涉。（文选四子讲德论注、急就篇补注三） 
　　器案：后汉书赵典传：“于易： ‘一为过，再为涉，三而弗改，灭其顶，凶。’”注： “易大过上六曰：‘过涉灭顶，凶。’”涉义与此同，拾补作“步”，非是。 
　　八尺曰寻，倍寻曰常。（史记屈贾列传集解及汉书贾谊传注引应劭） 
　　秦孝公以二百四十步为亩，五十亩为畦。（慧琳一切经音义七七）　
　　踦者、奇也，履舄之一也。（御览六九七） 
　　铢六则锤，锤，晖也；二锤则锱，锱，炽也，二锱则两也。（慧琳音义一００、玄应音义二０、七五） 
　　圭，自然之形，阴阳之始也，四圭曰撮，三指撮之也。（汉书律历志上注引应劭） 
　　十黍为絫，十絫为一铢。（同上） 
　　斛者，角也。庾，三斛四斗；秉，二十四斛。（御览八三０） 

　　○新秦（苏颂所见意林引有此篇）
　　秦昭王听田贵之议，遣李冰为蜀郡太守，开成都两江，溉田万顷，无复水旱之灾，岁大丰熟。江水有神，岁取童女二人以为妇，不然，为水灾。主者白出钱百万以行聘，冰曰：“不须，吾自有女。”到时，装饰其女，当以沈江水，径至神祠，上神坐，举酒酹曰：“今得傅九族，江君大神，当见尊颜，相为进酒。”冰先投杯，但澹澹不耗，冰厉声曰：“江君相轻，当相伐耳。” 拔剑，忽然不见，良久，有两苍牛斗于岸旁，有闲，冰还，流汗，谓官属曰：“吾斗大极，当相助也，若欲知我，南向腰中正白者，我绶也。”主簿乃刺杀北面者，江神遂死，后无复患。蜀人慕其气决，凡壮健者，因名冰儿。（水经江水注一、类聚九四、书钞七四、一五六、史记河渠书正义、事类赋二二、御览二六二、六八二、八八二、八九九、大事记解题四、纪纂渊海九八、天中记九、七国考二） 
　　器案：太平广记二九一、三一三引成都记，与此同。 
　　秦昭王听田贵之议，以李冰为蜀守，开成都两江，造兴溉田，万顷以上，始皇得其利以并天下，立其祠也。（书钞七四） 
　　秦政并吞六国，苞宇宙之弘敞。（文选齐敬皇后哀策文注） 
　　秦相赵高，指鹿为马，束蒲为脯，二世不觉。（文选西征赋注、天中记四六） 
　　陆贾新语辨惑：“秦二世之时，赵高驾鹿而从行，王曰：‘丞相何为驾鹿？’高曰：‘ 马也。’王曰：‘丞相误邪？以鹿为马也！’高曰：‘ 乃马也。陛下以臣之言为不然，愿问群臣。’于是乃问群臣，群臣半言马，半言鹿。”文选潘岳西征赋：“野蒲变而为脯，苑鹿化以为马。”张铣注：“赵高欲为乱，恐群臣不听，乃先设验，以蒲为脯，以鹿为马，献于二世，群臣言鹿言脯者皆诛之。”书钞一四五引古今注：“秦二世时，丞相赵高用事，乃先献蒲脯、鹿马，以验群臣也。”金楼子箴戒篇：“秦二世即位，自幽深宫，以鹿为马，以蒲为脯。” 

　　○狱法（苏颂所见意林引有此篇）
　　谨案：律者，法也。皋陶谟：“虞始造律。”萧何成以九章，此关诸百王不易之道也。时主所制曰令，汉书：“着于令甲。”夫吏者，治也，当先自正，然后正人，故文书下“如律令”，言当承宪履绳墨，动不失律令也。（唐律疏议名例篇、文选陈琳檄豫州文注，类聚五四、书钞四五、翻译名义集四、御览六三八、事始、事物纪原十、考古质疑四、演繁露二、路史后纪七、玉海六五、书林事类韵会一００、吏学指南） 
　　拾补曰：“‘关诸’二字疑，书钞无。”器案：“此关”二字，书林事类作“比开”。 
　　汉令：“蛮、夷、戎、狄，有罪当殊。”殊者，死也。（史记苏秦传集解） 
　　易：“噬嗑为狱。”狱，十月之卦，从犬言声，二犬，亦所以守也。廷者，阳也，阳尚生长。狱者，阴也，阴主刑杀。故狱皆在廷北，顺其位。诗云：“宜犴宜狱。”犴，司空也。周礼：“凡万民之有罪过，未离于法者，桎梏以上，坐诸嘉石，役诸司空。”令平易道路也。（意林、御览六四三） 
　　拾补曰：“意林云：‘狱字，二犬守，言无情状，犬亦得之。’与此所引小异。”器案：今诗小雅节南山作“宜岸宜狱”，释文：“ 
‘岸’，韩诗作‘犴’。”三家诗字多同，此亦鲁诗也。说文：“狱，司空也。”汉书儒林王式传：“太后怒曰：‘安得司空城旦书乎？’”服虔注曰：“道家以儒法为急，比之于律令也。”案汉以司空主狱，故贾谊亦云“输诸司空”也。 
　　周礼：“三王始作狱。”夏曰夏台，言不害人，若游观之台，桀拘汤是也。殷曰羑里，言不害人，若于闾里，纣拘文王是也。周曰囹圄，囹、令，圄、举也，言令人幽闭思愆，改恶为善，因原之也。今县官录囚，皆言举也。（意林、玉烛宝典二、初学记二０、慧琳一切经音义六、希麟续一切经音义二、御览六四三、事物纪原十、海录碎事二一、书林事类韵会九０、古今事物考八） 
　　案：汉书礼乐志注引应劭曰：“ 囹圄，周狱名也。” 
　　自辛为罪，令其辛苦忧之也。秦皇谓罪字似皇，故改为罪。（意林、御览六四一） 
　　盗，逃也，言其昼伏夜奔，逃避人也。（诗小雅南山之什巧言疏） 
　　囚，遒也，言辞穷情得，以罪诛遒也。礼：“罪人窴诸圜土。”故囚罪人置诸圆土，故囚字为囗中人，此其象也。（意林、初学记二０、御览六四二） 
　　械，戒也，所以警戒，使为善也。桎，实也，言其下垂至地，然后吐情首实。（御览六四四） 
　　顷者，廷尉多墙面，而苟充兹位；治书侍御史，不复平议谳当纠纷，岂一事哉！里语曰：“县官漫漫，冤死者半。”昔在清平之世，使明恕君子，哀矜折狱，尚有怨言，况在今时耶！（意林、御览二二六、四九六、职官分纪一四、翰苑新书二二） 
　　意林注云：“应劭三国时人，当时有此语。”拾补曰：“‘冤’，意林作‘怨’。”器案：御览四九六亦作‘怨’。“冤”六朝、唐人别字作 “惌”，故“冤”多讹“怨”。 

　　○折当（苏颂所见意林引有此篇）
　　目录云：“泰山太守臣劭再拜上书曰：‘秦皇焚书坑儒，六艺缺亡；高祖受命，四海乂安，往往于壁柱石室之中，得其遗文，竹帛朽裂，残阙不备。至国家行事，俗间流语，莫能原察；故三代遣輶轩使者，经绝域，采方言，令人君不出户牖而知异俗之语耳。’”（苏颂苏魏公文集六六校风俗通义题序） 
　　苏颂曰：“此其自叙如此，势当在卷首或卷末，今乃云第十，以此又知庾、马所载篇第，未必当然。” 
　　汝南王叔汉，父子方，出游二十余年不还，叔汉作尚书郎，有人告子方死于汝南，即遣兄伯三往迎丧，叔汉即发哀，诏书赙钱二十万。即而子方从苍梧还，叔汉诣阙乞纳赙钱，受虚妄罪。灵帝诏将相大夫会议之，博士任敏议云：“凡人中寿七十，视父同侪亡，可制服也。子方在远，人指其处，不可验也，罪不可加焉。” 诏书：“还钱，复本官。”（意林） 
　　济北李登，为从事史，病，得假归家，复移刺延期，后被召，登自嫌不甚羸瘦，谓双生弟宁曰：“我兄弟相似，人不能别，汝差类病者，代我至府。”宁曰： “府君大严，得毋不可。”登曰：“我新吏耳，无能识者，我自行见主，必死。”宁诣府，主不辨，后为人所言，事发觉，时相弊久，弟大怒曰：“济北尔乃欲相为也。”遂杀登。（书钞三二、御览六三四） 
　　陈国张伯喈，弟仲喈妇炊于灶下，至井上，谓伯喈曰：“我今日妆宁好不？”伯喈曰：“我伯喈也。” 妇大惭愧。其夕时，伯喈到更衣，妇复牵伯喈曰：“今旦大误，谓伯喈为卿。”答曰：“我故伯喈也。”盖亲密无过夫妇，然尚如此，况于初未相见而责先识之乎？（ 
类聚三二、御览三九六、四九一、类说三六、渊海五八、黄山谷蜡梅诗任注） 
　　器案：“喈”，一作“阶”，一作“偕”。暌车志载向汲事同。 
　　陈留有富室翁，年九十无子，取田家女为妾，一交接，即气绝；后生得男，其女诬其淫佚有儿，曰：“ 我父死时年尊，何一夕便有子？”争财数年不能决。丞相邴吉出殿上决狱，云：“吾闻老翁子不耐寒，又无影，可共试之。”时八月，取同岁小儿，俱解衣裸之，此儿独言寒；复令并行日中，独无影。大小叹息，因以财与儿。（意林、书钞三六、四四、御览三八八、八三六、职官分纪三、合璧事类前三二、锦绣万花谷前十八、群书类编故事六、古今事物考一、天中记二三、稗史汇编七四） 
　　器案：通典一六八、折狱龟鉴三亦载此事，不言出何书。 
　　沛郡有富家公，资二千余万，小妇子年裁数岁，顷失其母，又无亲近，其大妇女甚不贤；公病困，思念恶□争其财，儿判不全，因呼族人为遗令云：“悉以财属女，但遗一剑与儿，年十五，以还付之。”其后儿大，姊不肯与剑，男乃诣郡自言求剑。谨案：时太守大司空何武也，得其辞，因录女及□，省其手书，顾谓掾史曰：“女性强梁，□复贪鄙，其父畏贼害其儿，又计小儿正得此财，不能全护，故且俾与女，内实寄之耳，不当以剑与之乎？夫剑者，亦所以决断也；限年十五者，度其子智力足以自活，此女□必不复还其剑，当闻县官，县官或能证察，得以见伸展也。凡庸何能思虑强远如是哉！”悉夺取财以与子，曰：“弊女恶□温饱十五岁，亦以幸矣。”于是论者乃服，谓武原情度事得其理。 （书钞四四、又一二二、御览六三九、八三六、折狱龟鉴八、棠阴比事下、困学纪闻十二） 
　　器案：通典一六八亦载此事。 
　　南郡谳：“女子何侍为许远妻，侍父何阳，素酗酒，从远假求，不悉如意，阳数骂詈，远谓侍：‘汝公复骂者，吾必揣之。’侍曰：‘共作夫妻，柰何相辱，揣我公者，搏若母矣。’其后阳复骂，远遂揣之。侍因上堂搏姑耳三下。司徒鲍宣决事曰：‘夫妇所以养姑者也，今□自辱其父，非姑所使；君子之于凡庸，尚不迁怒，况所尊重乎？当减死论。’”（书钞一二０、御览八四六） 
　　陈国有赵佑者，酒后自相署，或称亭长、督邮；佑复于外骑马将绛幡，云：“我使者也。”司徒鲍宣决狱云：“骑马将幡，起于戏耳，无它恶意。”（书钞一二０、御览八四六） 
　　汝南张妙会杜士，士家娶妇，酒后相戏，张妙缚杜士，捶二十下，又悬足指，士遂至死。鲍昱决事云： “酒后相戏，原其本心，无贼害之意，宜减死。”（意林、御览八四六） 
　　周广业意林注曰：“昱字文泉，永平年汝南太守，后为司徒，奏定辞讼七卷，决事都目八卷，后书有传。”又曰：“案抱朴子（疾缪篇）云： ‘俗有戏妇法，于稠众中，问以丑言，或蹙以楚挞，系脚倒悬，酒客酗醟，不知限齐，至有踒折支体者，非峻刑不能止也。’观张妙之事，则汉末已然，薄俗成风，可叹也。”器案：群书治要引仲长统昌言：“今嫁娶之会，捶杖以督之戏谑，酒醴以趣之情欲，宣淫佚于广众之中，显阴私于族亲之闲，污风诡俗，生淫长□，莫此之甚，不可不断者也。”仲、应二氏所言，实后世闹房恶俗之由始。 
　　临淮有一人，持一匹缣到市卖之，道遇雨而披戴，后人求共庇荫，因与一头之地；雨霁，当别，因共争斗，各云：“我缣。”诣府自言，太守丞相薛宣劾实，两人莫肯首服，宣曰：“缣直数百钱耳，何足纷纷，自致县。”呼骑吏中断缣，各与半；使追听之。后人曰：“ 
受恩。”前撮之。缣主称冤不已。宣曰：“然，固知当尔也。”因结责之，具服，俾悉还本主。（意林、白帖十三、御览四九六、六三九、八一八、折狱龟鉴六、渊海六四、天中记二七） 
　　器案：通典一六八、棠阴比事下俱载此事。 
　　汝南陈公思，为五官掾，王子佑为兵曹，行会食下亭。子佑曾以官事考杀公思叔父斌，斌无子，公思欲为报仇，不能得，卒见子佑，不胜愤怒，便格杀之，还府归死。时太守太傅胡广，以为招罪人也，陈公思追念叔父，仁勇愤发，手刃仇敌，自归司败，便原遣之。（书钞七七、御览四八二） 
　　颍川有富室，兄弟同居，两妇皆怀任，数月，长妇胎伤，因闭匿之；产期至，同到乳舍，弟妇生男、夜因盗取之，争讼三年，州郡不能决。丞相黄霸出坐殿前，令卒抱儿，去两妇各十余步，叱妇曰：“ 
自往取之。”长妇抱持甚急，儿大啼叫；弟妇恐伤害之，因乃放与，而心甚自凄怆，长妇甚喜。霸曰：“此弟妇子也。”责问大妇，乃伏。（意林，书钞四四、御览三六一、六三九、折狱龟鉴六、棠阴比事上、天中记二七） 
　　平原郡谳：“胡谭取周碧为妻，谭阴阳不属，令碧与李方、张少奸通，冀得其子。”（类聚三五） 
　　巴郡宋迁，母名静，往阿奴家饮酒，迁母坐上失气，奴谓迁曰：“汝母在坐上，何无仪适？”迁曰：“ 肠痛，误耳，人各有气，岂止我母。”迁骂奴，奴乃持木枕击迁，遂死。（御览八四六） 
　　扶风苏不违父为司隶李皓所逮，皓迁司农，不违穿府北垣，径上听事，听皓卧具，皓一宿数迁。（御览七０八、天中记四六） 
　　器案：不违父苏谦为司隶李皓所逮，死狱中，见后汉书苏不韦传。不违即不韦，犹吕不韦一作吕不违也。 

　　○恕度（苏颂所见意林引有此篇）
　　汝南周霸，字翁仲，为太尉掾，妇于乳舍生女，自毒无男，时屠妇比卧得男，因相与私货易，裨钱数万。后翁仲为北海相，吏周光能见鬼，署为主簿，使还致敬于本郡县，因告光曰：“事讫，腊日可与小儿俱上冢，去家经十三年，不躬烝尝，主簿微察知，相先君宁息，会同饮食忻娱否？”往到于冢上，郎君沃酹，主簿俛伏在后，但见屠者弊衣蠡结，踞神坐，持刀割肉，有五时衣带青墨绶数人，仿徨阴堂东西□，不敢来前。光怪其故，还至，引见，问之，乞屏左右，起造于膝前，白事状如此。翁仲曰：“主簿出勿言。”因持剑上堂，问妪：“女何以养此子？”妪大怒曰：“君常言儿体质声气喜学似我，老公欲死，为作狂语。”翁仲具告之，曰： “祀祭如此，不具服，子母立截。”妪辞穷情竭，泣涕具陈其故。时子年已十八，呼与辞决曰：“凡有子者，欲以承先祖，先祖不享血食，无可奈何。”自以衣裘僮仆车马迎取其女；女嫁为卖□子妇，后适安平李文思，文思官至南阳太守。翁仲便养从弟子熙，为高邑令。神不歆非类，明矣，安得养他人子乎？（意林、书钞一四四、御览三六一、八八三、太平广记三一七） 
　　拾补曰：“‘蠡结’即‘螺髻’ 。”案道藏本意林作“褴缕”。 
　　赵孝以父田禾将军任为郎，每告归，白衣步担。尝从长安还，欲止邮亭；亭长闻孝当过，洒扫待之。孝既到，长不肯内，因问曰：“ 
田禾将军子何时到？”孝曰：“寻到矣。”显宗皇帝闻孝名，诏拜谏议大夫，迁卫尉。（广博物志十六） 
　　器案：此全本后汉书赵孝传，疑广博物志误引。 
　　将作大匠陈国公孙志节，有苍头地余年十七，情性聪惠，仪状端正，工书疏。志节为户曹史，令地余归取资用，因持车马亡去，到丹阳，自云姓王名斌，字文高，遂留为诸曹史。志节拜扬州刺史，郡选曹史衣冠子弟，皆出斌下，乃用之。斌乞屏左右，叩头涕洟，曰：“ 
斌即明使君地余也。”斌后为苍梧太守。（类聚三五、初学记十九、御览四八二、五００、天中记十九、广博物志十七） 
　　杨范，字文端，齐人。齐、宋之乱，母在贼中，采椹藏于地，夜取之进母，如是非一。忽于地中得米十斛，上有字云：“米十斛，赐孝子杨范，以资给母。” （御览四一一、天中记二四、五一） 

　　○情遇（苏颂所见意林引有此篇）
　　百里奚为秦相，堂上作乐，所赁澣妇，自言知音，呼之，搏髀援琴，抚弦而歌者三。其一曰：“百里奚，五羊皮，忆别时，烹伏雌，炊扊□，今日富贵忘我为。 ”其二曰：“百里奚，初娶我时五羊皮，临当别时烹乳鸡，今适富贵忘我为。”其三曰：“百里奚，百里奚，母已死，葬南溪，坟以瓦，覆以柴，舂黄藜，搤伏鸡，西入秦，五羖皮，今日富贵捐我为。”问之，乃其故妻，还为夫妇也。（书钞一二八、乐府解题、乐府诗集六０、事类赋十一、御览五七二、群书通要乙二、古诗纪四） 
　　器案：又见汉书邹阳传注引应劭。 
　　司农黄昌为蜀郡太守，得所失妇，便为正室，使后妇下之。（通典八九虞眕议引） 
　　器案：后汉书酷吏传、书钞七六引谢承汉后书、御览三七二引会稽典录，水经沔水下注：“江水又东迳黄桥下，临江有汉蜀郡太守黄昌宅，桥本昌创建也。昌时为州书佐，妻遇贼相失，后会于蜀，复修旧好。” 
　　河南平阴庞俭，本魏郡邺人，遭仓卒之世，亡失其父，时俭三岁，弟才繦抱耳，流转客居庐里中，凿井，得钱千余万，遂温富。俭作府吏，躬亲家事，行求老苍头谨信属任者，年六十余，直二万钱，使主牛马耕种。有宾婚大会，母在堂上，酒酣，陈乐歌笑。奴在灶下助厨，窃言：“堂上老母，我妇也。”客罢，婢语次，说：“老奴无状，为妄语，所说不可道也。”穷诘其由，母谓婢试问其形状，奴曰：“家居邺时，在富乐里宛西，妇艾氏女，字阿横，大儿字阿痴，小儿曰越子，时为县吏，为人所略卖。阿横右足下有黑子，右腋下赤志如半栉。”母曰：“是汝公也。”因下堂相对啼泣：“ 儿妇前，为汝公拜。”即洗浴身，见衣被，遂为夫妇如初。俭子历二千石刺史七八人。时人为之语曰：“庐里诸庞，凿井得铜，买奴得公。”子孙羞之，言：“我先人初居庐里者兄弟二人，家买奴得公尔。”（类聚三五、白帖六、初学记十八、事类赋十、御览一八九、四七二、五００、八三六、蒙求旧注下、合璧事类外六一、天中记十七） 
　　蜀郡任嘉，年三四岁时，父腾，为诸生，于汉中就师，有盗贼，道路断绝，蜀亦覆没，转客长沙，为州郡吏；后嘉为长沙太守，腾为奏曹掾，默知嘉实其子也，嘉母语次谓嘉曰：“奏曹任掾，则汝父也，但差老耳。”嘉曰：“天下岂独蜀有一任，夫人何以老更生邪意？”母曰：“咄，我守养汝数十年，无嫌讥，岂以垂没更失计哉？顾实真父，不可弃捐。”后嘉问掾：“声音何类太守？何州里邪？”掾曰：“本犍为武阳人，蓬转流宕到此。”母察审谛，又识左耳前赘，因出抱持，对之流涕。嘉自拔榻，歔欷哽咽。（御览二五九、天中记三四） 
　　陈留太守泰山吴文章，少孤，遭忧衰之世，与兄伯武相失，别二十年，后相会下邳市中，争计共斗，伯武殴文章，文章欲报击之，心中凄怆，手不能举，大自怪也，因投杖于地，观者咸笑之；更相借问，乃亲兄也，相持涕泣。观者复曰：“兄校弟，不得报兄。”向者所笑，乃其义也。（御览五一六、八二七、东坡物类相感志卷四、类林一下） 
　　器案：水经泗水注：“昔泰山吴伯武，少孤，与弟文章相失二十余年，遇于县市，文章欲殴伯武，心神悲恸，因相寻问，乃兄弟也。” 

　　○辑事（苏颂所见意林引有此篇）
　　彭祖寿年八百岁，犹恨唾远。（御览三八七） 
　　器案：楚辞天问王逸注：“彭铿即彭祖，……至七百岁，犹曰：‘悔不寿，犹恨杖晚而唾远。’” 
　　荆鳖令死，尸随水上，荆人求之，不得也。鳖令至岷山下，已复生起，见蜀望帝，帝使鳖令凿巫山，然后蜀得陆处。望帝自以德不如，以国禅与鳖令，为蜀王，号曰开明。（御览五六） 
　　拾补曰：“案：怪神篇虽有鳖令事，而语不详，当别为一条。”器案：水经江水注一引来敏本蜀论：“荆人鳖令死，其尸随水上，荆人求之不得，鳖令至汶山下复生起，见望帝，－－望帝者，杜宇也，从天下女子朱利，自江源出为宇妻，遂王于蜀，号曰望帝。－－望帝立以为相。时巫山峡而蜀江不流，帝使鳖令凿巫峡道水，蜀得陆处，望帝自以德不若，遂以国禅，号曰开明。”又案：后汉书张衡传注、文选思玄赋注、事类赋六、御览八八八、九二三引扬雄蜀王本纪：“ 
荆人鳖令死，其尸流亡，随江水上，至郫，遂活，与望帝相见，望帝以为相。时玉山出水，若尧之洪水，望帝不能治，使鳖令决玉山，民得安处。鳖令治水，去后，望帝与其妻通，惭愧，自以德薄，不如鳖令，乃委国授之而去，如尧之禅舜。鳖令即位，号曰开明帝。”据此，则“巫山”当是“玉山”之误。华阳国志蜀志言“开明决玉垒山以除水害”，玉山即玉垒山也。蜀中名胜记八：“金堂，峡口，相传鳖令所凿。”读史方舆纪要：“金堂县，县东二十里，高山拱峙，河流其中，相传望帝鳖令所凿，宋转运使韩琦续修之，以通舟楫，亦曰峡口。”四川通志十从之。 
　　齐人不食而死也。（御览八四七引檀弓黔敖事，注引风俗通此文） 
　　器案：愆礼篇言：“昔黔敖忽于嗟来，然君子犹以为其嗟可去，谢可食。”亦本檀弓为言。 
　　伯鱼之生适有馈孔子鱼者，嘉以为瑞，故名鲤，字伯鱼。（御览九三五、事类赋二九） 
　　吴王夫差，大败齐于艾陵，还，诛子胥，取其身流之江，抉其目东门，曰：“使汝视越之人吴也。”（匡谬正俗八） 
　　吴王夫差羞见子胥，以帛幕面而死，故后人因之制面衣，以为常则也。（事物纪原九、事始） 
　　天下之女白，不如越溪之女肌皙。（杜甫纳凉遇雨诗注） 
　　器案：杜甫壮游诗：“越女天下白。”当亦本此。 
　　颍川张钦孟孝，吴、楚反，与亚夫常为前锋，陷陈溃围，傍人观曰：“壮哉此君！”钦闻自矜，遂死军。（御览三八六） 
　　汝南周勃，辟太尉清诏，使荆州。（后汉书第五种传注、通鉴五四注） 
　　器案：第五种传：“永寿中，以司徒掾清诏，使冀州。”李贤注引风俗通此文，并释之曰：“盖三公府有清诏员，以承诏使也。”又范滂传： “时冀州饥荒，盗贼群起，乃以滂为清诏使，案察之。 ” 
　　武帝广开献书之路，立五经博士，开弟子员，设科射策，劝以官禄，讫于元始，百有余年，书积如丘山，传业浸众，枝叶繁滋，经说百万言，盖利禄之路然也。（御览六０七） 
　　文选为范始兴求立太宰碑表注引七略：“孝武皇帝敕公孙弘广开献书之路，百年之间，书积如丘山。”此文本之。 
　　张仲春，武帝时人也，善雅歌，与李延年同时，每奏新歌，莫不称善，然不知休息，终至于败亡，以谕人之进退，当有节奏。（御览五七二） 
　　昭帝时，大官上食，羹中有发，切中有土，令丞坐不谨敬，皆论。（御览八六一、天中记四六） 
　　徐友兰曰：“疑‘饭’烂为‘切 ’。” 
　　昭帝时，蒙人焦贡为小黄令，路不拾遗。诏迁贡，百姓挥涕守阙，求索还贡；天子听增贡之秩千石。贡之风化犹存，其民好学多贫，此其风也。（广博物志十七） 
　　侯霸，字君房，为淮平大尹，政理有能名，及王莽败，霸保固自守，卒全一郡。更始元年，遣使征霸，百姓老弱，相携号哭，遮使者车，或当道而卧，皆曰“ 愿乞侯复留期年”。民乃诫乳妇，勿复举子，侯君当去，必不能全。使者虑霸就征，临淮必乱，不敢授玺书，而具以状闻。（天中记三四） 
　　器案：此后汉书侯霸传文，疑天中记误引。 
　　案：明帝起居注：“上东巡泰山，到荥阳，有乌飞鸣乘舆上，虎贲王吉射中之，作辞曰：‘乌乌哑哑，引弓射，洞左腋，陛下寿万岁，臣为二千石。’帝赐钱二百万，令亭壁悉画为乌也。”（文选赭白马赋注、初学记三０、御览七三六、九二０、天中记五九） 
　　何敞为鬼苏珠娘按诛亭长龚寿。（南村辍耕录十四） 
　　器案：搜神记十六、法苑珠林七四引冤魂志亦载此事。御览一九四引谢承后汉书：“仓梧广信女子苏娥，行宿鹊巢亭，为亭长龚寿所杀及婢，致富取财物埋置楼下。交址刺史周敞行部宿亭，觉寿奸罪，奏之，杀寿。”（列异传云：“鹄奔亭。”）则以为周敞。 
　　陈龟迁京兆尹，民有疾病，则给医药，常使户曹巡行。（书钞七六） 
　　东海王兴宗议曰：“晏平仲以齐君奢，故澣其朝冠，振其鹿裘。”（御览八二六） 
　　颍川黄子廉者，每饮马，投钱于水中。（初学记二七、御览一八九、四二六、八三六、事类赋十、纪纂渊海四九、困学纪闻十八） 
　　拾补曰：“案愆礼卷载郝子廉事，绝相类，此云颍川黄子廉，唯姓不同耳，岂本一事，而传者异与？”器案：渊海引此，与郝子廉过姊饭留钱事，合为一条。 
　　南阳郦县有甘谷，谷中水甘美，云其山上大有菊华，水从山上流下，得其滋液，谷中三十余家，不复穿井，仰饮此水，上寿者百二三十，中者百余岁，七八十者，名之为夭，菊华轻身益气，令人坚强故也。司空王畅、太尉刘宽、太傅袁隗为南阳太守，闻有此事，令郦县月送水三十斛，用之饮食；诸公多患风眩，皆得瘳。 （类聚八一、初学记二七、御览五四、九九六、锦绣万花谷后三八、事文类聚二九、合璧事类别三九） 
　　器案：抱朴子内篇仙药，袭用此文。 
　　袁汤卒时年八十六，有子十二人。（后汉书袁安传注） 
　　光禄奉肸上戴就为主事。（后汉书独行戴就传注） 
　　谢自然，女道士也，果州人，居金泉山，昼夜不寐，忽有云气散漫，弥久仙去。（猗觉寮杂记上） 
　　器案：谢自然，唐女道士，果州南充人，韩愈诗集卷一有谢自然诗一首，刘商有谢自然却还旧居诗，施肩吾有谢自然升仙诗，续神仙传、御览六六二引三洞珠囊、太平广记五五引集仙录，俱言谢自然为贞元时人，朱翌误记为风俗通文。 

　　○阴教（苏颂所见意林引有此篇）
　　女娲祷祠神祈而为女媒，因置昏姻，行媒始行明矣。夫昏以昏时，而昏繇此；因以因娅，而因乎人。姻者，姻之始，媒者，姻之聚，所谓昏因姻媒如此。（路史后纪二） 
　　器案：文有脱误，惜不得善本以订补之。 
　　女娲，伏希之妹。（路史后纪二） 
　　又案：广雅十三佳：“娲，女娲，伏羲妹。”说即本此。 
　　汉以八月算人，后家以金帛赂遗主者，以求入也。（后汉书皇后纪注、通考帝系考四） 
　　列侯尚公主，国人尚翁主，以妻制夫，阳屈于阴尔。（初学记十、御览一五四、纪纂渊海八一、书林事类韵宝五三） 
　　器案：汉书王吉传：“汉家列侯尚公主，诸侯则国人承翁主，使男事女，夫诎于妇，逆阴阳之位，故多女乱。”后汉书荀爽传：“今汉承秦法，设尚主之仪，以妻制夫，以卑临尊，迷于干坤之道，失阴阳之义。” 
　　六宫采女凡数千人。案采者，择也，天子以岁八月，遣中大夫与掖庭丞相工，率于洛阳乡中阅视童女，年十三以上，二十以下，长壮皎洁有法相者，因载入后宫，故谓之采女也。（文选皇后纪论注、慧苑华严经音义上） 
　　器案：后汉书皇后纪上：“汉法，常因八月算人，遣中大夫与掖庭丞及相工，于洛阳乡中，阅视良家童女，年十三以上，二十以下，姿色端丽，合法相者，载还后宫，择视可否，迺用登御。”通典三四文同，即用风俗通也。后汉书皇后纪下：“顺烈梁皇后，讳妠，……永建三年，与姑俱选入掖庭，时年十三，相工茅通见后，惊，再拜贺曰：‘此所谓日角偃月，相之极贵，臣所未尝见也。’”其事正可取证此事。 
　　易称：“帝乙归妹，以祉元吉。”妇人谓嫁娶之礼曰归，归其妹于诸侯，亨终吉也。（初学记十） 
　　拾补曰：“亨、享通。” 
　　周礼媒氏，因三十之男，二十之女，冰泮鸣雁，于是乎合。（事类赋八） 
　　织女七夕当渡河，使鹊为桥。（岁华纪丽三） 
　　两袒。俗说：齐人有女，二人求之，东家子丑而富，西家子好而贫，父母疑不能决，问其女：“定所欲适，难指斥言者，偏袒令我知之。”女便两袒，怪问其故，云：“欲东家食，西家宿。”此为两袒者也。（类聚四０、御览三八二、类说三六、天中记十八）　

　　○辨惑（苏颂所见意林引有此篇）
　　俗有不□□语，谓之东野之言。（文选陈孔璋答东阿王笺集注陆善经引） 
　　器案：□□疑“经之”二字，东野之言，即指齐东野人之语，见孟子万章上。 
　　积习而成，不敢独否。（文选王文宪集序注） 
　　子不以从令为孝，后主固宜是革，浸以为俗，岂不谬哉！（文选王融策秀才文注） 
　　器案：十反篇“豫章太守汝南封祈武兴、泰山太守周乘子居”条，应劭案有“子不以从令为孝”语。 
　　传曰：“后稷冬垦田，流汗而种，田不生者，人力非不至，天时不与。（御览三八七） 
　　器案：汉书李寻传：“设上农夫而欲冬田，肉袒深耕，汗出种之，然犹不生者，非人心不至，天时不得也。” 
　　俗说：天地开辟，未有人民，女娲抟黄土作人，务剧力不暇供，乃引□于泥中，举以为人。故富贵者黄土人也，贫贱者□人也。（御览七八、三六０、事物纪原一、广博物志九） 
　　拾补云：“‘力’一作‘劣’。 ” 
　　上古之时，草居露宿，冬则山南，夏则山北。（意林） 
　　钱大昕曰：“‘上古’二句，亦见后‘无恙’条。然马氏先引此条，后引‘无恙’云云，不相连属，故别出之。” 
　　无恙。俗说：恙，病也。凡人相见，及通书问，皆曰无恙。谨案：易传：“上古之世，草居露宿。”多被此毒。恙，噬人虫也，善入人腹，食人心，人每患苦之，故俗相劳问者云无恙，非为病也。（匡谬正俗八、类聚七五、史记刺客列传索隐、意林、御览三七六、七三九、通鉴纲目集览三四） 
　　器案：事文类聚翰墨大全后一引作“恙，俗说：疾也，曰无恙疾邪？世俗相承，谓病轻为微恙”。“微恙”之说，当是附益。戴埴鼠璞下：“ 战国策：‘赵威后问齐使：岁无恙耶？王亦无恙耶？’ 晋顾恺之与殷仲堪笺：‘行人安稳，布帆无恙。’隋日本遣使称：‘日出处天子致书日没处天子无恙。’风俗通云：‘恙，毒虫也，喜伤人。古人草居露宿，相劳问曰无恙。’神异经云：‘北大荒中有兽，咋人则病，名曰●。●，恙也，常入人室屋，黄帝杀之。’北人无忧病谓无恙。苏氏演义亦以无忧病为无恙，恙之字同。或以为虫，或以为兽，或谓无忧病，广干禄书兼取忧及虫，事物纪原兼取忧及兽。予看广韵，其义极明，于恙字下云：‘忧也，病也，又噬虫善食人心也。’于●字云：‘●兽如师子，食虎豹及人。’是●与恙为二字，合而一之，神异经诞矣。” 
　　俗说：膊，阔大脯也。案：泰山博县十月祠泰山，膊阔一尺，长五分。（书钞一四五） 
　　器案：山泽篇言祀泰山有福脯。 
　　祝阿不食生鱼。俗说：祝阿凡有宾婚吉凶大会，有异馔饭食，自极至蒸鱼也。（书钞一五一） 
　　俗说：人饮如犊。人饮酒无量如犊也。（书钞一四八） 
　　菟髌。俗说：腊正旦食得菟髌者，名之曰幸，赏以寒酒。幸者，善祥，令人吉利也。或说：食菟髌者，令人面免生髌，露见丑恶，今觉得之，嘉不为己疾也。谨案：尚书：“夏禹始作肉刑。”则天象而慎其过，故穿逾盗窃者髌。髌者，去其髌骨也。逮至暴秦，乱狱纠纷，烹俎车裂抽胁，黔首穷愁，饮泣永叹。凡人食得菟髌，以为佳瑞，物类相感，冀全己之髌也，所以有赏耳。（类聚五、书钞一五五、白帖一、初学记二九、御览三三、六四八、九０七、事类赋三三、岁时广记三九、书林事类韵会一００） 
　　器案：白帖“正旦”作“正祖” 。 
　　元日食鸡子一枚，以炼形也。（岁时广记五） 
　　器案：岁华纪丽一、御览二九引周处风土记：“元旦当生吞鸡子一枚，谓之炼形。”御览二九、岁时广记五又引庄子：“乃有鸡子五熏炼形。 ”注：“正旦皆当生吞鸡子一枚。”今庄子无文，盖出庄子五十二篇本、陆德明经典释文叙录所谓“汉志‘庄子五十二篇’，即司马彪、孟氏所注是也，言多诡诞，或似山海经，或类占梦书”者也。 
　　元日饮桃汤及柏叶酒。（岁时广记五） 
　　器案：御览二九、岁时广记五引荆楚岁时记：“元旦服桃汤。桃者，五行之精，能厌伏邪气，制御百鬼。” 
　　呼鸡曰朱朱。俗说：鸡本朱氏翁化而为之，今呼鸡皆朱朱也。谨案：说文解字：“喌，二口为讙，州其声也，读若祝。”祝者，诱致禽畜和顺之意，喌与朱音相似耳。（齐民要术六、兼明书五、初学记三０、御览九一八、事类赋十八、野客丛书十一、事文类聚后四六、事文类聚翰墨大全后戊七、纪纂渊海九七、群书通要庚七） 
　　呼虎为李耳。俗说：虎本南郡中庐李氏公所化为，呼李耳因喜，呼班便怒。（御览八九一、事类赋二０、天中记六０） 
　　器案：方言八：“虎，陈、魏、宋、楚之间，或谓之李父，江、淮、南楚之间，谓之李耳。”郭注：“虎食物值耳即止，以触其讳故。” 
　　肃肃，虾蟆掉尾。俗说：虾蟆一跳八尺，再跳丈六，从春至冬，袒裸相逐，无他所作，掉尾肃肃。谨案：虾蟆既处水中，其尾又短，正使能掉之，岂能肃肃乎？原其所以，当言夏马。夏马患蝇蚋，掉尾振击，常肃肃也。虾蟆、夏马音相似。（类聚九三、御览九四九、类说三六、天中记五五） 
　　器案：天中记“至冬”作“至夏 ”。又董仲舒葬下马陵，俗呼为虾蟆陵，音近之讹，与此正复相似。 
　　户律：汉中、巴、蜀、广汉，自择伏日。俗说：汉中、巴、蜀、广汉，土地温暑，草木早生晚枯，气异中国，夷、狄畜之，故令自择伏日也。谨案：汉书：高帝分四郡之众，用良、平之策，还定三秦，席卷天下。盖君子所因者本也，论功定封，加以金帛，重复宠异，令自择伏日，不同于凡俗也。（类聚五、白帖一、岁华纪丽二、御览三一、事类赋四、岁时广记二五、书林事类韵会八八、天中记五） 
　　器案：户律“诸郡自择伏日”，至魏时始改，见晋书刑法志引魏新律序。 
　　赤春。俗说：赤春从人假贷，皆自乏之时。或说：当言斥春，春旧谷已□，新谷未登，乃指斥此时，相从假贷乎？斥与赤，音相似耳。谨案：诗曰：“春日迟迟，卉木萋萋。春日载阳，有鸣仓庚。”月令：“衣青衣，服苍玉。”尔雅云：“春曰青阳。”凡三春时，不得服赤也。今里语曰相斥触，原其所以，言不当触春从人求索也。（玉烛宝典一、御览二０） 
　　器案：触春，犹程晓之言触热也。 
　　夏至着五彩，辟兵，题曰游光。游光，厉鬼也，知其名者无温疾。五彩，避五兵也。案：人取新断织系户，亦此类也。谨案：织取新断二三寸帛，缀着衣衿，以己织缣告成于诸姑也。后世弥文，易以五彩。又永建中，京师大疫，云厉鬼字野重、游光。亦但流言，无指见之者。其后岁岁有病，人情愁怖，复增题之，冀以脱祸。今家人织新缣，皆取着后缣二寸许，系户上，此其验也。（书钞一五五、玉烛宝典五、岁时广记二四、御览二三、八一四、合璧事类前十六、广博物志四、天中记五） 
　　器案：淮南说林：“曹氏之裂布，蛷者贵之。”高注：“楚人名布为曹。今俗间以始织布系着其旁，谓之曹布，烧以傅蝫蛷则愈，故蛷者贵之。”潜夫论浮侈篇：“或裂拆缯彩，裁广数分，长各五寸，缝绘佩之；或纺彩丝而縻，断截以绕臂：此长无益于吉凶，而空残灭缯丝，萦悸小民。”所说盖与此相类。文选东京赋：“殪野仲而歼游光。”注：“野仲、游光兄弟八人，恒在人间作怪也。”案：野仲即风俗通之野重。后汉书马融传：“捎罔两，拂游光。”注：“游光，神也，兄弟八人。” 
　　五月五日，赐五色续命丝，俗说以益人命。（类聚四、初学记四、御览八一四、事类赋十、纪纂渊海二、岁时广记二一） 
　　五月五日，以五彩丝系臂，名长命缕，一名续命缕，一名辟兵缯，一名五色缕，一名朱索，辟兵及鬼，命人不病温。又曰，亦因屈原。（类聚四、书钞一五五、初学记四、御览三一、事类赋四、岁时广记二一、事物纪原八、锦绣万花谷后四、事文类聚前九、书林事类韵会五四、群书通要甲七、古今事物考一、天中记五） 
　　器案：御览三一、岁时广记二一、事物纪原又引云：“五月五日，集五色缯，辟兵。余问服君，服君曰：‘青赤白黑以为四方，黄为中央，襞方缀于胸前，以示妇人蚕功也。织麦●悬于门，以示农工成，转声以襞为辟兵耳。’”卢文弨、钱大昕以下诸家辑风俗通佚文者，俱收入此条。今案：此非应劭之言，乃裴玄之语也。玉烛宝典五引裴玄新言：“五色缯谓之辟兵。服君云：‘襞方以缀腹前，示养蚕之功也。又织麦●，同日俱成，以悬于门，彰收麦也。谓为辟兵，声之误。’”岁华纪丽二、天中记五引此俱作裴玄新语，今从之。新语、新言互出，盖传钞之误；服君，天中记作伏君，古通。裴玄新言中，率多与河南服君问答之语，今所见玉烛宝典一、岁华纪丽一、御览二九各另引有“以问河南伏君”之言，则信乎其为裴玄新言之书也。 
　　八月一日是六神日，以露水调朱砂蘸小指，宜点灸，去百疾。（ 
天中记五） 
　　器案：岁华纪丽三、天中记五引荆楚岁时记：“八月一日以朱墨点小儿，名为天灸，以厌病也。” 
　　八月秋穣，可以杀瓠，取其色泽而坚，类从以为瓠死烧穣，瓜亡煮漆，即此是也。今俗畜瓠之家不烧穣，种瓜之家不焚漆。俗说：家人烧黍穣，则使田中瓠枯死也。（御览九七九、埤雅十六、天中记四六） 
　　俗说：高祖与项羽战，败于京、索间，遁丛薄中，羽追求之，时鸠正鸣其上，追者以为必无人，遂得脱，及即位，异此鸟，故作鸠杖以赐老人也。谨案：少皞氏官五鸠，鸠民者，聚民也。周官罗氏：“ 
献鸠养老。”汉无罗氏，故作鸠杖以扶老。（水经济水注、类聚九二、玉烛宝典一、御览七一０、九二一、太平寰宇记五二、避暑录话上、林下偶谈一、木笔杂钞上、天中记四八、五九） 
　　器案：御览二九引三齐略：“荥阳有免井，汉沛公避项羽追，逃于井中，有双鸠集其上，人云沛公逃入井，羽曰：‘井中有人，鸠不集其上。 ’遂下道，沛公遂免难。后汉世元日放鸠，盖为此也。 ”太平广记一三五、说郛二五引殷芸小说：“荥阳板渚津原上有厄井，父老云：‘汉高祖曾避项羽于此井也，为双鸠所救。故俗语云：汉祖避难时，隐身厄井间，双鸠集其上，谁知下有人。’汉朝每正旦辄放双鸠，或起于此。”说与此异。又汉书高纪上：“与楚战荥阳南京、索间。”应劭注曰：“京，县名，今有大索、小索亭。” 
　　禹入裸国，欣起而解裳。俗说：禹治洪水，乃播入裸国，君子入俗，不改其恒，于是欣然而解裳也。原其所以，当言皆裳。裸国，今吴郡是也，被发文身，裸以为饰，盖正朔所不及也，猥见大圣之君，悦禹文德，欣然皆着衣裳也。（御览六九六、天中记四七） 
　　众口铄金。俗说：有美金于此，众人咸其诋訾，言其不纯，卖金者欲其必售，固取锻烧以见真，此为众口铄金。（类聚六三、史记邹阳传索隐、御览八一一、事文类聚别二一、纪纂渊海五０、群书通要丙七、天中记五０） 
　　器案：国语周语下、战国策魏策上、鬼谷子权篇、新语辨惑篇、史记张仪传、邹阳传、汉书中山靖王传、邹阳传、楚辞九章惜诵、论衡言毒篇，并有“众口铄金”语。 
　　众心成城。俗说：人同心者，可共筑起一城；同心共饮，雒阳酒可尽也。（类聚六三） 
　　器案：国语周语下：“伶州鸠引谚曰：‘众心成城。’”韦昭注：“众心所好，莫之能败，其固如城也。” 
　　钱刀。俗说：害中有利，利旁有刀，言人治生，卒多得钱财者，必有刀剑之祸也。案汉书曰：“王莽造大钱，作契刀、错刀、五铢钱，凡四品并行，故称钱刀也。”（事类赋十、御览八三六） 
　　器案：“案汉书曰云云”，御览跳行另起，拾补以下诸辑本遂失之。“五铢钱”原作“ 错铢钱”，今从汉书食货志下改正。 
　　城门失火，祸及池中鱼。俗说：司门尉姓池，名鱼，城门火，救之，烧死，故云然耳。谨案：百家书： “宋城门失火，因汲取池中水以沃灌之，池中空竭，鱼悉露见，但就取之，喻恶之滋，并中伤良谨也。”（类聚八０、九六、意林、广韵五支、事类赋八、御览八六九、九三五、太平广记四六六、类说三六、五色线上、群书通要丁六、通鉴注梁纪十六） 
　　器案：汉书艺文志诸子略小说： “百家，百三十九卷。”应劭所引，当即其书。淮南说山篇：“宋君亡其珠，池中鱼为之惮。” 
　　俗说：鸱白日目无见，常隐丘藂之间，亦深窜墙穴之内，因无得见兔鼠之无遗失于人屋下庭中。鸱贪鼠残奸邪，众所憎疾，有此异者，令人死亡也。（书钞一五八） 
　　器案：鸱，鸱俗字，见龙龛手鉴卷二鸟部。 
　　夜籴。俗说：市买者当清旦而行，日中交易所有，夕时便罢，无人也；今乃夜籴谷，明其痴騃不足也。凡靳不施惠者曰夜籴。（御览四九０、七三九、八二八） 
　　俗说：齐人有空车行，鲁人有负釜者，便持釜置车中，行二三百里，临别，取釜，各不相问为谁；后车家系狱当死，釜主径往募人取之，穿壁未达，曰：“极哉！”车者怒，不肯出，釜主惭，欲与俱死。明日，主者以事白齐君，齐君义而原之。（意林、御览四二一、七五七、永乐大典一四九一二、天中记二六） 
　　俗说：有功得赐金者，皆黄金也。谨案：孙子兵书：“日费千金。”千金，百万钱也，陈平谏楚千金，赠二疏五十斤，并黄金也。或云：一金亦是一万钱也。 （意林、御览六三三） 
　　钱大昕曰：“‘谏’即‘闲’字，古通用。”钟山札记三说同。 
　　咸如炭。俗说：咸亦与热正等，炭火不可以入口，人食得大咸，亦吐之。谨案：东海朐人，晓知盐法者，云：搅盐木多日，每燋黑如炭，非谓灶中火炭也。（御览八六五） 
　　酢如蓂荚。谨案：孝经说：“古太平，蓂荚生阶，其味酸，王者取以调味，后以醯醢代之。”（意林、御览八六六、八七二） 
　　顾櫰三曰：“案诗正义尚有‘涩如杜，苦如薏’，皆汉时里语也。”器案：御览八七三引孝经援神契曰：“王者德至于地，则蓂荚生。”汉人称经纬为经说，此亦一证。 
　　俗说：□马啖宾客。宴食已阙，主意未尽，欲复饮酒，余无所施，更出脯鲝，椒姜盐豉，言其速疾如□ 马之传命。（书钞一四二、御览八四九） 
　　案：方言：“豚，猪子也。”今人相骂曰孤豚之子，是也。（文选答客难注） 
　　凡人相骂曰死驴，丑恶之称也。（事文类聚后三八） 
　　俗说：大饿不在车饭。谓正得一车饭，不复活也。或曰：辅车上饭，小小不足济也。案：吴郡名酒杯为 ●，言大饿人得一●饭，无所益也。宁相六，不守熟。案：蒸饭更泥谓之馏，音与六相似也。（书钞一四四、御览四八六、八五０） 
　　钱大昕曰：“●字见方言、广雅，曹宪音又音反。”拾补云：“ 
‘更泥’，疑当从说文作‘气流’ 。” 
　　瘦马不能度绳。俗说：马羸不能度绳索，言其极也。或云：不能度菜畦塍也。谨案：齐有绳水，裁广三四步，言马之疲，乃不能度此水耳。（类聚九三、御览八九七） 
　　器案：“绳水”疑当作“渑水” 。 
　　杀君马者，路旁儿也。俗说：长吏食厚禄，刍稿肥美，马肥希出，路旁小儿观之，却惊致死。案：长吏马肥，观者快马之走骤也，乘者喜其言，驱驰不已，至于瘠死。（类聚九三、御览八九七） 
　　器案：通志乐略一，张敞为京兆条，文全同，汉书张敞传无文。 
　　卖牛者勿握角，令不售。案：恐触人，故人不敢取也。（意林、事类赋二二、御览八九九） 
　　月与星并无光，日照之，乃光耳。如以镜照日光，则影见壁，月初光见西方，月望后光见东北，一照也。（御览六） 
　　案：御览四引刘向七略：“京房易说云：‘月与星至阴也，有影无光，日照之乃有光，喻如镜照日即有影见。月初，光见西方，望已后，光见东者，日所照也。’”案：“刘向”当作“刘歆”。 
　　吴牛望月则喘，使之苦于日，见月怖，亦喘之矣。（事类赋一、御览四、苏轼南禅长老和诗不已故作六虫篇答之王注、埤雅二０、事文类聚前二、天中记一） 
　　器案：世说新语言语篇：“满奋曰：‘臣犹吴牛，见月而喘。’”注：“今之水牛，唯生江、淮间，故谓之吴牛也。南土多暑，而此牛畏热，一见月，疑是日，所以见月则喘。” 
　　桑车榆毂，声闻数里。俗说：凡人揉桑作车，又以榆为毂，牢彊朗彻，声响乃闻数里。（类聚八八、书钞一四一） 
　　俗云：乱如蕴者，粪除不洁，艸芥集众，火就烧之，谓之蕴，言其烟气缊缊，取其希有淆乱。（御览八七一） 
　　案：里语：“厚哉鲍、管，探肠案腹。”不清然尚不盥，何共财而生喜怒也。（御览三九五） 
　　今宴饮大会，皆先黍臛。（书钞一四０、御览八五０） 
　　铃柄施悬鱼，鱼者，欲君臣沈静，如鱼之入水，不可复得闻见也。（御览三三八） 
　　器案：芝田录：“钥必以鱼者，取其不瞑目，守夜之意。” 
　　谨案：诗曰：“手如柔荑。”荑者，茅始熟中穣也，既白且滑。（御览九九六、敬斋古今黈拾遗四） 

　　○嘉号（苏颂所见意林引有此篇）
　　四方皆有七宿，各成一形：东方成龙形；西方成虎形，南首而北尾；南方成鸟形；北方成龟形，西首而东尾。以南方之宿象鸟，故谓之朱鸟七宿者也。（草堂诗笺二四） 
　　风者，天地之号令，谴告人君，风而靡者也。（书钞一五一） 
　　器案：论衡感虚篇：“夫风者，气也，论者以为天地之号令也。”后汉书蔡邕传：“上疏曰：‘风者，天之号令，所以教人也。’”注：“翼氏风角曰：‘风者，天之号令，所以谴告人君也。’” 
　　风或清明，来久长，不摇树木枝叶，离地三二丈者，此有龙德在其下。风或清明，不及地二三尺者，此君子之风也。（类聚一、御览九、广博物志三、天中记二） 
　　狂风曰颲，凉风曰浏，微风曰飉，小风曰飕，小风从孔来曰●。（初学记一、御览九、事文类聚前二、合璧事类前二、广博物志三） 
　　器案：事文类聚以下三书引“浏 ”作“飗”，“飉”作“●”。 
　　五月有落梅风，江、淮以为信风。又有霖霪，号为梅雨，沾衣服，皆败黦。（事类赋二六、御览九七０、岁时广记二、合璧事类别四一、海录碎事一） 
　　积冰曰凌，壮冰曰冻，冰流曰澌，冰解曰泮。（初学记七、御览六八、事文类聚前五、纪纂渊海二、合璧事类前四、事文类聚翰墨大全后甲一、群书通要甲五） 
　　器案：吕氏春秋十一月纪：“仲冬之月，冰益壮。”说文水部：“澌，流冰也。” 
　　言人清高，如冰之洁。（文选汉高祖功臣颂注） 
　　夫火者，南方阳，光辉为明，圣人向之而治取其象也。（初学记二五、锦绣万花谷续八） 
　　马称匹者，俗说：相马比君子，与人相匹。或曰：马夜行，目明照前四丈，故曰一匹。或说：度马纵横，适得一匹。或说：马死卖得一匹帛。或云：春秋左氏说：“诸侯相赠，乘马束帛。”束帛为匹，与马相匹耳。（类聚九三、史记货殖列传索隐、御览八一八、八九七、类说三六、千家注分类杜工部诗卷十七沙苑行王洙注、又分门集注杜诗沙苑行、事文类聚后三八、天中记五五、古今事物考八） 
　　钱大昕曰：“文心雕龙指瑕篇云：‘周礼井赋，旧有匹马，而应劭释匹，或量首数蹄，斯岂辨物之要哉？原夫古之正名，车两而马匹，两称自以并耦为用：盖车贰佐乘，马俪骖服，服乘不只，故名号必双，名号一正，则虽单为匹矣。匹夫匹妇，亦配义也。夫车马小义，而历代莫悟，况钻灼经典，能不谬哉？”器案：货殖列传索隐引韩诗外传：“孔子与颜回登山，望见一匹练，前有蓝，视之果马。马光景一匹长也。”此为度马纵横适得一匹之证。汉书食货志：“布长四丈为匹。”说文：“匹，四丈。” 
　　车一两，谓两两相与为体也。原其所以言两者，箱辕及轮，两两而耦，故称两耳；犹屦有两只，亦称为两，诗云：“葛屦五两。”即其类也。（尚书牧誓正义、诗齐风南山正义、史记货殖列传正义、类聚七一、御览七七三、七七六、通鉴注周纪四、又汉纪三三） 
　　车有两轮，马有四匹，故车称两，马称匹。（诗召南鹊巢正义） 
　　黄帝战蚩尤于涿鹿，常有五色云气，金枝玉叶，止于帝上，因作华盖。（事文类聚续二五、合璧事类外六０） 
　　器案：古今注上：“华盖，黄帝所作。与蚩尤战于涿鹿之野，常有五色云气，金枝玉叶，止于帝上，有花葩之象，故因而作华盖也。” 
　　武王伐纣，大风折盖，遂为曲盖。（合璧事类外六０） 
　　器案：古今注上：“曲盖，太公所作。武王伐纣，大风折盖，太公因折盖之形，而制曲盖焉。” 
　　鹿车，窄小裁容一鹿也。或云乐车，乘牛马者，锉斩饮饲达曙，今乘者虽为劳极，然入传舍，偃卧无忧，故曰乐车；无牛马而能行者，独一人所致耳。（书钞一四０、后汉书赵熹传注、御览七七五、通鉴注晋纪二０） 
　　北俗三牛为一具，以备一犁。（陈士元俚言解二） 
　　鎌刀自葵，积刍荛之效。（御览七六四） 
　　拾补云：“‘自’疑‘刈’。” 
　　刻苇伤盗为枪。（御览三五四） 
　　合绳为纠。（史记贾生传索隐） 
　　仗者，刀戟之总名也。（慧苑音义下） 
　　器案：慧苑音义中两引俱作“风俗记”，此从卷下所引，卷下亦两引也。 
　　匕首，其头类匕，故曰匕首，短而便用也。（史记邹阳传索隐、通鉴释文一、五、十二、二六） 
　　器案：文选邹阳狱中上书注、史记黄善夫本引作“通俗文”。御览六九二引周迁舆服杂事曰：“应仲远云：‘昔荆轲逐秦王，其后谒者持匕首以备不虞，从此侍官执刀剑，汉高祖偃武修文，始制手板代焉。’” 
　　矛长八尺谓之□。（书林事类韵会九二） 
　　白鹇，古弓名。（御览三四七、困学纪闻十三、广博物志三二） 
　　柘材为弓，弹而放快。（御览九五八） 
　　器案：此疑是正失篇“乌号弓” 下佚文。 
　　耳珠曰珰。（书钞一三五、御览七一八） 
　　任大椿曰：“书钞、御览引此皆作‘风俗通’，乃‘通俗文’之误。” 
　　火斗曰尉。（广韵八未） 
　　器案：御览七一二引通俗文：“ 火斗曰●。”都穆铁网珊瑚十一汉熨斗条云：“或曰刁斗，非也。刁斗受一斗，昼炊饮食，夜持以行，如锁鋗而无缘，此器颇与今之所谓熨斗者无异，盖伸帛之器耳。” 
　　织毛褥谓之□□。（广韵十虞、礼部韵略十虞、押韵释疑十虞、学林八、苏轼游灵隐寺得来诗复用前韵施注、急就篇补注二） 
　　丸毛谓之踘。（御览七五四） 
　　钱大昕曰：“以上四条，疑出服虔通俗文。” 
　　笈，学士所以负书箱，如冠籍箱也。（御览七一一） 
　　钱大昕曰：“题云‘风俗记’。 ” 
　　两角曰菱，四角曰芰，总谓之水栗。（增修校正押韵释疑十六蒸、五窴） 
　　橙皮可为酱齑。（御览九七一） 
　　酱成于盐而咸于盐，夫物之变，有时而重。（类聚七二、书钞一四六、白帖五、御览八六五、天中记四六） 
　　菖蒲放花，人得食之，长年。（御览九九九、事文类聚后三二、合璧事类别五五、群书通要庚五、天中记五三） 

　　○徽称（苏颂所见意林引有此篇）
　　丞者，承也；相者，助也。（类聚四五） 
　　器案：汉书百官公卿表上注：“ 应劭曰：‘丞者，承也；相者，助也。’” 
　　汉武帝讳彻，改曰通侯，或曰列侯。秦时，六国未平，将帅皆家关中，故称关内侯。通侯，言其功大，通于王室。列者，言其功德列箸，乃飨爵也。（御览一九八） 
　　拾补曰：“‘箸’，古‘着’字。”案：汉书高纪下注、文选奏弹曹景宗注、奏弹王源注、报孙会宗书注引应劭曰：“通侯，旧曰彻侯，避武帝讳曰通侯，通亦彻也。通者，言其功德，通于王室也。” 
　　御史中丞，旧持书御史也。（御览二二六） 
　　三公一岁共食万石。（通典职官二、通考职官二） 
　　器案：汉书百官公卿表上：“太师、太傅、太保，是为三公。”应劭注曰：“师，训也；傅，覆也；保，养也。”师古曰：“汉制，三公号称万石，其俸，月各二百五十斛谷。” 
　　案：秦昭王太后始临朝也。牧守长不宜数易。案：尚书有考绩，孔子曰：“如有用我者，期月而已，三年有成。”子产从政三年，民乃歌之。贤圣尚须渐进，况中才乎？数易，岂不纷错道路也？（意林） 
　　此条，拾补分为二条。周广业曰：“此条上下当有阙文。” 
　　巴吾县者，宋杂陈、楚地，故梁国宁陵种龙乡也，今其都尉印文曰种龙。（锦绣万花谷后三六） 
　　尚书御史台，皆以官仓头为史，主赋舍，凡守其门户。（续汉书百官志三注） 
　　有秩，则田间大夫，言其官裁有秩耳。（续汉书百官志五注、大事记解题三、通鉴注周纪五） 
　　啬者，省也；夫，赋也；言消息百姓，均其役赋。（续汉书百官志五注、急就篇补注四、通鉴注汉纪五、又汉纪四四） 
　　器案：后汉书第五伦传：“为乡啬夫，平徭赋，理怨结，得人欢心。” 
　　乘者，单夫之高爵。（书钞四八） 
　　器案：此盖指公乘。 
　　大夫衣凑带，不为正卫。（书钞四八） 
　　古制本无奴婢，奴婢皆是犯事者，或原之。奴者，劣；婢者，卑陋；臧者，被臧罪，没入为官奴婢；获者，逃亡获得，为奴婢者也。（类聚三六、白帖六、意林、初学记十九、御览十九、翻译名义集二、净土音义二、李壁王荆文公诗注二、合璧事类前五四、群书通要乙九） 
　　器案：汉书司马迁传注引应劭曰：“扬雄方言云：‘海、岱之间，骂奴曰臧，骂婢曰获，燕之北郊，民而□婢谓之臧，女而妇奴谓之获。’” 
　　易云：“利见大人。”大人与圣人，其义一也。 （意林） 
　　圣者，声也，通也，言其闻声知情，通于天地，条畅万物，故曰圣也。（类聚二０、唐写本唐韵卌七劲、广韵四十五劲、天中记二四） 
　　器案：白虎通圣人篇：“圣人者何？圣者，通也，道也，声也，道无所不通，明无所不照，闻声知情，与天地合德，日月合明，四时合序，鬼神合吉凶云云。”又案：左传文公十七年：“葬我小君声姜。”公羊作“圣姜”，古今人表卫声公，索隐作“ 圣”，则二字同声通用。 
　　贤者，坚也，坚中廉外。（御览四０二） 
　　论语曰：“君子上达。”臧孙纥曰：“后有达者，将在孔丘乎。”（意林） 
　　周广业曰：“此左传孟僖子述臧孙之言，以明今之达者将在孔子，非全是臧孙言也。” 
　　儒者，区也，言其区别古今，居则玩圣哲之词，动则行典籍之道，稽先王之制，立当时之事，纲纪国体，原本要化，此通儒也。若能纳而不能出，能言而不能行，讲诵而已，无能往来，此俗儒也。（后汉书杜林传注、又贾逵传注、通鉴注汉纪十九） 
　　章帝时，以贾逵为通儒，时人语曰：“问事不休贾长头。”（意林） 
　　礼云：“群居五人，长者必异席。”今呼权贵作长者，非也。（ 
意林） 
　　春秋之末，郑有贤人者着书一篇，号郑长者，谓年长德艾，事长于人，以之为长者也。（翻译名义集二、慧苑音义下、净土音义一） 
　　器案：韩非子外储右上，两引郑长者言，又难二引郑长者言，汉书艺文志道家：“郑长者一篇。”本注：“六国时，先韩子，韩子称之。”师古曰：“别录云：‘郑人，不知姓名。’” 
　　管子云：“先生施教，弟子则之。”非知古之道，是师者之称。诸生，弟子学者非一，故曰诸。先生者当如醒，学者譬如醉，言生俱醉，独有醒者。（意林） 
　　钱大昕曰：“‘非知古之道，是师者之称’，此二语疑有讹，大意谓古者以先生为师之称也。”周广业曰：“韩诗外传：‘古之谓知道者曰先生，何也？犹言先醒也，不闻道术之人，冥于得失，眊眊乎其犹醉也。’应氏语盖本此，而文有脱误，不可强解。”器案：钱说未审，此文以为师者之称，非知古之道而已，周引韩诗外传解之，是也，文见韩诗外传六，贾子新书先醒篇说同。 
　　祭酒，礼云：“饮酒必祭，尊其先也。”孙卿在齐，最是老师，故三称祭酒。（意林） 
　　周广业曰：“‘老师’，旧作‘ 师老’，据史记及类聚改。御览作‘孙卿在齐襄时，最是老师，三为祭酒’。”又曰：“‘三称祭酒’之‘称 ’当作‘为’，史记索隐云：‘择席中之尊者当祭酒也，后因以为官名，吴王濞为刘氏祭酒是也。’”器案：史记淮南王安传集解引应劭曰：“礼，饭酒必祭，示有先也。故称祭酒，尊也。”本书穷通篇亦言荀卿三为祭酒事。 
　　士，诗云：“殷士肤敏。”髦士俊秀，雅士博达，列士有不易之分，处士隐居放言。（意林、文选曹子建杂诗注、又补亡诗注、又鹦鹉赋注、又酒德颂注、草堂诗笺二三） 
　　器案：汉书异姓诸侯王表注引应劭曰：“孟轲云：‘圣王不作，诸侯恣行，处士横议。 ’”又案：“列”一作“烈”。 
　　易曰：“师贞，丈人吉。”非徒尊老，亦须德行先人也。传云：“杖德莫如信。”言其恩德可信杖也。 （意林、后山诗注一） 
　　卢文弨曰：“案左传无‘德’字，此所说亦别解。”案：左传见襄公八年。 
　　礼云：“十尺曰丈，成人之长也。”里语：“八尺男子。”夫者，肤也，言其知能肤敏弘毅也，故曰丈夫。（意林、杜甫徐卿二子歌集千家注） 
　　论语曰：“匹夫匹妇。”传曰：“一昼一夜成一日，一男一女成一室。”案：古人男女作衣用二匹，今人单衣，故言匹夫。（意林） 
　　周广业曰：“白虎通：‘庶人称匹夫者，匹，偶也，与其妻为偶，阴阳相成之义也。一夫一妇为一室，如成人不当使男女过时，无正偶也。’ 论语曰：‘匹夫匹妇之为谅也。’赵岐孟子注：‘匹夫，一夫也。’文心雕龙云：‘古名车以两、马以匹者，车贰佐乘，马匹骖服。服乘不只，故名号必双，由是虽单，亦名匹矣；匹夫匹妇，犹此义也。’案：古者，士以上皆有妾媵，虽庶人无之，夫妇合而成家，故举匹为名，因之呼单丁只妻亦云匹。”器案：引白虎通见爵篇。 
　　夫人当龙变云起，不系乡里；若止系风俗，见善不徙，故谓之俗人。（意林） 
　　“起”上原脱“云”字，周广业曰：“疑脱‘云’字，汉书叙传：‘云起龙襄，化为侯王。’”今据补正。又道藏本意林，“夫”字上接上条末“匹夫”为一条。 
　　礼言：“简不肖。”案：生子鄙陋，不似父母，曰不肖。（意林、文选报任少卿书注） 
　　器案：汉书刑法志：“夫人宵天地之□。”注：“应劭曰：‘宵，类也，头圜象天，足方象地。’师古曰：‘宵义与肖同，应说是也。故庸妄之人，谓之不肖，言其状□，无所象似也。□，古貌字。’” 
　　方言：“人不事事而放荡，谓之无赖。”不可恃赖也。犹高祖谓太上皇云：“大人以臣无赖也。”（意林） 
　　器案：汉书高纪下：“始大人常以臣亡赖。”注：“应劭曰：‘ 
赖者，恃也。’” 

　　○心政及其它（苏颂所见意林引有心政篇。别有无所比附者，缀于其次。）
　　天地遵化。（书钞十、御览七七） 
　　器案：书钞“遵”作“尊”。 
　　易说：“天先春而后秋，地先生而后凋，日月先光而后幽，是以王者则之，亦先教而后刑。三皇结绳，五帝画象，三王肉刑，五霸黠巧，此言步骤稍有优劣也。”（御览七七、天中记一一） 
　　拾补曰：“‘黠巧’二字疑。” 
　　大禹阙百品之羞，而菲庖厨；殷汤寐寝黄屋，驾而乘露舆。（御览四三一、天中记二七） 
　　拾补曰：“‘阙’疑。”案：论语泰伯篇：“禹……菲饮食而致孝乎鬼神。” 
　　颜色厚，所顾盼若以亲密也。（文选嵇叔夜赠秀才入军诗注） 
　　器案：十反篇：“惟颜之厚，薄而俗矣。” 
　　汉书注：“沛人语初发声皆言其。其者，楚言也，高祖始登帝位，教令言其，后以为常。”（史记高祖本纪集解） 
　　牛乃耕农之本，百姓所仰，为用最大，国家之为强弱也。建武之初军役亟动，牛亦损耗，农业颇废，米石万钱，天爱斯民，扶助圣主，事有征应，于是旅谷弥望，野茧被山。（类聚八五、御览八三七、天中记四五） 
　　丁壮小犊，跳梁弄角，饮水数石，生刍十束，当风路夜，至死不曲。（御览八九九） 
　　拾补曰：“‘路’、‘露’通。 ”器案：此疑是易林文，而御览误引，或应劭引用其文，而御览佚其通之之文也。今本易林家人之震云：“黄牛骍犊，东行折角，云云。”艮之屯云：“蹇牛折角，不能载角，云云。”文俱与此相似。 
　　蓬生麻中，不扶自直。（类聚八五、事类赋二四、御览九九五） 
　　器案：荀子劝学篇：“蓬生麻中，不扶而直。”此文本之。文又见大戴礼记曾子制言上、说苑谈丛、论衡程材、率性二篇。 
　　舟漂泛似散莲花。（书钞一三七） 　


附录　
 
风俗通义附录

○范晔后汉书应劭传
　　劭字仲远，少笃学，博览多闻，灵帝时，举孝廉，辟车骑将军何苗掾。中平二年，汉阳贼边章、韩遂，与羌胡为寇，东侵三辅，时遣车骑将军皇甫嵩西讨之，嵩请发乌桓三千人。北军中候邹靖上言：“ 
乌桓众弱，宜开募鲜卑。”事下四府，大将军掾韩卓议，以为“乌桓兵寡，而与鲜卑世为雠敌，若乌桓被发，则鲜卑必袭其家，乌桓闻之，当复弃军还救，非唯无益于实，乃更沮三军之情；邹靖居近边塞，究其态诈，若令靖募鲜卑轻骑五千，必有破敌之效”。劭驳之曰：“ 
鲜卑隔在漠北，犬羊为群，无君长之帅，庐落之居，而天性贪暴，不拘信义，故数犯障塞，且无宁岁，唯至互市，乃来靡服，苟欲中国珍宝，非为畏威怀德，计获事足，旋踵为害，是以朝家外而不内，盖为此也。往者，匈奴反叛，度辽将军马续、乌桓校尉王元，发鲜卑五千余骑，又武威太守赵冲，亦率鲜卑征讨叛羌，斩获丑虏，既不足言，而鲜卑越溢，多为不法，裁以军令，则忿戾作乱，制御小缓，则陆掠残害，劫居人，钞商旅，啖人牛羊，掠人兵马，得赏既多，不肯去，复欲以物买铁，边将不听，便取缣帛，聚欲烧之，边将恐怖，畏其反叛，辞谢抚顺，无敢拒违。今狡寇未殄，而羌为巨害，如或致悔，其可追乎？臣愚以为可募陇西羌胡守善不叛者，简其精勇，多其牢赏；太守李参，沈静有谋，必能奖励，得其死力，当思渐消之略，不可仓卒望也。” 韩卓复与劭相难反覆，于是诏百官大会朝堂，皆从劭议。三年，举高第，再迁。六年，拜太山太守。初平二年，黄巾三十万众入郡界，劭纠率文武，连与贼战，前后斩首数千级，获生口老弱万余人，辎重二千两，贼皆退却，郡内以安。兴平元年，前太尉曹嵩及子德，从琅邪入太山，劭遣兵迎之，未到，而徐州牧陶谦，素怨嵩子操，数击之，乃使轻骑追嵩、德，并杀之于郡界。劭畏操诛，弃郡，奔冀州牧袁绍。初，安帝时，河间人尹次，颍川人史玉，皆坐杀人当死；次兄初及玉母军，并诣官曹，求代其命，因缢而物故；尚书陈忠以罪疑从轻，议活次、玉。劭后追驳之，据正典刑，有可存者。其议曰：“尚书称‘天秩有礼，五服五章哉！天讨有罪，五刑五用哉！’而孙卿亦云：‘凡制刑之本，将以禁暴恶，且惩其末也。凡爵列官秩，赏庆刑威，皆以类相从，使当其实也；若德不副位，能不称官，赏不酬功，刑不应罪，不祥莫大焉。杀人者死，伤人者刑，此百王之定制。’有法之成科，高祖入关，虽尚约法，然杀人者死，亦无宽降。夫时化则刑重，时乱则刑轻，书曰：‘刑罚时轻时重。’此之谓也。今次、玉公以清时，释其私憾，阻兵安忍，僵尸道路，朝恩在宽，幸至冬狱，而初、军愚狷，妄自投毙。昔召忽亲死子纠之难，而孔子曰：‘经于沟渎，人莫之知。’晁氏之父，非错刻峻，遂能自陨其命，班固亦云：‘不如赵母指括，以全其宗。 ’传曰：‘仆妾感慨而致死者，非能义勇，顾无虑耳。 ’夫刑罚威狱，以类天之震耀杀戮也，温慈和惠，以放天之生殖长育也。是故春一草枯则为灾，秋一木华亦为异；今杀无罪之初、军，而活当死之次、玉，其为枯华，不亦然乎？陈忠不详制刑之本，而信一时之仁，遂广引八议求生之端；夫亲故贤能，功贵勤宾，岂有次、玉当罪之科哉？若乃小大以情，原心定罪，此为求生，非谓代死可以生也。败法乱政，悔其可追。”劭凡为驳议三十篇，皆此类也。又删定律令，为汉仪，建安元年，乃奏之曰：“夫国之大事，莫尚载籍也。载籍也者，决嫌疑，明是非，赏刑之宜，允获厥中，俾后之人，永为监焉。故胶东相董仲舒，老病致仕，朝廷每有政议，数遣廷尉张汤亲至陋巷，问其得失，于是作春秋决狱二百三十二事，动以经对，言之详矣。逆臣董卓，荡覆王室，典宪焚燎，靡有孑遗，开辟以来，莫或兹酷。今大驾东迈，巡省许都，拔出险难，其命维新。臣累世受恩，荣祚丰衍，窃不自揆，贪少云补，辄撰具律本章句、尚书旧事、廷尉板令、决事比例、司徒都目、五曹诏书、及春秋断狱，凡二百五十篇，蠲去复重，为之节文，又集驳议三十篇，以类相从，凡八十二事，其见汉书二十五、汉记四，皆删叙润色，以全本体；其二十六，博采古今瑰玮之事，文章焕炳，德义可观；其二十七，臣所创造，岂繄自谓，必合道衷，心焉愤邑，聊以藉手。昔郑人以干鼠为璞，鬻之于周；宋愚夫亦宝燕石，缇□十重。夫睹之者，掩口卢胡而笑，斯文之俗，无乃类□。左氏实云：‘虽有姬、姜丝麻，不弃憔悴菅蒯。’盖所以代匮也。是用敢露顽才，厕于明哲之末，虽未足纲纪国体，宣洽时雍，庶几观察，增阐圣听，唯因万机之余暇，游意者览焉。”献帝善之。二年，诏拜劭为袁绍军谋校尉。时始迁都于许，旧章堙没，书记罕存，劭慨然叹息，乃缀集所闻，着汉官、礼仪故事，凡朝廷制度，百官典式，多劭所立。初，父奉为司隶时，并下诸官府郡国各上前人像赞，劭乃连缀其名，录为状人纪。又论当时行事，着中汉辑序。撰风俗通，以辩物类名号，识时俗嫌疑，文虽不典，后世服其洽闻。凡所着述百三十六篇，又集解汉书，皆传于时。后卒于邺。 

○三国志魏书王粲传注引华峤后汉书
　　应奉子劭，字仲远，亦博学多识，尤好事，诸所撰述，风俗通等，凡百余篇，辞虽不典，世服其博闻。 

○同上引续汉书
　　劭又着中汉辑叙、汉官仪及礼仪故事，凡十一种，百三十六卷，朝廷制度，百官仪式，所以不亡者，由劭记之。官至太山太守。 

○晋书祖纳传
　　王隐曰：“应仲远作风俗通，崔子真作政论，蔡伯喈作劝学篇，史游作急就章，犹皆行于世，便成没而不朽。” 

○刘知几史通自叙篇
　　民者，冥也，冥然罔知，率彼愚蒙，墙面而视，或讹音鄙句，莫究本源，或守株胶柱，动多拘忌，故应劭风俗通生焉。 

○苏颂苏魏公文集校风俗通义题序
　　臣所校定风俗通义，崇文先阙本，臣以私本因官书校定，凡十卷，谨次第录。谨案：范晔后汉书：“应劭字仲远，汝南南顿人，历太山太守，后为军谋校尉，卒于邺。撰风俗通，以辨物类名号，释时俗嫌疑，文虽不典，后世服其洽闻。”然传不记其篇卷，惟梁录载风俗通义三十卷，隋书经籍志三十二卷、录一卷，唐志亦云三十卷，而臣某所传才十卷，初疑阙其下篇，历代诸儒，着书引据最多，而无若庾仲容子抄、马总意林、载之略备，今以其书校之，乃篇次不伦。然子抄但着卷第凡三十一，而不记篇名；意林则存篇名，而无卷第。今校其文意，粗可见者：独皇霸一篇，同为第一；其正失第二，子抄云第六；□礼三，子抄云第八；过誉四，子抄云第七；十反五，子抄云第九；声音六，子抄云十三；穷通七，子抄云十五；祀典八，子抄云二十；神怪九，子抄云三十一；山泽十，子抄云二十四。又意林以祀典为仪礼。其余篇名可见者：曰心政，曰古制，曰阴教，曰辨惑，曰折当，曰恕度，曰嘉号，曰徽称，曰情遇，曰姓氏，曰讳篇，曰释忌，曰辑事，曰服妖，曰丧祭，曰宫室，曰市井，曰数纪，曰新秦，曰狱法，其书并亡，而第八并篇名亦亡。又案意林于折当篇载目录云：“ 
太山太守臣劭再拜上书曰：‘秦皇焚书坑儒，六艺缺亡；高祖受命，四海乂安，往往于壁柱石室之中，得其遗文，竹帛朽裂，残阙不备。至国家行事，俗间流语，莫能原察；故三代遣輶轩使者，经绝域，采方言，令人君不出户牖而知异俗之语耳。’”此其自叙如此，势当在卷首或卷末，今乃云第十，以此又知庾、马所载篇第，未必当然，故不复更改，谨以黄纸缮写，藏之馆阁。 

○洪迈容斋五笔卷六经解之名
　　晋、唐至今，诸儒训释六经，否则自立佳名，盖各以百数，其书曰传，曰解，曰章句而已。若战国迨汉，则其名简雅，一曰故，故者，通其指义也；书有夏侯解故，诗有鲁故、后氏故、韩故也。毛诗故训传，颜师古谓：“流俗改‘故训传’为‘诂’字，失真耳。”小学有杜林苍颉故。二曰微，谓释其微指，如春秋有左氏微、铎氏微、张氏微、虞卿微传。三曰通，如洼丹易通论名为洼君通，班固白虎通、应劭风俗通、唐刘知几史通、韩滉春秋通。凡此诸书，唯白虎通、风俗通仅存耳。 

○晁公武昭德先生郡斋读书志卷二子类
　　风俗通义十卷，右汉应劭撰。劭字仲远，奉之子，笃学博览多闻，灵帝时举孝廉，仕至泰山太守。撰风俗通，以辨物名号，释时俗嫌疑，文虽不典，世服其洽闻。（据袁州刊本） 

○陈振孙直斋书录解题卷十
　　风俗通义十卷，汉泰山太守汝南应劭仲远撰，唐志三十卷，今惟存十卷，余略见庾仲容子钞。 

○丁黼跋
　　余在余杭，借本于会稽陈正卿，正卿盖得于中书徐渊子，讹舛已甚，殆不可读，爱其近古，钞录藏之，携至中都，得馆中本，及孔复君寺丞本，互加参考，始可句读，今刻之夔子；好古者或得善本，从而增改，是所望云。嘉定十三年秋七月庚子，东徐丁黼书。 
　　器案：是年四月望日，丁黼刻古今注于夔门，相距仅三月耳。丁黼，宋史卷四百五十四有传。又案：魏了翁鹤山大全集卷三十六有答丁大监黼，卷三十七有与丁制副（黼，甲午），程公许沧洲尘缶编卷五有代上夔帅丁文伯，吴泳鹤林集卷三十褒忠庙碑云：‘成都守臣副四川制置使丁黼赐谥立庙。’ 

○李晦跋
　　上行下效谓之风，众心安定谓之俗，移风易俗在则人，亡则书，此应劭风俗通所由作也。然汉世有其书，后人着述，多引以为证，今罕见全本。锡学比刊白虎通矣，风俗通一体书也，尚缺焉，三衢毛希圣挈来横经，锡守刘平父一见，以此勉之，遂绣梓于学。客有自锡山来者，道广文此意，征予跋语，余深嘉至教之浃洽，异书迭出，可为斯道贺，敬因其请而题于篇首云。大德丁未中和节，太中大夫行都水监李果题。 
　　器案：拾补“李果”作“李晦” ，盖所据本漫漶不全，遂据谢居仁题辞及大德本白虎通张楷序所言之“耆儒李显翁晦”而臆改之，误矣。 

○谢居仁题辞
　　丰城双剑，张华谓“天生神物终当合”，古剑、古书，一也。白虎通与风俗通二书，并行于二千年前，不复见久矣；余观风西浙，至无锡，有耆儒李显翁晦来访，云：“鲁斋许文正公之门人刘平父世常，来守吾邦，尝刊白虎通于学，参政恪斋严公，题于卷首，方虑未得风俗通以完二书，未几，某之子元昭，录吴泮，得之于馆下生，以归，郡博士遂抄之，将并刻于学，愿求着语。”余曰：神物终合之论信然，喜而为序。大德乙巳阳月中议大夫江南浙西道肃政廉访副使谢居仁显卿题。 

○郎壁金序
　　尝闻汉有典司，号黄车使，其书九百四十，皆推本于周。盖周官有诵训，掌道方志，而训方氏又训四方之传道，及闾师、县师，各有其书，岂欲广其载记，亦欲借以范世耳。世衰，即有名儒，未尝引藉殿中，领校秘书，奉诏着作，独遇四海幅裂，豪杰并起，逐鹿中原，横遭祸害；如以其身驰骛功能则不合，若博学积闻，终老岩穴，声名腐朽，又非其心，乃创一家言，冀垂后世，而零坠散遗，湮烟废没，并其姓名，亦不复着者固多矣。汉季应劭，为一时名儒，受学郑玄，位不大显，乃昉古义作风俗通。夫四方风气，刚柔细大美丑，上下千古，历代不移，与天地终始，音律冥符，识其情者王，逸其轨者亡，故□皇霸；以迨季世，循环互转，无殊五音，先王作乐；荐殷莫重祀典，朝野祭飨，亦各有属；东西南北，神鬼所向，纷然莫纪；其与覆载同灵者惟山泽；虽卷析为四，义归于一，良足为立政致治者之助。予读隋书，史臣称高构工吏事，冯翊哑女，采樵生孕，据风俗通断其姓氏；则居民上者，何必一事相符，即置之座右，亦奚不可。家严嗜古，尝以文事饰吏治，即庭训不惮孜孜；予小子奉其教，若独乐园司马诲，虽不及向、歆父子，录书万卷，而锓其书以行世，经济皆从此始，犹愈于曹氏书仓，倪氏脩羊也。天启丙寅春仲，仁和后学郎壁金公府父题。 

○朱君复诸子酌淑
　　汝南应劭，博学多识，撰风俗通，以辩物类名号，释时俗嫌疑，文虽不典，后世服其洽闻。今观其书，视白虎通不啻过之。余独取其述刘向论文、宣二帝一条，尤古劲有法，可与子政诸疏，并绝千古。 

○方孝孺逊志斋集卷四读风俗通义
　　风俗通义三十篇，后汉末应劭所着，今所存者，皇霸、正失、愆礼、过誉、十反、声音、穷通、祀典、怪神、山泽十卷而已。其辞固无他奇，然语怪神之事，一以理胜之，足以解流俗之弊。又载当时人品，而具评其事，非按经受礼，不敢略于中臆之说，故至今传而不废也。后世着书者，厌常喜异，设为诡激邪曲之辨，以为高一时，虽可以动人，而无补于世，终不能如此书之传者众矣。天下之物，山岳有时而崩，金石有时而毁，惟至理之言，与天地并存；立言之士，其不可不务知道哉！ 

○蔡仲光谦斋文集卷五读风俗通义
　　善交友者，感其一事协于情，其余虽尽非者，仪型其一事可也；善读书者，聆其一言审于理，其余虽尽非者，佩服其一言可也：以此交人，故天下鲜废人；以此读书，故天下无废书。风俗通义，东汉应劭之书，其文质而肤疏，而锋锷不足用，数见数掩卷不即竟，及后见刘向论文及宣治之上下于成帝之朝，有味哉，何其言之闳深也！呜呼，此真忠臣之言哉！文帝，三代以后之令主也，亦三代以前之令主，而三代以后未有贤能过之者也。每读汉书，至终岁断狱数百，民赋四十，丁男三年而一事，未尝不叹息，诵其时，慕其德，以为后世不可几及；矧向为宗室遗老，去文帝时未远，而顾以综核不如宣帝少之哉？此其故不在文帝，而在成帝。当成帝时，国家承累世治平之后，百姓乂安，中国无事，蛮、夷无不带绶来朝；然而日食星孛，岷崩江竭，无云而雷，黄雾四塞，上天重戒，为汉灾异。而王氏之骄奢僭盛，其先墓在济南者，则梓柱生枝，扶疏出屋，以为其征。忠臣顾景怀忧，徘徊古今之际，权衡在心，而抑扬发为此论，于以激成帝之懦弱，而厉其气；盖成帝以温雅宽博之资，优游朝宁之间，而无雄断之略，不能总揽几务，察其变而图之，以转移危乱于未事之先，而因循以基王氏之祸，此其天资综核之材不足，而临朝渊嘿之度有余，法当缓文帝之宽仁，急宣帝之明察，其后成帝卒湛于酒色，无以自振，而忠臣以空言不能补救，遂赉恨以死；而世因谓向懵于是非，岂非世懵于知向也哉！予取风俗通义以此。 

○王钺读书蕞残
　　风俗通，汉应劭仲远所作。劭博览多闻，广所撰述；又以缀文之士，析文便辞，转相凌高，乃撰风俗通十卷，以辨物类名号，释时俗嫌疑。汉史谓“其文虽不典，后世服其洽闻”。今读之，诚哉其洽闻也！劭自叙其书，比诸画犬马之难；盖所裨在耳目之前，日用饮食之际，固当悬诸日月，与扬雄方言、蔡邕独断，同为不刊之书也。 

○朱筠风俗通补逸题识
　　辛未夏，宣室偶问赵高束脯事出何书，余据文选潘岳西征赋注引风俗通曰：“秦相赵高指鹿为马，束蒲为脯，二世不觉。”以对，遍检今本风俗通义十卷，实无其文。考文献通考：“陈氏云：‘风俗通义，唐志二十卷，今唯存十卷，余略见庾仲容子钞。’”盖此书在宋时已非完本矣。仲容字子仲，梁尚书左丞。陈氏称“子钞所取诸子之书百有五家”，近亦绝少传其书者，因历举文选注及后汉书注、唐类函、事类赋注所引风俗通义今本所无者，凡得十则，其余散见尚多，暇日便当旁搜艺林，补缀亡阙，录为一编。古书之亡者既多，今世又无强敏如古人张子孺辈者，虽其愚，不敢不及也。元黓涒滩九月下澣，大兴朱筠识。 
　　案广韵所引风俗通义，多言姓氏者，皆今本所无，其十二齐注中引风俗通氏姓篇序曰：“四氏于国，齐、鲁、宋、卫是也。”考今本十卷十篇，篇有小序，而无氏姓一篇，乃知二十卷中，其亡十余篇矣。按隋人陆法言韵本，自唐仪凤中长孙讷言为之笺注，后郭知元更以朱笺三百字，宋景德、祥符中，敕命重修广韵，字虽增，其注不改也。今应氏书，在宋时已非完本，而氏姓篇名，独赖此韵不亡，则古书幸不幸耳。昭阳作噩如月朔，竹君甫书。 
　　器案：朱氏据唐志二十卷误文为说，非是。 
　　案：广韵所引风俗通义，今本所无者，凡录出百六十六则，其中为氏姓一篇言，凡百五十五则，其不能入此类者，仅十一则耳。盖应氏书此篇全亡，而广韵于氏姓字义所引据最该洽，如古书之不存者，世本、姓苑、百家谱数十种，皆赖之粗传，不独是书而已。但古人之书，有源有委，其用意甚深至，为学甚博大，今不得见全书，而徒撮其散失之言，一挂万漏，不足以存古人也。序称“氏之兴九事”，得其七而亡其二，可悲也夫！癸酉二月五日竹君氏书。 
　　　四库全书总目卷一百二十子部三十杂家类四风俗通义十卷附录一卷 
　　汉应劭撰。劭字仲远，汝南人，尝举孝廉，中平六年，拜泰山太守，事迹具后汉书本传。马总意林称为三国时人，不知何据也。考隋书经籍志：“风俗通义三十一卷。”注云：“录一卷，应劭撰，梁三十卷。”唐书艺文志：‘应劭风俗通义三十卷。’崇文总目、读书志、书录解题，皆作十卷，与今本同，明吴琯刻古今逸史，又删其半，则更阙略矣。各卷皆有总题，题各有散目，题后略陈大意，而散目则先详其事，以谨案云云，辨证得失。皇霸为目五，正失为目十一，愆礼为目九，过誉为目八，十反为目十，音声为目二十有八，穷通为目十二，祀典为目十七，怪神为目十五，山泽为目十九。其自序云：“ 
谓之风俗通义，言通于流俗之过谬，而事该之于义理也。”后汉书本传称：“撰风俗通，以辨物类名号，识时俗嫌疑。”不知何以删去“ 
义”字，或流俗省文，如白虎通义之称白虎通，史家因之欤？其书因事立论，文辞清辨，可资博洽，大致如王充论衡，而叙述简明，则胜充之冗漫。旧本屡经传刻，失于校雠，颇有讹误，如十反类中，分范茂伯、郅朗伯为二事，而缺其断语；穷通类中，孙卿一事有书而无录；怪神类中，城阳景王祠一条，有录而无书；今并厘正。又宋陈彭年等修广韵，王应麟作姓氏急就篇，多引风俗通姓氏篇，是此篇至宋末犹存，今本无之，不知何时散佚。然考元大德丁未，无锡儒学刊本，前有李果序，后有宋嘉定十三年丁黼跋，称：“余在余杭借本于会稽陈正卿，正卿盖得于中书徐渊子，讹舛已甚，殆不可读，爱其近古，钞录藏之，携至中都，得馆中本及孔复君寺丞本，互相参考，始可句读，今刻之于夔子；好古者，或得旧本，从而增改，是所望云。”则宋宁宗时之本，已同今本，不知王氏何以得见是篇，或即从广韵注中辗转援引欤？永乐大典通字韵中，尚载有风俗通姓氏一篇，首题马总意林字所载，与广韵注多同，而不及广韵注之详，盖马总节本也；然今本意林无此文，当又属缺脱，今采附风俗通之末，存梗概焉。 

○四库全书简明目录卷十三子部杂家类风俗通义十卷附录一卷
　　汉应劭撰。后汉书劭本传作“风俗通”，省文也。原本三十卷，卷为一篇，分子目一百三十四。其姓氏一篇，自宋已佚，然散见永乐大典中，今裒为一篇，附录于末。其书考论典礼类白虎通义，纠正流俗类论衡，不名一体，故列之于杂说。 
周广业意林注
　　风俗通三十一卷，应劭。案劭字仲远，汝南南顿人，太山太守，建安初，拜袁绍军谋校尉，着风俗通义，辨物类名号，时俗嫌疑，当时服其洽闻，或直称为风俗通。隋志云：“三十一卷，录一卷，梁三十卷。”唐志同，隋至宋时亡二十一卷，故宋志止十卷，今存，其篇次前后，与此不同，姑据所有注之。案：陈振孙书录云：“风俗通止存十卷，余略见庾仲容子钞。”今子钞已亡，马氏所录又甚简，所谓存十一于千百也。但是书实引于唐人注疏及类书者甚多，皆可藉以考见；近代着述家亦颇引风俗通，大都因袭他书，不复问本书完阙，似非传信之道。若明刻本直改应氏自序“方以类聚，凡一十卷，谓之风俗通义”，王世贞名文宗亦然，则更厚诬古人矣。 

○钱大昕十驾斋养新录卷十四风俗通义
　　应氏风俗通义，隋书经籍志称“三十一卷，录一卷 ”，马总意林亦云“三十一卷”，而新、旧唐志俱作“ 三十卷”，宋史及晁氏、陈氏书目，皆云“十卷”，则已失其三之二矣。今世所传，惟元大德刊本，前有行都水监李果序，后载宋嘉定十三年丁黼跋，知其书在南宋已难得。又言：“讹舛已甚，得馆中本及孔寺丞本，互相参校，始可句读，今刻之夔子，好古者，或得善本，从而增改，是所望云。”则其讹谬相承，非一日矣。卢学士召弓尝寓书问愆礼篇载“徐孺子负●●涉齎一盘醊 ”，“●●”二字何义。予答云：“此必●字之讹，史记郑当时传：‘其馈遗人不过●器食。’徐广云：‘● ，竹器也。’●与●同，说文：‘●，渌米籔也。’士冠礼：‘爵弁皮弁缁衣冠各一●。’注：‘●，竹器名。’本‘●’字，误分为两字，遂不可识矣。”予又尝采辑应氏逸文一册，学士见而喜之，为刊入群书拾补中，顷岁读马总意林、僧元应一切经音义等书，续有所得，惜学士已逝，不及增入矣。 

○王鸣盛十七史商榷卷三十六风俗通
　　应奉传：“奉子劭，撰风俗通，以辨物类名号，识时俗嫌疑，文虽不典，后世服其洽闻。论曰：“劭撰着篇籍，甄纪异知，虽云小道，亦有可观者焉。”案劭着述今存者，惟风俗通，前明新安吴琯刻仅四卷，予所藏有十卷，元大德丁未，无锡州守刘平父刻，系三衢毛希圣所携本，有太中大夫行都水监李果序，比俗刻多且倍之。然由今考之，此书卷帙甚富，此刻亦非全本，即如李贤注所引，出于此刻外者甚多，则知佚者多矣。劭，汉俗儒也，风俗通，小说家也，蔚宗讥其不典，又云“ 异知小道”，可谓知言。王充传云：“着论衡八十五篇，释物类同异，正时俗嫌疑。”此与风俗通品题略同，尤为妙解。盖两书正是一类，皆摭拾謏闻，郢书燕说也。 

○卢文弨群书拾补风俗通义
　　隋、唐志皆三十一卷，录一卷，至宋始作十卷，盖亡其二十一篇矣。今尚有仅刻四卷者，得十卷，即为足本。余所蓄乃明胡文焕本，脱误甚多，略以程荣本少为补缀，后又得元人刻本相校，殊无大异；乃考百家传记，互相参订，又得多闻强识之友，相助疏剔，始较胜于俗本，然去古久远，断不能尽无遗憾也。至于遗文，尚多散见，嘉定钱詹事，搜辑颇富，又经仁和孙侍御覆审，属为付梓，余因以所校本书先焉，倘有疏舛，更望直友惠以教言，使得改正，是幸。 
　　器案：孙志祖颐谷吟稿自题深柳勘书图：“谢承后史谁曾睹，应劭遗编仅有存；（尝辑风俗通逸文，抱经老人采入群书拾补中。）排纂苦心忘岁月，柳花如絮记春痕。”卢文弨风俗通义逸文识语云：“ 
此十卷外之所遗也。嘉定钱詹事晓征，采集颇富；仁和孙侍御诒谷复因其本重加订补，纵不能尽复旧观，然碎金断璧，终可宝爱，嗜古者所不忍遗也。” 

○桂馥晚学集卷五书风俗通后
　　世传风俗通，残阙太甚，见于太平御览诸书者，今本多失载。余观书中名义，不无疏违，盖少年之作也。裴松之注张昭传云：“汝南主簿应劭议宜为旧君讳，论者皆互有异同，事在风俗通。昭着论驳之：‘周穆王讳满，至定王时有王孙满，其为大夫，是臣协君也。又厉王讳胡，及庄王之子名胡，其比众多；今应劭虽上尊旧君之名，而下无所断齐云云。’”馥案：劭官至太山太守，及与郑康成会袁本初坐上，又在去官之后，风俗通为郡吏时所成，故知为少作。然其书多沿袭说文，是汉人之好许学者。 

○周中孚郑堂读书记卷五十六风俗通义十卷（汉魏丛书本）
　　汉应劭撰。四库全书着录，又有附录一卷，隋志作三十一卷，注云：“录一卷，梁三十卷。”新、旧唐志俱作三十卷，崇文目、读书志、书录解题、通考、宋志，俱作十卷，与今本同，盖亡其二十一矣。是书每卷各为一目，曰皇霸，曰正失，曰愆礼，曰过誉，曰十反，曰音声，曰穷通，曰祀典，曰怪神，曰山泽。每目各有小序，又分子目一百三十九，谓之风俗通义，自序言： “通于流俗之过缪，而事该之于义理也。”后汉书本传称其：“撰风俗通（脱“义”字），以辨物类名号，识时俗嫌疑，文虽不典，后世服其洽闻。”又论之曰：“ 
劭撰着篇籍，甄纪异知，虽云小道，亦有可观者焉。 ”盖仲远汉之俗儒，学无师授，其撰是书，颇近小说，蔚宗讥其“不典”，又云“异知小道”，可谓知言。王充传云：“着论衡八十五篇，释物类同异，正时俗嫌疑。”此与应氏书品题略同，尤为妙解。盖两书正是一类，皆摭拾謏闻，郢书燕说也。案是书原有姓氏一篇，久已散佚，今馆臣从宋重修广韵及永乐大典载意林所引（今意林本无此文），采附于末，惜不得文澜阁本以校补之。又卢抱经群书拾补于是书校勘极精审，又附有逸文一卷，凡类百条，皆十卷外之所遗也，碎金断璧，终可宝爱，以之钞附是书之末，亦属美观。秘书二十一种所收仅四卷，更非足本矣。 

○张澍养素堂文集卷三补风俗通姓氏篇序
　　昔春秋之时，周之史伯，鲁之众仲，郑之子羽、晋之胥臣，楚之观射父，皆善言族姓，炎、黄以来，如指诸掌；而以姓氏着书传后者，周则有左丘明世本之姓氏篇，战国则有荀况之血脉谱，汉则王符潜夫论之氏族志，邓氏官谱，颍川太守聊谋之百姓谱，征君管宁之姓氏歌，斯为最古，而泰山太守应劭风俗通姓氏篇继之，溯厥所祖，推究更改，虽有附会，大致典碻；惜其篇散逸，不为完书。马总意林，原有风俗通姓氏之篇，今亦阙如。予于辑世本之暇，辄搜简寻牍，粹荟成帙，复以穴管，正其疏漏。后见抱经卢氏群书拾补，亦辑此篇，殊多漏略，聊复刊布，贻之同好云。 

○黄廷鉴元大德本风俗通义跋
　　余向知二书有元人大字合刻本，间访藏书家，而鲜有着录者。嗣于道光初元，爱日精庐购得吴门士礼居所藏，祗白虎通刻单本，以为得所未见，而应氏书惜已佚。今夏，子雍明经出示近得二书元刊本，假归亟读一过，班书中十篇旧目，及书中同异处，足订俗本之伪者，卢氏校勘，已着其善。至应氏书，自宋以来无完帙，惟此十卷本仅存，而明代丛刊，讹缪滋甚；其元刻本今得合璧者，真绝无仅有。书中自来脱误者，亦与明无刻甚大异。然如卷一“建共”讹“楚共”（六国条），卷二 “收举”讹“取举”（袁伯服条），卷三“由讯”（“ 
谇”通）讹“犹止”（夏甫条），卷五“起家”讹“ 起姜”（姜肱条），又“相”讹“统”，“州家”讹“ 皇家”（李统条），卷七“出昼”字三见，未作“画” ，（孟轲条。按“画”字是，其从“昼”者，系明人补刊所改也。）卷九“绛天”讹“绛缯”（石贤士神条）之类，得非元刊无由证后来窜易之失。如由犹、青菁、饰饬、京原、哲誓、齐资等字，古书多通假互用，后人不知，辄訾缪误而臆改者，皆可据是本正定之，益信元刊犹存古书真面，弥足宝贵矣。道光辛丑八月寒露后三日，八十拙叟黄廷鉴识。 
　　又据卢氏群书拾补云，“曾见此书元刊本”，然所录李果序文，误作“李晦”，谢居仁序末“大德乙巳阳月中议大夫江南”十二字中脱空十字，“乙巳阳月” 误作“三阳月”，想其书漫漶不全，远逊此本矣。拙叟又识。 

○顾櫰三补辑风俗通义佚文自序
　　风俗通义旧称三十卷，至宋仅存十卷，近汝上王氏、新安汪氏、竹汀钱氏、召弓卢氏，皆有辑本，殿本并有钞缀姓氏一篇附后。予向有补辑佚文一卷，参考群籍，时有改正增益，各着其所出，间与各本不同，与各本同而刊本见存者不录。江宁顾櫰三。 
谭献复堂日记卷五
　　阅风俗通义，仲远原书卅卷，今本十卷，阙佚多矣，不独姓氏一篇也。汉末文体疏拙，亦渐非博士家法。 

○龚自珍最录汉官仪
　　劭着书多，自劭以前，未之有也，皆轶不传，传者风俗通义，小学之旁支，小说之别祖也，予无所取。（中国学报第九期） 

○陆心源仪顾堂集卷二风俗通义篇目考
　　风俗通义，隋书经籍志三十一卷，注云：“录一卷。”唐书艺文志三十卷，与隋志同，盖隋志并录计之，唐志不并录计之也。至宋已无完书，是以崇文总目所载惟十卷。元丰中，苏魏公以官私两本互校，次为十卷，即今所行本也（见苏魏公集卷六十六）。嗣后，郡斋读书志、书录解题、文献通考所载，无过十卷者。但风俗通原本虽佚，而庾仲容子抄、马总意林，宋时尚有全书，所录皆据三十卷本，此见于广韵、御览、通志者，所以多出今本外也。嘉定钱晓征始有逸文之辑，仁和孙诒谷继之，卢弨弓又加考订，刊入群书拾补中，于应氏书逸文，搜罗略备矣。惟原书三十卷，篇各有名，今自十篇之外，书亡而篇名亦亡，虽以钱、孙、卢三君之博洽，仅据太平御览、续汉书五行志，考得论数、灾异两篇名，其他未能详也。愚以苏魏公集校正风俗通义序考之，皇霸、正失、□礼、过誉、十反、声音、祀典、怪神、山泽十篇之外，其余篇名之见于意林者：曰心政，曰古制，曰阴教，曰辨惑，曰析当，曰恕度，曰嘉号，曰秽称，曰恃遇，曰姓氏，曰讳篇，曰释忌，曰辑事，曰服妖，曰丧祭，曰宫室，曰市井，曰数纪，曰新秦，曰狱法，凡二十目，合之今存十篇，适得三十篇，与唐书艺文志合，御览所引论数，当即数纪篇，卢氏据续汉五行志增灾异一目，恐未必然也。叙又引意林所载析当篇云：“泰山太守臣劭再拜上书曰：‘秦皇焚书坑儒，六艺缺亡；高祖受命，四海乂安往于壁柱石室之中，得其遗文，竹朽帛裂，残缺不备，至国家行事，俗间流语，莫能原察；故三代遣輶轩使者，经绝域，采方言，令人君不出户牖而知异俗之语耳。’”凡九十字，为群书拾补所遗，故并录之。 
　　器案：陆谓原书三十卷，非是，说详余所撰校注叙例。又“秽称”、“恃遇”二目，亦误，今仍其旧，曾朴补后汉书艺文志考袭此沿其误，亦非也。 

○蒋国榜补辑风俗通义佚文跋
　　右补辑风俗通义佚文一卷，亦江宁顾秋碧先生着。应氏之书博综先秦古籍，为艺林瑰宝，其零章断句，散见于他书者甚伙，张氏澍有补辑姓氏篇一卷，钱氏大昕辑本，刻入群书拾补中；先生卢牟队文，甄采琐义，其用力可谓勤矣。惟其引史记高祖功臣表索隐注●中姓，案：●字字书所无，说文有●，即主字，与此不合。今以毛氏所刻单本索隐校之，其正文为“清简侯空中同” ，注云：“‘空’亦作‘窒’，窒中姓，见风俗通。” 应氏所引本此。先生“窒”作“●”，殆所见索隐本与今本不同与？既据索隐校改，仍存先生之真于此，以俟大雅正之。乡后学蒋国榜。 

○刘咸炘旧书别录卷四乙二风俗通义（壬戌三月）
　　是书三十一篇，今惟存十，佚篇名见于苏颂集风俗通义序者，凡二十目，曰心政、古制、阴教、辨惑、析当、恕度、嘉号、秽称、恃遇、姓氏、讳、释忘（当作 “忌”）、辑事、服妖、丧祭、宫室、市井、数纪、新秦、狱法。后汉书称其书“辨物类名号，释时俗嫌疑” 。昔之评者，大都视为考证之书，推其博洽，此耳食目论也。古之儒家，不尚繁博，考证杂记，不成家言。况皇霸、声音、山泽诸篇，但有引据，罕下己意；六国一节及穷通一篇，全钞古事，但加总论；怪神一篇，记琐事而少质正；考证如此，亦何贵哉！仲远在当时，盖徒博览而无师法者，故于儒生附会陋说，盲从而不知正，参差异说，又宛转而不敢决，引书多芜冗，造文多晦滞，盖自桓谭、王充以来，俗儒不少，仲远则其着者耳。然古人不苟着书，必有所为。此书以风俗名书，考证辨释，皆主于正俗讹，史通自叙曰：“民者，冥也，率彼里蒙，或讹音鄙句，莫究本源，或守株胶柱，动多拘忌，故风俗通生焉。”此实得其本旨。佚篇文中，尤多举俗说，古今子家，能留意闾巷风俗者，惟此书及鸡肋篇为善，昔人多忽之。然其佳处，犹不止是。吾读愆礼、过誉、十反诸篇，及亡篇名目，乃知劭之宗旨，尤在论正时风，所谓时俗嫌疑，非独名物杂事也。西汉重经学，诸大师以委蛇蕴藉致尊显，士习顽懦，一二清名之士，若王、贡、郑、严以廉洁称，而纪逡、两唐复以伪乱之，竟致王莽之乱，班书合传王、贡诸人，盖已切致意焉。东汉沿其遗习，日益偷薄，和、安以降，权奄执柄，吏多污黩，士愤而标节概，或养高山林，或广结僚友，多为矫行，以盗虚声，舍公事而从私谊，近成党锢之祸，远开流品之风，当世谈匡济者，如王符、崔实、仲长统等，皆持名法之论，欲核实整齐之，而曹操竟用其说，盖由是也。是书愆礼篇序着“忍能矫情直意”，过誉篇序着“讦以为直，隐以为义，枉以为厚，伪以为明 ”，其意固已明矣。其所刺讥，遍及钜公名臣，无所曲挠。然一据典礼，不杂申、商之说，平允纯正，斯为罕见。夫申、商之学，人皆知其悖于德教，而抑私从公，后世多用其说者，何哉？儒行不中，矫激自异以激之也。孟子非陈仲，盖已见之矣。论世而知其言，是书岂独一时得失之林乎？观其论郅恽而及汝南之俗，急疾气决，干上怵忮，以采名誉；论赵仲让而及河内之俗，好大言而少实行；综及土风，所以名书为风俗也。四库提要乃谓为“大致如王充，而叙述简明，胜于充之冗蔓”，是不知充主思测，劭主典证；充止正杂俗，劭兼议行谊，不可同论也。 

○陈汉章风俗通姓氏篇校补叙
　　风俗通有氏姓篇，或作姓氏，依史记称姓某氏例之，作姓氏者近是。元大德刻本风俗通十卷已佚此篇，四库书目提要称：“永乐大典通字韵中，尚载马总意林节本，辑为附录。”然今意林卷四，节录风俗通三十一篇，并无姓氏篇文，疑不能明者，一也；干、嘉间，余姚卢氏刻抱经堂丛书，内有补风俗通佚文者，其一为氏姓篇，以四声为次，或曰是嘉定钱氏所辑，刻入群书拾补中（书目答问），而拾补中案语，明着文弨之名，初无钱大昕一语，疑不能明者，二也；乌程严氏辑全后汉文卷卅九及四十，并是此篇佚文，卷首注云：“今从群书摘出，以四声编次为二卷。”检其文自此注外，与卢辑本无一字异，何其符合至斯耶？疑不能明者，三也；汉章既读卢、严二辑，旁证群书，和二辑尚未完备，将为之补苴罅漏，而武威张氏刻二酉堂丛书，乃亦有姓氏篇二卷，其自序称“抱经卢氏，殊多阙略”。可谓先得我心。继读其书，仍不能免阙略之讥，复有卢、严所已拾补者，张辑本转失之俄空焉（如广氏、阳成氏等），疑不能明者，四也。有此四疑，故校补之为一卷。凡姓氏已详于诸家辑本，止校其异同，不复词费，惟补诸家所未有者，必注明某书某卷，诚恐无征不信尔。壬申岁重九后四日，陈汉章叙。 
　　案：陈氏此文，实为鲁莽灭裂，一无是处。今本意林非原书，故无姓氏篇文，苏颂校风俗通义题序，言之详矣。群书拾补所载之风俗通义逸文，实本之钱大昕，卢氏已于识语中，先后两言之，其“ 垣氏”下即赫然有“大昕案”之文，何言“初无钱大昕一语”也？潜研堂全集即收入风俗通义逸文，尤为出于钱氏之证。至严辑全文，本出攘窃，其风俗通佚文二卷，亦本之钱氏，其次第出处，全然相同，不过稍稍覆检所引之书，于卷第不同者，略加改正，并于钱氏指出“ 此条误重”之处，迳加删削而已。若陈氏不知“伯成胥渠”即“阳成胥渠”之误，乃以阳成氏事系伯成氏下，反讥张辑本之疏，诸如此等，于其不当疑者而疑，当疑者而不疑，驯致疑难重重，困惑而不能自解，得不谓之鲁莽灭裂乎！ 　
 

 
