广陵涛尺牍　　（明）杨嘉祚 撰
 

　　●目录 

　　序 
　　卷之一 
　　卷之二 
　　卷之三 

　　●序 

　　余以小宝余苐举手向海若而一笑耳乃诸子闻广陵涛而不知其状以余当年与波上下必有奇观可香齿牙余聊出蠹余三百牍授之曰广陵之涛在是诸子愕然曰异哉所闻于陆涛也遂编次成帙凡三卷而以是名弁诸首崇祯十四年岁次辛巳七十叟寨云居士杨嘉祚识于无伴坞 

　　●广陵涛尺牍卷之一 

　　寨云居士杨嘉祚着 

　　上年伯邹南皋先生 
　　谢林季翀宗伯 
　　上座师李懋明先生 
　　谢南武部四司 
　　与黄大年 
　　与袁小修 
　　上海道马虞生 
　　与武部乔 
　　与萧如城 
　　荅陈九岩 
　　上海道马 
　　荅乡绅 
　　与陈九岩 
　　与海门令侯晋明 
　　上海道马 
　　与赞画惠承芳 
　　上座师李懋明先生 
　　与通州守周存孺 
　　上游肩生募院 
　　上募院游 
　　上募院游 
　　上按院吴北阳 
　　上募院游 
　　上海道马 
　　上募院游 
　　与泰州守韦 
　　上募院游 
　　与顾所见 
　　荅募院游 
　　上淮抚李玄白 
　　上抚院李 
　　上海道马 
　　上募院游 
　　上募院游 
　　与南河朱云来 
　　荅募院游 
　　与顾所见 
　　上募院游 
　　上漕道岳石锺 
　　与计部陆 
　　上海道马 
　　上募院游 
　　与叶成我 
　　上海道马 
　　与軄方侯晋阳 
　　与泰兴令陈俶间 
　　上抚院李 
　　荅軄方侯 
　　上抚院李 
　　荅泰兴令陈 
　　上募院游 
　　荅光禄何天玉 
　　荅募院游 
　　与永生州游击程相如 
　　寄募院游 
　　与潘景升 
　　上盐院房海客 
　　上募院游 
　　上盐院房 
　　与祝义士 
　　上募院游 
　　与冯宾期 
　　上募院游 
　　上抚院李 
　　上盐院房 
　　与狼山总兵张 
　　上盐院房 
　　上募院游 
　　上盐院房 
　　荅谈中约 
　　上盐院房 
　　上海道郭天谷 
　　上盐院房 
　　荅阮圆海 
　　寄游肩生 
　　上江院赵汇羣 
　　上操院徐玄仗 
　　上抚院李 
　　上按院吴北阳 
　　荅徐长祚 
　　与祁静初 
　　与司理许尚玄 
　　与水部朱云来 
　　上前盐院房 
　　与施见石 
　　荅同年申青门 
　　上海道郭天谷 
　　上抚院李 
　　上海道郭 
　　与海门令侯 
　　上海道郭 
　　与海门令侯 
　　上海道郭 
　　上江院谭 
　　上海道郭 
　　与侍御李缉敬 
　　上海道郭 
　　荅淮海道钱昭自 
　　荅司理许尚玄 

　　○上年伯邹南皋先生 

　　客岁老年伯去国如叶自谓可以速则速矣说者又谓冲皇将大有为天欲平治舍我其谁似乎可以久则久也二说孰是何所折衷谈道淑人素王事业亦自不少苐未知此日吾党小子谁堪入室耳 

　　○谢林季翀宗伯 

　　嘉祚西江竖儿何幸徼先世夙缘荷翁台知遇癸丑京邸欵奉辟咡漫以家集仰丐名世之笔遂蒙金诺钖类纯孝肉及白骨故沟中之断不吝青黄耳缅惟翁台禀列象之玄精钟河岳之粹美故发为文章泱泱乎球钟畅而鸟兽舞宫商鸣而草木动至于抱慷慨激剽之衷吐淋漓悲壮之调令英雄生色壮士冲冠则又无如叙先子之集情真语到传神于阿堵者也夜台有知且矢结草不肖感戢又何以云 

　　○上座师李懋明先生 

　　国步多艰支撑匪易保大定倾前无望于悠悠者非常之原有待非常之人师何辞于仔肩耶窃尝扼腕蕞尔小丑能窘中国之物力又能窘中国之人才兼能窘尽中国之议论夫夷狄乱华自古而有而三窘之辱则千古所未有也在边在庭非祚下吏所敢置喙苐就淮扬言之南北咽喉征兵征饷行赍居送搜括之令如霜催科之牒如雨追呼之急如火人人言乱喜乱思乱直观望而为乱耳有如登莱告急山海不支恐淮扬一片地河决鱼烂所不忍言不肖念此闻鸡起舞枕不敢高者也今计臣筹国一味铲削腹里之元气以灌输一辽而不知腹里之奴酋有甚于辽故敢向师一微言之耳 

　　○谢南武部四司 

　　拜违台颜倏焉改火无路从容陪笑语有时颠倒着衣裳少陵之诗可证也秦淮风月闲者便是主人、弟昔年滥厕夏署蹉过璧阴此日望真人于天际不啻清都綘霄之上矣呰窳如弟一麾邗沟以最冲繁之剧地付之最落穆之散人、处非其据、自辽左失守登莱剥肤淮扬震邻赋车藉马征兵括饷督艘缮械行赍居送飞符如雨严檄如霜兼以召募之使分道四出苐觉民生日蹙民心日摇而襟江带海之区多挺剑关弓之雄为司牧者枕不敢高百方申画百苦殷凑中散之七不堪难为台翁道矣发蒙震聩恃有指南跂予望、之 

　　○与黄大年 

　　黄涪翁云心亲则千里晤对意疏则连屋不相往来弟尝有味其言三十年行脚半天下嘤鸣之求皇皇如饿夫受饭愿得一当千人豪、万人杰兄事师事而为纳履、为结袜又窃咲愿何奢缘何悭也遂目瞪云汉狭小世界如芥子许岂意东海有大年若如人而弟得交臂于同袍、共胎于师门岂不幸哉年兄迈往凌云之气清雄绝世之姿、手可擘太华趾可蹴昆仑者圣明嗣服百辟奋庸、屈指谁氏子为九苞之凤、羽仪振鹭黼藻羣龙年兄勉之矣 

　　○与袁小修 

　　弟发广陵虽于年兄仅隔带水乃爱而不见搔首踟蹰广陵之冲繁昔曾耳熟今乃身尝濒江沿海之区椎埋搏掩者寔繁有徒倘一夫作难而揭竿响应即此辈也需者事之贼弟因欲早收之已移檄州县顿八纮之网分毫糗粮无处措办、而遽作此放胆文亦大不自谅年兄许之乎 

　　○上海道马虞生 

　　近奉宪牌淮扬增添兵马船器援先年备倭之例留马价余盐等银倘幸而得请真地方之福也维扬所属各营水陆之兵就各营条陈缓急情形职漫以管见为之折衷大约不敢过为冗滥徒滋侵渔无益军实兵不练不可以战非真将不可以练兵此日得一人焉便称国宝难矣难矣职私计各营防御额兵仅可画地为守点缀太平云尔卒遇劲敌必不能支万一前茅失利更无后劲可为策应漫意另募义勇另团一营非土著不收非骁腾不收始焉寂无一应职推诚鼓舞渐渐麏至得力举四百斤者百人举三百斤者数百人选年选貌最精最确每日得一二距跃曲踊之夫亦公余之一快也议饷一节人所攒眉职先为借支暂作放胆文以鼓动院道破格用人之檄至于扬营旧额兵一千三百名今议添复三百名而廵河廵盐之兵近田百名确宜撤回本营以实行伍以备操练此本营现兵不烦计饷者何为置之无用之地乎仰烦台裁 

　　○与武部乔 

　　顷闻新命喜极欲狂末繇申贺徒抱耿衷弟领剧郡百冗旁午逐日如衣败絮走?束道回视部曹郎真地行仙矣边事日促登莱告急淮扬剥床安得不议战守昔虑饷饷不给今更苦募兵兵不应而教练且置勿论此战之难也凿池筑城登埤乘垣方略犹可言者独满城无宿春闭门三日不能禁民之内溃、此守之难也、兼此二难、而束手无策则待毙而已矣、弟别转一关棙、以济时势之穷、而后效未可必、且弗敢为台兄道也 

　　○与萧如城 

　　冲皇嗣服师济盈庭阴霾渐消诸君子宜共游荡平之路而■〈牜互〉巇未夷玄黄犹战乎年兄大疏一出光明俊伟人人改观可谓朝阳一鸣鹗音尽革矣以指喻指以马喻马不若非指喻指非马喻马年兄以议论持世不离指与马也何如以搜罗人才为第一义真人品、可以廉顽立懦真经济可以遗大投艰、得一人焉社稷赖之、况顿八纮之网而掩之乎、报主恩、酬夙学、惟是为快较彼战蛮触于蜗角者、功相万也 

　　○荅陈九岩 

　　世事抢攘在在言兵、杀人刀活人剑、年兄大机大用出何策而可弟一泛广陵之涛百冗攒簇恨无八万四千手眼丛缘紏缠末由回避惟有任运二字差堪作护身符耳船甲吴敏杰、向为广洋运官、呈其罪状寄狱、弟比热审、政移文押发原卫、而尊翰适至不谋而合矣、 

　　○上海道马 

　　浙来之兵九十余舳大约不满三千而虗张七千其意不良自?州入闸逗遛数日今泊八里铺观望不前语言甚甘欲怠我防守耳岂有兵至数千不褁粮而趋数千里之程无他变乎职今陈师鞠旅于河滨城内启闭戒严决不开挟赏之端未知如何了局倘渠不得志而去而释憾于宝应肆毒于秦邮忧未歇也职拟以兵尾其后遥制之耳事势如此敢以附闻 

　　○荅乡绅 

　　辽师不振国耻不酒乘车者不能载患而至以漆室嫠杞之忧贻东山高卧之客此曺刿所以鄙肉食也五万之旅三百五十万之金钱一战而尽而策辽者舍增兵增饷外更无变计所谓驾车不行不打牛而打车者耶、 

　　○与陈九岩 

　　弟落穆散人不觉打入葛藤窠里无奈就葛藤里作活计有时被十二时使亦有时使得十二时矣视年兄如东方阿閦佛另是一不动世界、非娑婆众生所能到也、 

　　○与海门令侯晋明 

　　不佞为地方牅户计思聚一旅非土著不收非骁腾不选今渐有应者苦不多耳门下为不佞助一臂于贵治中觅得力挽四百斤以上而又躯干壮伟者若如人少壮行伍之色湏托一晓人多方购求非悬示所可得也随得随遣批送诣郡不必候齐其姓名籍贯年貌疤痣并查核同发乃善也 

　　○上海道马 

　　西川叛兵分而为四一畧遵义一畧夔州一克成都一绝栈道所至破竹埋伏大兵原在内地故一呼响应倘如贼意偏安仅割西蜀若长驱出夔顺流东下则荆楚动摇恐荆楚有应之者吴越江淮之间聛聣而起决不乏人矣今浙兵渐达丹阳闻途次光景不堪言而募台投募之兵结队远来者不下数千人一槩不收各怀悒怏恐一时难于解散政值穷冬饥寒之际万一别有收之而为用则軄漂杵之言可券也事势如此谨以附闻 

　　○与赞画惠承芳 

　　刊沟一挹芝眉而魁垒壮猷已入梦想辽事日蹙在边在廷一无可恃则恃在郡国矣而谁为即墨之田单晋阳之尹铎乎赵江台行部淮扬勃勃欲奋口口惟台下也台下叱驭计不后时矣便布里言不暇寒暄 

　　○上座师李懋明先生 

　　日前旋役捧读手翰已知津门光景拮据惟艰也世事不可料理者政在人情浇薄以一付极热心营私以一付极冷肠赴公激厉不起鼓舞不前文臣皆尔武臣无论矣、读老师百日课已觉腔血过半而犹以关门胜负为虑、事已粘手尽力做去宽着肚皮一切瞻前顾后之意扫荡无余始得轻快耳留都内计届期功司倏易于咄嗟之顷、人心摇动议论嚣腾不肖已有射工含沙以相中者矣未知当事者如何主持平生自负须眉、不知奥援、方蹶之天幸全要领即是便宜若借彼快刀、断我葛藤塞翁滋味尽堪咀嚼耳 

　　○与通州守周存孺 

　　三日前一笺奉谢剧冗草率挂漏未尽贵治募兵为牅户计、极知留心地方如以夷攻夷、咄叱取效、世间、事到极难措手、处亦定有一条活路、但要当人办下一片肯心耳、游院将临、恐未免向海上搜罗勇士、未知借力于地方有司否、来教招兵百名、且勿轻解、不佞亦赤手无饷、漫作放胆文、集成一队、殊可观、俟厝饷有定画、然后相闻也、 

　　○上游肩生募院 

　　窃观天下大势、外患如河决内忧如鱼烂、河决犹有沉璧马以塞瓠子者鱼烂则易牙所不能调也一两月内虑有河决一两年间虑有鱼烂軄既司牧兹土异日恐为即墨之田单今日当为晋阳之尹铎矣故入境半载以来绸缪念切欲作一篇放胆文字以无米之炊缩手也軄生平守道毫无越思、守此一官、如农守畔、至于纾君父之难、酬知已之恩、发肤顶踵、岂敢有爱、刘绥卿倡獗之日、政大兵未去扬之日也、尔时非一斩不足以肃威、今兵已尽去、则捆打亦似可以正法矣、统惟台裁 

　　○上募院游 

　　軄四月间??互任熟思江淮乃四战之国无一可恃锐意创开璧垒精练虎贲以寒草泽聛聣之胆而金钱甚啬院道踌躇送不敢作放胆文左支右吾穷酸措大軄亦自笑之矣昨蒙谕泰州续至之兵精选三千授軄监董其事若有天作之合者敢不竭蹷以效一臂但扬郡居民骤闻三千兵入境必错愕怖祸即见在同官未必不生异议所谓非常之原黎民惧焉鄙意此兵须先定一寄顿之法必不令拥挤市廛业已创一神武营在城西五里已碾平地基兴工葢造木植砖瓦俱具今此三千若果来扬即令合营一处如百工之居肆使市廛之民若不知添设一兵乃妥也 

　　○上募院游 

　　窃闻兵犹火也弗戢将自焚也广陵一块土为募兵委官所蹂躙凡几月矣幸台台严禁诸奸稍戢而余毒未息昨十九日徐参谋票差家丁掳船载兵与委官把总龚承祚之兵争丹相殴承祚遂率兵至徐寓擒伊家丁四名殴之几死徐乃带伤丁诣府面诉日将晡矣职适坐堂开库不暇揖客徐坐客厅以待而龚兵渐集又有委官刘绥乡者领兵三百相助皆露?执戟燎火如昼环拥府门一时地方惊骇观者千人沸声大震而府门几为战场矣軄挺身当门指麾而散似此光景岂节制之师所宜有哉台台方将伸挞伐之威于塞外而干掫乱行忧不在颛臾而在萧墙幸早为计 

　　○上按院吴北阳 

　　軄謭劣无良拮据剧郡兼署两道如蚊负山昨赴淮谒谢抚台适徐道有增兵之请深恐滕县妖贼为东省官兵所逼万一冲突南奔而兵力单薄势不能支不得不发兵一千援之而取调于扬泰二营此抚台面谕谆谆軄不敢不奉命惟谨也但计二营兵各不满千一撤去则壁垒尽空毫无所恃万一东贼南冲彭城告急则扬城风鹤震惊变不旋踵軄念此心如焚矣兹欲急趋通州躬効驰驱而各兵刻期起程分遣将领给发行粮查理械器顾募船舰种种措处毫难疏漏但恐趋命后时局蹐无地尚乞缓假数日竣役当星夜驰赴霜台以了公务仰祈慈鉴 

　　○上募院游 

　　投充千总李应麟者旧名李思恩周桥营兵也先年奉调出关途次脱逃政严拘未获兹乃更名冐膺千总之任异日干掫乱行临阵必误大事决不能效霜台一臂之用矣牧羊者先去败羣軄不敢缄口有闻必告伏惟裁夺大兵渐次启行虽离泰州而过扬郡必逗遛不去宿娼酗酒沿河不靖仰藉霜台特遣一虎头牌专差沿河廵察某将某兵之在扬逐日驰报则人人知儆矣 

　　○上海道马 

　　东贼益炽夏镇已破官兵无一捷音妖氛渐向南来彼已用物弘而取精多决非草草可扑灭者淮扬之间布置徧满线索一动恐未破徐而淮已去未破淮而扬已去矣今论事者以贼至远近为缓急而不知今日瓦解在在皆贼史称陈涉起兵而郡县望风争杀长吏以应涉者此决定之势也雨已淋头必大破常格募兵于扬令威棱震迭远可慑妖贼之心近可镇肘掖之祸若犹牵于文法迟疑一日祸深一日虽善者无如之何矣更闻抚院行牌调狼山东海庙湾三处兵三千赴徐似此折东补西意以狼山等处无贼耶贼从此三处起又调何兵耶台台何以主持之临禀激切 

　　○上募院游 

　　顷奉宪扎惓惓借处饷银救焚拯溺势不容逭一片苦心如十日并照敢不仰体况軄司牧兹土未了公案休戚与共事非局外之事軄亦非局外之人也但自军兴以来江淮之间搜括如扫且岁直王会考成钱粮尽数起解想见邑长追呼敲朴酸鼻痛骨惟恐解不及额岂复有赢余为库中之长物哉軄未履任先以辽事借支扬库者凡再其一借冏寺马价一万五千余两事后冏寺不准开销其一借河院由闸银一万一千余两事后河院不肯批充议借则急如火议还则冷如氷此已事之覆辙也典衣典冠各有攸司軄安敢不用为谨凛伏望宪台远谋之司农近谋之抚台分猷分念自有妙??美胜于出纳之有司万万矣 

　　○与泰州守韦 

　　泰州续收之兵今如何处置想募院当有成画此兵可以保障江淮可以策应登莱若天作之合者门下此时动手先挑选后东伍挑选务提石合式定以三百斤为凖而相法最为要紧择其福相应有衣食而不应凶死者择其朴鲁鸷悍而不似狡诈者择其面黑皮粗而筋骨胜于血肉者面貌且矣而又袒其胸背露其胫踝防其有暗疾者其有白晳瘦嫩者疾病易侵必不耐风霜其有肉厚肥胖者气易喘急必不耐久战其有目闪口捷者临阵逃避易摇军心如此之类力虽合格必不入选也既选定东伍矣即开欵与之誓戒宁过严肃问彼逐欵依得否令其口供能依者留不能依者去勿强也一问不已三问之又令什长覆问之则我之誓戒顷刻已透入三军之耳目心志而无不尽一异日可以行法申威而彼不敢怨不敢噪也此辈远来如飞鸟依人政好操纵便是出门一着好工夫也管见如此尊裁何如 

　　○上募院游 

　　昨叩辞登丹石尤风阻独坐支颐闲思台台遣牌还乡似宜熟计不可轻率广宁鼓音不振经抚之疏大无气色伫望川兵眼穿而川中业已告变所恃策应者惟登莱一路而登莱所倚重者惟台台一人所谓国人望君如望岁焉古称受君命辄忘其家援枹鼓辄忘其身若遽理归棹远近闻者不察以为台台悠悠岁月非救焚拯溺之举动而议论横生京师诸公未免解体恐此后百入告而百不应也管见乃尔倘有当焉宜急追还遣牌毋贻后悔请以鄙言券之异日耳 

　　○与顾所见 

　　时事日蹙措手日难灯下领教诚豪杰破格作用但子午谷之计奇而未稳孔明所为踌??署者也奕者冲关夺角必先自固不然则和本折却矣夫差争长于黄池所图者远而越人袭之于三江所失者近智者可与微言暂尔报命另图促膝 

　　○荅募院游 

　　两捧台翰且悉近事夏镇之挫不可复追其余兵最宜联属鼓舞防其临阵思逃一战而捷不特扫除妖氛而台台自为雪耻吐气藉此一着耳盔甲先于五日前发行民船之费可省庄游击之船已验十五舳蓬锚尚有未备皆以易粟舟师无粮数月矣庄弁愁欲病台台行时无有以处之亦毋怪其督率不前也 

　　○上淮抚李玄白 

　　募台抵扬城料理客兵起行渐有次第计本月终旬必完前局地方去一膺碍可以暂纾台台之忧矣但四方告急在在蠢动东省辽民逐队南来必由扬地皆择财赋之区而托宿焉恐奸细勾引大费绸缪广兵渐入扬境预舣百余船以待其来兼以十万粮艘搜捕一空小民愁苦日蹙一日矣今蒿目时事者但忧兵弱不忧民散軄未敢以为然仰仗宠灵庶呰窳琐吏有恃以无恐耳 

　　○上抚院李 

　　軄捧宪扎询及游募台寄营新兵三千名此兵待战舰毕工随舟而赴登莱者大约在暮春耳軄安插于城西五里之外拊循约束秋毫无犯扬郡居民如无兵然毋廑尊虑但目下另有浙来贾参戎系投闲废弁未奉明旨竟私聚亡命七千名以援辽为辞无安家无月粮所过地方挟赏而去今过爪洲闸渐近扬城恐有叵测地方安危间不容发軄已陈师鞠旅防守于水滨倘几幸无事则宪台之宠灵也谨附以闻 

　　○上海道马 

　　十六日辰时軄揭请旗牌一事字字沥血内有徐未破而淮先去淮未破而扬先去等语乃洞彻奸人之线索一字不虚今按台苐以贼势远近为缓急乃有淮北无事淮南始安之说而撤东补西真可痛也扬营兵二千五百即尽调发毫无救于徐而大有损于扬然彼中盻望眼穿难以坐视未免调去千名若应给行粮軄顷刻可办但多寡之数烦台台酌示之耳班军不宜入京允应议留但此辈无裨缓急不过备数以助声势若軄意竟欲竖旗驰檄声言招兵一万在扬威棱骤震令敌人耳目一耸恫疑虚喝而不敢前此亦起死回生之急着恐非台台所敢主张若盐台则已点头矣当夜三皷急笔上禀 

　　○上募院游 

　　大疏上闻未卜廷议若何人不易知知人不易缁衣之好非所望于世之悠悠者耳川变未定成都围困倘一失守则全蜀势去丸泥封关万夫拱手亦不易了之局也有客自登莱至者言彼处地狭而人稠兵日增辽人亦日集僦屋而居者数钱之价费至数两兵民相蹂势不相容恐有内变愿勋卫三千兵寄提秋毫不犯但衣甲器械始议制造操练工夫尚未下手勋卫意欲留扬而不欲赴登别是一见但迹涉规避恐庙堂未肯听人择便当何以主持之春秋之交广宁又未知何状台台仔肩未卸捧漏巵沃焦釡非缓步委蛇时也急宜叱驭而出以释羣疑二月初旬軄凝眸矣 

　　○上募院游 

　　向承台谕有西征之意但西事已有捷音恐千钧一弩不为鼷鼠发机山海岌岌未免借重入援业有成命率师向长安则愿将麾下三千非维扬有也台台安得不叱驭向维扬进发乎兵饷在扬库止三千金不得不支泰州寄库之银以凑季春之饷再过四月则分文莫措惟望速至向盐台借五万金为各兵安家衣装月粮之费而后可以北行业向盐台先道之矣軄蒙大疏推毂停阁未覆昨赵江台又有疏荐擢江防监军为淮扬设不为登莱也恐亦未必得请时事日蹙为臣子者当如何支撑不暇为一已功名起念耳 

　　○与南河朱云来 

　　时事孔?束匪惟震邻抑且剥肤今东寇虽抵徐而却步返斾丰邑然恐其以虗声缓我也万一掩我所不备何以措手人心狃玩梦者不惺惺者复梦台台安得不戒心于邮乎不肖为扬郡修守设备选将增兵制器缮械一一皆无米之炊此非州卫官之所能办也独有团练保甲不费一饷而得兵三千人诚为简径良法不独三州七邑而天下郡县皆可彷而行者即日下令与各属共举之容另报以就政于高明也 

　　○荅募院游 

　　顷奉宪牌募船载兵先赴登莱軄喜而加额即刻委官沿河遇船摽封奈船户畏避逃窜一空至有沉舟而去者今先获二十舳押发海陵烦委官交收免致私逃容另搜于?仪高邮之间陆续解发但穷民可悯其守候日给食米当另有所以处之若拘定开舟始为给价则羁候五日皆饿殍矣窃以为兵陆续发船陆续遣为两便也 

　　○与顾所见 

　　台翁为地方设防修守真心实意备殚拮据北关之役台翁留心甚为急着不佞前拟万生之事薄其罪而重其罚则了此有余即本生亦自踊跃已而徐思终非律法此中人情刁奸恐日后借此番案别生异议则我辈不能举其辞尔时旁观者安知当局者之苦心哉舍此则正项钱粮未知设处之法容弟淮归再请教也 

　　○上募院游 

　　昨两奉手扎并宪牌所议三千客兵或分或合或东或北未有确示今三月之粮在库仅三千两须得泰州寄库银尽发本府凑给乃可救燃眉台驾巳奉旨率兵入援万无西向之理则三千兵士必待台驾临扬督行而各兵安家月粮计费数万盐台虽已允许亦必待驾至而后肯发则迟延一日便多一日之累窃计台台鸣驺就道不可须臾缓也特遣颛差秪迓并请确示以慰翘??宁否则各兵在扬游移不定渐生疑贰恐奸人播弄其间则接轸之祸烈矣千万慨示并乞钧牌行泰州先出库银解此倒悬 

　　○上漕道岳石锺 

　　客兵在扬向有飞语与兵殊不相干不过一二奸人玩弄上官耳若于此毫厘动念则被羣小觑破而讹言烦兴益不可止故軄以静镇之遂帖然矣募台闻在半途旬日可抵扬昨有差役赍文至郡乃途次所发也愿将军亦以募台至日决行止耳 

　　○与计部陆 

　　莲妖发难夏镇失守台台运奇掌上制胜日中可谓拯横流于方割扑燎原于已焚劳苦功高当有异数之擢不肖窃在邻封风鹤时惊徼宠藉灵非口所宣矣赵都阃之师原为彭城告急而发万不得已事宁当整旅而还各守汛地今留滞徐地而海陵一片空虗閴无人焉万一有他虞则不佞守土罪无可赎用是详请抚台早令班师似不必转饷千里多一番劳费也 

　　○上海道马 

　　自募台抵郡整旅启行以为钱粮凑手则旬日可了而盐台止先发三万五千两尚未及半于是事事废阁袖手坐待尤可虑者三千兵数原甚帖然近日忽议汰去六百人此六百人皆有亲戚远来专倚安家为性命者今一旦失望又未闻解散之法兼恐有被汰之官挹快无聊从中挑激为害滋大则曲在此而不在彼也愿所见称无保结者不得不汰而食粮着伍业已半年突然中变何以服其心乎今登莱有警所传声息甚不堪闻而辽人来扬者挟赀赁居不惜倍价奸民见金何难剖腹以藏珠軄已下徙木之令或可以少去太甚耳伏望台驾早还海陵軄一切禀仰受成有恃以无恐也 

　　○上募院游 

　　大兵已行窃意台台宜速离海陵早发一日便省得一日浮议消得一日隐忧闻四方应募者接踵而至不可止遏台台将收之乎抑麾之也收之则金钱从何出办麾之则远方乌合结队而来挹怏而去恐有奸人乘而鬪其捷则漂杵之祸立见矣扬郡五方游民乐祸者实繁有徒今海陵之兵不散闻有偶语于沙丘者台台倘有胜筭则非軄所能蠡测也 

　　○与叶成我 

　　小役旋赍手教捧读回环不啻饥十日而得太牢也台翁一片肝胆沁人肺肠不谷何以堪之人生无时非苦海无地非畏途大丈夫须令胸中别开一世界人道阴阳之所不能侵彼镜里空花梦里蝴蝶亦可以相视而笑矣本部借重监军盘错乃见利器窃为手额但妖贼声息比来少缓大约从豊县去渡江之师相机而进可也 

　　○上海道马 

　　泰兴奸民私结亡命传闻二千余人于初三日围城乡绅仓皇奔扬告急軄一面探听贼势一面解散贼党一面安帖城内固守待援一面出锐师二千刻期荡剿军机决于呼吸不得不便宜行事矣台台即日整顿后劲以张声援尚容再探情势续报也 

　　○与軄方侯晋阳 

　　弟当年久淹留京久滥厕夏曺又且署方司也其武备单弱一切蛊坏不可整顿之状岂惟稔知之亦蒿目扼掔痛之矣比闻台翁下车诘戎讲武起敝更新窃叹人人若尔天下无不可做之事但好事人苦不肯做又苦于难做如游募院当日请缨募兵淮扬皆以好念要做好事柰武弁中无人不说谎无人不驿骚所委之官又增委官所假之牌又增假牌有司不敢呵市民不敢问一片世界遂成蹂躙现在缧绁者尚若如人也今日事势较先年更为迥异东省妖寇发难淮扬时时风鹤念念窜徙马方骇鼓而惊之可奈何如近日盐台聘宋公子携家丁二百五十人道经濠梁非募兵者比乃顷刻杀无辜一百廿人皆由民心摇动势使然耳至如徐六飞者又游院当日所唾弃之人所称八百义兵者又当年面谩游院之语也弟稔悉其人悉其语矣忽闻自售于贵部恨不能缩地相告也今泰兴一局有惊窜而无杀戮莫非台翁福星所荫庇弟亦均受其赐事甫定弟遂飞骑至该县取六飞及唐世芳杨道直至广陵一则恐该县处不得法有伤部体一则恐三弁一日在城则城内良民一日不帖席城外奸民一日不灰心也弟一提去而无藉之徒顿散危疑之民顿安矣抚操两院皆批详严究解报弟先拟以六飞送部以尊南枢之体暂留唐杨二弁以结两院之案故尊翰未至而六飞先五日启行矣今奉尊扎令渠前来销委弟得此语如释重负并以二弁起解听贵部发落弟以一文回复两院足矣 

　　○与泰兴令陈俶间 

　　自有军兴以来募兵之难与募兵之害与夫奸棍募兵之情状惟不佞独知之熟尝之耳门下计地方利害有应坚执者不妨申其说但御下防奸当有机宜不然反为小人所乘而掣我之肘淬剑者用柔砥击锺者用濡木此济世之手段也昨抚台先有札来询门下治状不佞已知芽孽由此起当力为门下白愿门下勉修厥軄而已无虑其它 

　　○上抚院李 

　　前奉钧牌调扬泰二营兵千名赴援彭城业已给发行月二粮登舟起行矣忽传泰兴初三日有叛贼千余倡乱围城城内居民奔窜大半本县乡绅奔告求援一时风鹤之惊维扬震动续传有奸棍冐称把总名色募兵二百余名入城未知奉何明文已遣飞骑查探而赵千驷所领千兵断不可离扬矣扬郡前次撤兵二千内地空虚已极尽为奸宄所窥不逞之徒处处徧满东省莲贼尚在门庭而维扬伏戎现在萧墙此兵必不可再撤舍同室而急乡邻非计之完也彭城援兵伏望另议处置地方幸甚 

　　○荅軄方侯 

　　昨因泰兴乡绅士庶一时惊窜维扬震动弟当时出示安民外廉得其状因半月前有妖帖遍城约日举事人心已摇摇矣不意徐六发以募兵带领百余人骤至与妖帖之言适相逢也皆以为贼至又邑令公出无人主持民间奔突出城不可止遏丞簿谨闭城门遂争投水关破板而出坠水者众次日讹言稍定城门始开徐六飞带领多人入城住于延佑观而民间之疑犹不解城外投募之人亦未散也弟虑其复生衅端乃遣袁中军唤徐六飞至扬诘以守备札付募兵牌文皆无有也弟亦莫能悬断谨遣人送至贵部听候发落据妖帖所开原有唐时芳杨道成二人姓名自称把总而与徐六飞相依行事一系泰兴白民一系如皋快手一朝以募兵为名自称軄官而投帖拜县令可骇可恨此二犯者羁候本府听抚按发落徐六飞不敢不听上裁坐以逆谋则为冤坐以震惊地方骚动士民之罪虽百喙莫赎矣谨详颠末伏惟鉴照 

　　○上抚院李 

　　本月初五日泰兴三乡绅奔扬告急城门尽闭居民惊窜軄已陈师鞠旅俟之矣已而该县申文相同由奸弁募兵为之祟也多方区画稍稍安静而忧尚未歇敢飞骑驰报軄谬署道篆势危呼吸不得不便宜行事务保万全大约扬郡频年募兵草贼奸宄处处结盟插血流祸未知底止其恶弁请缨召募以逢迎上意者无不虗诳无不骚扰非仰藉威棱一大创之则守土之官危如巢幕之燕矣 

　　○荅泰兴令陈 

　　辽事发难以来作俑募兵者流毒于海内而种祸于维扬尤独深也此风一倡草贼奸宄在在结盟处处处插血岂止莲妖之聚佛会而已不知当事者何所见而必欲募兵于维扬厚其毒而速其祸夫岂人谋之不臧抑似天心之不悔不佞疑之矣初五日三乡绅来扬告急不佞已陈师鞠旅以待变当晚闻城门已开恶弁已入城逃民已复该县申文相同业已详抚院矣初七日午刻续奉来教民间惊疑未定而二弁在禁徐弁未去恐讹言日增奸党伺衅而动反生不测不佞已遣袁中军取此三人赴道面审临时或擒或纵自有机权且为贵治抉剔目前一件壅肿也不轨之徒最易乘人惊疑而鬪其捷须以谈笑镇之耳 

　　○上募院游 

　　募兵之役台台一片血肠贯虹蚀昴岂料时移局换浮言丛射抉瑕剔衅者不遗余力天地间无一可恃独恃一片真精神入水不溺入火不焚忠臣义士天地鬼神所共呵护台台何虑焉捧读大疏奏缴钱粮欵项灿如列眉已无剩说但奉旨覆查召募官兵若干用过钱粮若干葢槩指万二千余之兵肆十万余之饷也地方有司未曾经手敢置喙乎若止查寄练扬营之兵与寄贮扬库之饷则十分之一耳以一槩十未知可以了查覆之局否即就寄扬之官兵论止有三千三十三员名之总数而已其中奇兵正兵所编家丁杂流等项撒数本府不与闻也即就寄库之饷论止有支过肆万五千一百八十五两之总数而已其中奇兵正兵家丁杂流月饷及各官半给薪水等项撒数本府不与闻也今报抚院止可以总数报不可艾萨克数报其不报撒数者非以钱粮粘手为讳第以兵饷逐月增减原取裁于统兵之将有司不得与耳即如愿册开二月分新添家丁二百名此时台台在楚是何人所添本府无添兵之理则亦无认撒数之理矣故不如以总数还之本府艾萨克数还之愿将似免犯驳也且愿册所开者三万四千七百两而本府经手者四万五千一百八十五两浮额一万有奇为愿册之所未载矛盾殊甚似不便据愿册报而第据本府收之总数报以听台台自出撒数以合总也详院由稿抄录奉览览毕当立遣一差开撒数于抚院与本府所报之总数滳水不漏而抚院始可以乘笔矣軄已亲诣淮阳面谒抚院备述台台募兵之苦心与今日发难之根由而抚台口口关切情见秌辞将来奏缴未有不妥当者也张参谋卢学信初守韩庄威棱赫濯岂料临敌一败涂地使妖贼直逼徐境人皆归咎焉今收拾余烬以向天津軄已移书李老师其收否木可知耳 

　　○荅光禄何天玉 

　　募台事弟以身事家事视之何处不勉焉苐其兵船逗遛不前弟宁捐捧数百金而不肯捐朝廷之饷于一掷彼之将与兵是何肝肠弟知之熟矣即募台不能保任而光禄君能之乎倘彼二三负心之弁尚敢拥众淹我治境弟不难以斧斤解此髋髀业有成画于胸中耳 

　　○荅募院游 

　　世事多艰、人人?束手、其有一二出手干事之人动而见尤如台台千磨万难真令局外者灰心眼见一时名贤挂冠邹冯接踵朝事如此边事可知矣不肖守扬如衣败絮入?束丛耗费有用之精神消磨有限之岁月毫无补于殿最令人短气昨鹾台复灶勇三千一疏大有关于地方其以不肖举者非为人择官也而主爵者难之佚我息我造物命我矣东事兵饷查覆详稿前已呈览昨见邸报台台有科臣阅疏未详一疏内称扬州府发过四万五千一百八十五两政与不肖详文银数脗合如愿册所开多寡矛盾不肖不以报院非无见也抚台候代尚迟似不便沉阁以遗后人后人未必同调诚如台台所云不肖多方怂恿之矣葛秉忠久系囹圄今解来候命此夏镇事也而韩庄一局张思任又被参何以了此公案台台似不能嘿嘿矣 

　　○与永生州游击程相如 

　　絷骐骥之足不能望其千里如麾下慷慨壮猷岂堪伏枥当令蹀??爕万里以尽其追风逐电之势不佞所愿拭目以观也闻荣任永生不胜雀跃璧垒从此改色矣募台于麾下有国士之慕何日??互海陵以塞其望承别楮缕缕一片热肠真足贯虹蚀昴不佞欵启实赖指南、谨一一熟筹似俟麾下面商也 

　　○寄募院游 

　　台台冤局始有为不肖危者而内不敢枉寸心外不敢枉寸舌究竟拨雾见日得免胥溺岂非天哉二十六号沙噱向日久泊邗水一年之内胶滞不去三百耆兵屯聚不散地方之忧也不肖即不为台台结局亦宜为地方销衅非藉津运水脚则寸步不前而买米之佐领必不可束兵程有毅之饕餮必不可运米乃择蓝和璞孤人龙二干吏素习兵事素有赤心而家又殷实者予以赞画名色督发前进不肖苦心至此亦既千回肠矣而饷道讶甚移文抚台极言兵之必噪米之必散舟之心破而归咎于不肖者语不可堪程有毅者故意逗遛暗唆各兵要挟加增水脚遂迟滞至今守冻济上船一日未到则米一日可虑而不肖之重负未释院道之督责未休也有毅可恨真堪寸斩此恶乃一赤贫光棍家无宿春事败则窜腹饱则扬台台乃云米有损坏着彼赔还不大远于事情乎台台所用之人无一非负心之人昨闻遣数弁催舟半途需索蓝和璞挟取千金而谬称台台授意真堪骇愕羣小交窘恐二吏一危则七千米亦与之俱危虽醢有毅无补而不肖之大事去矣台台何以筹之 

　　○与潘景升 

　　数月虽未奉教然思君到处有逢迎为之助喜陆贾橐装不问而知也足下功在黄海为千古第一即封为黄山长亦帝之所许也不必买山而隐矣素问刻甚精兼读佳韵俱是案头一种快事 

　　○上盐院房海客 

　　滕贼弃城不守连营野宿軄逆料其必冲突南向今果渡运河离徐州三十里矣募台三千兵守韩庄战没过半火器尽夺战舰尽沈徐道告急而抚台亟欲取扬泰二营兵一千赴援軄坚不肯发备述扬郡地方之单弱与夫凤泗一路之空虗万一贼逼南向不由水而由陆则必不由淮而由泗乘虗直捣广陵万无一幸尚候俞允以收成命軄有守土之责又署兵备海防之篆身非处于局外计必周于万全今兵不成兵备无所备防无所防脱有意外而不坐軄以失守之罪軄亦何忍以秦越视徐以负方命之诛也 

　　○上募院游 

　　饷册久已报道申院此时两院共计会题奈不肖匏系芜城不得谒见于淮泗探其意旨若何禀揭相通言不尽意前为愿勋作缘已极透彻此日到头一着全在台台与崔院密计坚决之如不肖属员分隔惟以公道二字从旁赞襄不敢爱其舌矣兵船三十余舳久泊邗水不肖于此大费心力辽米愿募民船水脚不薄投者如云原不藉此兵船也而民运较兵船百倍稳当将官耆舵不减夷虏不省敢以数千国课轻于一掷乎已决意谢之矣近有一二得力人为不肖平日信用者自愿督押前进今乃以万石付之处水脚一千二百金以资耆舵月粮之费似乎月余可以解缆矣抚按皆新任兼以会题在迩而维扬尚受募兵之累如泰兴之逃兵勾摄未歇徐司务之羣下刼掳无忌沙唬船之久泊耆舵噪聚未散皆易动乡绅之议而流入两院之耳似不便于台台不肖用是凛凛也差旋附布 

　　○上盐院房 

　　政驰报间而抚台调兵令箭继至报贼已围徐矣就近淮兵尚有四千便应先调赴援万一淮急则扬兵可以援淮也今不以淮援徐而以扬援徐舍近取远远者送死而近者偷生非计之得矣贼若得徐附者如云其势益众决定分作两路一由清江取淮一出泗洲取扬而泗州草泽中有巨寇数千久已潜伏决定响应乞台台行文旴■〈日台〉令折去浮桥最为要着业已禀抚台恐以軄言为迂未必立决耳 

　　○与祝义士 

　　足下扪虱而谈东南大计私藏之夹袋矣不佞亦世间有心人个中事无时不往来于胸臆直欲兼包并蓄有海纳百川之想欲觅一二个中人为之领袖为之呼召为之联络如足下敏手热肠真堪办此但任事甚易做事甚难火候未到立见乖忤尼父所为临事而惧也如盐台迎宋义士于中州侯晋翁遣徐六飞于泰兴岂非好念头好着数而尚不免于已事之嗟足下其谓之何昨所议者以肝胆相委足下可以传意而不可以驰檄处女脱兔所争刻昃须累九鼎以自重乃克济耳 

　　○上募院游 

　　辽米之役三委官各买各运以民船载之更有何说不肖谬为台台兵船计而分米六千石借本船以抵津也运米自有委官东兵自有将官何与于本府之吏役而不肖过为小心虑程有毅不终厥事乃择蓝和璞孤人龙共为监督以防疏虞务保万全行至清江闸三千漕艘拥挤不进坐守两月以致迟滞守冻饷道一闻兵船而心战欲坐二吏之罪而并申连坐之法于本府在饷道以督饷为軄无怪其然独计二吏于台台之事则无罪而有功者也不蒙矜怜而赫诈之使分道四出不饱其欲辄造谤以耸饷道仗二吏几无死所不肖几无完肤不亦杀无罪而戮有功乎窃疑台台世间热肠丈夫不肖亦以热肠相报何遽至此得非羣小奉行之不善乎及胡都司至询之而又详阅手翰始释前疑然自此绝意天下事矣 

　　○与冯宾期 

　　足下督艘不知费若干拮据今奴逼山海登莱一航遂以为缓且议罢矣游台檄至委不佞核数以报鄙意各艘已成者无论未成者急宜停工垂成者急宜完工且以销??美金钱为第一义恐将来分毫无所出办互相阁置而独遗台下不了之局也幸速裁教为望 

　　○上募院游 

　　庄以莅舟泊邗沟万无行期舌敝唇焦徒成画饼不得已以不肖俸薪二百五十五金置办蓬锚等项又楚贡之金尽数追完付程有毅为长途费亦可谓无遗策矣而勒限起程之日庄以莅又阴率各耆舵二百余名鼓噪索从前守候之粮而程赞画几无以自完又至府堂噪禀不肖以好言多方开导勉其趁早赴津乞恩台台必有设处徒滞扬城无益而噪兵始顿顂受命台台所用之将求一应变之才而不可得徒使人五内如焚也今虽开行前途尚未可知不肖鞭长不及腹矣柰何□辽米必不可载此辈肝肠殊不测万一疏虞谁任其咎不肖举事非万全不行饷道亦以为然也叶士奇收之囹圄比追欠银尚不及四之一难以促办尚容另报徐司务久住扬城收若干共境流棍劫妇女掳钱帛大扰地方不肖恐为台台累乃以斧斤解此髋髀始逸出境种种变局不敢不附闻也 

　　○上抚院李 

　　軄向闻滕贼弃城不守逆料其必冲突南奔今徐道告急豪宪牌调扬泰营兵一千赴援窃揣台意谓保徐即所以保扬不妨撤扬之备而并力于徐也軄葢有说焉贼攻徐州则淮扬并急而扬之急甚于淮以贼必不由淮而趋扬也由淮趋扬则水路曲折非贼之利况淮有重兵贼亦未敢易视惟从宿迁渡河而趋桃源趋绛县趋泗州天长而寇扬州则数百里坦道无留行矣东贼便于陆不便于水彼何为拾所便而趋所不便乎故曰扬之急甚于淮也若云贼必由徐而淮由淮而扬此皇华之程途岂所论于流刼之寇乎贼以数万方张之势张思任三千劲兵且一战而溃今扬泰千兵几何在徐不足为徐重在扬不足为扬重无益于徐而有损于扬軄不知授命之所矣简明地图一幅呈上台览万一如軄所料凤泗告急若何而为扬计俾軄知所适从也临禀竦仄 

　　○上盐院房 

　　軄以謭才理剧郡加以两道署篆劳苦有性命之忧业已决意解绶去不复顾鸡肋矣政拟乞恩允放而彭城告急抚台调兵令箭至矣淮扬之祸决于跃瞬临难苟免非夫也軄不得不忍而受事彼贼精劲数万久习惯战而刼掳愈厚附从愈繁焦游击夺气前调?仪等营之兵折伤已多恐从此人人惴慓欲募兵而无应者矣今抚台又调扬兵是令扬与徐俱尽也折东补西徒委肉于饥虎耳忽接宪牌移住真州催掣軄此时料敌寝食俱废虽刘穆之复生亦不得不顾此失彼方命之罪冀台台原之盐商口岸皆軄逐名手笔亲派若委之书役无不贿买避江而趋广矣唐仪等四犯解至台台自行伋落此日军而甚急尽堪借资也此时扬属有几处食盐应增增则商人数千金顿刻争输便可为目前军兴之助便民便商便饷舆论皆同统惟台裁 

　　○与狼山总兵张 

　　顷闻大将军磨旗东指当令么么小丑计日授首岂惟淮徐安堵而扬郡寔受赐矣但意名有不可不虑者贼不济河则已济河从舟望清江而趋则淮急济河从陆望鳯泗而趋则扬急然贼便于陆而不便于舟则扬之急寔甚于淮也乃扬属各营调援二千余名矣今若再调几令营垒尽空脱有不虞何以支撑不佞署海防备兵之篆若无兵无备则无可防矣大将军悉力于徐岂遽忘情于海似不得撤海之备以备徐也扬营兵不满千再调则无兵止一中军袁九牧稍习营事再调则无官止额设马七十匹尚有老死未补者再调五十匹则无马三者俱无即谓扬无营焉可也不佞司守土之责不得不自为计已详请命矣愿大将军筹之 

　　○上盐院房 

　　日来传东省妖贼声息猖獗渡河殊切疑虑及捧读宪札为之一畅即以安戢扬民矣此贼处于必死之地鲜不思溃围而南者苐恐淮徐之兵不能遏其冲突则邻国为壑其祸滋烈軄所为未敢高枕也仰仗威灵敢不竭蹷敉宁以慰惓切 

　　○上募院游 

　　不肖半年以来秪为庄以莅战舰不行百方催督舌敝唇焦其父子一味捱延一味套弄船内锚缆蓬板等项一无所有坐消岁月竟成画饼看来台台推心之人无一非负心之人也不肖审夺事势难以株守乃那办俸薪二百五十两制完什物勒限起程犹然观望不前更以威刼之以差押之而后解缆苦矣苦矣初意装运辽米借此舟顺带赴津亦似便事但运米之官非抑兵之官恐沿途不能拘束万一疏虞难以追赔饷道虑之遂寝此念耳叶士奇现在府监追比逋负尚未及半李遇春潜逃京口不肖以计擒之殊费心力此人凶悍而有羽翼难以起解昨熊操台亦有牌行府兹当解院另遣官兵押发藉其威灵以保长途非府差所能任也兴化逃兵前奉钧牌差许弁提拘此弁借此差住兴化以骚扰为生意县令苦之昨拘到二十名不佞先令起解恐长途有失县令拨九差押送差费数十金皆县令自办而本官领批捱延数月不行将来二十人恐有他虞令人发指徐司务从南来领无赖棍徒寄住扬城犹作昔时募兵行径擅出朱票拘拏良民而凶棍乘之刼掳妇女抢夺财帛可骇可愕不肖缉获五犯刑之市曹以快通国之愤种种意外不得不附闻于台台当共扼腕也 

　　○上盐院房 

　　昨捧宪扎访查掣盐蠹役葢自二呈盐开掣之始索诈已甚商人大噪当时访得渠魁乃厅役王日期唐仪万口共沸毫不可掩而孙应旸等又盐所之恊从者也所得不下数千金而此二犯者共追千金殊不为过台台若以軄言为信竟拏竟追竟责竟拟乃伏厥辜若批发问官则未免有投鼠之忌而羣奸有狡兔之窝矣 

　　○荅谈中约 

　　齐鲁妖氛蔓延淮扬遂觉剥肤不得不整旅以固吾圉而措饷无秉投用沓至不敢滥收者势也张应旸之远来已留其名于夹袋若欲脱颕而出稍俟异日昨李津抚过广陵请缨者如林十未收一每相见未尝不叹用人之难颇为慎重及台命至而已发矣柰何 

　　○上盐院房 

　　徐州官兵与东贼相拒于河朔二日有马夫到扬亲从徐来目击者也徐兵寡弱万一不能支撑则淮扬急贼不从水而从陆则扬尤急扬兵先已撤去二千今又调去一千各营几空軄署海防兵备之篆今兵不成兵傋无可傋防无可防矣此身既不能跳于局外则计不得不出于万全所虑者金钱不凑手不虑无奇人无奇计也鼓舞人心整顿器具非数米而炊者所能办前任海道马曾详请运司余盐银一万二千三百两蒙台台批允因离任遂缴还此时燃眉倘蒙照前详仍以助一时军需之乏軄尚有所展布但蒙允许心胆便壮或贼即授首仍全封以还司库可也台台倘有纤毫冐破之疑则万万不敢请矣统祈宪裁 

　　○上海道郭天谷 

　　广陵五塘鱼税先后两奉宪扎发下二弁呈词行查所不敢遽报者为此五塘一关漕运一关郡脉旧有堤闸以司蓄泄岁久颓圮奸民作祟?分侵占水不蓄而地脉日坏阖郡诸生历请兴复旧制清出私佃筑堤建闸奉盐台助费数百金采石鸠工尚未竣役其塘内鱼利该县该学议为每岁修塘之费似不便付之一二庸弁之手以开侵占之端恐阖郡士民未必允服也軄创造新营日费无措如五塘在几席襟带之间苟可借之以为助未有不熟筹之耳 

　　○上盐院房 

　　灶勇一疏部咨已到郡矣举行何日调剂何人冷肠者未免沉阁热心者未免骚动主爵者用台台之计而不用台台之人佚我息我我无闷焉而台台一片牅户至计薪突急着毕竟委诸草莾为可痛耳不肖尺寸之阶万不敢重污齿牙恐皮相者不察漫以腐鼠相吓也 

　　○荅阮圆海 

　　每读大疏岩岩经国之文耿耿济世之略辄为抚掌时危势迫朝不及夕世尽悠悠如酣于酒如沉于梦热肠男子不愿与之胥溺出何策而可也榆关大局未结东省小丑复炽苐恐蠢动响应徧地漂杵江淮岌岌渐不忍言弟生不逢辰官不逢地以牧养之司而为枕干寝戈之计岂得已哉台驾何时式临邗沟负弩以竢日日以几 

　　○寄游肩生 

　　自台驾离津望紫气于天末追攀无路回首畴昔、历试诸艰一段光景不觉痛定思痛也、谬膺粤西之移业已乞休一脱苦海御冷风而不及矣岂复问宦海之沧弃哉津饷之用沙唬无非为台台了局、岂料受累不浅、世事之难措手如此良可叹也李遇春之得罪业已收禁候命久无发落其罪名未正爰书而长系囹圄亦大不便、家徒四壁安所得千金之赃而追之耶此辈之颠踬大约与张孟诸君共一刼数今台台之局已结槩为此辈解刼消灾可也近有一妖僧入狱结狱囚为内变赖遇春发觉销此隐祸其功不小以功赎罪通国之口翕然矣惟台台命之 

　　○上江院赵汇羣 

　　承命题疏具草毛遂自荐寔难下笔窃念时事已蹙朝不及夕尽天下之物力尽四方之师旅不堪一战而溃则京师何恃不恐京师震则天下震天下震则淮扬其首震者也淮扬乃南北咽喉四战之国而又财赋殷实必争之地滨江沿海之区皆挺剑关弓之雄自辽城沦失以来人人伺衅而动私结亡命五合六聚不可方物此辈善用之则为精劲之虎贲而弃掷之则为鸷悍之草贼有如一夫作难偏袒大呼腹里溃决又不止如西蜀一隅之残破而已属者谬蒙募台特疏题请监军于登莱亦似以軄堪效一割之用者而軄以为登莱之缓图不如淮扬之急着且扬郡蒸庶拊循已熟抟心揖志咸切孺慕人心即为干城制挺可挞利兵管见如此惟霜台主持非軄所敢措辞者也 

　　○上操院徐玄仗 

　　比阅邸报盥捧大疏猥蒙衮褒特冠列郡沟中之断文以青黄扪心循省踰涯溢分愧欲泚汗感欲糜骨比者留都内计风波如山卫弁作祟含沙射影匪恃台台片言主持何望瓦全衔结矢报似不能待之来生矣若夫台台以名世之望任天下之重世道所共倚赖鬼神所共呵护虽有意外之浮言不掩无伤之日月固宜帝心眷注益隆天语慰留愈温又不肖所为狂喜而起舞加额而喷饭者也 

　　○上抚院李 

　　軄前奉台台调取赵千驷领兵一千名援徐政在踌躇间而狼山总兵调兵之檄迭至各营调遣官兵战马随意拣选取用一时官兵茫然失措在总戎奉委援徐胸中苐知有徐而軄叨滥守扬胸中苐知有扬今尽撤扬之备以援徐万一天长一路有警江海一带有事而不坐軄以失守之罪軄便可以高枕否则各营官兵仍留防守总戎之檄允宜收回望立赐主持而毋使人心摇摇地方幸甚 

　　○上按院吴北阳 

　　軄昨伏谒台墀面禀本府织造段疋报完一年起行在途苐苦少铺垫一万两以致寸步不前致部檄如雨又恐年复一年颜色易坏此軄之所大恐也凤阳等府州天启二三年四司料银应补本府织造之用而今那为只逊之用事势至此无可柰何但查凤阳一府除二三等年外以前尚有支剩四十七八及天启元年料银九千余两即此一欵已足供铺垫之用矣此额内恊济本府钱粮又非远年拖欠者比而执悋不发何说也至于各府州共欠段价至四万有余又无论矣昨蒙台台议及疏理道裁革钱粮止于四千五百两缺少大半将何凑补伏乞慨然遣一专牌命一专差径至凤阳守催前项钱粮如数给发庶可少济燃眉如軄平等衙门止凭一纸文移如水泼石不得不大声疾呼乞灵于霜台力赐主张无非急国家之急非私事也 

　　○荅徐长祚 

　　维扬乃嚣争陵乱之地恃有三尺以震詟之耳去岁贾祥提七千饿师入弟治境弟画地为守无一敢登岸者今以数十伙棍横行闾里缚良民掳妇女刼财帛簇队而去将置有司于何地哉朝廷设官分土分民虽缇骑奉旨入扬郡郡守代拏钦犯起解缇骑不擅拏也扬郡逋犯越江止移关于京口太守拘解守不擅拘也前岁足下募兵于扬行票拘船户不关有司遂致刘绥卿龚十三之变几于项血溅地今日更非募兵之日足下又是侨寓之客未尝奉诏来扬也而可缚扬之民乎据各犯供词于足下及令婿大有干碍恐有闻之抚按两台颇为募院累此时行勘政急诅口丛射议论未定募院于足下恩施破格足下得不恤其纬而爱其鼎乎弟与足下乡谊不浅所有忠告苐求趣驾启行早出扬境庶几不受诸棍之葛藤弟止歼一二倡首蟊贼以谢地方以逭鳏旷如是而已 

　　○与祁静初 

　　台驾比指尚冀班荆而槎星沓然踟蹰搔首客岁彭城告急广陵剥肤房盐台一时抚髀而以专城借重鹘翼抟风宁复抢榆逆料疏寝不行而呰窳如祚亦获附臭味厕名启事虚声无实效昔人所谓不尔不成京师也一咲 

　　○与司理许尚玄 

　　天下有不可揣之人情有不可解之物理者去任之于河厅是也于公之被参一出操院一出河院同时露章可谓公是非矣于乃揭弟与南河朱部于长安谓操台之疏弟中之河院之疏朱中之也夫一人而两院之参不谋而合两中之人亦不谋而合此其人为何如人哉乃无端横噬、为下水拖人之计诵其言毫无足为弟重轻、可以一笑解但弟叨忝师帅一郡各院每逢举劾责备郡守取盈于数严檄如雨弟亦安能为僚属之扞蔽而僚属一挂弹文遂揭郡守似此撒泼冠裳化为夷虏矣各院台宁坐视而不为之主持耶弟俸踰二年悬车之期亦已不远惟是台翁新发于硎院道耳目尤为倚重使人尽如于动则反噬长此安穷台翁亦岂有完肤也哉近日赵总宪申饬举劾之条有道府保结之议奉旨俞允其责成道府者如此其重而不严反噬之禁道府不受也台台幸以弟言力请按台严饬则令肃而法行所关于纪纲不小矣 

　　○与水部朱云来 

　　于倅之事不咎已而尤人亦俗士常态毫无伤于日月即呰窳如祚仰庇樾荫亦有所恃以无恐也揭辞抄录上览其伎俩止此矣闸犯一案台台下车新政厘奸剔蠹风裁如震雷划地心事如杲日丽天铁案如山无容平反乃院道慎重属府覆审何所赞一词抄招缴详顷刻可办苐因诸孝廉喋喋求解诸子衿怏怏乞怜不肖无能宽之而姑缓之者令其久而心自折论自定也今理前牍而服天诛者已若如人乃知台台之刑真天刑也即日爰书当就先请裁而后敢详耳因于倅事而并及之 

　　○上前盐院房 

　　丈夫知已原无望于世之悠悠者矧不肖天下之冷人也台台嘘之而不热者也客冬王文水軄方过维扬晤间述台台口不忘扬守且言扬守才春间敝同门胡念麓道长书来述台台口不忘扬守又具言扬守品若然则台台逢人说项信乎为缁衣之好亦似乎为嗜痂之僻矣扬事多艰台台所目击也忽忽三年淹矣虽奉軄无状而一片血诚不惜嫠纬而忧宗周明知其不谐世局亦欲少留一分古道于茅靡波流之季世而轮囷离奇匠石过之而不愿则亦宜全天年于丘壑而无夭斧斤为矣兹于报政之日即为致政之请鸟倦思还计不再决台台许之乎 

　　○与施见石 

　　敝座师节钺天津较之榆关之危急登莱之噪嚣似为差胜若宗社之灵奴骑不即长驱俾津门得修备于雨未淋头时幸甚苐恐榆关失守则京师震而津门之策应最急淮徐变而津门之灌输遂断加以登莱兵民蹂躙而津门之腹背受牵于此能四应四顾而力不窘乃为完计敝座师必筹之熟矣今游募台三千锐师尽以付津可谓雪里送炭广陵乃嚣乱之地太守非勘乱之官数米而炊擢发而栉措大穷相捉襟见肘岂能展布四体蓄养甲士一年之内调剂兵民心力俱竭今欲卸担而去以避能者之路则所简精锐意欲尽致李师麾下不独十五人而已 

　　○荅同年申青门 

　　邗沟之望长干隔带水耳而满眼旌旗遂成别样世界视手兄如在清都綘霄也广宁失守烽火渐彻干泉蠢动渐入腹里在边在廷束手无策四顾中原谁为后劲渔阳鼙鼓动地来岂得二十四郡尽无颜平原耶弟虑之矣承谕苏氏子清白之后可念已书诸绅剧冗裁复不尽覼缕 

　　○上海道郭天谷 

　　窃照先年广宁失守腹里地方在在震动而淮扬为陵京保障漕运咽侯又加以财赋隩区奸雄聛聣节奉院道计先绸缪未雨撤来题增淮南各营新兵共三千八百二十四员名马一百零五匹若逆料有东省之妖祸者已而贼逼徐州势拟剥床良民思窜奸民思乱而淮南新旧营兵半以守土半以援徐贼不敢一苇渡河者实赖援兵之力尤赖增兵之早也今地方??互定减兵就饷揆时度势不得不然苐以三千八百余名遽减至一千四百若以一千四百余名而复分布为十三营之用则落落星稀壁垒无色徒岁縻万七千金钱而毫无济于缓急夫兵分之则力单聚之则势壮如先年贾祥拥五千无粮之师所过蹂躙独至扬城无敢登岸实恃神武营兵镇之耳今将各营零星所增之兵如?仪三江周桥大河掘港廖角尽数汰去狼山水陆两营旧兵原额不少故陆兵尽减水兵尚留百名泰营为本道标营应留兵一百零十名独忠义一营虽未题请实前道加意创设亲选六百名而赵千驷统之此一名不可少者神武营实本府苦心创设亲选七百二十名而袁九牧统之今减去一百二十名止留六百名与忠义之兵额相当夫泰与扬两地重镇两营特留卒然有警即以此两营专为游兵调发之用俾各营碁布各守讯地屹然不动而本道之威棱殊觉震迭草泽之奸宄鲜不消弥管见乃尔非所敢擅也 

　　○上抚院李 

　　顷奉钧牌催督沙船此是何等事势何等光景岂待宪谕如霜而不肖早已心急如火矣先月遣役分道而驰于通州海门守催完事柰所属地方沙船望风而逃非州县奉行之不力也葢??虎年为天津运务维扬一郡派去沙船二百余舳皮尽见骨兹三州县印官皆一时之选万非缓事者奈心穷力竭俱赴本府而攒眉至于如皋竟以造船为请则情状可想矣兹仍令各属多方设处克期竣事但霜台威令无远弗届似不可不慱谋以防不虞此軄之隐忧也伏惟上裁 

　　○上海道郭 

　　本府奉軄无状至于京边钱粮日夜氷兢惟恐后期天启二年完至九分五厘矣忽接邸报户部查参各省直钱粮分数开称扬州府天启二年止完五分軄不胜骇愕及检查案卷有本年漕折银一万两未曾解京先年调兵援徐奉抚台宪牌动支咨部开销者也夫东省妖贼十万逼压徐州止隔一河相持五日藉令淮扬坐视不救将孤徐不守妖贼长驱南突大江以比蹂躙未知何状而东省安得收荡平之功乎幸赖抚台驰檄各营调发应援呼吸安危不能瞬息待者遂议动漕折一面兴师一面咨部迫于事势之无可奈何也今贼党尽歼东省奏绩淮扬固不言功而谁使妖贼数万不得渡河谁使徐州孤城不至失守以朝廷金钱守朝廷疆土乃至不得开销贻累参罚有司安得点金之术乎伏乞力赐主持速为咨部必祈得请而后已若拘格套转行议补万无可议徒延步月而已軄一官不足惜如地方何惟祈早为裁决 

　　○与海门令侯 

　　畲山大憝言之则似真确索之则甚渺茫实在何境何岛何地所属水程几千几百里何人亲到可为引导陈都阃数千里来决定胸中具有指南乃不至飘泊龙伯之国耳比者比台疏言畲山可虞未有居官守土置之度外者已奉院道行文查确甚急计门下已捧檄矣官舟应发否门下自为酌裁海风不测去来无定非不肖所敢主议但涂大司马一片壮猷又不得不设处导之出疆也如何 

　　○上海道郭 

　　初十日奉宪札区处募兵启行皆募台未到之局也今已十一日辰时抵扬坐院一切调度已有担荷者軄已无容置喙矣发兵分作四队先后登舟所借给于盐台者甚奢亦甚急恐盐台迟疑亟望台台一怂恿之耳人人忧客兵而軄所虑者不在兵而在民财赋之区奸棍之薮弦上之矢待时而发加以辽阳逃民百千成羣异言异服络绎入境苐恐募兵虽去忧未歇耳颛差驰禀无任竦息 

　　○与海门令侯 

　　承选发勇士四人具荷留神力虽未及格而壮干伟貌军容之表也招兵甚难蓄养之无赀教习之苶法统领之无人皆危道也闻贵治已集一旅秉将安出高才当有以教我 

　　○上海道郭 

　　近奉院札减兵就饷扬郡兵足饷足无所用其增减苐不过为徐州增兵计而割淮补徐割扬补淮耳扬之不幸亦至此乎先年莲妖逼徐淮南震邻良民思窜奸民思乱扬之兵半以援徐半以守土势甚岌岌及与贼相距于河贼不能一苇航者实赖援兵之力多尤赖增兵之计早也今旋增旋减时移局变无可柰何但以三千七百兵减至一千四百名尚欲分为十三营之用落落晨星于营垒何补而万七千之金钱如委诸壑此职之所隐痛也故议尽撤各营零星之兵专以忠义神武两营为扬郡游兵调发之用则其力专其势厚本道之威棱颇觉震迭草泽之奸宄亦稍怯慑乎扬营原疏题增兵千名即神武营所增七百是也未尝另增一兵特因城西空虚另建一营耳费尽若干苦心不知者返疑神武营之兵为庞嚽軄不得其解矣所有管见敢缕陈以备台裁 

　　○上江院谭 

　　顷捧宪札以高邮州下询此官才干甚优守亦无疵但赋性刻厉遇下稍欠和平凡事一手把握属官多怏怏是其所短者仅此然未尝敛怨于百姓也么么贾弁少年轻狂偶尔争道遽相诟谇似有羣小鼓弄以泄私忿据律应遣应改卫而此弁系魏宾吾长科之肺戚为之调停令渠请荆于本州岛乞从宽政以此迟疑尚未正法则州守允宜曲全以扶植纲纪不然则体统倒置凌夷之渐各卫蠭起效尤州守重足立而三尺扫地矣軄所惜者在名分不在本官所虑者在将来不在目前也 

　　○上海道郭 

　　高邮知州为卫弁所辱起于争道遂尔猖獗州牧临长一方军民皆其所辖岂容屑越乃尔嚣凌诟谇长此安穷有司官评自有尸之者非武弁所操但当就事断之则卫弁之不逊宜痛加裁抑为体统惜非为州官惜也伏惟台裁早赐处分俾州官安心供軄以慰士民之望 

　　○与侍御李缉敬 

　　台翁峩豸乘騘挳高冈之好音以主持国是翊赞庙谟名世事业匪异人任矣边事日蹙渐及内地川黔已见告而淮扬以征发调募蹂躏驿骚殊不堪言将来有聛聣蠢动者弟直为此廪廪也异日乱天下者即此募兵括饷两事病人不死于病而死于医翁台肯出一言以弹此痤否 

　　○上海道郭 

　　顷奉剖札催解班军钱粮有画一之期限又有画一之参罚题请命下法在必行矣但本府春秋两班京操军月粮额派宁国池州太平松江广德等府州县恊济每年拖欠至七万余两虽行文守催秦越相视舌弊唇焦呌呼不应积欠至今一库悬罄年复一年如病入膏肓不可医疗皆由于执掌不明参罚不分以致各府欠而又欠本府借而又借势穷理极不得已条议详请抚台每年班军扬州府点选择解赴京如工操愆期参罚本府其月粮恊济银两松太等府州径自差官解部支给倘钱粮迟误参罚该府庶几该府永无拖欠之弊本府永无那借之害已蒙院允如议申饬但未咨部徒成画饼窃意瑟败必改弦车败必易辙仰祈台台毅然主持立赐移咨枢部申明参罚一面移咨江南抚按兵道催督各府州每年恊济银两径解本部势急燃眉万难迟缓用是翘首呼吁仰冀台裁 

　　○荅淮海道钱昭自 

　　泗水途次仓卒遇台驾不敢伏谒道左遂有不及尽吐者买米一事去年创行稍费料理今循行故事可以刻期报完祗因台台专委江防軄不便越俎而委官之参差报大户之筑舍遂已费若干时日而地方之惊扰又无论矣领银之无期买米之无期募船之无期又无论矣兹本厅又随江台廵通州往返千里軄即以符牒行催亦缓不及事昨奉台示禁止大户又奉台翰属以运务不得不便宜行事停止大户选委运官领银买米定价募船先期料堙以待江防之归无烦台念但买米或五万或十万乞一确示以便奉行又天津藤牌现有二百面政与发来百金价值相当便可立刻起解但附何舟以往若头运米船不嫌迟否统祈裁示 

　　○荅司理许尚玄 

　　饷道尊越在数千里外忽发喟然之叹台翁知其故乎道尊向日节次委来指挥千户张慎周文邦杨世盛等赴扬催米此辈借此美差以为可以取资不意弟约束甚严毫不能逞志于委官与船户计无所出只有腾飞语一法而已道遵既中其言我辈难以口舌争只有担任船到津头一法而已道尊所虑者弟岂有遗虑但此时水涨闸塞漕船亦难推挽民船亦虞击撞不独兵船也天实为之非人谋之不减台翁以此复道尊可乎此何等时何等事而添一佐贰管押何益轻重弟熟计之矣 

　　广陵涛尺牍卷之一 

　　●广陵涛尺牍卷之二 

　　寨云居士杨嘉祚着 

　　上饷道钱昭自 
　　与属令 
　　上饷道钱昭自 
　　与同年宋鹿游 
　　上饷道钱 
　　谢盐院周柱明 
　　与泰州守周 
　　上饷道钱 
　　与属令 
　　与泰州周守 
　　与宋鹿游 
　　与狼山总戎张 
　　与欧嶰谷 
　　与叶成我 
　　与欧嶰谷 
　　与方孟旋 
　　与黄大年 
　　与欧景伯 
　　与何敬宇 
　　与欧景伯 
　　上邹南皋先生 
　　与子愚 
　　上座师李懋明先生 
　　上座师李懋明先生 
　　与欧景伯 
　　与岳石帆 
　　与同年胡念麓 
　　荅岳石帆 
　　与同门魏瑶海 
　　候江院赵汇羣 
　　与田康虞 
　　荅江院赵汇羣 
　　与同门铨部赵石书 
　　与司理许尚玄 
　　上淮扬按院崔呈秀 
　　荅同年倪武双 
　　上海道郭天谷 
　　与司理许尚玄 
　　与杨邃初年兄 
　　与司理许尚玄 
　　与欧景伯 
　　上按院刘贞白 
　　谢杭郡李 
　　荅欧阳晔 
　　与高邮州守毛 
　　荅翁二守仁寰 
　　与云眠叔 
　　上座师李懋明先生 
　　上萧玄圃 
　　与同年潘玉函 
　　寄叶成我 
　　与郭陵舄 
　　荅同年陈九岩 
　　上盐院樊锺阳 
　　与朱云来 
　　荅何环应年兄 
　　荅杨邃初年兄 
　　与子学愚 
　　与陈望洲 
　　与萧生 
　　与萧似我 
　　与同年吴叔度 
　　荅刘见沙 
　　荅友人 
　　荅乡绅 
　　与同年马瑶草 
　　与如皋令李 
　　与宿州守 
　　荅同年王平之 
　　与刘玉受 
　　与姚孟常 
　　与属令 
　　寄杨景垣 
　　与坐营刘光远 
　　与恤部陈 
　　上座师李懋明先生 
　　与子愚 
　　与郭圣仆 
　　与欧景伯 
　　与郭四谦 
　　与杨景垣 
　　与文水二子 
　　与黄黄石 
　　荅同年丁莲侣 
　　与给谏魏宾吾 
　　荅乡绅 
　　荅方孟旋 
　　荅司理胡鸿柱 
　　荅同年孙见行 
　　荅刘弘宇 
　　荅乡绅 
　　与属令 
　　荅疏理袁 
　　与丘毛伯 
　　与泰州守韦 
　　与泗州守 
　　与十属令 
　　与泰州乡绅 
　　与宋比玉 
　　与高学慱 
　　荅河部朱 
　　荅乡绅 
　　荅二守翁仁寰 
　　与同门蒋菉淇 
　　荅乡绅 
　　荅张无始 
　　荅滁州守谢 
　　与何蜚鸣 
　　与谢韶石年兄 
　　与祠部王 
　　与泰州守韦 
　　荅同年谢 
　　荅泰州守韦 
　　荅仪真令施 
　　荅学院孙六吉 
　　荅学院孙六吉 
　　荅光禄范 

　　○上饷道钱昭自 

　　饷米五万十日前银已出库委官已领寄贮五州县令五令长督之买米之舟已分发三十余只以应三委官之装运则累月筑舍而未定者軄以数日办矣米价又经台台与高邮州守面订已无烦于斟酌买米之官即运米又无烦另差此时惟有一催米法耳而軄已严檄各令长三日一报或不至于久延也藤牌二百面解发至淮听台台转运赴津与百金之价政相当軄又另造以补武库矣 

　　○与属令 

　　考成课额贵州欠甚屡催寂然前此吏书为政旧任护庇羣奸作祟将来败坏不可整理如泰州乃其明鉴也有司以戒比吏书为惜体面不念将来为吏书受参罚所伤体面不既多乎门下新政当有大过人者兹票差所提诸奸幸逐名印膞刻期起解彼知无所逃遁而夺魄??乕魂庶不误乃公耳 

　　○上饷道钱昭自 

　　顷奉宪牌宪札谆谆为兵船装粮一事而及于委官作弊胥役作奸所廑台虑者至矣先是台台节差催运指挥张慎又差千户周文邦杨世盛等陆续赴扬此辈一到地方借公济私查船查米勒委官锁船户殊不安静本府约束甚严志不得逞计无所施惟有飞语以中委官危词以撼台听而已夫兵船非载粮之船兵官非督粮之官骄兵则难束蠹耗则难赔此不待智者知之軄宁有遗??美而自贻伊感乎此船泊扬不得去者几及一年驾船者乃耆舵水手非兵也守候一年而忽得水脚以济其穷感恩不浅非骄也督米者饶舒二委官非兵官也督兵者选委蓝和璞孙人龙皆軄之治民而授以赞画名色其忠诚可以急公其干才可以束兵其殷厚可以赔粮也船系新造未至折损而装粮七分不至重压无虞胥溺也水脚止给其半较民船减去千余金于官帑又不无少补也船已衔尾过淮而洪水奔腾闸口涨塞数千漕艘栉比鳞次推挽不前天实为之非人谋之不减也敢布下悃以慰台怀 

　　○与同年宋鹿游 

　　先年齐鲁妖祸震邻淮扬调兵应援彭城相距一河岌岌之势有不堪言尔时奉前院札动用漕折银两咨部万不得已今户部不准开销须藉新院力为主张计不再决倘筑舍迁延恐漕折催解势急如火地方有司何辞以谢漕台乎淮扬事同一体幸年台立刻定议赐教颙望如渴 

　　○上饷道钱 

　　軄于首春奉札催买三年辽米本年钱粮尽数解京毫无籴本将何措办深惧迟误边饷遣差请命不胜颙望以前运船守冻尚未到津本府催督之使不绝于道委官买米运米各有责任二吏原系庞嚽不过一兵船而添委耳至津起米民船当问官兵船当问吏若以委官之失并归二吏以民船之失并归兵舩似非法之平也伏惟照察 

　　○谢盐院周柱明 

　　嘉祚西江竖儒南淮琐吏滥典剧郡奉軄无状自分陨越罔逃幽黜何幸备员宇下曲垂栽培宽其斧钺之诛加以华衮之褒且破格推挽首冠列郡是育造之恩合属所同而特达之感卑軄所独矣匏系芜城末繇躬谢遥瞻紫气惟有摇魂 

　　○与泰州守周 

　　贵州之库弊钱粮之侵那九邑无与比可按藉而稽也此时不加意振刷若辈徒流绞斩不足惜亦岂官守者之福哉近接邸报淮安凤阳徐州各郡州守俱以钱粮紏察住俸非不佞故以危言相撼也最可异者贵州段绢银两先年据报文差里长王香佑起解两月不至遣差催督又改差里长孙评凌计起解有文有批而银不至又经三月诘问解户实未领银不知承行吏书是何主意不佞牌提而贵州仍解孙评凌计赴府听审竟不一问钱粮之出库与否也报文出吏书之手竟似以不佞为戏兹愿得吏书一鞫之差到幸即发毋以空文见覆若辈倚为藏身之薮矣惟门下图之 

　　○上饷道钱 

　　軄淮南琐吏諐尤山积侧身以待斧钺局高天而踏厚地矣去岁运米后期始因大户买米之议筑舍两月而不就者江防厅司之軄不与也继因漕船闸口之阻拥挤而不得前漕台主之軄不与也独以兵船运米以二吏押兵则出于軄之专擅但漕船前进者尚冻阻三千舳况兵船后进者不得不冻不得不守人人皆为軄危而軄以亚夫坚卧镇之葢米一日未至津一日难以口舌争待解冻起米而吏不逃兵不噪船不破米不损然后一腔心事始见谅于台台耳今半途生事者民也非兵也漂淌者民船也非兵船也失守者委官也非吏也二吏受窘极矣惟祈台台宽其文法俾得展布四体以襄乃公事幸甚 

　　○与属令 

　　迩来钱粮参罚屡见邸报居官者重足而立非复性时局面矣吏书作奸并其性命不顾岂暇为官虑后祸不得不出霹雳手以御此辈若稍存一惜体面之心便为此辈窥伺贻累不小谅高明不尔也解役责惩遣发听门下究拟来札娓娓何嫌何疑 

　　○与泰州周守 

　　扬郡钱粮九邑清楚独受泰州一处之累遂为全璧之瑕吏书作奸肆无忌惮玩弄门下于股掌之上而门下似不寓目不佞舌敝唇焦而门下似不经意屡提吏书一名不解移文互护羣奸藉门下为藏身之薮而衙门事日坏门下声望日损是以如圭如璧之身而捐之以为吏书地良可惜也门下于不佞有夙谊念念相关于此不用情恶乎用其情耶向曾托何敬宇丈微露其意于左右未审达否此时按盐两院吹求急如火不佞以门下列在荐揭之前苟可为门下维持者不敢忧其力但愿努力发来验文门下试阅之未有不发上指者立刻印膞各役正身解究勿令顾替望之望之 

　　○与宋鹿游 

　　奉别芝颜倏踰月矣彼此鞅掌不获从容一陪语笑真饥惄也贵属桃源蒋令敝同年同门也才品俱优弟所素习无柰诖误于长州致有今调又二年矣桃源斗邑冲疲难堪此君不胜执热思濯焉兹闻以地方灾伤留任免觐非其所愿特恳台台曲垂体恤汀泞促鳞油然洋圉少舒目前则大造之恩此君感且不朽万祈斡旋幸恕琐渎 

　　○与狼山总戎张 

　　旬月不奉教企想饥惄鲸波暂息伏戎可虞运奇掌上制胜目中当有妙筭开我欵启颙望颙望畲山鸟合寔繁有徒当事诸公疑信参半敢言而不敢问也养痈者不小恡 【 音吝鄙也】 而大溃耶兹涂大司马特委陈都阃破浪渡海直抵璧垒以觇虗实壮猷伟畧过人远矣今先诣戏下决策大将军当有以壮其行色而一苇之航似不免仰仗威灵耳 

　　○与欧嶰谷 

　　顷内计幽黜风波如山弟幸瓦全恃有年翁手握魁柄左提右挈如中流一壶藉以济岸矣船政钱粮一疏胪列代庖弟厕名焉年台不能为诸君私又岂能为弟一人私且既有听大计处分一语尊意明有所属弟谅之矣故弟不出一揭不展一辨知年翁之为弟计必周也马船六百余号无日不修无日不差等则之参差头绪之纷错参酌数年为融通原非代庖数月者所能兠底故诸司皆许差假独船政分司不许也曾经题准以钱粮须一手出纳令向脉贯串奈不遵明旨纷纷请假回籍而以别司代庖屡月一换虽欲不传舍其官亦且柰何赵青阳假去而陈九岩代之陈九岩假去而弟代之陈九岩先巳不知赵青阳之头绪弟又不知陈九岩之头绪代弟者又相继数人谁能兠底台台设身处地亦可原矣率布里言殊愧切怛谅恕琐渎临楮依依 

　　○与叶成我 

　　彼伊人者五日前致书于弟言甚甘美不料其藏剑于蜜也弟不足惜如诸君之福德百灵所呵岂不能胜一罗剎鬼而飘堕于黑风耶徐玄老知弟颇深荐弟独隆未有见弟胥溺而不为手援若独见摇惑于含沙则是弟之定命花落果熟四时之序非人咎也 

　　○与欧嶰谷 

　　与昔滥竽夏署阅四载而一麾出守抚臆扪心遂已过分踰涯矣虽行能靡所短长而步步履氷罔敢轶绳四年在部遍视司官无不告占者独弟不给假而反为给假者署事署武选又署船政署武库又署軄方乃至五印累累皆是非之丛也任劳而让逸任毁而让誉天下岂有痴人焉如弟者哉今计典在迩人人重足人人善为计独弟疏逖外臣莫知弥缝之策抉瑕剔衅恐无完肤所几幸者公道可恃知巳可恃若两不足恃则弟一任黑风飘堕罗剎而已偶闻年翁近以查盘船政钱粮自四十五年至四十七年止颇费参驳弟于四十六年间仅署事数月耳各船修差如牛毛茧丝其中出纳缩额溢额原通融于数年听即真者之自为融通而五日京兆不任也若年翁以计日计月分任其咎而置弟于参驳之列则伯仁虽死不怨杀者谅年翁之于弟无他也幸明示弟使弟得早自裁而不至进退两无所据幸甚 

　　○与方孟旋 

　　比捧瑶翰并悉大年年兄语读未卒业已知有队我于渊者矣弟立心操行上不愧皇天下不愧夷齐惟知缘督以为经尔矣不知奥援为何如人自一麾出守窃见国势抢攘潢池鼎沸遂有竭力以劳万民之意七尺可捐八口不问也今谁氏之子出彼快刀断我葛藤件我息我我无闷焉夏署诸公人人自为计弟疏逖外臣安受其烬同谱同舟为弟热肠者独年兄耳局中光景幸详教之 

　　○与黄大年 

　　比接方孟旋年兄手翰且悉年兄娓娓之语读未卒业已知有队我于渊者、年兄扶颠持危意在言表真足愧世上悠悠者矣宦海风波陆地三峡平原九折无回避处无安排处有数存焉弟出守以来窃见国家多难潢池鼎沸有竭力劳万民之意所忧在宗周而不在嫠纬也若弟安身立命处指天指地横行七步原不与赵孟共世界又安能向赵孟而摇尾也耶年兄义侠填臆上薄秋旼虽欲加我于膝而不能出我于渊也则有抱知已之感而巳矣 

　　○与欧景伯 

　　顷接手书知有队我于渊者但不知谁之子敝同年方孟旋黄大年驰书相闻亦微见其意矣弟若真恋官岂不会媚奥但官自有命奥本无权子舆以贵人贱人之权归赵孟弟素不许也请看国势抢攘潢池鼎沸生当此时视息尚存腰领无恙便是分外何官之恋也弟守邵以来各院以治兵特荐者凡四疏弟切疑此一腔血道酒何地乃造物欲佚我息我而借彼快刀断我葛藤塞翁滋味大堪咀嚼弟岂但不愠无闷而已耶世情周旋弟所不废但不靠人作官自不能与媚奥人同一殷勤如伊人遽以泠热为恩??丸是狗??矢女凡?不食其余矣弟又岂肯向狗??矢女凡?而乞怜也耶 

　　○与何敬宇 

　　向承谆语具悉尊况不啻涸辙之望西江通家世谊敢不分念但此地为南北咽侯密迩金陵曳裾之客云屯雾集舌如铦锋稍开请托之隙此德彼怨为累不小弟一槩谢绝端本澄源以杜浮议即舍下弟侄千里来见不与一面自履任以来于今二载无长可录独有不侮鳏寡不畏强御一念与民剖心析肝洞然相照一切词讼惟明惟允誓指皦日乡绅竿牍绝无至者葢迂僻之性不恋圭组不媚权贵但求无获戾于细民即旦夕挂冠亦无所撼一片肝膈扬民知之不可不与老父母知也兹台驾远顾展转徘徊策无所出民间狱讼万难破例以狥此中奸棍撞太岁者如鬼如蜮不可方物切勿被其尝试定遭愚弄更望约束僮仆出入谨慎敢布里言伏乞鉴照 

　　○与欧景伯 

　　家兄文水??互署几日而奄忽数千里茕茕八口扶衬北向归蘘无半文而京城四壁皆已鹊巢鸠居可谓天下之奇穷种种累弟岂但麦舟之费而已亲翁渡江远吊更损厚奠存没衔结有待来生弟守郡九???一篑了此残局掉臂而去向岁军兴时时为牅户计非郡守乃元帅也、今岁除簿书外无所事事行云流水案无滞牍几于花落讼庭闲如昔人所云者人但见弟之行蕳而不见弟之劳心也故弟内署绝无闲时来札清旷二字不敢当耳 

　　○上邹南皋先生 

　　不肖守拙芜城竿牍不入长安并老年伯起居亦复缺然为罪大矣天之方蹶中原有扳荡之渐所赖补天浴日之手扶折柱缺维之运俾么么琐吏得安一日之位便受一日之赐岂敢以鸡肋功名妄徼非分耶自妖莲冯陵逼近淮扬风鹤之惊卧不帖席一年之内各院特荐四疏部科皆寝亦足见祚不媚要人之效矣荐者为朝廷用人寝者为朝廷守法各成其是祚无与焉但五年未归先人未厝莼鲈之思不能待秋风也因遣官赍册入都门肃候鸿禧并布里言 

　　○与子愚 

　　闻汝试高等余亦抓髯但秀才应制得失无常汝当敛尽浮气抑去泰色否则门庭雁行中便生渣滓余无论矣南中内计风波稽天余幸免辱蕳书即从此掉臂入山更复何憾各院特荐凡四而部司皆寝之不媚要人其效如此余官况如氷傲骨如铁守而勿失恐非三年淹不迁余亦不待三年淹也 

　　○上座师李懋明先生 

　　不肖么么一官而老师笃念如许何福消受世局非抢攘不迁抢攘而跻九列祚不愿也少年具有傲骨后加以学问于是剆去傲骨而又添一副泠肠皆非谐世之道直木不可为轮曲木不可为桷匠石不顾亦无闷焉苐求不夭于斧斤而巳三月?期已满报满即乞休葢先人先母尚未即窆方寸巳乱虽九???之井弃之弗惜明知循资序迁谅亦不远诚恐投之于滇黔蜀断我归路反有淋头之悔不如早为之所也崔直指之访犯皆扬城殷实专为攫金而访本府五役索去千四百金祚所目击者其它可知一时扬城如沸千家失所当是前两人杀刼未满又遭此一番荼毒良可痛也此小人也不足挂齿惟以亚夫坚卧之法镇之而已其中曲折百不尽一因师询及故不觉微露其槩耳 

　　○上座师李懋明先生 

　　大行君便道邗水获捧手翰殊慰饥惄鼎望日崇言路诸公推毂不绝口纲纪要枢借重无疑况津抚势所必裁舍此重寄何所置老师耶新太宰正色立朝当有一番新政扫除宿霾更得老师居要岳峙山立昏黑世界再见清朗社稷之福岂云门墙之幸也广陵郡守格套岁有通问于长安前任皆然至不肖而遂绝葢因前有抚院三疏特荐皆列郡所无恐不谅者以不肖为跃冶官未必得而失踽凉之品打筭折本故一字不入要津土处下不争高故安而不危也今?期将满在来年之三月二十四少一日亦不望速化即循资序迁亦不妄觊闽浙善地但冀免于滇黔蜀三省以便拂衣毋蒙规避之诮已矣、如此打筭尚恐造物未许则又恃老师之回天也 

　　○与欧景伯 

　　昨承注存感戢无已计典脱于崄巇孰无长风万里之想而弟莼鲈之念转促此时惟有一二经手前件待收拾干净而去鸿飞冥冥弋人不得而慕矣法书名画駴心夺目为弟多访几种此弟林下之生涯也兄切勿费价但为弟评价以俟弟自售若高抬如吴江村则不必过而问焉呵呵 

　　○与岳石帆 

　　嘉祚淮南琐吏行能无取兼以轮囷离奇素无根抵于左右而明公以青眼收之如磁拾芥如珀吸铁无情有情不可解也葢繇明公以命世之奇杰抱匡世之热肠张弥天网以罗天下士而牛马??臾勃曾不嫌为药笼之羞此仲宣所以揖蔡席而然明所以升郑阶也官不问淹速地不问边腹率土王臣敢以投荒为嫌乎忧不在嫠纬而在宗周平治天下天意未卜卜之人事焉可也台翰殷殷其道我也似子不肖虽乘滕王风而不返而于明公国士之遇一步一回头耳 

　　○与同年胡念麓 

　　敝差旋荅翰教所谓知我者鲍子也袁安卧雪不宜干人梁鸿炊釡不肯因热此弟生平之微尚也房海翁之评弟如秦越人隔垣而视五脏矣年兄亦遂以为然而以真风骨见许藉令弟立跻九列而年台未必借此一言于齿牙所得孰多哉弟八年不归双亲未厝无志叱驭有愿回车石书兄犹以弟为择地择官乎三月之末?期已及报政之日即致政一脱??绦笼岂复问宦海之沧桑哉去国之臣浮云易起有年台为之善后弟何虑焉年台爱弟之深曾着力于弟所不知之处舍亲欧豫乔曾微言之而弟之衔戢亦在口不能言之境也 

　　○荅岳石帆 

　　跽踊翰教其道我也似子长者之言温于布帛而芬于??洍兰也台台情笃君父慨深友朋而以知其不可而为以绍孔氏之家风大豪杰应有此大愿力彼遗物离人而游于独者自了汉耳萌此一念负君负友已自摈于阙里之堂矣、苐恐鷃之枪榆鹘之负风分量有限不可得而强焉则又当量力举鼎、以免于折胁是或一道也台台高坐元龙百尺楼不可一世方将投会稽之饵欲出六鳌于海上何至摝及鱼鰕而以不肖祚为可教祚是以有知已之感报知已不殊于报君父倘天未欲平治而台台有舍我其谁之意蒿目共济时艰者而不得其人祚请异日执芟以备驰驱惟台台命之此时苶所用祚祚且去陶元亮所谓我醉欲眠耳敢布里言恕其狂悖 

　　○与同门魏瑶海 

　　弟一麾广陵片楮未入长安生平踽凉不敢妄冀非分恐冐跃冶之讥与流俗抢嚷者同科是以久不敢溷姓名于左右匪自外也广陵冲剧苦同牛马频年兵食驿骚心血尽枯八年未归双亲未厝抚时惊心一夜头白兹已及?即以报政之日为致政之请一反初服刬迹埋声于长林豊草而不悔也去国之臣无有奢望所望年台名世大业如日方升弟虽跧伏嵁岩有余贲焉握手何日临楮哽塞 

　　○候江院赵汇羣 

　　嗣捧瑶函谆切笃挚不肖呰窳无良生平守拙靡所扳援而一片急难让夷御灾捍思之肺肠扪心独知不求闻达乃台台破格推毂出于意料所不及嗣有房盐台一疏又有李制台一疏无非推广台台之意皆特荐也而部覆皆寝之不肖守拙之效其不爽也如此今?期将及一篑未收犹恐后艰倘徼福假灵了此残局则拂衣高谢以俟河清不再计而决矣自齐鲁之妖歼黔蜀之围解榆关之警息从前一段震竦愓励之意人人放下小喜大忧不肖有漆室之感焉台台其谓之何 

　　○与田康虞 

　　读足下平山梦真堪陨涕惟不佞与足下俱梦中人痛痒关切非他人所知也世人谁不在梦中但有祥梦有妖梦无如足下此梦转祥为妖在跃瞬间为可痛耳足下志大而才疏径情自用不受忠告不佞知其必败柰沉酣梦中呌呼不醒爱莫能助续接寄柬知有向津门之意鄙见即欲劝止为剧冗报迟及遣使至秣陵问动履而足下已去矣敝座师李抚院无不佞一书为之根抵恐不相收且足下失路于扬而欲得志于津不佞荐书何以措辞李院乃天下有心人非孟浪滥用者比也虽然如此不得不作一函为足下求一出身之路关切至情不佞自不容已目下专差押募院兵船抵津便有足下在荐牍中矣 

　　○荅江院赵汇羣 

　　不肖窃观古人遇合于杵臼之间如磁吸针如珀拾芥无情有情不可解也台台之于不肖可谓拾腐芥而吸曲针矣葢不肖天下之踽凉人也绝不知有援上一窍、袁安卧雪不欲干人伯鸾炊釡不肯因热乃不肖生平之膏肓也以此而蒙台台国士之知亦以此而逢世局按剑之盻三年守扬如一苇航海出入齐汨免堕罗剎幸矣敢择地择官哉、丈夫知已原不多遇遇一台台遂可以尽空世上之悠悠者一片热肠宁忍自弃但以人卜天似非平治之天下亦非展错之世界不如善刀而藏焉粤西备兵左江即先人旧任而不肖旧游也先人绥交之烈载在盟府兹获绍遗绪而绳前武夙缘所值宁以荒徼为欺但羊昙追忆谢太傅不忍重过西州门况不肖风木之感乎彼处土司猺獞交趾夷情阅历颇熟即黔地亦不肖所习也以粤援黔似为非策道远而险其师易疲有兵无饷其师必馁黔用粤师而欲兼用粤饷庸可继乎此粤师所以委顿不前也不肖拟为局外人因台台之言并及之耳 

　　○与同门铨部赵石书 

　　弟一麾广陵片楮未入长安向岁蒙三院特疏一荐监军一荐疏理一荐防江自揣俸未及期恐冐跃冶之讥与流俗抢嚷者同科是以久不敢溷姓名于左右钱老师深惜弟之淹滞去岁冬初附一函奉讯迄今隔岁而弟始达记室则弟之踽凉可槩见矣广陵冲剧苦同牛马频年兵食驿骚心血尽枯八年未归双亲未厝抚时惊心一夜头白历数前任守广陵者俱未满先迁而弟及?矣兹不择地不择官但得一虚衔脱身南归则长林豊草毕世而不悔也弟所取于世者薄而所望于年兄者不奢幸示指南使弟不能为叱驭之臣犹得为回车之子可乎 

　　○与司理许尚玄 

　　营官之不恊势难久处不佞已备悉于海道而改调之说道尊甚以为然此时减兵就饷尚未定议而廖角二百名相沿已近十年一旦尽空其垒恐地方有事而归咎于主议者不得不慎重熟计而行耳 

　　○上淮扬按院崔呈秀 

　　昨奉台札闻所未闻骇汗欲流自从宪牌访拏五犯軄未尝为体面动念者体面乃鄙夫俗见君子所不道也共工伯鲧尧不能诛而舜诛之臣子可行于君父况廵方持斧而行之于属吏乎体面二字出于霜台之意则为包荒出于卑軄之口则为私庇五犯者非軄之私人也軄不庇也故軄屡谒霜台由通而泰而扬并无词组为五犯求宽即海道与司理軄无词组转请求宽也可质而问也但访犯多出风闻风闻多出虚声故从来诸台访单必发问官逐欵研审招解发落所谓见可杀焉然后杀之未有闻可杀焉而遂杀之也飞语胡为乎来哉厥后霜台以五犯发府軄力请转发司理未蒙允许不得已据欵研鞫殊无影响深入既不能末减又不可軄乃张示四衢大索五犯之恶迹冀得一实赃实证重拟以肃宪纪弥月而民间噤无一言者始敢招拟报命軄终不敢自以为信案故前详请发司理覆审又恐司理有同僚之嫌故并请发别府风力刑厅会审此軄始终不惜体面之来历也若台台飞语来历更不可晓此旁出之变局恐有旁出之神奸伏莾而作崇者虽无伤于日月而照临中天之下魍魉昼舞霜台之体面不甚于軄之体面乎引绳批根直穷到底霜台自有搜奸神符非軄所敢蠡测也 

　　○荅同年倪武双 

　　按台廵方令严而意苛彼即有陵下之心弟亦不萌援上之想也柱史察吏郡守牧民卿用卿法我用我法各修其軄以还朝廷云尔年兄为桑梓谋兴利除弊不妨尽言若为弟谋毋烦齿颊恐弟之眉须堕落而按台且巾帼我矣知已之前敢布里言亦以为谢 

　　○上海道郭天谷 

　　軄奉宪牌拘提访犯蓝和璞此犯运米赴天津已经牒刑厅转详未审曾否达于宪台軄请得而申言之先是募台游驻扬郡费金钱四万两造战舰二百余舳陆续渡海遗下三十余舳未毕工而募台被人言先赴津矣钱粮缺少驾船耆兵共计三百名口粮既绝寸步不进湾泊扬城屯聚骚扰軄甚患之募台盻望眼穿托軄为之计而軄无能为计也适有辽饷之役委官买米募船装军例有水脚银两軄乘此机会即以兵船运米藉其水脚资耆兵之行粮一举而三利焉但运米犹易束兵最难恐途次有变则数万金之米立尽而募院之将官系最无赖之市棍也軄大患之而蓝和璞者以役满吏挺身效劳愿押兵前进保任长途无事軄知其能取其甘结假以赞画名色详道详院于八月终旬开行至清江闸数千漕艘壅挤不得越前迟??正月余兵粮已尽几欲鼓噪本犯自买米百石接济口粮而去即此一事而軄之心血欲栝本犯之性命亦危矣兹奉宪牌扫除衙蠹五犯既已就缚一犯又何所逃但辽饷重大尚未交邱津仓半涂而废此犯韲醢不足惜而本府溺軄之罪遂不可赎葢以兵船运米以吏束兵皆軄破格之作用无非为地方消隐祸为朝廷惜钱粮为募台了前局而嫠纬所不恤也至于此犯以才招忌以傲取憎被此虚声台台风闻以为穷奇捣杌之流异日缚而讯之法案所诈何赃所害何人一一推敲台台始辴然而笑耳夫軄创一神武营其兵即题允之额兵也饷即题允之额饷也操练已经二年万耳万目所共听睹而充耳之乡绅尚疑軄为私招之乌合为加派之钱粮扪空捉影信口掉舌天下尚有真是非乎 

　　○与司理许尚玄 

　　直指设役六名薛汝清蓝四王成能干而急公可称本府之劳人也人所共见共闻原自不讳遂尔招忌生谤胡文台之诚悫收敛钱光裕之愚懦木讷并招忌之端亦不可得若陈八向在衙门少有需索曾送江院戒饬今退役一年矣本院有欵单不妨逐疑提被害之人明正其罪如无欵必欲搜索以报则反为匿名奸人作生涯以此涤蠹反滋蠹矣近审各犯供出台翁荣任时即有一匿名帖粘在贵署门首乃为争库吏而发者而一帖之内六名俱在则其根始于此而报访之来历全盘托出台翁不可不一廉之也蓝和璞解辽饷米押兵百名赴天津米损则赔兵哗则罪此身家性命所关渠无分毫之利而肯为地方销此一大壅肿即此一节何以酬之台翁乃世间大力量丈夫此鼠辈生杀一手主持而无恶不锄无枉不申弟何敢嚽焉 

　　○与杨邃初年兄 

　　妖僧之事当时擒获当时审供可骇可愕不得不飞报各台以防不测然而不敢招详以奸党未获且恐妖口转换耳昨提此妖覆审竟日屏左右从容细询之其情状愈详愈确较向初供一二名讳异同兵马数目参差则云初获时慌张错报耳周鼎别有其人开化镇者乃和应龙也兽聚鸟散之辈难于摸索若南都宜兴者皆有巨室大家得一人焉而羣奸皆在掌握中矣妖僧初供之词即欲驰报年兄而漕道尊称已奉闻弟遂不嚽兹将覆审口词抄录上览时事如此人情大可见皆由国家闲暇盘乐怠傲所致而张言于镇静夫以镇静酿之又欲以镇静销之、药方不效而又不思转方恐祸至之无目矣弟守扬及?昨报政即请致政去国之臣不复言天下事少陵诗云社稷堪流涕安危在运筹惟年兄仔肩之耳 

　　○与司理许尚玄 

　　承教及神武营兵事此兵非四方乌合之兵即烎郡土著有父母兄弟妻子丘墓庐舍乡邻保结之民也但食粮则名为兵不食粮则名为民耳岂食粮则为乱不食粮则不乱乎按台谓不散则相聚而为乱不可解也向岁抚院疏请增兵维扬十三营共增兵三千七百余名扬营乃十三营之一原为重地议增千名弟以扬营在城市不便屯聚又兼积玩难振不如别创神武营于西郊十里之外以御天长一路之空虚而其兵即扬营新增之兵额也特分营耳岂十二营增兵则不乱扬营增兵则乱合营则不乱分营则乱乎不可解也本营题请增千名弟募至六百名而止莲妖告急院道驰檄如雨勒限补满千兵之额弟矫命不敢奉行泰营题请增四百名海道驻札泰州犹恐单弱别创一忠义营又募六百名以实之合前则千名矣此题额之外也岂增于题额之外者不觅而损于题额之内者反乱乎不可解也夫增兵如服药满口皆苦苐医疾耳岂饔飱之菽粟哉病至而不药病已而犹药皆不通之论也今院道皆新任不及暏向岁地方告急之光景不及暏旧院道增兵之苦心止据目前无病则应去药去之诚是也而去之之议似有未尽善者夫淮扬增兵于有事之日尚欲汰于无事之日今徐州安堵久矣何为反增兵于无事之日而不以计维扬者计徐乎维扬之兵乃土著之民也土著之民不令守土反令其弃尔室家而守徐可能令出惟行乎维扬兵额饷额久已画一不烦再计而徐州有兵无饷计无所出今有饷之兵尚议去而无饷之兵反议增乎神武营土著之兵增六百名于本土而虑其为乱淮扬之客兵迁徙于徐而屯至五千反不虑其为乱乎维扬有饷之兵增于有事之日已题准而犹欲议汰徐州无饷之兵增于无事之日虽已题而独不可以利害回天听乎、种种皆弟寡昧之见所未了了聊因台翁之言漫及之倘有可备按台之采者即以弟言为蒭荛可也 

　　○与欧景伯 

　　柳下三黜子文三已圣贤不免而弟免乎弟生平操履久在士大夫之口耳而一时投杼者乃出羣小之单辞力不敌也故斋戒沭浴之身不受蒙于不洁耳五浊恶世不堪着目世不弃君平平亦当弃世大心凡夫说得行得亲翁试以此言券之耳所惠刘松年墨妙长松千尺之下渔船夷犹令人神往无处可着乌纱知兄命我也 

　　○上按院刘贞白 

　　軄奉命候代往例所无不可一远近疑者不知为奉上命而以軄为濡滞不可二府署敝朽有覆压之患非两月修理不能完工軄今占住新官一到何处寄顿不可三此就地方言也至于軄之双亲未葬山向利于本年过此则待五年矣軄前考满即以葬亲请告并未托病乃实情也今岁已踰半年余日无几株守于此寝不成寐种种苦情仰乞慈鉴立赐批允署事然后敢详抚台以及各台庶无留难耳 

　　○谢杭郡李 

　　武陵士民以先人祠祀为请先人去任几四十载念不及此熟意畏垒之祝犹在口碑虽士民公心未冺厚道弥笃然非仰藉鼎力主持于上则此千百世之俎豆谁能假借于四十年之陈人乎、至辱鸿章言言华衮真令黄垆枯朽宛有生色夜台有知宁冺衔结而不肖陨首糜骨不足酬明德矣 

　　○荅欧阳晔 

　　不佞报政业已请告归志如矢此时收拾残局浩然长往无暇与地方打葛藤承教者不敢留之心目间也足下高才掇取大物何虑小敌但未同而言不惟无益且觉嗫咡不佞一官任其浮沉拓落自谋如此谋人亦然足下谅之 

　　○与高邮州守毛 

　　天启元二年钱粮不解而又值不佞计日报满之时竟不能提吏书一问将来流弊无所??互止此前任悠忽之过门下新任殊无伤于体面而来札有优容之意恐诸奸复有以窥吾辈之浅深也改差再提谅之谅之 

　　○荅翁二守仁寰 

　　弟、知命之学生平得力甚深触处坦荡毫无越思维扬苦海一苇航之幸到彼岸从此御冷风不返矣尚择地择官耶粤西之移造物者特送弟回乡耳弟尝奉告我辈宁惟做官有命即辞官亦有命恐造物不许今许我矣满志而归仰天而笑几绝淳于之缨也 

　　○与云眠叔 

　　自有粤西之移日日言归柰势不自由两院会留候代千呼万唤仅以八月之望出境犹然不候详允拂衣去国苦可知也三恳两院代题致仕而坚不允仅咨部宽凭限而已到家草疏乞休脱笼之鸟岂复畜樊凡乞休者例皆称病不肖去此格套而以葬亲为辞监军公之乐丘有数存焉舟次石城归心如矢菊节后可望见岁寒之姿矣 

　　○上座师李懋明先生 

　　乞休小疏特遣家僮伏阙世未弃君平而君平弃世负君负师有玷门墙苐为先人未厝日月云迈寝处弗宁且守郡三载积劳成瘁天假之缘便道还里遂坚此志更无游移愿老师曲成之也粤西朗宁先人棠荫也岂敢厌薄择地择官实非夙心倘皮相者以此浪猜则大冤矣 

　　○上萧玄圃 

　　彩鹢泛涛邗水获负弩以瞻芝颜龙骏精神海鹤标姿真庙社之柱石鼎铉之夔龙也不肖量移之期适值台光贲临之日辟咡笃诲披膈剖愫种种指南铭之肌骨邕州官舍当年定省为习游之鲤庭也岂意廿年后重续黄梁之梦可喜可悲羊昙追忆谢大傅不忍重过西州门况不肖风木之感乎叱驭之念已灰回车之志遂决惟翘首台台早跻揆席霖雨苍生不肖虽矢长林豊草之间亦在大造鸿钧之内仰膏饮醇日尚賖也 

　　○与同年潘玉函 

　　弟迎漕台于?步不获巵酒相侍倘少淹从者犹能供地主之軄耳一畵一扇效鸦涂以慱一咲昨以候代苦情奉恳年兄过淮为弟一言弟九年离家三年守郡又万里投荒而双亲未厝犹然受疏属之絷而不得脱仰天俯地有此一种苦众生耶 

　　○寄叶成我 

　　翁兄辞白门弟遂断衡阳之雁然屋梁落月情何能遣弟与台翁不独共臭味且共风波弟幸一苇达岸不意翁兄意被黑风吹隳罗剎可异也人生无几尊生有道何物鸡肋令人埋头台翁既知冥焉学死之为适则顿醒邯郸之梦矣辩虽了了犹梦语也翁兄不并遣之耶弟守扬三年风波十倍于武部浮吕梁之悬水出入齐汨而不死天也兹有粤西之移如鸟脱笼径作冥飞之鸿永谢弋人之慕遣世独立息交绝游与翁兄坚此烟霞之盟苐未定成佛生天孰是灵运前灵运后耳片念未了纤缘不断在官在家俱是苦海惟三昧在手乃能御冷风于火宅恨未得与台翁把袂商量相视而一咲也 

　　○与郭陵舄 

　　足下行后地方事愈出愈奇募兵一段公案几于不可收拾孟游戎先领兵八千有余启行未几四方投募者拥集泰州无将可领无饷可给几成沙中之变弟为代领三千人安插扬郡各院道无不错愕弟不动声色处之晏如鸡犬不惊匪仅为游院乃自为也游院吐哺延揽国士无双所惜广大而少精微诸弁皆负之孟帅至淮曾未三舍而兵遂变仅偷生耳此弁不足惜如出穰苴之门何哉今奴酋渡河广宁不守经抚望风而逃烽火彻于甘泉登莱一路全无料理兵民争地而处地方穷瘠不能安插旦晚有变腹里之忧愈不可深游院久安家坐弟力阻之不纳今三院啧啧有言又欲舍登莱而趋西蜀观望展转大似绕树之鹊非胜??美矣事势若尔走笔附闻 

　　○荅同年陈九岩 

　　人生无几苦海无边何物鸡肋埋头一生水边林下尽有好消息不烦拈出年兄本色人弟说本色语若云面谩请以斯言为券也高谊殷殷仕路弹冠人有同情柰弟百念灰颓不堪提掇负君负友愧矣愧矣 

　　○上盐院樊锺阳 

　　顷奉台札一字一感固知德意无穷但軄去国之身不便濡滞候代从来无例创始于軄旁观者得无浪猜乎但軄为地方善后计无踰兵饷一事扣??美抚饷不及额神武忠义两营各汰四百名以就饷而此八百徤儿一旦失业大为地方忧窃计灶丁前议取之盐啇旧引加增二万金则此两营额兵一千二百名尽改充灶丁之数营不烦更张兵不烦另选抚饷无捉襟之苦营垒无消索之象徤卒无失所之虞一举三善苐未知台意决不决则速行乘軄未离地方也 

　　○与朱云来 

　　先正有言天下事当付之能者弟祚能薄不克周身岂周当时之务秪有一片赤心贯虹蚀昴而又轮囷离奇不中匠石之绳墨则永宜山南山北求不夭于斧斤而已顷因报政乞休自裁甚审粤西之移是我滕王风也明公犹有弋人之慕耶 

　　○荅何环应年兄 

　　天远地迥鸿稀鲤阔不恴年台罹兹大戚霜往露来而弟尚充耳也唁吊失期罪可赎乎令兄勘事久稽岁月向承教已悉奈钦犯一名不到两造未具而臆断以定爰书何以复明旨而杜众口有司不敢任也不得已乞灵于两院咨提而贵省已覆楚中未报弟又量移去国未了之局当属诸来者耳 

　　○荅杨邃初年兄 

　　榆关赞画召募沙船最不便于地方敝治郡连年为召募督造之役良民蹂躙奸民摇动至于冐粮安家私逃连累闾里保结追比不休囹圄未空流毒至今何意复有此举得非维扬之劫数耶前募院奉特旨来扬所修沙船三年不完工遗下三十余舳于扬郡耆舵三百名屯聚河干经年噪聚而不得散累弟借辽饷之役给以水脚接济以赴津门销此余孽此已事之大害也况今日舳舻二百耆舵二千既有二千之实额即有二万之投充蚁聚蜂攒大奸乘之窃恐祸至之无日矣弟即日赴淮面谒抚院力寝其事幸年兄共图之 

　　○与子学愚 

　　勘局七阅月而寂然淮扬两院乃于六月初旬牌行道府催缴操疏葢明知台疏之不行也新府谢司理王皆洞知奇冤而不敢专其事详请本院再委一司理以避同舟之嫌大约不出淮安而我之冤揭先已了了矣按院十月复命回奏一疏必不出此期汝家居但以安静为福冬尽倘抵家宛若从天而下种种度世之局又当与汝别论耳 

　　○与陈望洲 

　　台翁清标岳立淑闻休畅正宜羽仪振鹭黼藻羣辟胡遽解佩抽簪寻盟白社如九苞彩凤一揭层霄视世之激昂荣华沈潜圭组者不啻阶下之争鸡鹜也敬服敬服世道式微江河莫挽在朝在野同是一局台翁虽悬车里门而矜式我国人起敝维风当不悋以身为狂澜之砥是亦烟霞之夔龙衣冠之巢许耳 

　　○与萧生 

　　不佞辞家五载纔弛担夏署复一麾广陵遂断丘园之梦瑶札忽坠宛同空谷跫意见似人者而喜矣儿辈室鬪衣冠不正朋友之过况其大者足下旁观岂能袖手吾家望八老人历尽诸艰视黄口孺子可押而驯也扰龙而尾虎者非人耶善处之方老人不能自为计他人更无能为老人计矣国家多难不佞身有所属谊不反愿巢卵安危惟天所相不佞何知焉便布里言临楮依依 

　　○与萧似我 

　　风尘支离如弦与筈回首二十年行踪真是水上泡沫梦里蝴蝶堪叹不堪言矣驹阴跳掷秋霜入鬓逝水不还白日易下足下无臆扪心计将安出乡居无事寒泚绕屋青峰映户所谓山深太古日长小年括帖吚唔之外当另有生涯如弟逐队班行等于劳薪国事日非适丁劫运乘车载患鸡鸣起舞视足下据稿梧而吟者福不敌也 

　　○与同年吴叔度 

　　春明附骥南北分飞山高河广鸿稀鲤阔望真人于天际寄相思于梁月寸怀饥惄非口所宣缅惟老年台东箭贞姿南金瑰宝真品真才入则羽仪粉署出则冕弁列城随手如恴无施不可而陆地三峡平原九折忽不知其由来岂非抟风之羽未免六月之息乎如弟呰窳无良滥竽剧地遭时多艰殚力支撑鼯枝已穷铅割立钝??互恐愤辕覆驾为知已羞而年台犹提奖于齿牙毋乃沟中之断文以青黄不胜恧汗之泚矣 

　　○荅刘见沙 

　　积稔不挹芝眉居诸如驶美人天末岂胜梁月之思自白门修讯后鱼雁阔疏一行作吏百事俱废稽生之言中弟之膏肓矣盟兄以绝伦之才负葢世之气未竟厥施遂敛子收局独寐晤言作自了汉苐恐千秋之业较之喙腐吞腥者究竟为何如也弟一麾维扬连年兵事拮据良苦腔血为枯国运抢攘罔有攸??互正哲人见几之日非豪杰展手之时弟已及?报政粗了一局莼鲈兴迫不能待秋风矣 

　　○荅友人 

　　国事抢攘榆关大局未结齐鲁小丑未歼淮扬咽喉震邻剥肤不佞锐意防守设备蕳卒募士得一英才如加诸膝朱国琛者以草莾白丁不烦介绍而不佞一旦援之俦伍之上廪饩甚优恩遇甚隆且为筑官舍以居之将半载矣一旦有人持数金饵之不辞而去行李甫出境而不肖逮之以归天下岂有悖义忘恩若如人能出死力以济地方缓急者乎然世上悠悠尽皆此辈不足污斧锧其暂置诸囹圄者聊以愧之羞之寔不欲久困之也率布崖畧 

　　○荅乡绅 

　　捧读尊翰缕缕袁沧翁前事又读沧翁辩揭灿如列眉因念先年滥竽夏署时去广陵仅隔带水侧闻沧翁风裁动地贯雷恨不获膝行下风此日国步多艰折柱缺维之日政需练石断鳌之手而沧翁苐磨励以湏耳孰是浮云而能滓秽太清耶弟呰窳无良独负一片血性木不能烁水不能溺决不移流言不狗吠声者但大计伊迩我躬不阅恐袁沧老一段大公案另俟一付霹雳手而弟非其人也 

　　○与同年马瑶草 

　　安酋发难贵省罹非常之惨祸年兄遭非常之奇穷间关万里出老年伯于万险年兄纯孝感召百灵共为呵护行道之人闻而抃舞矧弟辱在谱谊关切百倍常情乎夜郎鬼国原非年兄先代水源木本之地乘此因缘卜居长干出幽迁乔岂非塞翁之福哉此日天伦聚首乐事孔多年兄朱衣象笏以代莱彩年伯辗然而笑忘其新豊之非故豊也亦大快矣 

　　○与如皋令李 

　　牙桥一事转行泰州业已议报又有塞牙桥而通花家桥之说兹将原详批发贵县湏节节破之使无遗议譬如两造理长者胜不佞未有不力为主持也速见教幸甚 

　　○与宿州守 

　　敝郡缘薄不能久借福星而棠芾畏垒弥久弥思葢以天下真品真才试之直道而行一真未散之乡此口碑所以五年如一日也古来卓荦豪杰未有不碕■〈山钦〉历落而困顿颠踬揣其中造物偏有深意梗楠以欝蹙而成锦缛之瘤蚌蛤以宿奇而衔明月之珠物固有之人亦宜然今国事抢攘边腹蠢动一两年间不知成何世界我辈此日受衣怀忧乘车载患但使要领苟存视息无恙便已胜于辽蜀之臣膏原润草者矣尚何升沈淹速堪罣塞翁之眉哉 

　　○荅同年王平之 

　　弟不习为吏而为吏所谓豕骖服羊负轭也自料袜线短才毫无益于地方仅恃一片朴悃与此土大夫国人相质耳履任以来阅四月而乡绅无一札入公府窃自幸徙木之信不戒而孚倘堤岸一决虽沉璧马不足以塞瓠子直为此廪廪而为年兄告弟足不履生草垂二十年恨不尽空囹圄何所靳于继轩但出柙易入笠难弟但可以泣禹车而不可以解汤网矧院案未结就中变幻百出湏候讯鞫而后敢议出入也 

　　○与刘玉受 

　　长于别翁丈翘首夜郎山高河广鸿稀鲤阔岂料世事多艰干戈相寻而贵阳之惨祸非意所料翁丈之荼苦非人所堪易子折骸膏原涂野褁疮乘障饮血登陴留一生于万死翁丈夙业何修而臻此欤昔张许守睢阳身陨而城屠翁丈守贵竹身全而城无恙也然犹赏不酬劳后议政沸李少卿仰天椎心岂兄为翁丈道哉幸翁丈智眼明彻道力坚凝□狄患难莫非平等法门毁誉得丧尽是无诤三昧此日氷边林下蒲团竹椅回首转盻犹如昨梦则弟亦无俟作梦语以相慰劳矣记得南都聚首时翁丈有味乎渔阳羯鼓动地来惊破霓裳羽衣曲之句宛为今日谶堪叹堪叹 

　　○与姚孟常 

　　日昨彩鹢泛涛广陵不肖俗吏幸负弩以望天人识韩御李夙愿顿偿昔人所谓饥十日而得太牢也灯前巵酒草草匆匆虽未启毗邪之口亦已正温伯之容翁台命我者不既多乎顷接翰教臭味之语芬若椒兰暖若布帛不縠何以堪之自惟束发以来三十余年为一大事因缘口中常流涎眼??互常滴血所愿就正有道不啻惄如然袖中办香未常向人孟浪拈出窃以法王法印匪同之哙之授受倘异日水边林下获从大善知识垂手摄受虽布发掩泥所甘心矣 

　　○与属令 

　　门、下笃亲情见乎词但既已复姓又疏达枫升矣今日可为异姓守制乎即请假归葬惟京秩闲曹则可非外任有司膺民社者所敢出也地方借重政殷幸裁悲缄情以顺变则令嗣翁亦瞑于泉台矣 

　　○寄杨景垣 

　　族兄文水一生坎壈纔出幽谷便谢人世履任三日遽尔长逝旅魂悠悠抱恨重泉为可痛也?牙攵女?妇孤儿八口茕茕蘘橐如洗寸步不前若非不佞近在维扬必遭流落兹为之多方护持舍舟从陆扶衬首丘但京无栖巢片瓦卓锥皆属他姓未知八口何所栖泊、不佞越在遐天计穷力竭恃台翁挂剑高谊不忘畴昔暂为觅一驻足之地免出乖丑然后徐定趋向为久远计文水生前死后其??术恩施岂有涯哉兴言及此有心如捣临楮依依 

　　○与坐营刘光远 

　　向、承翰示笃谊津津溢于毫楮知麾下与人之周不以生死易交者也挂剑遗风难以望之末世麾下亦犹行古之道九原可作庶无愧焉尔矣来金若干两烦麾下鸠集不付之妇女之手而转属不佞以剖分其藐孤庶免不均之叹具见高裁而损麾下之惠又不啻腆生者获安而死者之目瞑矣草布谢悰不尽覼缕 

　　○与恤部陈 

　　一夫失所造物干和至有霜陨炎月风袭灵台者故刑肃俗敝戴记所以讥疵国也、台台念念慈祥时时恻隐故能擘肌分理透肤达膜不纵不苛无枉无滥即令释之复生定国再世亦当拱手而让明允矣三复大疏倾服无已行将奉为典刑以广台台好生之德而不肖知已之报其在兹乎 

　　○上座师李懋明先生 

　　自节越抵津即拟驰一介修贺奈兵戈震邻日甚一日蹉跎至今负欺如负芒也榆关势缓则津事亦缓是祭征虏雅欹投壶之日矣急则整旅勤王缓则清啸对月老师何必裁津抚而后快而侧目者何必狺狺露龈以相向也邹年伯物议沸腾渐难收拾老成名硕而为后辈嘲笑漫骂大不雅观人非仲尼难云日月之无伤恐山中之驾应如弦上之矢矣京察伊迩南北两局未知何状不肖政局中人也若借他人快刀断自已葛藤毫无所憾自履任以来三膺特荐而主爵者皆不应亦不肖不媚要人之效矣游肩老事益费收拾其续发三千兵遇贼于韩庄一败涂地今收残卒以向津门如张思任者来则急逐去若卢学信尚可收用韩庄之败乃思任误之而非其罪也并以附闻 

　　○与子愚 

　　九月以来妖寇犯徐淮扬愈震苐因黄河为堑不得度而小却今尚在豊县官兵报捷而渠魁未授首也治民治兵一时并急府印道印一时并集可谓万苦辛矣乃于十月初六日凝静忽以发背殒命又费一番料理今暂寄萧寺待其家人扶榇以归署中佣书之仆皆病千冗万剧以一手一足了之而两道印务尚无息肩之期食少事烦此生非我有也 

　　○与郭圣仆 

　　别去无日不以兄为念但不敢遣人起居葢有侧目而伺者维扬市虎脱空一日而气候不齐故与兄稍脱形迹免致为人作谤书料也兹家童出署故命相候迩来动履若何杖头有无若何昨接圣胎一札甚讶兄之孟浪在维扬挑弄琴心欲兄效王大将军故事而以直友责弟弟谢不敏矣兄处贫而又数奇涓滴之入不能当尾闾之泄弟欲相周兄屡作于陵之小廉遂无能为兄计弟以孟夏报满量移杳然宦况如嚼蜡决意告致为天地间一散人林下滋味与兄共之毋忧贫也敬问诗娃无恙乎笔墨日进乎幸相闻为快 

　　○与欧景伯 

　　日前尊驾次邗水不敢闻问以维扬风波地鬼魊昼舞易成市虎、以弟直道事人不得不修边幅也访犯一事闻者皆为弟危而弟以亚夫坚卧处之有欲为弟援者弟尽谢去彼竟不能有加于弟其复命荐语录览可辗然一笑也弟报政在四月地方事有始有卒然后请告掉臂而去弃九???之井止一篑之山天下有此人有此事否兄信之耶抑疑之耶临行当先期奉报从浙从江尚未预决决去路然后乭与兄决会期也 

　　○与郭四谦 

　　别后各天弟如系匏兄如泛梗令人凝眸夏初闻兄??互津秋初又闻兄入燕矣挟策壮游是男子事当弃终军之繻毋敝季子之貂知兄定有成局苐引领以望好音耳弟俸将及?一脱苦海便作归根复命计兄北阙上书时似弟南山归庐时也 

　　○与杨景垣 

　　文水奄忽夙负未偿复以八口相累、台翁不替故好多方周旋仁者之用心自不与世上悠悠者同肺肝耳渠二子幼未解事一女未字三嫂各无栖泊目前如何究竟幸详教之弟守扬三载地方多故备常苦心至于不侮鳏寡不畏强御一副铁肠水不能溺火不能焚者也崔直指无可为题目遂借衙蠹以相难弟不求解不求援以亚夫坚卧镇之而波恬浪静矣台兄闻风为弟危而不知弟之晏如也世情日薄宦途日险人生无几回头是岸拂衣高谢计不再决握手未知何日恃有梦魂而弟梦亦不肯到长安则无奈矣 

　　○与文水二子 

　　尊翁一生苦辛功名到手倏然奄忽命实为之矣数千里归榇无恙不佞心亦稍安而茕茕八口作何栖泊生计萧条作何料理三母聚散作何趋向皆不佞所欲闻也尊翁当年早孤不藉祖父遗业独力撑持成此巢卵二侄若能效之何忧门祚勉之勉之不佞已乞休梦不到长安矣 

　　○与黄黄石 

　　客秋一别转盻易岁临岐辱知已之言令人梦想弗谖也翁台乃世间热肠丈夫赤心白意贯虹蚀昴不肖幸交臂于一日实结契于千载而自揣樗材轮囷离奇不中匠石之绳翁台安所施其斤斧乎比闻崇擢狂喜欲舞睚眦之浮言竟慱枫宸之温语孰谓无天道哉不肖典郡逢时多艰鼯技已穷铅割罔效兹以及?正当敛子以收全局不能进寸便当退尺计不再决敢布里言 

　　○荅同年丁莲侣 

　　弟鞅掌吏几日不奉教摇摇我心矣赵永新店良栋之妻而反刓良栋之目二罪不胜诛拘审之日尚执留本妇不俴对簿即云彼妇盗金未偿何不赴公庭明质而明追之乎大凡司民牧者不侮鳏寡不畏强御而后小民有所恃以无恐此弟之幼学也永新所犯律应遣而仅拟徒应禁监而仅收所更以尊分姑不候详而先发保弟之开汤网者止此惟年兄谅之 

　　○与给谏魏宾吾 

　　向日承教贵县天启元年灾伤蠲免地畆辽饷银征在库未经解部抵补三年辽饷免征此台台盛心也奉命之后旋查部札有云辽祸方烈兵饷莫支一方告蠲天下环视而起所有前题断难依准又云兴化县本年存留银准免六分辽饷方烈新饷尤难议停等语似此本部既未主持为有司者不敢不解前银出库久矣敢以附闻统祈裁教 

　　○荅乡绅 

　　万宷一事弟特为之开网止因二?牙攵?矢?告息情真意恳屡审而始终一日弟是以恻然欲安生者以瞑死者之目但展转踌??署人命重情拟杖则太轻拟罚则非法目前草结何难之有倘将来有议其后者反不利于世荫之主仆也必须详允乃为稳妥凡事行其所信毋行其所疑则百举而百当矣 

　　○荅方孟旋 

　　承翰示汪鼎佃地事弟所愿奉行如流者也但琼花观乃维扬千年名区历代相守吊古者谁不徘徊于此地使人人皆若汪鼎之与谈虚宗则此观化为乌有岂待今日哉鬼神呵护使虚宗自发其覆江都招拟未尽厥辜弟拟重责枷示观门以为后惩兹以年兄言宽此而已年兄千载人也当为千载胜槩作护持想如汪鼎者年兄一日之知交权轻重于情法必不讶弟之方命也 

　　○荅司理胡鸿柱 

　　分携以来如涉川无梁乘风失翼客岁莲妖压境风鹤之惊几成板荡竭力敉宁心血为枯别年兄时曾有塞翁之羡犹记忆否生不逢辰官不逢地如弟者堪笑堪怜他人未信苐可为年兄伤弓惊饵者道耳年兄泮涣林泉暂脱覊绁以俟河清六月之息政是九万之培跨腾风云直湏时耳 

　　○荅同年孙见行 

　　弟鞅掌俗吏仰视年兄容与清华不啻泥蟠之与天飞雁足弗劝于左右倘有能恕中散之七不堪耶维扬南北交冲冠盖如织岂有横舟野渡以待槎星此日三院并集有司分道而驰无停挠辍棹之期民间酒船逐日以顾募取赀非供公家之役强取之则为虐政弟无以复尊命不得巳而为微生之乞矣 

　　○荅刘弘宇 

　　频年国事抢攘为臣子者生不逢辰官不逢地而遭意外之风波天实为之于人何尤台台怀叱驭之忠更冐回车之疑不肖早知其不辩自白不勘自明固宜公道昭揭于长安俞旨得请若是其讯也、云收雾卷仍是白日青天将来树骏流鸿岂有量哉快闻好音狂喜欲舞 

　　○荅乡绅 

　　承教旧吏某复役事不佞宅心素无苛刻但本郡吏胥作奸犯科着闻四方凡各院按临独于扬之衙蠹加意摧折有司方愧去恶之未尽有腼面目今乃以前守已发之奸已配之吏为之复役岂无议其后者而不佞亦何辞于诸台幸恕方命 

　　○与属令 

　　门下负南溟之翼未展九万之程俯首而就宰牧所谓屈士元于百里耳芜城啇贾辐辏輶轩充斥其地冲其俗嚣其政烦借重霹雳手为之捖抟令惠政川流丰裁雷动襦蛼之谣不问而知也南金东箭无人弗宝盐台一剡舍门下而谁欤不佞熟悉门下才品敢爱其舌 

　　○荅疏理袁 

　　不佞昔年滥竽夏署翘首邗沟仅隔带水虽未获结袜进履于左右而耳熟雄才大畧轩举一世所愿夔立蛇进以趋下风愳不得当也自古魁垒豪杰步骤逸格以致不谐于俗见嚽于众往往而是若夫诟谇丑诋含不洁以相蒙有溢言无择音矣虽不疑复生且奈何捧诵辩牍笔可扛鼎气似吐霓擘肌析理即墨守般攻无以踰此部札虽至郡然主持公议有院道焉有司禀仰受成之不暇而敢左之右之也不肖积劳成瘁莼鲈念迫旦晚挑身遯恐不堪了此大局留以遗后人可耳敢布里言仰祈鉴照 

　　○与丘毛伯 

　　不佞呰窳无良所愿执鞭于海内名硕如旱农之于膏雨也有如台台九苞彩凤一角祥麟巨手露心为世宗匠不佞昔因制举萟已拈办香遥礼皈依今又快暏朝阳之羽鸣好音于高冈矣疏理袁公不佞未识芝眉而其雄才大畧耳熟已久及守邗沟读其经世之书又按其纾啇裕国之实政为之心折至于不洁之蒙出自含血之口夙世怨对狭路相逢则直不疑之所无可奈何也此一大公案上有三台主持如山有司禀仰受成而已若夫不佞莼鲈之思勃勃如弦上矢未了之局留以遗后人可也 

　　○与泰州守韦 

　　门下守海陵惠政川流风裁雷动去后之思不过祝畏垒而诵甘棠主爵者未有异数以酬卓异循资借重佐郡粤梧专城之寄当在跃瞬粤西不佞旧游风景与中原迥殊官此地者大率苟且合俗如门下圭璧真品于镆长才则矫矫如处羣之鹤蜚英腾茂不胫不翼而声满海南矣 

　　○与泗州守 

　　日前郡中匆匆相遇不能欵语门下诚心质行宁拙毋巧以此不谐世俗以此不失本色毕竟有知已毕竟有出头居易俟之而已别教云云极领真切但平生直道事人不径不窦一身如叶一官如屣不屑与巧宦争也半月后当抵泗晤言不尽 

　　○与十属令 

　　迩来主计者先催科而后抚字至云外解不及额者虽循政如龚黄洁操如曾史一例罢斥明着为令一疏而罢郡守十一人时局如此令人不忍见闻然身在局中不得不与诸君同结此局不佞报满在三月之内考成钱粮最为吃紧不佞之考成即门下异日之考成也利害共之矣兹就三年任内钱粮特汇一册遣经承书役守催幸逐欵刻期查解感门下同舟之谊不浅自各属视解比为故套不得已而遣差又视差催为故套不得已而遣书役若复不蒙念则不佞束手无策矣 

　　○与泰州乡绅 

　　海陵库役皆封豕长蛇荐食官民盘据滋盛此辈身首虽离而不惩也法马一事赖韦君发其覆为德甚慱不佞弗之敢任若夫新旧误用大约如播糠迷目虽离朱无所庸其察谁不为此君谅者台台命之矣 

　　○与宋比玉 

　　先忠襄祠数百年忠魂俎豆自有热心人为之护持郭振老虽去而有仆仆虽去而有足下皆造物安排彼冷肠者渠自冷耳不能冷忠襄也仆何必强咶未同之人哉碑刻颇精并旧碑移置妥当窃为手额种种劬劳有忠魂为之式临仆不敢谢别谕有骑鹤腰缠之想未敢相许葢维扬冲地冠葢不绝而年家故旧络绎相望若放手狥情则请托如猬故仆下车徙木之信毫不假借可问而知也 

　　○与高学慱 

　　诸生进取之志无穷鬪捷之想各出不佞无策可以厌诸生之心不得不借院文以齐台众口而已夫十五名以前二次科举曾考案首者准送十五名以后三次科举者挨次送此院文也今朱生在十五名后而科举二次故曰与院文不合非漫裁也而朱生乃谓不佞为该房所朦胧亦太易视不佞矣兹承尊论即行收送不佞何成心之有 

　　○荅河部朱 

　　漆园之言始作也蕳将毕也巨葢事事有转局于此毫末于彼寻丈非离朱之明弗焰也如漕台为运船进闸计何至为中火而开行中火之说奇矣而献饷之说则奇之奇矣台下未暖席早已发奸所谓震雷不掩耳非耶风俗薄恶奸宄丛生髋髀之所非斤则斧此莅淮扬者之肯棨也 

　　○荅乡绅 

　　徐连之受害于衙蠹无天无日昨庠生李达对为其弟李际明哀恳若止际明一人即未奉台谕不佞亦为两生宽之矣柰一事共拟四徒情均罪均今独宽一人则此三徒者引例求解而不佞口塞矣江院即日按临恐刁民别生展辩故不得不以公平行法耳 

　　○荅二守翁仁寰 

　　独有宦游人偏惊物候新唐人之韵扪心可印也、金玉之音云霄之贶不谷何以堪之谕于判弟稔知其清品大书特书巳不相负解银一差不独各官苦之不佞亦为各官苦柰岁直计吏考成钱粮项欵独多而首领佐贰入觐者又多现在任者曾几人而又以买米一差分道四出无一空闲之官虽欲不轮及于判不可得矣昨吴铭榜为解银辞官且为道尊所怜而终不能以情狥事势穷蹙如此各官欲自便请举何人以自代不佞岂有成心于其间哉 

　　○与同门蒋菉淇 

　　世有兰芬真品犀利长才如年兄其人不令朝阳高岗以鸣好音而戢翼铩羽作六月之息乎陆地三峡平原九折原不足怪而远趾无局步修翼无卑栖先正之言可券年台以此信之今日验之异日当辗然笑矣自台驾发广陵半载以来局屡变而势屡危以弟黥驴之技拮据此地可谓生不逢辰并不逢地实欲弛担于山南山北如弦上矢也塞翁之马窃为年台庆而为弟自疑其以弟为里言乎 

　　○荅乡绅 

　　一夫不获不佞之耻也岂忍徐元勋之戴盆乎但奸拐一事有若干人若干口又若干曲折情真罪当不佞燃犀照之矣彼宁甘刑戮而不肯出其奸拐之妇不佞惟有久困之圜扉以穷其伎俩不意诸公之命甚谆也不得已暂为结案一详允便解网矣审语奉鉴惟诸公评之 

　　○荅张无始 

　　向接袁九老一揭不胜骇异以失意之会吐牢骚之语看者当另着一眼及读祖台辩揭直截痛快敌无坚垒矣此后证无诤三昧可乎草布不既 

　　○荅滁州守谢 

　　、屡承瑶翰一一皆在记室次第检查并未及冏台事者尊翰原付何人而竟作石头沉耶弟年来屡发奸书皆磔诸市想此棍领书到扬而缩手未投魍魉踪迹不可方物谨复来命另有一函奏记冏台矣 

　　○与何蜚鸣 

　　维扬簿书之吏抗尘容而走俗状弗及挹芝宇聆玄屑耿耿遗憾如负芒焉乃别有一段投契处不介而亲昔人所谓交臂失之者抑有未交臂而得之者耶 

　　○与谢韶石年兄 

　　年兄去数月遂有乱军挟赏之变兵垣公署焚劫殆尽悖谩之辞至不可闻小丑会有扑灭苐恐奸雄乘之而起则牅户之忧也年兄家坐怡然闻此得不投袂而出乎室人既逝爱河尽枯枕中鸳梦拟未来劫誓不复续始俉斯人原现优婆姨身而为说法者也远承厚奠兼蒙法诲存没衔戢夫复何言 

　　○与祠部王 

　　稽中散云一行作吏百事俱废七不堪之俗状难为知已道明公肝胆相照谅不以雁足之疏密为兰契之浓淡云耳明公心有天游室有重阆所谓驭风骑气轶埃壒而上征如弟钝根下士安能窥堂奥闯户牅乃引而进之于臭味弟亦自庆其不偶矣广陵频年妖氛蠢动几番摇撼几番敉宁弟处于此鼯鼠之技穷黔驴之力殚矣明公不以神力摄受加被弟岂有幸哉 

　　○与泰州守韦 

　　门下小心翼翼乃天植纯懿而于不佞肝胆相对岂有半点渣滓于其间哉法马一事不佞与门下俱被烟雾笼罩易地皆然若云门下以此攻吾短是自攻也知门下计不出此屡承撝谦多方引咎益增不佞之局蹐敢布里言 

　　○荅同年谢 

　　弟以袜才膺专城毫无善状独恃一片悃欵与大夫国人相沁入耳若违心行事故出故入以得罪黔首有死无二不敢拜命如年兄所称段啇领造无与民间利害或可稍一宽假而亦不便太滥也、年兄诚心质行弟所钦服有里言而不剖膈以相告则负年兄矣魏继轩乃钦犯也彼仅仅求乞发保尚犹可恕乃以魏卫二姓径告按台欲为脱壳之蝉亦太易视不佞矣如此神棍番天覆地可令出押耶王年兄处弟前已申其说今不敢嚽 

　　○荅泰州守韦 

　　法马作奸衙蠹罪不容诛封豕长蛇荐食有年谁料天发其覆而假手于门下也朦胧沿习已久门下不得而知与不佞无以异播糠迷目则天地易位虽离娄无所庸其察门下何疑何欺 

　　○荅仪真令施 

　　不佞滥典邗沟、获奉雅教禆益良多倏尔言别曾弗跃瞬而雁鸣霜落不胜离索之感矣、门下銮江循绩士民去思有同孺慕柰一路福星竟被楚人夺之阳春有脚岂虚语哉嘉猷淑闻且日恒月升跻崇陟膴将来未艾而遽作衡泌之想亦太早计虽来函谆切未敢闻命原凭敬因蘧使赍纳巾车脂辖幸毋后时 

　　○荅学院孙六吉 

　　屡奉宪札谆切笃挚以万不可缺之典万不可缓之期并霜台万不得已之心不仰体者真徒胸人也軄虽琐吏而于郡属谬有师帅之寄若不善不能退令其流毒地方是軄负朝廷负生平岂但负霜台之栽培而已所最苦者十去其六皆系新任可按藉而稽老则一时之穷也杀一无辜仁者不忍昨新旧两按台催逼如火軄以实告亦蒙见谅矣 

　　○荅学院孙六吉 

　　軄复奉宪札谆切之语沁入肺肠长跽庄诵一字一汗也三日前已披沥寸衷计彻电览杀一无辜仁者不忍軄一语似可见谅于霜台矣现任十州县难以置喙前已缕陈兹不敢嚽宪谕旁及去任与各厅如泰兴之熊兴化之李则考选台省海门之侯以贤声调繁休宁高邮之陈宝应之赵已被劾泰州之韦颇有循政其人已为霜台耳而目之矣此亦去任之不必推敲者若府厅如军厅之翁船厅之李江防之江皆绝无瑕点而地方倚赖者粮厅之苏新任未久青年向上河厅之于才品虽平平然无大过谨逐名胪列以备宪裁此时署司理者苏倅也軄已卸担矣敢并达以听宪台别谘耳 

　　○荅光禄范 

　　不奉教两匝月矣然每绎绪论未尝不切叔度之想也海滨逋课最是?束手门下恩威调剂而出能令犷悍易向输将子来任事者皆若此世间无艰大矣、不佞呰窳尚苦剧郡之为累乃复摄两篆驽骀而长兰其牵缠不虞蹄之蹶乎 

　　广陵涛尺牍卷之二 

　　●广陵涛尺牍卷之三 

　　寨云居士杨嘉祚着 

　　上仓场于 
　　与郭圣台 
　　与范漫翁山人 
　　上邹南翁先生 
　　荅别驾杨元素宗叔 
　　与如石师 
　　上座师李懋明先生 
　　上按院崔呈秀 
　　与欧景伯 
　　与子愚 
　　与培吾叔 
　　上座师李懋明先生 
　　上海道郭天谷 
　　上抚院李玄白 
　　上海道郭 
　　与狼山总戎张 
　　与狼山把总利瓦伊翰 
　　上海道熊雨亭 
　　上署道熊雨亭 
　　上按院刘贞白 
　　荅友人刘 
　　与翁仁寰 
　　上抚院李 
　　上饷道钱昭自 
　　上抚院吕鸿原 
　　上房海客侍御 
　　与范山人 
　　与淮海道宋 
　　与中军袁九牧 
　　荅岳石帆 
　　与曾养全 
　　与萧伯玉 
　　与崔司理 
　　与乡绅 
　　与何天玉 
　　荅吏垣姜 
　　寄李斗华业师 
　　与范漫翁 
　　上座师李懋明先生 
　　上冢宰 
　　与顾所见 
　　荅谢生 
　　荅田善生 
　　与子学愚 
　　与兄羡门 
　　与萧伯玉年兄 
　　与驾部乔 
　　与萧观我 
　　寄萧玄圃 
　　与陈焕宇 
　　荅高原禅师 
　　上按院王闇生 
　　上制台商等轩 
　　上制台商等轩 
　　与萧如城年兄 
　　上按院王 
　　与督学夏六咸 
　　上按院王闇生 
　　与杨岳伯 
　　荅按院王闇生 
　　荅王玉田 
　　与武部林 
　　上按院王闇生 
　　寄陈焕宇 
　　上按院王闇生 
　　荅别驾袁梦吉 
　　荅右江廵道潘翼虞 
　　上制台啇等轩 
　　荅何敬宇 
　　与督学夏六咸 
　　与桂林司理万 
　　荅武部林 
　　与曹能始 
　　寄儿辈 
　　寄侄内美 
　　荅祁罗浮孙 
　　与陈九岩 
　　荅右江道潘翼虞 
　　寄兄羡门 
　　与萧伯玉 
　　荅史永严 
　　与水部陈 
　　上操院胡 
　　寄蔡五岳 
　　与王孩之 
　　与谢韶石年兄 
　　上李懋师 
　　与杨霞标 
　　与陈焕宇 
　　与同年许芳谷 
　　荅同年潘玉函 
　　寄邑侯李 
　　上制台啇等轩 
　　与春元朱 
　　与海门令严琢庵 
　　与江维岳 
　　荅泰州守向 
　　与白门友人 
　　上抚院郭 
　　与江都令迟 
　　与袁九牧 
　　荅韩古州 
　　与同年王曙东 
　　与河西道葛 
　　与萧伯玉 
　　与王旋观 
　　与郭圣胎 
　　上座师钱机山先生 
　　上座师钱机山先生 
　　上座师李懋明先生 
　　与樊钟阳年兄 
　　寄云眠叔 
　　谢淮安司理 
　　别来星海 
　　与陆禹门 
　　与袁中军九牧 
　　与子学愚 
　　上座师钱机山先生 

　　○上仓场于 

　　軄以琐吏幸庇宇下一切秪奉台命敢不谨凛乃有走空神棍邵玉海徐思川丁应奎三人者伙聚扬城专假台札到处投逓一年之内軄得其关说之假书凡三函而别衙门可知矣至于听勘系狱之钦犯且欲假书脱之军厅粮厅每一捧书相向攒眉虽其说不行而不敢疑其伪恐负罪于台台也昨因申命贵讼事軄始决其诈书因廉得诸棍踪迹以计擒之而系之狱渠又假台札释放先后凡三函軄皆不敢闻也今誊录书稿呈览幸乞明示以便适从来役领文并乞台台当面给发稍一隔面而棍计遂入矣今此三犯已重责枷示通衢三月之后计赃拟遣庶几狐鼠寒胆而于台台崇严之体益肃也 

　　○与郭圣台 

　　八、载分袂日月跳九美人天末悠悠我思弟抱稽生之懒僻而又堕七不堪之业障长安道上竟断衡阳之雁坐是于足下契阔已极宛如隔世足下以燕市为家虽夷氛屡惊不能发故园之梦令郎更青青其衿百事如意又安知何处是他乡乎弟与令兄夙缘不薄而令兄生计不益于前豪举有加于昔忧乐相禅未能开口而笑也爱莫助之足下柰此鹡鸰何哉 

　　○与范漫翁山人 

　　弟此身千冗万剧寸阴如璧非复昔时间情可以班荆道故者足下来扬旬月尚不得一促膝且柰何弟守郡百无所能独有爱惜小民一念不敢以三尺作情面亦稍稍见信于大夫国人矣凡过客至广陵皆绝腰缠之想此官此地势使然也恐误足下客游敢布里言而无罪可乎增食盐而可以助饷何待今日又何待足下之言哉前院已裁今院必不肯复已屡议之矣此中盐啇幸勿与交谈弟代庖月余便卸担而去决不轻举一事以贻新道之议也 

　　○上邹南翁先生 

　　送大莫容莫容何病古来圣贤皆然老年伯何独不然世道崄巇太行孟门不足为比酿成夷狄禽兽之祸皆人心为之耳但拞柱缺维之运政需练石断鳌之手若以一去了事如剡溪之棹兴尽而返则亦非老年伯之出处矣国事日蹙边腹地方所在蠢动避世者不患无人救世者当属之谁此一办香未敢轻易拈出许大世界如此寥落真千古未有之羞也淮扬一块土年来征发调募蹂躏驿骚欲为茧丝又欲为保障司牧者亦大难矣王会届期不肖以题留不与缉瑞之列就日望云徒赤心耳 

　　○荅别驾杨元素宗叔 

　　顷闻荣调喜为手额璞玉浑金人钦其宝不待波斯而赏也魏明翁处修一函以尊叔托之长沙谢公处又一函以令郎托之承索书画勉为魏明老作一幅以塞远意此山人逸客事或马曹余闲拄笏对西山则可耳若维扬太守手不离判无分晨昏何有璧阴及此清课种种袜材留之以俟后鸿今未能也 

　　○与如石师 

　　客岁老师八袠降岳之辰庆者如云独门墙弟子越在遐天不得与于捧觞进履之列五内负芒矣老师乐道不倦与年俱进其天全其神无欲期颐大耋不须九还之驻颜也前捧手翰趣味津津溢于毫楮至为不肖鞭其后而勉其所不逮言言真切可贯而佩矣维扬其地冲剧其民风波遭时多艰百苦交集鸡肋一官味如嚼蜡梦绕函丈以日为岁兹家僮还乡敢附贺悃后至之诛老师恕之 

　　○上座师李懋明先生 

　　世间知已原不多得而不知已者徧地皆然维扬本风波崄巇之场也不肖处此大难调停独恃有爱养百姓一念为先锋不患得失一念为后劲鬼神避之而间遇非我族类之人狭路相逢无可回避则惟有我用我法而已昨计部一疏为钱粮分数而去郡守十一人催科乃邑令事也独置不问岂为台中有人乎未知是何功令扬郡钱粮无欠但去岁调兵援徐用过钱粮抚院咨部不肯开销竟作欠数世事如此尚可展布一步耶令人三叹聊一及之 

　　○上按院崔呈秀 

　　軄奉宪牌发访犯五名审报窃念衙蠹天下所共有軄不讳也天下所共恶軄不庇也但摘奸弗早侧身以待斧钺軄不辞也初疑五犯有惊天动地之恶出于軄耳目之外者及阅欵单事事皆軄经手经眼之事欵欵皆房科有卷有案之欵赃无一实证无一人欲违心为鍜炼则鬼神可畏欲平心为末减则宪法不肃軄乃榜示四衢令阖郡百姓凡被五犯之害者各出的名指实真赃赴府告究且谕之曰五犯皆已革之役已溺之灰乘机遘会雪??丸报怨惟此一时弥月而民间寂无一言軄无可柰何惟有据欵结案以复台命伏乞改批本府同别府风力司理重行覆审庶几奸状无遗而宪典有光矣审得薛汝清系本府礼房书手专供交际礼仪笔札之役者六房文案片纸不曾过手片言不许开口索诈无路但轻佻不检美衣华服扬扬闾里傲视同侪见者侧目其骄可罪也陈应美系本府经历司吏专管抱案听审者凡审事先后俱有次序先年地方兵事告急本府暂辍词讼并力防守本犯乘机移前作后以图需索随即查出已经责治其猾可罪也钱国裕系吏房书手从来不曾禀一事不曾误一事不曾被一人告发浪得其名而莫测其故其痴可罪也胡进诏系本府库吏未满一年库吏出纳数十万钱粮倘平盘轻重其手亦足取润而本犯着役以来纳银者绝无后言领银者不称短少洁于此而贪于彼理所无者但旁人视库吏为奇货望之甚奢本犯自恃奉公守法悍然不愿失于弥缝其疏可罪也王成系钱粮甲首也同役六十余人而渠一人为甲首头以便统领常规三月一换先年兵事告急打造战具兵器铳炮盔甲数千件匠作如云本犯昼夜督率疲于奔命经手未完难于交代遂至两季方始换役变出非常量才而使同役侧目遂腾诅口但本犯勇敢自雄遇事不避冲口不讳触藩赢角罔知趋避其卤莾可罪也欵单所载钱粮一一经手眼六房一一有卷案赃无一实证无一人徒流绞斩之律难以故入惟有一杖革役永不许夤缘为衙门之蠹而已 

　　○与欧景伯 

　　承赐衡山佳卷快哉坐我于画图中矣亲翁为我下转语莫切于此乃翰中数百言转而又转何也亲翁爱我而相劝勉者官局也弟之高视阔步无耦于世者不官之局也譬向辟谷羽客勉以稼圃意则厚矣柰无所用之哉一部仕籍圭组如林其中知命者自许杨子一人而已若复以陵援动念以淹速关情以得失介意则并此一人而无之矣有此世界否耶按使者于弟素无睚眦苐借虾蟮以钓鳌耳旁观者遂为弟危此时复命于弟无伤山可撼岳家兵不撼也独渠作业种种未免自伤弟且惜之矣嶰谷处弟已遣候毫无介怀生平学问已造入无怨尤之地矣彼自以前事为欺则于弟无与也如何如何 

　　○与子愚 

　　福昌二仆至扬即宜遣之归其迟迟者有意乞休余当从浙行未免遣行李于大江则二仆为之押送耳官至太守不薄何必待升余直道事人决不从人求官求人得官虽位至槐?束不愿也然此时未有不求而得之理虽龚黄卓鲁无望迁转不如先去之为快此时料理考满事三载之绩一报则一叶之身遂脱升亦去不升亦去汝但修我墙屋待之而已 

　　○与培吾叔 

　　仆八年离乡三年守郡功名富贵原无了期日复一日年复一年但恐城郭如故人民非即使佩六国相印而归岂复有人世之乐哉仆四月报满一任太守有始有终升亦归不升亦归五月间决定请告跳出苦海回头是岸不问卜于君平矣但区区归来无容膝之地暂以石山书屋为寄寓烦与儿愚修葺幸无后时再预办砖瓦砌石以待归来临时有所改造易于凑手不佞无高堂广厦之志如方外道人依崖傍水缚草结庐便了此生耳 

　　○上座师李懋明先生 

　　冢宰新疏有知府久主之议所谓久任者以三年报满为久任乎抑四年五年乎若三年为期则不肖转盻及?矣若四五年为期则不肖拂衣高谢势不返顾者也鄙夫当路贪残炰烋骇目惊心尚非山梁色举之日哉 

　　○上海道郭天谷 

　　近阅邸报户部题各省直拖欠钱粮先从知府始一疏参劾十人削籍为民夫知府不征收钱粮又不能参罚州县仅仅行文催督而已催督不应仅仅提吏书而已知府之权亦已甚微而拘泥体面之州县并提一吏书之微权而不以与府也势不得不乞灵于本道以少伸此微权矣然本府有师帅之责当以身为十属先凡奉本道宪牌提府吏书者本府即刻起解听本道发落使蠹役无所容其支吾本府不敢惜体面以违宪令州县之于府臂指相承似亦宜然伏乞本道严行申饬如州县有抗府之吏书三提不至者申请本道定夺 

　　○上抚院李玄白 

　　軄以天启元年四月抵任守郡当南北咽喉之冲值兵食交急之际常怀覆餗之忧思避贤者之路然未敢轻易言去恐仰负圣明之豢养并负台台之育造也兹竭蹷三年报政待黜驽马力疲、鼯鼠技穷、窃念八载离家双亲在殡一坏之土未厝九原之魄未妥兼以地方多难灾异迭见丙辰洪水几于漂没辛酉寇惊几于播迁軄子軄弟少不更事止軄一身又束官守如复不自引决顾恋爵禄年复一年则軄亲永无埋骨之期軄身徒享一命之荣似不可容于覆载又岂可安于有位用是沥肝剖胆据实上请伏乞本院俯鉴血诚曲体哀悃万分迫切毫无矫餙立赐代题放归田里以妥死魄以荅罔极则台台锡类孝溥泽枯恩深軄生当衔环死当结草矣 

　　○上海道郭 

　　减兵就饷一事顷谒盐台甚言兵之不可销徐州之总镇可裁而维扬先年题增之饷额亟宜复其故物此最直截之论苐未卜抚院意若何今台台转详入此一段幸甚軄旦晚赴淮即以盐台之语力请之如蒙许允则地方之福矣 

　　○与狼山总戎张 

　　不佞承乏维扬主议增兵舌敝唇焦即减新兵已非不佞始念矣况旧额乎昨面谒抚台深言旧兵之不可减前所汰者允宜复其故物不佞当力请于上而饷不足者尽减新兵以就之舍此别无策耳近获一奸细得其阴谋始知大江南北之危机言之心寒不佞已报满请告即日避贤者之路似未免烦大将军之绸缪矣 

　　○与狼山把总利瓦伊翰 

　　地方多变宁容弛备不佞惟恐新兵之不增又岂忍旧兵之减额乎苐因缺饷致有前议不佞已面请于抚台力言其不可当申详尽减新增而还旧额矣特以奉闻令士卒帖然于戏下也 

　　○上海道熊雨亭 

　　泰州钱粮如乱丝衙役如鬼蜮历来州官平平酿成膏肓湏得霹历手一扫夙垢而此时署篆者难其人则此州之劫数也府佐中捕厅司理实堪厥任而捕厅力辞司理则軄窃预拟以自代不得已而思其次则张学慱暂署支持目前而先期盘明库藏非徐司理不可也伏惟台裁 

　　○上署道熊雨亭 

　　大江南北妖氛布满危机已伏妖僧所指名其在海上者不可问其在江南者又非江北郡守所能问也急之恐有变缓之而枕不敢高矣其人俱出豪门望族根株不易拔彼中守土者恐不以为意则大事去矣千钧之弩不破的不发惟密图之幸甚 

　　○上按院刘贞白 

　　軄以三月二十三日报满即当躬赍文册赴台候考为妖僧发觉城内戒严饬保甲防内奸整营垒备外侮使地方有恃以无恐也妖僧被获不可谓不拙而其供吐不可尽谓无根若南京之梅四开化镇之周鼎据軄耳闻不独有其人似有其事矣扬城甚宽广四方客货水输陆挽日夜不绝商贾不可禁而奸细扮作负贩杂于商贾中者亦不可禁面生之人可疑亦可信而面熟之人可信亦可疑此保甲之法行于僻邑易而行于扬郡甚难也扬营兵千人在城内而守库狱者每夜数十人又在衙门内妖僧若志在库藏而仅以数十人举事则必无出路渠思出路则必有埋伏既有埋伏则非止探蘘胠箧而已此霜台所云天下事宁可信其有者确论也海上之结聚倘出荒唐幸甚万一有之则去?仪只消一帆风耳今日之防江海守讯者胸中止有一御货之寇耳局外之不测似梦想所不及若为万全计则另有说□建威销萌惟霜台之远猷是赖 

　　○荅友人刘 

　　捧读手翰知起居安好而大光明藏从崎■〈山钦〉历落中圆映焕发为可喜也万峰塔院功德殊甚但维扬俗薄习浇不通此窍士商脂腴自奉岂为三灾八难计以太守而募缘无论悭蘘不破抑且口语如沸世出世法两有窒碍适有妖僧入境逆谋已露地方戒严一切方外面生尽行扫除非镜心长老驻钖时也 

　　○与翁仁寰 

　　妖僧入境勾引狱囚为内应幸发觉擒获尽得草泽奸宄情状有令人不忍闻者大江南北妖氛布满本年正月有海上渠魁入扬城欲乘灯节举事因占候不吉遁去而扬人无知者此何等世界而居官守土者尚欲以镇定之说蒙我百姓是欲令百万生灵性命尽向梦中断送耳医病者不讳病拨乱者不讳乱故不佞痛快直截一盘托出令人人醒眼步步防奸使奸人窥伺插针不入虽卒然有变手脚不乱此是真镇定之口诀也如何如何 

　　○上抚院李 

　　春班操军过期未起程軄所忧也但钱粮出自镇江该府天启三年之钱粮恊济本府四年之操军更有何辞乃分文不解而更妄称分文无欠以欺台台不可解也据称三年钱粮本年未征而待四年开征秋后起解则是扬州四年之操军不得领镇江三年之恊济矣本府又安能预贮三年开征之钱粮以预待镇江四年之借支乎夫拖欠者明目张胆以悖功令而借支者俛首缩项以狥面情天下事所以大坏极敝而不可收拾皆此类也顷者计部考成钱粮一疏参郡守十人今天下为守者重足而立自救不给而能舍已耘人乎班军必误期班官李弘谟必得罪渠是以乞执照于台台以卸责而軄亦乞台台一咨移部以逭卑軄不借之谴亦妄揣台台之所必许也本府段疋起解在途为铺垫稽滞一年庐凤欠本府段价数万而一万铺垫尚吝而不与軄舌敝唇焦仅未啼血耳台台倘怜軄而预为軄地既不可望之各郡苐早移咨工部以窃附于李弘谟之执焰则后至之诛其有辞于异日乎 

　　○上饷道钱昭自 

　　维扬二运饷艘后至之诛莫赎矣幸兵艘先民艘抵津耗米较民艘差少而舟未破兵未噪吏未逃也民艘之亏损民艘之运官赔偿固不必言但兵艘之赔偿官与吏共之而其中尤有说焉葢兵运水脚原亏其半而日久枵腹势所难支所亏损处大槩消入兵腹中耳权宜之计不得不尔今合照民运之例全给之则七百金之水脚现在即可补兵艘之耗而官吏之赔偿亦不费力台裁以为何如 

　　○上抚院吕鸿原 

　　軄将离任地方事无关大利大害者不敢琐渎但库藏钱粮最苦军饷之溢额又最苦恊济之缩额此膏肓之证也軄虽去国不能忘情通变济穷万难胶柱不敢俟之新守恐初来不能入其窽窍谨抒一得条议五欵倘力行之可以救燃眉而起沉痼伏惟台裁 

　　○上房海客侍御 

　　丈夫知已原无望于世之悠悠者不肖踽凉自负尤轮囷离奇匠石之所不愿而明公爱而加膝破格踰调客冬王文水軄方过维扬晤问具述明公口不忘扬守王君于不肖无半面而明公逢人说项其为缁衣之好岂世上悠悠者比而不肖知已之感又岂仅结魏颗之草而已 

　　○与范山人 

　　寇公书、为丈致之、钱粮不轻发居官者各任其责难容他人启口至于印信官封恐防夹带未敢如命张四府素无一面、不便未同而言滥生之领木价、日后结局甚难、谁任其咎彭生员之遗才、何以好从事而失时也、草复不一 

　　○与淮海道宋 

　　不肖三年不迁迁輙投荒以素位二字消之矣台台陪推已入启事节钺新命计在跃瞬抟风之翼信非抢榆之羽所敢望也日前承翰示如皋钱生事钱与赵皆右姓皆肺戚而又皆有外护幸其自为和息只有持平一法而已倘微有轩轻则嚣争复起爰书已就众目所视不便改窜久欲报命而未得当也 

　　○与中军袁九牧 

　　同事地方惟和衷乃能共济其有意见之偏者湏加调剂其难调者勿露形迹则可以安其位行其志矣不佞去国之人独于麾下才品不能忘怀巳荐于诸院临行时又复叮咛此地乃风波世界不得不为贤者保护乃鄙衷懿好非为麾下私愿努力自爱虽在遐方未尝不侧耳以听好音也抚饷缺额已甚忠义一营势必尽裁则麾下无所事于地方矣不□已力请盐台改充灶勇之额另食盐饷特为麾下计并以附闻幸并令不营官兵知不佞一片苦心也 

　　○荅岳石帆 

　　粤西董抚台祚未相识王按台则祚之乡同年也台翁惓惓晤时当达之苐恐北山之灵不肯谢逋客则两公之缘未可知耳维扬道府一时俱缺抚按为地方坚留两月、苦辞不允、计非七月中旬、不能脱身、舟过石头、当叩□□、以快夙心、 

　　○与曾养全 

　　正拟驰候、而尊翰适至、回环三复、所谓道我也似子矣、祚固无良素抱热肠愿与斯人为徒者但天民达可而行今不可也色举之鸟□□滕王之风遂绝意叱驭决志悬车与台翁当年行藏宛相符合不有先觉孰开我人信哉 

　　○与萧伯玉 

　　客岁黄黄石持年兄寄函称欲乘流而下晤弟于广陵竟不果而苐亦遂去国并橘皮汤主人而失之矣弟以三月秩满报政请告鸟倦知还不能待季??莺之秋风计弟远志之日政是年兄小草之时犹得及里门握手一晤未知如愿否耳茫茫堪舆无可共语如年兄绝世之资又各被业风吹去君向潇湘我向秦为可叹也下阙一叶 

　　○与崔司理 

　　凡膺司牧寄者无不欲锄强扶弱惩奸保善□□茍不能仰体德意而纵瘈??苟以噬且上掣公祖父母之肘斯其人也祸流子孙不足齿也不佞每疾首痛心于此欣逢老公祖福星照临仰藉威露?歹舛示?示四衢不但以此惩恶奴亦且以此肃子弟但老公祖公冗旁午丈夫气槩有丈夫作用管窥乃尔不足为门下献而门下臭味似觉有同乎此者故不禁其冲口而吐也 

　　○与乡绅 

　　开铸一事为去年地方多故弟锐意蕳兵搜乘帑藏如洗计不得不出于鼓铸今军士解甲息肩院道且有销兵之议为有司者以安静为宜若创开利孔百千羣小所共侧目不洁之蒙恐贻羔羊之累宁寝之耳 

　　○与何天玉 

　　琼花观历千百年而不毁亦由千百年郡守守之也倘为守者不守则此观未知何年化为乌有矣又岂留至今日以待汪氏之侵占也耶弟于此发欲上竖台台千载人也于千载胜槩得无一往有深情而王生乃以市井之陋习动台台之小慈恐不以此夺彼也 

　　○荅吏垣姜 

　　承谕汪商掣盐事往年割没之令甚宽故掣宫得以市恩且以取润而钻掣者多而且杂迩来为辽事加饷运司库藏如洗盐台加意搜括而于割没盐斤每引皆有定数不容以意高下又专委扬郡厅属人人重足奉法惟恐割没之不及额每一奉委则为攒眉若一商市恩则众商环暏无以折其心杜其口也台命鼎重岂不仰体柰事势?束手不肖所目击者不敢不以情告 

　　○寄李斗华业师 

　　不肖支离风尘倏易七稔逢世多艰劳劳　王事忘其家恤遂于老师起居阔疏扪心负愧自??互维扬再捧手札具悉尊况牢落一字一怅敢不分念但不肖守郡令肃如霜即权贵乡绅竿牍俱绝徙木之信已令万姓抟心挹志毫无越思老师勿萌弹铗之想虗往虚归彼此负欺不敢不直吐耳不肖薄俸已踰二载庶几早脱徽缠休??术故里为老师缓急计殊不为难幸宽肠少待之不食言也 

　　○与范漫翁 

　　弟承教于长于感念未尝去怀奈一行作吏咫尺河山长干故人槩不敢竿牍相讯恐牵入葛藤彼此交累非于足下独有遐心也圣仆到此宣言绝不请托遂往来几度今亦不复源源矣扬地何地扬民何民扬守何官难言乎难言乎承谕吴事渠自中处原被俱和弟不复嚽一辞矣如足下云云岂可令众庶闻且见耶万祈原谅请以异日负荆 

　　○上座师李懋明先生 

　　小疏乞休严旨凛凛杜门席藁以听参处业已坚卧投闲不能作赴火之蛾见几明决正在此日辞荣谢宠原无负于君父虽褫軄削籍亦无愧于俯仰矣但小臣不敢再疏入告西粤抚按又不便遣使恳为代题或迁延累月听彼中自行参处也特遣小儿面受指南 

　　○上冢宰 

　　某西江竖儒朴木?敕謭材守扬三载旷鳏是愳仰台座栽培之恩宽其斧钺量移西粤分臬左江此地即先人之旧任也两世国恩同官同地軄宜策驽磨钝勉自竖立以酬知遇柰孱躯以积劳成瘁久思乞骸葢未奉新命之先已曾详请淮扬抚按两院代题致仕弗蒙允许坚留至本年八月末旬始获离任又蒙抚院移咨部科改宽凭限軄犹竭蹷就道泝长江经彭蠡达豫章而病愈不支矣兼以双亲未厝大事未襄酸鼻痛骨万念俱灰审已量力寔难就列遂遣家僮伏阙上疏乞恩予告伏祈台台始终育成早赐题允另选贤能推补俾軄获以新衔致仕则有生之年皆台台之再造也陨首糜骨未足云报临禀无任哀吁 

　　○与顾所见 

　　仪渚巵酒河梁高谊桃花潭水深千尺所不及也台丈知我迥出肤革之外皆从热肠中流出从多难中作合未易与悠悠者道而不佞已高挂滕王之风长欹去来之篇矣小疏乞休永结丘中缘天下事付之能者非敢效弃世之君平而桓子野闻鸜鹆声辄曰柰何不佞似之矣台丈负济世之志一展步而辄蹶焉崎崯历落豪杰之常藏器待时不亦可乎维扬一块土固台丈桑梓尤不佞并州也去国之臣岂忍忘情于嫠纬谅高才当不舍返而图远矣 

　　○荅谢生 

　　两度奉教知足下所遭不偶沦落风尘宛如孟氏所谓无归之穷人也天下本无无父之国可归者亦未有归无父之国而不穷者也今足下东奔西驰罔非穷国又安所得无父之人能手援足下于不穷之域哉窃观足下微意似谓允若必无望于父母而手援尚可望于他人大非长??美譬诸水不行地而泛滥横流欲冲城漂邑以入海终非水道愿足下以悦亲为根本以负慝为关钥不谋诸人而谋诸心永保天伦克复故业青云鹏程未可量也何必向人为阮途之哭哉、先正云与人子言必依孝与人臣言必依忠恐足下所与谋者皆英少年而以鄙言为迂也、不佞多难之余、为自了汉、而不足、已绝世想、逃入枯禅无涓埃以增山广海聊效蒭荛、用荅惓惓、 

　　○荅田善生 

　　曩岁滥竽夏署获与门下周旋数载缘亦厚矣回首往事几阅凉燠居诸掷梭为可叹也门下胸富缣缃摛词如绣笔力亦足扛鼎矧胸中百万乎蕞尔靖江安足展骥逐电之蹄必竟昆仑之驭聊以此为发轫云尔愿门下勉之 

　　○与子学愚 

　　居家澡身浴德光明洞达乡评月旦自不容掩若同室之自作孽者不能累汝并不能累我也汝不必干戈相向与之为穴鼠之鬪遂有细人从中播弄河决鱼烂不可收拾我辈涉世但持已无纤毫走作小小输赢不必计较如善奕者但论收局覆军擒将不屑屑保守一卒一马之为得胜也有大手段大眼界偏能入鸟不乱羣入兽不乱行悻悻小丈夫难以语此尔其味之 

　　○与兄羡门 

　　奴氛益炽烽火渐彻甘泉蠢动渐及腹里在廷在边束手无策四顾中原有何足恃其恃在郡国乎乐毅下齐七十余城仅留即墨智作尽有赵地仅留晋阳欲为田单为尹铎难言之矣今淮阳一块土奸雄蚁聚蜂攒伺衅而动不辨风尘色安知天地心此时惟有收罗豪杰安缉人心耳 

　　○与萧伯玉年兄 

　　石城判袂弟南兄北岂惟判南北且判行藏矣云台日月依龙衮烟水乾坤老布衣诗可绎而吟也年兄负出世之姿将欲指天指地横行七步湏向长安红尘堆里拖泥带水一场而不折本乃得力耳弟遣家僮伏阙乞休毕此生矣皮相弟者必谓弟厌薄西粤且别眼者独兄一人前茅中权兄言在耳请以异日相视而笑也 

　　○与驾部乔 

　　两承手翰殊荷惓笃俾林下畸人闻所未闻大计密网弟幸互全白门当事诸公不中投杼皆翁兄多芳维持以免颠踬抚臆论报早誓肌骨矣乞休小疏遣使伏阙不蒙俞旨严迫可畏苐世道崄巇宦海风波以弟踽凉守拙如亢颡白鼻不堪适河长林豊草永毕此生尧舜在上乃不令樊中之畜与泽雉同饮喙谅弗然矣文江诸老一时寂漠气运使然转天关回地轴未知何日铁柱开花耳翁兄浮沉郎署平步康庄异日大受且未可量长千乌衣暂恣吟啸所谓仙吏非耶 

　　○与萧观我 

　　西粤邕州先人之畏垒地也呰窳如祚不意复绝前绪岂不愿叱驭九折以报君父柰三年维扬遭逢多艰腔血几尽兹便道里门倦还之鸟送以滕王之风已有乞休一疏候计典黜陟而后敢出耳老年伯高卧东山以其余闲讨论古昔新刻有禆世道岂雕虫之技采华亡实者同乎不肖虽驽犹思搦朽磨钝以窃附于下风也 

　　○寄萧玄圃 

　　祚以□□辞朗宁适值台驾昼绣几度奉辟咡不啻披清风沃甘醴也迭拜鸿章锦烂霞灿岂惟沟中之断文以青黄而先子祠祀记赞一一杼轴绣肠永垂贞石?民百世俎豆有凭而吊之者寔托五色笔以不朽也 

　　○与陈焕宇 

　　弟从夏曹一麾广陵七阅伏腊不获窥三径于故园美人之思徒寄梁月弟以黔技守此剧郡腔血欲枯霜鬂改色有何好怀恋此鸡肋始觉足下解弓?殳坠袠视束缚缨緌者皆樊雉之不王也乡思如抽一官似叶与足下班荆握手期不远矣 

　　○荅高原禅师 

　　南都一通鱼雁芳讯中断倏阅四稔嗣闻奢酋之变暴骨流血私念蓬溪一隅不知蹂躙何状虽上人福慧双足龙天护持而不得不与众生共苦乐鄙衷殊悬悬也已而敝寅苏公??互维扬询及道履具述安好而蓬溪人民同免大劫岂非上人功德力所庇荫乎不佞承乏剧郡连年招募以备辽左地方既已摇动忽有东省妖寇十万压境良民思窜奸民思乱多方缉宁始获安堵生不逢辰官不逢地命也柰何兹履任垂满一了残局掉臂入山更不回头此生尚欲与师一晤而机缘难料听之而已忽捧远翰、兼领诸刻、宛如面对、喜剧欲舞青莲峰顶创开法席因缘不小吴钱二公纪述自足千古何烦鄙人重打葛藤然承下征终不敢负尔时簿书旁午不能草草下笔以付令徒容另附苏郡丞转致则万万不浮沉矣 

　　○上制台商等轩 

　　祚樗栎散材备员西粤幸逢台台托荫大厦所宜搦朽磨钝勉効驱筞何敢言私何忍言去苐以时穷势蹙心绪如焚先人在殡杯土未厝先年洪水荡折几没蛟室軄用是吊影惭魂无时无刻不局高天而蹐厚地也更以薄柳孱躯望秋先瘁恐一旦朝露抱恨长夜故于去岁量移还里万不得已遣家人伏阙陈情乞休未经抚按代题未蒙俞旨不敢覆请勉力叱驭入粤以奉功令而本道又系先人旧履触目伤心半载以来忽忽若丧胸膈痞闷犹如石猒?土强饮辄吐就枕辄喘肌肤日削神理几尽似此情况何心鸡肋因是沥血哀请代题放归田里得保余生为先人觅一容棺之墟虽衔环结草岂能仰酬高厚哉軄去秋辞家曾托舍亲萧如城候台旌过敝邑预以下情奉禀不谓其例转遂相左也昨軄亲叩台墀又不敢以初谒塘突嗫嚅告辞始托罗定道蔡大参代申鄙悃想已上闻是軄之去志积岁积日匪席匪石不乞怜于台台而谁望耶寸肠激必冐昧具禀无任竦汗 

　　○上按院王闇生 

　　軄樗栎散材备员西粤幸逢台台托荫万厦所宜搦朽磨钝仰酬知遇何忍言去苐以势穷时蹙心绪如焚先人在殡杯土未厝丙辰洪水荡析几没蛟窟軄用是吊影惭魂无时无刻不局天蹐地也更以蒲柳孱躯望秋先瘁恐溘焉朝露抱恨长夜故于去年还里万不得已遣家人伏阙陈情未蒙俞旨軄坚意覆请而亲朋相率劝軄??互任暂塞严旨数月之后再告未晚最可恃者有台台俨然持斧叨附谱谊岂有呼吁而不怜者乎遂勉强叱驭两仆一主行李萧然既??互官署触目皆先人旧履一哭呕血迄今半载忽忽若丧胸膈痞闷犹如猒?土石饮食无味强饭辄吐寝不交睷就枕辄喘中夜揽衣循绕阶除摩腹自宽似此情况何心鸡肋軄爱性命当甚于爱官爵而台台怜軄之性命亦必甚于怜軄之官爵也用是沥血哀请代题所引两例皆前任左江道往事最为亲切若近日浙东分廵宁绍海道副使方应明陈情葬母乞休按台疏称本官飘然径去登舟缴印沿途候命亦蒙允放不加罪谴軄今径以病请不及其它免烦台疏曲折更觉直截详文至日万恳赐批本司议覆并恳授意本司示軄决去毋循一切慰留格套俾軄早遂狗马之私便是台台旷荡恩施超越寻常万万也軄于制台未有夙谊前离家时曾托舍亲萧如城预达下情昨抵端州又面托蔡五岳宪长再为申达更祈鼎言坚决早赐会题庶免犹豫长途邮使往返动经月余又值台台报满期迫倘一蹉跎使軄绝望郁死瘴乡台台异日未免一篇瘗旅文亦何益泉下之鬼乎左江夷汉宁谧地方安堵民瘼利弊所当为者軄皆为之矣兹杜门候详已晓谕士民告辞乡绅一月之后便离邕抵浔再月之后更离浔抵梧肃候台疏必得请而后已虽啼尽杜鹃之血而不悔也情激词迫不觉琐渎无任竦息 

　　○上制台商等轩 

　　軄么么无似幸庇宇下顷者万不得已陈情乞休未蒙斥放更承褒语大造生成恩同罔极柰軄狗马寸私弗能自已拟再申恳于台台而交欵适逢其会封疆大事万难卸担苐夷情叵测軄食不下咽催督之使相望于道兹月朔十日始得实息彼地贡欵出国矣軄以十二日叱驭田丽直抵交关病骨支离触暑冐瘴其何敢惮拟以二十四日纳欵于受降城华夷两地师旅云屯不下万余虑有意外安缉料理颇费心力倘得仰藉威灵告成事而旋实徼台台如天之贶也事竣还报之日軄再沥狗马谅台台渡蚁功德岂有靳焉端役代禀无任竦汗 

　　○与萧如城年兄 

　　弟欲去其官如鸟欲脱笼不谓夙业作障劫难未满顷奉严旨已拟杜门席藁听参而敝座师李懋翁坚以为不可即欲拂衣亦须抵任庶免抗违之迹弟又不得不叱西粤之驭矣到官之日即作辞官之计秋冬间决遂我初服也彼中抚按及制台烦年兄飞翰为弟言之此来特为遵旨不为慕禄真病真苦乞慨然具题释放以保余生顷大计风波危而复安年兄为弟计甚力也感何能口兹再恳聊城一矢使弟叶落归根功更倍于前之扶颠持危也望之望之 

　　○上按院王 

　　軄自??互任首为交夷十年未欵情状叵测私心忧之催督之使诘责之檄不绝于道兹幸夷使赍文请期开关此强场一大快事非仰仗台台威德旁鬯四夷率服何以有此耶軄政为负薪之疾已具详请告忽接关报为之一喜一愳所喜者为交南黎氏簒莫之后负固不贡几二十年自先人备兵左江殚力拮据数载始衔璧纳疑兹軄承遗绪再了欵局窃为私喜所愳者軄抱病乞休已拟杜门而贡欵适至封强大事须本道直抵交地开关受欵檄诸土司陈兵设卫襄此巨典恐深入瘴乡病骨不支窃抱私愳倘蒙台台怜准予告批行守道兼摄廵篆放軄长往则大造之恩不止于生入玉关而已颙首跂足以候台命 

　　○与督学夏六咸 

　　先人名宦邕州士民将议举呈而年台以为不必待呈径行文入祠与祭似此公典非子孙所敢置喙乃蒙年台破格举之夜台有知衔结何如而弟即陨首縻骨又安足言报也先人宦游二十余年凡所至处皆用一片血心沥在地方故没世不忘处处皆然起家东莞令莞亦有祠矣佥宪??析省浙已入名宦矣监军贵州已入名宦且有忠勋祠矣宪副左江有报德祠矣交南有定交世烈之庙矣功在西南九如滇如黔如粤凡两宣告庙五赐白金文绮四纪录一升俸一升爵一加赠荫而功在粤西者历历题叙可数此左江之报德有自来也岂意三十年后更逢年台持衡风励而增此一段俎豆之光讵不奇哉左江报德祠原在宪署之傍今士民佥谓基址湫隘改创于王文成公祠左文成有社稷功非先人所敢望而就左江言之则绥交平蛮之功亦不减于文成之伐田也重修报德词记窃有恳于年台名世鸿篇千秋不朽愿年台许之今日左江之宪署即弟当年之鲤庭奇缘奇事亦在国人之口矣交南十年不贡夷情叵测害成者众弟抵任私忧之督促之檄不绝于道今始遣使请欵弟拟以四月十九日亲往开关了此欵局先人遗绪幸不坠地亦是一快年台如慨许祠记五色笔中微赐点缀则贱父子存殁俱有光矣 

　　○上按院王闇生 

　　交贡一事久无实息軄食不下咽兹月朔十日乃确报贡摃出国軄以十二日发朗宁直抵交关触暑冐瘴无可回避约以二十四日受欵华夷两地师旅云屯不下万余早完一日地方安静一日倘藉威灵获告成事实如天之福也此役既竣軄尚未可以去乎軄万万无不去弟未知以赍差去抑以微罪行也軄为霜台严命如铁故不得已而思其次倘犹有靳焉軄真苦途穷矣 

　　○与杨岳伯 

　　弟承乏西粤伏阙请告未允勉为抵任半载可以塞明旨矣详请两院乞返初服去冬目击董抚台之变愈觉惊魂慑慑度日如年夜不交睫颠毛尽秃矣乞台翁为弟力加怂恿开笼放雀功德无量如按台批司会议恳祈径覆幸无疑弟游移二三而以慰留格套见拘使弟多受一日苦海损台台一日功德也昨阅邸报宁绍道方旦心以葬亲告致抚按代题称其缴印登舟飘然长往沿途候旨近日功令虽严不加罪谴竟准致仕另补萧如城矣弟今详文所引皆前任左江道故事更为亲切情迫势急用是琐渎 

　　○荅按院王闇生 

　　左江有司鲜强人意大约一片毡耳观其行事令人闷绝下民卒瘅今日已极苟得一求刍与牧之吏便是祥麟瑞凤矣柰寥寥何其才品虽庸而任未匝月者姑置之其抱危病必不可留而新任告致之何久任告致之卢又置之其已升迁离地方而瑕瑜半者又置之此外得其当而报命尚宽匝月谘诹再周即便驰复尔时为纳欵一事调度防关极费绸缪至五月中旬似可竣役軄趋端州躬报制台具题遂由昭江抵会城伏谒霜台于境上叩辞长往霜台即不开泽雉之樊谅不忍矣 

　　○荅王玉田 

　　年兄以真品干实事闇然而章自不可掩前会城相对按台屈指粤西贤守令已冠年兄矣弟为交夷不贡檄之来欵幸以先月廿六日亲??互交境襄此大役即日亲赴端溪告成于制台又转舟全州谒按台尔时年兄荐牍有确订矣弟为告致心未歇也按台代题有难色而仅以赍差塞弟之望不得已勉此苦役七月末旬便拟戒行转盻分携言之邑邑 

　　○与武部林 

　　先君始分符于莞继分臬于邕不肖当年相从两地皆台台之仙里也缘已奇矣兹三十年不意复踵前武而承乏兹土一抚砚山之碑重过鲤对之庭遂获事贤友仁如台台名世鸿硕几幸趋下风而结袜叩玄扃而倾耳三生夙缘不尤奇之奇耶苐入境以来所见闾阎憔悴原野萧条边政久弛峝寇蔓发种种境象大非畴昔虽戡定巨手尚费料理而以不肖謭陋滥竽管钥豕骖服羊负轭庸能胜任而愉快乎不肖所为当食罢箸而永夜回肠也交人十年不贡始虑夷情叵测害成者众乃一督促之遂应如响边吏何能为皆田中国有司马耳即日启关假道仙里一聆帷幄之谋发曚开聩良非浅鲜乃承金玉之音兼拜云霄之贶愧欲泚汗秪领家刻如挹清扬腆仪奉璧铭之五内 

　　○上按院王闇生 

　　軄为解组一念煎如膏火性命所关不能自禁遂沥血悃于台台尚未得命如望岁焉已拟杜门而交欵忽报封疆大事无可推委本道例亲开关虽扶病亦须一往期以四月十九日入贡则四月末旬軄遂可还朗宁束装计此时台台开笼放雀谅不俟軄之再渎矣 

　　○寄陈焕宇 

　　河梁握别情深千尺佩之而南一步一故人矣抵朗宁重游鲤庭三十年前邯郸梦如慕如疑欲咽欲绝作思大三生观七日而魂始还也地僻政蕳白日游丝政与枯淡头陀相宜回首广陵如娑婆之视阿閦精治身绪治国两得之矣边事大坏交黎久不王弟一檄而至乃重修先子绥交故事整旅出关受降纳欵为先子磨崖勒石而还事亦奇矣然恐造物忌全福过灾生求返初服当事者弗许也弟争之疆而仅以赍差止弟梅渴岂知鸿飞冥冥弋人安得再下之哉菊月初旬定拟把袂五日遂北征自北而南便效茧中之蛹不窥牅矣 

　　○上按院王闇生 

　　軄去志已决一夜头白窃以为弹痤者不能避庸楚请以交欵竣役告成事于霜台遂还朗宁与地方士民诀别而候命于浔再辞浔而候命于梧軄一去不可复还而一参不敢幸免极知近日功令森严转喉有碍軄不敢强霜台以所难曲垂优容苐于白蕳之中稍从轻处则霜台与軄两得之矣如又不得命或借赍差以行容軄抵京自断葛藤如夏督学所传台旨则出于万不得已者亦愿霜台向总司订之以稍安軄之惊魂是亦霜台之恩施也 

　　○荅别驾袁梦吉 

　　以门下鲲鲸之才决不向牛涔中了却一生拏云攫雾奋鬣溟海当自有时门下流行坎止看风使帆不必介介不佞莼思犹如弦矢百计无脱乃信造物有默宰目前匏系独惜同舟失一高贤恐地方有缓急始思长城耳承翰别绪如抽蒹辱腆贶门下所分者夷粟不佞所爱者矧廉三肃璧谢临楮怅惘 

　　○荅右江廵道潘翼虞 

　　弟去岁伏阙告致未蒙俞旨不得已入粤图恳两院代题昨三月申文沥血陈情又未蒙许而按台许以 
　　祝厘之差矣今此差若转借台重则弟拂衣长往更遂初心出境当在翁台之先也 

　　○上制台啇等轩 

　　軄自抵任窃为交夷十年未欵情状叵测私心忧之催督之使诘责之檄不绝于道兹幸夷使赍文请期开关此疆场一大快事也非仰仗台台威德旁鬯四夷率服何以有此軄政为负薪之疾具详请告已拟杜门忽接关报一喜一愳华夏界限甚严贡欵大事必须本道直抵交境开关受欵檄诸土司陈兵设卫襄此巨典一防莫氏之意外一防内地之奸宄窃恐深入瘴乡病骨不支有负台委倘蒙怜准予告摄篆有人俾軄长往则大造之恩不止于生入玉关而已颙首俟命 

　　○荅何敬宇 

　　广陵苹聚不啻空谷闻跫也以喙腐吞腥之俗吏而对碧瞳玄发之仙翁殊隔霄壤一段阔悰竟从鞅掌中销去地主失軄为从者羞至今念之、弟弛维扬之担复管江左之钥自惟亢颡白鼻不堪适河小疏乞休严旨弗允勉为叱驭今日之兵署即当年之鲤庭也羊昙马策不过西州门况弟风木之悲乎已力请解绶会交趾贡道久塞复通乃驰绝域纳欵因为先人磨崖而还一段奇缘遂在人口事竣已捧差去国从此山南山北作究竟生涯矣 

　　○与督学夏六咸 

　　弟乞休一念日夜耿耿于怀寝不交睫食不下咽不死则归不归则死只此两字无二三也按台玉成弟意岂有穷尽柰弟志决匪席匪石不如速放烦年台力为弟主持并向杨曹二翁确为弟恳倘批会议毋以慰留格套相羁是诸公大造于弟也衔环结草岂足言报 

　　○与桂林司理万 

　　门下粹品如备四时之气造物者又欲以盘错别利器非偶然也江河之行顺下而已至于风抟物激触山赴谷始见其奇目前种种惟门下因应之何忧集木哉不佞谬以祝厘于役渐远高贤缁衣之怀不能自禁有吐无茹矣 

　　○荅武部林 

　　向日登龙奉教寸昃壮猷伟略已觇一班中国司马信乎其有真也傍玉依兰此心如结奈以关事牵去徼福假灵了此一局匆匆言旋先期赴邕料理贡艘遂夜渡丽江不敢溷清尘矣兹以嵩祝之役星驾于迈缅怀明德不胜回首黔师久顿所赖司马纾筹运奇匪异人任泗城堪用与否台台必有确见不肖一入春明当传尊指俾当事诸公知隆中一羽又在万里云霄耳 

　　○与曹能始 

　　弟违教二十余年始获把臂于南徼会城五日之缘胜于一宿觉矣别后旬日始达朗宁席未暖而谒按台于苍梧往还几以月计又闻抚台计音亟欲走会城展奠无常迅速人各有此件未了之公案柰世间懵懂汉年年为他人作嫁衣裳良可叹也台翁知道者故弟及之何以策我有怀如缕 

　　○寄儿辈 

　　粤西乃宦游人所猒薄相知者谓余不就近补扬州道而远补荒徼共为扼腕不知余但要脱苦海不问何处可以登岸如此还乡真滕王风送矣监军公备兵左江余曾读书官舍宛然如昨不意二十年后再绳前武一段奇绝因缘似邑中二百余年所未有者人力不至于此何所用其心哉 

　　○寄侄内美 

　　别侄离家百日抵朗宁官舍三十年陈迹不堪回首今寝处于若翁之书室倚徙于先人之鲤庭哀逝之恸时时相偪出世之想亦念念想前兼以政务甚蕳衙斋更寂白日游丝一榻危坐人迹既扫鸟语俱绝人生清福得未曾有吾侄向日弗肯相从共此胜境窃叹夙缘之不偶也苐恐福过灾生可暂而不可久春夏之交拂衣赋归苶犹豫无二三矣别时见侄气体未充嘱以保摄尚记吾言否 

　　○荅祁罗浮孙 

　　不佞支离风尘所遇粤客未尝不问君家动定以令祖之鸿才而不大售以尊君之茂才而不小售啬此豊彼理数之常保世亢宗窃于足下有深望焉不佞承乏西粤所驻绝徼未及匝岁遽以祝厘星驾而北愧一讯之未通而华翰先及发函辴然何啻闻跫音于空谷哉 

　　○与陈九岩 

　　弟曩者一麾广陵去白门仅隔带水玄提不绝于耳也已而荣擢滇徼弟亦投荒粤陲苍雁頳鲤遂尔泬?寥回首司马门促膝谭心岂不成焦梦哉年台骑气御风之品弟不敢望后尘然薄圭组而躭林壑谬似彷佛臭味者客岁乞休小疏计已寓目柰未蒙愈旨勉为叱驭少塞功令兹以赍差去粤遂从此入山不返矣乃年兄赴滇亦两阅岁而始就道不大奇耶 

　　○荅右江道潘翼虞 

　　弟为先人未厝而痛心阳侯之灾遂思永谢圭组结缘丘壑觅一容棺之墟便可从先人于地下故疏请告而 
　　上不许详请告而院又不许至于仅许赍差以行已非弟啼血之初意矣兹翁台为省侍太夫人而有此请人子至情自不容已藉此仰恳鼎言达弟狗马激切之私于按台早乞一疏为弟题致俾弟得致而翁台得差此仁人锡类之孝也祷祠而求伫望伫望 

　　○寄兄羡门 


　　弟抵粤以孟夏请告不遂拟再请而交南报贡矣十年不来之贡又中国多事之秋倘有二心万难驯扰弟始以尺檄谕之不必其应如响也岂非冏卿公之灵哉五月亲抵交南开关纳欵华夷欢呼万旅云屯立马勒石而还父子相隔三十年同官同地而又同铭功于异域考之粤志自伏波铜柱以来未之有也石榻一幅寄览亦可以告先人于地下矣先人入名宦继王文成公之后而兴者邕州名宦汉唐以来仅三十人良不易得民间报德祠又重修与文成祠岿然并列祭田有藉伏腊有规香火有役祠记有碑井井可观绵绵可久矣贡欵告成后乞休题目遂提不起而两院以赍差相许且收拾还家未了葛藤又当别图虽目下有一题叙而弟无所望身既隐矣焉用文之白日西斜落帆停棹岂容再计七月末旬便离朗宁十月初旬可还乡井面晤伊迩不能多及 

　　○与萧伯玉 

　　年兄久客春明饱历风尘归来辋川之兴当大畅发山不猒高水不猒深最急者郭橐驼耳懒瓉之说年兄昔以讽弟者弟以转奉兄需之三二十年何愁松不龙鳞乎弟辞广陵入西粤如住阿閦国清净之福得未曾有惜宦粤人无有知者东坡谪海南食蚝而美戒子过勿语北方君子恐皆求謪海南以分其美弟亦类是但无惭菩萨不可久做还乡一曲已成调矣 

　　○荅史永严 

　　不肖祚投荒炎徼蛮土?取夷落雁足不渡虽神驰左右而起居缺然每侧耳并州之事日异月迁两阅岁而五易守矣以不肖黔技扪心追省諐尤山积出入齐汨尚未漂沉龙伯岂非名邦之直道不冺而台台之推挽有自哉兹以捧差经徐阔怀填臆渴欲匍匐台墀而途次风霜毳骨作楚殊违鄙愿政拟申下悃而瑶函先施云天高谊对之泚颜据鞍布谢草率不次 

　　○与水部陈 

　　弟祚支离风尘不奉芝宇十载有余比来投荒绝域雁飞不度缺然起居心旌摇摇兹以祝厘道经邹兖途次遇王参汉年兄出邸报始知弟削夺矣就里节目非楮笔可罊即日小揭一出年兄始辴然而笑也既奉旨不敢叱驭揆理必遣差代赍赴部荒途无可共啇彷徨靡措特遣小力仰受指南惟年兄哀其穷而详告之操院题疏未见其全乞示一览如无全疏即录全旨付来役为望也长途冐寒毳骨莫支无能躬叩敢布崖略 

　　○上操院胡 

　　嘉祚火坑汤镬中自分焦烂岂料有甘露洒于杨枝者如台谕乎幼读戴记至于道途不争夷险冬夏不争阴阳绎其言贯而佩之一生矣彼孽千般伎俩惟祚是求无一朝之忿而似九世之??丸岂有他哉慱美名慱美官耳藉令不肖捐名捐官足以偿孽仅仅一削而止则已抱犊入山矣柰何角之不已而且踣之而且踦之水深火热一步一紧偿以性命偿以子孙而弗足乎孽心杀人之心也孽书杀人之书也所咲杀人者不断脰而斩袪击剑之术未讲也祚于此犹为么兠坚将耳食者扪空追向尚无已时不得已而为十诘就彼诘彼无繁言焉矛子之矛也盾子之盾也于祚何有哉 

　　○寄蔡五岳 

　　弟欲去官匪石匪席端溪乞灵于台翁不获所请客冬乃借捧差以去途次邹峄已闻严谴所谓霜落果熟水到渠成时节因缘岂人加哉不洁之蒙几为大僇知已者谅弗惊心于流言小揭略见大意台翁试寓目焉不尔不成娑婆也先后两疏一削一勘勘已中寝雨露雷霆天恩莫测半载住金山秋来移寓长干之舍利塔种种增上缘自信成佛不在灵运后矣相见何日惟有永怀 

　　○与王孩之 

　　违教七载春树暮云几回搔首流光荏苒良觌何期弟横罹颠越重贻兄忧已而覆盆见日又贻兄喜更奉赐环之诏又令兄弹冠相庆也然惊弓警饵无复热肠遂决意雌伏稿项黄酋?或而不悔焉迩者避喧谢俗一味枯寂追踪豕鹿照影潭壑颇极林下之趣苏长公謪海南食螫而美吝而不以语人弟今向盟翁语此者知盟翁同此螫味云耳 

　　○与谢韶石年兄 

　　宪节式临豫章弟政远窜纪域鸟言夷面之乡蛮烟瘴雾之苦无可告语犹不猒权奸之毒螫也而终风暴起霆孽交加自分刀俎余骴鼎俎游魂已尔天道好还覆盆见日圣主中兴赐环诏下弟心灰已寒鸡肋情断一丘一壑无复遗憾矣 

　　○上李懋师 

　　读师讼言肠断山?夫猿一字一血长公之真精李青莲所谓山颓海竭心不死也芦中之丈人濑水之妇露筋之娥当年亡其姓氏而名自千古殊不在题请建坊如来谕真高见矣 

　　○与杨霞标 

　　维扬一别萍踪各天兄西极而弟南荒黄耳之音不传矣尊兄望重六诏行且内召无奈弟之陨渊堕穽何也冬春间风波四起尊兄得无惊心于流言乎弟客冬赍差驰至邹峄闻报遂改辕而南驻于金山出揭候勘操疏虽行台疏中寝勘局遂息雷霆转为雨露亦不测之天恩也作孽非已胎祸有由刻揭如指掌兄翁细阅始信天地间真有龟之毛、兔之角、蜃之市、而蛇之足矣、 

　　○与陈焕宇 

　　风波乃宦海之常而不风之波则不佞所遭之变也一吠形再吠声殆矣区区颠踬不足惜奈何贻知已之忧哉所事历历有颠委灿若指掌昭如列眉我坚彼瑕彼乱我整似非败局君子居易而已命则不能与争也兹憩金山从禅寂中了此幻梦若问弟归期一听黄梁自熟耳 

　　○与同年许芳谷 

　　弟兀坐水上之峰自拟湘潭之累咫尺龙光所愿膝行倒竭肺肠柰身在齐汨未敢搴裳盈盈脉脉念之捣心弟两揭前已呈览虽覆盆未日而自揣血悃震风陨霜仁人君子于此而弗动心则子舆氏乍见之说不验矣 

　　○荅同年潘玉函 

　　弟已陨渊坠谷矣年台视为切身之痌瘝颏颊所及如拨青天之雾乃知世间有真侠骨也风波亦仕路之常而不风之波则弟所遭之变也捐名捐官不足以偿去任之孽而寖寖乎偿以性命偿以子孙天下有如弟之死法乎彼孽刻册胎祸已久弟前揭未之尽也兹再拈十诘将彼肺肝一盘托出年台俯赐一览当自有批判矣 

　　○寄邑侯李 

　　苍头抵京口获捧台翰跽诵回环种种笃挚感何可言自惟呰窳无状终风暴起彼孽一手之毒中于道听者之耳遂吠声而不止也以如梦之操饷修如幻之兵营蛇足之外又有足焉蜃楼之上更有楼焉既已一疏再疏只得一揭再揭老父母试一寓目当怃然三叹矣勘局未结尚需时日诰命未缴恐稽功令不肖已在扬候勘特遣家属赍缴以逭后至之诛仰祈转详院司如两院欲移咨淮扬抚按会题一听上裁而已 

　　○制台啇等轩 

　　其呰窳无状分臬朗宁何幸三生夙缘备员宇下蒙台台破格栽培陨首縻骨岂能报称比以祝厘拜违台墀叱驭半途意外风波遂被严谴改辕南还收拾败局以塞谗口世路崄巇太行孟门踰河蹈海计不再决回首明德一步一恋而已 

　　○与春元朱 

　　久违雅教傍玉依兰时切梦寐边徼孤臣、从蛮土?取夷落中作生涯忽接雁书不啻闻跫于空谷也宦海风波不佞安之若命承足下往年一片热肠济我于惊澜用情于人所不知之地熟谓世无真侠骨耶久抱衔戢、愧一环之未酬而颠立?咅又继之矣此番变态夙世所结之孽非今生也不佞委顺以偿之无所怨尤然而虚负高谊则有腼面目耳 

　　○与海门令严琢庵 

　　不佞辞维扬回首同舟诸君一时多贤而英姿杰出真青萍干将水截蛟龙陆剸属草者无台十俦也以为荣满及?矣跨腾风云依光日月直掇之耳威凤翔千???虽抢揄之羽亦为之鼓翼而长鸣焉情也不佞独无情哉惟是风波之余为知已羞增以祝厘之役途次邹峄捧白简而却步遂束身待罪京口而含沙者芟夷蕴崇又行火焉夙孽所种无回避无怨尤顺受而已不佞灰死而尚有溺之者门下远勤使命不替夙心吁嗟乎有昊有比彼何人哉 

　　○与江维岳 

　　不佞方吊影于寂寞之滨班荆道故病未能也幸逢圣明阴霾一扫遂令覆盆见日温纶下部惊弓之鸟从此投林君平弃世当甚于世弃君平矣有何面孔为人作曹丘客心牢落风动解维足下阮途无由分痛向阳之木易为春愿足下别图之 

　　○荅泰州守向 

　　不佞有夙缘于门下当年傍玉依兰至今犹在梦想也越在遐荒两载以来遂为去后之孽所播弄驾楼于蜃而画足于蛇既以蒙当事因以蒙君父小揭奉览字字皆案册有年分有官吏也彼孽盲于心并盲于目而造此无稽之言乎至于州县未解之京边钱粮系不佞任内年分而为彼孽改换那去反卸责于不佞以溷诸君之视听即日续揭一盘托出当与诸君辴然而笑也门下诚心质行加以敏手守此疲州当事所以别利器勖哉夫子是祝是祷 

　　○与白门友人 

　　大憝廓清阴霾荡扫不肖奇冤顿见天日昭雪疏入赐环诏下匪惟入玉关门且到酒泉郡矣谬承知已为我手额、情溢毫楮感深次骨 

　　○上抚院郭 

　　某行能无状罹于严谴覆盆奇冤震风陨霜待罪两载吊影旅次未尝宁家行道之人所共嗟伤久蒙曲垂洞照不啻切身之痛瘝其如大憝炀灶势难手援某亦结舌罔敢呼吁幸圣主当阳阴霾一扫遂荷大疏顿揭覆盆向来含沙彻底澄清既徼温旨特赐昭雪枯条重卉白骨再肉陨首刎血岂足言报自惟伤弓惊饵敢恋鸡肋苐获栖迟衡泌免为戮民保此余生以拭日台台伊皋之业泽流四海俾某在宥洪钧含膏饮醇曷其有极哉 

　　○与江都令迟 

　　不肖祚拓落畸人逢时不辰终风暴起飘堕罗剎两载以来琐尾流离湘累之魂几不可招矣何幸拯溺救焚有如台下当射工横集之时不恡齿牙以遏凶锋词组扶公重于鼎吕风波之民出入齐汨而获千金一壶以济彼岸岂非台下之赐哉分袂解维回首明德一步一恋兹舟?羲棹秣陵飞梦邗水辄遣小力布其衔戢 

　　○与袁九牧 

　　人生如梦不佞重游广陵又梦中梦也年来恶梦逼人不意烟花三月与门下相从于二十四桥之间他乡故知、引满浮白、同浇垒块、则恶梦飜成好梦不佞亦无憾于数奇矣门下负载而谈几二十年尚不免于射工当路洞照已如观火更为门下重增一段光彩幸毋介介勉进竿头一步可乎 

　　○荅韩古州 

　　徂年都门欵奉衡宇天涯萍踪宛同骨肉晨风夕月趾错肩随缘不偶也挥手相失彼此为乌纱笼罩风波转徙以致雁足弗勤于左右垂二十余年以迄于今台翁宦成弟亦坎止其间羊肠九折颠踣万状无如弟之行径未堪为知已道也回首少壮肠肥脑满漫负金简玉字之兴而台翁不靳武库秘藏恣我饫饱所割惠者尚在案头良以美人之贻弗敢失坠而隙驷不留年华密移豪气渐索云烟过眼不生滞想矣令侄君慱捧翰辱临发函快读喜欲愤饭禇书倪赞来自千里台翁弗替前言真世间有心人哉此卷出自舍下印章符合无疑但题跋非先太师手笔而墨迹筋骨微欠古劲纸墨气色稍似近代临本管见如此密以告君慱而取证于法眼未知当否 

　　○与同年王曙东 

　　弟风波余孽仰徼宠露幸脱罪罟跧伏衡茅以乐太平拭瞻圣主中兴事事谓实诸臣不以虗应则唐虞三代可以雁致年台名世之身际五百之运岂非千载一时哉弟多难之后招魂来归一丘一壑亦已逾分其庸有他觊虽赐环已久而主爵者郑重于启事似为麋鹿结豊草之缘矣然年台为弟一热肠弟所刻肌沁骨而口不能宣也 

　　○与河西道葛 

　　远拜瑶函字字珠玉言言臭味葢未炙龙光云霄挚谊已沁人心骨间矣乃区区狗马一腔敢不少吐崖畧以溷台听自崔魏肆毒祚命不辰首触凶锋几为戮民幸天道好还大憝授首祚始出一生于万死所留视息于人间者刀俎之余胔鼎镬之残魂也放废以来跧伏衡茅如率旷野凶绝念鸡肋不意遗簪坠履尚玷启事滥竽秦关获厕寅末密迩典刑斯亦千秋之遇三生之遘矣搦朽磨钝铅刀犹思一割祚亦何所不勉以虗负圣恩惟是蒲柳贱姿望秋先零摧折之后神理俱铄徂冬迄夏二竖为祟支离孱骨引镜堪怜一拜新命扪心自揣岩疆重寄岂庸蚊负宁避贤者之路永结区中之缘辄因秦役陈情于本镇抚台仰恳转题俯容休致当今北门锁钥济济韩范焉用謭劣如祚者豕骖服而羊负轭耶特烦台台力为主持截断葛藤毋用再计此不肖一片冷肠自甘弃捐饭牛挂瓢没齿不悔者也比接凭札抵任限在八月之朔迩来功令森严违限之谴毫无假贷有如院台犹豫更泥格套再行督促而鄙心匪石万不可转苐恐数千里使命往还程途迢逓岁月稽延久误封疆获戾滋大伏惟台台曲鉴寸悰罔有二三开笼解??绦少延余喘虽泮奂林樾拭目台台名世大业、光日月而耀旗常其为割荣分宠岂不厚哉语出肺膈楮笔莫罄统祈慈照恕其琐渎 

　　○与萧伯玉 

　　弟野兕率旷久无越思山公启事之艰淹滞少多热肠豪杰何有于轮囷离奇之畸人弟伤弓惊饵赴壑投林惟恐不深再入邯郸之枕将何时而蘧然乎迩来二竖渐侵揣非用世之骨双丸如流殊切驹隙之痛一闻新命决意乞休业已陈情秦抚截断葛藤题疏至京年兄当南向加额为我酾酒酎地也宦海风波何常起废诸公颠蹶者亦既累累养由百中之技所虑弓拨矢钩而以善息为功懋师一片育造弟何忍负然善收末路使人谓穰苴之门无败兵亦所以伓负懋师耳圣主侧席求贤诸臣凛凛以奉不及将来何人堪发传岩之梦短气短气名世大业年兄勉之矣潭府俱纳福芳园更有色弟与快婿间一试屐范冠蝉緌为之辴然因便覼缕临楮怅结 

　　○与王旋观 

　　庚午之冬弟闻刘玉老晤兄于邗沟嗣得其手札称发僧津津台宗且备言向兄结世外缘弟为趯趯神飞兄方乘愿力现宰官荫凉天下人不必从懒瓒问行藏弟则已拨牛粪火煨芋而食无暇拭寒涕矣独念发僧被一阵业风吹入函关匍匐而归差短人气台翁得无扼掔 

　　○与郭圣胎 

　　二十年来雁足不到以蒯缑泛泛乎龙伯之国离朱象罔所不能索也每共令兄聚首未尝不叹鹡鸰之各天矧于弟何有哉白门老友、惟令兄一人兹游鬼陌且宿草矣弟马策岂复叩西州门乎闻讣恸绝不色摩诘之哭殷遥匪儿女仁也旅衬何归中原多故盗美四起早偕母榇而首丘焉是在足下仔肩矣 

　　○上座师钱机山先生 

　　崔直指之廵扬也厚有望于扬守迫胁之急人人为祚危而祚漠然不应也赖海道力争免于白蕳两淮所共见闻老师亦既耳熟之矣祚之投荒坐此而犹不厌射工之毒也张侍御仰其鼻息遂以祚献媚既蕴崇之又行火焉尔时命如悬丝岂料拨雾披云以有今日哉兹抚按特疏昭雪且以复軄为请伤弓惊饵之后寸心已灰宁有鸡肋之恋但故物一还稍存空名便赍志林壑没齿无憾矣 

　　○上座师钱机山先生 

　　嘉祚守扬无状投荒西粤蛮土?取夷落雁飞不度坐是缺然起居罪末容赎前岁九月以捧差入京甫及邹峄遽闻严谴遂改南辕待罪金山出揭布告见者发竖其如崔魏炀灶白日沉光公道在下谁为呌阍自分七尺之躯当为刀俎之胔固不足惜其如仰玷门墙使天下谓穰苴之坛有败兵则身死而目不瞑矣幸圣主龙飞阴霾一扫覆盆奇冤始曜光明淮扬抚按特疏昭雪且以复軄请遂蒙温旨下部议覆从前一段公案了然于天下士大夫而后敢上报老师少慰睠怀也 

　　○上座师李懋明先生 

　　祚投荒绝徼黄耳几断紫气天上徒有翘首老师年来忧深集水侧足焦原窃谓坎廪至此已极、必为造物所怜、啬诸身、裕诸后、亦似不爽之符也胡为变出意外兰摧玉折极人间世未有之奇祸闻者惊魂谈者陨涕天不佑善如此不令为善者愳耶河决不壅鱼烂不全庄子所谓知其无可柰何而安之若命也当令胸中别开世界幸毋悒悒自苦屈原天问无救已定之数矣不肖夏初乞休当事者怵于功令坚不允题旋为交趾贡事告成而还仅以捧差去国抵舍席未暖又当脂辖■〈彳空〉匆如猬抠衣有愿势不能也其在南辕之日乎 

　　○与樊钟阳年兄 

　　春间遣小儿??互候起居尔时风波稽天彼此出入齐汨茫无彼岸不肖为张侍御续参一疏虽奉严旨提勘旋收成命停寝不行则公道之昭灼造物之呵护真出意表矣乃年台同房海翁竟不免维扬一行而扬商口碑德政倍增一段气色使人大快恩诏许抚按查明代题昭雪在年台固无虑于覆盆而弟祚亦应在荫庇中也 

　　○寄云眠叔 

　　大块是劳生之机小智非周身之务是侄之行乎富贵也身如下系之舟心如深渊之静则侄之行乎患难也老叔亦患难中人柰何与乳哺子角口于怀抱以指喻指以马喻马毕世无齐物之日矣来翰缕缕道理太多使人读不终篇侄方从鼎镬刀俎少延余息万事不干怀任有力者负之而趋耳 

　　○谢淮安司理 

　　不肖落魄畸人抱震风陨霜之冤欣逢法曜照临力为昭雪遂徼温纶俾枯条重卉白骨再肉抚臆扪心敢忘所自昔人所云金石可销而丹诚不冺也 

　　○别来星海 

　　年兄为弟遣使之日政弟遣使于年兄之日也两地同心不约而合矣淮扬冲地鞅掌逼人年兄鸿猷骏略虽游刄有余终是苦海愿加意啬神守中无损清况以膺多福望之望之发来马远小轴系元文宗秘府之物可凑大册李成山水金地泼墨尤奇勿以小轴轻之、年兄韵致绝世弟去国如叶恨无能佐欢左右柰何倘夙缘不悭需之异日 

　　○与陆禹门 

　　仁兄三顾管仲之贫匏子所知也但此地系四达之达曳裾之客如云奸??丸丛生若不闭关杜谢恐鬼魊昼舞官谤速矣故一例却绝虽权贵荐牍槩不奉命今为仁兄开例旁观者舌铦如龙渊不虞其一割乎 

　　○与袁中军九牧 

　　曩岁承乏邗沟足下精悍之色溢于眉睫倘骋得时之驾御以滕王之风此日勋名当在麟阁柰何漉汗吴坂窘步盐车竟稿项黄酋?或以至今日哉昨闻流寇豕突芜城震动幸免蹂躙壮猷硕画必见一班或可借资以阶尺寸而伏枥老骥犹故吾也读来翰娓娓徒增浩叹而已 

　　○与子学愚 

　　善学佛法即善了世缘也缘无可逃即逃之荒野亦有荒野之缘不如随缘了之但步步识因果念念行慈悲不于缘上起贪嗔争人我便不被缘绊倒此庞居士所谓随顺世缘无罣碍者也汝于叔祖能捐前忿往来如故同室构鬪槩不与闻快哉快哉却要脚跟牢稳更发怜悯心为之解释倘有片念观望成败之意则罗剎相现前矣闭门静坐少会宾客少管闲争葢乃父行乎患难一日未归汝一日无解颜之理也樊房两公以听勘到扬莫知税驾汪运使之子刑比不堪必死无疑而次子又拘到矣汝门心自揣毛发当竖安得不向三宝皈命而敢有逸志耶 

　　○上座师钱机山先生 

　　不肖沟中朽断绝意青黄居诸如驶久未叩函丈而立雪以衷慵潦倒锺残漏尽赦鼓急遽圜扉半掩业已皈依灯王收亡?鬼彼岸所有笔记数种皆出蒲团竹榻枯寂生涯与夸父争寸阴者奉尘玄览虽非洙泗衣钵而老师蒹包并蓄何有剩法矧以崎■〈山钦〉历落之日为复命归根之计痛定思痛谅有同心耳 

　　广陵涛尺牍卷之三 
