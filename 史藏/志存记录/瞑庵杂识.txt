瞑庵杂识 清 朱克敬

《瞑庵杂识》四卷 《瞑庵二识》二卷 皋兰朱克敬香荪著 

　　故侯新贵去堂堂，二十年间事渺茫； 
　　犹喜野人能强记，柳阴蒲扇话沧桑。 
　　偶谈闲事畅幽情，莫笑潜夫下笔轻； 
　　二十二编青史在，几行公道几分明。 瞑庵自题 

卷之一 
　　嘉庆己卯湘潭朋殴之狱，其起甚微。湘潭居交广江湖间，商贾汇集，而江西人尤多。江西会馆曰万寿宫，岁时演剧饮宴。是岁，首士以江西优人来，登场歌舞，皆诘屈嗷碻不可听。台下人大笑，或以芒鞋土块掷之曰：“犒汝远来！”笑者益甚，其声如潮。江西人大惭，怒且诟。湖南人强者应之，遂共争殴，不可解。畏事者稍稍引去。江西人潜招其众，合门共击湖南人，死者数百，伤未殊者，缚之。于是市人讹言曰：“尽杀湖南人矣，烹于镬矣，钉于柱矣，割舌而醢之矣。”市胥奔告知县。知县惧，不敢往。在籍给事中石承藻谒知县曰：“江西人烹封县民千百，知罪重，必且为乱，公闭阁，能独生乎？等死，不如往救，或可止。”知县忿然曰：“君责我，能偕我乎？”承藻曰：“不能，何敢劝公！”乃俱往，至则门不得启。壮士舁石狮撞门，门破，知县乃入，得未死者十六人以出。江西人皆散。于是湖南人皆愤相告，民商、舟人数万，共毁江西人店肆，遇江西人即击杀之，奔哄喧呼，数日不绝。桥津关市，必考其音，非江西人乃得过，往往误死。事定，知县以闻。巡抚吴邦庆，江西人也，严檄知县捕治。众皆散，莫得主名。先是市胥见众汹汹入市，惧有变，鸣锣于市，令各闭门备劫窃，遂以鸣锣罢市为胥罪，论斩之，狱未具。时论者皆谓当多杀湖南人。湘潭周系英，方官吏部侍郎。其子家居，伪为父书抵巡抚缓颊。巡抚奏之，上以系英越职与事，罢职令归，闭门省愆。石承藻家居，论常右湖南人，为巡抚所劾，亦罢。 
　　嘉庆戊午，湖南乡试，有富家子傅进贤贿藩胥，割卷面粘他卷。时粗拟名次，久之，所粘卷竟中解元。先是湘阴彭莪为举业有名，罗典主讲岳麓书院，雅爱重之。闱后呈所作，罗决其必售。榜揭，无名，方甚惋叹，及见墨卷，彭作具在，而人则非，大骇告巡抚，穷治，尽得胥奸利状。傅惧，愿为彭援例请道员，更与万金暨美田宅。亲友关说百端。莪意颇动，典持不可。狱遂具，胥与傅皆论斩。 
　　同治癸亥殿试，南皮张之洞策尽意敷奏，不依常格。先是江苏贡生吴大澂应诏上书，言殿试对策，或有谠论，试官匿不以闻，请申壅蔽之罚。及见张策，阅卷官颇疑怪，久之，乃拟第十进呈，皇太后拔置第三。人生遇合，固有莫之为而为者。按顺治时马士俊，乾隆时汪廷珍，旨以对策谠悫及第。 
　　六部京察[本朝考绩之名，内曰京察，外曰大计，最者迁]，多由尚书及大臣兼部事者先内定，然后堂议。堂议之日，大臣、尚书中坐，侍郎旁坐，郎中以下立。部胥呈官册，大臣执笔踌躇良久，顾尚、侍曰：“京察高等与某某何如？”皆赞曰：“善。”则标姓名画诺付胥，相揖散去。咸丰己未，泾县王茂荫为兵部侍郎，大学士瑞常兼部事。会京察堂议，常举姓名，茂荫起言曰：“某某特善趋走，非真勤事者，若某某乃真勤事者，宜与高等。”常怫然曰：“如君言，非我所知，君当定之。”因以笔授茂荫。茂荫曰：“诚然。相国事多，常不至部，茂荫终岁在部，察勤惰较详，当代公定之。”即取笔标识，促共画诺，付胥具奏。常虽不平，亦无如何也。 
　　部胥之权重于尚、侍，以科比繁多，官不能尽记，高下出入，惟其所为，虽知其奸，莫能禁也。阳湖恽次山先生世临寓京时，偶饮酒肆，闻一胥语人曰：“凡属事者如客，部署如车，我辈如御，堂司官如骡，鞭之左右而已。”世临心窃怪叹。未几，成进士，由翰林改官吏部文选司主事。文选司故为利薮，部胥移易选法，胁外官钱，往往致富。世临勤敏，多记旧事，又遇事钩考，胥奸不得施，怨之次骨，倒书其姓名于厅壁，至今犹存，益可见居宫尽职之难矣。 
　　天津之变，曲实在夷。初，津人王三倚教横恣，民为所苦。民讹言教堂以术杀人，当以众验。封大业方醉，闻之，怒，手洋枪至通商大臣署，发枪震堂宇。大臣婉解之，大业归。天津知县闻大业难大臣，急来诇视，民从者数百人。大业疑知县以众胁己，发枪击知县，杀其仆。民怒，共磔大业，返毁教堂，杀其徒二十一人，则各国皆有。于是各国来让。诏口口口往治。口口心知其故，而是时大乱初定，财匮兵疲，力不能战，乃奏窜守令，杂捕市井无赖二十余人治之。俄国使来告曰：“华与法哄，杀俄人，误也。今又杀无罪以偿，是重误也。请毋偿俄国六人。”乃斩十五人以徇。 
　　两广总督叶某，酷信乩。初，英人来索旧馈，叶请于乩，乩曰：“无庸，将自去。”既而英人果与邻国构难，疾引去。叶由是益奉乩仙。咸丰八年，英国兵船再至。叶更虔祷，乩判曰：“静静静，自然定。”叶信之，遂不设备。英人书来，亦不答。是时方校武科，英人猝至，掳叶去。叶舟中赋诗，有“海外难寻高士粟，斗边空泛使臣槎”之句。英人归，以玻璃椟盛之，舁游四国，观者人一钱。其门生某挽联云：“身依十载春风，不堪回首；目断万重沧海，何处招魂。”可谓善于立言。 
　　广西蒋琦龄，字申甫，官顺天府府尹，忠勤有声。好论事，为时所厌，乞归养亲。同治初，上中兴十二策：一曰端政本，二曰除粉饰，三曰任贤能，四曰开言路，五曰恤民隐，六曰整吏治，七曰筹军实，八曰诘戒行，九曰慎名器，十曰恤旗仆，十一曰挽颓风，十二曰崇正学。计一万三千余言，皆真挚明通，切当时用，苏子瞻、叶水心不能过也。今录其尤警者四则。 
　　“除粉饰”曰：人君所恃以感通亿兆、联为一体者，一诚而已。《易》曰：“信及豚鱼”。《书》曰：“惟德动天”：“至诚感神”。诚则天神之远，豚鱼之顽，皆可以一气孚之，况于臣民乎!故曰：诚能动物。不诚，未有能动者也。朝廷纶綍之宣，或读而生感，或视之漠然，诚与不诚之别而已。明王制治于未乱，保邦于未危；贤相防患于未然。是以吁咈多交警之词，承平有水旱之奏。不幸而运值中否，灾害并至，则必下哀痛之诏，追悔既往，深自刻责，期与天下更始。若乱矣而以为未乱，危矣而以为未危，是求四海之远，欺百姓之愚，则岂独民愚不可欺，徒使悼叹朝廷颓废自甘，振作无意，忠贤为之短气，盗贼闻而生心，其关系良非浅鲜也。昔成汤以罪己勃兴，楚昭以善言复国。唐德宗奉天赦书，痛自引过，无所忌讳，宣布之日，虽武夫悍卒，无不思奋臣节，识者知贼不难平。我朝嘉庆十八年林清之变，不过小丑窃发，而我仁宗睿皇帝犹为之下诏引过罪己，中外莫不感悦，进以戡定祸乱，重致太平，垂五十年。诚能动物，彰彰如是。慨自穆彰阿、载垣等当国，政无巨细，托于机密，往往秘而不宣。一以钳言官之口，售其壅蔽之奸；一则不学无术，以为一切兵戈盗贼不祥之事，皆于政体有妨，足令诏令减色，万不得已而宣示，亦必变其文法，饰以美名。相沿日久，视为当然。庚申之变，寇在国门，犹务为秘密。廷臣偶有论列，则必诘其闻自何处、得自何人，以致满朝结舌，驯至播迁。既幸塞垣，犹无一纸明诏告谕海内。夫事至此极，岂能隐藏？徒令传闻异词，远近震惊。已而畿南，山东奸民揭竿竞起，皖豫捻贼益肆长驱，岂非粉饰之为害烈哉！唐臣陆贽有言曰：“动人以言，所感已浅，言又不切，其谁肯怀？”臣伏愿朝廷自今鉴于既往，与天下臣民相见以诚，兴言祸乱，不妨流涕陈辞；德音既宣，不宜更参忌讳。一切秋弥和戎、恭顺就抚之名，均宜删除。用人行政，明降谕旨。批答章奏，悉令发抄，除兵机所关，不宣预泄，即郡县不守，师律失机，朝廷虽不宣布，草野岂无见闻？与其传说而甚其辞，何若播告以作其气。且使外廷共见共闻，则怀忠抱义之士，于朝廷之得失，皆得以补缺拾遗，随时论救。所谓罪己以收人心，改过以应天道，杜权奸壅蔽之私，激四海忠义之气，皆在乎此。此臣之所请除粉饰者此也。 
　　“任贤能”曰：自古太后临朝，徽音盛烈，毫无遗议者，惟宋之宣仁高后而已。顾宣仁不过承神宗变法之后，起而修复之，以苏民困，承平之世，原易见功；孰与我两宫皇太后除患肘腑，宏济艰难!此诚振古所未有，其贤于宣仁远矣。考宣仁之政，首在任贤。所谓“元佑开皇极，功归用老成。”如司马、文、吕诸贤，不徒起用，悉畀钧柄，即文彦博年近九十，犹令五日一诣都堂，平章军国重事。其余苏轼、刘挚、滕元发、鲜于侁之辈，分任侍从、台谏、京尹、监司，各当其才。兹其所以成旋乾转坤之功，致女中尧舜之称也。方今先朝旧臣，次第悉蒙召用，实与宣仁後先一辙。夫朝廷之重老成，岂徒珍同鼎彝、责其坐镇而巳，必将赖以康济时艰。如现在祁寯藻、翁心存之忠纯，宜参预大政，襄赞机密。茬徒拥内阁虚名，守一部之例案，其所稗益，亦已仅矣。倭仁、李棠阶之宜任师儒，王庆云之宜管度支，王茂荫之宜长台垣，各用所长，斯各收其效。其尚未起用，如前任副都御史张芾之忠直，前任总督吴振棫之练达、张亮基之干济，前任布政使马秀儒之纯笃，庄受祺之精敏。小臣中臣所知，如前任科道宗稷辰、蒋达、尹耕云、陆秉枢之鲠直敢言，前任编修何绍基之品端学邃，前任编修郭嵩焘、主事王柏心之留心经济，编修袁保恒之娴武略，前任道员张百揆、陕西知县田福谦、现任四川知县孙濂之著循声，皆一时选，足备任使。夫知而不用与不知同，用而不尽其才与不用同，故知人必兼善任也。又语曰：耕当问奴，织当问婢。《易》曰：“同声相应，同气相求。”朝廷而欲收罗贤俊，莫若即今日所谓贤者，令其各举所知。彼既怀以人事君之忠，自无蔽贤不祥之虑。若现在所谓明保，不论何人，但官二品以上，即责以荐士，彼犹未免流俗之目，安得遂有相士之识？其黠者采取一二虚声以饰观听，而以私人比党窜名其中。督抚恃有权势，以爱憎取人，甚而情面贿略，皆所不免，所保不惬众望者尤多。而朝廷不察，概令送部，欲于引见召对俄顷之际，判其贤否，此必不能。无从发付，则仍概令记名，旋被擢用。此如探物暗室，无怪乎鱼珠混淆，薰莸不别，欲收得人之效，不亦难乎!夫为政在人，用人尤行政之本也，可不慎哉！臣之所请任贤能者此也。 
　　“开言路”曰：今已下明诏求直言，中外臣民，举欣欣然颂扬圣治于无已，臣犹区区过虑，以开言路为请者，何也？盖人情好名而恶实，有始而鲜终。明代遇灾亦每求言，迨言之过直，又心嗛焉。碍于求言，不能以言罪人，则默而识之，徐俟其后而伺其隙，终于贬逐其人而后已。此所谓好名恶实也。唐之太宗、明皇，虚怀纳谏，而贞观、开元之治，后不如前，终于踣魏徵之碑，成仗马之喻，此所谓有初鲜终也。我朝圣圣相承，御极之初，例下求言之诏，岂循故事、饰虚文，初元求言，以后可不求耶？诚以所言纳谏，为君德之首，无时不当然，特恐其久而或不然也，故每当御极，视为首务，提撕而警觉之，盖申明旧章之意也。乃言路犹有不通之时，何哉？盖世之治乱，视言路之通塞，又视宰相之贤否。相臣而贤，自能开诱扶持，惟恐言官之不害，惟恐言之或不尽。虽然，意见之偏，贤者不免，韩琦之于司马光，司马光之于苏轼是已，况下此者乎！夫政府、言官，类多水火。权臣而欲逞炀灶之技，则必先钳言官之口，大而诛殛，小而窜逐，俾有所慑而不敢，其伎俩大略相同，史册所载如出一辙。独我圣明在上，权不下移，于此而欲逞其壅蔽之奸，盖亦匪易。道光、咸丰之末，臣皆在京，周外默窥，心焉数之。窃叹其用心之巧，操术之工，为从来所未有、史册所未载也。请为我皇上悉陈之：一曰隐密，二曰触忌，三曰摘疵，四曰示意，五曰反求。操此五术，而壅蔽之奸售，台谏之口缄矣。何谓隐密？章奏每不发抄，谕旨亦少明降。朝廷举动，虽在廷亦得诸传闻疑似之间，既不敢以风闻为无据之谈，更恐以漏泄被根求之谴。夫人臣致身，原不惜碎首以冀有裨，幸而折槛曳裾，终致感悟，此身虽蹈不测，此心良足自慰。若先坐私罪，且兴大狱，累及朋友，牵涉无辜，则言之必不见用已从可知，其谁不灰心丧气，结舌吞声？此庚申之变，事前所以无一批鳞之奏、挽救之言，非尽廷臣无良，实载垣、端华劫制之罪为不容诛也。何谓触忌？朝廷用人行政，岂能有得无失？争可否于殿陛，失矣而不致终失，此古今设立谏官之意也。今则用一人、行一政，言者言之，朝廷从之，则以为威福不自上操，权柄且将下移矣！小事宜言，则大事愈宜言可知；小臣之不当宜言，则大臣之不当更宜言可知。乃进大臣、行大政，转以台谏为疏逖，小臣非所宜言，朝廷自有权衡。则台谏之所宜言者何事？宜乎不肖者毛举细故，贤者亦托空谈。夫纳谏，美名也，朝廷之所甚愿；侵权，大恶也，人主之所深忌，非宰相之罪而谁罪哉？何谓摘疵？求言既切，则言者必多，言之既多，则岂能尽善，甚而假公营私，饰词希进，末俗之弊，何所不有!是在朝廷广采而精择之。陆贽之言曰：“天不以地有恶木而废发生，天子不以世有小人而废听纳。”乃奸臣则摘其言之无当者以生朝廷之厌，摘其言之有弊者以激朝廷之怒。既厌且怒，乃从而构之，以为此辈皆不足采，徒乱人意。殊不知舜之取善，在察迩言而执两用中，则所察不必尽用，而所言则无不察也。求言而惩羹吹齑，因噎废食，是又宰相钳制言官之术也。何谓示意？自古设官，类皆重内而轻外，近缘京职清苦，借外用以为鼓舞之方，乃权臣即以之待言官，以为明行黜罚，则朝廷有拒谏之名，言者遂沽名之愿，不若微示以意，缄默者悉邀外用，多言者还原衙门。夫天下中才多而豪杰少，庸俗贪利又甚于好名。彼见朝廷爱憎若此，其谁不仰希风旨，以便身图道府，为方面之员？科道亦清要之选，贤者岂慕膴仕，何不可久于其职？不知其人果贤，既知其身之不用，言之不从，徵色发声之余，必不肯恋栈以增厌恶，其不能不奉身以退，相率以去者，势也。道光之末，謇谔稀少，脂韦习成，非此之故哉？何谓反求？言行相顾，儒者以厉躬修，听言用人，朝廷原为两事。况人各有能有不能，置宰我、子贡言语之长，而课以文学政事，必谢不敏。张良为画策之臣，令其出帷幄而当治国治军之任，亦所不能。则谓宰我、端木不及冉、季诸贤，张良空谈不如萧何、韩信，可乎？又况权奸掣肘，必无成功。狄山之御匈奴，周处之击齐万年，卒以陨败，岂由无才！至于父子兄弟，功罪且不相及，朝廷之听言何与！惟穆彰阿事成皇帝久，知圣人敦崇实学，特重践履，故每于进言之臣，责以践言之实，一有不效，不明加排击，而微示讥姗。圣心既以其言行不符而厌薄之，其人亦自顾怀惭，同朝遂动色相戒。乃至御史朱琦，颇著直声，求其身无可訾，则以弟之获罪，谓其家犹不治。朱琦论奏，遂多不采。岂知朝廷不以言用人，不以人废言。贤人君子，议论容有不可用之时，佥壬小人，建白亦多不可废之处。今乃因言以责人，继而缘人而废言。依托正论，以售阴谋，此穆彰阿之奸，较载垣等尤不易识。卒以塞忠谏之路，成和议之失，酿潢池之祸，为致乱之魁者，此也。凡臣所言固为已事，而援既往可戒将来，且恐余习亦未尽涤，圣主而能预烛诸奸，则所谓好名恶实、有初鲜终之弊，皆不戒而自除。臣之所请开言路者此也。 
　　“整吏治”曰：盗贼之起，由于吏治之漓；吏治之漓，由于登进之滥。夫用人宜用正途，而目前之妨正途者二：曰捐纳，曰军功。捐班之妨正途、害吏治也，夫人能言之，朝廷亦知之，知之而苦于捐例之不能停，则不得已而听之。夫既巳听之，则不更问吏治矣，乃朝廷犹拳拳以吏治为念，言者亦鳃鳃以吏治为言，则臣请得切指其弊，而望朝廷之有以挽回于万一也。夫捐例之不能停，此出于不得已者也。必使捐班加于正途之上，势且挤正途而尽去之，势且迫正途亦效捐班之所为，俾天下之仕者，不尽出于捐班不止；俾天下之人心风俗，不尽化为捐班不止，此亦谓之不得已乎？而尚何吏治之可言乎？昔之捐班，不过于正途之外，别添一途。未几而并驾齐驱矣，未几而出乎其上矣，今则正途寥寥，有日少日无之势。此其故，部臣、疆吏分任其咎，而督抚为尤甚。各省风气略同，而直隶、河南为尤甚。近日吏部选法，正途人员几无到班之日，此部臣欲鼓舞捐生，知有度支，不知有吏治，此犹为经费所迫而然也，若督抚之厌恶正途，任用捐纳，则不尽为鼓舞捐生而然也。南省苦兵，军功之员居多；北方安靖，捐班之势尤甚。臣于庚申之秋，行过保定，见彼处即用人员，不但终身无补缺之望，几于终身无委署之期，困苦穷饿，莫能名状，至有追悔不应会试中式者，此诚骇人听闻，为从来所未有也。夫督抚既不为鼓舞捐生起见，何其好恶拂人如此之甚？臣盖深心体察而得其故矣：夫正途固多败类，捐班岂尽贤员，无如正途之员来自田间，多由寒畯，其见识迂陋，举止生疏，面目可憎，语言无味，其作奸犯科，类不当行，往往迫督抚以不能不知，苦督抚以不能不办，优容不巳，必至决裂，决裂再三，必至厌恶者，势也。若捐班实由殷富，来自田间者百无一二，皆官员子弟，戚友吏胥，依草附木，久居衙署，此岂寒畯措大之比哉？其于官场之酬应仪节，趋跄答对，簿书期会之为、舞文弄法之巧，耳而目之，童而习之，养成便佞桀黠之才，助以声势党援之盛，初登仕版，老吏不如，其未作奸，大吏见其当行能事，固以为才；其既作奸，能发能收，大吏口虽不言，心或更以为才，爱重不已，必至倚任，倚任不已，必至保荐者，亦势也。因而托于鼓舞捐输，力抑正途。又或托于一视同仁，唯贤是任，究其所谓贤者，亦皆捐班而巳。习尚若斯，遂成风气。饥寒所迫，群起效尤。正途始而愤之疾之，继而慕之学之。夫同一作奸，督抚乐于无事，则以其不败者为幸。朝廷百姓交受其害，则以其易败者为幸。至于慕之学之，则不当行昔当行，易败者亦不败矣。昔人谓赃吏犯法，法在；奸吏舞文，法亡。吏治至此，人心风俗至此，危乎不危？又况开科职士，每进千人，选缺补官，岁无一二。求才几成虚语，应试将至无人，有不堪为流涕长太息者哉！然以此等流弊，降旨明诘，部臣无以自解，督抚必不肯承。空言告诫，终于无益。为今之计，捐例既不能停，惟有速令廷臣集议，酌改选补现例，明定各省委署章程，捐纳、正途，分为两途，选补委署，各不相涉。正途之人不妥，仍用正途，捐班不能侵占。更宜略分先后，稍示重轻。督抚有意故违，部臣、科道纠察立参。如此，庶可挽回于万一乎！若军功之有妨正途，人亦知之，军功之有妨吏治，人或未知之也。三代而下，文武异途，兵民分治，既分之后，势难复合。宋太祖承五代之弊，以士人为县令，论者谓其开三百年太平之治。盖材官武夫，原不足以当亲民之任，况值闾阎凋瘵，赀郎取偿之余，又加以武健幸进之吏，以其杀贼之计杀民，民何以堪！且人才难得，才而兼文武者尤难。如诸葛亮犹短于将略，光武功臣多不任以吏事。今军营保荐，类曰文武兼资，若皆才过蜀相、品轶云台，何乃多才而贼未平？将毋标榜亦过其实？又况或无考语，但遇立功，不授以都、守、参、游，而保以牧、令、道、府，道、府再保，便至两司，两司再保，便至巡抚。不数年间，已去横戈跃马之场，而总察吏安民之任。纵其才能出众，亦恐素所未娴。或谓军营保举，但视原资，彼既起家文职，不能再保武弁，又用人之际，诸多牵就，啖以所欲，始得其力。臣皆以为大不然也。近日从军之士，往往预捐文职末员，以为保荐地步，窥其用意之深，早已垂涎膴仕。夫用武而以就文为愿，得官而以多财为荣，迨其得志，不问可知。朝廷文武并重，各用所长，有功而畀以重阃，甚或锡爵，岂犹不足为荣？文吏所以养民，作吏而任其残贼斯民，以徇军营牵就之举，此为得不偿失。夫以杀贼立功，而令牧民，是用所短；以叙功授职，而令害民，不如无赏。臣请从今著令，不问原资文武，但问所立何功，除襄赞运筹仍授文官，其余即缙绅监生，既以杀贼为能，便授带兵之职，不徒用其所长，抑且酬其壮志。庶其文武各当，兵民相安。盖军功人员之有妨吏治，事方始而害未彰，朝廷知而预防，较捐班亦易为力，诚不可不加以意也。臣之所请整吏治者此也。 
　　光绪三年春，曾国荃巡抚山西。时大旱，八月至二月不雨。前任某，惧生变，称疾引去。国荃之官，徒步祈雨，逾月不应。麦枯，豆不可种，民饿死者百万计。国荃忧甚。三月乙丑，下令城中官知县以上，绅士廪生以上，皆集玉皇阁祈雨。旦日，众至，则合门积薪草火药于庭，国荃为文告天曰：“天地生人，使其立极，无人则天地亦虚。今山西之民将尽，而天不赦，诚吏不良所由致谴。更三日不雨，事无可为，请皆自焚，以塞殃咎，庶回天怒，苏此残黎。”祝已，与众跪薪上，两日夜不食饮，不眠。戊辰旦初，日将出，油云敷舒。众方瞻候，见云际神龙蜿蜒，鳞鳍隐现，灼若电光，龙尾黑云如带。方共惊愕，云渐合，日渐晻，雷霆远空。须臾，大雨滂注，至己巳乃止。民大欢，焚香鼓吹，迎巡抚归。 
　　攸县龙汝霖，官山西高平县，有惠政。岁饥，先出仓谷贷民，然后上告。既去，高平人祠祀之。后十余年，山西大旱，高平亦灾，知县匿不报。民请贷，弗许；请缓征，又弗许。民怒，哗于堂，撤联匾，尽焚之。有父老于烬中见汝霖姓名，惊曰：“此咸丰时良吏，发粟救民者也，奈何唐突!”急取焦字涤瘗之。更制匾张于署，谢于其祠。 
　　新化邹汉勋，笃学守静，著书甚多，身后颇零落。龙汝霖官江西时，为刻其《颛顼历考》、《五音论》、《读书偶识》、《诗文集》、《永甯碑释》五种。今录其跋语云：“邹氏遗书五种，昔咸丰初，汝霖于南昌遇邹君叔绩，见所撰书而录其副所存者也。叔绩当道光初，则已有述作之志，其后名盛，未几而徇难。海内人士闻见其人者，皆悼惜之。及讨求所著书，率限僻远，不得搜集。未数年，其家毁于寇，存者胥尽焉。其弟若于搜诸友人，则残缺失次，无复昔年之旧。时人亦复无求邹氏书者。赵君撝叔，好学友多闻士也，与汝霖遇南昌，偶言及叔绩。则曰：「尝于潘侍郎处闻其深音学，恨未见书耳。」汝霖则出其《五音论》，撝叔大喜，以为千年罕其比。于是出资请撝叔校刊之。既成，凡得五种：曰《颛顼历考》，曰《五音论》，曰《读书偶识》，曰《文集诗集》，曰《永甯碑释》。其余逸者不可遽得，以待他日。其所撰宝庆、贵阳诸志，既为官书，不入集中。救绩之学，于经长训诂，于史长地理，其所著《易》、《诗》，今不可见，见于《偶识》者，少年初学时所为耳。独其作《音论》，在其卒之前三年，然其卒年来满五十，亦未遽为定本。余前假录时，或未暇毕写，今故多所缺。要其遗书可见者止此。向使当时不相遇，或今不与撝叔相遇，则此所遗者竟不传不刊，未可知也。先后一十四年，其会际俱于南昌，亦异矣哉！叔绩品节志学，《湖南通志》、国史、家传皆有所纪赞，今但叙此遗书之所由。” 
　　年羹尧为大将军时，威震中外。军中上功吏部，别为一格，谓之“年选”，尽与先除。其行军，法立罚必，赏亦过人所望，故一时才杰乐为之用。其约束家人，一用军法。有江苏沈举人，尝馆其家授读。沈端恪尽职，羹尧重之，礼奉加厚，饮食衣服皆极丰备，岁时更新。馆中侍者，苍头四人，童八人，晨兴盥漱之属，皆跪戴而进。沈内不安，因令童休，曰：“我自为之。”一日方沐，羹尧至，见童不跪奉，怒视之，顾示从者。从者牵童出，须臾献首曰：“童不敬先生，已斩之矣!”又一日，羹尧与沈共食，饭有谷，沈出之。羹尧目从者，从者出，须臾献首曰：“庖人择米不精，已斩之矣!”沈骇噤，言动益无敢苟。沈欲寄金膳家，谋于苍头，曰：“第作家书付我，无忧贫也。”沈遂安之。未几，羹尧奉命征青海，辞沈，托以教子，曰：“俟我归，乃去。”沈敬诺。偶春晴，欲出郊游，苍头止之曰：“家中出入皆有籍，月报将军。将军家居时，先生未尝出门，今出游，非法，奴辈皆死矣。”竟不果出。明年会试，亦不得应。居数年，羹尧归。沈从容请归省，羹尧许之，遣仆资送。驿路供帐，将吏迎候如貴官。至江苏，巡抚以下皆郊迎。送者导至家，则甲第崇宏，迥非旧日矣。入门，馆中苍头跪迎，呈器物、田宅、奴仆簿籍，值数十万。细询家人，云：“前数年，有司为营田宅，近日苍头又置财贿图书之属。”且知以军功得巡道，父母皆诰封矣。沈惊喜如梦，数月乃安。后数年，羹尧宠衰，以事逮问。舟过吴江，沈往谒，羹尧以幼子属沈，诺而归。越数日，有夜叩门者，则苍头与年子也。沈藏之，使为己子，教养而长焉。 
　　年羹尧幼时，其父遐龄携游山寺，遇一道人，气度充远，顾见羹尧。抚之曰：“奇贵，惜欠后福。”遐龄异其言，问可术禳否。道人曰：“术何能为！从我学三年，变化气质，或万一耳。”遐龄欣然，请道人馆其家，道人许之。既至，择高楼与羹尧共居，索桌凳数十具置楼上，楼去梯，饮食便溺以绳上下。约三年乃得下楼。遐龄既如约，不复闻问。家人间至楼下窃听，但闻楼上步履声，踊跃声，挪移桌凳声，指挥进退声，若演阵者。逾年，则闻书声琅琅，至夜不息，书语隐奥不可解。又逾年，寂然无声，从他楼观之，则两人相对瞑坐，至是已三十月矣。会遐龄妻病急，欲见子。遐龄难之。妻槌床哭泣。遐龄不得已，梯而呼焉。道人张目曰：“败矣！学备而养未至。他日必以气偾命也。”叹息辞去。 
　　武进邵长蘅曰：“诗之佳恶，视吾自得何如尔。吾之学既成。无论其为汉魏六朝，为李杜，为三唐，为宋元明人之诗，皆可使之就吾之炉冶而不能为吾病；吾之学未成，无论其学汉魏六朝，学李杜、三唐及宋元明，皆足以为吾病。” 
　　渭阳张文毅公芾守江西最有功。其时，陈尚书孚恩为团练大臣，江忠烈公忠源为将，昼夜防拒，凡八十余日，城再崩再完，卒得不陷。江西人至今思之，作庙祭祀，比于许旌阳守城。时有仆郑贵及材官哈恩，俱中炮死，文毅挽以诗曰：“去年今日豫章城，我在城头督战兵。贼炮如雨向城击，忽然鲜血溅我缨。左右骇愕环相顾，中有二人中炮仆。材官哈恩仆郑贵，淋漓血染城头路。哈恩碎颅气仅存，郑贵洞腹犹能言。首问主人受伤否，次言有母乏瓮飧。我闻此语心悲切，世人枉自谈名节。此仆二十不读书，临死之言何烈烈!人生忠孝赋于天，我今报国知何年。将母犹荷君恩重，愧汝国殇空泪涟。” 
　　崇文门兵役索难过客最苛，或有食物，群攫食之。道光时，有何某者，喜鼻烟，多贮美品。一日入城，尽为门兵所攫。因语其友周姓，周曰：“此易耳，当为君报之。”因研疥痂入鼻烟中，伪为过客，入城，门兵复攫之。越旬日，周复过之，见门兵皆疥，大笑。兵众诘之，周从容语前事。众皆怒。周曰：“毒已入脏，急自忏，犹可生，不且鱼烂死矣！”众惧，跽而哀之，周因与药，数日皆瘥。自是门兵诘客稍杀矣。 
　　张虬，字用九，七岁能为诗。尝咏扇云：“团稿形如白日同，动摇能作八方风。一朝大柄归吾握，天地无权我有功。”稍长，跅弛不羁，乡曲无赖多从之游。乡有剧盗，居深山中，县官名捕数年不得。虬以其徒十数人往，周视山径，留十人伏隘，诫曰：“贼过，则掩执之。”自与三数人入贼巢，贼出斗，败走至隘，伏起，尽擒之。虬遂以勇闻一乡。然天下无事，无所自见。久之，死于家。死后数年而广西盗起。 
　　道光时，善化贺长龄为贵州巡抚，正身率下。吏化之，以筐篚为耻，虽极庸琐，到官后必兴学惩奸，以求当台意，故其时贵州吏治为西南冠。尤勘课士，公暇与诸生讲论文艺，恳恳不休。才识稍异者，优加奖勉，或馆之署中，教以经济性命之学。士争自奋，风俗为之丕变。莫友芝、郑珍、黄彭年、丁宝桢、傅寿彤，皆所拔也。及去，士民思之，为立石官道曰：“古之遗爱”。光绪初，巡抚黎培敬奏请建祠予谥，并付史馆立传。朝廷以培敬言过当，下吏议。主议者比之私，罪镌三级。时培敬方奉命入觐，至京师，竟不得见。[培敬，湖南湘潭人，由编修官贵州学政。时贵州大乱，试不能周，培敬募壮士百余人，击贼开道。三年，按试皆毕，朝廷以为能，授贵州布政使。经营战守十余年，贵州平。擢任巡抚，斥贪残，求民瘼，颇能尽心，黔人至今思之。] 
　　景象刘韫斋侍郎崑，解组后寓居长沙，绝不与当道往还，亦不谈时事。门生故吏来谒者，间一见之，饮酒讲艺而已。工书，劲厚得鲁公意，时人以比钱南园。求书者，非其人不与。尝自署楹联云：“愿与不解周旋客饮酒，难为未识姓名人作书。” 

卷之二 
　　厘金之议，创于上元周腾虎，即汉代算缗法也。扬州某帅奏行之，骆秉章继行于湖南，胡林翼又昉行于湖北。自是天下皆有厘局，而湖南立法最善。其法兼用官绅，互相钤察，分局司事，皆命于总局，而听分局之举劾，制若郡县然。为三连票，一存分局，一上总局，一与商人。朔望揭数于衙，使商人得纠局短长，故不能大为奸利。东南士大夫多言：厘法之善，无过湖南。而游湖南者，言或人殊。同治初，台谏多言厘捐之弊，朝廷亦悯小民之疾困，欲并局归州县，下各疆臣酌议。湖南巡抚某上奏曰： 
　　“窃臣接准户部咨开奉上谕：「厘捐之设，虽为兵饷起见，穷民受累实深，且恐猾吏奸胥，借端抑勒，侵吞舞弊。除各省奏明，通衙要口设立厘卡，其偏僻地面，小商零贩经过之所，从前设有厘局者，概行裁撤。并着各该督抚查明，分别应留应撤各厘局，咨报户部，以杜扰民而严稽核等因，钦此。」又奉上谕：「各直省劝捐抽厘，借充军饷，叠经明谕告诫，严禁扰累，至再至三。惟地方大吏派员经理，往往不得其人，凡有顶戴虚衔皆可充任。良莠既属不齐，增减无从深考，以致营私蕴利，流弊滋多，实堪痛恨。嗣后各该督抚于捐厘委员，概行裁撤，统归地方官经理，并按月申报厘捐各款实数，曲该管督抚按照例限报部。其通都大道，捐厘事繁，州县未能肆应，即着派令该管地方道府等官分头办理，毋得以不肖委员充数。至抽厘之法，并着各督抚按照部定章程简明条款，分晰开载，榜示通衢，俾商民一望而知，不致使猾吏奸胥从中舞弊等因，钦此。」 
　　“遵查湖南办理厘捐创始之初，经前抚臣骆秉章参稽舆论，体察情形，仿唐臣刘晏引用士流之法，不归衙署，不假手吏胥，力除关卡陋习。湖南地方瘠苦，本非富商大贾辐辏之区，是以历来并未设立货关，与湖北、江西等省地犬物博者情形迥异。而综计每岁所入，虽褒旺不同，大约总在百万内外。频年保境援邻，支持危局，深资其力。良由用人立法，权衡悉当，收解胥归核实，商民久相信从，用能有裨饷需，无伤政体。前湖北抚臣胡林翼创办北省厘捐，一皆仿照湖南成法。臣十一年履任之后，留心查访，其中节目或尚须随时变通，而大纲实为尽善。今若裁撤分卡，专归地方官经理，则窒碍滋多，弊端愈甚。谨为皇上一一陈之。 
　　“湖南办厘之始，原止就长沙、湘潭、常德、益阳买卖较大之处设局试办，迨后各客商遂有改向未经办厘地方贸易者。商民纷纷禀请一律抽收，以昭公允，而杜趋避。于是始于沿河各口岸次第添设。其乡村小市，不通舟楫者，则至今未尝举行也。又湖南号称泽国，洞庭以南，港汊分歧，设卡处所无从控扼总要，势不能不设分卡。春夏水涨之际，总、分各卡复多未能扼要，势又不能不设稽查卡。分卡为商船终岁往来之地，稽察卡则随水势之涨落为撤留，此皆择其必不可少者始行举办，仍随时察看情形，如无裨补，即便停撒。凡过卡货物核算清楚，收明厘金，立即填票放行，毫无阻滞。在此卡业经完厘之货，经过彼卡查验，货票相符，并不重抽。计湖南通省卡局不过数十处，相安已久，商民俱无异言。倘一律议撒，则坐贾或从而迁移，行商必因之绕越，不独总局总卡恐成虚设，而厘金之有无不同，即物价之重轻互异，奸巧者每网利以自私，良懦者或向隅而受累，是有损于军饷，并无益于商民，此湖南厘金分卡碍难裁撤之实在情形也。 
　　“厘金一项，取什一于商贾，款目繁多，事务冗杂，过客之去来无定，抽收之多寡难权，非若地丁钱粮，垂为定额，官有册籍可稽，民有旧章可守也。湖南办厘章程，官绅并用，凡收支稽查以及书写算货等事，皆于生童中选派，由督办官绅逐日考核。所收数目，按月榜示通衙，有目共睹，不独商民俱能见信，即前年洋商因茶税一项赴岳州卡局，亦称湖南办事之有条理。既已成效可睹矣，今将委员委绅概行裁撤，而惟责成地方官办理，比而较之，其弊有四：委员委绅专办厘务，又有帮办绅士分任其劳，精神一则照料易周，耳目多则钳制更密，但属中才，便可胜任。地方官苟留心民社，则一邑之公事，已觉日不暇给，虽长才肆应，亦难以余力及于厘金。由是吏胥伺间以营私，奸商通同而舞弊，收数必立形其绌，军饷将何所取资？其弊一。各卡局每日经过商旅，不下数十百人，委员委绅常川在局，收钱算货，无不躬亲督办，随到随行。偶有争执，亦可立时了结，无所拖累。地方官深居衙署，若任听客商出入，体制未免太亵。且一县之中，市镇不止一处，相距县署远者或一二百里，近亦不下数十里，万难日日亲历。其势不能不假手于丁胥，上下之情不通，斯苛索留难，扰累无从而究诘；亏挪侵蚀，丁胥相倚以为奸。既恐饱私橐而损公家，尤虑拂商情而滋事故，其弊二。设卡处所皆有地方官管辖，委员委绅无权势之可借，收支帐目人人可以翻阅。稍有积弊，不独地方官得而纠察之，即地方之商民亦得而举发之。倘归地方官经理，则银钱应入县库，簿帐应存署中，一切收支细数，外人莫能尽知，知之亦莫敢置议。在自爱者固不至任情挥霍，然难保不因公移挪。倘遇任满卸事，列抵流交，势所必有。案牍因之轇轕，款项必至虚悬，其弊三。抽捐厘金，事非得已。当此军饷支绌，故不能不设法补苴。将来大局肃清，即不可不随时停止。委员委绅，由省局札派，以往帮办绅士，亦多从异地遴选而来。收发之权，自上操之，欲行即行，欲止即止，无牢不可破之患也。一授权于地方官，则吏胥据为利薮，目前已无实济，日后且成陋规。即至军务完竣，札饬裁撤，而阳奉阴违，把持盘结，势必不免。以朝廷权宜之创举，供吏胥久远之私图，其弊四。兼是四弊，又有二难：委员委绅，奉委办厘，所办之事未善，即可因事撒之。地方官总理一邑，所司不仅厘金。有廉静之吏，与民相安，而于厘金时形废弛者；有明干之吏，办公无误，而于厘金未暇兼顾者。未便执办厘之能否为殿最。斯厘金仍无责成，则考察功过之难也。道府所辖地方，远者或千余里，其本任既有表率之责，职位又较尊崇，因办厘而旷误职守，既恐莫肃官常；因办厘而侪伍商民，更觉有乖治体。且道途往返，州县之供亿徒繁；草率稽查，局务之秉承终隔，则道府分办之难也。夫钱粮定有科则，犹相率勒折浮收；豁兔刊贴誊黄，犹时或私征入已，而谓地方官经理厘金，即可弊绝风清，此势之所必不能者也。臣固不敢信任委员委绅之皆贤，亦不敢疑地方官之皆不肖，独以为天下无无弊之法，惟贵有守法之人。得其人，则归委员可也，归地方官亦可也；不得其人，则委员有弊，地方官亦有弊，而地方官之弊更甚于委员。语云：两害相形，则取其轻；两利相形，则取其重。此湖南厘金碍难归地方官经理之实在情形也。 
　　“臣查湖南从前防剿窜贼，分援四邻，支用之浩繁，筹饷之竭蹶，久在圣明洞察之中。臣受事以来，李秀成狙伺于江西，姜映芳、张高友等鸱张于黔粤，而石达开大股又复猿奔豕突，窜扰边陲。转饷征兵，几有岌骸不支之势。犹幸厘金按月收解，得以均匀散放，借免饥溃，而策成功。兼之各营兵勇行资以及军火器械，应接不暇，实为东南诸路一总粮台，亦全赖厘金支此危局，况两粤、黔、鄂、江、皖数省，皆与湖南唇齿相依。当此军情吃紧之时，曷敢不竭力维持，为先事预防之计！湖南民气刚强，筹兵较易，筹饷则万分艰难。近因邻氛四逼，商贾裹足，厘金已日形减色。若再更改旧章，设有窒碍，则诸务皆将束手。合无仰恳天恩，俯念湖南厘金办有成效，准仍照旧经理，毋庸另议更张，实于大局有济。 
　　“臣更有陈者：军兴十余年，东南财赋之区，概遭蹂躏，开源节流，两穷于术。既不能撤兵以纵贼，即不得不筹饷以养兵。筹饷之法，以抽捐厘金为最善。抽捐之法，用地方官不如用委员，用委员不如用绅士。盖情形洞悉，则处置自能合宜；耳目较亲，则利病易于上达。他省之光景，臣不得知，第就湖南而论，自咸丰五、六两年先后设立厘金盐茶局助饷，积成巨款，而农安于野，士安于家，商贾亦相安于市，百物价值初未腾贵，民间无所谓病也。今议者动称抽厘为弊政，果使别有生财之道，夫孰肯居聚敛之名？但为局外之空谈，未究局中之情事，则圣门耻于言和、凡人皆若可疑。欲举一以概其余，将因噎而竟废食。臣窃观天下大势，不患弱而惟患贫。抽捐厘金，实现时必不可已之举。只须责成各督抚慎于用人，务期国计民生两无妨碍。用人既当，立法自平，匪特补救时艰，亦免留贻后患。否则防弊以法，弊既缘法而起，法逾繁，弊逾巧，转得恃法以事其弥缝，非徒无益，而又害之矣。历观古今得失之源，得人者兴，恃法者弊，凡事皆然，而厘金特其一端。此又臣度势审时，管见所及，伏冀圣慈之垂察者也。臣于各属办厘官绅，认真访察，尚无不肖之徒滥竽充任。倘查有营私情弊，即当据实参办，断不肯稍事姑容。至各属捐输，亦系官绅并委，与办理厘金大略相同，并请概照旧章，免归地方官经理。臣愚昧之见，是否有当，谨恭摺附驿具奏。” 
　　按此疏辨较利弊，至为明密，盖湘阴郭崑焘所草也。 
　　江苏举人钱江，字东平，博学好谈兵。家居任侠，为乡里推服，士大夫亦多慕与之交。咸丰初，洪秀全据江宁，抄掠日广，江集义兵数千于扬州拒之，资粮皆备，然无所属。鄂有口某者，素贪诈，虽官二品，同朝皆不齿。告归里居，闻钱氏军强且富，心艳之，遣使卑辞通钱，愿为副。钱亦欲倚口以达朝廷，因至鄂。口闻钱至，郊迎曲跽，执礼至恭，遨馆其家，盛酒馔，至于仆御。酒行，口奉筋为寿，呼妻妾出拜，指示之曰：“此天下忠义钱将军者也。”钱谢曰：“草野细民，救死耳，何敢当长者言。今兵粮具足而未有属，不得闻于朝，得长者提挈之，幸效尺寸。”口曰：“将军，人杰也，老夫得备记室足矣。必以马齿班爵相推，虚名可耳，他非所愿也。”钱大喜，因与要约：军事悉自处分，奏报由口。口敬诺。钱资装入都，遍游公卿间，为口延誉。顷之，有诏起口某督兵扬州，钱遂属焉。口既至扬州，扬州俗侈，旧多名妓，惠山尼艳慧闻天下。口日与尼妓酣饮，湎亵无度。钱骤谏不听。一日，口自惠山醉归，钱适至，因泣曰：“所以戴公，欲全民命报国家耳。今若此，不徒负国，亦负钱某痴心。且民怒如水火，万一怨叛，公能终乐此乎？”口佯谢之，夜即遣校张某刺杀钱，而以惑乱军心行法上闻，并籍其家，毁所著书。全军皆怒，欲共杀口。钱客刘达善固止之曰：“彼奉命来。杀之，是叛朝廷也。即不欲属仇，散可也。”乃皆痛哭散去。未几，口以无功罢归，道遇劫，家益贫落。又老无子，年八十余，犹乞食四方，人无肯与者。至湖南，湖南两学生榜状其恶，将共击之。口仓皇遁去，口口口口口口口口口口张海门后感兴诗第九章云：“佛狸祠下雨萧骚，五色仪锽乱节旄。眉蹙鹍鸡弦上语，心伤鹦鹉席前刀。六军阚虎声原壮，两骑盘龙气自豪。虚说辽东戍亭伯，璚花开尽独游邀。”盖指此也。 
　　道光庚子，江南乡试正主考文庆，副主考胡林翼。文年老，携湖南举人熊少牧入闱阅卷，题为《论笃是与君子者乎》。江南人素工典藻，而是题贵取虚神。榜发，不餍时望。或戏为联曰：“何以文为？文理文心遭劫运。伊于胡底，胡言胡语得功名。”未几，少牧亦入都应会试，与朋辈饮酒肆，酒后述前事夸客，且曰：“江南文绝少佳者。”邻座有江南人官御史者，阴识其言，明日即奏论之。上责问文庆，庆以实对，问胡林翼，林翼言不知。上怒，并罢两人，褫少牧。后两人皆起用，少牧独家居读书，吟游田野，年八十余乃卒。 
　　咸丰初，曾国藩为礼部侍郎，以时事艰难，极陈得失。上不悦。硃笔直其名右。明日，袖疏示诸大臣曰：“曾国藩所言，以朕为何如主耶？”大学士枢寯藻叩头曰：“主圣臣直。”如是再三，上意乃解。于是都下哄传国藩讦直沽名。军机章京致书外省，有“涤翁圣眷恐从此衰”之语。而不知曾之简在帝心，实基于此。后二年，遂有督师之命，再三挫败，委任益专，亦可见显庙之善于用人矣! 
　　骆文忠公秉章巡抚湖南时，左宗棠为幕客，颇见信用，将吏多忌之。会秉章劾治总兵樊燮，樊疑左所为，诉于京师。事下总督，总督先入蜚语，遣官逮宗棠，期必至。宗棠惧辱，托应礼部试入都。总督诇知之，密奏左宗棠潜身入都，营谋脱罪，请敕步军统领访擒送鄂。时郭嵩焘直南书房，上召入，问宗棠何如人。曰：“有才，肯任事。”上曰：“何不利于人口？”对曰：“性刚，且疾恶。”上曰：“向尝召之，奈何不至？”嵩焘曰：“左宗棠非求官者，若皇上有意驱策之，当不敢辞难。”上颔之。会大理寺卿潘祖荫亦疏言：“方今之势，天下不可一日无湖南，湖南不可一日无左宗棠。”上意益解。宗棠至襄阳，遇嵩焘南归，言事已解。胡林翼亦遣人追留，乃更就林翼于松滋，至则曾国藩已先在，相见悲喜。明日，有旨寄曾国藩，问左宗棠胜何任。国藩奏：宗棠刚明耐苦，可大用。上乃授宗棠太常卿，督兵浙江。初，骆秉章疏辨宗棠无罪，上谕有“劣幕把持”之语。或署左门曰：“钦加劣幕衔帮办湖南巡抚左公馆”。及闽浙平，而谤者誉矣。世俗以势利为是非，皆此类也。 
　　林文忠公则徐，才识宏远而学务缜密，每见客，必详问其生平及技能、嗜好，与所过山川风俗、所交豪杰。退即令记室籍之，凡四人，专司其事。斋中置大柜，函子箱十八，分省以藏籍。有所资考，按籍厘然。家居、在官，常以搜访人才、周知庶务为事，故所至事无不办。 
　　嘉庆朝，罗慎斋典主讲岳麓书院，方峻自持，不苟阿顺。巡抚某厌之，密奏典学薄，不堪师表，与诸生讲艺，舞蹈无礼。上批曰：“罗典文艺优长，非尔所及，手舞足蹈，正其读书有得，宁可议耶！”巡抚大沮，更礼下焉。凡人读书，各有心得，虽契友不能同，亦不能喻。王壬秋谓班书不如范史，龙皞臣谓孝穆文胜于子山，余至今不解。余尝谓陶诗浅而深，谢诗深而浅，崔、蔡偶而奇，韩、柳奇而偶。以告同学，亦多不解。 
　　咸丰庚申，左末棠为某总督所构，将入都应会试以避之。都中士大夫相诫，为考官毋失左宗棠。未几，闱中得一卷，文甚奇伟，皆疑为宗棠，亟取中之。榜发，则湘潭黎培敬也。 
　　湖南初推厘金，倚任士绅，委员皆折节下之，执礼甚恭。自恽世临罢后，代之者以裁抑士绅为大经济，厘局概改用委员，而委员益自矜贵。何绍基过岳州绝句云：“湘省厘金薪水宽，委员平地起波澜，见人踞傲无规矩，坐卡如斯况做官。” 
　　道光壬寅，英吉利寇边，议和未定。有英国兵船遭风泊台湾，巡道姚莹要杀之。英人榜道毁莹，又诉于沿海督抚。诸瞥抚方苦用兵，乃共劾莹生事要功，妨抚局，逮议刑部。时夷焰方张。祸且不测，僮仆多散去，莹友张继亮独与俱行，舟车眠餐，周旋委备。莹入狱，继亮随之。既而上察莹冤，特诏出莹，更与官四川。莹既得官，邀继亮同往。继亮不可，寓松筠庵椒山祠中。未几，病遂死。何绍基挽之曰：“生交硕甫，死傍椒山。”京师士大夫多称道之。 
　　孟子“以意逆志”一语，乃千古读诗要妙。盖诗人寄托遥深，本无一定，读者各以其感遇印之。言夫妇者可通于朋友，言朋友者可通于君臣：“巧笑倩兮”，论美色也，而子夏悟及学问：“野有蔓草”，庆新交也，而子太叔以喻睦邻。触类推之，山石攻错，即忠臣纳诲之辞；关雎好逑，即圣主求贤之意。断章比事，随地会心，诗所以同于乐也。必钩考文辞，强加笺解，以为如是者是，如是者非，则门户纷争，诗道愈晦矣。 
　　垂帘之议，始于御史高延祐。载垣、肃顺以为非祖制，延祐妄言当斩。太后曰：“不戮谏臣，亦祖宗旧制也。”乃止。既而御史董元醇复言，胜保在军中上疏，语尤激直。疏曰：“窃惟朝廷政柄，操之自上，非臣下所得而专。我朝君臣之分极严，尤菲前朝可比。自文宗显皇帝龙驭上升，皇帝嗣位，聪明天直，尚在冲龄，全在辅政得人，同民好恶，方足以资佐理。如怡亲王载垣、郑亲壬端华等非不宣力有年，然而赫赫师尹，民具尔瞻，今竟以久当秉政巨任，揽军国大权，以臣仆而代纶音，挟至尊以令天下，实无以副寄托之重而厌四海之心。在该王等不过以承写朱谕为辞，居之不疑。不知我皇上以宗子缵承大统，天与人归，原不以朱谕之有无为定。至赞襄政务一节，则当以亲亲尊贤为断，不得专以承写为凭，何也？先皇帝弥留之际，近支亲王，多不在侧，仰窥顾命苦衷，所以未留亲笔朱谕者，未必非以辅政难得其人，以待我皇上自择而任之，以成未竟之志也。今嗣圣既未亲政，皇太后又不临朝，是政柄尽付之该王等数人，而所拟谕旨，又非尽出自宸衷。甚至如掣莶简放，请钤用符信图章，在该王等原欲以此取信于人，无如人皆不能相信。民岩可畏，天下难欺，纵可勉强一时，不能行诸日久。如御史董元醇条陈四事，极有关系，应准应驳，惟当断自圣裁，广集廷议，以定行止。该王等果知以国事为重，亦当推贤虚己，免蹈危疑。乃径行拟旨驳斥，已开矫窃之端，大失臣民之望。命下之日，中外哗然。自古天无二日，民无二王。礼乐征伐白天子出。凡统兵将帅暨各省疆臣，皆受先皇帝特简，虽当势处万难，无不思竭力图报者，亦以统于所尊，故能一诚不贰。今一旦政柄下移，群疑莫释，道路之人见诏书，皆曰：此非吾君之言也，此非吾母后圣母之意也。一切发号施令，真伪难分，众情洶洶，咸怀不服。不独天下人心日益解体，且恐外国闻知，亦觉于理不顺，又将从而生心，所关甚大。夫天下者，宣宗成皇帝之天下，传之文宗显皇帝以付之我皇上者也。昔周公之世，武王崩，成王立，周公相之。本朝摄政王之辅世祖，亦犹周公之相成王，疏不间亲，典策具在。以周公礼圣，尚不免管蔡流言，迨风雷示儆于金縢，而忠棐益见。现在近支亲王中能知大体，迈于载垣、端华者尚不乏人。一切离间之言，应请毋庸过虑。又如垂帘听政之制，宋宣仁太后称为女中尧舜，群情款洽，国本无伤。我文皇后当国初年，虽无垂帘明文，而有听政实用，因时制宜，惟期允当不易。为今之计，非皇太后亲理万几，召对群臣，无以通下情而彰国体；非召简近支亲王佐理庶政，尽心匡弼，不足以振纲纪而顺人心。惟有吁恳皇上俯纳刍荛，即奉皇太后权宜听政。二圣并崇。而于近支亲王中择贤而任，仍秉命而行，以待我皇上亲政以前，一切用人行政，大端不致变更紊乱，以承郅治于无穷。宗社幸甚！臣民幸甚！如此，庶于亲亲尊贤之大经既不相悖，且于该王等亦可保全终始，受福良多。此皆中外臣工所欲言而未发者，奴才先为言之。奴才忝为大臣，受国厚恩，屡奉先皇帝手诏嘉勉，云「朕所望于该大臣者，至大至远。」又奉有「忠勇性成、赤心报国」等谕。每诵天语，不胜感激涕零。今外患固宜亟平，而内忧尤当早虑。奴才天良所迫，何忍不言！何敢不言!伏愿皇上乾纲独断，迅赐施行。并请将此折发交惠亲王、惇亲王、醇郡王等公同阅看。如有尚未尽善之处，应令大学士、九卿、科道集议以闻，庶大局可全而人心可定。”按胜保虽以骄败，而此疏慷慨雄直，大义凛然，殊未可以人废也。 
　　三百篇中，皆诗人旁观感慨，美刺以示劝惩，非贤者自炫才良、荡妇自书供状也。故孔子曰：思无邪。谓诗人之志，专主劝惩，词或嫚亵，意则无他也。若谓其人自作，则选词叶韵，非可骤能，岂古之闾巷小民皆屈宋、韩杜耶？ 
　　《诗》之托兴，与《易》之观象略同。观《易》者不必泥定爻词，读《诗》者何必苦牵文义。尊《序》废《序》，皆客气耳。余尝作无题诗示一契友，使测所指，竟茫然。夫以同时之人，至契之友，尚不能知其意之所在，而谓千载之下，悬拟臆断，能得古人之心，不亦诬乎！ 
　　碑志与纪传不词。碑志或奉敕撰，或存交谊，或后嗣请求，体兼赞颂，称善不称过。纪传则据事直书，美恶自见。后代谀墓盛行，又误以碑志为纪传，而记事之文废矣。六艺皆源圣道，学者各以心得著之于书，故言之有物，行之有功。八比盛行，道归一孔，千篇万卷，人人相同，而说理之文又废矣。 
　　道光壬寅，英吉利犯境，诏以弈山为靖逆将军，弈经为扬威将军，分往广东、浙江御之。师久无功，仍附和议。而浙江巡抚刘韵珂，部署防守，颇竭谋劳。又令士民献破敌之策，韵珂躬与抗礼，虚心听受。即不用，亦厚赠之。时誉归焉。无名子撰联云：“逆不靖，威不扬，两将军难兄难弟；波来宁，海未定，一中丞忧国忧民。”又有绘背坐小像者，题其上云：“咄尔何人？将军弈经。奈何背坐，羞面见人！” 
　　张学政金镛待士甚宽，得枪手，但扶出之，不问姓名。然终其任，无幸获者。或请其术，金镛笑曰；‘枪手文专尚灵机，绝无根柢，本非所取，宁有术也？”又一童怀挟发露，召至堂上，尽还所挟，更令作文，命题“郊社之礼”二句。童惶遽汗流，日晡不成一字。金镛笑曰：“怀挟之效如是乎！”因付书目一纸，曰：“取此读之，秀才足矣，毋行险也。”其人感奋，即归勤学，后竟成进士。 
　　唐崔珏以鸳鸯诗得名，诗诚工丽，然罗邺“一种鸟怜名字好，都缘人恨别离多”，则更超矣。世不甚传，何也？ 
　　五代狄归昌题马嵬驿云：“马嵬烟柳正依依，又见銮舆幸蜀归。地下阿环应有语，者回休更怨杨妃。”语殊冷妙。人君不能修政任贤，随在可以亡国，岂必女戎哉！ 
　　浙有某举人入都，道经苏州，得疾，就诊于叶天士。叶诊之，问将何往。曰：“应会试。”叶曰：“顷所患风寒，一药可愈，第内热已深，陆行必患消渴，寿不逾月，毋往死也。”因制风寒方与之。服药果瘥，行动如平人。同辈见其健强，拉以行舟，泊金山，共登览焉。寺有老僧，亦以医名。某中心惶惑，因更就诊。僧言如叶，而意若犹豫。某因请教，僧沈思曰：“登车之日，多载美梨，渴则生食，饥则熟食之，当有验耳。”某如言食之，往返数月，竟无病。归舟复见叶天士，天士大惊，问故，某具告之。天士乃变姓名，往学于僧。一日，有以盅就治者，腹膨然，气不相属。僧令天士拟方，天士用白信三分。僧曰：“似矣，然未也。汝知蛊之为虫，而不知虫之大小。腹中虫已长二尺余，少毒则不死，再与则避，无可为矣。当用砒霜一钱杀之。”因更方与病家，嘱曰：“夜必痛泻，有异物即取以来。”次日，病家果来谢，持赤虫长二尺许。天士益心服，学三年，尽得僧奥而归，自是所药无不瘳矣。 
　　赵耘菘诗恣肆诙谐，为后人诟病，然如梅花诗：“古寺月明僧定夜，空林雪满鹤归时。”白桃花诗：“武溪水映春无色，露井风开月有痕。”亦复雅饬可诵。 
　　王渔洋学随州而文以典丽，吴梅村学香山而镇以典雅，蒋心馀学山谷而加以疏达，皆善学古人，自成门户者。后人学之，亦可无弊。 
　　嘉庆初，教匪作乱，获贼首王三槐。上廷讯，问国家何负于民，而作贼？三槐具言为贪吏逼迫，仓卒救死，非敢叛朝廷，凡作乱者皆然，不独囚也。上恻然悯之，乃下诏曰：“国家深仁厚泽百余年，百姓生长太平，使非迫于万不得已，安肯不顾身家，铤而走险？皆由州县官吏，朘小民以奉上司，而上司以馈结和坤。今大憝已去，纲纪肃清，下情无不上达，自当大法小廉，不致复为民累。惟是教匪追胁良民，及遇官兵，又驱为前行，以膺锋镝，甚至剪发剥面，以防其逃遁。小民进退皆死，朕日夜痛之。自古惟闻用兵于敌国，不闻用兵于吾民。其宣谕各路：贼中被胁之人，有能缚献贼首者，不惟宥罪，并可邀恩。否则临阵投出，或自行逃散，亦必释回乡里，俾安生业。百姓困极思安，劳久思息，谅必一见恩旨，翕然来归。其王三槐所供川省良吏，自刘清外，尚有知巴县赵华、知渠县吴桂，其量予优擢，以从民望。至达州知州戴如煌，老病贪劣，胥役五千人，借查教匪为名，遍拘富户勒索，而首逆徐天德、王学礼等反皆贿纵，民怨沸腾。及武昌府同知常丹葵，奉檄直缉，株连无辜数千，严刑惨酷，致聂杰人拒捕起事，实为罪魁，其逮京治罪。难民无田庐可归者，勒保即督同刘清熟筹安置，如何资送还农，如何编丁占籍，或仿明项忠、原杰招抚荆襄流民之法，相度经理。并先遍谕川陕楚豫地方，使知朕意。”按三槐蜀人，家居濒江，贫民业渔者，多就贷钱制船网。三槐家固丰，不甚责偿，民皆称王善人。官阚其富，诬以事，械系之。民怒，破狱，劫三槐去，遂为乱。观此诏肫宏睿知，洞达隐微，且不求诸民而求诸吏，治得其本，贼固不足平矣。 
　　林文忠公巡抚江苏时，苏州府同知续立人颇用事。或投联语于其舆云：“尊姓本来貂不足，大名倒转豕而啼。”续愤怒，持白文忠，请究其人。文忠笑曰：“自苏州设同知官以来，官此者不知几百十人，今能举其名者几人？得此雅谑，君不朽矣。又何愠焉！”续惭而退。迄今三十年，续君事迹已无可考，独此联尚传人口。偶于张力臣席上闻之，不禁邹湛之感。 
　　李申甫布政湖南时，有梅姓官，颇见信用。或戏为联云：“螬食尚留井上果，鸮声啼杀墓门花。”台谏摭入弹章，坐免。李雅有文才，留心经济，特以通脱不羁，锐身任怨，为人所构，识者惜之。 
　　张自牧年十岁时，邓显鹤、黄本骥等尝诣其父论学，自牧侍听。邓顾曰：“郎君读何书？”对曰：“诸经已毕，方读史记。”黄曰：“亦有所疑乎？”曰：“有。《诗》言禹敷下土，有娀方将，是契生于治水时。而虞廷命官，禹让稷、契。史称稷、契为尧兄，则其时已当百岁。益为皋陶子，生五岁佐禹。《论语》朱注、五臣并称：何不类若是？《犬戴礼》：文王十三岁生伯邑考，是寤寐之求，在十二岁前，似太早。武王九十三而终，成王幼，不能践祚，是成王之生当在八十以外。成既无兄，而有邗、晋、应、韩之群弟，桐叶之封，史称小弱，八九十翁犹数生子，似又太迟。邑姜以太公女为武王元妃，年必相若。《左传》言邑姜方震太叔，计其时姜亦八九十人。《国语》：厉王发龙漦，童妾七岁，遇之，及笄而生褒姒。历共和十四年、宣王四十六年，迨幽王三年始入后宫，当裂缯之笑，已六十外媪。《左传》所记宋襄夫人、夷姜、贾君诸人，齿多不类。皆事之可疑者。”黄大惊，引与共坐，为忘年交。 
　　《国史·儒林传》以顾炎武、王夫之冠首。二人气节、文学相似，而顾较明通，王较笃实。顾周游四方，多交当代豪杰，故其名最著。夫之僻处瑶乡，罕接声气，故名不出湖南。光绪二年，湘阴郭嵩焘奏请从祀文庙，经礼部议驳。时嵩焘奉使出驻英吉利，复上疏请存故事，以待论定。其实船山学术自足千秋，不必借荣两庑也。按原疏云： 
　　“窃查咸丰十年闰三月大学士军机大臣遵旨定议：从祀文庙，以阐明圣学、传授道统为断。国初儒臣如陆陇其、汤斌、孙奇逢、张履祥、陆世仪，均经先后从祀。理学名儒，极一时之盛。近见河南学臣费延厘奏请汉儒刘德及原任礼部尚书臣张伯行从祀，陕西学臣吴大澂奏请王建常从祀，皆为表章儒先、矜式学校起见。 
　　“我朝经学昌明，远胜前代，而暗然自修，精深博大，罕有能及衡阳王夫之者。夫之为明举人，笃守程朱，任道甚勇。值明季之乱，隐居著书。康熙时，学臣潘耒进呈其书，曰《周易裨疏》，曰《书经裨疏》，曰《书经引义》，曰《诗经裨疏》，曰《春秋裨疏》，曰《春秋家说》，皆采入四库全书。《国史·儒林列传》称其神契张载《正蒙》之说，演为《思问录》内外二篇。所著经说，言必徵实，义必切理，持论明通，确有据依，亦可想见其学之深邃。而其他经史论说数十种，未经采取甚多。其尤精者《周易内传》、《读四书大全》，实能窥见圣贤之用心而发明其精蕴，足补朱子之义所未备。生平践履笃实，造次必依礼法，发强刚毅，大节懔然。张献忠据衡州，闻夫之积学高行，索之甚急，踪迹得其父为质。夫之引刀毁割肢体几遍，舁往易父。献忠见其创甚，释之，父子皆得脱。更莅吴三桂之乱，避地深山，流离转徙。读书讲道，未尝暂辍，卒能洁身自全。艰贞之节、纯实之操，一由其读书养气之功，涵养体验，深造自得，动合经权。尤于陆王学术之辨，析之至精，防之至严，卓然一出于正，惟以扶世翼教为心。 
　　“臣在籍时，主讲城南书院，于宋儒张栻祠旁，为夫之建立私祠，率诸生习礼其中，群怀感激奋兴之意。东河督臣曾国荃，在鄂抚任内汇刻其遗书四百馀卷，而所未刻犹多。自朱子讲明道学，其精且博，惟夫之为能恍怫。而湖南自周子敦颐后，从无办过从祀成案，至今未敢陈请。臣以为各直省请祀乡贤，例由本籍督抚臣具题请祀，名宦例由服官省分督抚臣具题。至于从祀文庙盛典，其责专在礼臣。如王夫之学行精粹，以之从祀两庑，实足以光盛典而式士林。应恳天恩饬下湖南抚臣、湖南学臣查开王夫之学行本末事实具奏，并将曾国荃所刻夫之经说及《张子正蒙注》、《思问录》讲明性理之书移送礼部，仍饬部臣会同九卿集议，于表章理学儒臣以光圣化，所裨实多。臣仰荷天恩，权摄礼官，有议礼之责，谨据所知上陈。” 

卷之三 
　　刘长佑巡抚广西时，攻安南土寇，垂灭。寇请援于法兰西。法使来言：“寇已降法，受约束，不敢犯边。”复照会各国事务衙门，促长佑退兵。长佑佯应诺，而攻益急。月余，遂灭寇。审俘，得法国七人，抚而遣之曰：“若殆为寇虑耳。法将长者，受寇欺，吾今复之矣。”法将大惭，自是不复言边事。 
　　明武宗尝微行至内阁，公卿方会食，帝从容问曰：“卿等知食所自来乎？朕居东宫时，颇贱五谷，谓自生长若阶草，后巡行田野，乃知稼穑艰难。”因询诸臣南北耕穫事，诸臣约略敷奏，独尚书某噤不能对。帝曰：“日食不知，能治国乎？汝典吏部，近治何事？”某踧踖良久，曰：“昨太湖巡检缺，应归部选。”帝大笑曰：“吏部尚书仅知选一巡检，犹足任乎!”遂起去。俄有旨：“太湖巡检着某补授。”尚书奉命，仓皇之官。既至，则衙署濒湖三面皆农田，始悟帝意。因日从父老行阡陌，访农氓疾苦，沟洫利病，著为论说。后数年，帝南巡，尚书迎谒。帝笑问：“尔今知粒食之艰乎？”尚书叩头谢。既至行宫，召问近状，尚书献所著，帝大悦，即授亚相。和珅阍者刘二秃子，故京师车夫也。珅微时，尝赁其车，或少与钱，或愆期，刘无所较，珅心德之。后珅柄用，遂以秃子司阍，事多委听。刘倚势矜喝，气轹公卿。每出，泽车华服，仆从十余人，道路指羡。一日醉归，道逢巡城御史谢振定，刘不为避。振定顾问何人，从者以刘对。振定怒曰：“奴敢尔！”呼卒将执笤之，刘弃车遁去，振定烧其车，即日上疏劾珅纵奴骄僭，上渎政纲。上虽不罪珅，而刘横梢减矣。世称振定为“烧车御史”。 
　　毕沅总督两湖时，蒋心馀子某客其幕。沅待如子弟，出入无禁。久之，蒋与侍姬某通，乘沅出巡边，相约宵遁。沅闻，遣骑急追，数日，皆执以归。二人至，伏地待罪，惭悚无人色。沅笑曰：“痴儿不早告我，为尔丑态何谓？我谂知之，迫官事，未暇处分耳。裸身往，何以资生？”因尽与妆奁，更赐三千金而遣之。 
　　杜女宪英，开封人也。父故精拳勇，宪英尽传其术。长适中表周娃，周亦以勇闻。咸丰时，寇犯开封，旁掠村野。周集乡兵御之，夫妇更番出战，颇杀伤贼。一日，周追贼中伏，马蹶被擒。女率壮士数十人，出入求之，不得。贼退，遍迹逃亡，又不得。乃独与一婢度淮而南，访周消息。一日，泊舟江港，有商船先在，船中资贷甚巨。顷之，岸上有儒服者三数人，意致娴雅，与商人遥语，俄而登舟剧谈，欢洽而去。近岸有庙，丹青剥落，老树扶疏。一僧瞑坐庙外，时复瞻睨，女谓婢曰：“是眈眈者何为也？”婢曰：“乱世怀璧，固祸是求，何与我事！”女曰：“亦可哀也。”邻商微闻之，又觇女神气非常，益疑惧，登舟乞命。女曰：“向之登舟趺庙者，果无意乎？”商曰：“固然，且为奈何？”女曰：“无恐，吾自当之。”因戒令闭舱安坐：“即有所闻，毋惊扰败吾事。”商归如教，屏息以俟。夜三鼓，闻岸上觱栗声，数十人呼噪登舟，槊而前者，僧也。女自己舟跃出剑迎之，中项而跌，堕水。众怒，共以短兵斫女。女纵横格之，皆败。登岸，一贼自船后登篷，欲发洋枪击女，婢绾流星椎击之，亦堕。众始散去。时天已微明，商人焚香拜女，谢再生。方庆慰间，忽有飞舰十余，旌旗刀杖，蹴波而来。众大惊，疑贼寻仇。既至，观之，则水师总兵巡江者也。因召商问被劫颠末，商具言之，总兵惊叹。因请见女，问姓展邦族，喜跃曰：“杜娘尚识我乎？”女愕然，谛视良久，心疑为周，然不敢遽对。总兵曰：“杜娘忘嵩山射虎时乎？”女应曰：“果尔，君开封周某耶？”总兵曰：“然。”盖周被虏后，乘间得出，为王蒋军子，立功行间，已官总兵矣。因相持悲喜，同载而去。 
　　满洲李云麟，雄直有奇略，生贵家，独耐劳苦，终日不食不饥，徒步百里，经月不倦。尝至湘乡访曾国藩，国藩他出，其子疑为役夫，慢之。云麟怒，捶子仆地。会国藩归，因留宿，语数日，甚悦，欲与俱东。云麟曰：“公不能用度外士，我又不能抑就衔勒，离之双美也。”遂辞去。同治初，为新疆办事大臣。回寇起，云麟募兵讨平之，用银三十万两。上计，户部奏驳，下云麟复计。云麟上疏曰：“臣所用实无私，部胥索臣资难臣，即复上，终不如章，请下刑部当臣盗帑，斩臣头，免臣复计。”上知其忠，诏勿问。 
　　刘侍郎凤诰注《五代史》，成日，呕黑血如墨，未几，遂死。余尝见其手写残稿于会稽顾氏，凡六册，十二卷。稿用墨笔，涂注用丹黄笔，书极端楷，点划皆遵字典。 
　　阜甯裴萌森尝言：郑风《萚兮》乃国小势弱求助兄弟之诗，谓萚附于茎，为风所漂，不能复合，兄弟一本，虽疏远犹当相助。意新而义至确。 
　　《随园诗话》载梁山舟侍讲尝宿村舍，见壁间有康熙丁卯浙江乡试题名录，即市间所鬻者，刻印精洁，远胜近日。正榜仅五十名，副榜十名。同考十二房。其主司官爵、表字、乡贯，监临，提调，三场题目皆具。因买归，题诗纪之。据此，则取士之严，考工之密，在当日已逊康熙朝矣。 
　　永新贺子翼，名贻孙，明末诸生，研穷经义，为文章有名。明亡不应试。当道以宏博荐，县官促驾，子翼佯应，即夜遁去，改服为僧。所著有《易触》、《书触》、《诗笩》、《骚筏》、《激书》及《水田居士诗文集》若干卷。文集中有纪西安留氏事一篇，尤可励俗。文曰：“先君官西安时，有刘姓告其祖墓被侵。两造庭鞫，仇家曰：「彼自姓留，今称姓刘，诈也。」先君怒诘之。其人顿首哭曰：「公，文丞相乡人也。某何敢姓留！昔万历初，吾族曾以祖墓事诉于太守，张公讯于留氏宗祠，见堂上有画像，问何人，对曰：先太祖，曾为朱状元丞相者。张公叱曰：得非老贼留梦炎乎？此贼负宋，欲杀吾文丞相，恨不掘尔坟，燔尔骨也。手撤像，铺宗子臀，杖之五十，血肉淋漓。张公怒未已，燔其像，断墓地尽与仇家。今公又江西人，设如张公复理文相旧事，先人遗骸且燔矣。某何敢娃留！」语毕，又哭。先君笑曰：「汝祖负宋，罪也，子孙何罪？」乃平决之。退语贻孙曰：「状元丞相，本以庇荫子孙也，梦炎以降元杀文丞相一语，遂令子孙不敢姓留。巍科膴仕，安足重哉！」”[按《文文山集》中有《咏或人》诗云：“悠悠成败百年中，笑看柯山局未终。金马胜游成旧雨，铜驼遗恨付西风。黑头尔自夸江总，冷齿人能说褚公。龙首黄扉成一梦，梦回何面见江东。”王伯厚《困学纪闻》谓指梦炎，殆不误也。] 
　　同治初，总理各国事务衙门因海防孔亟，奏请设立同文馆，聘洋人教习算法，为制器御敌之计，一时都人士诟议喧厖。会天久旱，诏求直言。候选直隶州知州杨廷熙上疏曰： 
　　“臣闻天垂象见吉凶，故圣人常因天道以儆人事。今年自春及夏，久旱不雨，屡见阴霾蔽天，御河之水源竭，都中之疫疠行。本月初十日大风，昼晦两时之久，此非寻常灾异也。十七日伏读邸抄，见候补内阁侍读学士钟佩贤奏称亢旱日久，请旨饬廷臣直言板谏，以资修省。恭奉上谕：「着在廷诸臣于时政得失，尽心献替，毋循故常，无避忌讳。尔大小臣工，务当精白乃心，共图匡弼，君臣交警，感召天和。钦此。」仰见皇太后皇上励精图治、敬天爱民之至意。然天象之变，必因时政之失。京师中街谈巷议，皆以为同文馆之设，强词夺理，师敌忘仇，御夷失策所致。臣思天道渊微，虽不系于一事，而此事实贻害之大者，谨越职昧死为陛下厉陈之： 
　　“窃维修德行政，实千古临驭之经；尽人合天，乃百代盛强之本。自来奇技淫巧，衰世所为；杂霸驩虞，圣明无补。所以唐虞深明天道，亦只授时齐政，垂为典章，未闻使羲和、仲叔作推步之书；成周记列《考工》，亦只分职设官，勤于省试，未闻庠序学校习工师之事。推之孔子不言天道，孟子不重天时，非故秘也，诚以天文数学，禨祥所寓，学之精者，祸福之见太明，思自全而不为世用，事事诿诸气数，而或息其忠孝节义之心；学之不情，则逆理违天，道听途说，必开奇邪诳惑之端，为世道人心风俗之害。伊古以来，圣神贤哲不言天而言人，不言数而言理，其用意至深远矣。前月见总理各国事务衙门请开设同文馆，专用翰林、进士、恩、拔、副、岁少年科第官员，延西洋人教习天文算学，以为制造轮船机器之用。胪陈六条，俱奉旨准行。旋见御史张盛藻奏请改派学习，继见大学士倭仁请罢前议，臣以为同文馆之设，或可中止。兹复见总理衙门示期考试，录取送馆攻习。臣月余以来，日夜研思同文馆原奏，觉其理其事其言其心，有不可解者十焉。 
　　“谓学士大夫不可无耻，而必欲激其羞恶之良，其见未尝不善。然而中国可羞可耻者，未有大于西洋之流毒、西人之倡乱矣。自道光年间启衅粤东，其前误于琦善等丧师辱国，失守沿海炮台，任其盘踞香港，因得潜窥内地虚实，熟习江海水道，故由广东而江浙而天津，构数千年未有之祸，扰乱中国之边疆，凭陵中国之财赋，荼毒中国之人民，屡和屡叛，国家之贫弱因之；其后误于端华、肃顺等借寇要君，牵制沿海将帅，而战守失策，于咸丰十年乘中原多故，又复渝盟败约，肆虐京华，焚烧宫阙，以致文宗皇帝北狩热河，上宾龙驭。诸王大臣目击其事，身受其灾，正宜尝胆卧薪，处心积虑，勤思破寇之良策，广求济变之人才，以掩当年之羞，以雪数世之耻，方足以激励天下也。乃今日不耻不共戴天之仇，而羞不知星宿之事，何忘大耻而务于小耻也。此臣之不解者一也。 
　　“原奏称：西人制器之法，无不由度数而生。又称其法本中国之法，特西人缜密，善于运思。以为深明天文数学，无过西人，此又所见不广也。中国自羲、轩、尧、舜、禹、汤、文、武、周公、孔、孟以及先儒曩哲，或仰观俯察，开天明道，或缵承绍述，继天立极，使一元之理，二五之精，三极之道，旁通四达，体之为天人性命参赞化育之经，用之为帝典王谟圣功贤学之准，广大悉备，幽明可通。所以历代之言天文者，中国为精；言数学者，中国为最；言技艺方术者，中国为备。如浑天仪、乾凿度、太玄、洞极、潜虚、星纪、九章、三率、周髀、皇极诸书，相继而起，恐西洋轮船机器，未必有如此幽深微妙者。又况中国为人才渊薮，数理精蕴，载国朝二百余年时宪无失闰之讥，天象无昏迷之诮。是此时之天文算学，较历代为尤精也。夫以中国之大，养士之久，岂无一二明数学之士，足以驾西人而上者哉？即如康熙、乾隆时，当涂县徐文清，一文学士，作《河山两戒考》，取诸家之辨论，与西土互相考证，其间星宿多寡、度数躔次歧异者，不一而足。可见西洋于天文数学，未必精也。又有侍郎胡煦，作《周易函书》，讲明河洛理数，指陈勾股尺算。俱采入四库全书，最易通晓。何不令天下举而习之，而必自卑尊人，舍中国而师夷狄。此臣之不解者二也。 
　　“原奏称：制造轮船机器，苟不借西士为先导，使讲明机巧之原、制作之本，窃恐师心自用，徒费钱粮。意必以轮船机器为西洋恃以制胜中国之具，而亦用轮船以敌轮船，机器以御机器，其策尤非也。夫有利器者，在有善其事之工。顾有善事之工，无善用之人，其器不利。即有善用之人，遇有人焉能破之，其器仍不利。尝见《宋史》载水贼杨太湖中浮舟，以轮激水，其行如飞，官船迎之即碎，而岳飞兵到不数日，其船悉破，其人就擒。可见轮船机器不足恃也。况中国数千年来，未尝用轮船机器，而一朝恢一朝之土宇，一代拓一代之版章。即我朝自开国以来，与西洋通商非一日，彼之轮船机器自若也，何康熙时不准西洋轮船近岸，彼必俯首听命，不敢入内地一步？及至道光、咸丰，沿海将帅、督抚开门揖盗，内廷大臣以耳为目，先存畏惮之心，请旨屡示宽容，而彼愈张凶焰，然犹有僧格林沁于天津一战，破彼轮船十余只，又可见轮船机器，即洋人用之亦不足恃也。今不思破之之方，御之之术，窃恐中国将来之轮船机器虽较彼尤精，而用之不得其法，不得其人，未必不徒费钱粮、徒劳人力也。此臣之不解者三也。 
　　“原奏称：论者不察，必以臣等为不急之务。第思此时当务之为急者，不在天文，而在人事，不在算数机巧，而在政治修明。近日洋人伏于肘腋间，横行恣睢，澄几观变。朝廷宜忧勤惕厉，奋其神武。或旁招远访，求天下之人才；或博采周咨，知人间之疾苦。近责枢密大臣，正本清源，深谋远虑，务使立一法必使不戾旧章，行一令必使整饬官常。作忠义之气于行间，尽教养之怀于民上。条例无益者除之，免胥吏弄法；黜陟无实者驳之，免督抚擅权。应天以实不以文，敬事而信无所欺。此则纪纲号令，政行教兴，洋人虽众，机器虽利，轮船虽多，断不敢肆行无忌也。今自皇上御极以来，汲汲以求贤为念，而廷臣荐举，半皆获罪人员；时时以安民为心，而凋敝余生，犹有官吏剥削。新章一出，成宪徒事变更；军务未竣，赏赉时多反复。常见久经奏调保举人员，部曹胥吏，竟置谕旨于不问，辄敢驳斥；经外臣奏参者，一交部议，或更从宽。此律例烦苛，曹司胥吏得从中舞弊也。举劾当胪陈事实，今则于六法之外，拟一二语以为甄叙，无怪荐弹乖谬无实，不足示劝惩也。且资格艰难于自效，贤才所以多消阻；官禄薄无以养廉，士夫所以荒职业。善政未修于上，实学未讲于下，而犹舍人事而习天文数学。此臣之不解者四也。 
　　“原奏称：中国之宜谋自强，至今而已亟也。夫自强之道，岂在天文数学轮船机器哉！臣观史册，见历代之致升平臻郅治者，皆上有至诚无息之令主，下有各尽其职之臣工，纬武经文，一时天下畏威怀德，庶民子来，百工成集，蛮夷率服矣。今者西洋以数千魑魅魍魉横行中原，朝廷犹因循含忍，不筹控驭之奇策、詟服之宏规，而且宰辅不陈挞伐之书，台谏竟无驱除之疏。吏部惟知循例，即以为得人；户部只悉收捐，即以为富国；兵制大环，而兵部不知；工作不精，而工部不省。无惑乎人才不兴，国用不足，兵气不扬，国威不振也。即有自强之心，无自强之政，而徒震惊于外洋机器轮船不可制，此臣之不解者五也。 
　　“原奏称：招取翰林、进士、五项正途京外官员，考试录取，延聘西人在馆教习。此尤大伤风化。夫洋人之与中原，敌国也，世仇也，天地神明所震怒，忠臣烈士所痛心，无论偏长薄技不足为中国师，即多才多艺层见叠出，而华夷之辨不得不严，尊卑之分不得不定，名器之重不得不惜，况科甲人员读圣贤书，将以致君泽民为任，移风易俗为能，一旦使之师事仇敌，窃恐朝夕相聚，西人或怀私挟诈，施以盅毒，饮之迷药，遂终身依附于彼，昏瞀不醒，习其教者，牢不可破，而忠义之气自此消矣，廉耻之道自此丧矣，机械变诈之行自此起矣。圣贤之大道不修，士林之节概不讲，无一非西学阶之厉也。此臣之不解者六也。 
　　“原奏称：西洋各国讲求轮船之制，互相师法，制作日新，顾买以应其用，计虽便而法终在人，讲求以得其源，法既明而用将在我，因开设同文馆。揆诸立馆之心，亦既虑洋人布满天下。数十年来从无一人议及破之御之之法，而乃于少年科甲中，择其颖悟者师其制作，或洞悉本源，或阴得人才，以为将来破之御之之地步，此中委曲，又不便明示天下，以启衅端，而故为权宜之计，久远之谋。不知其计亦左，其谋亦拙也。夫洋人诡谲百出，所为狡焉思逞，侵陵中原者，方将以轮船机器网中国无穷之利，断不肯以精微奥妙指示于人。就令其尽心竭力，举其理其源细微曲折，全行教授，亦不过制成船器，与之并驾齐驱耳。而破之御之之法，岂肯并以相告哉！况轮船必熟谙江海水性水道，而运用始灵。今使科甲人员明其理，悉其源，将来造船时，势必引绳削墨，一一教工匠制作，又必纷纷探明江海水势深浅，教水手运用。制敌之法，有如是之劳而能成功者乎？窃见古今来坚甲利兵，足以制敌之命，较机器犹精也，而人不为用，屡有弃甲曳兵之时；高城险塞，足以为人之卫，较轮船为固也，而人不为守，屡有弃城失险之候。可知天时不如地利，地利不如人和也。兹不操出奇之胜算，而为依样之葫芦。此臣之不解者七也。 
　　“原奏称：李鸿章、左宗棠等皆深明其理，坚持其说，或设艺局，设机器局，拣派兵弁与少年子弟，延请洋人教以语言文字、算法划法，以为将来造轮船机器之本。由此以观，是西学之不可不亟为肄习也。臣思此事，疆臣行之则可，皇上行之则不可；兵弁子弟学之犹可，科甲官员学之断不可也。疆臣行之，制作信从者不过一省一时，朝廷之诏令，遵守者则在天下万世。兵弁子弟学之，不过成其艺事，科甲官员学之，即可浸成风俗也。盖科甲官员，四民之瞻仰，天下所崇奉者也。查耶苏之教，流入中国有年，不能诱善良行习者，以其事皆怪诞不经之书，其教乃违天害理灭伦废义之教，所以稍有知识者必不听其蛊惑也。今而使少年科甲官员习其天文数学，北面修弟子之仪，不过二十年间，循例升转，内而公卿大臣，外而督抚大吏，皆惟教是从，惟命是听，出于门墙者也。万一循私情，废公义，其害可胜言哉！又恐天下之人，因科甲尚且学习，遂相习成风。或奉行不善，一时颛蒙愚鲁之辈、奸宄不法之徒，借习天文算学为名，结党成群，互相引诱煽惑，倚彼势力，造言生事，洋人愈得进步，联合响应，以倡乱阶，恐西学未成，而中原多故矣!是西教本不行于中国，而总理衙门请皇上导之使行。此臣之不解者八也。 
　　“原奏称：事属创始，立法宜详，欲严课程，必须优给廪饩；欲其鼓舞，必当量予升途，是于勤惰之中，亦寓赏罚之道。窃思赏罚为驱策天下之大柄，赏罚宜公，禄养宜厚，岂仅于同文馆一处行之哉！近日陕、甘、滇、黔、豫、楚贼风正炽，军众饥哗屡告。京外大小官员廉俸裁撤，未见增加。从公枵腹，而朝廷之赏罚无章。杀贼立功者，不稽核真伪于前，而苛求出身于后，特开捐免保举之条，此赏之不信也。因罪获谴者，不追究于既往，予自新于将来，有加倍捐复之例，则罚之不必也。而且遇缺存遇缺之名，即用无即用之实，披坚执锐者半目为夤缘，寻行守墨者厚膺其爵赏，将何以厉戒行而伸士气也？兹惟于同文馆厚廪饩、广升途，何明于此而暗于彼，略其大而举其细也？此臣之不解者九也。 
　　“原奏称：外人之物议虽多，当局之权衡宜定，臣等于此筹之熟矣。此言尤属偏执己见，专擅挟持，启皇上以拒谏饰非之渐。夫自古帝王务在循天理、顺人情，故询事考言，执两用中，而后成为大知；县鞀设铎，博采旁搜，而后不拂乎民心。若事当理而可行，自必询谋佥同，无有疑义；若事必不可行而行之，物议沸腾，在所不畏，人言浮动，置若罔闻，尼阻者获愆，谏诤者被谴，则又安石之行新法，秦桧之主和议，大抵如是也。其后祸及天下，害贻数世，何莫非胶执擅权，独行独断之所致哉！伏见我朝成宪，凡改一制度，设一官职，必下王大臣、九卿、翰詹科道会议妥协，复奏施行，所以无专擅诸弊。今新立一同文馆，而令翰林、进士、科甲正途出身京外各官皆从事夷狄，此何等重大事件，关系非轻，岂总理衙门数人之私见，遂能决然行之而无弊乎！即观其原奏命意，亦兢兢于人言，务为回护，是其设立同文馆之初，未尝不明知此事之不当于天理、不洽于人心、不合于众论，而必欲溃夷夏之防，为乱阶之倡。此臣之不解者十也。 
　　“臣知同文馆为总理衙门请旨准行，未尝计及于行之害、不行之利。狃于目前，忽于日后，强词夺理，万难挽回。惟见两宫皇太后自听政以来，遇事必虚衷访问，斟酌尽善。不拘成见。兹于同文馆之设，创制非宜，谨请收回成命，以杜乱萌而端风化，弭天变而顺人心。若事在必行，恐失信于外洋，又生衅隙，仰恳将翰林、进士、科甲、有职事官员撤销，惟招取曾经学过天文算学者，考录送馆，与西人互相印证。如此，既不失信于外夷，亦可无伤风化也。再，同文馆三字，系宋代狱名。考〈宋史〉蔡京等当权残害忠良，排斥正士，有异己者即下同文馆狱。是同文馆之名非美名也。今复袭之，而令翰林、进士、五项正途相聚其中，既失考据，又非嘉予士林之盛举。近因人情疑惧，议论纷纷，实有不能已于刍荛之献者。固知越职言事之罪，在所不免，谨冒死直陈。” 
　　近代房胥拟稿，于末后通用之语，率以“云云”二字赅之，正文乃更添写。有某藩司申文总督，房胥于正文亦仅写“云云”二字。总督批曰：“官云云，吏云云，本部堂不知其所云。为此仰该司官吏，将书「云云」之人押解来辕，听候本部堂云云。” 
　　刘宗汉，陕西长安人，屡应岁科试不售，家贫授徒，独以信闻乡里。陈孚恩戍伊犁，道经长安，聘课其幼子，居伊犁数年，甚相得。未几，回寇四起，伊犁久困无外援。将军某，素重孚恩才，至是资遣孚恩。孚恩曰：“某虽戍卒，故一品官，肯窜草求活乎？”以幼子属刘，尽焚孥贿，独与将军登城，城陷，俱死。刘与陈子行百余里，遇敌兵相失。刘伏道旁觇数，见陈子被掠而西，乃复还伊犁，往来踪迹数月，得之某回堡中，已卖为奴。于时俄罗斯兵已定伊犁，刘乃诣俄将营，涕泣哀吁，三日，始得通。俄将哀其诚，命校取陈子至营。既见其慧，欲妻之。陈子亦愿留。宗汉再三言，不听。一日，俄将方宴陈子，宗汉直前数之曰：“背父命，弃乡里，公子安则为之，某受托不终，何面立人世！”因袖出刀自刭。左右急抱持之，血喷涌，瞑不知人。陈子大恸，伏地自投，俄将亦起视，笑曰：“痴汉何自苦！今还汝公子矣。”见伤未殊，急命敷珍药，置密室护养之。月余，始瘥。俄将乃资遣陈子及刘，且与牒通道路，二人既行，将至蒙古界，复遇盗，丧其资斧，乃徒步行乞，由蒙古草地入雁门，循山西、河南而归。道中或一日食，或间日再食，夜宿崖谷或大树下，宗汉常手洋枪坐陈侧，倦则少寐，闻风鸣鸟啼辄起，觇视无所见，乃复还坐。岁余始达江西。陈家见子归，大喜，无少长皆出拜刘先生，馆先生上舍，酒食服御，惟力所能致。邻里亦争具酒馔迎刘先生，月余不绝。宗汉厌其扰，坚请归。陈家酬之三千金，衣服玩好称是。宗汉皆无所受，取二十金，买舟而归。 
　　蒋编修士铨乞假居南昌，一夕，梦神使告曰：“阎摩王升天，举公自代，请到官期。”蒋曰：“吾有母在，且家贫，笔耕为养，宁可为冥官？”使曰：“果尔，请早料理，三月后当更来迎。”既醒，心恶之。蒋素与彭布政善，因往告彭，且属老母。彭慰解之。既而蒋果病，医巫弗廖。两月后，病益甚。蒋母素奉佛，持《金刚经》至，是日就榻前诵经，冀佛垂佑。蒋病革，昏瞀见庭中车马卤簿甚盛，甲士神将夹立，若候迎者，心甚惶怯。忽闻空际梵呗声，一金人乘云趺坐，旁立神将仗节指挥，庭中车马将士皆渐缩小，如盘如盂，如豆如芥，顷之尽灭。蒋惊汗而寤，病遂瘗。袁简斋赠蒋《相留行》有云：“君心虽不甯，较之阎罗包老或有情；我诗虽不工，佛经梵语将毋同。”盖指此也。 
　　阮文达公生时，父梦胡稚威来谒，且曰：“当以《馀吷》张公门户。”[按稚威制艺稿名《馀吷录》]，后文达官浙江学政，道憩村舍，见案上有稚威残稿，老妪坐绩，则稚威妻也。询死日，符己生辰，憬然若寤，因厚赠妪，收残稿刻之，即今所传《石笥山房集》也。文达公客、会稽顾君为余言之。[《随园文集》称稚威子举乡试，愤父积学不遇，取遗稿尽焚之，袁、胡同时，语当不妄。] 
　　田兴恕微时，刈草为业。邻有官都司者，兴恕得草，辄卖与之。一日往，后，都司家已买草，兴恕沮懊，倚门嗟叹。都司女闻之，谓其父曰：“贫儿待此以餐，盍留之，备来日用。”父从其言。兴恕大喜，归途自誓曰：“妮子解事。苟富贵，当与共之。”后数年，兴恕以军功官贵州提督钦差大臣，乞假归省。都司女犹未嫁，竟媒娶之，乡人传为佳话。 
　　市中鬻菜者多宿浸水中，香味皆失。丙子春，余移居北门，环宅皆菜，就圃买之，始识真味。因赋诗曰：“市远求无缺，园蔬近隔墙。晚菘蒙露白，新韭迸沙黄。淡泊函元气，温醇发妙香。廿年商学圃，真味愧初尝。” 
　　赵瓯北诗才大学博，而过于纵肆，不免沧海横流，惟能以诗说理，博辨无碍，亦一奇也。今录其古诗云：“惠迪从逆凶，此以常理训，若在尘劫时，未可一概论。试思一代兴，杀人若屠衅，翻借诛戮惨，肇启升平运。揆以阴骘理，颠倒安可问。由来天地间，惟气所摧振。当气有衰旺，何论理逆顺。李堂偃月深，秦阁格天峻，悉保禄位终，世谓报施紊。岂知得气厚，天亦难下刃。吾言偶到此，毋乃近乎忿。君子守其常，终当安素分。” 
　　瓯北诗多好戏谑，有足令人喷饭者，略举一二，以佐谈资。《后园居》诗云：“有客忽叩门，来送润笔需，乞我作墓志，要我工为谀。言政必龚黄，言学必程朱。吾聊以为戏，如其意所须，补缀成一篇，居然君子徒。核诸其素行，十钧无一铢。此文倘传后，谁复知贤愚？或且引为据，竟入史册摹。乃知青史上，大半亦属诬。”又《戏老》云：“龙钟老年人，未死先作鬼。鬼者人所畏，遇辄思远避。老人亦复然，所至令人悸。寒松骨凌兢，冻梨面垢腻，自然生威严，非必性情戾。儿怕责渊明，妾不媚邹忌，一闻曳履声，先托下帷肄。偶逢少年客，寒暄语未既，察其眉睫间，早露引退意。如况婢仆辈，闻呼强一至，勉效趋走勤，貌恭神已异。只有诸童孙，贪翁含饴饲，辟咡时一来，得食又掉臂。嗟哉老至此，众畔亲亦弃，虽尚廉颇健，已同伯有厉。应号活死人，谰语聊自戏。” 
　　何编修绍基工书，有重名，达官富商赍金币求之，往往弗得。尝之永州访杨翰，距城数里，忽觉饥倦，困憩村店具食。时资装已先入城，食已，主人索钱。绍基无可与，请为作书。主人不可，乃质衣而行。杨翰闻之，笑曰：“何先生书亦有时不博一饱耶？” 
　　方望溪文集中，载汤文正公逸事四则，其一为门生某陈说盐弊，诡加诘驳，旋即行之。其畜可用耶，不宜诘驳；其人难信耶，默而置之、徐而行之可矣。阳驳而阴从之，以诈教人，岂待弟子之道哉！其一为杖杀某优事。优罪当杀，准法杀之可也。杖之不殊，而又杖之，辗转半年而后杀之，岂先王哀矜不忍之心哉！谓必如是乃足惩恶，则凡罪重者皆当辗转杀之而后可，先王何以不为也？此张汤、郅都所为。贤者之过，至不可训，而苞乃举之以示后，且自夸于道有闻，文章能知体要，谬亦甚矣！ 
　　元遗山七律喜用叠字，而痕迹未融，正其才力弱处。若老杜“无边落木萧萧下，不尽长江滚滚来”，不复见为叠字：“穿花蛱蝶深深见，点水蜻蜓款款飞”，则更以叠字写生矣。 

卷之四 
　　黄河之患，宋以前常在北，宋以后常在南。近岁以来，河已北流，而江淮间水患下止。盖淮水入海之道，久为河夺，河虽北徙，而淤淀益高，淮仍不能入海，是南北交困矣。阜宁裴荫森有《上河督请复淮水故道书》云：“窃职等分隶淮、扬、海各属，亲见连年淮水为灾，而去年清水潭漫衍，下流十数州县，俱成泽国。顷岁以来，河流渐北，而江淮水患不衰，则其过在淮而不在河也。淮路久为河夺而不能自达于海，因而泛滥为灾，日增无已。伏思川渎必有尾闾，始无壅遏之患。今杨庄东之废黄河，至云梯关以下入海，即禹时故道也。《禹贡》导淮自桐柏东会于泗沂，东入于海。虞、夏以来，未之或变。自宋、明黄河南徙，淮水尾闾遂为黄夺。日久沙垫，海口益高，清口益塞。淮不能入海，壅于洪湖，始为患于淮扬。泗不能入海，壅于中河，始为患于徐海。溃决之害，或三四年，或八九年，小则漂庐舍、没田畴，大则灌城邑、杀民人，其惨视兵劫为更甚。不独流离沉溺，民被其灾，即赈贷堤防，蠲租减税，亦大为国家之累。在当时河与淮合，浚治实难，今则河水日北，河淮之间皆成陆地，颇易施工。宜及此时浚凿故道，导淮入海，庶几沿淮州县，永无昏垫之灾。伏乞究台据情入告，借发帑金四十万两，遣官浚修，工竣后按亩分摊，代征归款。或谓当此军兴财匮之时，安得闲款供此不急之需？不知朝廷养兵击贼，为民也，浚河导水，亦所以为民也。苏轼曰：国之有民，犹鱼之有水，树之有根，民心一日不去，则国势一日不倾。军兴至今，百姓不惜舍身命、输钱币，以助将帅杀贼者，正以数百年来，列圣相承，无日不以保民为念。偏灾未告，赈贷先施，尺水方濡，堤防已设。厚德深恩，沁敷甚久，故能快然收效于一时也。今民逢洪灾，疾呼哀吁，而官长不为之计，则草野之心，必有愀然以悲、泊然以解者，他日有事，何以责其急公！仰推大君子为国培元，为民捍患，必不惮此经营。故敢合词呈请，并具图说以闻。” 
　　湖南贾公祠落成，或请黄海华拟联。黄隶笔书曰：“谓先生不善处才，殊非笃论；在今日正当痛哭，未见斯人。”或咋舌，不敢用。 
　　曾文正公善撰挽联，尝挠其门生某妇云：“得见其夫为文学侍从之臣，虽死何恨；侧闻人言于父母昆弟无间，其贤可知。”又挽胡文忠公云：“逋寇在吴中，是先帝与荩臣弥留憾事；荐贤满天下，愿后人补我公未竟勋名。”又杨性农挽蜕园主人联云：“良会渺难追，记频年柔橹摇来，每当黄菊开时，叨陪末座；名园犹在望，怅一夕凉飚飒起，莫向碧篁深处，重问主人。” 
　　程某总督云贵时，有小官咏炭云：“一味黑时犹有骨，十分红处便成灰。”程闻之，即署为巡捕。程非甚贤，而重才若此，想见道光以前，风流未泯。 
　　张九钺《陶元诗集》，才思俊逸，雅近青莲。相传其父尝请子于衡山，梦一僧对之微笑。逾年，遂生九钺。九钺早慧，八岁随父游衡山，寺僧出一对云：心通白藕。九钺应声曰：舌涌青莲。僧大喜，鸣钟鼓集徒众共拜九钺，父惊问故，僧曰：“吾师园寂时，留此语云：「能对者，吾后身也。」今公子对符，知即吾师，故致敬耳。”九钺临终有诗云：“担柴运米百无能，自读《楞严》自剪灯，夜半万缘钟打尽，前身南岳一枯僧。”是所传不虚也。 
　　洪稚存谓张船山诗珠光三分，剑气七分，吴兰雪诗剑气三分，珠光七分。余谓吴诗纤，张诗滑，皆未足名家。凡物自无乍有则奇：结绳之世文字奇，橧巢之世宫室奇，刀矛甲兵之世枪炮奇，今日机器之可骇者，不数十年，皆燕函粤鎛矣。究之强弱之分，在人而不在艺；胜败之分，在气而不在器。扰扰者何为哉！ 
　　宋末，福建王烈妇，为元将所掳。将艳其色，欲妻之。妇曰：“必为故夫服丧期年乃可。”将许之。未几，元兵凯还，妇随将俱北，至浙江嵊县之清风岭，诡托瞻眺，啮指血题诗石壁，坠崖而死。士人作庙祀之。杨铁崖题诗云：“介马驼驼百里程，清风岭上血书成，只应刘阮桃花水，不似巴陵汉水清。”杨无子，析祷甚备。一夕，梦神责之曰：“尔题王烈妇诗，怀疑砭刺。贞魂诉天，判绝尔嗣。尚何求乎！”杨惊寤自讼，因更赋诗云：“天荒地老妾随兵，天地无情妾有情。指血啮开霞峤赤，苔痕化作霅江清。愿随湘瑟声中死，不逐胡笳拍里生。三月子规啼断血，春风无泪写哀盟。”后数年，遂生子。 
　　嘉庆时，有齐二寡妇者，亦以白莲教作乱，剽悍无敌。齐少工技击，尝随夫鬻技四方，能着弓鞋踅立马上，驰骋不坠。夫死，祝发尼寺。寺多常住，官觊利之，诬老尼通贼，系之狱，籍其产。齐素以拳勇教习，市里游侠，多出门下，乃共谋纂老尼。既劫狱，则众不可散，遂据山为乱。齐亦改服，暨面首，不复初志矣。张船山《宝鸡县题壁》末章云：“嫠也横行起祸胎，桃花马上看重来。不贻巾帼先逢怒，欲辨雌雄已自猜。黄鹤特翻贞女调，白莲都为美人开。请缨便是秦良玉，可惜征苗失此材。”盖指此也。《圣武记》以为教首王林妻，乃据当时奏报耳。 
　　赵耘菘诗，才气纵横，记闻赅博，以载籍佐其驰骋，虽偭规错矩，犹能雄视一时。后人无其才学，而专师其驰骋，则盲词瞽曲，皆登作者之堂，风雅扫地矣。 
　　随园诗学香山而加以新巧，兼有公安、竞陵之长，亦兼有两家之弊。然袁诗言情，实有独至之处，如《送女还吴》云：“柏舟此去雪盈途，一曲离鸾万木枯。后会自然来世有，佳期怎奈半年无。好如郎在安眠食，莫带啼痕对舅姑。娣姒成行偏汝独，未知何处续遗孤。”婉转真挚，香山不能过也。 
　　曾国藩移军安庆时，与江西巡抚沈葆桢约：厘捐均归大营，有事则分兵回救。既而江西寇四起，曾军益东，葆桢惧救不时至，上疏请留厘金养兵，诏许之。国藩疑葆桢卖己，绝不与通。葆桢以书谢，亦不答。会陈右铭游江南，闻之，往见国藩，从容言曰：“舟行遇风，舵者、篙者、桨者顿足叫骂，父子兄弟若不相容，须臾风定舟泊，置酒慰劳，欢若平时。甚矣小人喜怒之无常也。”国藩曰：“向之诟，惧舟之覆，非有私也。舟泊而好，又何疑焉！”右铭曰：“然曩者公与沈公之争，亦惧两江之覆耳。今两江已定，而两公之意不释，岂所见不及船人哉？”国藩大笑，即日手书付沈，为朋友如初。 
　　湘潭空灵峡，有诗僧鹿门者，以儒书授徒，绝不交游募化，殆墨名而儒行者。尝记其佳句云：“怪石疑藏雨，枯风不受秋。”又：“坏墙丛草护，孤艇乱流欺。”又：“麓山青不断，湘水碧无声。”皆有五僧遗意，惜不得其全稿。 
　　钱笺杜诗专以辞句附会时事，且引《通鉴》为证，似乎一字一句皆有所指者。不知杜公奔走四方，朝廷治乱岂能尽知，即偶有见闻，岁月悬隔，安能一一吻合？固哉，蒙叟之说诗矣！ 
　　粤寇自咸丰二年陷江宁，四出攻掠，江南北失城踣将无虚日。朝廷命将征讨，数不利。诸将近者去城数十里，远者或屯扬州。十年春，将军和春兵溃，提督张国梁战死。贼益张，尽陷江南、浙江诸郡县。四月，以曾国藩署两江总督。国藩由江西移军祁门，规取江宁，令曾国荃将万人攻安庆。安庆，江宁之表，贼守坚，急不可拔。久之，徽、宁复陷，贼更由休宁上犯祁门。祁门军大震，国藩与数百人走保东流。会国荃攻下安庆。先是安庆贼列营城外，与国荃相持，又劫捻贼为援，时牵国荃军，国荃分兵击捻贼，再破之，捻贼不敢近，乃专力攻城，盛署立城下督战，枪伤其胁，血汗濡跗不却，日夜攻战凡两年，至是始克。同治元年三月，国荃合水军进攻沿江诸寇屯，壬申克宣城，癸酉克金柱关，甲戌收芜湖。五月甲申进屯雨花台。自向荣、和春以兵七万屯守八年，卒溃退，国荃军不满二万，独往屯之。国藩闻大惊，手书诮让，令趣退，且书告诸将：“吾弟轻蹈死地，必无万一，幸诸将务各全军，毋从俱死。”国荃报曰：“诸军士自应募起义，人人以攻金陵为志，今不乘势薄城下，而还军待寇，则旷日持久，非利也。若舍金陵，别攻宁国、广德，或取颍、寿闲地，则将士无所见功，有去公而归耳。且贼方分据苏、常，闻江宁攻急，必更来援，兄遣别将间袭苏、常，贼必骇凶，吾因而乘之，殄贼克城，在此举矣。”[东湖定安久客曾氏，尝见文正公与诸将往来手札数十通，皆奏报所不载者]竟不退。国荃屯雨花台城外，贼垒环错，百数十战小胜，迄未能下。秋八月，伪忠王李秀成自江苏、伪侍王李世贤自浙江领兵来援江宁，众六十万号百万，东自方山，西至板桥镇，列营百余，围国荃军数重，与彭玉麟、杨岳斌水师不得相闻，安庆文报皆绝。诸将大恐，谋溃围就水师退保芜湖。国荃曰：“吾初进屯，宁不计此？贼虽众无纪，积十余年未尝大战，故势益张。今散漫江浙，不可遍击。致之来，一大创之之余，众必解，吾乃得专力江宁耳。愿共尽力，必不使诸将为三河军也。”乃分军为三，以两军防城贼侵袭，自将一军当援贼，叠石为高垒，环以重濠。贼并力急攻，国荃与诸将日夜拒战，更代眠食，夜率死士斫贼营，或燃炬鼓噪以惊扰贼。贼终不却。闰月己酉，贼复鼓众攻国荃军，负板携草土，填濠而进。国荃开壁击之，炮伤颊，流血被颈，更战良久，贼乃退。无何，贼又为地道攻国荃营，国荃觉，辄掘断之，灌以污秽。九月辛酉，西南垒贼偃旗东行，出雨花台后，国荃望见，惊曰：“是必有故。”急选精卒往护东面屯。须臾，东面地道火发，垒崩，贼拥进。国荃亲率将士御之，自辰至午，战甚苦，贼不可败。诸将持短兵接战，斩数百级，贼始败走。国荃将刘连捷、萧开印等复往来掘贼地道，且掘且战凡两月，大小数十战。冬十月癸未，国荃分遣曾贞幹等西出三汊河，攻江岸贼，李臣典、朱洪章、刘连捷等攻东路贼垒。平旦，焚贼四垒，诸垒贼皆出，国荃军殊死战，贼败乱走，江岸贼亦惊，国荃军乘之，大破贼。追至牛首山，斩七千级，俘四百人。会彭玉麟、杨岳斌等亦破贼于芜湖，六战皆捷。至是贼精锐略尽，而国藩所留李鸿章兵已由上海径袭太仓，贼仓皇回救，其势益衰。二年五月，国荃复会彭玉麟等攻江岸贼垒，战五日夜，夺贼垒数十。国荃度贼援绝，乃专力攻城。秋七月壬子，攻印子山，战一日夜，癸丑，克之。甲子，遣萧庆衍等攻上方桥，甲戌晦克之。八月丙戌，别将陈湜等攻破江东桥石垒，赋阻水为营，筑石垒高数丈，袗以木城，列炮坚守。陈湜攻之数月，将士死伤过半，未能下。湜愤甚，令战士尽置火器，持短兵踊跃而登，乃克之。九月，叠克中和桥、双桥门、七瓮桥、方山、士山、上方门、高桥门、秣陵关、博望镇诸垒，于是东西南三面皆官军屯，惟钟山贼垒未下，贼粮运及洋人援兵皆由北门出入。十一月，国荃为地道攻之，不克，士卒多死。三年春，正月癸亥，国荃复率诸将攻钟山[王闿运《湘军志》称正月戊午，按历属十六日，而曾文正奏议称十六日始令陈万合、胡克安带桂后等营由草鞋夹登岸，而朱荫桂率黎冠湘、彭继祥等继进，将欲移营城北云云。是十六日尚未攻钟山也。疑王《志》有误]，贼守甚力，枪炮子雨注，城贼复出应之。诸将力战，败城贼，蚁附登山，死伤相继，进不止，遂夺贼垒。贼设守尤重北门，环城多为石垒，于钟山上作大城，号曰天堡，又于山脊入城处作大城，号地堡。官军进屯明陵，则出众力争之，向荣、和春皆以此败。国荃围攻几二年，破寇垒以百数，终未至城北。及破钟山，乃移军屯守，更增筑垒，屯军五六千，遏北道于玄武湖，阻水为堑，城围始合。贼粮运既绝，窘迫请降，国荃弗许。或劝如苏州故事，国荃曰：“贼叛乱十余年，毒遍天下，受而赦之，损国威；诈而杀之，亏国信，吾不为也。”督诸将日夜攻薄，时有俘斩。而江宁城最高坚，贼又善守，终莫能下。国荃于朝阳、神策、金川诸门外凿地道十余处，贼为月城，穿深濠断之。三月癸亥，国荃进攻月城，与贼相搏四昼夜，士卒死者三千余人，然后克之。五月己巳，复克地堡城，屯龙膊子，俯瞰城中，将士分番炮击，日夜不休，城堞皆圯，近陴数丈，人马不能行立。又为地道三十余处，贼辄于城内穿地断之，士卒多死。最后李臣典于城外为炮台数十，将士番上轰击，当炮多处更凿地道，乃得成。六月甲申，国荃以地道既成，选步将最勇者武明良、伍维寿、朱洪章、谭国泰、刘连捷、张诗曰、沈鸿宾、罗雨春、李臣典九人，约共先登。乙酉晌午，地道火发，城崩二十余丈，烟尘腾涌，砖石迸飞，声撼地殷殷若雷，人马眩仆。贼更以火药下烧我军。国荃与诸将冒烟火登城，所击斩以万计，获伪忠王李秀成及他伪王十余人，夺门间出者，复追斩之数千级。洪秀全先一月死，其子洪福瑱[王闿运《湘军志》谓洪秀全子实名福，以伪印福字下并刻真王二字，故奏报误作福瑱，未知何据]先于伪宫中作隧道走广德，江淮溃赋数万人拥之走浙江，左宗棠迎击，败者更走江西，为江西将席宝田所擒。余党散走广东，鲍超追破灭之。 
　　粤寇之平，谋始于曾国藩。转军实器甲，扼长江断贼往来，则骆秉章、黄冕、胡林翼功最多。力战劳苦，独任艰危，则曾国荃为最。国藩既为大将，益务克己谦让，每战胜推功诸将，于国荃事多抑不言，国荃亦不自言，故其事不甚著。[既克江宁，国荃告归，国藩手书“讲让堂”三字，使颜所居。语见曾公事略]龙山人周光正，从军江宁十余年，述先后攻战状甚详，因叙录之，以备史家度采。[武冈邓辅纶曰：“曾氏昆弟并受封爵，人多疑弟以兄贵，其实不然。东流之奔，使非安庆遽下，则全局皆坏，何有功名？是兄因弟贵也。”阜宁裴荫森曰：“军兴以来，官军克城，多贼弃我取，惟安庆、江宁、常州三城，确由血战得之，而江宁攻战尤苦。”] 
　　熊传筠，长沙人，父少牧，即随文庆入闱阅卷者也。传筠少业农，不甚读书，独以勤孝闻乡里。年二十四，父母为议婚，传筠辞曰：“兄弟皆读书，当仕宦，独吾得间奉亲，娶必分我心力，且妇不皆贤，吾教难恃，吾宁已也。”强之，终不可，力耕养亲。父食肉嗜近肋处，所居远市，不常得，传筠五更即起，入市买肉，归具晨餐，终岁不误。又善种菜，以盆具土种之，候寒燠出入晒灌，往往非时得食，如神仙家所言。尝有客至其家，已冬月，传筠父犹食茄。后数年，父死，传筠亦衰，不复种菜矣。 
　　初彭龄，本姓祁，朝考受职时，上谕误作“初”字，遂改姓初。后官某省巡抚。其父家居，受客金，以书属事，彭龄并父书奏之。上恶其矫讦，责令回里闭门思过。圣人举措，至公至明，虽巧宦无所用矣。 
　　宣宗朝颇抑捐班。有某知县由监生援例，既以卓异入都，上召见，问曾读书乎，曰：“屡应乡试。”“然则能制艺乎？”曰：“能。”上曰：“昨夜偶破一题未就，汝试续之。题：周有八士，至季随。文上句云：八士已有其七。”某凝思须臾曰：“皆兄也。”上大喜，曰：“苟如是，捐班何害！”即授知府。 
　　道光初，曹太傅振镛当国，颇厌后生躁妄。门生后辈有入御史者，见必戒之曰：“毋多言，毋豪意兴。”由是台谏务循默守位，寝成风俗矣。然太傅廉淡，亦有不可及者。陶文毅公澍总督两江时，以商人借引贩私，国课日亏，私销自畅，至有根窝之名。谋尽去之，而太傅家旧业盐，根窝尤伙，澍又出太傅门下，意颇难之。因先以书问太傅，答曰：“苟利于国，决计行之，无以寒家为念。世宁有饿死宰相乎？”澍遂奏请解章，尽革前弊。 
　　蒲城王定九相国鼎，深以和议为耻，将死，具遗疏，极论穆彰阿朋奸误国，荐林则徐公忠可大用，且嘱子停尸待命，殓毋衣冠，祭葬毋具礼，盖仿史鱼前事也。鼎死，门下士某以危言劫其子，疏竟不上。或云鼎死仰药，未知孰是。 
　　乾隆时，朱某以县丞待缺陕西，娶数年矣，衙参闻按察司有女甥择婿，朱心动，归即愁叹，语其妻曰：“适闻卿母病危，奈何？”妻请归省，朱遣仆送之，密以六百金与仆，谓曰：“人与金皆若有之，南北住所之，无为我累，足矣。”仆大喜，窃载以奔。朱因凂客为媒，娶按察甥女。朱固权谲善营干，按察又多奥援，展转援系，竟至封疆。朱行事率多类此，时称为“双料曹操”。同治间，有某官者，以巧侫遽跻权要，而鄙俗不文，人号“半截严嵩”。亦巧对也。 
　　《湘乡县志》载同治初有上元黄烈女者，为乱兵所掠。道出湘乡潭市，粘书旅壁云：“余姓黄氏，名淑华，字婉梨，江南上元县人。父秉良，诸生，先卒。长兄乃珪，亦诸生。仲兄乃璋外出。叔兄乃瑾亦习举子业。余家陷贼后，两兄力于农圃，家赖以给。时余方五岁，弟乃璧三岁，家故多藏书，暇则课余及弟，尝取古今节烈事诏余，且勉之曰：「余家逼处城中，城克，必及于难。慎弗苟且偷生，以玷先德。」壬戌，将以余字某氏，余请曰：「余家居此，犰燕巢幕上，朝不保夕，何以婚嫁为！」遂止。今岁六月，官军复金陵，余方庆出水火而登衽席矣，孰意克城之二日，则有乱兵至，杀二兄于庭，乃入括诸室，一壮者索得余，挈以出，弟牵其衣，母跪而哀之，彼怒曰：「从贼者杀无赦，主帅令也。」遂杀母及弟。长嫂至，又杀之。掠余行，而仲嫂则不知何往。余时悲痛哭詈，求速死，彼大笑曰：「余汝爱，不汝杀也。」遂系余于其居。旋迁于舟，溯长江而上。夫茫茫大江，余非不得死所，惟恨以余累及老母嫂弟。今既与之同行，不思所以报之，徒死何益？昨至湘潭，舍舟登陆，余意甚喜，将以此行杀之。孰意天不余佑，适有与之偕行者。夫以一孱弱之身，逼处于二壮夫之侧，杀之实难，污我甚易，倘不速死，恐无颜立于人世。然死虽已决，究未知何术以死，何地以死也。因自述颠末而书之。纸一，帛一。帛怀于身，纸糊于壁，并作十绝以附于后。时甲子九月十六日，十七龄女子自序于湘乡潭市之旅店。”越日，关王桥旅舍有一女子缢死，二壮夫一死于毒，一死于创。捡女尸，衣裈皆密缝，怀有帛书，与潭市粘壁同。乃知即黄烈女，盖已计杀二人矣。按县志载书后尚有绝句十首，兹不具录。 
　　山阳程允元，幼聘山西刘登庸女。刘官直隶，既殁，流寓天津，程家亦中落，遂不相闻。女年渐长，家人相继死，居尼寺，纫绣自活。或劝之嫁，暂不可。尼使效己，亦不应。乾隆四十二年，程附粮舟北上，舣舟天津，闻岸上人谈贞女事，心疑之。往访，果所聘也。归述于同舟，同舟人竟相传告，粮官某闻之，属天津知县为合婚焉。时夫妇年皆五十余。总督上其事，诏建义夫贞妇坊旌之。 
　　恽子居《大云山房集》有《书史记鲁仲连邹阳传后》云：太史公以邹阳附鲁仲连传，自《索隐》疑其时代悬隔，后人不得附传之故，遂疑《汉书》邹阳说王美人兄以解梁孝王之难，与鲁仲连解邯郸之厄同。夫王美人之事，宵人由窦者所为，岂足以辱仲连先生！敬盖读是传而知太史公之伤之也。夫翕訿者据高位，愚贱者服先亩，天下之士，不能待死牖下，又不能通籍于天子之庭，则挟技以游于诸侯间耳。而诸侯者方且曰：“是吾故豢之，是吾故不妨辱之杀之。”是故如仲连者飘然远举，不受羁绁为可耳。不然，能不如邹阳之受祸哉？今去太史公之时二千年矣，凡客游者，不如仲连以策干，即如邹阳以艺进。轻爵禄，则如仲连之高；怀恩私，则如邹阳之辱。由是言之，彼四公子之门，其扰攘何如，当有不可以意推者矣。故君子之就也，择地而不违于义；去也，审几而不伤于仁。”颇得史公微意，可为儒者立身之规。 
　　浙江某生，巧黠工诗，以诗干谒公卿，致官府佐，家亦渐饶。既而病，甚惧不免，乃撰阎罗盛德诗百韵，戒其子曰：“我死即焚之。”越日，病益进，瞀乱中见二卒持牌携索传王命，促往就鞫，因系以行。至一官署，堂宇崇敞，一人南面坐，色厉不可犯，卒隶旁列，捧仗环视。心知为阎摩，趋入伏谒。王怒曰：“汝即某生耶？生平借诗媚人，以马、阮为皋、夔，以陶、猗为韩、杜，变乱黑白，致阳世是非不明，罪孰甚焉！促赴阿鼻，无溷吾庭！”某仰答曰：“生性好善，称誉不觉过情，实非有意。即如大王功德巍峨，某生前仰慕，曾见咏歌，岂贡谀耶！”因上其诗，王读之未半，色稍和，既毕，曰：“人虽狡黠，诗才实佳。”旁一红面虬须者叱曰：“汝至此尚欲以诗脱罪耶？”王顾曰：“毋然。浮词媚世，差胜绮语导淫。且此辈亦为贫累耳，遍地皆是，宁可尽诛？不如薄责遣之，使转相戒。”因呼杖，杖毕，鬼卒推生出门，绊阈跌地，顿然惊寤，则死已二日奂。生自是不复作诗，有强之者，非宰相以上不与。 
　　明武宗时，庶常散馆，有林某，多作古字，帝见卷中有“秌”字，因作“咊”字试之，林不能识，帝曰：“秋可以作秌，和不可作咊乎？汝读书少，故思以怪文陋，宜更勤学。”乃放归。林既出，通国揶揄，去留无所，遂流寓京师卖字。一日，帝微行过之，见林书法秀逸，联句亦佳，因问美才何不应试，乃鬻字也？林见帝仪服伟丽，意必贵人，因揖坐，告之曰：“某故庶常，缘不识御书，奉旨归学，贫不能装，故留此耳。”帝曰：“何不为客？”林曰：“人皆知逐臣，谁肯容者？”帝曰：“吾当书荐。明日己午，候此毋误。”林叩姓名爵里，帝曰：“久自知之。”遂去。明日向午，有内侍持黄封一、白金百两授林曰：“赍此亲投，无窃发。”黄封大书：山东巡按开拆。林知有异，急办装东行，至谒巡按。阍者难之，乃委黄封而归。俄店佣报巡按来谒，林仓皇接见，巡按曰：“奉旨受代，请即入署宣旨。”林偕往，启读则山东巡按之命也。 
　　阮元初入翰林时，和珅为掌院学士。一日，上从容谓珅曰：“眼镜别名叆叇，近始知之。”珅退以语元，且曰：“上不御此也。”未几大考，诗题即《叆叇》，元诗独工，上叹赏，拔置第一，不数年遂跻清要。诗曰：“引镜能明眼，玻璃试拭磨。佳名传叆叇，雅制出欧罗。窥户穿双月，临池湛一波。连环圆可解，合璧薄相磋。玉鉴呈毫字，晶盘辨指螺。风中尘可障，花上雾非讹。眸瞭奚额此，瞳重不恃他。圣人原未御，目力寿徵多。” 
　　黑龙江以西多产人参貂皮，岁时贡备御用及匪颁群臣。咸丰时，俄罗斯屡求其地，朝廷不与。既俄人复指他地为言，地名不显，将军以为瓯脱，奏与之。及定界，地乃益东，知为所绐，然已不可悔。自是参貂渐稀。故事：翰林入直两书房，命下即赐人参十两、貂皮褂料一件。皮常赢，可制两袭，贫者颇资赖。己未以后，不复赐矣。 
　　曾国荃攻江宁，久不下，洋人请以兵助战，如苏杭故事，兵费半之。国荃不可曰：“彼眈眈者可测乎？倚以破贼，将益轻我，是杀狼豢虎。”固谢之。洋人愠，更助寇攻我。国荃漫击之，杀洋将七人，兵数百。洋人讳之，亦不复助寇。未几，江宁亦下。 
　　桐城张文和公七十寿辰，高宗赐对联云：“潞国晚年犹矍铄，吕端大事不糊涂。”常州陈文恭公薨，赐对联云：“执笏无惭真宰相，盖棺还是老书生。” 
　　道光十八年鸿胪寺少卿黄爵滋奏禁鸦片烟一疏，富顺倪印垣属稿，庐江江开书之。后二人俱官陕西知县，所至有声。江尤负才略，工诗文，著《浩然堂集》。尝记其《揽镜》绝句云：“隆眉大面好头颅，毕竟天生有意无？昨梦短衣还射虎，不要李广作前驱。”可想见其意气矣。 
　　王渔洋《秋柳》诗，乃因胜国公主有嫁民间者，感兴而作，非直赋秋柳也。后人不知本事，毁誉皆误。试问“浦里青荷中妇镜，江干黄竹女儿箱”，与柳何涉？ 
　　嘉庆初，洪编修亮吉上疏极谏，由成亲王代奏。上怒，谪戍新疆。伊犁将军闻之，密奏洪某狂悖，至当以事诛之。上曰：“亮吉之罪，不合上书藩邸耳。至其所言忠直，朕甚嘉之。近已装潢成册，日夕观览。汝安得以不肖之心迎测!”即罢将军，赦亮吉还。是时天久旱，命下之日，甘澍随降，咸谓圣德格天。亮吉《卷葹阁集》中有《百日赐环集》，盖此时作也。 
　　袁简斋以习国书讹错，改官江苏溧阳知县。[国制：庶常年未二十者，许习满字，每得留馆。]《落花》、《残雪》诗皆尔时托兴所作。其诗酝藉和平，颇得风人之旨。今约举之，《落花》云：“小楼昨夜听潺潺，十二瑶台解佩环。有力尚能含细雨，无言独自下春山。空将西子沉吴沼，谁赎文姬返汉关？且莫啼烟兼泣露，问渠何事到人间。”《残雪》云：“一别青天路已遥，江山容得几璚瑶。敢横要路招人扫，且学轻冰着雨消。去有后先分冷暖，住无高下任漂摇。输他柳絮颠狂甚，转得因风上九霄。” 
　　乾隆时，浙江旱，诏蠲田租。湖州某令独私取，民上诉，至于巡抚，皆不省。学政窦光鼐按视湖州，民素闻其直，更持粮券泣诉。[州县征民赋，联书姓名银数于纸中，分而各执其一，名曰粮券]光鼐以闻。巡抚固和珅党，珅为之解，仍下巡抚按验。巡抚欲掩其事，未有计。会某道新自京来，亦和珅党，因令诈为钦差，至湖州索验粮券，又迫光鼐出署，遍检箱簏驰归。先是湖州某生，受知光鼐，闻有使至，入见曰：“钦差之来，意不可测，且安知非和相党？今兹曲直，惟券是凭，宜少藏之，以备仓卒。”光鼐善其言，同趋密室，拆袍絮券。巡抚既得券，则奏光鼐言妄。上问和珅，珅曰：“光鼐不当负恩欺上，或受人欺耳。抑闻其在浙久，独亲信浙人也。”于是光鼐已三典浙学，故珅言之。上疑光鼐私妄，逮入都，亲诘责之，词色震厉。光鼐叩头谢，谢已，裂袍出粮券呈验。上大悟，复光鼐所，逮巡抚诣狱。左右多为之言者。上虑入都将不果杀，密谕北道疆臣，巡抚所至，即宣旨斩之。浙藩以下，窜僇有差。后数年，某生成进士，殿试传胪，和珅微闻前事，散馆时，摘其疵，改授内阁中书。生告归，终身不仕。 
　　寿序入文集，始于明之陶安、震川。望溪遂循故事，文虽戾古，语多任真。时俗多以浮词砌饰，则愈下矣。余每为人作寿序，辄惭忸数日。黄子寿五十初度，余为序赠之，语质实，今录之。序曰：余客湖南二十年，湖南贤士大夫鲜不相识，独郭筠仙、易笏山、黄子寿最亲爱余，余亦甚亲爱之。三人者，学行志趣不同，而宅心肫厚相类。子寿与余踪迹尤疏。子寿居南城，余居北城，数月或经岁始一相见。然子寿闻余有疾厄，虽大寒暑、病，必走问视，且告同人共相振救，若卫其身然。子寿家有余财，贫贷者不甚责偿，即不贫者，故为贫状欺子寿，子寿辄置之。或告以诈，子寿终不信。奴或侵盗，斥去，数月复来，自陈悔过，即留之。复侵盗，亦终不觉。喜为诗，不专一格，而衷性而发，无所饰涂，故其至者，虽古人亦不能过。行年五十，芚芚闷闷，无接搆之心，故虽善病不衰。今年中冬，值其生辰，友朋多以文祝，余最亲爱子寿，故为此序，代奉觞焉。” 
　　龙山刘沛，孤介工诗，有《怀人》绝句十余章，语多精确。《黄海华》云：“心源志术辨无差，能吏通今古法家，可惜两京贤牧伯，苦吟诗句老天涯。”《郭筠仙》云：“海浸高楼月似霜，安西旌节等投荒，船山自有经心在，不用恩封异姓王。”《罗研生》云：“徵文识字老弥精，朴学无华爱研生。五十年来名下士，从无书札到公卿。”《张东野》云：“风流江左真名士，词赋乾嘉好翰林，不驾輶轩持玉尺，一生孤负爱才心。”《郭樗叟》云：“字法兵韬曲曲赅，灵犀分应妙能裁，裕陵拟奏通天表，第一军机秉笔才。”《朱瞑庵》云：“短衣长剑走江湖，肝胆无双气太粗，犹喜圣朝文网阔，不成诗狱逮髯苏。” 
　　有某官奉总督命来湘按事，意气颇隆。或问杨海琴：“张委员于湘吏云何？”海琴笑曰：“张公叹其才尽下。”又有某君委母而奉外姑之官者，吴南屏微吟曰：“遂令天下父母心，不重生男重生女。”说诗解颐，不在匡鼎之下。 
　　长沙贾公祠，在大西门内，年久倾圮，无复仪观。丁卯夏，余尝过之，赋长律一章，有“痴心今并死，庙食总凄凉”之句，盖伤之也。光绪初，新建夏芝岑观察集资修复之，亭沼明纡，花术新秀，春秋佳日，游人觞咏无虚，遂为长沙胜迹。因更赋四绝，其二章云：“寒林秋草日斜时，凄绝文房吊古诗，岂意有人千载下，采苹重奠贾公祠。”兴废举坠，亦经国之一端。使天下之政事皆依于此，则治安庶几矣。 
　　张船山《宝鸡驿题壁》诗，一时传诵。后见湖北城楼亦有题壁诗，次张原韵，词甚工丽，惜未抄录，仅记一联云：“王伦奉使邀殊赏，武仲要君出创闻。”盖指壬寅和议也。军兴时，广西独秀峰亦有题壁诗三十首，指事虽切，而词不甚工。近有友人抄示黄鹤楼题壁诗，词婉意深，颇异凡手，特录于左。其一曰：“长安冠盖盛如林，马厩论交半赏音。午夜惯拖张燕尾，满朝谁测李猫心。风云路熟瞻天易，沆瀣门多被泽深。一样年劳循旧格，独分蜺节步荆岑。”其二曰：“恩门重认大诸侯，汉漾东西据上游。吊诡姓名占古迹，诈忠情款动夷酋。初心自不如元稹，火色谁能抑马周。造事不穷时更达，好风吹上洞庭舟。”其三曰：“龙文鸡肋那能扛，滥拥旌旄镇大邦。行意几人夸乳虎，养奸随处吠惊尨。明珠有胫离南海，楚宝无声下汉江。父老至今谈往事，泪波重叠注寒泷。”其四曰：“上相传贤负圣慈，是何虫豸足匡时。呈身始末乡评著，摩足心情小吏知。尽有田园绵世禄，忍将筐篚负恩师。吃虚偃月堂中事，也会风闻到宪司。”其五曰：“到底防川令不行，台章公论百僚惊。枢臣例不言温树，关节何由达上卿。簠簋爱书伤国体，顽谗铭语玷家声。临财未必全无辨，难遣中年舐犊情。”其六曰：“窥观时局叹江河，更惜才臣取与讹。铸鼎文深无可避，出笥圭玷岂能磨。早知白简关名节，何不肯衫老薜萝。高位未终声誉尽，一生贻误早登科。”其七曰：“帝聪言路一时开，御史声名达九垓。海外有人求草稿，宫中连日叹奇才。终当扫穴歼狐蛊，且用扬声绝雉媒。独夜倚楼瞻彗次，布新天意倘能回？”其八曰：“一封专褫老奸魂，霜剪貂裘气不温。银手那能批国蠹，铁肝终不负君恩。荒鸡候夜贞心著，独鹗摩霄谏品尊。从此大穷君莫愠，椒山祠宇砥乾坤。” 
　　附录 
　　此书出后，郭意城为余签正数事。附录于此，以待考定： 
　　天津教案条：曾文正办理此案，明知必遭时俗指斥，而考之事实，准之情理，势不得不出于此。事外论人，原多任意高下，及至中外交涉，则是非曲直，尤不能适得其平。此则叙述，似但沿世俗之论，未尽合当日情事。 
　　钱江条：惠山在常州无锡县，不在扬州。某之至扬州，似非督师，亦似非由籍起用。 
　　骆文忠巡抚湖南条：此案交湖北主考钱宝青查办，未交总督。所逮问者王葆生、黄文琛、葆亨，无遣官逮左宗棠之事。宗棠至襄阳，胡林翼遣亟足尼其行，遂还就林翼，并未与郭嵩焘相遇。左入都在次年二月，其时樊案早结，未尝一字牵涉及左，无辱之足惧也。总督遣所亲赴都构陷，事或有之，密奏则必无其事。 
　　和珅阍者条：所烧之车，似闻系和珅妾弟所乘，非刘二秃子。因所乘车违制而烧之，非因其不避道也。究因此事为和珅所陷，由御史改部曹。 
　　克复江宁条：向、和两帅玫金陵，皆屯钟山，偏重东面，计在保苏浙饷路，而金陵上游无一兵，贼得乘间分扰江、皖。曾文正奉署两江总督之命，即奏以陆师循江岸而下，先踞金陵上游，然后可冀成功。原奏及李秀成供词可考也。向、和溃退不在雨花台。曾文正大惊，恐无其事。或贼上扰时嘱国荃暂退，以顾后路耳。书告诸将，未必然也。 
　　曾国荃攻江宁条：助贼者为洋将白齐文，屡见文报章奏，洋人未尝讳言，亦无洋兵数百。白齐文之助贼，非因曾国荃却其相助，愤而出此也。 


