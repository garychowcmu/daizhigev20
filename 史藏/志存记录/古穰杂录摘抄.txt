古穰杂录摘抄　　明 李贤 

　　本朝仕途中，能以理学为务者，才见薛大理一人。盖其天资美处。某尝欲从游，以官鞅弗果。斯人疏于处世，直道见黜，已就闲矣。未知造诣何如也？ 

　　吏部尚书郭琎，出身早，不遑问学，然天资甚美，受气完厚，临事从容，喜怒不形于色，精于吏事，简切不泛，为户曹属，文庙已知其名。正统初，侍臣因蝗旱，言大臣不能尽职，久妨贤路，有旨回奏。众欲罢归田里，以谢天谴。班独以为不可，云非是贪位，但主上幼冲，吾辈皆先帝简任受付托，若皆罢去，谁与共理？只宜戴罪修省，改过以回天意。众从其言，识者韪之。 

　　切见今之士大夫，闻丧，且用求讨挽诗，数月延缓，哀戚之情甚略。 

　　今之士大夫不求做好人，只求做好官，风俗如此。盖亦当道者使然也。何则？有一人焉，平日仕未显时，士林鄙之，一旦乞求得好官，人皆以为荣，向之鄙之者，今则敬之、爱之矣。欲人之不求做好官，难矣！有一人焉，位未显时，士林重之，介然自守，耻于干人，好官未必得也。若所鄙之人，一旦得好官，人反重之，而向之重者，今反轻之。欲人之求做好人，难矣！今欲回此风俗，在当道者留意。若不由公论而得好官者，不变前日之所鄙；不得好官而为好人者，不变前日之所重，庶乎其可也！ 

　　同年邹来学，由户部郎中改通政司参议，不以为美，谓此官何足荣？予谓误矣！且曰：“无才何敢当此！若才有余而位不足，公论以为亏，此是好消息。或才不足而得高位，公论以为非，此非好消息也。”遂悔谢，自后历显职，而愈觉斯言有验也。惜乎！今之士，虑不及此，惟恐位之不高如才也。 

　　户部尚书夏元吉，有德量。冬出使，至馆。晨发，命馆人烘袜，误烧一只。馆人惧不敢告，索袜甚急，左右请罪，笑曰：“何不早白？”欲以余廪易之，弗及，并存者弃之而行。馆人感泣曰：“他则无故加捶。若此，平生才一遇也！”在部时，吏捧精微文书押之，因风为墨所污，吏惊惧，即肉袒以俟，公曰：“汝何与焉？”叱起，乃自袖其所污，吏犹惧莫测。明日，朝毕至便殿请罪，曰：“臣昨日不谨，因风起，笔污精微文书。”怀中出之，上命易之。既罢朝，吏犹莫测，寻出其所易，吏大感，免冠谢。大抵正统数年，天下休息，皆张太后之力，人谓女中尧舜，信然！且政在台阁，委用三杨，非太后不能。正统初有诏，凡事白于太后然后行，太后命付阁下议决，太监王振虽欲专而不敢也。每数日，太后必遣中官入阁，问连日曾有何事，来商确，即以帖开。某日，中官某以几事来议如此施行，太后乃以所白验之。或王振自断，不付阁下议者，必召振责之。由是，终太后之世然后专。初宣庙崩，太后即命将宫中一切玩好之物，不急之务，悉皆罢去，禁中官不差。然蝗虫、水旱讫无虚岁，或者天使民多艰，而不欲其安乐也。 

　　宣德初，许臣僚宴乐，以奢相尚，歌妓满前，纪纲为之不振。朝廷以通政使顾佐为都御史，罢刘观，遂黜贪淫。御史弹劾不廉者，禁用歌妓，纠正百僚，朝纲大振。天下想闻其风采，藩臬郡邑莫不起敬。当时，惟佐正色立朝，元勋、贵戚俱惮之。陕西布政周景，贪淫无度，佐切齿欲除之，累置之法，为上累释之，不能伸其激濯之意，后又沮之者数次。正统初，以风疾乞归，赐敕褒嘉，优礼而去。其实，用事者忌而阴排之也。后疾愈，亦不复起。居家十余年而终。继居其位者，皆莫及也。 

　　都御史陈智，性偏急躁，暴挞左右之人，无虚日。洗面时，用七人，二人揽衣，二人揭衣领，一人捧盘，一人捧漱水碗，一人执牙梳，稍不如意，便打一掌，至洗毕，必有三、四人被其掌者。一日，堂上静坐，因岸帽取钻剔指甲失坠于地，怒其钻不得，已而，起座自拾钻，触地砖数次，若惩其钻者。方静坐，若左右行过，履有声者，即挞之。或谏以暴怒为戒，曰诺！乃作木方，刻“戒暴怒”三字，挂之目前，以示警。已而，怒其人，欲挞之，辄忘其戒，取木方以击之，怒性既消。观其所戒，悔之弗及也。 

　　礼部尚书胡濙，量亦宽。若有触其怒者，则不可免也。 

　　石首杨先生，在狱中十余年，家人供食岁久，数绝粮不能继，又上命叵测，日与死为邻。愈励志读书不辍，同难者止之，曰：“势已如此！读书何用？”答曰：“朝闻道，夕死可也。”五经、诸子，读之数回。已而，得释。晚年遭遇，为阁老、大儒，朝廷大制作多出其手，实有赖于狱中之功。盖天将降大任于是人，必先苦其心志，而玉成之如此。为人谦恭小心，接吏卒亦不敢慢。初入乡试，为首选，胡俨典文衡，批其所刊文曰：“初学小子，当退避三舍！老夫亦让一头地。”又曰：“他日立玉阶方寸地，必能为董子之正言，而不效公孙弘之阿曲。”人以胡俨为知人。后胡俨历官祭酒，先生已在禁垣。既而，俨以病免。仁、宣以来，先生位望益高，终身执门生礼，俨亦自任而不辞，士论两高之。俨为祭酒，以师道自重，文庙亦宠之，公卿莫不加敬。士由太学出至显位者，执弟子礼益恭，俨遂名重天下。先后居是职者，皆莫能及。 

　　高庙看书，议论英发，且排《朱文公集注》。每儒臣进讲《论语》等书，必有辩说，呼朱熹曰：“宋家迂阔老儒。”因讲“夷狄之有君，不如诸夏之无也”。辩曰：“夷狄，禽兽也，无仁义礼智之道。孔子之意，盖谓中国虽无君长，人亦知礼义，胜似夷狄之有君长者。宋儒乃谓中国之人不如夷狄，岂不谬哉！”又讲“攻乎异端，斯害也已。”辩曰：“攻，是攻城之攻。已，止也。孔子之意，盖谓攻去异端，则邪说之害止，而正道可行也。宋儒乃以攻为专治而欲精之，为害也甚，岂不谬哉！”又讲“听讼，吾犹人也。必也，使无讼乎？”辩曰：“自古圣君，莫如尧舜。天下向化，莫如唐虞之世。尚有皋陶为士师，明五刑。若当时无讼，何用设此官？且天下之广，居民相参，安得无讼？孔子之意，盖谓听人之讼，我无异于人，但能得人是非曲直之情，不至枉道，既断之后，更无冤者。宋儒乃谓正其本，清其源，则无讼矣。岂不谬哉！”如此辩者甚多。汉唐以来，人君能事诗书如此留意者，亦不多见。由其天资高迈，所以不袭故常，能将许多见识来说。 

　　文庙初甚宠爱解缙之才，置之翰林。缙豪杰，敢直言。文庙欲征交阯，缙谓：“自古羁縻之国，通正朔时，宾贡而已。若得其地，不可以为郡县。”不听，卒平之，为郡邑。仁庙居东宫时，文庙甚不喜，而宠汉府，汉府遂恃宠而有凯觎之心，缙谓不宜过宠，致有异志。文庙遂怒，谓离间骨肉。缙由此二谏得罪。洎宣庙初，汉府果发，交阯亦叛，悉如缙言。 

　　正统间，考功李茂弘先生尝言可忧，谓君臣之情不通，经筵进讲，文具而已。不过粉饰太平气象，未必可久官。满年六十有五，即抗章致仕而去。于今，果验。盖知者尝见于未然，弘茂有焉。为人恬淡，少许可，与人不苟合，疾恶之心胜，以故未至卿佐。区区独加敬焉。为以赠其去，至今不忘也。 

　　福建参政宋彰，交阯人，与中官多亲。旧侵渔得银以万计，馈送王振，遂升左布政。抵任，计营所费，验户敛之。贫不堪者，甚为所逼。于是，邓茂七聚众为盗，因势而起，遂不可遏。不两月间，天下震动，闻风而作，若火燎原，不可扑灭，人心易摇如此！ 

　　自振专擅，上干天象，灾异叠见。振略不警畏，凶狠愈甚，且讳言灾异。初浙江绍兴，山移于平田，民告于官，不敢闻。又地动，白毛遍生，奏之，如常。又陕西二处山崩，压没人家数十户，一处山移有声，叫三日，移数里，不敢详奏。又黄河改往东流于海，淹没人家千余户。又振宅新起于内府乾方，未逾时，一火而尽。又南京殿宇，一火而尽，是夜大雨，明日殿基上生荆棘二尺高。始下诏赦。盗不可遏，蝗不可灭，天意不可回矣。胡寇乘机大举犯边，声息甚急，日报数十次已已。秋七月，振不与大臣议，挟天子率师亲征。明日朝罢，使上宣谕出师。又明日即行。大臣仓卒不及言，各退以待。予与验封郎中赵敏，谓虏势猖獗，驾不可出，白于冢宰，乃约大臣上章留之，不从。明日，驾出，总兵官以下亦弗预知，军士俱无备，文武大臣皆匆匆失措而随之，天时、人事极不顺。至龙虎台扎营，方一鼓即虚惊，众以为不祥。明日过居庸关，又明日过怀来，又二日至宣府，连日非风则雨，人情汹汹，声息愈急，随驾文臣连上章留之，振益怒，俱令略阵。明日当过鸡鸣山，众皆危惧，无不叹息、怨恨者。予不胜其怒，与三五御史约，谓今天子蒙尘，六军衰气，无不切齿于振，若用一武士之力，捽而碎其首于驾前，数其奸权误国之罪，即遣将领兵诣大同，而驾可回也。欲谋于英国公，不得间。竟行，人人自危。未十日，兵士已乏粮矣。方秋，禾稼遍野，所过一空。将至大同，僵尸满路，寇亦开避，待我深入。至大同，又欲北行，因镇大同中官郭敬，密言其势决不可行，振始有回意。明日，班师，大风。至晚，雷雨，满营人畜惊惧益甚。又连日雷雨，满营过宣府，寇追至。明日于土木驻营，宣府报至，遣成国公率五万兵迎之，勇而无谋，冒入鹞儿岭，胡寇于山两翼邀阻夹攻，杀之殆尽，遂乘胜至土木。明日巳时合围，大营不敢行。八月十五日也，将午，人马已二日不饮水，渴极掘井，至二丈深，无泉。寇见不行，退围。速传令抬营，南行就水。行未三四里，寇复围，四面击之，竟无一人与斗，俱解甲去衣以待死，或奔。营中积叠如山，幸而胡人贪得利，不专于杀，二十余万人中，伤居半，死者三之一，骡马亦二十余万，衣甲、兵器尽为胡人所得，满载而还。自古胡人得中国之利，未有盛于此举者，胡人亦自谓出于望外。况乘舆为其所获，岂偶然哉！ 

　　英国公为文庙功臣，平交阯回，进爵为公，位群臣上。宣庙时，汉府密遣人与谋，公即缚其人，白于宣庙，得此早觉，而易于扑灭。宣庙以此愈重之。洎顾佐拜都御史，谓宜保全功臣，去辅兵权，而宠赉无虚日。正统时，亦不衰。安享福禄、荣名二十余年，天下倚以为重，四夷莫不知名，自余勋戚、文武贵臣，莫敢与并而抗礼者。洎振专权，视勋戚、大臣如属吏，独加礼于辅，而不敢慢，仍戒子侄致敬于辅之昆弟。辅既衰老，亦屈节于振以避祸，竟没于土木之难，以衣衾葬焉。辅为人寡言笑，膂力过人，重章缝之士，为本朝武臣之冠。 

　　正统十四年春，北虏遣使二千余人进马，报作三千人，权臣怒其诈，减去马价，虏使回报，遂失和好。秋七月，虏将也先等大举入寇，其锋不可犯，大同失利，边将有弃城走者。权臣挟天子亲出师，百官上章恳留，不从，迫促而行。至大同，见虏势猖獗，始惧，旋师。至土木，会兵将无斗志，人马饥困，虏众来袭，前锋莫当，追而围之，我师大溃，遂获乘舆，羁于虏庭。八月十五日也。天下闻之，惊惧不宁，赖今上皇帝以大弟即位，尊兄为太上皇，人心始安。然上皇在虏，音问不通者，一载余矣。有自虏营脱回者，方知无恙。虏亦遣使来通，但谲诈不可信，未可以使往报。左都御史杨善，慨然欲往。上从之。人皆危惧，善曰：“上皇在虏庭，食君之禄者于心安乎？此为臣者效命之秋也。”遂行。至其境，虏将也先，密遣一人黠慧者田氏来迎，且探其意。相见云：“我亦中国人，被虏于此。”因问向日土木之围，南朝兵何故脱衣甲而走，答曰：“太平日久，将卒相安。况此行只是扈从随驾，初五号令对敌，因四方无虞，只营修寺宇而已，何曾操习！被尔虏兵陡然冲突，如何不走。虽然，汝虏幸而得胜，未见为福。今皇帝即位，聪明英武，纳谏如流。有人献策云，虏人敢入中国者，只凭好马，扒山过岭，越关而来。若令一带守边者，俱做铁顶橛子，上留一空，安尖头锥子，但系人马过的山岭，遍下锥橛，来者无不中伤，即从其计。又一人献策云，如今大铜铳止用一个石炮，所以打的人少，若装鸡子大石头一斗打去，迸开数丈阔，着人马即死，打中最多，也从其计。又一人献策云，广西、四川等处射虎的弩弓，毒药最快，若箭头上擦此毒药，一着皮肉，人马即死。今从其计，已取的药来，天下选了三十万有力能射者演习，曾将有罪的人试验，箭去着皮就死。又一人献策云，如今放火枪者，虽有三、四层，他见放了又装药，便放马来冲躧。若做大样两头铳，装铁弹子数个，擦上毒药，排于四层后，马来齐发，俱打穿肚。曾试验，三百步之外者皆然。献计者，皆升官加赏。天下有智谋者，闻之莫不皆来。操练的军马又精锐，可惜无用了！”虏人曰：“如何无用？”答曰：“若两家讲和了，何用？”虏人闻此言，潜去报知。次日，至营见也先，问曰：“汝是何官？”答曰：“都御史。”曰：“两家和好许多年，今番如何拘留我使臣，减了我马价，与的缎疋一疋剪为两疋，将我使臣闭在馆中，不放出，这等计较关防如何？”答曰：“比先汝父差使臣到我太宗、宣宗皇帝前，进马不过三十余人，所讨物件十与二三，也无计较，一向和好。汝今差来使臣多至三千余人，一见皇帝，每人便赏织金衣服一套。虽十数岁孩儿，也一般赏赐殿上筵宴。为何？只是要官人面上好看。临回时，又加赏宴，差人送去。何曾拘留？或是带来的小厮，到中国为奸为盗，惧怕使臣知道，从小路逃去，或遇虎狼，或投别处，中国留他何用？若减了马价一节，亦有缘故。先次官人寄书一封，着使臣王喜送与中国某人，会喜不在，误着吴良收了，进与朝廷。后某人怕朝廷疑怪，乃结权臣因说曰，这番进马，不系正经头目，如何一般赏他？以此减了马价、缎疋。及某人送使臣去，反说是吴良诡计减了，意欲官人杀害吴良，不想果中其计。”也先曰“者”。胡语云“者”，然辞也。又说买锅一节。此铁锅出在广东，到京师万余里，一锅卖绢二疋，使臣去买，止与一疋，以此争闹。卖锅者闭门不卖。皇帝如何得知？譬如南朝人问使臣买马，价少便不肯卖，岂是官人分付他来。也先笑曰：“者。”又说剪开缎疋，是回回人所为，他将一疋剪做两疋，送与官人充做裸程，若不信，去搜他行李，好的都在。也先曰：“者！者！都御史说的皆实。如今事已往，都是小人说坏。”因见说的意思和了，又曰：“官人为北方大将帅，掌领军马，却听小人言语，忘了大明皇帝厚恩，便来杀掳人民。上天好生，官人好杀。将无罪的人民掳去，有想父母、妻子，脱逃者，拿住便剜心摘胆，高声叫苦，上天岂不闻知！”答曰：“我不曾着他杀，是下人自杀。”又曰：“今日两家和好如初，可早出号令，收回军马，免的上天发怒降灾。”也先笑曰：“者！者！”问皇帝回去还做否？答曰：“天位已定，难再更换。”也先曰：“尧舜当初如何来？”答曰：“尧让位于舜，今日兄让位于弟，正与尧舜一般。”有知院伯颜帖木儿，说将这使臣留下，再差人去问来，还着这皇帝做，然后放去。不然，不要放去。也先曰：“当初问他要大臣来迎，既差来，又去问，是我失信了，着他迎皇帝去罢！”有平章昂克，说汝来取皇帝，将何财物来？答曰：“若将财物来，后人说官人爱钱了。若空手迎去，见得官人有仁义，能顺天道，自古无这等好男子。我监修史书，备细写上，着万代人称赞。”也先笑曰：“者！者！都御史写的好。者！”次日，方见太上皇帝。明日，也先设筵宴，与上皇送行。也先自弹琵琶，妻妾奉酒。也先曰：“都御史坐。”上皇曰：“太师着坐便坐。”对曰：“虽居草野，不敢失君臣礼。”也先顾羡曰：“好礼数。”宴毕，也先送上皇去。明日，又设筵宴，与使臣送行，至午后而罢。又明日，伯颜与上皇送行。又明日，与使臣送行。次日，驾起。也先率众头目罗拜而别。伯颜帖木儿领大军护送，至野狐岭，痛哭别去。仍命大头目率五百骑，送至京师。行未数里，忽有五十余骑追来，上皇失色大惊。及至，乃是平章昂克，因回而猎，射获一獐，来献，受谢而去。驾入关，送的头目紧随上皇，不离左右。至东华门，住乘舆，揭帘视见，候入大内，然后就馆。此事虽是也先辈累受朝廷恩惠，一念之善不可遏；向非使臣负忠义之气，发于言词，应对不穷，有以竦动观听，阴折凶恶，而开其向善之心，则彼未必不犹豫迟留，以索利于再四，安得一旦慨然首肯无疑，以回乘舆于不可出之境？前代若晋、若宋，数帝陷入者，迎之不得，只见其辱耳。嗟夫！使臣若此，千载一人而已。 

　　李时勉在翰林，直言进谏，仁庙怒命力士打十数瓜，不死。洎宣庙即位，察其忠，复召入翰林，拜学士。自后不闻直言矣。正统时，为国子祭酒，仿胡安定教条，随其器而造就之，诸生勃然兴起入材，遂盛于一时。待诸生恩义兼尽，有病者委医调治，死者助其棺衾，为文以祭之。后王振怒其持儒礼，构以罪，枷于监门，诸生不忍，愿代者甚众，获免。未几，乞归。士林高之，亦可谓明哲保身矣！ 

　　锦衣指挥马顺，正统初，欲作威，被御史讼之。洎王振擅权，顺乃媚附之，振以为爪牙。翰林侍讲刘球进言，权不可下移，振怒欲置之法，顺阿之。适有翰林官董璘，亦进言愿为太常卿以事神。顺即依振意，苦拷，令招球画此谋，当朝捽去，支解其体。由是，人益惮顺。自府部台宪而下，莫敢谁何。听其指挥，奔竞之徒，请托者满门，贿赂苞苴，殆无虚日。振益宠爱之。泊振土木之败，众情切齿，劾其擅权误国状。顺犹回护，当阙扬言。众怒不可忍，直言捽之，乱殴至死，人情始舒。顺体肥，暴其尸于长安门外，恨者犹殴之不释。众欲没其产，为中官沮之。可为附权者之戒。 

　　刑部尚书魏源，为人倜傥，豪迈不群。尝为河南布政，临事直前当之，民感其惠，凡出巡者，亦让之。在刑部，不刻。其待僚属也，所见或不合，即盛怒，若不可解；既过，或别事相合，即嬉笑与语，若未尝怒者。僚属以此敬之。但为御史时，被同出巡者搜得私物，收系干京。后数十年，其人以别罪谪配，人以罪解部，犹报怨决而辱之。清议以此少之。然亦名卿材，大夫之流也。 

　　都御史洪英，福建人，中省元、会元，为文选主事，辞藻新奇，迁考功郎中。士林重之。寻升山东左布政，历转都台，未曾至京，中官不识其人。洎往浙江考察，官员被黜者，妄訢之，且加谤毁，朝廷不及察，而罢之，令致仕。二、三大臣虽知其故，莫能扶持。朝士皆后进，不知其为人。既去，方惜之。真儒雅君子！动履似迂，而处世若泛然者，以此见笑于谲智云。 

　　刑部尚书王质，始由教官荐授御史，历升参政、布政、侍郎，俱才一考，或未及者。在蜀以廉称，出巡惟蔬食而已。蜀人呼为王青菜。在山东有惠及民，召拜地官，舆论欢然。及迁刑部，僚属不乐，言行或过，少变于前。未几，以失囚左迁。其学甚博，为文或滞，论者谓如蜂采花不能酿成蜜也。 

　　吏部尚书魏骥，浙人。初为松江教官，汲汲成就人材。诸生在学居者，候一更尽，必携茶往视之，见书声者，供酒一瓯而反。至三更将尽，必携粥以随，尚有诵书者，供粥一碗，且嘉其勤。如此者，亦不频数，间旬一行。士子咸感激，后出其门者，显宦甚盛。为考功员外郎，有声，迁太常少卿，拜吏部侍郎，寻至太宰。笃尚斯文，性好吟咏，臞然若不胜衣。中官王振亦重之，呼为先生。贽见，惟怕一方，振亦不较。以引年致仕，士林嘉之。 

　　陈鉴，为人忠厚端谨，为都御史，镇陕西，民赖以安者十余年，见其美须髯，呼为胡子爷爷。每还朝，必遮道送之，不能舍。及赴镇，必欢忻鼓舞，迎之数程。或久旱，至必得雨，饥必赈济，民益戴之。但其心仁恕，流为私恩，同列少之，亦不与较。居台端而激扬之志缓，不失为长者。以疾致仕，识者羡之。 

　　霸州守张需，长于治民。先佐郑州，有声。渠有淤者，废水田数十年，守相继者莫能疏，需甫至，守言及此惮于动众，需往相之曰：“若得人若干，三日可毕。”守怪，以为妄。需乃聚人得其数，各带器物，分量尺数，争效其力，三日遂毕。守往视之，大惊，以为有神助。洎守霸，见其民游食者多，每里置一簿，列其户，每户各报男女、大小、口数，泒其合种粟、麦、桑、枣，纺绩之具，鸡豚之数，遍晓示之。暇则下乡至其户，簿验之，缺者罚之。于是，民皆勤力，无由偷惰。不二年，俱有恒产，生理日滋。盖以生道使人，其易如此。后以觐礼至京，遂受旌异之典。寻畿内蝗作，捕之有法，吏部侍郎魏公，巡至其郡，异之，下其法于诸郡，人皆便之。有牧马者扰其民，需笞之。领牧者谮于宦官王振，捕之下狱，捶楚几至于死，竟谪戍边城。人咸惜之，而莫能救也。 

　　兵部尚书邝埜，初任陕西臬司副使，有声。其父家教至严。尝以俸易一红褐寄之。父大怒曰：“此子不才如此！汝掌一方刑名，不能洗冤泽物以安其民，乃索此不义之物污我。”即封还，以书责之。埜欲见其父不可得，以父为教职居闲，因秋闱聘典文衡者，谋于僚友，往请其父，父大怒曰：“此子无知！汝居宪司，吾为考官，何以防范？且将遗诮于人矣！”又以书骂之。埜一念之孝，为此举不恤其他，迎书跪诵，泣受其教而已。后为府尹，益励其操，声价愈高。召为兵部侍郎，端谨小心，行事缜密，没于土木。士林惜之，清议无所贬云。予榜状元曹鼎，为人疏通俊爽。初为校官，不乐，愿得繁剧一职，改泰和典史。益进学不倦，复修举子业，遂登进士弟，西杨先生嘉其志，荐入经筵，复人阁与政，士林荣之。自东杨没后，议大事多决于鼐，明敏之才，颇相类焉。虽王振恣横，亦曲加礼敬，没于土木之难。 

　　刘子钦，江西人，为举子业最工。由省元至会元，将殿试。解缙在翰林，会间称之曰：“状元属子矣！”子钦自负，略不逊避。缙少之。密以题意示曾棨。明日廷对，启策最详，殆及万言，遂为状元。刊十人之后，方及子钦，压其负也。后子钦终于教职，名位竟不显云。 

　　曹端为教职，留心穷理之学。在霍庠，造就士子，务躬行实践，弟子出门者，亦循循雅饬，遵其教，不忍违。后调蒲庠，霍庠士子争之不释，竟终于霍一郡人罢市巷哭，童子亦悲泣。座下足著两砖处皆穿，静专之功多。方岳重职，不敢以属礼待，至其郡，必敬谒之。凡考校诸庠生，必请端主其去取，事毕而还。父好善信佛，泊闻端言圣贤之道，即从之。于是，作《夜行烛》一书，与父诵之。所著《四书说详》、《大极图解》、诗文数十卷，传于世。 

　　襄城伯李隆，丰资凝重，器宇宏远，守南京数十年，镇之以静，最识大体，富贵尊严拟于王者，雅重斯文，接儒者之礼尤恭。以此上下官僚，无不敬畏。若祭酒陈敬宗先生造宅，务款留之，不醉无归。士林嘉之，仰慕风采。三杨学士极重爱之。正统中，以得人心见疑，召来京师，始近声妓为自安计，数年终于第。自后代者，数易其人，终莫能继。 

　　都御史轩輗，天性廉介。初为进士，往淮上催粮。时冬寒，舟行忽落水，即救出，衣尽湿，得一绵被裹之，不能出，有司急为制衣一袭，却之不用，只待旧衣之乾。后为御史，独振冰蘖之声。用当道者，荐为浙江按察使。前使林实在任，富贵拟于王者，服食器用极其精巧。洎輗在任，一切供给皆罢之，俸资之外一毫不取，自著一青布袍，无间于四时，破则补之，蔬菜不厌，午则烧饼一枚而已。与僚属约，三日各以廪米时值，买肉一斤，口数多者亦如此，皆不能堪。有减回故乡者，或故旧干经会晤者，留供一饭，至厚者杀一鸡，僚属见之惊异，此举不易得也。自余盘肉一味而已。忽闻亲丧，明日就行，虽僚属尚有未知者。及夺情复任，颇以廉自负。又嗜酒，或公筵、或僚友相燕乐，必至醉，弄酒詈人。士林以此少之。及居台宪，总理南京粮储，清操愈坚。张都宪设席会诸僚，独不赴。既而，以桌食馈之，亦不纳。人皆以为僻。盖古者狷介之流，虽或过中，有激贪风。嗟夫！今之仕途中，若此，真鸟中之孤凤也！ 

　　处士吴梦，字与弼，抚州人，司业溥之子。读书穷理，累辟不就。不教人举业，弟子从游者，讲道而已。父在京时，命还乡，毕姻而来。及至，亲迎后，不行合卺之礼，另舟赴京，拜父母毕，始入室。祭酒胡俨，父执也。自京还家，梦往谒之。至大门，四拜而退。明日又造其宅，方请见曰：“昨日已行拜礼，今惟长揖。”问其故，曰：“先生，父执也。若面拜，恐劳尊。”凡行类此。有来从学者，不纳贽见之礼。或极其诚敬，姑收之不动，后或有过，即以所收者还之。辞而不教，非其力不食，一介不以取于人。或亲农事，弟子亦随而助其力，多不能堪。躬行实践，乡人化之。往时，闽中盗起，四方摇动，闻抚之贫者，亦欲乘机劫富家。梦早觉之，既晓其富家曰：“宜散积粮。”于是，皆从之，一方遂安。能自重，不妄交人，师道尊严。好书，字奇古，自成一家。不立文字，暇则咏物适兴，胸襟高迈。凡经史子籍、天文、兵法、阴阳、医卜、无不晓悉。杨溥先生深重之。两荐不起，尝曰：“宦官、释氏不除，而欲天下治，难矣。必除之，吾可出。”人皆笑其迂。曾见《咏桃》—诗云：“灵台清晓玉无瑕，独立东风玩物华。春趣夜来深几许？小桃又放两三花。”有吾与点也气象。方岳名公皆重其为人，分巡至，多造其宅。 

　　运使韩伟，温州人，魁梧端重，为御史有声，获妖盗有功，酬以男妇数口。出巡河南，镇静有体，一方仰赖，阖省上下，咸谓前出巡者十数辈，或过于刻，或猛而严，或贪而懦，或矜而眩，或佻而轻，或奸而谲，或愚而暗，未有如伟者。自后继者十数辈，亦莫能及。后迁运使于河东，清操甚著，多所建明。创立学宫，得师儒，择其属户子弟之秀者，教之，继登科第，人材遂兴。天性至孝，以母垂白在堂，屡乞致仕，兼以软疾，两足不能行，朝廷亦不释，终于任所。士林惜其位不满德云。 

　　予往蜀中考官，恒以此心对天地、鬼神，平心应物，以鉴自比而物形莫遁，妍丑自分，必询访于前，方能如此。自谓黜退者庶几不枉。或其过恶未甚，但量轻重示责惩戒，俾之改过自新。中间或有黜未尽者，自分宁失于宽，况世无全才，有取其所长而弃其所短者。奈何小人犹有不足者，妄加是非。大抵去人之爵，不能无怨，故也。以此观之，当权无谤者，甚难！虽曰所行无愧于心，而情不能无愠也。第以于彼，秋毫无犯，不但蜀中士民知之，其山川鬼神莫不鉴临，向使稍涉于私，何以自解？及观冥行妄作之人，饱载而还者，反无是非之恼。又不知其何如也？ 

　　定西侯蒋贵，起自行伍一卒之微，以功历升至此。其为将也，能与士卒同甘苦，凡出境捣贼巢穴，衣粮器械，不役一人，亲带而行，与兵士无异。及临战阵，必当先直冲，敌皆披靡，子弟及士卒如蚁追随，以死向敌，用是往往取胜。其胜也，未尝不亲手击杀数十人。所恨者，不识字耳。以此短于谋略，必得军师而后成功。然天性朴实，能忘己之势，听人指挥，略不较也，不止于为勇将而已。威振边夷，西羌、北虏莫不畏仰，而麓川之绩亦伟。参之名将，抑其次也！ 

　　户部主事王良，机谋过人，有御众之才。文庙知名，委督口外粮饷，威声大振，凡军卫、有司无不畏服。一出境，边卫自指挥以下，数百里来迎，为前驱负弩。边将亦敬惮之。英国公莫有抗礼者，出师在边，亦屈势相接。后虽有尚书侍郎，继理其事者，名位徒高，人不如此畏服也。后与主事刘良构怨相讼，卒白其枉。惜乎位止于斯，以老疾致仕。盖奇特豪迈之士云。 

　　昌平侯杨洪，起行伍，生长在边，有机变，用诡道，累立边功，历升将帅。能用奇兵，如遇胡虏兵，必捣其虚，或出其不意，善于劫营，胡人畏之，呼为杨王。然自宣、德以来，胡人与中国和好，每岁进马货卖，薄来厚往，未尝大举入寇，或有扰边者，不过朵颜之类，或猎或掠，多不过百余骑，少或十数骑而已。洪以此得立边功，大抵用谲道取之。洎正统十四年，虏酋也先大举入寇，洪在宣府惊惶无措，闭门不出。若土木之围，洪能以后冲之，必无是败。及胡人得上皇，至城下，呼之亦不出救，视君父之难，略不为急，所存可知矣。后至京师。适虏势猖獗之际，人心惊疑，念以边之旧将，遂进侯爵用之，终不能挫贼锋，寻以疾卒。然在边校之诸将，纪律颇严，士卒用命，为一时之巨擘焉。 

　　户部尚书王佐，山东人，仪表凝重，器宇深厚。初为给事中，奏对宏亮。擢户部侍郎，得大臣体，立心忠恕，有爱民之意。士林重之。与人相接，开心见诚，坦然无疑，光明正大。虽政务丛集，未尝废学，恒以不若人为耻。书义有不通者，必请教于阁下。先生后卒于土木之难。盖有笃实君子之风，人咸惜之。 

　　户部侍郎焦宏初父，为萍乡丞，尝以出身不出科目为恨。一日，与僚友宴乐，邑之宦游归老者亦在，论及出身高下，其父大惭而归，谓其子宏辈曰：“汝兄弟当努力务学，求科目出身，为汝父争气。”宏以此奋发，遂登进士，乡人荣之。宏为御史，出色，见重于阁老，荐副臬司，寻迁方伯，江西人畏而爱之。及在户部，声名益著，为人爽恺、变通、和气，溢于接谈之际，尤笃厚于乡人宽，亦继为御史。宏子钝，又中进士，任兵部主事。论吾郡今世门地阀阅，无出其右也。 

　　吏部郎中常中孚，出身甚微。初为巡检，得异术，能煮白金，凡宝玉之器有损者，能补之如旧。宣庙知之，召见，试其术，果然，乃授是职。每用其术，必引入宫内为之，虽中官至狎者，亦不得造其处，赏赉颇多，已而罢之。 

　　宣庙初，思用旧人，召蹇义等数人宠待之，皆依违承顺之不暇。惟户部尚书黄福，持正不阿，命观戏，曰：“臣性不好戏。”命围棋，曰：“臣不会着棋。”问何以不会，曰：“臣幼时父师严，只教读书，不学无益之事，所以不会。”上意不乐，居数日，敕黄福年老，不烦以政，转任南京户部，优闲之，实疏之也。向使蹇、夏诸公，皆如此持正，其势未必尽疏之，则君德可修，天下可平矣。初文庙命学士解缙评大臣十人何如，缙每用八字断之，首许黄福，自余互有得失，人以为确论，且载缙传。文贞于本朝为巨擘，侧于宋之公卿，终有愧焉。试以一二较之，王文正以张师德两造其门，恶其奔竞，终身不用；文贞不以造门者举之，甚至入举所知，自以为不知而沮之，宜恬退自守者，不出其门也。文彦博以唐介攻己被谪，再三申救，后卒举用；文贞以攻己者为轻薄生事，必欲黜之，禁锢终身也。与二公所行，何相远哉？ 

　　胡顺庵急流中勇退，非有高尚志，实不欲居等辈下耳。观其在乡，犹倚当道友声势自尊，宦其地者避之不较。其于诗文，有作即刊况，又未至好处，以此传世，果何益哉？适自暴其浅深而已。 

　　文庙过江时，胡广、金幼孜、黄淮、胡俨、解缙、杨士奇、周是修辈俱在朝，惟是修具衣冠，诣应天府学，拜宣圣遗像毕，自为赞，系于衣带，自缢于东庑下，可谓从容就死者矣。诸公初亦有约同死，已而俱负约，真有愧于死者！后缙为志，士奇为传，且谓其子曰：“当时吾亦同死，谁与尔父作传？”识者笑之。诸公不死建文之难，与唐之王珪、魏征无异。后虽有功，何足赎哉！缙才独高，使遇唐太宗，其所论谏，岂下于魏征？若留于仁宣时，事业必有可观者。士奇辈远不及也。 

　　士奇晚年泥爱其子，莫知其恶最为败德事。若藩臬郡邑、或出巡者，见其暴横，以实来告，士奇反疑之，必以子书曰，某人说汝如此，果然，即改之。子稷得书，反毁其人曰，某人在此如此行事，男以乡里故，挠其所行，以此诬之。士奇自后不信言子之恶者。有阿附誉子之善者，即以为实然而喜之。由是，子之恶不复闻矣。及被害者连奏其不善之状，朝廷犹不忍加之罪，付其状于士奇，乃曰左右之人非良，助之为不善也。而有奏其人命已数十，恶不可言，朝廷不得已，付之法司。时士奇老病，不能起，朝廷尤慰安之，恐致忧。后岁余，士奇终，始论其子于法，斩之。乡人预为祭文，数其恶流，天下传诵。 

　　高庙亦难受谏。翰林编修张姓者，能直言，至不能容，黜为山西蒲州学正。例庆贺撰表，高庙阅之，识其名，见其表词有曰：“天下有道”，又曰：“万寿无疆。”发怒曰：“此老还谤我！”以“疆”、“道”二字疑之。即差人逮来，引见曰：“送法司问汝，更何说？”张曰：“臣有一言就毕就死。陛下有旨，表文不许肚撰，务出经典。臣谓天下有道，乃先圣孔子之格言。臣谓万寿无疆，乃《诗经》臣子祝君之至情。今谓臣诽谤，不过如此。”闻其说，良久曰：“此老还嘴强！”放去，竟不问。左右相谓曰：“数年已来，才见容此一人而已。” 

　　文庙过江之日，初即位，欲诏示天下，问姚广孝举代草者，曰必须方孝孺。召之数次，不来。以势逼之，不得已，孝孺持斩衰而行见。文庙即命草诏，乃举声大哭曰：“将何为辞？”敕左右禁其哭，授以笔，即投之地曰：“有死而已，诏不可草。”文庙大怒，以凌迟之刑刑之，遂夷其族。孝孺受业于宋景濂，其文章滂沛，议论波澜，类东坡之才，而忠义之气凛然不可犯，景濂不能及也。 

　　麓川初叛时，沐晟尚在。若彼时，只遣人宣布朝廷恩威，赦其罪，抚安之，未必不从。遂轻动举兵，又不委晟而另遣将，以致王师失利。适王振操柄之初，乃逞其忿，阁下议谓远夷不足较，且为耕守计，振不从，且与兵部尚书王骥谋，骥阿其意。举兵，以骥督军，起东南兵十五万，给饷者倍之，穷其巢穴，而寇首思人发不可得，焚寨而还，杀无辜十数万且以为功，骥封靖远伯，以次升者万余。未几，寇势复盛，骥再往，起兵如前，东南搔扰军民罢弊殆不可言，复穷其所，寇首亦不可得而还。又有功升秩半前。然麓川不如中国一大县，纵得其地与人，有何利益？而连岁兴兵，军需所费万万不可计，而升秩之俸又万万不可计，皆出于民，以所得较所失，诚不忍言。兵连祸结，致有今日。人以骥为功之首，不知为罪之魁也！ 

　　予在验封日，南阳郡守陈正伦考绩来，见西老道及予名。西老欲一见陈公，约予偕造，予终不从，自思此一见无他，即是求知。既而，以事相关入阁，问知其名，因话良久。未几，孔目以祭人之文呈，见予名，叹曰：“我不识此人！”冀予一见，竟不往。与王文正恶人造门者，不同也。 

　　予在学读圣贤书，知佛老为异端。同类有挂其像者，即斥其非，以为名公钜儒决不如此！后居验封，造冢宰宅，见正寝东严整一室，疑必家庙，问之，则曰：“佛堂也。”不觉骇叹。又以为文章名世者，必不尔。既而，见石首先生庭中高悬一幅，视之，乃观音像也。不觉失笑。呜呼！人其人，火其书，果谁望邪？ 

　　平江伯陈豫，以白金、采币之类，求西杨为其父作墓志，西杨却之，不许。固请，辞益坚，不得。乃减金币三分之一，求于东杨，即纳而为之，称许过实。或见西杨曰：“以平江之父，先生不为志，何也？”曰：“汝安得知？彼曾祖，吾为墓碑，虽未识其人，以子封爵，非积德之厚不能致。吾按状而发扬之，必有实也。彼祖，吾复为之，以委督漕运而有行实，功绩可纪，所以发扬之。若佐，无可述者，苟称之过实，非所以取信于后世也。吾何以金帛为哉？”予因思，唐之张说爱姚崇之玩物而得之，盛为称许之辞于碑，盖有愧于西杨者也。 

　　东杨天资明敏，有果断之才。中官有事来阁下议，必问曰：“东杨先生在否？”知不在即回。凡议事，未尝不逊西杨，或执古以断不可行。已而，卒于东杨，灼然可行而无碍也。每秋，敕文武大臣赴内台，审廉重狱，自英国公而下，俱逊避，俟二杨先生决之。西杨讯之，未尝决，至不可了。东杨一问即决，庶几子路片言折狱之才，众皆叹服。 

　　文庙英武，群臣奏对少能称旨。惟爱东杨先生之才，自编修同解缙、胡广等入阁议国政，未尝一日离左右，凡大事密计，必参与焉。或与大臣谋事未决，文庙不乐，甚至发怒，东杨一至，辄霁，威事亦随决。有济人利物之仁，而不忍却人之馈。人以为爱钱。文庙亦知之，每遂其所欲。盖用人之仁，去其贪也。或乡人来馈者，必访询贫富何如，若知其贫，亦不却其馈，但以别物与所馈相称酬之；若富者，以十分为率，亦答其一、二。或坐法乞救，或在卑求荐，必留意焉，报者相继而不厌也。自五府、六部、都察院，无不畏其威，听其说，使百职不能持正，亦由于此。大抵居仕途者，安能一向遂意。盖天有乘除之数，默行乎其间，早年得意，晚必坎轲，少年蹇滞，老必通显；或首尾多难，而中则安乐。若东杨，自入仕即得君，无日不在宠荣之中者四十余年，历事四朝，曾无数日之恙，生荣死哀，始终全美，不可以常数论也。或者间气所生，而禀得完厚如此。其辅理之功，在文、仁、宣时，亦寻常；在正统数年，天下休息，颇有力焉。至于格君心之非，引之当道，则概乎未有闻也。 

　　宣庙时，二杨用事，思天下之士不由己进退，敕方面、风宪、郡守，今在京三晶以上官举保且薄。吏部尚书郭琎，不学无术，但以老成至此。寻敕今后御史、知县，许在京五品以上官举保。由是，天下要职，吏部不得除。已而，奔竞之风大作。以赃露者，甚众。寻有以弊言者，遂罢御史、知县举保之例，郡守以上仍旧出于二杨之门，皆由其操去取之权也。 

　　西杨虽偏而无私，尤持公论。当时，天下方面颇亦得人。正统六、七年以后，张太后崩，三杨相继而亡，进退天下人才之权，遂移于中官王振，邪正倒植矣。 

　　陈敬宗由翰林拜南京祭酒，美须髯，容仪端整，步履有定则，望之者起敬。尝会食诸生，稍有失仪者，即待罪，不轻容也。或有所禀，严于对君之礼。然待诸生少恩，病者必以为诈，务出而验之。因而，亡者亦不恤也。以故，诸生一登仕途，必远之。遇诸途，若不识也。徒怅恨而莫能自省。对客善饮。襄城伯重斯文，或盛设延宾，既罢，必留敬宗再饮，至酩酊犹自俨然，若未尝饮者，人皆服其量。 

　　何文渊守温州时，廉静寡欲，一郡大治。当时，浙东守称为第一。既而，召为刑部侍郎，民有馈金者，却之，好事者为之立却金馆。在刑部，虽有深刻意，以尚书主之，弗克遂，人亦未之知也。后以故乞病归。正统十四年，朝廷多事，士大夫交章乞起之。召为吏部侍郎，遂进尚书、太子太保。其于擢用人才之际，诡谲之迹始露，而居言路者不能容矣。虽百计固位，奈何攻之者众，目为奸邪，暴其情状，终于斥去，不能留矣。向使病去不出，作郡清名必然传后，不失为廉谨之人。今也，虽得高爵而丧其美，何足羡哉？予在铨司时，或所见不当者，必面执之不行，以此见忌。洎予迁兵部，若属任其所行，莫敢谁何，竟至颠踣而后已。 

　　工部尚书吴中，奏对声音宏亮，丰资笃厚，望之者，知是享爵禄之器。贪财钜万，嬖妾数十人。厥妻严正，中惮之，不敢犯。宣庙知之，尝宴臣僚，命伶人作惧内戏以笑之，中虽愧而不能免也。一日，关诰迎于家，其妻拜毕，呼子弟曰：“将吴中一轴诰来，宣之我听。”问左右曰：“此诰词是主上自言欤？是翰林代草欤？”曰：“亦翰林代草也。”乃叹曰：“翰林先生果不虚妄！”且吴中一篇诰文，正说他平生为人何尝有“清廉”二字，中闻之虽恚，强为笑容而已。 

　　吏部侍郎洪玙，接人疏慢，好褒贬人，以才学自负，大言不惭，自矜其高。初为主事，督陕西边税而回，见西杨学士，大言其设施之法，西杨不考其实，异之，荐为侍讲，与经筵。洎吏部侍郎缺，力荐玙。众知不可，莫敢抗。既入吏部，骄矜愈甚，士林咸恶之。以西杨在，不敢攻。及西杨没，遂郁郁得病而卒。士之行已，当自卓立，不可倚恃他人之势。一旦失其所倚，遂至如此，可为戒也。 

　　户部尚书金濂，初为御史，有声。自永乐以来，巡历广东者，满载而归。自濂去，一毫不取，广人至今德之。在陕西臬司，亦出色。用是，累升副都御史，边储赖以充足。后归京师，奏对宏壮，上伟之，拜刑部尚书，颇号深刻。福建盗起，遂参军务，往平之，加太子太保，迁户部。然喜结权贵，士林少之。人以为奸，则过矣。但性猜忌，利数求精，务充国课，商货微矣。民或困弊，亦不暇恤焉。所学亦正，言论风采动人，接下多暴怒，僚属不能堪，大抵亦豪杰之士也。 

　　工部尚书周忱，江西人。初，苏松一带税粮有五六年未完者，朝廷遣官催促相继，终未能完。遂举忱为侍郎，往任之。忱为人谦恭，言若不出诸口，谋虑深长，一切破崖岸，为人虚心访问，兼采众论，不一二年，累欠之数皆完。羡余之积，日见充溢，小民赖以赈恤，岁凶无虑，岁输京师之米甲于诸省。朝廷每劳其能，亦善于附势，中官王振极重之。宦游其地者无虚日，人人得其所欲。释子见造者，必往求之，所获必过望。然自出粟千石，旌其门，又令子纳马得官，士林以此少之。 

　　山东参政铁铉，初为五军断事，奏对详明，高庙喜之，字之曰：“鼎石。”凡法司有疑狱未决者，必属铉而成。文庙潜邸时，有訢违法状者，名至，属法司问之，数日狱未成。高庙怒，属铉鞠之，片时而成，以此益爱之。未几，擢山东参政。文庙兵至城不下，围之月余，亦不得。时城有攻破者，随完之。以计诈开门，降用板，候其入，下之。几中其计。后而出战，文庙被其窘甚，知不能克，乃弃去。及过江登位，用计擒至，正言不屈，令其一顾，终不可得。去其耳鼻，亦不顾。碎分其体，至死詈声方已。后思忠烈不可挠者，惟铉一人而已，平氏有愧焉。 

　　张太后崩，王振始弄权。正统某年，雷击奉天门殿鸱吻，敕群臣言得失，翰林侍讲刘球上言十事，一言主上宜亲政务，权不可移于下。振揽之怒，以锦衣卫指挥马顺为爪牙，令以他事牵之陛前捽去。球不知所谓见刑，但曰死訢太祖太宗，遂支解其体。自是人缄口不敢言。球魂附顺子，数顺之罪，顺颇不安，命缁流诵经度之。 

　　振既得权，喜人趋附。廷臣初不知，数以微谴见谪，如惧。兵部尚书徐禧、工部侍郎王佑，憸邪小人，首开趋附之路，百计效勤，极尽谄媚之态，遂宣言干众曰，吾辈以其物相送，振大喜，以为敬己，待之甚厚。且言振意，不进见致礼者，为慢己，必得祸。众闻知益惧，皆具礼进见，从此以为常。初惟府、部、院、寺大臣，以后百执事俱行之，在外方面俱见之。当朝觐日，大开其门，郡邑庶职能具礼者，无不见。以百金为寻常，重至千两者，始得一饱一醉而出。由是，以廉者为拙，以贪者为能。被其容接者，若登龙门，上下交征利，如水去堤防，势不可止。君子付之太息而已。 

　　宣德间，吏部官属多因请托而得。盖以承平之世，官于此者，享富贵尊荣，人所羡慕故也。正统初，予以进士选验封主事，人以为异。初不知者，疑其必有为之先容者，已而察知出于公道。方审选时，尚书郭琎、侍郎郑诚，命予作诗，以嘉禾为题，予作七言八句一诗，亦不知其何如也？既又查在户部观政，访予平日为人如何，予不知也。命下之日，予方悟其作诗之意有在，但以孤寒之士与富贵气像之人并处，虽不相类，予惟敬慎自持，彼亦不敢慢焉。文选郎中吴敬，自重自高，阖部官僚莫敢与之抗礼，而效勤谄事者皆然。予惟以正道接之，不谄不慢。久之，反重予为人而见许焉。予同司员外李源，凡百专取利，予见其势不可与较，惟闭门看书而已。源恣气乘之，予处之安然。已而势去，却相亲厚，予亦处之如常。予每自谓，未必于己无益也。盖他山之石，可以攻玉。自可有动心忍性之意，且因此以予为好学而有手不释卷之称，正孟子所谓不虞之誉也。 

　　宣德初，学士杨士奇辈，以方面大职亦任吏部自举，未尽得人，乃令在京三品以上官各举所知。当时以为美事。行之既久，公道者少。时人有拜官公朝，受恩私室之讥。景泰初，遂罢此例，仍从吏部自擢。时予在铨司，乃将六部郎署年深者，第其才之高下，为一帖，御史为一帖，给事中为一帖，南京者附之，方面有缺，持此帖于尚书王直前，斟酌用之，将尽，复增之。方其推用之时，人皆不知。命下，令人传报，彼方惊喜。正谓各官举时，有九年将满者，以其自守，不求知于人，耻为奔竞，至此不得已而亦造人之门，况其素行奔竞者，会举方退，其所举之人已预知之，不待命下而职位、地方无不晓悉，且又不论所举之人才能高下，但以举主官大列名在前者，其所举之人官亦大，以此舆论不平。及吏部自擢，较短量长，多惬舆论。然各举所知，本是良法。若皆存荐贤为国之心，岂有不善？但各出于私情，反不若吏部自擢，虽不能尽知其人，却出于公道故也。 

　　景泰时，少保于谦在兵部，侍郎项文曜附之，内议患其党比，欲因事以开，别用持正者佐之。会予被荐，遂转兵部，迁文曜于吏部，复附何文渊，言官劾其憸邪，赖于谦力保荐之。已而谦败，文曜卒见斥谪。当时以文曜为于谦妾，士林非笑之，每朝待漏时，文曜必附谦耳密言，不顾左右相视，及退朝亦然，行坐不离，既在吏部亦如是。王直先生一儒者，于谦初甚尊敬之，已而被文曜谮毁，以为无用腐儒，谦遂慢之。谦初尝谓予曰：“东王老先生，君子儒也。可敬！可爱！”每经筵之宴，得连坐，必与之相劝多饮数杯。及文曜转吏部之后，忽谓予曰：“吏部老者，如何不告归？”予曰：“告几次矣！朝廷不允。”谦曰：“第无实意耳。”予曰：“观其意亦实。”谦曰：“果有实意，病卧不起一两月，必放归矣。”予谓老先生至诚，使之假卧，必不肯为。后渐闻其所谮之言，方知谦之不敬王先生，乃由此耳。当时，文曜亦有代为之意，谦盖知之，未遂其谋也。 

　　天顺初，众议荐予入内阁，翰林黄谏即来见予曰：“恭喜先生入阁！”予曰：“此何喜也？”谏曰：“何谓不喜？”予曰：“昔寇准问王嘉外议如何，对云：‘丈人早晚入相。以我观之，不如不相之愈也。’准曰：‘如何？’曰：‘丈人负天下之望，即入相，天下以太平责之，丈人自料，君臣宁若鱼之有水乎？’准服之，以为高见远识。今虽无相，犹以入阁为内相。时事如此，入阁何为，未见其可喜也。” 

　　翰林院，实儒绅所居，非杂流可与。景泰间，陈循辈各举所私，非进士出身者十将四五，率皆委靡、昏钝、浮薄之流，无由而退。因上欲将通志重修颁行，惟择进士出身者，此辈自知不可居此，托阖院达其意，愿补外职。贤乃言于上。命吏部除之，因其才而高下其秩，无不自遂。翰林于是为之一清。 

　　初，景泰不豫，图富贵者因起异谋。学士王文与太监王诚谋，欲取襄王之子立为东宫，其事渐泄。既而，景泰疾亟，太监兴安讽群臣请复立东宫，佥谓上皇子固宜复之，惟王文之意不在此，阁下陈循辈亦知之。贤因会议，问学士萧镃，乃曰既退不可再。贤始觉其有异谋也。文又对众曰：“今只请立东宫，安知朝廷之意在谁？”贤益知其必然。明日早，观奏辞曰，早选元良。人皆曰此非复立之意，遂驾其说于石亨辈日，王文、于谦已遣人赍金牌敕符，取襄王世子去矣！即于十七日早，带兵入朝，诣南城请上皇复位。是时，景泰不朝已四日矣。先一、二日，又驾其说于石亨辈云，景泰命太监张永等，拿亨数人。掌兵者某，谋立上皇，中官吉祥、蒋冕辈白于太后，写敕旨与亨辈成此事，遂以王文辈为大逆奸恶。然王文初谋，于谦辈未必知，亨辈不过因于谦平日为总督军务，一切兵政专而行之，亨不得遂其所私，乃乘此机而除之，其余皆因平日不足者而中伤之，未必皆知王文之初谋也。况王文之谋，其实未发，所以诛戮者，多非其罪。乃曰，臣等舍命举此大事，以为有社稷之功。上亦信之，极其报典之隆，而亨等遂招权纳赂，擅作威福，冒滥官爵，恣情妄为，势焰赫然，天下寒心。初徐有祯亦与迎驾之谋，特命入阁。有祯以陈循辈在前，不得自专，乃助亨除去循辈。未几，有祯亦为亨所嫉而出之，人以为天道好还。不意亨复遭烈祸，益见天道之好还矣！ 

　　景泰欲易太子，恐文武大臣不从，先啖其左右，于阁下诸学士，各赐金五十两，银倍之，陈循辈惟知感惠，遂以太子为可易。于是，假以外僚陈奏请易太子，乃会文武群臣议其可否，有执以为不可者，即以利害怵之，无一人敢异辞。于是，择日立之，即以宫僚美秩付之阁下，任其所取，文武大臣与者十七八，自公孤而下数十人，为太保者十人，名爵之滥一至于此。惟贤等侍郎四五人不与。一易之后，人情怅然不平，贪其利者扬扬自以为荣幸，不知识者已知其非善后之计。已而，天道一还，尽革无遗。因而遣谪者亦多。回视不与者，反有愧焉。荣辱相寻如此，士之立身，不可不审也。 

　　景泰初，予进正本十策，且乞留中，朝夕省览，少助身心之学。不省，竟发出。越数日，户科给事中李侃，因灾异上言，近日李某所言，有关圣躬，略不省览，无恐惧修德之实，灾异叠见殆由于此。览此奏，却将予奏疏取入，誊写一本观看。礼部尚书杨宁见之叹息。一日，见予曰：“吾读崇节俭一事，殆欲下泪。”乃逐条为前件，以为当留意行之。本部尚书何文渊闻之，求稿一看，曰：“忠鲠之言也。”少保于谦见之，曰：“人所难言者。”南京祭酒陈敬宗曰：“闻其题目，知为至论矣！”后颁君鉴于群臣。予复采二十二君善行，每君不过三四事最切要者，乞体而行之。景泰览之，亦不省曰：“此奏欲何为？”中官王诚曰：“欲上学此数君耳。”乃颔之。但流于荒淫，不复介意。 

　　士大夫行己交人，不可不慎。若徐有祯，素行持公者少，而所交者亦然。及其当道，予辈持公以助之，有祯遂改前辙，不复徇私。其所交者，犹以平昔素情望之，多拂其意，遂以有祯为改常，从而媒孽其短者甚众。向使素持公道，岂有此乎？ 
