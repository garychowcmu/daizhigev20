　　梅花岭遗事 　清 佚名

　　黎士宏氏记史忠烈公可法殉扬州事，又《江南野录》、《南都纪略》等书，俱言史公遗骸葬梅花岭。己酉秋，予游广陵，曾寻其阡址，无所得。同游方君，方君从兄芷{移}，俱赅博多闻，因为予述梅花岭掌故。史公身后，尚有伤心事，情节曲折哀艳。新朝监谤令严，时人类深讳不敢道。全谢山《鲒奇亭集》中曾涉其凡，然不得详。方君所述，乃十倍于谢山文。新岁微酣，瓶梅映灯影，横斜几案间。瞥睹其旁有书，《明季痛史》也。旧游昔梦，陡上心来，自诧曰：“此独非说部好资料乎？Г笔缀书。两夕而毕业。欲比于罗昭谏之拾甲子年事，画虎之诮，殊汗颜也。

　　史公赴义处，或云在某河道中，或云某池。时值天暑，尸腐不可辨。裨副史德威至，觅忠骸不可得，卒具衣冠，窆于梅花岭下，是并无玉鱼金碗，长眠地下可知也。当时遂多讹传，盛言史公未死。扬人某者，本史公部下走卒，乃云亲见史公改服青衣乌帽，乘白马出天宁门。其后大江南北及淮泗之间，互相传播。谓史公正养晦某山谷中，俟衅而动，将有新野中兴之望。未几而英山霍山兵起。初霍山有无赖子马某，清兵略皖豫时，尝啸聚山中。邑绅王君，误认为义侠，集饷奉之，期以保卫乡里。旋为降兵所诱，马某竟受清贿千金，卖王绅，执绅送满帅麾下，斩以徇，邑人皆憾之刺骨。其后随满帅入金陵。郑成功舟师之役，马某又通于郑，谋开门纳郑师。事泄，主帅亟捕之，马伪为难民，竟得逃回霍山。道遇一男子，自言张姓，慷慨有大志。同入逆旅，抵足夜谈，则史忠烈旧部也。以劫虏良民，犯罪当死，因欷谈善后事。马某谛视张甲之面，忽跃起曰：“得之矣。

　　吾能为公取富贵如拾土芥，苟得志，幸毋忘今日之诸葛也。“张甲大惊，问计，马曰：”君状貌魁梧，须髯如戟，仿佛史公。今皖桐间闻史公名，皆激昂扼腕，感慨涕零，无不愿为之死者。苟以子冒为史公，如陈涉之篝火狐鸣，诈称楚项燕，则义军不难立起也。“张甲咦曰：”兄言固矣，但此时惟吾二人耳。无兵无饷，义安从起？“马曰：”无患也。此间距庐巢甚迩，有土豪某某等，皆号召徒众，负隅自固，尚不肯剃发。平日语及史公，无不裂眦奋臂，云欲为报仇。彼等皆以为史公未死，兄苟能为虎贲中郎，典型貌似，则彼等赢粮景从，不待蓍龟决矣。“

　　张甲喜，乃摒挡衣冠，伪为史公从淮南来者。诣土豪说之曰：“建虏躏我中原，郑成功以国姓同休戚，不忍坐视，今金陵垂下矣。吾方痛心南都，事败于竖子之手，得我公借箸，以成旅收众，藉奏中兴之业。可法虽驽骀，尚能稍效驰驱，即死不恨。”土豪果信以为史公而不疑，悉索徒众军实授之，鼓行而西，英霍尽下。

　　马参赞帷幄，奇能异谋，尽出其下。时已易姓名，亦莫有知其底蕴者。闻史公名，则争相称述，箪食壶浆以迎，以故张、马所获颇饶。屯众守英霍山，殊郁郁无进取志。且或置酒高会，声伎杂Ш，由是地方志士颇疑之。无何，清豫王多铎使将军常衮出淮颍，兵力雄厚。马某知不可敌，乃私谓张曰：“吾辈徼悻一试，志徒在富贵耳。今清兵麇至，一旦失事，覆巢宁有完卵？且君之冒为史公，不能掩识者之目，尤足以取剧祸，不早自为之地，谅无死所矣？吾意不如先树之援，以备蹉跌，苟得其人，或不至无噍类。”张问援之所在，马曰：“闻吴中有起义者曰孙兆奎，亦前朝耆硕，名仅亚于史公。今清帅亦率兵压其境，顾闻甲兵尚锐。苟得与之通使，或可成犄角之势。满人必缓我而急攻彼，吾因得徐收河洛健儿。且召史公家眷来，告以情，彼喜吾等之厚奉，必不反颜相向也。乃求一明裔立之，挟名义以收吴越，则百足虫死而不僵矣。”张曰：“有是哉，然则谁通是意于吴中孙君？”马毅然曰：“不佞愿往。”张怃然曰：“吾一日不能无君，奈何使吴越？”马笑曰：“吾非太平宰相，能安坐而致治隆哉？不得已，吾荐某友代庖，而往返以不过匝月为断，可乎？”张勉应之曰：“可。”于是马使于吴，久之不复返，而事局变矣。

　　东坡先生谓小人犹蝮蛇，其所螫草木，犹且杀人，谅哉！当清兵压境之日，马知事不可为。而张处尚存卤获金数万，珍宝山积，固马所预闻者。因欲支取若干金，往清营行间计，陈说于张，盖思藉是攫金而遁也。张吝不与，嬲之再四，仅许数千金。马私恚曰：“彼之假面具何自来，今竟得鱼忘筌耶？吾有以处之矣。”

　　遂献联络吴中孙氏之议。濒行，通库者私取三万金以往。张欲使人追之，会清师已逼近，乃止。张至淮上，为清军逻者所获。诡言：“我史公弟也，名可程，曾入词林，官京曹。北都沦于李寇，我始南返，正欲奉兄参军事，为国复仇。忽闻大军入关，极愿迎师道左，而吾兄誓必身殉。吾乃窜匿穷山，以待时清。今闻吾兄忽抗命英霍山间，欲往觇虚实，以定真伪。岂知彼秉白旄以麾众者，果赝鼎也？吾以大义责之，令速归命新朝，彼竟敢为螳臂之拒。吾几为所戕，故乘间逃出，不知有犯行阵，惟愿羁絷以待命。倘蒙特赦，则吴中孙某，与先兄有旧，愿往进说，使之投诚，必能不劳天师之征剿也。”逻兵闻于渠帅。时渠帅满贵人也，曰额善，贪功而惮力战，闻马言，甚喜。乃令心腹二人挟马至吴，马实不识孙，而孙固与史公有旧，亦未尝与可程相晋接。马既至此，计无复之，乃冒险以可程求见。孙以为故人弟也，许之入见。马伪为恸哭，言史公兵败困顿状。并言此来无他事，吾家兄弟眷属来邗上省墓，乃知吾兄未死。顾为清师所围，财饷无所出。

　　今眷属乃流离邗上，兄以勤于国事，不遑兼顾。使吾就近呼庚癸于公。公如肯念旧者，虽不望指之赠，亦庶几解囊之助，则史氏八口，不致沟壑矣。语毕，复泣，哀恳动人。孙公为之流涕，并言史公之殉国，当世知与不知，无不惨怛，况曾结缟伫之欢者乎？吾今虽处燕巢，然力苟可为，无不愿竭棉薄。即席许赠万金，令先赍往史公处。马乃出谓清使者曰：“已允降矣，但孙之女，实吏之姑也，今在史处。非禀命其女，则事不敢擅决。彼转浼吾致意，各赠使者以千金，俾先返复命。吾行渡江往邗上问其女，不三日可至金陵奏事也。”使者信之。马遂挟八千金至扬，时史公弟可程及眷属等已在扬，马竟坦然往视焉。

　　甲申之际，史公弟可程在北，颇畏葸无所建白。易姓初，未能仗节出疏，或旅进旅退，苟延禄位，史公深恨之，诒书切责，可程愧恧不敢较。闻史公已殉节，乃敢北归。而有季弟可用者，为刘泽清部将，方拥兵皖豫，间，欲谋复举。可程行至陈归间，为清兵所捕得，令作书招可用。可用不从，可程涕泣往说之，可用欲劫可程俱归，而令人赍蜡丸递消息，可程泄其事，清军夜入可用营，兵败，可用死之，获其妻子。妻黄夫人者，山左大家女也，明慧有殊色，慨然欲以身殉。

　　渠帅洪承畴谕可程曰：“史公兄弟俱忠烈之士，不保其孥，何以劝善？朝廷旌赏忠义，至公无私。今尔既诚心向化，可率眷属往扬州省墓，安受新朝之锡命，勿更有他志也。”可程唯唯听命，遂挈眷属南下。可程妻凌氏者，与黄夫人善，婉劝夫人奉可用骸骨，并葬于梅花岭之麓。夫人以为然，随偕至扬，实心不善可程所为也。可程有仆曰张成，狡猾多心计，日徜徉市井中，言主公且以礼部侍郎偕虞山钱牧斋尚书同就职。是时马某已抵扬，则遇张成于勾栏中，倾心结纳，金迷纸醉无虚日。及酒酣，马某以巨金嗾艳姬媚张成，成乐而忘死。既而谓马曰：“兄萍水相逢，何相爱之甚，而肯割爱以奉我？是必有故。”马某长跽而进曰：“闻子家八爷有遗孀，国色也。吾愿为之婿，即以八爷之姓名姓名我。我能往清军白事，令英霍师立败，分其余烬。且町折吴中孙氏，诱与俱来，不难邀首功也。

　　事如可成，吾愿以大利先奉子。“张成心动，私谓马曰：”清帅洪公，本欲使三爷往英霍山，三爷胆怯，不敢往也，得子办此事诚大佳。前洪公见黄夫人色美，曾劝三爷怂恿使改适，云豫亲王欲纳为次妃，黄夫人誓死不从也。凌夫人亦云，彼必不愿从满人俱北。苟得子，岂不差胜于鞑子耶？“马喜。张成曰：”但八爷已死，外人皆知，黄夫人又不肯再醮，将何术处此？“马曰：”无患也。第言自刎不殊，今已复生。彼当时之入棺者，岂必其真尸耶？英霍山之史公，天下固信以为真者已。“成曰：”然，当日八爷之死，亦并未获其尸，偶得胫骨，以为此革靴相似耳。黄夫人至今亦不免疑之。“马曰：”甚善。君但先言八爷未死，然后吾设计以求合，则事必可成也。“张成大悦，呼盏更酌，拥妓高眠，寻复与马某订约而别。

　　鸿雁未飞，鱼网先设。马某又行贿豫王麾下，自称史公之弟可用，愿投效立功。豫王本慕可用名，以为已死矣。今忽自来，喜而延之。马某貌亦伟岸，豫王不知其伪也，立擢为都阃，令专讨英霍之寇。马既得旌节，以兵迎可程夫妇及黄夫人，拜而泣诉曰：“吾本从先督师征讨，兵败自匿，分老死牖下矣。英霍山小丑，乃敢冒督师以为利，且卖督师而享其余，犬豕类也。吾痛必疾首，务诛此獠，故不得已，冒八爷之名以求之，如此或有济。且黄夫人为满奴所觊觎，事急矣。

　　吾阳居介弟之名，阴全节嫠之实，请黄夫人勿疑。“是时黄夫人颇不肯从，可程夫妇劝之，谓权宜一时。夫妇之实，惟黄夫人命，不敢相强。马唯唯请如约，黄夫人犹不欲，继以报仇念切，遂听之。无何，马挈黄夫人至金陵，与张成比而谋之，屡挑黄夫人，黄夫人恚，不肯食，姬姜憔悴，日以泪痕洗面矣。愤语凌夫人曰：”吾悔为报仇之念所误，天下岂有假人名器而能自全节操者哉？肘腋戎心，防不胜防，吾不复可耐，奈何？“凌夫人泣曰：”吾夫固一时昧，铸错若此。

　　夫己氏本狡童，安可与居？虽然，骑虎之势已成，设下逐客令者，彼满酋正耽耽视，一旦伸其威逼，必无幸也。不如夫己氏止知贪利，尚可以贿免，吾当谋于夫而解子围。“黄夫人亦泣曰：”夫人之为我亦至矣，然是名实不可居，吾将祝发空门，以全白璧，使事后无牵臂之悔何如？“凌夫人颦蹙曰：”子自为计甚佳，然彼羽翼已成，非一避所可了。吾意子暂忍辱，待英霍事定，真伪事白，吾等尽室北行归梓里。然后听子所为，全家骨肉，庶不为血气所激，顿成灰土。否则子既出家，清帅必疑吾家果有异志。夫己氏毒焰构煽，滔天之祸，吾实痛心。幸子婉娩，能成全吾家，则小红或可为和亲之使也。“黄夫人拭泪问小红何为。小红者，夫人侍婢也。凌夫人曰：”吾意将以小红侍马寝，而吾夫贿以金若干，若重奁然，则事可免。“黄夫人以为可行，乃饰小红而进之马，可程赂以千金。马喜，言于豫王，不罪可程。而令进军亟攻英霍。不匝月，英霍下，张甲成禽矣。

　　马既由张成得入可程之室，成望报颇奢，马出囊中金购美妓以赠之，成意犹未足。及马得小红与赂金，张成欲分其润，马靳不许。成怒，乃相诟詈。马白于满帅，谓成通叛徒，意叵测，满帅将执而诛之。有小奴王四者，马遇之无恩。是夜饮酒酣，与小红畅言张成短，不觉泄满帅遣人捕执事。王四悉闻其说，疾奔告张成，成谢以百金，使为内应。而己投吴中孙氏，言于孙公兆奎曰：“史公之忠荩，可惊风雨而泣鬼神。不意傲弟无耻，隳坏声誉，至与无赖子马某为伍。如叔孙氏之宠竖牛，帷薄之丑，实可痛心。彼马某既卖吾主人于明公处。复欺吾主人以售其奸，坐使节妇抚心，不知死所。其煽惑荒乱之状，稍有人心，不忍言也。

　　今又欲以主妇献媚于虏酋，怵傲弟使就鞭笞。傲弟昵比匪人，自蹈罗网，固无足惜，其何以慰忠烈公在天之灵？而可用殉国，节妇守贞，竟为一妖竖所败，宁不可恨？惟明公血性男子，果不忘史公者，请为之雪冤。则奴愿执鞭弭以从周旋，糜身不敢辞也。“孙公跃然起曰：”以史公之忠烈，而身后竟逢妖孽，尚得谓有天道耶？不诛此僚，何以为人？“乃遣人传檄四布，讨妖徒马某，历数其冒为可用，欺孤儿寡妇之罪。清帅得檄大疑，召马某入计事，即令其自诵此檄，然后明白答复。时马虽怯惊汗，而外貌颇能自持。从容读竟，起为满帅曰：”秦以多金纵间计而六国灭，汉用陈平计间范增而项羽亡。自古敌国，无不以为人所卖而败，不可不审也。臣本俘虏余生，忽膺节钺，皆殿下所赐。臣兄忠义垂训，臣死不足以蔽辜。今既见疑，请先就死，以谢众人，而快奸宄之心。臣又何足惜？其如殿下之知人善任何？“语毕，免冠待罪。豫王觇其无愧怯色，且益慷慨，乃使人慰谕之曰：”吾固知敌人之离间也。今吾于子，深任不疑，愿子即奋力向前，灭此朝食，先吴下而后英霍，何如？“马唯唯起谢，奋臂愿往。乃提兵攻孙氏，未几竟破之，执孙公至金陵。遍索张成不得，盖已遁矣。及凯旋，马言于豫王，请大索张成，且白其狡狯用间状。豫王如其言，悬赏募之，终不获。及献俘，豫王与洪经略会勘叛状。孙公侃侃言马某之非人，并斥清帅好用佥壬，无兴朝体制。

　　又历数洪经略颠倒黑白之罪。清帅怒，呼左右速杀诸辕下。然不能无疑于马，时使入觇其行径。马内不自安，厚结可程以自解，可程常为辩护。不数旬，幸英霍下，张成竟从张甲被俘。

　　英霍四面山岭，清帅之入攻也，颇崎岖不易得志。惟马曾往来其间，途径至熟，乃提兵独深入。且夙知张甲虚实，又令善说者四出游说土豪，令不助张，张势益孤。马又故纵吴中俘兵，使遍入张之部伍中，盛言清势之盛强，及投诚后之优待，张部下遂解体。及战，望风奔溃，马竟得擒张甲。初马自计可程为己所束缚，黄夫人亦如俎上肉。惟张甲张成知己底蕴，苟首告于清帅，则己之罪状必尽露。虽彼为俘囚，言之未必有大力。然破绽一启，疑窦斯生，他日苟有龃龉，祸根即在乎是，不可不预为之地。计不如速杀以灭口，能醢之于战地，上也。擒而不告于清帅，即刺杀之，次也。苟为清帅所得，自请以军法从事，又其次也。若俱不能，事必危矣。计议方定，即获张成，成戟指大数马罪，语未及半，马命麾下速杀之。然其语已尽为裨将所闻。有满人某者，亟告于清帅，帅固已疑马于先。

　　至是乃遣使持节至军，令获张甲，须解往扬州，听史公家族认谛，是否为可法复生。意将释江南民人之疑虑，杜后来觊觎之心也。并言务令生擒，勿听遽死。马意大惧，犹欲乘仓猝间致死。自念功高，则虽犯令，必不致奈何。事未办而豫王专使满将已驰至。时张甲果已生擒，麾下方受马密嘱，执置后营以待命。使者立索交出，马欲支梧不得，使者竟拥张甲南归。

　　马既失张甲，知审讯时甲必且讦己隐慝。而张成旧党有骆某者，正用事豫王府中，前此睹小红而艳之，声言欲窜取，畏洪督之节制不敢动。设闻张甲之言，必为落阱下石之计。马时忧惧，不知所出。既而谓小红曰：“吾之非八爷，子所知也。故三爷以子配吾，代黄夫人为正室。吾今既克英霍，朝廷以吾功多，必不夺吾官爵。而王府从事骆某为梗，欲揭吾隐，以遂其倾轧之计。其意乃在以子为要挟，子意何居？”小红骇然曰：“吾得侍巾栉，出于主公之命，非比香履间狎玩物也。公堂堂专阃，而不能保一妇人，宁不愧死？”马曰：“非此之谓也。吾与子伉俪有年，安忍一旦舍此？微子言，吾亦不自决。然事不得已，吾欲出下策以救死，子亦当念伉俪情，能助吾成此事乎？”小红问何计，马曰：“王爷志在猎艳，数载不可得。而闻黄夫人美，数求洪经略致意，欲得之心甚切。黄夫人柏舟自誓，至不惜借我为拒敌之计，且以子为饵。可程夫妇为之谋，所以不遣逐吾者，无非为以毒攻毒计。今吾事且败，而黄夫人一家，覆巢破卵，岂能独全？故吾意不如诱黄夫人致之于豫王，黄夫人既得为次妃，而吾亦可保全首领，子亦得无篡夺之辱。骆某虽狡，何足患哉？然非子无以济此妙策，幸子哀怜而许之。”

　　小红为人本达心而懦，闻破家之患，心胆已寒。明知黄夫人不可欺，而急不暇思，意不能无动，因喟然曰：“黄夫人贞烈性成，自不可犯。吾畏之而又爱之，何忍加以迫逼？且一旦设有他患，吾等尚何面目见人哉？不如别图他计。”马知小红意已摇，特胆怯耳。因怵之曰：“子以为清大人果怜史公之忠烈而全其家族耶？

　　不过因英霍事未下，疑信之间，欲待事竣而一网打尽耳。今其时矣。惟豫王有一线之瓜葛，不欲行诛，其意即在黄夫人。故今日之事，不以黄夫人为赞，则非独吾之身必膏斧，并可程夫妇，亦必无还乡里正首丘之望。关系若此，子视为无足重轻耶？“小红曰：”是固然矣。然所谓诱致黄夫人者，其道若设，黄夫人设不愿从吾等之计，将何以善其后？“马曰：”子无忧，大抵妇人之性，执拗于一时，而既为纷华所动，美好所移，必不能坚决以持久。吾观黄夫人秉性婉淑，非坚强猛悍者流，设动以感情，或自有水到渠成之妙。但好为之，保无他虞也。“

　　小红曰：“吾往说以清王之富贵，及家难之猝来，彼遂为之情移乎？果尔，则前日安有投梭之拒？”马曰：“此拙计也。一说不成，后难再继，吾自有他法。”

　　小红曰：“然则奈何？”马曰：“豫王之丰采甚都，威仪隆盛，观者莫不动容。

　　今闻获英霍之俘，将陈之扬州墓上，令家族往视是否史公。设非是者，当即墓前斩之以祭。是时豫王将亲临祭奠，以妥忠魂。吾亦将与观盛典，而此正黄夫人与豫王情缘辐辏之际会也。慕色者觌艳，求牡者惊心，目成之妙，不可思议，所虑者，黄夫人或寂寞自守，不肯临观。则机会易逝，而好事多磨，是则子之责也。“

　　小红曰，“吾安能使之必出？”马曰：“子速先发至邗上，见黄夫人，泣且贺曰：‘数年之仇，一旦得报，其快何如？今伪史公者已获，将陈之墓道，以待家人遍认。设一人以为否者，犹属疑案，则羁禁以待更鞠。惟家人尽至，矢口不移，则立斩于墓道前，以慰忠魂。吾侪亦得遄返乡里，不致留滞异乡，受奔驰之苦矣。’如此则彼必出，既出而后，非子所复与闻也”。小红喜曰：“如是则亦易为。”

　　马既绐小红，乃贿豫王左右，投密函以要之曰：“曩王所注意之丽者，今已由河南原籍来此，实史公之第七弟媳也。于吾为嫂行，年少守孀，志节清妙。王如有意者，可于陈英霍俘时特召之入，惟睿意所洽。臣受国厚恩，不敢不竭犬马以报。”

　　王得书大喜，以为可用诚有心人，能知孤之衷曲，他日事成，不吝重赏也。当孙公兆奎之被执，已指马某之冒为可用，洪承畴请诛之，豫王犹未决。及张甲既至金陵，大呼马某无赖，陷人于死。于是历数其阴谋，及冒为可用事。时豫王已得马之密函，笑不之理。因从容语经略：“奸人无用反间，以逞其残贼，孤意不可轻信。彼既自冒史公，安知不能挟嫌以诬蔑人？还当于陈示墓道后决进止。今日秘之，何如？”经略大服，称颂不置。及豫王既至扬州，师旅云屯，旌旄日动，连营数十里，威仪之盛，古之王者所不过也。王珊顶翠翎，箭袍黄褂，面虽半苍，而敷粉如雪，颊间且有脂痕，见者无不匿笑。以平山堂为行邸，帷幄床榻，鲜丽侔宫阙，供张之富，眩眉动心。时所献之俘，自张甲以下，皆陈列庭下。史公家族以次入，可程夫妇既过，马率小红亦冉冉入。张甲戟詈大呼，守者急掩其口，然已声闻堂上，王若为不闻也者。第外视不瞬，则一丽人珊珊登堂，敛衽作礼。

　　若朝霞之映雪，而清胪曼采，夺人目睛，虽左右无不动容。素衣云裙，雅淡如虢国。是时众兵悄然无声，王急起慰之曰：“夫人，此悍贼乃汝家之仇，今日得报，诚快事也。”黄夫人敛衽称谢，从容欲出。王忽遣满媪前致词曰：“夫人请暂勿归，王当别恩命。”黄夫人毅然正色曰：“未亡人为视仇而至，谢恩而退，事已毕矣。其他恩命，不敢与闻。”满媪知不可留，乃使婢媪数人夹持之，令退居别室，不得复与亲族相睹。黄夫人泣不肯行，婢媪皆好言抚慰备至。顷之，王命赐玉冠珠饰，锦绣衣数袭，黄夫人不拜，弃掷于地。既而王命入见，婢媪牵曳之，姑入一室。王方倚床吸淡巴菰，婢媪令黄夫人拜，黄夫人厉声曰：“妾明朝命妇，夫死疆场，义不他适，岂为虏酋屈耶？速杀我首，毋多言。”王笑曰：“吾非欲强子，吾有所问询耳。子夫果何名？黄夫人曰：”吾夫可用，明总兵为国死于淮上之战者也，系可法公之第八弟。“王惊曰：”顷闻可用尚偕其妻入视，子不尝亲睹耶？“黄夫人愀然曰：”此实马某，吾家奴卒耳，小红，吾家婢，以为配，何谓可用夫妇也？王慎勿为人所欺。“王瞿然曰：”果尔则将何以置夫人？“黄夫人怒曰：”未亡人以死自誓，奚待人安置？彼等奴颜婢膝，欺人者自欺，又何与未亡人事。“王叹曰：”夫人果烈性可嘉，奈何使竖于冒其名？吾昨闻张甲之呼，固已疑之矣。矧今夫人言若此，是彼竟冒不韪而欺世者也。此等妖孽，不诛何待？吾为史氏诛此妖孽可乎？“黄夫人曰：”此固国法所宜然也，非未亡人所敢与闻。今王无故召未亡人至此，所言止此。则请放归乡里，死且铭感。“王笑曰：”马某宜诛，吾当为子立办。若夫人则青春花月，安可独守空房？吾当与子共享富贵，偕老京邸，何为归乡里乎？“黄夫人愤然作色曰：”然则请速赐死，否者吾去矣。“摄衣揭帷，旋踵欲行。王乃目左右，争前欲持之。黄夫人举手拒之曰：”吾清白之身，容汝等莽男子侵犯耶？不赐死，吾亦能自了。“乃突然自袖中出一匕首，向颈上力刎之。左右急前取夺，血溅襟袖。如以玫瑰之酱，洒雪堆中。盖黄夫人已预办一死，故藏利器于袖间，而非王之所及料也。须臾，黄夫人关声而仆，口犹骂满奴未绝。于是王乃亟诛马某小红等，而遣可程归。匿黄夫人尸他所，懊丧累日，嘱左右讳其事，苟有泄者杀无赦。至今梅花岭下，人莫敢题黄夫人墓表云。

　　指严曰：“霸者之与盗贼，其间不能以寸耳。夤夜劫人门户，夺其妇而污之，则诛。赫赫侯王，称师征计，而必虐一二恤纬之嫠，以逞肉欲，既驱之死，又令人噤莫敢言，遂谓可欺后世。呜呼！忠魂有知，能无遗恫哉？虽然，全谢山云：‘梅花如雪，芳香不染。’后之过岭下者，独能娓娓道其详，谁谓霸者即可欺后世哉？”
