《崇祯朝野纪》　　（明清）李逊之 撰 


　●三朝野纪序

　　呜呼！由今日而追溯昌、启与崇祯，正如白头宫女谈天宝遗事，又如桃花源中人重话先秦，不知其在龙汉劫前，有不令人长叹而深思者哉！况自庚申迄甲申，凡二十余年间，内有朋党之祸、外有边隅之忧，加以奄尹播虐、赤眉煽乱，下者已甘饮狂药，上者亦渐醉宿酲，相率为愚、为罔而不知所底；即有志义之士，或殉忠于殿陛、或僇力于疆场，但能以身自靖，告无罪于皇天后土而已，不能挽沧海之横流、回狂澜于既倒也。呜呼！以哲皇之优柔蒙蔽，而犹幸承庥袭安；以烈皇之英明刚毅，而竟至国亡身殉：岂遘会不同耶？抑蕴毒在先而溃败在后耶？又或治乱有时、气数已定，不可测识耶？

　　逊之昔为黄口幼孤，今作苍颜老叟，痛念先忠毅尽节于哲皇、蒙旌于烈皇，国恩家教，耿耿在怀。顾以才地卑微、志识黯浅，未能阐扬先业，纂述旧闻；况三朝以来，丝纶之簿、左右史、起居注之籍俱化为煨烬，而贞元朝士、桑澥遗民又皆沈沦窜伏，无可质证。于是，国故乱于朱紫、俗语流为丹青，缘饰爱憎，增易闻见者有之矣；党庇奸逆，抹杀忠义者有之矣。韩退之论史官巧造语言，凿空构立，何所承受取信！至怵以人祸天刑，曰若无鬼神，岂可不自心惭愧；若有鬼神，将不福人？至哉斯言，诚为着论述事者之良规而曲学诬世者之炯戒矣。予故不敢僭为全书，但就邸报抄传与耳目睹记及诸家文集所载，摘其切要，据事直书；间或旁托稗官、杂缀小品，要于毋偏毋徇，勿伪勿讹。若夫传疑未确者，宁阙而不录，庶几窃附识小之义，存一代之轶事乎！或曰：孔子作春秋，定、哀之间多微词；今立乎此目以纪启、祯，犹未远于定、哀也，而词多指切、事无隐讳，亦不悖孔子之教否？曰：此固野纪耳。吾但条系事件，随日杂书，语无粉饰，文无编次；但以为巷讴村谣置之，则固无褒刺之嫌与谤书伪史之讥也。倘读之而有兴故国故君之思、怀铜驼荆棘之感者，吾且欲凭吊于断简残篇之中，相与悲歌当泣也已矣。

　　岁在重光大渊献之南吕月十有八日，江邑遗民李逊之肤公氏漫题。
　　●崇祯朝野纪

　　江上遗民李逊之辑

　　毅宗烈皇帝为光庙第五子，母选侍刘氏，后追谥为孝纯太后。万历三十八年庚戌十二月二十四日卯时生于东宫，孝纯早逝，抚育于李庄妃。天启二年九月，册封为信王。七年二月，就外邸成婚，册妃周氏，是为烈皇后。后为兵马司周奎之女。奎系苏州府长洲县人，后封嘉定伯，熹庙病亟时，魏珰方张盛，中外危栗。上在信邸，为魏珰疑忌，常称疾不朝谒。至是，召入见，谕以吾弟当为尧舜，上惧不敢当。但言陛下为此语，臣应万死。熹庙再以善视中宫为托，又言忠贤宜委用，上益惧求附。至八月甲寅日，熹庙已宴驾，诸奸秘不传；翊日，凶问彰露，始宣皇后懿旨告外。逆珰遣涂文辅等迎上入宫。上危甚，袖食物以进，不敢食宫中物也。是时，群臣无得见上者。上秉烛独坐，久之，见一阉携剑过，取视之，留置几上，许给予赏。闻处逻声，劳苦之。问左右欲给以酒食，安从取乎？侍者对：宜问之光禄寺，传令旨取给之，欢声如雷。以二十四日即皇帝位于中极殿，受百官朝，朝时天忽鸣。

　　谕免召买香烛，节省三万余两，加恩文武军民人等，赏赉守边官军，谕内阁动支户部太仓银三十万两，兵部太仆寺马价银三十万两，工部二十万两，光禄寺三万两，顺天府搜括税契等项银一万两，各速给发。

　　内阁奉上传：凡本内遇天地、祖宗、列后字样，俱要出格，朕不敢与天地、祖宗并，传示遵行。

　　上一日御便殿，阅章奏，闻香烟，心动疑之，出步阶■〈土戚〉间乃定。询内官此自何至？曰：宫中旧方。上叱毁之，勿复进。太息曰：皇考、皇兄皆为此误也。

　　九月甲子朔，太监魏忠贤乞辞厂务，不允。奉圣夫人客氏，准出外宅；给宁国公魏良卿、安平伯魏鹏翼铁券；太监李永贞疏病，准回籍调理。

　　客氏既奉旨出宫，于五更衰服赴梓宫前，出一小函，用黄色龙袱包裹，皆先帝胎发、痘痂及累年剃发、落齿、指甲等焚化，痛哭而去。后奉旨籍其家，命太监王之政严讯之，有宫人有娠者八人，盖出入掖庭，多携其家侍媵，冀如吕不韦、李园事也。上大怒，立命赴浣衣局掠死后，仍僇尸凌迟。子侯国兴伏诛。客光、客先、客璠、杨六奇等永戍（光、先、璠皆客氏兄弟，杨六奇忠贤之婿）。忠贤肆恶，皆与客氏同谋成之，其危中宫、害裕妃、成妃，用王体干，杀王安，皆客氏之造意也。

　　上初即位，所以优礼客、魏者，一如熹庙，而潜邸承奉，尽易以新衔，入内供事；其李朝钦、裴有声、王秉躬、吴光承、谈敬、裴芳等，次第准其乞休。逆贤羽翼剪除一空，复散遣家丁，然后黜逐；逆贤肘腋大奸，不动声色，潜移默夺，非天纵神武，何以能此！

　　四大朝，廷臣俱用朝衣、朝服，内阉则否。惟岁除祭中溜之神，司礼监掌印代行祭礼，奏请祭服服之。大朝，止磕头呼万岁而已。逆贤擅政，凡遇大朝，与王体干下至脾子等，俱潜用朝衣冠，于干清宫大殿内，照外廷仪制行庆贺，山呼礼赞礼。内阉一如鸿胪班首，亦致词焉。后魏良卿晋封，逆贤改戴貂蝉冠，位王体干上，烈皇登极，逆贤欲仍熹庙行礼，继而惮上英明，止用本等服色，同众叩头呼万岁。

　　御史杨维垣疏论崔呈秀依附魏忠贤，立志卑污，居身秽浊。上答以诸臣俱经先帝简擢，不得妄诋。御史贾继春参崔呈秀以听勘御史，未及二年，骤加宫保，卖官鬻爵，贪淫秽迹，不可枚举。田吉以殿试而被怀挟之参，瓦全已幸，乃二载曹郎，而尚书极品，叨名器如承蜩单明诩，踰期主政，而督抚侍郎，取节钺如拾芥。此又咲破士林之口，应听自裁。工部主事陆澄源上言四事。一正士习，比来上气渐卑，惟以称功颂德为事，如厂臣魏忠贤，奏疏不书姓名，尽废君前臣名之礼。祝厘遍于海内，奔走狂于域中，士风之卑，莫此为甚。一纠官邪，如尚书崔呈秀，贪横无耻，台臣虽悉其概，其恶实罄竹难书。一安民生，立枷之法，爰书未定，而命已毙，厂卫深文，株连蔓引，惨酷不忍言。一足国用，今之勋荫，充塞满路，禄费不支，又如忠贤生祠，在在创立，费不下百万，及今变卖，尚可得数十万金。兵部主事钱元悫疏言：巨奸崔呈秀，虽已锄去，然呈秀之恶，皆缘藉魏忠贤之权势。忠贤以枭獍之姿，供缀衣之役，先帝念其服勤，假以事权，群小蚁附，称功颂德，遍满天下。几如王莽之妄引符命，列爵三等，畀于乳臭。几如梁冀之一门五侯，遍列私人，分布要津。几如王衍之狡兔三窟，舆珍辇宝，藏积肃宁。几如董卓之郿坞自固，动辄传旨，箝制百僚。几如赵高之指鹿为马，诛锄士类，伤残元气。几如节甫之钩党株连，阴养死士，陈兵自卫。几如桓温之壁后置人，广开告讦，道路以目。几如则天之罗箝结网。天佑国家，诞启圣明，然羽翼未除，阴谋未散，可漫焉不加意乎？至魏良卿辈，既非开国之勋，又非从龙之宠，安得玷兹茅士？又如告讦获赏之张体干，煅炼骤贵之杨寰，夫头乘轿之张凌云，委官开棍之陈大同，号称大儿之田尔耕，宁国契友之白太始等，□□忠贤之爪牙鹰犬，俱宜明正其罪，或放或诛，则奸党肃清矣。御史吴尚默疏言：贼臣之身已去，贼臣之恶末暴，呈秀鬻身奥援之门，入宾阉寺之幕，不顾笑骂，称功颂德，天下几不知有廉耻。文马之呼屡斥，朝阳之音罕闻。天下几不知有名节。疏揭一入，家籍没而身齑粉，人人重足，天下绝，不知有身家将作何事，乃与夺情；天下几不知有伦理。都察一院，而设四宪；臣在都一秩，而设两产；天下几不知有名位。甚者，先帝易箦将及，乃连章累牍，颁爵赏而列封荫；群臣谢恩之日，即先帝宾天之日。天下几不知有改革之大。故论及此，而贼臣之罪案定，厂臣魏忠贤之罪案亦可定矣。贡生钱嘉征疏劾忠贤十大罪。一曰并帝：内外封章，必先关白，称功颂德，上配先帝，及奉俞旨，必曰朕与厂臣。二曰蔑后：皇亲张国纪，未罹不赦之条，恨皇后当御前面折逆奸，遂罗织国纪，欲置之死，几危中宫。三曰弄兵、祖宗朝不闻有内操之制，忠贤外胁臣民，内逼宫闱，操刀厉刃，炮石雷击，深可寒心。四曰无上：列祖、列宗高皇帝垂训中涓，不许干与朝政，乃忠竖于军国重事，一手障天，凡边腹重地，漕运咽喉，多置腹心，意欲何为！五曰克削：藩封三王之国，庄田赐赉甚薄，而忠贤封公侯伯之士田，膏腴万顷。六曰无圣：先师为万世名教之主，忠贤何人，敢建祠太学之侧。七曰滥爵：古制非军功不侯，忠贤有何功绩，而袭上公之封。八曰邀边功：辽左失陷，未恢寸土，为何封侯、封伯，联镳冒赏。九曰伤民财：祠宇遍天下，靡费金钱万万，敲骨剥髓，孰非小民之脂膏。十曰亵名器：制科取士，慎重关防，忠贤所私崔呈秀之子铎，目不识丁，竟玷贤书。疏入，俱报闻。先是，已准崔呈秀回籍守制，同时夺情者又有工部尚书李养德、延绥巡抚朱童蒙，俱准丁忧去。忠贤再疏引疾求退，准回私宅调理。宁国公魏良卿，改锦衣卫指挥使，东安侯魏良栋改指挥同知，安平伯魏鹏翼改指挥佥事；寻有旨，安置忠贤于凤阳，安置徐应元于显陵。应元故信邸承奉，以从龙升司礼，得忠贤贿，为之左右，上知之，故并得罪。

　　十一月初四日，谕兵部：逆恶魏忠贤，擅窃国柄，蠹盗内帑，陷诬忠直，草菅多命，本当肆市，以雪众冤，姑从轻降发凤阳，岂巨恶不思自改，辄敢将素蓄亡命之徒，身带凶刃，环拥随卫，势若叛逆。朕心甚恶，着锦衣卫即差的当官旗前去，扭解押赴彼处，交割明白；其经过地方，各该抚按等官，多拨官兵，沿途护送，所有跟随群奸，即擒拿具奏，勿得纵容遗患。时官旗方出京，忠贤至阜城县，闻信即自缢于饭店中。其名下随身用事李朝钦同缢死焉。崔呈秃亦报缢于家。旋奉旨，各犯家产俱籍没入官，各处生祠尽行拆毁，变价解京。其忠贤在京原赐第一所，命不必变卖，留俟东西底定，以赐有功之臣。榜曰「策勋府」。

　　夏允彝曰：烈皇不动声色，逐元凶，处奸党，宗社再安，旁无一人之助，较之世宗为更难。时在朝皆阉党，莫发其奸，维垣首纠呈秀，始自相携贰。然于珰仍不敢致讥。澄源、元悫乃直指珰罪，至嘉征所言，更详尽。珰不胜愤，哭诉于上，愈触上怒，即放之出。至中途，侦知上必重处，遂自缢死。呈秀列娅妾，并罗列珍异酒器，纵饮一杯，即掷坏之，饮已自尽。天地再辟，皆上独断也。

　　嘉征循循大雅，而以贡为县令；元懿擢司铨，澄源后与东林反唇，所行多不检，以京察锢之，为善不卒。惜哉！

　　杨维垣又疏参魏良卿，奉旨：逆孽魏良卿，法当籍没，着内外官将有名人犯拘究。僧浴光严缉必获，其原籍肃宁家产，抚按严加封固，查明具奏。

　　当逆珰盛时，会以十万金构一佛剎，延浴光为主僧，既败，平时往来者，俱绝迹矣，浴光独延之一饭。俄而，维垣参疏，词及浴光，人尽为危之。浴光曰：吾不出，无以安此法属，挺身赴京。维垣见之，大惊曰：不意即师业，上疏矣，奈何！前此，维垣曾求光荐引于实，光却之。至是，色沮，恐其吐实。光殊无此意也。夫以出家学道人而受逆珰之供养，其人固无足取，然视维垣辈，身列衣冠，而前后反复，始则钻穴呈身，继则参论以博名高，其人之贤不肖，相去又何如哉！

　　刑部为遵旨会议事：奉旨逆恶魏忠贤扫除厮役，凭籍宠灵，睥睨宫闱，荼毒良善，非开国而妄分茅土，逼至尊而自命尚公，盗帑弄兵，阴谋不轨。逆妇客氏，传递消息，把持内外。崔呈秀委身奸阉，无君无亲，明攘威福之权，大开缙绅之祸。无将之诛，自有常刑，既会议明确，着行原籍，忠贤于河间府戮尸凌迟，呈秀于蓟州戮尸斩首，仍将原书刊布中外，魏志德等俱发烟瘴地面，永远充军。

　　罢苏、杭织造，谕曰：封疆多事，征输繁重，朕甚悯焉。不忍以衣被组绣之工，重困此一方民。俟东南底定之日，方行开造，以称朕敬天恤民之意。

　　撤回各边镇守内官。谕兵部曰：军旅大事，必事权一而后号令行，矧宦官观兵，古来有戒，今于各处镇守内官。尽行撤回，一切相度机宜，约束吏士，无事修备，有事却敌，俱听督抚便宜调度，无复委任不专，体统相轧。各督抚诸臣及大小将领，务殚竭忠画，以副朕怀。

　　谕吏部：魏忠贤、崔呈秀天刑已殛，臣民之愤稍舒，而诏狱游魂，犹然郁锢，含冤未伸，着部院并九卿科道，将已前斥害诸臣，从公酌议，采择官评；有非法禁毙，情最可悯者，应褒赠即与褒赠，应恤荫即与恤荫。其削夺牵连者，应复官即与复官，应起用即与起用。有身故捏赃难结、家属波累羁囚者，应开释即与开释，勿致久湮，伤朕好生之意。至元年三月，吏部始以死事诸臣列名上请，赠恤有加（详于后载）。

　　刑部奉旨：厂卫深文附会锻练，朕深为痛恨。耿如杞着与开复原职，胡士容、李柱明俱改拟发落，方震孺、惠世扬着九卿科道会议。耿以不拜逆祠得罪；胡任蓟州兵备，为崔呈秀所陷。李任户部管仓，诬以盗米被获。逆珰以此叙功。方以封疆，惠以移宫，皆诬坐大辟。至是俱得释，而部院初犹拟方、惠二人改斩为戍，再拟始准复官起用。云如杞疏，言抚臣刘诏上建祠疏，怪臣不肯呈详，乃取忠贤像悬之喜峰，见者俱五拜三叩头，呼九千岁。臣见其像。冕旒，也半揖而行，诏即驰报忠贤，参臣逮问矣。臣入镇抚司，许显纯酷刑所加，甚于盗贼反叛，悬坐赃六千三百两，家资变尽，亲友代完，乃得送刑部问成大辟，押赴市曹者，日日有闻。幸遇皇上出臣于狱，准复原职，乞容臣回籍调理。奉旨着即铨补优缺，以旌直气，不必陈请。方震孺亦具疏，陈被诬始未略云：缙绅之祸，至臣等而极；今既荷雨露之恩，宜永消报复之念；若纔作藩篱之囚，便又种圜扉之果，愿以之为被罪诸臣规；既遇圣主，攀麟凤者，建树固奇；狎鸥鹭者，梦魂亦稳；假使逆珰不遭天谴，即蠖伏空山，得安枕乎？又愿以之为废弃诸臣规，犹有请焉，逆珰秉政，最喜深文；经厂卫者，冤苦固多，即不经厂卫者，冤苦亦复不少。且恩诏减等，齐民得之犹易，缙绅得之反难。臣在狱与诸臣累言，倘异日蒙生，必以此情控于皇上。今既邀高厚，敢负此心哉！乞敕下法司，从公尽数，公审一番。此又臣附于工瞽刍尧之后者也。

　　监生胡焕猷疏论大学士黄立极、施凤来、张瑞图、李国■〈木普〉当忠贤专擅，揣摩意旨，专事逢迎，省直建祠，各撰碑称颂，宜亟罢；并纠各抚按之请建祠者。奉旨：下刑部问。刑侍李若珪辄引卧碑生员禁言亭律论杖除名，四辅各具疏辨，托言忠贤碑文，使其食客游士自为之。至于取旨褒赞，则文书官称上命票拟，臣等不能尽职，计惟有见几之作而徘徊其间，冀有毫发之益于国，亦少尽区区之心耳。并引陈平、周勃、狄仁杰事。上优答之。未几，四辅相继去位，惟国■〈木普〉陛辞，疏言焕猷书生，义愤勃然，自今观之，其言有一不行否？用其言而弃其人，何以发忠义之气？愿还之冑监以作敢言。从之。人谓高阳此举，犹见相度，胜同事诸人多矣。四辅既被劾，义难久留，因合疏请枚卜，上允之。令部院会推，以十人名具题。是时，逆珰余焰未灭，邪议尚存，上明圣，知列名前后，不无意议，乃储名金瓶中，对天焚告，行一拜三叩头礼，以筋夹之，首得钱龙锡，次李标，次来宗道，次杨景宸。辅臣以天下多事，叩头求广一二。上乃复夹得二，则周道登、刘鸿训也。未几，来以署部时为崔呈秀之母请恤，有「在天之灵」语，为言路所纠；杨在掌院时有颂疏，上益疑会推之不足信，始从众望，特谕召起旧辅韩蒲州矣。

　　御史杨维垣既疏参崔呈秀拟与群奸共收余烬，力持残局。时已差河东巡盐矣，掌道安伸疏请留佐大计，凡削籍诸臣，虽屡奉起用之旨，维垣一手握定，百才阻遏，其游移两歧，及本邪党而偶被逐者，始为推毂。于是，编修倪元璐上方隅未化、正气未伸」疏，略曰：凡攻崔、魏者，必列东林为对案，曰邪党；以东林诸臣为邪人。党人将以何名加之崔、魏之辈？崔、魏而既邪党矣，向之劾忠贤、论呈秀者又邪党乎哉？且天下议论宁涉假借，必不可不归于名义；士人行已，宁任矫激，必不可不准诸廉隅。自以假借矫激，深咎前人，而彪虎之徒，公然毁裂廉隅，背叛名教。于是乎，连名颂德，生祠匝地矣。大颂德不已，必将劝进。生祠不已，必将呼嵩。犹宽之曰：无可奈何，不得不然耳。充一无可奈何、不得不然之心，又将何所不至哉！今大狱之后，汤火仅存，犹以「道学封疆」四字，持为铁案，深防报复，窃以为过计也。未因为旧辅韩爌、词臣文震孟辨雪浮谤，请赐召用；又言邹元标宜易名，海内书院宜修复；维垣随出「词臣持论甚谬、生心害政可虞」疏纠之。倪复出「微臣平心入告、台臣我见未除疏」略云：维垣折臣，盛称东林，以东林之护李三才、熊廷弼也。亦知东林中有首参魏忠贤二十四大罪之杨琏及提问崔呈秀欲追赃拟戍之高攀龙乎？且当时之议于三才也，特推其挥霍之略，未尝不指之为贪；于廷弼也，特未即西市之诛，未尝不坐之以辟；则犹未为失论、失刑也。今以忠贤之穷凶极恶，维垣犹尊称之曰厂臣公、厂臣不爱钱、厂臣为国为民，何况三才以虎彪之交结近侍，律当处斩。初拟止于削夺，岂不骄儿护之。维垣不闻驳正，又何尤昔人之护廷弼。至行贿之说，自是逆珰借以为杨、左诸臣追赃地耳。初拟以移宫一案杀诸臣，及狱上，而以为难于坐赃，再传覆讯，改为封疆派赃毒比，此天下共知者。奈何尚守是说乎？王纪以参沈■〈氵隺〉忤逆珰，而谴斥；文震孟以荐王纪而降削；均得罪于珰者耳。试观数年来破帽策蹇驴之辈，较超阶历级者，熟为荣辱？自此义不明，于是畏破帽策蹇驴者，相率为颂德建祠，希蟒玉驰驱者，遂呼父、呼九千岁而不顾矣。逆珰毁书院，逐正人，箝学士大夫之口，自邹元标以伪学见驱，逆珰遂以真儒自命。学宫之席，俨然揖宣圣为平交；使讲学诸臣在，岂遂至此？维垣以无可奈何之心，为颂德生祠解嘲，假令呈秀舞蹈称臣于逆珰请臣，便以为无可奈何而尽舞蹈称臣乎？又令逆珰以兵劫诸臣，使从叛逆，诸臣亦以为无可奈何俯首从叛乎？初疏入，平湖施凤来拟票，有「持论未当」之旨，盖犹坚持珰局也。至再疏入，上亲览心动，得奉俞旨，维垣辈毒网始无所施。人谓二疏实为廓清首功云

　　御史高宏图疏言：魏忠贤乱政窃权，谋为不轨，廷臣但指为奸，皇上暴其罪状，名之以逆，从此凌迟戮尸，颁布爰书，而案始定。彪虎怙宠，毒害忠良，法司初拟未减，皇上列其显慝，敕用重典，从此论斩遣戍，明着谳词，而案始定。若夫倾危社稷，摇动宫帏，显称拥卫之干戈，争作反叛之羽翼，如刘诏、刘志选、梁梦环者，罪实浮于虎彪，诏以天子宪臣于忠贤像呼九千岁，行五拜三叩头礼，非倡逆九边使效尤乎？又于先帝弥留日，遵化教场点兵，更置将领精甲良马，皆忠贤颁赐家丁，直接都门，非大圣人出而内应外合非诏而谁？先帝在宫，无骊褒之宠，凡鱼贯而进者，非忠贤所贡，概行残害，惮后父张国纪，志选、梦环连章纠劾，一旦易后谋成，两贼为华歆矣。志选仅与潘汝祯同削，梦环弗与。倪文焕同逮，则阁臣票拟模棱，非所以为训也。奉旨，志选、梦环，抚按提解，刘诏先行革职。

　　御史叶成章疏言；李实督造苏松，参杨、姜，坐以赃；巡抚周起元力救之。起元参道臣朱童蒙，实遂谮于忠贤，削逐起元，横坐以关说公事，串入周顺昌、高攀龙、周宗建、李应升、缪昌期、黄尊素，而一网之，缇骑四出，械系相续，概送镇抚司，而许显纯操其生杀之权矣。李实构于外，李永贞织于内，显纯下此辣手，即举四凶立磔于西市、未足偿七臣之命也。

　　上即命磔魏忠贤、客氏，斩崔呈秀，即命定附逆诸臣罪。给事中李觉斯疏参忠贤有十孩儿、五虎、五彪。奉旨：法司会议具奏。虎为吴淳夫、李夔龙、田吉、倪文焕，其一则霍维华也。维华广布神通，遂以已死之崔呈秀代之。彪为田尔耕、许显纯、崔应元、杨寰、孙云鹤。时刑部尚书苏茂相、左都御史曹思诚、大理寺署事少卿姚士慎，皆与珰党者，香火情深，曲加护持，引职官受财枉法律，发附近卫所充军终身。倪文焕追赃五千两，吴淳夫三千两、李夔龙、田吉各五千两，解助边饷。田尔耕、许显纯，引职官胡勘平人困而致死律，斩监候处决。崔应元、杨寰、孙云鹤，引同僚官知情共勘减等发边卫充军，谳上，舆论不平甚。惟时，刘志选、梁梦环以诬论张国纪，倾摇国母；薛贞以枉杀刘铎；皆相继论列逮问，而内外蒙徇，起解无期。给事中曹师疏言：虎彪为逆珰腹心，同恶相济，按以交结之律，宁有首从之殊，乃牵引寻常贪酷职官例律，乃为诸奸出脱，其监候必于原籍，充军必于附近，物议沸腾，岂曰无因？今刘志选，梁梦环、李永贞，并奉旨提问，窃恐法司复祖前人故智，以护虎彪者护诸奸也。御史吴焕疏言：昔年被祸诸臣，朝闻命而夕就征，至不敢入与妻孥诀。今虎彪诸奸，虽屡奉明旨，而诏书挂壁，优游任意，如刘志选，梁梦环、曹钦程辈，或燕处家园，或潜藏京邸，奥援有灵，朝廷无法。薛贞以堂堂司寇，为珰党刽子，抗不赴逮，公然疏辨，蔑法甚矣。于是，再奉严旨，勒限严催起解云。时新咨科道考选命下，弹击珰党无虚日，珰所援用之大僚黄立极、周应秋、郭允厚、孙杰、陈九畴、阮大铖、吕纯如等，咸次第撤回，虎彪与诸奸始得逮问正法，次年遂定逆案，颁行天下。

　　吏部疏题赠恤死事诸臣，高攀龙兵部尚书（后加赠太子少保）、杨琏右都御史（加赠太子太保）、左光斗右副都御史（赠加太子太保）、周起元兵部侍郎，周顺昌、魏大中俱太常寺卿、李应升、周宗建、黄尊素、袁化中、吴裕中、夏之令，俱太仆寺卿。周朝瑞大理寺卿，缪昌期正詹事，万燝光禄寺卿，荫一子入监读书，照品级赐祭葬。丁干学侍读学士，顾大章、刘铎太仆寺少卿，张汶刑部员外，俱赐祭葬。奉旨高攀龙等守正捐生，贞魂久郁，既经分别赠荫，准如议行，以昭朕显忠励世之意。

　　以熹庙梓宫发引，廷试进士改于四月初二日。上留心策士，是日，吁天祈得真才，又将进呈三十六卷并储金瓯中，以金箸夹之，首得刘若宰，遂定为状元。

　　按宏治乙丑科廷试，孝宗皇帝亦焚香告天于后宫；是科所得名臣，惟顾鼎臣、昆铣、黄巩、魏校四人，以文章品望着；方献夫以议大礼显，严嵩以贪奸败，今戊辰科所得如汪伟、金铉、王章、吴甘来、周凤翔、徐汧、李梦辰、胡守恒、史可法、金声、刘之纶、徐泽，皆以死节着，似胜于宏治矣。而是科亦有宋企郊，以首先降闯贼，闻其它失节败类者，亦尚有人也。是科以登极恩，中进士三百五十人，房考二十人，科臣有带都察院副都衔者，尚依逆珰乱政时所加，然序列仍在翰林编简后。

　　三朝要典一书，乃逆珰顾秉谦、崔呈秀、冯铨等迎合魏珰意，借题以实诸正人罪者也。其所指罪魁，红丸则以孙慎行为首，移宫则以杨琏为首，挺击则以王之寀为首。当日名贤，一网俱尽于此。至是，倪元璐请毁之。疏云：挺击、移宫、红丸三案，关于清流；要典一书，成于逆竖；其义不可不兼行，其书不可不速毁。盖当事起议兴，盈廷互讼；争挺击者，力护东宫；争疯癫者，计安神祖；主红丸者，仗义之言；争红丸者，原心之论；主移宫者，弭变于几先；争移宫者，持本于事后；各有其是，不可偏非，既而杨琏二十四罪之疏发，魏广微辈门户之说兴，于是，逆珰杀人则借三案，群小求富贵则借三案。经此二借，而三案之面目全非矣。故凡推慈，归孝于先皇，即颂德称功于义父，网已密而犹疑有遗鳞，势极重而或忧其翻局。于是，诸奸始创立私编，标题要典，以之批根；今日则众正之党碑，以之免死，他年即上公之铁券，由此而观，三案者，天下之公议；要典者，魏氏之私书；夫以阉寺之权，屈役史臣之笔，亘古未闻；当毁一。未易代而有编年，不直书而加论断；若云彷佛明伦大典，则是魏忠贤欲与肃皇帝争圣，崔呈秀可与张孚敬比贤，悖逆非伦；当毁二。矫诬先帝，伪撰宸篇，假窃诬妄；当毁三。又况史局将开，馆抄俱备，七载非难稽之世，实录有本等之书，何事留此骈枝，供人唾骂；当毁四。奏入，上即欲将要典焚毁，内阁来道宗拟旨，这所请关系重大，着礼部会同史馆诸臣详议具奏。御笔于具奏下增「听朕独断行」五字。既而，众议佥同，奉旨即行焚毁矣。侍讲孙之獬诣东阁力争不可毁，继以痛哭，复上疏极言不可毁之故。于是，张承诏、吴焕、吴玉等连疏参之獬，语皆绝快；而萧山辈居中竭力调护，仅票旨回籍，至次年定入逆案中。

　　朱文肃曰：甚哉，小人之愚，自供罪案，又代为他人发扬盛美也。要典一书，先列争者之疏，附以史断，曲诋妄詈，无所不至。然后附以驳者之疏，其人则杨维垣、赵兴邦、徐大化、刘志选、崔呈秀也。由今而观，五人之肉足食乎？骨之臭可洗乎？前之争者，或死或废，其疏稿未必尽存；其子孙未必能一一搜集；而要典收之略备者，借天子威灵，既藏内府，又遍散民间；未几，内府毁而散者不可收，人皆得而见之。于争者无不叹赏，于驳者无不唾骂，而史臣数语，段段可恨可羞，秽莫加焉，罪莫甚焉。殆天夺其魄，自投秽厕中，没顶不可援也。五人既坐大诟，其二又婴大僇，此外又有如刘廷元，岳骏声，霍维华，才皆可为，皆入其中，吾惜逆贼既害多少善人，又累多少才人，故立身者不可不察。总之，功名之念淡，则思过半矣。

　　按：文肃此论畅矣。然似微为刘、霍致惜者，亦知倡「疯癫」二字以护挺击者廷元也，首开通内之径，阴导逆珰戕善类者维华也；即谓之才，亦小人之才耳。何足言。

　　御史毛羽健疏参阮大铖先后举主，前则五虎之倪文焕、后则十孙之李鲁生，非党邪确证乎？甲子岁，营吏垣之长，恨赵南呈不与，而与魏大中遂拜忠贤为义父，而南星戍死，大中惨死，非害正确诬乎？若通算一疏，力诋左光斗，极骂周嘉模等臣；言过戆一疏，复力荐之，非阳附正人以掩其党邪害良之确证乎？至屈指待皇祖之龙升，非大逆不道乎？初，大铖以附珰升光禄卿，见珰败，因上「合算七年通内诸臣」一疏，以惠世扬串汪文言通王安，并及诸人，冀掩其谄附之丑。至是被劾，即奉「大铖前后番覆、阴阳闪灿。着闲住」之旨。盖长山所票也。大铖因恨长山，遂私通内廷，暗布蜚语以构之。不久即得罪去。

　　御史任赞化、吴玉、邹毓祚、邓英、毛羽健等，连疏参杨维垣把持朝政、党邪害正诸罪，已奉旨下部议处斥革矣。至是而原任尚宝卿黄正宾上「除恶务本」疏，略云：结交内侍，明律森然，乃虎彪肆行，而子孙螉集，究其所为，作俑者魏广微、发纵指示者徐大化也。大化始以攻熊廷弼为媚珰贽见，既而逢迎广微，使大肆其排挤之毒手，夤绿督理大工，日奉魏忠贤色笑，克减工银无算；最后私受铜商厚贿，挪借惜薪司钱粮二十万两；拂忠贤之意，罢令闲住。及睹逆局将败，令表侄杨维垣疏参崔呈秀，为番身转局地。自今大化、维垣虽奉谴斥，潜居辇毂，日与阉宦往来，世界翻云覆雨，已三转于大化之线索，何叵测也。时，萧山票旨，有「不必苛永」句；御杨维垣不许潜住京师，徐大化着回原籍云。

　　先忠毅与周宗建辈七公之逮也，由于织监李实之疏。李实已逮大辟矣，一日上召对时，宣刑部署部事侍郎丁启浚问曰：李实一案，有疑惑无疑惑，有暗昧无暗昧，启浚对：九卿科道会问，据实回奏。上曰：李实何以当决不待时。启浚对：实与李永贞构杀七命，不刑自招。上曰：岂有不刑自招之理。因问吏部尚书王永光。永光对：初亦李实不肯承，及用刑，然后承认。上曰：重刑之下，何求不得。李实为魏忠贤追取印信，空本令李永贞填写，如何含糊定罪？启浚对：威福出于朝廷，一凭圣裁。上曰：持法要本，朕岂为李实、五虎、五彪辈，缘何不问他，决不待时。后一日，召对，上特携李实原疏，斥阁臣曰：此李实参七臣原疏也，卿等可详细观看，是朱在墨上，墨在朱上。请臣详览久之，俱对以果是垒在朱上。上曰：可见是空头本，复命传与九卿科道递阅毕，于是，宣阁臣改票李永贞不待时，刘若愚次一等，李实又次一等。

　　按：李实空印本是矣，安知非实预为后日卸罪地，故作此先朱后墨之伎俩耶？时为实赍奏者司房孙升，何不即提之诘问，穷究到底耶？又何不取实平日入奏之本校对笔迹异同耶？纵云填写出于永贞，次一等足矣，何至又次一等也。王永光俯顺上意，小人故态，不必言；丁启浚身列司寇，不能执法廷诤，乃以「威福出自朝廷」一语卸责，阁部科道亦俱无一言纠正，此廷臣之所以见轻也。明主可以理格，时逊之尚在童年，同难诸子亦无一人在京，执奏者使冤对未偿，大法未正，痛哉！至虎、彪何以不问，决不待时耶？天语琅琅，诸臣置面颜于何地？当时谢此案为司寇苏茂相，窃谓其罪不减虎彪也。厥后三法司会审虎、彪诸奸，始定大辟者，主稿属掌道蒋公允议笔，始无失刑矣。

　　李永贞在忠贤名下用事，三年十月，升玉带随堂秉笔，赐坐蟒凳，几匝月，五选皆由逆贤心腹掌班刘荣所荐，凡戕害正人，造谋实由外廷线索，永贞即非助近杀人之人，然其心地可概见也。七年八月，上即位，即告病，未允。至九月初七日，始准辞。十月初二，即自砌于私宅小院穴墙以通饮食。二十六日，闻逆贤允辞，始出墙见人。盖初求退，原欲与徐应元合成一局，摈退逆贤，从新另做世界。至应元亦退，永贞始手忙脚乱，密托心腹掌班丁绍吕等，馈王体干、王永祚、王文政每人银五万两，三人畏永贞反复，惧上圣明，都不敢收。十一月十七日，各进献御前。是日晚，永贞不自安，密具鞍马逃走。二十六日，奉旨降净军，发承天显陵安置，举家惊惶无觅。至十二月初九日，永贞外宅得报信人，持永贞亲笔帖取盘费，即拿获奏闻，着押赴显陵。二月，又调发凤阳。三月，以御史刘重庆疏参，提解赴北。六月二十日，会审引「奸邪进谗言佐使杀人律」斩决，不待时。二十七日，召对云：李实空本，永贞填写，验是墨压朱，遂于十六日缚赴正义街斩讫。

　　御史吴焕疏参漕运太监崔文升引进李可灼漫投寒泻之药，以致光庙宾天，实坐不赦之条，而甘为逆贤腹心，总督漕运，控扼江淮要害，与刘志选虎踞南北，遥为声援，贪污惨刻，人人切齿。文升在淮尤为纵肆，剥军虐民，应行逮问。疏入，文升拉同伴伏宫门，哭声达帝座。上立拿首倡二监，同文升各杖一百，俱降净军，发往孝陵，焕疏遂留中。

　　应天巡抚李待问疏为地方死难诸臣高攀龙、左光斗、缪昌期、周顺昌、李应升、周宗建、顾大章请建祠尸祝，言诸臣生平各有本末，砺树咸着朝端，揆厥致祸，非击魏逆之奸萌，即褫崔贼之贪魄，触凶抗忌，构端以陷之者也。彼时虐焰四张，群凶罗织，殒身破家之惨，无不为之号霜泣旱；冤愤实有同情。此时天日重开，褒爵赐荫之恩，无不幸其润枯，嘘槁昭揭，尤有同志；此各府士民相继以尸祝请也。乞下该部具覆。特允本地建祠崇祀，庶忠魂大慰，泉台直节，求光来祀。奉旨，郡邑乡贤祠，原以俎豆示风劝，近来滥入太多，亵越巨典，殊非旧制。这惨死诸臣，风节较着，着有司遵旨速祀，使士子晓然知忠孝之义，不必建祠。

　　拟此旨者，吴江次辅周道登也。实欲阻乡人之建祠，故以送祀「乡贤」为词。试观当时缙绅即庸禄致位、考终牖下者，何一不入贤祠？且入贤祠，止须地方官批行，何必举旨哉？闻之前辈云：吴江本与珰党臭味颇忮，嫉诸正人，憎及死骨，故不喜同乡有此盛举也。后经台臣王道直、刘士祯论列，亦指及此，可见分论有在矣。故瞿稼轩云：是时先祖父有云：朝政日见清明，邪党尚守珰局，如圣虑皇皇求旧，彼必力肆挤排；皇怀恳恳恤冤，彼必痛加况抑，有君无臣，且使人扼腕太息耳。噫！向非圣主独断，即一切恤典，亦安能亦如之优渥也哉！

　　御史黄宗昌疏言：逆珰窃柄，阴谋叵测，皆由怀禄固宠辈当先而逢，有以生其矫窃问鼎之渐。如宁锦报捷，不过解围自去，乃命爵论赏，即一毫无与者，皆升官荫子，滥至百余人。国家名器，尽为逆阉收买，心复之物。此距先帝升遐时尚旬日，或矫或否，半属疑端。至三殿不日之成一叙，尤亘古所无。先帝宾天，在八月二十二日，叙功行赏，在二十一日。先帝久已不豫，此正大渐之时，岂有安闲出诏之理？不闻此时召我皇上付托大宝及命大臣申谕国事，乃以不要紧之事为大顾命乎？盖逆贤此时雄心正热，故预先窃命，巧结腹心，此皆魏氏官，非皇上官也。今日犹载伪器，立堂堂之朝，亦良心尽丧矣。奉旨：宗昌知矫伪有人，不妨指名奏来。宗昌因复奏言：臣只纠其事，不能尽忆其人，姑查邸报，列名直指之。因举黄克缵、霍维华、邵辅忠、吕纯如等六十人以对。大纳先帝上仙之日，即诸臣谢恩之日。扬扬意得，以假为真。总之，皆所称伪官也。于是，奉旨下部查核，凡殿功、边功所加恩典，一概削除不叙，而爵赏始一清矣。

　　户部韩一良疏言：皇上平台召对，有「文臣不爱钱」之语。然今世何处非用钱之地，何官非爱钱之人，向以钱进，安得不以钱偿。臣起县令，居言路，以官言之，则县令为行贿之首，给事乃纳贿之魁。今咎守令之不廉，然守令亦安得廉？俸薪几何，上司督取既多，过客动有书仪，至考选朝觐，动费四、五千金。此金非从天降、非自地出，而欲令守令之不爱钱乎？至于科道，人号为抹布，言只要他人净，不管自己污也。臣两日来辞却书仪五百余金，臣寡交犹然，余可知矣。此犹为有名之馈；臣则惧其以皇上之言路，为吓人之腐鼠。若操一、二爱钱之心，当流水至矣。乞大为惩创，使诸臣视钱为污、惧钱为祸，庶不爱钱之风可睹。至开之有源、导之有流，犹未敢深言也。疏入，上嘉之。因召对，出此疏，命一良高声朗诵毕，付阁臣互阅。刘鸿训奏：这弊有两端：有交际，有纳贿。上问：何谓交际？鸿训奏：交际如亲友馈遗，情有可原；纳贿则希荣求罢，便不可以数计。上曰：一良所奏，大破情面，忠鲠可嘉！谕部破格擢用。吏尚王永光奏曰：科臣露章，必有所指，乞令指出一、二重处，以为贪官戒。上召一良，指疏内「开之有源、导之有流」等语，可据实具奏。一良对：臣今未敢深言，侍□插平后具奏。上又令指名。一良曰：此二语，盖指事例言，若纳贿等事，臣疏中原说风闻。上怒曰：难道一人不知，遽有此疏？限五日内指名来。一良回奏：参周应秋、阎鸣泰、张翼明、褚泰初。上又召一良面诘曰：周应秋等自有公论，张翼明已下部听勘，何待尔参？复取前疏，反复览视，玉音朗诵至「此金非从天降」及「辞却五百余金」一段，击节感叹，声厉臣邻（？）。问一良此五百金何人所馈？一良对：臣有交际簿在。上固问，一良终以风闻对。上遂震怒，即谕阁臣曰：韩一良前后矛盾，前疏明明有人，今乃以周应秋等塞责。刘鸿训等合词奏请再三，上愠曰：都御史不是轻易授的，要有实功。鸿训再奏曰：臣不为皇上惜此一官，但为皇上惜此一言。上曰：分明替他说话，岂有纸上说一说，便与他一个都御史？复召一良面叱曰：所奏前后矛盾，显是肺肠大换，本当拿问，姑饶这遭。
　　宁锦督师缺，廷推袁崇焕。崇焕赴任陛辞，上召对曰：封疆沦陷，辽民涂炭，卿万里赴召，忠勇可嘉，所有方略，可具实奏闻。崇焕奏：所有方略，已具疏中。臣受皇上特恩，愿假以便宜，计五年而东□可平，辽可复。上曰：五年减□，使是方略，朕不吝封侯之赏。卿其努力以解天下倒悬之苦。卿子孙亦受其福。崇焕谢恩暂退。时上亦暂憩便殿。给事中许誉卿面叩五年之略。崇焕言：聊慰上意耳。誉卿言：上英明甚，岂可浪对？异日按期责功奈何？崇焕自觉失言。顷之，上再御殿，崇焕即奏：东□四十年蓄聚，此局原不易结，但皇上留心封疆，宵旰于上，臣何忍言难！此五年中，须事事应手，首先钱粮。上即召户部署事王家祯，令竭力措办，毋致不充于用。崇焕又请器械，凡解边弓甲等项，必须精利。上即谕工部署事张继枢，所解各项，须铸定监造司官及匠作姓名，有不堪者，挨查究治。崇焕又奏：五年之中，事变不一，必须吏、兵二部俱应臣手，以当用之人即为选授，不常用者勿为滥推。上即召吏部尚书王永光、兵部尚书王在晋，谕以崇焕意。崇焕又奏：以臣之力制东□而有余，调众口而不足，一出国门，便成万忌；里功嫉能，夫岂无人，即凛■〈氵禀〉于皇上法度，不以权掣臣之肘，亦能以意乱臣之方略。上起立，伫听久之，寻谕曰：卿条奏井井，不必谦退，朕自有主持。阁臣刘鸿训等俱奏：请假崇焕便宜，赐之尚方。至如王之臣、满桂之尚方，俱行撤回，以一事权。上然之，遂命传示该部遵行。

　　王象干以原官起用，总督宣大。陛见，上召同阁臣俱入槛内，去御案咫尺，盖异数也。上曰：卿三朝元老，忠猷素着，见卿矍铄，知袁崇焕荐举不差，有何方略，可面奏来。象干奏：臣年踰八旬，齿疏不能详奏，所有方略，具在疏中。上固问之，象干先言插汉、卜哈诸酋离合始末，因奏朵颜等三十六家今日应当与哈慎一同连结，可得数万，安插蓟镇沿边驻牧，为我藩篱，似亦可以敌插。上曰：观插意似不肯受抚者。象干奏：从容笼络，抚亦可成。上曰：御夷当恩威兼济，不可专恃羁縻。阁臣刘鸿训奏：闻酋知王象干至，退去六百余里。上即问退去在何地方？鸿训不能对。象干代奏：退去直北沙碛中。上又问：倘款事不成如何？象干密奏夷情数百言。上始色喜。谕曰：卿年踰八旬，精力尚壮，卿抚插于西，袁崇焕御□于东，恢复功成，皆卿等之力也。百官俱叩首退。

　　按：崇焕原知边事难为，冀以款羁縻岁月，故举象干专主抚也。象干既赴任，专任插酋抚赏事宜。旧例属夷出马，中国出彩绘，互相贸易，名曰马市。虏中驹初生，絷其母于山顶；驹从下一跃而上者，留充驰驱；跃至半而踣者，杀以为食；懦不能跃者，则以与中国市。象干建议彼既以驽马相欺，不若却其马，以价之半予之。少司马申用懋谓：所以市马诚不堪用，然每岁征马以万计，于彼不无少损，且以币易马，尚为有名，若无故敛币予之，去岁币几何？又插索数甚奢，若遂损其数，彼未必听命；塞外旧弃地甚多，盍以泰宁等地为请，能归我旧疆，我当如所索；不能，然后减损其数，则我为有辞矣。时，象干年耄，无远图，当事俱急欲成功，苟且从事，不半年而内犯，阑入大同，杀戳甚惨，抚卒不成，浪掷金钱几十万云。

　　袁崇焕甫至锦州，即连疏请饷。上御文华殿，召诸臣谕曰：前崇焕云，安插锦州，兵变可弭。今又云欲鼓噪求发内帑，与前疏何相矛盾！卿等奏来。时诸臣有请允发者。

　　上诘问户部尚书毕自严。自严极言户部阙乏，容当陆续措给。上曰：据崇焕疏云，初三日即变，今已初二，即发去已迟，何救于鼓噪！又曰：内帑外库，俱系万民脂膏，原用以保封疆、安社稷，若发去实实有用，朕岂吝此！且委实不足，有人盗去，卿等那得知？礼部侍郎周延儒奏：国家最急关门。前防□变，今又防兵变；前宁远鼓噪未曾处置，今又因鼓噪发帑，倘各边效尤，将何底止？上曰：卿以为何如？延儒奏：臣非敢阻皇上发帑，此时安危在呼吸间，固当与之，然非常策，还须画一经久之计。上曰：此说良是。若事急专一请发，内帑岂不涸之源，何以应之。上又曰：尔等不肯大破情面，极力担当，动称边饷缺乏，每下旨，通不见解来；即如赃银充饷，至今不到；豆价行查，至今不回奏。如此稽迟，钱粮何时得定？又曰：你门每每求举行召对文华商确，犹然事事如故，将召对，都成旧套，商确俱为空文，何曾做得一件实事？又曰：朕即位以来，孜孜求治，以为卿等当有嘉谟奇策，召对商确，未及周知者，悉为朕告，乃推诿不知。朕又何从知之？时天威震迅，忧形于色，诸臣皆战惧稽首而退。时，元年十月初二也。越数日，复召对，谕缺饷事须讲求长策，辽兵动辄鼓噪，各边效尤，将何底止！延儒奏：军士要挟，毕竟别有隐情，古人还有罗崔掘鼠，军心不变的，今各兵只少他折色银两，如何动辄鼓噪！上曰：正是如此。古人尚有罗崔掘鼠的，今虽缺饷，岂遂至此！延儒又奏：安知非不肖将官，造出恐吓言语，摇动军心。上称善者再。自此两番召对，而延儒遂简在帝心矣。

　　插入犯大同，总兵渠家桢闭门不出，任其杀掠。上召百官谕云：朝廷养士，费许多兵饷，一旦有警，便束手无策，只晓得请兵、请帑。又曰：插戮人民，巡按官不能防御，是功是罪，止仗一■〈口赖〉嘛僧讲款，不令轻中国耶？又曰：边疆失事，只参总兵等官，难道叙功不升文官？朦胧偏护，朕甚恶之。后家祯疏至，上示阁臣，俱言大同失事，家桢拥兵坐视，岂能逃罪？上曰：督抚如何？令千余兵马，便要去敌插十余万众，渠家祯既有罪，督抚作何事？刘鸿训奏：武臣在外提兵，文臣在内调度。上曰：文臣还当节制武臣，令督抚一向不行操练，平日虚冒，临敌张皇，以千余弱军，抵十万强敌，如何抵得？鸿训奏：皇上责备文臣极是，但是皇祖静摄以来至先帝，时已二十年，边备废弛已久，一时猝难整顿。上曰：而今何如？辅臣等俱奏，而今比前大不相同。上曰：此俱是赞扬之词，尚未见行一实事，如何便见不同？诸臣默无以对。又一日，御讲筵，问阁臣曰：宰相须用读书人，当作何解？周道登对曰：容臣等到阁中查明回奏。上始有愠色，既而微哂之。又问近来诸臣本内多有「情面」二字，何为情面？道登对曰：情面者，面情之谓也。左右皆为匿笑。噫！有君无臣之慨，即此数事，已见之矣。

　　工科黄承昊奏言：东南时患水灾，因水利不修。上问：水利为何不修？阁臣钱龙锡、周道登同奏：水利是东南第一大事，但修理要钱粮，前已拟旨，着抚按酌议。上沈思久之，曰：要修水利，可扰民否？龙锡奏：臣等惟恐扰民，故行抚按酌议。御史毛羽健疏请苏驲递，上即令羽健自读。因谕阁臣曰：驲递疲困已极，小民敲骨吸髓，马不歇蹄，人不息肩，朕甚恨之。若不痛革，民困何由得苏？卿等即拟票来。及票至，上以票内有抚按、司道公务外，俱不许遣白牌，语属含糊。命改票。御史梁子璠请汰兵饷，内有「边臣虚冒」等语。上召户、兵二部问：何以冒滥至此？户部署事王家祯、兵部王在晋奏：兵饷冒滥已久，各边有事，督抚屡次请添兵增饷，情弊已非一日。又读至「老弱之人会荷戈而弗克」，上瞿然曰：荷戈者皆老弱，如何不查？随户、兵二部差廉干司官挨年、挨月查核具奏。又一日，召对，特召科道官至前谕曰：朕思进贤、退不肖，故令尔等为耳目，司举劾，就中不无冒滥，尔等试一思之。所举者果人人皆贤，所劾者果人人皆不肖乎？朕特降谕切责，有「反坐」二字，以求实言。今又面谕尔等，各箝口不言，要科道官何用？盖上孜孜求治，朝夕靡宁，竟无一人能仰慰圣意，至苏驲递、清兵饷，尤属救时良法，而奉行不善，反以开流寇之祸矣。悲夫！

　　召御史吴玉读所劾枢臣王在晋疏至「在晋何如人也」，命高声读。至「公子亲家」等语，上问亲家姓名，又问疏中「垄断」字面。玉曰：垄断是市人登高处、左右望而取利之意。又读至「时局」等语。上问何为「时局」？玉曰：即当时是魏忠贤的局面，今日是皇上的局面。上怒曰：如何以他比朕？又读至「妄自矜诩」等语。上问：辅臣何如，李标奏，在晋屡被人言，宜放他去。上曰：事有个是非，如何只教他去便了？又问：张庆臻一事如何？改敕阁臣奏：先见兵部手本，庆臻揭帖在后。上问：庆臻如何敢送私揭？庆臻奏：以小事不敢渎奏？上曰：改敕如何小事，及令诸臣及科道官奏。王道直等俱云：庆臻用贿改敕是实。吴玉又奏：刘鸿训主使庆臻奏，改敕是中书，臣只多了一揭。上怒其妄办，叱之（先是，庆臻奉命提督京营，敕内增有「兼管捕营」四字，提督郑其心，以侵职掌论之。上命查写敕中书官，因追究贿改缘由云）。因以擅改敕书，罪下九卿科道会议。议上，奉旨刘鸿训擅增敕书，欺君说谎，发边卫充军。王在晋徇私受嘱，并司官苗思顺，俱革职。张庆臻行贿钻营，念系勋臣，罚俸三年。中书田佳璧等，法司定罪；其吴玉、王道直□□□等参劾有据，各加一级。命会推阁臣，以成基命、钱谦益、郑以伟、孙慎行、李腾芳、何如宠、薛三省、盛以宏、罗喻义九人名上；温体仁愤其不得与也，因疏讦钱谦益于辛酉科主试浙江，贿中钱千秋，不宜与推。上召廷臣，面问体仁，谦益辨良久。上问体仁：所称神奸结党者谁？体仁奏：谦益之党甚多，臣不敢尽言。至此番枚卜，俱是谦益主持。吏科章允儒奏，钱千秋一事，已经问结；体仁资虽深，望甚轻，因会推不与，遂尔热中。如纠谦益，何不纠于未推之先？体仁奏：科臣此言，正见其党。盖前犹冷局，参他何用？纠于此时，正为皇上慎用人耳。允儒奏：从来小人陷害君子，皆以党之一事。当日魏广微欲逐赵南星等，于会推疏中使魏忠贤加一党字，尽行削夺。至今为小人害君子之榜样。上怒叱曰、胡说。御前奏事，怎这样胡扯？拿了。锦衣卫将允儒挟出。体仁又奏：皇上试问冢臣王永光，屡奉温旨，何以不出？直待瞿式耜有言完了枚卜，然后听其去。皇上方眷注冢臣，如何命他去？又奏曰：谦益热中枚卜，先使梁子璠上疏，令侍郎张凤翔代行会推，此从来未有之事。上召诸臣问曰：枚卜大典，会推要公，如何推这等人？是公不是公？诸臣奏来。阁臣李标等俱奏，关节与谦益无干，前已招问明白。上曰：招也极闪铄，不可凭据。礼部侍郎周延儒奏：皇上再三下问，诸臣不敢奏者，一则惧干天威，一则牵于情面；总之，钱千秋一案，关节是真，不必又问：上又诰问曰：九卿科道会推，便推这样人；就是会议，今后要公，不公不如不会议。卿等如何不奏？延儒又奏：大凡会议会推，明旨下九卿科道，以为极公，不知外廷止是一两人把持定了，诸臣都不敢开口，就开口也不行，徒然言出而祸随。上命再奏。延儒复奏如前。上曰：朕问儒等，别无言答应，何贵召对？因目视延儒曰：适二班官中，只这官奏了数句。又谓辅臣曰：诸臣如此，到不如称功颂德之时，边防也完固，财用也充裕，今枚卜且暂停。时谦益伏地待罪，命出外候旨。次日，奉旨：钱谦益关节有据，又滥与枚卜，有党可知，着革职回籍。钱千秋，法司提问。又旨：章允儒徇私灭公，肆言无忌，革职为民。耿志炜、梁子璠，罚俸一年。瞿式耜、房可壮，降级调外。

　　先是，两次召对，上以宜兴奏语称旨，已心属之。适当枚卜，霞城欲为两解之，商之掌垣章公，章亦唯唯。再过虞山寓，则瞿公稼轩在座，执意坚拒，且以拥戴宜兴讥许公矣。虞川且云：彼与涿州相知，非吾臭味，若推宜兴，可勿推我。许公遂不置喙。宜兴见绝之已甚，因与乌程合谋。乌程既出疏，忽蒙召对，虞山犹不知，自以为拜相定于此日，洋洋得意。及入对，方知有疏，两人廷辨，乌程言如涌泉，虞山出于不意，言颇屈；科道诸臣，又多为虞山左袒者。于是，党↑同之疑，中于上意，不可解矣。

　　宜兴与涿州同年相好，当涿州拜相时，宜兴正居忧在籍，未常附之升官也。丙寅之狱，诸贤以忤珰被难者，宜兴皆力为援救，贻书涿州，规以大义，一时同志皆称之，不特逊之一人之私也。乃虞山辈独绝之已甚，激成一番水火，反使乌程得志。惜哉！

　　御史毛九华纠温体仁逆词献媚诗册，任赞化纠体仁居乡不法诸事。上复召对，命宣九华疏，以问体仁。体仁奏：臣若有媚珰祠诗，必于手书为贽，无木刻之理；既刻，必流传广布，岂有九华独得之途中，京师反无刻册。且何不发于籍没逆珰之时，而待于九华之手。若以刻本为据，则刻匠遍满都门，以钱谦益之力，何所不可假捏。上如言诘九华。九华对：臣八月买自途中。上曰：八月买的，如何到今纔发？九华对：臣十月考选。上问：阁臣如何说？首辅韩爌奏：体仁平日硁硁自守，亦有品望，止以参论枚卜一疏，愤激过当，致犯众怒。上展册指后四人俱杭州人，定是此四人所为，只问四人便知。又召翰林官宣读任赞化疏，问体仁。体仁曰：臣之居乡，惟知奉公守法，赞化不参臣居官之事，而参臣居乡之事，以为诬臣居官之事，惧皇上召问廷臣，欺罔立见，故诬臣居乡之事，以为道里遥远，耳目易眩。因奏赞化为钱谦益之死党，代谦益首攻陈以瑞；以瑞系崔、魏削夺，皇上赐环，因会参谦益科场之事，赞化反以媚珰纠之，把持铨郎，覆之为民。又赞化荐相才一疏，称谦益为伊周班行，此皆为谦益死党之证。上曰：不必多奏。自此，体仁偏以孤忠见知于上，而结党之说，深启圣疑。攻者愈力，而圣疑愈深矣。

　　御史吴甡疏言：旧制六年京察，为诸臣不修职者设，若大奸大恶，附逆害人者，不在此例。如刘瑾之败，一时附瑾用事者，或诛或戍，或削或降，皆不待京察，以此辈罪大人多，考功法所不载也。忠贤之凶逆倍于瑾，附忠贤之恶罪亦甚于附瑾之徒，大略有四。如摇动国母、逼封三王、虎彪义子、上公封爵，名曰佐逆。借题杀人、屠戮忠良、门户封疆、一网打尽，名曰害正。称功颂德、建祠聚敛、引荐邪类、要典抵诬，名曰媚珰。贿通权势、入幕密谋、矫加职衔、一岁九迁，名曰速化。此皆不知有朝廷、睡骂由人、廉耻尽丧，务须彻底澄清、斩断根株，若混入察典，则名目不分，额数有限，挂一漏万，何以示惩？奉俞旨，下部，未几，遂奉特谕，有逆案之定，实自此疏启之。御史侯恂，亦有疏言：除奸察吏，不可并行；语俱畅快。

　　大计京朝官，南吏史部尚书郑三俊、右都御史陈于庭公疏于察典外，举南京媚珰之人二十人：大理寺卿谢启光、科郭如暗、御史何早、李时馨、夏敬臣、刘汉、徐复阳、户部魏豸、胡芳桂、张聚垣、礼部虞大复、颉鹏、叶天陛、兵部周宇、李际明、邸存性、工部魏宏政、葛大同、欧阳充材、应天府夏之令，或甘心附逆、或惧祸中变，律以顺逆之理，均无一可贷，据实疏闻。奉俞旨，下部。此亦在未奉谕定逆案之前也。

　　上御平台，召阁臣韩爌、钱龙锡、李标、吏部王永光、左都曾于汴，命定附逆诸臣罪。阁臣先仅以四、五十人列案以请。上大不然。再令广搜，又益以数十人。上怒其不称旨，且曰：此辈皆当依律法治罪。诸臣以未习刑名对，乃召刑部尚书乔永升同事。又问：张瑞图、来宗道何以不入？对曰：二臣无事实。上曰：瑞图以善书为珰书祠额碑文，宗道题崔呈秀母恤典称「在天之灵」，其罪更重。又问：贾继春何亦不入？阁臣对：继春言善待选侍，不失厚道；后虽反复，其持论亦有可取。上曰：惟反复，故为真小人。于是复将御前祠颂红本发下，令据以定罪，分列拥载、谄附、建祠、称颂、赞道诸款，首冠以大逆魏忠贤、客氏，令刊布中外。吏部、都察院接出圣谕：朕惟帝王宪天出治，首辨忠邪；臣子致身事天，先明顺逆。经凛人臣无将之戒，律严近侍交结之条；邦有常刑，法罔攸赦。竖逆魏忠贤，獧狡下才，备员给使；倾回巧智，党籍保阿；功不过窥嚬笑以伺阴阳，席宠灵而饕富贵；使庶位莫假其羽党，何蠢尔得肆其毒痡！乃一时外廷朋奸误国，实繁有徒。或缔好宗盟、或呈身入幙、或阴谋指授，肆罗织以图善良；或秘策合图、扼利权而筦兵柄。甚且广兴祠颂，明效首功；倡和已极于三封，称谓浸疑于无等。谁成逆节，致长燎原！及朕大宝嗣登，严纶屡霈，元凶逆孽，次第芟除；尚有饰罪邀功、侧身窜正，以望气占风之面目，发夸奸指佞之封章。迹其矫诬，恶容错贷。朕鉴既审，特命内阁部院大臣将发下祠颂红本，参以先后论劾奏章，胪列拥戴、谄附、建祠、称颂、赞道诸款，据律推情，再三订拟。首正奸逆之案，严于五刑；稍宽胁从之诛，及兹三褫。其情罪轻减者，另疏处分，姑开一面。此外原心宥过，纵有漏遗，亦赦不究。自今惩治之后，尔大小臣工，宜洗涤肺肠，恪修职业，共遵王路，悉断葛藤。无旷官守，而假事诪张；无急恩仇，而借题参举。朕执是非以衡论奏，程功实以课官方；有一于斯，必罪不宥。尚各惩毖，乃亦有终。钦哉！故谕。

　　一、首逆：魏忠贤、客氏。依谋反大逆律，不分首从，皆凌迟处死，已经正法。

　　一、首逆同谋：崔呈秀、李永贞、李朝钞、魏良卿、侯国兴、刘若愚。依谋逆，—但共谋者不分首从，皆凌迟处死。已经正法，减等拟斩。

　　一、结交近侍：刘志选、梁梦环、倪文焕、田吉、刘诏、孙如冽、许志吉、薛贞、曹钦承、吴淳夫、李夔龙、陆万龄、李承祚、田尔耕、许显纯、崔应元、张体干、孙云鹏、杨寰。以上依诸衙门官吏典内官互相交结泄漏事情、夤缘作弊扶同奏启律，斩，秋后决。

　　一、交结近侍次等；魏广微、徐大化、霍惟华、张讷、阎鸣泰、周应秋、李鲁生、杨维垣、潘汝桢、郭钦、李三才。以上依交结近侍官员律，减等充军；仍行各抚按招拟有赃私情节，一并看明奏请发落。

　　一、逆孽军犯：魏志德、魏良栋、魏鹏翼、魏抚民、魏希孔、魏希尧、魏希舜、魏希孟、魏鹏程、傅应星、杨六奇、客光先、徐应元、刘应坤、王朝辅、徐文辅、孙进、王国泰、石元雅、赵秉彝、高钦、王朝用、葛九思、司云礼、陶文、纪用、李应江、胡明位。

　　一、交结近侍又次等：冯铨、顾秉谦、张国瑞、来宗道、郭允厚、薛凤翔、李蕃一、孙杰、张我续、朱童蒙、杨梦袁、李春茂、李春烨、王绍徽、徐兆魁、刘廷元、谢启光、徐绍吉、邵辅忠、杨所修、贾继春、范济世、李养德、阮大铖、姚宗文、陈九畴、亓诗教、赵兴邦、博櫆、安伸、孙国桢、郭巩、冯嘉会、曹思诚、孟绍虞、张朴、李恒茂、郭尚友、李精白、秦士文、张文熙、杨惟和、何廷枢、陈朝辅、许宗礼、卓迈、卢承钦、陈尔翼、石三畏、郭兴治、刘徽、智铤、何宗圣、王琪、汪若极、陈惟新、门克新、游凤翔、田景新、吕纯如、吴殿邦、黄运泰、李从心、杨邦宪、郭增光、王点、单明诩、李嵩、牟志夔、张三杰、曹尔祯、毛一鹭、张文郁、周惟持、徐复阳、黄宪卿、许其孝、张养素、汪裕、梁克顺、刘宏光、温皋谟、鲍奇谟、陈以瑞、庄谦、龚萃肃、李应荐、何可及、李时馨、刘渼、王大年、余合中、徐吉、宋祯汉、张汝懋、许可德、刘祖述、李灿然、刘之侍、孙之獬、吴孔嘉、季寓肃、潘士闻、王应泰、张元芳、阮鼎铉、李若琳、张永祚、周良才、曾国祯、张化愚、李桂芳、张一经、陈■〈〈日上廾下〉殳〉一、夏敬承、周宇、魏豸、郭希禹、颉鹏、李际明、魏宏政、岳骏声、郭士望、张聚垣、周锵、徐四岳、辛思齐、胡芳桂。以上依结交近侍官员律，引名例律减二等，坐徒三年，纳赎为民。

　　一、谄附拥戴：李实、李希哲、胡良辅、崔文升、李明道、刘敬、徐进、冯玉、杨朝、胡宾、孟进宝、刘镇、王体干、梁栋、张守成、商成德。以上一款十六人，并前一款徐应允等十六人，俱为民当差。

　　又疏列次等四十四人：黄立极、施凤来、杨景辰、房壮丽、董可威、李思诚、王之臣、胡廷宴、张九德、汤三九、乔应甲、杨维新、朱国盛、冯时行、吕鹏云、董懋中、周昌晋、虞廷陛、杨春茂、徐景濂、陈保泰、郭兴言、周惟京、徐扬先、陈序、曹谷、朱慎荃、郭如暗、何早、虞大复、叶天陛、邸存性、葛大同、夏之鼎、张九贤、李宜培、谭谦益、欧阳充材、吴士俊、徐溶、潘舜历、李三楚、童舜臣、阵守瓒。以上照考察不谨，拟冠带闲住（御笔抹去「冠带」二字）。

　　此案主笔者首韩辅，参定者，次辅钱、李暨部院三人也。首辅持正有余，刚断不足。况冢宰身会颂逆，而乃与定附逆之案，有不私庇同党掣肘当事者乎？以赖圣明嫉恶甚严，申谕再四，诸臣惕于明纶，不敢不遵命以从事。然欲上副圣天子错枉之权，下昭万世臣民之戒者，尚有未尽也。自此以后，下之谋翻者，伺之十七年如一日；上之坚持者，亦十七年如一日。直至南渡后，马、阮用事，案翻而国运随之以尽。尚得谓小人之进退不关兴亡之大数哉！

　　命给惨死诸臣高挛龙、杨涟、左光斗、周起元、周朝瑞、缪昌期、魏大中、周顺昌、李应升、周宗建、袁化中、黄尊素、夏之令、吴裕中、万燝等三代诰命，从吏部验封司郎中徐大相之请也。

　　先是，褒恤命下，各家诸子赴阙谢恩，上诉先臣受冤始末，因各有所陈，乞如杨之易、周廷侍、夏承请给还原赃，即各奉命给五百金；魏学濂疏其兄学洢死孝，请附葬附祭；高世儒、缪虚白请母氏封诰；逊之请祖父母封诰；皆奉旨俞允。至是，周茂兰疏援会典三品赠及祖父母之例，上即下部察议，部据会典覆允矣。封司徐公谓各臣事同一体，不宜有异，封典该部职掌，不须子孙一一自陈，遂合诸臣姓名，汇题同请，即奉俞旨，斯直从前未有旷典。敢备记之，以志圣恩，并见当事善推上意，表扬先忠之盛美。时政府司票拟者，为首辅韩蒲州，次辅钱华亭二公云。

　　鹿善继叙同难录略云：皇上神圣，其用意深远，每非臣下所能窥。如言及逆党，人孰不詈之、恨之，未几而渐平矣。言及诸忠臣，孰不怜之、痛之，未几而亦渐平矣、渐忘也。且托于见善不喜、闻恶不怒之说，而复厚诬吾君于逆案欲从宽，于褒忠欲从严也。至钦定逆案，凛焉天诛，而三代诰命之给，即在此时；然后知圣主善善恶恶，不为众淆，不以久倦，且不因烦生厌也。肯持忠不望报之论，使为恶者毕竟得利，为善者毕竟不利也耶。

　　御史方大任疏奏会审曹钦程事：钦程面出揭言，冯铨为其房师。召钦程使论周宗建四人，以周在先，张慎言次之，张会伦其父也，必附以李应升、黄尊素，则南乐深仇也。数日复召至其寓，李鲁生先在，袖生疏稿，逼钦程，疏上矣。次年冬，田仰以浙臬赍捧入京，与冯言吴越之会，有七人一党，周顺昌、周宗建、高攀龙、黄尊素、缪昌期、李应升，交通周起元，私谋翻局；冯即欲谋致七人于死，复欲迫钦程再上疏。钦程力拒之。冯大怒，即授意本房门生潘士闻上疏，荐仰而论钦程。仰立转京堂，钦程立遭削夺。是首造谋者冯涿州，成其谋者李鲁生，钦程其威逼胁从者也。从此之播虐，专主其事者亦涿州也。造恶者田仰也。其言凿凿。如此铨媚珰害人，章奏屡见，即臣亦铨使其门生王琪所参，臣去年已入告其详矣。今总听皇上之睿断，云田仰随有疏办，言钦程参四臣于乙丑之二月，臣不在京；七臣被逮于丙寅七月，臣入贺事竣，久赴粤矣。钦程且谓于彼无干，何以反谓臣造恶乎？时逆案已定，圣主遂不深究，止钦程坐大辟。

　　钦程之疏出，于冯铨确矣。至丙寅李实之疏，据实辨为李永贞诱空头印本入京填写，则亦为铨等与谋何疑。惜当事仅以永贞、钦程抵罪，竟未穷究。其事也。若田仰辨疏云：七臣死于丙寅七月，时已事竣赴粤，然实疏之上，实在二月，诸臣被逮，皆在三月，被害在六月，田仰在京师谬云七月，遁词情见矣。况仰与冯铨、鲁生本至交，即非造谋之人，亦与谋之人也。岂得脱然事外？仅以京察拾遗夺职，幸矣。至窜伏数年，宏光南渡，夤缘燃灰，督抚淮扬，清兵一至，即稽首投降，小人故态如是，又何言哉！

　　二年二月十四日，皇长子生，中宫周后出。永乐以后，惟自武宗毅皇帝为孝宗正宫张皇后所出，其余中宫并无生子者。

　　后父周奎，系苏州府长洲县，后生于对门内，今有「坤仪锺瑞」坊尚存。后幼以天启七年选为信王妃，旋正位中宫，后父封嘉定伯，有赐第在葑门。

　　圣躬燕处之所，为屋三间而不并列，由第一间而后第二间、第三间，则圣躬燕息处也。第二间中，设大熏笼，置衾裯之属。凡召幸宫眷，至第一间则尽卸诸衣裳，裸体至二间，取衾被身乃进至第三间，所谓抱衾与裯也。即中宫与东、西两宫赴召，不敢不遵行此礼。惟先后以藩邸同甘苦，不肯赴召。又驾幸中宫，后必趋出宫门外接驾。先后亦以糟糠故，废此礼不用。

　　应天巡抚曹文衡奏：解进罪辅顾秉谦窖藏银三万八千余两，请留充该府本年饷银。奉旨允行。秉谦素行贪鄙，天启中以投身逆珰，得大拜，在阁四年，惟以婪贿为事，至秉轴票拟，一奉逆珰之意旨，然贪鄙之甚，珰亦渐厌之。于是，准其请告归家，珰败后，台省交章劾其庸恶无耻，媚珰误国，奉旨有「顽钝依阿」之旨，居乡犹肆虐乡里，黩贷无厌。昆山合邑士民，积愤不平，群起攻之，登门辱詈，秉谦于昏夜挈资潜遁，其居室遂抢夺一空，府县力为禁缉，士民稍安，旋奉旨搜其家中，所遗已为家人藏匿，及地方抢散殆尽，止得其窖藏现银尚有前数，盖仅存十之一。

　　詹事罗喻义等公疏为故辅张居正陈情乞恩，奉旨居正佐相皇祖，肩承劳怨，力振纪网，饬弛举废，多有可纪，虽以夺情及身后蒙议，然过不掩功，委当垂恤，所请荫及其子懋修，量复职衔，该部从公看议具奏，准复二荫，并给还应得诰命。

　　工部节慎库主给发商人上供颜料银两，最称弊薮。设有监督主事一员，巡视科道二员，皆为厘奸剔弊计，而诸臣奸弊更甚。二年四月，工尚张凤翔，发其事，有发银一千、实给四五百者。上时御文华殿召对，面诰再三，拿巡视科道王都、高赉明、主事刘鳞长，俱下狱究问。又追论元年同事诸臣，祖重烨、吴阿衡二人，狼籍最著者，俱下狱。后吴以边才出为监军御史，余分别谴谪。

　　命收葬熊廷弼，从其子赵壁请也。先是，御史饶京疏中言及阁中已拟批行，而御笔抹去之。至是，因兆壁上疏，阁臣即具揭为辨白，略云：廷弼初任巡按，任总督，其功状皆有可言。至辽阳既失，再起经略，与巡抚王化贞战守异议，廷臣又为之分左右袒，致广宁溃败，与化贞并马入关，挟忮昧浅衷，误疆围大计，以此杀身，无辞公论。今传首边廷，头足异处，已足为戒矣。然使当日按封疆失陷之律，偕同事者一体伏法，自当目瞑，乃先以无影贿赃坐杨涟等，作清流之陷阱，既又以刊书惑众，借题偏杀，身死恋赃，辱及妻孥，长子自刎，斯则廷弼死未心服也。且自有辽事以来，骗官营私，不知凡几，廷弼再任，不取一钱，不通一馈，终日焦唇敝舌，争言大计，似犹此善于彼。魏忠贤窃柄，人俱靡然从风，廷弼以一长系待决之人，终不改其强直自遂之性，以致独膺显戮，慷慨赴市，耿耿侠肠，独未尽泯。今传首已逾三年，收葬原无禁例；且兹事虽属封疆，于邪正本未阴有关系；数年来是非公罪之状，悉在圣鉴，或不以为谬也。始奉旨允行，至四年秋后行刑，化贞亦即处决矣。

　　四月十七日，上讲读既竣，出一疏示辅臣，则山东益都县有驲丞黄道妻为夫颂冤。盖乡绅唐焕之弟，行马牌不厌意，捶毙驲丞。丞之子以触柱死，父以叩阍死，都中其妻官氏，复上书诉冤也。上曰：驲递申饬屡矣，何横纵敢尔。子弟如此，本官可知。乡绅如此，地方官可知。一府同知，代为申详。不能竟，道府匿不报，皆当重惩。辅臣承旨退。上方欲清驲递，故留意如此，而词气仍安和不迫也。

　　上亲讲读，凡讲书史，遇词旨无甚关切及凶暴不祥宜避者，悉置勿讲，或越过一二章或数章，旧例也。一日讲臣丁进讲中庸，越鬼神章；讲舜其大孝二节。上即展前一节，环视欲问未果，已而李孙宸讲君子无所争一节，则自子张问十世以下、至季氏旅泰山，越七章，讲将半，上复展前数页，剨然有声，讲竣遂问前几章何以不讲？孙宸婉转对曰：是阁中派定也。上指旅泰山节曰：想为季氏僭分耶！旋口宣讲官丁进，进出班跪，上命之起，遂问鬼神之为德章，无甚忌讳，何以不讲？进逡巡未对。上顾辅臣。辅臣皆趋近御案，首辅犷对曰：鬼神之事理，颇涉窈冥。上曰：还要补讲进来。进承旨叩头而退，圣心留意典学如此。

　　六月初九日，召廷臣于平台召对。上曰：天时亢旱，雨泽愆期，朕日夜焦忧，所以召卿等面谕，从今日御文华殿斋宿，可传示大小臣工，竭诚祈祷，无事虚文，或刑狱有失平，都要清理归结。朕拟一谕，卿等参酌。辅臣起立案傍，上指示谕中款次，正色言曰：如此大旱，皆因政事失当，是朕不德所致。辅臣韩犷奏：皆臣等奉职无状，以致皇上焦劳。上曰：也不是这等说，还须上下交修，修举实事。卿等俸禄俱是小民脂膏，见此灾荒，心岂能忍？又曰：各衙门事多沈阁，科道官通不言，他们于外事谁不知，只是碍于贿赂情面。如御史梁子璠条陈汰冗官。先是上二疏，后又催二疏，这才不是虚文，仍以圣谕授辅臣曰：未尽事情，还再参酌。复召诸科道，勉以该言即言。

　　七月，督师袁崇焕擅斩总兵毛文龙于皮岛，奏报文龙逆迹昭然，机不容失，便宜从事，席藁代罪。奉旨文龙糜饷冒功，通□有迹，事关封疆安危，阃外原不中制，不必引罪。

　　按：文龙向为辽东参将，辽阳陷，逃至海滨，适有难民数千，文龙以术笼络之，同航海至皮岛。盖皮岛居辽东、朝鲜、登莱之中，称孔道。文龙斩荆棘，具器用，招集流民，通行商贾。凡南北贷咸于毛处挂号，乃得发；不数年，遂称雄镇。又掠沿海零丁，或指为奸细，故称临阵斩获，以是积功，官都督，挂平辽将军印。逆贤时，内阁出镇各边，文龙亦疏请阉监其军。上即位，严汰冗兵，敕下山东抚按，檄登莱兵备王廷试往。廷试受贿，遂称文龙兵马可用，绝无冒破。文龙亦惮上英明，思自立功名，遂与东□通谋，愿捐金二百万，易金复二卫地。奏恢复功，邀上赏，已成约矣，袁崇焕以督师出，上召问，漫以五年灭□为期，及屡任，觇知毛有约，阴遣喇嘛僧通款，啖以厚利，冀解毛议，以就袁。□最重誓约，坚持不可，喇嘛僧曰：今惟有斩毛文龙，在彼不为负约，在我可以成功。袁遂以阅武为名，直造皮岛，大阅军士，毛置酒高会，次曰，文龙进谒，袁亦置酒留宴，酒半伏甲起，称有密旨，即座中擒文龙，斩于辕门外。时，崇焕布阵严整，众亦不敢犯。毛部下一千余人，散往他处，余众悉就抚。事定，然后入告，朝廷亦姑容之。先是，崇焕陛见入都，阁臣钱龙锡叩以辽事，答以当从东江做起。钱谓：舍实地而问海道，何也？且毛帅亦未必可得力。崇焕云：可用则用之，不可用则杀之。至是，疏中即入钱语。钱后竟以此得罪。文龙既被杀，袁疏请增饷三百万，谓五年之后辽事平，并前所加各项，皆可蠲除。此一劳永逸计也。上令廷臣议，皆报称不可。衰计穷，至十月遂致□兵入口矣。

　　九月二十六日，斩决重罪二十人，内田吉、倪文焕、吴淳夫、梁梦环、李夔龙，皆逆案也；杨镐、渠家祯、张翼明，封疆失事也；高道素，殿工侵欺也。故事，部开决囚单，必民犯、强盗、叛逆及真正人命，列于前，听上勾决几名而止。若官犯，则列名于后。是年上御笔独将后开逆案诸人勾决。先是，中宫以皇子大庆，请免行刑。上曰：生子固大庆，诛有罪亦是大庆，当并行不悖。旨下，政府揭救、面救再三。上曰：不杀此辈，则逆案为无名。政府曰：此辈不过患得患失之鄙夫耳。上曰：既是患失，便可以无所不至。政府乃不敢言。时方久旱，行刑后甘雨大澍。

　　高道素督造桂王府第，侵欺钱粮无算，诸工俱潦草塞责，即栋梁皆极不堪者。一夕大风雨，后殿数■〈厂外带内〉俱倾，压死宫眷百余人，以后每遇风雨，王必露立庭中，深惧覆压之患也。上以是勾及之。阁臣以为请。上曰：朕若出就藩封，就是这榜样。高道素监造府第，使数百宫人死于非命，即寸斩之，尚未蔽辜，又何请焉！道素自谓必无虞，沈醉出狱门，临刑方醒，仓皇不能出一语，但连呼如何、如何而已。

　　□兵从长城下大安口，直抵遵化。时新令汰冗兵，被汰者阴谋作乱，□至城下，开门迎入。遵抚王元雅死于乱军中。同死者知县徐泽，以新任推官何天球已升未去，保定推官李献明以查盘至，教谕田毓龄、守备刘联芳，时十月二十一日也。遂破三屯营，总兵李国栋自缢，山海总兵赵率教帅兵赴援，兵营于七家岭，猝遇敌，全军覆没。将攻蓟州，袁崇焕亲率部将督辽兵万骑，自山海关直入蓟城守护，□因舍蓟而掠三河、丰润、玉田、三屯、马兰诸处；有内守不坚而残破者，有邑令严守而无恙者；其死难蒙恤者，良乡令党还醇、香河令任光裕也、固安令刘伸，莅任方十日，闻报先运藏仓库，身带印篆出走，家人被杀者二十口，竟以城陷不殉问大辟，监固安狱中，十年方得遣戍。

　　命满桂为武经略，总理援兵，诸镇悉听节制。桂战安定门，袁崇焕战广渠门，杀其王子一人。初，袁自关门入援，中外注望捷音，迨驻兵郊外，讹言繁兴。上意方急退敌，待之有加礼，召见文华殿，自起慰劳，呼以督师，问御敌之策，赐御膳，解上貂裘赐之。又与祖大寿各赐盔甲一副，及东便门之战，杀伤相当，敌锋少挫，督师兵亦疲甚，有入城休息之请。先是，郊外彻侯中贵之园囿坟墓为□兵践踏毁拆，各中贵因环诉督师卖奸，不肯力战。上已心疑矣，及奏入，上惧然心动，复召对诘问良久，言及援兵入城。上声色俱厉，遂缚崇焕下狱，阁臣谓临敌易将，兵家所忌。上曰：势己至此，不得不然。袁既下狱，关兵之在城外者，哄然称乱，几欲矢集城上，命兵部从狱中出崇焕手书慰止之，祖帅亦竟拥其重兵扬去。

　　杨士聪曰：己已之变，崇焕初至，一战人心始定，迨后钤制诸将，不为无见，而袁为人疏直，于大珰少所结好，毁言日至，遂罹极刑。厥后满桂一战而败，安见钤制诸将为非宜哉！及京城小民亦群然以为卖国而詈之矣。

　　袁既下狱，辽兵东溃，皆言以督师之忠尚不免，我辈在此何为。上乃出谕暂令解任听勘，而先入言深，竟难解矣。

　　当本兵王在晋被谴后，上召对群臣，升工部侍郎王洽为兵部尚书。洽，山东人，抗直无私援，相貌极雄伟。上私语云：好似门神。有术士即下其在任不久，以门神一年一易也。至是，□入，十一月十六日，召对群臣，多言中枢备御疏虞，调度乖张，先既不能预授方略，今又不能整搠兵马。简讨项煜又引世庙庚戌故事云：斩一丁汝夔，将士悚震。上遂下洽于狱，以左侍郎申用懋代之。升口北兵备梁廷栋为顺天巡抚，起旧帅杨肇基为蓟镇总兵，又起旧帅王威、尤岱、杨御蕃、孙祖受、出罪帅马世龙于狱，俱以原官立功。起旧辅孙承宗，督师通州，仍入朝陛见。以十月十五日至宏政门，上即召入，谕曰：守御百无一备，卿如何为朕调度？承宗曰：臣闻袁崇焕驻蓟州，满桂驻顺义，侯世禄驻三河，此为得策。又闻尤世威回昌平，世禄驻通州，似未合宜。上曰：卿欲守三河何义？承宗曰：守三河可以阻西奔，可以遏南下。上曰：卿即为朕调度京师。承宗曰：皇上当缓急之际，不恤军卒性命，而使之饥寒，恐非万全策。上曰：卿言是。卿不须往通。面谕首辅草敕赐敛出朝，即周阅都城，揭回奏毕，次日出阅重城，乘月巡濠堑，度险阻，质明又奉后命，□报逼通，星驰通州料理。盖上意谓守近不如守远，故仍行守通初命也。时，仓场总督孙居相、保定抚解经传，皆驻通州，不受调度。都城已传通州、三河等处皆失，孙到通州，遣人赍奏至，上始喜曰：通州固无恙乎！即奉旨大小官员俱听督辅臣节制。

　　孙承宗奏：初三日通州城守者，纔兵纷纷南下。初四日，知祖大寿全军东溃，自通之南二十里，以趋张家湾渡河。臣以手字慰大寿，并传一檄以抚三军。令游击石国柱飞骑追之，极力开谕，军校亦多流涕。但曰：主将已戮，又将以大炮尽歼我军，故不得已至此。国柱又前追，而大寿已远去矣。时讹言大寿且与□合，反戈相向，承宗因密奏：大寿危疑既甚，又不肯受满桂节制，乘一军惊骇，有放炮洗营之说，激而东溃，非诸将卒尽欲叛也。辽将大半为马世龙部曲，臣谨遵便宜行事之旨，密遣世龙往抚，苟见世龙，必有解甲而归者。又密札谕大寿，教以急上自列朿兵，杀敌以赎督师之罪，仍许代为别白。大寿得谕大哭，其部曲皆哭，乃如其指还报，而前军已过永平矣。

　　祖大寿率所统兵至山海关城南教场列营，署镇朱梅同监军道王楫赴营劝其反戈自劾。言未毕，众兵拥大寿上马，夺关而出。随有马世龙捧旨由正关出，招谕多时，大寿乃率诸将叩头，世龙即谕之：诸将既感圣恩，当鼓全旅进关，再选未去马步万余以继后，用保宗社，则圣恩可酬、督师可生，汝等可成千古人品；否则终于大义未安。委曲抚导，诸将皆悦。大寿乃受约束，暂归汛地，承宗亟使马世龙报命，随遵旨移驻关州防守。

　　满桂勇悍敢战，而矜己自用，督诸将出阵，军无号令，不能约束。以十二月十六日誓师而南，十八遇敌于芦沟桥，一战而全军歼焉。桂与孙祖寿皆死之。黑云龙、麻登云掳去，黑后于四年九月反正逃归，上独念满、孙二将血战捐躯，命礼部官出城致祭，并查子孙优恤。

　　庶吉士刘之纶、金声，俱上疏请缨自效，并荐奇士申甫可为大将。上即升之纶兵部右侍郎，为戎政副协理。申甫特授副总兵，捐内帑十七万，听其调度召募。改金声为御史，监其军，然甫实游谈无实，所习仅役鬼之术，所募兵皆无赖子。十六日，统兵至良乡，与敌遇，所造器不可用，试术亦不验，所统七千余人俱败没。事闻，命棺敛给恤，金声以未出城，得免于难。之纶以三年二月帅师至遵化，遇敌自永平回，合兵冲杀，前兵既衄，敌即遣官招降，之纶不屈，力战而死。

　　上以城守潦草，下工部尚书张凤翔于狱，管工司官长洲管玉音、昆山许观吉、四川周长应、上海朱长世，俱廷杖八十。临时阁臣合词祈请宽宥。上曰：目下与敌止隔一墙，宗庙社稷，都靠这墙；这墙一倒，宗庙社稷都没有了，岂可不重处！时许；周、朱俱毙杖下，张、管赎徒。

　　山西巡抚耿如杞，率兵五千入援，皆劲卒也。最先抵都城下，兵部即调守通州，明日又调守昌平，又明日调守良乡。功令：兵到初日，不准开粮，西兵连调三日，皆不得粮，既馁且怒，遂沿路劫掠。耿以不戢军士，逮问大辟。至次年弃市。耿在天启年间，官蓟州兵备，以不拜逆珰生祠，为抚臣刘诏诬劾问辟，幸遇上登极，赦罪复官，即超升巡抚，仅越两年，复得罪死西市，深可痛也。自如杞逮后，五千余人哄然各散，溃归山西，而晋中流贼，从此起矣。

　　内外城守，以□退往三河一带，方少宽。二十六夜，刑部狱囚尽逸，几为大患。次日，城门复闭，为捕囚也。刑部奉旨，时方戒严，狱囚逃逸，典守官所司何事！尚书乔允升、侍郎胡世赏、提牢敖继宗俱革职，着锦衣卫监禁。

　　元年枚卜一事，以乌程讦虞山故，遂高阁不行。至是，蒲州将乞休，力请点用。十一月初六日，遂钦点大命成基名（改名靖之）入阁，已又于十二月二十一日特用宜兴周延儒、会稽钱象坤、桐城何如宠。蒲州忠厚拘谨，不能仰副圣恩。□骑既退，中书原抱奇遂出疏参首辅与袁崇焕通谋误国，左庶子丁进以升转愆期，亦出弹章；工部主事李逢申继之；蒲州遂请告回籍。其礼尚从优厚云。抱奇固赀郎，不足言；丁与李皆蒲州已未所取士也。丁奉旨以阴阳闪烁，降二级；李以监督火药失事，下狱遣戍。蒲州后以壬午冬北兵破城死难，其事未详，故失记。

　　三年庚午正月，上锐意功业，本兵申用懋，老成持重，无所作为。梁廷栋，智巧人也，初自边道超升巡抚，旅晋尚师，督师蓟通，为上所倚任。三年正月初五日，内旨申用懋着解任回籍，梁廷栋回部管事。□兵虽东归，复破永平、滦州，盘踞不退。永平乡官曰养粹首先迎降，献女以在媚，孙阁部率师东行，严檄各将共攻滦永，有旧永平兵佣张春，素得民心，曾练有乡勇二万，皆精锐可用。逆珰时，张春被劾罢归，乡勇皆散。至是复起。春为太仆少卿，整饬永平兵备，永民闻之，皆率先来迎，向所练乡勇，亦皆来会，军声大振。四月，永宁兵备刘可训甫破安酋奏捷，遂率胜兵入援，兵部司务丘永嘉，以监军入祖大寿幕，激以忠义，于是各帅启营，直薄滦州，张春、刘可训、马世龙等皆身被矢石，誓不返顾。□见势逼，遂开东门而出，而滦州告复；永平城中闻滦州既复，咸有叛志，□已掳掠满志，复见城中心变，一夕屠城而去，所存者十之四五而已。大兵入城，白养粹已死，其母尚存；张春先至，尽封所有而出，绝无染指。世龙尽取之，大寿至，空无所有，遂将白母用严刑，乃尽出积藏，盖几百万云。饷司陈此心、乡绅郭巩，俱以剃发投降逮问。巩固逆案问徒，向以首媚魏珰，为周忠毅参论者也。至是始以大逆论斩。先是，遵化之破，有原任兵部贾维钥，率众投降，即授伪巡抚之职。至是，亦同擒治正法凌迟，并同事十人，俱传首九边。

　　隆、万以来，除海忠介外，从未有以乙科跻节钺者。庚午恢复滦永后，升四川副使刘可训巡抚顺天，兵部司务丘禾嘉巡抚山永（系新设），前屯兵备孙元化巡抚甘肃，皆乙科也。一时共得四人。丘以九品末郎，直跻中丞，尤属异数。自后超用甚多，至陈新甲直正中枢之席，然究无一人见功立节、副破格之特恩者。

　　二月初十日，册立皇太子。上以戒严免升殿，百官听宣敕于午门，行十二拜礼，赐三品以上及日讲官各花朵红一疋，三品以下昏半红花枝用角，日讲官红全疋花枝用银，加恩辅臣、督臣、皇亲周奎及司礼监有差。礼部尚书李腾芳加太子少保，仪制司郎贺世寿升光禄少卿。

　　袁崇焕逮后，御史高捷疏参钱龙锡，即指袁疏中辅臣钱某相商之语，指为同谋。时同志者，劝钱于办疏中当痛言一番，明主可为忠言，而钱竟不能从也。引罪疏甫温旨，随即入阁。高捷再疏，遂得旨着致仕。至是，方悔不用前言，则已晚矣。

　　御史史■〈范上土下〉、高捷、袁宏勋三人，昏附杨维垣，力持党局。方珰势初败，维垣既斥，三人连疏参刘鸿训之持正票拟，又力阻旧辅韩爌之召用，以此得罪公论，奉旨革职。时主票拟者，钱龙锡也。迨刘以改敕事败，冢宰王永光遂力为三人求复官，科道交章论之。上方注意。因言用■〈范上土下〉、捷二人，宏勋则令俟勘问事结另拟（时宏勋又以贿卖举人事，被参劾也）。适遇边警，袁崇焕以通款下狱。二月，遂与永光合谋，借崇焕以报龙锡，因钱以及诸臣，亦成一逆案，为翻前案地，温体仁主之欲发自兵部，而尚书梁廷栋初以外任被特简，惧上英明，不能遽起大狱，不敢任其事，韩卒以此去，钱竟逮下狱问辟。

　　刑部越狱之变，奉旨拿尚书乔允升、侍郎胡世赏、提牢敖维荣于锦衣卫，时以内外戒严，故上怒甚，欲重惩之。至次年三月初十日，御讲筵，讲臣文震孟进讲「君使臣以礼」章，劝上培养士气，推心感人，勿徒峻刑法，以启猜疑，语极剀切。上为改容倾听，讲毕退，上传谕讲臣暂留，初疑有所召对，后殿门俱闭，退至阁中，则圣谕已宣付阅中，解诸臣，送刑部，乃知谕留阁臣俾即见诸施行也。

　　诸臣既下刑部，尚书韩维恩复以勘问从轻革职矣，更命都察院易应昌定众易拟，以法止当杖，屡旨驳问，易执奏再三。上大怒，下易锦衣狱，司官徐元嘏杖五十棍，后部拟乔以年老笃疾，准遣戍。胡拟杖，敖亦遣戍。易即下狱。锦衣卫奉严旨打问两次，以为觔法庇私，无人臣礼。令法司从重拟罪，部拟易罪，以宽拟乔允升。今允升已从宽论戍，应昌之罪亦不能加于此。又奉严旨，以允升自以老疾减等，应昌违旨徇私，当依律加等论，不得借以求宽。再驳再问，竟坐大辟。系狱时，京师雷雹大震，会审之日，雷击审官案。于是，上警悟，缓其狱，并停天下行刑。至次年，始以天旱斋祷，方得释放。

　　四年正月□□日，召廷臣及各省监司官于平台。上召浙江副使周汝弼，问浙、闽相去海寇备御之策。汝弼曰：去秋寇犯海上，五日即去。问江西布政何应瑞：宗禄何以不报？应瑞曰：江西山多田少，瘠而且贫，抚按查核，有司尚未报耳。问湖广布政杜诗尔：楚去夏民变树帜，何也？诗曰：树帜之后，地方仍安。问福建布政吴旸、陆之祺：海寇备御若何？旸曰：海御与陆寇不同，故权抚之。上曰：李魁奇何又杀之？旸曰：魁奇非郑芝龙比，即抚不为我用。今锺斌亦反侧，不可保。上问实计安在？之祺曰：多练乡兵，多设火器，以战为守，此上策也。问河南布政杨公翰、贾鸿洙以有司收税耗重，宜参来处治！鸿洙曰：近已革去矣。问山东布政陈应元、焦元溥曰：尔省负宣大兵饷数十万，何也？应元曰：近已解。细问其数。曰：七千两。上少之曰：宣大重镇，需饷甚急，其毋玩。问山西按察使杜乔林，流寇披猖，是否尽系秦寇？乔林曰：寇在平阳，或在河曲，须大创之，但兵寡饷乏耳。上曰：前报已荡平，何复生发？乔林曰：山陕界河，倏去倏来，故河曲被围。问河曲之陷。对曰：失于内应。问勾引何人？对曰：大抵出于饥民。问陕西参政刘嘉遇：寇与饥民相煽，地方如何料理？嘉遇曰：寇见官兵即散，退复啸聚。上曰：寇亦是赤子，可抚即抚之！对曰：今方用抚。上曰：前王左挂既予降，何又杀之？对曰：彼虽受抚，仍行劫掠，是以杀之。问近日情形如何？对曰：一在延安，一在云岩、宜川。问广东布政陆问礼曰：尔已升南赣巡抚了，该地方多盗，若何？对曰：南赣在万山中，接壤四省，当行保甲练兵。上曰：此须实做。问广东海寇若何？问礼曰：广寇多至自福建，舟大而多火器，只是把守海门，勿容登陆，方不为害。问广西布政郑茂华：靖江王府争继事若何？茂华曰：宪定王二子，履祥、履佑。祥早殁，王靖立佑为世子，而祥有未奏选之妾生子，今已长，是以争；王位久定，未敢轻议。问四川布政华敦复：乡绅挟制王府事如何？敦复以欠粮对。上曰：守臣何不弹压？敦复曰：远古州县，多科贡，故不能持坚，云南布政娄九德已经□处。问贵州布政朱芹；安位抚事如何？芹曰：督抚责安位四事，一擒苍酋自赎已献樊虎奢寅妻马氏。一抚送怃臣王三善柩已送出。一责修理九驲已渐报完。一责削地，安位不能从，故议未决。对毕，召各官谕以正己率属，爱养百姓。用命有显擢，如或有贪赃坏法，国法严明，决不轻贷。诸臣叩头先退。又召左都洪学、副佥张捷、高宏图，谕之曰：巡抚贤则子臣皆贤，若巡按不肖，其误事不小，屡谕科道须严加核考，以后切不可轻徇。又曰：卿与吏部实心任事，天下不难为。诸臣承旨退。

　　日讲官文震孟奏：臣见群小合谋，欲借边才以翻逆案，虽圣意持之甚坚，奸党图之愈急，故于子语鲁太师乐章，愿皇上剖晰是非，辨别邪正。盖一音杂而众音皆乱，一小人进而众君子皆废，天下容有无才误事之君子，必无怀忠报国之小人。今有平生无耻惨杀名贤之吕纯如，且藉援而思辨雪；又见王永光无事不专，而济之以猥，发念必欺，而饰之以诈，深计巧役，无所不中，变乱祖制，摈斥清才，举朝震恐，莫敢讼言。臣下雷同，岂国之福？故于五子之歌章言；识精明，则环而向者，无所售其欺；心纯一，则巧于中者，无所投其隙。为此语者，实忧治危明之极思，愿大小臣工当视国如家，除凶雪耻；不当分门别户，引类呼朋也。奉旨：寓规时事，知道了。所指吕纯如惨杀名贤、年例变制等语，着据实奏明。震孟曰：纯如为福建守道，谄媚税监高寀。周顺昌时为福州推官，剪除税棍，纯如恨之，后纯如投身逆党，躐取节钺，顺昌讼言攻之，纯如遂挑巡抚毛一鹭，构成李实之疏，而顺昌被逮惨死矣。其致死之由，全出于纯如。今当先上疏求雪，恃有吏部尚书王永光为之援，故首倡边才之说，而纯如之疏即继之，呼吸通灵，提掇如响。至于会推、年例等大事，吏部不自主，而必会同吏科河南道。若近推年例，吏科都给事中陈良训，谁为开送商订，不过以其稍秉公道，每事参驳，乃借外转以除碍手耳。至考选新资，度无所施其笼络，乃独斥一才名素着之陈士奇，而十年冷署之潘有功，亦以猜疑见弃，大臣之心术如此，亦不忠之尤者矣。永光疏辨，前阁臣定案时，臣被言注籍，纯如入逆案，臣不及知，何自援而出之？至借边才以翻逆案，或指王之臣一事，然之臣在三等之列，从考功一法，注有「涉历边疆稍宽一点」之语，何尝必欲借之、必欲翻之。至陈良训滥厕首垣，与参廷议，人言啧啧，夫岂无因。至考选过堂十六人，内选授科道十四人，部属二人。此二人单各有人，徒以前途正远，因才储用，期待殊不薄也。时永光已审结，大珰为之地，谓文有私于三人。于是，圣意拂然，内批遂有「挟私牵扯、不堪讲官」之语。阁臣请揭为讲官存体面，改批云：「讲官循职，自可敷陈，不得任情牵诋」。此疏在三年，因序王永光事故，并书于此。

　　吕纯如，吴江人，天启中任侍郎，护送惠藩之国，其复命疏，于护送太监刘兴、赵秉彝，皆极揄扬褒美，有云：其爱地方也，既一草一木之恐伤；其自爱也，又一薪一水之若凂。仁声遐布清节可师。至归美逆贤，一则曰：厂臣之选才良；再则曰：厂臣之率属严云云。此系邸报抄传，四海共睹。当鼎湖之泣纯如，现任佐枢密弄神通，潜行改换，乘边警方息之后，拟借边才以翻逆案。王永光等为之主，纯如遂首先上疏讼冤，谓复命疏未尝归美厂臣，不当列名钦案，且引圣谕云，须有凭据，不许借题。又谓红本在御前，副本在通政司，抄按在礼科，其时为天启七年九月，必有说谎以欺。诸臣因说谎以欺皇上，臣姑不尽言等语。通政章光岳，即为封进。时吕气焰张甚，言路尽嘿，故文文肃特出疏纠之云。

　　当永光于天启年癸亥任南总宪，比匪范得志参处南台王永戍、李希孔，因得罪公论。先忠毅时初任西台，特疏参其阴阳闪烁诸奸状。永光始以病归，至乙丑春，逆珰既逐诸正人去，崔呈秀、徐大化荐之起，位大司马，即有两疏颂珰，四海抄传，邸报共睹。丙寅以天变修省，司属王升、张履端二人，力劝其疏救大狱，因之去任，然非彼意也。崇祯元年，起位冢宰，犹护持珰局。至上命同辅臣据发出红本、定逆案诸罪，永光因已亦有疏在内，力为诸人覆庇，以自为掩饰地。廷臣交章劾之，以为永光身为颂逆之人，不可以定从逆之案。又言永光为逆臣崔呈秀、徐大化诸人所荐，为正人李应升所参，邪正已自了然，今雪消晛见，终抱狐兔之悲，虽换面改妆，尚在鹰眼之疾等语。前后参论者，如吴性、张国维、陈良训、李长春、王继廉、毛羽健、马鸣世、顾其国、王象云、王永吉、张继孟，公疏单疏，几有百余。永光既以年例箝制科道，复荐起史■〈范上土下〉、高捷、袁宏勋以为翼；又因边警谋翻案，见荐吕纯如、王之臣之边才，故文公于讲筵中言之，又再疏论纠，赖上英明，坚持之不能动也。至辛未三月，科臣葛应斗纠袁宏勋受参将吴宗明、主事赵建极私贿有据，二人皆永光私人也。兵尚梁廷栋亦发宏勋与张道浚招权纳贿事。宏勋等俱下狱论戍。吴执御复论永光诲贪崇墨，奉旨诘责，永光始认罪去位，则宜兴当国已悟其奸邪，驱而远之矣。

　　蒋允仪曰：始，永光与乌程比，阳附宜兴，其实两人自相为党，用一人则居功于己，斥一人则委咎于内，宜兴不觉也。辛未春，宜兴以主考入闱，两人在外，遂显然示异。且以两年不协公论事宜，俱归咎于一人，如荐之臣、纯如事，绝未尝谋之于周，而告人则曰：「首辅意也」。宜兴出闱觉之，适上询及之臣可用与否？宜兴即对曰：若以之臣闲住者可用，诸与逆案者俱可赐环，而忠贤、呈秀亦可渐次昭雪矣。上乃大悟，坚执如初。

　　蒋公丁丑年又序先忠毅疏稿中一段云：首击僭逆者杨忠烈，继之者仲达；首击贪逆者高忠宪，代草者又仲达也。若夫有一人焉，当清明之时，执澄汰之柄，以好恶之拂，逞淆乱之私，初怵严威，名讨逆而实庇奸，一经边警，辄借题而谋反案，流毒至今，尚未有底，而仲达袖中弹文独发于数年之前，吾知应山、梁溪两先生亦必以献可先见，让仲达以易名之先愧仲达矣。此数语，皆指永光事也。姚文毅公有山巨源、郭汾阳之先见，亦以此矣。

　　长垣既去，御史水佳允疏攻梁廷栋，显为袁、张报复，又发其私人沈敏与蓟抚刘可训往来请奸状，下部狱，则梁实授之以隙，且实有暮夜之迹，梁几不免祸。幸中涓左右之，乃得旨闲住。于是，举长垣俱不能忘情于宜兴矣。乌程又用其私人闵洪学为冢宰，一时捷足者竟附乌程，而操戈向宜兴。宜兴颇危。沈敏者，绍兴人，同志说宜兴，即以沈同乡连及，乌程并去之，宜兴唯唯。给事王绩灿等，先后疏攻乌程与闵宰，宜兴脚稍定，复饮乌程狂药，谓决不相负；于同志举动，不能照管；幕客张捷、贺世寿知宜兴不足谋，皆转入乌程幕，以所谋告之。乌程因恨总宪陈于廷、宫詹姚希孟刺骨。至五年三月，兵部华允诚疏参温、闵，尤急切疑疏出姚手，遂讼言排抑姚，以主北闱试，为兵科王猷疏参武事冒籍事（猷为袁宏勋门人），理止宜查冒籍与否，与衡文者无与，阁中乃票覆试内一名高岱，以不能完篇，黜革正副主考，俱下部议处。初，部覆疏上，上意颇信乌程，密揭入而圣心变，遂降二级。姚以少詹掌南院，行矣，陈以考核御史毕佐周等廷扑武弁事不称旨，革职为民，在五年六月。

　　九月初七日，上召群臣，面谕曰：辽东事十数年不能平，袁崇焕以灭敌自任，朕遣兵凑饷，无请不发，不意专事欺隐，以市米则资盗，以谋款则斩帅，纵敌入犯，顿兵不战，援兵四集，尽行散遣，及敌薄城下，又潜携喇嘛军中，坚请入城，敕下法司定罪，依律家属十六以上处斩，十五以下给配，朕今止流他子女、妻妾、兄弟，余释不问。群臣咸顿首无言。上即将红本付刑部官，承旨先出。上又曰：崇焕罪恶，诸臣如何从无一言指斥共为欺妄？又曰：此番警报，朕与诸臣俱有罪。诸臣叩首谢。是日，磔崇焕于市。初，锦衣卫具狱，词株连甚多，上俱不究，独以史■〈范上土下〉、高捷言、钱龙锡密谋主款，命革职拟罪。

　　刑部会议，奉旨谋款行私，朝廷若无主之者，边臣何敢行？钱龙锡与袁崇焕面商岛事，即有入军斩帅之语，明属同谋，着锦衣卫差官旗扭解来京究问。龙锡既逮到，疏辨无同谋斩帅与私书主款之事，且引首辅韩爌为证，再下部院会议，奉旨云：逆督谋款擅杀，导敌流殃，龙锡实与同谋，先既面嘱，后又书订，至于面奏庇护，尤属狡欺，会谳允确，着监候处决。又批刑部疏，以科道官都无一言，反借名建白，佐款长奸，毛羽健、毛九华、王应升分别遣配。

　　词臣黄道周疏略云：窃见钱龙锡对簿法庭，头抢狱吏，君然相视，哑无一言。此书传所未见也。世宗决意弃河套，心疑开畔，挠元修，故一旦破法而诛夏氏，今东疆之图未有定算，恢复之计上下持疑，独断然决意于一累辅；累辅既乏敛棋引杯之致，廷臣又无蹴刍齿马之嫌，遂使三台及溺于贯城，斗柄销光于谴室，衣冠相语以目，不曰那敢言，即曰那得归，人心如此，谁复挺脊梁担安攘之绩者乎？巷议谬愆，谓杀罪辅为毛文龙报仇，如此则边将必骄，阁臣权落，故杀一阁臣为文龙报仇则可，为刘兴治树帜则不可；为边臣示前车则可，为阁臣作后阱则不可；陛下御极以来，辅臣负重谴者九人矣；一代之间，宁有几辅；何必囹圄愤盈、孤卿骈首，令传者为狱吏甚贵，士绅甚贱乎？且东江方骜，决无诵毛帅以鼓动列帅之理。奉旨：龙锡罪案，原与文龙无涉，何称代为报仇？本朝不设丞相，疏内援引不伦，至弃河套、挠元修，岂臣子所宜言？且妄称夏氏，是为何语？着回话。道周再流言：臣恐边臣借口，阁臣则帷幄之猷不壮，故因边计而引东江，因东江而及毛帅，因阁臣而引误，事及宰相。思古宰相无遥制之实，而收遥制之功；今阁臣无宰相之名，常受宰相之祸。有此两意滞于胸，故仓卒秉笔，奉旨责其支饰，降级调用。至四年五月，始以天旱修省，因科臣刘斯采又有疏请宥，始释龙锡于狱，遣戍定海卫。

　　夏允彝曰：钱初出狱，宜兴过候之，极言上怒甚，挽回殊难。钱甚德之。次日，乌程至，钱述周语，致感。乌程曰：上固不甚怒也，钱遂信温质直而周虚伪，不知实温之巧于挤周，以自见德也。

　　崇焕既诛，有东江旧弁周文煌，具疏为毛文龙诉冤，奉旨云：逆督擅杀岛帅，罪案已定，文龙历年糜饷，牵制无功，岂得乘机借端，希叨忠义。周文煌渎奏不伦，本当重处，念系愚弁，姑饶他。观此旨，始知杀袁为毛报仇，非圣意也。又有义士许俊上疏为袁讼冤云：某日提兵至京营，于某处发火器矢石斩首若干，又某日于某处斩首若干。若云款云勾，则三日所得首级何来。若云不敢为退衄，则后此能战者何人。疏入，下郡议，谪戍。其人复上疏曰：崇焕若通敌卖国，则臣为贼党，当与袁同诛，若袁非卖国，则臣言无罪，谪戍非律，疏入亦不究。

　　湖广抚按奏：三年五月初二，有沔阳州乡官谭世讲焚死，掳州申报，百户赵钦因访察事，本官暗假他人名告陷，押解按院，世讲先捉钦归，狠殴。是夜，钦潜入谭家，见世讲在堂饮酒，扭住不放，世讲令家人放火，截其来路，不意天意反风，倒烧房屋，钦因将世讲杀死，投尸火中，合州士民幸之，群起为难，捕官登城愕视，至次日竖白布旗，上书四十三里军民人等被害报仇等语。又奏六月初一，锺祥县争报道旁竖有红旗，上书「九关七反招贤令」七字，一时承天、襄阳、荆州、武昌、岳州所获红旗或教场或衙门上书七字相同。

　　谭本甲科，历宦潦倒，曾谪任江阴教谕，贪戾之状，至今传之。宜其居乡暴横，致罹惨祸，而乱民之起，即是流寇。三楚自此骚动矣。

　　日讲官罗喻义进书经讲章，惟我商王布昭圣武一节，中及时事，有「左右之者，不得其人」句，颇伤政府，正寥寥讲数言后，讲圣驾大阅，似一篇长奏疏；又多用列圣庙号，恐鞠躬频频不便，乌程实患其隐刺，借余文为辞，使正字官传改，罗难之，正字请罗至阁面商，比至阁门，乌程坐房中，高呼他事，久不出迎，罗待久之，怀愤直至阁中，隔板相请，前此未有也。乌程遂具疏参云：旧例惟经筵进规多于正讲，日讲则正多规步。今喻义以日讲而用。经筵例，驳改不听，乃下部议处。部覆云：圣聪天纵，而喻义哓哓多言，遂以闲住处之，在温不过借题处罗耳。若如部议，安用讲书为也！可谓一误、一谀；罗后家居，以寇祸死节。

　　四年九月，命太监张彝宪总理户、工二部钱粮，唐文征提督京营戎政，王坤往宜，刘文忠往大同，刘允中往山西，各监视兵饷。十月，命太监王应朝往阅宁，张国元往蓟镇东协，王之心中协，邓希韶西协各监军。十一月，命太监李奇茂监视陕西茶马，吴直监视登岛兵饷。初，上既罢内臣，外事俱委督抚，然上英察，加以法随其后，外臣多不称任使者。二年，京师戒严，乃复以内臣监视行营，自是衔恩四出，动以威倨上，官体于庶，使司益群相壅蔽矣。

　　从来文试有会试、廷试，有传胪礼；武场则否。四年武兴试，有董某者，以勇力闻，先达上听。时主武试者，词林杨世芳、刘必达、董以策不中程被格，上谓诸臣故拂圣意也。下两主考及监试御史金文■〈火晋〉、马如蛟于狱，命改期重试，另点方逢年、倪元璐主试，令内臣监视。于十月二十二日首场，试技勇。二十五试马箭。二十八试步箭。初二试策论。初七揭晓。初十传胪。悉照文场事例。特拔王来聘为状元，赐宴兵部，命阁臣主席，自此遂为故事。

　　十一月二十四日，召对群臣于文华殿，先召户部尚书毕自严，问钱粮旧加派若干？新加派若干？自严对旧五百余万，新一百六十余万。上曰：援兵未出之先，称出浮于入者一百余万，援兵已出如何尚未入完。自严对：前此积欠甚多。上曰：上紧催督，还须从长打算，按月给发。召兵部尚书熊明遇，各边新兵若干？旧兵若干？养兵要为有事之备，须是守也守得，战也战得。今日果能守得么？明遇对：还是守得的。又谕户、兵二部，须是同心做一家事，不可争执。召左都御史陈于廷，谕以御史考核须严。考核严，自然尽职，天下自然无事了。又召文选司蔡奕琛、李元鼎、职方司李继贞、王芋，谕以文武各官，俱是尔等经手推用，必须得人；因问奕琛用刘宇烈，凭何推他边才？奕琛奏，科道荐举。上曰：只要肯做，熟手做得，生手也做得。方一藻是熟手么？奕琛对以边才实难，望稍宽文法。上又问：刘源清何以推山海总兵？继贞对，源清恢复有功，且现在蓟镇，就近推补。又问：三屯总兵王维城，何如人？继贞曰：亦是恢复有功。又问张国振。继贞对：国振原系陪推，皇上点用。上曰：正陪俱要堪用。继贞曰：年来边事，查点愈多，使费愈烦。上曰：毕竟官不廉，官若廉，吏胥岂敢作弊？又召吏部尚书闵洪学等，俱出班跪。上曰：诸臣公疏，遣用内臣，太祖明训，朕岂不知！只成祖以来，也有间用的，皆出一时权宜。其天启年用的，朕且撤回，岂如今反用？朕何尝不信文武诸臣？年来做事不堪，万不得已权用他，若诸臣果实心任事，要撤也不难；即如马政一节，如何解马？不堪即行变卖，这等解他何用？又言：海禁当严，前要孙元化奏，他便说禁海须撤岛，明是不肯实心做，要督抚官何用？又重申再三曰：文武官齐心替国家做事，这内臣要撤也不难。

　　开封推官张瑶、杞县知县宋玫，各有才名。张负气不为人下，辛未考选，同乡宋鸣梧父子在科，其门役有所需索，张不与，便骂之，宋不悦，及考选，以玫为吏科，默张为同知；张因揭玫贿营及倩人代书情弊，奉旨覆试，而宋卷已潜易矣。宋如故，张遂降州判。孔有德陷登莱，张殉难，玫亦以壬午之变不屈死。

　　十二月，考选科道后，更核在任钱粮完欠。于是，给事熊开元、御史郑友元俱以完不及格谪调，并责户部尚书毕自严不行纠举，革职下狱。吏科颜继祖疏救，上并切责之。自是，考选将及，必先核钱粮，不问抚字，专于催科，而户曹胥吏俱得以操官评之短长矣。毕固是先朝名硕，然年齿已衰，钱榖烦剧，非所宜也。先已屡疏请告，上不允，竟致负重谴而去，公论惜之。

　　五年壬申四月，兵部员外华允诚上三大可惜、四大可忧疏；言当事者借皇上刚严而佐以舞文击断之术，借皇上综核而骋其重逋握算之能，以皇上图治之盛心为诸臣斗智之快捷方式。可惜者一。人臣展寀，由此精气；今以窥微指为尽心，摘细瑕为快意；直指风裁，徒征事件，长吏考课，惟问钱粮；以多士修职之精神，为小夫超转之能事。可惜者二。庙堂不以人心为忧，政本不以人才为重；四海渐成土崩瓦解之形，诸臣但有角户分门之见；以兴邦启圣之日，为即聋从昧之景。可惜者三。国家所据以总一天下者法也，王化贞与杨镐异辟，余大成与孙元化并逮，使轻猾者不以扞网为恨，矫矜者且以对吏为荣；刑罚不中，铁钺无威；可忧也。国家所恃为元气者，公论也。直言敢谏之士，一鸣辄斥；指佞荐价之章，非奸则党。是非共蔽，忠谗互淆；可忧也。国家所赖以防微者，羞耻也；大臣握重权而有徒隶之心；小臣惟望气而鲜特立之操；中使一遣，妄自尊倨；与之抗者，二、三人耳。其余奔走期会，诏曲趋承，贪竞成风，羞恶尽丧；可忧也。用人之职，吏部掌之；阁臣不得侵。今次辅与冢臣以同邑为朋比，惟异己之驱除；统均大臣，甘作承行之吏；黜涉大柄，祗供报复之私。皇上恶诸臣之欺擅；欺莫欺于此，擅莫擅于此矣。疏入，责令回奏，又极言温体仁、闵洪学交比为奸，私沈演、唐世济等。上怒命夺俸一年。

　　浙直巡盐祝徽，广西巡按毕佐周，各以戒责武弁，奉旨下都察院参看，以会典军官等项具奏，方许取问，岂得三品军职，擅行杖责。掌院陈于廷覆疏，历引宪纲有戒饬之条，谓非自两人始。且言外卫诸武臣，目不知诗书，口不诵韬钤，无弓马之长技，无过人之膂力，家居则武断豪横，赌博酗酒；管运则抗颜侵欺；有司不得司其长短。惟边方衔天子之命，有戒饬之成宪，创一警百，暴横知戢。且所犯细故，若必一一奏闻天威，惧其或亵；隐忍则又长恶不悛。天下之卫官，将益其骄肆莫可谁何矣。奉圣旨，军官不许擅自勾问，律例甚明，且敕书亦无惩责字面，再行驳议。于庭坚执如初。至第三疏回奏，遂奉旨以徇情市恩革职为民。时上方有意重武抑文，乌程又从旁谮之，故以总宪重臣遽遭严谴。陈在天启朝与赵、杨、高诸公同事，以忤逆珰被逐，至此复以抗直不阿得罪去国，益见大臣风节矣。

　　工部侍郎高宏图言；臣部有公署，中尚书、旁列侍郎，礼也。内臣张翼宪，奉总理两部之命，俨临其上，不亦辱朝廷、亵国体乎？臣今日之为侍郎，侍尚书，非侍内臣，国家大体，臣不容不慎；故谨延之川堂，相宾主而公座，毋宁已之，虽大拂彝宪意，弗顾也。且总理公署，奉命别建，则在臣部者，宜还之，臣部岂不名正言顺。上以军饷事重，应到部验核，不听。宏图遂引疾求去。疏七上，竟削夺。前后论内臣不宜遣者，南北诸臣，如吕维祺、李曰辅、吴执御、魏呈润、金铉、马元颷、周镳、不下数十疏。疏上，或降或斥，今择其疏，语剀切，摘录一、二于后。

　　工部主事金铉疏云：昨见太监张彝宪，牌开本监公署已完，择十七日上任，两部司属官吏等谒见，照部堂体制行。臣不胜骇异。是明欲驱清署之臣，屈膝于奄寺。敕谕中曾有是乎？彝宪衔犹司礼，职则监视，原与巡视体则相等。惟贪冒侵欺，一体觉察，若抗颜昧心，妄自尊大，以皇上迪简之臣子，令其罄折伛偻，置自有之堂属，别行僭妄之仪，去不易之，公庭强抑，刑余之下，从此结纳奔趋，彼则曰骄，此则曰谄，干宪典而坏士风，可胜言乎！

　　工部冯元颷疏曰：圣谕以张彝宪总理户工事务，诸臣单词、合词争之而不能得，夫争之不得，惟在诸臣深体而善承之，远必无犯租宗交结之条，近必无负皇上厘剔之意。皇上以为内察外，其弊可得，然必先为无弊，其弊终不可得。臣以为其道莫如禁交谒，则有酬酢，有情面；情面渐熟，格套弥坚，乞立垂严禁，凡在廷诸臣，并不许一至内臣之门，识内臣之面；内臣既别立公署，亦不得造两部之室，与部臣密迩。若部臣钱粮所关，灼有弊端，内臣即得纠参；若其循职奉公，自关人臣分内，内臣不得荐举；不然，本欲救弊，弊乃愈滋；使外臣冀内臣之不来，以自便私图，犹可言也，使外臣幸内臣之来，以群为蒙蔽，不可言也。

　　南京礼部主事周镳言，内臣用易而去难，此从来通患，然不能遽去，犹冀有以裁抑之。今但见因内臣而疑廷臣者缕缕矣，因廷臣而疑内臣者无一焉。如张彝宪用而高宏图之骨鲠不可容矣。金铉之抗直，初虽幸免，竟以他事中之矣。王坤用而魏呈润以救胡良机处矣，赵秉曦以直纠挟同处俟；邓希韶用而曹文衡以互讦投闲矣，王宏祖以礼数苛斥矣；若夫孙肇兴之激直，李日辅、熊开元之慷慨，无不罪斥，未能屈指，每读邸报，半是内臣之温纶；从此以后，草菅臣子，委亵天颜，祗徇中贵之心，将不知所极矣。嗟乎！貂珰巧佞，祗是宫闱之趋从，从缨虽迂戆，终属帝王之心膂。愿皇上之深思也。疏入，奉旨削籍，礼部员外袁继咸救之，不听。

　　蓟督曹文衡慷慨任事，劲直不阿，与总监邓希韶抗不相下，具疏互诘，因称病乞归。奉旨，着殚力干济，以副委任。科臣黄绍杰，因有监督不和疏云：古来未有反颜相视，犹可觌面大事者，毋论掣肘当前，虽豪杰不能展手，文衡亦节钺重臣，慷慨烈士，无因而受监军之点缀，将何颜而立于三军之上？犹责之以任事可乎？然文衡去而监视不宜留，何也？此番元黄，人人蹑息，若欲委蛇附和，必非文衡之人而后可；不然，肯以鼻息仰乎？则有监视，必不能容督抚明矣。且廷臣向所虑者，不止此。今皆已肆然无忌矣。祖制不容典兵，廷臣言之，顷且几于立标营，穷地不堪骚扰，廷臣言之，今已秽迹自败露；廷臣言杖节负气之士，实遭毒螫，今果伎俩递见矣。廷臣言寡廉鲜耻之夫，将开谄附，今果有啧啧称颂甘为荐主门生，不奉旨而擅拨营兵者矣。前辙非远，渐何可长也！世界至此，宁不寒心。同时，御史宋贤又有疏劾山永巡抚邱禾嘉云：皇上遣内臣监视，原属权宜，无奈小人逢迎，无所不至，若马云程请兵自卫，邱禾嘉先为派定六百名，犹自歉不能措置，其吮廱、吮痔之意可见，乃部复议请而禾嘉复为之请，必欲以兵柄授之，殷勤若此，可不羞哉？御史高倬，又有监督相构可虞疏；皆奉旨议处。文衡因复具疏，为言官求宽，不听。未几，曹终以闲住去。

　　丰城侯李承祚，天启年间两疏称颂逆珰功德，请如中山王例，封两公，并列两都。珰磔后，定逆案，议大辟，系狱矣。其子上疏，引八议，宽免刑，部疏亦为之地。给事中吴彦芳，有疏论之。手批谕内阁云，此案情最可恨，法原当诛，但世勋与流官有间，券文难泯，据部疏议革爵远戍，足抵一死否？阁揭固为之力请，引券文免之死条，遂改从宽典，然上意极严，附逆，虽追念世勋，稍开一面，捧诵御札，凛于爰书矣。是年，逆案刘诏与失陷封疆之王化贞俱弃市曹。勋臣中又有襄城伯李守锜、灵壁侯汤国祚，皆有疏颂珰，竟得漏网。

　　七月，斩登莱巡抚孙元化。苏州嘉定人，慷慨好谈兵，以乙科历官宁前兵备道，海氛不靖，以元化知海事，超升为登莱巡抚。大凌河告急，部议调孔有德等率兵防援，孔故毛文龙部将，因文龙之杀，原有二心，至是奉调，往来海岛，几犯飓溺，比改而从陆，不胜怨咨。前队已至吴桥，后队尚滞新城，夺王氏庄仆一鸡，王氏大族，势凌东省，随禀领兵官，必欲正法。领兵官不得已，查夺鸡者，穿箭游行，众大哗，遂杀守庄仆，报知前队，改辕而南。时统兵者，左步两营，则参将孔有德；右步两营，则都司陈有时。东江副总兵毛承禄、登州参将李九成，辽兵三千人，皆插血立誓，拥有德以叛，攻破城邑数处，距登数十里，于马塘扎营。曰为王所逼，非敢反也。元化令参将耿仲明传谕扎营城外教场候抚，教场固有三千营房，援辽将卒家属居焉，欲令移入城出房以舍步兵，城中拒不纳，孔说耿亦反，尚有辽人在城中者，绅民必欲搜戮之，辽人遂开门迎师，登城告陷。时壬申正月初三也。元化始知被绐误事，欲抽刀自刎，为耿仲明救止，逼之具疏言状，已复纵之航海归，以二月抵津就逮，下镇抚司打问，验其自刎非伪，方下部议罪，而上遣侍郎刘宇烈督师，既许招抚，复诱新抚谢琏、知府朱万年并徐翟二内使杀之；事闻，上乃大怒，遂斩元化。当日城破，被祸者有镇臣张可大、乡官张瑶、王象复、举人王与夔，皆以尽节称。山东巡抚余大成，亦以失事逮下狱论戍。

　　孙、余二抚既被逮后，廷推以徐从治抚山东，谢琏抚登莱，俱同日受事。贼已抵莱州二月，至四月，内薄环攻，不分昼夜，赞画主事张国臣原奉抚议，以出援兵，皆畏贼，主者姑亦听之，以为抚事成则莱围自解，且以援为名耳。三月之初，张国臣遣使入城议抚，从治抗疏言其非，中朝以为不然，而贼攻围益急。四月十六日，架西洋大炮炮击西南城隅，从治方简阅丁壮，指挥出战，左右请少避，从治不可，发语未毕，炮已中颡额，身仆而绝矣。从治既死，莱抚谢又为贼所诱杀，督师刘宇烈逮问下狱，更调榆林各边兵将，用朱大典为巡抚以御之。至八月中，方解围，有德竟自莱入海，破朝鲜，投诚于□清矣。

　　上召吏部尚书闵洪学、兵部尚书张凤翼谕曰：吏兵用人根本，近闻选官动借京债，到任便要还债，这债出自何人身上，定是剥民了。怎得有好官肯爱百姓。朕前日费几许推敲，才用卿二人，须革去旧弊，为国家任事。又召左都张延登谕曰：风纪重任，表率诸御史，须是严加考核，不可徇私。又召吏科刘斯球、河南道李日宣谕曰：尔等以言为职，若直言谠论，朕甚乐闻，如何动称言路闭塞，你们议论不管行得行不得，只条陈一本塞责，多为却情面贿赂，成何言官？斯球奏臣等有闻必告，一毫不敢欺皇上。上曰：有闻必告一语，是你心里说出来的，从口里说出来的，你们有一疏，定有一缘故，与疏中所说之事不相关，以后如有把持嘱托行贿的发觉出来，自有祖宗之法在。又谕锦衣卫王世盛清理刑狱，不许瞻徇。又遍谕群臣曰：既做一官，就有一官掌职，件件都该打算，天下方能治平。如何一事不做，专图个名色好听。严谕再三，皆悚然而退。

　　先是，举朝有疏参论监视宣府太监王坤，坤遂抗疏指修撰陈于泰盗窃科名，希建言之名，为自固之计。席首辅周延儒比昵之势，借端责备，反饰丑状，果否内臣不识一字，有类沈同和之曳白云云，是借于泰上侵首辅也。首辅即自劾求去。不允，廷臣交论不已。左副都王志道，因上「内臣越职、辅臣失职疏」，谓内臣论劾渐广，内则科道六曹，外则方面督抚，又内则卿贰，今则纠辅臣矣。国家设辅臣，官府黜陟，皆其职掌；内臣纠劾侵权，而辅臣不问，骎骎口衔天宪，手持朝纲，而上不问，将焉用彼相哉？奉旨诘责。又召对于平台，谓志道曰：遣用内臣，原非得已，屡旨甚明，昨王坤疏，朕已责其诬妄，乃廷臣举劾，莫不牵引内臣，岂处分各官，皆为内臣耶？志道对曰：王坤直劾辅臣，举朝皇皇，为纪纲法度忧，臣为法度惜，非为诸臣。但疏不能详慎，语多谬误。上曰：在朕前便多谬误，书之史册便不谬误了。国家大计，惟因内臣在镇，不利奸弊，乃借王坤疏要挟朝廷，诚巧佞也。诘责者再。问周延儒曰：志道非专论内臣，实责臣等溺职。上曰：职掌不修沽名立论，何堪宪纪，命削籍去。

　　给事中陈赞化，论周延儒招权纳贿；游客李元功，借丛威人，延儒常语去辅，李标曰：上先允放余，对还原疏即改留，颇有回天之力。今上羲皇上人也，此是何语？岂徒小人之轻泄乎？又引刑科李世祺为证。世祺亦奏延儒有是言。诏勿问。六月，延儒予告回：始，温体仁将夺其位，太监王坤疏参周。时体仁无一语相助。于是，赞化屡疏，即羲皇上人一语，穷究不已。温知上意已移，凡与周为难者，必阴助之，而助周者皆黜，周遂放归。

　　乌程挤宜兴去位，宜兴不堪，乃谋召桐城何如宠以压之。桐城疏辞，不允，勉强就道，至中途，复以病坚辞，始蒙俞允。乌程竭力邀首辅之称不可得。甲戌中秋，阁中例有赐馔，大珰传谕，始称首辅。时，乌程方在告，病痊入直，即开首辅之室居之。当宜兴在事，又荐用上饶郑以伟、上海徐光启二人，皆老成宿望也。不久，皆相继告亡。至是，请枚卜，上既点嘉善钱士升，又特用巴县王应熊、香山何吾驺二人。嘉善虽浙人，与诸正君子颇相周旋，唐世济力言于乌程，令收之无为他人用，遂由南礼侍入。巴县亦宜兴所注意，而乌程援以自助者也。命既下，给事中章正宸疏纠，应熊刚愎自用，纵横为习，小才足以覆短，不辨足以济贪，一旦大用，必且芟除异己，驱锄善良，报复恩仇，混淆毁誉，且讹言何所不至，谓是左右为缘，故倚他途以进，将使天下熏心捷足之徒纷驰而起，因自附于阳城裂麻之义。有旨革职逮问。时正宸方以馆职外授，遂着蹇谔之声云。

　　谕吏部荐举潜修之士，科道不必专出考选，馆员须应先历推知，垂为法。次年，又命改部属为科道。于是，甲戌科以后，遂停考。蔗吉士以行取，俸满推知，考选改翰林编简，人因争趋翰先一途，并不屑就科道，而营谋者益甚。至戊寅年之考，有以相争构难者矣。

　　夏五月，命司礼监太监张其鉴等赴各仓同提督诸臣，盘验散放。太监张应朝，调南京，与胡承诏协同守备。

　　谕兵部：流寇蔓延，各路兵将功罪应有监纪，特命太监陈大金、阎思印、谢文举、孙茂林为内中军，会各抚道，分入曹文诏、左良玉诸营。寻复以阎思印同总兵张应昌合剿；汾阳知县贾申鏸，以逼迫苦供亿，投井死。六月，命太监高起潜监视锦宁，张国元监视山西、石塘等路，综核兵饷。命太监魏相监视登岛兵饷。顺天抚按报三河知县刘梦炜自缢死。先是，有解饷银过本县者，被盗劫去五千余两，奉旨责令本县宜赔补，梦炜初任清苦，忧惧无措，遂于私衙自缢。当时，上司委官，入衙相验，行囊萧索，合邑俱为之太息。

　　刑部奏：会官处决苏有功。有功即毛有功，文龙营将，东降被擒解京，在槛车中饮酒放歌，及旨下处决，其夜自驯象所逃去，究其故，乃解役每夜放出说书，是夜忘收禁也。

　　癸酉秋决之日，上素服坐建极殿，与诸臣辅相商，极其虚怀。温体仁当国，无所平反，内一人徐兆麟，辽东人，以举人任陕西华阴县知县，到任仅七日，而城陷于贼；上于此颇踌躇，体仁无一言为之救解，遂致之死，人皆冤之。兵部主事贺王盛，论乌程私其乡人，考试官丁进，摘癸酉南闱黄美中后场「奢闾嫫刀、青山绿树」语为关节。青山绿树，出朱子心学诗，人犹易知；奢闾嫫刀巧；荀卿佹诗云，闾■〈女耴〉子奢莫之媒也，嫫母刀父是之喜也。大略是善恶颠倒之意。上欲查究此四字，阁中不能对，委之部科，大宗伯李腾芳屡费翻寻，严旨以其不行纠驳，令闲住去，已而，部科其拟省直黜革举人七名，又罚科者数人，各考官俱降调有差。

　　福建颜茂猷，会试全作五经题，外帘以为异，知贡举林焊为之题请，奉旨念其该博，准录送内帘；主考不知上之属意也，置副榜首，出场后亦具疏请之，上命试，录中列在第一名之前，准与廷试，拔置第二甲第二名，皆异数也。

　　颜中天启甲子乡试，亦全作五经。监临乔承诏，以其越格，令止。录本经进内，为主考顾锡畴、房祁彪佳所取，其人故博学笃行，为士林推重，登第后，授礼部主事，不久即故，或传其为仙去云。是科场中，皆推易；一房文公震孟所取陈际泰为第一，同考项煜欲令会元出其门，计诱文公，谓渠所取乃杨廷枢也。杨为同乡名士，文遂让之，及拆号乃李青也。项向有项黑之称，一时遂笑传有项黑得李青之号。自待以五经得隽者，又有丁丑揭重熙、癸未冯元扬。

　　殿试故事，内阁拟策问二条，请上点用其一，鲜所窜改。是科，问知人安民，上更其大半曰：所与共治天下者士夫也。今士习不端，欲速见小，兹欲正士习以复古道，何术而可？敌本属夷，地窄人寡，一旦称兵，而三韩不守，其故何欤？目今三协关宁以及登津等处，各宿重兵，防敌也，敌不灭，兵不可撤，饷不可减，今欲灭敌恢疆，如何作用？且流寇久蔓，钱粮缺额，不体国计，每欲蠲减，民为邦木，朝廷岂不知之，岂不恤之，但欲恤民，更欲饱军，何道可能两济？即屯田盐法，诚生财之源，屡疏条议申饬，不见实效，其故何欤？至于漕粮，为三军续命；马匹为战阵急需；折截挂欠，遂失原额原制，何道可复？今虽东敌强盛，河套有可复之机，边外尽可作之事，但难于□□窥伺，朝野匮乏，近降夷既至，作何安插？插套连合，作何间破（？）流贼渐逸郧广，海寇时扰浙闽；剿灭不速，民难未已；兼之水旱频仍，省直多故，作何挽回消弭？又唐、宋曾以武臣为中书令枢密使，文武似不甚分，我太祖曾以直厅为布政，典史为佥都，奈何牢不可破？尔多士留心世务久矣，其逐款条答，无讳。朕将亲览焉。以上皆宸翰亲挥，语意淋漓，求治之殷，具可想见。又故事，读卷官拟上卷十六卷，朱圈句读，进呈御批，定一甲三名。今上命再呈十二卷，无句读者特拔为第一（刘理顺后殉甲申之难）第二（吴国华），而以原拟第二者为第三（杨昌祚），拟第一者为二甲第一（李焻），第三者为二甲第三（陈组绶），御批四卷，皆嘉意造士之睿谟也。

　　给事中吴家周疏论温体仁杜门两月，入闱典试，不先不后，有私垄断而左右望之迹，臣乃得以朝廷大典问之。夫圣寿呼嵩，元旦辑瑞，体仁独托病不出矣。哈祭太庙，春祀社稷，亦托病不出矣。经筵开讲，所以崇圣学；献俘告庙，所以昭武功；皆托病不出；即皇太子千秋令节，终托病如故；独至入场主试，则褰裳就之；无他，朝贺系臣子恪恭之谊所关，在朝廷取士，有私门桃李之藉，所利在身家也。尤可异者，会场题目，历来与君德政治相关，未有大臣敢妄自称比者。今首题以子产自许，不思郑以衰国残主；有难乎，其拟上；若救民水火之中，尤为不伦；尧舜在上，虽小丑未靖，何至比吾民于殷丧之季？况取残吊伐，亦不宜谈于今日。奉旨以其诋牵诬引，着降调。先是，易一房漆嘉祉首篇，末有不敬不义之臣云云。本房文长州取之，意乌程必见驳，当有一番质辨，及呈卷即批允撤棘，乌程于阁中扬言曰：外人要说我们要进场收门生，今日地位也靠不着门生了。况场中即有人骂我。嘉善曰：场中如何骂得。乌程曰：他文中竟说不敬之臣如何，不义之臣如何，岂不是骂？嘉善曰：如何打发他？乌程曰：本房批伸眉抗手，想见其人，敢不中耶？是科，乌程虽为主考，力行阻抑，榜额每科三百五十名，止取三百，会元多扶入鼎甲，而李青不得入，每科考馆，独是后两不考，至倡议令欲三甲选县佐贰，众以为不可而止。

　　以总理太监张彝宪，请命天下朝觐官，将会计册亲赍投送，查其完欠，以为殿最，仍照见部堂体行礼。礼部郎中衰继咸，已升山西提学，将出京上疏言：士有廉耻，然后有风格；有气节，然后有事功；如总理内臣，有觐官赍册之令，皇上从之，时以剔厘奸弊，非欲群臣屈膝也，乃上命一出，靡然从风，藩臬守令，参谒屏息，得免呼责为幸。

　　嗟乎！一人辑瑞，万国朝宗，诸臣未觐天子之光，先拜内臣之座，尚得有廉耻乎？逆珰方张，义子干儿，昏夜拜伏，自以为羞。今且白昼公庭，恬不知怪，国家自有觐典，二百余年，未有此事，此可太息也。上以越职言事责之。彝宪亦疏言：觐官参谒，乃尊朝廷。继咸复上疏言：尊朝廷，自有典例。知府见藩臬，行属礼，典例也。见内臣，而行属礼，亦典例乎？诸司至京，投册吏部，典例也。先谒内臣亦典例乎？事本典例，虽坐罪犹可为安；事创彝宪，即长揖祗增其辱。高帝立法，内臣不得与外事。若必以内臣绳外臣，此会典所不载。上切责之。时有大同知府蔡屏周，持册投送，独长揖而退。内臣呼而语之曰：此朝廷命，谁敢抗。蔡答曰：朝廷止命查钱粮，不命查体统。彝宪默然。蔡亦不顾。后借他事参处，公论不平，随有以大府荐者。上亦不允而罢。夫天下之为守令者多矣，抗节不屈，止蔡一人，且又出于乙榜，其丰骨挺出，真超出寻常矣。

　　刑科给事中李世祺，以劾大学士温体仁、吴宗达，谪于外，复罪文选郎中吴鸣虞，以考选非人，并谪之。袁继咸复言曰：养凤欲鸣，养鹰欲击，今鸣而箝其舌，击而绁其羽，朝廷之于言官，何以异此？今考选在即，铨臣必将遍问诸臣曰：汝必不参大臣，然后授之台谏，将使言官括囊无咎，为大臣者终无一人议其后，大臣所甚利，忠臣所深忧也。且皇上乐听者谠言，使天下误以攻弹贵近，为皇上所厌闻。其势将波靡不止。上以越职言事责之。

　　先召旧辅何如宠入朝，屡引疾不到，给事黄绍杰奏言：从来君子小人不能并立，如宠徘徊瞻顾，则次辅体仁当知所以自处矣。自体仁在位，水旱洊臻，盗贼满路，燮理固如是乎？秉政既久，窥旨必熟，请臣承奉其意，用一人则曰此与体仁不合也，行一事则曰此体仁所不乐也。凡此皆召变之由，乞命体仁引咎辞位，以回天心、慰人望。上责其率妄，命降调。体仁疏辨，绍杰复连三疏劾之。其言愈厉。且曰：体仁奸欺，其谋不过两端。一曰朋党，一曰票拟。下而惟朋党一语可以箝言官之口，挑善类之祸，上而惟票拟一语可以激圣明之怒。盖愤误之愆。又疏劾佐铨张捷荐用通案中人。八年二月，又疏劾体仁误国，祸延陵寝，再奉旨降杂职用。

　　总宪冢宰俱缺，上命公举堪任者来看，特御平台，召五府六部九卿科道面谕曰：吏部尚书乃用人的官，须要第一等才品，若据会推故套，不过精心定力两语混题，止须一二人把持足矣。何必会推。卿等各举所知来。吏科卢兆龙奏：科道例无保荐，只举有不当，方行纠参。上深然之。吏部侍郎张捷奏：年来诸臣党同伐异，在外会推，自然瞻顾情面，熟敢犯忌；今蒙皇上面谕，各举所知，务得天下第一等才品，须不论方隅。上曰：立言不以方，卿等奏来。时，定国公徐永祯等、大学士温体仁等，共举谢升、唐世济等十余人，张捷独举吕纯如、唐世济诸人。举讫，捷奏：臣举两人，皆举朝所不欲用者。上随取疏阅讫，谕曰：吕纯如是逆案有名者，何为举他？捷奏：纯如，臣所深知，逆案列名，谓其颂美逆贤，今红本现在，并无一字相及，岂可诬坐？上曰：他已曾辨过，但不可开端，因以目视科道官曰：如何说？卢兆龙奏：诸臣荐举，各有本末，至张捷所举吕纯如，钦案有名，臣等正拟纠举，适聆圣谕已明，故不敢复奏。捷又奏，臣实知纯如真清执可用，故从公推举，即在案中，亦须分别，倘用之不效，臣亦甘与同罪。又言小民作奸犯科，朝廷五年大审，每年热审，惟恐其冤，何况大臣，如何冤得？工科孙晋即奏，此事如何比拟？今日皇上郑重冢臣，特召诸臣公同咨询，乃以开释罪囚相喻乎？兆龙奏，臣任清江知县。时，记得纯如护送惠渖之国，沿途骚扰，即此已见无才，况屈身逆贤，其品可知时，科道蒋德瑷、金光辰、韩一光、杨绳武俱奏纯如断不可用。捷犹呶呶不已。刑科张应甲叱之曰：张捷所举如此，心事可知，还敢在皇上前巧辨？上即令捷下去，随问首辅。体仁曰：谢升可。明日旨下，以南吏尚谢为吏部尚书，左都唐世济为左都御史。时，八月二十一日也。时，王应熊故善纯如，又与体仁相比，故体仁阴主之，而令发自张捷，不虞上之坚持也。给事吴甘来、范淑泰交章劾应熊、捷，同谋党附，冀翻逆案。上不听。捷亦屡疏乞休，恃体仁与援，俱邀温旨。十二月间，已奉佐计方殷之旨，正拟肆其凶锋，未几，有刘宗祥之疏。宗祥先任金坛知县，与捷相善也，以御史巡按四川，有成都知县贺儒修者，捷之姻戚，因作东托宗祥，欲得卓异一举东中有「忠言不入，朝事日非」等语。宗祥入川，见儒修狼籍，时甚折于公论，循例纠合，有旨革职逮问。捷大恨之。值宗祥回道考核，捷一力把持，拟加重谴，宗祥据实剖辨，且以实手书上闻，捷遂革职下狱。都察院拟宗祥降三级调外任，上抹去之。御批刘宗祥着回道管事，后部拟捷配赎。

　　张捷在天启初，官御史，疏论三案，即与诸正人有忤。癸亥例转外藩，乙丑同前例转，数人皆陲京堂，以其不附东林也。时逆珰柄政，同事附之者皆称功颂德，杀人媚人，捷独介然自持，不苟阿附，且周旋周忠毅公于诏狱，友谊甚笃，彼党侦知之，竟出中指为阿附党人，为李某死友，着削夺为民。盖误以周公为先公也。是其人可谓中立不倚之君子矣。至是又以保荐纯如、谋翻逆案而被黜。宏光南渡，马、阮用事，起位冢宰，尤坚执邪议，方疏请追恤诸逆臣，重刊要典，颁行天下，而国已亡矣。国亡之日，却能不降、不逃，洁身自尽，且同乡之人，亦称其居家孝友，律已清廉，则盖棺论定，大节皎然，独惜其意见之偏，为邪氛所中，深不可解，至不惜甘与同污也，使死而有知，推原误国何人，正邪何辨，此时水落日出，亦自悔其生前持论否？

　　文震孟请改修实录疏略云：臣因纂修熹庙实录，从阁中恭请光庙实录较对，见其间乖误甚多，如先帝册立，其挺击、红丸诸大事，皆祖三朝要典邪说而应和之。盖天启三年七月，实录进呈，乃礼臣周炳谟等所纂修，阁臣叶向高、韩爌等所总裁者也。天启六年，逆党崔呈秀等谓实录非实，请旨重修，则崇祯元年二月所进，今皇史宬之所藏者也。是时，皇上初登大宝，要典未毁，逆案未成，阁臣黄立极等不行奏明，含糊从事，凡光考二十年青宫之忧患，与夫一月天子、万年圣人等事，俱隐而不彰，斯固臣子所痛心也。因摘其悖谬亟宜改正者五事。上闻嘉善，票拟要典已毁，是非已明，据奏皇考实录，是否与要典同异，并天启三年所进，该部逐一查议具覆。时八月十三日也。票入不发，直至九月二十七日，上御平台，手出此疏，面谕辅臣曰：皇考潜德，青宫三十年，忧勤惕厉，靡有宁晷，虽长幼固有定序，皇祖意无偏向，然储贰大事，诸臣上疏推请，自有职掌，如何说他浮议？说他好事？温体仁奏无嫡立长，皇祖屡旨申明，诸臣不行静听，屡疏渎扰，反致大典久稽，实诸臣之罪。上曰：诸臣虽如此说，催请之疏，自不可少，又如张差持挺闯入东宫，此何等大变！王之寀揭称其不类疯癫，请集多官会审，正是他谨慎处，如何反说他捏谋？王应熊奏之寀原系官箴有玷，知不能免，故捏出此一段，以图自全。上曰：张差直至殿檐，韩大用聚众擒拿，可是之寀捏造的。后多官会审，张差口供历历，是风癫不是风癫？体仁奏：之寀此揭原不差。但其本意欲借此以自免。上又曰：皇考病亟时，李可灼轻进红丸，以致宾天，诸臣还是付之不问的是？还是据法执奏的是？应熊奏：可灼本意，原求皇考速愈，因皇考久病之后，一时挽回之不转。上曰：君父有疾，岂是臣子可以尝试邀功的？当时诸臣不行执奏，已自差了，反说执奏的不是，有此理否？体仁奏：此皆是逆珰时群小附会，造为此论，今要典己焚，是非已明，又屡奉皇上申饬，便可垂示万世。上乃将此疏付阁臣改票。二十九日，奉旨奏内册立大典，皇祖渊衷默定，内外廷未知，故屡有渎请，然诸臣羽翼国本，忠自难泯。张差实系风癫，虽无别情，然挺击异变，法应重究。红丸轻进，诸臣无一执奏，殊敬欠慎；但其意亦忠爱，谕旨明申，即为定案。实录不必议改，该部知道。巴县所票也。同时，许士柔亦有帝系不可略、详考补续两疏，继文疏执争之。文疏请刊定改录所笔者，许疏则摘决之，改录所削者，俱表不必烦议之旨，虽有正论，无救邪说，皆由阁臣护奸也。安得有信史哉？

　　自己巳之警，所调援兵，以粮不时给，脱巾一呼，中原游民，又以驲递裁减，无所得食者，皆挺而走险。溃兵与饥民合，而流贼起。秦、晋二省，无处非贼。始调总兵曹文诏专剿山西之贼，所杀获甚众，可以奏功，未免有自矜之意。既而贼势渐张，时有小挫，因复调宣大兵剿之，贼复趋秦中，总督杨鹤以无功被逮，□洪承畴代之。洪能抚绥，得军心，剿贼颇着绩。于是，贼复渡河入晋。晋抚许鼎臣不能制，贼南走河南，遂闯入郧阳。抚治蒋允仪，以其兵力单寡，连疏叩阍。时，乌程柄国，修郄构之，被逮；贼遂蹂躏荆襄，直入四川矣。

　　按郧阳原以村镇改县治，以其介湖、陕、河南三省之交，山川绵亘，盗贼易起，故设重臣镇抚之。又以抚绥流民，故易巡抚为抚治，然所管辖地，各省自有巡抚主之，治台不能专也。万历初年，额饷犹有一万六千，王世贞在事，以六千改充边饷，以四千发荆商两道；自备标兵，而数止六千矣。标兵三百，岁粮止十两有奇，皆各县有身家者买顶首，以免门户，而觅人充当。又义勇二百，岁粮六两，且糊口不支，而南下之贼，动数十万，虽使武侯复生，亦安能施其堵御哉！蒋公在事，屡有疏痛切言之，阁部俱不相照管，宜其得罪也。代蒋者为卢公象升，幸以才名素着，不数月即升总理，所后则俱无善全者矣。

　　流贼初入荆、襄，廷议设五省总督，时有添设少司马，原以备总督之选；彭汝楠、汪庆百二人不愿行，乌程力庇之选，遂置总督不设。至贼势燎原，始以陈奇瑜为之，专任剿贼。贼溃四川，误涉栈道，南北以兵堵塞路口，可束手就毙矣。贼首乃求抚，密遣人贿，奇瑜利其贿，许之，代为上疏，准其自新，押归原籍，每十人以一安抚官押送，及出险口，至草凉楼地方，一夜众贼尽缚诸安抚官，或杀、或割耳、或委诸道傍，复大肆猖獗。奇瑜以抚局大壤，因请各抚镇分地责成，欲假此以分过也。奉旨总督原以调度各镇，抚道不得借口分任他卸取罪，旋革职逮问，以乌程之庇，仅得遣戍。

　　时，秦贼数十万，出关分为三。一自陈州上平阳入晋。一自武关向襄阳入楚。一自卢氏东向分犯河南、河北。南北诸贼，复分为三。一走伊、汝，陷荣、汜，东漂入郑州，复分道犯商州。一自叶蔡，南围汝宁。一自怀庆东渡河，掠归德、睢、汝、陈、许等州。其襄阳贼与汝宁贼合十五营，众数十万，由固始，薄霍邱，破之，焚寿州正阳镇，破颖州。知州尹梦鳌、通判赵士宽俱合门死。乡绅兵部尚书张鹤鸣，年八十余矣，贼执而倒悬诸树，引满射之，逼索金帛。有贼至，持刀劈之，自踵至顶，且骂曰：若复能坐而鞭吾背耶？人始知其总督时有宿憾者也。时各邑乡绅死难者甚众，不能详记。

　　鹤鸣，天启初，任中枢，左袒辽抚王化贞与经略熊廷弼构难，致有辽陷。又起奸细一狱，为卸罪移祸地。经抚既皆得罪，言路攻之，仅能免官，幸矣。逆阉用事，夤缘起南司空，黔贼未平，遂党李夔龙，荐之逆阉，于朝堂大言曰：黔事非鹤鸣不办，虽老可用也，遂改兵部尚书，督川、湖、云、贵军务，赐蟒玉、尚方。闻其所以献媚逆阉者，至丑秽不可道。崇祯初，为言路瞿式耜、胡永顺辈论其克饷冒功与媚阉诸罪，削职家居，至是年已八十余矣。熊、王皆相继正法市西，彼独安享富贵，老而不死，乃竟戕于流贼之手，惨毒加甚，谓天道无知可乎？然继鹤鸣督云、贵者，为朱燮元。又言因其遗略，得平安氏。盖其人大约有才而忮、贪而鄙，用为督抚，或可收用一隅；用之中枢，则不免贻害国事矣。

　　八年正月十六日，贼自颖州至，陷凤阳，焚皇陵享殿，其明楼、钟箎皆烬毁，高墙放罪宗，执知府颜容暄杖杀之，留守朱国相、指挥包文达俱力战不屈死。军民死者，凡有四千三十五人（见给事林正亨查报疏）。贼自称古元真龙皇帝，掠陵监所遗响手、小奄侍酒奏技，剖孕妇、注婴儿于槊，以为笑乐者凡三日。

　　凤阳向未有城，守备太监杨泽，贪残苛刻，商民苦之。巡按吴振缨至，商民往愬，振缨大惧，太监，不肯受词，闭门以拒。商民集其门者三日。日以益众，遂执泽用事武弁侯定国杀之，一拥至太监署。杨泽巳遁，复至按院署，吴亦乘间走矣。众遂焚太监署，劫掠城中，乱民无主，乃集队执香往迎流贼。盖土人之乱，十五日先发，群寇以十六日始到，激变酿祸，实起泽与振缨。抚臣杨一鹏，不能弭治，又以隐匿迟报，俱奉旨拿问，下镇抚司狱。一鹏为辅臣王应熊座师，振缨则体仁儿女姻也，两辅臣力庇之。上以皇陵失事重大，竟从严处。一鹏以决不待时弃市，振缨发口外充军。然起变时，杨实在数百里外，吴现在凤阳，因乱而逃，乃轻重若此，盖以乌程之庇云（文秉曰：乌程为吴故祈哀大珰，至于屈膝，阁体真扫地矣）。先时，贼在河南，将逼安庆，有为枢臣张凤翼言者。凤翼语科臣孙晋曰：贼走南已入绝地，此贼不食大米，贼马不食稻草，行自毙矣。闻者无不掩口，竟不预为设防，卒致有凤阳之变。

　　上以陵寝之变，痛愤避殿，御青布袍，下诏罪己，命大小臣工共加修省。诏曰：朕倚任非人，遂至敌猖寇起，以全盛之天下，若肯实心为国，何难灭此朝食！奈夸诈日闻，实功鲜睹；敌三次入边，寇七年不灭；国帑匮诎，而征调未已。闾阎凋敝，而加派难调。中夜思维，不胜愤惋。乃至今年正月，上干皇陵，祖恫民仇，责实在朕。兹择十月初三日，避居武英殿减膳撤乐，以青袍视事，以示与行间士卒甘苦相同之意。驰谕督抚，遍告行问，仰体朕心，共救民命。署礼部侍郎陈子壮，因条议宽恤实政、蠲租清狱、宥罪思过、省工束兵、豁赃恤宗、改折宽驿、旌叙事例，凡二十二款。内请复祖制，尽撤内监，则不利于诸奄；议束兵责督抚，则不利于诸镇。政府持之，欲挟小其事，徒事虚文弥饰。于是，虽有主上勤恤美意，实政终不能讲究也。

　　宽恤诏下，议及罪谴诸臣，嘉善谓刑部宜具各招情节，列名疏请，先释罪而起，方有次第。冢宰谢升曰：此敝衙门职掌，疏不可缓。疏上，胪列无遗，并当日得罪情形，悉为粉饰。上大怒，切责于选郎吴羽文于狱，而事不可为矣。及覆请一百员，票仅以杨都、杨世芳、余文■〈火晋〉、马思理、高倬、刘必达，章正宸、胡良机、杨鸿、廖大亨、张灿垣十一人了局，皆乌程一手握定，使宽恤德意，竟成屯膏，其忮如此！

　　给事许誉卿疏论辅臣、枢臣云：民家丘垄，偶为盗伤，亦必隐痛，今仰惟至尊之痛愤，皆枢臣固位失事、辅臣玩寇速祸耳。贼在秦晋，议设总督，侍郎彭汝楠规避不行，枢臣则谓人曰：政府不肯设也。贼入豫楚，汝楠被论，再议设督，而汪庆百犹汝楠也。乃推极边之陈奇瑜。又误于抚之一说，心持两端，而贼已蹂躏东南矣。昨冬，东南震惊，始有淮抚掺江移镇之疏。及旨下，又曰：不必议移，以滋纷扰。辅臣遂视陵寝为孤注也。又疏曰：论辅臣者，皆庇私纳贿，一身一家之事，其于误国犹小，独此皇陵震惊祖宗怨恫，致圣心有在天之隐痛，臣谊有率土之公愤，此之误国更熟有大焉？前后连上五疏，皆极其痛切。同时，科道又有何楷、范淑泰、徐耀、吴履中、张盛美、张肯堂、郭维经、部臣则贺王盛胡江郑尔说等（？）相继抗章，不下数十疏，而体仁辄以门户坐之。于是，圣聪终为所蔽矣。

　　总河刘荣嗣革职提问时，以洛马河溃淤，创挽黄之议，起宿至徐，分黄水通漕运，计工二百余里，费金钱五十万，其凿河处，邳州上下悉黄河故道，淤土尺余，其下皆沙，每桃浚成河，经宿沙落，河坎复平，不可以舟。刘遂得罪，入狱坐赃，父子俱死于狱。人皆惜之。郎中胡琏，分工独多，亦引监收律坐死。庚辰秋，以魏景琦监决之误，竟致典刑，人尤冤之。

　　刘公，北直曲周人，丙辰进士，与先忠毅同年相好也。工书善诗，好交游，颇以经济自任，其门下多游客，未免失于轻信。东光霍维华者，以逆案谴戍徐州，冀立功赠罪，前议实倡于彼，刘公好奇略，遽信之，致罹大祸。小人之不可作缘如此。

　　礼部署部侍郎陈子壮，请宽释河南巡按卢经，学道胡澥，不听。先是，汴城莱阳王，与许州贡生苏辅宸争田，屡具词，有司不能听，适学道考试开封、莱阳家奴抢苏族一秀才至家殴之，此生原不与辅宸事，诸生咸为不平，先诉之胡，继诉之卢，时三月十五，三司公谒按台；莱阳王同八王子亦舁一人来诉，以期抵塞，在院门外大噪，以舆扛乱打诸生，有飞石相击者，诸生不敢动，噪乃愈甚。莱阳复在门首裂其衣冠，嚼血涂面，为图赖计，院道出示，归咎诸生。明日，传苏生已死，王亦称被殴伤，令母诉于按道，又肤愬于周王。周王即据偏词入告，及按臣疏闻，上疑莱阳实被辱，地方官私庇诸生，严旨遣缇骑逮院道及苏辅宸等下锦衣狱。盖上方崇重藩体，故经藩王疏参者，必行重处。时卢、胡俱到任方两月，竟得严谴，苏生竟死狱中，人皆冤之。

　　上以两京国学之士，杂而多端，无以甄才品，施教化，乃停止入资援例一途，命各提学官会试，各学廪膳生员，每学拔取一人充贡入国学，以巡按为监临，道臣为提调，分试两场，有分考、誊录、弥封等官，一如乡试法行之，贡入礼部，延试阙下，分送两雍肄业，一时与贡者自夸为奇遇，然亦未尝特拔一人进用也。次年，又命颁孝经暨朱子小学于学宫，令士子诵习，督学官取以命题试士人，又命士子兼骑射，于文试毕，复又试马步弓箭。乡会场亦于榜后试之。一时不能文者，竞以此为媒进之阶矣。

　　谕监修实录等官：朕躬阅皇考前录，颇有失实之处。盖时政予夺，或志在激扬矫抑，不得骤言得失，即章疏敷陈，亦有风闻臆见，难保尽出公确。惟略存当日始末，备载所奉明旨，一听后来评绎，庶几初意不晦。今于意合者存其美，不同者去其实，或突载一节，或单标数语，成心偏见，滋惑传疑，其于实录之义何在？自今皇兄之录未竣，应加申论。又谕今士鲜实行，人多虚饰，其于荐奖乞恩尤甚。以目击耳闻之事，辄要欺人以说鬼说梦之言，敢于奏上。才难，自古记之，何近时之多贤耶？贤人多，而天下治，何宇宙之多故耶？祇足贻讥后世，见笑识者，亦当禁之。二条皆御笔亲撰也。即汉诏之佳者，不几能及，后经阁拟，反不如矣。

　　故事：经筵讲书，置春秋弗讲。上独以春秋有关于拨乱反正，传旨令选专经者进讲。时首辅温，故以春秋起家，词臣文震孟，亦以春秋名家。首辅恐文进讲，以其如前年讽语，或当上意，故隐之而佯为搜索状，次辅嘉善指及之，首辅佯惊曰：几失其人，即以名进。十月二十四日，讲至祭伯传，宰咺归赗传，凶礼也，当缺不进讲。上特令补进，文乃讲咺以六卿之长而坏法乱纪，自王朝始，焉用彼相，上颔之，既奉御笔宣谕云：宰咺一章，正见当时朝政之失，所以当讲，后以此类推，已又讲内君子，外小人及人臣义无私交一段，大惬上意，爰尤之命，基于此矣。

　　八年六月二十九日，上传大小九卿、翰、詹等官召对。上御门天街，两傍置桌子笔砚，诸臣行礼毕，上谕曰：诸臣才品，朕未遍知，今一试票拟，辅臣、六卿、尚书站于阶上，其余分班试于阶下。两中官持本一帙，各分一本并二小柬、传谕：将内本票拟书柬内，一稿一誊。试完，命退。次日上传姜逢元、陈子壮、文震孟、张至发、蔡奕琛、闪仲俨、马之骥、张元佐、张居，着吏部将年貌履历开写来看，其在籍诸臣有堪任阁员者，也着从公推几员来。吏部即将九臣年历开写，会推在籍吏部侍郎林焊、礼部尚书孙慎行、顺天府尹刘宗周，奉旨召在籍三臣作速来京，尔部马上催他就道，不得迟延。至二十六日，奉旨文震孟、张至发俱升礼部左侍郎，入阁办事。先是，召对，文以病在告，不与，官尚为少詹事；张以刑部改入，皆新政云。自此以后，凡枚卜阁臣，必内外兼用，亦不论官阶大小矣。召起三臣，孙以病卒于途，未及陛见，林以原官入阁，卒于位；刘升工部侍郎，不久以建言去。

　　故事：新参入直后，以名帖及礼帖致掌司礼大珰，珰亦来答。时，大珰曹化淳，系王安名下，素附正人，托安之侄中书某转致；许公霞城，盛称曹皈依之意，且云：旧例固不可失，相通一番，此后有事，亦可相闻好，于上前说话，许转述之。文公曰：无论素不善，与若辈往来，且同事者方虎视眈耽，若稍有一隙，反与以口舌，何以自解？卒不与相通。未两月，顿失上眷，而见逐矣。许公曾为予述其事，深服文公之持正，而叹当时揆地之难居如此。

　　撤回各镇监内臣。谕户、兵、工三部略曰：朕御极之初，撤还内臣，一应事悉以委之储臣，不意习尚久非，营私卸过，甚有从而剥削为升官肥家计者，此士大夫负国家也。不得已查照成祖监视之例，分遣各镇，添两部总理，亦欲诸臣自艾，数年来经制稍立，钱粮稍清，诸臣亦有省于中矣。今将总理监视酌量撤回，以信朕之初心，惟关宁逼边，高起潜兼两镇，京营原有内臣，提督照常，内而部司，外而抚道，务要共济时艰，慎始保终，永识朕言。是谕适在文入阁后一日，于是，遂有新参居功之说谮于上前矣。

　　辅臣王应熊回籍。先是，六月初十日，科臣何楷以皇陵失事，参体仁，应熊庇抚按杨、吴之罪，应熊即于十三日具疏奏辨。时何疏尚未奉旨发抄，应熊又方注籍不入阁内，何因以预泄机密参之。应熊疏认谓家人在直房中书处抄出。上乃下其家人于锦衣卫究问，并查擅与中书姓名，在直者俱罚俸一年，家人王心良问边卫充军。应熊遂以是去。盖上意既极重漏泄，乌程又适被论注籍，不能为之庇；说者谓长洲实为之，而忌者益盻盻矣。

　　吏部尚书谢升疏参工科许誉卿、福建布政申绍芳营谋升官，许削职，申逮问。许在天启时，以疏参逆奄谪官，时谢为文选郎，亦以不附奄罪。崇祯初，同膺环召。谢已历官冢宰；许在垣中，资望最深，犹守故官，以母老欲乞南太常以便养，同人不可。文拟留之，升太常少卿，亦非僭分。谢与首辅故难之，适台省同时攻冢宰及总宪，许谓须舍谢而专攻唐。唐与乌程朋比肆恶，尤不可缓也。御史张缵，曾不通商确，特疏独参谢一人，张、许同乡，谢乃疑此疏出文、许意。又山东布政劳永嘉，营升登莱巡抚；劳固逆案漏网，诸台省拟合力攻之。谢三过户科，宋学显曲致殷勤，求稍徐之，候旨下而攻之未晚。且云；劳君之座，即申君之座也。申故文之姻戚，时任福建右辖待次，盖以此相挟，而台省不能待，交章连牍。有旨；登抚另推，东省诸人人怀恨矣。兵科宋之普，力怂谢谓，文、许皆决不相容，将以铨席待南冢郑三俊及大司农侯恂，岂能久留汝耶？谢已心动，适有张之疏，遂具疏参许与申，坐以争官讲缺，有「凭借奥援」语。发票时，首辅已定意，故示商确于同官，嘉善谓所奏必当有据，宜行勘，或令回奏。首辅不然。遽票旨云：大干法纪，着调降。夫既云大干法纪，则不仅降调矣。次日，果发改票，削籍为民。文争之不能得，乃作色曰：科道为民，乃荣极之事，许陛辞疏，复侵首辅。首辅疏辨，遂及文、何二辅，即指为民极荣语，谓皇上所以鼓励天下者，止此爵禄位号，而震孟所言，是以股肱心膂之臣，为悖伦灭法之语。疏入，上颇怒，得旨：吾驺、震孟不宜徇私挠乱，各具疏引罪。何致仕、文闲住。未数日，复以灭伦二字参庶吉士郑鄤。以鄤为文同乡同年相善，逆贤时同以建言谪官，故借以引绳枇根也。鄤居乡，实有秽行，谓可以箝诸正人之口。鄤下刑部狱，屡问屡驳，同乡亦不直之，竟以士民公疏，再下锦衣卫，遂致极典。而一时株连者甚众。总由温之憸心毒手构成大狱云。

　　河南监纪推官汤开远由乙科以知兵授是官，于五年冬，已有两疏论时事。至是复疏言：为皇上分任剿寇，莫如抚镇，乃于抚则用惩创，于镇则用优遇，诸臣受事之始，已为不终朝之计，有宁甘褫革，必不肯做者，以做亦罪、不做亦罪，不做罪轻、做罪重也。即有做者，而反为不肯做者掣肘也。有旨责其妄言「做亦罪」等语何所指？着回奏。因复疏言：皇上为办寇而诛督臣一、逮督臣抚臣二、褫抚臣二并逮两按臣，道府州县不可胜纪。前后诸帅，有一逮且诛者乎！即以中州言之，按臣曾倜捐资济荒，未尝悠忽，竟从逮配，将来无肯做、敢做之道臣矣。史洪谟令宜阳，寇无敢薄城，六安州之全，独力为多，竟以罪摈，无肯做、敢做之州县矣。永宁乡绅张论捐金募兵，其子鼎延乞恤，并夺其职，无肯做、敢做之乡绅矣。又如铨司敝薮，吴羽文竭力搜剔，竟以起废干怒，竟致长系，无肯做、敢做之部曹矣。皇上不留意分别，一下铨部，即议罚、议降革；一下法司，即议杖、议配遣；有肯执奏为不当者乎？窃见累累诸臣，贤者不复以逮为辱，不肖者无复有自艾自奋之心，且以犴狴藏身，人品与封疆两尽，可不为寒心哉！奉旨革职拿问。河南巡按金光宸为之代请，以其戮力行间，杀贼有功，准释放还职。

　　上以祖训凡郡王子孙有文武才能堪用者，宗人府具以名闻朝廷考验，授以官职，其迁除如常，名曰换授。署礼部陈子壮疏言：宗秩换授，适开侥幸之门，其事有不便者三、不可行者五。上怒甚，有「非祖间亲」之旨，遂下陈于刑部，拟赎徒放归。先已有宗藩仪制之议，始于唐王上疏，部议屡上屡驳，至是上益怒，欲加廷杖，曹珰跪谏乃止。未几，唐王杖杀二郡王，上不怿，又因边警请统兵勤王，上遂密敕抚按，押发凤阳高墙。至十七年，以淮抚路振飞疏保赦出。乙酉，南部失守，郑鸿逵等拥至闽中，登大宝，号隆武。闽破，被执蒙尘。宗室以科目起家，始自天启辛酉；其能文者，江右为最，楚、蜀次之。宁藩宗室，有朱统饰中辛酉、戊辰两榜，选庶吉士。有言宗室不便入馆者，改中书，即告假去。至宜兴当国，闵洪学秉铨，以其疏请，复改馆职。壬午为南畿副考。又甲戌进士朱宝符，赐名统铨；朱■〈金伊〉，赐名奉■〈金伊〉；皆庶宗未请名禄者。中式后，赐名，出特旨。庚辰年，又有朝觐县令朱露上疏，逢迎时事，召对，授给事中，赐名统鏳。此其最著者。自换授法行，昔是亲王保举，优者得中书，次则府佐州县官，诸宗在仕途者，几八十人，大都以营谋得之。换授易而科目难，使诸宗不务读书，专务钻刺，及入仕途，益多不法，公私苦之。

　　乙酉十二月二十六日，贼犯和州，知州黎宏业婴城固守。二十八日，贼用梯攻城，城上发炮，击杀一百余人。贼复顶方桌掘城，城上掷薪烧之，已而风雪渐急，城上人不能支，有散走者，贼遂得蚁附而登。黎时有母随任，知事不可为，视其母自缢讫，大书于壁曰：为臣不负君，为官不负民，忠孝诚已尽，死生安足论。书毕，自缢而死。一门死者十有余人，有幼子以先随父还家得免，同死者又有学正康正谏、乡绅侍御马如蛟，事闻，黎赠光禄寺卿，赐祭葬，荫子，余各赠恤有差。

　　黎公，广东顺德人，天启辛酉举人；先忠毅时，以南康推官应聘，分考本房，共得士七人。黎公其一也。工诗善书，淹博风雅，时称名士，尤笃于气谊，所以周视师门者甚至，乃竟与先忠毅同以节义传，斯无愧及门矣。

　　九年丙子正月，内阁温体仁奏，逮问知县成德之母辱臣于长安门，又持本声冤于朝。上命下锦衣卫，打问已，于午门前仗德六十，发戍。初，德为滋阳令，耿介绝俗，不善事上官，偶处府厅积役，府厅怒之，揭于巡按禹好问，开列多端，证以贪酷，致被提问，及到京，士民俗为之讼冤。长洲在阁时，亦言之，至是，好善再疏直言，德系旧辅私人矣，赖上不之究，而德母各处投揭，至随体仁舆，诟詈于朝门，体仁畏之，乃具揭奏闻，竟罹重谴.至十六年起废，升兵部主事，甲申之难，母子同殉节死。

　　曹钦程者，以逆案问辟，系狱将十年；同案之人，俱已正法，独钦程尚存，遂为狱中牢头，鄙横无耻.每缙绅入狱，即需索万端；成入，钦程亦如法索诈.成大怒，拳殴之数百，一无所得，而身被伤，人共快之。钦程后以闯贼破京释放，即拜降贼庭，从贼而去，不知所终。

　　宁夏巡抚王揖，驭下少恩，一日于教场点兵下操，适闻有解到赏军饷银，军士遂纷纷求发，揖不许，比夜，揖入城，至北门内，军士拦路求索，揖命销之，众军遂鼓噪称乱，持刀砍揖，气绝仆地而死。事在丙子正月。从来边军多跋扈，当元年甘肃兵变，已戕杀巡抚毕自肃矣，至是凡再见云。

　　淮安武举陈启新，上独违时尚疏，洒洒万言，其大指则极诋进士之横、县令之贪，至发愤于腐烂，芜儒欲并科目废之，专举孝廉，行汉法，跪于午门.奏进时，上方行不测之恩威，遂投契上意，奉旨以为敢言可嘉，径授吏科给事中；吏部不能执奏，举朝无敢讼言，惟刘宗周于条奏疏末及之。言启新言有大而近夸，情似要而有挟，未可遽定其品。一言投契，立置清华，虽称一时盛事，将如名器可惜何？后启新官谏垣二、三年，庸庸随时，末有非常建白，卒以败类索讯得罪，真觉名器可惜也。

　　时有候选库大使程品疏奏，斥启新之虚诞，欲废祖宗科目之制，是绝孔孟、君臣之脉.上怒，着刑部提问拟罪，其人虽亦未必端品，然此疏足愧举朝之容默者矣。

　　命两京三品以上，于举人、进士、贡监中，举堪任知府一员；五品以下及翰林、科道在外两司、知府，于贡监、吏民中，举堪任知州、知县一员；送吏部除授。部中先举在京各官所举共二百余员，开列上呈，命量才选用。初旨原令即授州县正官，遂大半以营谋得之，及部中类考，又复以贿为高下。至有考授丞薄者，诸人始各废然。于是，有志者俱不屑就，究之亦未能得一人。

　　刘宗周以特召至，拜官工部右侍郎，即上痛愤时艰疏。略曰：朝廷有积轻士大夫之心，自此耳目参于近侍，腹心寄于武夫，治术尚以刑名，政体归之丛脞，厂卫司讥防而告讦之风炽，诏狱及士绅而堂帘之等夷，人人救过不给而欺罔转甚，事事仰承独断而谄佞日长三尺。法不申于司寇而犯者日众，诏旨杂治五刑而好生之德意泯。刀笔治丝纶而王言亵，诛求及琐屑而政体伤。参罚及钱粮而官愈贪、吏愈横、赋愈逋；严刑与重敛交困，而盗贼蜂起。总理任而臣下之功能薄，监纪遣而封疆之责任轻。督抚无权而将日懦，武弁废法而兵日骄。将懦兵骄，而朝廷之威令并穷于督抚，朝廷敕限尽贼而行问日杀良报级，以幸无罪；求治愈殷，纷更四出，致市井杂流咸得掺讹抵隙以希进用。皇上不过始于一念之矫枉，积渐之势，酿为厉阶，几于莫可收拾。今日转乱为治之机，断可识矣。奉旨：夫论事当体国度时，不当效小臣归过朝廷为名高己。阁臣以马价空匮，议捐助。宗周独言不敢怀利以事君，并请禁天下之言利者。得旨切责，遂引疾罢归。至天津，知北兵自昌平深入，愤甚，复上身切时艰疏，略曰：往己巳之变，有小人起而修门户之怨，自此小人进而君子退，中官用事而外庭浸疏，人人解体、事事规卸，文法日繁，欺罔转甚；朝政日隳、边防日坏；以有今日之祸，实己巳以来酿成之也。且以张凤翼之溺职，中枢而予之专政，何以服王洽之死？丁魁楚等之失事，而予之戴罪，何以服刘策之死？诸镇巡勤王，争先入卫者几何人？不闻以逗遛诘责，何以服耿如杞之死？今幸以二州八县生灵结一饱扬之局，廷臣之可幸无罪者，又何以谢韩爌、张凤翔、李邦华诸人？或戍或去，岂昔之为异己驱除者，今不难以同己互相容与耶？且皇上恶私交，而臣下多以告讦进；录清节，而臣下多以曲谨慎容；宗励精，而臣下奔走承顺以为恭；尚综核，而臣下琐屑吹求以示察。凡此似忠、似信之类，无往不出于身利禄，将聚天下之小人立于朝，皇上亦有所不觉矣。又言小人与中官，每相比以为引重，而君子独岸然有以自异，故古有用小人之君子，终无党比中官之君子。末又及时政最乖者数事，以谁生厉阶，至今为梗，责备首辅体仁，谓其大奸似忠、大佞似信，且引唐德宗之不觉卢杞奸邪为规。奉旨责以比私乱政，颠倒是非，革职为民。已又上书体仁，规其勿蹈江陵、分宜之覆辙，体仁不省。

　　刘公前后立朝，皆不满一年，而谏草甚多，皆凿凿名论，缠绵恳恻，不减贾长沙、陆敬舆也，已尽选入名臣奏疏中，但择其切关时事者，录一、二于此云。

　　奏闻，竟罹重谴。至十六年起废，升兵部主事，甲申之难，母子同殉节死。

　　曹钦程者，以逆案问辟，系狱将十年；同案之人，俱已正法，独钦程尚存，遂为狱中牢头，鄙横无耻。每缙绅入狱，即需索万端；成入，钦程亦如法索诈。成大怒，拳殴之数百，一无所得，而身被伤，人共快之。钦程后以闯贼破京释放，即拜降赋庭，从贼而去，不知所终。

　　宁夏巡抚王揖，驭下少恩，一日于教场点兵下操，适闻有解到赏军饷银，军士遂纷纷求发，揖不许，比夜，揖入城，至北门内，军士拦路求索，揖命销之，众军遂鼓噪称乱，持刀砍揖，气绝仆地而死。事在丙子正月。从来边军多跋扈，当元年甘肃兵变，已戕杀巡抚毕自肃矣，至是凡再见云。

　　淮安武举陈启新，上独违时尚疏，洒洒万言，其大指则极诋进士之横、县令之贪，至发愤于腐烂，芜儒欲并科目废之，专举孝廉，行汉法，跪于午门。奏进时，上方行不测之恩威，遂投契上意，奉旨以为敢言可嘉，径授吏科给事中；吏部不能执奏，举朝无敢讼言，惟刘宗周于条奏疏末及之。言启新言有大而近夸，情似要而有挟，未可遽定其品。一言投契，立置清华，虽称一时盛事，将如名器可惜何？后启新官谏垣二、三年，庸庸随时，末有非常建白，卒以败类索讯得罪，真觉名器可惜也。

　　时有侯选库大使程品疏奏，斥启新之虚诞，欲废祖宗科目之制，是绝孔孟、君臣之脉。上怒，着刑部提问拟罪，其人虽亦未必端品，然此疏足愧举朝之容默者矣。

　　是去。

　　钱已去位，御史詹尔选，先有疏论陈启新之用，责备辅臣、冢臣不能尽言执事，复以疏言大臣所以不肯言者，以不肯去耳。今士升肯言矣、肯去矣，以去就悟明主，以气节风百僚，皇上不即嘉许而疑其要誉耶；且天下之疑上者不少矣，将卒骄懦日甚，圣意恩礼通渥，则疑过于右武；穿札与操觚并课，人见绌德而齐力，则疑缓于敷文；免觐说行，或疑朝宗之大义不值数万路费之金钱；驳问日烦，或疑明启之刑书不当几番加等之纷乱；其君子惧驱策之无当，小人畏陷不累之多门；明知一切苟且之政，或拊心愧恨，或对策欷嘘，种种隐情，有难殚述。上怒甚，命锦衣卫拿问，特御门召对，面诘如何是苟且？詹曰：即捐助一事，也是苟且。侃侃数百言，抗对无屈。且曰：臣死不足惜，皇上幸听臣言，固可为今日之用，即不听臣言，亦可留为他日之思。中珰在旁，亦啧啧叹服。上益怒，命系朝房候旨。内阁揭救。翌日旨下，本当重处，念辅臣申救，姑着放了。都察院议处。初止议罚俸，以议语涉夸，并处主稿，御史张三谟乃改议为民。

　　上以边警，仍分命太监卢维宁等总监通津、临德等处兵马粮饷，御史金光宸疏请罢遣，上大怒，于八月十六日召对廷臣。是日下午，恰值风雨骤至，阁臣部院，侍立雨中，至以袖障雨。上召兵、工各部堂入，厉声云，而今要练兵、买马、制器械，诸臣唯唯。上云：平时都说口子是好的，而今却从口子入了。平时都说有兵马准备，而今却没有。这是甚么？上声色俱厉，风雨声亦复杂沓，久之独召金来前。上云：你疏是甚么样主意？你们科道官到这时候，并不说何利当兴、何害当除，还说这套话。光辰云：皇上因文武官员无一实心任事，所以有这番委任，但这些事体，别有委任，武官一发好卸担了。上厉声云：事到如今，你们文武官员可羞、可羞。金云：臣巡按河南时，见皇上罢撤内遣，以为是圣明第一美政。语未完，上即云，不要是这等说。连说数声。金又将文武官员话头申说之遍。上云：本该重处，以后再有这样的，定要拿问。徐云该部议处，诸臣仍赐茶果而退。

　　以张元佐伪兵部右侍郎，镇守昌平；同时，遣内臣提督天寿山者，皆即日往。上语诸阁臣曰：内臣即日就道，而侍郎三日未出，何怪朕之用内臣耶？阁臣默然。是年，昌平陷，乃内臣纳假兵而起为内应者。

　　命调各镇兵入援，总兵刘泽清至河间，拥众不前，疏言东抚李懋芳格标兵不发。上怒，下部议，懋芳革职。其实，标兵三千，而刘兵万余，不相涉也。自此以后，总兵非复督抚可制，而泽清更为跋扈云。至壬午之警，王永吉为东抚，陷至七十余城，而以兵仅三千，为上所原，反得升蓟辽总督，不知三千兵从来如此；当时抚臣所值，有幸有不幸也。

　　本兵张凤翼，自请以身当敌，督援兵出师，而以旧本兵梁廷栋为总督。梁由南至，张自京出；北兵至雄县而返，遍踩畿辅，破数十城，二人但尾其后而已。北兵将去，沿途括树，大书「各官免送」四字。二人虑敌退后，且罹重罪，因日服大黄药取泻求死。北兵以八月十九日出口，张以九月初一日卒，又数日梁亦卒。后下刑部议罪：梁拟斩，张免议，以乌程之故。时谓张死亦不幸矣。

　　北兵入至天寿山，将诸陵寝殿拆毁，兵退后，抚按奏称：忽有怪风，从东北起，祖陵门扇、海马、兽头、神路、树枝悉行括损。有旨着估价修理。上下相蒙，不复究竟，而阁臣反以事平叙功加恩。时新拜三参句容孔贞、江夏贺逢圣、南海黄士俊，俱加太子太保。

　　边警时，适当乡试届期，遂停不举，至事平后，改十月初二日为初场，□□日揭晓。

　　诚意伯刘孔昭疏论倪元璐紊制当黜，借明纶以媚婢，嫡妻陈氏现存，而王氏居然冒封。许重熙伪士非祖，敢居下以讪上，实录未成，而五陵注略先刊行世。盖温体仁乘文、何二相既去，以倪为二相臭味，必欲挤之去而后快。言路部僚，莫有应者。因以京营总督缺诱刘孔昭，令之出疏，奉旨下部看议。倪前妻陈氏有故而去，再娶王氏，皆名族女，非以妾冒封，竟坐冠带闲住，议许除名禁锢，不足明罚，宜下法司穷治。体仁拟旨三上，不允；径批：许重熙着革职。后孔昭不得京营缺，特复操江缺以偿之。孔昭前此已参户尚侯恂以媚温矣。

　　时，上锐意取法世宗，命近侍遍买坊间刻本，如见闻录等项；注略初刻亦买进，登御览。中有诚意伯袭爵事，颇致讥贬，上览而赏之。孔昭闻而惧，遂因参倪疏而并及详阁部，俱拟穷究。上终不允。云当时谓倪为今之韩愈，许乃得与之比类，同毁邪人之视，许已不轻矣。许后年将大耄，犹留心史事，下杨荒斋者三年，蝇头小楷，手不绝书，惜未竟其事，而赍志以殁也。

　　黄景昉主北闱试，以马之骥为解元，下第者吹索字句投揭，陈启新出疏参之，景昉辨疏，言吏科无衡文之责，启新非能文之人，上以御笔涂吏科句，意可知矣。郡议竟以核字不雅，议罚四科，景昉降级，其逢迎启新如此。

　　方流贼蹂躏中原，官兵攻之，总兵曹文诏斩获独多，然以勇而骄，为贼所陷没，升卢象升总理五省。孙传庭巡抚陕西，与三边总督洪承畴，协力剿贼；孙久居边疆，习行间事，卢身先士卒，忠勇有为，率关外兵，一再破贼，而孙、洪亦时时以捷闻。闯王已诛，蝎子块已为卢追逐入秦，河南少宁。自群盗扰河南北者三年，夹河千里，鸡犬无声，贼既无可掠，卢又合大军于中原，罗而蹙之，寇已少衰，及以边警调各兵入援，事平即改用卢为宣大总督、洪为蓟辽总督，而寇复蔓延矣。老回回等盘踞郧、襄间，休粮息马，秋高足食，乃以全军合曹操、闯塌天诸贼，共二十万，沿江长駈而下，蕲黄、六合、果宁、望江、江浦，所在告警，烽火且及仪、扬。已自尉氏至登封，至汝南，复入河南；豫抚陈必谦，轻抚被诱，几以身殉，为按臣杨绳武纠劾，解任削职，以王家祯代之，兼总理川、湖、山、陕督剿事务，后亦以无功而罢。

　　边将祖宽，勇敢善战，滁州五里桥之战，杀贼近万人，总理卢疑多平民杂其中，有无辜之叹。祖大怒。卢以巽语谢之，亦不能释然也。后洪调祖入陕剿贼，祖擒闯贼高某，并其妻以献；其部下李自成收其余众，复自称闯王。闯部下又有张献忠者，榆林人，初号黄虎，至是自称八大王，而天下事自此竟尽于二贼矣。山西巡按张孙振，参学臣袁继咸婪肆赃款，有旨拿解来京究问，兼责抚臣吴甡何以荐劾互异？吴回奏，言继咸清公自矢，学行兼优，举荐自出公论。继咸到京，因疏讦按臣之徇私嘱托，事事有据。三晋士民，亦群为袁讼冤。上察其非诬，命复继咸官，逮孙振下狱问遣。后继咸官至江广总督，国亡被执，全节而死，可谓不负上恩矣。孙振以南渡时谄附马、阮复官，官御史，谋翻逆案，诛锄正人，与袁宏勋同为一时之巨憝云。

　　左都唐世济疏荐霍维华边才，户科宋学显纠之，奉旨逆案中人，不许举用，屡有严旨，唐世济乃敢借边才荐举，大臣如此欺蒙，小臣如何底止，着革了职，刑部提问。吏部谢升，因奏宪臣谬荐匪人，臣在病失于查参。盖二人原同心阿附首揆，荐维华原出体仁意，使世济先言尝试，升伪为不知，其狡如此。及奉严旨问罪遣戍，体仁亦惮上严，不敢为之地，谢亦以此失上眷去位矣。未几，福建巡按应喜臣荐地方人才，中及逆案之周昌晋，因大理寺副孙杰疏劾，亦命逮喜臣问遣。刑科王都又劾刑侍郎章光岳，在通政时，请逆案中有枉者辨疏，许其封进；御史水佳允有疏，请吏部将逆案中有不平者明告二人，皆当究处。部覆光岳引退、佳允以别事处免议。都又劾吏尚田唯嘉，当王永光借题边才，唯嘉即荐杨维垣、贾继春二人，光岳荐吕纯如、霍维华、傅櫆、徐杨先、虞廷升、叶天升六人，夫世济、喜臣荐一人而拿问，荐二人、六人者宜何如？时田方新经简任，眷遇正切，召对，出疏示之，谕不必置辨。

　　苏松学臣倪元琪回奏：据道臣冯元扬、知州周仲琏申文，大约言复社之士，文行相先，并无把持武断之事。陆文声作奸犯科，宪檄拘提，逋逃在外，怀恨入都，借复社发难耳。有旨：复社结党恣行，所关世道人心不小，倪元琪徇州县申文，扶同夸诩，都着议处。元琪等各降调。是时，复社主盟首推二张——张溥、张釆，锐意矫俗，结纳声气，间有依附借名者，未免舆论稍有异同。乌程当国，因恶诸正人，欲为一网清流计，正思借题生事；文声本一无赖，见陈启新之拔用，遂效尤建言，希图进身，故借复社为题，迎合政府；而苏州推官周之夔，业以漕事罢官，恨及二张，亦疏讦复社生徒妄立四配、十哲名目，浊乱一时，皆溥、釆为之倡，政府徇其意，皆票旨严究；大开告讦之门，同时，又有常熟奸民张汉儒奏讦钱、瞿二官事。

　　十年丁丑正月，张汉儒者，常熟邑民，奔走于诸大家为门干，后又投充粮衙书手，以事犯革逐，并不容于乡里，不得已弃家入京，遇有同邑陈履谦，亦以事犯在京，出入缙绅之门，因相谋议，欲讦奏豫抚陈必谦暨缙绅某人，以报私怨；而以钱谦益、瞿式耜二人为首辅深仇，遂草成奏疏，开列多款，先于朝房，呈之体仁。体仁首肯，顾其注毒在钱、瞿，且恐人多则起上疑，因去陈与某，而止参二人，投通政上之。体仁竟拟严旨，着抚按提解，且以不行纠察，责令回话。既下刑部究问赃款，又发抚按详鞫，屡问屡驳，株连不已。虞山因营谋求解于曹珰，曹故王安名下也，以所作安碑文为证，曹览之泣下，乃尽力为之营救，而陈履谦复献诡赃出首之计；先具一匿名揭，有「款曹、击温」等语，随令王藩出首，云虞山赉四万金托周应璧求款于曹，乌程即具密揭入奏；上以其揭示曹，曹惧甚，自请穷究其事。先是，卫帅董琨定招，以匿揭为根据，以王藩为确证，应壁坚执不认。董琨逼勒成招，事颇彰着；曹珰奉旨严究，大加搜访，备悉履谦父子奸状，擒到厂卫讯问，招出汉儒草疏、王藩出首并伊父子捏造。「款曹、擒陈、和温」六字，又改和为击等情，历历有据，狱上，张、陈、王俱廷杖一百，立枷死。乌程亦放归。盖由曹尽发其奸，知汉儒之疏、匿名之揭、王藩之首，皆其主谋。前此总宪荐霍谋翻逆案，尤其指使也。乌程每与大狱，必称病以聚谋，谋定而后出。是时，修理湖州会馆，方择日移居，疏上邀宣谕即出矣。淄川已票留，御笔书放他去，阁票有人夫、禄米等项，御笔抹去，疏下，出不意，方食失箸，人心称快，钱、瞿旋各坐赎徒去。

　　乌程既去，又复枚卜，绵竹刘宇亮、进贤博冠升礼部尚书，韩城薛国观（原左佥都御史），升礼部侍郎，各兼东阁大学士。旨下，着与辅臣至发，协同办事，不称首辅；有与至发密者，劝且称病。至发云，无案，贱体颇康，直至半年后，一日偶有宣赐，称首臣至发，遂即日廷谢。编修吴伟业疏言，愿至发以体仁为鉴，体仁学无经术，当练达朝章。体仁惟习谄谀，则当矢志光明。体仁狎昵小人，则当严杜■〈言翕〉訿。体仁护持逆党，则当力褒忠孝。毋效其泄沓偷容，毋似其游移饰诈。近日辨揭，盛称体仁之美，曰孤执、曰不欺；夫体仁有唐世济、吴振缨之徒参赞密谋，有陈履谦、陆文声之徒驱除异己，何言孤？庇枢贰则总理可不设，而事败乃设；庇凤抚则镇可不移，而事败乃移。何谓执？必因私踵陋，尽袭前人所为，将公忠正直之风，何以复见也。

　　南祭酒许士柔，以撰原任左都高攀龙赠官诰命，为辅臣张至发纠其违式，命降二级调用。故事，两制专属词臣，而赠官诰文则诰敕房中书据为职掌；大臣子弟欲表章先德，以中书撰文未尽善也，每请词林名公为之。崇祯初元，褒赠死难诸家，诰文尽出词林手，独高忠宪诰文，虽作而以轴缺未领。至是阅八年矣。其家请补给，仍录许原撰文以进。时已奉旨中饬，不许用骈体文，中书官遂抉摘其制诰，献之中堂，至发以许为倪、黄之同年友，方为时忌，正欲引绳披根，特揭参之；遂奉严旨，忠宪诰命，亦迟回不敢请矣。大司寇郑三俊、给谏何楷各疏言，皇上自处撰文违式者耳，非谓高攀龙之清忠劲节有烦拟议也。始得旨另撰文补给。

　　东厂缉获福建泉州府吏员许馨来京打点，为兴泉道曾樱谋升浙江按察使，央考功葛、主事文选郎中说分上有元宝八锭，奉旨各犯下镇抚司□究。曾樱革职拿问。曾居官清执，忽有此事，众共□叹。御史叶初春为讼言之，抚按亦为之称冤。漳潮总兵郑芝龙疏称：樱廉明公正，龙感其德，代为之营升，其实与樱无干，愿以官赎罪。上已鉴悉，准令樱复官起用，芝龙图功自赎。

　　郑芝龙，福建南安人，其父故泉州府吏也。曾受知府蔡善继恩。芝龙聚众雄行海中，时浙有李魁奇、广有刘香，与芝龙为三。蔡再起为兵巡道，以巡抚熊文灿命招抚之。芝龙以蔡故，屈意投降，题授副总兵，镇守、漳、泉、惠、潮地方。魁奇为香所诱，犯浙江及南直，芝龙用计擒斩之。香亦相继为芝龙击败，走死。

　　特起杨嗣昌为兵部尚书。时方守制，疏辞，不允，令夺情视事。举熊文灿为四省总制，专剿流贼。文灿抚闽，以招郑芝龙成功，至是亦主议抚，张献忠等遂诈降投诚，文灿信之，授之以官，献忠跋扈愈甚，劫杀自如，抚议卒败。文灿遂以庚辰年伏法死。

　　河南巡按张任学疏云：臣，书生也；于龙威丈人之秘，虽无所窥，而以二十五年之学问，为皇上练此勘乱之经纶，以答祖宗养士之报，诚自信于中矣。皇上不以臣为不肖，乞下部院集议，将臣改为总兵官，行当四征寇□，雪国耻而复生民之仇云云。奉旨：下吏、兵二部、都察院集议，以为御史改总兵，实从来未有之事，请仍以监军御史兼署总兵衔为便。圣旨以任学忠勇可嘉，准改授署都督佥事，充河甫总兵官。

　　按张系乙丑科进士，四川保宁人，由知县考选御史，先巡盐浙、直，再差巡按河南，自请从戎，可谓慷慨直前之丈夫。或者谓其本欲谋得巡抚，故请从戎，不知此时中州抚缺，人皆视为畏途，竟可不谋而得，何必改武衔。然自改任后，仍未见有杀贼奇功，逾年竟以失事逮问，亦见当日任事之难矣。

　　上以任丘清苑、涑水、迁安、大城、定兴、通州各有司不法，命逮问责，抚按不劾为溺职。先是，有固安知县秦士奇，抚按遣官奉旨搜私宅，得银七百两，坐赃论戍，大同佥事刘彝鼎，因抚臣荐疏，批旨云彝鼎贪污狼籍，着会同监视，参来重处，遂逮问遣戍。盖实由中珰毁之也。自此，外任官皆不得不以调停大珰为事矣。先是，丁丑年又有潘益达、白慧先，皆近畿县令，中旨命御史参奏提问。

　　十一年戊寅三月初七日，皇太子出阁讲学，阁中先期题侍班曲四人，姜逢元、姚明恭、王铎、屈可伸；讲读六人，方逢年、项煜、刘理顺、吴伟业、杨廷鳞、林增志；校书二人，杨士聪、胡守恒；侍书二人，中书朱国诏、黄应恩。旧制：日讲官、东宫讲官无相兼者，恐上与东宫同日御讲筵，不能兼也。且应恩既充正字，又充侍书，皆以至发不谙衙门规例，故惟应恩之攘耳。项煜、杨廷鳞各上疏愿让，黄道周奉旨不得矫让。至发揭辨云：道周清品，意见少偏，如近疏有不如郑鄤语，夫杖母何如人，而自谓不如，是可谓元良辅导乎？时，郑狱尚未成，章此揭者，黄应恩也。给事冯元颷疏言，道周至清无徒，数忤执政。项、杨二臣退，然自下为大臣者，正应嘉叹，而至发一揭，大不快其言，并迁怒道周何也？至发出揭辨，又上世风宜挽疏，累数百言，内云：道周出山，缘爱母之心，借一言以周旋，郑鄤岂曰非孝，但不宜以朝廷是非之公，为一己环草之私。又云：一二人焉，建坛坫，执牛耳，自命于人曰：吾将主持世风，巳而自命者与附之者，入主出奴，了不得其何缘何故，末又请禁投刺往来，自今士大夫门尽可罗、席尽可尘，夫人而能为廉也，夫人而能为让也，而推重于温体仁，颂其孤执、不欺，窃愿学之云云。或言此疏亦出应恩代草。

　　本兵杨嗣昌之父鹤，以三边总督逮问遣戍；至是，宁夏叙功，复官，给诰命。旧例：赠恤诰命，中书撰文者为之。应恩为杨鹤撰文，极力洗发。进呈。上涂抹发，下令查职名议处。溜川欲一公揭申救，孔□容曰：去年许士柔事，正与此同，彼时未申救，今奈何救之。溜川愤曰：难道阁中少得此人？我自救之。连上三疏，上不允。御批云：撰文自注职名，新经申饬，应恩□役阁中，首先违玩，人臣功罪，各不相掩。蒙冤等语，视当日之处分为何如？应恩着革为民。嗣昌亦上疏救，不听。既而大理寺副曹荃疏参首辅，并应恩纳贿诸事件。奉旨：首辅素矢清慎，何得牵诋？应恩刑部提问。

　　郑三俊为刑部尚书，适当科臣宋之普以马豆事参户部尚书侯恂下狱。先有谗言，为三俊与侯恂皆东林与友，必且屈法恂私。上入其言。狱上，果多为恂卸罪。上大怒，并三俊亦下狱。宣大总督卢象升，先具疏称冤，卢昔为郑司属，素服其清公也。继卢上疏者，不下十余人。应天府丞徐石麟疏尤剀切，阁票回话，法改阁票为民，又发改阁票提问。御批云：可将三俊罪状一一讲明，不必更处奏事宜，阁中拟旨进即批出。

　　时当考选，行取官既集，推敲词林，台省虽据官评，而亦别有营私者。陈启新疏论其事，奉旨指实回奏。又旨下吏部，将访册进览，特处圈多滥徇者。卿贰中姜逢元、王业浩闲住，科道中傅元初六人闲住，孙普三人降调，刘含辉等十一人降级，照旧。启新回奏，指泾县尹民兴、江都颜允绍及同乡预定之陆自岳，部覆各降处。田唯嘉乃请先推，部属所推共二十二人，舆论哗然，与推者各怀不平，独成舅恬然无怨色。不数日，辞朝赴南京吏部任去矣。二月十一日，御经筵毕，召詹翰诸讲臣顾锡畴等二十余人，问保举、考选二者孰为得人？诸臣各以大意虚对，黄景昉独以郑三俊下狱及朱天麟、成勇不得与考选对。上细询良久，谕以三俊蒙徇，徒清亦不能济事。至成、朱二人，则李建泰以下同声为之称屈。上命起序立，有言独奏诸臣，各陈所见。上曰：言须可行，如先年讲官姚希孟，欲将漕米改折一年，这个行得行不得？杨廷麟奏，自温体仁之荐唐世济、王应熊之荐王维章，今二臣皆败，而体仁、应熊无恙，是连坐之法先不行于大臣，欲求保举之效得乎？上为色动，久之无所言。项煜乃奏：成勇不得考选，以任浚为阁臣至发儿女亲家，前任浚列第二，后以有议，以成勇易之，阁臣不欲勇独得考选。若曰：得则俱得、失则俱失云尔。上曰：谁没有儿女，亲家也不在此。至发奏请敕抚按勘臣与浚结亲，或现在，或已亡，有一于此，则治臣罪。上谕以不必与辨，对毕出。

　　次日，黄首周、余煌、黄景昉、杨士聪各有疏，而田唯嘉亦有疏，直攻杨廷麟，云成勇辈各为同乡所引，臣一旦推之部属，安得不触诸臣之怒？廷麟以推部之涂必泓，系江西人特借成勇、天麟为口实耳。至聂明楷，系伊同乡万谷春保举，臣且参革，并谷春降处。是以恨臣，以保举考选为不公也。奉旨接引主持，有何凭据？且原傅黄景昉，何讹为杨廷麟。还着明白具奏。十六日，御日讲，面谕景昉昨原切责郑三俊，岂是矜亮？又谕余煌，昨谕有姚希孟全折漕粮一年之语，煌对行不得，此疏如何不载？又越日，御门毕，谕百官数百言，内言郑三俊一案，此豆墙穴，情弊显然，有何可疑？而欺罔推诿，巧为弥缝。屡奉批驳，骫法愈甚，但念别无赃贿，姑着回家听拟。盖圣明本乐受言，特不欲恩归于下耳。

　　姚宗典曰：凡日讲讲毕，附论时事一段，犹省台之条陈也。先，文毅进讲，在己巳、庚午间，时入夏始兑粮，阻冻闸河，须待来春，始得交纳京仓。较之祖制十二月兑粮，二月开帮，五、六月到京交纳，七、八月回空，何啻天渊？故引及之。或不改折一年，以通其穷，亦作商量语耳。若使斯言果拂圣意，亦必面赐诮让，如余煌矣。乃历庚午至壬申，值讲又三年，蒙恩如一日，何既贳之于生前，反绳之于身后？盖时当请恤，忮先臣者实多，以例无可驳，乃摘其讲读之谬驳之，冀以此斥先臣也。

　　王维章所至以贪墨着，备兵西宁，以克削，致军变。应熊力庇之，举为四川巡抚，至公然形之揭奏云：维章，臣畏友、益友也等语。及任四川后，以贿败，时无敢言之者。

　　赐士聪回奏疏下，又参及史■〈范上土下〉巡抚淮扬署巡盐事，侵匿课银二十一万。有旨着回语。■〈范上土下〉奏：臣孤立寡援，屡奏奸恶，向年文震孟、姚希孟为词臣之雄，死者死矣，震孟借虚名以入阁，入阁便行私，去后复草疏稿，募成德代上，臣曾有「纶扉之线索一断、议论之风雨寂然」二语。故士聪借考选事，硬以「线索」二字诬陷臣也。士聪复上「圣主神明烛弊疏」，列唯嘉纳贿事款。奉旨，提其家人，下锦衣卫究问。唯嘉旋以此去。已又逮其子敬宗下狱，同家人田登第等俱问边卫充军，仍追赃充饷。

　　南科张焜芳复疏参史■〈范上土下〉巡盐赃私、狼籍等事，御批云：史■〈范上土下〉盐弊多端，比匪攫利，大干法纪，与汪机俱革职，并吏睢承吾（？），俱拿解来京究问。■〈范上土下〉以十月十二日得报，随即赴京，潜入薛国观寓，谋定乃投岳。上疏辨谓：昔年以参刘鸿训、钱龙锡为朋党构陷，并及杨士聪、冯元颷诸人。又言焜芳为中书，炳芳之兄，向来旨意泄露，皆炳芳为之。疏下阁拟票。上发改再三，最后拟杨、冯俱革职，焜芳提问。上不许。御批云：不欲牵累多人，乃票焜芳革职候讯，上提书吏余伯和问此疏实出黄应恩构造，欲设谋相陷也。■〈范上土下〉奉旨行查后，巡盐太监杨显名回奏，为之弥缝。惟于交际六万两，则云臣不能为之讳；以故，■〈范上土下〉久稽狱中。未几，边警至，此案遂不结。■〈范上土下〉竟愤死，而事始释。张至发因曹筌疏参，连疏请勘。奉旨卿连疏请勘，心迹愈昭，何足与辨云云。张乃上疏求罢云：臣佐理无能，当去；谐世无术，当去；窃位妨贤，当去；一去而揆路清、群构息，朝议不至纷纭，天宪不至屑越；娓娓百言，终篇无一病字。昔所云贱体颇康者，果于此疏见之。奉旨：有「回籍调理」语，时人传笑，以为遵旨患病云。然以首臣去位，成例昭然，而百金之赏，半裁行人之送，复罢揆席，渐轻往规，又一变矣。张去而孔为首，至六月中，亦即放归。票旨亦同，仅赐路费五十金、彩段二表里而已。

　　四月十二日，上御经筵毕，召对六部，问边事。本兵杨嗣昌：有「善战者服上刑」等语。上谕曰：此事，孟于言六国兵争事，今大司马彰九伐之威，当明春秋大一统之义，奈何云此？随戒以今后勿复尔。时上声色俱厉，又言楚抚余应桂用将官事。嗣昌言：应桂任御史时，曾有疏参臣父，臣今不敢以私心驳其所用之人。先国家之急，而后私仇也。未几，嗣昌入阁，应桂就逮，其转移甚秘，人不得而测矣。

　　二十八日，上御中左门，召候考诸臣，亲赐策，问剿寇需兵、义兵需饷、屯盐采铸，难取近效、搜括加派、民力已竭，将何策以处此？又□□抵边、不犯而退，是何狡谋？各悉心以意见条对。钦定取曾就义、朱天麟等五员为编修，张缙彦、汪伟等五员为简款，王调鼎、熊维典等一十二员为给事中；李嗣京等二十六员为御史；阎嗣科、叶树声、林兰友、詹兆恒为南道御史；其余并授各部主事。时，沈迅、张若麟但授刑部，苏壮已升同知，成勇升南吏部，先出京，不与考，旋以涂必泓言援成勇为南御史后，以论杨嗣昌夺情入阁革职逮问。越数日，上又传谕吏部，将曾就义等条陈择可行者，各酌议具覆。曾就义，江西人，作县颇着清名，对策中言百姓之苦，皆由吏之不廉，使守令尽廉，即稍从派以济军需，未为不可。上喜其说，遂擢第一词林，未几，即有练饷、剿饷之加。

　　五月，火星示变，上于宫中斋沐祈祷，素服减膳，并谕各衙门，素服修省。枢臣杨时昌，嗣方倡款议，遂借星变，援引前代事疏奏云。科臣何楷，疏驳之；云嗣昌引建武讨塞故事，欲借以伸市赏之说也；引元和宣慰故事，欲借以伸招抚之说也。引太平兴国连年兵败故事，欲借以伸不敢用兵之说也。其附会诚巧。至永平二年一条所述皇后马氏等语，更不知其意所指斥何在？且前言后妃，后言阴宫，一篇之中，三致意焉，是何为者？即得旨，不必深求。是时，传田贵妃与中宫不相能，上亦久不见中官，故嗣昌疏中隐伏挑激语，为何疏参破。嗣昌随有辨疏，其词甚危，而于市赏招抚之说，绝不一及。

　　盖前召对，「善战上刑」之说，其机括，已阴转矣。说者谓杨之大用，实借径于田贵妃，以后有悼灵事。嗣昌疏请持诵华严经，时方在楚中督师，仅隔旬日而疏至，益信其交结有至矣。

　　六月十八日，召府部卿寺院官集中极殿考阁员，亲命题云：天象频仍，今年为灾甚烈，金星昼见，已逾五旬，四月大雪，冻毙人畜，朝廷腹心耳目，寄托臣工，有司举劾，嚣尤易起，枉直难分，寇尚未灭，剿局难更。□□生心，边饷久欠，民贫既甚，正供尤难侵剥旁出，如火益热。至操守清谨者，又多自傲遂非，必须处署得宜，禁戢有法；卿等忠能体国，才足济时，其悉心条对。先因会推三次，俱不惬上意，至是拔兵尚书杨嗣昌、户部尚书程国祥、礼部侍郎方逢年，工部侍郎蔡国用，大理少卿范复粹俱入阁办事。嗣昌仍带管兵部事。时尚在制中也。当日举对者三十余人，天方大雨，对毕命题，已近一鼓，多草草了事。盖上意已定，特以考为名，所最注意者，独嗣昌；程则以「房号」，蔡则以「牙石」二字得上心耳。范与方不过其携带者耳。

　　房号者，借合京赁居一季之租及天下会馆住者，亦出修理若干。初为可得五十万。其后戚畹、勋臣、巨珰，概从隐匿，所得仅十三万而已。牙石者，崇文、宣武概大街列之于中，以备驾出而除道者。时培修外罗城，不及取石，蔡建议用此。然用力艰而费浩，所得不偿失也。二臣之受知止以此。

　　宣大总督卢象升，疏报丁忧。上命料理候代，员缺该部速推，有「不拘在籍守制」之旨。部因推陈新甲往代。时新甲亦在制中，嗣昌欲援以自解也。于是，詹事黄道周连上三疏。其一言天下无无父之子，亦无不子之臣，卫开方不省其睹，管仲至比之貑狗，李定不丁继母爱，宋世共指为人枭，今遂有不待两服，坐司马堂，如杨嗣昌者。自有嗣昌，而海内无行蒙垢贻祸其亲者，皆掷块投杖，思攘节钺之柄。今卢象升捶心泣血，以俟奔丧，又忽有并推在籍守制之旨。夫使守制者可推，则是闻丧者可以不去也。闻丧者可以不去，则是为子者可以不孝，为臣者可以不忠也。夫人遗其亲，必不利其君；坏于家，必不成于国。嗣昌在事，张网溢地之谈，款市乐天之说，才智毕亲，又更起一不祥之人，与之表里，指凫指鳦，说梦描风，犹狠狈之兽，倚肩并走，亦何益于负重者乎？其一疏言：顷会推陈新甲，闻其丁艰犹未终制，又闻其走邪径，托捷足，天下即甚无才，未宜借及此也。凡论人才，观其所难，则知其所易，批龙鳞之难，难于履虎尾；冒斧锧之难，难于冒锋镝。今诸负气节、敢直言者，半弃不录，欲使诸软美容悦者，叩头拆枝，以建非常之功，岂可得乎？古亦多有忠臣孝子无济匡攘之用者，决未有不忠不孝而可进于功名之途者也。天下即无人臣，愿解清华，以执锁钥，何必使被林负涂者，祆不祥以玷王化哉！其一论辽抚方一藻，引隆庆通市故事，今日情形之不同者有五，事不同者亦有五。即款矣成矣，以视宁、锦、遵、蓟、宣、大之师，何处可撤者？而谓款□之后可撤兵以讨寇乎？因又言兵之不可撤者有十，乃诸臣共为款局，阴设不得不款之情，恫疑圣衷；阳设不得不款之形，摇惑众志；遵抚既无成谋，而内受算于枢臣。枢臣又无成谋，而外受算于辽帅。三窟分营，鬼技千出，不幸而成则逃责于朝夕之间，贻衅于三年之后；掠蟒王以赊膏斧。幸而不成，则委过朝端，谬称筑舍，安受祸败以自为是。是岂臣子所写乎？是时，内外合谋，已阴遣瞎者周元忠往来商度此事矣。惟此一疏，直书斥之。

　　七月初五日，上召对廷臣于平台。先召吏部尚书商周祚、侍郎董羽宸，责以会推阁臣多滥徇。次召户部署部侍郎许世盖，谕以备边要多备储粮。再次召兵部杨嗣昌，问边报各路情形。嗣昌对此时或无大举。又问流贼情形，嗣昌对洪承畴用兵久，渐有成效。孙傅庭亦有才，用兵动支屯课，不待剿饷，尤为难得。次召刑部尚书王命浚，谕以刑狱之事，只是情法，理处公慎。又谕狱情宜疏通，保候各犯，宜速审结。次召工部尚书刘遵宪、侍郎李觉斯谕以南北城工等宜速完。次召都察院左都锺炌、佥都徐爌，谕以考核诸御史宜严。曾颁宪纲，未见遵行。次召少詹事黄道周。上曰：朕幼而失学，长而无闻，时从经筵中略知一二，无所为而为之谓之天理，有所为而为之谓之人欲。尔三疏适当枚卜不用之时，可谓无所为乎？道周奏：天人只是义利之辨，臣三疏皆是天下国家纲常名教，不曾为一己之私，所以自信初无所为。上曰：前月二十八日，推陈新甲何能当日成疏？且说厄于时会何也？道周奏：因同乡御史林兰友、科臣何楷皆有疏，恐涉嫌疑。上曰：今遂无嫌乎？道周奏：天下纲常，边疆大计，失今不言，后将无及。上曰：清原是美德，但不可傲物遂非，如伯夷是圣人之清，若小廉曲谨，止叫做廉，不叫清。道周奏：陈文子不能强谏，大节不可观，夫子说他清而未仁，夷齐大节可观，所以说他是仁。上曰：你可说仁智勇就是清任和，亦多牵强。道周将仁智勇诚明之义，辨说一番。因言纲常名教、礼义廉耻，皆根本上事，如无根本，岂做得事业？奏未毕，辅臣嗣昌出班跪奏：道周论臣，止为夺情起复，原非常理。臣曾具疏再辞，若纲常二字，臣不敢不剖明白。君为臣纲，父为子纲，君臣还在父子之前，古来列国君臣可以去此适彼，今一统君臣，为臣子者无所逃于天地，即臣父母皆受君恩，而无所逃，臣又逃于何所？祖宗朝非其人不夺情，臣控辞不获命意，词臣中必有博通经义者，可以代臣力言回天。问道周为人所宗，意必有持正之言，今谓不如郑鄤，臣始叹息绝望。郑鄤杖母，禽兽不如，道周又不如彼，还讲甚么纲常？道周奏：大臣闻言，义当退避，未有跪在上前争辨，不容臣尽言者。嗣昌奏：臣为纲常名教，不容不剖，委觉非体，望皇上用道周而放臣。上曰：这疏也不为夺情。近日人情各有所为，道周奏臣为一人之私，只用缄嘿，自取富贵，何可与他对辨？上曰：你无端污诋大臣，又以大题目说他，不得不辨。道周奏：臣与嗣昌比肩事主，比不得诋毁大臣。臣自少读书，于今五十年，无一事不可对君亲。上曰：既如此，又说不如郑鄤。道周曰：臣原说文章不如。上曰：你说陈新甲走邪径，托捷足，何为邪径？疏中软美容悦、叩头折枝者是谁？道周奏：人心正则行径皆正，邪则行径皆邪，新甲在蜀中，闻命辞谢，往复须八、九月不得来，卢象升又不得去。嗣昌在司马堂则可，在政府则不可。嗣昌一人为之则可，呼朋引类使成夺情世界则不可。上曰：朕正要再问，郑鄤五伦尽绝，许曦等等说他罪状甚明，杂职到有公论。道周奏：臣若有心功名富贵，只当附和说郑鄤不孝，岂不能取悦？正是臣无所为，方今独立敢言之人少，谗谄面谀之人多，故臣不得不言。上曰：少正卯当时，亦称闻人心逆而险，行僻而坚，言伪而辨，顺非而泽，记丑而博，不免孔子之诛，今人多类此。道周奏：少正卯心术不好，臣正无一毫私。上曰：前以尔偏激，稍示裁抑，后闻操守，随即赐环，前日署天，仍成一篇文字，才亦可爱，不图这样恣肆。道周奏：臣今日不尽言，臣负陛下；陛下杀臣，则陛下负臣。上曰：你的话都是虚话，一生学问，止学得这张佞口，起去罢。道周叩首起，复跪奏：臣还将忠佞二字奏明，人臣在君父之前，独立敢言者为佞，是在君父前谗谄面谀者为忠耶？忠佞不分，邪正不明矣。何以致治？上曰：不是轻易加你这个佞字。问你这边便遁在那边，非佞而何？若论红脾，转换支梧，就当斩。道周起，诸臣各叩头退。上又召回，谕曰：朕不才，不能感发诸臣公忠为国之心；不知，不能辨别是非邪正；不文，不能宣布德化；不武，不能削平祸乱；凡此，皆朕之寡昧，即朕之愆尤。

　　关系国运、世道、人心。今一等机械存心的，专于党同伐异，假公济私，才简用一大臣，百般诋毁，律以祖宗之法，当何如？今□寇还易治，衣冠之盗却难除。以后再有这等的，立置重典。阁臣以下，皆承旨退。道周降五级调外任。

　　同时疏论嗣昌夺情者，自何楷、林兰友外，又有修撰刘同升、编修赵士春，皆奉旨降三攻调外任。南京兵部尚书范景文等，公疏请允嗣昌守制，召还黄道周、何楷等。上责其朋谋把持。查主稿何人。景文再疏认罪。命削籍为民。南道御史成勇疏言：臣见嗣昌疏，有「仁不遗亲、义不后君」之语，反复辨论，无非避不忠之名。是嗣昌犹知有君亲，犹可以忠孝之言告也。今即就其言诘之。嗣昌谓古之君臣列国之君臣，可得而避。今之君臣，一统之君臣，无所逃于天地之间。是三年之丧可行于古，而不可行于今。不知嗣昌所引者何古？所指者何臣？所据者何代之经？何国之典？岂非圣谕所谓另一邪说者耶？信如其言，是凡为臣者，皆不当终三年之丧。终则为后君，为不臣，先圣之诗书可焚，先王之典礼可废，不举人类化而为禽兽不止也。上责其党同伐异，命逮问。

　　先是，道周疏，御笔票轻处。嗣昌惧其复用也，急募张若麒上疏，言道周饰六艺以文奸言，务在假托道理，以把持朝廷，显行其引类呼朋之计。又有老魔之赤帜既拔，山魈之秽态难藏等语。未几，若麒遂以刑部改兵部矣。至壬午年，宁锦告急，若麒奉旨阅视，逞臆催战，以致陷没。甲申闯贼之变，麒屈膝投诚，得受伪官，其人本末如此。

　　张若麒既营求嗣昌调部有日矣，御史涂必泓忽出一疏，言刑部所司民命，而人多厌薄之。是以司官强半皆乡科任之。偶有一甲科，辄调别部，岂司民命者，当专用不肖乎？请着为令，刑部官不许更调？奉旨申饬。若麒愤无所泄，乃出平赋役疏，谓乡绅隐匿赋役，遗害小民，内有「乡绅豺虎」等语。有旨：乡绅豺虎等语，据实回奏。若麒乃指庄应会、范良彦、表宏勋，奉旨俱行抚按逮问。若麒初意，因与同乡高宏图争一在田构怨，将指及之，或告以宏图立朝大节，忤珰去位，万不可诬。诬之必于若麒大不便。不得已，以三人充之。表、范皆巨恶，袁尤逆党护局之魁也。然张之为此，实涂疏激之使然。涂与杨廷鳞同乡、同年，遂疑杨实使之。后与嗣昌比，所以修怨于杨者，不可解矣。

　　戒谕皇亲驸马不安分义受投献霸占者，许科臣纠参。又谕周奎、田宏遇、袁佑尤非他比，宜先率礼，为诸戚臣倡。袁与田系贵妃人也。袁妃居翊坤宫，田妃居承干宫；袁仅生一女，宠爱去田远甚。佑亦谨畏，与宏遇相反。宏遇好结纳，缙绅皆乐与往还。承干宫铺设，皆宏遇外备；古玩、时器及壁间字画，无不精好。妃又洞晓音律，管弦琴奕，色色皆工。间侍上鼓琴，圣情悦豫。上因夸于国母曰：后独不能此乎？国母正色对曰：妾本儒家，惟知蚕绩。且曰：妃从何人授指法？上色动。杞自言妾母所教，迟数日，妃母入宫，实能鼓琴，上意始解。

　　武清侯李诚铭，慈圣太后（神宗生母）内家也。上以国用匮乏为忧，阁臣薛国观首谋劝借，言在内惟戚畹，非上独断不可。因以武清为言，遂传密旨，借四十万金。李氏初不在意，督之日急，武清死，督其子国安。国安死，提其家人追比，房屋俱行入宫。有一女，字嘉定伯之孙。嘉定请命于后。后云：人当患难，自无绝婚理。但取此女归，勿携一物也。诸戚畹合词请宽，不允。戚畹遂人人自危。后因皇五子病亟，有九莲菩萨下降之语。又见慈圣于空中。上大悔悟，谕停追比。武清侯爵、房屋、禄米，仍颁给焉。

　　上初年崇尚天主教；徐上海，教中人也。既入政府，立进天主之说，将内殿供餐诸铜佛像毁碎。至是，悼灵王病笃，上视之，王指九莲娘娘现立空中，历数王爷毁坏三宝之罪，及荷求武清云云。言讫而薨。上乃痛悔前事，频谕内外，有「但愿佛天祖宗知、不愿人知」等语。几不成皇言。时阁臣皆从外入，不谙文义。宰相须用读书人。初年曾举以讽诸臣，至此何仍懵然！

　　枢辅杨嗣昌上四事机宜疏，请于卿寺科道等官，不拘常格推补。臣部侍郎其久推不至者，俟其到日，于衙门填补。盖指惠世扬、吴甡也。末云职方一司，紊冗之极，时设协理员外，分任其劳，而余爵久推不至，请以武选主事孙嘉绩升补，而车驾主事漆嘉祉等到任无期，请饬吏部遴选别部有才望者速行调补。翌日，吏部题沈迅调武选、张若麒调车驾。沈既调，即上疏条陈选务。一云：州县无重臣弹压，故敌所至辄陷，请于定州、蠡县、广平、河间等处，添设兵备一员。一云：以天下僧人配天下尼姑，编入里甲，三丁抽一，朝夕训练，可得精兵数十万。其余条陈别事多类此。嗣昌具覆，盛称其言可用，请改迅科员。有旨沈迅着改兵科给事中。

　　九月□□日，以边警命丁忧总督卢象升留督天下勤王兵入卫。初三日，漏下二鼓，传圣谕平台召对。卢即策马夜诣都门。平明入朝，上谕远来入卫，忠勤可嘉，赐花银、蟒币毕，问方略如何？象升奏，命臣督师，臣意主战。上色变有顷，曰：朝廷原未言抚，这都是外廷议论。又曰：剿□与剿寇不同，卿宜慎重。

　　先是，枢部曾以舞干羽于两阶七旬，有苗格喻□宜抚。上云：此与三苗不同。三苗止负固不服，□乃凌犯天朝，所云抚议，实出外廷，信有自矣。

　　十七日，嗣昌赴军中会议；卢面折之曰：公等坚意言抚，独不闻城下之盟，春秋耻之。且象升叨承剑印，长安□语如风，倘唯唯从议，则袁崇焕之祸立至。况麻衣引绋之身，既不能移孝作忠，将忠孝胥失，何以戴颜面于人世乎？时嗣昌并在制中，不觉色战心怍。奋言曰：若如此说，老先生尚方剑当从学生用起矣。卢曰：尚方剑当从自已项下过也。不能歼敌，正未易以加人。若舍战言抚，义祸辱国，非某所知也。已复以手书折之云：若济获封疆之事，即胸中有如许怪事，始终不向君父一言，倘闪铄奸欺到底，当沥血丹墀，无言不尽也（嗣昌自刻中枢集备载卢书，想其良心亦有所不能讳，不觉自暴其罪矣）。于是，嗣昌益用，惭沮定计，置之死地矣。编修杨廷麟疏言：东西从约，墙岭失事，杨嗣昌主款之误至此极也。因策事之可忧者，在外有三，在内有五。且言：督臣卢象升，以养寇责枢臣，言之痛泣。夫南仲在内，李纲无功；潜善秉政，宗泽陨恨。陛下宜及此时正言款之罪，谕督臣集诸路援兵，别其强弱，以分险易。及今一创，当必不敢再犯。凡天下之功，不成于智，而成于愚。愚者之才，不生于功，而生于学。陛下毅然内断，先治内以治外，使诸臣以学自卫，以愚卫国。疏上，命改兵部主事，赴象升行营赞画。

　　十一月初七日，召三品以上及科道官入对。是日，大风霾久之。上传俟风少息进见。诸臣叩头毕。上曰：在内之贼，深入南方，关外又报有贼，作何剿御？钱粮平时压欠，今有警，一月费折色三十万，本色二十万，作何措置接济？有良策面奏来。良久，言调度方略，纷纷不一，至言钱粮无措，则有言令在京官民合助者，有言令在京官与亲识商人借贷，俟皇上财用有余还之。否则，各官回家变产还之。科臣范淑泰独奏：戌事要在行法，法不行而忧饷，即天雨粟、地涌金何益。上曰：朝廷何尝不欲行法？淑奏云：今□临城，尚无定议，不知是要战、是要款？上问主款之说何来？对言外边有此论议。又言凡涉边事，邸报一切不抄传，外边皆以为讳。上曰：关系机密，不许抄传，若塘报如何不抄传？上命阁臣，卿等过来。诸臣平日营私，不实心做事；有实心者，又忧谗畏讥，不敢做。所以如此。若平日用心，只以朝廷之事为事，焉有不济之理？可将诸臣面奏的，同商酌奏来。枢臣嗣昌奏：卢象升先言欲南去，留高起潜在京防守，已又言奉旨会同，似难独往，仰请圣裁，或留或遣。上曰：象升一人，岂能独剿？嗣昌奏：三协抚道守令须得人，因及推举之难。又言设处钱粮无策，欲权开事例，行之南方。上曰：亲民官取偿于民，不可开；其余斟酌开来。

　　十一月初十日，兵陷高阳，原任少师大学士孙承宗死之。子五人，孙六人与从子孙八人皆死。妇人、童稚共同死者三十余人。诸子皆被儒服，素锻砺文行；二郎壬子举人鉁，四郎秀才鋡，五郎尚宝司丞钥，尤奇伟，善骑射，晓兵事。贼陷之日，钥解裘血战，死于城下；鉁战败不屈死；鉁子中书舍人之沆，秀才之滂皆死。三郎钤之子秀才之璟，被执，诳曰：引我得见宰相，以金帛与汝。曳至老营，见其祖，拜而起，即挼手大骂而死。鋡之子尚宝丞之洁、钥之子之瀗、与六郎铈、七郎镐，皆战死城下。鋡被重伤，卧稽尸中，家僮侯果，自任邱逃归见之，胁中三矢，镞深不可拔，口张不能言，果负之归城南庄，见水半瓢灌之，气上而绝。果以十四日得主尸于圈头，以次行求诸子孙尸，乞于亲戚，松棺柳翣，敛以粗布，而钥、镐二尸终不可得。事闻，上恻然。念惨及阁门，首命优恤。当国者格其事，久之部始题覆，仅复官予祭葬。或曰：高阳令雷觉民，首辅薛国观私人也，尽逐平日守城官兵，克其饷，以致城陷，事败逃匿国观所，长孙锦衣之淓诣阙吁天，语侵县令，以此逢国观之怒，故恤典不获全给。

　　孙公在天启时，督师关门，镇守有功，以忤逆奄而罢。已巳之役，复起原官，出镇二年，边警顿息。又以其为诸正人之领袖也，构而罢之。至是，城破殉难，完节全归，亦何憾哉！

　　首辅刘宇亮，请躬行视师。上命革总督卢象升任听勘，以刘往代。十二月初六日，上御平台召见。守亮奏谢，言原题督察驱剿畿辅云晋，惟贼是求，非敢独当一面。今奉命代总督，未免是一面之任，不能督察诸方。上谕鉴卿忠悃，定可成功，故有此委任。行间有一总督，赐尚方行事，无以复加，如止督差驱剿，不过是监军，岂有监军用如此大臣？杨嗣昌亦奏请行。上曰：一时辅臣无遗两员之理，诸辅薛国观等同奏，首臣宇亮初具揭时，臣等咸言事体重大，且兵将不相习，还该斟酌。上以成命已颁，末便收回，刘出未几，终以无功罢归。时谓同事者有意逐之也。

　　十二月十一日，总督卢象升率兵逐□于贾庄，兵败死之，时卢虽拥总督虚名，兵寡饷缺，呼应不灵，既奉革任听勘之旨，时中枢为难，必不相容，因亲率兵尾敌索战，追逐十里，手砍数级，三鼓还营，□兵大队围贾庄，营中对面不相视，大帅虎大威犹能认卢，力挽其马，卢以鞭击其手，不肯出围，纵马血战，自辰至午，矢尽力竭，左乳忽中流失，方抽矢出镞，已复腰中一矢、左右股各中一矢、胸后右腮面门各中一刀，遂殁于阵。从殉者，义男顾显、掌牧杨陆凯二人。至十五日，副将刘钦始获其尸，赞画杨廷麟迎至真定东关，新年二月二十八日，始克大敛，距死之日，已八十日矣，同死者众尸枕籍不可辨，卢以首戴白网巾，故识之。总监高起潜匿不以闻，赞昼报至。上曰：大臣阵亡，岂不可恻，恨其调度舛错，不准予恤。盖入杨嗣昌之潜也。千总张国栋报至兵部，嗣昌欲缘饰逗怯之状上闻，国栋不肯。嗣昌大怒，欲刑之。国栋曰：死则死耳，忠臣而以为逗，力战而以为怯，何可诬也？始愧而释之。

　　廷麟之题赞画也，因其疏忤本兵，兼以沈、张之憾，故相比为谋，实欲假手于卢以杀之。卢未出师之前，遣廷麟之真定，与孙傅庭议事，不及于难。败衄报至，嗣昌首先问曰：杨翰林死否？报者止知赞画、不知翰林为谁。嗣昌再问曰：杨赞画死否？报者答以已先奉差不在营中。嗣昌为不豫者久之。嗟乎！败报之至，正国事危急之日，宜何如震惧失措，乃止计及私仇，未死者欲其死，已死者欲饰以罪，大臣心事如此。

　　卢公为吾郡宜兴人，少年登第，夙负英略，两任畿辅府道，即以知兵闻。迨为七省总理，所至躬先士卒，斩获甚多，贼亦畏之，相戒不敢犯卢家军。自卢去而贼益猖獗不可御矣。使当日终以剿贼事任之，必能成功，调之于边，已不能竟其用，又以中枢之龃龉，厄而置之于死地，竟使人才与国运同尽也。悲夫！

　　十二年己卯正月，北兵自临清分部东下掠，破章邱等县，直趋济南，城中新兵皆叛，劫德王府，开门迎敌，以德王殉于城下。左布政张秉文、参政邓谦、副使周之训、运使唐世能、知府苟惟善、同知陈虞允、通判熊献；知县则历城韩承宣、临邑宋希尧、武城李永芳、博平张列宿、荏平黄建极、章邱高仲光等皆死之。焚掠数日，又出济南，向东北，所过攻城，惟武定不下。连破盐山、庆云等县，复回哨破海丰，已由青山喜峰口出塞，前后□月，破顺天二县、保定九县、河间十一县、真定十九州岛县、顺德六县、广平四县、济南九县、兖州二县、东昌七县，共七十余城。已核东省失事诸臣罪案，以抚臣颜继祖虽奉命守德，夙事虚恢，削籍德议，后竟逮问，同蓟抚张其平、总监邓希韶、总兵倪宠、祖宽等三十三人俱弃市。顺抚陈祖苞，先服毒死；其子编修之遴，以丁忧请。上追恨祖苞，未正法，命锢之遴，永不叙用。先是，沈迅条陈有东抚不许离德州一步，部覆如议，继祖遂认定汛地，佥谓敌无越德而南之理，不意竟由东昌破章邱、夏津，直趋济南。济南精兵既尽在德州，城中无备，当事又无方略，民溃遂陷。德州闻省城陷，兵心恇扰，鼓噪挟饷，继祖惧，急以数千金塞其望，而兵遂不可用。继祖疏申言原派不许离德州之语，嗣昌力排之，竟及于祸。刘字亮，既自请督师，各镇勤王兵皆属焉。时兵将皆视□所向以为趋避，多蹂践居民；至安平，侦者报敌至，皆相顾惊愕，拟趋晋州城以避之。晋州知州陈宏绪，素负韬略，闭门不听入。城中士民亦歃血为誓，不许延入一兵。刘大怒，传令箭，且将以军法从事。宏绪复语：督师以剿敌为任，今□将至，正建功之会，奈何反欲入城，卒不听。刘遂疏劾之。有旨逮问。晋州士民诣阙讼冤，至愿以身代。知州之死者，不可胜计。宏绪得以轻处，降四级调用，上乃颇疑督师扰民矣。

　　刘既由晋州而南行间，大帅多尾□不敢击，亦不能击，刘上疏言之，其末带言刘光祚。嗣昌与国观谋以此去刘，乃票光祚军前正法。旨到日，诸大帅俱分道前去并光祚亦不在军前，况原疏中罪原不至死，适有武清之捷，刘乃置光祚于县狱而复请之，并上武清捷音。奉旨倏参倏叙，殊属乖藐，着九卿科道看议。嗣昌明知圣旨往还之间必致参差，必不能正法而逐刘之计行矣。部覆刘宇亮冠带闲住，陈启新言看重议轻，沈迅言明旨森严，考功之法未尽，于是改议革议职为民。国观票旨，仍候事平另拟。此杨、薛二人主谋，排挤构陷甚巧，故明旨止言看议，而加以议处究之；五案定而宇亮奉旨免议，圣明亦知其无大罪也。

　　张献忠既降复叛，假官军旗号，暗袭南阳，屯南关援剿总兵左良玉适至北关，疑之，使人召之，献忠窘，逸去。良玉追及之，两马相望，一箭中其肩，一箭中其指于弓靶，献忠怆惶间，良玉举刀劈其面，血流被甲，部下孙可望力前格之，献忠乃得脱逃。至麻城，良玉追剿之，献忠两日夜驰七百里至榖城，营于王家河。戊寅正月初九日，破榖城，出示安民云：本营志在匡乱，已逐闯远遁，本营释甲归朝，尔百姓其无恐，遂拘耆老具揭，遣可望通贿熊文灿；内有西碧玉二方，长尺余；又有径寸珠二枚。文灿遂一力担当，抚之。二月，良玉至襄阳，巡按林铭球、巡道王瑞旃欲献忠来见，执之。文灿曰：杀降不祥，力持不可。献忠恃文灿为援，益无忌，私炼士卒，铸军器，榖城诸生徐以显一见如故，教以孙吴兵法。己卯春，叛形昭著，左良玉请讨之，文灿故张露其事，且强留良玉饮饯，稽延时日，俾献忠得预为备。献忠乃得从容运器甲资粮入房山，部署已定，文灿始出令进兵，良玉恚曰：督台纵虎负嵎，使我撄之，不去必以逗遛罪我；令旗至，即冒暑进讨，遇伏大败。良玉乃列其事于朝，枢辅杨嗣昌劾之，以十一月逮文灿，付法司拟罪。至庚辰十月弃市，次年复逮总督郑崇俭下狱，以纵兵坛回，失误军机为罪拟辟，以五月弃市。其罪实轻于文灿，竟同罹大辟，论者为郑冤之。

　　枢辅杨嗣昌，疏议州县召募乡兵须专训练之任，或更府佐一员为将领、州佐一员为守备、县佐一员为把总裁训导之一为武职，府率一千、州七百、县五百，其工食或量于地亩，或取于牙行，或富义之捐赀，或居民之绝产，设法通融，以仿古时文武相兼之制。上俞行之。工部侍郎张慎言疏言，其不便者数事。上命责成抚按详议，究竟徒滋骚扰，未能画一奉行也。嗣昌先又有考试生童必兼试骑射议，乡试副榜准作恩贡，送入国子监行积分法，其数视正榜之半，先一日发榜，以杜私弊，俱允行。后副榜贡至京送监，但考一二优等，便以科道自居，卒之未尝用一人、得一人也，次科乃停不行。

　　御史王褧奎劾陈启新缄默失职。上责其妄，下都察院议处。佥都李光春议以罚俸，上不悦，竟谪调外任，以吏部董羽宸不能驳正，夺俸六月。上怒光春，不已罢黜之，然启新之用，上亦悔之，只是不肯认错。其后姜采上互纠之疏，下部看议。部议有刀笔之语。上不悦，谕辅臣曰：处分可矣，管他甚刀笔。八月，命大学士杨嗣昌督师讨贼，赐尚方剑，督师辅臣银印，给帑金四万，赏功牌一千五百，蟒纻绯绢各五百。九月陛辞，赐晏平台后殿，复赋诗以宠其行。诗曰：盐梅今日作干城，上将新开细柳营，一扫寇氛从此靖，还期教养遂民生。所以宠之者至矣。嗣昌驰至武昌，申明军令，鼓舞将卒，一时赫然。有贼党刘国能来降。国能者，陕西诸生，众乱推为帅。至是降于嗣昌。嗣昌造其垒，信宿而返，国能感动倾生（？）。嗣昌先遣兵搜捕李自成。自成跳入雒阳深山中不可得，而均州贼帅王光恩亦未降。嗣昌以左良玉所部多降将，谓可倚以办贼，疏请于上，拜为平贼将车。又奏辟永州推官万永吉为军前监纪。次年二月，复赐内帑万金、赐斗牛服，又赐海骝马一、枣骝马一。嗣昌驻军襄阳，乃调各路兵会剿。时老回回、革里眼、左金、王南营四股，合二万人，分屯南直、英霍、潜太诸山寨，犯安庆、桐城诸路，辽将黄得功、川将杜先春，屡战屡却，贼每避两军，贼多购蕲黄人为间，或携药囊着蔡为卜，或谈青乌姑布星家言，或为缁流黄冠，或为乞丐戏术，分布江皖诸境，觇虚实。时时突出焚掠，毒流四境。

　　十三年庚辰正月，考察天下官员，东厂缉获贿册进览，命掌科阮震享、掌道周堪赓回奏。吏部尚书谢升疏参震亨通贿败类有据，命下，震亨死杖下。又逮劣处贪官浙宁布政姚永济等三十七人，下刑部狱究问。先是，丁丑外计永济，以钱银积欠，部覆为民，浙省在京诸绅温体仁、姜逢元等五十余人，合词保留，称永济居身廉慎，核弊严明，为从来方伯之冠，乃准降级管事。至是，又以贪处，若追问前此保举之罪，不知何以解也！

　　仙居知县过周谋，为薛国观门生，托同乡吏部员外熊文举，营转礼曹；令文举之父贻书入京，隐语馈国观五百金。时，文举方奉陕西典试命未还京也。送书人为东厂缉获，上闻国观疏辨，命逮文举父下狱究问。文举具疏为父代罪，不允，与周谋俱遣戍。

　　文武品官服色，祖制既定，奉行已久，惟是武弁概服狮子。上至是重行申饬，武臣三四品俱照制服虎豹。至内臣从无定式。盖直摈之洒扫服役之末，祖制良有深意，虽太监极尊，止于正四品，间有赐蟒，不过旧衣之赏赉耳。是时上取山海经进览，采取各种兽名，定为服式，以天騄为极品，识者谓至尊左右环列异兽，盖不祥也。

　　庚辰三月十五日，上御皇极殿，策诸进士。上乘步辇降殿阶，从容周视，距诸士凡案咫尺。上亲阅试策，谕礼部传胪展期，十九日传旨召进士杨琼芳等至会极门。中使执名册传呼某人等四十人至文华门外序立，上御殿，诸进士行五拜三叩头礼毕，上谕曰：尔等前日所对策，切实的固有，浮泛的亦多，特召尔等四十人来问灭□雪耻事。尔等学问之功既久，时势之感又深，各将胸中所见，明白奏来。如切实可用，朕不拘常格用。诸士承旨起，过东遍立，中捧一黄绫函，传御题十幅，即面谕语每四人共阅。阅毕，以次跪报姓名对。上注听甚殷，执御笔书录数语，或有名注圈点者，分十班对毕，行礼出。二十日，传胪，赐魏藻德、葛世振、高尔俨及第。又传圣谕，昨召诸士奏对明爽者赵玉森、姚宗衡、刘暄、孙一脉、严似祖着授翰林；黄云师、周延儒、宣国柱、周鼒、李如璧授科员；冯垣登、陈纯德、陈羽白、魏景琦、吴邦臣授御史；稍明者董国祥、颜浑、张朝綖、葛奇祚、钱志驺、张经、吕阳、卢若腾、蔡肱明、田有年授吏、兵二部司务；即行察缺填补。初，阁中照例进十二卷，上命取余卷至再三，皆以十二卷进，共至四十余卷，皆一一召对，亲拔数人。藻德，北通州人，自言三次守城功。上心识之，遂拔第一。壬午冬，复以面对称旨，超拜詹事入阁，旋正首揆。甲申之变，不能殉节，为贼夹辱而死，负恩甚矣。

　　上以考选不列举贡，传谕吏部，将廷试就教举人、贡生二百六十三人吴康等悉照进士，选授部寺、司属、推知等官。此系特用，后不为例。于是，与选者遂竖黄旗竿，称御进士，此一奇也。然卒无一人有用可副破格特恩者。江西巡抚解学龙，疏荐布政司都事黄道周，有「学术直贯天人、品行无忝周孔」等语。上以道周党邪乱政，学龙徇私藐法，俱着缇骑逮问。工部主事叶廷秀上疏救之。上怒甚，命廷杖廷秀一百、道周、学龙各八十，俱仍下刑部拟罪。国子生涂仲吉复上疏言道周清忠苦节，昔唐太宗恨魏征之面折，至欲杀而终不果；汉武帝恶汲黯之直谏，虽远出而实优容。皇上欲远法尧舜，奈何出汉唐主下？通政司格之不上，仲吉并劾通政司施邦曜遏抑言路。上怒，逮仲吉，廷杖一百；邦曜革职，下道周等镇抚司打问，逼供同党，锻炼甚酷，乃指数员塞责。因及通政马思理、编修黄文焕、吏主事陈天工、工部司务董养和、中书文震亨俱下狱。有昆山诸生朱永明，持百钱贻仲吉，亦在系中。刑部司官吴文灿，迟案不上，廷杖六十，革职为民。诸人杖皆不死，得锦衣郭承昊调获力也。刑部尚书李觉斯，亦革职为民；一番具招，一番严驳；淹滞狱中一年余，至宜兴再召，词组回天，始得解网（事详后卷）。是时，武陵亦已自尽矣。

　　大学士薛国观，冠带闲住；给事中袁恺再疏劾其纳贿据，并及吏部尚书傅永淳、刑部侍郎蔡奕琛等，并免官；又逮左副都御史叶有声下刑部究问。时，株连颇众，旋遣缇骑逮国观到京，赐自尽，籍没家产入官。国观初与嗣昌，比谋去刘宇亮，遂正首揆，并无忌惮，任用私人王陛彦通贿赂于外，怒老中书周国兴、杨余洪不为用，捏泄旨事参之，皆毙于廷杖。两人之家遂密缉其纳贿事件，报于东厂，令其事件密闻于上。上心动久矣，适史■〈范上土下〉死，所辈多金为布置地者，皆入于国观。周、杨二家嗾■〈范上土下〉之家人出首，事已上，闻锦衣卫提其长班鞫问，供吐甚详，国观疏辨，犹称杨士聪之参史■〈范上土下〉，别有缘故。

　　又称■〈范上土下〉曾参党人，袁崇焕等为党人报复云云。已而奉旨议处，私人王陛彦下狱，部覆国观闲住；出都之日，赃私累累，用车数百辆；两家复耸逻卒具事件密奏，圣心益怒；特旨王陛彦即着会官斩决，而国观复逮；凡招上或斩或绞，卷中已详，奉旨止云即着会官处决。今陛彦招未成，裁自圣断，故云斩决，此旨从来所未有也（后吴昌时之斩，奉旨亦与此同。人谓陛彦之罪，实由昌时设谋构成，故天报不爽）。国观逮至，候命外寓，而勒令自尽之旨下。时已高卧，家人报锦衣赍诏至，蹶然曰：我死矣。仓卒觅小帽戴之，宣诏已毕，俯首不能出声；自尽后，缇帅验视回奏，次日始奉旨准收敛。盖悬梁者，凡两昼夜云。

　　崇祯十四年辛巳正月十一日，流寇李自成陷雒阳，福王自杀。先是，河南抚镇分汛御寇，总镇王绍禹主守雒城，贼在宜阳、永宁，杀王戮官，绍宁即揭报抚臣，且盟在城各官，分门坚守。罗、刘二将营于城外。十九日贼至，罗、刘战败，贼遂抵城下。二十日，力攻一日，至更余，有呼喊于城上者，兵士尽哗。先报执王守道索粮，王府中人开北门放贼入；守道王允长、知府冯一俊、乡官尚书吕维祺等、寺副邢绍德，俱不尸死。贼入王宫，执福王，将拥戴之，云神宗皇帝原有意传大位于大王。王叱之曰：我从不闻此语，何敢背义造诬？贼又请王谕笔。王不可，贼遂以绳进。请王自裁。王又叱曰：任汝杀我，贼遂共缢杀之。有小内官崔升，劝王宁死勿屈，抱王至死不去并见杀。两承奉告贼以棺殓王尸，亦即自杀。贼尽焚王宫，留十余日，煮粥以食饥民。又考赏秀才。于二月初二日弃城开营，一路上鲁山，一路上汝州，劫掠满载云云。后授书办邵时昌为总理，统守雒城；阅一月后，巡抚李仙风至孟县，诱执贼将，以兵临雒城。时昌开门迎入，仙风遂以恢复奏闻。言福王受惊病死。旨责其欺饰，逮下狱论斩。二十四日，上御干清宫，召阁部科道诸臣入谕曰：朕御极十四年，国家多事，复遇饥荒，流寇猖獗，近日攻陷雒阳，福王被害；夫亲亲仁民仁民爱物，亲叔不保，皆朕不听所致，真当愧，声泪俱下。阁臣奏，此系气数所致。上曰：说不得气数；就是气数，亦须人事补救。年来何曾补救得几分？召兵科张缙彦，命将河南事奏来。缙彦奏：福王遇害是真，遇害时有内员环泣不忍去。上问何名。缙彦奏是崔升，又问世子有何人跟随？缙彦奏：闻有王府校尉数十人。上长叹泪下；因奏福王身死社稷，葬祭慰问，都宜从厚。上曰：说得是。因召礼科诸臣曰：朕欲差一员前去，各奏来。李焻奏：督师出兵，一年有余，惟初次有玛瑙山一小捷，今遂寂然，须另遣大将帮他。上曰：督师去河南数千里，如何照管得到？你们亦当设身处地。李焻奏：正因其照管不来，故请再遣。上曰：已遣朱大典便是大将。章正宸奏：闯贼从四川来，枢臣陈新甲旁立急应曰：自秦来不自川来。言至再。盖从川来，则责在嗣昌也。上召新甲谕曰：卿部职司调度，算为朕执法，如姑息误事，皆卿部之罪。缙彦奏：雒封失陷，凡王府宫眷，内外官绅士民，焚劫甚惨，急须赈济。上曰：朕即措发。诸臣叩头退。即传谕驸马都尉冉兴让、太监王裕民、礼科叶高标前去河南，慰问世子，详察福王宫眷存亡及殉难官民人等。除前发赈济银三万两外，御前发银一万两，坤宁宫四千两，承干宫三千两，翌坤宫二千两，太子一万两，慈庆宫一千两，慈宁宫皇祖昭妃五百两，望考定妃五百两，赍去支用。

　　二月初□日，张献忠陷襄阳，杀襄王，屠王府官民人等数万人。先是，嗣昌在本部时，议练兵十余万，于各边特加练饷之数，至是即拨练饷为剿寇之用。饷足而民怨已极。嗣昌进剿张献忠。献忠出战，坠马几被擒，逸出逃入玛瑙山中。嗣昌令降将刘国能围之，献忠食尽，分兵四出抄掠；不得粮者，归即杀之，其未归者惧杀，诣军门降。国能将之前行，伪称粮至，献忠开营延入，国能乘其不意，纵火大战，扫其营垒，擒其妻孥及贼党徐以显、潘应鳌等，送襄阳狱。献忠批藤坠岩涧逃，士卒直走四川，随又困之竹溪、房县，大兵四面固围，无毫发间隙，可容片甲遁去，而蜀抚邵捷春与嗣昌不相合，又听谗杀战将杨茂选，军士皆怒。于是，夔关失守，贼复逸出，部署稍定，复返湖广，假称杨阁部兵至，坐乘八轿并民扛火药、文书、印信皆同，道府不疑，延之入城。上火起，城尽入，合城鼎沸，狱中者俱出与之合，先攻襄王府；执襄王，坐之堂下，献忠劝以卮酒曰：吾欲断杨嗣昌之头，而嗣昌远在蜀，今当借王头，使嗣昌以陷藩伏法。王其努力尽此一杯。因缚王杀之，随焚其尸，又杀贵阳王常法等四十三人，承奉闫国鼎等八人。知府王承曾，保福清王常澄得脱；督辅杨嗣昌在荆州，闻变惧祸，遂自缢。时三月朔日也。监军杨卓然，以病故闻，上谕部院：嗣昌虽二载辛劳，一朝尽瘁，有玛瑙山等诸捷不能掩闯、献鸱张，两藩罹祸，名城屡陷，杀掠频闻，虽病故，还着九卿科道会勘议罪。

　　先是，熊文灿檄佥事张大经监献忠军，大经初至，为陈说祸福，献忠颇为致敬，及文灿措置乘方，献忠遂拘大经为质。大经悔为文灿所卖，郁郁死于房县山中。献忠驻札榖城时，知县阮之钿多方调护，士民赖之，献忠叛，之钿沥血书绝命词于襟，仰药死。其破襄阳也，知县李天觉北面叩首，置印于案自缢死，推官邝曰广被执不屈死。嗣昌之初出督师，其辎重尽装入大铳中，寄于固始县库，死后知县时敏尽取之以归，不下数百万。敏以此营升兵科，甲申降贼，后先为乡里抢掠其半；乙酉之变，尽行烧毁，并杀其身焉。今其子且不免负薪矣。嗟嗟？此皆民脂民膏也，天意岂容若辈安享哉！

　　蜀抚邵捷春为杨嗣昌疏参，奉旨差官旗逮问。捷春夔关之失，不为无罪，然在地方，实得民心。军民因哄然逐散官旗。蜀王为之疏请，奉旨朝廷大法，岂容百姓阻挠？邵捷春着巡按差官护送来京，下刑部究问，坐以失误军机，决不待时斩。旨未下而先一日报卒。上疑有泄漏情弊，并处该司官。

　　自邵捷春得罪后，继之者为陈士奇，但清谨而无御乱才故蜀事益不可为矣。蜀绅初举臬司马干者得民心，有边才，宜推为抚。当事以其为乙榜也，故抑之，而别推。噫！此何时何地而犹拘资格耶！

　　谕吏部：凡遇侍郎、巡抚员缺，须将资深翰林同推，各部侍郎仍许兼侍读学士，惟巡抚不许。于是，推詹事李绍贤为户部右侍郎，督理钱法；未几，又推原任祭酒倪元璐为兵部侍郎。

　　刑科胡周鼒疏言：外戚张国纪所纪懿安皇后事，当日岌岌可危，今皇七子降生，宜加圣后徽号。上以其无端突发，疑窥伺宫帏，令回奏，旋革职下狱。内阁范复粹奉旨清狱，因奏各犯官六十六名内，而尚书、侍郎、都察院、科道部属外，而督抚、司道、府县等官，无不毕具，如原任尚书侯恂，傅宗龙、府丞戴澳，巡抚黎玉田、常道立、方孔照、给事宣国柱、耿始然、御史成勇、魏景琦、两司范良彦、贺鼎、司属倪嘉庆、孙嘉绩、熊汝学、朱国寿、朱日嵘诸犯各殊，幽沈则一，当下部作速清理。又特举原任江西布政朱之臣、总兵刘光祚之才，乞复光祚官，起用。奉旨朱之臣准还职，刘光祚准军前效用。

　　应天巡抚黄希宪奏报擒获江海大憝黄尚忠，得空船四十余只，为总兵王之仁、守备汤梦复之功。盖尚忠不过海上皈盐之徒，非寇盗比也。抚臣听信将领妄报邀功，从此海上日多事矣。上谕吏部以时事多艰，佐理须人，旧辅周延儒、张至发、贺逢圣俱忠猷未竟，各起原官，入阁办事，着该抚按官敦请就道。三臣各具疏辞，不允。阁中自戊寅年特用杨嗣昌等五人后，己卯年又用费县张四知、滑县魏照乘、蕲水姚明恭三人。庚辰年又用德州谢升、井研陈演二人。自□溪病故，韩城得罪，武陵督师出，其余相继去位，是阁中止范、张、魏、谢四人，而范亦旋予告矣。一时诸辅皆无有当圣意者，众推宜兴才智可以仰副，且林居以来，又能化洛、蜀之异同，皈依众正，优容败类；于是，庶吉士张溥、礼部员外吴昌时辈为之营谋，涿州旧辅与商邱、桐城辈亦极力资通于内珰，竟得召用，虽并及张、贺二人，而意则专在周也。故二人到不久，亦即罢去。时朝政严切，岁事凶荒，兵饷掣肘，台省是非讦直，至为棘手矣。

　　盖政府自乌程之后，继以溜川、韩城，皆祖述故智，娟疾贤才，盈廷重足，久无乐生怀矣。宜兴甚忧之，惟济之以宽，首引用先朝故老如刘山阴、郑建德辈，召还言事迁谪科道、复诖误举人、广取士额、释漕白欠解户、并蠲民间积逋、赦宥戍罪悉还家，再陈兵残岁歉，地减现年两税，苏、松、常、嘉、湖各府，许以次年夏麦代漕兑。将佐功罪赏罚不踰时。至恤死、褒忠等事，尚期期不予者，皆朝报夕下，天下仰望丰采，如久污得沐，宿欝临春之快；又特请撤回监视珰差，停止厂卫缉事，尤为不易得之数，使天欲平治，则循此不变，岂非救时宰相，即继美国初三杨无愧矣，乃美不克终，竟使身名与国运同尽也。悲夫！

　　谕吏部、吏科曰：朕惟足国，贵在阜民，强兵要在择将。今国用日烦，民生日困，朕心如伤；每议足用，则必取之于民；言恤民，则又虑诎于赋国，与民无并足之方矣。建牙设镇，不知凡几，推毂徒勤，登坛罔效，岂以天下之大竟无明习心计、谋裕折冲者乎？朕拊髀侧席，未获一遇，意者敷求之道未尽也。今特开裕国足民科、奇谋异勇科，使海内人士，望的而趋，有以自见。至访求、考验、征辟、选举，更须良法，务期豪杰倾心，弓旌生色，以称朕破格旁求至意。该部科详议规则来行。

　　四月，差勋臣朱纯臣、戚臣刘文炳、礼臣林欲楫，携带晓地理的往南京会同守备太监、南京礼部官，恭请孝陵循行察勘附陵三十里地方及龙脉经行之所，俱不许烧灰作窑，并泗州祖陵、凤阳皇陵一并察勘。时有奸民诳奏，地方居人侵伤陵脉者，故有此遣。上先期御中极殿，召阁部文武诸大臣面询再三，各赐坐，宴于殿上；又赐钦遣三臣路费釆缎。

　　蒋德璟曰：中极旧名华盖，嘉靖中易今名。前即皇极，后为建极，虽相连而中极特为高闳。上宝座周围刻金龙形，诸臣就席时，上以斋不用酒止用茶，计十三人。人各一席，席各三十余器，皆御膳所蔬果，甚洁精，非光禄寺蔬也。上坐览文书，司礼大珰旁立，时跪承旨，而诸臣左右坐。宣德后，久无此礼矣。祖制宴群臣多在午门文华门外，惟郊礼庆成宴三品及学士在皇极殿内。永乐中召坐西内园殿，宣德中召宴万岁山广寒殿，嘉靖中赐宴西苑，不闻侍坐，盖正统中坐礼久废矣。今上十二年，始议行之，而中极自国初赐宴亲王外未有也。

　　上既遣三臣往南，成国时总督京营，恋戎政印，因疏请带印往南，又请带京营兵千人护行，托言便道护粮艘北来，相机剿寇。上已许之，部科俱疏言其非。十八日，上复召诸臣入，谕三臣曰：勘陵重典，三公正卿带千兵不为多，但须严禁骚扰，成国因言诸臣阻挠。上曰：他们说的亦是地方供应难，且既有关防，京营印不须带去。若言剿寇，不将勘陵事误了。粮船北来，此去南去，亦难兼顾。京营印外面亦行不得，只交协埋侍郎收了。

　　蒋德璟曰：时部科疏并入，成国甚以阻挠为恨，若各将疏意发挥，几成聚讼。上一出，不言有疏，但戒谕再三严禁骚扰，并解其京营印，诸臣见其言之行，不须再开口，彼此无争，形迹不露，居然杯酒释兵权作用也。

　　北兵围祖大寿于锦州，填濠毁堑，声援俱绝，有卒四人间出，云城粟足支半年，苦乏薪耳。传大寿语，宜以车营逼之，毋轻战。总督洪承畴集兵待援未决，奏闻。上忧之，召问中枢陈新甲计将安出。新甲求退与阁臣侍郎等酌议，请遣司官面商于承畴。时有七可忧、十可议之奏，祈皇上察报国遣郎（？）张若麒往行营酌视。若麒谓急战之便，相持数日，官军大败，则自若麒之催战为之；旋逮若麒下狱，拟罪。五月，赦兵部尚书傅宗龙于狱，以右侍郎兼都御史督兵讨贼。九月，宗龙率兵至新蔡，与保杨文岳之兵会（？）；贺人龙将秦兵，虎大威将保定兵，共结浮渡桥渡河，合兵趋项城。初五日，两军毕渡，走贺龙口，自成、汝才亦结浮桥于上流，将趋汝宁，觇官兵至，尽伏精锐于松林中，诸贼悉力死战，诸军星散。宗龙率散卒，且战且走，次日至项城，贼追及被执，至门下大呼于门曰：我秦督臣也，请启门纳秦督。宗龙大呼曰：我不幸堕贼手，左右皆贼，毋为所绐，唾宗龙。龙大骂曰；我大臣也，死则死耳。宗龙遂遇害。自是山陕无复宁宇矣。

　　十一月，陕西巡抚汪乔年率总兵等三万，趋河南；自成闻之，率贼来迎战。乔年安营未定，有二将先逃，官军溃，贼乘之，一军尽覆。乔年以数百人入城，居守五日，城复陷，乔年被执见杀。

　　十二月，黄道周、解学龙、涂仲吉各拟烟瘴地永戍，叶廷秀边戍，黄文焕分别配杖。初，刑部尚书刘泽深拟道周永戍。上不允。因上言曰：道周之罪，前两疏已严矣；过此，惟有论死。自来论死诸臣，非封疆则贪酷，未有以建言蒙戮者。当此生死之关，不敢不存一难慎之心，敢仍以原拟上；疏入，允之。

　　黄景昉撰黄公行状略云：江抚解公升任，荐僚属疏，例下部，不足劳，万几闻有佥贴其旁致上怒者，遂得扭逮之命。比入狱，廷杖拟罪，屡严驳，声息汹汹，莫必其命。余为拉同乡蒋德璟等谒谢德州请之。谢太息曰：死矣。迟秋为幸。闻之失色。总承韩城毒炎之后，余威尚震，武陵虽出督师，柄得遥参，宣督遂入为中枢，同憾公前疏刺骨，同年费县，井研交谊漠如滑县，且下石矣。宜兴周公新召至，众喁喁望丰采，诸名流力怂恿之，婉代开释，得免死，改戍。周公又于讲筵平章他疏驯语及公，余与蒋公赞其说，初冀得脱戍幸矣，竟复原官，实出望表。本圣主干断，度越百王，天下亦以是亮周公焉。

　　十五年正月元旦，上御殿，朝贺毕，下宝座，南面立，顾内侍，命召阁臣来。阁臣由殿东门入，再奉旨，遂至殿檐，行叩头礼，跪以听命。上曰：阁臣西班来。盖以师席待诸辅也。阁臣起立，不知上意，拟取东西两班。上又曰：阁臣西边班来。随有一阉下引而前。上宣阁臣来，诸辅趋进。上曰：古来圣帝明王，皆崇师道；今日讲犹称先生，尚存遗意；卿等即朕师也。敬于元旦端冕而求，圣躬即转而西，向阁臣一揖。因曰：经言尊贤也。敬大臣也，朕之此礼，原不为过。今而后，道德惟诸先生训诲之，政务惟诸先生是赖。又曰：自古君臣志同道合而天下治平，朕于诸先生有厚望焉。诸辅臣逊谢不敢当。上曰：先生正是当敬的。言之再三，随谕先生起。诸辅臣始起，转下叩头。上还宫后，补赐圣谕。时辅臣为周延儒、贺逢圣、张四知、谢升、魏照乘、陈演、六人。

　　谕：各省直十二年以前一应存留起解上供本折钱粮，尽蠲免。又以江南荒旱，许各州府县以麦抵漕。百姓欢呼称庆。又从刑部侍郎惠世扬请豁免十二年以前赃罚银两，又发帑金二万赈山东。

　　先是，十三、四年苏、松、常、镇四府皆大旱，蝗虫食苗，民皆告饥。浙西三府又大水为灾，一望漂溺，漕储缺额，征比无方，而湖州一府尤甚。十四年七月，浙抚参德清、崇德两县尤迟兑误漕。时政府方尚严切，遂奉旨差缇骑拿解两县印官。崇德令赵夔自缢死，德清令朱实莲逮至京，下狱拟罪。时漕事亦已报竣，实莲因具疏陈地方荒苦状，始得释罪调用，则属宜兴为政矣。

　　朱君字子洁，广东南海人，天启辛酉方弱冠知，受于先忠毅，拔冠。一经工诗文，重气谊，屡踬春闱，以荐举授是官，到任未一年也。被逮后，所著诗，有冬春草，吴峦儒先生序之曰：诗以言乎心之所之也。心乎亲者，其言之乎孝。心乎君者，其言之乎忠。心乎民者，其言之乎仁。吾友子洁氏，令临溪，着循廉声，忽诏释之，还其官，所撰冬春草，言孝、言忠、言仁，令读者流连嗟叹而不容已。因以知其心焉。先是，其师李侍御仲达，亦吾友也，以触珰诏狱，所撰有受命草，亦言孝、言忠、言仁，足以令人嗟叹而不容已。然侍御之冤，当其不身白也，今子洁幸遇↑圣明，复得出以展其大用，凡所言孝、言忠、言仁处，无不可发而措诸事业者。其重勉乎哉！侍御可谓有生友矣。

　　御史张肯堂疏，请还向来言事迁谪诸臣。略曰：在诸臣率意敷陈，罪止成于狂戆；在圣明薄从降罚，法姑予以困衡。常读其封事，或议征求宜缓，或陈刑狱宜宽，或纠行间功罪之淆，或争朝端名节之重，或抨弹臣奸于气焰方张之日，或抵牾近习谥威权思窃之时。一腔忠爱，天日共鉴，偶经摧折，便作遂臣，虽盛世原无弃人，何官不可自效，然使之回翔中外，何如特加环召，赐复原职之大人快心乎！奉旨下部察核，于是原降用李清□□□等凡□十人，俱准复给事御史云。

　　张公在言路，颇着蹇谔声，后官闽抚，遇变不屈，蹈海从王全节而死，事另有纪。

　　三月，召对考选诸臣于中左门，问解围急着？中原御贼何策？兵至之处作何转输？灾荒之民作何生聚？足食足兵何以使民生不困？议蠲议缓何以使国用仍充？其各悉心条奏。时行取各官，待命阙下，皆仰祈宜兴援引，适漕运愆期，宜兴因请连下诸科道命使之分头催僭。于是，考选四十四人朱徽、马嘉植等，咸授科道！无改部曹者，内惟刘熙祚以巡按湖南为贼所执，不屈死难；姜采在谏垣直言着节，几毙诏狱；此外无一人足副特恩者矣。

　　礼科倪仁祯疏言：臣等初授科，例于朝房候见阁臣，谢升言及兵饷时事，忽曰：皇上惟自用聪明，以察为明，致天下俱坏。升居位辅弼，敢归罪天子，如此吏科，朱徽、廖国遴亦劾奏同之。上怒，下廷臣议处，命削籍为民。升先任冢宰，与唐世济合谋，荐逆案霍维、华世济，下狱；升闲住。田唯嘉罢后，以南京右都御史庄钦邻为冢宰。钦邻久不到任，奉旨切责调用，复召升为之。庚辰冬，同陈演入阁，圣眷颇隆。次年辛巳，上命追写孝纯皇后同孝元皇后、光宗皇帝御容，一同迎入，上亲致祭。诸阁臣陪祭。升独后至，台省参之，升疏辨谓：臣将出门而衣带忽断，再续再断，以是后期。乞提裁衣者，同班役下法司讯鞫，虽奉旨免究，而上意已动。至是罢斥之。夫以大臣而委罪下役，其作事之乖，亦见一斑矣。升后降清，仍为大学士。

　　御史徐殿臣、刘之渤各疏纠辅臣魏照乘，得旨准其请告。魏初与韩城善，每票拟，辄效其深文驳摘；宜兴入后，诸辅皆请教惟谨，魏专行自如，宜兴心不然。至是纠疏入，方一疏引疾，即票旨允归，未几费县，江夏亦相继与告去。

　　起升马士英兵部右侍即兼都察院佥都御吏，总督应凤等处军务。马先任宣府巡抚，为总监王坤参其支用库银事，逮问遣戍。马本贵州人，久侨居金陵，与东南诸绅往来颇善。至是以流贼横行江北，会推凤督，列士英名其中。上颇怒，谓会推大典，辄用废弃，冢臣欺蔽殊甚。宜兴奏曰，冢臣岂敢欺，实以士英曾历边疆，有才可惜，今止开列，候皇上裁用。惟是不先奏明为有罪耳。上怒始霁。曰：马士英既有边才，即着他去，以此起官，驯至有南渡之柄用矣。

　　上以寇氛未靖，民罹锋刃，建斋南城，每子刻同中宫往诵佛。移时，然后还内。礼科姜采疏言：宗社之安危，非佛氏之祸福也。以九重之尊，对西竺之繁文，臣不敢以为可。且正德年之往事，皇上岂不见及此耶？御史廖惟义疏请驱真人、羽士各还原籍，侍郎王锡衮请遣真人张应京归，皆不听。先是，召应京入都，即传礼部宴；侍郎奏：会典宴法王在大慈恩寺，则宴真人宜在宫观。上迟回久之，始报可。旋召应京至会极门，赐赍甚渥。比洪熙时所赐逾数十倍。诸司无敢执奏者。已加王锡衮服俸一级，嘉其讽上事佛，寓规于爱也。

　　宫中旧规，上每年冬底，书符召仙或召将，叩以来岁事，无不应者。至是年，召不至，良久，元帝下临，乱批云：天将皆已降生人间，无可应召者。上再拜叩问：天将降生，意欲何为？尚未降生者否？乱答云：惟汉寿亭侯受明厚恩，不肯降生，余无在者。批毕寂然，再叩不应矣。

　　六月十九日，上召会推诸臣吏尚李日宣、礼尚林欲楫、左都王道直、礼侍王锡衮、蒋德璟、左副都房可壮、掌詹李绍贤、兵侍吴甡、刑侍惠世扬、徐石麟、工侍宋玫、詹事黄景昉、邱瑜、通政使沈惟炳、大理卿张三谟、谕德杨观光共十六人来中左门。徐以病不至。同辅臣赐饭毕，先召诸辅臣入德政殿，赐坐。次辅贺逢圣，时已奉旨允放，犹被召入见，忽放声大哭不止，久之，召兵部询边事；又召日宣、道直入；顷之，谕曰：卿二人，不须召对，俱令出。上移驾入中极殿，辅臣亦入殿，赐坐！贺复放声大哭，拜跪数十不止。命之出殿，行五拜三叩头，辞朝复大哭不止，见者怪之；既出，方召预推诸臣入，行礼毕，令入殿内依班鱼贯立御床东。上曰：□□未灭，流寇猖獗，天变民穷，卿等有何嘉猷奏来。即令各依会推次序过奏，奏对毕，殿内先备酒六桌，将赐诸臣坐宴，而房、宋、张三人奏对不称旨，上遽传令各回衙门，遂俱出。是夜，传旨命德璟、景昉、甡三人入阁，而以滥推多人责吏部回话。

　　贺公居身清正，不和于时，故再召未久，旋即告归。家居武昌。十六年献寇破城，全家殉难，大节凛然。如时陛辞痛哭，岂非忧国忧君、明知祸败之将至，有不能言，不忍言者耶！同辈泄泄者流，反以怪异目之矣。噫！

　　二十一日，上召府部九卿科道入政宏门，赐饭。上御中左门，皇太子、定王、永王左右侍立，各官行一拜三叩头礼，朝东宫亦一拜三叩头，朝二王一拜一叩头。上服黄袍，东宫、二王俱服红袍。上唤吏部尚书李日宣，其声颇厉；次唤吏科都章正宸、河南道张瑄、副都御史房可壮、工部侍即宋玫、大理卿张三谟，知过跪。上曰：枚卜大典，如何滥推许多？如房可壮等三人，果堪推举么？责令回话。尚是支吾。日宣奏：从不敢徇私。上曰：前尔奏当秉公执法，惟知有君父，不知有私交；知有国法，不知有情面；你那一件不是情面？朕数次优容；全然不悛。正宸奏：日宣素是游移，臣前有公疏纠他，此番实不敢徇私。日宣奏：可壮素有丰采，宋玫年少向学，三谟亦曾掌河南道过。上怒曰：住了，锦衣卫通着拿了。王锡衮着改吏部侍即暑印，日宣等六人去冠拿出，天怒方震，诸臣相顾失色。德璟、吴璟跪辞新命，因奏：臣等亦在会推中，诸臣既有罪，臣等岂能自安？上曰：已有旨了。辅臣奏：枚卜大典，尚望圣慈宽宥。左都王道直奏：顷会推俱是冢臣与科道商确，臣不敢置一语。上谕此后枚卜，只用翰林，其各衙门间陪一、二人，不许多推。旋令各赐茶饼讫。明日有旨，下六人刑部问。日宣等三人戍边，可壮等三人削籍。又以议罪不当，罢刑部侍郎惠世扬。或谓初次不与推者，流言入内，及再推，又有不与者，阴行中伤；复有二十四气之目，径达御前，皆以小人倾陷，故致上怒如此。

　　增乡试解额北直生员七名、监生十名、南直生员十名，监生五名、浙江江西福建湖广各十名、山东山西河南陕西四川各八名、广东六名、云贵各二名，独河南以寇乱停试。至次年春，始补何瑞征、朱锐铈主考南北，公行贿卖以关节中者居其大半。时有对云：不用孔子，不用孟子，只取公子；不要古文，不要今文，只取直纹；吴郡有卷堂文，又有四书成语编文，悉快人口。

　　起孙傅庭为兵部侍郎兼都察院佥都御史，总督陕西军务剿寇。傅庭至西安，檄召诸将听令，各以兵来会；既集，乃缚贺人龙责之曰：尔奉命入川讨寇，开县噪归，猛帅以孤军失利，献贼出押，职尔之由，尔为大帅，遇寇先溃，致秦督、秦抚委命贼手，一死不足塞责也。遂正法军前。诸将莫不动色，因以人龙兵分隶诸将，刻期进讨。人龙，米脂人，初以诸生效用，佐督抚讨贼有功，总全陕兵，降贼多归之。人龙推诚以待，往往得其死力，襄城之役，朝廷疑人龙与贼通，密敕傅庭杀之，贼闻人龙死，酌酒相庆曰：贺疯子死，取关中如拾芥矣。

　　命侯恂以兵部侍郎总督援剿兵讨贼，与孙傅庭协力援开封。七月，贼围开封久，先召总兵许定国以山西兵援之，兵溃于覃怀。时督师丁启睿、保督杨文岳合左良玉、虎大威、杨德政、方国安诸军次于朱仙镇，与贼垒相望。启睿督诸军进战，良玉曰：贼兵方锐，未可击也。启睿曰：汴围已急，岂能持久？必击之。诸将请诘朝战，良玉以其兵南走，襄阳诸军相次而退，营乱。启睿、文岳联骑奔汝宁，贼渡河逐之，追奔四百里，丧兵马数万。启睿印剑俱失。事闻，逮启睿下狱，文岳革职听勘。后闰十一月，贼攻汝宁，文岳以兵救之，不克，城破，贼执杨文岳及分巡佥事王世琮杀之。世琮屡却贼有功，贼射矢贯耳不动，号王铁耳。

　　贼久围开封，城中食尽，人相食；周王先后捐库金百二十万，复捐岁禄万石以养兵。国廪空虚，宫人咸有饥色，城北十里，枕黄河；巡抚高名衡、推官黄澍等守且不支，特引河水环濠以自固，更决堤灌贼，可溃也。九月河决，贼先营高处，然移营不及，亦沈其卒万人。河流直冲汴城，势如山岳，自北门入，穿东南门出，流入涡水，水骤长二丈，士民溺死数十万。巡抚各官，咸乘小舟至城头，周王府第已没，后从水逸出西城楼，率宫眷及诸王子露栖城上雨中七日。督师侯恂，以舟迎王及巡抚，推官黄澍从王乘城夜渡，达堤口，诸军列营朱家寨，贼乘高据筏以矢石击汴城北渡者，城中遗民尚存数万，贼浮舟入城，尽掳以去。河北诸军，以大炮击之，夺回子女五千余人。旧河故道清浅不容尺，归德隔断在河北，邳、亳以下皆被其灾。汴城佳丽甲天下，群寇心艳已久，前后三攻之，士马死者无算，贼积恨誓必拔，久怀灌城之谋，颇以子女■〈王尔〉、宝山积，不忍弃之水族。至是，河大决，百姓生齿尽属波臣，断垣矗水口上，数堞隐见而已。黄澍以守御功召对，特授御史，即发十万金，令澍赍往，以三万赐周王，余分赈宗室及被难饥民。

　　礼部疏题：谥典五年一举，今自特赐外，不无久停，即如逆珰一案，诸臣惨死甚多，其得谥者止杨涟、高攀龙、魏大中、周顺昌、周起元、缪昌期六人无容议外；其未得谥者，则尚有左光斗、李应升、周宗建等九人，今恭绎明纶，仰见当时惨死多人，若左光斗等，正在皇上垂怜恫鉴中，谨将诸臣本末开列上，请一体加恩易名云云。奉圣旨：易名大典，宜核公评，所列惨死各官，即着该部科会同詹翰儒臣察明触奸本末章疏实据及本官生平品行是否允惬，逐一核议具奏。

　　按谥典必由部疏请旨俞允，然后詹翰诸臣拟议送阁，阁中具揭题奏。崇祯初，蒲州为政，因姚文毅之议，先题赵忠毅公等十二人，同难中惟扬忠烈，高忠宪、魏忠节、周忠介与焉，续经邹惟琏、张国维、凌义渠、姚思孝诸公催请，虽有旨下部，终高阁。至十一年，给谏熊维典特疏举先公，亦奉旨下部，部不为题覆也。宜兴再召，颇留意此事，言路如李清、沈允培、戴明说诸公，竭力耸之，疏请再三，因同难诸臣后人之陈乞，严旨催覆。时宗伯林欲楫祠司吴康侯，于恤大忠典，漠不关心，亦不知诸君子之始末，但凭胥吏呈稿，至以未谥周、缪二公为已谥，又以不在惨死之列如丁干学者，亦混入焉。因奉核议实据之旨，遂终于见格矣。此，沈公面语逊之云然。宏光时，复赖李、沈二公疏催，宗伯管公绍宁疏请，乃得全给；一代褒忠之典，始大备矣。

　　八月十九日，早朝毕，上即登文昭阁。阁在皇极殿东，上步下阁，御德政殿，召五阁臣，言文昭阁两旁可建直房，朕不时召对及讲读，偶有疑问，先生每往来亦便。宋人言亲贤士大夫之时多，亲宦官宫妾之时少。又问永乐大典及大学用人理财，诸臣各有奏对。上因言京中宜积储本色，又言屯田也是要紧，又言漕运诸事，黄河一带修筑如何？德璟对：自董家河起，即用泇河，不用黄河，一路较平稳。上言：京中运粮车户之苦。德璟对：车户脚价原有轻赍银可用，只须给发。外面百姓尤苦。练饷之加，须是渐渐减省。上默然。翼日，命于文昭阁左右各设直房云。

　　八月二十四日，讲读毕，上召五辅臣入文华后殿，手执一本，问张溥、张釆何如人？延儒对：读书的好秀才。上曰：张溥已死，张釆小官，科道官如何说他好？延儒对：他胸中颇有书，会做文章；科道官做秀才时，见其文章；又以其用未竟而惜之。上曰：亦不免偏。延儒曰：张溥、黄道周，皆有些偏，只是会读书，所以人人惜他。上默然。德璟曰：道周前日蒙放，他极感圣恩，只是永远充军，家贫子幼，还望天恩赦宥。上微笑。延儒曰：道周在狱中，尚写许多书，即前上奏章，俱是亲笔写的。德璟曰：道周写有孝经一百本，每本做有一篇文字，多是感颂圣恩。景昉言：皇上表章孝经，所以道周写的有圣德颂，极感圣恩。演言：他事亲亦极孝。德璟言：皇上问知乐之人，即道周便能知乐。甡言：道周无不博通，且极清苦。德璟言：道周子方十岁，但得免共永戍，就是读书亦还用得。上不答，但微笑而已。翌日，遂奉手敕云：昨先生回奏黄道周清操博学，见今戍远子幼，朕心不觉怜悯！彼虽偏迂，经此一番惩创，想亦改悔。人才当惜，作何赦罪酌用，先生每密议来奏。辅臣具揭回复，即奉御批：黄道周准赦罪，复原官；特谕吏：兵二部。一时臣民无不鼓舞，以为圣主转圜之美，而宜兴之巽言匡君者，亦其一端已。

　　九月十八日，御日讲，讲论语子罕言节。上召辅臣，问夫子论仁，如欲立、欲达、克己、复礼，天下归仁及出门使民等章，言仁尽多何云罕言？延儒对：此即性与天道不可得而闻之意。德璟对：圣人未尝不言及，门弟子悟者以为言，不悟者以为不言耳。又问：命与仁如何分别？德璟对：总是一理，在天为命，在心为仁。又问：一日克复，天下归仁，便是修己以安百姓意。诸臣言：圣鉴极明彻。延儒言：帝王学问，只是明德、新民。德璟言：明明德于天下，便是天下归仁。顷之诸臣言及起废事，举叶廷秀，成勇最有清望。上颔之。又谕孟冬祭太庙宜用何时？德璟对：会典原无定时。上因商子丑二时。德璟对：古祭礼只言厥明，质明，似用寅时为妥。

　　十月十七日，讲毕，上与阁臣议东宫移宫事，出黄匝内钦定官属条约八款，皆御笔也。首款离间亲亲，上因言潜邸孤危情事，且捐「诳吓绐诱」四字，云中难尽言。时方有选九嫔之旨，又东宫年当选婚，故议移居于外，然婚尚未选，又方在严冬，德璟因微言天气严冻，甡即继之云：天气正寒，稍缓如何。上曰：即俟二、三月不妨，未几罢选嫔，东宫因亦不迁。

　　皇极门外西庑四十八间，除旷八间，实四十间。东二十间为实录玉牒诸馆及东阁会坐公揖处。西二十间，上十间为诸王馆，下十间为会典诸馆。定王书房在西第六间，第五间悬先师画像，四配侍侧；及永王出阁，移定王于第四间，永王在第六间。王初出，向先师四拜三叩头，以后一拜三叩头。第三间、第七间为二王退居处，余三间则大珰，内阁讲官会集处也。定王中宫周后出，辛巳受封，年方十岁。壬午正月出阁。永王，东宫田妃出，壬午受封，年亦十岁，癸未八月出阁，皆命选新进士为简讨，助教等官为待诏，充讲读，以两房、两殿中书充侍书。故事，初开馆，内阁连到三日，提调、讲读以后不复到。上爱诸王，令隔一日则轮一阁臣提调，初开讲行四拜礼，以后一拜，不叩头。读四书、书经各五遍，讲四书、书经各二遍，用酒饭毕，再入侍王写傲，阁臣至案前观王亲写十字余，俟诸臣退后写足送阁，阁批圈，进呈御览。

　　十一月初二日，诏诛兵部尚书陈新甲。新甲起家乙科，由边道升巡抚丁忧。杨嗣昌荐其才，夺情起宣大总督。嗣昌入阁，继任中枢者为傅宗龙，既得罪，遂升新甲为大司马，附嗣昌，力主款议。当张若麒督战败逃后，特遣马绍愉往义州议款，竟得嫚骂，绍愉几被杀，匍匐窜归。台省恶其辱国，交章发新甲奸状。上虽怒，隐忍未即发。适新甲有疏，细陈款事，中多援引圣谕，此疏误为书役发科抄传，兵科据疏纠参。上意：新甲见卖，严旨切责回话。新甲回奏，绝不引罪，反自诩其功，有「某事人以为功而实臣之大罪」等语。上大怒，着刑部提问，部引失陷城寨律，秋后处决。左右有为营解者。以□未薄城为言。上曰：□辱僇我七亲藩，不更甚薄城乎？下部具议，司冠徐石麒因言甲陷边城四、陷腹七十二、陷亲藩七，此从来失事未有之奇祸，亦刑书所不忍载之条例者也。当临敌缺乏，不依期进兵策应，因而失误军机者斩决不待时。旨下，即会官处决。

　　左都御史刘宗周到任，上言六事。一曰建道揆；京师，首善之地，先臣冯从吾立首善书院，请复之，以昭明致治之本。一曰贞法守；高皇帝焚锦衣刑具，一切狱词专听法司，不必下锦衣，并请罢东厂缉事。一曰崇国体；大臣自三品而上，犯罪者，宜令九卿科道会详之，乃付司寇拟辟，乃得收系此于僇辱之中不忘礼遇之意。一曰清伏奸；凡禁地匿名文书，一切立毁。一曰惩官邪；京师士大夫与外官交际，愈多愈巧，弹劾之后，惟祈严断。一曰饬吏治；吏治之败，无如催科、火耗、词讼、赎锾，已复为常例矣。朝廷颁一令，一令即为奥躐之始；地方有一事，一事即为科敛之籍；至于营升谢荐，巡方尤甚。请以风宪受赃之律，为科道考核第一义。上嘉纳之。未几，有武英殿中书王育民谒宗周于私寓，出员外郎孙顺所馈金。宗周自劾被逮。育民下刑部究问。

　　赠故辅臣文震孟、礼部尚书詹事姚希孟、礼部右侍郎各荫一子入监，给与应得祭葬。震孟以日讲受知，特简入阁，为温体仁构诬疏参闲住，亡后，温犹在事，抚按不敢具题。戊寅年，吏科吴麟征有疏言之，韩城拟票恤典自出朝廷，何得徇私市恩？御笔抹去，止票该部知道。希孟以乡闱事谪南，先震孟一月卒，抚按以旧讲官例，为之疏请，部覆如例议恤。时张至发当国，票旨以骈语四六新经申饬，疏语违式，议处抚按部科各官而寝其所请。至是已越四年，莫敢言及矣。宜兴当国，方博采公论，以收舆望，遂从部覆，得如例予恤云。

　　十月初八日，北兵大举分三道从墙子路入，至界岭青山，即炮迁安、三炮、通州、蓟州等处，已分道一往真定，一次河间，一至香河；又分别部破临清等处，一路势如破竹，直抵山东衮州，破之，执鲁王，索金玉，不胜辱，自缢死。信阳王及监军道于维新、知府邓藩锡、推官李昌期、滋阳知县郝鲁声、副将丁文明俱死之。又破莱阳，乡绅侍郎宋玫、吏部员外宋应亨、中书赵士骥俱被执，不屈死。事闻，上素服御中左门，召百官戒谕数百言，尤深自引咎。诸臣皆叩首谢罪。次日，下诏罪己。曰：比者灾害频仍，干戈扰攘，兴思祸变，罪在朕躬，勿敢自宽，敬于宫中默告上帝，修省戴罪，视事勋戚文武诸司等官，有奏事者，赴宏政门报名，候召。盖自十月至次年四月，北兵方始出口；所破城邑，自蓟、通等处，直至山东一省，无不被蹂躏者。己巳以来，四次警变，未有甚于此番者也。

　　行人司副熊开元，因见上罪己求言诏，即疏求独对。上因召入德政殿。开元请屏辅臣退，然后有言。上曰：辅臣原筦密勿，可以不退。开元奏：皇上圣不自圣，求贤自辅，使大臣皆以皇上之方寸为方寸，天下太平矣。又奏「见贤焉后用之」等语。上曰：见字最重要，见如何是贤？开元奏：庸人在高位，相继为奸，迨言官发其罪而诛之，所败坏已不可救。上曰：多事之秋，责备人主、责备辅臣是大题目。又云：军兴旁午，多有小人挟私罔上，尔必有私意。开元奏：臣如有私，乞敕辅臣面奏。上因令补本，逾日补本，言昔日辅臣繁刑重敛，屏弃忠良，故人得而攻之。今日辅臣奉行德意释累蠲通，起弃贤才，皆其所引用，偶有不平，私相慨叹而已，孰便起而攻之。若皇上不加体察，一时将吏狃于贿赂，虽失地丧师，皆得无罪，谁复为皇上捐躯报国者？疏入上大怒，批旨以其谗谮辅弼、狡托机密，着锦衣卫拿问。给事中姜采疏言，皇上修省罪己，于言官谆谆致戒，岂有厌薄之心哉？言官持论太急，无当圣心，此言官之过也。圣谕所云，代人脱卸、为人出脱者皇上何所见而云然乎？于章奏知之乎？抑出于圣心之悬揣乎？今如二十四气之蜚语，必大奸巨憝恶言官之不利于己而无以中之，不激皇上之怒，不能箝言官之口，人将争效寒蝉，谁复为上言之者？时有投匿名文书者，诋各臣为二十四气者，故采疏及之。上大怒，命送锦衣卫打问，与开元同日下狱。已而以廷臣救，重下严旨，并责锦衣溺职，着再行严讯，打问再四，谳上，下刑部议罪。司寇徐石麒议坐，二人配赎；圣旨以不具招罪，司官石麒闲住，该司刘沂春革职，开元、采各廷杖一百，仍发刑部拟罪。再问再驳，系狱年余，至十七年二月始各允遣戍放归。

　　熊公自序略云：二十九日召对，既罪刘宗周等，独谕金吾骆养性曰：熊开元必有主使，不行拷讯，是汝不忠。骆出，方沈吟道上，中使忽以手敕至，则令取开元、采毕命，以病闻密诏也。骆失色，语同列；同列曰：是何可杀珰党乱政。时田尔耕毙，诸言者足鉴也。明日十二月朔，取开元百端拷掠，求主者；但举一腔忠愤及姻朋辈私相感叹，劝开元勿语者以对，先一■〈桚，攵代夕〉一百敲，又一夹打五百杠，掠至垂毙，始还狱。初二日，又一夹打五十杠，复去衣打四十棍，自分死矣。金吾法已穷，思之三日，似有鬼神之通，乃以所谳无大碍于首辅者为一纸，开元所供娓娓千言为一纸，同进并缴，前密谕曰：诚如圣谕，天下祗畏臣衙门之刑，不畏朝廷之法，无合将开元发部拟罪，肆诸市朝，始可昭垂后世。初四日，上以谳词发阁，延儒叩首曰：熊开元，南人不任刑，今已至矣，愿付刑曹。上用其言，下部，且手诏答金吾曰：开元、采前诏不必行，始惊且喜，呼圣明也。刑部疏上，以不审不招为欺藐玩徇，责堂司官。开元、采各杖一百；开元已抵夜台再四，稍有人心莫不泪落，而科臣廖国遴语同官曹良直以缓死之故，良直即疏言金吾漏泄机密，归功于己、归过于君，毒哉此举！虽磔金吾不足赎罪，何况开元？上忽召金吾，谕曰：外廷有人言汝。金吾曰：不识言臣何事？上曰：言熊开元事，汝泄漏机密。金吾曰：臣不识熊，且臣西班，不与东班往还，何处漏泄？但开元属臣问，姜采属镇抚司问，臣奉诏不得不商于该司吴邦辅，邦辅弟邦臣见官御史，或与邦臣商，遂闻于外欤！上曰：朕今亦不究矣。嗟乎！人皆一死，开元独千百死，非至尊宏宥，能免兹辣手乎？

　　闰十一月二十九日，召对百官议督抚去留事毕，谕科道官来。吏科都吴麟征首为姜采求宽。上曰：目今□入，已及两月，任其焚掠，惨不忍言。时圣容恻然，且垂涕言曰：朕无面目见尔等。尔等言官当言的不言，二十四气之说事同匿名，屡见章奏，不得不于姜采疏上一问。言官为朝廷耳目，如己不正，何能正人？麟征奏：熊开元亦以讦奏辅臣得罪。谚云：家贫思贤妻，国乱思忠相；封疆败坏，岂得不责备首辅？总是姜采出语不伦，开元亦是热肠。上曰：开元假托机密，阴行谗潜，渐不可长，前旨已明。各科道俱有奏对，言督抚封疆诸事，御史杨若桥举西洋人汤若望制大炮御敌，左都刘宗周奏国之大事，以仁义为本，若望向来倡说邪教，堂堂中国，若用其小技以御敌，岂不贻笑？上曰：火器是中国长技，若望比不得外夷。宗周奏若望小技何益成败，目今要慎遇督抚，若文官不要钱，武臣不伯死，何愁不太平？只说选才望，不论操守，使贪吏诈，贻祸不小。因言范志完操守不好，贪克冒兵，以致军心涣散。又奏朝廷待言官当有体；即有罪，乞下法司。今熊开元、姜采因言下诏狱，大于国体有伤。又言臣宗周前因言得罪，荷皇上优容，臣何幸而遇王恩。二臣何不幸而不蒙宽宥。又如黄道周言语激烈，有朋友不能堪者，皇上既待以不死，又蒙起废。二臣戆直，不如道周；道周何幸而遇恩，二臣何不幸而蒙宽。上曰：三法司、锦衣卫俱是朝廷衙门，你说待言官有体，假使贪赃坏法，欺君罔上，通不该问了。宗周伏地引罪。上曰：黄道周闻他有学、有守，用系特恩，怎得引他比例？似你复拗偏迂，成何都察院？卿等起来，刘宗周候旨处分。辅臣周，出班跪，为宗周求宽。礼尚林欲揖，刑尚徐石麟，工尚范景文，兵尚张国维，兵侍冯元，亦皆跪求。上曰：熊开元这疏，定有主使，想是刘宗周主使了。佥都金光宸奏：宗周赋性硁直，客也，不会与开元不相往来，臣与同官，极知他在衙门，百事整顿，老成可念。上曰：金光宸也着议处。已而，五府勋臣同出班，跪求宽宥。上曰：面谕甚明，卿等不必申救。宗周、光宸先出候旨，诸臣各退。上召辅臣再入，随传旨：刘宗周革职，刑部议罪；阁臣持不发，将原旨同捧至御前，跪奏力救。首辅延儒言之甚缓，上不许；德璟奏：昔唐太宗恶魏征直谏，几欲杀他，入宫尚说须杀此田舍翁。皇后具服贺曰：君仁则臣直。语未毕，上遽曰：唐太宗，朕所不如，若闺门德行，朕亦不学他。德璟奏：皇上是尧舜，安肯学唐太宗，只唐太宗巧于取名。上曰：如何巧于取名？德璟对：人臣敢言的用之，则名在人主，罪之则名在臣下。太宗本不喜魏征，故优容他，以自成其名。上意颇回，诸辅臣复缓解之，上遂举笔抹去「刑部议罪」四字。

　　冢宰郑三俊上直臣可惜疏曰：刘宗周与臣出处略同，迂愚每足贾罪于明时，拙诚亦恒见原于君父。昔年罢弃，分正首邱，今春起废，忽动圣怀，其特达蒙知一也。自入朝端，独行踽步；华年茂质者相率视为朽人，同流合污者又争目为怪物；群猜满腹，冰炭难入；其忧谗畏讥又一也。司寇徐石麒疏曰：若鲁论古者民有三疾，三疾之中，矜愚居二。矜者不必皆廉，廉者必矜。愚者不必皆直，直者必愚。故孔子思之。今刘宗周兼有此二疾，其矜愚可厌，其廉直可思。皇上欲求变通趋时之臣，举朝不乏；若欲求廉顽立懦，维风易俗之臣，舍宗周无与归矣。及今用之，犹可收其后效，自兹以往，耄矣已矣，欲再见此正襟危度，岩岩冷冷之老臣，不可得矣。时又有举人祝渊上疏，请用宗周，命下刑部议罪。副院张纬疏参极贪御史王志举，前按苏松惟，惟赃赎是求，郡县争伺，富民缘饰赃款以供，其意每一访犯，赎即盈千。谳上，又加五六百两不等。京师紬铺，多本地巨商，命各商写会票十余万金，不胫而走，其家复捆载辎重，扬扬入都，至今数其婪横之迹，犹人人切齿。又举极廉御史成勇。时二人皆以参枢辅得罪，然立身既殊，起念各别，在勇直抒所见，可谓拂士之纠。志举自知公论不容，止如奸人之盖丑而已。奉旨志举提问，勇部议起用。

　　十六年癸未正月，当大计外吏；二月，当会试取士。以边警阻隔，外官入觐与举人会试者，俱不得前，乃改五月大计，八月会试，九月廷试，届期钦命井研陈演、通州魏藻德为主考官。通州系庚辰科进士，不三年即入阁，又越同事三人为副考，皆出特简云。

　　三月，改礼部郎中吴昌时为吏部文选司郎中。昌时好纳贿，宜兴之再召，实昌时奔走效力居多。至是，出入幕中，与侍史交通，探听阁中消息，在外招摇市权，而醉心吏部，谓诚得一日经吏部郎，即死可不恨。宜兴亦欲借此塞其望而远之。及入吏部，而愈不可远。先是，郑三俊尝问徐石麒曰：昌时何如人？石麒曰：君子也。盖畏其机深，故誉之。三俊不语。往时科道年例在二八月科一人，道二人，昌时为政，特广其数，例转科臣范志完等四人，御史陈荩等八人，科道群起大哗。掌科吴麟征、掌道祁彪佳率同官面折之。昌时怙过自如，科道皆恶之矣。又宜兴自恃圣眷，忽视同官，咸愠之；而罢内操、撤厂诸事，皆内监所不喜。司礼王之心尝告宜兴云，我辈才力有限，求老先生包容。宜兴不以为意，及以督师出，误信门生范志完之大言，一以军情委之，迄无成功，上方时时遣人侦候，于是左右之潜入而祸不可解矣。

　　上谕内阁，楚冠披猖，朕当亲征大讨，次辅吴甡仰体朕意，命以原官兼兵部尚书，督几剿寇，特赐尚方剑，以重事权，加赐银蟒等项，以示眷礼。又给银五万两、银牌、银花等前，充犒赏之用。

　　四月，上谕首辅周延儒，卿以元臣自请行边，星驰就道，深可嘉尚。特赐军前赏功银十万两、银币各项俱全。又特赐手谕云；卿以原官督师关宁、蓟密、昌宣、通津、保东，一切督抚镇将，主客兵马并京营兵将，悉听节制。重者竟以军法从事，有功的立行升赏，仍着兵科方士亮、职方尹民兴随行，监纪功罪，不时驰报。惟卿股肱元辅，方倚赖匡襄，不忍暂离左右。周召虎奉命专征，唐裴度朝天奏凯，名高青史，千古同符，指日功成，星驰入阁，慰朕侧席伫望之意。时北兵将出口，宜兴得谕即行，而兴化先奉命讨贼者尚迟回未出京，旋奉上谕曰：辅臣吴甡，奉命督师，三月以来，迁延不前，将出都门，筹划不固，若在行间，何以制胜？还宜在阁料理，不必督师。因具疏请罪。即奉旨着致仕。未几，与宜兴相继遣缇骑逮问。南兵尚书史可法有疏申救，得免死遣戍。北兵以十月初八日入口，由蓟通直至山东。于三月初入莒州城，养马休息，京师寂然无警矣。四月初一，赤羽自南来，举朝复大警。初五日，上御平台，召三阁臣，词气甚厉。云朕欲亲征。首揆周跪云：臣愿代往。上仰面尚视，摇首不言。周起，陈演跪云：首揆阁务殷繁，臣可去。上摇首如故。陈起，蒋德璟跪言：臣可去。上复如前。蒋起，周再跪请行。上回顾冷笑曰：先生果愿往，朕在宫中，看过奇门，正在此刻，一出朝门，直向东行，慎勿转西（知首辅寓在西）。当时一无料理，不得不谢恩而出，至齐化门，权宿城楼，题请随征官及勤王已到四镇刘泽清、唐通、周遇吉、黄得功。初六日，至通驻扎，北返勤兵，东起津门，西至涿鹿，亘三百余里，车载骡驼，横排挤拥，远近炮声，日夜不绝。首揆在通城，与四镇暨随征各官，一无事事，惟内惊面谕之谆切，外惊出口之骄嘶，近忧通城之脆薄及兵将之寡弱而已。五月初六日，烽火顿息，各处解岩，通城诸文武再庆太平。越四日还朝，为初十上午，即入文华殿陛见欢迎，亲手扶握，慰势倍至。□□休沐，不允。十五日，赐阁臣羊酒，陈、蒋二相疏辞。谓伴食方负惭，遂收成命。首揆亦疏辞，竟同准允。十八日，谕吏、礼、兵三部，查阅臣视师凯旋优礼之宴，如何隆重，各两进仪俱驳，情理未尽。二十三日，传府部九卿申刻平台候旨，接出圣谕，首辅周延儒，朕所敬信，不谓亦有蒙蔽，着议处。逾日议处疏上，旨下犹予致仕，赐路费银百两，后参疏日甚，向之最相昵者，出语更毒，如袁彭年之辈，皆各自为地，急自别其非周党也。蒋拱宸朋比为奸一疏，参吴昌时赃款多实。七月二十五日，中左门亲谳昌时（事详于后），即日遣缇骑逮首揆。十月初八日抵京，自疏愿戍冲边，不报。举朝亦无敢有下救缓语者矣。

　　五月，以倪元璐为户部尚书，仍兼翰林，仍学士。故事：浙人不为户部，又以儒臣改任，皆破格也。上召对面谕，嘉其志念忠诚，才猷敏练，谕奏井井有条。又谕曰：帝王用才致治，原只一、二人；周之四友、汉之三杰，即太祖所用文臣，亦不过刘、宋数人耳。又谕祖制不用浙人为户部，今用之为急，只得通融。又谕以饷不清则兵不强、民不安，今以安民为本。元璐曰：臣本无才，皇上必欲臣做，臣有三做。一实做，与兵部合算，必先准饷以权兵，因准兵以权饷。一大做，求民间大利、大害一举与除，不以小小生节，徒然报数。一正做，以仁义为根本，礼乐为权，舆政有厉民者，臣必为民请命。上曰：有学问之言。既受事，与兵部尚书冯元颷商互稽之籍，即请以户部一司官兼职方，俾得察核诸镇将士。有崇明人沈廷扬献海运策，元璐奏闻，请试行，乃以庙湾船六只听运进，月余，廷扬献海运，元璐惊曰：我已奏闻，上谓公去矣，何尚在此？廷扬曰：已去来矣。运已至。元璐惊喜，奏闻上。上亦喜，命酌议，乃议每岁粮船，漕与海各相半行焉。至甲申二月，首辅陈演以元璐词臣，不达钱榖。奏上，命罢司农任，仍还讲幄。三月之变，从容自缢死，倪解任后，以吴履中继之。五月十六日，上御皇极门，召阁臣及吏、户、兵掌印官、兵科都给事中过跪，出手敕钦定督抚去留云：蓟辽只须总督一员，择敏练干才任之；辽抚一员，黎玉田；镇臣一员，吴三桂；专任关宁剿□；山永抚臣一员，李希沉。照旧镇臣一员，卢天福，是否堪任？着另推。蓟密不必分作二镇，保着顺抚三屯镇管辖，即着王维谟、唐通料理；督师、保督，俱不必设。吕大器、赵维岳回京另用。保抚徐标，新任可用；镇臣另推。通州只设镇，照旧以副将总领。其余要害，须派明设信守防，先时有备，不致临事张皇。时以督抚增设太多，因议裁汰，赫然整顿一新，然总兵赘滥数百员，副、参以下尤多，皆未及汰；大约枢部以此为交结纳贿地，虽屡经票拟驳推，亦置之高阁。此边事大败坏之病根也。

　　上召保定巡抚徐标入对。标曰：臣自江淮来，数千里见城陷处，固荡然一空，即有完城，仅余四壁蓬蒿，鸡犬无声，曾未遇一耕者。土地人民，如今有几。皇上亦何以致治平；上欷歔泣下。标又曰：天下以边疆为门户，门户闭则堂奥安，其要莫若修内治、重守令。守令贤，则政简刑清，而盗自息。上曰：诸臣不实心任事，以至于此，皆朕之罪。标又言，车战屯田。上善之。标，四月己卯管事，辛卯陛见，赐金币，至是复召，盖上深悯畿民，欲得其详也。标在任，能殚力任事。甲申春，大寇临城，竭力固守，知府邱茂华先已通贼输款，标执之下狱，亲自登城，画策守御，而叛兵劫标杀之，出茂华于狱，遂檄属县俱叛寇。

　　命孙傅廷特加督师，总制应凤、江楚、豫川剿寇军务，兼总督三边。兵部尚书吕大器，以兵部侍郎总督江楚、应皖等处军务，各给以行间赏功银币等项，差官星夜解至军前听用。

　　悬赏格擒斩闯贼李自成，赏万金，爵通侯；擒斩张献忠，赏五千两，官一品，世锦衣指挥使。

　　六月癸亥朔，戮叛帅刘超、刘越，各凌迟，传首九边，妻子给付功臣为奴，财产入官。旧制：朔望停刑，时以超等拷问垂毙，改初一日辰时祭告，午时献俘，上御皇极门兵部行献俘礼，百官皆致词称贺。超，永城人，中河南武解元，跛而知书，为贵州总兵，坐罪免。后上疏言兵事，中枢陈新甲起为河南总兵，私怨杀御史魏景琦及举人高明楷、生员王奇珍三家百余人，遂据城称叛。巡抚王汉奉密旨讨之，为兵部所泄，汉率兵至，反为所杀，执永城乡绅丁魁楚、练国事等，迫令上疏保之。未几，凤督马士英合兵围讨，超困出降，解赴京师，正法献俘，时于阙下大声呼冤枉者再三。上不问。

　　七月初十日，上召三法司、锦衣卫、刑科掌印官、山东武德道佥事雷演祚来中左门，命该卫提范志完门外伺候。先是，演祚疏言，志完两年佥事，遽陟督师，不闻知兵善战，徒恃贿躐升，非有大党，何以至是？方北兵攻德不下，去陷临清，越五日而志完始至，闻破景州，惧欲避入德城，臣未之允，乃托德州大绅谢升、侨寓词林方拱■〈卓乚〉晤臣于南城古庙，臣答以援兵非受垛之用，督师非入城之官，不闻苏州之陷、由夷丁内溃乎？此臣目睹最真者也。若夫座师当朝，罔利代庇，玉带明珠，悬作市卖，抚镇之囮子，部堂台省，半属颐指气使之私人，称功颂德于班联，君前臣名，通废常礼，至于中枢主计，惟善虚文，请饷必馈，常例万金，必扣三千。兵部则推升有估缺之价，叙功凭孔方为优，一则木偶皆贪，听司官吏书作弊；一则深揖长跪，丐科道阁部免参。□□寇獗，惟以添抚、添督，卸脱诱推，徒为破甑燃灰之巧图，何有金城枣只之实着；上览疏，异之，命旧计臣李侍问、傅淑训、枢臣张国维及户、兵科俱议处志完，拿解质究。随召演祚入京。至是，召问缤祚，前劾志完，纵兵淫掠及金银托方拱■〈卓乚〉行贿，果否？演祚对如前奏，因召拱■〈卓乚〉入，又问演祚称功颂德，遍于班联，是指何人？对曰：周延儒招权纳贿，如起废、清狱、蠲租，俱认为己功；两次考选，收为门下；凡卖巡抚、总兵，必经幕客董心葵之手。又令冯铨之子送物回家。上命立逮心葵。又问志完逗遛淫掠之状。志完辨无有，且曰：是日，臣在大王庄，督总兵贾芳名等御敌，乘大风却之。上斥其妄。又问吴履中，尔察核志完云何？履中对如演祚言。上曰：赵光抃亦逗遛，但参志完，何以服之？命并逮光抃、薛敏中，而拱■〈卓乚〉辨无受贿事，上不问。

　　二十六日，上御中左门，东宫二王左右侍，召三法司等官及御史蒋拱宸、郎中吴昌时上，问昌时结交厂卫、存何意见？昌时辨其无。又问冯铨，结亲受其万金。昌时言行聘，从无万金之理。又问数款，皆拱宸疏中所参也。昌时一一辨对，不服。上令夹起，将昌时二夹，敲四十杠；断杠二根。上疑有弊，着锦衣乔司用门外候旨。昌时晕绝而苏，复奏云：五案之大，法失事必诛，行间之功罪。察饰同任，东协兵失事，拱宸何得脱免！上问拱宸行间失事情形。拱宸不能答，因仍拿下候旨，随下谕云：吴昌时大奸巨猾，郑三俊何以破格录用，着议处。张国维职任中枢，失事重大；侯恂弃汴不救，坐糜粮饷；俱拿解来京究问。郝炯、蒋拱宸、方士亮、尹民兴，扶同欺饰，并乔可用，俱着法司提问。郝、蒋以参昌时赃款不实，方、尹则先奉命随辅臣出征者也。

　　谕吏部：朕览辅臣奏严禁寓所通谒，其有事关职掌，俱于朝房会议，或重大机要，不妨过东阁密商，并不许擅诣私宅投谒，送递私揭，犯者缉纠论斩。盖内阁陈演，有揭严饬往来也。说者谓演如此自慎，不知日后为闯贼所炙献，多金何来。

　　谕吏部：差官召上江漕储副使方岳贡来京陛见。寻以召对称旨，特升协完左副都。未几，即以原官同李建泰入阁办事。从来阁臣无仅带副都御史衔者，三百年来惟岳贡一人而已。先一日召对，适上诘责吏部某事，尚书郑三俊云：臣正行纠驳，岳贡云：何不即行题奏？一语深当圣意，遂得大拜，后闯贼破城，不早引决，竟被刑辱而死。时有给事中时敏，部拟例推金华知府，托同乡求援于方；方令急具一条陈疏进来。敏即具一套疏，忽奉严旨，下部议处，众相讶不解，所谓适例推疏，上方票旨，时敏正当议处，何得遽行升擢员缺，另推后议处疏，奉旨时敏降三级照旧管事，仍俨然掖垣矣。其舞文弄权如此。

　　岳贡，以崇祯元年为松江府守，历十四年不迁；同时苏州守陈洪谧，则历八年不迁；皆以钱粮不清，降罚至二十余级。两人于粮务实未精明，任吏胥耗蠹，不能辨也。陈过于仁厚，然与民休息，民皆德之。方则惟奉声气要津，日以词讼作书帕，因得延誉廷内，躐位宰相，卒致身名俱败，使不遇国变，几同汉家良二千石并传矣。

　　八月，谕刑部：瘟疫盛行，民间罹灾甚惨，大小各官，都着洗心涤虑，共图挽回。狱中情轻各犯，先行释放，候旨。事涉矜疑者，作速问结。未几，上召刑部尚书张忻问曰：狱中各犯，可尽该放否？忻曰：此时瘟疫遍行，物故者多，惨不忍见，所以取保放出，若失误封疆者，仍禁不放。上曰：放也罢了。各犯就带方巾，穿色衣，在外拜客。如熊开元、姜采、尹民兴等，这等可恶，忻出即拘唤数人还监收禁。时，京城瘟疫盛行，朝病夕逝，人人惴惴不保，有全家数十口，一夕并命者。上特令张真人建醮，而终无验。日中鬼为市，店家至有收纸钱者，乃各置水一盆于门，投银钱于水，以辨真伪。民间终夜击铜钱器声，以驱厉崇。声达九重，上不能禁。景象萧条，识者早卜有甲申之祸矣。

　　谕内阁：禁奢靡，止宴乐，前已与先生面谕，还宜拟旨通饬。朕于元旦、冬至、寿节、端阳、中秋及诸大典礼，升殿方许作乐，其余皆免。朕浣衣，减膳，已有谕旨，今用锡、木器以示俭约，金银各器，关典礼者留用，余储库以备赏赉；内外文武诸臣，俱宜省约，专力办贼。先生每将先年旧旨，再参看，议妥来行。

　　上性俭约，常服多系浣衣。庚辰秋后，以念圣母，矢心斋素，用汤初系金玉，自后止用磁漆器；袍服大袖，止留尺五寸；令阁部大臣，亦以尺五寸为则。辛巳六月，瀛国太夫人徐氏言梦太后鸾舆下降，笑语如家人，请上除斋戒日外，不妨量进肉味。奉旨：圣母托梦，胜心不胜思慕，除郊庙，祭告、遣谒、忌辰、朔望，仍斋戒外，其余日用常膳，于奉先殿收回祭品量用。自是始用荤，然每当祭祀，散斋七日，致斋三日，皆出宿文华殿，或武英殿，俟礼毕，始回宫云。

　　十一月□□日，刑部奉旨：周延儒机械欺蔽，比匪营私，滥用匪人，封疆贻误，屡旨已明所拟，岂足蔽辜？姑念一品大臣，着锦衣卫会同法司官于寓所，勒令自裁，准其棺敛回籍。先是，部院看议云：周延儒召起田间，隆以师保，可称千古殊遇，受事之初，将顺圣明，有蠲租、起废、解网、肆赦诸大政，天下想望太平，自宜永矢清白，仰赞宸谟，乃防简疏于比匪，居身涉于营私；又云：精神惯用之揣摩，伎俩总归于闪烁；一时之幸窦日甚，狐假公行；自误因以误国。嗟何及矣！以大官受财枉法律，拟发烟瘴地方充军。奉旨勒令自裁，盖出自圣断云。

　　部院看语，略摘数句，实中情罪，受者当亦心服。若如流传种种，至有受贿纵敌之说；夫力能歼敌，方能纵敌；漫坐以莫须有之案，有识者俱不以为然也。

　　同日，奉圣谕：罪督范志完、赵光抃、薛敏中，失陷封疆，着即会官处决。吴昌时把持朝政，奸狡百端，也着斩决了罢。吴甡发云南金齿充军。

　　法司看议云：吴昌时遍身鳞甲，转眼戈矛，生平伎俩在于依附逢迎，昼夜营谋，惟是挑构反复，望门希附，则改头换面以呈身；入幕求容，则舐痔吮廱而献媚。阳为诡谲，反夸作驱奸除党之公；明肄倾排，偏矜有护翼正人之力；投拜罪辅薛国观，遂觊觎乎考选事；串通逆案冯铨，而假窃其声灵旧冢臣清执之品。自昌时入而铨政乱，是累冢臣者昌时也。旧辅臣柄政之时，自昌时用而议论烦滋；是误辅臣者亦昌时也。数语描写已尽，可作昌时小传也。

　　光抃由兵部，任云密巡抚，以劾总监邓光韶，谪戍。蓟州破日，廷臣咸荐其才，起任蓟辽总督，竭家资以练兵，竟与志完同鹨，识者冤之。

　　张献忠既破襄阳，复破黄安。癸未正月，破蕲州，荆王播迁；兵备许文岐死之，遂黄陷州，破麻城，从鸭蛋洲渡。五月日，破武昌。先是，贼至江北，省中官府皆泄泄无言城守者，忽中夜有呼于街者曰：贼至矣。阖城男女，惊起狂奔，至哓寂然，未见有贼。如是者数夜，人皆玩之，不以为意。及是晓，登城望之，满江皆贼船矣。兵民一时惊溃，贼入城，盘踞楚王府，搜取库藏，及劫掠绅民无遗，以便舆笼王，沈之江，屠戮数万人。又驱男女数万人于教场，声言点兵，众人既集，传令跪上者乱砍，跪下者乱箭射死，百无一存，积尸浮江，江水为赤。其未杀者，多则手足，凿毁目鼻，无一全角。献忠遂僭称伪号，铸西王之宝，称武昌曰京城，伪设六部并府，开科取士。殿试取三十人为进士，授郡县官；在城各官，死难者参将崔文荣，与贼格斗死。长史徐学颜，为众贼断左臂，右手持刀不仆，贼支解之。乡绅大学士贺逢圣，与文荣守德胜门，城陷归家，衣冠向北再拜，以巨舟载其家出墩子湖，凿舟全家溺死。子觐明、光明，俱夫妇同死。逢圣尸沈百七十日不坏。至十一月壬子，始克敛。自此以后，常、武、衡、德、相继告陷。八月，破岳州，长沙巡按刘熙祚，长沙推官蔡道宪俱被执不屈，殉义最烈。别有详记。同时殉难者，又有知县嘉鱼王良鉴、锺祥萧汉、蒲圻曾拭、均州胡承熙、衡阳张鹏翼与郡留守徐孝崇、武昌通判李毓、经历任文熙。上闻闯贼在崇汜、密禹之间，严令孙傅庭出关相机扫荡。先是，贼盘踞楚、豫间，有窥关中，逼金陵之意，廷议催傅庭进剿。傅庭故将家子，九边精锐悉隶麾下，又据潼关之险，初试小胜，遂欲一大创之，恃高杰为摧锋。杰不肯用命，再三止傅勿出。秦抚冯师孔数言：顿兵久安，非朝廷命战意也。且寇日深横，将何所底？傅庭不得已，以八月二十日出师逼贼。贼匿精锐，驱残民诱我，屡有斩获，遂以捷闻。前行三百余里，贼伏尽起，进退失据，刍粮不继，兵众大溃。时，将士家属尽在泾原，高杰谓潼必不可守，莫若收合各兵，保西安以固根本。傅庭不许。曰：若退则溃不可止，不如声言进战，使贼闻而遁，我且可待饷。贼侦知之明，旦挑精骑压垒，我师即奔溃，器甲山积，骑兵悉退入关，步卒后至，贼尾之，获所弃甲仗甚众，乃伪为步卒装，杂入关；关内伏兵既多，炮声一响，关门即开，时九月初六日也。诸帅仓皇四散，西安人王根子私降贼，纵贼大入；道臣杨王休，布政陆之祺以下皆降。西安遂陷。傅庭方在关上，为所留西番喇嘛僧二百人拥之西行，死于乱兵。自傅庭死而秦地悉陷，遂破榆林入太原，直逼京师矣。一时殉难死职者，省城则巡抚冯师孔、按察使王纲、长安知县吴从义、渭南知县杨瑄、商雒则道臣黄世清、蒲城知县朱一纯、商州乡官则原任尚书南企仲、诰封副都朱崇德、原任巡抚焦源清、焦源漙、御史王道纯、参政田时震、主事南居素、蒲州乡官则副使祝万龄、咸宁举人朱谊泉，中部知县则朱新■〈走外枼内〉，有一未配妾亦投缳死；都司一吏邱从周亦骂贼死。

　　孙公以将种奋迹甲科，由知县升吏部，有吏才，至崇祯七年，任陕西巡抚，御贼有功，既迁保定总督，以同事不相能，称疾求去。言官谕其卸责误事，革职下狱。张献忠既降复叛，杨嗣昌失事自尽，傅宗龙、汪乔年相继败死，孙从狱中请讨贼自赎，乃复官，总督各省兵剿寇。初奉密谕，诛贺人龙，抚其部众，分将领之。誓师出关，颇有成画。方捷至京，廷臣动色相贺，未几而败报踵至矣。考其由，皆冯抚趋之。又是时，熊给事人霖方奉使在秦，亦责以奉命讨贼，宜速进、无退，不得已徼幸一出，竟至于败。嗟乎！国之将亡，神夺其鉴；四路出师，决于红旗之踵至；松杏败绩，成于职方之坐催；潼关不守，陷于冯、熊之谠言；遂至于一败涂地，中原为墟，是谁之咎欤！然而冯卒能殉职，熊于国亡之后亦航海全节而死，悉可免后人之苛论矣。

　　目成自初起至是，剽掠十余年，既席卷楚豫，始有大志，然地四通皆战场，所得郡县，官军旋复之，既奄有全秦百二山河，遂不可制。自成据秦府，伪授秦王存枢权将军。世子妃刘氏曰：国破家亡，愿求一死。自成遣归外家。秦藩富甲天下，贼之犯秦也，户部尚书倪元璐奏曰：天下诸藩，无如秦、晋山险、用武国也。宜谕两藩，能任杀贼，不如姑假之以大将之权，如不知兵，宜悉输所有，与其赍盗，何如饷军；贼平之后，益封两藩各一子如亲王，亦足以报之。两王独不鉴十一宗之祸乎？贤王忠而熟于计，必知所处矣。书上，不省。贼初专事杀掠，牛金星劝以不嗜杀。于是，禁戢其下，民间安堵，逢改西安府为长安府。

　　自潼关既破，贼乘胜长驱，如入无人之境。京师大震，廷议以兵部侍郎余应桂为总督，命御史霍达为监军。十一月初三日，上召对，谕应桂曰：逆寇入秦，特命前往，早平狂寇，早安万民，有真剿然后有真抚，有好将自然有好兵，有好有司自然有好百姓，在尔实心去做。应桂再三称难，言贼已入关，州县瓦解，所发臣兵三万及粮饷，尚无实着。陕西既为贼所蹂躏，本地粮饷如何追征，所拨川饷亦隔省为梗。上呼户臣倪元璐问该部何以应之？元璐奏，怀庆现储有饷银十五万；又司官刘邦弼催到十万，又剩有五万；奏中剿饷原额七十余万，如西安未破，凭该督设法督催接应。应桂奏，催征已鸡，只有山西就近可以接济。元璐奏，山西近京，只有此项可济边需，不敢轻许。上曰：也要拨些与他。应桂奏，要几员好将官。上呼署兵部张伯鲸，谕宜选两员与他。伯鲸奏，他讨马岱已推保镇尤翟文已回，止有孙献捷见在京营。应桂奏，原任保镇姜瑄，以通贿；蓟镇薛敏中，以失事；二人可用。上不许，着另推呼霍达，命作速前去料理。达奏，昨据按臣金毓峒报，孙傅庭不知下落，按臣东走，抚臣冯师孔西走，未知存亡，如有兵、有饷，臣不惜一死，以报皇上；无兵、无饷、空死无济。因恸哭伏地。上许其熟练地形，实心任事，令照谕内事有功，破格升赏。上命辅臣拟谕，颁给银币、纻绢各项为犒赏用，又令御马监拨马数十匹，与家丁骑坐。令兵部速选将官同去，又命吏部李遇知，察边抚宜易者，因议易甘肃巡抚林日瑞去时，贼已入关，方推秦督，无肯行者。上谓罪废诸臣，原以知兵举，何至推督抚便苦无人，圣意盖有所指，应桂亦其一也，部中不得已推之，然实非边才。上特赐宴于中左门直房，令阁臣侍宴。应桂得命后，日夜悲泣，勉出部门，则伪官充斥，赴任无地矣。

　　是时，望无确报，相率自愚，莫有以贼在意者。阁中票旨，但云以匹马不入为功；兵部议兵，但云以死报国，未闻作何调遗；上下相蒙，驯至败亡，莫之省也。

　　李自成既破西安，遂破延安、破凤翔，以达榆林。兵备副使都任及故总兵王世显，侯世禄、侯拱极、尤世威、惠显、李昌龄、尤翟文等，敛各堡精锐入镇城，大集将士，问之曰：若等守乎？降乎？各言效死无二。遂推世威为长，主号令，缮甲兵；贼遣伪官说降，不听。贼怒，环四面攻之，城上强弩迭射，杀贼无算。贼稍却，已复益兵，力攻逾旬，不克，贼以冲车环城穴之，城崩数十丈，贼拥入，城遂陷。都任合室自缢死，尤世威纵火焚其家百余口，挥刀突战死。诸将各率所部巷战，杀贼千许，贼大至，杀伤殆尽，无一降者。合城妇女。俱自尽，文武将吏以及士民死者数万人。榆林为天下劲兵处，频年缺饷，军士饥困，而殚义殉城，志不少挫。榆林既屠，贼捣宁夏，总兵官抚民迎降，三边俱没。贼无后顾，长驱而东矣。攻宁阳，城守不支，遂报殆。韩王兵备段复兴、知府董琬、乡绅太常少卿麻僖，俱死之。已复遣贼陷甘州，巡抚甘肃林日瑞，已奉旨罢职，尚未离任，同总兵郭天吉、同知蓝台等，并以力竭死之；杀居民四万七千余人。西宁卫坚守不下，至明年二月诈降，杀伪官贺锦等。

　　张献忠既破武昌，随返兵破长沙，一路至四川，陷涪州、泸州，围佛图关，进围重庆，悉力拒守，四日而陷。瑞王合宫被难，旧抚陈士奇、知府王行俭皆死之。贼屠重庆，取丁壮万余，刳耳鼻、断一手，驱至各州县，兵至不降者，视此为例。若能杀王官府吏，封府库以待，则秋毫无犯。由是，所至官民自乱，无不解甲投降者矣。进陷成都，蜀王亦合宫被难。巡抚龙文光及道府各官皆死之。姓名不能详记。所知者，惟推官刘士斗、华阳知县沈云祚、仁寿知县顾绳贻、成都知县吴继善。继善一门四十余口，皆同日并命为尤惨云。献忠大索全蜀官绅，至成都皆杀之，既而悬榜试士，诸生远近争赴，献忠以兵围之，击杀数千人，咸挟卷握笔以死。蜀中士类俱尽，复大杀百姓，全蜀数千里，萧条绝无人迹。时盖甲申年秋冬事也。中原多故，献忠遂奄有两川。李自成败后，益发兵攻汉中，陷之，献忠逡巡自守，不敢出；未几，献忠以病死于蜀，以养子孙可望嗣领其众焉。

　　当日破京师、杀君后者，闯之罪恶实甚于献，而蹂躏楚蜀杀人盈野者，献之暴虐尤甚于闯。盖天实生此二贼，以乱天下；迹其所为，固多史册以来所不经见之事；近娄吴梅村先生记两寇始末颇详，兹不具述。

　　上念宣镇为京藩屏，援剿必先，以马缺，发御前银三万给镇臣唐钰，令市马。阁臣蒋德璟奏言，该镇买马额银，兵部岁发不资，未见作何收买，兹复另发，既非例，且恐钰复浪费一掷也。上不听。未几，大同、山海各镇臣引例讨御前银买马。上思璟言，不复发。钰以贪淫为宣督王继谟参提，前银竟不可问。吏部文选司、兵部职方司，为用人之地，历任正郎多不能副上意，因特起原任太常少卿沈自影，以原官管文选事，原任四川布政张法孔以太仆少卿管职方事。沈系辛丑科，由县令历任部曹府道，以天启年布政升常少，崇祯元年致仕。张系庚戌科，由户部历任司道，丁丑年以四川布政考察革职，兹忽以陈、方二辅荐，特起废籍，改授吏兵司官；皆未有之异事也。到任未久，即遭国变，不能殉节，为贼夹辱而死。

　　浙、粤二镇缺已一年，因营求者多，相持久不推，有大珰王之心之弟之仁，久欲得之，兵部堂司引嫌，置为缓局，以致蜚语。上闻，特召职方郎王永积入德政殿，诘其不推之故。永积以边镇方急，未暇推及内地为对。亦实语也。上怒，镌其官，实欲出此缺以予新职方也。有大力者，亦果得二镇以去。

　　十七年正月，大风霾，占曰：风从干起，主暴兵破城。凤阳地震。闯贼李自成称王于西安，僭国号曰顺，改元永昌，以牛金星为伪丞相，立六政府、尚书等伪官，恣掠河东、河津、稷山、荣河、绛州一路，遣伪牌投于兵部，言三月十日至。会同馆缴兵部执牌者讯之则京师人，自涿州还，值逆旅客，与十金代投，以为诈，斩之。

　　宫中向有密室，累朝不开。至是，上忽欲开视，大珰因谏止不听，开进见空屋三间，中惟小红箱一只，启而视之则有小画三轴。其一画文武百官，俱手执朝冠、披发乱走状。上曰：此殆言官多法乱耶！其一画兵将倒戈、弃甲、穷民负襁奔逃状。上曰：此是军民背叛那！其第三轴则止画有一人，短衣跣足，披发中悬，则俨然御容也。群珰相顾失色，上为怃然而出。

　　吏科吴麟征疏：请弃山海关外宁远前屯二城，檄吴三桂入关，屯宿近郊，以卫京师。盖宁远在关外，徒守甚难。先年职方赵光抃出关察核，已有此疏，议者谓无故弃地不可。今当有警，徙三桂精兵入援，实要计也。上下廷臣议，阁臣谓关门兵未可轻调，弃地作何名目，持不可。且咎麟征言之失，乃不果行。三月中，警报益急，亦以为言，上独断其是。内阁乃肯行，犹请降旨。吴三桂问撤兵事如何，经数月往返，遂迟师期。三桂以二十日抵丰润，则京师先以十九日陷矣。

　　罢兵部尚书冯元颷，以原任兵科都给事中、新升添设兵部右侍郎张缙彦代之，仍兼翰林院学士。

　　缙彦初任县令，以御寇有功，考选户部郎，以召试，改翰林。时杨嗣昌为枢辅，属其私人沈迅荐缙彦才，改授兵科都给事，本欲收为同党也。缙彦到任，即疏参嗣昌，且于召对时言之，而议五案大法一疏，尤为严切，可谓克称其职矣。至是，方以科臣起复，遂趋拜佐部，即正枢席，皆出帝心特简。受事未久，忽遭大故。先既不能画一策以济变，后复不能拚一死以报国；南渡之日，幸借名以复官；鼎革之后，又反颜而受职。究以饰名获罪，祸及身家，可不哀哉！元颷与其兄元扬，同以文章声气，名振一时，推为大小冯。元颷在谏垣，颇多谠论，晋任中枢，已值时事艰危之秋，自知不能胜任，故托病坚辞，幸得卸责，归未几，亦即以病终。扬任天津巡抚，北都变后，洁身言旋，未几，相继赍志以没，识者悲其所遇之不幸矣。

　　命免金声逮问，授翰林修撰，来京陛见。声初任庶吉士，己巳之警，同刘之纶请缨自效，改授御史监军。事平解任，养疾家居；值寇警，练乡兵以卫地方。凤督马士英所募黔兵，过徽争斗失事，士英具疏参之，奉旨逮问。声亦先具疏辨，上察其枉，且追念昔年旧劳，故有是命，并谕追之恤纶云。声是时已丁艰，未遑赴召，乙酉之变，起义不克，挺身赴难，从容殉节于旧都。

　　正月三十日，上召阁臣及吏、户二部臣入文华殿。谕吏尚李遇知曰：廷臣所举知兵及清官，皆当核实，不得滥徇。又召户尚倪元璐曰：各边需饷甚急，月前即要措处百万。元璐言外解未到，途中梗阻，因言浙中东阳土寇之变。上曰：不必奏，即与辅臣商议措置。因取光时亨疏，目阁臣曰：先生每票拟，须依朕意，这疏内聚敛小人系何人？阁臣蒋德璟对曰：即是系练饷部科。上曰：部科何人？璟曰：原任户部尚书李待问；科臣偶记不真。上曰：朕如何是聚敛？当时只欲练兵。璟曰：既有旧饷五百万、新饷九百余万，复增出练饷七百三十万，当时部科实不得辞其责。且所练兵马，今皆安在？上曰：倪元璐已并三饷为一了。璟曰：户部虽并三饷为一，州县追征，只是三饷。上大怒曰：前票孙晋本，既是徇纵，这光时亨本内所参何人，并不明言，这等票拟，显是朋比。璟奏：臣孤踪独立，与二人并无一面，一向在御前说练饷当蠲聚敛之非，不是今日方说。诸辅臣同李遇知、倪元璐皆为求宽。倪止以钞饷系户部职掌，自引咎。上曰：起来，诸臣承旨退。退后，璟具揭待罪，奉御批「朕知道了」。而钞法已停免，练饷亦议裁矣。璟连疏求罢，至三月初二日，始得旨允放，仍赐银币乘传云。先时，有建议行钞法者，钞背书写行使姓名，五年填满缴换，上以堂印钤之，命侍郎督宝钞提举司阁中票拟，屡不合旨。上于宫中传钞式，令铸印二面相连，又改五年为四年云。命大学士李建泰出师剿寇。二十六日，遣将礼；命驸马都尉万炜以特牲告太庙。上亲御正阳门，授建泰节钺，备法驾，□警跸，赐宴饯之。五府掌印侯伯、内阁六郡、都察院掌印官及京营总协侍立，鸿胪赞礼御史纠仪，大汉将军侍卫，设宴作乐。上亲赐建泰御酒三杯，即以杯赐之。慰谕再三曰：先生此去，如朕亲行，令内珰为挂红、簪花；鼓乐导尚方剑而出。上目送之，又赐手敕，有「愿卿早荡寇氛、旋师奏凯、候封进爵、鼎彝勒铭」语。官军旗番十余万，自午门外，排列至正阳门，旌旗金鼓甚盛。建泰御肩舆，行不数武，杠折，识者知为不祥。是日大风沙，占曰：不利行师。授进士凌駉职方主事，随辅臣监军；赦李政修罪，军前效用。以郭中杰为副总兵，充中军旗鼓；西洋人汤若望随行，修火攻水利。建泰出都，道闻山西烽火甚急，因迟其行。日三十里，师次涿州营，州兵逃归者三千人。次东光，绅衿城守不纳，留攻三日，破之，笞知县张宏基，杀乡绅王佐。是日，即移师出城初，建泰承上宠命，恃有家财可佐军需，后闻家已破，进退失措，惟逡巡畿内而已。

　　二十九日，上传命工部尚书范景文、礼部侍郎邱瑜，俱以原官入阁辨事。后城破，上崩，阁臣中从死者，惟景文一人。不然，黄扉一席地，尽作南冠楚囚矣。

　　李自成陷蒲州及汾州，遂以二月初五日薄太原，山西巡抚蔡懋德遣牙将牛勇、朱孔训出战，孔训伤于炮，牛勇陷阵死，一军皆没。城中夺气，困守两昼夜。初七夜，风霾大作。初八辰刻，风愈烈，飞沙扬尘，贼乘风缘梯而入，城遂陷。懋德先已知不支，手写遗疏付监纪贾士璋曰：君将此疏上闻，俾朝廷知今日尚有不逃、不降、从容死节之臣也。时紧随惟中军应时盛。时盛先谓妻拿曰：外无救、内难守，抚院忠义自矢，吾誓必相从。汝辈不若从吾皆为厉鬼，无为贼辱也。先将妻妾及一子手刃之。次日同抚院被执，不屈骂贼而死。同死者布政赵建极、守道毛文炳而下共四十六人「姓名俱未详」。贼破太原后，遂至忻州，攻代州，薄宁武关，总兵周遇吉悉力拒守，杀赋万余，或言贼势重，可款也，遇吉曰：战三日，已杀万贼，能胜之一，军尽为忠义，万一不支，缚我以献，若辈可无恙。于是，众心益固，会兵少食尽，不敌而败，城破犹挥刀力斗，被执磔死，遂屠宁武。贼遂移檄远近，有云：君非甚暗，孤立而炀蔽恒多；臣尽行私，比党而公忠绝少；甚至贿通宫府，朝廷之威福日移；利入戚绅，闾左之脂膏尽竭。又云，公侯皆食肉纨裤，而倚为腹心；宦臣悉龁糠犬豕，而借其耳目；狱囚累累，士无报礼之心；征敛重重，民有偕亡之恨，人读之，无不扼腕愤恨者。

　　上下罪己诏曰：朕嗣守鸿绪，十有七年；深念上帝陟降之威，祖宗付畀之重；宵旦兢惕，罔敢怠荒；乃者灾害频仍，流氛日炽；忘累世豢养，肆二十载凶残，赦之益骄，抚而辄叛；甚有受其煽惑，顿忘敌忾者。朕为民父母，不得而卵翼之；民为朕赤子，不得而怀保之，坐令秦豫邱墟，江楚腥秽；罪非朕躬，谁任其责！所以使民罹锋镝、蹈水火、殣量以壑、骸积成邱者，皆朕之过也。使民输刍挽粟、居送行赍、加赋多无艺之征、预征有称贷之过者，又朕之过也。使民室如悬磬、田卒污莱、望烟火而无门、号冷风而绝命者，又朕之过也。使民日月告凶、旱潦荐至师旅所处、疫疠为殃、上干天地之和、下丛室家之怨者，又朕之过也。至于任大臣而不法，用小臣而不廉；言官首鼠而议不清，武将骄懦而功不奏；皆由朕抚驭失道，诚感未孚，中夜以思，蹐局无地。朕自今痛加创艾，深省夙愆，要在惜人才以培元气，守旧制以息烦嚣；行不忍之政，以收人心；蠲额外之科，以省民力；至于罪废诸臣，有公忠正直、廉洁干才、尚堪用者，不拘文武，吏兵二部，确核推用。草泽豪杰，有恢复一郡一邑者，予官世袭，功等开疆。即陷没胁从之流，能舍逆反正，率众来归，许赦罪立功；能擒斩闯、献，仍予通侯之赏。于戏！忠君爱国，人有同心，雪耻除凶，谁无公愤；尚怀祖宗之厚泽，助成底定之大功；思克厥愆，历告意朕。

　　吏部奏：大寇就擒。奉旨：陈子龙定变可嘉，着授兵科给事中。先是东阳之变，实推许都为主，都故任侠好义、远近信服，邑令姚孙棐贪残虐民，借名备乱，横派士民输金，而坐都以万计。都实中人产，勉输数百，自请告减，因有忤言，适有奸民假中珰名招兵者于都无涉也，事发，文致之，又摘其所刻社稿姓字，谓是结党谋叛。会都葬母，宾客咸集，负气者互煽之，因发愤举兵以诛贪吏为名，民怨毒已深，旬日之间，遂聚众数万，掠东阳、义乌、浦江三邑。巡按左光先闻变，即调兵行剿，民各保寨拒敌，官兵大败。子龙时为绍兴推官，命之监军。子龙谓都非反者，为贪令所激耳。令亲信赉书往谕都，即率其同事十三人解甲投降。子龙为之请命，光先不详，悉斩之，余党尽散，浙以平。子龙向以文章名世，南渡时为谏官有声，国变之后谋起大义，不克而死。

　　出原任兵部尚书张国维于狱，召对中左门，命以原官督浙直兵饷，国维拜命后，即贼信渐迫，星夜率数骑南行，得不及于难。吏科马嘉植、韩如愈等，亦借催银等差连辔而南，至山东、如愈为刘泽清差兵杀死于道。

　　国维，本浙人，在谏垣时，能不附同乡乌程之党；然亦不为崖异，故乌程容之。镇抚苏松，历七年之久，虽无大功德，而与民休息，民颇颂本。至中枢之任，木不能胜，况值时事多艰，前人败坏之后耶！时科道交章论列，有曰：深揖打恭、便成职业，亦略其大而苛其细也。宏光时，再任戎政，与马、阮不合，先几乞身，人谓其愚不可及。南都既覆，钱塘画守，卒能竭力尽节，一死以毕其事。噫！是亦可以传矣。

　　召对文华殿，上问左都御史李邦华密奏内云辅臣知而未敢言，其试问之语，指询何事？辅臣陈演对：中允李明睿疏及少詹项煜议单。上即简阅默然。蒋德璟奏：廷议俱言东宫宜往南京监国。上不应。次日，给事中光时亨即疏参李明睿南迁为邪说。明睿疏辨。上即召光时亨面诘曰：一样邪说，却只参李明睿何也？显是朋党，姑且不究。光曰：诸臣平日所言若何，今国事至此，无一忠臣义士为朝廷分忧，而所谋乃若此耶？至三月初四日召对，复谕阁臣曰：督辅李建泰有疏，劝朕南迁，国君死社稷，朕将何往！大学士范景文、左都李邦华、襄城伯李国祯，请先奉太子抚军江南。光时亨曰：奉太子往南，诸臣意欲何为？将欲为唐肃宗灵武故事乎？景文等遂不敢言。上复问战守策，众默然。上叹曰：朕非亡国之君，诸臣尽亡国之臣也。遂拂衣起。

　　呜呼！迁国图存，古人有行之者。至于东宫抚军，虽属权宜，实为要计，但迁亦何易言。斯时贼锋已蔓齐鲁，南北声息中断，即出国门，能一往无咎哉！上之英明，早已见及，故历次召对，环顾无人不胜彷徨慨叹耳。闻曾私语首辅演曰：此事要先生一担，演嘿不答。既复有「朕要做，先生偏不要做」之语。上意可知矣。此时计复何之。惟有断然守「君死社稷」之义为正矣。悲哉！「朕非亡国之君，诸臣皆亡国之臣」之语也。此真千古至恨，岂直遗民私痛已哉！

　　诏封各总兵吴三桂平西、左良玉宁南伯、唐通定西伯、黄得功靖南伯。刘泽清实升一级，刘良佐、高杰、兵马科姜宣、孔希贵、黄蜚、葛汝芝、高第、许定国、王承允、刘芳名、李栖凤、曹友义、杜允登、赵光远、卜从吉、杨御蕃等，各升署一级。各督抚亦分别加升。始征吴三桂、王永吉率兵入卫。又召唐通、刘泽清入。泽清命移彰德镇，因纵兵劫掠临清南奔。通以八千人入，壁齐化门外陛见。上慰劳倍至，寻出内帑十万，命太监杜之秩监其军。通倨傲甚，谓上大帅我，又以内官节制我，是我不敌一奴才也。随奏兵寡贼众不敌，当往居庸关设险以待，拜疏即行，不俟朝命，既至居庸，即倒戈降贼矣。

　　命太监高起潜、杜勋等分保天津、真保、宣府各镇监军。兵部言：各处物力不继，而事权纷拿，反使督抚各官有所借口。上不听。

　　命进魏藻德礼部尚书、文渊阁大学士、总督河南屯练，往天津；方岳贡户部兼兵部尚书、文渊阁大学士、总督漕运屯练，前往济宁。会有言各官不可令出，出即潜遁，遂止不遣。未几，陈演、蒋德璟相继告归，藻德即为首辅。当罢演之先一日，上语演曰：朕不要做的，先生偏要做？朕要做的，先生偏不要做。盖指言南迁及遣两辅诸事也。

　　贼犯大同，兵民皆欲降，命守城不应，总兵朱三乐自刎，巡抚卫景瑗、督理粮储户部郎中徐有声、朱家仕俱死之。文学李若葵合家九人自缢，先题曰：「一门完节」。李自成入大同，杀代府宗室殆尽，留伪将张天琳守之。天琳杀僇凶暴，后为阳和军民约镇城军民内应，杀天琳。

　　贼犯保定，督师李建泰已病，中军郭中杰缒城降贼。贼入城，建泰被执；御史金毓峒守西门，贼执之，入三皇庙，见贼帅；毓峒奋拳驱贼帅仆地，跃入井中死。妻王氏自经，从子振孙以武举效力行间，登城射贼，多应弦而毙；城陷，众解戎衣，自匿振孙，衣裲裆，大呼曰：我金御史侄也。贼支解之。毓峒子妇陈氏，年十八，与其祖母张氏、母杨氏、嫂常氏，尽投于井。张抱一孙于怀，而下侍婢四人，亦同下。时三月二十一日，京城已先三日破矣。

　　贼陷阳和，遂长驱向宣府。宣府叛将白广恩，贻总兵姜瓖书约降，监视太监杜勋，绯袍八驺郊迎，军民聚谋藉藉。巡抚朱之冯悬赏劳军守城，无一应者。三命之，咸叩头曰：愿听军民纳款。之冯独行巡城，见大炮曰：汝曹试发之，可杀数百人，贼虽杀我，无恨矣。众不之应。之冯不得已，乃自起燃火，军民竞挽其手，之冯乃夺刀自刎死。军民遂开门降，乡绅罗彦自杀。

　　时京师以西诸郡县，望风瓦解，将吏或遁，贼移檄至京曰：十八日至幽州，会同馆缴。京师大震。十六日，陷昌平州。十七日，上方御殿，召考选诸臣问裕饷安民，对未及半，秘封入，上览之变色，即起入，诸臣文候多时，命俱退，始知为昌平失守也。是夜，贼自沙河直犯平则门，竟夜焚掠，火光烛天。十八早朝，上召诸臣而泣，俯首书御案十二字，以示司礼监王之心，即拭去，诸臣方侍班，襄城伯李国桢匹马驰阙下，汗浃沾衣，内臣呵止之。国桢曰：此何时也，君臣即来相见，不可多得矣。上召入，奏守城军不用命，鞭一人起一人复卧如故。上乃命内臣俱往守城。十九日早大雨，两止，贼攻城炮声不绝。上幸南宫，登万岁山，望烽火不绝，徘徊逾时，回干清宫，珠书谕内阁，成国公提督内外诸军事，夹辅东宫。时诸阁臣已出，内臣置几上而去。上入中宫，视后缢毕，仍回南宫，登万岁山之寿皇亭，自缢。亭新建，阅操处也。太监王之心对缢，诸文武臣相随死难者，阁臣范景文而下凡二十余人，另有纪。

 
