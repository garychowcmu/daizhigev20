归潜志 金 刘祁撰
    ●序
    余生八年，去乡里，从祖父游宦于大河之南。时南京为行宫，因得从名士大夫问学。不幸弱冠而先子殁。其后进于有司，不得志，将归隐于太之墟。一旦遭值金亡，干戈流落，由魏过齐入燕，凡二千里。甲午岁，复于乡，盖年三十二矣。
    因思向日二十余年间所见富贵权势之人，一时ピ赫如火烈烈者，迨遭丧乱，皆烟销灰灭无余，而吾虽贫贱一布衣，犹得与妻子辈完归，是亦不幸之幸也。由是以其所以经涉忧患与夫被攻劫之苦、奔走之劳，虽饭蔬饮水，囊中无寸金，未尝蒂诸胸臆。
    独念昔所与交游，皆一代伟人，人虽物故，其言论、谈笑，想之犹在目。且其所闻所见可以劝戒规鉴者，不可使湮没无传，因暇日记忆，随得随书，题曰《归潜志》。“归潜”者，予所居之堂之名也。因名其书，以志岁月，异时作史，亦或有取焉。
    岁乙未，季夏之望，浑源刘祁京叔自叙。
    ●卷一
    金海陵庶人读书有文才，为藩王时，尝书人扇云：“大柄若在手，清风满天下。”人知其有大志。正隆南征，至维扬，望江左赋诗云：“屯兵百万西湖上，立马吴山第一峰。”其意气亦不浅。
    宣孝太子，世宗子，章宗父也，追谥显宗。好文学，作诗善画，人物、马尤工，迄今人间多有存者。
    章宗天资聪悟，诗词多有可称者。《宫中绝句》云：“五云金碧拱朝霞，楼阁峥嵘帝子家。三十六宫帘尽卷，东风无处不扬花。”真帝王诗也。《翰林待制朱澜侍夜饮诗》云：“夜饮何所乐，所乐无喧哗。三杯淡，一曲冷琵琶。坐久香成穗，夜深灯欲花。陶陶复陶陶，醉乡岂有涯？”《聚骨扇》词云：“几股湘江龙骨瘦，巧样翻腾，叠作湘波皱。金缕小钿花草斗，翠绦更结同心扣。金殿日长承宴久，招来暂喜清风透。忽听传宣须急奏，轻轻褪入香罗袖。”又擘橙为《软金杯词》云：“风流紫府郎，痛饮乌纱岸。柔软九回肠，冷怯玻璃碗。纤纤白玉葱，分破黄金弹。借得洞庭春，飞上桃花面。”尝为《铁券行》数十韵，笔力甚雄。又有《送张建致仕归》、《吊王庭筠下世诗》，具载《飞龙记》中。
    豫王允中，世宗第四子也。好文，善歌诗，有《乐善老人集》行于世。
    密国公，字仲宝，世宗之孙，越王允功之子也。幼有俊才，能诗，工书，自号樗轩居士。宣宗南渡，防忌同宗，亲王皆有门禁。公以开府仪同三司奉朝请。家居止以讲诵、吟咏为乐。时时潜与士大夫唱酬，然不敢彰露。正大间，余入南京，因访僧仁上人，会公至，相见欣然。其举止谈笑真一老儒，殊无骄贵之态。后因造其第，一室萧然，琴书满案，诸子环侍无俗谈，可谓贤公子矣。乃出其所藏书画数十轴，皆世间罕见者。后余适陈，送以二诗，甚佳。又为予先子集作后序。一时文士如雷希颜、元裕之、李长源、王飞伯皆游其门。飞伯尝有诗云：“宣平坊里榆林巷，便是临淄公子家。寂寞画堂豪贵少，时容词客听琵琶。”盖实录也。天兴初，北兵犯河南，公已卧疾。予候之，因论及时事，公曰：“敌势如此，不能支，止可以降，全吾祖宗；且本夷狄，如得完颜氏一族归我国中，使女直不灭，则善矣，余复何望尔？”后数月薨。五子，幼曰守禧，字庆之，年少，亦有俊才，作诗与字画亦可喜。状貌白皙，风神秀彻如仙人，公特钟爱。尝会予，指其书画曰：“将以付斯人。”公薨，崔立之变，皇族皆聚于禁中。将北迁，庆之病死，年未三十。公平生诗文甚多，晚自刊其诗三百首、乐府一百首，号《如庵小藁》，赵闲闲序之，行于世。其佳句有《闻闲闲再起为翰林》云：“莲烛光中久废吟，一朝超擢睿恩深。四朝耆旧大宗伯，三纪声名老翰林。人道蛟龙得云雨，我知麋鹿强冠襟。宝岩<谷空>谷西窗梦，不信秋来不上心。”又，《过胥相墓》云：“亭亭华表立朱门，始信征南宰相尊。下马读碑人不识，夷山高处望中原。”甚有唐人远意。又，绝句：“孟津休道浊于泾，若遇承平也敢清。河朔几时桑柘底，只谈王道不谈兵。”不可谓无志者也。
    赵学士秉文，字周臣，磁州滏阳人。少擢第，作诗及字画有名。王庭筠子端荐入翰林。因言事忤旨，外补。后再入馆，为修撰、待制，转礼部郎中。出典岢岚、平定、宁边三郡。南渡，为直学士，迁侍读，拜礼部尚书，致仕。再起为礼部，改翰林学士。天兴改元夏五月卒，年七十三。公幼年诗与书皆法子端，后更学太白、东坡，字兼古今诸家学。及晚年，书大进。诗专法唐人，魁然一时文士领袖，寿考康宁爵位，士大夫罕及焉。性疏旷，无机凿。治民镇静，不生事。在朝循循无异言。家居未尝有声色之娱，夫人卒，不再娶。断荤肉，粗衣粝食不恤也。酷好学，至老不衰。后两目颇昏，犹孜孜执卷钞录。上至六经解，外至浮屠、庄老、医药丹诀，无不究心。其所著有《太玄解》、《老子解》、《南华指要》、《滏水集》、《外集》，无虑数十万言。自号闲闲居士云。
    李翰林纯甫，字之纯，宏州襄阴人。祖安上，尝魁西京进士。父采仲文，卒于益都府治中。公幼颖悟异常儿。初为词赋学，后读《左氏春秋》，大爱之，遂更为经义学。逾冠，擢高第，名声烨然。为文法庄周、左氏，故其词雄奇简古。后进宗之，文风由此一变。又喜谈兵，慨然有经世志。泰和南征，两上疏，策其胜负。章宗咨异，给送军中，后多如所料。宰执奇其文，荐入翰林。及北方兵起，又上疏论事，不报。宣宗南渡，再入翰林。时丞相术虎高琪擅权，擢为左司都事。公审其必败，以母老辞去。俄而高琪诛死，识者智之。再入翰林，连知贡举。正大末，由取人逾新格，出ヘ坊州。未赴，改京兆府判官，卒于南京，年四十七。公为人聪敏，于学无所不通。少自负其才，谓功名可俯拾，作《矮柏赋》，以诸葛孔明、王景略自期。由小官上万言书，援宋为证，甚切。当路者以迂阔见抑，士论惜之。中年，度其道不行，益纵酒自放，无仕进意。得官未尝成考，旋即归隐。居间，与禅僧、士子游，惟以文酒为事。啸歌袒裼，出礼法外，或饮数月不醒。人有酒见招，不择贵贱，必往，往辄醉。虽沉醉，亦未尝废著书。至于谈笑怒骂，灿然皆成文理。天资喜士，后进有一善，极口称推，一时名士，皆由公显于世。又与之拍肩尔汝，忘年齿相欢。教育、抚摩，恩若亲戚。故士大夫归附，号为当世龙门。尝自作《屏山居士传》，末云：“雅喜推借后进。”如周嗣明、张、李经、王权、雷渊、余先子姓名、宋九嘉，皆以兄呼。而居士使酒玩世，人忤其意，辄骂之，皆其志趣也。其自赞曰：“躯干短小而芥视九州，形容寝陋而蚁虱公侯，语言蹇吃而连环可解，笔札讹痴而挽回万牛。宁为时所弃，不为名所囚。是何人也耶？吾所学者净名庄周。”晚自类其文，凡论性理及关佛老二家者，号内藁，其余应物文字如碑志、诗赋，号外藁，盖拟《庄子》内外篇。又解《楞严》、《金刚经》、《老子》、《庄子》，又有《中庸集解》、《鸣道集解》，号为《中国心学西方文教》，数十万言。尝曰：“自庄周后，惟王绩、元结、郑厚与吾。”此其所学也。每酒酣，历历论天下事，或谈儒释异同，虽环而攻之，莫能屈。世岂复有此俊杰人哉。
    ◎○附录：《重修面壁庵记》
    ○大金兴定六年二月屏山居士李纯甫撰
    屏山居士，儒家子也。始知读书，学赋以嗣家门；学大义以业科举。又学诗以道意，学议论以见志，学古文以得虚名。颇喜史学，求经济之术；深爱经学，穷理性之说。偶于玄学似有所得，遂于佛学亦有所入。学至于佛则无可学者，乃知佛即圣人；圣人非佛，西方有中国之书，中国无西方之书也。吾佛大慈，皆如实语，发精微之义于明白处，索玄妙之理于委曲中。学士大夫犹畏其高而疑其深，诬为怪诞，诟为邪淫，惜哉。龙宫海藏，琅函贝叶无虑数千万言，顶之而不观，目之而不解。且数百年老师宿德，又各执其所见，裂于宗乘，汩于义疏，吾佛之意扫地矣，悲夫。
    梁普通中，有菩提达摩大士自西方来，孤唱教外别传之旨，岂吾佛教外复有所传乎？特不泥于名相耳。真传教者非别传也，如有雅乐，非本色则不成宫商；如有甲第，非主人则不知户庭。自师之至，其子孙遍天下，多魁闳磊落之士，硕大光明，表表可纪。剧谈高论，迳造佛心。渐于义学、沙门，波及学士大夫，潜符密契不可胜数。其著而成书者，清凉得之以疏《华严》，圭峰得之以钞《圆觉》，无尽得之以解《法华》，颍滨得之以释《老子》，吉甫得之以注《庄子》，李翱得之以述《中庸》，荆公父子得之以论《周易》，伊川兄弟得之以训《诗书》，东莱得之以议《左氏》，无垢得之以说《语》论《孟》，使圣人之道不堕于寂灭，不死于虚无，不缚于形器，相为表里如符券然。虽狂夫愚妇，可以立悟于便旋顾盼之顷，如分余灯以烛冥室，顾不快哉！道冠儒履皆有大解脱门，翰墨文章亦为游戏三昧，此师之力也。
    新学晚生，愧无以报，今因少林主人志隆命其侍者海净问讯屏山，曰照了居士王知非暨刘菩萨并其徒储道人重修面壁庵，既已落成，请记其岁月。时大金兴定四年中元之前一日也。
    随喜之余，又洗手焚香，而为之赞曰：
    玄关未启，玉锁生苔。灵台未洗，金镜尘埋。铁牛穿鼻，石女怀胎。孰为具眼？鼻祖西来。舟行万里，禅心如灰。壁观九年，梵音知雷。不戒而戒，不斋而斋。一衣一钵，五叶花开。或杖或拜，或嗔或舞，声扬眉，颦呻举武。或咄或咦，或牛或普，柏树药栏，灯笼露柱。弹指张弓，吹毛击鼓。跌宕形容，迳庭言语。太漫汗中，剔浑沦处。有者个在，又恁么去。津然可口，如甘露浆。薰然入骨，如エ卜香。如发管钥，如施印章，金仙海藏，同时放光。窃吾糟粕，贷吾比糠。粉泽孔孟，刻画老庄。八万四千，清凉道扬，屏山说破，谁取承当。
    雷翰林渊，字希颜，应州浑源人，与余同里，且姻家也。父思西仲，名进士，仕至同知北京转运司。注《易》行于世。公幼丧父，以孤童入太学，读书昼夜不休。虽贫甚，不以介意。从李屏山游，遂知名。俄中高第，调泾州录事。坐高庭玉献臣之狱，几死。后改东平，迁东阿令，授徐州观察判官。兴定末，召为英王府文学。俄入翰林，为应奉。拜监察御史，言五事，称旨。又弹劾不避贵臣，出巡郡邑，所至有威誉，凡奸豪不法者，立棰杀之。坐此，为小人所讼，罢去。久之，起为太学博士、南京转运司户籍判官，迁翰林修撰。一夕暴卒，年四十八。。公博学有雄气，为文章专法韩昌黎，尤长于叙事。诗杂坡、谷，喜新奇。好收古人书画、碑刻藏于家，甚富。喜结交，凡当途贵要与布衣名士，无不往来。居京师，宾客踵门，未尝去舍。后进经公品题以为荣。家无余赀，及待宾客，丰腆甚。莅官，喜立名。初登第，摄令遂平，一邑大震。尝笞州魁吏，州檄召，不应，罢去。后凡居一职，辄震耀。亦坐此。仕不达，然士论未尝不壮之。尝为文祭高公献臣，其词高古，一时传诵。工于尺牍，辞简而甚文，朋友得之，辄以为珍藏。发书顷刻数十轴，皆得体可爱。在馆，与诸同年友制辞，皆摘其不及以箴之。如诰商衡平叔云：“将迎间有，亦须风节之自持。”诰聂天骥元吉云：“读书大可益人，宜勤讲学。”少年赋《松庵诗》曰：“庵中偃卧龙，阅世须髯古。人天共护持，半夜起风雨。”《过华山怀陈希夷》云：“五季乾坤半晦冥，先生有意俟澄清。ぴぴ四十年来睡，开眼东方日已明。”又《梅影》云：“维摩丈室冷于冰，千劫萧然无尽灯。天女散花愁不寐，夜深高髻影{髟曾}。”人皆传之。初善李屏山，后善冯公叔献，后善高公献臣，最后善赵公周臣、陈公正叔。早与余先子交，尝同乡校，同太学，后同朝。先子殁，公寄挽诗有云：“乡校连裾春诵学，上庠同榻夜论心。”余因请为墓志。迄今，予家有公书简甚多也。善饮啖，然未尝见大醉。酒间论事，口吃而甚辩，出奇无穷，此真豪士也。
    宋翰林九嘉，字飞卿，夏津人。少游太学，有词赋声。从屏山游，读书、为文有奇气，与雷希颜、李天英相埒也。至宁初，擢高第，历关中四邑，以能称。召补省掾，为当轴者所忌，求去。已而为延安帅府所辟，充经历官，召为南京右巡院使，风采甚著。以不能事权要，罢官。俄入翰林，为应奉。得风疾，引去。遭乱北还，道病殁，年未五十，士大夫惜之。飞卿为人刚直，豪迈不群，能政能文，甚为时望所属，不幸中以病废，哀哉。初，召至南京，时屏山亦在，予每从之游。乱后，予居八仙馆，与飞卿相迩，日相见属和，其诗犹在予橐中。少时《题太白泛月图》云：“江心月影尽一掬，船头杯酒尽一吸。夜深风露点宫袍，天地之间一李白。”可想见其意气也。文辞简古，法宋祁《新唐书》。惜乎为吏事所夺，不多著。性不喜佛，虽从屏山游，常与争辩。在关中时，因杨焕然赴举，书与屏山荐之，曰“焕然，佳士，往见吾兄，慎无以佛老乃之也。”屏山持之，示义游以为笑。其后西行，予以序送之，备论其守道不回，今兹云亡，岂复见此挺特之士乎？
    ●卷二
    李经天英，锦州人。少有异才。入太学肄业，屏山见其诗曰：“真今世太白也。”盛称诸公间，由是名大震。字画亦绝人。再举不第，拂衣归。南渡后，其乡帅有表至朝廷，士大夫识之，曰：“此天英笔也。”朝议以武功就命ヘ其州，后不知所终。天英为诗刻苦，喜出奇语，不蹈袭前人，妙处人莫能及。号无尘道人。《题太真图》云：“君前欲拜还未拜，花枝无力东风羞。”又《夜雨》云：“灯火万家夜，萧萧帘下声。”《晚望》云：“夕阳万里眼，人立秋黄中。”《夜起》云：“夜半不得月，河汉空星辰。”又《步云意》云：“一片昆仑心，夕阳小烟树。”又四言云：“老峰蹙云，壁立挽秀。林阴洒雨，苍苍玉斗。虚明满镜，夜气成昼。”此其诗体也。
    张伯玉，许州人，伯英运使弟也。少有俊才，美丰姿，髯齐于腹。为人毫迈不羁，奇士也。初入太学，有声。从屏山游，与雷、李诸君及余先子善。雅尚气任侠，不肯下人。再举不中，遂辍科举计。居许之郾城，有园囿田宅甚丰。日役使诸侄治生事，而已则以诗酒自放，偃然为西州豪侠魁。邑令过使，皆下之。喜称人善，交游有患难，极力挈扶。俗子少不惬意，辄骂。年四十余不娶，有一妾，因小过以铁简杀之。尝衣紫绮裘，半醉坐堂上，人望之如神。迨酒酣兴发，引纸落笔，往往有天仙语。后病脑疽死，年未五十。麻九畴知几为文以祭，辩其为人大略。少时与屏山饮燕市，有诗云：“日日饮燕市，人人识张胡。西山晚来好，饮酒不下驴。”又云：“昨日上高楼，西山翡翠堆。今日上高楼，西山如死灰。想见屏山老，疗饥西山隈。餐尽西山色，高楼空崔嵬。”又赋《古镜》云：“轩姿古镜黑如漆，锦华鳞皴秋雨湿。”人以为不减李长吉云。
    周嗣明晦之，真定人。叔昂德卿，名士，文章气势一时流辈推之。屏山最爱之，尝曰：“若德卿操履端重，学问淳深，真韩、欧辈人也。”晦之为人有学，长于议论，自号放翁。屏山尝与作《真赞》，与雷、宋、张、李辈颉颃。同余先子擢第后，从其叔北征，在军中。军败，父子俱缢死。屏山《赘谈》，晦之序也。屏山《送李天英诗》云：“髯张元是人中龙，喜如俊鹘盘秋空。怒如怪兽拔枯松，更著短周时缓颊。智囊无底眼如月，斫头不屈面如铁。一说未终复一说，敌相厄已铮铮。二豪同运又连衡，屏山直欲树降旌。那得人间有阿英，阿英魁奇天下士。笔头风雨三千字，醉倒谪仙元不死，时借奇兵攻二子。”可想见三人者也。
    王权士衡，真定人，又名之奇。从屏山游，屏山称之。为人跌宕不羁。喜功名。博学，无所不览。酣饮放歌，人以为狂。屏山为作《狂真赞》。与余先子同年进士，然仕宦连蹇。晚召入朝，为部勾当官。俄辟为县令，未赴。家鲁山，为县吏所辱，愤惋发疾死。贞初，余先子摄许州幕，时屏山，二张：伯英、伯玉，雷、魏诸公皆在焉，日会饮为乐。忽高公献臣将赴河南，来过，诸公诣之。及夕，独希颜、士衡留宿。高既去，未几，为主帅所诬陷以有异志，逮捕诸党与。符下颍川，械二公，赴洛狱，掠万端。会赦，方得免。然自兹士衡无仕进之意矣。
    麻九畴知几，初名文纯，易州人。幼颖悟，善草书，能诗，号神童。既长，入太学，刻苦自励，为赵闲闲、李屏山所知。南渡后，居郾、蔡间，入遂平西山读书。为经义学，精甚。兴定末，试开封府，词赋乙，经义魁。再试南省，复然。声誉大振，南都妇人小儿皆知名。及廷试，以误绌，士论惜之。已而隐居，不为科举计。正大初，门人王说、王采苓俱中第，上以其年幼，怪而问之，具知知几为师，近臣言其有才学，平章政事侯公挚、翰林学士赵公秉文俱荐之，特召赐进士第。以病，不拜官，告归。病已，赴调，授太常寺太祝。俄入翰林，复以病去，居郾。久之，北兵入河南，知几挈其孥入确山避乱，后复出，为兵士所得，驱之北边，至广平病死。知几为人耿介清苦，虽居贫，不妄干求，卓然以道自守。然性隘狭，交游少不惬意，辄怒去，盖处士之刚者也。初，因经义学《易》，后喜邵尧夫《皇极书》，因学算数。又喜卜筮射覆之术。晚更喜医方，与名医张子和游，尽传其学。为文精密巧健，诗尤奇峭，妙处似唐人。尝作《透光镜篆韵诗》，人争传写。后以避谤、畏时忌，持戒不作诗，益潜心为《易》学。与张伯玉、宋飞卿、雷希颜、李饮叔及余先子善。先子初摄令郾城，日与唱酬为友。后知几试开封，先子为御史，监试，而王翰林从之、李翰林之纯为有司，因相与读举子之文，见其有雄丽者，相谓曰：“是必知几。”因擢为魁。已而果然，士林以得人相贺。晚最为赵闲闲所知，有《送麻征君序并诗》云。
    辛愿敬之，河南人，自号女几野人，又号溪南诗老。幼嗜书，苦学，坐环堵数年，由是六经百家无不通贯。喜作诗，五言尤工，人以为得少陵句法。平生不为科举计，且未尝至京师，砉然中州一逸士也。为人质古，不娴世事，麻绦草履，或倚仗读书，市中人讶之亦不恤。尝谓王郁飞伯曰：“王侯将相，世所共嗜者，圣人有以得之亦不避。得之不以道，与夫居之不能行己之志，是欲澡其身而伏于厕也。此言他人难闻，子宜保之。”此可见其志趣也。贞初，先子主长葛簿，敬之素不识，闻其名来谒，相得甚欢。及别，厚赠之。归而买牛，使其子躬耕以自给。居女几山下，往来长水、永宁间，惟以吟咏讲诵为事，朝士大夫愿交而不得也。正大中，先子令叶，复来游，后归洛下，病殁。有诗数千首，常在行橐中。其佳句有云：“院静宽留月，窗虚细度云。”又：“莺衔晚色啼深树，燕掠春阴入短墙。”又：“波摇朗月浮金镜，岭隔华星断玉绳。”又：“箕山颍水春风里，唤起巢由共一杯。”又：“黄绮暂来为汉友，巢由终不是唐臣。”真处士诗也。赵宜禄宜之，忻州人。幼举童子第。及壮，病目失明，自号愚轩居士。高才能诗，其所读书，皆自少时不忘。居西山下，止以吟咏为乐，名士无不与游，赵、李诸公甚重之。屏山尝赋《愚轩》云：“我虽有眼不如无，安得恰似愚轩愚？”后病殁，有《愚轩集》。其《题嵩阳归隐图》云：“风烟万顷一椽茅，丘壑端能傲市朝。窈窕云山三兔穴，飘飘风树一鸠巢。本来无取亦无与，只合自渔还自樵。三十六峰俱可隐，愿从君后不须招。”《送辛敬之》云：“李白久矣骑长鲸，后五百岁之纯生。”
    史学学优，河南人。昆弟三人，兄才长亦知名。学优之学，长于史传、地理。工诗，绝句殊妙。年五十，擢南省魁，后中廷策，得主武阳簿，颇有政声。再辟卢氏令，病卒。兴定末，与余同试于廷，始识之，中夜棘闱谈至旦。后先子令叶，学优复来游。先子殁，学优寄挽诗。未几，亦下世。有诗数百首，其《七夕》云：“箱牛回驭锦机闲，天上悲欢亦梦间。月夜凭肩人不见，萧萧风叶满骊山。”又，绝句：“石璧城头夜斩关，软红尘底晓催班。道人一笑那知此，门外清溪屋上山。”又，《哭屏山》云：“张侯新作九原人，梁子今为战血尘。四海交游零落尽，白头扶杖哭之纯。”李献能钦叔，河中人。先世以武功显，仕至金吾卫上将军，时号李金吾家。迨钦叔昆弟，皆以文学有名。从兄钦止献卿先擢第，继以钦叔，又继以仲兄钦若献诚、从弟钦用献甫，故李氏有四桂堂。钦叔苦学博览，无不通，尤长于四六。南渡，擢南省魁，复中宏词，遂入翰林，为应奉。考满再留，出为州观察判官。再入，迁修撰。正大末，授河中帅府经历官。北兵来政，军败，奔陕，又为陕府经历官。天兴改元，陕乱，见杀，年四十三。钦叔为人眇小而黑色，颇有髯。善谈论，每敷说今古，声铿亮可听，作诗有志于风雅，又刻意乐章。在翰院，应机敏捷，号得体。赵闲闲、李屏山尝曰：“李钦叔，天生今世翰苑材。”故诸公荐之，不令出馆。尝谓人云：“吾幼梦官至五品，寿不至五十。”后竟如其言，异哉。
    冀禹锡京父，惠州龙山人。幼聪敏绝伦，年十九，擢大兴魁，入太学，有声。弱冠登高第，时雷希颜、宋飞卿皆同榜，号为得人。京父入仕以能称，遇事风生，老吏莫及。初主沈丘簿，以年少，喜交游、饮酒，遂为其令所乘，坐废。再调考、柘二城，皆主簿，又以治闻。由前过，终不得京官。朝士屡荐之，为当途者所沮。居闲，日与诸公宴游。蒙昭雪，得扶风丞，因客睢阳，为行枢密院辟为都事。末帝东迁，擢为应奉翰林文字，充尚书省都事。蒲察官奴之变，与宰相李蹊同见杀，年四十三。京父少年作诗，锻炼甚工，写画亦劲健可喜，其《赠先子诗》有云：“忠策万言忧国献，好诗千首课儿钞。”又，《哭先子》云：“大才自古无高位，吾道何人主后盟。”又：“醉乡广大宽留地，仕路崎岖小作程。”闻诛高琪诏下，《寄聂元吉》云：“开函喜读故人书，四海穷愁一豁无。见说帝庭新殛鲧，逆知天意欲亡吴。两宫日月开明诏，万国衣冠入坦途。莫向新亭共囚泣，中兴岂止一夷吾？”散文亦精致，尝作余先子哀词，雷丈希颜善之。
    王渥仲泽，后名仲泽，太原人，家世贵显。少游太学，有词赋声。屡中高选。南渡后擢第，为时帅奥屯邦献、完颜斜烈所知，故多在兵间。后辟令宁陵，有治迹，召为省掾。因使宋至扬州，应对华敏，宋人重之。回为太学助教，充枢密院经历官。俄迁右司都事，稍见信用。天兴改元，从赤盏合喜提兵出援武仙郑州西，遇北兵，大战，殁于阵。性明俊不羁，博学，无所不通。长于谈论，使人听之忘倦。工尺牍，字画遒美，有晋人风。作诗多有佳句，其《过颍亭》云：“九山西络烟霞去，一水南吞润壑流。宾主唱酬空翠琰，干戈横绝自沧州。”又，《赠李道人》云：“簿领沈迷嫌我俗，云山放浪觉君贤。”又，颖州西湖》云：“破除北客三年恨，惭愧西湖五月春。”又，《过龙门》云：“诗成一大笑，浩浩淇波东。”
    李汾长源，先名让，字敬之，太原人。少游秦中，喜读史书，览古今成败治乱，慨然有功名心。工于诗，专学唐人，其妙处不减太白、崔颢。为人尚气，跌宕不羁。颇褊躁，触之辄怒，以是多为人所恶。尝以书谒行台胥相国鼎，胥未之礼也。长源后投以书，尽发胥过恶，胥大怒，然以其士人，容之。元光间游梁，举进士不中。能诗声一日动京师，诸公辟为史院书写。时赵闲闲为翰林，雷希颜、李钦叔皆在院，长源不少下之，诸公怒，将逐去，亦不屑，后以病目免归。复入南京，上书言时事，不报。出客唐邓，会北兵入境，恒山公武仙署为掌书记，在军中。金国亡，长源劝仙归宋，未几，为仙麾下所杀，年未四十，哀哉！平生诗甚多，不自收集，故往往散落。其《再过长安》有云：“三辅楼台失归燕，上林花木怨啼鹃。空余一掬伤时泪，暗堕昭陵石马前。”又，《下第绝句》云：“学剑攻书事两违，回头三十四年非。东风万里衡门下，依旧中原一布衣。”又，《记时事》云：“捕得酒泉生口说，众酋嫠面哭单于。”《望少室》云：“圭影静涵秋气老，剑锋横倚斗杓寒。”《夏夜》云：“鸦衔暝色投林急，萤曳余光入草深。”《鹳雀楼》云：“白鸟去边红树少，断云横处碧山多。”乐府歌行尤雄峭可喜。
    李夷子迁，后名亻武，字季武，陈郡人。出于兵家，能刻苦为学。喜读史书，究古今成败治乱。尤喜武事，习兵法、击剑、驰射，有志于功名。累举词赋，不中，改试经义，复不售。后将弃二科，以武举进身。无何，陈陷，死，年四十二。子迁为人介特，自守不群，然尚气使酒，刚甚。平居循谨，惟恐伤人。既醉，虽王公大人骂不恤。为文尚奇涩，喜唐人，作诗尤劲壮，多奇语，然不为乡里所知。贞末，先子为陈幕，一见喜之，为延誉诸公间。后为麻知几、雷希颜所重，东方后进皆推以为魁。若侯季书、雷伯威、王飞伯、杜仲梁、曹通甫辈皆以兄事，与余最深。子迁既死，余尝为哀词，道其为人之详。平生诗不甚多，不如意，辄毁去。尝赋《古镜》，诸公称之。其诗曰：“盘盘古皇州，梦断繁华缺。一鞭春事忙，耕出垅头月。土蚀背花暗，蹄涔骇龙蹲。须髯殆欲张，不敢著手扪，星环紫极位，剑外十三字。细看清用文，溟漠君墓志。寿堂锁菱花，引得阿紫家。榛烟夕霏时，几照拂双鸦。神物污虽久，一日落吾手。寿光阅人多，尝有此客不？呵呵吾戏云，雅志踵先民。镜里春风面，泉下今日尘。九原不可作，哲弟师有若。摩挲一面铜，便有亲炙乐。”又，《吊张伯玉》云：“匣内青蛇亦悲吼，竟凭谁识抉云材。”又，《赠赤腿王》云：“石鼎夜联诗句健，布囊春醉酒钱粗。”
    ●卷三
    侯策季书，先字君泽，中山人。少不喜学，斗鸡走狗雄乡里。南渡后，慨然有为学心，与一时名士游，尽绝少年事。喜作诗，刻苦向学，自汉魏六朝、唐宋人诸集，无不研究。初为李子迁所知，荐于余，先子亦喜之。王飞伯负其材，素少许可，一见季书诗，即加敬。为人任侠尚气，然修谨无过失，与余交最深。久之，居南顿。家甚贫，遇朋友，倾所有共乐。天兴改元，陈乱，失妻，独走大梁，诣余。会疾作，数月死。诸朋友为买棺，葬西城。余为志其墓，刻石。平生诗甚多，同王飞伯唱和南顿，同余唱合梁园，又喜效西昆体，甚有得。其《吊一贵人》云：“歌翻《薤露》刍灵远，门掩秋风甲第深。”又云：“峰前雨送闺中梦，楼上云凝扇底歌。”又：“明月花楼间玉凤，秋风桂漏戛铜龙。”又：“九疑湘瑟悲龙竹，子夜秦萧隔凤楼。”又：“幽鸟弄音花覆地，断虹沈影水明河。”又，《咏雨》云：“势侵书帙湘芸润，声入帘旌蜡炬清。”又，《和飞伯》云：“世事催人南去早，梦魂失路北归迟。”置之唐人集中，谁复疑其非也？”
    雷伯威，坊州人。父秀实，亦名进士。伯威博学能文，作诗曲雅，多有佳句，时辈称之。初，余过阳夏闻其名，及一见，倾倒欢甚。后伯威赴葬余先子淮阳，为诔文，雅澹可喜。余以示雷翰林，奇之。已而，以家贫母老，为国史院书写。秩满，为八作使。乱后南奔，道为兵士所杀，年未四十，哀哉！伯威为人议论刻深，然于文字甚工细。每酒酣，谈说今古莫能穷。又欲取奇异功名，自喜，亦不羁之士也。其诗多散落，有《游龙德宫》云：“千年金谷铜驼怨，万里蜀天杜宇啼。”又“明月清风一壶酒，与君同酹信陵坟。”
    王郁飞伯，奇士也。少余一岁，与余交最深。仪状魁奇，目光如鹘，步武翩然，相者云：“病鹤状貌也。”少居钧台，闭门读书，不接人事数载。为文闳肆奇古，动辄数千百言，法柳柳州。歌诗飘逸，有太白气象。初为御史程公震所知，继为李翰林钦叔、麻征君知几、史卢氏学优嘉赏，且共为延誉籍籍。正大初，余先子令叶，飞伯持诸公书来投，先子异其文，置门下，遂与余定交，每觞酒宴游无不在。已而入南京，见赵、雷诸公，皆称之不已。布衣少年，名动京师。后因下第，西游洛中。余居淮阳，凡三过，留辄数月，唱酬谈论相高。每相别，辄以所著相寄，且相高订为益。正大末，南京被围，复相守围城中。天兴改元秋，飞伯忽过余别曰：“吾ㄣ伏陷阱，不自得，今将突围远举，然生死未可知。”因出其所作《王子小传》属余曰：“兹不朽之托也。”余不能止之而去，三年不知存亡。丙申岁南游，遇交游辈说，飞伯初为东诸侯兵士所得，其将厚遇之。飞伯径行不设机，久之，为其下所忌，见杀。临终，怀中出书曰：“是吾平生著述，可传付中州士大夫，王飞伯死矣。”计其时，年甫三十。予哭诸镇阳。盖飞伯为人虽聪颖绝人，然涉世日浅，颇骜岸不通彻，此所以不免。余尝见其举止言谈无顾忌，旁为Ａ５然，而飞伯益自信莫能戒，以是常得谤议，为俗人所憎，迄今谈其名不悦者多矣。嗟呼，以斯人之才气，稍有锻炼，其文章所至，岂易量哉？今而中道催折，不迄于大成，可以为斯文叹。其诗文往来与余最多，有淮阳唱和、南顿联句、古赋铭赞、书序数十首，遭乱，皆在余橐中。今仍略载其《小传》云：“先生名青雄，一句郁，大兴府人也。十五代祖圭，相唐太宗，官侍中、永宁郡公。曾祖衍，金紫光禄大夫、定海军节度使，兼菜州管内观察使。祖彦信，州宜禄尉。父钦，山东路转运司盐铁判官。先生始生之月，父梦神人自天而下，开所负紫丝囊，赐一大雕，且云：‘呈后必来取。’其雕在地振羽一鸣，惊而寤。访诸日者，繇曰：‘凛凛霜鹗，赐自上穹。既文于外，又刚于中。法生贵子，其应在公。他日必作，青云之雄。’先生既生，因采其语为名字。年十八，父殁。家素富，赀累千金，遭乱，荡散无几，先生殊不以为意，发愤读书。是时，学者惟事科举时文，先生为文，一扫积弊，专法古人，最早为麻征君九畴所赏，其后潜心述作，未尝轻求人知。李钦叔过钧台，得其所著《伤鲁麟》、《导怀》等赋并《杨孝童碑》、《王梦祥哀辞》，大惊，誊书，遍荐于诸公，先生之名始满天下。自此，去钧台，放游四方，又移隐陉山，覃思古学。正大五年，先生年二十五矣，来游京师，诸公倒屣争识其面。宰相闻其名，取其所作文章，将荐之，事中格。樗轩、闲闲朝廷二大老，皆致礼于先生，交馆之。明年，以两科举进士，不中，西游洛阳，放怀诗酒，尽山水之欢。先生平日好议论，尚气，自以为儒中侠。所向敢为，不以毁誉易心。又自能继大事，其论学，孔氏能兼佛老。佛老为世害，然有从事于孔氏之心学者，徒能言而不能行，纵欲行之，又皆执于一隅，不能周遍。故尝欲著书，推明孔氏之心学，又别言之行之二者之不同，以去学者之弊。其论经学，以为宋儒见解最高，虽皆知东汉之传注，今人唯知蹈袭前人，不敢谁何，使天然之智识不具，而经世实用不宏，视东汉传注尤为甚。亦欲著书，专与宋儒商订。其论为文，以为近代文章为习俗所蠹，为能遽洗其陋，非有绝世之人奋然以古作者自任，不能唱起斯文。故尝欲为文，取韩、柳之辞，程、张之理，合而为一，方尽天下之妙。其论诗，以为世人皆知作诗，而未尝有知学诗者，故其诗皆不足观。诗学当自三百篇始，其次《离骚》，汉魏六朝，唐人，近皆置之不论，盖以尖慢浮杂，无复古体。故先生之诗，必求尽古从之所长，削去后人之所短。其论诗之详皆成书。其论出处，以为仕宦本求得志，行其所知以济斯民。其或进而不能行，不若居高养豪行乐自适。不为世网所羁，颇以李白为则。先生受知最深者，曰樗轩公完颜、闲闲公赵秉文、余先子、雷渊、李献能、王若虚、麻九畴、史学优、程震、宋九嘉。其游从最久者，曰李汾、杨宏道、元好问，魏蟠、张邦直、杜仁杰、曹居一、雷、冀禹锡、张介、王说、王采苓、赵著、张甫、王铸、刘辑、李仝、刘源、杨奂、胡权、徒单公履、吕鲲、史环、李亻武、侯策、张杰、刘郁、左坦、牛汝霜、术虎邃、乌林答爽、僧性英诸公。随得书无次第。至于心交者，惟李冶、刘祁二人而已。八年，先生复至京师，十二月，遇后俊，京城被围，先生上书言事，不报。明年四月，围稍解，五月，先生挺身独出，远隐名山，不知所终。
    刘昴霄景贤，陵川人。博学能文，从屏山游，又与雷希颜、辛敬之、元裕之善。尝由任子入官，已而隐居洛西山水间。逾四十，病卒。其诗有云：“岁月销磨诗砚里，河山浮动酒杯中。迢迢万里乾坤眼，凛凛千年草木风。”元裕之尝称之，余恨未之识也。
    术虎邃士玄，先名玄，字温伯，女直纳邻猛安也。虽贵家，刻苦为诗如寒士。喜与士大夫游。初，受学于辛敬之，习《左氏春秋》。后与侯季书交，筑室商水大野中。恶衣粝食，以吟咏为事，诗益工。时余在淮阳，屡相从讲学。迨北兵入河南，被命提兵戍亳州，已而亳乱见杀，年未四十也。少年诗云：“山连嵩少云烟晚，地接崤函草木秋。”其寄余云：“西湖风景昔同游，醉上兰舟泛碧流。杨柳风生潮水阔，芙蕖烟尽野塘幽。花边落日明金勒，云里清歌绕画楼。今夜相思满城月，梁台楚水两悠悠。”又，《睢阳道中》云：“又渡氵殷江二月时，淮阳东下思依依。邱园寂寞生春草，城阙荒凉对落晖。去国十年初避乱，投荒万里正思归。临岐却羡春来雁，乱逐东风向北飞。”又，《书怀》云：“关中客子去迟迟，飘泊炎荒两鬓丝。三楚楼台淹此日，五陵鞍马想当时。春风草长淮阳路，落日云埋汉帝祠。回首故乡何处是，北山天际绿参差。”甚有唐人风致。
    乌林答爽，字肃孺，女直世袭谋克也。风神潇洒，美少年。性聪颖，作奇语，喜从名士游。居淮阳，日诣余家，夜归其室，抄写讽诵终夕。虽世族家，甚贫。为后母所制，逾冠未娶。恶衣粝食恬如。遇交游，杯酒豪纵可喜。余谓使其志不辍，年稍长，则当魁其辈流。壬辰陈陷，赴水死，年未三十。初，赋《邺研诗》有云：“上有丹锡花，秋河碎星斗。磨研清且厉，玉瑟鸣风牖。”又赋《古尺》云：“背逐一道十三虹，赤鬣金鳞何夭矫！翻思昨夜雷霆怒，只恐乘云上天去。”又，《七夕曲》云：“天上别离泪更多，满空飞下清秋雨。”其才清丽俊拔似李贺，惜乎，不见其大成也。
    刘琢伯成，中山人，刻苦为学，事母教弟，以孝友闻朋友。居邓州，人甚重之。正大初，举进士南京，余始与相识。俄下第归。久之，河南乱，闻在武仙军中。仙使使宋，回为所杀，哀哉。作诗甚工，有云：“吴蚕丝就方成茧，楚柳绵飞又作萍。”非浅浅者所能道也。其过叶哭余先子诗亦佳。
    史怀季山，陈郡人。少游宕不羁，然有才思。既壮，乃折节为学，与名士李子迁、侯季书、王飞伯游。作诗甚有力，《冬日即事》云：“檐雪日高晴滴雨，炉烟风定暖生云。”亦可喜也。又作《古剑诗》，极工。陈陷，死。
    刘仲宣，中山人。读书有才学，作诗甚有可称。尝作《淮阳八咏》，工甚。居西华之小姚镇，时来游陈，余识之。遭乱殁。
    高永信卿，渔阳人。倜傥尚气，轻财好交游。颇读书，喜谈兵。文辞豪放，长于论事。尝从屏山游，与李长源、元裕之、村仲梁、李稚川相善。累举不第，家甚贫。正大末，余居淮阳，信卿持诸公书来谒，因为定交。留月余，西去。未几，同在南京被围。尝上书言事，不报。以病死。自号应庵。
    胡权直卿，卫州人。南渡，有诗声，累举不第。贫甚，性狂狭，不能容寻常人，年过四十方娶。尝投余先子淮阳，又与余同试于京。遭乱北归，以病卒。
    田永锡，义州人。叔思敬耀卿，名进士。永锡少有诗声，其《过东坡坟诗》云：“富贵一场春夜梦，文章万斛冷云泉。英魂返却眉山秀，依旧春风草木天。”为人传诵。兴定末，同余试南京，擢第。遭乱南奔，在江淮间，病卒。
    李公渡，相州人，王黄华门生也，自号六峰居士。为诗及字画，皆得法于黄华。与赵闲闲诸公游，连蹇科场，竟不第。至六十余，病终。时人言公渡赋不如诗，诗不如字，字不如画。科举，赋最紧，何公渡最紧下也。兴定末，与余同试开封，中选，公渡甚喜，有诗示余先子，后云：“姓名偶脱孙山外，文字幸为坡老知。谁念三生李方叔，欲将残喘寄炉锤。”先子和答云：“瓶有储粮鬓有丝，蹉跎岁晚坐书痴。辋川画隐王摩诘，锦里诗穷杜拾遗。应举尚陪新进士，主文多是旧相知。春闱看决鱼龙阵，未必尖锥胜钝锤。”士林相传以为笑谈。
    刘勋少宣，云中人。初名讷，字辩老，与其兄汉老俱工诗。幼随官居济南二十余载。后南渡居陈，数与余先子唱酬。为人俊爽滑稽，每尊俎间一谈一笑可喜。科举连蹇，竟不第。年五十余，陈陷，死。平生诗甚多，大概尖新，长于对属。其佳句有云：“午风襟袖知秋早，甲夜阑干得月多。”又，《济南泛舟》云：“人行著色屏风里，舟在回文锦字中。”又，上先人云：“南山有后传能赋，北阙无人继敢言。”送余赴试云：“文章四海名父子，孝友一门佳弟兄。”又，《赠王清卿》云：“长拖酒债杜工部，新有诗声侯校书。”《赠马元章》云：“曾著麻鞋见天子，敢将道服衬朝衣。”又“车毂春雷震屋山，马蹄乱雹响柴关。何时得个茅庵子，不在车尘马足间。”又，《画马》末云：“神物世间寻不见，五陵春草色萋萋。”仲兄谯，字庭老，亦好古，作诗不凡。
    宁知微明甫，宿州人。博学，无所不知，尤长于史事。剧谈古今治乱或诸家文章，历历不可穷。援笔为诗文亦敏赡可喜。举经义，连不中。迁居淮阳，与余游二载。家积书万卷，载以行。麻知几及余先子皆重之。后还乡遭乱，不知所在。或云，渡淮在南中。余尝有《西游诗》四十余篇，明甫取而观，一夕尽和其韵以见示，其间佳句甚多。
    崔遵怀祖，燕人。父建昌曼卿，名进士。怀祖少有词赋声，所交皆名士。累举不第。南渡，辍科举不为，居嵩山下，以读书作诗为事。正大末，北兵入河南，怀祖为兵所得，胁令往招洛阳，见杀。尝有诗云：“青山似有十年旧，小雪又为三日留。”元裕之称之。
    曹恒君章，应州人，高丞相汝砺之婿也。少读书，不喜为科举计。惟性孤介，不肯事富贵人。南渡，居大梁，葺轩种竹，号“友直”，余先子为作赋记之。又好收古人书画、器物，蔼然有士君子风。遭乱病殁。有子之谦，擢第。
    王宾德卿，亳州人。擢第，为虹令，有声。入为省掾，坐事罢。遭乱还乡，会兵变，宾起率众据城，复属金朝。已而见杀。为人诙谐、轻脱，嗜酒，无威仪。诗颇工，有上先子云：“致君有道莫如律，敢谏不行犹得名。”
    ●卷四
    王元节字子元，宏州人，余高祖南山翁婿也。家世贵显，才高，以诗酒自豪。擢第，得官辄归，不乐仕宦。与余从曾祖西岩子多唱酬。其《明妃诗》云：“环佩魂归青冢月，琵琶声断黑河秋。汉家多少征边将，泉下相逢也自羞。”甚为人所传。
    刘仲尹致君，号龙山，辽阳人，李钦叔外祖也。少擢第，终昭义军节度副使。能诗，学江西诸公。其《墨梅诗》云：“高髻长眉满汉宫，君王图上按春风。龙沙万里王家女，不著黄金买画工。”为人所传。又有《梅影诗》云：“王换严更三唱鸡，小楼天淡月平西。风帘不著阑干角，瞥见伤春背面啼。”
    陈君可，永宁人。有《梅影诗》云：“隔窗疑是李夫人，江月多情为返魂。不似丹青旧颜色，十分憔悴立黄昏。”
    王特起正之，代州崞县人。少工词赋有声。年四十余方擢第。作诗极高，尝有《龙德联句》，为时所称。又题杨叔玉所藏《双峰竞秀图》云：“龙头矗双角，驼背堆寒峰。”诸公嘉其破的。晚年取一侧室，留别一乐章《喜迁莺》，至今人传之：“东楼欢宴。记遗簪绮席，题诗罗扇。月枕双欹，云窗同梦，相伴小花深院。旧欢顿成陈迹，翻作一番新怨。素秋晚，听《阳关三叠》，一樽相饯。留恋。情缱绻。红泪洗妆，雨湿梨花面。雁底关河，马头星月，西去一程程远。但愿此心如旧，天也不违人愿。再相见，老生涯分付，药炉经卷。”余诗惜不多见。尝为沁源令，政颇严。后为司竹监官。疾卒。
    刘昂次霄，济南人，有才誉。以先有刘昂之昂，故号小刘昂。泰和南征，作乐章一阕《上平西》，为时所传。其词云：“虿极，螗背展，敢盟寒。似洞庭、彭蠡狂澜。天兵小试，万蹄一饮楚江干。捷书飞上九重天。春满长安。舜文明，唐日月，周礼乐，汉衣冠。洗五川、烟瘴江山。全蜀下也，剑关何用一泥丸。有人传信，日边来，都护先还。”终邹平令。
    金国初，有张六太尉者镇西边，有一士人邓千江者献一乐章《望海潮》：“云雷天堑，金汤地险，名藩自古皋兰。绣错云屯，山形米聚，喉襟百二河关。鏖战血犹殷。见阵云冷落，时有雕盘。静塞楼头晓月，犹自玉弓弯。看看定远西还。有元戎阃令，上将斋坛。区脱昼空，兜铃夕举，甘泉夜报平安。吹笛虎牙闲。但宴陪珠履，歌按云鬟。未讨先零醉魂，长绕贺兰山。”太尉赠以白金百星，其人犹不惬意而去。词至今传之。
    高左司庭玉字献臣，辽东人。少擢第。入官有能声，吏事明敏，人莫能及。尤ㄈ傥重气节，敢为。为左司郎中，誉甚重，一时人士推仰焉。贞初，出为河南府治中，主帅温迪罕福兴，奸伪人也，公临事不少逊让，遂交恶。是时，北兵围燕都，事已迫，四方无勤王师，公独慨然有赴援意，屡以言激福兴，福兴惮之，因诬以有异志，辄收赴狱。名士如庞才卿、雷希颜、辛敬之，皆连系，考掠，无实。然公竟为福兴所困，死狱中。余会赦，得释。公既卒，朝命下，除公河南路安抚副使，代福兴，士夫痛愤。后朝廷知其冤，谪福兴远郡，昭雪之。屏山于人材少许可，至论公，独以为真济世材；又言其学术端正，可以为吾道砥柱。时之不幸，为奸人所害。屏山以诗哭之甚哀，雷希颜又为文以祭，述其事，为时所称。屏山又将文其碑，未著，死，后其今事状不详，惜哉。公诗亦高，余家有数十篇，遭乱，失去。尝记其《中秋诗》有云：“跳上玉龙背，抱得银蟾光。”亦奇语也。
    杨尚书云翼字之美，平定人。先擢词赋第，又经义魁。入仕能官，练达吏事，通材也。南渡，为翰林学士、吏礼部尚书、御史中丞。将大拜，以风疾止。再为学士，卒，士论惜之。公笃学，于九流无不通。又善天文算学，博洽人莫及。尝上疏谏宣宗南征。鞫狱以宽恕，待士谦甚，士无贤不肖称焉。晚年与赵闲闲齐名，为一时人物领袖。且屡知贡举，多得人。南渡时诏皆公笔。其应制《白兔诗》云：“光摇玉斗三千丈，气傲金风五百霜。”又，吊余先子有云：“清华方翰府，憔悴忽佳城。”其余文字甚多，家有集。子恕。
    庞户部铸，字才卿，辽东人。少擢第，仕有能名。南渡，为翰林待制，迁户部侍郎，坐游贵戚家，出ヘ东平，擢京兆路转运使，卒。博学能文，工诗书，蔼然为一时名士。其题《杨秘监雪谷晓装图》云：“溪流咽咽山昏昏，前山后山同一云。天公谈玄玉屑喷，散为花雨白纷纷。诗翁瘦马之何许，忍冻吟诗太清古。老奴寒缩私自语，作奴莫作诗奴苦。木僵石槁鸟不飞，山路益深诗益奇。老奴忍苦怜翁痴，不知诗好将何为。杨侯胸中富邱壑，醉里笔端驱雪落。如何不把此诗翁，画向草堂深处著。”
    张运使彀，字伯英，许州人。少擢第，以谨愿、纯厚著名。尝为监察御史，言奸臣纥石烈执中事，士论壮之。后以母丧，归居许之西城，有园圃，号小斜川，花木泉石，隐然一佳处。公日在其间行吟坐啸，客至，一觞一咏，尽欢。襟韵然，君子儒也。寻判隰州刺史，召为户部郎中，同知河南府，迁平阳路转运使，卒。公莅官以廉，俸禄未尝妄糜，布衣蔬食，泊如也。性友爱。弟，才高，相与甚欢，所蓄称其所用。独好收古人器物，所在购求，以是丛于家，古镜尤多，其样制不可遍识。字画劲古，有颜平原风。诗学黄鲁直格。尝赠余先子诗云：“丘垤孰与南山尊？公卿皆出山翁门。遗文人共师夫子，阴德天教有是孙。问礼庭中新有桂，忘忧堂下旧多萱。人间乐事君兼有，歌我新诗侑寿樽。”此斜川时事也。赴隰州，被召时又寄诗，有句云：“溪口急流裁燕尾，山腰曲路转羊肠。到郡莅官才九日，过家上冢正重阳。”
    陈司谏规，字正叔，绛州人。弱冠擢第。南渡，为监察御史，上宣宗十事，直言当时得失，忤旨，出为徐州帅府经历官。正大初，收用旧人，召为右司谏，数上书论事。改刑部郎中，以事罢。再为补缺，复拜司谏，言事不少衰，朝望甚重，凡宫中举事，上曰：“恐陈规有言。”近臣窃议，惟畏陈正叔，挺然一时直士也。后出为中京副留守，未赴，卒于围城，士论惜之。公为人刚毅质实，有古人风。笃学问，至老不废。晚喜为诗，与赵、雷诸公唱酬。其吊先人诗有云：“骢马余威行尚避，仙凫善政去犹思。”人以为破的。初，先人见其所上十事，叹曰：“宰相材也。”惜乎朝廷不能用。后同朝，相见甚欢。未几，先人下世，余复从之游。每论及时事，辄愤惋，盖伤其言之不行也。死之日，家无一金，知友为葬之。
    许司谏古，字道真，河间人。父安仁子静，名士，汾阳军节度使。公少擢第。南渡，为侍御史。时丞相术虎高琪擅权，变乱祖宗法度，公上章劾之。上知其忠，常庇翼之，凡有奏下尚书省，辄去其姓名。然竟为高琪所中，贬凤翔幕。正大初，召为补缺，迁左司谏，言事稍不及昔时。后致仕，居嵩山下，病卒。平生好为诗及书，然不为士大夫所重，公论但称其直云。初贬凤翔，朝士畏高琪，故皆不敢与言。余先子时为提举南京榷货事，独以诗送之，有云：“有晋必无楚，两雄难并驱。向来既发药，其可止半途。”又曰：“君年迫桑榆，只身忧患余。双亲白杨拱，同气紫荆枯。贫无孟光舂，醉无骥子扶。唯有忠义名，可与天壤俱。”盖欲坚其初志也，闻者竦然，多传之。后游叔麟之，为凤翔录事，先人又寄以诗云：“寄语多言唐谏议，生还记取李师中。”亦此意也。
    赵尚书思文，字庭玉，中山人。与其弟庭秀、庭直皆名进士。公少擢第，为省掾。从完颜福兴守燕都。福兴死，奔诣南京行宫，擢侍御史。出为汝州防御使，迁集庆军节度，所在镇静，吏民赖之。公暇，以诗酒为乐。好吹笛，多著乐章，为人传诵。南渡后，士大夫有典郡之荣者，不及也。正大末，召为礼部尚书，卒。为侍御史时，与余先子同台。为礼部时，余始一识也。为人宽厚，有君子之风。
    萧尚书贡，字真卿，京兆人。少为名进士，时号“三萧。”南渡，为户部尚书。后致仕还乡，卒。公博学，尝注《史记》，又著《萧氏公论》数万言，评古人成败得失，甚有理。
    史翰林公奕，字宏父，大名人。工书，有能名，自号岁寒堂主人。正大初，为翰林修撰，又充益政院官，为上讲书。后致仕居亳，卒。重厚人也。
    崔翰林禧，字伯善，卫州人，与屏山同年进士也。长于史学，历代典故无不通。南渡，为翰林待制，与闲闲、屏山同在院。后出刺永州，病卒。
    王翰林良臣，字大用，潞州人。长于律诗，尖新，工对属。南渡，在馆。后从李天英北征，遇害。其《上移剌总管》云：“笔底有神扶气力，人间无处著声名。”又，绝句云：“流转年光桥下水，翻腾时态岭头云。溪翁道号奇聋子，除却松风百不闻。”人多传诵之。
    石抹翰林世绩，字晋卿，契丹人。少有词赋声，擢第。读书为文有体致。南渡，为左司郎中，坐事免。久之，为礼部侍郎、司农、太常卿、翰林侍讲学士。从末帝东征，至蔡州，城陷死。有子嵩企隆。
    王左司□□，字公玉，临潢人。少擢第。入仕以能称。大安末，为左司员外郎，累迁青州防御使。与宰相抹尽忠不协，左迁刺州。南渡，以病免。居蔡州，卒。杂学，喜《易》及佛、老庄书。
    吕陈州子羽，字唐卿，大兴人。少为名进士，擢第南渡，为左司郎中，坐事免官。后同知开封府，迁陈州防御使。时军旅数兴，户口逃窜，公因以实闻于朝，而小人李涣以为不忧国、失军储，下吏当死。公耻之，缢于太康驿。后朝廷知其无罪，复其官。公入仕，以能称。读书为文有士大夫风。致死非其罪，天下伤之。
    李治中，字平甫，栾城人。少擢第，有能声。工诗善画，与屏山诸公游，自号寄庵老人，蔼然名士大夫也。南渡，授东平府治中。后致仕，居钧台，病卒。有子冶。屏山尝赠诗云：“寄庵丈人眼如月，墨妙诗工兼画绝。儒术吏事更精研，只向宦途如许拙。”为监察御史，言纥石烈执中不法事，闻者竦然。
    潘翰林希孟，字仲明，磁州人。少擢第。南渡，为吏部主事，迁翰林修撰。后病风疾卒。为文条畅有法，宣宗哀册、玉册皆其笔也。
    郭翰林伯英，字伯诚，上党人。第进士，为南顿西平令，有治迹。正大中，由应奉迁修撰，以风疾暴终。为人质厚不苟合。喜读书为文，词有《香山赋》，诸公皆有诗。
    刘翰林祖谦，字光甫，解州人。少擢第，为吏有声。由宁陵令丁父忧，数年不调。南渡，召为大理司直，拜监察御史。出为河南府判官，再召为翰林修撰。遭乱北迁，为兵士所杀。公博学，兼通佛老百家言，从赵闲闲、李屏山诸公游，甚为所重。谈论不穷，援笔为文，奇士也。尝请屏山志其父墓，屏山以事废，命余代焉，铭辞屏山笔也。迨屏山殁，公以文祭，有曰：“凤不足以言瑞，龟不足以效灵，吾视之其犹龙也。”诸公称之。与余父子交，尝属作作《蒲萄酒赋》、题其父所画《河山形势》诗，亦一知己也。
    冯吏部延登，字子俊，吉州人。少擢第。南渡，为太常博士，累迁吏部郎中、翰林待制。奉使北朝，逾年归，迁吏部侍郎。遭乱，不知所终。公为人谨厚，吏事亦精。笃学问，长年犹不辍，在公署，日钞书。为文苦思，尚奇涩，诗亦新巧可称。与余先子交最善，先子入翰林，公与赵闲闲所荐也。平生著述甚多，尝以示余。乱后散失，可惜。
    时治中戬，字天保，后改字多福，沧州人。少为人奴，后读书为学，第进士，其主良之。南渡，为临察御史，历清要，致仕，卒。为人纯厚好学，多读《易》、《左氏春秋》，君子儒也，自号拙庵。尝属余作记，与余家三世交。
    王府判仲元，字清卿，东平人，广道先生之孙也。工书，法赵黄山，自号锦峰老人。卒于京兆幕。
    张司直谷英，字仲杰，赵州人。擢经义高第。从屏山诸公游，为文以多为胜。尝为南顿令，从军数年，入为省掾大理司直，卒。自号无著道人。屏山为作《梦记》。余先子同年进士也。
    ●卷五
    王翰林彪，字武叔，大兴人，贞五年经义魁也。为文颇驰骋波澜。性疏放，嗜酒，不拘细事。初，对廷策，宣宗喜其文，以为似古人，特授太子副司经、国史院编修官，进司经。末帝在东宫，颇见知。后人翰林，为应奉，迁修撰。出为平凉府治中，入为待制。出刺州，未赴，南京被围，食乏，服绝粒药。俄饮酒被药死。尝赋《吕唐卿海藏斋诗》云：“虚白云中含法界，软红尘底寄虚舟。”又，“只应乌帽红尘底，羞见苍烟白鹭洲。”亦可喜也。
    张翰林邦直，字子忠，河内人。少工词赋，尝魁进士平阳。南渡，为国史院编修官，迁应奉翰林文字。在馆五六年，从赵闲闲游。性朴澹好学，尤善谈论，人多爱之。闲闲本注《太玄》，子忠尝言，亲授于关中隐士薛子明，因相与讲辨甚久。俄丁母艰，出馆，居南京，从学者甚众。束修惟以市书，恶衣粝食，虽士宦如贫士也。同年如雷、宋诸人，皆以声名意气相豪，子忠独恬退以学自乐。正大初，余先子入翰林，子忠从之游。后先子下世。有《挽诗》云：“桃李双凫舄，风霜一豸冠。才华惊世易，勋业到头难。白日空金马，青天下玉棺。传家有贤子，文或似欧韩。”甚为诸公所称。先子殁，与余善。后南京被围，缺食，余遇之富城西，敝衣褴缕可怜。已而，闻鬻卜天街，值一回鹘问卜，子忠以文语应之，为回鹘所殴。北渡，将还乡，道病死，哀哉！
    张翰林仲安，字晋臣，燕山人，贞六年词赋魁也。为人谦谨有礼法，时辈称焉。为文亦平畅得体，尤工词赋。自居太学有声，入翰林为应奉，秩未满，卒，士论皆惜之。
    高斯诚法扬，大兴人，至宁元年经义魁也。读书有学问。与王从之、李之纯游。为诗文，恬澹自得。初。调凤翔府录事，为行部檄监支纳陈州仓，因忤郡魁吏，构之下狱，几死。已而赦免，病终。颇喜浮屠，自号唯庵。与余先子甚善。
    刘遇鼎臣，真定人，兴定五年词赋魁也。少与王从之、周晦之游，兼经义学，有誉。南渡，为国史院书写。已而擢第，应奉翰林，后出为州帅府经历官，遇害。尝与余同文会，且同试于廷。读书，有文学。
    张翔茂进，太原人。第进士，为南京榷货司勾当官，迁南京曲使。出为太康令，莅官清苦，有治声。好书，从士大夫讲学，为文作诗，有志于时名。遭乱，殍卒。与余交最善。
    董治中文甫，字国华，潞州人，第进士。南渡，尝为大理司直，后为河南府治中，卒。自号无事老人。为人淳谨笃实，学道有得。其学参取佛老二家，不喜高远奇异，循常道。临终预知死期，斋浴而逝，时人异之。兴定初，余先子居丧淮阳，公乘传过焉，谈道竟夕。余时为童子，窃听窗下。盖其于六经、《论》、《孟》诸书，凡一章一句皆深思，思而有得，必以力行为事，不徒诵说而已。既去，先子大称之。后于郝丈国才处得所著一编，皆论道之文，迄今藏余家。其子安仁，传其学，亦谨厚人也。
    申编修万全，字百胜，高平人。与其兄无移百福俱擢第。百胜为人沉重，不妄交。好经学，勤勤君子儒也。尝为郑县令，爱民慎狱，不为赫誉，邑民便之。后召入史馆，俄摄监察御史、应奉翰林。居京师，朝归，闭门讲诵不出。睹时事不惬意，屡欲以母老归，未果也。正大末，为南伐行台辟掌书檄，至淮上，大雨，宵行，溺水死，士论惜之。赵闲闲为文以祭，哀甚。初，百胜在太学，与雷丈希颜及余先君同舍相善，先君尝称其为人。后入朝，先君已下世，余因得从游。为文亦典雅有体。
    许国至忠，怀州人。少擢第，有能名。性闲澹，不锐仕进。居卢氏西山下，不赴调。数年后，召为南京丰衍库使。倾家赀市书，后告归。赵闲闲诸公多重之。余尝至其家，敝衣粝食，环堵萧然，盖清苦之士也。未乱，病卒。
    王贡安之，北京人，参知政事之翰从子也。擢第，以修洁称。南渡，得度居郾。操行纯谨，时人甚重之。后病卒。
    王子文，州人。少擢第。南渡，为省掾。睹时政将乱，一旦弃妻子，径入嵩山，翦发为头陀，自号照了居士，改名知非，字无咎。居达摩庵，苦行自修。朝廷初疑焉，遣使廉之，知其非矫伪，乃止。当世号王隐居，名甚高。后十余年，忽下山归其家，复与妻子如旧。妻死，更娶，又为洛阳行省参议。遭乱，不知所终。嗟乎，有始有卒者难矣哉！
    马天采元章，太原人。擢第，与雷希颜、宋飞卿同年。为人诡怪好异，又喜为惊世骇俗之行，人莫测焉。南渡，为史院编修官。不事修饰，麻绦草履，沉浮闾里，殊无朝士风。杂学，通太玄数，又善绘画及塑像，虽居官，辄为人塑画自神。颇善李屏山，当屏山殁，为写真，且题以赞，皆怪语，末曰：“若到黄泉见鲁仲连、蔺相如，道余传示。”其狂诞如此。后以病终。
    杨户部真，字正夫，吉州人。少擢第，有能名。南渡，为左司员外郎，颇与权要辨争，以罢。后为户部侍郎，又行部河中。北兵攻胡壁堡，将陷，正夫如不免，先使其妻子赴黄河，己从之死。为人慷慨有气节，士大夫多称之。甚可惜。
    李中丞英，字子贤，辽东渤海人。布衣，以气节闻，后擢第为省掾。贞初，北兵犯京师，与侯挚、田琢请偕行，提兵扼居庸关，屡战有功，擢宣差都提控。南渡，召为御史中丞，诏与元帅庚寿。同率兵援燕都。至潞州，遇北兵，战死。初，子贤之出也，河南民望太平。遽丧败，天下惋惜，朝廷褒赠焉。
    田总管琢，字器之，蔚州人。少擢第，为省掾。贞初，北兵围燕，器之慨然求见，愿出招乡里义兵守要冲，宣宗壮之，擢同知蔚州节度使，得兵数千，屡与敌战有功，迁浚州防御使、宣差都提控。南渡，驻军陈州。久之。命守华州，领节度使，战潼关下。军败，归罪于其副任铸，斩之。改东平路转运使，俄命守益都，为山东东路兵马都总管。张林之变，逐器之，以城北降。朝廷召之，将加罪，道发疽，卒。赵闲闲有《送器之》诗云：“田侯落落奇男子，主辱臣生不如死。殿前画地作山西，愿与义军相表里。恨我不得学李英，爱君不减侯莘卿。横道浮尸三十万，潼关大笑哥舒翰。”
    梁翰林询谊，字仲经，父绛州人，户部尚书襄子也。少游太学有声。为人多膂力，尚气节，慨然有取功名志。屏山诸公皆壮之，尤与雷希颜善。文章豪放，有作者风。既擢第，复举宏词，为应奉翰林文字，出为上京留守判官。宣宗南渡，宗室万奴叛，据上京，独仲经父不从，以节死，朝廷优赠之。
    韩府判玉，字温甫，燕人。少读书，尚气节。擢第，入翰林，为应奉文字。后为凤翔府判官。大安中，北兵围燕都，夏人连陷边州，陕西帅府檄温甫为都统，募军，得万人。出屯华亭，与夏人战，败之。而温甫毅然有勤王志，因移檄关中，言词忠壮，闻者感动。其檄有云：“人谁无死？有臣子之当为。事至于今，忍君亲之弗顾？勿谓百年身后，虚名一听史臣；只如今日目前，何颜再居人世？王侯将相宁有种乎？富贵功名当自致耳。”或诬温甫以有异志，收鞫死狱中。士大夫愤惜。
    聂左司天骥，字元吉，五台人。弱冠擢第，。沉静寡言，不妄交，入官以谨厚自守。兴定初，为省掾。时胥吏擅威，士人往往附之，独元吉不少假借，彼亦不能害也。后平凉帅辟为经历官，军败，同其帅被责。俄擢左司员外郎。天兴改元，未帝东迁，留二执政居守，元吉与焉。崔立之变，二执政死，元吉亦被创甚，归卧于家，旬日不食，卒。金亡，士流之在位以节死者，惟元吉一人。其死也，其女子适以寡来归家居，见其父殁，亦缢死。时人伤之，虞乡麻革信之为作《聂孝女传》。
    程御史震，字威卿，东胜人，与其兄鼎和卿俱擢第。公入仕，有能声。兴定初，召百官举县令，公得陈留。陈留南都属邑，颇繁，公治为河南第一。召拜监察御史，弹劾无所挠。时皇子英王为宰相，家僮辈往往恃势侵民，公以法劾之。英王怒。未几，坐为故吏所讼，罢官。岁余，呕血卒。公为人刚直，有材干，忘身徇国，不少私。与余先子同年擢第，相得甚欢。已而同为御史，台纲大振，小人皆侧目，故俱不能久留于朝。公既居闲，慨然有志于学，将延致名儒执弟子礼，师事之。会卒，士论惜之。
    魏户部琦，字民英，宏州顺圣人。少工词赋，擢高第，为鄯阳令，有治行。南渡，为南京留守判官，迁户部员外郎、郎中，以材干称。贞末，北兵犯潼关，行部北军前，至洛阳，见杀。朝廷官其子焉。
    吾古孙左司奴申，字道远，由女直人译史入官。性伉特敢为，有直气。尝为监察御史，时中丞完颜百家以酷烈闻，道远以事纠罢，朝士耸异。后为左司郎中、近侍局使，皆有名。天兴东狩，留南京居守。崔立之变，同御史大夫裴满阿虎带自缢于台中。与余先子善，余尝为赋《古漆井诗》。
    裴满御史大夫阿虎带，字仲宁，女直进士也。仕历清要，名亚完颜速兰。尝为陈州防御使，累迁御史大夫，使北朝。崔立之变，自缢死。同时户部尚书完颜仲平亦自杀。仲平亦女直进士也。
    末帝宝符李氏，国亡，从太后、皇后北迁。至宣德州，居摩诃院。李氏自入院，止寝处佛殿中。作为幡旆数合，会当同后妃赴龙庭，将发，于佛像前自缢死，且自书门纸曰：“宝符御侍此处身故。”凡施幡旆几何。较之后妃辈失节者，何啻霄壤。甲午岁，余家武川，观其遗迹。
    李尚书元忠，字献可，武州人。少擢第，历清要。南渡，为工部尚书。审决河南冤狱，多所平反。俄坐督修京城工不谨，出为泰宁军节度使。致仕，居陈州，每朝廷有政事不合，或民间利害，屡上言。亦读书，有学问，和厚人也。
    李陈州山，字夏卿，一字安仁，大名人。少擢第，历清要。南渡，同知开封府，迁陈州防御使。为小人所陷，罢。闲居南京，以事赴井死。为人重厚。读书，喜作诗，号松风老人。
    刘户部元规，字元正，咸平人。少擢第。南渡，为侍御史。时术虎高琪为相，擅权，公数抗言事，争殿上，出同知昌武军节度使事。后为户部郎中，行部河中，坐事斥。后致仕。天兴改元，诏使北朝，不知所终。
    康司农锡，字伯禄，赵州人，与雷希颜、冀京父同年进士。正大初，由省掾拜监察御史，上章言点检完颜撒合辈预政非宜。又言宿帅纥石烈牙虎带太恣横不法。时二人权势赫然，伯禄皆不屑，士论称焉。后为南京路司农少卿，再授河中帅府经历官。北兵陷河中，帅率兵南奔，济河，船败死。为人厚重有为，颇读书。尝赋《打球诗》云：“高飞远走偶然耳，坎止流行知所之。”余先子云：“亦有理也。”
    杨左司居仁，字行之，其先大兴人，后居南京。年十八擢第，入仕，以能称。为人谨密，朝廷上下皆爱之。为监察御史，言事称旨。由吏部郎中改太常少卿。使北朝，凡再往。归，坐事废。天兴末，迁为左司郎中，与二执政居守。崔立之变，被伤，窜卧余家。已而，为立强起，复旧职。俄以病辞去。将北渡，举家投黄河死，时年未五十。公少有吏能，晚读书，作诗有佳处。使任清要，不失为名卿、材大夫。遭世乱，困踬可叹。与余父子交最善。余尝送其《北使序及诗》。
    房刑部维桢，字周卿，济南人。少擢第。南渡，为左司都事、司农少卿。出刺申州，召为刑部郎中，卒。为人谨厚，读书作诗，颇好贤。
    齐申州椿，字寿之，夏津人。少擢第。入官，以廉称。南渡，为监察御史、右司都事。许古尝上书荐之。后为司农丞，进少卿。出刺申州，卒。
    张户部俊民，字用章，延安人。擢第，以材干称。尝为户部郎中，进侍郎。遭乱北迁，病卒。为人慷慨，尚义气，喜学《易》。
    杨户部忄造，字叔玉，五台人。擢进士第。南渡，为监察御史、户部郎中、司农卿，迁户部侍郎。通吏事，有能名。正大末，权参知政事，后罢守户部。南京降，病卒。尝与余先子同任御史，颇作诗。
    高尚书夔，字唐卿，保州永平人。第进士，莅官有才誉。南渡，历户部员外郎，后迁尚书，专治粮储。尝巡行京东，便宜行事，抵罪，诏释之。天兴初，为翰林学士。乱后北迁，还乡，卒。
    冯内翰璧，字叔献，真定人。为人严毅整肃，望之俨然，人莫敢视。然文采风流，言谈洒落，使人爱之不能舍以去。诗笔清遒，字画严峻，为一时所称。与李屏山、王从之同年第，二公皆重之。大安初，入翰林，由应奉迁修撰。后屡为法官，台察弹劾不避权势。时高琪当国，察其畏谨，数以公推考贵人，所拟辄称旨，朝士多侧目，颇有刻骨之讥。屡上章言事，又条上恢复之策。出为同知亳州，致仕归，于嵩山结茅玉峰下，自号松庵，淌徉泉石间。酿酒名“松醪”，味胜京师。采兰置室中，与山僧野客作斗兰会。壬辰之乱北归，由东平至镇阳以殁，年七十有九。平生文章工于四六，尺牍为当代之冠，人得一篇皆宝藏之。与韩温甫、高献臣友善。后进中特喜雷希颜、冀京父、王仲泽，皆从之游。颇与余先子善。壬辰岁，围城中，余居与公相近，甚相往来。时公年已高，神采毅然，目光如炬，布袍麻屦，杖策翩然，后生辈莫及也。北迁后，再见于镇阳。今其亡矣，前辈风流遂不复见，惜哉。子渭，以孝称。
    王革字德新，宏州人。少有才思，诗笔尖新，风流人也。屡举不第，以任子仕。晚由恩得主宜君簿。北渡，居云内，后迁云中，卒年七十余，名士皆其友也。尊酒之间，一谈一笑，甚有前辈风，今不复见矣。戊辰冬，赴试西京，自以年高，与诸后进偕，又复作此举，因有诗云：“惯掣苍龙晓漏钟，受恩曾入大明宫。香浮扇影迎初日，人逐鞭声静晓风。转首俄惊成异世，此身虽在已衰翁。唤回五十年前梦，再著麻衣待至公。”
    郭子通为太常博士，宋国遣信使以申议为名，将有所求也，宰相下其事于礼官，诸公环视未对，子通对曰：“申者重也、再也，自大定甲申讲和之后，盟约既定，无复再议之事。且以小事大，若有祈请，亦难申议之名”。宰相是之。后宋使之来，改曰祈请，议者服其识远。大定十七年三月朔万春节，诸国人使将见而大雨作，大宗伯张公问子通曰：“礼当何如？”子通曰：“哀公问孔子曰：‘诸侯朝于天子而不得见也有四，雨沾服失容一也。’”张公曰：“此非使臣之事。”子通曰：“彼国主之来尚不得见，况其臣乎？”少顷，有敕放朝，士大夫服其知体。右见李致美作《子通神道碑》。子通卒清州防御使。
    ●卷六
    高丞相汝砺字岩夫，应州人。少擢第，入仕有能名。尝为左司郎中、谏议大夫。入户部，专掌财赋。迁尚书，改三司副使，倡行钞法，以代货泉。宣宗南渡，拜参知政事，迁左右丞。进平章政事、右丞相，封寿国公。正大初，薨于位，年七十余。为人慎密廉洁，能结人主知。守格法，循默避事，不肯强谏。故为相十余年，未尝有谴诃。寿考康宁，当世莫及。金国以来书生当国者，惟公一人耳。
    贾左丞守谦字彦亨，东平人。少擢第，莅官以能称。章宗时为谏议大夫，皇叔镐王以疑忌下狱，公力争，士论直之。大安末，拜参知政事。南渡，进右丞，迁左丞，致仕，薨。
    胥平章鼎字和之，代之繁人。父持国，章宗时执政。公少擢第，以能称。为右司郎中，善占对。大安末，为参知政事，俄出镇平阳。宣宗南渡，行台河中，兵民安辑。进平章政事兼左副元帅，移镇京兆，封莘国公。后朝廷将伐宋取蜀，召议，公归，上言止之，坐是忤旨，致仕薨。公通达吏事，有度量，为政镇静，所在无贤不肖，皆得其欢心。南渡以来，书生有方面之柄者，惟公一人而已。
    张左丞行信字信甫，先名行忠，避末帝旧讳改焉。莒州人，御史大夫之子太子太傅行简之弟也。家世以纯厚称，士论以为如汉万石君家。公少擢第，历清要。宣宗南渡，为礼部尚书。时丞相术虎高琪擅权，百官侧目。因廷议事，公独抗言折之，上甚喜。明日，拜参知政事。未几，为近侍所谮，出镇泾州。到官，上疏论近侍之奸，士大夫称重。正大初，首召拜左丞，言事稍不及前，人望颇减。后致仕，数年薨。为人简朴，不修威仪，恶衣粝食如贫士。既致仕，家居，惟以钞书、教子孙为事。葺园池东城，号静隐亭，时时游咏其间为乐。南渡宰执中最有直名。初至南京，父以御史大夫致仕，犹康健。兄行简为翰林学士承旨，公为礼部尚书，诸子侄多中第居官，当世未之有也。
    侯平章挚，字莘卿，东阿人。少擢第，慷慨有为。贞初，北兵围燕都，公由中都曲使请出募军，已而婴城有功，自行户部侍郎，迁河平军节度使。宣宗南渡，为参知政事，出镇东平，移镇下邳，所至吏民安爱。后入朝，迁左丞。正大初，进平章政事，封萧国公。居相位，愤无所施，请守大名，诏出行尚书省。未几，还朝。致仕，居南京，有园亭蔡水滨，公日在间与耆老宴饮。后南京降，以前宰执，为北兵所杀。为人有威严，御兵人莫敢犯。在朝遇事亦敢言，颇喜荐士，如张文举、雷希颜、麻知几，皆由公进用。南渡后宰执中人望最重。
    李参政巩字君美，河中人。少擢第，有能名。南渡，为参知政事，出镇平阳，北兵至，城陷自杀。从子复亨，字仲修，逾冠擢第，以才能称。为人通敏，善奏对，南渡为左司郎中，大为宣宗所器，一时誉甚隆。迁翰林直学士，知开封府，进吏部尚书，为参知政事，年方四十，父母俱存，近世未有也。兴定末，坐监试进士失取人，出镇同州。未几，北兵攻城陷，自杀。叔侄相继执政，俱死事，士论所嘉。愚轩赵宜之《挽仲修诗》云：“报君惟有死，见叔固无惭。”人以为破的也。
    师参政安石字仲安，清州人。少擢第，轻财尚气，义闻于朋友。为省掾。宣宗南渡，从完颜福兴守燕都。福兴将死，以遗表托仲安，使赴行在。既达，上嘉之，擢枢密院经历官。时末帝在春宫领院事，遂见知遇。正大初，进同佥枢密院事，迁御史中丞、工部尚书，遂为参知政事，其骤用如此。既居位，人望颇减，俄以脑疽薨。
    李左丞蹊字贯之，大兴人。少擢第，通吏事，能官。南渡，为左司郎中，迁吏部侍郎。为蒲察合住所陷，下狱当死，诏释之。后为大司农。正大初，拜参知政事，进左右丞，专掌财赋。北兵围南京，坐粮储不给，除名。久之，起为工部尚书，权参知政事，复左丞，奉使军前送曹王。后从末帝东征，至睢阳，官奴之变见杀。
    吾古孙参政仲端字子正，女直进士也。为人谨厚，莅官以宽静称。兴定间，由礼部侍郎使北朝，从入西域，二年始归。为陈州防御使，迁御史中丞，为参知政事，人望甚隆。天兴东狩，罢为翰林学士承旨。知时事不可支，家居一室，陈平生玩好，日与夫人宴饮为欢。癸巳正月下旬，忽闭户自缢，其夫人亦从死。明日，有崔立之变，若先知者。金国亡，大臣中全节义者一人。公使归时，备谈西北所见，属赵闲闲记之，赵以属屏山，屏山以属余，余为录其事，赵书以石，迄今传世间也。
    完颜参政速兰字伯阳，至宁元年女直进士魁也。莅官修谨得名，然苛细不严，任大事，较之辈流颇可称。仕历清要，时望甚隆，为宣宗所知，擢任近侍局。颇直言，有补益。旋罢出，为谏议大夫。居父丧，不饮酒食肉，庐墓三年。后为参知政事，同纥石烈牙虎带守京兆，不相协，召还，至陕，被围。久之，亡奔行宫，道遇害。与余先子善。弟奴申，字正甫，亦女直进士。仕历清要，由吏部侍郎使北朝，凡再往。天兴东狩，拜参知政事，留守南京，龌龊不能有为，崔立之变见杀。
    完颜右丞胡斜虎字仲德，女直进士也。为人忠实。有时望。尝帅秦巩。天兴改元，南京被围，仲德提孤军入援，转战数回，止存五六人。至京城门，遇末帝东狩，因从以行。驻睢阳，拜参知政事。从徙蔡州，进右丞，间关险阻中尽心不懈。蔡围既急，末帝内禅，崩。城陷，仲德帅兵三百，力战不支，赴蔡水死，军士皆从之，其得士心，虽古之田横无以加也。金国亡，死君者，惟仲德。
    完颜平章合打，由护卫入官典郡。尝陷北朝，亡归南都，累擢平凉帅。为人勇敢忠实，一时人望甚隆。拜参知政事，代胥相鼎镇京兆，军民便之。北兵犯蓝关，将兵拒战有功，入朝，进平章政事，封芮国公。正大末，北兵由襄汉大入，诏合打帅精兵拒之，已而失利，退保钧台，军败，见杀。
    完颜中郎将陈和尚，字良佐，兄斜烈，毕里海世袭猛安也。忠义勇敢著名。尝陷北朝，亡归，擢帅寿泗，威望甚重。性好士，幕府延致文人。改安平都尉。尝愤郁无所施，发病死。良佐从其兄在军中，勇冠一时，尝坐擅杀人，将抵死，上奇其材，特赦之。为忠孝军总领，擢御侮中郎将。天兴改元，北兵入河南，良佐从完颜合打力战钧台，军败被擒，不屈死。良佐为人爱重士大夫，王渥仲泽在其兄幕府，良佐从之游，学仲泽书，极可观。且同讲经学，读书不辍，亦一时弟兄良将帅也。
    移剌都尉买奴，字温甫，契丹世袭猛安也。读史书，慷慨有气义。喜交士大夫，视女直同列诸人奴隶也。尝为宣抚使，便宜邓豫间，以事杖杀经历官，坐废。后为虎贲都尉，提兵赴关中，后由商南全军而回，病死。自号拙轩。赵闲闲为赋之，诸公皆有诗。正大初，先子令叶，余往省，会温甫，属余为《拙轩铭》，先子亦有诗。
    移剌枢密粘合，字廷玉，契丹世袭猛安也。弟兄俱好文，幕府延致名士。初帅彭城，雷希颜在幕，杨叔能、元裕之皆游其门，一时士望甚重。为将镇静，守边不扰，军民便之。天兴东狩，知国亡，率邓州军民诣宋人纳款，宋以兵马辖处之，赐第，居襄阳。未几，病死。
    南渡之初，将帅中最著名者曰郭仲元，俗号郭大相公，其军号“花帽子”。曰郭阿里，俗号郭三相公，其军号“黄鹤袖”。二人本非亲兄弟，以其壮勇，年齿先后为配。仲元为将，重厚沉毅，有谋。守凤翔，北兵力攻，数月不下而退，卒保其城以闻。后为兵部尚书、皇太后卫尉，卒。阿里最骁勇，人莫能敌。屡与北兵战，有功，一时为士庶属目。后提兵关中，与宋人战，马倒被擒，不知存殁也。
    南渡后，诸女直世袭猛安、谋克往往好文学，喜与士大夫游。如完颜斜烈兄弟、移剌廷玉温甫总领、夹谷德固、术虎士、乌林答肃孺辈，作诗多有可称。德固勇悍，在军中有声，尝送舍弟以诗，亦可喜。天兴初，提兵戍谯，军乱见杀。
    南渡之后，为将帅者多出于世家，皆膏粱乳臭子，若完颜白撒，止以能打球称。又，完颜讹可，亦以能打球，号板子元帅。又，完颜定奴，号三脆羹。又有以忮忍号火燎元帅者，又纥石烈牙忽带号卢鼓椎，好用鼓椎击人也。其人本出亲军，颇勇悍，镇宿、泗数年，屡破宋兵。有威，好结小人心。然跋扈，不受朝廷制。尝入朝诣都堂，诋毁宰执，亦不敢言，而人主倚其镇东，亦优容之也。尤不喜文士，僚属有长裾者，辄取刀截去。又喜凌侮使者，凡朝廷遣使者来，必以酒食困之，或辞以不饮，因并食不给，使饿而去。张用章尝以司农少卿行户部，过宿见焉，牙虎带召饮，张辞以有寒疾。牙虎带笑曰：“此易治耳。”趣命左右持艾炷来，当筵令人拉张卧，遽艾于腹，张不能争，遂灸数十。又因会宴，诸将并妻皆在座，时共食猪肉馒头，有一将妻言素不食猪肉，牙虎带趣左右易之。须臾食讫，问曰：“尔食何肉？”其人对曰：“蒙相公易以羊肉，甚美。”牙虎带笑曰：“不食猪肉而食人肉何也？尔所食非羊，人也。”其人大呕，疾病数日。又御史大夫合住因事过宿，牙虎带馆之酒肉，使妓歌于前。及夜，因使其妓侍寝，迟明将发，令妓征钱。合住愕然，牙虎带因强发其箧笥，取缯帛悉以付妓，曰：“岂有官使人而不与钱者乎？”合住无以对而去。故司农、御史皆不敢入其境，避之。又，宿州有营妓数人，皆其所喜者，时时使一妓佩银符，屡往州郡取赇赂，州将夫人皆远迎，号“省差行首”，厚赠之，其暴横若此。及康锡伯禄为御史，上章言其事，且曰：“朝廷容之，适所以害之。欲保全其人，宜加裁制。”然朝廷竟不能治其罪。后北兵入境，移镇京兆，军败召还，道病死。在东方时，卢鼓椎之名满民间，儿啼亦可怖，大概如呼麻胡云。
    任履真子山，许州长葛人。读书，喜杂学。深于医，又有乡行，邑人皆信之。贞初，召入太医院，旋告归。与闲闲、屏山诸公及余先子善。先子主长葛簿，其修儒宫及太虚观，子山之力居多。为医，起人疾甚众。既卒，闲闲志其墓云。
    张子和，睢州考城人，初名从正。精于医，贯穿《难素》之学，历历在口。其法宗刘守真完素，药多用寒凉，然起疾救死多取效，士大夫称焉。为人放诞，无威仪。颇读书、作诗，嗜酒。久居陈，游余先子门。后召入太医院，旋告去，隐。然名重东州，麻知几九畴与之善。使子和论说其术，因为文之，有六门三法之目，将行于世，会子和、知几相继死，迄今其书存焉。
    僧德普，武川人，自号胜静老人。ㄈ傥有机术，与士大夫游，饮酒食肉豁如也。尝为术虎高琪所重，在军中论兵。南渡，居陈之开元寺。与余先子善，尝著《弥陀偈》谈理性，先子为序之。屏山亦喜其俊爽不羁也。颇喜字画、作诗。年六十余死。余谓古之文畅、秘演之流。
    僧圆基字子初，姓田氏，亦北人。虽为浮屠，喜与豪士游。负其材略，有握兵、治民之志，盖隐于僧者也。尝住持南京静安寺，以不检，去。之岘山，历嵩阳，死。与德普相善。颇能诗，尝题移剌右丞画云：“调燮之余总是闲，闲中游戏到毫端。而今亦有丹青手，犹在蟠溪把钓竿。”可见其有志也。又，《咏柳叶》云：“一气潜通造化中，人间无处不春风。莫嫌冷地开青眼，试看夭桃几日红。”
    王赤腿，不知其名字年齿，人以其衣短，号哨腿王而无名，或云名予可，字南云，河东人。幼尝为卒，不详。居郾蔡间，以乞食为事。衣皮衣，露膝；长叹，好插花。额上系一铜片如月，人问之，皆有说。又时时自言为天帝所召，有某仙、某神在焉，所食何物，皆诞诡莫可测。然善歌诗，有求之者，索韵立成。字亦怪异。在郾城，凡寺观楼阁及民家屋壁，书其诗殆遍，往往有奇丽语，如《天仙有梦梅》云：“鼎铸陶钧政格新，横斜疏影慰骚魂。婴香枕簟黄昏月，懋棣东风笑谷春。”又，“经间敖几虚云锁，杯卷江山枕岛楼。却忆西岩旧宫殿，半横星斗下瀛州。”又，《题石潭》云：“石裂雯华浸月秋。”又“松阴滚碎阑干角。”其他多僻怪不可晓。问之，则曰出天上何书，书名亦不可晓。或云为鬼物所凭。麻知几独重之。李子迁赠诗云：“肮脏风仪古丈夫，鹤袍铁面戟髭须。人间春色向头剩，天上月明当额孤。石鼎夜联诗句健，布囊春醉酒钱粗。危楼试倚街头看，应见潜飞入玉壶。”状其入殆尽。正大初，余过郾，诸公为召至，索诗，求韵立书，辞亦不可晓。后因病，失一目明。遭乱，北渡，病死。
    ●卷七
    兴定初，术虎高琪为相，建议南京城方八十里，极大，难守。于内再筑子城，周方四十里，坏民屋舍甚众。工役大兴，河南之民皆以为苦。又使朝官监役，分督方面，少不前，辄杖之。及北兵入河南，朝议守子城，或云，一失外城，则子城非我有，遂止，守外城。外城故宋所筑，土脉甚坚，北兵攻之，旬余不能拔而新筑子城竟无用也。嗟乎！愚人之虑何如哉？使天下郡邑俱失，纵然独保一子城，何以国也？然子城初起时，于地中得一石碣，上有诗云：“瑞云灵气锁城东，他日还应与北同。岁月迁移人事变，却来此地再兴功。”亦有数云。其字书类宋人，迄今犹在相国寺。
    大梁城南五里号青城，乃金国初粘罕驻军受宋二帝降处。当时后妃皇族皆诣焉，因尽俘而北。后天兴末，末帝东迁，崔立以城降，北兵亦于青城下寨，而后妃内族复诣此地，多﹃死，亦可怪也。
    南渡之后，南京虽繁盛益增，然近年屡有妖怪。元光间，白日虎入郑门。又，吏部中有狐跃出，宫中亦有狐及狼。又，夜闻鬼哭辇路，每日暮，乌鹊蔽天，皆亡国之兆。迄今为丘墟瓦砾，伤哉！
    南京同乐园，故宋龙德宫，徽宗所修。其间楼观花石甚盛，每春三月花发，及五六月荷花开，官纵百姓观，虽未尝再增葺，然景物如旧。正大末，北兵入河南，京城作防守计，官尽毁之。其楼亭材大者，则为楼橹用；其湖石，皆凿为炮矣。迄今皆废区坏址，荒芜所存者，独熙春一阁耳。盖其阁皆桫木壁饰，上下无土泥，虽欲毁之，不能。世岂复有此良匠也！
    宣宗喜刑法，政尚威严。故南渡之在位者，多苛刻。徒单右丞思忠，好用麻椎击人，号麻椎相公。李运使特立友之号半截剑，冯内翰璧叔献号马刘子。后雷希颜为御史，至蔡州，缚奸豪，杖杀五百人，又号雷半千。又有完颜麻斤出、蒲察咬住，皆以酷闻。而蒲察合住、王阿里、李涣之徒，胥吏中尤狡刻者也。
    宣宗后妃皆出微贱，南渡人有云：“头巾王、过道史、白酒庞”，指三外戚家也。王氏有成国夫人者，宣宗皇后之姊，末帝之姨，奢侈尤甚，权势薰天，当涂者往往纳赂取媚，积赀如山，且出入宫掖无时度，号自在夫人。天兴改元，末帝东迁，崔立之变，凡富贵家皆搜括金银，成国竟捶死。又有平章政事完颜白撒，以内族位将相，尤楮奢僭。尝起第西城，如宫掖然，其中婢妾百数，皆衣缕金绮绣如宫人。在尚书省，恶堂食不适口，以其家膳供。然为将相无他材能，徒以仪体为事。从末帝东征，方渡河督战，遽劝上回奔睢阳。众以其误国，归罪请废，末帝不得已，下狱，饿死。
    南渡之后，为宰执者往往无恢复之谋，上下同风，止以苟安目前为乐，凡有人言当改革，则必以生事抑之。每北兵压境，则君臣相对泣下，或殿上发叹吁。已而敌退解严，则又张具会饮黄阁中矣。每相与议时事，至其危处，辄罢散曰：“俟再议。”已而复然，因循苟且，竟至亡国。
    南渡之后，朝廷近侍以谄谀成风，每有四方灾异或民间疾苦将奏之，必相谓曰：“恐圣上心困。”当时有人云：“今日恐心困，后日大心困矣。”竟不敢言。又，在位者临事，往往不肯分明可否，相习低言缓语，互推让，号“养相体”。吁！相体果安在哉？又，宰执用人，必先择无锋、软熟易制者，曰“恐生事”。故正人君子多不得用，虽用亦未久，遽退闲，宰执如张左丞行信，台谏官如陈司谏规、许司谏古、程、雷御史，皆不能终其任也。
    南渡之后，近侍之权尤重，盖宣宗喜用其人为耳目以伺察百官，故使其奉御辈采访民间，号“行路御史”。或得一二事即入奏之，上因切责台官漏泄，皆抵罪。又，方面之柄虽委将帅，又差一奉御在军中，号“监战”。每临机制变，多为所牵制。辄遇敌先奔，故其军多丧败。
    贞间，术虎高琪为相，欲树党固其权，先擢用文人，将以为羽翼。已而，台谏官许古、刘元规定之徒见其恣横，相继言之。高琪大怒，斥罢二人。因此大恶进士，更用胥吏。彼喜其奖拔，往往为尽心，于是吏权大盛，胜进士矣。又，高琪定制，省、部、寺、监官，参注进士，吏员又使由郡转部，由部转台省，不三五年，皆得要职。士大夫反畏，避其锋，而宣宗亦喜此曹刻深，故时全由小吏侍东宫，至今佥枢密院事、南征帅，又有蒲察合住、王阿里之徒居左右司，李涣辈在外行尚书六部，陷士夫数十人，亦亡国之政也。
    南渡后，屡兴师伐宋，盖其意以河南、陕西狭隘，将取地南中。夫己所有不能保，而夺人所有，岂有是理？然连年征伐，亦未尝大有功，虽能破蕲黄，杀虏良多，较论其士马物故，且屡为水陷溺，亦相当也。最后，盱眙军改为镇淮府，以军戍之，费粮数万，未几亦弃去。又师还，乘夏，多刈熟麦，以归助军储。故宋人边檄有云：“暴卒鸱张，率作如林之旅；饥氓乌合，驱帅得罪之人。”驸马都尉仆散阿海、佥枢密院事时全，皆回辕即诛。后又谋取蜀，时胥平章鼎镇关中，奏请缓发，胥由此罢相。嗟乎！避强欺弱，望其复振，难哉。此皆宣宗时事，末帝即位，无南伐之议矣。
    甚哉，风俗之移人也！南渡后，吏权大盛。自高琪为相定法，其迁转与进士等，甚者反疾焉。故一时之人争以此进，虽士大夫家有子弟读书，往往不终辄辍，令改试台部令史。其子弟辈既习此业，便与进士为仇，其趋进举止，全学吏曹，至有舞文纳赂甚于吏辈者。惟侥亻幸一时进用，不顾平日源流，此可为长太息者也。
    金朝取士，止以词赋、经义学，士大夫往往局于此，不能多读书。其格法最陋者，词赋状元即授应奉翰林文字，不问其人才何知，故多有不任其事者。或顾问不称上意，被笑嗤，出补外官。章宗时，王状元泽在翰林，会宋使进枇杷子，上索诗，泽奏：“小臣不识枇杷子。”惟王庭筠诗成，上喜之。吕状元造，父子魁多士，及在翰林，上索重阳诗，造素不学诗，惶遽献诗云：“佳节近重阳，微臣喜欲狂。”上大笑，旋令外补。故当时有云：“泽民不识枇杷子，吕造能吟喜欲狂。”
    兴定初，朝议县令最亲民，依常调数换多不得人，始诏内外七品以上官保举，仍升为正七品。官资未乃者，借注人。一时能吏如王庸登庸令洛阳，程震威卿令陈留，皆有治绩。或入为监察御史、台部官，自是居官者争以能相尚，民亦多受赐。其后，往往自纳赂请托得之，故疲懦贪秽者亦多。然士大夫为之首犹自力，此良法也。
    正大初，末帝锐于政，朝议置益政院官，院居宫中，选一时宿望有学者，如杨学士云翼、史修撰公燮、吕待制造数人兼之，轮直。每日朝罢，侍上讲《尚书》、《贞观政要》数篇，间亦及民间事，颇有补益。杨公又与赵学士秉文采集自古治术，分门类，号《君臣政要》，为一编进之。此亦开讲学之渐也，然岁余亦罢。
    士气不可不素养，如明昌、泰和间崇文养士，故一时士大夫争以敢言、敢为相尚。迨大安中，北兵入境，往往以节死，如王晦、高子杓、梁询谊诸人皆有名。而侯挚、李瑛、田琢辈皆由下位自奋于兵间，虽功业不成，其志气有可嘉者。南渡后，宣宗奖用胥吏，抑士大夫，凡有敢为、敢言者，多被斥逐。故一时在位者多委靡，惟求免罪罟，苟容。迨天兴之变，士大夫无一人死节者，岂非有以致之欤？由是言之，士气不可不素养也。
    南渡后，疆士狭隘，止河南、陕西，故仕进调官皆不得遽，入仕或守十余载，号重复累，往往归耕，或教小学养生。故当时有云：“古人谓十年窗下无人问，一举成名天下知。今日一举成名天下知，十年窗下无人问也。”其后，有辟举法行，虽未入仕，亦得辟为令。故新进士多便得一邑治民，其省令史亦以次召补。故士人方免沉滞之叹云。
    大臣尤当以至公至正黜陟百官，大不可畏嫌避党为自保计。南渡为宰执者，多怯惧畏懦不敢有为，凡执处一事，先恐人疑己。如宰执本进士，或士大夫得罪，知其无辜，不敢辨言，恐人疑其为党也。又或转加诘责，以示无私。或要职美官宁用他流，取媚于众。一登省府，遽忘本来用心，如此望其成功名、立节义难矣。然亦往往不能以富贵自终。向使以公正自持，未必如是得罪也。人之用智巧者竟何如哉。
    宰相之职，佐人主治天下，最患耳目不广，不能周知民间苦乐、国势安危，故当忘私去智，取诸人以为善，以天下治天下。至于百官士流贤否，皆当如家人美恶，一一辨其才，然后进退用舍合公望。办职业而为国者立法，使百官、宾客不得谒见于私第，何哉？其意止以防其请托而徇私也。夫果察其人徇私不公，岂可使为宰相哉？既以为宰相，是已以天下付之矣，诚不宜犹尔防闲也。唐裴晋公一日拜相，遽请于私第见百官、宾客，可谓远谋，而宪宗信之，卒平淮蔡，此其君臣遇合，故有此奇伟士成功名。使龊啮者为之，亦不敢请，而庸主亦不听也。余观南渡后为宰执者，自非亲戚故旧，往往不得登其门。若夫百官士流，未尝接议论，局局自保，惟恐失之。如此，望其取用得人、闻见不塞者，未之有也。
    士大夫为吏者当以至公无心处之，事自理，民自服，不可委曲要誉以枉义也。余在南方时，见辟举为令者，往往妄用心。如富家与贫家讼，必直贫民。势家与百姓争，必直百姓，不问理何如也。又，或故旧同道之家有科征，必先督促不少贷，至加之刑罚。其意以为如此，示我无私，且贾细民称誉。嗟乎，贫富相争，自有曲直，彼贫民中亦有桀黠不逞者，富家中亦有循良懦弱者，乌可执一哉？故旧同道之家，义当假借，不然止以无心处之可也。至首加讯责，不亦伤乎？不抵此曹志于升进故尔。甚者榜于门云：“无亲戚故旧”、“不见宾客”、“不接士人”。世岂有一为郡邑而遽无亲无旧者？尝记有一人为县令，禁其子不令出。其子犯禁，笞责之，其子赴井死。哀哉！不循中道，纵得升迁何荣也？
    国所以官取士，士所以居官，先以养其口体妻子，然后得专意王事，虽不可取于民奢纵害公，亦不必钓名要誉太俭陋也。余见河南为令者，有夜盖纸被，朝服弊衣以示廉，又令妻子辈汲爨，不使吏卒代者，其意皆欲闻上位，媚细民。然其听断、抚养之道殊不在是，能使其车骑仪从、屋宇、服用鲜整，而遇事风生，吏民称快，较之此曹何自苦也？
    南渡后，士风甚薄，一登仕籍，视布衣诸生遽为两途，至于征逐游从，辄相分别。故布衣有事，或数谒见在位者，在位者相报复甚希，甚者高居台阁，旧交不得见。故李长源愤其如此，尝曰：“以区区一第傲天下士邪？”已第者闻之多怒，至逐长源出史院，又交讼于官。士风如此，可叹！
    省吏，前朝止用胥吏，号“堂后官”。金朝大定初，张太师浩制皇制，袒免亲宰执子试补外，杂用进士。凡登第历三任至县令，以次召补充，一考，三十月出得六品州ヘ。两考，六十月得五品节度副使、留守判官，或就选为知除知案。由之以渐，得都事、左右司员外郎、郎中，故仕进者以此途为捷径。如不为省令史，即循资级，得五品甚迟，故有“节察令推何日了，盐度户勾几时休”之语。浩初定制时，语人曰：“省庭天下仪表，如有胥吏，定行货赂混淆，用进士，清源也。且进士受赇，如良家女子犯奸也，胥吏公廉，如娼女守节也。”议者皆以为当，屏山尝为余言之。然省令史仪礼冠带，抱书进趋，与掾史不殊，有过，辄决杖，惜乎，以胥吏待天下士也。故士大夫有气概者往往不就，如雷翰林希颜、魏翰林邦彦、宋翰林飞卿及余先子，或召补不愿，或暂为，遽告出，皆不能终其任也。李丈钦止为余言，宋制，省曹有检正，皆士大夫，其堂吏主行移文字也。且问余以宋制与金制孰优？余以为宋制善，钦止曰：“此议与吾合也。”
    金朝用人，大概由省令史迁左右司郎中、员外郎、首领官，取其簿书精干也。由左右首领官选宰相执政，取其奏对详敏也。其经济大略安在哉？此所以在位者多长于吏事也。
    金朝兵制最弊，每有征伐或边衅，动下令签军，州县骚动。其民家有数丁男好身手，或时尽拣取无遗，号泣怨嗟，阖家以为苦。驱此辈战，欲其克胜，难哉。贞初，下令签军，会一时任子为监当者以春赴吏部调数，宰执使尽拣取，号“监官军”，其人愤愠叫号，交诉于台省，又冲宰相卤簿，告丞相仆散七斤，大怒，趣左右取弓矢射去。已而，上知其不可用，免之。元光末，备潼关、黄河，又下令签军，诸使者历郡邑，自见居官者外，无文武，小大职事官皆拣之。至许州，前户部郎中、侍御史刘元规，年几六十，亦中选，为千户。至陈州，余先子以前监察御史，亦为千户。自余不可胜言。既以立部曲，须依军例，以次相钤束，物议喧然。后亦罢之。嗟乎，以任子为兵已失体，况以朝士大夫充厮役乎？当是时，余以终场举人获免，而先子以御史不免，立法之弊以至于斯。余赴试开封，先子以诗送之，且寄赵闲闲、雷希颜，有云：“老作一兵吾命也，芳联七桂汝身之。厚禄故人如见问，为言尘土困王尼。”二公览之，为一笑。
    金朝近习之权甚重，置近侍局于宫中，职虽五品，其要密与宰相等，如旧日中书，故多以贵戚、世家、恩ヘ者居其职，士大夫不预焉。南渡后，人主尤委任，大抵视宰执台部官皆若外人，而所谓心腹则此局也。其局官以下，所谓奉御、奉职辈，本以传诏旨、供使令，而人主委信，反在士大夫右。故大臣要官往往曲意奉承，或被命出外，帅臣郡守百计馆馈，盖以其亲近易得言也。然此曹皆膏粱子弟，惟以妆饰体样相夸，膏面镊须，鞍马、衣服鲜整，朝夕侍上，迎合谄媚。以逸乐导人主安其身，又沮坏正人，招贿赂为不法。至于大臣退黜，百官得罪，多自局中，御史之权反在其下矣。其后，欲收外望，颇杂用士人。完颜伯阳居之不岁余亦罢。又于台部令史选奉职数人，又于进士中亦选一二人充备。其人既入局中，则趋进举止，曾亦未闻有正言补益者。且此曹本仆役之职，士大夫处之可羞，而一二子泰然自以为荣，亦陋也。
    宣宗尝责丞相仆散七斤：“近来朝廷纪纲安在？”七斤不能对，退谓郎官曰：“上问纪纲安在，汝等自来何尝使纪纲见我？”
    ●卷八
    金朝取士，止以词赋为重，故士人往往不暇读书为他文。尝闻先进故老见子弟辈读苏、黄诗，辄怒斥，故学子止工于律、赋，问之他文则懵然不知。间有登第后始读书为文者，诸名士是也。南渡以来，士人多为古学，以著文作诗相高。然旧日专为科举之学者疾之为仇雠，若分为两途，互相诋讥。其作诗文者目举子为科举之学，为科举之学者指文士为任子弟，笑其不工科举。殊不知国家初设科举用四篇文字，本取全才，盖赋以择制诰之才；诗以取风骚之旨，策以究经济之业；论以考识鉴之方。四者俱工，其人材为何如也？而学者不如，狃于习俗，止力为律、赋，至于诗、策、论俱不留心，其弊基于为有司者止考赋，而不究诗、策、论也。吾尝记故老云，泰和间，有司考诗赋已定去取，及读策论，则止用笔点庙讳、御名，且数字数与涂注之多寡。有司如此，欲举子辈专精难矣。南渡后，赵、杨诸公为有司，方于策论中取人，故士风稍变，颇加意策论。又于诗赋中亦辨别读书人才，以是文风稍振。然亦谤议纷纭。然每贡举，非数公为有司，则又如旧矣。
    金朝以律、赋著名者曰孟宗献友之、赵枢子克。其主文有藻鉴多得人者曰张景仁御史、郑子聃侍读。故一时为之语曰：“主司非张、郑，秀才非赵、孟。”律、赋至今学者法之。然其源出于吾高祖南山翁。故老云，孟晚进，初不识翁，因少年下第，发愤，辟一室，取翁赋，翦其八韵，类之帖壁间，坐卧讽咏深思，已而尽得其法，下笔造微妙。再试，魁于乡、于府、于省、于御前，天下号孟四元，迄今学者以吾祖孟师也。孟虽仕，不甚贵。作诗词有可称，自号虚静居士。颇恬淡，留意养生术。尝著《金丹赋》行于世，其诗词亦有集。
    余高祖南山翁，金国初，辟进士举，词赋状元也，故为一代词学宗。雅好成就后进，见其文，辄能断其后中第否，当时名士大夫多出门下，学者至今皆师尊之。四子，长西岩、次龙泉，同年擢第。二女，长姑及笄，将适人，一时贵显者争求之，翁皆不许。张御史景仁时在布衣，以所业诣翁，翁嘉之。俄翁为有司取士，张赋其佳，为邻坐者剽之，尽坐同而黜。已而翁知其然，遽以长姑嫁焉。家人辈皆愠，翁不恤也。后三年，翁复为有司，御试，张擢别试魁，骤历清华，以文章擅当世，位至翰林学士、河南尹、御史大夫。尝使宋，有风节，赫然为名臣，世皆以翁有知人之鉴也。后，翁墓表，张所作，具载其事云。次姑适襄阴王元节，亦名进士。能诗，博学，尝为密州节度判官。迄今士大夫嫁女多谈翁之事也。
    金朝士大夫以政事最著名者曰王然。尝同知咸平府，摄府事。时辽东路多世袭猛安、谋克居焉，其人皆女直功臣子，骜亢奢纵不法。公思有以冶之，会郡民负一世袭猛安者钱，贫不能偿，猛安者大怒，率家僮辈强入其家，牵其牛以去，民因讼于官。公得其情，令一吏呼猛安者，其猛安者盛陈骑从以来，公朝服，召至厅事前，诘其事，趋左右械系之，乃以强盗论，杖杀于市，一路悚然。后知大兴府，素察僧徒多游贵戚家作过，乃下令，午后僧不得出寺，街中不得见一僧。有一长老犯禁，公械之。长老者素为贵戚所重，皇姑某国公主使人诣公请焉，公曰：“奉主命，即令出”。立召僧，杖一百，死。自是，京辇肃清，人莫敢犯。世宗深见知，故公得行其志也。公为人恬淡简静，颇留意养生，每食，必以时，过午则不食也。临终，斋沐而逝，于死生了然。其为吏之名，至今人云过宋包拯远甚。其子渐，为吏亦有能称，为中都警巡使。
    孙左丞铎振之，章宗时名臣。为人正直敢言，有学问文采，一时相望甚切。俄诏下，同辈皆相执政，公再授户部尚书。公意不惬，因于户部厅事壁间书唐人诗云：“南邻北舍牡丹开，年少寻芳去未回。惟有君家老柏树，春风来似不曾来。”有人奏之，坐贬州防御使。再召入朝，未几，执政。南渡，为太子太师。后致仕，以寿终。
    贞南征，获一统制官李伸之者，帅府经历官刘逵卿辈召而饭之，且诱以降，将宥焉。伸之献诗曰：“一饭感恩无地报，此心许国已天知。胸中千古蟠钟阜，一死鸿毛断不移。”竟就死。又云：“拟把孤忠报主知，主知未报已身疲。明朝定作长淮鬼，马革应烦为裹尸。”又云：“区区犹上和亲策，安得元戎一点头。”
    先翰林尝谈国初宇文太学叔通主文盟时，吴深州彦高视宇文为后进，宇文止呼为小吴。因会饮，酒间有一妇人，宋宗室子，流落，诸公感叹，皆作乐章一阕。宇文作《念叹娇》，有“宗室家姬，陈王幼女，曾嫁钦慈族。干戈浩荡，事随天地翻覆”之语。次及彦高，作《人月圆》词云：“南朝千古伤心事，犹唱《后庭花》。旧时王谢、堂前燕子，飞向谁家。偶然相见，仙肌胜雪，云鬓堆鸦。江州司马，青衫泪湿，同是天涯。”宇文览之，大惊，自是，人乞词，辄曰：“当诣彦高也。”彦高词集篇数虽不多，皆精尽善，虽多用前人诗句，其翦裁点缀若天成，真奇作也。先人尝云，诗不宜用前人语。若夫乐章，则翦截古人语亦无害，但要能使用尔。如彦高《人月圆》，半是古人句，其思致含蓄甚远，不露圭角，不尤胜于宇文自作者哉。
    党承旨怀英、辛尚书弃疾，俱山东人，少同舍属。金国初遭乱，俱在兵间。辛一旦率数千骑南渡，显于宋；党在北方，擢第，入翰林，有名，为一时文字宗主。二公虽所趋不同，皆有功业，宠荣视前朝李谷、韩熙载亦相况也。后辛退闲，有词《鹧鸪天》云：“壮岁旌旗拥万夫，锦鞯突骑渡江初。燕兵夜捉银胡录，汉箭朝飞金仆姑。思往事，叹今吾，春风不染白髭须。都将万字平戎策，换得东郊种树书。”盖纪其少时事也。
    高丞相岩夫在相位，因元光二年元日庆七十，会乡里交旧，且求作诗文，时先子以新罢御史，避嫌不赴。余方弱冠，为作诗，以公颇负谤，且劝其退休也。公得诗，大喜，趣召余，迎谓余曰：“解道青云自致不须阶邪？”又抚余背曰：“汝费字如何下来？”盖余诗云：“青云自致不须阶，十稔从容位上台。负荷一堂森柱石，调和众口费盐梅。勤劳密迩三朝重，寿考康宁七秩开。家道益昌孙有息，彩衣扶杖好归来。”雷希颜为作序，亦有“乘天眷未衰，可以引去”之语。后余将归淮阳，复献书劝其举一人自代，可得致政归。然公竟薨于位，不能从也。
    明昌、承安间，作诗者尚尖新，故张翥仲扬由布衣有名，召用。其诗大抵皆浮艳语，如：“矮窗小户寒不到，一炉香火四围书“。又，“西风了却黄花事，不管安仁两鬓秋。”人号张了却。刘少宣尝题其诗集后云：“枫落吴江真好句，不须多示郑参军。”盖讥之者也。南渡后，文风一变，文多学奇古，诗多学风雅，由赵闲闲、李屏山倡之。屏山幼无师传，为文下笔便喜左氏、庄周，故能一扫辽宋余习。而雷希颜、宋飞卿诸人，皆作古文，故复往往想法效，不作浅弱语。赵闲闲晚年，诗多法唐人李、杜诸公，然未尝语于人。已而，麻知几、李长源、元裕之辈鼎出，故后进作诗者争以唐人为法也。
    赵闲闲尝言，律诗最难工，须要工巧周圆。吾闻竹溪党公论，以为五十六字皆如圣贤，中有一字不经炉锤，便若一屠沾子厕其间也。又云，八句皆要警拔极难。一篇中须要一联好句为主，后但以意收拾之，足为好诗矣。又尝与余论诗曰“《选》诗曰：‘南登灞陵岸，回首望长安。’‘朔风动秋草，边马有归心。’‘明月照高楼，流光正徘徊。’此其含蓄意几何？”又曰：“小诗贵风骚，今人往往止作硬语，非也。”
    赵闲闲少尝寄黄华诗，黄华称之，曰：“姓王氏非作千首，其工夫不至是也。”其诗至今为人传诵，且赵以此诗初得名。诗云：“寄语雪溪王处士，年来多病复何如？浮云世态纷纷变，秋草人情日日疏。李白一杯人影月，郑虔三绝画诗书。情知不得文章力，乞与黄华作隐居。”
    赵闲闲尝为余言，少初识尹无忌，问：“久闻先生作诗不喜苏、黄何如？”无忌曰：“学苏、黄则卑猥也。”其诗一以李、杜为法，五言尤工。闲闲尝称其《游同乐园诗》云：“晴日明华构，繁阴荡绿波。”蓬邱沧海远，春色上林多。流水时虽逝，迁莺暖自歌。可怜欢乐极，钲鼓散云和。”又有佳句：“行云春郭暗，归鸟暮天苍。野色明残照，江声入暮云。”甚似少陵。闲闲又称赵黄山诗云：“灯暗风翻幔，蛩吟叶拥墙。人如秋已老，愁与夜俱长。滴尽阶前雨，催成镜里霜。黄花依旧好，多病不能觞。”此诗信佳作也。又，黄山尝与予黄山道中作诗，有云：“好景落谁诗句里，蹇驴驮我画图间。”世号赵蹇驴。余先子翰林，尝谈章宗春水放海青，时黄山在翰苑，扈从，既得鹅，索诗，黄山立进之，其诗云：“贺鹅得暖下陂塘，探骑星驰入建章。黄伞轻阴随凤辇，绿衣小队出鹰坊。搏风玉爪凌霄汉，瞥日风毛堕雪霜。共喜园陵得新荐，侍臣齐捧万年觞。”章宗览之。称其工，且曰：“此诗非宿构不能至此。”
    赵闲闲平日字画工夫最深，诗其次，又其次散文也。尝语余曰：“今日后进中作文者颇有三二人，至吟诗者，绝少，字画亦无也。”以是知公所长。然议论经学，许王从之，散文许李之纯、雷希颜，诗颇许麻知几、元裕之，字画颇许麻知几、冯叔献也。又尝教余学书，先法张旭《石柱记》，每曰：“汝辈幸有天资，止不肯学古人一点一画写也。”
    李屏山雅喜奖拔后进，每得一人诗文有可称，必延誉于人。然颇轻许可，故赵闲闲尝云：“被之纯坏却后进，只奖誉，教为狂。”后雷希颜亦颇接引士流，赵云：“雷希颜又如此。”然屏山在世，一时才士皆趋向之。至于赵所成立者甚少。惟主贡举时，得李钦叔献能，后尝以文章荐麻知几九畴入仕，至今士论止归屏山也。
    李屏山教后学为文，欲自成一家，每曰：“当别转一路，勿随人脚跟。”故多喜奇怪，然其文亦不出庄、左、柳、苏，诗不出卢仝、李贺。晚甚爱杨万里诗，曰：“活泼剌底，人难及也。”赵闲闲教后进为诗文则曰：“文章不可执一体，有时奇古，有时平淡，何拘？”李尝与余论赵文曰：“才甚高，气象甚雄，然不免有失支堕节处，盖学东坡而不成者。”赵亦语余曰：“之纯文字止一体，诗只一句去也。”又，赵诗多犯古人语，一篇或有数句，此亦文章病。屏山尝序其《闲闲集》云：“公诗往往有李太白、白乐天语，某辄能识之。”又云：“公谓男子不食人唾，后当与之纯、天英作真文字。”亦阴讥云。
    赵闲闲论文曰：“文字无太硬，之纯文字最硬，可伤！”王翰林从之则曰：“文字无软者，惟其是也。”余尝以质诸先人，先人以赵论为是。
    兴定、元兴间，余在南京，从赵闲闲、李屏山、王从之、雷希颜诸公游，多论为文作诗。赵于诗最细，贵含蓄工夫；于文颇粗，止论气象大概。李于文甚细，说关键宾主抑扬；于诗颇粗，止论词气才巧。故余于赵则取其作诗法，于李则取其为文法。若王，则贵议论文字有体致，不喜出奇，下字止欲如家人语言，尤以助辞为尚。与屏山之纯学大不同。尝曰：“之纯虽才高，好作险句怪语，无意味。”亦不喜司马迁《史记》，云：“失支堕节多。”“韩退之《原道》，如此好文字，末曰人其人火其书，太下字。柳子厚肥皮厚肉、柔筋脆骨之类，此何等语？千古以来，惟推东坡为第一。”又多发古名篇中疵病：渊明《归去来辞》，前想像后直述，不相侔。伯伦《酒德颂》有大人先生，是寓言，后闻吾风声，“吾”当作“其”。退之《盘谷序》，前云友人，后云昌黎韩愈，似不相识。永叔《苏子美墓志》，争为人所传，既用争字，当曰人争传之，不然，曰为人所传，不须争字。子瞻《超然台记》，物有以蔽之矣，矣字不安。此类甚多，不可胜纪。雷则论文尚简古，全法退之。诗亦喜韩，兼好黄鲁直新巧。每作诗文，好与朋友相商订，有不安，相告立改之，此亦人所难也。
    正大中，王翰林从之在史院领史事，雷翰林希颜为应奉兼编修官，同修《宣宗实录》。二公由文体不同，多纷争，盖王平日好平淡纪实，雷尚奇峭造语也。王则云：“实录止文其当时事，贵不失真。若是作史，则又异也。”雷则云：“作文字无句法，委靡不振，不足观。”故雷所作，王多改革，雷大愤不平，语人曰：“请将吾二人所作令天下文士定其是非。”王亦不屑，王尝曰：“希颜作文好用恶硬字，何以为奇？”雷亦曰：“从之持论甚高，文章亦难止以经义科举法绳之也。”
    雷翰林希颜为人作碑志，虽称其德善，其疵短亦互见之。尝曰：“文章止是褒与贬。”初，作《屏山墓志》，数处有微言，刘光甫读之不能平，与宋飞卿交劝令削去，及刻石，犹存“浮湛于酒，其性厌怠，有不屑为”之言。余谓碑志本以章其人之善，虽不可溢美有愧辞，然当实录其善事，使传信后世。若疵短则不当书也，况非作史传，何必贬焉？且其子孙览之，岂得自安也？
    赵闲闲作《南城访道图》，诸公皆有诗。尝有一齐希谦者，题云：“亿劫梦中夸识解，一生纸上作风波。到今不肯抽头去，毕竟南城有甚么？”人颇传之。
    赵闲闲以文学名一世，于吏事非所长。兴定初，术虎高琪为相，恶士大夫，有罪辄以军储论加杖，在位者往往被其苦。俄命赵公摄南京转运司，未几，果坐误粮草事，当杖。既奏，宣宗曰：“学士岂当邪？”高琪曰：“不然无以戒后。”遂杖四十，公大愤焉。其后，高琪诛，诏适公当笔，首曰：“君臣分严，无将之罪莫大；夫妇义重，不睦之刑何逃？曾是一身，兼此二恶。”人谓赵公之仇雪矣。
    正大初，赵闲闲长翰苑，同陈正叔、潘仲明、雷希颜、元裕之诸人作诗会，尝赋《野菊》，赵有云：“冈断秋光隔，河明月影交。荒丛号蟋蟀，病叶挂萧蛸。欲访陶彭泽，柴门何处敲？”诸公称其破的也。又分咏《古瓶蜡梅》，赵云：“苕华吐碧龙文涩，烛泪痕疏雁字横。”后云：“娇黄唤起昭阳梦，汉苑凄凉草棘生。”句甚工。潘有云：“命薄从教官独冷，眼明犹喜迹双清。”语亦老也。后分《忆橙》、《射虎》，题甚多。最后《咏道学》，雷云：“青天白日理分明”，亦为题所窘也。闲闲同馆阁诸公，九日登极目亭，俱有诗。赵云：“魏国河山残照在，梁王楼殿野花开。鸥从白水明边没，雁向青天尽处回。未必龙山如此会，座中三馆尽英才。”雷希颜云：“千古雄豪几人在？百年怀抱此时开。”李钦止云：“连朝倥偬簿书堆，辜负黄花酒一杯。”
    凡作诗，和韵为难。古人赠答皆以不拘韵字。迨宋苏、黄，凡唱和，须用元韵，往返数回以出奇。余先子颇留意。故每与人唱和，韵益狭，语益工，人多称之。尝与雷希颜、元裕之论诗，元云：“和韵非古，要为勉强。”先子云：“如能以彼韵就我意何如？亦一奇也。”尝在史院与屏山诸公唱和李唐卿《海藏斋诗》舟字韵，往返十余首。先子有云：“绣坼旧图翻短褐，朱书小字记归舟。”屏山大称其工用事也。后居淮阳，与刘少宣唱和村字韵，亦往返数十首。最后论诗，有云：“杨刘变体号西昆，窃笑登坛子美村。大抵俗儒无正眼，惟应后世有公言。光生杜曲今千古，派出江西本一源。此道陵迟嗟久矣，不才安敢擅专门。”又云，“乐府虚传山抹云，诗名浪得柳连村。九原太白有生气，千古少陵无闲言。登泰山巅小天下，到昆仑口知河源。如君少进可入室，顾我今衰不及门。”少宣以为全不觉用他人韵也。
    联句亦诗中难事，盖座中立书，不暇深思也。南京龙德宫赵闲闲、李屏山、王正之联句，王云：“棘猴未穷巧，穴蚁已失王。”人多称之。余先子亦留意。主长葛簿时，与屏山、张仲杰会饮，坐中有定磁酒瓯，因为联句，先子首唱曰：“定州花磁瓯，颜色天下白。”诸公称之。屏山则曰：“轻浮妾玻璃，顽钝奴琥珀。”张则曰：“器质至坚脆，肤理还悦泽。”后居淮阳，冀京父来过，雪夜联句，先子有云：“帘疏见飞，窗静闻落屑。”又，李钦叔来过，李子迁在座，会合联句，先子首唱曰：“玉立两谪仙，鼎峙三敌国。”又云：“三强出奇兵，八战乃八克。一老怯大敌，三战即三北。”后自大梁旧陈，与祁联句，先子首云：“红抛汴梁尘，绿吸淮阳酒。”后令叶县，中秋夜，与郝坊州仲纯、王飞伯辈联句，具载《蓬门集》中。
    ●卷九
    余先子翰林令叶时，同郝坊州仲纯赋《昆阳怀古诗》，诸公多继作。先子有云：“营屯氵蚩水横陈处，计堕刘郎小怯中。天上雷风扫妖气，人间虎豹畏真龙。千秋一片昆溪月，曾照堂堂盖世雄。”郝云：“战骨至今埋氵蚩水，暮云何处是舂陵？”李长源云：“颍川南下郁坡陀，遐想当年战叠多。自是真人清宇宙，谁为竖子试干戈？”元裕之云：“英威未觉消沉尽，试向舂陵望郁葱。”王飞伯云：“落日一川英气在，西风万叶战声来。”后云：“谁倚城楼吊兴废，一声长笛暮云开。”史学优、李钦叔、白文举皆有诗，余亦作一古诗也。
    古人多有偶得佳句而不能立题者，如山谷云：清鉴风流归贺八，飞扬跋扈付朱三。”未知可以赠谁。又云：“人得交游是风月，天开图画即江山。”亦无全篇。余先子尝有句云：“推愁不去若移石，呼酒不来如望霓。”又，“半生窃禄鱼贪饵，四海无家鸟择栖”。又，“未解作诗如见画，常忧读赋错呼霓”。
    梦中作诗，或得句，多清迈出尘。余先祖龙山君尝梦得句云：“山路崭有壁，松风清无尘。”先子梦中诗云：“落月浸天池。”余幼年梦中亦作诗云：“玄猿哭处江天暮，白雁来时泽国秋。”如鬼语也。
    先翰林罢御史，闲居淮阳，种五竹堂后自娱，作诗云：“拨士移根卜日辰，森森便有气凌云。真成阙里二三子，大胜樊川十万军。影浸凉蟾窗上见，声敲寒雨枕边闻。林间故事传西晋，不数山王咏五君。”以寄赵闲闲。会闲闲亦于闲闲堂后种竹甚多，一日，礼部诏余曰：“昨夕欲和丈种竹诗，牵于韵，自作一篇，答其意可也。”因出其诗云：“君家种竹五七个，我亦近栽三四竿。两地平分风月破，大家留待雪霜看。土膏生意叶犹卷，客枕梦魂声已寒。见此又思君子面，何时相对倚阑干？”先子夏和其韵云：“我家陈郡子梁园，不约同栽竹数竿。清入楚魂千里共，笑开诗眼几回看。幽姿淡不追时好，苦节相期保岁寒。八座文昌天咫尺，得如闲容倚阑干。”又，李公渡因游圉城，会云中一僧，曰德超，谈及乡里名家刘、雷事，公渡留诗云：“邂逅云中老阿师，里人许我话刘雷。略谈近日诸孙事，颇觉襄怀一笑开。众道髯参宜帅莫，人怜短簿去霜台。围城香火西庵地，尝记秋高雨后来。”后先子过圉，见之，和其韵云：“上林春晚数归期，历辘车声疾转雷。翠幄护田桑叶密，绿云夹路麦花开。偶因假馆留萧寺，试问游方指厄台。白首衲僧同里，亦知吾祖有云来。”余以示闲闲，闲闲亦和其韵，寄先子云：“屏山殁后使人悲，此外交亲我与雷。千里老怀何日写？一生笑口几回开？心知契阔留陈土，时复登临上吹台。目极天低雁回处，西风忽送好诗来。”先子复和云：“两地相望云与泥，敢期胶漆嗣陈雷。遥怜晓镜霜须满，但对故人青眼开。且趁梅芳醉梁苑，莫因雁过问燕台。上林花柳惊春晚，蓬勃西风卷土来。”
    正大初，先君由叶令召入翰林，诸公皆集余家，时春旱有雨，诸公喜而共赋诗，以“好雨知时节，当春乃发生”为韵。赵闲闲得发字，其诗云：“君家南山有衣钵，丛桂馨香老蟾窟。从来青紫半门生，今日儿孙床满笏。迩来云卿复秀出，论事观书眼如月。岂惟传家秉赐彪，亦复生儿πθ勃。往时曾乘御史骢，未害霜蹄聊一蹶。双凫古邑试牛刀，百里政声传马卒。。今年视草直金銮，云章妙手看挥发。老夫当避一头地，有惭老骥追霜鹘。座中三馆尽豪英，健笔纵横建安骨。已知良会得四并，再许深杯辞百罚。我虽不饮愿助勇，政要青灯照华发。但令风雨破天悭，未厌归途洗靴袜。”先君得好字，因用解嘲，其诗云：“春寒桑未稠，岁旱麦将槁。此时得一雨，奚翅万金宝。吾宾适在席，喜气溢襟抱。酒行不计觞，花底玉山倒。从来悭混嘲，盖为俗子道。北海得开尊，天气岂常好？况当生发辰，沾足恨不早。东风又吹檐滴干，主人不悭天自悭。”是日，诸公极欢，皆沾醉而归。后月余，先君以疾不起，赵以“天悭”为诗谶云。
    元裕之、李长源同乡里，各有诗名。由其不相下，颇不相咸。李好愤怒，元尝云：“长源有愤击经。”元好滑稽，李辄以诗讥骂，元亦无如之何。元尝权国史院编修官，时末帝召故驸马都尉仆散阿海女子入宫，俄以人言其罪，又蒙放出。元因赋《金谷怨》乐府诗，李见之，作《代金谷佳人答》一篇以拒焉，一时士人传以为笑谈。元诗云：“娃儿十八娇可怜，亭亭袅袅春风前。天上仙人玉为骨，人间画工画不出。小小油壁车，轧轧出东华。绣带盘绫结，云裙蹋雁沙。娇云一片不成雨，被风吹去落谁家？岂无年少恩泽侯，锦鞯貂帽亦风流。不然典取裘，四壁相如堪白头。金谷楼台杳无主，燕子不飞花著雨。只知环作离声，谁解琵琶得私语？有情蜂雄蛱蝶雌，无情涑欺翡翠儿。劝君满饮金曲卮，明日无花空折枝。”李诗云：“石家园林洛水滨，粉垣碧瓦迷天津。楼台参差映金谷，歌舞日日娇青春。是时天下甲兵息，江南已传归命臣。永平以来太康治，四海一家无穷人。洛阳城中厌醵，司隶夜过不敢嗔。王门戚里争豪侈，车马如水争红尘。烧金斫玉延上客，季伦岂输赵王伦？两家炎炎贵相轧，笙竽嘈嘈妓成列。珊瑚红树鞭击碎，步障青丝马踏裂。因缘睚眦贵人怒，诏下黄门促收捕。邮夫防吏急喧驱，河南牒系御史府。钟鸣漏尽行不休，生存华屋归山丘。绿珠香魂ネ尘土，侍儿忍居楼上头。君王慈明宥率土，妾身窜名籍民伍。平生作得健儿妇，狗走鸡飞岂敢恶？”元和其诗，先子称工。
    麻征君知几在南州，见时事扰攘，其催科督赋如毛，百姓不安，尝题《雨中行人扇图诗》云：“幸自山东无税赋，何须雨里太仓黄？寻思此个人间世，画出人来也著忙。”虽一时戏语，也有味。知几若见今日事，又作何语邪？又，《戏题太公钓鱼图》云：“向使文王不猎贤，一竿潦倒渭河边。当时若早随时世，直吃羊羔八十年。”亦中时病也。又有《道人》云：“太公寿命八十余，文王一见便同车。而今若有蟠溪客，也被官中要纳鱼。”虽俚语，可以想见时世也。
    王翰林从之尝论黄鲁直诗穿凿、太好异云：“‘能令汉家重九鼎，桐江波上一丝风。’若道汉家二百年自严陵钓竿上来且道得，然关风甚事？”又云：“‘猩猩毛笔平生几，辆屐身后五车书。’此两事如何合得？且一猩猩毛笔安能写五车书邪？”余尝以语雷丈希颜，曰：“不然，一猩猩之毛如何只作笔一管？”后以语先子，先子大笑云。
    金朝律赋之弊不可言，大定间，诸公所作气质浑厚，学问深博，犹可观。其后，张承旨行简知贡举，惟以格律痛绳之，洗垢求瘢，苛甚，其一时士子趋学，模题画影，至不成语言，以是有“甘泉”、“甜水”之谕，文风浸衰。故士林相传，但君题小赋，必曰“国欲图治，君当灼知”。隔句贴多用“可得而知”四字，故文人见一举子，必指曰：“又一可得而知者。”有人云：“闻一老师令席生作《汉高祖斩白蛇赋》，席生小赋破题云：‘蛇不难斩，君为灼知。’师改曰：‘不然，不若国欲图治，君当斩蛇。’又令作《鸿雁来宾赋》，曰：‘秋既云至，雁当灼知’。”此可以轩渠也。
    许州有苏嗣之者，云东坡后裔，盖子由久居颍川，有族不南渡者也。其人颇蠢，富于财，以赀入官，交结权要、短衣，女直中士大夫多以为笑。以其肥硕也，呼为“苏胖”。余尝与雷希颜谈及之，雷曰：“颇闻夜僵水牛之说乎？”余对“不知也”。雷曰：“昔东坡生，一夕眉山草木尽死。今苏胖生，一夕郑村水牛尽死也。”此可大笑。
    赵翰林周臣为学士，杨之美为礼部尚书，二公相得甚欢。盖杨虽视赵进稍后，且齿少赵，以其学问、政事过人，雅重之，而杨事赵亦谨。正大初，朝廷以夏国为北兵所废，将立新主，以赵公年德俱高，且中朝名士，遂命入使册之。既行，馆阁诸公以为赵公此行必厚获，盖赵素清贫也。至界上，朝议罢其事，飞驿卒遣追回。当驿卒之行也，杨公在礼部，召至，授以一卷书，封印甚谨，谕以直至学士面前开拆。卒既至赵所，先授以省符，次白有礼部实封。赵公疑讶，不知为何事，启之，乃杨公诗一首也。其诗云：“中朝人物翰林才，金节煌煌使夏台。马上逢人唾珠玉，笔头到处洒琼瑰。三封书贷扬州命，半夜碑轰荐福雷。自古书生多薄命，满头风雪却回来。”赵公抚掌大笑。后朝野喧传，以为笑谈。
    张特立文举，东明人。少擢第，有能声。调莱州节度判官，不赴。居杞之圉城，躬耕田野，以经学自乐。正大初，侯左丞挚荐诸朝，起为洛阳令，称治，召拜监察御史，奉法无所私。因劾省掾高桢辈受请托、饮娼家，坐不实得罪。盖初劾时，尝以草示应奉王鹗伯翼，共议之。王乃其门生也。事既行，高桢辈讼之。当时同席并有省掾王宾德卿，张以其进士也，故不劾。于是，朝省疑其私，并治文举、德卿。文举左迁邳州军事判官，杖五十，宾亦勒停。士论皆惜文举之去，宾因作诗有云：“王鹗既曾经手改，高桢自是著心攀。就中最苦张文举，收拾闲云返故山。”时人传以为笑。
    高丞相岩夫，自南渡执政，在中书十余年，无正言直谏闻于外，清论鄙之。公性勤慎密，以此为人主见知。每朝，入待漏院，必先百官至。有人云：“丞相方秉烛至院中，忽一朝士朝服立于前，公不识之，问曰：‘卿为谁？’其人曰：‘我欧阳修也。’‘尔为谁？’公曰：‘吾丞相也，卿不识邪？’其人曰：‘修不识丞相，丞相亦不识修。’”朝野相传以为笑。又，为三司使时，主行钞法。及出支军粮，颇靳惜，且折支他物，军民号“不支”。及薨，人又云：“丞相死，既焚，其声犹不支也。”嗟乎，士大夫得志可不慎欤？一有失众心，其讥诮如此，可畏也夫。
    王翰林从之貌严重若不可亲，然喜于狎笑，酒间风味不浅。崔翰林伯善性俭啬，家居止蔬食为常。故院中为之语曰：“崔伯善有肉不餐，王从之无花不饮。崔伯善有肉不餐却图个甚？王从之无花不饮谁惯了你来？”又云：“崔伯善有肉不餐，要餐也没；王从之无花不饮，不饮即休。”
    李屏山在燕都时，与雷希颜、张伯玉诸公宴游，李嗜酒，雷善饮啖，因相戏言：“之纯爱酒如蝇，希颜见肉如鹰，伯玉好色如僧。”遂相与大笑。
    李长源虽才高，然不通世事，傲岸多怒，交游多畏之。李钦叔尝云：“长源上颇通天文，下粗知地理，中间全不晓人事也。”或者传为本谓王飞伯。正大中，长源遇余淮阳，因谈及飞伯，余举钦叔言，长源大笑曰：“此政谓我也。”
    李屏山视赵闲闲为丈人行，盖屏山父与赵公同年进士也。然赵以其才，友之忘年。屏山每见赵致礼，或呼以老叔，然于文字间未尝假借；或因醉骂，虽愠亦无如之何。其往刺宁夏，尝以诗送，有云：“百钱一匹绢，留作寒儒。”讥其多为人写字也。又云：“一婢丑如鬼，老脚不作温。”讥其侍妾也。又，《送王从之南归》有云：“今日始服君，似君良独难。惜花不惜金，爱睡不爱官。”亦一时戏之也。
    赵闲闲本好书，以其名重也，人多求之，公甚以为苦。尝于礼部厅壁上榜云：“当职系三品官，为人书扇面失体，请诸人知。”既致仕，于宅门首书曰：“老汉不写字。”然燕居无客未尝不钞书。相识辈强请亦不能拒。若夫其心所不喜者，虽恳求竟不得也。雷希颜得其书最多，凡有求，未尝拒。盖公颇惮雷，且雷善求其书。时或邀公食后，出古人墨迹使观之，又出佳研、精纸、名墨在前；或饮以一二杯，待公有书兴，引纸落笔，俄顷数幅。雷旁观，辄称叹，凡一点一画，必曰：“此颜平原也。”“此米元章也。”公既喜，遂书不倦。又，雷与屏山皆不工书，赵公尝笑之曰：“希颜堂堂如此，而写如此字。”一日，在礼部，适公为王从之书，末云：“某月日为从之天下士书，髯雷在侧，笑其不工也。”阖坐大噱。又一日，雷得郭恕先篆数幅，甚珍之，以示赵公。公亦喜，雷因求跋尾，公跋云：“恕先篆不减唐人，然迄宋百余年不经诸名士发扬。”此一反雷希颜而趣售之”。其鉴裁如此。然其书不减李屏山，此一反。后数日，公婿张履求书，余亦在座，公跋其尾云：“年月日，微雨中为张倩书，雷希颜欲以恕先篆相易。”雷愕然，公徐曰：“刘京叔不可，乃止。”因相与大笑。又，王武叔出馆补外，未赴，甚贫，会五月麦熟，将出京求济于交友辈，持素纨扇数十，诣公求书，公拒之。武叔素嗜酒不检，既出公门，大叫呼公，公闻而遽召，为书之。然每一扇头但书古诗一联，有曰“黄花入麦稀”者，有曰“麦天晨气润”者，有曰“麦陇风来饼饵香”者，盖嘲王求麦也。然王竟以其书多所获。又一日，公在礼部，白枢判文举诸人邀公饮丹阳观。公将往，先谓诸人曰：“吾今往，但不写字耳。如求字者，是吾儿。”文举曰：“先生年德俱高，某等真儿行也。”公笑，又为书之。
    按，闲闲以书名世，其真迹流传绝少。予藏有草书诗稿一卷，附录以永其传。
    ○金源闲闲老人真迹和拟韦苏州
    ◇西涧
    西荒行迳草丛生，树隔前溪一犊鸣。步寻幽涧疑无路。忽有人家略杓横。
    ◇和烟寺钟
    近壑敛暝色，远山犹夕晖。声从烟际起，复向烟中微。随风散林野，渡头人未归。
    ◇和西塞山龙门
    双阙耸苕，神斧忽中断。一水从中来，千龛道旁满。
    ◇和山耕叟
    步逐麋鹿迹，讵知朝市情。负薪南涧曲，榛棘雨中行。呼儿问牛饱，又向山田耕。
    ◇和上方僧
    石润云生衲，崖倾月照禅。晒衣横竹锡，洗钵落岩泉。但见山花发，幽居不记年。
    ◇拟咏夜
    明从暗中去，暗从明际来。流光不相待，暗尽玉炉灰。
    ◇拟咏声
    万籁静中起，犹是生灭因。隐几以眼听，非根亦非尘。
    ◇和寄全椒道士
    新移白阁峰，远访中条客。结茅授经台，共坐云间石。松龛读《易》朝，月窗谈道夕。从此到终身，区中了无迹。
    ◇和游膝青溪雾气散，水涵天影空。白云翻著底，移舟明镜中。鸟近前滩日，花移别岸风。遥知夜来雨，山色翠如葱。
    ◇和秋斋独宿
    冷晕侵残烛，雨声在深竹。惊鸟时一鸣，寒枝不成宿。
    ◇和听嘉陵江水声代深师答
    惊湍泻石崖，百步无人迹。爱此静中暄，聊布安禅席。水无激石意，云何转雷声？仁者自生听，达士了不惊。心空境自寂，澹然两无情。
    ◇和演师西斋
    不见竹间僧，但闻花外磬。敲槛出鱼游，巢檐知鸟性。云蒸坐禅石，露湿行道迳。夜寂一灯残，山月来破暝。
    ◇和游开元精舍
    松轩风扫净，终日闭门居。犬卧青苔地，鸟衔红柿初。瓶残夜禅起，经润雨翻余。自是少人迹，非关往来疏。
    ◇和答山中道士
    行转青溪又别峰，马蹄终日认樵踪。翠微深处无人住，寺在深山何处钟。
    ◇西楼
    十去龙沙雁，年年九不归。烟尘犹未息，莫近塞云飞。
    ◇拟漠漠帆来重
    薄暮潇潇雨，何人独倚栏。山气重，澹澹水纹寒。草际光犹泫，松梢滴未干。灯前未归客，无梦到长安。
    ◇拟何时风雨夜
    幽居少人事，有客来不速。炉内火正红，尊中酒新绿。高斋始闻雁，隔窗时动竹。何当风雪夜，抱被还同宿。
    ◇拟绿阴生昼寂
    了无车马迹，终日掩禅关。不下溪头路，坐看檐际山。好鸟破午寂，幽花澹春闲。簪组方为累，来游不知还。
    ◇拟兵卫森画辚冠带事朝谒，清坐弹鸣琴。以彼尘外趣，远我遗世心。岸帻送归鸟，隐几见遥岑。聊得静者乐，岂必居山林。
    右《拟和韦诗》几廿首。数年前致政时作，今岁过超化少林，意欲卜居，病未能也。
    正之郎中送此幅，褙者用矾糊，不能书，书不成字，重违雅意，勉强作此。正大八年七夕后一日秉文。
    闲闲公以正大九年五月十二日下世，此卷最为暮年书，故能备钟、张诸体，于屋漏雨锥画沙之外，别有一种风气，令人爱之而不厌也。百年以来，诗人多学坡、谷，能拟韦苏州、王右丞者，唯公一人。唯真识者乃能赏之耳。后廿二年三月五日门生元好问敬览。
    李屏山平日喜佛学，尝曰：“中国之书不及也。”又曰“西方之书“，又曰“学至于佛则无所学”。《释迦赞》云：“窃吾糟粕，贷吾比糠；粉泽丘轲，刻画老庄。”尝论以为宋伊川诸儒，虽号深明性理，发扬六经、圣人心学，然皆窃吾佛书者也。因此，大为诸儒所攻。兴定间，再入翰林，时赵闲闲为翰长，余先子为御史，李钦止、钦叔、刘光甫俱在朝，每相见，辄谈儒佛异同，相与折难。久之，屏山因以禅语解“《中庸》那著无多事，只怕诸儒认识神”。先子和之，亦书其后云：“谈玄政自伯阳孙，佞佛真成次律身。毕竟诸儒扳不去，可怜饶舌费精神。”盖屏山尝言：“吾祖老子，岂敢不学老庄？吾生前一僧，岂敢不学佛？”故先子及之。屏山览之，大笑，且曰：“扳字如何下来？”先子曰：“《公羊》诸大夫扳隐而立之是也。”又，屏山解“道生一”云：“一二三四五，虾蟆打杖鼓。”大抵皆如此葛藤语。及其属疾，盖酒后伤寒，至六七日发黄，遍身如金，迄卒，色不变，医所谓酒疸者。交游因戏之曰：“屏山平日喜佛，今化为丈六金身矣。”而张介夫祭文直云：“公不必乘云气、骑日月，为汗漫之游，不然，则西方之金仙矣。”
    赵闲闲本喜佛学，然方之屏山，颇畏士论，又欲得扶教传道之名，晚年，自择其文，凡主张佛老二家者皆削去，号《滏水集》，首以中和诚诸说冠之，以拟退之原道性，杨礼部之美为序，直推其继韩、欧。然其为二家所作文，并其葛滕诗句另作一编，号《闲闲外集》。以书与少林寺长老英粹中，使刊之，故二集皆行于世。余尝与王从之言：“公既欲为纯儒，又不舍二教，使后人何以处之？”王丈曰：“此老所谓藏头露尾耳。”又深戒杀生，中年断荤腥。尝谓余曰：“凡人欲甘己之口舌而害生物，彼性命与人何异也？”又曰：“吾先人晚年亦断荤腥，临终，闭目逝，少顷，复开目曰：‘我见数人担肉数担过去，盖吾命所得食而不食者也。’”或者戏曰：“死则已矣，不亦枉了此肉乎？”然推公之心本慈祥，尝曰：“吾生前是一僧。”又曰：“吾前生是赵阅道。”盖阅道亦奉佛也。余先子自初登第识公，公喜其政事。既南渡，喜其有直名。后由公荐入翰林，相得甚欢。尝谓同僚曰：“吾将老而得此公入馆，当代吾。”又曰：“某官业当为本朝第一。”未几，先子殁，公哭甚哀。又为文以祭，为诗以挽，又取诸朝士所作挽词亲书为一轴寄余。余请表诸墓。至于《新修叶县学诗》及先子惠政碑，皆公笔也。余兴定末因试南京，初识公，已而，先子罢御史，归淮阳，余独留，日从公游，论诗讲道，为益甚多。然公以吾家父子不学佛，议小不可，且屡诱余，余亦不能从也。尝谓余曰：“学佛老与不学佛老不害其为君子；柳子厚喜佛，不害为小人，贺知章好道教，不害为君子；元微之好道教，不害为小人。亦不可专以学二家者为非也。”余因悟公以吾父子不学二家恐其相疵病，故有是论。已而，余亦归淮阳，公又与余书曰：“慎不可轻毁佛老二教，堕大地狱则无及矣。闻此必大笑，但足下未知大圣人之作为耳。”余答书曰：“若二教，岂可轻毁之？自非当韩、欧之世，岂可横取谤议哉？自非有韩、欧之智，岂可漫浪为哉？君子者，但知反身则以诚，处事则以义，若所谓地狱则不知也。”然公终于余有所恨。石抹嵩企隆亦从公游，学佛，公甚爱之。尝于慧林院谒长老，公亲教企隆持香炉三棹脚作礼，因与梁户部斗南曰：“此老不亦坏了人家子弟邪？”士林传以为笑。公既致仕，苦人求书，大书榜于门。有一僧将求公作化疏，以钉钉其手于公门，公闻，遽出，礼之，为作疏且为书也。
    ●卷十
    李屏山晚年多疑畏，见后进中异常者，必摩抚之。雷公希颜本其门下士，后见其锋气势，恐其害己，甚惮之。尝为檄以疏其过恶，已而焚之。李公钦止、刘公光甫皆推挹屏山，然屏山以为李有钩巨，刘谈论锋山，皆惮之。尝谓余曰：“若钦止之目，希颜之髯，光甫之牙，皆可畏。”余每与先子言以为笑。
    正大间，雷希颜、李钦叔俱在翰林，王鹗伯翼以新进状元亦入院为应奉，然其趋向各不同，故当时馆中有云：“凡在院诸公，有侯门戚里者，有秦楼谢馆者，有田夫野老者。”侯门戚里者谓雷交权要也，秦楼谢馆者谓李狎歌酒也，田夫野老者谓王为其乡人通请托也。
    泰和、大安以来，科举之文弊，盖有司惟守格法，无育材心，故所取之文皆萎弱陈腐，苟合程度而已。其逸才宏气、喜为奇异语者往往遭绌落，文风益衰。及宣宗南渡，贞初，诏免府试，而赵闲闲为省试，有司得李钦叔赋，大爱之。盖其文虽格律稍疏，然词藻庄严。绝俗，因擢为第一人，擢麻知几为策论魁。于是举子辈哗然，诉于台省，投状陈告赵公坏了文格，又作诗讥之。台官许道真奏其事。将覆考，久之方息。俄钦叔中宏词科，遂入翰林，众始厌服。正大中，钦叔复为省试，有司得史学优赋，大爱之，亦擢为第一，于是举子辈复大噪。盖史之赋比李尤疏，第以学问词气见其为大手笔。又赋中多用禽兽对属，众言“何考官取此赋为魁？盖其中口味多也”。又曰：“可号学优为百兽家。”俄学优对廷策中之，议者亦息。嗟乎！士皆安卑习陋久矣，一旦见其有轩昂峭异者，其怪骇宜哉。夫科举本以取天下英才，格律其大约也。或者舍彼取此，使士有遗逸之嗟，而赵、李二公不徇众好，独所取得人，彼议者纷纷何足校也。
    金朝钱币旧止用铜钱，正隆、大定、泰和间始铸新钱，余皆宋旧钱。及高岩夫为三司副使，倡行钞法。初甚贵重，过于钱，以其便于持行也。尔后兵兴，官出甚众，民间始轻之，法益衰。南渡之初，至有交钞一十贯不抵钱十文用者，富商大贾多因钞法困穷，俗谓坐化。官知其然，为更造，号曰宝券。新券初出，人亦贵之，已而复如交钞。官又为更造，号曰诵货，又改曰通宝，又改曰通货，曰宝泉、珍宝、珍会、最后以绫织印造，号珍货，抵银。一起一衰，迄国亡而钱不复出矣。予在淮阳时，尝闻宋人喜收旧钱，商贾往往以舟载，下江淮贸易，于是钱多入宋矣。嗟夫！钱为至宝，自古流行，今日弃置与瓦砾等，而以诸帛相诳欺，无怪乎天下之远。
    兴定末，予在南京，会屏山至钧台，日游，每从之，多问以金朝旧事，屏山备为予谈之。其谈田珏侍郎党事云，熙宗时，韩丞相企先辅政，好奖进人材，田珏辈风采，诚一时人士魁，名士皆显达焉。凡宴谈会集间，诸公皆以分别流品、升沉人物为事。时蔡丞相松年、曹尚书望之、许宣徽霖居下位，欲附其中，而珏辈不许曰：“松年失节、望之俗吏、霖小人。”皆屏而不用。三人者大恨之。时太师辽王以皇叔当国，三人者游其门，甚言珏等专进退人材自利，将不利朝廷。辽王信之，将有以发怒，会韩丞相病革，辽王候焉。适珏在内，闻之，趋避门后。丞相属王以后事，曰：“田珏可代吾。”辽王忿然曰：“是子当诛，相公昏矣。”因起而出。珏闻之，汗沾衣。已而，丞相薨，珏等失势，三人者促辽王起党事奏闻。熙宗曰：“党人何为？”辽王曰：“党人相结欲反耳。”上曰：“若尔，当尽诛之。”于是收珏等下狱，且远捕四方党与。每得一人，先漆其面赴讯，使不相识。掠万状，珏、具瞻皆死狱中，而松年、望之、霖皆进用矣。其后，松年在相位，晨赴朝，上马，见珏召辨，左右但闻松年云：“某当便行。”望之在吏部听事亦见珏召辨，二人由此薨。而霖病创颈断卒，天之报施亦显哉，大抵类田、灌夫事也。当珏用事时，士之希进者无不附之，独吾高祖南山翁不预。及其遘祸，天下士多不免，独吾祖得全，世以拟郭林宗。张御史景仁表翁墓有云：“当时以声势为能吏巧相附会者，未尝推挽公，公亦不以此屑意。其后，皆坐朋党沦胥以败，公独不与，识者莫不多之。”盖实录也。
    屏山又谈赵闲闲初上言诸公坐诗讥讽得罪事云：章宗诚好文，奖用士大夫。晚年为人谗间，颇厌怒。如刘左司昂、宗御史端修，先以大中事皆坐谤议朝政谪外官。其后，路侍御铎、周户部昂、王修撰庭筠复以赵闲闲事谪绌。每曰：“措大辈止好议论人。”故泰和三年御试，上自出题曰“日合天统”，以困诸进士。止取二十七人，皆积渐之所致也。初，赵秉文由外官为王庭筠所荐，入翰林。既受职，遽上言云：“愿陛下进君子，退小人。”上召入宫，使内侍问：“当今君子、小人为谁？”秉文对：“君子，故相完颜守贞；小人，今参政胥持国也。”上复使诘问：“汝何以知此二人为君子、小人？”秉文惶迫不能对，但言：“臣新自外来，闻朝廷士大夫议论如此。”时上厌守贞直言，由宰相出留守东京。向持国谄谀，骤为执政，闻之大怒，因穷治其事。收王庭筠等俱下吏，且搜素所作讥讽文字，复无所得，独省掾周昂《送络铎外补诗》有云：“龙移鳅鳝舞，日落鸱枭啸。未须发三叹，但可付一笑。”颇涉讥讽。奏闻，上怒曰：“此政谓世宗升遐而朕嗣位也。”大臣皆惧，罪在不可测。参知政事孙公铎从容言于上曰：“古之人臣亦有拟为龙、为日者，如孔明卧龙、荀氏八龙，赵衰冬日、赵盾夏日，宜无他。”于是上意稍解。翌日，有旨：庭筠坐举秉文，昂坐讥讽，各杖七十，左贬外官。秉文狂愚，为人所教，止以本等外补。初，秉文与昂不相识，被累。已而，昂杖卧，秉文谢焉，大为昂母所诟，秉文但曰：“此前生冤业也。”故人为之语曰有“不攀烂槛只攀人”之句。其后，赵公以文章翰墨著名，位三品，主文盟，然此少时事终不能掩。大安中，出刺宁夏，屏出以诗送之，有云：“明昌党事起，实夫子为根。黄华文章伯，抱恨入九原。周大夫，不得早调元。株逮及见黜，公独拥朱︶。”盖讦其旧事也。
    余尝闻故老论金朝女直宰相中，最贤者曰完颜守贞。相章宗，屡正言，有重望。自号冷岩，接援士流，一时名士如路侍御铎、周户部德卿诸公皆倚以为重。后竟以直罢相，出留守东京。德卿赋《冷岩行》颂其德。
    胥参政持国由经童入仕，得幸于章宗，擢为执政，一时权势赫然，而张仲淹诸人游其门，附以进用，时号“胥门十哲”。泰和南征，宋人传檄有云：“经童作相，监女为妃。”皆指以罪章宗。监女者，元妃李氏，其家因罪没入官为奴婢，属监户。李氏少给事太后，章宗见而悦之。及即位，大被宠，嬖专房，拜为元妃，势敌正后。其兄喜儿，少尝为盗，夤缘至宣徽使。弟帖哥至近侍局使。一家权势熏天，士大夫好进者往往趋附。南京李按察炳、中山李翰林著皆与妃家结为亲。独李怀州晏辞不肯。后章宗崩，无子，元妃等与宰相撒速定策立卫王。王，世宗子，章宗叔也。王既立，撒速欲专其功，媒孽李氏罪恶，以为尝为厌胜事，卫王下诏赐元妃死，且废为庶人，使天下止呼其小字李师儿。其母王坐诛，兄喜儿、弟帖哥皆窜北边，李氏一族灰灭矣。当其盛时，不减唐开元杨贵妃家，然止于奢纵，不能害政蠹民也。也言李氏姿色不甚丽，性慧颖，能迎合人主意，以此幸于章宗。初不知书，后见上好文，遂能作字知文义，妇人女子变化有此哉。
    张仲淹复亨少为进士，同郭黼、周询、卢元中宏词科，为文有体，且长于吏事，大为章宗所知。登第不十年，位三品，擢中都路都转运使，卒，时年方四十余，不然，大拜矣。然以其附胥氏得进，清论鄙之。士大夫趋向不可不慎也。
    纥石烈执中，小字胡沙虎。世宗时为护卫，得幸于章宗。为人凶悍鸷横，为举朝所恶。且莅官不法，台谏屡有言，上常右之，每曰：“汝辈无他事，何止言胡沙虎也？斯人止是跋扈耳。”孟参政铸时为御史中丞，对曰：“圣世岂容有跋扈之臣？”上无以应。然屡斥屡召，恩宠不衰。卫王即位，北方兵起，命执中为帅，大败于古北口，北兵由此犯燕都。卫王疏其罪，除名为民。未几，复起为四门都提控，仍令参议省事。执中既得兵柄，遂有废立心。时驸马都尉南平，卫王心腹也，方用事，判大兴府。执中一旦勒兵，言南平谋反，杀之于街，即诣宫，斩关以入，车载卫王还第，自号监国元帅，坐都堂，百官无敢言者。时完颜元奴以参政将兵数万备北边，执中惧其见讨，使其家人好召之。元奴迟疑久，竟赴阙，执中执而诛之，遂缢卫王死。时丰王判彰德府，即迎入立，是为宣宗。士论谓元奴不入都，执中必不敢弑逆，政如皇甫嵩之就董卓征也，庸人无断至误国家如此。宣宗以执中为太师、尚书令、泽王，进退百官自恣，有震主之威，宣宗拱手而已。术虎高琪者时为西南路招讨使，将兵，执中命出都与北兵战。高琪败归，见执中，执中将诛之，已而释之，复命提兵以出。又败，高琪惧诛，号令军士，将顺众心，诛执中，众皆诺。夕入执中第，被甲胄露刃以前，执中方濯足，见，大骇，走入卧内，高琪军士追杀之。持其首赴宫门请罪，宣宗大惧，遽传诏赦之。明日，拜平章政事。高琪既为相，复跋扈擅权，南渡政事自己出，宣宗甚惮之。然其为人颇廉，月俸计家所费外，悉纳于官。性忌忍，多害其敌己者，杀平章政事抹捻尽忠、杀东平帅移剌都，其力也。兴定初，坐杀其夫人为家人讼言，宰执将奏之，法当退避，高琪忿然，遽索马归。宣宗即命亲兵擒下狱，以大不敬论杀之。
    卫王初即位，改元大安，历四年，改元崇庆，历二年，又改元至宁，人谓“三元大崇”至矣，俄有胡沙虎之变。
    南京未破时一二年，市中有一僧，不知所从来，持一布囊贮枣，持以散市人无穷，所在儿童从之。又有一僧，手拾街中破瓦子，复用石击碎，所在亦儿童聚焉。人初不知何意，后国亡，方知散枣者使之早散，击瓦者国家瓦解矣。
    宣宗兴定六年夏，慧星出西方，长丈余，朝廷下诏改元元光，据汉武帝故事以厌之。其年十一月宣宗崩，已而宋帝亦崩，天道竟谁应耶？
    赵翰林可献之少时赴举，及御帘试《王业艰难赋》，程文毕，于席屋上戏书小词云：“赵可可，肚里文章可可。三场捱了两场过，只有这番解火。恰如合眼跳黄河，知他是过也不过。试官道王业艰难，好交你知我。”时海陵庶人亲御文明殿，望见之，使左右趣录以来，有旨谕考官：“此人中否当奏之。”已而中选，不然亦有异恩矣。后仕世宗朝，为翰林修撰。因夜览《太宗神射碑》，反覆数四，明日，会世宗亲飨庙，立碑下，召学士院官读之，适有可在，音吐鸿畅如宿习然，世宗异之。数日，迁待制。及册章宗为皇太孙，适可当笔，有云：“念天下大器可不正其本欤？而世嫡皇孙所谓无以易者。”人皆称之。后章宗即位，偶问向者册文谁为之？左右以可对，即擢直学士。嗟乎，献之三以文字遇知人主，异哉。献之少轻俊，文章健捷，尤工乐章，有《玉峰闲情集》行于世。晚年奉使高丽。高丽故事，上国使来，馆中有侍妓，献之作《望海潮》以赠，为世所传。其词云：“云垂余发，霞拖广袂，人间自有飞琼。三馆俊游，百衔高选，翩翩老阮才名。银汉会双星。尚相看脉脉，似隔盈盈。醉玉添春，梦魂同夜惜卿卿。离觞草草同倾。记灵犀旧曲，晓枕余酲。海外九州，邮亭一别，此生未卜他生。江上数峰青。怅断云残雨，不见高城。二月辽阳芳草，千里路旁情。”归而下世，人以为“此生未卜他生”之谶云。先是蔡丞相伯坚亦尝奉使高丽，为馆妓赋《石州慢》云：“云海蓬莱，风雾鬓鬟，不假梳掠。仙衣卷尽霓裳，方见宫腰纤弱。心期得处，世间言语非真，海犀一点通廖廓。无物比情浓，与无情相搏。离索。晓来一枕余香，酒病赖花医却。潋艳金尊，收拾新愁重酌。半帆云影，载得无际关山，梦魂应被杨花觉。梅子雨丝丝，满江千楼阁。”二词至今人不能优劣。予谓萧闲之浑厚，玉峰之峭拔，皆可人。然蔡人“仙衣卷尽霓裳，方见宫腰纤弱”与赵之“惜卿卿”皆不免为人疵议之矣。
    王副枢晦子明，自布衣时慷慨以侠闻，其友人出游久，妻与一僧私，既归，晦以告，其友无如之何。晦教之，复为远出计。治装即岐，而他寓。夕造其家，僧见之，趋启轩以逃，晦伏轩外，以铁简迎击，僧脑出而毙。明日，晦诣有司等自陈其事，有司义而释之。其后守顺州，竟以节死。
    金朝名士大夫多出北方，世传《云中三老图》，魏参政子平宏州顺圣人，梁参政甫应州山阴人，程参政晖蔚州人，三公皆执政世宗时，为名臣。又，苏右丞宗尹天成人，吾高祖南山翁顺圣人，雷西仲父子浑源人，李屏山宏州人，高丞相汝砺应州人，其余不可胜数。余在南州时，尝与交游谈及此，余戏曰：“自古名人出东、西、南三方，今日合到北方也。”
    周户部德卿尝论时人之文曰：“正甫之文可敬，从之之文可爱，之纯之文可畏也。”正甫名圭，真定人。尝为省都事，有能声。泰和南征，军书羽檄皆出其手，为文条畅有法。余尝至栾城，县署中有一遗爱碑，正甫笔也，余文不多见。在南京时，李屏山尝云：“正甫文字全散失不传。”以是知士大夫贵有良子弟也。
    赵闲闲于前辈中，文则推党世杰怀英、蔡正甫圭，诗则最称赵文孺氵风、尹无忌拓。尝云：“王子端才固高，然太为名所使。每出一联一篇，必要使人皆称之，故止是尖新。其曰‘近来陡觉无佳思，纵有诗成似乐天。’不免为物议也。”李屏山于前辈中止推王子端庭筠。尝曰：“东坡变而山谷，山谷变而黄华，人难及也。”或谓赵不假借子端，盖与王争名，而李推黄华，盖将以轧赵也。屏山南渡后，文字多杂禅语葛藤，或太鄙俚不文，迄今刻石镂板者甚众。余先子尝云：“之纯晚年文字半为葛藤，古来苏、黄诸公亦语禅，岂至如此？可以为戒。”又多为浮屠作碑记传赞，往往诋訾吾徒，诸僧翕然归向，因集以板之，号《屏山翰墨佛事》，传至京师，士大夫览之多愠怒，有欲上章劾之者。先子尝谓曰：“此书胡不斧其板也？”屏山曰：“是向诸僧所镂，何预我耶？”后屏山殁，将板其全集，闲闲为涂剔其伤教数语，然板竟不能起，今为诸僧刻于木，使传后世，惜哉。
    屏山之殁，雷希颜志其墓，赵闲闲表焉。余先子之殁，亦雷志其墓，赵闲闲表焉。皆刻于石矣。迨雷、赵之殁，既葬而后，元裕之志之，其外表迄今皆阙也。
    余高祖南山翁未第时，尝梦游山寺，见佛衣纹隐隐如金字，然细视之，乃七言诗也。觉而记其四句云：“喜逢汉代龙兴日，高谢商山豹隐秋。蟾宫好养青青桂，须占鳌头稳上游。”已而，金朝初开进士举，中魁甲。继以二子西岩、龙泉同擢第，又继以孙州君，又继以孙中奉君、朝列君、曾孙翰林君、奉政君，凡四世八人也。在南京时，中奉君尝求书“八桂堂”于赵闲闲，闲闲曰：“君家岂止八桂而已耶？”为书“丛桂蟾窟”四字云。
    屏山之殁，诸公祭文、挽诗数十篇，雷、宋倡之。已而余先子殁，诸公祭文、挽诗才数首。后赵闲闲殁，惟余及宋飞卿、杨焕然作祭文、挽诗也。
    ●卷十一
    ○录大梁事
    金正大八年辛卯冬十一月，余居淮阳，北兵由襄汉东下，时老祖母、老母在南京，趋往省焉。既至京师，边声益急，闻北兵阻荆江，与平章政事完颜合打等谋从北兵东渡，将以劲骑蹴入江。北兵既渡，皆殊死战，合打兵不能遏，遂帅八都尉退保钧州。北兵袭之，不进。时朝廷忧惧不知所为，然天下劲兵皆为二帅所统，倚以决存亡。又命参知政事徒单兀典、殿前都点检完颜重喜提兵扼潼关。
    九年正月，下诏求言，于东华门接受陈言文字，日令一侍从官居门待，言者虽多，亦未闻有施行者。盖凡得士庶言章，先令诸朝贵如御史大夫裴满阿虎带、户部尚书完颜奴申等披详，可，然后进，多为诸人革拨，百无一达者。
    余时亦愤然上书，且求见口陈。会翰林修撰李大节直于门，余付之，且与论时事。李曰：“今朝廷之力全在平章、副枢，看此一战如何？”余无可奈何矣。时正月十七日也。
    翌日，报闻十六日钧台与北兵酣战，会天大雪没膝，我师皆冻不能支，转战良久，北兵后自孟津南渡，与南来诸兵会，我师遂大败，移剌蒲瓦被擒，完颜合打窜于地穴中，为所发见杀。都尉苗英、高英、樊泽，郎将完颜陈和尚诸骁将皆死。京师大震，下诏罪己，改元开兴。为守御京城计，四面置帅府，置行户、工部。和速甲蒲速辇帅北面，李新帅东面，范正之帅南面，完颜习你阿不帅西面。蒲察君平、张俊民、张师鲁、石抹世绩分领户、工部事。
    时平章政事兼枢密使完颜白撒、枢密院副使赤盏合喜用事，二人奸佞，无远略，士庶皆恶之，末帝信用，不能斥去，识者知其误国矣。
    俄闻陷钧州，又陷许州，许帅十伦死之。
    二月，陷陈州，陈帅粘割奴申死之。京畿诸邑，所至残毁。末帝在宫中，时聚后妃涕泣。尝自缢，为宫人救免。又将坠楼，亦为左右救免。御史大夫裴满阿虎带、吏部侍郎刘仲周等诣北兵告和，不从。
    三月，北兵迫南京，上下震恐。朝议封皇兄荆王守纯子肃国公某为曹王，命尚书右丞李蹊等奉以为质子于军前，擢应奉翰林文字张本为翰林侍讲学士从以北。北兵留曹王营中，李蹊等回，具言彼虽受之，待北投，京师将不免攻。明日，北兵树炮攻城，大臣皆分主方面。时京城西南隅最急，完颜白撒主之。西隅尤急，赤盏合喜主之。东北隅稍缓，丞相完颜塞不主之。独东南隅未尝攻。时人情汹惧，皆以为旦夕不支。末帝亲出宫，巡四面劳军，故士皆死战。
    帝出，从数骑，不张盖，纵路人观。余时在道左，欲诣陈便宜，忽见一士捧章以进，帝令左右受之，谕曰：“入宫看读，当候之。”余谓此时当马上览奏行事，今云“入宫”，又虚文也，遂趋去。已而其事竟无闻。
    北兵攻城益急，炮飞如雨，用人浑脱，或半磨，或半碓，莫能当。城中大炮号“震天雷”应之，北兵遇之，火起，亦数人灰死。军士又自城根暗门突出，杀伤甚众。总领蒲察官奴、高显、刘奕皆以力战有功，众庶推之，皆擢为帅，使分守四面相接应。
    时自朝士外，城中人皆为兵，号防城丁壮。下令，有一男子家居处死。太学诸生亦选为兵。诸生诉于官，请另作一军，号太学丁壮。已而，朝议以书生辈羸不任役，将发为炮夫，诸生刘百熙、杨焕等数十人伺上出，诣马前，请自效。上慰谕，令分付四面户部工作委差官，由是免炮夫之苦。
    平章白撒怒诸生之自见上也，趋召赴部，以缓期，杖户部主事田芝。又分令诸生监送军士饮食，视医药，书炮夫姓名。又令于城上放纸鸢，鸢书上语，招诱胁从之人，使自拔以归，受官赏，皆不免奔走矢石间。又，夜举灯球为令，使军士自暗门出劫战，令诸生执役，灯灭者死，诸生甚苦之。俄以灯球未具，杖刑部郎中石抹世绩，以前户部侍郎李渔代之。白撒本无守御才，但以严刻立威誉。
    夏四月八日始辍攻，下诏改元天兴。
    传闻北有朝命，令勿击。众谓攻三日不解，城将隳。已而，城上人望见北兵焚炮车，众皆以相贺。俄闻北兵不退，四面驻兵逻之，由是知祸未艾也。士庶往往纵酒肉歌呼，无久生心。
    秋七月，北兵遣唐庆等来使，且曰：“欲和好成，金主当自来好议之。”末帝托疾，卧御榻上，见庆等掉臂上殿，不为礼。致来旨毕，仍有不逊言，近侍皆切齿。既归馆，饷劳。是夕，飞虎军数辈，愤庆等无礼，且以为和好终不能成，不若杀之快众心。夜中，持兵入馆，大噪，杀庆等。馆伴使奥屯按出虎及画二人亦死。迟明，宰执趋赴馆视之，军士露刃，诣马前请罪，宰执遑遽慰劳之，上因赦其罪，且加犒赏。京师细民皆欢呼踊跃，以为太平，识者知其祸不可解矣。
    八月，恒山公武仙提兵自邓赴京师，上命副枢合喜出兵援之。至密县遇北兵，合喜遽退走。仙兵与北兵转战于郑州之西南，会徒单兀典亦提兵东来，相遇，战久之，由合喜兵不相接，皆败。仙引余兵南归，兀典亦西走。合喜还京师，士庶罪其误国，上不得已，废为民。
    时京师被围数月，仓廪空虚。尚书右丞李蹊坐粮不给下狱，已而免死除名。擢前户部侍郎张师鲁为户部，主粮储事。时民间皆言官将搜百姓粮，人情汹汹，甚以为忧。
    冬十月，果下令自亲王宰相已下，皆存三月粮，计口留之，人三斗，余入官，隐匿者处死。命御史大夫裴满阿虎带、总帅知开封府徒单百家主之，其余朝廷侍从官分领其事。凡主者所往，剑戟从焉，户阅人诘不少缓，用铁锥监之，石杵震之，恐藏城中。士庶不爨以待。或搜获隐匿者，械于街，虽皇兄、后妃家皆不免。军士突入，妃主惊逃，驱絷奴仆，使之指陈所匿，京师巨家著姓被罪者甚多。总领蒲察定住尤酷甚，杖杀无辜数人，凶黠辈因之为奸利，由是百姓离心。识者知其必亡。
    十二月，朝议以食尽无策，末帝亲出东征。丞相塞不、平章白撒、右丞完颜斡出、工部尚书权参知政事李蹊、枢密院判官白华、近侍局副使李大节、左右司郎中完颜进德、张衮、总帅徒单百家、蒲察官奴、高显、刘奕皆从。上与太后、皇后、诸妃别，大恸，誓以不破敌不归。仪卫萧然，见者悲怆。留参知政事完颜奴申、枢密副使完颜习你阿不权行尚书省兼枢密事。以余兵守南京。
    上既出，遇巩州帅完颜胡斜虎提兵转战来赴援，因从以东。
    初，上疑东面帅李新跋扈，有妄言，先罢为兵部侍郎。将出，密谕二守臣羁絷之。已而上出，二人者以事召新诣省，新疑其见擒，纵马突城门欲出，守者止之。新弃马逾城，二人者遽命将追及，堕湟水中，斩其首。
    时末帝既出，人情愈不安，日夜望东征之捷。俄闻北渡，前锋方交战，有功，取蒲城。进取卫州，白撒等望见北兵，遽劝上登舟船南渡，从官多攀从不及，死于兵。而骁将徒单百家、高显、刘奕辈初不知上去，已而军士皆散没，上以余兵狼狈入归德，杜门，京民大恐，以为将不救矣。
    二守臣素庸暗无谋，但知闭门自守。百姓食尽，无以自生，米升直银二两，贫民往往食人殍，死者相望，官日载数车出城，一夕皆剐食其肉净尽。缙绅士女多行モ于街，民间有食其子。锦衣、宝器不能易米数升。人朝出不敢夕归，惧为饥者杀而食。平日亲族交旧，以一饭相避于家。又日杀马牛乘骑自啖，至于箱箧、鞍詹诸皮物，凡可食者皆煮而食之。其贵家第宅与夫市中楼馆木材皆撤以爨。城中触目皆瓦砾废区，无复向来繁侈矣。朝官士庶往往相结携妻子突出北归，众谓不久当大溃。
    二年正月，末帝遣近侍局使徒单四喜等入南京取太皇后、皇后、诸妃嫔赴归德。既出城，惧与北兵遇，复仓皇归宫。于后，四喜独携其族以去，末帝斩之。
    时外围不解，上下如在陷阱中，且相继殍死，议者以为上既去国，推立皇兄荆王，以城降，庶可救一城生灵，且望不绝完颜氏之祀，是亦春秋纪侯大去其国，纪季以阝入于齐之义，不得已者。况北兵中有曹王也，朝士皆知，莫敢言。二守臣但曰：“当以死守。”众愤二人无他策，思有一豪杰出而为之救士民。余夕见左司郎中杨居仁白其事，杨云：“是事固善，然孰敢倡者？彼二执政亦知之而不敢言，且不敢为也。”
    廿有一日，忽闻执政召在京父老、士庶计事，诣都堂，余同麻革潜众中以听。二执政立都堂檐外，杨居仁诸首领官从焉。省掾元好问宣执政所下令告谕，且问诸父老便宜。完颜奴申拱立无语，独完颜习你阿勃反覆申谕：“以国家至此，无可奈何，凡有可行，当共议。”且继以泣涕。诸愚叟或陈说细微，不足采。余语麻革，将出而白前事。革言：“莫若以奏记密陈。子归草之，吾当共上也。”余以是退，将明日同革献书。其夕，颇闻民间称有一西南崔都尉、药招抚者将起事，众皆曰：“事急矣，安得无人？”予既归，夜草书，备论其事。迟明，怀以诣省庭，且邀革往。自断此事系完颜氏存灭，且以救余民，虽死亦无愧矣。是旦，大阴晦，俄雨作，余姑避民闾。忽闻军马声，市人奔走相传曰：“达靼入城矣。”余知事已不及，遂急归。路闻非北兵，盖西南兵变，已围尚书省矣。
    时崔立为西面都尉、权元帅，同其党韩铎等举兵。药安国者北方人，素骁勇，为先锋以进，横刀入尚书省，崔立继之。二执政见而大骇曰：“汝辈有事当好议。”安国先杀习你阿不，次杀奴申，又杀左司郎中纳合德晖，击右司郎中杨居仁、聂天骥，创甚。省掾皆四走，窜匿民家。
    崔立既杀二人，提兵尚书省，号令众庶曰：“吾为二执政闭门误众，将饿死，今杀之以救一城民。”且禁诸军士：“取民一钱处死。”阖郡称快，以为有生路也。食时，忽阴雨开霁，日光烂然。立提兵入宫见太后，具陈其事，太后惶怖听命，拜立为左丞相、都元帅、寿国公。
    立以太后令，释卫邸之囚，召卫王故太子梁王某监国，遂取卫族皆入宫。即遣使持二执政首诣军前纳降款。
    明日，立坐都堂，召在京父老、僧道、百姓谕言，皆曰：“谢丞相得生。”立又自诣军前投谒归附，命归，令在京士庶皆割发为北朝民。
    初，立举事止三百人，杀二执政。当时诸女直将帅四面握兵者甚多，皆束手听命，无一人出而与抗者。人谓李新若在，决与立抗衡，新死，故立得志。立变三日，御史大夫裴满阿虎带、提点近侍局兼左右司郎中吾古孙纳申缢于台中，户部尚书完颜仲平亦自杀。
    初，立以副元帅药安国首事难制，忌之。因其夜取故监军王守玉妻，旦坐都堂，以安国犯令，叱左右斩以徇。于是朝士震悚，无令不从。梁王虽监国，在宫中虚名而已。立以其弟某为平章政事，张颂为殿前都点检，韩铎为副元帅、知开封府，左司都事孛术鲁济之为御史中丞，皆其党也。又以吏部侍郎刘仲周、谏议大夫张正伦参议省事，盖立取仲周女为妻，正伦有人望也。又以前卫尉奥屯阿虎带为尚书右丞，前殿前都点检温迪罕二十为参知政事。仲周、正伦皆进参知政事，省令史元好问为左右司员外郎。又以刁壁为兵部尚书、元帅左监军。初，立起，与壁谋，及其期，壁不往，立颇怒之甚，故不得执政。一时人望与士大夫退闲者，皆以次迁擢台阁中，其除拜无虚日。
    俄，立自为太师、尚书令、郑王。闻钧、汝间有众据西山不从命，立遣韩铎帅兵讨之。铎中箭死，以折彦颜知开封府。立又封诸内藏库，将以奉北兵，亦往往取归其第。又搜选民间寡妇、处女，亦将以奉北兵，然入其家者甚众。又括刷在京金银，命百官分坊陌穷治之，贵人、富家俱被害。陈国夫人王氏，末帝姨也，素富于财；平章白撒夫人亦富侈；右丞李蹊旧以取积闻，其妻子皆被掠、拷讯死。
    立又自诣军前，求免剽掠；又求纵百姓出城挑菜充饥，于是人得出近郊采蓬子窠、甜苣菜，杂米粒以食。又闻京西陈冈上有野麦甚丰，立请百姓往收之。立又聚皇族皆入宫，俄遣诣青城，皆为北兵所杀，如荆王、梁王辈皆预焉，独太后、皇后、诸妃嫔宫人北徙。百姓初闻皇族当北往，有窜其间者，亦被诛军前。又取壬辰诸宰执家属，治罪杀唐庆事。故相侯挚亦见杀。
    四月二十日，使者发三教医匠人等出城，北兵纵入，大掠。立时在城外营中，兵先入立家，取其妻妾、宝玉辇以出。立归，大恸，亦不敢谁何。大臣富家多被荼毒死者，而三教医匠人等，在青城侧亦被剽夺无遗。俄，复遣三教人入城，许百姓与北兵市易，城中人以所余金帛易北来米麦食之，然多为北兵劫取，莫敢语。
    余时同诸生复入居八仙馆中。五月二十有二日，会使者召三教人从以北。嗟乎，此生何属亲见国亡？至于惊怖、劳苦万状不可数。乃因暇日，记忆旧事，漫记于编。若夫所传不真及不见不闻者，皆不敢录。
    ●卷十二
    ○录崔立碑事
    崔立既变，以南京降，自负其有救一城生灵功，谓左司员外郎元裕之曰：“汝等何时立一石，书吾反状邪？”时立国柄入手，生杀在一言，省庭日流血，上下震悚，诸在位者畏之，于是乎有立碑颂功德议。
    数日，忽一省卒诣予家，赍尚书礼房小帖子云：“首领官召赴礼房。”予初愕然，自以布衣不预事，不知何谓，即往至省。门外遇麻信之，予因语之。信之曰：“昨日见左司郎中张信之言，郑王碑事欲属我辈作，岂其然邪？”即同入省礼房。省掾曹益甫引见首领官张信之、元裕之二人曰：“今郑王以一身救百万生灵，其功德诚可嘉。今在京官吏、父老欲为立碑纪其事，众议属之二君，且已白郑王矣，二君其无让。”予即辞曰：“祁辈布衣无职，此非所当为。况有翰林诸公如王丈从之及裕之辈在，祁等不敢。”裕之曰：“此事出于众心，且吾曹生自王得之，为之何辞？君等无让。”予即曰：“吾当见王丈论之。”裕之曰：“王论亦如此矣。”予即趋出，至学士院，见王丈，时修撰张子忠、应奉张元美亦在焉。予因语其事，且曰：“此实诸公职，某辈何与焉？”王曰：“此事议久矣，盖以院中人为之，若尚书檄学士院作，非出于在京官吏、父老心，若自布衣中为之，乃众欲也。且子未仕，在布衣，今士民属子，子为之亦不伤于义也。”余于是阴悟诸公自以仕金显达，欲避其名以嫁诸布衣。又念平生为文，今而遇此患难，以是知扬子云《剧秦美新》，其亦出于不得已邪？因逊让而别。
    连延数日，又被督促。知不能辞，即略为草定，付裕之。一二日后，一省卒来召云：“诸宰执召君。”余不得已，赴省。途中，遇元裕之骑马索予，因劫以行，且拉麻信之俱往。初不言碑事，止云省中召王学士诸公会饮，余亦阴揣其然。既入，即引诣左参政幕中，见参政刘公谦甫举杯属吾二人曰：“大王碑事，众议烦公等，公等成之甚善。”余与信之俱逊让曰：“不敢。”已而，谦甫出，见王丈在焉，相与酬酢。酒数行，日将入矣，余二人告归。裕之曰：“省门已锁，今夕既饮，当留宿省中。”余辈无如之何，已而烛至，饮余，裕之倡曰：“作郑王碑文，今夕可毕手也。”余曰：“有诸公在，诸公为之。”王丈谓余曰：“此事郑王已知众人请太学中名士作，子如坚拒，使王知诸生辈不肯作，是不许其以城降也，则衔之以刻骨，缙绅俱受祸矣。是子以一人累众也。且子有老祖母、老母在堂，今一触其锋，祸及亲族，何以为智，子熟思之。”予惟以非职辞。久之，且曰：“予既为草定，不当诸公意，请改命他人。”诸公不许，促迫甚。予知其事无可奈何，则曰：“吾素不知馆阁体，今夕诸公共议之，如诸公避其名，但书某名在诸公后。”于是裕之引纸落笔草其事。王丈又曰：“此文姑使裕之作以为君作又何妨？且君集中不载亦可也。”予曰：“裕之作政宜，某复何言？”碑文既成，以示王丈及余。信之欲相商评，王丈为定数字。其铭词则王丈、欲之、信之及存予旧数言。其碑序全裕之笔也。然其文止实叙事，亦无褒称立言。时夜几四鼓，裕之趣曹益甫书之，裕之即于烛前焚其稿。迟明，予辈趋去。
    后数日，立坐朝堂，诸宰执首领官共献其文以为寿，遂召余、信之等俱诣立第受官。余辈深惧见立。俄而，诸首领官赍告身三通以出，付余辈曰：“特赐进士出身。”因为余辈贺。后闻求巨石不得，省门左旧有宋徽宗时《甘露碑》，有司取而磨之，工书人张君庸者求书。刻方毕，北兵入城纵剽，余辈狼狈而出，不知其竟能立否也？
    嗟乎！诸公本畏立祸，不敢不成其言。已而又欲避其名以卖布衣之士。余辈不幸有虚名，一旦为人之所劫，欲以死拒之则发诸公嫁名之机，诸公必怒，怒而达崔立，祸不可测，则吾二亲何以自存？吾之死，所谓自经于沟渎而莫之知，且轻杀吾身以忧吾亲为大不孝矣，况身未禄仕，权义之轻重，亲莫重焉，故余姑隐忍保身为二亲计，且其文皆众笔，非余全文，彼欲嫁名于余，余安得而辞也？今天下士议往往知裕之所为，且有曹通甫诗、杨叔能词在，亦不待余辩也。因书其首尾之详，以志少年之过。空山静思，可以一笑。
    ◎附录
    ○元好问《外家别业上梁文》
    穷于途者返于家，乃人情之必至。劳以生而佚以老，亦天道之自然。方属风霜偃薄之余，而有里社浮湛之渐。兹焉卜筑，今也落成。遗山道人，覃蠹书痴，鸡虫禄薄，猥以勃跚之迹，仕于危急存亡之秋。左曹之斗食未迁，东道之戈船已御，久矣公私之俱罄，困于春夏之长围。穷甚析骸，死惟束手。人望荆兄之通好，义均纪季之附庸。出涕而女于吴，莫追于既往；下车而封之杞，有觊于方来。谋则佥同，议当孰抗？爰自上书宰相，所谓试微躯于万仞不测之渊，至于喋血京师，亦常保百族于群盗垂涎之口。皇天后土，实闻存赵之谋；枯木死灰，无复哭秦之泪。初，一军构乱，群小归功。劫太学之名流，文郑人之逆节。命由威制，佞岂愿为？就磨甘露御书之碑，细刻锦溪书叟之笔。蜀家降款，具存李昊之世修；赵王禅文，何预陆机之手迹？伊谁受赏，于我嫁名？悼同声同气之间，有无罪无辜之谤。耿孤怀之自信，听众口之合攻。果吮痈舐痔之自甘，虽窜海投山其何恨？惟彼证龟而作鳖，始于养虺以成蛇。追韩之骑甫还，射羿之弓随彀，以流言之自止，知神圣之可凭。复齿平民，仅延残喘。泽畔而湘累已老，楼中而楚望奚穷？怀先人之敝庐，可怜焦土；眷外家之宅相，更愧前途。岂谓事有幸成，计尤私便？东诸侯助竹木之养，王录事寄草堂之赀。占松声之一丘，近桃花之三洞。东墙西壁无补拆之劳，上雨旁风有闭藏之固。已与编户细民而杂处，敢用失侯故将而自名。因之挫锐以解纷，且以安常而处顺。老盆浊酒，便当接田父之欢；春韭晚菘，尚愧夺园夫之利。彼扶摇直上，击水三千，韦杜城南，去天尺五，坐庙堂，佐天子，盖有命焉。使乡里称善人，斯亦足矣，云云。
    ◇郝经云：《辨磨甘露碑诗》
    国贼反城以为功，万段不足仍推崇。勒文颂德召学士，滹南先生付一死。林希更不顾名节，兄为起草弟亲刻。省前便磨《甘露碑》，书丹即用宰相血。百年涵养一涂地，父老来看暗流涕。数樽黄封几斛米，卖却家声都不计。盗据中原责金源，吠尧极口无颜。作诗为告曹听翁，且莫独罪元遗山。
    ◇辩亡
    或问：金男之所以亡何哉？末帝非有桀纣之恶，害不及民，疆土虽削，士马尚强，而遽至不救，亦必有说。
    余曰：观金之始取天下，虽出于边方，过于后魏、后唐、石晋、辽，然其所以不能长久者，根本不立也。当其取辽时，诚与后魏初起不殊。及取宋，责其背约，名为伐罪吊民，故征索图书、车服，褒崇元诸正人，取蔡京、童贯、王黼诸奸党，皆以顺百姓望，又能用辽宋人材，如韩企先、刘彦宗、韩辈也。及得天下，其封建废置，政令如前朝，虽家法边塞，害亦不及天下，故典章法度皆出于书生。至海陵庶人，虽淫暴自强，然英锐有大志，定官制、律令皆可观。又擢用人才，将混一天下。功虽不成，其强至矣。世宗天资仁厚，善于守成，又躬自俭约以养育士庶，故大定三十年几致太平。所用多敦朴谨厚之士，故石琚辈为相，不烦扰，不更张，偃息干戈，修崇学校，议者以为有汉文景风。此所以基明昌、承安之盛也。宣孝太子最高明绝人，读书喜文，欲变夷狄风俗，行中国礼乐如魏孝文。天不祚金，不即大位早世。章宗聪慧，有父风，属文为学，崇尚儒雅，故一时名士辈出。大臣执政，多有文采学问可取，能吏直臣皆得显用，政令修举，文治烂然，金朝之盛极矣。然学文止于词章，不知讲明经术为保国保民之道，以图基祚久长。又颇好浮侈，崇建宫阙，外戚小人多预政，且无志圣贤高躅，阴尚夷风；大臣惟知奉承，不敢逆其所好，故上下皆无维持长世之策，安乐一时，此所以启大安、贞之弱也。卫王苛吝，不知人君体，不足言。已而强敌生边，贼臣得柄，外内交病，莫敢疗理。宣宗立于贼手，本懦弱无能，性颇猜忌，惩权臣之祸，恒恐为人所摇，故大臣宿将有罪，必除去不贷。其迁都大梁可谓失谋。向使守关中，犹可以数世，况南渡之后，不能苦心刻意如越王勾践志报会稽之羞，但苟安幸存以延岁月。由高琪执政后，擢用胥吏，抑士大夫之气不得伸，文法棼然，无兴复远略。大臣在位者，亦无忘身徇国之人，纵有之，亦不得驰骋。又偏私族类，疏外汉人，其机密谋谟，虽汉相不得预。人主以至公治天下，其分别如此，望群下尽力难哉。故当路者惟知迎合其意，谨守簿书而已。为将者，但知奉承近侍以偷荣幸宠，无效死之心。幸臣贵戚，皆据要职于一时，士大夫一有敢言、敢为者，皆投置散地。此所以启天兴之亡也。末帝夺长而立，出于爱私。虽资不残酷，然以圣智自处，少为黠吏时全所教，用术取人，虽外示宽宏以取名，而内实淫纵自肆。且讳言过恶，喜听谀言，又暗于用人，其将相止取从来贵戚。虽不杀大臣，其骄将多难制不驯。况不知大略，临大事辄退怯自沮，此所以一遇敌而不能振也。
    大抵金国之政，杂辽宋非全用本国法，所以支持百年。然其分别蕃汉人，且不变家政，不得士大夫心，此所以不能长久。向使大定后宣孝得位，尽行中国法，明昌、承安间复知保守整顿以防后患，南渡之后能内修政令，以恢复为志，则其国祚亦未必遽绝也。尝记泰和间有云中李纯甫，由小官上书万言，大略以为此政当有为日，而当路以为迂阔，笑之。宴安自处，以至土崩瓦解。
    南渡后，复有以机会宜急有备为言者，而上下泰然俱不以为心，以至宗庙丘墟，家国废绝，此古人所谓何世无奇材而遗之草泽者也。
    金银珠玉世人所甚贵，及遇凶年则不及菽粟，何哉？事有先后，势有缓急也。平时富贵之家求一珠玉、犀象、玩好、器物，至发粟出帛惟恐其不得，将以充其室，夸耀于人以自乐者皆是也。壬辰岁，余在大梁，时城久被围，公私乏食，米一升至银二两余，殍死者相望，人视金银如泥土，使用不计。士庶之家出其平日珠玉、玩好、妆具、环佩、锦绣衣衾，日陈于天津桥市中，惟博鬻升合米豆以救朝夕。尝记余家一毳袍，极致密鲜完，博米八升，金钗易牛肉一肩，趣售之。以是知明君贵五谷而贱金玉，诚知其本也。古人云：“薪如桂，米如珠。”岂虚言哉。
    文章各有体，本不可相犯欺。故古文不宜蹈袭前人成语，当以奇异自强。四六宜用前人成语，复不宜生涩求异。如散文不宜用诗家语，诗句不宜用散文言，律赋不宜犯散文言，散文不宜犯律赋语，皆判然各异。如杂用之，非惟失体，且梗目难通。然学者暗于识，多混乱交出，且互相诋诮，不自觉知此弊，虽一二名公不免也。
    长于此者必短于彼，优于大者或劣于小。士君子穷处不能活妻子，免饥寒，及其得志，则兼济天下，使民物皆得所。太公困于鼓刀钓鱼，伊尹躬耕莘野，彼岂不能妄营财利，使生理优游邪？耻不为也。若夫韩淮阴，少年乞食漂母，人皆笑嗤。及为将，料敌制胜无遗策，卒能佐汉祖定天下，身享南面之乐。岂昔之拙而今之巧邪？材有所长，志有所不为也。因是以思吾侪，今日遭大变，遁于穷山荒野中，日惟糊口之不给，而不免有求于人，亦不足怪，但恨不能自渔樵、亲耕稼以自给，如古之人。彼穷居，妻子有愠言，乡人贱之，交游笑之，又何病也？理固然也。
    国家养育人材当如养木，彼便冉豫章之材，封殖之，护持之，任其长成，一旦可以为明堂太室之用。如或牛羊啮之，斧斤伐之，则将憔悴惨淡无生姿，或枯槁而死矣，又安能有干霄拂云之势邪？士大夫亦然。国家□□以爵禄导之，以语言使之，精神横出，材气得伸，锐于有为，然后得为我用。傥绳以文法，索过求瑕，为之则有议，言之则有罪，将括囊袖手，相招为自全计矣，国家何赖焉？余先君尝为言，如屏山之才，国家能奖养挈提使议论天下事，其智识盖人不可及。惟其早年暂欲有为、有言，已遭摧折，所以中年纵酒，无功名心，是可为国家惜也。呜呼，自非坚刚不拔之志，超世绝伦之人，其遇忧患、遭废绌而不变易者，鲜矣哉。
    传曰，“人定亦能胜天，天定亦能胜人”，余尝疑之。试以严冬在大厦中独立，凄淡万态不能久居。然忽有外人共笑，则殊暖燠，盖人气胜也。因是以思，谓人胜天亦有此理。岂特是哉？深冬执爨或厚衣重衾亦不寒，夏暑居高楼，以冰环坐而加之以扇亦不甚热，大抵有势力者能不为造物所欺，然所以有势力者亦造物所使也。
    人之生有三乐，有志气之乐，有形体之乐，有性命之乐。夫事业、功名、权势、爵位、乐志气也；酒色、衣食、使令、车马，乐形体也；仁义、礼知、忠信、孝弟，乐性命也。虽然，事业、功名、权势、爵位，得时者之所有也；酒色、衣食、使令、车马，富厚者之所备也；惟仁义、礼知、忠信、孝弟，虽不得时、不富厚而于我皆具，盖穷士之所有也。今吾既不得时有志气之乐，又不富厚有形体之乐，居荒山之中，日惟藜藿之为养，其所享无一毫过于人，舍性命其何乐哉？
    士之生于世，何其多品邪？有为公卿、宰辅以事业、功名显于后代者；有虽居下位不得柄用，犹能以节义自著者；又有浮湛闾里，应物持身，但以德善立名者；有放浪山林，草衣木食，以高洁自居者；有抒心文史，以著述吟讽有闻者；又有研精技艺，如阴阳、医药、卜筮、字画、绘画以名世者；又有纵酒放歌，废弃礼法以乐其形体者；又有抑情去欲、炼身服气以觊飞升者。要之各从所好，且有定数在，亦安能一其迹邪？今吾幼而苦学，及于齿壮，学虽粗成，而未有所遇。今穷居草野，日惟衣食之不充，将为事业、功名而不可得。又非居位当言，且临事变可以立节义。愿服炼，以懒惰不能。放纵，以拘窒不喜。诸技艺皆非所专心。平生以经籍文翰自娱。顾后日穷达犹未可知，然则独守吾残编断稿者，犹未为痴计也。
    予生壮年，其所历多矣，尝陪诸举子进取矣，亦尝偕诸朋友讲学矣，又尝视诸农夫耕获矣，又尝同诸少年嬉游矣，又尝诣诸王公贵人干谒矣。自非上为卿相行经济之谋，下为仆吏执奔走之役，其于世故无所不涉。今而遭值乱离，屏居故山之下，回思向者之事，扰扰胶胶于身，初无少异，所谓如梦觉、如醉醒，而不见纤毫形迹，以此观之，百年之内亦可以默觉矣。而独区区虑衣食之不充，惧志意之不得，而不能乐天知命，坎止流行，与万物同始终，亦其学之不至也，哀哉。
    三国时士尚权诈，其间不为风俗所移者，陈、徐稚。魏晋间士尚虚玄，其间不为风俗所移者，徐貌、卞壶。兹数人者，或以道德显，或以节行闻，或以智量称，或以风义著。行身立志卓尔不群，皆豪杰之士也。
    予尝观《道藏》书，见其炼石服气以求长生登仙，又书符咒水役使鬼神为人治病除崇，且自立名字、职位云。主管天条而斋醮祈禳，则云能转祸为福。大抵方士之术，其有无谁能知？又观佛书，见谈天堂、地狱、因果、轮回，以为人与禽兽无异。且有千佛万圣，异世殊劫，而以持诵、布施则能生善地。大抵西方之教，其有无亦谁能知？因思吾道，天地日月照明，山河草木蕃息，其间君臣、父子、兄弟、夫妇，礼文粲然，而治国治家焕有条理。赏罚绌陟立见，荣辱生死穷通，互分得失，其明白如此，岂有惑人以不可知之事者哉？而世之愚俗，徒以二氏之诡诞怪异出耳目外，则波靡而从之，而饮食起居日在吾道中而恬不自知，反以为寻常者，良可叹也。呜呼，愚俗岂可责邪？而士大夫之高明好异者往往为所诱，不亦悖哉！
    举世之人日奔走经营，惟以衣食为事。士君子则安闲乐道，不以衣食为忧。举世之人所畏者，饥寒、患难、死亡。士君子则于饥寒、患难、死亡无所畏，使道义充于中，虽明日饥而死，无歉于天地。使行不义而动非礼，虽贵于王公，富积千金，而内以愧于心，外以怍于人。然则士君子之所为、所守，诚举世之人所背而驰者也。使俗人笑其迂而议其拙也宜哉。
    ●卷十三
    吾在南方时，从父母仕宦，家资颇温，而吾则专心于学，生事不一问。食未尝不肉也，寝未尝不帷也，出游未尝无车马也，役使未尝无僮仆也，然不知温饱安逸之味也。今遭丧乱，归故山，四壁萧然，日惟生事之见迫。食或旬日无醯醢，及一得之，则觉其甘。寝或终夜无衾，及一得之，则觉其暖。出或徒行无驴，及一得之，则觉其便。居或汲爨无人，及一得之，则觉其泰。乃知夫温饱安逸者，世之人亦未易得，然向之所得犹不足也，惑矣。因思一时富贵权势之人，生长纨绮中，或不遭患难摧折，至老者非惟不知稼穑之艰难，流于奢淫以蠹国病民，抑又不知世间温饱安逸之正味为不少，可胜叹哉！吾故以自尝试者述之，可为得志者戒。
    窃尝考自古士风之变，系国家长短存亡。三代以前，其风淳质、修谨不必言。三代以后，世衰道丧，士大夫惟知功利为上，故争尚权谋。战国间游说从横之流，已而变为刑名掊刻，以法律控持上下，失士庶心，以至焚书坑儒，毒流四海。汉兴，其风稍更变，多厚重长者，然其权谋法律者犹相杂。迨至武帝，天下混同，士风一变，以学问为上，故争尚经术文章，一时如公孙弘、董仲舒、二司马、枚乘之徒出，文物大备。元、成以来，经术之弊皆尚虚文，而无事业可观，浮沉委靡，以苟容居位，匡衡、贡禹、孔光之流重以谄谀，故权臣肆志，国随以绝。东汉之初，人主惩权臣之祸，以法令督责群臣，群臣惟知守职奉法无过失。及桓、灵之世，朝政淆乱，奸臣擅权，士风激厉，以敢为敢言相尚，故争树名节，袁安、杨震、李固、杜乔、陈蕃之徒抗于朝，郭泰、范滂、岑至、张俭之徒议于野，国势虽亡，而公议具存，犹能使乱臣贼子有所畏忌。已而诸豪割据，士大夫各欲择主立功名，如荀攸、贾诩、程昱、郭嘉、诸葛亮、庞统、鲁肃、周瑜之徒，争以智能自效。晋初，天下既一，士无所事，惟以谈论相高，故争尚玄虚，王弼、何晏倡于前，王衍、王澄和于后。希高名而无实用，以至误天下国家。南渡之后，非有王导、谢安辈稍务事业功名，其颓靡亦不可救矣。宋、齐、梁、陈惟以文华相尚、门第相夸，亦不足观，故国祚亦不能久。唐兴，士大夫复以事业功名为上，贞观诸人有两汉风，其权谋、经术、文章、名节者错出间立，故唐一代人材最多，其扶支国势亦至三百载。及其乱也，死节者相望。五代之间亦无可取。宋初，士大夫复驰骋智谋。厥后混一，其风大变，经术、文章不减汉唐，名节之士继踵而出。大抵崇尚学问，以道义为先，故维持国家亦二百载。虽遭丧夺，尚能奄有偏方。大抵天下乱，则士大夫多尚权谋、智术，以功业为先。天下治，则士大夫多尚经术、文章、学问，以名节为上。国家存亡长短随之，亦其势然也。
    予平生有二乐，曰良友，曰异书，每遇之则欣然忘寝食。盖良友则从吾讲学，见吾过失，且笑谈游宴以忘忧。异书则资吾见闻，助吾辞藻，属文著论以有益。彼酒色膏梁如一时浮云，过目竟何所得哉。
    肥浓甘脆世所共珍，使饱而遇之，则食如泥土。藜藿葵荠世所共贱，使饥而遇之，则食如饴糖。乃知贫穷之士自乐，富贵之人亦有苦。是则我辈区区以空乏为忧，亦悖矣。
    国之不可治犹可以治其家，人之不能正犹能正其身，使家之齐而身之修，虽隐居不仕犹可谓得志。故吾尝曰：“虽天下未太平，而吾一家独不可太平乎？是诚在我者也。”
    昔人云：“借书一痴，还书亦一痴。”故世之士大夫有奇书多秘之，亦有假而不归者，必援此。予尝鄙之，以为君子惟欲淑诸人，有奇书当与朋友共之，何至靳藏，独广己之闻见？果如是，量亦狭矣。如蔡伯喈之秘《论衡》，亦通人之一蔽，非君子所尚，不可法也。其假而不归者尤可笑，君子不夺人之所好，“己所不欲勿施于人”，岂有假人物而不归之者耶？因改曰：“有书不借为一痴，借书不还亦一痴也。”
    夫诗者，本发其喜怒哀乐之情，如使人读之无所感动，非诗也。予观后世诗人之诗皆穷极辞藻，牵引学问，诚美矣，然读之不能动人，则亦何贵哉？故尝与亡友王飞伯言：“唐以前诗在诗，至宋则多在长短句，今之诗在俗间俚曲也，如所谓源土令之类。”飞伯曰：“何以知之？”予曰：“古人歌诗，皆发其心所欲言，使人诵之至有泣下者。今人之诗，惟泥题目、事实、句法，将以新巧取声名，虽得人口称，而动人心者绝少，不若俗谣俚曲之见其真情而反能荡人血气也。”飞伯以为然。
    “六经”中莫难穷者《易》，莫难断者《春秋》，故予三十而学《春秋》，以其壮而立志也。四十而学《易》，以长而多练事也。
    余祖沂水君尝训子孙曰：“士之立身如素丝然，慎不可使点污，少有点污则不得为完人矣。”屏山称之，以为名言。其作墓表也亦备载云。
    老子之书，孔子尝见之矣，而未尝论其是非。孟子亦尝见之矣，而未尝言。若庄子与孟子同时，其名不容有不相知，而亦未尝有一言相及。而孟子所排者，杨、墨、仪、秦；庄子所论者，孔、颜、曾、史。至于扬子始论老庄得失，韩子则盛排之，何哉？夫老庄之书孔孟不言，其偶然邪？其有深意邪？扬子排之，其得圣人微意邪？其与圣人异见邪？文中子一世纯儒，其著述动作全法圣人，虽未能造其域，亦可谓贤而有志者，遗书在世，韩子亦不容不见之，而未尝比数于荀子之列，其意以为无足取邪？其偶然邪？至李翱则比诸世所传太公家教，以为无辞而粗有理，亦轻之矣。司马君实则论其失而取其长，为作补传。而程伊川则以为其议论尽高，有荀、扬道不到处。诸公皆名世大儒而异同如此，皆学者所当深究也。
    司马君实作《文中子补传》，怪《隋书》不为文中子立传。而其子弟云凝为御史，尝弹侯君集，君集与长孙无忌善，以此王氏不得用，其修隋史者乃陈叔达、魏征，畏无忌，故不为立传。君子曰：“叔达固畏无忌，征岂以畏无忌故掩其师名邪？”以是为疑。余尝思，使征辈诚文中子门人，其不为立传亦自有深意。将非以既拟其师以圣人，欲列于传，恐小之，欲援《孔子世家》之例，而《隋书》无他世家，且恐时人议，故皆不纪。以为其师之名不待史而传乎？如此然，未可知也。
    余读《书》至《汤誓》、《汤诰》及《泰誓》、《牧誓》，观汤武伐桀纣之际，谕众诲师无不以天为言。如曰“夏氏有罪，予畏上帝”，“尔尚辅予一人，致天之罚”，“天道福善祸淫，降灾于夏”。“肆台小子，将天命明威，不敢赦”，“上天孚佑下民，罪人黜伏”，“俾予一人，辑宁尔邦家”。“今商王受弗敬上天，降灾下民”，“皇天震怒，命我文考肃将天威”，“商罪贯盈，天命诛之。予弗顺天，厥罪惟钧”，“惟天惠民，惟辟奉天”，“天其以予民”，“戎商必克”，今“商王受自绝于天，结怨于民”，“尔其孜孜，奉予一人，恭行天罚”，“今予发惟恭行天之罚”。大抵以桀纣为恶逆天，天绝之。我则诛恶救民，为顺天，且若阴受上天之命而行者。嗟乎！圣人之心则天心也，天之心则圣人心也。天之所绝，圣人则绝之；天之所与，圣人则与之，初无一毫异，有以见圣人以天自处也。非徒以天自处，其理诚一也。故当是时为圣人者，权其轻重，计其公私，而不暇顾其君臣之分。彼桀纣所行诚顺天邪？吾则事之。诚逆天邪？吾则去之。其事其去皆与天合。既去彼而求其为天下主者，舍己其谁哉！故践位而代之不辞，而天下翕然亦无异议。要之所行者天也，又岂有歉然于心邪？其曰“惟有惭德，予恐来世以为口实”者，惧后之人臣不知天理、妄干天位者援以为例耳。亦惧浅学之士求其名而遗其实者耳。岂真有“惭德”邪？然则后之君子犹以臣伐君为疑者，陋矣。彼汤武之心，求知于天而不求知于人者可见矣。或者曰，然则莽、操之取汉，司马氏之取魏，若以天为言亦可乎？曰，不然。彼汉魏之政如桀纣乎？莽、操、司马氏之法如汤武乎？有汤武之圣遇桀纣之恶，然后可以言受天命，否则徒为篡逆而已。
    吾道盛衰自有时，吾尝考之，如循环相乘除也。周衰，诸侯不礼士。至战国，则魏文侯、燕昭王辈拥彗筑台，师事焉。继以始皇坑儒之祸。汉末，藩侯不礼士，而光武则安车蒲轮征聘焉。继有桓、灵党锢之事。唐朝士大夫往往为将相，有势位，后有白马之灾。宋兴，内外上下皆儒者显荣，至宣、政极矣，至于金国，士气遂不振。而今日困顿摧颓亦何足怪？但我辈适当此运者为不幸耳。虽然，穷达一也，又何叹也。
    贤人君子得志可以养天下，如不得志，天下当共养之。
    分人以财有时而尽，分人以善百世不磨。
    凡将迎交接之际，礼貌、语言过则为谄、为曲；不及，则为亢、为疏，所以贵乎得中也。如或失中，与其谄也宁亢，与其曲也宁疏。
    张平章万公。父弥学座右铭有云：“欲求子孙，先当积孝。欲求聪明，先当积学。”此至言也。
    为善而遇灾屯困窘者，命也，非分也。为恶而遇灾屯困窘者，分也，非命也。为善而得富贵亨达者，分也，非命也。为恶而得富贵亨达者，命也，非分也。命、分之理惟识者为能辨之。
    夫欲心不死，道心不生。若欲安时任命，著书立言，发前人所未见，成后世之大名，惟忘富贵利达外物可也。
    宁使敬而疏，毋使狎而亲。人敬而疏不失为端士，人狎而亲恐流而为小人。独不见冰雪与脂韦乎？其所喻何如？
    厚于道味者必薄于世味，厚于世味者必薄于道味。士君子苟不为世味所诱，何名之不成，何节之不立哉？士大夫多为富贵坏了名节。吾尝为柳子厚、元微之之徒惜也。拼却死亡、贫贱，便做出好公事来，不然，终不能有所立。
    富贵、爵禄世人所共嗜，故忘身屈节而徇之。惟君子视之为外物，得失付之自然。笱与世人同，安得为君子？
    求合于圣贤，必不合于世俗。必欲与世俗合，则于圣贤之道远矣。同于古必不同于今。苟欲富贵与道义兼，宁有是理？是则忖己之所趋向嗜好，又何愠乎贫贱哉？以此自思便安。
    士君子得志可以济天下，不得志不能活一身。故子思居卫，袍无里，荣公七十，带素无依。近世陈无己妻子常寄妇翁家，诚不肯非义而取也。
    马援书诫兄子，使之效龙伯高，无效杜季良，所为则善矣。虽然，杜季良仇人讼书引援诫为证，竟免官，而梁松、窦固因之被难，梁松由是恨援，死后构陷，至妻子不敢归葬。若是，则初时戒子侄好议论人长短，而不知先以此陷于祸也，悲夫。
    保养乎身，勿以寿夭委之天；勤俭乎家，勿以有无付之命；强勉乎政，勿以否泰归之时；忠爱乎君，勿以昏明托诸上，此所谓先尽人事后言天道，先尽其在己者，在人者初不计也。定心之法莫善于此。
    凡事宁失之缓勿失之急，宁失之不及无失之过。急者古人以为病。前辈有云，优柔和缓，又云，天下事孰不因忙后错了？曷尝令君缓不及事？宜深思之。
    ○附录游龙山记麻革
    余生中条王官五老之下，长侍先人西观太华，迤逦东游洛，因避地家焉。如女几、乌权、白马诸峰固已厌登，饱经穷极幽深矣。革代以来，自雁门逾代岭之北，风壤陡异，多山而阻，色往往如死灰，凡草木亦无粹容。尝切慨叹南北之分，何限此一岭，地脉遽断，绝不相属如是邪？
    越既，留滞居延，吾友浑源刘京叔尝以诗来，盛称其乡泉石林麓之胜。浑源实居代北，余始而疑之。虽然，吾友著书立言蕲信于天下后世者，必非夸言之也，独恨未尝一游焉。
    今年夏，因赴试武川，归道浑水，修谒于玉峰先生魏公，公野服萧然，见余于前轩。语未周浃，骤及是邦诸山，若南山，若柏山，业已游矣。惟龙山为绝胜，姑缺，慈以须诸文士同之，子幸来，殊可喜。乃选日为具，拉诸宾友骑自治城西南行十余里抵山下。
    山无麓。乍入谷，未有奇。沿溪曲折行数里，草木渐秀润。山竦出，崭然露芒角，水声锵然呜两峰间，心始异之。
    又盘山行十许里，四山忽合，若拱而提环而卫者。嘉木奇卉被之，葱茜浓郁。风自木杪起，纷披震荡，山与木若相顾而坠者，使人神骇目眩。
    又行数里，得泉之泓澄氵亭氵畜者焉，γ出石罅，激而为迅流者焉。阴木荫其颠，幽草缭其趾。宾欲休，咸曰：“莫此地为宜。”即下马，披草踞石列坐。诸生瀹觞以进，酒数行，客有指其西大石曰：“此可识。”因命余，余乃援笔，书凡游者名氏及游之岁月而去。
    又行十许里，大抵一峰一盘，一溪一曲，山势益奇峭，树木益多，杉、桧、栝、柏，而无他凡木也。溪花种种，金间玉错，芬香入鼻，幽远可爱。木萝松鬣，人衣袖。
    又萦纡行数里，得冈之高遽，陟而上，马力殆不能胜。行茂林下，又五里，两岭若岐，中得浮屠氏之居，曰大云寺，有僧数辈来迎，延入，馆于寺之东轩。林峦树石，栉比立，皆在几席之下。
    憩过午，谒主僧英公，相与步西岭，过文殊岩。岩前长杉数本挺立，有磴悬焉，下瞰无底之壑，危峰怪石，Лヴ巧斗，试一临之，毛骨森竖。南望五台诸峰，若相联络无间断。西北而望，峰豁而川明，村墟井邑，隐约微茫，如奕局然。
    徜徉者久之，夤缘入西方丈，观故侯同知运使雷君诗石及京叔诸人留题。回，乃径北岭，登萱草坡，盖龙山绝顶也。岭势峻绝，无路可跻。步草而往，深弱且滑甚，攀条扪萝，疲极，乃得登。四望，群木皆翠杉苍桧，凌云千尺，与山无穷，此龙山胜概之大全也。
    降，乃复坐文殊岩下，置酒小酌。日既入，轻烟浮云，与暝色会。少焉，月出，寒阴微明，散布石上。松声然，自万壑来。客皆悚视寂听，觉境愈清、思逾远。已而相与言曰，世其有乐乎此者与？酒醺，谈辩蜂起，各主其家山为胜。如郭主太华，刘主兹，余主王官五老，更嘲迭难不少屈。玉峰坐上坐，亦怡然一笑，诗所谓“善戏谑兮，不为虐兮”者，政如是也。至二鼓，乃归卧东轩。
    明旦，复来。各有诗识于石。迨午，饭主僧丈室。已，乃循岭而东。径甚微，木甚茂密，仅可通马行。又五里，至玉泉寺，山势渐颇隘，树木渐稀阔，顾非龙山比。
    寺西，峰曰望景台，险甚。主僧导客以登，历，坐盘石，其旁诸峰罗列，或偃或立，或将仆坠，或属而合，或离而分，贾奇献异不一状。北望川口，最宽肆，金城原野，分画条列，历历可数。桑干一水，纡绕如，观览旷达，此玉泉胜处也。从此归，路险不可骑，皆步而下。重溪峻岭，愈出愈奇，抵暮乃得平地，宿李氏山家。
    卧念兹游之富与夫昔所经见而不能寐。若太华之雄尊，五老之巧秀，女几之婉严，乌权、白马之端重，兹山固无之，至于奥密渊邃，树林荟蔚，繁阜不一览而得，则兹山亦其可少哉？
    人之情，大抵得于此而遗于彼，用于所见而不用于所未见，此通患也。今中书令湛然公纪西域事称金山之秀，李子微贻友书论和林之胜有过于中州者，不知天壤之间、六合之内复有几龙山也。
    因观山，于是乎有得。徒以文思浅狭，且游之亟，无以尽发山水之秘。异时当同二三友幅巾藜杖，于于而行，遇佳处辄留。更以笔札自随，随得随记，庶几兹山之仿佛云。
    己亥岁七夕后三日，王官麻革为之记。同游者按，此下似应列同游者之人名，疑此处有脱文。
    ◎续录
    ○书证类本草后
    余读沈明远《寓简》，称范文正公微时，慷慨语其友曰：“吾读书学道，要为宰辅。得时行道，可以活天下之命。时不我与，则当读黄帝书，深究医家奥旨，是亦可以活人也。”未尝不三复其言而大其有济世志。又读苏眉山《题东皋子传后》云：“人之至乐莫若身无病而心无忧，我则无是二者。然人之有是者接于予前，则予安得全其乐乎。故所至常蓄善药，有求者则与之。而尤喜酿酒以饮客。或曰：‘子无病而多蓄药，不饮而多酿酒，劳己以为人，何哉？’予笑曰：‘病者得药吾为之体轻，饮者得酒吾为之酣适，岂专以自为也？’”亦未尝不三复其言而仁其用心。
    嗟乎，古之大人君子之量何其宏也！盖士之生世，惟当以济人利物为事。达，则有达而济人利物之事，所谓执朝廷大政，进贤退邪，兴利除害以泽天下是也；穷，则有穷而济人利物之事，所谓居闾里间，传道授学，急难救疾，化一乡一邑是也。要为有补于世、有益于民者，庶几乎兼善之义。顾岂以未得志也，未得位也，遽泛然忘斯世而弃斯民哉。
    若夫医者，为切身一大事，且有及物之功。语曰：“人而无恒不可以作巫医。”又曰：“子之所慎，斋、战、疾。”康子馈药，子曰：“丘未达，不敢尝。”余尝论之，是术也，在吾道中虽名为方伎，非圣人贤者所专精，然舍而不学，则于仁义忠孝有所缺。盖许世子止不先尝药，《春秋》书以弑君，故曰为人子者不可不知医，惧其忽于亲之疾也。况乎此身受气于天地，受形于父母，自幼及老，将以率其本然之性，充其固有之心。如或遇时行道，使万物皆得其所，措六合于太和中，以毕其为人之事，而一旦有疾，懵不知所以疗之，伏枕呻吟，付之庸医手，而生死一听焉，亦未可以言智也。故自神农、黄帝、雷公、岐伯以来，名卿、才大夫往往究心于医。若汉之淳于意、张仲景，晋之葛洪、殷浩，齐之褚澄，梁之陶宏景，皆精焉。唐陆贽斥忠州纂集方书，而苏、沈二公良方至今传世。是则吾侪以从政、讲学余隙而于此乎研，亦不为无用也。
    余自幼多病，数与医者语，故于医家书颇尝涉猎。在淮阳时，尝手节《本草》一帙，辨药性大纲。以为是书通天地间玉石、草木、禽兽、虫鱼万物性味，在儒者不可不知。又饮食、服饵、禁忌，尤不可不察，亦穷理之一事也。后居大梁，得闲闲赵公家《素问》善本，其上有公标注，夤缘一读，深有所得。丧乱以来，旧学芜废，二书亦失去。尝谓他日安居，讲学、论著外，当留意摄生。
    今岁游平水，会郡人张存惠、魏卿介，吾友弋君唐佐来，言其家重刊《证类本草》已出，及增入宋人寇宗ト衍义，完焉新书，求为序引，因为书其后。
    己酉中秋日云中刘祁云。
    ◇游西山记
    余髫龀间，尝闻先大人言，龙山之胜甲乡山。时幼，未能往。其后在南方，北望依依，每以为歉。
    甲午岁还浑水。明年秋八月，释菜于先圣。越明日，拉友人河阳乔松茂寿卿、云中刘偕德升，暨弟郁同游。
    初出西城，日方中，望西山而行。一二里，涉水。又前七八里，至李谷。谷在永安山下，流波古木相交。仰视之，秋色如画。稍东，山之腋，见崖间一抹碧，尤佳。村民曰：“此麻汇也。”予与二三子杖而诣，步渐高，并路旁水声铿钅訇数股。涉水，行乱石间。里余，忽见青松绿杨荟蔚中，凿崖而屋。既至，有僧居，因共坐西轩，望平原诸峰横立，南顾永安山，危{山}独雄尊。斜日秋烟，荡百里。迫暮，留诗而回。夜宿李谷。
    迟明，上永安山。初入谷，路甚艰，两崖夹峙峭峻，其石皆跨谷萦路，诡怪若坐卧起立。且时闻水声，盘折而上，足栗目荒。前二三里，忽见一峰，突兀孤高，树色青黄红紫间错，晓日映之锦鲜。东，诸小峰侧列相附。又东，一岭独岚翠无日气，真帷帐间，诸人喜快咏诗，步益健。又前数百步，峰转境又佳，遂各坐大石，且在青桧影中。石有苔华涵渍，绣文缕缕可爱。因相与俯视川野，倚树浩歌。又前数十步，忽闻有声如风雨震山，又如千人喧笑不已。逼视之，乃流泉一派，自山下入绝壑，穿林络石，雪练飞逐，伫听久。前至烈风崖，崖险特，盖两峰最高，苍藤赭蔓蒙，下有泉源。诸人相谓曰：“此境绝不可不志。”即手泉研石各题诗。又前数步，路益险，见西崖间复有泉出，流大石上。树影交幕，声锵锵，微风吹散，珠四落。余曰：“此石名琴泉。”又赋诗。又前几二三里，树木丛阴中，殿阁屹然四五所，盖玉泉寺也。路侧皆暗泉行草间，沥沥如人语言。或者披草掀石，决其源方去。
    既入寺，寺宇岁深，且经乱，多摧毁。厨堂钟阁雨崩草翳，僧寮多坏址。独万圣殿完丽可观。殿中金碧璀璨溢目，又有石罗汉像数百，击之铿然，亦奇致。晚憩僧舍，其舍盖余儿时从大父避乱所居。追维旧事，为之恻怆。起寻玉泉，泉在西南石崖下。如井崖间，枝溜滴沥。络莓苔上，有古树覆荫，颇阴肃。因留题殿壁，纪予今昔游。诸人亦各诗其后。南上祖堂，堂绝高。北望神州在掌上，城邑如棋局。东则岳神山如屏，青松翠柏间隐隐有楼观。南则群山迤逦，高下浅深异姿，秋叶古林色明艳，斜阳照灼，金紫满山。堂后有径上山巅，余纵步独往，径狭而Е危，扪萝以前。望峰端树不明，度其境必异，锐进百余步，困惫，又皆落木梗路，遂回。然终以为恨。北过法堂，观维摩像，堂亦倾漏不完。天曛，入僧舍。既夜月出，清寒逼人。予与诸人散步檐外，见峰峦{山律}，树木阴森，禽声嘲哳相应答。仰视星斗磊落，与人近。然天地，如在玉壶中。又相与啸咏，约二更，方就寝。
    诘旦，出户，见白云数缕出东山，延布南岭上，状如飞龙，蜿蜒山中。露气萧爽，回念尘域，恍如梦间。利火名膏，销铄净尽。复往祖堂，川原浮蔼苍茫，城中青烟万道。俄而Е洞弥漫，莫能辨。须臾，日出东岭，红霞青云属联，满山草木光炯炯，丛石峭壁，呈奇献异，欲动摇如生。乃率二三子登北台，台并绝顶支一峰，缘崖百余步方至。回观大山峭拔，则蜡然草树红碧，点缀班驳。西顾诸峰，如彩楼相蔽亏，阳光阴气，晦明不一。北望平原百里，际北岭外。云中城阙浮屠如锥金成，浑源二郡及诸村落若盘盂罗列，田畴若龟甲开张。涧波数处，若缺竟裂素散掷。微云薄雾乍起乍伏，若鲜衣轻袂婆娑。又相与赋诗赏叹。粥余，别寺僧，游龙山。
    路自西南，往穿枯木翠蔓间。里余，过山脊，恍然异境也。俯视重峰复岭，秋物烂斑，且目极皆山，无平地。崖左折，径稍夷，崖上多大石，或人立，或兽呀，或禽翔，或鬼攫，森竦可畏。前至大林，林皆青黄红紫，相间栉密。时时逢怪石睨路，状诡异。山风飚至，叶落如雨，触石覆面，飞岚走翠，隐映林影中，旋变灭。又三四里，林穷，有平冈数亩可田，下有泉北流。又入林，益西三四里，大木翳空蔽日，树底有暗泉，蒙榛败叶，萦渍微有声。崖转而南，忽见龙山寺，乾机坤秘，骈露叠开，四面诸峰如踊跃相。
    大殿在山腹，丹碧湮摧。云堂影室，在殿西檐，墉亦圮。然其规制宏且邃，依然南俯深涧，涧外皆山相联。下有大林，杳窕望莫际。遂缘石磴上，方丈大室三楹，极整鲜。西有一径，入树阴中百余步，至文殊殿。殿在孤峰上，号舍身崖，神像精致妙绝。远望千岩万壑，络绎参差，树叶日光，烂然五色，虽巧笔妙手不能图且绣，盖其雄丽冠龙山。阑外石如掌平，其首骞，下窥，黝<黑>无底。南则清凉山、五台历历，且遥见代郡川。西则鄯阳、马邑诸诚，皆微茫可数，诸人叹息久之。稍北往西，方丈室在峭岩下，悬柱而修，旁视讶且恐。室中读雷少中诗石刻，盖予从大父州君所书。又有予从父怀远君诗在壁。其南境物不减文殊殿。斯须，过钟楼，出方丈后，上萱草坡。寺僧云：“每当秋夏交，万花被坡锦绣堆，花多金莲，如灯照山谷。又萱草无数，故以云，又号百花冈。”惜余来暮，不得见。缘坡草滑，步旋颠。既上，立大木间，东望峰峦奇秀。又南数步，至山巅，旷荡开廓，千里目中，秋容苍然，群山齿立，盖天下绝境也。下瞰西方丈在崖中。又有大石突空出，德升独踞而歌，余栗不能往。忽闻有声如雷震，在文殊殿西，游氛飚起，疑霹雳出涧底，诸人骇焉。后问之寺僧，乃大木落也。盘礴移时，片云突涌垂空，恐雨作，乃下。
    饭余，往西岩。岩在西方丈西，数峰如崭截，岿嵬磊相倚，仰观凛凛褫人神。下有屋三楹，幽洁。前有大石，石上有大树，阴翳翳，其境物大概如西方丈前。忽见浮阴四合，微雨落。又飞云汹涌上走，腾腾然，诸人皆在云气中，只尺相失。未几，夕日出，光景鲜明，余云变化半隐晦。暮归方丈，见白云缥缈，如帷幔数十幅，自文殊殿东南来，奔马莫能追。其间树彩崖姿，披露闪烁，怪丽甚。山风摆荡，林木骇人，若天地轰磕开震矣。
    夜宿方丈东轩。未寝，开门，月在空，阴氛已开。岩峦树木、殿阁相映，颇悸竦。予行吟轩外，几夜半方眠，自觉襟怀萧洒，意气雄壮，如神仙中人也。晓阴复合，予独曳杖复往文殊殿，云光雾色，冲突勃郁如元气中。西望川原，莽苍不可见。西岩、西方丈皆为烟雨晦藏。秋风怒号，疑鬼神交战。青林红叶隐映，乍有无。余叹曰：“生年三十，局促城市间，不意今朝见天地伟观！”以寒甚，不能久留，乘云气而回。迨雨止，复与诸人往西岩、西方丈题诗，且谈笑良久。时日已中，别寺僧而归。
    复过云堂，见梁秀岩诗，字画亦美。遂由旧路东北往。林间残雨滴衣，岚气烟霏，交走横骛，皆眷恋不忍去，因共作龙山诗。又恐雨复作，仍迟疑，忽见平川，晴色烂然。行至水窟，路益北，一二里，出林。回望龙山脊，巍峻与天角。又数十步，忽见高崖峭壁，扶裂分张，日光中映，如泼黛，如ソ蓝。崖间有水光，炯然如剑出匣射日，四山树叶炫人。余与二三子健跃叹赏，又作诗以纪之。
    自此，无深林大木，行黄花红叶中。又二三里，行甚苦，扳援方能进。忽见孤峰嵌天，峰上奇，攒拥牙角，口鼻轩轩。下一峰腋出如剑，诸人不觉失声称奇，又作诗纪之。回顾诸峰，千态万状，不可殚纪。路益下，三四里至神谷，谷中有泉出石罅，浪然。其流散漫出山外。崖东有神祠，祠边有树，余与二三子憩祠下，题诗。天已暮，月上，随水声行。又里余，方出谷。又涉水乘月往，咸谋宿野寺中。明旦，别寿卿，予三人者归浑水。
    乌乎，余生山水间，故有乐山水心。然南游二十年，所居皆通都大邑，无山林，尝迫狭不自得。今因北归，得游历故山，可胜快哉！况干戈未已，栖隐为上，行当结屋山中，览天地变化之机，而又读书足以自娱，著书足以自奋，浩歌足以自适，默坐足以自观。逍遥涧谷，傲睨云林，与造化为徒，与烟霞为友，虽饭蔬饮水无愠于中。振迹宽心，可以出一世之外，又何必高车大盖、驺骑满前方为大丈夫哉？因记。
    ◇游林虑西山记
    癸卯之冬十月，祁自苏门徙居相台。明年秋八月，玉峰魏公自燕赵适东平，遂登太山，拜阙里。将北归，过相台，会公谓祁曰：“吾闻太行之秀曰黄华，曰谷，尔其从我一游乎？”祁曰：“诺。”
    初出安阳郭西四十里，渡洹水，俗号安阳河，夕宿辅岩邑馆。翌日，同邑中士人尊酒坐池上。池有数泉沸，如玻璃盆涌出万珠。柳阴映翳，颇萧洒。南谒宋韩谏议坟，魏公琦父也。坟皆老柏参天。碑有楼，文则富郑公弼撰，王岐公书，皆完具。旁有浮屠，号孝亲院，石刻魏公所建。院规制宏敞，柱皆文石，佛像如新。茶坐西寮，彷徉竟日。迟明西上，路皆坡陀冈阜，间以树林。行几四十里，过马店，望林虑诸山，若蚁尖，若黄华，若天平，若谷，齿立。玉峰马上笑谈，喜见颜色。前涉横水，水旧有石桥，甚巧丽，今圮坏纷然。哺至林虑山，横峙天西，如城壁相衔，争雄角锐，泼黛凝青，而高下险夷不一。玉峰曰：“昔人称林虑名山，信哉。”暮会邑中士大夫，皆曰：“游当自黄华始，且北而南可也。”
    明日，遂出北城，邑人张君佩玉偕往。西北约二十里，入槲林。林行一二里入谷。两崖夹径，径并东崖，大石鳞差，马足行甚艰。下皆绝壑Е洞，树木蓊郁，水声潺潺，使人耳目然。前观山势峭拔奇伟，不觉失声叹异。又一里余，崖豁地平，丛竹如云。竹中堂殿茅亭数处，乃黄华古禅刹也，今为老氏居。道士数辈来迎，解鞍坐览，乐甚。殿之石柱，刻宋人题名及张相《天觉赋》、《高欢避暑宫诗》。诗云：“南北纷纷似弈棋，高王霸业起偏裨。情知骑虎非安计，岂是青山避屠来。”因忆王翰林子端《游黄华诗》，盖此寺废已久，王诗云：“王母祠东古佛堂，人传栋宇自隋唐。年深寺废无人往，满谷西风栗叶黄。”饭余，屏骑乘，杖屦以西，涉小溪，行约一二里，山益奇，巅峰崭岫，回互掩映千万状，不可纪。山端有小峰抉出，如立指，号仙人峰。遇佳处，辄坐树下石，听流泉玉漱，乌语应人。回视向来尘土中，便知隔世。又前数武，地平可耕。崖腋有草庵，且阑篱种菜芋，亦道士舍。西上，路浸高。又二里余，陟峻阪，号公主关，有崖，号梳洗楼。意其为前代帝子游衍迹。汉武帝女弟封隆虑公主，岂此邪？坂皆巨石，若为堡寨摧裂。无蹊径，扪萝以登。又里余，路穷，大岩合，若环屏幛。稍南，孤峰削成，拔地划出，号挂镜台。台西树林间，望山脊玉虹蜿蜒下垂，摇曳有声。迫视之，悬泉也。相与暗吒，因列坐台趾方石纵观。盖泉自石门而下，初势甚微，已而散布半空，特诡异。其始来也，如飘风扇雪，弥漫一天。少焉，如骤雨落云，淋漓万壑。或如飞练千尺，腾掷不收，又如珠帘百幅，联翩下坠，乍散乍聚，乍缓乍急，乍去乍来，乍巨乍细，霏微滴沥，溅面洒饥，浩荡铿钅訇，惊心动魄，可以起状志，可以醒醉魂，可以洗尘纷，可以平宿愤，亦天下伟观也。下潴为潭，澄泓湛碧，冰莹镜明，向之水声，皆其流派。迨出山而γ，不知其所往，此又异也。
    步至岩东北，有大龛如列屋，可坐数十人。寻绎昔人题名在龛壁，玉峰健叹，以为东游未尝见此。移时，缅怀赵武灵王登黄华之上，与肥义谋胡服骑射，教百姓以强其国，亦一时雄杰。张君曰：“泉之上有路坦平，直抵天平。望绝壁有石窍，曰青龙洞尾，盖门在天平也。其中暗黝多水。东北有高欢避暑宫殿，址尚存，且有碑。”以路绝，不能到。又曰：“高欢葬此山石岩中，铁索纫其棺，尝有人见之。”祁旧读司马氏《通鉴》云，高欢薨，虚葬漳水西，潜凿成安鼓山为穴，约其柩而塞之。盖距此不远，与所传小异。张又言，此山佳处甚多，惜不能遍历。
    日斜，由旧路而东。石壁而堂，石像浮屠精致。行三四里，路忽分，张云：“由南而往殊胜。”崖转三潭，滟出大石间，相通，号叠研。皆流泉所潴，细流布石上，萦纡明澈。潭水□□黝碧，云有蛟龙居。共坐潭侧啸咏，仰山俯泉，极快惬。南有古祠破裂，号王母祠。祠壁石刻云：“仙人王津葬母于此。”号仙人冢。土人祠以祈福。祠前有大木九，今余一焉。赵蒙、阎光弼来游，赵镇侍行，盖宋宣和间人也。字画亦不凡。东有龙祠，颇整完，中有石刻纪异。南则地复旷阔。行荒榛蔓草中里余，复抵寺舍。会日已暮，骑出山，顾念胜游，如在天上。归而寝，不寐。
    明发，邑中士大夫宴集，作一日留。会姚公茂诸君南来，相约同游谷。日昃，出南城三十里，入槲林，林比黄华颇大。林行四五里入山，路比黄华颇夷，谷亦旷，树木繁巨，水声比黄华差小。渡溪，至宝岩寺，寺在竹间，旧有名刹，冠一方。遭乱，惟二浮图在。大殿、经阁址宛然新构，功未毕。其南崖号五松亭。亭亡，止余一松，王子端记之。碑阴刻刘治中涛诗。涛亦闻人。东北石屋号戒猴洞，洞中浮屠、石像及诸佛经刻在。石起高齐峰端，有檐甍隐隐，号金门寺云。有僧居，路险林深，游者罕到。会坐西轩，轩外竹成林。流泉琅琅，逾轩入竹，如檐溜声不绝。东南山缺，瞰川原。虽峭密不及黄华，而宏邃有过之者。寺有浴室，放泉以烧。旦入浴，神体爽。继饭余，读张天觉《圣灯图记》及边德举寺碑文。顷之，复杖屦西上。崖北转，有大石方丈余，雪莹掌平，枕溪，号石席。上刻杜相公美所作铭，铭云：“溪石齿齿，溪水潺潺。鸣玉跳珠，水流石间。涓涓溪月，泠泠溪风。风吟松梢，月湛杯中。欲醉而歌，既醉而卧。悠悠千古，浮云之过。充相人，辞清婉，字画亦遒逸可爱。即共坐赋诗。起而前，山特变化出奇。林益深密，时时伫立从容。霜已降，树林有改色者，于青翠中间，见红叶如春华。又清泉白石，举步如图画。天风卒至，树声与泉声杂，如笙竽、环佩交鸣，又若琴瑟未终，钟鼓迭起。日光下远，林阴萝影，玲珑斑驳，龙蛇篆隶交。余数人者坐其间，谈道论文，自谓虽此世抢攘，亦片日如仙耳。又三四里，路穷岩合，势如黄华山。岩巅飞瀑下流，亦如黄华水。山疑楼阁刻画，削蜡裁金；水则络绎萦绵，千丝万络。乃共坐泉间容与，天晴月明，映玩逾佳。珠网玉旒摇动半天外，晶莹闪烁，姿态横生。溅雪跳冰，潭面蜂起。又相与赋诗道其事。岩下多大石，细流穿石罅作金铁声。旧有亭，号知胜，王子端作记，今无余迹。
    归途，题大石龛。晚出山，与公茂诸君别，第以不到天平为根。还宿林虑，雨，留三日。九月朔霁，还相台。越重九之明日，东北行四十里，宿邺镇。镇，古邺地，有曹魏所建铜雀、金虎、冰井三台故基。暮，登台置酒，西望太行，所谓黄华、谷，皆隐约可辨。漳水西来，如剑如练，络北台而东，盖河朔胜处也。且其地南控大河，西连上党，东扼齐魏，北负燕赵，实天下襟喉，此自古英雄如曹、袁、慕容、高氏所以多据依。又见故城隐嶙，冢累累相望，伤时吊古，良用慨然。徙倚至曛，宿南台道士舍。晓渡漳水，别玉峰南归。
    后月余，玉峰书来曰：“尔当为予记之。”乃援笔识其始末。
    祁居代北，乡中名山已历游。尝谓太行魁天下，山富奇丽，志欲一览，然非偕巨公伟人不足称山之雄。玉峰，祁姑之夫也，高名大节，一世所推。乃今邂逅得从之游，诚遂所愿。方将阶此过苏门，扣百岩，访盘谷，登天坛，西游河汾，观砥柱，上中条，览太华，入秦中，以迄天下形胜。已与公有成约，会当治行。嗟乎，世之人皆驱驰智力，以金帛车骑相夸豪，而吾侪独玩心泉石，放浪于寂寞之境，要之各有乐，未可以为彼是此非。至于后世，又不知其孰得失，况古之圣贤莫不乐山乐水！若夫究地理，考土风，辨古今，识草木，皆不可谓亡益于学。姑从所好，以毕余生。或有笑其迂僻者，亦不得辞也。
    乙卯春正月之望谨记。
    ◇北使记
    兴定四年七月，诏遣礼部侍郎吾古孙仲端使于北朝，翰林待制安庭珍副之。至五年十月复命。吾古孙谓予曰：“仆身使万里，亘天之西，其所游历甚异，喜事者不可不知也，公其记之。”
    自四年冬十二月初，山北界，行西北向，地浸高。并夏国前七八千里，山之东水尽东，山之西水亦西，地浸下。又前四五千里，地甚燠，历城百余，皆非汉名。访其人云，有磨里奚磨可里、纥里、迄斯乃蛮、航里、瑰古、途马、合鲁诸番族居焉。又几万里，至回纥国之益离城，即回纥王所都，时已四月上旬矣。
    大契丹大石者在回纥中。昔大石林麻，辽族也，太祖爱其俊辩，赐之妻，而阴蓄异志。因从西征，挈其孥亡入山后，鸠集群纟，径西北，逐水草居。行数载，抵阴山，雪石不得前，乃屏车，以驼负辎重入回纥，攘其地而国焉。日益强，僭号德宗，立三十余年死，其子袭，号仁宗。死，其女弟甘氏摄政，奸杀其夫，国乱，诛。仁宗者次子立，以用非其人，政荒，为回纥所灭。今其国人无几，衣服悉回纥也。
    其回纥国，地广袤，际西不见疆畛。四五月百草枯如冬。其山，暑伏有蓄雪。日出而燠，日入而寒。至六月，衾犹绵。夏不雨，迨秋而雨，百草始萌。及冬，川野如春，卉木再华。其人种类甚众，其须髯拳如毛，而缁黄浅深不一。面惟见眼、鼻。其嗜好亦异。有没速鲁蛮回纥者，性残忍，肉必手杀而啖，虽斋亦酒脯自若。有遗里诸回纥者，颇柔懦，不喜杀，遇斋则不肉食。有印都回纥者，色黑而性愿，其余不可殚记。
    其国王阉侍，选印都中之黔而陋者，火漫其面焉。
    其国人皆邑居，无村落。覆土而屋，梁柱檐楹皆雕木，窗牖瓶器皆白琉璃。金银珠玉、布帛丝极广，弓矢、车服、甲仗、器皿甚异。甓为桥，舟如梭然。唯桑五谷颇类中国，种树亦人力。其盐产于山，酿蒲萄为酒，瓜有重六十斤者。海棠色殊佳。有葱，美而香。其兽则驼而孤峰，牛有□脊，羊而大尾。又有狮、象、孔雀、水牛、野驴。有蛇四跗。有恶虫，状如蜘蛛，中人必号而死。自余禽兽、草木、鱼虫，千态万状，俱非中国所有。
    山曰塔必斯罕者，方五六十里，葱翠如屏，桧木成林。山足而泉。
    其俗衣缟素，衽无左右，腰必带。其衣衾茵莫悉羊毳也。其毳殖于地。其食则胡饼、汤饼而鱼肉焉。其妇人衣白，面亦衣，止外其目。间有髯者，并业歌舞音乐。其织纫裁缝皆男子为之。亦有倡优百戏。其书契、约束并回纥字。笔苇其管，言语不与中国通。人死不焚，葬无棺椁。比敛，必西其首。其僧皆发，寺无绘塑。经语亦不通，惟和沙洲寺像如中国，诵汉字佛书。
    子曰，嘻，异哉，公之行也。昔张骞、苏武衔汉命使绝域，皆历年始归，其艰难困苦，仅以身免。而公以苍生之命，挺身入不测之敌，万里沙漠，嘻笑而还，气宇恢然，殊不见衰悴忧戚之态。盖其忠义之气素贮乎胸中，故践夷貊间若不出闺阃然。身名偕完，森动当世，凛乎真烈丈夫哉。视彼二子，亦无愧。故予乐为之书，以备他日史官采云。
    ◇古意
    秋江有芙蓉，颜色好鲜洁。褰裳欲采折，水深不可涉。严风下飞霜，芳艳空调歇。怅望一长汉，临川无桂楫。
    ◇送雷伯威
    朔风起天末，落木鸣空山。冰霜正凝冱，游子百里还。出郭送将别，徘徊上高原。如何睽离情，对此芳岁阑。壮士志四方，不须涕ォ澜。人生非山海，会面亦不难。愿子崇明德，余功振文翰。长因东南鸿，惠我金玉言。
    ○逸事事言补一则
    平生交游赠予诗者多矣。惟刘京叔二篇尝吟咏之：“忆昔逢君北渚秋，藉花香里醉轻舟。三年一别空回首，千里相思更倚楼。明月不随春物老，碧山长带暮云愁。天平松竹黄华水，早晚柴车得共游。”“思君一日如三载，两寄诗来慰我心。尘土愈知人世隐，见烟遥见海门深。贫来笑我尝痴坐，乱后怜君更苦吟。历下亭前春水阔，扁舟何日重相寻。”
    ●卷十四
    ○归潜堂记
    刘子朔方人，生于云中之浑源山水之间。髫龀从父祖仕宦大河之南。初知诵读，偶属为童子学。少长习时文，为科举计。然亦时时阅古今词章，窃读史书，览古今成败治乱，慨然有功名心。未冠计偕，试开封礼部，中之。及庭而绌，于是始大发愤，以著述自力，颇为先达诸公所知。又结交当世豪杰，未有不与以文字往还者。
    旧有田淮水之阳，春夏在陈视耕获，秋冬必入汴避乱，且从诸公讲学。已而先大夫下世，遂经纪家事。然读书为文亦未尝少休。间四方交游来，把酒论文，谈笑连日夕，或留之旬月不令去。
    时虽少年，未遂其进取心，而会友著书亦自乐无歉。岂知一旦时移事变，流离兵革中，生资荡然，僮仆散尽，从行惟骨肉数口、旧书一囊。由铜壶过燕山，入武川。几一载，始得还乡里。乡帅高侯为筑室以居。
    所居盖其故宅之址，四面皆见山。若南山西岩，吾祖旧游。东为柏山，代北名刹。西则玉泉、龙山，山西胜处。故朝岚夕霭，千态万状。其云烟吞吐，变化窗户间。门外流水数支，每静夜微风，有声琅琅，使人神清不寐。
    刘子每居室中，焚香一炷，置笔砚楮墨几上。书数卷，偃息啸歌。起望山光，寻味道腴，为终日乐，虽弊衣恶食不知也。
    闲尝自念，幸生而为儒，忝学圣人之道。其平昔所志，修身治国平天下，穷理尽性至于命，进则以斯道济当时，退则以斯道觉后世。今当壮岁，遭此大变，更赖先人之灵，得返乡里。幸而有居以自容，将默卷静学，以休息其心力。况世路方艰，未可为进取谋，因榜其堂曰“归潜”，且以张横渠东西二铭书诸壁。客有过而诘之曰：“今吾子生当乱世，政英雄奋发之秋，大而可以分疆据土，奉王命为诸侯；下而可以附雄藩巨镇，驰骋才谋取富贵。或如终童请长缨，入越，羁其王献北阙下，以功名著。不然，当效苏季子、司马长卿以文词谈说干人主，六印驷马耀乡俗，吾子奚独韬光晦迹，甘为弃物于一时，使平日所学眇不见锋焰，亦鄙陋之甚也。”刘子曰，嘻，若亦不闻君子之道乎？盖君子之道以时卷舒。得其时而不进为固，失其时而强进为狂。且先顾其内之所有何如，亦不在夫外也。吾平生苦学，岂将徒老焉？顾自鬻自求，贤者所耻，加之新罹蹇难，始欲自修，且将扫除吾先祖丘墓。果其后日为时所用，亦安肯不致吾君、泽吾民？如或不然，虽终身潜可也。《易》曰：“龙德而隐，遁世无闷。”传曰：“君子若凤，治则见，乱则隐。”吾虽非圣贤，亦安敢不学乎？若非知吾之志者也。客既去，遂书于堂以记之，且歌曰：
    南山漠漠兮，浑水洋洋。桂椒葱蔚兮，松柏青苍。清泉涌其下兮，白日以如霜。兕豹ㄣ伏兮，鸾凤翩其来翔。世溷浊而不照兮，蹇羝骋夫先路，荆榛蓊以蒙达兮，野纵横其豺虎。矧余志之迂兮，了罕罕而畴伍。归欤！归欤！其潜于南山之下。
    又歌曰：
    潜于农挚之侣兮，潜于渔望之徒兮，顾惟不肖，岂敢与俱兮！惟兹一堂，有琴有书兮，学其所不知，求进于圣途兮。潜乎！潜乎！亦可以为娱兮。嘻！
    ○归潜堂铭并序
    “潜”之为言隐也。古之所谓隐君子者，无江海而闲，不山林而幽，盖藏器待时，乐天知命，不潜而潜者也。吾京叔之文之行有不可掩者，而以“归潜”名所居堂，第恐欲潜而不得耳。且吾闻之《易》曰：“君子之道，或出或处，或默或语。”应处而出非道，应出而处亦非道。语、默何异哉！夫鱼不厌深矣，龙德则不然，升潜以其时。孔子，圣之时者也，乃所愿则学孔子。子谓颜渊曰：“用之则行，舍之则藏。”其论逸民则曰：“我则异于是，无可无不可。”艮，止也。圣人彖是卦曰：“时止则止，时行则行。动静不失其时，其道光明。”庄周，阳挤阴助者也，至其举养生之道，亦引仲尼曰：“无入而藏，无出而阳，柴立其中央。”岂有吾圣门弟子反专于潜之一字者邪？京叔以书求铭老夫，告京叔，能勿忘乎？谨为铭曰：
    仲尼驻车蚁邱浆，宜僚陆沉于其旁。夫妻臣妾登屋梁，季路往视渠以亡。但见虚室依颓墙，古人潜德不欲彰。那用此字书其堂？况君年甫三十强！撑肠拄腹经传香，文气浑尔诗笔昌。户外屦满名飞扬，吾恐自此饶荐章。远来乞铭何可当？拈出圣语语颇长：用之则行舍则藏，无入而藏出而阳。得时忌作天际翔，勿以深眇贤庚桑。归欤归欤且和光，铭哉铭哉幸无忘。
    ◎诗
    ○定庵老人吴章德明
    城上栖乌尾毕逋，归来小隐与时俱。高山流水谁同听？明月清风德不孤。富贵于人真暂热，文章照世足为娱。庙堂一旦求遗逸，只恐终南是仕途。
    ◇定斋居士李献卿钦止
    落落奇男子，生有四方志。万言长策六钧弓，三尺太阿秋水似。不喜雕虫技，不作儿女悲。长安市上曾纵酒，奴命五陵年少儿。龙荒万里期一扫，踏碎轮台碛西岛。便调金鼎佑无为，凤池坐数汾阳考。世无礼乐二百年，追踪直拟三代前。嘉生叶气越唐舜，坐令米斗三四钱。谁知天地遽翻覆，沧海横流陷平陆。又如烈火焚昆山，孰辨顽石与真玉？平生事业安用为？携家径走南山陲。布衣粝食混渔钓，妻孥粗足常熙熙。数椽茅屋门横水，尽著光阴文字里。有时俯仰尘土间，扰扰干戈如斗蚁。我有一言君试听，乾坤万古真邮亭。但教定宇天光发，区区世间富贵何异蜾蠃与螟蛉？
    ◇河东白华文举集句
    天其未厌卯金刀，池上于今有凤毛。有才不肯学干谒，便入林泉真自豪。衣如飞鹑马如狗，野饭盈盘厌葱韭。仰天大笑出门去，桃李春风一杯酒。列卿太史尚书郎，五更待漏靴满霜。何如一身无四壁，醉踏残花屐齿香。人物尤难到今世，浮云柳絮无根蒂。不须辛苦上龙门，秋水寒沙鱼得计。
    ◇西岗吕大鹏鹏举
    扰扰人间世，荧荧风烛光。谁能逃厄数？况复入吾乡！岚秀充朝馁，冰弦响夜堂。堂中幽独否？昆季足徜徉。
    ◇太原元好问裕之
    南山老桂几枝分？翰墨风流属两君。共说人间好歆向，争教茅屋著机云。备尝险阻聊乘化，力战纷华又策勋。却恐声光埋不得，皇天久矣付斯文。
    ◇王官麻革信之
    逃渔鱼深处，避弋鸿冥飞。古来贤达士，亦复咏《采薇》。南山先庐在，兵尘怅睽违。山空无人居，惟见草木肥。翩然千年鹤，一朝复来归。新筑临浑水，行径窈以微。清流鸣前除，白云入晨扉。回头陵谷迁，万事倏已非。著书入理奥，得句穷天机。前路政自迫，此道傥可几。殷勤抱中璧，黾勉留余晖。第恐遁世志，还负习隐讥。永怀泉石上，一觞与君挥。惜无凌风翰，遐举非所希。
    ◇又
    尘土悠悠ネ客，一堂千古入幽潜。喧无车马云迎户，静有琴书月挂檐。浑水清泠通竹过，南山苍翠与天兼。遥知吟啸同云弟，剩有新诗洒壁缣。
    ◇仰山性英粹中
    二陆归来乐有真，一堂栖隐静无尘。诗书足以教稚子，鸡黍犹能劳故人。瑟瑟松风三径晚，细雨满城春。因君益觉行踪拙，又为浮名系此身。
    ◇东城李微子微
    沧海成田后，携家返故乡。披榛寻旧址，借力构新堂。山给窗扉翠，泉供枕簟凉。故田依浑水，别业胜淮阳。侍御遗风在，南山庆派长。芝兰宜并秀，鸿雁自成行。经史胸中业，龙蛇笔下章。行当依日月，宁久事井桑。尚父终辞渭，阿衡定佐商。飞潜无定迹，易道个中藏。
    ◇析津李惟寅舜臣
    浩浩干戈里，怜君遂隐君。云蒸秋潭冷，月落夜窗虚。岁月杯中物，生涯几上书。潜中有真趣，吾亦爱吾庐。
    ◇又
    地僻心偏远，人闲物自幽。功名真敝屣，轩冕等浮沤。野鸟从喧寂，山云自去留。一杯浊酒外，万事付休休。
    ◇蒲城薛玄微之
    肯构茅堂养道真，满前俗事罢纷纭。溪夜钓波心月，汾曲春耕陇上云。长笑熊罴劳应梦，肯教猿鹤怨《移文》。斩新传得安心法，万壑松风枕上闻。
    ◇又
    奔走红尘二十年，归来参破净名禅。忙开鞠迳成嘉遁，静闭柴门草《太玄》。千嶂云岚真辋谷，一川风月小壶天。旱时若用商岩雨，应遍齐州九点烟。
    ◇又
    故山泉石稳栖迟，纬国才名恐四驰。节信情高方著论，渊明心远更能诗。素琴黄卷真余乐，明月清风无老时。只恐葛龙潜不定，一声雷雨跃天地。
    ◇金城兰光庭仲文
    几年踪迹寄兵尘，且喜归来见在身。满眼云山犹可隐，一庭松菊未全贫。定惭巧宦卢藏用，却爱成名郑子真。只恐池中非久处，伫看雷雨起天津。
    ◇渔阳赵著光祖
    万里烟埃气尚炎，秋风携手赋“归潜”。当时北望长劳梦，今日南山副具瞻。鸿雁不飞闲日月，无语静依檐。遥思二陆犹如此，自愧区区未属厌。
    ◇河东张纬纬文
    结庐高隐谢尘埃，浩气元从道学来。北阙云烟无梦到，南山草木觉春回。四时风月供吟笔，万古乾坤入酒杯。却恐汉庭须羽翼，鹤书未许老岩隈。
    ◇太原高鸣雄飞
    高情谢氛央，归隐南山隈。颓然一茅屋，萧洒无纤埃。胜概纷满前，怀抱长好开。舒啸野云乱，浩歌空翠来。瑶花晚夕静，相对挥清杯。太虚风露下，幽兴何悠哉！回首区中人，扰扰良可哀。
    ◇又
    黄鹄入寥廓，龙性何能驯？英英刘处士，天子不得臣。卧老草堂月，吟尽南山春。野饭足藜藿，幽兰充佩纫。一杯石上酒，静见天地真。万虑此都寂，孰知名与身。灵运卧岩幽，子陵钓渚滨。神超物不违，异世等达人。我无玄豹姿，亦欲事隐沦。空歌《紫芝曲》，早晚由东邻。
    ◇邢台刘德渊道济
    南国堂堂二“凤雏”，年来归隐旧茅庐。四围山水境何胜？一室琴书乐有余。长啸松林月明夜，行吟菜圃雨晴初。荒芜庭院人休诮，天下终期一扫除。
    ◇水刘肃才卿
    屠龙破千金，梦觉人已非。二陆不可作，故山归采薇。江湖鸿雁乐，原隰飞。惆怅朱门客，思归不得归。
    ◇龙江张仲经
    羸骖短仆行夷犹，西京才子云二刘。荒山穷僻厌岑寂，长裾遍谒东诸侯。手中虽无丈八矛，胸蟠《河图》与天球。有时吐出作灵瑞，坐令宇县还殷周。忆昨长鲸吞古汴，千里还家异乡县。筑堂故址号“归潜”，要使新诗走群彦。方今河朔藩镇雄，衣冠往往罗其中。两贤胡为独不出，埋光铲彩为冥鸿。朝亦潜，暮亦潜，东山不起吾何瞻？山中为问谁相识，白鸟孤云自入帘。
    ◇燕山张师鲁明道
    岐路荆榛万险夷，丈夫出处不磷缁。莫夸荀氏八龙集，且羡陆家双凤仪。尘世浪随春夏改，寸心惟有鬼神知。蒲团泽几炉烟静，卧读黄庭乐圣基。
    ◇东明张特立文举
    陵迁谷变海波翻，筑室渠能返故园。夜雨对床闲炼句，春风满座共开樽。都无北阙功名想，且喜南山气象存。才大到头潜不得，已传华萼出蓬门。
    ◇山东勾龙瀛英孺
    世路艰难已饱经，归来一室晦虚名。任他沧海掀天恶，喜我南山照眼明。云气冷侵吟砚润，棣华香泛酒杯清。故园未遂归休志，惭愧刘家好弟兄。
    ◎续录新增
    ○浑源刘先生哀辞并引
    岁庚子，经甫逾童，获拜先生于馆舍，而遽南轫，阔越八九载。己酉春，先生往来燕赵间，始得奉杖屦。格言、义训虽屡得闻，而顽钝椎鲁之资，杆棘而不入，是以尘心槁思，渴而未沃也。庚戌春，方负笈南迈，以遂抠衣之问，而凶讣掩至。继而其弟文季来，以先生易箦时所付一书四十篇曰《处言》见示，经再拜雪泣读之，其辞汪洋焕烂，高壮广厚，约而不缺，肆而不繁。其理则诣乎极而穷乎性命，于死生祸福之际尤为明析，非世之所谓文章、古所谓立言者也？于是感愚志之不卒，伤先生之不天，悯吾道之不竞，恨愤惋激，吐辞以哀之。呜邑扼吭，不复条贯。其辞曰：
    浊河绝流大梁亡，日入地底阴磷光。百年秀孕隳大荒，文源湮汨甚滥觞。三五在北辉其芒，姑为维持为主张。砭Ａ８沉痼开膏肓，护籍偾踣扶颠僵。碧云双凤方翱翔，忽弱一个危乎姜。当年振羽来朝阳，竹花蹴落桐花香。岐山山头唤文王，一鸣燕雀惊且狂。总角独步高昂昂，旁魄瑰奇古锦囊。飚然声价腾且骧，飞蒙茸兮走陆梁。挺特温润直以方，有虞圭璋夏琮璜。波澜老成肆汪洋，洞庭万顷澄秋霜。上稽韩柳下苏黄，探道索古追羲皇。一编《处言》含天章，立意造语攀荀扬。呜呼天道其何量？既与之德不与昌，既与之年不与长。浑源之山空苍苍，相台台下天荒凉。元气索莫真宰藏，南山家世两渺芒。有弟有弟涕陨裳，有识有泪如清漳。奠桂酒兮陈椒浆，魂兮来归摧肝肠。魂兮不来空所望。呜呼天道其何量？
    ◇追挽归潜刘先生王恽
    我自髡髦屡拜公，执经亲为发颛蒙。道从伊洛传心事，文擅韩欧振古风。四海南山青未了，一丘洹水恨何穷！泫然不为山阳笛，老屋吟看落月空。
    ◇补笺
    通寂老人陈时可，字秀玉，燕人。金翰林学士，仕国朝为燕京路课税所官。
    庸斋先生薛玄，字微之，华阴人。仕至河南府提学，有《易解》行于世。
    高鸣字雄飞，岢岚人。历彰德路总管，召为翰林学士。至元五年至御史，迁吏部尚书，终于官。
 
