序

    缅寻太古之初，真源一味，自然朴略，不同浮华，虽垂不载。至轩辕征蚩尤， 而廓清四海；帝舜黜有苗，而绥定万邦。逮乎三王则吊人伐罪，暴秦则兼并天下。 汉高夷凶静难，光武讨叛惩奸；魏武破袁绍，晋武灭苻坚。宇文氏破高欢，普六 茹平陈国；太宗擒王、窦，肃宗定安史。故曰：乱者，理之源；失者，得之府。 法令施而逆子诛，《春秋》书而贼臣惧。建中四祀，朱泚作乱，居我凤巢。忠臣 义士，身死王事，可得而言者，咸悉载之，使后来英杰贵风义而企慕。乘危伺隙 与时浮？沈者，其徒非一。正史备书，故不复赘录，志怀问鼎者不敢漏网，失简 书。直笔直言，无矫无妄，欲使朱蓝各色清浊分流，质而不文，焉敢润色，恐史 笔遗漏，故备阙也。李忠臣三朝名将，忽为叛主之臣；洪经纶累代通儒，乃作趋 时之士。其余源休、蒋镇之辈，敬忠、日月之徒，盖屑屑者，何足道哉！每思南 史之笔，班马之作，莫不废食仰叹，且洪流壤堤犹可塞也，烈火燎原尚可扑也， 逆臣贼子难可迩也。睹此妖孽，摇动中原，莫不痛心疾首。是用书之简素，使好 我者慕，恶我者惧。元一代居关右，世业三秦，亲睹欃枪，媸妍必记。虽形阙奉 亲，而内怀其孝；身乖事主，而心荷圣恩。每览嵇绍、纪信之高义，感千载而仰 慕；寻淖齿、王敦之遗迹，思奋剑而誓心。疾恶之志，不忘寤寐。起自建中四祀 孟冬月上旬三日，泾原叛命，终兴元元年孟秋月中旬有八日，皇帝再复神都。于 中可否，总纪其事也。夫史官之笔，才、识、学也；苟无三端，难以措其手足。 元一不敏，敢窃凤皇之一毛，以效麒麟之千里。独学而无知，孤陋而寡闻，迹不 践于邱门，文有惭于先哲。轻尘罕增于巨岳，坠露无益于广川。辄中萤烛之光， 将助太阳之照。述而不作，有愧老彭。冀革前非，用警来祀云尔。 
卷一

    建中四祀，先是，襄阳节度使检校右仆射梁崇义自阻兵不朝二十年矣。上在 春宫，情深愤惋，及登宝位，有诛四凶之志焉，诏剑南节度检校工部尚书张延赏、 东川节度御史大夫王邕、梁洋节度御史大夫贾耽、江陵节度检校工部尚书张伯仪、 淮扬节度司徒陈少游、淮宁节度同平章事汉南汉北招讨使李希烈，充都统诸军平 襄大总管。王命颁行，分路齐进，兽奋龙骧，谋臣盈幕，武族云萃，旗鼓才施， 凶徒瓦解。乘胜逐北，如巨海之沃荧光；汉水浮尸，似秋风之吹落叶。崇义之首 悬于朝矣。世祖昆阳，谢安淝水，各一时也。《诗》云：“无拳无勇，职为乱阶”， 斯之谓矣。 
    都统李希烈自谓有克敌之功名，居然有都襄之志。有诏勒归本镇，然生不 譓之心，乃劫其郡，席卷而归淮宁。凡掠良家子姓，悉为贱隶；六畜资财，扫 地而尽。昔太武瓜步，回师六州，无鸡犬之响；游子望舍，不识旧庐。元凶之拔 襄阳，甚于斯酷。遂纵师陷我汝州，河南尹郑叔则表奏之。上命工商尚书兼右仆 射哥舒曜，总禁兵五万而讨之。师谋士锐，所向莫敢有争衡者，长驱筑垒于襄城 县焉。 

    时国家多故，河北幽冀，猥毛蜂起；三辅两畿，征兵日继。皇赫斯怒，爰整 其族。诏河阳节度御史大夫李芃、太原节度检校工部尚书马燧、泽潞节度检校工 部尚书李抱真、朔方节度太子少师李怀光、神策制将御史大夫异姓王李公晟、华 原镇遏使御史大夫赵令珍，分路长驱，深入贼境。虽王师频胜，而寇亦未衰；胜 负相参，杀伤万计。时军用既多，不遑远略。户部侍郎赵赞上封事，请税三辅、 两畿居宇间架，及取两市富商大贾，于西明、慈恩二寺置院检纳。贪吏深文，怨 及社稷。太史奏曰：“窑门出天子。”有诏“去城七里内诸窑尽废之”。及泚称 兵，乃是泾原节度姚令言为谋主也。 

    时哥舒曜孤军无援，粮储不继。贼得其便，重围数周，甲士日惟半菽，马淘 墙皮而刍焉。潜表请济师。诏神策制将行营兵马使御史大夫刘德信、御史大夫高 秉哲，各马步共一十万，来救襄城。敕大梁节度司徒李公勉发师，犄角而攻之。 军书往来，同会于汝州之薛店。军令不严，为伏兵所败，三将之师望旗大溃，戎 器委数百里，铁马一万蹄没焉。洛阳士庶惶骇，北走河阳，西奔崤黾，东都尹郑 叔则入保西苑。唐汉臣奔于大梁，高秉哲、刘德信收离集散，驻军于汝州。 

    诏泾原节度姚令言赴援，总师五千，东至浐水。时京兆尹王翃属吏置顿，牛 酒俭薄，将士色厉，遂传箭而回。十月三日巳时也。 

    令言尚在紫宸殿，授以枢密，并赐赍金帛。时御史壶左巡奏云：“泾原士马， 违命回戈。”令言星驰至长乐坂，逢之。有引弓射令言者，遂拥令言而回。上又 使使劳问，贼已列方阵于通化门，门卫欲拒使者，强之而未及。宣旨言加不顺。 上又诏普王及诸王侍书等宣尉劳之，许以重赏。又载金银帛绣等二十余车，普王 才出禁城门，贼已至于丹凤门。诏召六军，久无至者。 

    时关东、河北频战不利，屡发禁兵相次东征，警卫遂虚。上乃出白苑北门， 六军羽卫才数十骑。或曰：“朱泚是失意之臣，恐怀侥幸，不如遣十骑捕之，使 陪銮辂。若脱于泉，为害滋甚。不然，以卒诛之。养兽招祸，立可俟矣。”上与 储官经略不遑，而贼已犯禁门，遂以普王为先驱，皇太子为殿，韦淑妃、唐安公 主、亲王、贵妃等一百余人，策骑而去。乘舆次于咸阳，咸阳令李衡俯集其妻亲 奉御膳。上命贵妃以下接以恩礼，传食而过，神策军使御史大夫白志贞等十数人 扈従，门下侍郎平章事卢杞、中书侍郎平章事关播、御史中丞刘従一、户部侍郎 赵赞、右领军使御史大夫令狐建、京兆尹王翃、驾部郎中郭雄、翰林学士陆贽、 吴通微等，悉于咸阳而及焉。 

    郭曙与家仆数十人于苑中猎射，闻跸，伏谒道左。上宣劳之，志愿翊従，上 従之。 

    驸马郭暧先与公主失意，上收公主在内，隔绝经年。及此，暧驰往觅得公主， 策骑俱赴行在。三日夜四更，至骆驿，奔及乘舆。 

    四日平明，至于奉天，丞、尉惶惧，拜舞于县门。其日，上幸县令宅，宰臣、 近侍各居廨署。时右金吾将军御史大夫浑公瑊讨贼之回戈也。浑公与家仆数十骑 自夹城入北门，收集后殿与敢死之士欲击贼。乘舆既出，遂奔行在。上以浑公为 工部尚书、行在兵马使。浑公有胆略，泚素惮之，既而乘舆乃安。时奉天备御防 守皆浑公之谋也。君子曰：“高祖困于彭城，而用陈平之策，汉祚兴焉。晋武得 谢安石，晋室无替。古之君子，亦有是夫！” 

    浑公虽武勇绝伦，而谦让无匹，乃以令狐建为行在中军鼓角使，嗣滕王湛然 为金吾大将军，嗣郇王寓为右卫大将军，前神策军京西都虞候侯仲庄为金吾卫将 军兼御史中丞、奉天防城使兼右厢兵马使。仲庄有刚勇，善谋略，保卫之功，次 瑊之勋也。 

    初，建中之始，卫士桑道茂奏云：“国家不出三年，暂有离宫之象。臣望奉 天有天子气，宜制度为垒，以备非常。”上以道茂言事数验，遂令京兆尹严郢充 筑城使，具畚锸，抽六军之士督策之。时上初即位，刑清俗泰，盛夏而士功大兴， 远近不知其旨，及此都焉。 

    上初幸凤翔，依都府而谋克复。或曰：“张镒虽陛下信臣，莅职日浅，所管 劲卒皆朱泚部曲，本渔阳突骑凶众。城中既立朱泚，本军必生大变，以臣度之， 非万全之计也。敢以死请！”上亦悟道茂之言，遂改幸奉天。至其月六日，李楚 琳杀张镒而归朱泚。 

    初，令言阵于五门，禁兵不出，百姓观者巨亿，遂整旗吹角入含元殿。前先 锋自龙尾道上，于中间周呼，曰：“天子已出，今日共取富贵！”凶徒大呼。有 顷，入宜春院及诸宫。时仓忙之际，本朝禁卫骑士及坊市百姓担负财帛，填街塞 陌，连日竟夜。既而群盗与令言谋议，虑难持久，或曰：“太尉朱泚久囚，必生 异志，若迎而为主，事可捷矣。”遂于招国里，以礼迎之。泚畜奸伺隙，久怀非 望，群盗既至，伪让不従，而命为使者设食。久之，以观众心。于是火烛星罗， 观者万计。 

    泚人居含元殿，四日平晨出榜，榜曰：“太尉权临六军，国家有事东郊，征 泾原师旅衔命赴难。将士久处边陲，不闲朝礼，军惊御驾，乘舆已出。应定见神 策六军、金吾、威远、英武并百司食粮者，三日内并赴行在。不去者，即于本司 著到。如三日后移牒勘，彼此无名，当按军令，义无容贷。” 

    泚移居白华殿，朝臣见者悉劝迎驾，泚顾望错愕，知未得众心。源休入，移 时筹之，言多不顺，劝以僭伪。泚甚悦之，犹尚未决。 

    上初巡幸京城，朝官莫知上所在，分路探候，然后乃知。源休既陈矫计，切 勒十城门不许出入。时六日夜也。 

    上初入奉天，有上封事言叛兵共立朱泚，凶徒必来攻城，请为备御。门下侍 郎卢杞切齿言曰：“太尉忠贞，朝野共知，奈何有此，伤大臣之心！安可令泚闻 之，请以百口，保泚不反。”后三日，泚变枭獍，至于城下。 

    上料近藩兵马可以赴难者，颁下手诏谕之，皆如期至。帝尚以忠臣待泚，又 知公卿劝迎，且令诸道军士三十里下营。时京兆府功曹姜公辅赴行在，拜门下侍 郎平章事，俯伏而奏曰：“王者不严卫，无以重威灵。今禁旅单寡，翊卫未备， 若泚忠孝奉国，固不以兵多为虑；若狼心已变，则有备无患。今士马在外，深为 陛下危之。”即日召兵入城，逮泚攻城，已戒严矣。 

    朱泚既纳源休僭伪之说，又得幽陇三千人与哥舒曜。救援者行至渑池县，闻 朱泚僭伪，返旆投泚。泚自谓众望所集，于是以源休为京兆尹，判度支李忠臣为 皇城留后。 

    泚以段秀实为心膂，发锐卒三千奉迎乘舆，阴起逆谋。秀实潜谓刘海宾曰： “朱泚是蓟门一卒，去逆效顺。先帝嘉之，位登台辅，不能见危授命，而乃宴安 凶丑。吾位历司会，策名九寺，雪国之耻，虽死犹生。尔能従乎？”海宾曰： “忠臣节义，死而不亡，敢不惟命是听！”因择能行者追贼兵，曰：“城中有变。” 使者六日一更行，及骆驿，虏劫而回，验符乃秀实诈为贼帅姚令言帖，用司农寺 之印也。 

    贼泚用仇敬忠为同华等州节度、拓东王以御王师，用异姓王李日月为西道诸 军事先锋经略使。 

    上初至奉天，用御史中丞高重杰为平虏使，屯兵于梁山之西隅也。时与李日 月频战，官军大捷，后被伏兵死于锋刃。朱泚出榜两市及置两坊门，曰：“奉天 残党，蚁聚京畿。重杰等仍敢执迷，拒我天命，朕使偏师小将，果复败亡。观此 孤城，不日当破。云罗布网，无路鸟飞；铁釜盘鱼，未过瞬息。宣布遐迩，各使 闻知。”伪兵部员外古之奇词也。 

    初，重杰纵骑追贼，独出于三军之首。凶徒埋伏邀之，落其奸，便被凶徒生 擒。亲事数十人，以伏事之情，亡躯而夺之。凶渠虽众，追者气锐志坚，奋然不 顾，遂被逆党斫重杰头而弃其身。亲事收其神柩，入奏于奉天。帝见之，抚尸而 哭。或谏曰：“裨将死，抚尸而哭，越礼也。”帝曰：“大礼，非卿所知也。艰 虞之际，死于王事，敏恻岂拘常论！”遂尽哀而哭之，命有司造蒲头安之颈而埋 之。朱泚得高重杰头，又集伪百官，大哭曰：“忠于彼者，亦义于此。为朕之无 礼，杀我忠臣。”又命伪有司作蒲人身，而安其首，以三品葬之。皇帝再克京师， 诏有司发旧二茔，取其首，别为封树，赠工部尚书，丧葬官给。 

    时李日月凶威甚锐，烧爇陵庙，帝甚患之，谓浑公曰：“朕不能保守宗祀， 克平多难，致使六合沸腾，宗庙失主，焚我陵阙，凶威转炽，应是殷忧之时，代 终百六。唐尧禅舜，虞舜禅禹。自古有德者进，无德者让，有自来矣。今天地鼎 沸，淮楚摇荡，幽冀蜂起，万方震惧。请従禅代，以救苍生，卿等如何？”浑公 泣涕如雨，身被铁甲，举身自扑。君臣悲泪久之，浑公奏曰：“夫圣人不困不成 王，烈士不困行不彰。昔高祖迫于项籍，世祖窘于昆阳，隋帝厄于雁门，魏武保 于南郡。三王五帝，其犹患诸，况陛下承百王之末，威灵迈往古，小有迍否，而 怀扼腕，臣下之罪也。愿陛下以社稷为念，无以小贼为忧。臣请自出一行，枭逆 贼之首，即冀宗社永安，唐尧垂拱。臣之愿足矣！”上曰：“朕在蒙尘，卿为肺 腑，别募裨将，卿不可也！”浑公曰：“北狄恃金牙之威武，频犯郊畿，鄂公取 之若指掌。臣若不行，凶威转甚。”上许之。 

    浑公先以数十骑従西门出，埋伏于漠谷之隅。公自将数十骑従东门而出，直 抵朱泚营垒。泚惊，不觉坠榻，群盗大溃。公以骑少，不足逞锐，遂引而西。李 日月纵骑追之，至城西门。浑公谓家仆曰：“立功立事，只在今日。与卿此捷， 何不取之！”仆人弯弧？射之，李日月应弦而毙。朱泚锋刃十亡八九焉。家仆者， 即浑公之所役人也，字小金。有诏令公赐姓李氏，封异姓王，以赏飞矢之捷，用 旌武功也。 

    初，李日月中矢而死，朱泚备礼送于长安休祥私第，母氏苛克而不哭，厉声 骂曰：“奚奴，国家负汝何事敢生悖逆，死犹晚矣！”朱泚备礼而葬之，母氏始 终不哭一声。皇帝行在亦知之。及李晟收长安，诸党并従夷戮，惟李日月母存而 不问。君子曰：“马服君妇，有知子之鉴而免祸；李日月母，以子叛恩存大义而 不哭。殊有古人之风。” 

    初，朱泚谋变大事，李忠臣、源休等并皆同坐，司农卿段秀实与刘海宾伏匕 首于靴中，内官觉之。时圣上行幸，群臣疑贰，草乱之间，段公以戎服见泚，共 议匡复，往返三四焉。泚情泄于言，段色厉夺休之笏，击泚之首，群凶骇愕，溅 血数步，凶党持兵而至，段公被害。泚一手承血，一手指群凶曰：“义士，勿杀 之。”声手相及，段公已害。泚之甚哀，封忠义侯，以三品礼葬之。海宾因兵乱 而逸于通化门外，被役驴者败之，并见害。故京师号朱泚为“热热尧舜”，号希 烈为“当年桀纣”。时有风情女子李季兰，上泚诗，言多悖逆，故阙而不录。皇 帝再克京师，召季兰而责之，曰：“汝何不学严巨川？”有诗云：“手持礼器空 垂泪，心忆明君不敢言。”遂令扑杀之。赠段秀实太尉，谥曰：“忠烈”，赐实 封五百户，庄宅一所，嗣子授三品正员官，诸子各授五品正员官，旌其门闾，丧 葬官给，为立庙，御制碑铭。君子曰：“昔臧氏劝事君之节，空传其名，不睹其 人。千载之后，见乎段君，代有之矣。伯仁抗节，钟雅咄嗟，有是哉！《诗》云： ‘淑人君子，其德不回。’其段公之谓乎！” 

    八日，泚于宣政殿僭即大位，愚智莫不血怒，卫者多是军人，周行不过数十。 自称“大秦皇帝”，年号“应天”，伪赦书云：“幽囚之中，神器自至。岂朕薄 德，所能经营。”彭偃之词，册文太常少卿樊系之撰，文成，服药而卒。故严巨 川诗，诗曰：“烟尘忽起犯中原，自古临危贵道存。手持礼器空垂泪，心忆明君 不敢言。落日胡笳吟上苑，通宵虏将醉西园。传烽万里无师至，累代何人受汉恩。” 

    九日，李忠臣、姚令言并为侍中，仍以令言为关内副元帅，以光禄卿源休为 同平章事兼京兆尹判度支、工部侍郎，蒋镇同平章事，蒋炼为御史中丞、太党卿， 敬釭为御史大夫，洪经纶为中书舍人、礼仪使。 

    是日夜三更，歌舒曜拔襄城，保于洛阳。初公援东郊也，上谓公曰：“卿行 师出阵，与卿父何如？”公再拜而对曰：“先臣，臣不敢比也。只如斩长蛇，殪 封豕，静氛雾，扫欃枪，然后待罪私室，则臣之愿也。”上曰：“伊尹去而伊陟 嗣，文王殁而武王兴。卿父在开元，无西面之忧。朕今得卿，无东郊之虑。”及 发师之日，上亲送于通化门，百官翼戴，观者万计，则曰：“茫茫楚塞，遥瞻上 将之星；霭霭秦郊，自有登坛之客。岂惟汉称定远，晋有征南而已哉！”及乎出 师于通化门外，无故门枪自折，识者卜其不利，以其父翰天宝之末，师至乎北门， 无故门旗自折。翰遂斩门旗官而发师旅，终有火拔控辔之难。公此行踵父之征， 遂有襄城重围之难矣。 

    初，公驻军于襄城也，希烈莫不慑惧焉，有枝梧之象。时公亦以名父之子， 不忝其役，实欲立功成事，待罪私室。但国军多故，粮尽援绝，三将败绩于薛店， 城中战士中矢者十有八九焉。城外凶众中，飞矢抛木者，壕堑俱满。公坚守孤城， 粮竭于内，援绝于外，军志曰：“设有金城汤池，带甲百万，无粟者不可守也。” 公遂拔城而遁焉。《诗》曰：“昊天不佣，降此鞫凶。昊天不惠，降此大戾。” 

    时希烈兵势渐盛，南破张伯仪，北败哥舒曜，纵师攻汴州。都统司徒李公勉 弃城而逸，拥众而投宋州，大梁遂陷。江淮震惧，贼既入城，资贿山积，河路断 绝。长安以东，飞书不遂。南方朝贡使，皆自宣、池、洪、饶、荆、襄，抵武关 而入，江西节度嗣曹王皋，严邮驿，厚其供亿，虽有深溪绝桥，而驿骑不病，四 方赖焉。司徒李公既以败绩，诏以宋汴节度刘公洽，充河南道都统诸军事，悉以 司徒所管配隶焉。 

    司徒公制将曲环，前后数陈行列军事，司徒公多不従其计。环以司徒公行军 司马陈履华、兵马使唐汉臣、李载等用事，多阻环计，及与诸将同语，司徒公以 不従其策，自惟败绩，但唯唯然。环因叱履华曰：“都统置公腹心，遂辱吾军！” 命左右掣之下马，极加责让。司徒李公、大夫刘公皆释辔错愕，司徒深自抑退， 以爱憎不明，无所逃于国典。大咎在勉，非陈中丞之过也。大夫刘公谓环曰： “军有利顿，时有否泰，昔孟明三败以成功，良史称其美也。曲大夫岂得失礼于 上公？”环乃止。司徒公以军败失土，上表请罪。上已出宫，览表潸然，谓勉曰： “朕亦不能上保宗庙，越在畿甸。军国之事，一胜一负。卿其自安。”因待之如 初。 

    十日，制将刘德信、高秉哲闻帝蒙尘，遂拔汝州，星夜兼驰于沙苑监，取官 马五百匹。先收东渭桥，于是天下转输食粮在此焉。军次昭应，列阵于见子陵之 西隅，二将执酹，号令三军，曰：“今主上蒙尘，神器无主，长蛇逸网，鱼脱于 泉，临难成功，冀在忧危之日。翦除凶鬻，克复乘舆，勋流子孙，万代之贵。” 言讫，左右戒严，三军贾勇，鼓声一振，奋戟前冲，三覆其军，王师大捷。乘胜 筑垒于东渭桥。时十月十九日也。 

    初，十日，朱泚自统众攻奉天，率群不逞；蚁聚之众，军势渐雄。以姚令言 为伪元帅、伪右仆射同平章事，张光晟属焉。以李忠臣为京都留守。 

    十二日，贼次骆驿，上使中使翟文秀追论惟明邠宁留后兵马使，韩游环士马 三千八百人。二将受诏，夕而奔命，夜到泥泉，迟明即路。游环等命其军士分部 巡探，东道游奕人为贼所获，将送泚。泚问：“救军多少？”泚左右抑令蹈舞， 赐衣一副，付伪诏书，宣尉先归者，待以高爵厚赏。游奕人驰还，当夜发，至四 更，关门纳之。惟明、游环等再拜蹈舞，悲喜交见。上膝之前席，谓惟明曰： “凶孽滔天，宗社不守。忠贞之节，见于艰危。卿等急于国难，朕无虑也！”二 将宣布圣旨，将士莫不感激。 

    时泾原都知兵马使冯河清，进戎服甲楯垂十万焉。上大悦，立颂将卒，军声 遂振。 

    十三日辰时，贼军大合城下交战。自辰接战，至于申酉之间，贼徒大败，杀 伤万计。是夜贼于城东三十里下营，周遍原野，击柝之声，相闻广陌。又修攻具， 上亦命造战楼，拆佛寺及仇敬忠宅，而丰其用。若乘城而战，贼多败衄；若出师 战，王师少利。 

    十七日，灵盐节度留后御史中丞杜希全，及鄜坊节度工部尚书李建徽，各率 甲士三千人，趋奉天。贼气方锐，设伏于漠谷，三军深入，探候失备，奸人得便， 夹而击之，为贼所败。希全等收离集散，再振其军。 

    初，泚于奉天城东南隅下营，立表高百尺，造木槛，人藏其身，缒而上之， 窥我城阙。帝患之，召善走抛者，拜御史中丞，实封三百户。有崇福寺僧昭悟应 召而中之，人槛俱碎。泚不复更置，遂白日移帐于乾陵。上南望之，遂有云梯之 役。车驾还京，与昭悟官爵。昭悟恳辞不受，请充别敕崇福寺主，有诏“依请”。 

    时刘德信、高乘哲因守渭桥，往往出师游奕，于望春楼下，贼设伏，皆败绩。 伪皇城留后李忠臣，移牒奉天城下，请救兵。时姚令言等士马败绩，伤者众，恐 百姓乘弊而俘之，所抽救援将士皆匿刀箭，夜行昼伏。泚既迫急，召机巧之匠， 设以云梯，刻日而就。其梯高百尺，阔十二丈，梯上可置五百力士。城中士庶， 莫不惶骇。上深怀忧，顾问百官。时神武军使御史大夫韩澄拜而奏曰：“臣昔在 剑南西山八州，防守战具，备谙云梯小伎，不足上劳神虑，请御之。”上曰： “昔沛公困于项籍，而得韩信；寡人迫于重围，上天以卿赐朕。千载一时，卿其 勉之。”时韩澄亲受圣策，潜穿地道，向彼来路，布干马粪二百车，以为火备。 城上更广城墙，当去梯相对三十步，以大镬十口，各煎膏油，散布城墙之上。细 剉松脂五十车，内库陌刀五千口，白刃如雪，排次如鳞。城外群凶，三军齐叫， 云梯既动，锋镝雨集，城中木石，飞声雷震。俄顷之间，去梯脚陷，前不得进， 后不得退。初，梯上有湿毡，矢不得入。梯脚将陷，烟火焰然，従地而出。去梯 之上，人自去毡。于是苇缚云飞，松脂乱下，热膏雨散，中者逼人，脂傍流。凡 数百步，烘焰千尺，白日为之韬光；沸声若雷，知汉将之谋也。纵田单有火牛之 策，不可同年；陆伯言有白帝之功，方堪季孟。此韩澄之计也。拜盐夏节度、左 三统军。 

    初，云梯之动也，风势不利，咸以为忧。浑公亲率列将，酹酒临火坑而咒曰： “天道助顺，志诚感神。贼泚凶悖，围逼君父，乾坤不昧，宜降大罚。”因流涕 被面，精神感激。拜讫，须臾，大风起，吹贼军，势益加（缺一字），泼油下脂， 鼍鼓齐震，王师大捷，贼败衄焉。时十一月上旬也。 

    城中虽有云梯之捷，素无稿草，粮储罄竭，贼围益急，战士多损伤。皇太子 亲为封裹，巡城尉劳。有顷，贼射百张驽，于上前三步而下。上大惊，谓浑公曰： “云梯虽捷，贼势尚强。位历之数有穷，三皇五帝尚有革易。朕自无德，上失天 心，请従禅代，则百姓免涂炭之苦，战士无伤夷之患。朕之愿足。”浑公雨泪而 奏曰：“昔皇帝战于涿鹿，帝舜征于有苗，沛公于项氏争天下，大战七十，小战 四十。太宗六年，擐甲克平多难，况陛下承丕业之余庆，握皇图而受箓，万方同 轨，八表恃赖。岂以一小竖，厌弃皇家百六之灾，得为天谴，而系圣心哉！臣下 之罪也。今请更三五日间，若不枭泚首献捷，则臣等甘受鼎镬之罪。”上曰： “张陈尚在，吾其困哉！”君子曰：“临大难而不困者，其惟圣人乎百度惟贞， 始终无替者，其惟良臣乎《诗》云：‘左之左之，君子宜之；右之右之，君子有 之。’其浑公之谓乎？”
卷二

    时李怀光自魏博练精兵五万，越太行席卷而救奉天也。晋、绛、蒲、陕、慈、 隰、同、华等州，并补授郡牧，顿军于泾阳，子父相继可十五万。朱泚闻泾阳战 鼓，不觉坠榻，遂抽军却守长安。时十一月十八日也。朱泚围我奉天四十余日， 用我金帛，食我牛酒，劳我百姓，三辅两畿，转无投义者。惟李楚琳，先事朱泚， 独为外应。余四镇将帅，尽是王臣。及泚抽军江东、剑南，贡赋山积，争功效死， 如百川之赴沧海。《诗》云：“趯趯毚兔，遇犬获之。”此之谓也。 

    初，怀光至泾阳，自以为君父之仇，星夜救援，方展臣子。将用表成，被门 下侍郎卢杞阴中之，便令赴咸阳顿军。怀光知被宰臣所中，不得已遂发赴泾阳， 军士怏怏然不得其志。其月二十日到咸阳，夜造浮桥而济，筑垒于九子泽城，周 回四十里。中使相继于路，金帛、宝贝、美人相望，继踵加宰相中书令、收城都 统。 

    至其月二十八日，制将御史大夫异姓王李公晟，自赵州拔城，従飞狐口，越 白马津，闻难骏奔，军次栎阳县。有诏加工部尚书、神策军行营节度，驻军于东 渭桥。斩刘德信，而并其军。公身与士卒同甘苦，家无私蓄，夏不操扇，雨不张 盖，寒不备裘；军气益盛，三札之将也。初，刘德信军礼不备，失仪于公，公斩 之。孔子曰：“何以为身曰恭敬忠信而已。恭则远于患，敬则人爱之，忠则和于 众，信则人信之。”犯此先诫，其刘公之谓乎？ 

    时李希烈兵威大盛，南败张伯仪，北败哥舒曜，纵师下汴州也。都统司徒李 公勉不能抗，即弃城而遁。郑滑节度李澄谓诸将曰：“乘胜之军不可敌，今以诡 计羁縻而取之，以图万全。”遂飞表行在，送启元凶。 

    时李纳号齐王，田悦号魏王，王武俊号赵王，朱滔号燕王。 

    时神策军兵马使御史中丞尚可孤，率兵五千自襄邓收蓝田而入。同华节度骆 元光，领锐卒五千自昭应长驱而入。河东节度马燧，使行军司马御史中丞王权， 率卒三千，镇于中渭桥，与贼相持。泚惟据城，重赐金帛，而四隅之外，尽是王 师。泚初据乾陵，使一骑于城下招公卿，士庶以为不识天命，城上伏驽射之，立 死。时驸马都尉郭暧守东北角，手射杀数十人，无不应弦而毙，贼众披靡而退。 暧即汾阳王尚父子仪之子也。 

    先是，朱泚典郡凤翔，有猫乳鼠，表奏称境有祥。诏下中书详议可否，欲编 青史。众议皆以为不然。或曰：“鼠者，坎精，主为窃盗，猫者之食，是吾君利 器服下之义也。今返食其乳，是空我腹，贼之征也。”果有十月三日之难矣。 

    以其年，剑南西山节度都知兵马使张沛，举镇五千人，叛张延赏而攻成都， 纵兵至于石笋街。延赏无备，不暇枝梧，弃城而遁，投于东川。沛以温据为谋主， 据素无才略，三军酒色而已。延赏使谍者察其不虞，知其无备，假东川之师，出 其不意，掩而取之，枝叶皆伏诛。君子曰：“颜氏云：‘力猛于德，而得其死者， 鲜矣。’张沛当之。”又曰：“丹之所藏者赤，漆之所藏者黑。以骑将之张沛， 所帅奴才之温据，攀危辅朽，不败何待！” 

    贼泚初至奉天，凤翔节度判官、殿中侍御史韦皋领陇州留后。时所在阻绝， 未知适従。皋密谋将帅，励以忠诚，览其雄心，皆愿效死。贼将王文奖赍伪牒诱 皋，皋欲斩之，虑其速祸，乃礼而遣之。因令其将高光仪往观形势。既还，具扬 奸计。郝通等寻破汧阳县，义宁军使李旻以兵会之。新兴二州将王震，举镇归皋， 皋军容益壮。 

    朱泚以卢龙旧卒五百人在陇州，兵马使牛云光伪有疾，邀皋将谋大变。皋兵 马使翟晔以白皋，云光之党张月桂、刘原长驰入告变，云光乃领其众赴泚，次于 汧阳。逢泚伪中使苏玉赍伪诏，以皋为御史中丞。玉谓云光曰：“太尉已登宝位， 韦侍御已拜中丞，便为吾党，可于此还。”遂卷甲而回。皋伪托心膂，迎而劳之， 因谓之曰：“皋受新命，更无猜阻。若先纳器仗，方见赤心。”云光素以书生待 皋，遂敛戎器付皋。皋纳之于库，遂椎牛聚酒，期以宴赏。明日，密召队仗入， 引众就马坊，而悉斩之。次引诸贼就席，酒未行，而伏军发，凶党无遗，上深赖 之，拜皋御史大夫、陇州刺史，特置奉义军节度以旌殊能也。奉天士众闻之，咸 增勇气，不复有西面之忧。皋又命堂兄弇，间道陈请。朝廷以为虽有诛云光之举， 贼忽并来，终恐后败。皋使继到，知已保全，乃有敕赐金印紫绶，军中功赏自御 史中丞以下咸许承制授之。皋虑奸人反间，以阻忠诚，乃筑坛刑牲刺血誓众，吏 不拒焉。叶番闻之，使赠名马并及珍异等，寻加皋检校礼部尚书。 

    时伪皇城使李忠臣，每坊团练，人心大扰。泚自奉天行回，悉令废置。经三 五日间，即使人伪従城外来布告坊市，曰：“奉天已破。”百姓闻者，莫不饮泣 焉。 

    初，泚自号其宅为“潜龙宫”，移琼林库国宝以实之。识者曰：“《易》称： ‘潜龙勿用’，此败之征也。”未几百姓劫其珍异，泚不能禁。朝士多在奉天， 泚班列不备。宦竖朱重曜白泚曰：“可将家属往城下，使其招百官来。若不来， 并对彼夷戮。”伪中使孙知古谏泚曰：“不可，且陛下初有宝位，当以柔服为心， 使远近忻戴。若将彼妻子对之残害，是绝万方向慕之心，人人与之为仇。窃谓不 可。”于是并获安全。贼党既败，城内称庆。 

    时淮南节度陈少游，领卒戍于盱眙，闻难即日还广陵，深沟高垒，缮甲完守。 镇海军浙东西节度使、润州刺史韩滉，闭关梁，筑石头五城，自京口距玉山，禁 驴马出境。以战舰三十艘，舟师五千人，自海门扬威武至于申浦而还。拆上元县 佛寺观宇四十六所，造坞壁，自建业，抵京岘，楼雉不绝。穿大井，深数十丈， 下与京江平，凡数百处。滉将邱岑，严酷士卒，日役数千人，去城数百里内先贤 邱墓，多被侵毁。故老以为自孙权、东晋、宋、齐、梁、陈，兵垒之故，未始有 也。滉下三千人先戍宋州，即日追还，以其所亲吏卢复为宣州刺史、采石军使。 增置营垒，部内佛寺铜钟并铸戎器。本司取处分，韩公判云：“佛本无形，有形 非佛。泥龛塑像，任其崩颓；铜铁之流，各还本性。”既而并付炉焉。 

    少游以甲士三千人，临江大阅，与滉境会。滉亦三千人临金山，与少游相应。 以楼船金帛交聘于江中。时滉以中国多难，翠华不守。淮西、幽燕并为敌国，公 虑敖仓之粟不继，忧王师之绝粮，遂于浙江东西市米六百万石，表奏御史四十员， 以充纲署。淮汴之间，楼船万计。中原百万之师，馈粮不竭者，韩公之力焉。与 大汉之酂公各一时也。 

    时少游出军五十里，日午不得食，遂行掠瓜州、扬子，鸡犬无遗。盐铁使御 史中丞包佶，以财帛一百八十万匹转输入京，少游尽取之。佶自诣少游止之。少 游长揖而遣之，又遣幕佐责佶扬子院财帛孔目。佶先有守附三千人，被少游隶焉， 又加何隙，佶心不安，遂急棹渡江，妻子伏于案牍中。佶使使飞表于蜡丸中，论 少游收财事。上深不平，信宿，少游使继至，上问使者，少游收包佶财帛有之乎 对曰：“臣发扬州则无，臣发来后，非臣所知也。”上以国步多艰，恐更生一秦， 但従容谓使者曰：“少游是国家之守臣，或防他盗，不尔，实军府，收亦何伤！” 时方隅阻绝，国命未振，远近闻之大惊，咸以睿情达于通变，明见万里之外。少 游闻之乃安。 

    时诸方闲境自守，江西节度使嗣曹王皋，东拒李希烈，身在蕲阳，数遣赍珍 异间道进献，故当时推重焉。上寻命盐铁使包佶自扬州达荆襄，转输东南征赋。 舟船万计，到蕲口，希烈贼众二万掩至。嗣曹王皋与骑将御史中丞伊慎，擐甲力 战于永安栅，大破之，杀伤殆尽。是日，若微皋、慎之功，佶之所统，并为盗资。 

    以其月二十五日，中书侍郎卢杞贬夷州司马；白志贞以宿卫不警，贬恩州司 马；户部侍郎赵赞贬播州司马。寻免间架之赋，而下罪已己躬诏，去“圣神文武” 之号。于是李希烈、李纳、田悦、王武俊及所管将吏皆以官爵待之如初，分道宣 尉，海内忻忻，若登春台矣。其扈従奉天将士，并赐名“定难功臣”；身有过犯， 罪减三等。升奉天为赤县，给复五年；在县城者，给复十年；京城减收两税之半。 即兴元元年在月一日也。 

    是月，朱泚亦改伪号曰“天皇元年”，国号“大汉”。泚以国家府库之殷， 重赏应在京城公卿家属，皆月给俸料，以安众心。泚外赐军士，中抚班列，兼修 戎械之具；攻守器备，费用巨万计。洎泚之败，而府藏不竭。识者以前后主计大 臣，不思万姓之殚竭，而转辗相资，务损于人；为国生患，皆是庙算无良，陷君 之罪也。 

    时赦令既行，诸方莫不向化，惟李希烈覆车不改，以蓝染滑石为玉玺，以折 车釭为瑞，诳惑其众。年号“武成”，国号“大楚”。以张鸾子为宰相，孙广为 中书令，郑贲为侍中、充汴州留后，司徒刘公下汴州，并従夷戮。希烈以蔡州为 宫，广设门额，分其境内为四节度，以安州为南关，外生刘诫虚为南关都统。诫 虚武勇绝伦，希烈凭之而反，后被嗣曹王皋骑将徐诚生获，送于朝廷。 

    初，朱泚僭位，使走矫趫捷者，曰驰数百里，送书于朱滔。书曰：“昔文王 囚于羡里，终王八百之基；殷汤系于夏台，后有解网之颂。吾顷典郡四镇，藩夷 战慑。唐王不察，信谄谀之说，吾罹奸臣之祸，便夺兵权，虽位列上公，诏书继 至，情怀恍忽，百虑攒心。何期天道盈虚，五运更代，物极则返，忧极欢来。历 数在躬，以登宝位。泾原四镇士马争驱，陇右凤翔献书继至。三秦之地指日克平， 吴蜀之间已令宣示。河北一路用卿殄除，布新令以示之，推利害以诱之，悬爵赏 而招之，张皇威而逼之，驱铁骑以临之。横行洛阳，与卿大会于定鼎。”朱滔得 书，西向拜舞，宣示伪诏，晓谕三军，使令有司，条流移牒诸道。曰：“今月八 日，大秦皇帝已登宝位，关西四镇应时款附，请为臣妾。惟奉天孤城，危同累卵， 不有废也，将何以兴今披谶应图，则鼎新之兆先也；同天夏俗，待我后以来苏。 今发突骑元戎四十万，奋剑与夕火争光，挥戈与秋月竞色。长驱河北，至洛阳与 皇帝会跸于上阳宫。牒魏博、恒冀等州将士，即宣拥节归朝，达于先觉，必使勋 流奕叶，荣及子孙。如或固守穷城，不识天命，必使覆巢破卵，易子析骸。请看 今日之长安，竟是谁家之宫阙太山如砺，可知非石之言；秋日丽天，不易勤王之 意。” 

    兴元元年春三月九日，朱滔发兵临河北地，士马宏壮，有骄伐之色。以先有 救田悦之功，希为内应，谓悦开壁迎滔，因此欲有吞并之势。相魏若下，河北悉 为朱氏所有。王武俊机谋者，料彼敌情，防其不意，闭垒清野，驰使往来，身且 不与滔相见。滔亦戒严，秋毫无犯，军次魏境，卒惰将骄，欲有城下之意。时贝 州刺史刑曹俊，武勇绝伦，英威自若，励兵秣马，固敌是求。朱滔围城，日夜攻 战。时武俊致书于昭义、魏博等，书曰：“自古通贤，见机而作。主上明明，二 百年之令主，宗枝百代，帝子帝孙。吾徒顷因谗臣罔上触藩之际，遂惧倾危，拒 境抗兵，偷存瞬息。今朱泚窃据于宫阙，朱滔长驱于河北；圣上巡狩于畿甸，希 烈侏张于淮楚。昔班彪之智，知汉祚之未衰；马援书生，识光武之可辅。今请转 祸为福，以过为功，戮力勤王，共匡时难。牒昭义、魏博、沧景等州，即请部署， 四镇齐驱：魏博击其前，沧景掩其后，易定乘其左，昭义夺其石。扫荡妖孽，廓 清寰宇。然后奉表紫宸，献书北阙，荣家荣国，岂不休哉！”诸军得书，各进表 行在。有诏令魏冀、昭义进军击朱滔也。诸将受诏，各遂攻敌。武俊谓二将曰： “仆才非廉、蔺，今遇时来，请效先锋。诸公勒辔，一观成败。”二将勒兵据险， 为武俊军援。朱滔与武俊自辰交兵，至于午未之间，气色两衰。武俊为流矢所中， 遂各抽军归营垒。武俊谓二将曰：“军势两衰，各请骑士。”昭义、相魏各率精 骑五千，昭义节度李抱真使马军兵马使御史大夫来皓为军正，皓令三军曰：“今 以骑士一鼓而摧之，其势必败。贼营若动，便请三军齐驱，如覆巢之破卵，百战 百胜之情也。”晓示讫皓，领三军骑士一万，当锋而冲之，乍聚乍散，军势弥盛。 贼恍忽草测其算，且武俊伏兵要害，李抱真使行军司马卢元真勒兵一万，袭其营 垒。滔闻后军有变，左右顾望，军势不安，遂抽军奔垒，军势亦动，被王师追逐， 军遂大溃，弃甲而遁。武俊伏兵邀之，诛斩略尽。三十万之突骑，随霜剑而星飞； 数百里之浮尸，有长平之冤气。朱滔挺身奔于幽州，天丧渠魁，遂发背而死。于 戏！天道恶盈，其朱滔之谓乎于是河北诸帅，献书行在，悉为王臣。皇恩普沾， 咸蒙洗雪。《诗》云：“我徒我御，我师我旅；我行既集，盖云归处。” 

    初，田悦叛王命，有表请贷绢八万匹，赐赉三军。此为不道之萌矣。圣上以 天鉴孔明，无幽不烛，谓悦使者曰：“君臣父子，义无贷假；四海之内，皆是我 家。日月所照，悉为臣妾。卿彼将士，即朕股肱。若信贷假，切伤物议。今遣将 绢八万匹，以充三军牛酒之贶。”便令宣示晓喻三军，三军愕然知有逆顺。田悦 不遂其谋，矫诈遂息。旋因于邵、令孤峘、鲜于叔明等上封事，拣练僧道。恩 制既行，宣示天下。田悦因此得展逞谋，伪称恩制，拣点三军，老少中人已下， 多怨谤焉。田悦遂调说三军，拒我王命，全军围我临洺。守将张丕练卒三千，坚 壁深垒，号令严肃，甘苦皆同，吏士莫不效其死节。围泾五月，粮储罄竭，贼围 不解。丕先出私家牛马用充军食，三军莫不感激焉。干牛韦弓，并充军食；易子 析骸，亦已甚矣。 

    时太原、昭义、河阳并顿军于狗、明二山。时田悦壁垒严肃，马公不果前进， 问乡老曰：“按《图经》此山有名否？”乡老曰：“一名明山，一名狗山。”公 曰：“即此顿军，必胜之地！”谓田悦是兔相也。丕已粮竭，计无所出，晨夜举 火与马公相应，飞书不遂。有东风形势甚便，遂作纸老鸱而致书焉。直放上高数 百尺，风势愈急，直上至马公中营。田悦命善射者数人，射之不及。马公三军大 叫呼，击鼓迎之，马公得书。书意甚急，如三日内不救，全军必陷。马公见危赴 难，遂进军救临洺。田悦丧师十有六七焉，遂奔洺州。马公与诸军进围洹水，于 城西南列三大营。悦自洺州拔归，南至顿邱县也。 
卷三

     李怀光返旆，解奉天重围，实救雁门之急，功无与议也。然而大驾再迁，亦 怀光之反覆也。嗟乎！火焚昆山，玉石同烬；阻兵颉颃，臣节遂亏。功高太山而 不能守，名参伊吕而不能全。何终始之不一也怀光既招朝议，自居反侧，降吴不 可，归蜀无路。谓三军曰：“吾进无王翦益兵之过，退无李广失利之愆。吾心惟 勤王，而圣主见疑，锡之铁券。吾骑虎捻耳，掎鹿是困。自古列地封王，各为盟 主，今是时也。吾观兵河中，晋之旧壤；秣马训士，以候天时。看其形势，见机 而取之。卞庄子刺虎之事也，不亦休哉！”军吏大呼。春三月，拔咸阳城，掠三 原等十二县，鸡犬无遗，老少步骑百余万。时上幸梁洋，关中四镇各屯兵戒严， 自固封境，更相疑阻，莫知适従。 

    时检校右仆射李公晟，以怀光进军于东北，李公晟严于西南，以卒五千广张 旗帜，列阵于浐水之阳，灞水之阴，游骑至于望春楼下。泚闭垒而守，不敢枝梧。 

    李公又使大将御史大夫莫仁擢，以步兵七千，袭怀光辎重。骑将阳重问等五 千余人，悉来款附。李公谓诸将曰：“公等久著勤劳，有垂成之功。太尉忽乖臣 节，何也公等若执迷不返，则功劳并弃，颠而不扶，焉用彼相！龟玉之毁，谁之 过欤用兵之害，犹豫为大；合杀不杀，天赋乃发。诚能见机，转祸为福，谅可嘉 也！请去戎器，方表素心。”诸将士等喜跃，并弃戈矛，器仗山积，以礼见。李 招集叛亡之士，收募豪杰，军容日盛。关中四镇知忠义而归附也。则东北之役， 不战而成功；西南灵旗，丑虏以丧魄。断二凶之势，不敢相附，皆李公之谋也。 《诗》云：“赳赳武夫，公侯腹心。” 

    以二凶之间，两面受敌，遂密表行在，论怀光不臣之状，陈孤军腹背用军之 谋。臣请死节王事，愿陛下天威远借，死日生年，臣之愿也。上览表潸然，谓公 使者曰：“晋帝北伐刘元海，公私单乘以従行役，曲三十饼以充御食。寻览史册， 莫不潸然为之流涕。朕今此行，备尝斯苦。卿独存臣节，无物申得朕怀。今将先 帝血脉与卿为信，悉朕深意，卿其勉之。”遂剪发方寸，付公使者。使者将命， 具宣圣旨。公举身自扑，溅血洒地，三军恸哭，山震兽惊。陈云横冲，鱼跃沸渭； 将士拔距，争效死节。公谓三军曰：“昔逢蒙善射，弓不调而不射；吴起善战， 兵不教而不战。今飨士练师，然后可用。夫中国者，天地之秀气也，明主之所化 也，圣贤之所聚也。千官跄跄，百辟翼翼。皇上行幸，为贼所乘；周鼎未轻，臣 死君难。司马公之食汝，只在今日；平原君之好客，终闻颖脱。” 

    公精勇感人，神雄略出天地。先声一吐，威名震于贼庭；号令既行，逆命悬 于鬼录。三军贾勇，若赴私仇。公知士卒可用，以行军司马郑云达为军正，察军 情焉；用张彧侍郎为都知粮料使，知转输焉；军帅孟日华、王贲等为心膂，搜乘 补卒，各有司存焉。军容大盛，与亚夫柳营各一时也。 

    坊州刺史窦觎，征召百姓防城，拟充行役，管内铁钟铸为戎器。临者盗其钟 铁用充铸铧，及铧成而作钟鸣响，人谓之妖怪。遂闻其州县，鞫问其故，乃钟铁 也。觎自忖为发机之首，遂取铧置于净室，焚香礼拜供养焉。 

    时蔡人纵兵，已下汴州，遂有吞江淮之志，三吴股栗，其游骑达于襄邑县。 宣武军先锋、宁陵襄邑两城都知兵马使兼御史中丞高翼，统卒一万固守襄邑，有 转输之粟，利器山积，为贼所乘，不逾旬日，军败城陷，戎装委粟，悉为盗资矣。 襄邑为蔡人所有。高翼有勇无谋，不思孟明之败，遂愤惋投河而卒。君子曰： “夫绠短者不可以汲深，智小者不可以谋大。斯言信矣。” 

    蔡人侥幸，遂欲长驱，自谓莫敢有争衡者。时都统副使、右仆射兼御史大夫 宋亳节度刘公洽，幽陇兵马使、御史大夫曲环，淄青兵马使御史大夫李克信，并 永平、同华等军，有诏以刘公为都统诸军事，五军步骑十五万大会，决战于汴水 之阳，白塔之地。自辰至于申酉之间，胜负相半。贼益生兵，我师不利，夜后抽 军，各不相救。都统刘公宵迷细柳，纵骑奔于敌营也。去贼稍近，步卒桓少清谓 刘公曰：“仆射是万里长城，国家天柱，军有先虚而后实。今少有不利，纵骑奔 敌，以愚度之，恐非计也。”便逼刘公而控其辔。刘公谓少清曰：“若审尔者， 终不相负，假我戎器，意乃决也。”少清以戎器授于刘公，遂控辔而回，三更达 于宋州。刘公收离集散，保守城池，秣马厉兵，以俟后举。 

    孟夏之月，蔡人有白塔之捷，纵兵攻宁陵。自襄邑达于宁陵，路经七十里外， 水陆荐至。楼船河中，鱼贯相次；步骑两岸，猬毛蜂起。蔡人骁捷，自谓功在顷 刻。时宁陵两城都知镇遏使兼御史中丞高彦昭，宣武军马步都虞候、先锋救援兵 马使兼御史中丞刘昌，御史端公张昌等，筑垒清野，秣马训兵，愤气填胸，誓雪 国耻。蔡人恃众，攻逼城邑。自秦汉出师，攻战之具未足多也。公等御之，九攻 九拒，百战百胜。元凶使道术之士，置士坛，祈诸风伯，承风放火，焚爇战棚。 凡数百步间，烟焰冲然，风势逾急。凶徒顺风上城，攻掘女墙，百堵皆尽，战士 多难之。高公按剑，登陴而望之，见凶丑方盛，将士不安，乃仰天而叹曰：“今 逆竖冯陵，凶威转甚，皇天后土，岂无灵应者哉！昔吕光伐龟兹也，尚感神兽呈 质，而军师大兴；宋祖之伐慕容，苍鹅入幕。今仗皇天之威，为国除残去害，若 运数有终，彦昭请死于此城，以励臣节。如其国祚再昌，上天降鉴，便请回风， 知神理之幽赞也。”言讫而风回，三军贾勇，请求死斗。女墙高处，公令旋立木 棚，与贼交锋。狂虏奸谋，一夕万变，公皆随而应之。棚上鸟衣者，如光武之鸦 路焉。 

    时中丞刘昌潜谓左右曰：“乘胜之军不可敌，况彼众我寡，倍兵不战，军机 所诫。不如拔城以示弱，东至宋州与仆射连辔，出其不意，攻必易成。”遂令厮 养之卒策骑而备焉。高公知之，敕诸守人各固封界，无令失机。遂自往下城，先 谓公曰：“顷为女墙战棚，未得用机。今战棚已烧，女墙又尽，乃可展其方略也。 天下功勋，在此城取之。”刘公有所惧，强请高公曰：“淮节昌取之，中丞勋业 何啻淮西也。”二将言讫，高公登城，号令三军，曰：“刘中丞意欲拔城示弱， 覆而取之。且中丞是救援之军，彦昭是两城之主，得失只在城主。”又：“将士 身中刀箭者，并于诚内养之。彦昭弃城而遁，则伤者死于内，逃者死于外，何以 能安三军忝与儿郎为主，不能坚守城池，忍遣儿郎颈犯白刃，吾不为也。且军令 在，和不在众；谋主在，德不在勇。商周之不敌也。昔谢安石以羸兵七万，败苻 秦百万之师；鲁姑女子之义，尚能罢齐军之众。况丈夫食人之禄，死人之事，匪 石之心，确乎不拔，臣节有在！”三军将士，或号或泣，喜跃兼并，咸曰：“我 公若在，儿郎等死日生年于是！”距跃曲踊，请求死战。 

    自此已前，分番上城，更直巡探。自此之后，并皆上城。三军同心，万人一 德。刘公见公色多愧赧，高公谕曰：“昔贤之用兵也，任贤才，布德政，不战而 胜，不攻而取。今之用兵也，尚奇策，重权谋，守必全，战必胜。今以国步未清， 皇上巡狩，大盗移都，且须散金帛，犒师旅，使闻鼓而蹈汤赴火，闻金而星布云 合。赏给之备，请中丞条流。城外小虏，不足为虑。” 

    时围益急，西北角女墙悉尽贼居。平坐顾视，城中无不委悉，军士皆有难色。 高公精贯白日，神情自若，谓三军曰：“今是壮士封侯之始，忠臣效节之秋。明 主立赏以待贤，悬爵以锡功。彦昭身先士卒，有异议者，当按军令。”言讫，按 剑前进，慷慨咄嗟。畏我忠诚，贼军稍解。高公取私家牛马，大会将士，肉山酒 池，三军皆醉。高公为三札之将，战士为万死之人，天下安危，寄在兹日。贼虽 小退，兵众尚强。高公命幕佐修状，请益兵。判官尚华状称：“贼于西北垒道更 高，左击右攻，平视城内。日夜交战，以棚为墙；锋刃相持，不逾咫尺。伏惟仆 射去食存信，救此孤城。游魂之年，返骸之日。谨录状上，伏听处分。”判官将 呈高公，高公见之为尚华曰：“判官轻我军士，卑我将帅。若值六国争衡，吾则 与廉、蔺齐驱；如逢佐汉开基，吾则与韩、彭并进。今城外小虏，可以权道取之。 尚华未尽？深意，焉得壮贼凶威，易我王师乎！”索纸自修其状，高公状云： “看此贼势，朝夕西遁，以今月十八、十九日，频日出师，乘其不意，生擒大将 等三十五人。今见令所由，锢身送上，斩首三千二百级。贼徒胆破，军势不安， 逃遁有迹，日夜枝梧，免落奸便。伏惟高枕，不用远忧。谨录状上。”刘仆射得 状，忻然慰怀，谓将士曰：“良将在西，吾无患矣！”选骁雄之士八百人，重加 锡赍，戎械鲜洁，令赴宁陵。半夜而入，蔡人不知。平明，蔡人逼我城邑，且貔 虎之士，一以抗百。鞞鼓一振，万矢在弦；鸣笛一吹，千弩齐发。凶徒瓦解，何 牧野之类焉；遍野积尸，岂昆阳之可匹！蔡人谓我救军従天上来，遂亡旗而遁。 高公练其骑士追之，俘斩万计。自宁陵至于襄邑，楼船宝贝悉为我有，仓瘐辎重 实我资粮。汴河之阴，枕尸数十里，皆高以义勇之功也。 

    时刘公书与高公劳之曰：“宣武者，天下咽喉，国家之襟带。元凶杰逆，窃 弄神器，洽与五军大战，几落奸便，走马奔驰，分为擒虏。昔燕昭王收燕之余人， 欲报强齐，雪先人之耻，折节下士卒，招贤俊，筑坛拜节，郭隗为师。于是乐毅 自魏而至，燕国既安，人民乐为用也。以乐毅为上将军，纠合诸侯，共伐齐，下 其七十城。今治为国除残去害，天借贼机，官军不振，赖中丞异代间生，夷凶翦 暴。心贯白日，功高一时。请回洽官爵，并与中丞。”事甯，刘公表奏焉。诏拜 公御史大夫，实封一百五十户。 

    公英谋独断，为天下纪纲；武略雄图，有济世之策。变化在乎方寸，神鬼不 测奇谋。拔濮阳，则齐鲁亡魂；守宁陵，则独正王室。赵魏燕齐之列将，争来款 附。呜呼！天降凶孽，祸乱相寻，蚊虻乱飞，处处皆有。高公独守孤城，奋不顾 命。徘徊叹息，嗟汉祚之暂衰；慷慨怀忠，知唐运之复振。烈士临难而尽节，忠 臣见危而致命。力竭弓剑，血殷朱轮，杖戟咄嗟，懦夫增勇。积尸成观，岂宁陵 之足高；流血为池，嫌汴河之不广。元凶遁走，江淮乂安，千载之后，寻巨唐良 臣传，知高公盛德之不朽也。何必寇恂河内，酂侯关中而已哉！夫子曰：“丹漆 不文，白玉不雕，质有余也。”公之元勋硕德，巧思奇谋，随机应敌，战必胜， 守必全，实旷代罕俦也。 

    时寿州刺史、御史张建封，总师五千，屯于霍邱。时希烈兵威大盛，一战而 伯仪弃甲，再战而哥舒拔城。大梁雄藩，不暇自守；维扬巨防，屡申款附。公用 轸于怀，谓三军将士曰：“今大盗移国，京师不守，公私涂炭，皇帝蒙尘。未见 申包胥恸哭于秦庭，但见姚令言称兵于肘腋。希烈屡胜，胜则必骄，骄则可图也。 军虽小，仗顺可立大功，在于此时也！” 

    公虽外示威武，而内攻守之计，未知所出。百姓李通，耽玩之士也，闻之， 谓之弟曰：“吾闻君侯勋庸久著，才业甚高，众所具瞻，远近景慕。今以西邻杰 逆，密迩封疆。有勤王报国之心，无曹翙、蒯通献奇之士。于是策蹇足，造军门， 请谒于公。将吏问其故通以情告谒者，乃见之。公谓通曰：“来我辕门，有异见 乎？”曰：“然。”公曰：“子试言之。”通曰：“昔沛公拔足挥洗，玄德三诣 亮庐，韩信请计于左车，此数者求贤之谓也。夫决安危之策，定理乱之机；佐造 化之功，揽英雄之士；除天下之祸，议万全之计。不在思贤，而在知贤。今天下 安危，在于淮楚。师律振，则三吴安；三吴安，则国家不失外府。君侯即宜收集 子弟，礼遇豪杰，阅子房、黄石之书，披淳风、卫公之术。夺贼马以益骑，收贼 粮以益储。殄灭元凶，致君尧舜。若不然，则闭壁深垒，按甲养兵，自保封疆； 外假英雄，内修文德；见可而进，知难而退。如是纵不能牧马申蔡，岂使虏入封 境哉！”张公曰：“子少止，吾知之。夫兵者，凶器也，圣人不得已而用之。又 曰：‘聚兵十万，日费千金。’又曰：‘师克在和不在众。’昔者李陵提步卒五 千，深入绝漠，当单于莫量之众。吾今兵数不减于陵矣，贼又擅帝王之号，假诸 侯之力。已下襄阳，而令若秋霜；尽归本镇，而飞走无遗。杀戮不辜，过于赤眉 黄巾矣。及攻州郡，剥丧黎元，涂炭士女；夺人之妻，离人之亲；劫人之财，孤 人之子。王孙之室，翻为原宪之贫；糜竺之家，乃作邓通之鬼。天怒神怨，此可 取乎！今当图万全之计，不知一战之策也。张公深识远虑，潜图密谋，人所不测 也。知本道必有与贼通好之事，贼必有往来传命之使。欲因斩之，以建功业；大 兴师旅，以成其勋。是以匿锐沈精，通不之知也。” 

    未几，本道扬州节度司徒陈少游，见元凶兵威日盛，谓三军将士曰：“扬楚 之人，故多怯懦；淮宁凶勇，难与争锋。今可以权计，羁縻而取之。”遂表行在， 使讨击副使温术于元凶，涂出寿阳。张公知之，乃絷术于官舍，而搜其行旅，果 获款状，使使上进。有诏追术，帝亲问其故。温术虽即言之，犹为鲁讳。帝谓术 曰：“张建封据一州之地，驰半县之卒，当贼大冲。少游居维扬雄藩，脂膏之地， 十万之师，吟啸可致。窦融河西乏节，应为汉网疏也。”帝居行在，且复含垢而 已。 

    寻元凶使、伪殿前散将兼衙前虞候杨丰，送伪赦书于扬州。张公察知而获之， 乃集三军将士、百姓士庶等，谓之曰：“李希烈起自戎行，骤迁台鼎，素无才行， 偶遇时来，而不能思致身之所，敢肆滔天之祸。物极则返，木秀则摧，不守窟穴， 恣其非望。杨丰敢与凶谋，构我节使。昔汉将寇恂斩隗嚣使，而下其城。今是时 也。”斩丰而表闻。帝览表大悦，加公御史大夫、濠寿庐等州都团练观察处置使。 敕书手诏继踵而至，军声大振。 

    公于是敞大幕，立义旗，赏英贤，练士马。大豪杰俊，争来效节。公皆随其 才而用之，君予小人，咸尽其能。幕府无遗才矣。远近向慕，元凶慑气，将士皆 乐死战。公乃搜三军之实，听舆人之颂。少长有礼，知其可用。因元凶北下汴州， 东破襄邑，全师攻逼宁陵，土山垒道，瞰临城内。公乃悉锐蹑其后，师次固始。 贼顾望宁陵，返旆至于大梁，不敢安席。席卷南驰，以赴固始之急。张公既解宁 陵之围，复全军归保于霍邱，所谓见可而进，知难而退，武之善经也。既而饮至 策勋，庆赏遂行，无不忻然。元凶自此不得其志，汴州覆败，后寻亦愤恚而卒。 诏拜公检校右仆射兼徐泗濠节度观察处置使，锡赍继至，御札盈箱。其见宠遇如此。
卷四

    上初拔奉天，而车驾至宜寿县北，渭水之阳，谓侍臣曰：“朕之此行，莫同 永嘉之势。”因潸然流涕。时工部尚书浑公耸辔而对曰：“《易》称：‘先号 兆而后笑’，素王之至言。肃宗幸灵武，代宗幸陕郡，尼父遭匡人之难，弦歌不 辍其声。故曰：‘临大难无忧惧者，圣人之勇也。’”言讫济河，六师巡狩，驾 次骆谷。青山有八十四头盘，直上千仞，山势岧峣。攀萝登陟。见蓬莱之远岫； 遥望五峰，似一拳之培塿。山顶无草木，直下望烟霞。时闻春莺关关，往往山 鸟叫啸。日旰，万乘思食，前路尚遥，踌躇之间，忽有一径，不容乘骑，人可才 通。循此而行，过数百岁，忽见僧房严肃，廊宇清闲，石砌散花，金铺曜日。彩 素丹雘，楼殿遍谿；宝铎喧空，和铃杂吹。地逾高胜，境界难思；池沼澄虚，下 含烟雾。异果呈实，殊香满空；千叶莲开，万年花发。芬芳菡萏，相映林泉。又 见老僧，年逾八十，貌古神秀，气清体闲。先驰稽首，谓老僧曰：“皇帝巡狩， 路阻崎岖，谿谷万重，杉松拂汉。修途尚赊，日旰须食。帝将憩驾，御膳如何？” 老僧曰：“圣人行幸，回驾在近。左右扈従，其数几何？”先驱曰：“若在路従 驾，其数莫量。今在左右，才有千数。”老僧曰：“千数之膳，何足介意。”先 驱见山中人物既少，虑难修办。老僧心知，谓先驱曰：“昔左慈，术士也，尚卮 酒片脯，犒劳三军醉饱。况香积之饭，戒定慧之薰修，百万人天，尚犹不尽，况 乎一千人数，何足多矣！”于是饭莹殊光，羹鲜玉液，明逾丽雪，香夺芳兰。扈 従千人，无不饱足。圣人憩驾，欢情见容。心思圣言，“载忻载跃。”食此饭者， 身安体轻，皮光色润。知是圣人无作，作则感动天地灵祗。百应（缺字）是亡机， 自然而至也。老僧曰：“山中小径，路僻人稀；山顶孤峰，惟闻猿啸。清风明月， 空伴经行之时；流水行云，岂知坐禅之劫。”圣上回驾，循路南征，俄忽之间， 回首返顾。但见空山万仞，石壁千寻，草木不生，罕逢人迹。皇帝倍生惊异焉。 遂向山稽首而言曰：“朕知诸佛圣化也，国祚之所恃，苍生之所仰。愿朕早克京 师，天下通流，必无留难。”言讫，循此数百步，南望汉江；仲春草青，俯临细 水。目送归鸟，心怀汉宫。皇帝潸然不觉挥涕，百官扈従强笑含哭。従此南行， 不过三五里，即入崆峒之谷，直下万寻。风水潺潺，似鸣琴之逸韵；云萝蓊郁， 状仙洞之幽栖。石壁红崖，自然锦障；猿声鹤唳，过客伤心。于时三秦遗老，雪 涕而望乘舆，行路咨嗟，相视而思汉德。赵魏之将，返旆而讨贼臣；恒冀诸侯， 携手而归德化。三吴、三楚，稽首而捧纶言；三蜀、三秦，罄节而宣王命。驾次 汉中，梁洋节度严震，草创朝廷，尽忠社稷，位兼中外，铨叙群材。行在肃然， 远近忻慕。四方贡赋，如百川之奔东海也；南方士庶，如岐阳之辐辏焉。 

    上以伪号未翦，志复中原。尽礼接垂钓之宾，罄恩感拔山之将。皇帝曰： “万方有罪，责在朕躬。今社稷不守，播在山谷，缅思七庙无主，八陵绝飨，莫 不痛心疾首。今须择名将，拣良臣，授钺专征，谁可任者？”朝廷众议，以工部 尚书浑公可充此役。乃择日斋戒，设坛场。皇帝先居正位，浑公北面而立。帝亲 操钺，授公曰：“上至于天，下至于泉，将军制之。勿以受命而重死，勿以怯退 而丧躯。审候敌情，善观时变。务在全军济众，顺天除害。”公乃卜吉日，备军 仪，凿囚门而出师。帝自推毂，乃辞而行。是日，军中不闻天子诏，但听将军令。 介胄之士，愕然相谓曰：“万国苍生之命，悬于将军矣！” 

    浑公身擐黄金甲，领步骑三万，従斜谷出师。李楚琳虽与朱泚通好，畏我奇 谋，不敢出战。浑公自渭桥（缺一字）水之阳，引师东上，至武功县。会泚以步 骑四千人，玉帛三千驮，自长安而来，欲往凤翔、泾原充三军结好，共拒天命， 会公于武亭之川。泚卒素丰金革，先来挑战。浑公以士马远来，未（缺一字）遂， 抽军于武功西陂下营，以挫其锐气。浑公先与羌军和好，使其游骑引之，取路于 东原而入。?牍珷自将麾下，従西陂而进，合势蹙之，贼军大败，斩获殆尽，积 尸填谷，白渠水咽而不流，骁卒四千一无遗脱。所获金帛，并充羌军赏给。礼而 退之，公一无所取。然后引军入奉天城，移牒诸道。渭北、灵盐、邠宁、泾原、 凤翔等诸道继至，中原克复，自此而始。《诗》云：“原隰既平，泉流既清。邵 伯有成，王心则宁。”又曰：“刚亦不吐，柔亦不茹。”其浑公之谓矣。 

    夏五月二十有八日，右仆射李公晟、金商节度尚可孤、同华节度骆元光、神 策制将高秉哲、潼关大使御史大夫唐朝臣等，自东渭桥至终南山，百有余里，南 北布兵。骑士行列，前后如鱼鳞焉。李公従苑东北角坏垣而入，泚不之觉。泚用 张光晟为门下平章事，委以心膂。光晟势穷，因为内应。李公纵骑至于白华殿， 泚方知官军大入，不敢枝梧，策马而遁。李公搜索宫苑，殄扫群凶，然后使之号 令，都人不知，军令肃如也。 

    浑公使河东节度兵马使王权，従中渭桥而入，公与李建徽、韩游环、戴休颜、 张献甫等，西至茂陵，东至周市坡，夜半下营，迟明就路，逮乎日出，连骑齐驱。 朱旗焰天，元甲鳞地，咸阳孤城，一鼓而下。 

    浑公使先锋游骑东入长安，然后大军继至，与李公同枭凶党。先锋至三桥， 逢李公使者赍牒与浑公。令取北路追泚，浑公却入咸阳，与诸将计会。诸将皆云： “李公使者言従东面收城，国家金帛宝贝，三军丰足。而我诸军，跋涉山川，侍 卫乘舆；草创建朝廷，返旆破残贼。李公下长安，赖我武功之捷。李公不自追贼， 移牒此军，是轻我也！且争名于朝，争利于市。见机不取，更欲何为且李公士马， 不过十五万。金帛既丰，必有骄伐之色；宫苑彩女，悉为仆妾。各自顾金帛，守 妻子，谁为战者今我此军，且有朔方、神策、幽陇，宿卫不下二十万，若卷旗而 取之，如饿狼之逐跛兔，鹰隼之擒困雀也，骐骥之逐驽骀也。今若不取，后难图 也。”浑公愕然而谓三军曰：“将士徒知其一，而不知其二。昔蔺相如驻军避廉 颇，分路而行，车下之人请归穑养。相如问其故，对曰：‘臣闻主忧臣辱，主辱 臣死。今相府避路廉颇，有不强之色。臣下无依，请归田里。’相如谓従者曰： ‘廉颇威武猛勇何如秦昭王？’曰：‘不如也。’相如曰：‘吾尚不惧秦昭王， 岂难于廉颇耶今诸侯不敢加兵于赵者，为吾与廉颇。若我与廉颇相得失，势不两 全，诸侯乘危而进军，赵必危矣。吾是以避路，为赵国社稷，非难于廉颇也。’ 従者曰：‘君子之智，非下臣所知也。’遂再拜受命。廉颇闻之，负荆请罪，为 刎头之交。吾今亦然也，吾有保卫之功，亦神理之不昧。李公抗二凶之势，亦有 莫大之功，今蔡人窃号于梁国，怀光不宾于晋府；圣主巡幸而未返，楚琳伺隙而 进军。怀光得志于蒲晋，希烈侵淫于河洛，齐魏抗兵于封境。即人臣道丧，圣主 何安根本未宁，枝叶何寄吾是用勤王，志存社稷。上在奉天，功臣将士，优赏至 高，足丰其用。公等父母妻子，并在长安。今若与驰逐，则白刃之下，孰辨贤良； 黄尘之中，宁分贵贱昆山纵火，玉石俱焚；霜飞上林，芳兰同陨。流血积尸之地， 宁分父母之容；千军万马之中，孰察妻孥之状。公等血属岂不殆哉！今若戮力同 心，共成王事，诛斩凶党，献捷王朝；子孙荣庆于前，恩光更流于后。岂不休哉！” 三军将士曰：“君子所幸，小人之不幸也。非臣下所知也，敬奉命。”引师西上。 朱泚奔西戎，至宁州官屯。従者枭首，送于汉中。浑公拥节与诸将返旆迎驾，而 归于国都也。孔子曰：“功被天下，守之以让；勇力震代，守之以怯。”《诗》 云：“知我者谓我心忧，不知我者谓我何求？”又曰：“哀我人斯，亦孔之将。” 岂不然乎！ 

    李公晟，电扫关中，欃枪已灭，风行草靡；车轨攸同。凶党伏诛，枝叶皆尽； 逆人之迹，并令削除。天府神都，咸称万岁。李公军政郑云逵，时为行军司马， 收长安为前驱焉。畜锐被坚，拔距摧敌。上知文武绝伦，深谋迈古，屡有诏旨， 宠锡殊常。初收京师，充搜获宫殿、斩决解补皇城留后、洒扫禁卫如此等使，逾 三旬焉。车驾归复京师，寻迁给事中、卫尉卿、兵部侍郎、度支副使。公文武上 才，声名藉甚。执事不平之，令公朝堂谓诸执事曰：“晟有渭桥之捷，并是郑云 逵之功。今天下无为，方欲指陈得失。莫见皇帝还京，有乖雅意。”众俱芒然， 惟称“不敢”。其见推功之切如此。张彧侍郎，令公子之婿也，见机之士也。请 固守渭桥仓，转输诸军，粮储有继。秘略元勋，忠诚决命，赞令公义勇。参佐帏 幄，大兴王师，扫清宫掖，可谓佐略之雄也。王贲侍郎，即令公之宅相也，志大 气雄，酷似其舅。佐渭阳而主定大业，功冠乎时；统师旅而雄勇绝伦，忠义宏代。 累受诏旨，谁曰不然，立事立功，是崇台鼎。可谓大丈夫处其厚而不处其薄矣！ 军帅孟日华，胆勇殊伦，谋猷罕匹，以战必胜，所谓兴王以守必全，所谓宁国七 擒七纵。深知敌情，负戟前驱，当锋瓦解。帝嘉其诚节，宠锡殊常，寻拜工部尚 书，渥恩屡至，可谓中兴之良将也！令公辅天地，正星辰，实此四公之力也。虽 古用贤，不啻过也！ 

    令公崇重刑法不贷。时伪门下平章事张光晟，恃内应之功，辞公先往迎驾， 拟立功于众臣之上。李公知其奸诈，乃集三军而让之曰：“君子蹈道以全身，小 人反是以伺隙。吾闻忠不恶君，智不叛上，勇不逃死。光晟且同谋不终其义，佐 汉又非纯臣。事迫势穷。返噬其主。晟方扫除妖孽，洗涤宫闱，四凶碎首于王阶， 三苗屏除于天外。光晟返覆其君，乱我邦国，将付大戮以戒将来。岂可使首鼠竖 子与我同天乎？”付都虞候赐之极刑。光晟临死而言曰：“传语后人：第一莫作， 第二莫休。”此乃贼臣之词，君子曰：“神策秘算，岂昔智而今愚俱为汉臣，何 前忠而后乱二心事主，豫让之不为；三思而行，季孙之善志。李公一清宫掖，德 比伊、周；再殄凶渠，功超卫、霍。社稷立，宗庙安，命有记言之官。百司不紊。” 表奏行在，诏命公自苑囿、畿甸、皇城、诸镇，各量功补授，其廊庙资格，制于 行在。 

    工部尚书浑公自下咸阳，追捕逆党，与四镇节度迎驾于梁洋。大驾还京，威 仪辇毂。前后部伍，兼四镇、六军，神策、威远，并浑公为总政，而归于长安也。 《诗》曰：“周虽旧邦，其命惟新。”又云：“厥德不回，以受方国。”浑公有 焉。 

    皇帝发自南朝，来归凤阙；雨师洒润，风伯清尘。玉柱金绳，御路星布。金 吾、六军，神策、四镇，三台、八座，九寺公卿，十二卫将军，省阁郎署，先驱 后殿，旌旗蔽野，雅兵喧空，丽日披云，绿山被谷。驾次陈仓县，凤翔节度李楚 琳与九县官吏、耆老第五千余人，拜舞于上前。上令中使宣劳官吏耆老等，楚琳 一无所问，以其贰于我也。 

    初，楚琳与张镒腹心，见泚僭伪，遂贼杀镒而归泚。泚授楚琳凤翔节度。泚 攻奉天，楚琳供应，及李怀光救援，军次泾阳，泚却守长安，楚琳势穷，遂进节 奉天。帝不悦，命左右焚之，即欲（此缺一字）议。上以天步犹阻，含垢匿瑕， 且为容忍，遂发使赐楚琳节，羁縻而取之。后怀光阻兵，帝幸梁洋，楚琳又与泚 通耗，帝闻之，深不平。皇帝还京，楚琳従驾至长安，诏授右卫将军，表请出家。 有诏“依请”。遂不得志，愁愤而卒。 

    上至咸阳县，李公以金商、同华、神策等军马，自丹凤桥至于便门六十余里， 御路两旁，前后鱼贯；锦绣交错，朱紫相辉。铁马排空，霜戈曜日。工部尚书浑 公、嗣郇王寓、京师都防城使侯仲庄、灵盐节度杜希全、渭北节度李建徽、驸马 都尉郭暧、邠宁节度韩游环、羽林军使令孤建、金吾将军论惟明等五十余人，并 是柳营上将，麟阁功臣，为前驱焉。 

    上发自咸阳县，都人士女，僧道耆老，兆庶迎驾于路。宝幢幡盖，金炉辇舆， 排空塞野。驾至三桥，中书令李公与同华节度骆元光、金商节度尚可孤、潼关节 度御史大夫唐朝臣、神策制将高秉哲等，奉迎于乘舆。李公见上，自扑于地号哭， 良久气绝。上亦悲不自胜，诏令左右洒水救之，方得苏息。文武大臣，莫不掩面 雪涕。李公含悲而奏曰：“臣在朔方与河北叛将，锋刃交驰，将必清宇宙之沴气， 洗朝坤之瑕垢。然后返旆归朝，致君尧舜。不期事在萧墙，祸生不意，泾原作难， 朱泚乱常。大驾播迁，宗庙无主。此则国无谋臣，致有期祸。”言讫哽咽，举身 自扑，流血洒地。亿兆之众，莫不潸然。 

    孟秋月十有八日，皇帝再复神京。百姓衣冠，或号或泣，或喜或跃，手之舞 之，足之蹈之。如暗夜之遇明灯，状婴儿之逢慈母。是知龙蟠虎踞之地，非蚯蚓 之所居；麟穴凤巢之场，岂鸺鹠之所止。庆云腾而万方喜，丽日升而六合明。 散宝玉以赍功臣，改秦科而用汉法。吴山楚岫，云雾廓清；碧海沧溟，波澜肃静。 文无不尽?罻錉无不甄。尧风流而四海和，舜雨行而万方泰。于是议封赏，礼山 川，蒲轮结辙于幽岩，茅士分封于将相。皇帝巡狩，知稼穑之艰难；大驾亲征， 悉军旅之劳苦。玉移荆岫，阴德潜通；桂馥幽林，芳香更远。 

    于是御正殿，率百僚，降鸿恩于大赦。率土大同，群生遂性。然后圣上坐紫 极而问政，考青史以求贤。千官指日以献诚，万方重译而来贡。旧梁污俗，咸与 维新。雷霆息怒，明煦妪而为心；日月所临，知圣德之光大。修神农之播植，垂 尧舜之衣裳。凡在生人，孰不庆幸。方复责躬，克让庶绩。咸熙协和万邦，平章 百姓。察璇玑而齐七政，调律吕以畅八风。疏山奠川，任土作贡；休征允集，惟 德动天。《书》曰：“惟天为大，惟尧则之。” 

    时太极殿前紫荆树，直下数仞，偃盖盘旋，枝叶蔓延，傍荫百驷。群凶窃据， 磨牙喷毒。物由人感，其树劲死。皇帝归复，荣茂如初。则知圣泽滂流，恩沾草 木。时金吾将军论惟明上诗曰：“豺狼暴宫阙，叛徒凌丹墀。花木久不芳，群凶 亦自疑。既为皇帝枯，亦为皇帝滋。草木尚多感，报恩须及时。”皇帝披玩久之， 龙颜大悦，令中官马钦淑宣旨劳尉，赐绢一百匹，杂彩二百段，金盘一。信宿， 帝谓惟明曰：“朕心即终南之不移，卿志如寒松之不变。不惟吾答卿勤王，别有 茅土报卿志义。”寻除渭北观察，惟明受旨而色不畅。帝知之，谓惟明曰：“卿 家有讳，所以受卿此任也。”惟明受诏赴任，续有诏旨谓惟明曰：“卿父成节， 但讳‘成’，不须讳‘节’。寻加渭北节度兼观察处置等使。中使继踵，其宠遇 如此。” 

    时洛阳定鼎，肃穆而禁苑生风；西汉秦宫，垂拱而神光满室。九州八表鼓腹 而歌中兴，万姓千官接袂而沾圣化。方且大引时望，广树腹心。兰菊无遗，幽滞 必举；远安迩肃，俗阜民康；分建诸侯，维城作镇。浑公殄怀光而镇河中，李公 抚泾原而镇凤翔。然后知邦国有难，忠义挺生。则天欲崇武氏，狄公为死谏之臣； 韦庶人构祸宫闱，刘幽求定策枭戮。安史继逆，汾阳王功济乾坤。建中之孽，功 臣扫定妖沴，而清帝室美矣哉！松筠之节，经寒霜而转秀；英雄之士，对白刃而 弥坚。凌风守义，破胆隳腹；不吝平生，志神主辱。故能使凶徒瓦解，不忘战将 之功；丑类殄歼，足表濮皇之德。美矣，善矣，实社稷之臣也。 

