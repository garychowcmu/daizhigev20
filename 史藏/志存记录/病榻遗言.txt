病榻遗言　　明 高拱 

　　●顾命纪事 

　　隆庆六年正月下旬，上有疾，且有腕疮在理。越月稍平，以闰二月十二日出视朝。既鸣钟，百官入班，臣拱暨张居正自阁出北上过会极门，望见御路中乘舆在焉，疑曰：“上不御座，竟往文华殿耶？”亟趋赴，乃有内使数辈飞驰而来，传呼宣阁下。于是二臣疾趋至乘舆所，则上已下金台，怒色立欲就乘舆，诸内使环跪于侧。上见臣至，色稍平，以手执臣衽甚固，有欲告语意。臣即奏曰：“皇上为何发怒？今将何往？”上曰：“吾不还宫矣。”臣曰：“皇上不还宫当何之？望皇上还宫为是。”上稍沉思曰：“你送我。”臣对曰：“臣送皇上。”上于是释衣衽而执臣手，露腕以疮示臣曰：“看吾疮尚未落痂也。”随上金台立，上愤恨语臣曰：“我祖宗二百年天下以至今日，国有长君，社稷之福，争奈东宫小里？”连语数次，一语一顿足一握臣手。臣对曰：“皇上万寿无疆，何为出此言？”上曰：“有人欺负我。”臣对曰：“是何人无礼，祖宗自有重法，皇上说与臣，当依法处治。皇上病新愈，何乃发怒？恐伤圣怀。”上不答，良久叹语臣曰：“甚事不是内官坏了，先生你怎知道？”于是执臣手行，入皇极门，下丹墀，上呼茶。于是内侍设倚北向，不坐，乃移南向，始坐，而执臣手不释如故。茶至，乃以左手饮数口，顾臣曰：“我心稍宁。”遂起由东角门入，至乾清宫门，臣不敢入，上牵臣手曰：“送我。”既得旨乃敢入，随至寝殿，上升榻坐，犹执臣手。盖自御路前至此，皆执手未释，而颜色相顾，眷恋之情蔼然，言之流涕，不忍言也。时张居正、朱希忠皆榻前叩头，上犹执臣手，臣鞠躬膝侧不得下，叩头踘踖不安之甚。上见如此，乃释手，臣始得下叩头，又与二臣同叩头，辞出乾清宫门外候旨。须臾，内侍传宣阁下，二臣复入，候立寝殿丹墀。有旨：“上来。”遂上殿至榻前，上已升座，二臣跪承旨。上从容曰：“朕一时恍忽。”又曰：“自古帝王后事（下此二句听不真，意是豫备后事），卿等详虑而行。”臣等叩头出，仍在乾清宫门外候旨。须臾，内侍传旨：“着高阁老在宫门外莫去。”拱即语张居正曰：“我留公出，形迹轻重难为公矣。公当同留，吾为奏之。”随语内诗曰：“奏知皇上，二臣都不敢去。”薄暮，内侍传旨：“阁下着在乾清宫门外宿。”臣拱即内侍奏上曰：“祖宗法度甚严，乾清宫系大内，外臣不得入，昼且不可，况夜宿乎？臣等不敢宿此。然不敢去，当出端门，宿于西阙内臣房。有召即至，有传示即以上对，举足便到，非远也。”上允之。于是二臣乃就西阙内臣房宿。臣夜不能寐，披衣坐，候掖门开即入。候起居日数次，明日亦如之。既传圣体稍安，臣即上札子曰：“臣闻圣体稍安，不胜庆幸。今府部大臣皆尚朝，宿不散，宜降旨令各回辨事，以安人心。而臣等仍昼夜在内，不敢去。”即拟旨上请，上以为然，即时降旨，百官皆散，人心稍定，而臣等日问安如初。又四日，上觉益平愈，臣问安札子有御批字：“心稍安。”上遣内侍慰劳，命还家，于是乃还。上付托之意乃在执手告语之时，此乃顾命也。恸哉！至受顾命时，已不能言，无所告语矣。 

　　隆庆六年五月二十五日，上大渐。未申间，有命召内阁臣拱暨张居正、高仪亟趋入乾清宫，遂入寝殿东偏室，见上已昏沉不省，皇后、皇贵妃拥于榻，皇太子立榻右，拱等跪榻前。于是太监冯保以白纸揭帖授皇太子称遗诏，又以白纸揭帖授拱。内曰：“朕嗣祖宗大统，今方六年，偶得此疾，遽不能起，有负先皇付托。东宫幼小，朕今付之卿等三臣同司礼监协心辅佐，遵守祖制，保固皇图。卿等功在社稷，万世不泯。”拱读既恸不能胜，即哭奏曰：“臣受皇上厚恩，誓以死报。东宫虽幼，祖宗法度有在，臣务竭尽忠力辅佐东宫，如有不得行者，臣不敢爱其死，望皇上无以后事为忧。”且奏且哭，已大恸长号不能止。两宫亦皆失声哭。于是二内臣扶拱起，遂长号以出。呜呼！痛哉！盖拱见得居正与保内外盘结已固，事势必不可为，故有誓死之奏，不复有其身矣。至二十六日卯初刻，上崩。拱等闻报，哭于阁中，而居正虽哭，乃面有喜色，扬扬得意。仪私谓拱曰：“不见张公意态耶？是诚何心？国家之祸，不知所终矣。”是日巳刻传遗旨：“着冯保掌司礼监印。”盖先帝不省人事已二三日，今又于卯时升遐矣，而巳时传旨，是谁为之？乃保矫诏，而居正为之谋也。旨出，百官骇愕，相顾失色，闾巷小民亦皆惊惶奔走不宁，而独居正喜动颜色不能自禁，阁中官僚吏卒无不见之。至二十七日，冯保打出一报，内开遗诏与皇太子：“朕不豫，皇帝你做，一应礼仪自有该部题请而行，你要依三阁臣并司礼监辅导。进学修德，用贤使能，无事怠荒，保守帝业。”报出，人心大骇，以为宦官安得受顾命？且此诏今上领受之矣，保安得取而打报？盖欲专权乱政，故以此示天下，以为吾乃受顾命之人，先帝有托，乃可以任其所为，而莫敢谁何也？然不知二遗诏者，皆居正所为。前三月十六日，忽报：“上疾重，阁下宜赴宫门候宣。”拱与居正即趋入，至恭默室迤北，有居正心腹吏姚旷手持红纸套，内有揭帖半寸许厚，封缄完固，自后飞走而过。拱问送与何人？旷答云：“与冯公。”公即疾驰而入，盖不知其主人瞒我而遂直言之也。拱即问居正是何所言？居正面赤惶怖，遽答云：“乃遗诏事宜耳。”拱默然，以为我当国，凡事当自我同众而处，独奈何于斯际而有私言于保乎？此中必有播弄之事，故瞒我而私言之也。待看，待看。至是拱奉遗诏，又得皇太子遗诏，皆有同司礼监之说，乃知居正盖为冯保谋也。嗟乎！自古有国以来，曾未有宦官受顾命之事，居正欲凭藉冯保，内外盘据，窥伺朝廷，盗窃国柄，故以顾命与司礼监。而次日即传冯保掌司礼监印，大权悉以归之，而托其为主，于内以蔽主，上威百僚，使人莫敢我何？其欺先皇之既崩，欺今上之在幼，乱祖宗二百年之法度，为国家自古以来未有之大事。嘻，亦忍心哉！亦大胆哉！天地鬼神有灵，祖宗先帝有知，必然鉴察。保粗识三二字，言不能成文，居正凡欲有所为，必捏旨写与保，瞒皇上不知，只说是司礼监所拟，当行者乃即以为圣旨而传行之。欲要宠则要宠，欲害人则害人。惟其所为，无不立遂者，而又佯为不知，以为出自上意，我无可奈何也，此事以为常。指鹿为马，无敢不言马者，朝臣被其威劫，不复敢言矣。 

　　●矛盾原由 

　　荆人为编修时，年少聪明，孜孜向学，与之语多所领悟。予爱重之，渠于予特加礼敬，以予一日之长处在乎师友之间，日相与讲析理义，商确治道，至忘形骸。予尝与相期约，他日苟得用，当为君父共成化理。渠曰：“若拨乱世，反之正，创立规模，合下便有条理。堂堂之阵，正正之旗，即时摆出，此公之事，吾不能也。然公才敏而性稍急，若使吾赞助，在旁效韦弦之义，亦不可无闻者。”以为确论。且每向人云：“自交玄老，长多少学问见识。”其相称许，谓不在皋夔下，此皆其初心也。暨予为司成，渠为司业；予总校《永乐大典》，渠为分校；予在政府，渠亦继入，盖久而益加厚焉。至予为徐氏挤排以归，凡三载，亦各相望不忘。庚午予蒙召还阁，至京时，则渠与赵大洲相构，日在■〈元危〉臲。见予至，喜曰：“公来吾可有倚仗，若再一二月不至，吾不能存矣。”而赵亦语予曰：“世所谓妖精者，张子其人也。”乃备告以相构故。予为解释，乃各稍宁息。既乃见渠，顷异往昔，全以诈术驭人，言语反覆无实。人有不合者必两利而俱存之，怒甲则使乙制甲，怒乙则使甲制乙；欲其斗则嗾之使斗，欲其息则愚之使息。使其柄常在，我惟其所为，而人皆囿于其中，不能自觉回互，隐伏不可。方物纵横颠倒，机变甚巧。予乃叹曰：“张别吾三载，乃不能进德，遂成斯人乎？”时予摄铨务进退人才，而渠乃专假借。凡予进一人，必曰：“此吾荐之高老者也。”既已收恩，退一人则又曰：“吾曾劝止之，奈高老不听何？”而又以收恩焉。盖欲笼络一世之人，使之归己，而因以众树党也。而就中纳贿无筹，此事人所共知。予亦闻之，然惟自慎，不复与言部事而已，而安能止其假借乎？昔徐氏之去，实渠嗾李芳为之，既以示德于我，既则又交通徐氏受其重贿，而谓调停于我。在徐处则曰：“高实未忘情也。”在我则曰：“徐可恶甚。”若在他人，孰能堪之？盖以两利俱存，独持其柄之意。辛未秋，徐因一通判送银三千、玉带宝玩等物于渠，渠受之。有松江人顾绍者知其事，揭告于予，证据明白，渠惶甚，莫邊为居。予为解慰，以为小人告讦，不信，而执绍付法司解回，渠始稍宁，而称我曰：“毕竟是公光明也。”然虽眼底支吾，而本情既露，相对甚难为颜面。于是遂造言讪谤，发意谋去我矣。荆人卖众，别走路径，专交通内臣，阴行事于内。而司礼太监冯保者，狡黠阴狠，敢于为恶而不顾者也。荆人倾身结之，拜为兄弟，谄事无所不至。保有慧仆徐爵，极所信任，即阴事无不与谋。荆人深结之，每招致于家，引入书房共卓（桌）而食，啖以重利，惟其所为，皆倾意为之成就，爵深德之，为之斡旋于内，益固其交。于是，三人者遂成一人，而爵五日不在，荆人所喘息相通。荆人每有意指，即捏旨付保，从中批出，以为出自上意，而荆人袖手旁观佯为不知。此事已久，予甚患之，而莫可奈何。至是则遂与保谋害我，而又令其密党嗾言官攻我，赖上信任我甚，保计莫施，而外亦无应之者。会殷阁老去任，予具疏请内阁添人，荆人即捏旨付保，诳奏上批出曰：“卿二人同心辅政，不必添人。”朝臣皆以为上之信任辅臣如此，二老之见知于上如此，而不知荆人之为也。荆人之意，予则知之。盖彼方与保谋我，又嗾言官攻我，使再有阁老在，则旁观有人不便。今只二人在阁，则吾一被言，即当回避，而彼独在阁，则可与保内外为计，以制吾之命，此其谋至深，然已有旨，将奈之何？ 

　　辛未正月，上有疾，不视朝。会福建巡按御史杜化中参论福建将官金科、朱珏，则赃罪重大。先该巡按论劾，兵部覆行巡抚衙门勘问。国朝二百年来，曾未有巡按所劾行巡抚勘问之理，而巡抚何宽受二犯贿，乃不属按察司而属运使问，亦曾未有运使问刑之理。二犯遂得轻纵，然尚未结，又各持金送总兵戚继光接受，遂为奏行取赴京听用。随准兵部咨行福建巡抚衙门，将金科、朱珏督发赴浙江，听副将胡守仁督同选兵完日，统领往边，纳贿招权，支吾卖法，情罪甚重。荆人见奏，面如死灰，颡有泚郁郁咨嗟不已曰：“戚总兵已站不住了，南兵不必选罢。”连日皆然，予不知所谓，因访之，则此事乃荆人之为也。荆人久招纳戚继光，受其四时馈献，金银宝玩不啻数万计，皆取诸军饷为之者。又差心腹头目钱珮等四五人，日在荆人宅听用，喘息相通，倏忽而至，荆人极力庇护。凡朝廷机密动静，与士夫向背，一言一动，当时即知之，此人所共知者。金科、朱珏富甚，久以贿投戚继光门下，前被论时即纳贿求解，而继光遂引入荆人家，各馈千金。荆人特令兵部覆行巡抚勘问，而又作书何宽令其出脱，而继光仍复取用，实皆荆人展转为之。及见化中奏，以为化中知其底蕴也，故皇急如此。然化中河南人，荆人疑我知之，而不知此乃隆庆二年事，吾尚家居，则何由知也。又恐有人因而大发其事，日夜不宁，既力嘱兵部题覆将继光开豁不问，二犯胡乱了事。而何宽则当吏部题覆，荆人不得已，先餂予曰：“化中事公不知耶？”予曰：“此事在予家居时，化中在万里外，吾何以知？”荆人曰：“吾始以为公知也。连日熟观公动静，公寔不知矣。今乃敢以情告二将，皆可用，吾故扶持之欲得用也。前兵部覆巡抚勘乃吾意，吾亦曾有书与何宽，今若如化中言，吾何颜面？愿公曲处。”予曰：“彼既有言，何以竟不问？今只令听勘，勘来便好也。”遂如此处。荆人虽幸了此事，而踪迹已露，心愈不安，而谋我又愈甚。令其密党布散流言于南北，欲趁上病不理事，好嗾保下毒手陷我，其计无所不至矣。 

　　东宫出阁讲学，故事：阁臣止看视三日，以后更不复入。予以为东宫幼，而讲官亦皆新人，无惯熟者，今只委之讲官，而吾更不在侧，于心未安。乃上疏请东宫讲学：“故事，阁臣止看视三日，后不复入。臣窃惟东宫在幼，讲官皆新从事，恐有事未妥者，何人处之？臣切愿入侍，而故典未有未奉明旨，既不敢以擅入，而惓惓之心又甚不容己。为此谨题，望皇上容臣等五日一叩讲筵看视，少尽愚臣劝进之忠，盖旧日所无之事而特起者也。上允之。乃荆人遂捏一旨，嗾保奏上曰：“东宫幼小，还着阁臣每日轮流一员看视才好。”上曰：“也罢。”保遂出旨行之。上止知为保所拟，而不知乃荆人之为。盖荆人为此有二意：一则欲于上前见得我五日之请为疏慢，一则欲外人见我请五日，而上乃欲每日如此，是我疏慢，是上意不然，我做此模样，使人疑望揣摩，好动手我也。而又日轮一人，不是通往，则彼得以独与保为谋计更为便也。于是，凡荆人入看之日，则保必出，在文华殿东小房与荆人密语，屏左右，远立不得听闻，直至东宫出乃已，日为常，各讲官无不见之。荆人既使徒党造言，招邀南北言官论我，然迄无应者。而楚人少卿曾省吾者，荆人幕宾用事者也，为力更甚。省吾有门人曹大埜为给事中，省吾乃以荆人意嗾大埜曰：“上病甚，不省人事，事皆冯太监主行。而冯太监者，即张相公也。张望君举事甚切，君诚以此时劾高老，事必济。张秉政，必大用，君可永享富贵。”又尚宝刘奋庸者，躁急孟浪人也，俸浅而求速化甚力，屡托乡人为言，予甚薄之，以是有怨言，而省吾亦遂收与共举事。于是，三人日相聚为谋。会当外补科官，而荆人即传示大野曰：“闻高老欲升君佥事矣。”于是，奋庸即上疏陈事，暗论我而不明言，以引其端。大埜即日上本劾我十大不忠，谓比秦桧、严嵩更甚，而五日一叩之说，即为首件，应荆人之谋也。时上病甚，见疏大怒，命处治大埜。司礼监拟旨：“曹大埜这厮排陷辅臣，着降调外任。”而保驰与荆人商量，荆人遂抹去“这厮排陷辅臣及降”字，而改曰：“曹大埜妄言，调外任。”盖既不能护庇，则姑为轻缓之辞，且以示人，谓上不甚为我怒也。拟上，上颔之，遂发行。而荆人则封一帖告我曰：“曹大埜是赵大洲乡人，闻此事是大洲所为。”盖欲掩己而推以与人，为先入之说惑我也。又曰：“闻大洲布散流言于南北，今北果有矣。恐南亦有之，公不可不防。”盖渠既散言南北，不止北者推与大洲，倘南亦有言者，则遂以为果大洲为之，有言在先也。又忽差人报我曰：“闻大理寺有一官上本论高爷矣。”盖乱我也，而竟无之。乃予则只上疏力求去，而人情骇愕，汹汹愤激，不平之甚。乃是日六科公本一，独本三十三，道公本一，九卿公本一，太常寺等衙门公本一，一日并上，劾大埜诬陷元辅，而恐我必不肯留劝，上特加信任，勿令去。上曰：“说的是。”而我本两上，上恳留不允。予自念曰：“上病甚，我求去非宜，且屡言不止，徒苦圣怀，更非宜。吾今当以君父为急，乃何有于此辈哉！”遂出视事。而言官有两疏劾刘奋庸、曹大埜朋谋诬陷者，事甚悉，乞重处。予当吏部覆本，予乃即上疏救之，乞留大埜而免究奋庸。上不允，大埜仍调外任，而奋庸降一级调外任。于是大野既为人所嗾所卖，失意怏怏甚，遂向人说：“是省吾所谋，乃致我如此。”而又自诣吾门洗雪曰：“此事非大埜本意，有人令我为者，公当自知也。”而其事遂明，缙绅无不知矣。 

　　于是御史张集独本劾曹大埜倾陷辅臣，内有曰：“昔赵高矫杀李斯，而贻秦祸甚烈。又先帝时，严嵩纳天下之贿，厚结中官为心腹，俾彰己之忠，而媒蘖夏言之傲，遂使夏言受诛而已。独蒙眷中外蒙蔽离间者二十余年，而后事发，则天下困穷已甚。”盖指荆人冯保之事言也。荆人见本面赤气促，良久奋起大言曰：“这御史如何比皇上为秦二世？予遂拟票该衙门知道。”以上荆人恐本出，则交通冯保害我之事。有话说起，引惹事端，必有乘其后而大发之者。何以收拾，且又欲借以威众，乃嗾保收本不发，而令散本内官至阁曰：“万岁爷爷说张集如何比我为秦二世？”予顾荆人曰：“公昨日有此言。”荆人默然，而又使保宣言曰：“上怒本在御前意叵测，将欲廷杖为民矣。”又曰：“廷杖时我便问他，今日谁是赵高？喧传内外，而张集则日在朝房听拿，买南蛇胆，买棺木，分付后事，谓必死矣。”有荆人门客问曰：“这事如何了”。荆人曰：“再困他几日，使他尝此滋味也。”予知其诈，乃令中书官入文书房问张集本安在？文书官曰：“在此收贮，上通未见。”问如何下落？曰：“留不发矣。冯公公说再困他几日，使他尝此滋味也。”而内外之言，若合符节然。集既朝房听处，而人情汹汹益甚，且其本虽未发，而其揭帖已流传各衙门，皆知其说矣。而曹大埜怨曾省吾之说，又日腾播于是，言官皆攘臂切齿，欲论荆人，发其奸谋。乃荆人密党郎中王篆谓荆人曰：“张集一日不了，则添一日说话。”见今人情如此，而尚可激之乎？于是，荆人即使篆入朝房谓集曰：“张相公致意君第归家，本已不下无事矣。”集始归，然踪迹大露不可掩，人情愤恨愈甚。科道各相约，具本劾荆人交通冯保，嗾使言官诬陷首相，旦夕且上，荆人窘甚，惶急无以为计。 

　　予闻之，乃茫然曰：“上病甚，若闻荆人害我事必盛怒。兹时也，安可以怒圣怀？且他人事，有阁臣处之。荆人害我，则何人为处？必上自处也。今水浆不入口而能处乎？安可以苦圣心？人臣杀身以成其君，则为之今，宁吾受人害，事不得白，何足言者？而安可以戚我君？”于是，约科官吴文佳、周良臣、刘浑成、王璇至朝房谕之曰：“闻台省将欲有言，此必不可。上病甚，一闻此说，将何如处？愿诸君当以君父为重，吾宁受害，宁事不白，特鸿毛耳，而安可以此时苦圣心乎？且此说为我白也，如但有一言，则吾即日去之矣。”说甚丁宁恳侧，四人遂编告省台，使寝其事，而荆人不知也。乃是日薄暮，荆人亵衣至吾前园中，请见予，问公可言，荆人嗫嚅数四，始言曰：“曹大埜事谓我不与知，亦不敢如此说，今事已如此，愿公赦吾之罪。”予举手曰：“天地鬼神祖宗先帝之灵在上，我平日如何厚公，公今日乃如此，为何负心如此？”荆人曰：“以此责我，我将何辞？但愿公赦吾之罪，吾必痛自惩改，若再敢负心，吾有七子，当一日而死。”予曰：“昨姚旷封送秘帖与冯保，不图吾见，问之则曰：‘遗诏耳’，我当国事当我行，公奈何瞒我，而自送遗诏与保乎？且封帖厚且半寸，皆何所言，安知中非谋我之事乎？”荆人俛首曰：“公以此责我，我何地自容？今但愿赦罪容改过耳。”予曰：“公不须困心，兹科道啧啧有言，吾已托四科官遍告力止之矣。吴文佳、周良臣皆楚人，用此二人者，欲其告公知也。乃未告公知耶已矣，何言吴周皆其幕宾？”二人闻予言，吴往告周曰：“未知止得众言官否？若止不住而吾先言之，恐是非弄在吾身上，不必告罢遂已。”既荆人闻吾言，则憾二人。于是，吴又卖周而自造荆人诉曰：“吾欲言而周止之，吾二人共闻不敢独告耳。”遂大恨周，吾去后即出周为南昌知府。荆人虽幸目前风波暂止，然事既败露，终有发时，必去我而后可。于是，稍收敛形迹，而为谋则愈深矣。 

　　予见得事势如此，窃自计曰：“上病甚，二人内外为奸，而阁中止吾与彼赖天之灵，上得安平，幸也。万一不然，吾必持正与争，死生去就不复顾矣。吾去或死，则彼一人专政，国家必受其祸。吾既受先君之托，苟可为处者，不可不尽其谋也。”乃上疏力请内阁添人，盖欲有人旁视，而彼或尚少有顾忌也。上允之，于是乃推尚书高仪入阁办事。高正直，然非荆人敌，一时仓卒无可奈何，只得用此人也。而高入阁数日，私语予曰：“荆人谲狠乃一至此哉，不入此安得见其情态？”于是阁中稍宁静，而各以其心运用于■〈宀具〉背之中。为正为邪，为国为利，天水违行矣。荆人、宦保交结盘据，内援外应，既密既久。及先皇晏驾，愈益甚，彼此或遣使，或密帖相传，日数次，旁若无人。拱实不胜恸愤，乃谋诸太学士高仪曰：“今新主在幼，而二人所为若此，必为社稷忧。吾当国，必不能行事，欲去则先皇之托在焉。委而不顾不忠，欲依违取容，则更负先皇之托，更不忠，其将若之何？”仪曰：“天道六十年一周，昔正德初刘瑾弄权，其时内阁刘晦庵河南人，谢木齐浙人，李西涯楚人，乃西涯通瑾取容，而二公遂去。今六十年矣，事又相符，岂非天哉？”予曰：“吾安得为刘晦庵？彼时武庙已十有五，西涯只暗通瑾取容，尚顾忌形迹，故晦庵止于去。今上才十龄，荆人阴狠更甚而不止，与保交通不顾形迹。凡吾一言，当即报保，知行一事即为计授保，使从中假旨梗我，而彼袖手旁观，佯为不知。凡荆人之谋，皆保为之也。凡保之为，皆荆人为之谋也。明欺主幼，以为得计如此，吾尚可以济国家之事哉！”仪曰：“然则，何如？”拱曰：昨受顾命时，公不听吾奏言乎？其曰：‘誓死者，盖已见势不可为，业以死许，先皇不复有其身也。’今惟有死而已。吾只据正理正法而行。其济国之福也，不济则得正而毙，犹可以见先皇于地下。且上登极后，即当行事，彼朋谋从中相左，则争之费力，不如豫以言之。吾今即于登极日且先疏上五事，明正事体，使君父作主，政有所归，盖不惟止权阉之假借，而亦以防彼之串通捏上，假内批以行私害人也。若得行，则再陈致治保邦之策；若不得行，则任彼朋谋倾陷，死生不复顾矣。”仪长叹曰：“公言允当，自是大丈夫事，然祸福未可逆视，吾固不敢赞公行，亦不敢劝公止也。” 

　　至上登极之日，拱乃即上疏曰：“大学士高拱等谨题：为特陈紧切事宜，以仰裨新政事。兹者恭遇皇上初登宝位，实总览万几之初，所有紧切事宜，臣等谨开件上进，伏愿圣览，特赐施行，臣等不胜仰望之至，谨具题以闻。一、祖宗旧规，御门听政。凡各衙门奏事，俱是玉音亲答，以见政令出自主上，臣下不敢预也。隆庆初，阁臣拟令代答，以致人生玩愒，甚非事体。昨皇上于劝进时，荷蒙谕答，天语庄严，玉音清亮，诸臣无不忭仰。当日即传遍京城小民，亦无不饮悦，其所关系可知也。若临时不一亲答，臣下必以为上不省理政令，皆他人之口，岂不解体？合无今后令司礼监每日将该衙门应奏事件，开一小揭帖，明写“某件不该答，某件该答，某件该某衙门知道，及是知道了”之类，皇上御门时收拾袖中，待各官奏事，取出一览，照件亲答。至于临时裁决，如朝官数少，奏请查究，则答曰：‘着该衙门查点。’其纠奏失仪者，重则锦衣卫拿了，次则法司提了，问轻则饶他，亦须亲答。如此则政令自然精彩，可以系属人心。伏乞圣裁。一、祖宗旧规，视朝回宫之后，即奏事一次。至申时，又奏事一次。内侍官先设御案，请上文书，即出门外，待御览毕，发内阁拟票，此其常也。至隆庆初年，不知何故不设览本、御案，司礼监官奏文书，先帝止接在手中，略览一二，亦有全不览者。夫人君乃天下之主，若不用心详览章奏，则天下事务何由得知？中间如有奸究欺罔情弊，何以昭察？已后乞命该监官查复旧规，将内外一应章奏，除通政司民本外，其余尽数呈览，览毕送票，票后再行呈览，果系停当，然后发行。庶下情得通，奸弊可烛，而皇上亦得以通晓天下之事。臣等又思得各衙门题奏甚多，难以通篇逐句细览，其中自有节要之法。如各衙门题覆除前一段系原本之词不必详览，其拟议处分全在。案呈到部以后一段，乞命该监官每日将各本案呈到部去处夹一小红纸签，皇上就此览起，则其中情理，及处议当与不当，自然明白。至于科道及各衙门条陈论劾本，则又须全览，乃得其情。伏乞圣裁。一、事必面奏，乃得尽其情理。况皇上新政，尤宜讲究，天下之事始得周知。伏望于每二、七日临朝之后，御文华殿令臣等随入叩见，有当奏者就便陈奏，无则叩头而出。此外若有紧切事情，容臣等不时请见，其开讲之时，臣皆日侍左右，有当奏者，即于讲后奏之。如此，则事精详，情无壅蔽。不惟睿聪日启，亦且权不下移，而诸司之奉行者，当自谨畏，不敢草率塞责矣。伏乞圣裁。一、事必议处停当，乃可以有济而服天下之心。若不经议处，必有差错。国朝设内阁之官，看详章奏拟旨，盖所以议处也。今后伏乞皇上一应章奏，俱发内阁看详，拟票上进。若不当上意，仍发内阁再详拟上。若或有未经发拟径自内批者，容臣等执奏明白方可施行。庶事得停当，而亦可免假借之弊。其推升庶官，及各项陈乞，与一应杂本，近年以来司礼监径行批出，以其不费处分而可径行也。然不知推升不当，还当驳正。与或事理有欺，诡理法有违犯字，语有垂错者，还当惩处。且内阁系看详章奏之官，而章奏乃有不至内阁者。使该部不覆，则内阁全然不知，岂不失职？今后伏望皇上命司礼监除民本外，其余一应章奏俱发内阁看详，庶事体归一，而奸弊亦无所逃矣。伏乞圣裁。一、凡官民本词其有理者自当行，其无理者自当止，其有奸欺情弊者自当惩治，未有留中不出之理。且本既留中，莫可稽考，则不知果经御览而留之乎？抑亦未经御览而留之者乎？是示人以疑也。又或事系紧急密切而有留中者，及至再陈，岂不有误？今后伏望皇上干凡一切本辞，尽行发下，倘有未发者，容原具本之人仍具原本请乞明旨。其通政司进封外来一应本辞，每当日将封进数目，开送该科备照，倘有未下者，科臣奏讨明白，如此庶事无间隔，而亦可远内臣之嫌，释外臣之惑。其于治所关非细，伏乞圣裁。”疏上，保果不怿，乃不送阁，而从中票出曰：“知道了，遵祖制。”盖不纳之辞也。拱以为今日新政之始，辅臣百官之首，此疏第一之疏，而保即作梗如此。若不明正其事，则自兹以后必任期所为，不复可与争矣。拱于是又上疏曰：“臣高拱、高仪谨题：臣等先於本月初十日恭上紧切事宜五件，仰裨新政。今日伏奉御批：‘朕知道了，遵祖制。’臣等窃惟五事所陈，皆是祖宗已行故事。而内中尚有节目条件，如命司礼监开揭夹签，尽发章奏，如五日一请见，如未蒙发拟者容令奏请，与夫通政司将封进本辞送该科记数备查等项，皆是因时处宜之事，必须明示，准允，乃可行各衙门遵行。况皇上登极之日，正中外人心观望之际，臣等第一条奏，即未发票，即未蒙明白允行，恐失人心之望。用是臣等不敢将本送科，仍用封上，并补本再进，伏望皇上鉴察发下，臣等拟票。臣等如敢差错，自有公论，自有祖宗法度，其孰能容臣等无任仰望之至？”于是保无可奈何，乃将先本留内，而以补本发下拟票。乃拟曰：“览卿等所奏，甚于时政有裨，具见忠荩，都依拟行。”是时，中外臣民皆知二人交结为奸，方为危惧。又见保矫旨掌司礼监印，而登极之日，侍班科官亲见保自升宝座上立传出外，无不骇愕，以为无君不道一至于此，将来必有叵测之事。然所恃者，惟有阁臣戆直，可以折其奸萌耳。及闻我疏不发，票擅自批，出不纳，则骇惧益甚。 

　　于是，“六科等科都给事中等官程文等，为明大法劾大奸，恳乞圣断早赐剪除，以安社稷事。职等窃惟祖宗设为刑律，以惩不恪，大小皆备而至重者，乃在於谋逆僭窃假诏旨、漏御情、大不敬等事，有一于此，必诛无赦，其防至严也。乃今有屡犯重条，无君不道，如司礼监太监冯保者，职等闻见既真，敢畏祸而不为皇上言乎？冯保平日贪残害人不法等事，万千难尽，姑从后论，今以其无君不道之甚者先言之。先帝升遐，人心不胜哀恸，而中外汹汹喧传，皆以为冯保所致。职等细访之，乃知冯保平日造进诲淫之器以荡圣心，私进邪燥之药以损圣体，先帝因以成疾，遂至弥留。此事无人不知，无人不痛恨者。昔弘治十八年，太监张瑜误进药饵，致损孝帝，彼时公侯科道等官合本论劾，遂将张瑜拿问拟斩。张瑜犹是差错，而冯保则有心为之，情为尤重，此其必不可赦者一也。先帝久知冯保奸邪，不与掌印，保虽百计营求，终不能得。乃五月二十六日卯时，先帝升遐，辰时即传冯保掌印，岂非保自矫诏而为之乎？假传圣旨有条，此其必不可赦者二也。先帝升遐后一日，冯保即打出一报，内开遗诏与皇太子：‘朕不豫，皇帝你做，一应礼仪自有该部题请而行，你要依三阁臣并司礼监辅导。进学修德，用贤使能，无事怠荒，保守帝业。’一时人皆抄报遍传四方，人心惶惑，以为司礼岂辅导之任，内官岂顾命之臣？此自古所无者，虚实未可知也。纵有之，亦是御清密事，岂宜明写在外，以令天下皆知？此不过冯保假此张大其权，使人畏不敢言，而因以肆其弄权之计耳。故使事之无也，又是假传圣旨，总使事之有也，亦系透漏御情，此其必不可赦者三也。陛下登极之日，科道官侍班，见冯保直升御座而立，皆甚骇异。出以访之，累朝近侍皆云自来无此，实自冯保今日起。夫御座者，太祖高皇帝之座也，惟继统天子登之。保是何人，乃敢俨然立于其上，逼挟天子而共受文武百官之朝拜乎？此自古所无之事，虽王莽、曹操所未敢为者。而保乃为之，不轨之心岂不可见？此其必不可赦者四也。凡此皆冯保今日大恶，而其敢于无君不道，一至于此。乃使之日在，左右专掌枢权，岂不可畏之甚耶？又据其素恶言之，保在先朝不恤，帑藏空虚，惟恣侈糜之导。鳌山一作，浪费不赀，其视邦财等若粪土。而凡私营庄宅，置买田产，则价值物料一切取诸御用监、内官监及供用库。内本管太监翟廷玉言少抗违，随差豪校陈应凤等拿玉库役，勒送千金，遂陷廷玉屈死刑牢。凡承运库宝物盗取无筭，太监崔敏尽知，此其耗国不仁罪之一者；徐爵、王杲系嘉靖年间问发逃军，保即收为腹心，事无巨细，听其拨置，贿虽锱铢，悉凭过付，寻为捏功，一升为锦衣百户，一升为总旗。以白丁之弟冯佑买功，升至锦衣大堂，又为伊侄冯天驭、冯天骐谋升锦衣千百户，家丁王贤、王才、王钦、张勋、邵淳等，皆以厮役滥窃校尉名色。若王贤者，又冒升百尸。此其窃盗名器罪之二者；每年圣旦、冬至、端阳三节，保辄思巧计乞升内使二百余人，每升太监一员，受银五百两；少监一员，受银三百两；小火者给牌赐帽，俱五十两；若升补各王府承奉，正则四千两，副则三千两，除珠宝罗段等物，名曰：‘见面土仪。’此其贩鬻弄权罪之三者；织染局铺户石金关领西十库银一十七万两，保即索受五千余两，张大受、徐爵各骗银一千两，仍差陈应凤等吓送金背钱五十车。又织染局匠役盗去蟒龙罗段共三百余疋，保既连赃捉获，乃索受管局太监陈洪银物二扛，暗将获赃送入，匿不以闻。此其贪纵罪之四者；如司礼监太监黄锦病故，管家梁经将锦所积玉器凡二食盒进上，保俱邀截，复吓银二万两，玉带蟒衣不可胜记。先是太监张永旧宅二所，价值五万余金，保恃强夺之，占作楼房，见存可究。又太监滕祥病故，遗有大青、大碌盈数寸许者，保乃逼伊侄滕凤送入私囊，复与太监陈洪争夺凤宅二所，庄田一处，价值十万两，因不可得，忿将陈洪陷害。此其吞噬疆御罪之五者；至若打死行凶内使，径弃尸骸，妄杀无辜妻孥，忍殃同列，并将太监陈宪坑下冤狱，亦皆人所共知共恨。此其荼毒凌虐罪之六者。夫以保负此四逆六罪，皆律法所不可赦者。以先皇长君照临于上，而保尤敢为如此，况在陛下冲年而幸窃掌印，虎而加翼，为祸可胜言哉！若不及今早处，将来陛下必为其所欺侮，陛下政令必为坏乱不得自由，陛下左右端良之人必为其陷害。又必安置心腹，布备内廷，共为蒙蔽，恣行凶恶，待其势成，必至倾危社稷。陛下又何以制之乎？昔刘瑾用事之初，恶尚未著，人皆知其必为不轨，九卿科道交章论劾，武皇始尚不信，及至酿成大衅，几危社稷，方惊悟，诛其人而天下始安矣。然是时武皇已十有五龄也，犹具此逆谋，况保当陛下十龄之时，而兼机智倾巧，又甚于刘瑾者，是可不为之寒心哉！伏乞皇上俯纳职愚，敕下三法司亟将冯保拿问，明正典刑，如有巧进邪说曲为保救者，亦望圣明察之，则不惟可以除君侧之恶，而亦可以为后人之戒矣。社稷幸甚，天下幸甚，职等不胜激切恳祈之至，为此除具题外，理合具揭，须至揭帖者。” 

　　隆庆六年六月□日，“吏科都给事中雒遵等为僭横宦官坏乱朝纲，恳乞圣明速赐宸断，以杜祸本事。职惟自古英哲之主，所以统一天下而无意外之患者，必彰法于几初而使人不敢僣，必制蘖於方萌而使人不敢横。方今司礼监太监冯保，僣窃横肆，坏乱朝纲，若不明法大斥其罪，则祸奉未除，其何以号令天下而保安社稷哉！职等谨以冯保僣横之罪，著且大者，为我皇上陈之。恭惟皇上方以冲睿之年嗣登大君之位，据今一时之举动，实系万方之观瞻，必近侍致敬，斯远人不敢慢也。始时能谨，斯将来有法程也。近于本月初十日，我皇上升殿登宝座，始即天子位。则宝座者，天子之位也，惟皇上得御之，以受文武百官拜祝。保不过一侍从之仆臣，尔乃敢俨然竟立于御座之上，不复下站殿班，是其日文武百官果敬拜皇上邪，抑拜冯保邪？皇上受臣下之拜，冯保亦受臣下之拜，无乃欺皇上之幼冲而慢肆无惮之若是也，岂仆从敬主之礼哉！其在殿陛之上如此，则在梓宫前可知矣；其在初服之时如此，则将来又可知矣。冯保僣横之罪渐岂可长哉！臣等又查祖制，凡宦官私宅闲住者，原无给米拨夫之例也。保乃妄奏闲住太监孟冲得月给米十石，岁拨人夫十名，是非僣乱祖制私作威福，敢于背先帝之恩，敢於挠皇上之法而大乱朝廷者乎？近日中外臣民相顾惊疑，啧喷私语，谓冯保操权仅数十日，梓宫在殡，辄敢眇视皇上，大肆更张，失今不治，恐不至昔年王振、刘瑾之祸不止也。皇上安用此宦竖而不亟置於法哉？臣等窃计制恶于未炽者，其为力也易，其贻患也小，若缓之制于晚则难矣。况保之恶为已炽乎？伏望皇上念祖宗之基业不易，保惩小人之罪恶不可纵，大奋乾刚，亟赐宸断，将冯保付之法司，究其借横情罪，大置法典，夺孟冲违例之给，勿事姑息，不少轻贷，庶恶本预除，而众心知警，初政肃清，而主势永尊矣。除具题外，理合具揭，须至揭帖者。” 

　　隆庆六年六月□日，“礼科都给事中陆树德等为恳乞圣明严遣奸恶中官，以清政本，以慰群心事。职等窃惟自古有天下者，壅蔽之患莫甚于中官。盖内外间隔，奸弊易生，一借宠颜，则纵肆大作，其拙钝无能者，其为弊犹浅；其狷巧不测者，其为患则深矣。此自古圣帝明王必慎于仆从之选也。职等窃见今之中官如冯保者，刚愎自用，险恶不悛，机巧善于逢迎变诈，熟于窥伺，暴虐久著，贿赂彰闻，此群情之所共愤，而昔年科道之论列屡申，先帝非不知之也。特以其逢迎窥伺之故，仅幸免圣世之诛，然终先帝之世不令其掌司礼监事，天下固有以仰先帝知人之明矣。兹五月二十六日卯时，先帝崩逝，辰时忽传冯保掌司礼监，大小臣工无不失色，始而骇，既而疑。骇者骇祸机之隐伏，疑者疑传奏之不真。举相谓曰：‘是果先帝意乎？’则数日之前何不传示，而乃传示于弥留之后，是可疑也。是果陛下意乎？则是时陛下哀痛方切，何暇念及中官，是尤可疑也。此其机巧变诈之用，诚有不可测者，即此推之，而其神通鬼秘，阳设阴施，又何事不可为也哉！《易》曰：‘履霜坚水。’至言渐不可长耳。冯保他恶未暇悉论，即其掌司礼监也，事涉暧昧，来历不明，其壅蔽专擅之渐已著，而其患有不可胜言者矣。夫司礼监系章奏所经行，而职等待罪该科，实与有检详章奏之责，倘此人不去，则阻抑留中之弊必不能免。与其一一执奏于后，以蹈不测之祸，而无补于朝廷，孰与其明言于今，以去未形之恶，而有益于先事，此职等所以不敢循默也。我朝廷法甚严固，无有中官于政之患。即有之，如王振、刘瑾等，随即败露，祸不旋踵。盖祖宗法制之森严，即其神灵之照察，孰有自作不典而能逃遁者哉？然当其柄用之时，未免浊乱朝纲，败坏士气，后虽诛戮，所损已多，使早听曲突徙薪之言，亦何有於焦头烂额之悔也？往鉴昭然，知几在早，况当圣明临御之始，正群情观望之初，奸恶如冯保者，若不早为摈遣，恐非所以慰先帝在天之灵，而答天下臣民之望也。伏愿皇上大奋乾刚之勇，将冯保特赐投摈，其所引用朋昵，若张奉等一切罢去，庶群枉之门塞而政治之本清，其有光于初政者不浅也。伏乞圣明留意，为此除具题外，理合具揭，须至揭帖者。 

　　隆庆六年六月□日，又有十三道御史刘良弼等公本劾保。缘科本皆具揭内阁，而道本未具揭，故不录疏上。保见人情如此，恐百官面奏，卒难收拾，令徐爵于荆人问计。荆人曰：“勿惧，便好将计就计为之。”而侍郎魏学曾即诣荆人言事，荆人方假病不出，使人语曰：“有言第写帖来。”于是魏即写一帖云：“外人皆言公于阉协谋，每事相通，遗诏亦出公手，今日之事公宜防之，不宜卫护，此阉恐激成大事，不利于公也。”此盖忠言，而荆人大恐，随大怒，以为攻阉者攻我也，阉败我必继之矣。遂回魏札云：“此事仆亦差人密访，外间并无此说，今公为此言，不过欲仆去耳。便当上疏辞归，敬闻命矣。”魏正直故进忠言，乃遂忤意，自是遂成仇隙，嗾人劾之至今未已。且语人曰：“高老之祸，魏子激之也。”本情露矣，乃遂嗾保去我，将科道本勿令上见。是夜开东华门，徐爵、姚旷凡三四往来定计，遂捏写旨意，封付徐爵持入令行之。十六日早，拱在阁，荆人称病不出，有旨召内阁五府六部，众皆至，荆人独迟，使者旁午于道，既乃假病状扶曳而入。予不知其计，谓曰：“今日之事，必是为昨科道本，有问我当对，我必以正理正法为言，言必忤意，公可就此处，我去则无事矣。”荆人佯曰：“公只是这等说话。”于是太监王蓁捧圣旨出，各官皆跪，蓁曰：“张老先生接旨意。”荆人接受展阅，则内开云：“皇后懿旨、皇贵妃令旨、皇帝圣旨，说与内阁五府六部等衙门官员：我大行皇帝宾天先一日，召内阁三臣在御榻前，同我母子三人亲受遗嘱，说东宫年小，要你们辅佐。今有大学士高拱专权擅政，把朝廷威福都强夺自专，通不许皇帝主管，不知他要何为？我母子三人惊惧不宁。高拱便著回籍闲住，不许停留。你每大臣受国家厚恩，当思竭忠报主，如何只阿附权臣，篾视幼主，姑且不究。今后都要洗心涤虑，用心辨事，如再有这等的处以典刑。”皇上既在幼，而保又文理不通，此旨词语通顺无滞，是谁为之也？一览自可知矣。于是，各官骇愕，皆叩头起，拱复独叩头以出。是时九卿皆欲上疏明此事，或曰总上一疏，或曰各衙门自上一疏，议方未决。荆人恐踪迹发露，当有后祸，乃复称病不出，而令人扬言曰：“张老未出，阁中谁人票旨？”随又托心腹人扬言，恐以祸福，众本遂不敢上，而荆人欲掩饰其事，乃自上疏。“大学士张居正等乞慎举措，鉴忠直以全国体，以成君德事。本月十六日，该司礼监太监冯保，传奉皇后懿旨、皇贵妃令旨、皇帝圣旨，说与内阁五府六部等衙门官员：‘我大行皇帝宾天先一日，召内阁三臣在御榻前，同我母子三人亲受遗嘱，说东宫年小，要你们辅佐。今有大学士高拱专权擅政，把朝廷威福都强夺自专，通不许皇帝主管，不知他要何为？我母子三人惊惧不宁。高拱便著回籍闲住，不许停留。你每大臣受国家厚恩，当思竭忠报主，如何只阿附权臣，篾视幼主，姑且不究。今后都要洗心涤虑，用心办事，如再有这等的处以典刑。钦此。’臣仪卧病不能赴阙宣谕，除抄白传示外，居正方自天寿山覆视陵地回还途中，触帽盛暑呕泄泻，已注门籍调理。忽闻传宣，力疾扶掖趋至会极门，钦奉前谕，臣不胜战惧，不胜忧惶。臣等看得高拱历事三朝三十余年，小心端慎，未尝有过，虽其议论侃直，外貌威严，而中实过于谨畏，临事兢慎，如恐弗胜。昨大行皇帝宾天，召阁臣三人俱至御榻前，亲受遗嘱，拱与臣等至阁，相对号哭欲绝者屡。每惟先帝付托之重，国家忧患之殷，日夜兢兢，惟以不克负荷为惧，岂敢有一毫专权之心哉？夫人臣之罪莫大于专权，拱读书知礼义，又岂敢自干国纪，以速大戾？正缘昨者阁疏五事，其意盖欲复祖制，明职掌，以仰裨新政于万一，词虽少直，意实无他。又与臣等彼此商确，连名同上，亦非独拱意也。若皇上以此罪拱，则臣等之罪亦何所逃？仰惟皇上登极大宝，国家多事之时，正宜任使老成匡赞圣治，岂可形迹之间，遽生疑二？且拱系顾命大臣，未有显过，遽被罢斥，传之四方，殊骇观听，亦非先帝所以付托之意也。伏望皇上思践祚之初，举措当慎，念国家之重，老成可惜，特命高拱仍旧供职，俾其益纾忠荩，光赞新政。不惟国家待大臣之体亦足见，皇上知人之明始疑而终悟，当与成王之郊迎周公，汉昭之信任博陆，后先相望矣。如以申明职掌为阁臣之罪，则乞将臣等与拱一体罢斥，庶法无独加，而人皆知儆矣。”疏上乃捏一旨云：“卿等不可党护负国。”付徐爵封入内，票发出。盖以见众无本者，公论不与我也。独有本者，彼尚从厚，前事非己出也。不惟掩饰己事，且以归过于君，抑且以事归冯保。脱后日有祸，令保当之。今即解使去，已而保犹不之悟也。上既在幼，保文理不通，“党护负国”，岂保所能言者？盖止知自饰，而不知踪迹之露，翻有不能掩者也。次早，予辞朝即行，荆人来顾曰：“我为公乞恩驰驿行。”予曰：“行则行矣，何驰驿为？”且讽之曰：“公必不可为，此独不畏党护负国之旨再出耶？”荆人曰：“公到底只是如此。”然彼非为我，盖作门面，使天下以为我行，非出彼意，故虽厉色力止，而彼竟上疏不令予知也。语竟，予遂行。不备威仪，觅一骡车载以行，道路之人见之多流涕者。又一本，“昨该原任大学士高拱钦奉圣谕，回籍闲住。查得旧例，阁臣去任，朝廷每每优加恩礼。今拱既奉旨闲住，臣等未敢冒昧请乞。但拱原籍河南，去京师一千五百余里，家口重大，不得一驰驿而去，长途跋涉，实为苦难。伏望皇上垂念旧劳，不遗簪履，特赐驰驿回籍。在拱感荷皇上高厚之恩，在朝廷犹存待辅臣之体，臣等同官亦为荣幸。未敢擅便，谨题请旨。”奉圣旨：“准驰驿去。”至真空寺，有亲故以饭相送者，予下车见一吏持文书随入，予问何人，是何文书。吏云：“此老爷驰驿勘合也。张爷已票旨，准驰驿矣。本部即写勘合伺候，待旨下即送上也。”予笑曰：“安知上之必准乎？安知再无党护之说乎？而豫写勘合以来，则其理可知矣。”夫欲上本救我，则上本救我；欲言党护负国，则言党护负国；欲乞驰驿，则乞驰驿；欲准驰驿，则准驰驿。俗言又做师婆，又做鬼，吹笛捏眼，打鼓弄琵琶，三起三落任意搏，播弄君父于掌中乃至此也。拱乃北向祝曰：“吾皇虽幼，然聪明天纵，出寻常万倍，愿天地鬼神祖宗先帝之灵益加启发，早识奸谋，勿使为社稷之祸，拱虽万死亦甘心。”祝毕，遂出登车。魏确庵云：“不可，既有命驰驿，公安得如此行？”予悟谢曰：“吾知荆人所为，故不用也。然既称君命，则安敢不受？”遂乘传行。是时大学士高南宇在病间，闻予去大惊，因呕血三日而死。人情汹汹，科道官各具本欲言，荆人乃只称病不出，科道以阁中无人姑待。而荆人出则即语科道曰：“今后内边事不要说他。”众方观望，而荆人已上揭帖考察百官。既命下，则科道皆听处分，谁敢声言？于是，但异己毫发者悉去之，一网打尽，而留者又示恩以收之。且既经一翻风雨，人皆以见留为幸，而前事不复说起。而彼则引用奸党，布满朝廷，尽反我所行之事，笑吟吟掌定三台印，里迎外合，挟天子以令诸侯，乾坤世界任其翻弄，无复谁何之者。而予归即深居避咎，不复闻知之矣。予既归，客有过知其事者问曰：“方科道欲有言攻张，时公亦可以复此怨，乃力为之解。今乃卒为所谋以归，得无悔乎？”予曰：“吾何悔？使我当时为和解取容，今为所卖则悔也。然我彼时为先皇病笃，恐苦先皇心，故宁受吞噬，而不敢以此戚先皇也。今吾顺以送先皇终，而曾未敢苦其心，则吾本心已遂，求仁而得仁，又何怨悔之有？” 

　　●毒害深谋 

　　万历元年正月十九日早朝，上出乾清宫门，见一内使趋走周章，左右执之搜捡，则无须男子假内使巾服者也。问其名，曰王大臣（本名章龙）。问何自来，曰自总兵戚继光所来。时内阁张居正闻知，急遣人密谓保曰：“奈何称戚总兵，禁勿复言，此自有作用可借，以诛高氏灭口。”随票旨：“著冯保鞠问追究主使之人。”保于是使人以二剑一刀置王大臣怀袖中，而自下厂鞠问，闭户屏左右，密语王大臣曰：“汝只说是高阁老使汝来刺朝廷，我当与汝官做，永享富贵。”王大臣在狱与人言，随属一心腹夥长辛儒赏银二十两，使与王大臣朝夕同处，共其饮食，致美而教之诬高阁老使行刺事。儒遂与王大臣淫狎款厚，教之使熟记，待审时，而又教之诬称高阁老家人李宝、高本、高来与同谋。于是保遂差厂校五名飞去河南新郑县拿高家人，盖欲硬成其事也。而居正又上本令追主使者。是时朝官及闾巷小民，莫不汹汹骇愕，痛恨不平，然莫知所措。而居正以天官杨博必与己同心，遂密谋于博曰：“此事当何如处？”博曰：“此事关系重大，若果为之，恐惹事端，且大臣人人自危，似乎不可。”居正面赤意沮不怿。博与台长葛守礼同年相厚，密以此情语葛，葛又与同寮（僚）佥堂陈省厚，间以语之。而省乃居正之幕宾也，当奔告居正，居正以博泄己意，遂深恨之，乞致其去云。又太仆卿李幼滋者，居正之乡人，至厚者也。时方病注门籍，乃强起造居正谓曰：“公奈何为此事？”居正曰：“何谓我为？”幼滋曰：“朝廷拿得外人，而公即令追究主使之人，今厂中称主使者即是高老，万代恶名必归于公，将何自解？”居正强应之曰：“我为此事忧不如死，奈何谓我为之？”盖居正虽饰辞以答，而意不回持。狱情甚急，时科道官各具本欲明其事，而畏居正不敢上。乃刑科众给谏相与议曰：“此事关我刑科，若无一言，遂使国家有此一事，吾辈何以见人？”于是具本欲将王大臣送出法司审问，而赴朝房白于居正，居正力阻不许上，第云：“事已成矣。”奈何科道官意不已，连候五日，自朝至暮不得请，而御史钟继英上疏暗指其事而不明言。居正大怒，票旨令回话。然见有人言，恐复有继之者，颇怀筹虑，乃祈签于午门关圣庙中，得签曰：“才发君心，天已知，何须问我决嫌疑？愿子改图，从孝弟不愁，家室不相宜。”解曰：“所谋不善，何必祷神？宜决于心，改过自新。”虽神告甚明，而居正意已决，尚不转移，遂令锦衣朱希孝等入厂同审。是日方晴霁，既入厂，忽风沙大作，黑雾四塞，人对面不相识，众皆骇惧，辟易又雨雹不止。有东厂理刑官白一清者，谓二问官千户曰：“天意若此，可不畏乎？高老系顾命元老，此事本无影响，而强以诬之。我辈皆有身家妻子，他日能免诛夷之祸耶？二君受冯公公厚恩，当进一忠言为是，况王大臣言语不一，而二君所取招由，乃言‘历历有据’，是何所据？”二问官云：“此四字是张阁老亲笔改的。”白曰：“汝当死矣，东厂机密狱情安得送阁下改乎？汝若言此，则其说长矣。”乃二问官竟不为言。既二十刻余，天气稍开明，遂提出王大臣会问。故事，厂卫问事，必先加刑。于是将王大臣决十五板。大臣大言曰：“原说与我官做，永享富贵，如何打我？”冯保即问曰：“是谁主使你来？”大臣瞪目仰面曰：“是你使我来，你岂不知，却又问我？”保气得面色如土，又强问曰：“你昨日说是高阁老使你来刺朝廷，如何今日不说？”大臣曰：“是你教我说来，我何曾认得高阁老？”于是朱希孝恐其尽说隐情，即厉声曰：“这奴才连问官也攀扯一片胡说，只该打死，老公公不必问他。”遂罢审。而冯保既已为此，必求其遂，入宫犹以高老行刺事奏于上。有一近侍太监殷姓者，年七十余，亦即跪奏曰：“万岁爷爷不要听他，那高阁老是个忠臣，他如何干这等事，他是臣下来行刺将何为？必无此事，不要听他。”随顾谓保曰：“冯家（内中同行列者相呼以姓曰：某家云），万岁爷爷年幼，你当干些好事扶助万岁爷爷，如何干这等事？那高胡子是正直忠臣，受顾命的，谁不知道那张蛮子夺他首相，故要杀他灭口。你我是内官，又不做他首相，你只替张蛮子出力为何？你若干了此事，我辈内官必然受祸，不知死多少里。使不的，使不的。”保大沮出，而太监张宏亦力言其不可。保知难行，即差人报居正曰：“内边有人说话，事不谐矣。”盖科官请命之第六也。居正知事不济，乃即语科官曰：“此事我当为处，只不妨碍高老便了，你每不必上本罢。”盖恐一人言之，众必有和之者，翻出底蕴便难收拾，故只力以不必上本为言也。而科官既知不碍高老，则亦安心，而不复上本矣。而钟继英回话本上，众谓叵测，而居正以为英明，说此事，今既不行，若甚罪之，恐露出本情，乃止罚俸半年。而是时人情不平之甚，恐尚有言其事者，乃因御史景嵩、韩某劾尚书谭纶，遂票旨并吏科都给事中雒遵皆降调外任，盖雒前此曾劾纶已有旨矣。而今仍追降罚之，盖借以威众，使不敢再有言耳。此是二月十九日事。二十日夜，始将王大臣送法司，然已中毒，哑不能言。至二十一日，三法司同审，更不问所以，王大臣亦无一言，当将处决了事。而科道被其威劫，亦更不复敢言矣。居正乃遂改换面目，向人曰：“高老事几乎不免，我为他忧愁，昼夜不能寝食，吐血若干，须白了若干，今才救得下也。”又写书南都及四方之人，皆以救高老为功。初时人亦惑之，及后渐渐所为尽露，皆有证据，人始知其端的以为毒哉！居正、高老平日何等厚？你乃与冯保同谋，矫诏倾陷，夺其位。既夺其位，而又中以奇祸，遂欲族诛以灭口。自古险邪忍狠，未有如此者也。又以为奸哉！居正既借冯保以杀人，而又卖冯保以自饰。使有日事发，又必将推与冯保，而仍自下手以明其不然也。试待看之，必有信然者矣。
