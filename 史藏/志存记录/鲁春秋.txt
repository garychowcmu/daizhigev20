鲁春秋


自序
沈序
监国纪
张跋
附录一（原附）
附录二（新附）
 　 
 
 
自序

　　皆知宣尼以「春秋」存鲁，曰鲁至汉兴犹后服。岂知宣尼以其「春秋」存鲁，实存周；曰「周礼」在，鲁至汉兴犹后服。如是，「春秋」之所维系大矣。且也，焚坑之后，伏生以长年所口授「尚书」，周平王而下，即载「伯禽誓师」之词，则明以鲁继周。如是，鲁之所维系亦大矣。顾伏生之口不及「春秋」，而迨鲁恭王时，仍出之孔壁；则鲁实又存「春秋」，诸国莫能及也。

　　明兴，作「春秋」者之五十六代裔孙希学，率曲阜令希章谒军门时，其父克坚犹祭酒元大都也。是故鲁后服，则二生不肯行；鲁先服，则二裔希学、希章朝请勿后。准于「窃取内外」之义，先后非有殊旨。鲁开国王檀，文弱早世；再传〔肇〕辉，贤；六传颐坦，尝药祷代，丧葬如礼，捐田湖业贫民，有诏褒可，似皆闻诗礼之训者，则今监国王父也。监国立四日而奔，奉后服之遗教，釆药天台。昔鲁哀借越，适以滋祸；而在监国，则因越而克延其祚。势既不同，时有独切。于是「窃取」之义大彰，而吾道以南，名节炳烁伙不可数，为古有道之朝远不逮。自长河以遥、暨大江以北，虽多秉负殊特，顾未有如会稽君子以六千击楫起，则自文武大小诸臣以及儒生、布衣，下至隶卒、商贾、优娘、氓匄，咸愿为故人死，死数十年未既也！使非鲁、非鲁之义兴、非鲁之义兴与其共事，则诸抱忠荩无算，而或以无所感激，遂至于时去势移，渐忘其效节而等于齐民者岂少哉？是故存唐者鲁也，与延平共事而姓犹存；存桂者鲁也，有阁部煌言之底节而历犹存。

　　嗟乎！「鲁春秋」，岂鲁之「春秋」已哉！孟子曰：『「春秋」，天子之事也』。

　　左尹非人氏识。  
　 
沈序

　　以「春秋」归鲁，无论非作者之意、亦非古之作者之意，至不得已而大书「鲁春秋」，此则作者之意也。作者既已其意归之鲁，吾乃可得而言之矣。

　　夫书必有所以为始终，合二百四十年、列十二公，托始于「春王正月」、终于「西狩获麟」者，昔之为「鲁春秋」也；统十七年、奉一监国，始于郑义兴、终于张阁部者，今之为「鲁春秋」也。以隐公纪年而旁注「周平之四十九年」者，是周存于鲁；以监国纪年而分注隆武、永历之先后者，是唐、桂存于鲁：此「春秋」今昔之所同也。「春秋」主因，因则取史之旧文而修之，且备载齐、晋霸业之盛衰以示警戒；「春秋」遂复主创，创为国书，专纪鲁事，而不特书闽、粤之情势以一机宜：此「春秋」今昔之或异也。经始于「春王」，而传追序交质之文；义始于郑义兴，而事先书陆行人等之节：此「春秋」之兼传以从同也。所见异辞、所闻异辞、所传闻又异辞，立乎定、哀以上，指隐、桓直书于前，必微辞于后者，为尼山之书；所见一辞、所询一辞、所征询又一辞，立乎乙酉以下，纪辛丑江东为倡、江南为应者，为东山之书：此「春秋」今昔之同而不尽同也。会夹谷、归三田、堕费堕郈，则不书尼山之名；渡小亹、战檀山，获其大丑，则隐存东山之字：此「春秋」今昔之所独异也。古者，王朝公卿书官，大夫书字，上士、中士书名，下士书人或贬贵而书名、或褒贱而书字；今则公侯以及氓庶有关神器之存亡者，必尽书其名：此「春秋」今昔不得不异者也。古之立言，但贵人事，上合天心，虽录变灾而略于事应；今则历叙艰危，不书天变，人心不死而鬼神无权：此「春秋」今昔之不得不同者也。嗟乎！鲁至定、哀日以微弱，不及晋、楚远甚，而万世以后，「春秋」一书与天地相终始；今之为鲁，避地江东，不及闽域、并不及潞藩，而「春秋」所载人物散布，震动江干、声驰海外，捐弃踵顶、化为星辰，是岂人事所能料哉？

　　岁在己酉，起从侍敬修堂中。属起校葺是书，因参求书法之偏旁点画，以存正韵；稽验岁差置闰之舛合，以遵正朔；谨考人物之名里，以志职官；博釆当时之诗歌文传，以正人心。至于笔削是非，出乎作者之独鉴，不赞一辞。此又「春秋」今昔之所同、不敢或异者也。谨附书简末，以俟后之读是书者得其指归焉。

　　檇李门人仲方沈起（墨庵。法名铭起）百拜序。  
　 

监国纪

　　弘光元年（乙酉）夏五月，南都不守，江南及浙西郡县咸望风下。杭诸绅奉皇太后命，敦请潞王翊镠监国。甫三日，监国因原任都督陈洪范籍士马、钱粮北款。钱塘知县顾咸建忍不从，弃去；诸生沈乘建守城之策，百姓昵王慈，立杀乘；在籍原任兵部主事王道焜、行人司行人陆培不应召，自杀。于是原任都察院左都御史刘宗周、京畿道御史祁彪佳、詹事府少詹事徐汧、吏部主事夏允彝、生员顾所受、王毓蓍、高孝瓒、王士琦、士琦弟士瓗、士珍、赵大中、布衣潘集、周卜年、术士王乐水，咸不屈自杀。

　　弘光中，潞王奉命居杭。金陵迫，皇太后与乘舆夜遁，阁部马士英密传所昵方国安以兵分道护太后诣浙而身从之，不扈驾。洪范，初监讨贼，不利。嗣陪兵部右侍郎左懋第北劳，懋第不屈死，洪范密输款得先归，舣浙北关者两月。至是，力劝监国以两浙北降。楚将军华堞麻绖争王前，恸哭踯地求尽；曰：『释此，吾姓无死所矣』。监国不听，北去不返。乘，字季中，仁和诸生。武林且款，乘独大言：『谁主降议，可斩』。请留方、郑二总兵合守，空武林门外民廛宿师。猝死，论者追惜之。咸建，字恕礼，昆山人。不从款，逸去；执至杭，见戮。道焜，字昭平。以天启辛酉乡荐，知南平，历兵部主事。南都败，归里。时新署杭州府为诸生顾鸣彪；其各邑，朱龙图为平湖、胡佩为嘉善、彭万里为山阴、朱承祚为乌程、沈布毕为新城、唐士晟为武康、陈之杰为海盐、陶良栋为临安，共十七人，咸系本籍乡荐。道焜与同籍行人陆培拒使，自杀。培，号鲲庭。崇祯庚辰进士，与东林郄；后陈潜夫请于监国，赠太常寺少卿，谥「忠毅」。宗周，号念台，山阴人；明道正谊。万历辛丑进士。立朝侃侃，不畏强御，为东林所推重。筮仕四十五年，一鸣辄斥多韪议。北帅币聘奉书，严却；绝食死。彪佳，字虎子，天启壬戌进士。司理兴化，擢御史，刷卷南畿。福王登极，请勿遽称尊，以示无私天下之义。奏革诏狱、缉事、廷杖三弊政，不听。忤邪党，出苏松巡抚，病归。时作书拒招，夜沈池死。汧，号勿斋，长洲人。崇祯戊辰进士。甲申里居，自题其像，勉于大义。南都再造，作教规当事。起原官，不应。南都败，自沈虎丘死。允彝，字瑗公，华亭人。崇祯丁丑进士。知长乐，以治最，书御屏。通经术，务有用。弘光中，起吏部，病归。北师下，走；使者招之，答书婉约以见志，赴先茔水死。所受，字性之，吴县诸生。年七十余矣，见北安抚使入城，为殉难诸生许琰作传讫，潜投泮池死。乡人私谥「烈节」先生。毓蓍，字玄趾。武林北降，作「致命篇」自誓，以书决刘念台之义；自沈柳桥死。孝缵，江都人。城破，自题绝命词于衿，缢学宫死。同里诸生王士琦与弟士瓗、士珍，各偕其妻缢死。大中，泾县诸生。北师下，投泮池不得死，潜投察院空署，家人觉，脱缳归；卒赴门之塘河死。集，字子翔。博学能文，手草哭其友王毓蓍，沈渡东桥水死。乡人私谥「义成」先生。卜年，字定夫。工词章，为文吊同里殉国王毓蓍、潘集；驰候江潮，跃入死。乐水，江宁人。易姓名，避仇浙中，托星相说书以活。时武林北款，扶其妻琵琶瞽者，同跃土桥水死。

　　六月，薙发有令。其护发自裁者，为诸生严绍英、王台辅、徐埭、张秉淳、严心若等，布衣方国焕、翟士凤、六合甲、市贾欧敬竹、龙游樵、江米传真者、卖饼夫妇、鹈叟、梨园周之兰夫妇、百川桥乞儿、王瞎匄者；其不奉制见收蹈刃而不悔者，为吏部主事华允诚、编修杨廷枢、推官顾咸正、知县刘曙、教谕孙兆奎、眭明永、诸生卞子厚、布衣许德溥、詹履吉等。

　　绍英，字与扬，无锡诸生。全发自缢死；有婢从死。题壁曰：『读圣贤书，义不受辱。使女春生同缢于此』。台辅，字赞明，邳州诸生。完发乡鄙，指乙酉以前所囷为周粟；粟尽，饿七日死。埭，字瞻淇。不从令，题案不愿立名垂后代，但求尽节，服先朝衣冠；自经。秉淳，字不二。以书答友：『亏体则辱亲，改制则忘君』。饿榻五十七日而死。其妻哭之恸，喷血死。严心若，名塽，以字行。护发黄蜚营，被执海口，奇计脱，复匿；死乱兵。国焕，字孔文，歙县老塾师，年七十矣。闻令，移时不语，键户引锥刺左股，蘸血题诗于壁，有『冠裳为重一身轻』之句；为缳自尽。乡人私谥「耆贞」先生。士凤，号瑞卿，武进人。塾师城中，不奉令，以诗诀其兄于乡，潜书木主「武进义民翟某神主」，列忠义祠信国公神位之侧。腰系小牌，投祠左池水死。牌书『愿为明鬼，不愿为他人；卧水去』十二字（「他」字改）。六合甲，令下，题其室：『朝而冠、暮而髡，生为鬼、死为人』。约所善江蛟同死，蛟中变，甲沈水。久之，蛟以新乡荐为竟陵令。甫谒城隍祠，见甲如其神，口作甲言，限七日对簿。果七日，蛟死。敬竹，常州业扇格者也。家人劝薙发，傲不肯；夜缢死。同里薛叟，畜鹈为生。以七十觞期，恶去发；先一日，自缢死。龙游樵者，闻薙发之令，急释担投水死。扬州江米传真者，同妻缢死，卖饼夫妇，世居苏玄妙观前。闻令，咸缢死。之兰，苏梨园扮生者。语其妻：『必薙发，我死』。妻曰：『必薙汝发，我死』。并投井死。松江瞽匄，薙发令下，曰：『何以生为』！北面拜，夜自经死。又百川桥乞儿，亦投水死。允诚，号凤超，无锡人。天启壬戌进士，以工部主事转员外郎。时铨阁比周，上「三可惜、四可忧」；病归。南都立，补吏部。见时事日非，亦病归。乙酉后，完发杜门者三年矣。事觉，同从孙尚濂坐抗制及难。仆朱孝、薛成从死。廷枢，字维斗，吴县人。崇祯庚午解元，有文名笃行，为复社所推重。弘光中，授编修兼兵科给事中。南都败，全发洞廷不屈，必杀之。咸正，字端木，昆山人。崇祯乙卯乡荐，司理延安。贼自成破陕，被执不屈。东师入陕，全发逃归。预松江回向总镇吴圣兆之籍，就戮。弟咸建已及难，即从前不从潞监国杭款者也。曙字公旦，长洲人。崇祯癸未进士。甲申，同里之乡绅草檄讨项煜之从贼者。知南昌，艰归。完发蠡口，诀母，训二字蕃、荪，不屈就刃。兆奎，字君昌，吴江人。崇祯丙子乡荐。护发，与其弟聚奎匿里，不肯公谒。见收苦掠，兄弟咸不恭，尽。明永，字松年，丹阳人。崇祯壬午乡荐，教谕华亭。题明伦堂之壁：『明命其永，嵩祝〔万〕年（明「松」字以避讳改「嵩」，盖拆其名与字为句也）。生忝祖父，死依圣贤』。握发自缢，觉不得死，出投泮水，被执不屈死；子本，走滇露，见杀。子厚，平湖诸生。以完发见收絷狱，不食死。其友常熟徐恽，诸生。与项志宁以抗令，咸闭门不食死。德溥，字符南；为忠节直族子。镌「尽忠报国」四子于背，护发不见人。寻〔复〕镌其胸：「不媿本朝」；于膊左右：「生为明臣，死为明鬼」。事觉置法，语极不恭。履吉，宜兴人。潜发山中被执，临刑曰：『杀汝不成，为汝所杀，寻常事』。谈笑尽。

　　闰六月之十有三日，浙东西、江南搢绅士民竞舞槊起，无所期会。自城守以外，穷乡僻澨各自为屯，不计其数（事从绍兴起；其迄江右以西，不因鲁不载）。

　　于绍兴，为诸生郑遵谦及乡绅王绍美、王亹、周晋等。遵谦，字履公。父佥事之尹，已薙发，朝杭州。遵谦匿外妇金，连逮狱；奋裹金出。呼无赖，起数百人。绍美及亹，诸生。周晋、王襄、郑之瀚、张玉铉等共事。

　　于余姚，为兵科给事中熊汝霖、主事孙嘉绩等。汝霖，字雨殷。崇祯辛未进士，知同安。历官敢言，坐降。弘光中，有「事事急做，人人责成」一疏。又云：『「兵饷战守」四言，变为「异同恩怨」四字；时政颠倒，不亡何待』！以兵应遵谦，援海宁义旅，败绩。争误国马士英不得复用，欲请上方剑诛之。县吏王翊，亦赞汝霖起。

　　于宁波，为刑部员外钱肃乐、乡荐杨文瓒、诸生董志宁、华夏、凌之骠、布衣徐睿等。肃乐，字希声，鄞县人；武肃四子晖之后。祟祯丁丑进士，知太仓清，升刑部。会乡诸绅课北迎羊酒于演武场，肃乐独不署名。于是鄞县诸生董志宁、华夏、陆周明、宇■〈火鼎〉等五人，即肃乐共起。一布佣戴少峰者，愿附肃乐之义，大书「恢复」字样于额，声金衢。又卖菜佣愿上一金助饷，■〈目氐〉之，皆末千计不啻也，悬之以为劝。肃乐以众酉守江，合迎鲁王监国。文瓒，字赞玉。崇祯己卯乡荐；与其兄诸生克仲及同学冯京第等从肃乐后共奋。文瓒从唐，授御史。之骠，字驭和；与诸生张能信共起。父士弘，常为舟山往日本乞师。徐睿，字圣思。贤才慷慨。感时故，锢丈室中不欲有所闻见。会钱员外动众，破键出，横剑睨人。

　　于仁和，为陈万良、〔马〕云龙等。万良，字鸣皋，仁和故人奴也。年十三，走人为盗；奇计攫县饷金四万两，令其党各以为生，不复盗，故终不败。众义之，愿为之死。弘光中，以荐，授游击衔。闰六月，与其党马云龙奉道士范大伦为盟主。大伦死，众推万良约束。感荐主俞绳武，为负逃渡重河。每搏，妻亦裹甲从勿后。

　　于海宁，为千户朱大纲等、乡荐左尹、周宗彝、诸生沈陵、王教主等。大纲，字振旸。卫□职，与同卫蔡国瑛（字亘生）、许定（字□如）、镇抚潘起龙（字云）龙聘、僧颖石为先锋，会左尹以龙山义旅及祝君待等合援海宁，逐新令张尧扬去。进士俞元良兄伯昭咸共事。宗彝，字五重。崇祯己卯乡荐。鼓乡健于硖石，键里门，自称将军，弟诸生启琦副之。陵，字湘岸。起最微；左尹收养。能讴，为诸生。往受檄，监军荆本彻起郭店。王教主，江宁人。来龙山，以术惑众，起众数百人。夜闯杭艮山〔门〕，无所为；盘旋各巷，五鼓复走去。

　　于于潜，为原任知县俞文渊等。

　　于东阳，为布衣陈仓等。

　　于富阳，为生员陆方侯等。地连武林，且逼鲁义，走间告密者众。

　　于嘉兴，为尚书徐石麒及回向总兵陈梧、诸生王鲲、张翊等。石麒，字宝摩，嘉兴人。援事，匿嘉善徐铉吾家。以青浦籍，天启壬戌进士，授工部主事。忤珰夺官。崇祯初，历南计吏久，迁应天府丞；敢言，晋刑部尚书，多平反。讼都御史宗周无罪，病归。国变，南兵部史可法檄饷勤王，修答非便；劝可法力固南都，以待后命。福王立，拜吏部尚书。忤士英，病归。潜水月庵，辞招婉而坚。时诸生以大义胁词臣屠象美回向，遂与陈梧合议城守。杀新令秀水胡之臣、嘉兴吴佩原；知府锺鼎臣、同知宗室朱沔以得民，仍其任。迎故令平湖庞霦、嘉善詹申，复前署。历四十余日，饷竭难守。石麒益励，入城乞师硖石，不果。

　　于嘉善，乡荐钱旃与偦诸生夏完淳及倪人抚起太湖。

　　于海盐之澉浦，为王云衢（世百户也）、弟云龙、云凤，率韩万象等徂杀叛将周一诚。监国授云龙副将衔。云衢尝开门，入御史王正中越旅。

　　于平湖，为御史陈清原、主事倪长玗、贡士马鸣雷、官生朱大定、诸生汤云章等。清原与长玗，领乡荐，最烈。鸣雷，字伯台；与诸生马万方等抗杀新令朱龙图，伪为喜诏，称「神武」元年鼓众。大定，为相公国祚子，原官成都通判。请缨于鲁，合吴易共奋太湖。

　　于崇德，为吕宣忠；字亮工，为诸生，好论兵法。进士吴易举兵太湖，特疏宣忠可共事，立擢都督佥事，加扶义将军，主号召。

　　于湖州，为布衣金镒、诸生韩茂贻、王光祉等。镒，字拱玉，长兴人；韩茂贻，会元敬子也。与诸健一再恢湖州，杀原任推官冯甲。□□武康、孝丰、安吉诸城，迎楚通城王盛征为盟主，王札授镒总兵衔。

　　于德清，为诸生蔡孺法、蔡子标等。乙酉，与诸义奔走。子标先被执，衣冠肩舆临市六人。忽一人抱子标哭，愿从死；子标故异之不得，于是报伏法者七。九月，诸健散；孺法犹抗不如制，质其父兄而索之。时和州载重（字敬之）弃任推官，与韩茂贻等共事湖州。

　　于永嘉，为诸生张实孚、知县俞文渊等。时东阳始事陈仓起陶坑势烈，实孚亦鼓六甲山之众以应。文渊遂提其乡较往合陶坑，复东阳北抗者五年。文渊还里，护所为定王者以号诸健。

　　于吴江，为进士吴易、诸生吴振远等。易，字□生，崇祯癸未进士。尝着「南都中兴四议」。练兵太湖，表于鲁监国，请为内应；授苏松巡抚、都御史，悬长兴伯以待。振远，字石仙，吴江人。鲁王历吴江，悦其计划，与为工正。因病，乞归。尝主盟湖中，与沈天叙各分一旅。天叙，字文宗。初起太湖，奉乐安王甲奔诸义，王札授副总兵。战不利，亡山中。己复与诸生姜熊飞、〔沈〕鼎铉等起，击杀北师游击乙截；北向大战东滥溪，颇捷。

　　于昆山，为□士朱集璜等。集璜，字以发，明经。以兵北抗，杀新令，迎故令城守。同事〔陶〕琰、顾缵绳等，咸诸生；鼓义。

　　于嘉定，为左通政使侯峒曾、进士黄淳耀、乡荐张锡眉、教授龚用圆等。峒曾，字豫瞻。父吏科给事中震旸，号敢言。峒曾，天启乙丑进士。以南主政起，历□政绩。弘光中，补左通政；病辞。闻词臣徐汧自裁，曰：『务兵不成，出此未晚』。弟岐曾，字雍瞻。后与回向松江圣兆及给谏子龙等密通呼吸，冀入鲁师共起。淳耀，字蕴〔生，崇祯〕癸未进士；与弟□生（渊耀）及上海乡荐侨居锡眉（字介兹），又诸生夏云蛟、唐昌全、金士起咸从峒曾之后。而用圆者，字智渊；天启辛酉乡荐，以嘉兴府学教谕。乱归，与兄弟诸生用广、用厚咸共事。

　　于松江，为原任吴淞总兵吴志葵、原任兵部侍郎沈犹龙、兵科给事中陈子龙、中书舍人李待问、吏部主事夏允彝、兵部主事李向中等。志葵与官舍常寿宁、指挥侯承祖以故较疾起，复松江；令寿宁守府，承祖守金□。于是子龙等共推犹龙为盟主，而子龙监其军；向中署兵巡道、史启明署华亭知县。适故帅黄蜚统水师来会，军声益振。

　　于江阴，为中书舍人戚勋及典史阎应元、冯训导、诸生顾杲、李皜等。勋，字羽明，为文华殿中书。甲申二月，弃官归。弘光中，奉命督闽饷而南都败。江阴俗尚拳勇，勋与阎典史疾呼起，复江阴。每出奇计，累捷；城陷而复、复而陷数四。杲，系无锡诸生；皜，系宜兴诸生。挟奔，命共事。

　　于丹徒，为监军佥事荆本澈。澈，字大彻，崇祯甲戌进士。司理建昌，谴归。弘光中监军，辖下江。监国中，悬授都御史，巡抚苏松。北御娄河颇捷，复崇明；承制以王臣缙权署崇明、乡荐张琦署苏松道。内变，以水艍逆捷北师施家口，覆敌舟数百。

　　于宜兴，为中书舍人卢象观。象观，南解首进士，督师尚书象升弟也。弘光中，以中书奉诏徽、宁。后起兵茗岭，用故校陈安、杨国柱为先锋；安死阵茗岭，乃走合将军黄蜚太湖。及蜚败殁吴淞，复与乡荐麟□□□从通城王，一再克捷湖州。同邑乡荐吴洪化，字贰公；亦奋同事。

　　于徽州，为御史金声、推官温璜、指挥汪秋汉、余公赞、诸生江天一等。声，字正希，林宁人。以嘉鱼籍，成崇祯戊辰进士，选庶常。荐同官刘之纶、客申甫知兵，改御史监军。之纶援遵化败死，声抨归。乙酉，与其友天一及指挥秋汉、公赞等恢其府严壁，且援旌德及属邑。所部程士洪、万会、吴国桢、余元宽等皆豪健。

　　璜，字于石，乌程人。崇祯癸未进士，司李徽州；从知府唐良懿之策，严城守，与声共事。万曰吉以谪官，简较从军。

　　于宁国，为徽宁道杨卓然、推官丘祖德、贡士麻三衡等。卓然，字又先，辰州人。崇祯辛未进士，杭州司理，降知太湖，讲贼城完。阁部嗣昌出师，请为监军，声濯。弘光中，擢徽宁道，振旅北抗。三衡，字孟旋，宣城人。能文章、长弓马，众推服从。宁国司理祖德，与北师对仗；已，同学诸生吴■〈士冖畀，上中下〉、项志亨、沈寿峣、钱士翱、徐朗屡摧不诎。士翱有兄士骧，益敢。

　　于贵池，为诸生吴应箕。应箕，字次尾，复社知名，积书充栋。时尽以托其所■〈目匿〉友人，乃倾家饱士；应金声于徽州，复贵池。

　　于溧阳，为道士任培元。南都败，溧阳知县李思汉弃印走去。适有彭氏家奴获印，呼众城守；培元赞之，诸健竞附其义以起。

　　于句容，为诸生周鍭与知县宗室朱议漇等。鍭，字继序，镳弟也。起义旅，合原任知县议漇复句容。议漇，系江右；能文，颇习武，为宗室所严重。句容败，不知所终。战长荡湖及安吉、孝丰之间，还突南京神策门，门破不得入。议漇，益府支也。

　　时弃家亡去，为原任知县郭凝之、山阳知县汤芬、乡荐周宗彝、诸生董紫冒、布衣□□□等；其走匿诸苗峒以自全者，不可胜数。

　　凝之，字大来，海宁人。天启甲子乡荐。适在会城，潞王北款，密遣其次子宗祥缒城夜走其乡，劝所知举兵北拒，乃以薙发路梗被杀；从衣带得书，书言史阁部尚在，左兵逼金陵，黄蜚起太湖，黄光祉聚众岘山，且发豪奋勿后。已知子宗祥之变，南奔（或云闽京），且大用；唐事败，不知所终。芬，字芳侯，平湖人；为举义云章子。崇祯癸未进士。父事败，单走唐，擢监察御史，依永胜彩。彩适与阁部中藻郄，芬往平之，为中藻所杀。宗彝，起兵固里；事败野走，不知所终。紫冒，名云骧，海盐人；与左尹同渡江。荐闽京乡试；唐败，不知所终。

　　其娇新制而逃于禅者，为金堡、熊开元、赵庾、张九临、王瀚、沈起、徐世臣、周训导。

　　堡，字道隐，浙江仁和人；崇祯庚辰进士。守临清，罢归。唐起八闽，以给事中，监军江上；与左尹奕别。闽败，桂以原官。争孙可望不宜封王，坐口舌戍，为僧。桂林败，上笺请收瞿临桂之骨，和「浩然吟」行世。依粤之雷峰寺天然座侧，倡法；法名今释，字澹归。又与左尹半奕而别，有倡和之句。开元，字鱼山，湖广人；进士。以给事中，抗疏阁臣宜兴，廷杖。申、酉间，骛义吴江，不就；薙发入山，为灵岩继起法嗣，移锡华山。庚，字涣之，南直吴江人。崇祯癸未进士，未仕。乙酉，薙发为僧灵岩，继起付法。瀚，字原达，南直太仓人。乙酉，两弟淳、湛徂义死。瀚为文告庙去，僧华山，法名戒显，改号晦山；以志感，振锡杭之灵隐。起，字仲方，嘉兴人。乙酉，弃诸生，为僧东禅寺，法名铭起，改号墨庵，亦有似乎「晦」之义。有「东山赞饰」诸草。九临，吴江名士。尝檄讨马、阮，被逮。南都败，获免。坐护发，付市愿死；后留衣衣母寒，主刑者感之，释僧去。世臣，名继恩，杭州人；逃于禅，以字行。为曹洞三宜嗣。周训导，任武康学；失其名。好谈理学，言忠孝事，津津不去口。乙酉，薙发入大灵山，侍天水。法名超觉，字了庵。付拂游锡诸胜，与墨庵（铭起）为同门兄弟。至今归安其故里，能言其初弃任事。

　　遵谦首奋义事，自称正统制将军；众数千人，分五军徂击。杀北选山阴知县彭万里于清风坊；迎故会稽知县孙榘于野，还原任。推官陈达情方北款，加衔分守道；以其素得民，亦留原任。称制，得札授其裨贰，分守要害。榜示三语：「不淫、不货、不中私仇」。檄方国安、王之仁诸师合防江。

　　遵谦初起，声振浙西；江以南，咸恃以为义，远近称郑公子云。无不且夕郑公子之至也，倚槊以待。

　　秋七月，唐王聿键称尊号于福州，改元隆武。

　　王为太祖第二十三子定王桱之后。改福建为福京。以何吾驺、蒋德璟、黄道周、路振飞及苏观生皆大学士，封郑芝龙为平卤侯、郑鸿达为定卤侯、郑彩为永胜伯，赐芝龙子森国姓。

　　正统制将军郑遵谦同守江文武诸臣合表迎鲁王于台州。

　　王名以海，太祖第十子荒王檀十传为王。王天姿粹朗，性慈易；能书、谙歌律。甲申，甫袭封四日，而东师入兖州；王南奔浙江，驻台州。杭州北款，北骑十二疾促王入朝贝勒。会诸较起，沮江北严。于是台乡绅陈函辉、柯夏卿、翁明英等率乡健共前，执杀北骑。而江上诸文武迎王表至，王即绍兴。

　　八月，鲁王行祭告礼，监国于绍兴；以明年为监国鲁元年，不奉唐朔。

　　诸臣上「监国之宝」以朝，王慰谕，即道署为监国府。

　　起故大学士方逢年为首辅，除直殿衔；故戎政尚书张国维为兵部尚书。

　　逢年，字书田，瑞安人。素厚重，称长者。国维，字玉笥，东阳人。以天启壬戌进士，历巡抚南畿，积军功山左及江上皖口、芜湖等处，以事逮狱。弘光中，荐起为戎政尚书；上「乘时恢剿」之议，忤阁部马士英。兹以廷臣荐，复起。以故人宋之普为东阁大学士；群臣争之，谓监国先私恩，不可以劝义。之普避位。

　　之普以山左籍进士，历官归，间关扈鲁跸有劳。后卒北去，为常州太守。

　　拜方国安为镇东将军、王之仁为武宁将军、郑遵谦为义兴将军，咸总兵挂印。

　　国安，字盘石，诸暨人。少无赖，私其里耕牛贸之，为所发；走固原陆梦龙麾下，转从宁南良玉。堵贼楚中，自卒伍，历管军。败献贼大冶，复黄州；走贼武昌，复汉阳诸县；及岳州临湘，走贼袁州：尽每先登，升总兵官。弘光中，与辅臣士英善；良玉称兵内犯，士英惧，密招国安以舟师四千人反击宁南。北师下，护太后奔杭州，与北师对仗万松岭；渡钱塘，阻金华，不获南。适郑遵谦兵起，合表迎鲁王监国。屯朱桥，进复富阳、于潜等县。从子元科机捷，尝炮北督存仁不及咫，徂击倒其马。之仁，字九如，顺天卫籍；与太监王之心兄弟。弘光中，挂征倭将军印总兵，镇定海。至是，移防江，而令子鸣谦代镇；营西兴，为武林对渡，持重不轻战。遵谦屯小亹，对渡赭山扼要，号令严。以书邀海昌左尹，授兵部职方，监其军。

　　镇东将军方国安请复用故误国马士英为大学士兼兵部尚书，不许。

　　士英在国安军中挟称定策勋，图复用，群口腾沸。科臣汝霖至，请付西市以谢天下。诸生陆宇■〈火鼎〉等草檄逐之，百姓为罢市，事乃止。迄无舍，士英匿圯庙，国安私饮食之。

　　晋熊汝霖、孙嘉绩、钱肃乐俱都察院左右佥都御史，惟乐不受；以下，诸晋爵有差。

　　录定策功，肃乐以唐王既称尊，不宜以官私于监国。初擢太常寺少卿，辞；继加副都御史，益以无功辞。久之，受试都御史。

　　得铜炮四十二于萧山署土中，识「洪武六年」，以为异；铸神炮，封将军以领之。

　　神炮工费千金，大于前炮者倍十。载筏中流睨浙西，崩垛数丈；再发而裂。

　　视师江干，赏赍有差。铸「大明通宝」钱。

　　监国止此一出，不再巡。

　　廷臣请上尊号，不许。

　　嫌唐两大，王谦以未造尺寸，力辞。

　　原任都御史朱大典为唐守金华，使兵部主事来集之往与平；加大典兵部左侍郎，仍守金华。大典两受秩，不辞。

　　大典，字未孩，金华人；万历丙辰进士。以章丘能，擢兵科给事中。天启中，凡理财、用人、练兵、治盗，章数十上。魏逆时中立，副使福建，备兵天津。崇祯初，定乱登莱，以兵部右侍郎总漕御贼，颇捷；坐五贼破城，落职。南都败，练士，城守金华。时国安以士英南窜，闭金华不纳。

　　九月，唐诏至，文武诸臣疏请开读；惟兵部尚书国维、都御史汝霖、中书舍人谢龙震正色争之，监国不果开诏。以会稽孙榘疾上仪注，罪之。

　　唐诏略云：『朕与王约：朕未有子，得金陵为期，朕当让位皇侄；布衣角巾，萧然物外』。时廷臣速会稽备仪注上，国舅张国俊恿王怒，王誓不夺。龙震，字云生；遂手批唐使者刘中藻于殿上。已赦榘别转，而以乡荐殳香为会稽知县。鲁文武内外诸臣咸私表于唐，不闻监国。

　　诸臣以二唐前后厄，自失重援，势必饷竭，无所呼；且唐诏持至，公诚一家也，悉从唐。使者中藻附表称贺。国维、汝霖等知之不以闻，原其隐也。

　　唐加封鲁镇东将军方国安，赐以银印，国安受之；亦及义兴将军郑遵谦以下，余加秩有差。随遣科部诸臣分监钱塘诸师，不谒监国。

　　国安屡捷，进封镇东侯。

　　以唐封，故为加爵。

　　鲁无成算，不能饱诸师入伍，听自为义，不相统；止方、王、郑三师给公廪。有所期会，联■〈舟宗〉发炮而已，不为公使；敌亦震其声，不即渡。

　　自金、严迤以东迄定海，守江卒不下二十万。国安初营朱桥被劫，弃富阳等县，渡江屯潭头；兵部国维屯长河，子总兵世凤统之；武宁之仁屯西兴，侍郎大典屯金华，都御史汝霖、嘉绩合屯龙王堂，义兴遵谦屯小亹，总兵张名振屯白杨，员外肃乐、都御史冯元飗屯瓜沥；都御史于颖屯沥海，兵科给事中祁熊佳辅之；太仆寺少卿兼御史监军陈潜夫亦屯小亹，赞义兴；御史王正中屯临山，兵部主事兼御史监军左尹亦屯临山，武宁子王鸣谦以总兵屯定海；其间锦衣朱寿宜、将军陈梧、诸生侃会寿等不啻数十部，总不挂册、不领饷，多寡去来唯其意。

　　晋国维东阁大学士兼兵部尚书，监江上军；升汝霖兵部尚书，监浙西军。监军左尹疏总兵张名振营浙西，报可。

　　浙西之议，始自浙西之破家振义者。事败，其故党咸可创起为内应，断北师饷道；孤杭，且拊其背。国安连发七将军，咸托故不进。名振，字侯服，原石浦参将。

　　晋名振富平将军。名振还屯石浦，失约；左尹露章劾之，复不至。左尹乃刺血草檄，乞师诸屯，得七千余人，奉楚将军华堞为盟主，刻期且发。廷臣颇疑华堞得众，监军陈潜夫疏止之。左尹以朱之彪为先锋，两捷桥司老盐仓。

　　初，左尹往说名振，联兵浙西；名振曰：『必得令旨而后可』。自是加封将军，反贻书招左尹石浦。左尹益恨，为血书令监纪推官宋珍为遍历江上沈海以激之。众感奋，割所部听约束。时华堞不受鲁封，衰麻不释体，痛以恢复自矢。于是潜夫疏入，有云：『左尹一片忠心、百般巧说，而欲以数千之众入至危之地，此万不得当之道也』。华堞辞兵止内应，诸较以粮尽次第散。监国大犒桥司之捷。

　　冬十月，阁部国维以诸屯号令不一，诸遵汉筑坛故事，拜国安大将军，进封荆国公，赐尚方剑，得便宜行事，节制诸军。诸军不奉，进退如故。

　　国安，先锋才也。家世微、寡远略，无大功服众。诸屯率士大夫主之，不上册名；监国不能食诸屯，以册名归国安。国安得走诸屯如左右手。

　　以余煌兼礼、兵二部尚书。

　　煌，号武贞，会稽人。天启乙丑及第第一人，授翰林院修撰。东林以其署名「三朝要典」，颇外之；词臣倪元璐特原煌苦心无他。尝论治贼，以为兵多饷费，饷费民穷，民穷走贼，如循环然；又云驿不可减，多一驿夫，即或少一流贼；且论省兵入卫之议不可行，宜设兵畿近：皆救时硕画。南都败，有「手板难书至正年」之句。监国中，力劝亲征，争马士英不得复入中书。论郑义兴，始之非难、成之为难；复有三危、三蹙、三非诸奏。加大司马，不受；拜大宗伯兼大司马，复五辞，兼宫詹以原衔，乃并受。进吏部尚书，辞。

　　晋侍郎朱大典为东阁大学士兼兵部尚书，仍守金华。

　　唐以阁部敕印劝大典，鲁拜大典亦如其秩；大典两受之。

　　十一月，进封武宁将军王之仁为侯，义兴将军郑遵谦封义兴伯，诸进爵加秩有差。

　　时江上无寸功，爵赏滥甚。提督四夷馆王思任、尚书余煌先后论奏，且曰『如有后绩，其何以加之』！

　　时浙西弃家赴义，穷来乞师；汝霖请优之，以虚衔而滥膺者，遂不可悉数。思任，号遂东，会稽人。幼颖异；梦骑松蟠而天飞，文益进。万历乙未成进士，赐归娶。以兴平令艰，补当涂止矿监，迁南刑部主事。尝以诙谐快臆，东林外之，降调；起补青浦，以漕事抗使者，罢归。稍起，历备兵九江。著作盈箧，题曰「文饭」。乙酉，跋殉国诸生王毓蓍所为「致命篇」及同难潘集、周卜年赞，后署「天翻道者思任王」云。监国中，授太常少卿。首陈「四正」、继陈「五乱」，皆救时急务。监军左尹以兵救赭山，大捷；追奔数十里，多斩获。

　　赭山为小亹对渡，义兴兵越江而守，被残。左尹曰：『不守赭山，是揖敌门庭也』。亲往督阵，副将朱之彪失登。

　　故大盗陈万良保仁和之临平，累以众挠敌；给总兵衔，使扼崇、桐二县，断敌呼吸，不与一兵。副将徐龙达私从万良，并吴家埠入，悬平吴将军印以待捷，兵寡不得志。

　　十二月，镇东师大进西湖，以长河国维之师为断后。机露，北师截援，长河师溃。前师深入，不战解甲降。汉土选锋五千全陷没，越势大沮。

　　师出镇东，方元科病；闻之，大詑曰：『以长河不练弱旅为援，吾见汉土之不

　　归也！何不稍俟之吾病闲以行』？

　　丙戌、监国元年、隆武二年春正月，加孙嘉绩兵部右侍郎兼都察院右佥都御史，进汝霖东阁大学士兼兵部尚书。

　　国维以方师大蔑，语左尹：『鲁不竞矣』！尽以所手着付梓，移保上流。

　　左尹遣副将军朱之彪归，收东、义故旅；违期服法。监纪宋珍随部黄国仕等以千人至临山。

　　平吴将军万良复与副将龙达进桥司，攻德清；义旅先败，生员蔡孺法死之。龙达战死城下，万良间脱。

　　龙达，字懋功，绍兴世家。贫为盗，收狱。乙酉，走出狱，呼起千人长山，授副将军。吴家埠之役，无从万良者，龙达奋饥兵三百人以从，坐擅甲不进。至是，亦悬将军印从万良冒刃卒。孺法，初部散匿去；时以二百余舟师助万良不利，复匿去。北师执父弟索孺法，孺法出自承，见杀。

　　唐遣肃卤伯黄斌卿以舟师伺间吴淞，而都御史张肯堂总督三吴，合驻舟山。

　　斌卿，字虎痴，莆田人。明末，为定海参将。而王之仁为其总兵，郄。弘光中，以征蛮将军逆击左师上流；南都且败，入海。以唐定策勋，得封。至舟山，弱不成旅，并有监军荆本彻之众，势稍振。肯堂，字蜺渊，华亭人；天启乙丑进士。以余干令，擢御史，历巡抚福建。唐王起，以拥戴功，晋大学士、吏都尚书。议闽势在郑，宜善用郑；主跸延平。肯堂总督三吴，监斌卿之师于舟山，不进。

　　二月，御史王正中以临山之师渡海，袭破澉浦所；移日，弃城归。

　　正中以北籍进士，起县令，募民兵城守。监国初，擢御史；颇通浙西内应。时王云衢开门入兵；以澉浦所非要害，不足守。

　　原任都御史田仰以南都败，间保崇明，偕东平伯故标张国柱、王朝先、张鹏翼等舟师从淮入海达越。拜仰东阁大学士兼兵部尚书，诸进爵有差。

　　四镇刘泽清封东平伯，镇淮安。北师下，不战，拟海逸。适巨舟飓风沈海，遂北款。所部不愿从泽清者，以残师棹余舟至鲁。偏将国柱，授总兵。朝先，原任邳州副将，进平西将军。鹏翼，字效先，诸暨人。崇祯中，以副总兵分镇山海。时属东平标，部众有纪律；与国柱及李士琏、胡学海等依巡抚田仰于崇明。既归鲁，鹏翼驻守宁波。已，晋封永丰伯，调御衢州；益阳王方驻城，闭关不纳，攻破之。时淳安、开化俱失，北师逼常山；永丰弟继荣守常山力，城破死之。

　　晋谢三宾东阁大学士兼刑部尚书，以陈函辉为礼部左侍郎，章正宸以尚书晋东阁大学士。

　　三宾居乡，颇不协众望。函辉，初名炜，临海人。母梦杨椒山过访而生炜，因拆「椒」以为字；尝读书小寒山，自号寒山子。崇祯甲戌进士，知清江，台抨归。弘光中，起监军河南道；未及任，南都败。北檄至，投缳蹈水者数。鲁王监国，与总兵扈从劳，擢翰林院春坊，转詹事府。奉谕联络温、台，便道还家。

　　阁部仰与义兴遵谦争饷斗于廷；遵谦创，不问。

　　三月，武宁侯王之仁进爵宁国公。

　　之仁守西兴，不轻一战，诸师或疑其有二。敌易之，藏甲士于小舟，舟数百，晨撞西兴；之仁驰巨舰压之，箭炮下，小舟覆，沈甲不起。

　　闽兵历界，命御史柯夏卿、王绍美逆唐阁部黄鸣俊于境上，平之而会。永丰鹏翼守衢州严，秋毫无所犯。

　　唐阁部鸣俊，偕定卤鸿逵之师出衢州；鲁疑入界，夏卿、绍美出讲，益坚共事之约。鹏翼以仁义行师，号令画一，士乐为用。

　　开纳贡例助饷，文武在事诸臣得按品貤封，因并及在籍者；额助饷有差，亦以先后分次第。

　　时犹循故体例，监国朕居饰太平之容；步辇以行，整冠而见朝，晨无扆答。奏判依阁拟，缙绅不尚奇计。

　　举考选。

　　东林遗党益坚，甚水火。时宁、绍各为党，余姚故独立；浙西弃家依跸者，独少援引。

　　夏四月，唐遣御史陆清原饷江上诸师，不成；清原为荆国标兵所杀。

　　唐饷三万两，以初诸师私表故。使者清原不闻鲁公派无所禀，方、王诸师争饷被劫。清原死，鲁不知、唐亦不问。

　　议汰义师。

　　诸防江以粮竭，潜散去，酌要害公屯。

　　五月，监军兵部左尹提千人自临山西渡义奋，病卒涕泣愿从，慰留之。继进千人，舟覆，赀仗俱沈；泊大竹山七日，计出没示疑，候内应促进。御史王正中师辄登岸，营檀山。内援疾至，左尹赴救；战岭上大捷，正中全师归。

　　檀山，宁、盐之界也。北师沿江烽信疾，左尹度王师蹶，内应必缩；不得已，露兵援之。果敌骑至，王师震蹑山巅自保。左师促乘岭，顾兵寡，分伏；约曰：『北骑至山腰，诸伏发号；俟队乱，鼓之』。岭陡削，骑果惊，乘高徂击，马多洞箭反走，止弗追。时内应乡健后至，乘夜尽捣北守江诸汛；纵焚之，五十里尽。

　　北师跨桐庐渡，沿江守铺数百里一刻烬；诸师宵喙去，不能制。

　　先是，童谣有「钱塘沙涨」云云；至是，果然。北师偶饮马桐江，马忽自走渡。守卒饥，意不固；浪云『北骑大至』。各自焚其营，火光澈江水；于是尽拔营，水陆东去。

　　监国奔台州，次富平将军张名振石浦。

　　荆国公国安残卒蹑驾台州，不得；义兴伯遵谦、阁部汝霖、侍郎嘉绩、员外肃乐等咸航海扈跸石浦。

　　鲁宫眷舟出定海，总兵张国柱袭执，北降。元妃张氏见害，诸眷不知所终。

　　任旦，复传有『妃周氏，破磁盘，扼喉死』。

　　六月，北师入绍兴。先是烽紧，官民咸走去；会稽知县殳香犹戒守垛，闭门西拒。百姓争裹之出，舍山僻。

　　香主「存诚」之学。初履任，露顶网，涕泣语百姓：『此，十年故物也，虽敝不去首』。诛暴掠、缓酷征。尝得罪荆国，欲窜之去；百姓奋夺归。周藩依鲁，梦天畀真父母。晨哭烈皇帝忌，香声极哀；周曰：『此「真父母」也』。榜三字于县署。

　　辞任吏部尚书余煌、太仆寺少卿兼监军御史陈潜夫咸死之。

　　煌以礼、兵二部尚书改吏部，力辞。五月晦，北烽急，出宿显圣寺。旦朔，复入城，拜辞家庙，焚其故往来书启，袖所为文稿二出。已知城破，早起衣冠北拜，沈渡东桥死。小板出衣带间，绝命词曰：『膝不可屈、发不可披，乘箕而去，孤竹之遗』。遗十诫，末云：『立一石，书「明高士余武贞之墓」』云云。潜夫，初名朱明，字玄倩。豫章黄端伯搜落卷得之，房批『此士之特立，救正时弊者』。甲申国变，以开封司李禽贼伪官五，上捷。南都擢御史，按河南。忤阁部士英，乃以凌駉代，归。以护皇妃童氏坐勘，逮狱。南都败，监国初以原官加太仆寺少卿，监军小亹。丙戌二月，与荆国合守严州。北师渡桐庐，急还小渚驾亡。遂衣冠祭其先人，拜继母堂下；黄昏，掌镫家人咸送。半里许为化龙桥，妻妾二孟系兄弟，相抱投桥下死；潜夫大笑，从之。

　　北兵迹监国台州，不及；礼部侍郎陈函辉、御史沈履祥、都督李唐禧死之。首辅方逢年被执，及难。

　　函辉，素与云峰寺僧湛明约。至是，自书年谱；未云：『徐陵五愿，惟誓出家；文山七歌，尚思杀贼。辉得其死所矣』！复预作「埋骨记」，有曰：『呜呼！小寒山子生于庚寅之年、死于庚寅之日；占星曰危，应候维木。后之君子，有起而吊之；木叔一寒至此哉！诚所为死无葬身之地者矣』。入寺索历，曰：『六月之望可了』。作诗文如常。十有四日，僧或裹单去；函辉笑曰：『岂以我哉？向弄语，乃怕人』。夜徘徊看晚课毕，自携镫，窜入寺方池。池浅不得死，僧湛明觉起之，仍索粥饮曰：『且即休』。顷阖户，引缳尽。有六言绝命词六章，存其二：『慧业降生文人，此去不留一字；祗将子孝臣忠，贻与世间同志』。『手着遗文千卷，尚留副在名山；正学「禁书」亦出，所南「心史」难删』。履祥，字其旋，慈溪人；崇祯丁丑进士。监国中，历御史。奉差台州运米，抗北令，与总戎李唐禧同被执。履祥口占一律，有『山河破碎徒留恨，家室飘零任去尘』之句。临刑，西向拜者再、南向拜者再。唐禧，字长浚。临刑，须戟张。

　　宁国公王之仁为舟山唐黄斌卿所劫，自沉其家属九十三人；衣冠诣南都请死，大声呼先帝而尽。

　　之仁，浮妻子出海，将诣斌卿；斌卿以舟师，请共击叛将张国柱。反，兵内劫之仁，不备；之仁弃数十艘，尽沉其眷属。语二子鸣谦、宣左曰：『死此，无知之者』。登■〈氵崇〉阙，募土人肩舆谒抚军土；土劝之降，不屈。请一诀内院洪南都，冠带及难。鸣谦亡，不知所终。

　　兵部职方主事高岱有子朗，以诸生公服沈当浦；岱感子义，亦不食死。乡荐叶汝■〈艹〈木亘〉〉、妻王氏，同水死。诸生杨守程、严于鏻、朱奇生、平远、傅中黄、布衣倪舜屏、倪伯明咸死之。

　　岱，号白浦，世千户，历海所。游学京师，登贤书北榜；坐借籍，见革。南都立，恩复。及鲁败，子朗初为诸生，手着檄文，有『为臣死忠、为子死孝』等语；私披青衿，走偁浦江问渡，至中流，忽举身跃水，舟子疾持之，啮手其随潮去。明日，家浮舟招其魂；舟子偶筑篙约略死处，有死朗，里人异之。父岱乃为其子朗位于侧，而自书其主居中，负榻不食求死。有同里邵大有者饱饭而来，就岱同死。三日呻吟，谢岱去；曰：『此事惟公能为之』。守程，萧山诸生。扶妻避山中，有逻骑迹之。守程厉声护发，被害；妻抱子赴水死。于鏻，字陟明，会稽诸生。与王毓蓍交善；王抗制死，于鏻每引决，辄不得间。叹曰：『至性事，当及时为之；吾何面目见玄趾地下』！鲁败，临刑有云：『昨朝吴市梅生志，今日围中翟义头』。奇生与于鏻同学，遁野护发。给其母曰：『儿欲谒新官』。携故公服走拜祖茔，投水死。又同学平远，亦抗制死于狱。诸暨诸生傅中黄，酷饮，赋绝命词一章，自沈湄池。而叶汝■〈艹〈木亘〉〉者，义兴将军子妇翁也。崇祯庚午乡荐，主考黄石斋器之，曰：『科名事，不足了子』。不受爵。以郑姻戚，求之急。汝■〈艹〈木亘〉〉与其妻王氏奔至桐隝，欲自决，顾妻在；妻请先之，汝■〈艹〈木亘〉〉下拜曰：『成我者，子也』。与并投阮冢湾，汝■〈艹〈木亘〉〉死；王漂，里人起之不食，数日卒投水死。舜屏，文正从子也。时为具邀诸亲知，诫曰：『烦公明日来某所』。果明日会集，乃见深坎仰瓮，一拜曰：『吾无子，不欲去发，决入此休。烦为我举手覆瓮』！众从之。瓮初封，犹喃喃闻其声云：『共以其遗产，岁为之一饭』。又其家伯明者不欲活，纵饮火酒自烧死。

　　御史沈彩、何弘仁、东阁大学士尚书章正宸、诸生陆孝荩肥遯，不知所之。

　　弘仁，字书台，会稽人；崇祯甲戌进士。以监国定策，擢御史。鲁败，伪作书傅衣带，弃岭树下；诗曰：『有心扶日月，无计巩山河』。复署尾云：『弘仁间关奔行在，闻台又失守；已矣！夫复何为』？遂逃去，嘱子伪传已死；久亦不复通信其家。彩，字素先，会稽人；崇祯癸酉乡荐。监国中，以御史衔，同王绍美出与闽阁部黄鸣俊平。鲁败，追驾不及；伪投八官江死，匿姓名亡去。正宸，号格庵；崇祯辛未进士。由庶吉士，长吏科；号敢言。弘光中请严从贼之典，急遣使省视山陵，祔奠梓宫，启居青宫二王。更乞缟素六师，亲跸淮右：『失今不为，转眼秋高，控弦南指，而贼又驰突荆、襄，顺流东下；瓦解已成，噬脐何及』？不省。转大理寺卿，解去。监国中，拜尚书大学士。鲁败，走父茔，饿十四日不死；遂削发云游。后北使往往迹之，家人亦不知处。孝荩者，正宸同县诸生也。为死难固原道梦龙之子。

　　北师至金华，阁部朱大典闭关拒守；力竭城破，一门赴火死。阁部张国维自沈东阳水死，子总兵世凤被执及难。永丰伯张鹏翼与通城王盛澄协守衢州，城破，咸不屈死。

　　大典中军沈兰知兵善战，以微故见戮；而山阴吴邦璇代兰都督同知。北师至，力竭城破，大典纵火自焚其家人尽而身跃入火死。邦璇出战，败还；令其妻傅氏引帛，身诣城隍庙四拜自刭死。或劝国维释东阳，匿山莽；大言曰：『误天下者，文山、迭山也』。投池中死。子世凤以荫，历尚宝卿。逮杭，同五十三人死。鹏翼弟继荣既死常山，衢守益弱。八月，北师及衢，通城盛澄垛三门、鹏翼亦垛三门；通城标内叛，约开门入敌。鹏翼被执，戒其子，识衣里，从容出谒；贝勒欲降之，语极不恭。乃令钉手足于门，刳其腹。凶问至，妻某氏亦自经。盛征早引决。鹏翼中军徐汝琦，字叔玉，山阴人；亦不屈，纵詈死。徐职方失其名；并于是日遇害。江山知县方召死其城。

　　召，字虎邻。闻金华被屠，泣谕父老：『孤城不能北抗，徒死汝等无益』。整冠带北拜，同其妻赴井死；百姓共为营葬，祠之。

　　北师入温州，永嘉诸生邹维则、张实孚、瑞安诸生叶尚高咸死之。

　　瓯江被兵前一日，维则招其友至家，饮且醉，拉与同观北师渡江。友不疑，至双门，出袖中一书告友曰：『为上吾父云：维则从此去不返矣』。举身入水，犹回顾拱手者再。尚高呼「小叶」，北师既渡瓯，辄服明儒衣冠伺新郡守，半道大声：『即观生冠履何如』？太守朱，世家子也；以为悖制叱之。尚高曰：『君先大人兰公，世所闻；宁非此冠履？乃厄生』！朱为面赭。收狱，作祭孔子文及绝命词，因自尽。实孚，与维则同学。初助陈仓破平阳声烈，北师招之不顾。久之，仓败食尽，有健儿最少，勇于义，实孚浪曰：『度吾不能复举，不如子以吾出为功』。健儿嚄曰：『是何言！请先自刭公前，明不二』。实孚曰：『果尔，勿遽』！脱囊金付所善僧，曰：『以吾两人埋土惟僧，弃沟壑惟僧』。出袖三札，令上之当事，以见实孚为国，死瞑目。于是正衣冠，自缢佛堂；健儿为周旋气绝，亦自经。实孚之旁，札中有云：『实孚死明为顺，于非明为逆矣。北师果不容有逆子，吾儿从重典可也。母老不解事，惟哀怜之』。母幸获全，子亦并免。僧治后事。

　　义兴分标总兵施汤贤、周晋阵死，诸生阮日生、陆芳侯亦死。

　　汤贤，施忠介从子也。初振义，与义兴遵谦并起。监国中，授水军都督。持扎入浙西，联络内应野走；败，见获，语不恭，被难。晋，周文节从子也。尝从父参将边海，习行间事。弘光中，投笔从戎。南都败，亡去，复从遵谦起。八月，独守龛山，移屯小亹。监国中，填征西副总兵。渡牛头湾鼓众，陷阵死。郑之瀚，字素予；知兵。与山阴芳侯、会稽日生并阵殁。

　　于是浙西及江以南诸乡较之起应鲁者，咸先后散。文武士庶竞义烈、甘鼎镬，指不胜屈。

　　嘉兴，则吏部尚书徐石麒等。主义众美，以疑见杀。总兵梧不能令其众，战北师西濠不利，城崩，百姓破东门逃。或劝石麒从众，不可；手弄软带，意萧然也。南、北拜者四，别家庙，已引缳尽。仆祖敏、李谨从死。有僧实，顿石麒尸木柜，识之。知府锺鼎臣，字彝公，新会人；崇祯甲戌进士。协守西门归，自缢鼓楼之下。门役一及皁快二，从死。同知朱沔，以宗室换授；亦自尽。都司孙元旸，从起事有劳；被执，狱死。诸生王鲵，字鳞伯；投井死。张翊，字叔庵；端坐室中，见杀。高孟超，字公远；及其子昌龄抗不如制，被难家十一人。医生常三益，字星海；口不恭，见戮。独梧脱走越，掠饷死。石麒养子尔榖，字似之。常与吴易善，易败匿去；又以昵子龙，逮死。妻孙氏，自沈于河。有毛和尚者，尝脱尔榖于难，为裹其尸去。石麒族子肇棨，负逸才；口毒北兵，见杀。澉浦所不守，世百户王云衢见执；责令出其弟云龙、云凤，死不吐，就法。平湖失，求杀新令朱龙图者贡士马鸣雷，被执，不屈死。诸生吕宣忠，加衔总兵都督佥事，应太湖吴易。易败，宣忠僧去。连及，逮狱。有匄服从岛中来者，谒宣忠跪拜肃；忠宣惊扶起，曰：『不敢亵朝廷，且废将军法』。导五人就刑，忠宣笑曰：『总是我快』。遗「托古诗」四章，有曰：『春风如有权，一夜绿青草』；曰：『日月黯墨不可得，大地流泛谁为撑』？徐有兼藏其遗集，且曰：『其自序一篇久裁定，若预知不终者』。盖死国，其性也。

　　湖州，则金镒、韩茂贻等。初，复府城及诸属邑；寻以粮竭，得失者再，镒威名颇着。退守独松关，战关下，镒所骑马新自敌中来，马习北号，而镒南人，不善驭马，马竟驰入敌中，为所缚，死之。同事王光祉等，咸次第尽。茂贻，久寂僧寮。德清诸生蔡子标败，同学族人孺法尚走野，不利，亡去；絷其父弟索之，乃负发出曰：『孺法为之，他无与』。父弟得免。南浔朱生，故辅文肃孙也。以乌程学，鼓众北拒。事败，为北师断喉死。其友潜抱归其家，以楮封喉而殓之。妻日痛哭，肠断死。

　　杭州，则平吴将军陈万良、海宁卫千户朱大纲等，郭店诸生沈陵、龙山王教主。万良既大挫德清城下，鲁败，保残卒，战翁家埠，复溃。藏印田妇馌者饭下，陈明环者得印，迹送万良。已复战败仁和县之临平，纵其众匿去，而身与其党马云龙数人易敌服作北音；敌骑遥问万良何在？万良亦大呼万良何在？稍近，疾攫敌马倒，骑马者奋鞭脱去。起余杭山中，息富阳之尖山。遣云龙及翁思明、范贵等还，发所藏临平积金；为所觉，云龙见杀，思明逮讯不屈。讯者曰：『若何官』。随抗曰：『若何官』？备极五毒，必不出万良。思明者，故山阴诸生。高万良义，易今名，志不忘也；见戮。而范贵曰：『贵能生致万良』。遂以故装给万良出。万良廷讯，抗不肯屈膝，语极不逊。絷满营，铁索九墩之；回扁固，设卫皆选柝昼夜。未数日，万良手断铁索，摸壁，耸身从空出。觉，闭城搜得之，折其臂肘。前迹饷印陈明环，故不与万良同事；以万良字鸣皋，与明环声相似，并逮。讯者欲释之，明环曰：『从万良死，吾所愿也』。遂诬服，并付市。而贵以卖主，先磔以示。万良妻奇计诈死，获免。荐万良者胥美继，以诸生，战死梅园。大纲等起，复海宁，数月力竭城破；大纲投井，井浅，家人起之，复掷下死。许定，巷战死。蔡国瑛，守北门战不利，溺死。镇抚潘起龙，守南门，败死。进士主饷俞元良，与兄伯昭、伯昭子诸生甲一家及难。沈陵，欲用郭店之众以起，而猝当敌。其冑而出也异于众，洞箭死；赠礼部主事。王教主既闯入杭之艮山门，疾出；追骑至横塘寺，千人尽没。或曰教主以术遁去。

　　苏州，则总兵王伯牙、游击鲁之玙及乡健韦武韬、王公扬，俱各较分战死。伯牙一家，无少长存者。公扬年七十矣，则苏松巡抚吴易太湖舟师以粮尽渐散，易往往潜陆地；遂为请功者所发，逮浙及难。太仆卿朱大定，以诸生起；越败无所为，易诸较引奉盟主，欲为所不可为。事败，就锧。又倪人抚，字曼青，亦挺义；与易同日死。诸生吴振远，与鲁藩有旧，擢监军职方郎中；坐收狱，口不择言，必不吐江东虚实。北师战湖中不利，尽杀狱中人，振远不免。弟诸生振兰，字九畹。讲濂、洛大指，从兄睨兵，全发湖中卒。乐安王札授副总兵沈天叙，从王湖中；事败复起，同诸义被执，傲不恭，伏法。常熟诸生徐守质，亦务兵死。

　　嘉定，则左通政使侯峒曾、进士黄淳耀等。恢复未几，娄塘败绩。峒曾知不可为，或劝且亡，不许。归拜家庙，已于室后叶家池立水；大言曰：『大节不可夺』。遂沈水死。挥二子玄演、玄洁速行，行至孩儿桥，皆被杀。北师戮峒曾尸，枭示。有大学士朱之熙者，阴购其首合殓。幼子玄■〈氵静〉，以僧亡。时弟岐曾遁迹龙江，以曾舍陈子龙，坐辟；母龚氏及岐曾妾俞氏、孙女玉，同赴水死。乡荐张锡眉、龚用圆、诸生夏云蛟、唐昌全、金士起、用圆兄弟用广、用厚，及难。

　　松江，则吴淞总兵吴志葵等、兵部侍郎沈犹龙、兵科给事中陈子龙等。犹龙方与故帅黄蜚共袭苏州，适姻家黄庭以北河南府罢归，欲借以为功复起，曲说；犹龙笑不答。庭密招北归李成栋猝以兵大至，执蜚及志葵等就法。副总兵薛去疾，临市哭曰：『甚奇事，值许■〈口么〉喝』！延颈无难色。参将翁英负犹龙渡水中，流矢卒。进士李待问守东门，被难。夏允彝归，自杀。围金山卫三日始下，指挥侯承祖并子其杰同日伏锧。蜚，南昌人；积功为登莱总兵。弘光中，御上江；入太湖，与诸路并起。时同事诸生吴福生、徐安远、张龙文、章简并见杀；犹龙卒被执，及难。李向中、陈子龙走脱。

　　常州，则宜兴中书舍人卢象观等、江阴中书舍人戚勋等。武进起事乡健失其名，常以书通礼部管绍宁；书露，绍宁见杀。象观与乡荐葛麟战败湖州，被追，咸投水死。麟，字苍公，与象观壬午同年也。弟象晋，诸生。抗不肯如制，戚友为强剃其发；对薄犹曰：『发自明时种得』。犹毒恨强剃者。勋守江阴力竭，阎应元亡去；勋令其子亦间亡去。以书诀弟籓：『城破，吾以尺组了吾妾女，吾亦有所自了』。署其小像数语，付僧维新善藏之；阕曰：『余始自命羽明，卒死以羽明；其兆也夫，抑其志也夫』！手书堂壁曰：『皇明文华殿中书舍人阖门殉难戚勋之宅』。其卧楼壁，复大书『非敢殉难为死忠之臣，聊求完发为大明之鬼』。楼列古迹、名篇及诸玩好之物甚设，积薪楼之下以待。及城破，冠带南面高座，呼妾女，一一授之巾帨，早分定缢所；视其既缢，然后北面再拜，自起举火。火炽，亦就缢。妾女而外，奴婢从死者二十人。同邑共事诸生四人，未详其姓氏；城危，临流注酒大瓮，约北师入，便共投水死。各浮白未进，互称「殉义诸公」。一人曰：『某公最善，例赏』；赏一卮尽。一人曰：『某公即死未尽善，半赏』；赏半卮尽。已一人曰：『某公宜死不死，例重罚』；易一大卮尽。移时瓮空，各颓然，竟忘投水之约。北师入，僮仆散去，竟疑其伪醉，尽杀之。冯训导，缢死明伦堂。仓使陈明迩，闭门自焚死。阎卒被执，不屈死。又共事诸生无锡顾杲、泰兴李皜兴嘉善姚赤文（字香尘）者，咸死之。赤文临刑口哦『留取丹心……』，未及卒语，头落。

　　徽州，则推官温璜、御史金声、指挥江秋汉、余公赞、总兵罗腾蛟、诸生江天一等。璜与金声共起，声被间事败，璜取饷籍悉焚之，走山中，作书留别知己。妻茅氏，愿从死。长女年十五，方寐，茅提之曰：『起从父母』。女醒曰：『何从』？茅曰：『死耳』。遂束帛其颈；气未尽，璜以匕首绝其喉。茅亦冲刃死。璜遗笔有『世受国恩，一死图报；夫妻与女，一时尽节。薄棺火葬，不必还尸。与地方居停无累』。入户，亦自刭，未殊；踰日，以两手碎裂其喉而死。索饷籍名不可得，所全实多。金声初保壁，同郡御史黄澍已北款，间诣声，给与共事，猝反声。守徽指挥江秋汉、余公赞方北御旌德，闻变，急自刎并死。声被执在道，题咏不释。至南都，箕踞语不恭。友天一，周旋槛车数百里。声至大中桥，坐地内视；持慧力，百掖不起，便刑其处。声张目指心曰：『欲毕吾事，请从此入』。果其心刑，乃斩首。左右以天一不连，辟之。天一曰：『吾万不能死声独生』。遂冲刃死。初，声之至南都也，预命治榇；仆治榇二。天一曰：『何不治榇三』？声益骇。至是，仆亦自尽；盖三人得遂其志云。后籍声家，次女及从弟金相女，咸掷楼死。时休宁王世德闻声就戮，自刭以送之。祈门乡荐马嘉，字大礼。闻声变，题诗百首，留别亲故；与妻并缢死。戴明征者，百护声母、妻、幼子，获全。腾蛟字云化，歙人。弘光中，屯守瓜步。南都败，拟蹈海入闽。适所善李成栋以新命招之，一见，怒骂不绝口；成栋执献之，语复不恭，及难。

　　句容，则原任知县朱议漇及诸生周鍭。南都败，议漇怀印弃城潜避。鍭振旅一战，复句容。已城破，战长荡及安吉、孝丰之间，皆不利。突神策败走，钵募千金，付杨昆招山东响马为用。昆败，连及。时有欧君重者，来与鍭共死；鍭忘之矣，固辞不去，竟与同诣南都。鍭时别闭浴室，及讯，鍭不一屈膝，谩骂不恭；忽有大声称「机密重情」，排入，则故君重之愿死鍭者也。讯者以鍭能得人；鍭虽力外君重，卒坐君重死。

　　宁国，则宣城贡生麻三衡等、泾县诸生查笃生等。三衡同诸生共起，力竭被执；北帅以其貌魁硕，欲降之。三衡毅曰：『生明日，不如死今日』。袖中出绝命词一律曰：『吴越连沙漠，天心不可留！欲存千尺发，笑弃百年头。若水心犹裂，平原志未酬！清风吹宛句，朝暮五湖秋』。与项志亨、沈寿峣、钱士骧、士翱同日死。明年，同邑诸生吴■〈士冖畀，上中下〉结死士徐朗等纵火焚城南门，欲入不得，阵死。笃生，初从池州九华山诸健起不经，与黄赓共事。赓，崇祯末武及第第一人也。赓败，籍连笃生；及讯，赓曰：『籍即有之。顾赓素不识笃生，笃生慕赓义，必自附，共谋议』。与阁部黄道周同日死。

　　贵池，则诸生吴应箕。应箕复贵池，力竭城破；被执，以三事请：『起义自我，毋滥及』；屈指一。『遗书若干，愿付某门生，勿灾生前笔墨』；屈指二。『吾有弱女，已字某未归，愿得我目前观其成礼』；屈指三。北将高其义，皆如应箕言。已欲以老儒曲宥之，应箕曰：『即生我，我必自杀』。于是正襟南面而遇害。

　　和州，则推官戴重。逐诸义，战太湖不胜；箭洞腰膂，弃为僧。创发卒。

　　溧阳，则道士任培元。时潘茂望见北师，匍伏降，献县印，受参将衔；反搜前共事，尽就法。乡绅畏，争纳交茂恐后。培元曰：『茂虐过有北十倍，吾不欲有所见闻』。不食六日，久之死。

　　昆山，则明经朱集璜。力竭城破，书其案曰：『可质祖宗，可对天地；生无可乐，死亦不媿』！投荐严寺后池死。同事陶琰、顾缵绳以众来援；闻变，并自经死。

　　乡荐葛定远、诸生查书继以鲁事败，失心病痫，语率不恭；多怒，辄手搏人，家键以死。

　　定远，字瀛辰，海宁人。崇祯己卯贤书。书继，字二典，与远同邑。既发狂疾，家人键深室，窦饮食之。终天年。

　　荆国国安从驾台州不及，驰疏海澨，请登陆保黄岩为后图；监国不应。北师招国安黄岩，答曰：『某老病，免其薙发乃来』。伪许之，卒杀之浦城。从子元科遁去，无所为；病死。

　　时富平名振弃石浦，护监国匿海澨；国安无依从。北师入闽，半道是通闽职名，坐疑不免。籍其家；妻妾詈不恭，不食死。

　　故南都马士英北款，从浦城；北帅以其误国，诛之。原任南兵部尚书阮大铖，堕马死。

　　士英护国安军中，既北归，冀大用；与国安同负锧。时大铖方自诩膂力可任，腾身上马；忽有所见，惊堕崖口，作鬼语，立刻死。左尹守江，得其家信，劝无热中功名；卒不返。

　　唐平卤侯郑芝龙潜北款，预撤仙霞岭外诸隘守御。

　　芝龙，初曾驰密表臣鲁；监国信之，恃是必不开诏。左尹曰：『芝龙二唐，势必二鲁』。果然。

　　秋七月，北师覆福京，芝龙北归。永胜伯郑彩以兵入海，而国姓成功断洛阳桥北拒。

　　永胜保鹭门，收故较，自为屯。成功画漳、泉为守。

　　八月，北师趋延平，唐王不终。永胜彩恭逆监国，保鹭门。

　　时扈跸单，监国封郑使平南将军陈辉为平南伯。

　　冬十月，桂王慈桹监国于肇庆。

　　十二月，唐王聿■〈金粤〉据广州自立，改元绍武；北师猝至，被难。桂监国正位，改元永历；以明年为永历元年。

　　聿■〈金粤〉以唐主介弟，仍封唐，主唐祀。大学士苏观生等推戴以拒桂。

　　永历元年（丁亥）、监国二年春正月，监国在鹭门。

　　北师招〔永〕胜彩以监国归命，爵闽广王；北归芝龙亦为北师作书招彩，彩不从。

　　进封张名振定西伯。

　　夏四月，北苏松总镇吴胜兆回向，约定西名振为外援。名振舟师大发，胜兆且起应之；舟覆，不果。胜兆就法。诛共事烈，兵科给事中陈子龙、主事钱旃、诸生夏之旭等咸执死。名振以民服间归，弟名相以存较登陆战，不胜，被执死。

　　胜兆与舟师期会，夜即席杀同知杨之易、推官方重朗，号众以待。适海师炮震潜蛟舟覆，甲士尽没，失约；胜兆为其中军詹世勋所缚，就法。子龙尝遣诸生夏之旭游说胜兆，败，海卒钦昊者露其册名，子龙与钱旃与焉。以别发迹侯岐曾家，得子龙；而徐尔榖尝一坐子龙，并逮。子龙负械沈跨塘死，妻张氏亦自缢以殉；妻弟乡荐宽，以预谋连及。旃，字彦林，嘉善人。弘光中，历兵部郎中；亦预四十三人之难。妻闻变，邀娣姒话别，赴水死；子默，进士，匿去。从弟进士■〈木乘〉，亦起兵不终死；娶夏完淳，亦死。

　　秋七月，僧王祁以郧西王常湖起兵破建宁，守之。总兵曹大镐先登，并下寿宁、政和二县。桂主封祁郧国公。

　　王祁，字拱哲；太仓王氏奴也。乙酉，不肯薙发，去为僧。鲁败入闽，栖建宁之大中寺。时常湖以唐败，亦貌僧脱，尝托钵寿宁之鬼足洞。丁亥，祁亦募洞，见王与同单，密语所欲，鼓三百人起洞。寿宁以兵困洞，乃夜间穴洞他出；疾击寿宁，走其县官。时府檄政和兵合援筹宁，祁又间释寿宁。一夕，破政和。会建安令李甲督粮扰里，里父老率众哀鸣；令不顾则喧，欲入建宁鸣上官。令急，猝传语镇将，乡之人且为乱。明日，众共诣城；镇将闭门，登城睨弓。众曰：『令以我为贼，贼无赦，与一决之』。遂夺城外所设保甲兵器，咸仰城。偶火鎗中镇，镇倒；知不可解，呼其乡人哄起，揖出祁洞中。祁以王常湖主兵，而身为国师。建宁道顾南泾弃妻子走浦城，督援骑兵出御，中炮反。内斋主素善王与祁，咸来开门入；众塞木器衢巷，碍马足。于是尽杀骑，而迎王洞，居城。荆国故标曹大镐者，以兵会，守精。北师攻围数月，辄不利去。

　　监国起兵鹭门，封郑彩建国公、郑遵谦义兴侯，晋钱肃乐兵部尚书。

　　时遵谦不成旅，会永胜伯郑彩议建宁。胜势与阁部汝霖、尚书肃乐等，协力大治栖橹，直逼福州。

　　九月，命建国彩围福州严，北师闭关不战；连破长乐、连江、闽清、永福等县。

　　福州饥，至杀老幼以食。城久不下。

　　福州守将汤隆、艾元凯潜出城降，褒封伯爵以劝。

　　时延平信绝，或传唐王肥遯；使人迹之，久乃知横塘遇变之实。

　　以唐讣闻，为发丧缟素二十七日。

　　郧国公祁攻浦城，不下。

　　冬十月，破福宁州；封降将涂登华为振威伯。

　　登华，系荆国国安故部。监国走，密谕招之；其答表有云：『海外岂有天子，舟中安得彻侯？果监国尚在，熊、钱诸公无一字相及』？遂复以书往，登华来归。其副将章云龙犹闭城观望，会原任唐兵部尚书刘中藻兵起协攻，城乃下。晋刘中藻总制、兵部尚书，不受。中藻连破福安、罗源、宁德、政安诸县。

　　中藻，字荐叔，福安人。崇祯庚辰进士，授行人司行人；国变归。唐主立福京，擢兵科给事中。腾唐诏鲁，江上文武皆从中藻表唐。闽事败，中藻走海上；以延平不终之耗未的，奋复诸城，将待后命。

　　原任知县林垐聚乡较恢福清，授佥都御史。阵殁，以垐弟林勉代监其军。

　　垐，以进士知海宁，定龙山之乱。北师下，弃官归，以众复其邑；御北师败，见杀。

　　以吴锺峦为通政使。

　　锺峦，字峦稚，武进人。以岁贡，教授中州，附河南贤书；崇祯甲戌成进士。

　　弘光中，历岭西兵备道。唐事败，全发于闽之城头乡；尚书肃乐以监国命招之。

　　以刘沂春为都察院副都御史，疾辞；不许，乃趋朝。

　　布衣蔡奶憨时起兵东昌、兖州等处，间道驰请敕印；封奶憨为将军。奉监国年号，雄行数郡。

　　是时诸生杨威（字武子）部诸健李好贤、张武烈、张广、王加忠、僧翟五攻围登、莱二府；孙凤亭起五凤山，部有张复玉、金汉章、石化城、聂科等。于是奶憨同束发王丁化、林分遣、周魁轩、李望楼、彭一点等大扰平阴、荏平之间。从海中消息，遥为鼓舞。又高苑、谢迁、谢万等以妖术惑众，破青城、长山、淄川等县；絷原侍读孙之獬，伏剑游示四门而斩之（獬有「臣妻遵制独先」之疏）。又赵应元者，与其党杨王休等诱破青州，杀部堂王鳌永；九山王王俊挂总督招讨印，攻破高唐、东平等处。奶憨咸与声息。

　　十二月，故唐肃卤伯黄斌卿以舟师数百艘突宁波城下，内应诸生华夏等机泄不得出，逡巡扬帆去。夏见杀。诸生董献宸等亦聚众候黄师于邹溪管江，事猝败，见执就戮。并收原任御史杨文瓒；瓒兄克仲争死，卒并不免。

　　华夏等六人与董志宁密通舟山，约内应。乡绅谢三宾与志宁郄，令人谬与夏等善，为代持檄于山较王完勋；檄入手，遂发其事。十二月之二日，斌卿果以百舟荡壮士数千斩招宝，直抵桃花渡。内应尽缚，岛兵俟间无所动，疾乘潮返。夏，字吉甫，定海诸生。时逮讯责党，夏曰：『事自夏，无他知。秀才做事，十年不成；但起义美名，不甘让与他人。请杀夏足矣』。移讯，复及主使；曰：『太祖高皇帝主使』。问党何人？曰：『党多人，请给笔札自填』。因尽录倪、黄、姜、史诸先死事者数十人；墨干乃止。与同事屠献宸并就法。事连御史杨文瓒，文瓒匿去；兄克仲诣官曰：『从夏，仲为之；弟无与也』。夏就法明年，忽收文瓒，与诸生冯京第并死。文瓒妻张闻变，不哭；曰：『为人臣，此死亦后矣』。乃被命服，拜别堂上。人索榇不得，诸生陆燝宇觅成榇以上，曰：『请夫人上座，受末燝一拜』。张俨上座，不动色；燝拜、兴者四。于是观夫人义者，无不拜，拜数百人。食冰片伪不能死，乃脱所股绦索，诫曰：『事已，复束我』！既尽，犹双手捧冠云。姆氏朱系瑶，仲妻；亦自缢爨下。而献宸同事诸生王家勤、杜应侯亦不免。家勤在狱，犹手录「水经注」不释旦夕；人问之，曰：『留一日余生，做一日正事』。 

　　永历二年（戊子）、监国三年，监国跸鹭门。

　　北总镇金声桓回向，为明守南昌；北总镇李成栋回向，为明守广东；北总镇姜瓖回向，为明守大同。

　　声桓与养子王得仁北反，自称辅明将军，桂主封豫国公；封成栋惠国公。

　　以钱肃乐为东阁大学士兼吏部尚书、沈宸荃为兵部尚书。

　　郧国公祁守建宁饥，丐粟于国姓；成功允而不发。

　　时成功绸缪漳、泉，不与建国彩通呼吸。于建宁之役，益远不及左右。

　　建国彩专与大学士熊汝霖隙，令子梦龙诱杀之，家口十八人尽。阁部钱肃乐等请罢朝谕祭，监国畏彩不果行。

　　汝霖中军得子方五岁，与彩女结婚，意固监国。彩有书掾陈甲，欲请为本兵，以行其擅；汝霖力争之。掾衔汝霖，贿彩卒醉捽，汝霖投之海。彩姬有女者，号必生女翁；彩乃使人扶起，姑佯怒掾以塞。监国自三沙移驻闽安镇，方彩禁屠，熊卒犯之。时闽安将周瑞素与彩不合，汝霖与书瑞，微刺彩；彩知之。未几，汝霖有卒持人鱼；建国长子梦龙主鱼，告彩，则曰：『海上且无郑也』！彩曰：『听汝面诘之』。龙竟出不意，击汝霖死，没其家人。汝霖幼子久在彩舟，彩姬抱之泣曰：『请释此，念吾与女异日』。彩曰：『汝为女，亦念吾异日』。夺怀中掷水。

　　封周瑞为闽安伯。瑞与义兴侯遵谦扈驾至三沙，晋遵谦公爵。

　　瑞以义师攻闽安镇，大捷，夺关直入；监国旌其功。

　　兴国公遵谦奉命督福清义师，与建国彩争饷；彩杀遵谦，监国不敢问。

　　遵谦一较海上孤，尝割建国饷自食其军；彩衔之，使人杀遵谦所■〈目匿〉姬金，投之海。遵谦怒，思战，力不及。彩使其将杨赓故与遵谦善者，诱遵谦中流，数其罪五，乃进酒为遵谦寿；遵谦手一饮尽，更酌祭水曰：『少不攻读书，空手搏起，以身补明运，未足列通侯，死不恨。但不膏敌刃，为同舟所挤；二祖列宗，地下张目不许』。长啸，拱手自沈。尸浮自海坛，数日不去。监国闻之为泣下，辍朝五日，不敢问。后赠太保，谥「武闵」。

　　义兴余较复起，出没林麓北扰者数年。

　　方维新，绍兴籍，淮安人；崇祯癸未进士。乙酉，完发野走，从少年王正五、夏葵石等角起诸暨，移屯开化等处；唐以维新为巡抚都御史。嗣鲁、唐继败，维新犹厉众雄常、玉诸山之间。常和文信国「沁园春」一阕，语不恭甚；尾署「大明臣方维新拜草」。戊子，各师废散，战不利，众已尽走去；出叹曰：『事无能为，不如死』！遂怀其印，只身诣金华，大言『某大明都御史，求死至此』。北帅曰：『此何时，乃闻「大明」二字哉』？维新曰：『知不可为为之而不成如今者，可以含笑入地矣』！与之食，不肯食。临刑，观者索诗，随口付去。衣带绝笔，有『一点丹心付汨罗』之句。又曰：『生为明臣，死为明鬼；见危授命，庶几无媿』。

　　王翊，字完勋，余姚县吏。初赞熊汝霖起兵，授职方郎中。鲁败，遁四明山中。部数万人矫众，独以仁义。时府、县郭以外，无不裹明制为完勋人，监国遥授兵部尚书兼右佥都御史。久之，师老、粮不继，走保奉化；土人缚之以献。肩舆入门，有三门者从，翊挥之不去。谒讯者上座，时一足跣，顾门者：『袜我』。门者跪而上袜，袜已，顾盼俨尊。时闻其弟与故募诸生蒋别被杀，笑曰：『诚不媿完勋家』。负桎梏，口为文以祭之。作绝命词四首。临刑，三门者愿同死，讯者去之不得。翊语门者：『莫心乱！心不乱为神，次亦为厉，可以报仇；心乱，鬼矣』。并磔。有诸生江虬龙者，夜啸城上，窃其首；陆春明葬之祖茔闲地。

　　徐鸣珂，字大夏；宁波府学倅也。性任侠，尝与其党盟。盟者有犯其同盟妇不修，鸣珂持义不平，伺桥下杀之。鲁败，复奋兵山中，与王翊相应援；监国驰赐将军印，晋伯爵。时诸生冯跻仲索故友周昌时助饷，絷之；鸣珂曰：『跻仲忘故交』。以兵篡昌时去。跻仲间告平西伯王朝先，使人伺鸣珂于隘杀之。

　　谢龙震，字云生，山阴诸生。与义兴并起，授中书舍人。唐诏下，尝手批其使者刘中藻于殿。鲁败，复收其故部，出没绍兴诸山。久之，力竭被执，语极不逊；大呼左右，为记忠臣绝命之句。诗有『万里孤臣祗赤心，满腔热血化灰烬』云云。

　　凌之标，字驭和，宁波诸生。鲁败，鼓其同学张能信与北降练总罗奎北反；奎辄悔之，反发其事。能信脱，执之标索之；之标卒不吐。临刑，语不恭甚。其妻冯氏，自鸩以从之。父士弘，走舟山。

　　原任知县俞文渊走诸健事不就。时有所为定王者，文渊密奉以号召山泽诸残较。事露，执文渊及其家叔侄兄弟共九人，一日并及难。

　　文渊，字天池，于潜人；崇祯癸未进士。初，合平窑陈仓不得志。其家人告变，云文渊匿故定王且起。二月被执，所为定王者复亡去。

　　原副军杨昆潜走云南，怀有空印敕数百道，密招各省使内乱。至江上事败，同难者七十三人。

　　昆，字崧云，原名国柱；江宁人。初以副将，从督师卢象升。升战没，谢归。时以空敕招诱，入册不胜数矣。过安庆，为关使所觉，昆与汪硕德等被执。其妻急付册名于火，得活全者伙。硕德，字澹石，歙县人。弘光中，尝为副总兵。兄总督硕画，为袁继咸中军；突窥江右不利，被执，临刑不肯屈膝，犹从容赋诗书便，面自若。时硕德备极五毒，至以火灼其体；不他及一人。其另自发者，为杨卓然、万日吉、耿章光等。卓然，字又光，辰州人；崇祯辛未进士。杨嗣昌出督师，为监军。弘光中，擢徽宁道。北抗被执，己册报南都矣；北中军高谦与卓然有素，百口活之，然已后时。忽报册使中道被劫，失册请补，为除卓然名；谦又厚为行李，纵去。昆册填卓然兵部尚书，主联络吴、楚兵马钱粮事；昆败连及，逮江南。冠麻以见，大不屈；讯者曰：『汝何服』？卓然应声曰：『服先帝』。曰：『即然，除服久矣』。曰：『大明一日不中兴，卓然一日不释服』。就戮。收其室，仅得「永历钱」四十八文而已。日吉，字允康，黄冈人；崇祯庚辰进士。令昆山，察降。乙酉，同金声起事不终。隆武中，备兵岭北道，弃去。昆败连及，日吉对簿曰：『此心自有，但未尝一见杨昆』。卒同坐。诗有「山夜忧」一题：『黑云覆白日沈天，一梦万山阴又暝。两眸望千古，唐、虞没，商、周腐；华彝争，万骨土』云云。答王甫及一律：『雨雪荆榛路，飘飘付此身；无才营醉饱，有泪答君亲。湘左沙诚怨，淮南饭独真。何时希日月，双照白头人』？又与杨组玉一律：『海内论交遍，天涯识子真；语皆中夏事，心似上皇人。广厦劳相庇，名家独向贫。君家好过日，何必别惊神』！诗心特傲。耿章光，字玄度，东昌人；都御史如杞子。崇昆丁丑进士。弘光中，历尚宝卿。乙酉，削发长斋。昆败连及，坐死。妻姚氏，率其妾朱氏、家人妇段氏、李氏，共填一井。赵书办者，起诸尸棺殓之；复勒其妻入井，身从之。章光无子，一女十一岁，最后入井死。时同难，为古风和尚，广西人，死最烈。一太监，失其名，既刑不仆；刑者欲取其心食之，忽尸走数尺，冒击刑者。刑者怒，众攒碎之。又原任义乌知县癸未进士朱升（字君旭）、原任徽宁道乙丑进士俞鹍翔及叶士彦、顾光、余坤、沈士柱等，并与杨昆之难。

　　于是水陆踪迹因缘而至死者，为原任推官周世臣、原任词臣韩四维等四十四人。

　　世臣，字颍侯，宜兴人。崇祯庚辰进士，司理兴化。国变，不起。久之，以匿逋臣李之椿于家，并及之。之椿，字大生，如阜人；天启壬戌进士。弘光中，历尚宝卿。扈鲁监国海上，间归。被逮急悬案，例遣子旦外嬖谢国宝；失宠上闻，并连四维，存四维子星大。布衣潘国绪，字慧公，海宁人。以诞放，初走诸营，继复联络林莽，诡自称戎政尚书；已而伪为靖南侯裨将王升之，令导海盐守卒北抗。事露被执，又诡称定西伯云。大言曰：『事去矣！且日百万发，先失之，天也』！自言金钱最多，善事我，尽以犒若。狱卒奔走惟命，至以妓女乐之。临刑不屈一膝，且曰：『吾大臣，岂辱国』！责党，曰：『此堂上下，孰非吾盟风雨者哉』？卒不吐一人，从容死。

　　晋马思理东阁大学士兼礼部尚书。

　　思理初谢事，祝发为僧。王敦趋再四，缁素入朝。

　　福州乡绅周之夔与林某等先后谋开门速兵入；事泄，咸死之。

　　三月，原任礼部尚书朱继祚以乡较破兴化府，北兵宪彭遇凯为内应；监国仍令遇凯署道事守之，继祚来朝。

　　先是，窖户王士玉等以义激众万余，取仙游县；攻府城，不利。会继祚与阁部黄鸣俊并逮燕京释归，继祚潜黄石，密招士玉等复起。时兴化镇将李应元忌遇凯隙，遇凯内不自安，密通继祚，约是月之十有八日开门纳士玉兵。先期宴诸文武，商所以应敌；猝起，杀尚参将及黎知府，诸唯诺。应元逸去，奉城中一完发者为县令。驰捷鹭门，监国为加衔，仍署守兴化。

　　北副将郭天才奉檄援福州，临城不战，猝归款；监国封天才忠诚伯，令反攻福州。

　　天才初从熊督师关外先登，后为北款声桓所部。时提兵三千南援，忽有四匄者走天才耳语，密致声桓回向之檄；于是驰款。监国予伯爵，悬侯封以待。约以五月之朔，合攻福州。

　　夏闰四月，郧国祁保建宁饥，北部院陈谨以满师困之。忽是日雾重，梯城，城御者不能的。城破，祁与郧阳王常湖咸死之。诸县复不守。

　　时守具穷，至熔白金为炮子。祁登城御敌发炮，炮反射。谨师跨雾入城，居民咸纵火自焚，几尽。祁窜火死，王常湖为乱兵所杀。

　　五月，大学士吏部尚书钱肃乐卒。监国为撤朝三日，赐祭九坛；赠太子太保，谥「忠介」，荫一子尚宝司丞。

　　肃乐居琅琦山，以建国彩跋扈内残，鲁事不办，积咽不食；病剧，猝闻连江事败，以头触床几碎，遂卒。遗命以崇祯中员外衔敛，自以无功，不受加衔。弟肃范从刘中藻起小福洲，久亦殉城。

　　秋七月，兵部尚书刘中藻连破寿宁及浙之庆元、泰顺等县。

　　冬十二月，兴化不守，长乐等县复失；兵巡道彭遇凯及原任礼部尚书朱继祚死之。

　　北师既破建宁，内各守益坚，不肯下。北师乘胜攻兴化，继祚死殉城。遇凯走乱山中，久之为所执。继祚之从子三舍汝极，亦见杀。

　　寿宁旋失，尚书中藻奇计复之。

　　布衣俞书素以乡较起天台，监国给敕印称将军，卒无所就。

　　永历三年（已丑）、监国四年春〔正〕月，监国由鹭门诣沙埕；议跸福宁州，不果。

　　时尚书中藻屯福宁，兵势颇振；则从臣中有议不合者，遂不复及迁事。

　　南昌败，豫国公金声垣、建武侯王得仁、大学士尚书姜曰广死之；诸郡城咸不守。

　　声垣师老赣州，北帅谈泰以满师击南昌虚，声垣弃赣还援，战一再捷。及是八阅月，粮竭，至于食病者，旋及妇稚，不变。又久力竭，泰大攻德胜门，而精兵破进贤门入；声垣与得仁巷战不胜，投水死。曰广，字居之，新建人；万历己未进士。以编修，崇尚理学，为后学所归。熹庙中，尝白邹忠介之诬；与逆魏忤为民。起讲官。崇祯中，勿任性，勿听左右小人。□□部侍郎，忤首辅乌程归里，讲学江西。史可法以大司马束脯正詹之门，为创见。甲申春，同可法疏请皇太子监国南都。国变，南都拥戴劳，以礼部尚书进东阁大学士。嗣争三案，与马贵阳忤，归里。金豫国回向，曰广欲捷取九江，扼安庆、窥南都；声垣不听。至是败，间投井死。原任知府刘一鹏被执，不屈死；部将汤执中自缢死。

　　二月，晋兵部尚书刘中藻东阁大学士，赐蟒玉。

　　惠国成栋以桂命提东粤师应声垣，协攻赣；适声垣解赣围两日矣，势单，败走信丰，溺水死。

　　成栋奉北命，尝以十七骑下广东；至是回向，气弱。赣守将杨遇明以南昌胜势出御，成栋战败。兵溃被追，渡信丰河，马负甲沈；遂不起。

　　原任中书舍人何兆龙复创呼起，以诸健攻温州；监国与敕印，称将军。事不克。

　　兆龙集诸林莽再起，应闽中诸师。以饷不足，颇残，人心不固。未几，散。

　　兵部尚书揭重熙野走，联络南赣、闽、广之间，势不易合。总兵曹大镐移兵与重熙协力，声颇振。

　　大镐初从郧国祁营建宁；继与祁郄，弃建宁，走山麓，屡蹶不挫。

　　夏四月，福安被围急，副将连琪引兵援之；被袭，琪阵死。北师以琪首徇，城中不动。

　　闽乡绅林梦龙兵起桐山，令严不残，百姓走饷如骛；战败，走死。

　　梦龙慷慷激壮，师行有纪，力矫诸师所尚。每有疏奏，缕缕千万余言；监国览既，辄叹曰：『死死明珠矣』。已闻变，为之不食。

　　国姓成功以奉桂朔专，不赞鲁一矢；亦二其从弟建国彩，兵不踰洛阳桥之北。

　　国姓方自保，不奉父令，渐治其旅；诸老将皆安之，愿为用。诸洋税亦集。

　　北师攻福宁州急，以书招阁部中藻，毅不应。阅四十余日，粮绝城垂陷，或曰：『去之』。中藻奋曰：『去何之』？于是悬高皇帝像南面，冠服拜辞引罪，饮醉自鸩死。子思诚，投井死。福宁等诸城咸不守。

　　初，中藻守建宁，每战皆捷。久之，堵陴者饥不起。监国方支吾不自立，势不能援。城中杀人以食，四键不启。久之，败。

　　建国公郑彩还三沙，监国间走壶江、崀崎山等处。

　　彩既杀义兴侯遵谦及阁部汝霖，于是扈监国者咸畏不敢近。适北师有反戈降鲁者，彩以分属中藻；中藻疑其二鲁，有间尽杀之。彩以为杀降，怒欲攻之；御史汤芬为彩求平于中藻，中藻复以疑杀芬，卒与彩平。彩顾久不乐，中藻不为助；及福宁败，益无可为。乃竟弃监国走三沙，监国亦不复留之。

　　秋七月，定西伯张名振护监国驻台州之临门。

　　时闽事不可为，所下州县，旋不战北款。扈驾无人，名振迎归台州，颇近其故汛处。

　　词臣张煌言赞定西兵由海道北扰；风覆舟，不进。

　　煌言，字玄箸，鄞县人；崇祯壬午乡荐。乙酉，从诸臣扶义，敦鲁王监国绍兴，赐进士，为庶吉士；及绍兴败，监国营闽，不就。煌言鼓名振扬帆吴淞，风不利；煌言与名振咸登陆，易民服间归。

　　晋定西伯张名振为定西侯（或曰封侯仍以「富平」）。

　　国姓成功以全师保漳、泉海上诸岛。

　　八月，监国入舟山；故唐肃卤伯黄斌卿不即纳。将军王朝先及阮进等欲以兵劫之，监国不许。拟晋斌卿为侯，方开。论斌卿□□□□，使甲士猝起，杀斌卿。

　　斌卿，字虎痴。奉唐命，壁舟山，伺间吴淞，联络登、莱，不进；劫宁国之仁及监军本彻师，稍集。及唐败，私奉桂朔；意忌，颇以气凌同事王朝先等。名振使其故部阮进及王大振密通朝先，朝先意藉以倾斌卿。会监国俯谕伏听，朝先驰伪笺，力士猝刀投斌卿，洞其胁。时舟山诸旅颇为名振所统，海为怒涛三日；或曰哀肃卤云。

　　以参将原署为监国府。

　　监国谕定西侯名振总督诸师、荡湖伯阮进专治楼橹，截洋拒守；仍故唐张肯堂东阁大学士兼吏部尚书，加太子太保。

　　肯堂，字蜺渊，华亭人；天启乙丑进士。历都御史，巡抚福建。唐主尊称福京拥戴劳，拜兵部尚书大学士。同官道周勇与郑氏不协，肯堂意不能善用郑氏，芝龙被激，势必开关入敌，以是与廷议左，主跸延平。请监肃卤之师于舟山，遂奉敕总督三吴。唐败，无所效。

　　以吴锺峦为礼、刑二部尚书兼都察院左都御史，李向中为兵部尚书，朱永佑为兵部侍郎，咸加宫保。

　　锺峦，以鹭门扈驾，进尚书。向中，号立斋，锺祥人；崇祯庚辰进士。知长兴，调秀水；以漕事持，旗军过索，被残折臂。以职方兵部就唐；唐败，扈舟山。永佑，字又玄，松江人。以崇祯甲戌进士，历铨部。乙酉，从松江义奋，不终。唐藩立，航海入闽；补文选郎中。延平不返，即鹭门依监国，扈舟山。

　　晋阮进荡湖侯、周崔芝平彝侯、周瑞闽安侯、王朝先平卤伯；刘沂春以都御史、沈宸荃以兵部尚书，皆晋东阁大学士。寻以李长祥为兵部侍郎，徐孚远为国子祭酒，陈九征为太常乡，王衡、杨玑为钦天监丞；仍涂登华振威伯，加少保；荡湖从子骏挂义英将军，定西标杨晋爵、叶有成、方简咸与挂印；余文武加秩有差。

　　冬十一月，遣太常卿任甲、御史余图南往日本通好。

　　冬至，颁监国五年历于廷臣，行朝贺礼。

　　时北历从西人汤诺望所定，二十四气分地异刻，觜、毕易位；五星之行，无气孛。惟舟山尚从故历。

　　永历四年（庚寅）、监国五年春正月，大学士刘沂春称病笃，由海道放归。

　　闽庶吉士张煌言入扈舟山，起拜兵部左侍郎。

　　煌言两同富平名振以舟师北扰，皆不利，间脱；遂走陆鼓义，无复振者。时其家已被逮钱塘，狱有僧澹斋日募饭饱其妻董氏与子祺，且十年。

　　晋李长祥东阁大学士兼兵部尚书。

　　初，长祥奋槊山莽，监国遥敕为兵部尚书。寻与总兵王完勋争饷，众散，单身入朝舟山。

　　阁部沈宸荃见嫉同官长祥，至诬以不道。宸荃愤，弃官引匿舟山之僻，监国不能留。

　　夏六月，荡湖进、平彝崔芝以事忤，合力攻闽安侯周瑞，并其众，尽有其艍舰。瑞以数艘溃围出，依国姓思明。

　　冬十一月，监国念扈从诸臣风波辛苦、不能朝夕者，权宜月俸有差，约二十余人；余不能遍及。

　　按二十余人，为阁部张肯堂、尚书吴锺峦、李向中、侍郎朱永佑、张煌言、孙延龄、太常少卿陆九征、太仆少卿李思密、通政使参议郑遵俭、御史朱养时、兵部郎中李国祯、礼部主事叶玄、户部主事林之瑛、中书舍人丘之章、国子监学录曾应选、太常寺典簿黄甲等，余不及考其详。

　　冬至，颁监国六年历；一如五年例，廷臣朝贺。

　　永历五年（辛卯）、监国六年春二月，荡湖阮进以兵攻建国彩于三沙，败之，获其艅艎尽。彩单走粤洋自保；己亥北师至，暴卒。

　　彩擅杀勋旧大臣者二，弃监国不顾；公愤，进等持大义攻之。

　　富平侯名振间击杀平西伯王朝先，暴其擅投刃斌卿之罪；函其首，为位于海澨遥祭之。

　　时斌卿原部颇以斌卿方拜命无罪，朝先矫监国自制；且疑富平阴为之。名振不得已，虑众解体，托以他故，称监国歼之。

　　降帅振威伯涂登华镇梅山孤，以其众北归。

　　初，登华以福宁来附受封；时监国保舟山，势悬隔无依，仍北向。

　　夏四月，北镇马进宝使人密招荡湖进于南田，进并拉其从子义英将军骏同往；骏不从，以露富平名振。名振涕泣留之，进感而止。

　　进已潜内款待发，进宝治酒迟之；骏百劝不从。名振驰进舟，索见不得；乃设座南田之陆，望舟山拜哭曰：『荡湖去，主上安所归？愿自杀』。情词惨痛，进部俱为泣下。于是残北使，示无他。

　　六月，舟山大旱。监国布袍步祷，群臣咸草具以从。

　　命兵部侍郎张煌言治兵鹿颈头。

　　秋七月，乞粟于日本。其国王许振疾，航饷数千斛。

　　先是丁亥，周藩安昌王以监国命乞师日本，权以府中人填部寺衔以行。既至长吉岛，岛通事以权衔报源将军。盖日本素所重明两榜，凡试录、履历具备；察之无权衔，兵不发。已而，诸生凌士弘与诸生冯京第以阁部张肯堂书及肃卤黄斌卿血书往。适天主教四舟失，风漂入界，而源将军方整兵拒防；但接济军需，慰所请。此乞粟，为监国第三往矣。

　　兵部尚书揭重熙师散，被于于闽之武夷山；就戮。

　　重熙，字万年，临川人。崇祯丙子，以五经隽南闱。丁丑成进士，亦以五经。

　　授福宁知州，历主事。入闽京，升兵部职方郎中。鼓敝，应豫国声垣；南昌败，犹创呼闽、粤之间。只身间走桂林，晋兵部尚书，加太子太保。归，出没武夷，无所就；为樵者所觉，被执。在狱，犹借书夜读；临刑，加网正帻，与曹大镐同难。遗笔有云：『行年四十有七不为夭、官至大司马不为卑、文章政事麤有名于时不为辱；所耿耿者，数载孤臣，竟无一当以报君父』！

　　八月，北师大治舟舰，从蛟门向舟山；战不利，被残。

　　时裨将江天保为荡湖进先锋，以四水艍迎击定海路获胜，沈敌十三舟。所俘，率断右臂纵还。

　　监国诣蛟门祭江，夜半见有大星从西北陨舟山，小星随之者无数。即日还舟山，未至闻警，御舟不登陆。或请间取两王子（长弘楠、次弘棅）入舟；定西侯名振曰：『如是，恐以寒守者之心』。监国不强。

　　越日，北师三道攻舟山，出吴淞及闽洋者岛师分御，皆捷；定闽师复益兵大出，兵逼，荡湖侯阮进失措，战于螺头洋不胜，死之。

　　时舟山精锐，分应南北洋。越五日，北师复大出。会天雾迷咫尺，进激大艍压之；风失利，艍不前，反为所乘。进乃手发火桶，仓猝桶触桅，反入进艍；焚艍，进急跃水以解。盖犯火以水淬之，无生者。敌起进，进创甚不能言，瞪目怒视三日死；此月之二十有一日也。

　　时屯田都督张名扬守南门，阁部张肯堂守北门，监军主事丘元吉、金允彦等督三亲标守城。内师攻舟山不遗力，守者亦百法应之；至投书劝降，阁部肯堂等不答。内师舆创进徇，城益戮力键御。环围十昼夜，南北洋二道凯师次十八门，阻不入援。

　　时诸门皆键，号令严，气益厉；军中有欲窜者，斩之。敌逼城下，被击重伤颇众。于是远炮崩其雉堞者数，辄随破随补。

　　定西侯名振等护监国驾由外洋南泛。

　　九月之一日，舟山破。

　　先一日，监军允彦力穷，潜叛内降；而元吉继之。为言城中虚实，导攻具益进；守者犹细醢允彦子传示四门，以示不二。明日午刻，南门开。

　　锦衣卫都督李向荣、总兵马泰、副总兵单登云等率民兵巷战，尽死之。

　　中书舍人顾玢、江中汜、陈所学，皆系舟山籍；于监国有捐助劳。城垂破，合户咸自焚死。

　　监国继妃张氏赴井死，宫眷十三人从之。一内监失其名，扼尸井旁以殉。两王子北去，浙西原兵部主事申信等争私敛衣食之；至欲赎篡，不果。

　　大学士吏部尚书张肯堂一门死之。

　　先一日，肯堂门人苏兆人（字寅侯）知不可为，合户自镒死。肯堂义之，为降四拜，善殓之。随作绝命诗四首，有『传与后来青史看，「衣冠」二字莫轻删』之句。次日事急，命举火焚其家属二十三口讫，遂与妾某氏并投缳雪交亭之下；一女投荷池死。肯堂有仆已度为僧，法名无凡，钵普陀。及舟山之变，叹曰：『吾翁无不殉国者』！促航舟山，泣请内帅，愿下主悬瘗土；师义而许之。肯堂有孙滋大，诸生陆燝计脱之。

　　屯田部督张名扬一门死之。

　　名扬，与名振同母。以总兵理舟山开屯事，家东门。母年七十余矣，赴兵死。名扬被执不屈，见杀。戚属五十余人，皆自焚死。幕客诸生顾心复，南直人；自缢学宫。

　　兵部尚书都御史吴锺峦诣学宫自杀。

　　锺峦初从监国祭蛟门返。内师初逼舟山，锺峦间道入城，辄不食，日饮米汤一、二合。预持佛寺「万岁牌」一端，设尊经阁之中，南面；右庑陈高座，积薪与座等。及城破，向「万岁牌」行五拜三叩头礼，乃登高座，令家人纵火焚之。锺蛮尝以「十愿」名斋，「十愿」中终以「见危授命」；此日自以不负所愿云。幼子裔之，越海携骸骨归葬。遗集「忠告录」，国变后所著也。长子佑之，寻父粤东；永历中，授平远知县。三子福之，先从太湖义奋，战败死。

　　吏部尚书李向中以艰在内地，越险大能奔，庐舟山僻澨为位而哭守之。城破，不屈及难。

　　吏部左侍郎朱永佑被执，不屈死。

　　永佑知城危，辄冠带拜别监国，亦望辞太祖，危坐中堂以俟兵入。既被执赴市，语益不恭；受刑更惨，弃尸海滨。久之，有仆窃藁葬舟山之壤。

　　兵科给事中董心宁自缢文庙死。

　　志宁初以兵部主事监军，从诸生华夏等内应岛师。事不成，弃妻子间走舟山，改省员；及难。

　　河南道御史朱养时及户部主事林之瑛、兵部主事刘午阳俱死之；监军御史梁隆吉手刃全家，自刭。

　　礼部主事董玄及学录曾应选俱赴学宫自缢死。

　　兵部郎中李国祯以母在城，间冒险入；被执死。

　　都督焦文玉悉力拒战死，妻张氏随自尽。

　　温义健林伯起、张瑞初咸赴学宫自缢死。

　　伯起、瑞初起触温州事，不就；走舟山方数月。

　　大学士兵部尚书沈宸荃挂冠郊外，潜泛海归；风不利，舟覆死。副使高世昌触石死。

　　安洋总镇刘世勋死之。

　　主事杨鼎臣、李开国死最后，安洋无援；舟山既败，北师移攻世勋，势诎，世动身被数创，犹格斗不退，死。

　　舟山屠，堕其城；城以外百姓，率迁内地。

　　内命巴将军守舟山，其民复潜归，有其故业。

　　兵部侍郎煌言以鹿颈兵，同定西侯名振扈监国于三沙；国姓成功迎入厦门，躬朝见，行四拜礼，称主上，自称罪臣。寻居监国于金门，月致供亿惟谨。遇节及千秋期，上启称贺弗懈。

　　永历六年（壬辰）、监国七年，监国跸金门。

　　国姓成功以兵攻漳，泉，尽有其下邑。北归总督陈锦援之，成功使人刺杀锦。

　　时郑氏故部散漳、泉者咸〔呼〕集，洋税复旧例，能食兵。锦方视事，有刺客以国姓密遣，即帐中疾取锦首去；求刺客不可得。

　　桂主自安龙驰授国姓成功招讨大将军敕印。

　　国姓以桂无所通监国，引嫌罢供亿，礼节亦疏，以见一。监国饥，各勋旧王忠孝、郭贞一、卢若腾、沈荃期、徐孚远、纪石青、沈复斋等间从内地密输，缓急军需。

　　遣定西侯名振以己意乞师厦门，成功不许；至露其背所刺「尽忠报国」四字，为感激，指腹为姻，随得助师二万。与尚书煌言、义英骏、诚意伯刘孔昭等直溯金塘，获叛者金允彦，磔之以祭舟山诸死事者。持不进，题诗金山寺而还；有「十年横海一孤臣」之句。

　　永历七年（癸已）、监国八年，监国跸金门。

　　内戒漳、泉，国姓谩书北督，称闽镇马进宝、闽道黄澍启衅，仇在不共；必覆此二衅，乃议罢兵。仍作书遗其父芝龙，要漳、泉、兴、福四府。

　　成功母出自日本，尝金塑母像，谨祠之；悬以真珠帘。马、黄兵出郄郑，私有之；遂指为兵名。内即逮进宝、澍以示招徕。又上书其父，称子不称臣、称朝延无「陛下」字样，语率不恭。

　　秋八月，太白昼见，亦经天；未、申之刻，碎如泥金，忽明忽没，久之猝下，如有掖之者。凡两月，浙中雨毛、雨灰。是年，灾异重迭不胜数。

　　永历八年（甲午）、监国九年，监国跸金门。

　　春正月，全师复入京口，战不利，失一副将阮甲；淹四日，退。招讨复遣戎政司马

　　陈六御及将军陈应蕃等协力抵平洋沙，攻崇明，不克；平原将军姚志卓愤自刭。还触吴淞关，掠北战舰二百七十号。名振以沙船九百号泛登、莱及高丽，乃还。

　　夏五月，宁波北协镇将张洪德出款。

　　洪德，宁波北协镇也。潜使人通海迹露，被逮至曹娥江。海师合其故部窜洪德，并其妻子大小百余艘入海。称制封定宁伯。

　　秋八月，复地震浙、闽。

　　国姓遣将军陈辉总统水军，同定西名振再窥吴淞，遇风变，师旋。移攻舟山，北督镇巴成功遣先锋陈虎出御，陈殁，巴以城降；令司马陈六御、义英骏守之。

　　北令芝龙札子成功入款；成功再答父谕，勒割福建全省及沿海一带自江、浙以及东粤诸州县。不得请，统兵攻漳、泉益急；适靖南、平南二王下东粤势张，退保海澄，无有所动。

　　冬十二月，台州北镇将马信出款，执巡道张、知府刘至舟山，纵归。

　　北师大治舰防海，海师间掠其□舰；信惧罪中疑。会降将定宁洪德与信有旧，使人密诱之；洪德诡称敌至，会文武议城守，猝起，杀□□知县及典史就海，加封将军。

　　定西侯名振卒于舟山；监国震悼，赠赙特厚。

　　永历九年（乙未）、监国十年，监国跸金门。

　　夏四月，国姓成功师出；守将黄〔梧〕乘间以海澄北降，得封海澄公，世镇海澄。

　　秋九月，国姓还驻厦门，改为思明州；壁大兵。时设四屯：张煌言驻临门、陈文达驻玉环山、阮春雷驻楚山，牛头门亦宿劲旅，遥为犄角相声应。东南护发走集者甚众，独金门扈跸诸臣自为保。

　　湖广澧州天裂，相传中有楷字一行，为「白条有代静不万意中治驰」十一字，众瞩分明，留数刻；忽风作，彩云而散。官府以闻。

　　永历十年（丙申）、监国十一年，监国跸金门。

　　春，桂主自安龙驰敕封招讨将军国姓成功为延平王，一切军国便宜行。成功谦，但以「招讨将军」行所属诸文武，什袭王印不一行。或曰桂主以成功不行王印，疑「二字」封不称，改封「一字」为潮王；成功益谦不受。

　　二月之三日，舟山城哭声若风筝而咽，历五日始息。鸡犬夜登屋而号，无所见。南门发国初汤东瓯所建碑，碑中若或有知者。

　　秋八月，舟山再失。

　　北师倪将军师出攻舟山，岛师戎政六御、定宁洪德与义英将军骏分应要害，英标有最捷从樯首飞渡敌舟，猝断篷索；敌篷堕，压毙百人，敌势大沮。相持久，骏舟忽胶浅，不能驰骤战，败绩。将军刘永锡（孔昭子）跳水死；六御与洪德合以兵援之，被创并自刭死。将军杨晋爵截横水洋，孤军当坚，持两日不懈；力竭，自刭。太常九征被执，不屈，见杀。

　　永历十一年（丁酉）、监国十二年，监国跸金门。

　　内海禁严，沿海居民内徙四十里计，清野，洋师防其接济；犯者不赦。

　　限期勿后，如或恋田庐违限者，辄火之。所徙许借居、寄食于其姻族，拒者有法。其四十里之岁课，同邑共偿之，至有所偿过于其土著者。有司无能，以其状闻。盖既休息饮食之，复为之代偿赋役；其或缺额，考绩仍以是不登。鱼虾小户一竿之外，即称越界；胥役故纵之，执以责赎。自江南达东粤数千里，盐场在界内者勿论；其界外缺额，商赔之。

　　夏五月，国姓成功遣将军马龙等骚粤，大残澄海之鸥汀背；仍执知县祖之麟海去，授之麟兵部侍郎。久之，之麟间脱，逸归。

　　海师向集洋税重值，阑出内粟。至是，遂残边以给。

　　永历十二年（戊戌）、监国十三年，监国跸金门。

　　国姓成功以舟师大掠招宝山。时兵部尚书煌言，计资延平大力，勇图恢复。自舟山败后，遥奉桂朔；凡大举，必与延平合议，不敢显通监国，用绝嫌疑，以固同忾。监国或间往来鹭门，无定辙。

　　永历十三年（己亥）、监国十四年，监国跸金门。

　　夏五月，兵部煌言合延平王成功，悉舟师从大江突京口。即严家沙为坛，以太牢禡告太祖高皇帝。翊日，亦禡毅宗烈皇帝；斩衰从事，一军皆帛。举哀，军中陪哭，声震百里；扬、仪及镇江两岸官民闻之，无不掩涕，不能仰视。其奉令专与满师决，遇绿旗，拱手不举兵。持不能，难大胜。七里港满师营将军伤创甚，巡抚朱部安庆师战瓜渚，全军败没，朱被执，纵之。漕抚亢以淮安师下，半道声悸，亢夜投水死；下镇江及瓜、扬沿江一带郡县。煌言以其师领前锋开府芜湖，传檄十里，上印者三十有七，进刍税者恐后。

　　时艅艎大小八千余号，大将张茂之总五军令严，掠一黍者死；断镇江铁索。北师既败，镇江知府甲斩辫出降；城中百姓掷帽与堞齐，市肆不惊，商旅如故。关使者献税给军。凡上印者，与明制冠服；仍其官。

　　诸郡县或不即上印，乡绅衿多诣官公勒献册；野健复挺起建旗遥应者，不啻数千部。百姓争出城逸去以弱守者，禁不能止。或久以诖误在禁未决者，官为礼貌善饮食，慰去之。

　　西至荆、襄，南迄梅岭，烽信所及，魂梦输服。其奉二三工为大言高步以警观听者，即或坐不道例，顾视鼎镬如饴，谈笑而尽。闻者益心动。

　　时楚援疾下，历芜湖。兵部煌言纵下流驰击，沈其四舰；余舟四溃。

　　海师甘辉列十二营于白土山，困江南观音门，候陆师并力不即至。阅五旬，师老。

　　七月之晦，北师穴城夜劫，大获捷；沿江数百里舟师咸退去。

　　北总督郎键门不战，卫故明原任乡绅于公所，杜其潜耗，责输饷食兵。海师计水战之具不利陆攻，为更办需时；意轻，目无金陵。适北师明将军自楚还，兵势颇激；战桃湾，海师不利。嗣甘营被劫，大战石灰山，复败绩，失万人；将军甘辉与副将余日新被执。

　　内师执讯，责辉劝降国姓成功，酬大爵。辉傲曰：『国姓父不能夺国姓，乃仗辉？且辉亦安肯降国姓也！请速死无他』。怒叱同讯日新曰：『丈夫得死所，濡忍何为』！

　　芜湖之师闻石灰山败耗，中弱水道扼，绝援粮竭，舍舟登陆，转战千里，万人耗散尽。煌言只身间脱，为时二十七日、草屩二千余程，复抵临门。

　　煌言师不统于郑，自请先登，以是深入；成功不为声援，急全师去图万全。煌言不得退，提残较入霍山界，历巘崄，诸冲击死散尽；至弃骑，伪为失路贾，辄露，往往得故义健为曲护之。盖时中原妇竖，无不知大司马煌言忠者；率不闻人（煌言有「北征纪略」传世）。

　　兵部尚书煌言微表陈五月金陵之役于监国。

　　煌言意望延平再举，阳疏监国；监国亦曲谅。

　　秋，桂主遥敕，仍鲁王监国，驻澎湖；晋煌言东阁大学士兼原官。

　　冬，延平大扰闽之嵩门；北师失利。

　　嵩门之捷，以书招北镇张承恩；有曰：『比者，明恩达里举浙师病没，达素闽师歼馘殆尽。马既早归，李、高继至，可以为法；马惟善，可以为戒』。

　　永历十四年（庚子）、监国十五年，监国跸金门。

　　时各较饥，率就内款，宠被过于诸旗；遂有伪造印敕，曾未一惊涛，辄称方命者。内急来远，不深求也。

　　东南辩士多托招徕为名，弋巍尊；矫语报命，互相结引如传钵，率非实耗。

　　永历十五年（辛丑）、监国十六年，监国跸金门。

　　春，桂主依缅甸不终。

　　缅甸弱畏兵，出桂主乞免。

　　阁部煌言三上书监国，拟诏书一道；不果行。

　　缅变确，金门扈从意，即真以绍统。煌言未可，幸毋以虚名来射，迁跸稍近观变。

　　壬寅、监国十七年，监国跸金门。

　　延平王成功营台湾，令其长子经督守厦门。

　　台湾，故和兰国贡道候诏处也；阔二千里，袤倍之。气常春，所产稍似内地。

　　距福州三十七程。延平用所部曹文龙、马信谋取之，屯重旅；而令统五军周全斌、忠贞伯洪旭、督饷郑泰，合守思明。

　　阁部煌言上书延平，有曰：『普天之下，止思明一块干净土；何异桐江一丝，系汉九鼎』！又云：『有明之倚殿下，以能雪耻报仇也。区区台湾，何与神州、赤县；而暴师半载，使壮士涂肝胆于火轮、宿将摧肢体于沙碛也哉』？成功不听，舟浮礁间道入。

　　煌言急内难，恐延平远自保，必惮劳疏敌；又念金门失恃，临门一带万不能固，故痛言之。而郑以安其内顾，先为不拔；不报。

　　内督镇诸以书招煌言于临门，煌言不夺。

　　答江南总督郎有曰：『不佞所争者，天经地义；所图者，国恤家仇；所期者，豪杰事功、圣贤学问』。答浙江总督赵有曰：『两间自有正气，万古自有纲常；忠臣义士，惟独行其是而已。区区此志，百折弥坚；不过确守人伦，即是深明天道』。

　　延平成功称台湾为东都，亦称明京，以候桂主巡狩，缅变确，乃又改为东宁国。

　　于东宁隔江筑承天城，以居宦东宁者之家。

　　夏五月，延平王、招讨大将军国姓成功（原名郑森）薨于东宁。长子经自厦门奔丧，嗣主东宁，仍用桂朔；有行群文武，称嗣藩令谕。设六部，官名改，不敢拟制。

　　秋九月之十有七日，监国鲁王以海薨于金门。

　　王年五十有四。继妃陈氏明年生遗腹子弘甲；周支长杨王术桂（今改宁靖王）收养，栖于东亭。

　　和兰国内朝，奉北师合攻思明。思明败，而金门、临门、牛头门、楚山、玉环山诸岛之师皆解。

　　多款北受职者。先是，督饷郑泰有罪，延平长子经以伏法。泰子北款，挟镇将马得功反攻思明，为周全斌所败；乃合和兰报仇。自思明失守，北洋无一傲海上者；全斌亦竟北归。

　　甲辰秋七月，阁部煌言被执。

　　思明州及诸岛俱败，煌言结茅潜于临门之范澳。是月之二十有三日，煌言令裨将吴国华哨探至陶家尖。会宁波人孙惟法为北师向导，伺得之；国华被创，投海死。舟子林姓者死，不言煌言处。火者悉之，导范澳，执煌言及监纪罗伦（字子木）、勇士叶云、门者冠玉并二持槊者。时煌言素袍朱履就道，吟咏不辍。至宁波过其门，为一叹息。

　　八月，煌言至武林；督抚赵高其义，礼迎之。煌言抗宾座，拱手曰：『昨蒙尺一，下及赋性拘执，不知悔悟，致烦使者』！左右进酥茶，摇手：『煌言从不知此味』。或覆以满服，必不可。

　　出就卫，绝食饮；卫士哀号：『愿缓须臾，毋见累』！于是复食饮如故。

　　九月之七日，东阁大学士、兵部尚书张煌言不屈，就刑；前所并执五人，从死。妻董氏、子祺，旋及难。

　　煌言初被执，作「放言」；有曰：『沧浪扬尘兮日月盲，余生则中华兮，死则大明；黄冠故乡兮，非余心之所馨』！在道诸吟，有『日月双悬于氏墓，乾坤半壁岳家祠』之句。又有「悲故里」五言古诗，阕曰：『求仁而得仁，抑又何怨焉』！临市，口占：『我年适五九，乃遇九月七；大厦已不支，成仁万事毕』。妻、子久禁钱塘，僧淡斋募以饭之。移狱至镇江，就法。

　　东宁两经北招，持前要勒以拒。论者曰：郑氏赡鲁禄、尊唐姓、闰桂年抗北，为不恭者三。

　　朱子以蜀继汉，而千古之大纲以正。东山老人作「通鉴严」，以南唐继后唐。后唐虽赐姓李而奉唐朔，立庙祀高祖、太宗、懿宗、昭宗；南唐，唐宗室裔也。「通鉴」以昪比昭烈，而紫阳曰：徐诰复姓李氏。复之者，大言之也。故直以宋按南唐，梁、晋、汉、周安得奸其统。此亦特识也。明唐王无嗣，并有传位监国〔之〕意，桂王窜缅甸而殁；监国完全十七年，有始有终，虽不即正，有维系天下之势，而一时之忠臣义士雾集响应，即残山剩水，亦无异于宋之端昺。以春秋属鲁，而以唐、桂附之，其义亦至正矣。其与正学之「禁书」、所南之「心史」，岂有殊哉！

　　健庵老友好辑遗书，网罗放失。见余旧藏东山手稿一册，借而录之；并属余校对。余喜是书之复有副本于世间矣！此书纪事真实而评品得正，必传于后无疑。略书数言于卷末。

　　时咸丰壬子八月初五日也。熙台识。  
　 
张跋

　　「鲁春秋」一卷（附「北征纪略」、「使臣碧血」二则），查继佐伊璜撰。伊璜，字三秀，更字支三，或称钓史、或称钓玉，咸呼与翁；海宁人。明崇祯癸酉举人。鲁王监国，授兵部职方司郎中，参张煌言军事。兵败，隐居不出，讲学于杭州敬修堂，弟子从游者数百人。又罹南浔庄氏「明史」之狱，幸而获免，遂浪迹东南以殁；著述亦无人为之刊行。此纪专书鲁王监国事，始于郑义兴、终于张阁部；原原本本，具有条理。

　　先是，鲁王以海时由兖州避兵，居台州。丙戌八月，义师奉之驻绍兴，称鲁监国元年，不奉隆武之诏。江东失，驻舟山；舟山再失，飘泊海上十五年。壬寅，薨于金门。至甲辰，张煌言死难，「鲁春秋」绝笔于此；犹李定国死，而后书「明亡」也。王水陆奔走，无一宁宇。武夫、悍将罕知大义，兵饷两竭，听命于人；诸臣捐顶踵、糜膏血以奉之自殉，于义而已、于国事无裨也！伊璜直叙其事，最为翔实，不似他书之纰漏。今得藁本刻而传之，附录「北征纪略」、「使臣碧血」二种。

　　岁在阏逢摄提格，八月二十一日，乌程张钧衡跋。  
　 

附录一（原附）

　　北征纪略

　　使臣碧血

　　●北征纪略

　　张煌言

　　余自乙酉倡大义于甬东，距己亥十有五载矣！其间栖山蹈海，艰险备尝；俱无论。

　　犹忆丁亥岁，持节监定西侯军西征，遭飓风覆舟，陷敌中七日；得间，行归海上。嗣后三入长江，登金山、掠瓜仪，而师徒单弱，迄鲜成绩。至戊戌，追随赐姓延平藩北伐，抵羊山，复遇风碎舟，返旆。

　　逾岁，年在己亥。仲夏，延平藩全军北指，以余练习江上形势，推余前驱。抵崇明，余谓延平：『崇沙乃江海门户，且悬洲可守；不若先定之为老营』。不听。

　　既济江，议首取瓜步。时敌于金、焦间以铁索横江，夹岸置西洋大炮数百位，欲遏我舟师。延平属命领袖水军，先陆师入。余念国事，敢爱躯命，遂扬帆逆流而上。次炮口，风急流迅，舟不得前。诸艘鳞次且前且却，两岸炮声如雷、弹如雨，诸艘或折樯、或裂帆；水军之伤矢石者，且骨飞肉舞也。余叱舟人鼓棹，遂入金山；同■〈舟宗〉数百艘得入者，仅十七舟，而本辖舟则十三。嘻！危哉。次蚤，藩师始薄瓜城；一鼓而歼敌兵殆尽，乘胜克其城。

　　延平辄欲直指石头，余以润州实长江门户，若不先下，则敌舟出没，主客之势殊矣；力赞济师铁瓮，而延平犹虞留都援骑可朝发而夕至也。余谓『何不遣舟师先捣观音门，则建业震动，敌将自守不暇，何能分援他郡』？延平意悟，即属余督水军往，且以直达芜湖为约。夫芜湖，固七省孔道，商贾毕集；居江、楚下流，为江左锁钥重地。况踰金陵、历采石，悬军深入，此不可居之功也。余一书生耳，兵复单，何能胜任！虽然，倡义之谓何？顾入中原而不图匡复也，余何敢辞！于时江湖缩朒，水下如驶；海舟行迟，余易沙船牵挽而前。

　　未至仪真五十里，吏民赍版图迎王师。盖彼都人士知余姓字有素，故遮道来归。迄余抵仪，先一日延平已遣李将军必单舸往抚；余辄欲引去，合邑士民焚香长跪雨中，固邀余登岸。不获已，登江滨公署，延见慰谕之。众以李将军无兵，恐敌骑突至，则无以捍牧圉，咸稽颡留余保障。余不可，遂行。鹢首所向，仪民无不具瓣香相逆者。而滨江小艇，载果■〈艹〈瓜瓜〉〉来贸易如织，若不知有兵。余顾而乐之，以为俨然王师气象矣。

　　舟次六合，得报藩师已于六月二十四日复润州。余计润城既下，藩师自陆逐北，虽步卒皆铁铠，日行三十里，五日亦当达石头城下；即作书致张茂之所号为五军者谓：『兵贵神速，若从水道进师，巨舰逆流迟拙；非策也』。余恐后期，因昼夜牵缆，士卒瑟瑟行芦荻中，兼程而进。

　　抵观音门，乃六月二十有八日也。不意藩师从水道来，故金陵得严为备。余舣棹观音门两宿，所统战舰无一至者。余乃发轻舟数十，先上芜湖，而身为殿，泊浦口。

　　七月朔，敌侦我大■〈舟宗〉尚远，遂发快船百余载劲卒，侵晨出上新河，顺流而下，击棹如飞。余左右不满十舟，且无风，战不利，几困；忽一帆至，则余辖下犁■〈舟曾〉也。余遽乘之复战，后■〈舟宗〉继至，敌始遁去；而日已曛矣。诘旦，整师前进，敌匿不复出。余部曲驰报江浦已破，盖方余与敌对垒之先，一哨越浦口旁掠，止七卒薄江城中，彼步骑百余，开北门遁，而七卒遂由南城入；亦一奇也。捷闻延平，止余毋往芜湖，而且扼浦口以抚江邑。此七月四日事也。

　　翌日，延平大军亦抵七星洲。正商略攻取建康，而余所遣先往芜湖诸将捷书至，芜城已降矣。尔时上游声灵丕振，而留都守御亦坚；延平谓余：『芜城为上游门户，倘留都未旦夕下，则江、楚之援日至；非公不足办此』。余谦让至再，延平但促余遄发。于是率本辖划船以行，而幕府之谋自此不复与闻矣。

　　七夕，抵芜城。传檄诸郡邑，江之南北相率来归；郡则太平、宁国、池州、徽州，县则当涂、芜湖、繁昌、宣城、宁国、南陵、太平、旌德、贵池、铜陵、东流、建德、青阳、石埭、泾县、〔虹县〕、巢县、含山、舒城、庐江，高淳、溧阳、溧水、建平，州则广德、无为以及和阳。或招降、或攻克，凡得府四、州三、县二十四焉。先是，余之按芜也，兵不满千、船不满百；惟以先声相号召、大义为感孚，腾书搢绅、驰檄守令。所过地方，秋毫不犯；有游兵阑人剽掠者，余擒治如法，以故远迩壶浆恐后。即江、楚、鲁、浙豪雄，多诣军门受约束，请归禡旗相应。余相度形势，一军出溧阳，以窥广德；一军屯池州，以扼上流；一军据和阳，以固釆石；一军入宁国，以偪新安。而身往来宛陵、姑孰间，名为驻节雄镇，而其实席不暇暖也。

　　余日夜部署诸军，正思直取九江。然延平大军围石头城者已半月，初不闻发一炮姑射城中；而镇守润州将帅，亦未曾出兵取旁邑。如句容、丹阳，实南畿咽喉地，尚未扼塞；故苏松援兵，得长驱集结石城。余闻之，即上书延平，大略谓『顿兵坚城，师老易生他变；亟宜分遣诸将，尽取畿辅诸城。若留都出兵他援，我可以击歼之；否则，不过自守虏耳。俟四面克复，方以全力注之，彼直槛羊、穽兽也』。无何，石头师挫。缘士卒释兵而嬉，樵苏四出，营垒为空；敌谍知，用轻骑袭破前屯，延平仓猝移帐。质明，军灶未就，敌倾城出战；兵无斗志，竟大败。

　　时余在宁国府，受新都降。报至，遽返芜邑；七月二十九日矣。初意石头师即偶挫，未必遽登舟；即登舟，未必遽扬帆；即扬帆，必且据守镇江。余故弹压上流，不少动。而敌人即廷佐、哈哈木、管效忠等遗书相招，余峻词答之。太平守将叛降于敌，余又遣兵复取太平，生擒叛将伏诛。然江中敌舟密布，上下音信阻绝。余遣一僧赍帛书，由间道访延平行营；书云：『兵家胜负何常，今日所恃者民心耳！况上游诸郡邑俱为我守，若能益百艘来助，天下事尚可为也。倘遽舍之而去，如百万生灵何』！讵料延平不但离石头城去，且弃铁瓮城行矣。

　　留都敌兵，始专意于余，百计截余归路；以为余不降，必就缚。各将士始稍色变，然刁斗犹肃然。始余欲据城邑，与敌格斗，存亡共之；复念援绝势孤，终不能守，则敌必屠城。余名则成矣，与士民何辜？而辖下将士家眷俱在舟，拟沈舟破釜，既难疾驰；欲冲突出江，池州守兵又调未集。忽谍报：楚来敌艘千余，已渡安庆。余虑若与之值，众寡不敌。因部勒全军，指上流，次繁昌旧县。池兵亦至，共议进止；咸言『石头师即挫，江、楚尚未闻也；我以艨艟径趋鄱阳，号召义勇，何不可者？若西江略定，回旗再取四郡，发蒙振落耳』。乃决计西上。〔八月〕初七日，次铜陵。海舟与江船参错而行，未免先后失序。余一军将抵乌沙夹，而后队尚维三山；所云楚来敌艘，果相值。余横流奋击，沈其四舟，溺死者无算。以天暮，各停舟。夜半，敌艘遁往下流，炮声轰然。辖下官兵误谓劫营，起帆解缆，一时惊散；或有回芜湖者，或有入焦湖者。西江之役，已成画饼矣。

　　余进退维谷，遂沈巨舰于江中；易沙船，由小港至无为州。拟走焦湖，聚散亡为再举计。适英、霍山义士来遮路，言『焦湖入冬水涸，未可停舟；不若入英、霍山寨，可持久』。余然之。因尽焚舟，提师登岸。至桐城之黄金弸，有安庆敌兵驻守；此地乃入山关隘，余选骁骑驰击之，夺马数十，杀敌殆尽。遂由奇岭进山，一望皆危峰峭壁矣。余辖下甲士素不山行，行数日，皆重趼；且多携眷挈辎，日行三十里。余严令焚弃辎重，而甲士涉远多罢。余虽知必有长阪之败，而赴义之众何忍弃置；亦按辔徐行。

　　八月十七日，已入霍山界，去县治仅七十里而遥；而所称阳山寨者，直咫尺间耳。寨在山巅，可容万〔人〕；饶水泉。向多义旅，近为敌招抚。有一褚良甫者，亦义师；受敌符，据寨中。余令将佐先以书往通，欲借寨屯众；而彼中已闻石头师挫，有向背心，坚不纳。然寨据至险，万夫莫能仰攻。余遂移札东溪岭，思走英山，入将军寨。但将士疲甚，偶语沙中，俱以途穷为忧。余强起按行，占一数四课，俱空陷。余大惊，因申令诘朝蚤发。

　　是日，余率骑兵前驱，但虑前有敌人，而岂意追骑之蹑其后哉！余方踰岭，后军忽报敌奄至。急回马，而旗靡辙乱，士卒皆窜山谷中。敌骑已在前矣，顾左右止二十余骑，步卒不满百。因勒马高坡，以待后军稍集而击之。讵知后军已为截断，首尾不能相顾矣。敌骑渐合，余念斗死无益，单骑突围走，止一僮携印相随焉。嗟乎！余之入山，非避死也；尚图控连江、楚，收湖南、北之大侠，云扰中原，天下事未可知也。奈何孤军无援，鼓声不振，卒以溃败；东溪之不为空坑者，几希。天耶！人耶！

　　余去敌稍远，而土人利散兵财，皆手挟鸟铳游弈四山。余牙门将跳而复返，与之值，呼之偕行。三人纡回山冈间，迷失道。土人在山麓者觇见，即趋至山椒，阻去路。余以百金为寿，土人即匿余山厂，期以日暮导。余三人始变服，而余将泣数行下，惟恐土人之叵测也。余曰：『死，固我分也。藉土人叵测，我当明言姓氏，舁至建康，从容就义耳。不然者，脱虎穴矣。是盖有命焉』！及酉，土人果复来，裹脱粟相饷。食毕，乘月西行。一夜走七十里，皆羊肠鸟道，崎岖特甚。初，余在马上着靴，后舍骑而徒。偶得双舄，纳之实不容足；中宵涉水，履益加窄。迨晚，十趾血浸，股踵尽裂，余尚竭蹶奔赴。而腹且馁，乃望门投止，谋朝炊。主人问所从来？导者答余为馆师，余将则贾客也；皆以兵声远避而导为之送往。因具盘飧食，为进一匕。复行，适余散兵十数过诸涂，见余惊喜，欲相劳苦；而导者恐耳目，大骇，遂疾走。余恐迷失道，亦蹑导疾走。而村中豪杰观者如堵，竞前遮问。盖村中惟闻余兵入山，风鹤声甚。见蹶者、趋者，必谓兵之随其后也，故执途之人而问之。导者见村中之遮余，意谓事露，计不返顾，并余幞被亦负之而趋。回顾余之将与僮，尚鹄立隔溪。余既失道复失导，不得不反就将与僮。步履仓皇，乡音复异；村中心疑余为敌卒败遁者，益环拥，索金钱。余恐村中或有他敌，姑妄应之；且倾所有，分赠诸人，始稍稍解去。余视其中貌厚者，俾之导行，强而后可。其人姓胡，昆季三；貌厚者，其伯氏也。余时但欲得出山达康庄，他不遑计。

　　是日，又行三十里，托宿焉。逆旅主人，胡族属也。忽胡之季猝至，招其兄出，耳语；俄而，主人咸出。余意其识余行踪，必将甘心于余；然已无可如何。已而胡却入语余曰：『君自海上来，非逃卒也』？余曰：『然！尔何从知之？然则奈何』？胡曰：『君适在村中，不有十许人过我门乎？避雨旁舍。予季问之，知君亦海上人也。恐吾导不力，所以来耳』。然胡终不知余为何许人。胡之老人重具鸡黍，为余言：『此村中豪杰，向年亦举义旌不成，受残虐；故今莫有敢窥敌足而动者。不意此日石头师挫，君辈又败绩，吾侪不复睹汉官威仪矣』！嗟叹久之。复前要盟，余易姓名里居相告，兼谋所向。佥云：『当从安庆渡江』。初，余之离芜湖而趋上江也，旧相从歙人朱君来谒；叩其近状，云变姓名卖药于安庆之高河埠市中，仍欲从余戎行。余谓『事已决裂，此行利钝未卜』：赠以金，麾之使去。至是，余忆前语，遂令胡导至高河埠。而胡亦云：『导至高河埠，能事毕矣』。余益不得不访朱君而问道焉。

　　信宿，达高河埠，已薄暮。余令导与童子先之，问朱君筑室所在？能知朱君别余，复他往，尚未返。高河市人见童子之问朱君也，觉有异；群踪迹之。市中豪徐某、金某，皆歙产；与朱君善。偶过此，闻童子之问朱君、市人之踪迹童子，亦觉有异：竟以数语解散市人，故余得无恙。然朱君未返，无居停主，转投逆旅。逆旅老妪，亦歙人；闻余为朱君故，止宿余。而胡之导余者，将于次朝别余归。余怅怅无所问津，益无聊。晨兴，忽忆安庆向有卖稻船往来江南北，必取道枞阳湖；而高河之去枞阳，一水可通。遂令胡代余觅便帆，将渡江出池州，登九华山，徐图归计。买舟既定，舟人相期亭午鼓棹，余故暂止逆旅。而徐、金二人自外入，与余联坐；问余何来？余告以馆谷归江南，便道访朱君。逆旅中无赖子遂诘余，访朱君为何者？余惟诡词以答。而金与徐素昧平生，言语时，阴左右余，且目余起。余起，金引入空舍中，问余曰：『君得毋姓张乎』？余诡曰：『吴姓』。金曰：『不然。日者我同朱某来江上，从邻舟窥见丰采，君固司马公也。业提师入山矣，何以至是？将何之』？盖余同朱至江上时，方作焚舟计事。旁午，金未晋谒，而朱别去；金以踉跄归，以故朱与余交谊，金稔知之。而朱与金行踪，徐所熟闻也。先一夕余过市，金固疑之；与徐谋曰：『兹二客之访朱君，得非山中使者乎？盍往物色焉』！故时晚之解散市人及是晨之过逆旅，殆有天幸。及见余，徐不识也、金识之；余亦不讳，告以故。金以告徐，徐曰：『江上未解严，谁能为芦中丈人者？倘疏虞，可若何』！固邀余至其家，匿之。始各道姓名，备述夜来事如此；二君诚有心人哉！

　　适安庆敌兵过高河，士民畏之如虎，尽室避村野。余不得已，亦相随避兵至一何姓家，亦金、徐密友也。翌日兵去，金、徐另买卖稻舟，藏余舟次，令何某伴余，由枞阳出江，渡黄湓，抵张滩登岸；而金与徐别从安庆来，相会于张家滩。张家滩，属池之东流。徐之兄卖药其村中，故问津焉。

　　于是由建德祁门两山中，走休宁；羊肠鸟道，较霍山尤甚。余复病疟，扶疾而行。头岑岑，汗下如雨；形容枯槁，几作沟中瘠矣。东、建袤高山，多小寇出没，或乘夜剽掠；土人相率持兵守岭头。凡过客，皆榷金，名曰御寇，实为寇也。余冒险奔驰，道路以目。将次祁门，江右义旅陈九思屯朱桥，村舍逋逃、商旅裹足，而独余行行不止，人多怪之。赖导皆歙人，得无他。计程两日，可抵休邑；买棹溪行，即可达严陵。

　　未至休邑三舍，辄闻有兵阻；抵郭外，果蜂屯蚁聚，闉阇尽闭。盖彼之叛将新复归敌，长吏虑有变，因而登陴。余缘是不得入，止郭外招提；戢羽潜鳞，虽子胥吹箫不是过也。而耳目渐集，乘间抵城中，寓徐之诸父家。其诸父善岐黄术，有隐君子风。余至，盛为治具；然亦谓余馆师，与其犹子善，不知为余也。兵退，买棹严陵。过新安，亭长呵止之；索篙师金，委放行。达街口，有巡司廨，逻卒登舟讥察；见余将北音、貌魁梧，疑为逃卒，持之急。徐起而与逻者斗，而巡司适之郡不在廨，是以事得解。解维至淳安，已入浙矣。省会有文符插民艇载兵绝浮梁，余船藏他港不获免，为所司插去。行路难，一至此哉！余乃迂道走瑞安，凡两买棹，始达严陵。

　　余既入浙，晦迹益难。计唯有山行，可无恐。乃自婺之东、义出天台，以赴海壖。然鸟道羊肠，较徽更甚。时余将已令取道于杭，而金、徐诸人皆不谙浙道里；向者导导余，而兹则余导导；然余实茫然问途。已经得至海滨，滨海居人咸来问讯，远近哄然，知余得生还矣。

　　回思霍山奔亡以来，之安庆、之池、之徽、之浦江、东、义、台，之天台、宁海，计程二千余里；间关百折，何其穷也！复回思自崇明进师瓜步、润州，而和阳、太平、宁国，而徽、池、庐之诸州邑；乘胜长驱，又何其壮也！然而转瞬成败异势、荣辱殊形，是又戏也、梦也？余自丁亥迄己亥，前后入江，皆岁在双鱼；而一再踬，疑若数焉。然以十五载之揣摩简练，既得而复失之；人寿几何？河清难俟！不亦重可慨也夫？

　　●使臣碧血

　　苌弘之事周王，忠于公室以党于范氏，晋人讨而杀之，藏其血三年而成碧。此忠之所由积也。今左先生之为使臣，执节类苏属国、抗议类富郑公、从容类文信国，卒以见僇。呜呼！有明养士三百年，而能以诗书之泽、答扬其祖宗于地下者，左先生其无憾矣！纪使臣碧血。

　　左懋第，字萝石，山东莱阳人。崇祯辛未进士，历官刑部给事中。甲申春，诏督兵湖襄。夏闻变，誓师而北。会福世子建号金陵，改元弘光；懋第入见，涕泣陈中兴大计。遂命视师江上，除右佥都御史，理戎政事。

　　时江左朝事方棘，辅臣马士英议遣使通好于我朝，且告祭崇祯帝；众莫敢行。会懋第母卒于天津之唐官屯讣至，疏请终制，不听；因请使北。乃遣水师陈洪范持节，懋第及太仆卿马绍愉副之。以洪范常镇辽左，与我国用事易通，故授以经理河北、联络关东之命，而通书我朝，傅以金帛；因册封平西伯吴三桂为蓟因公，世镇燕京。赐懋第一品服，加兵部右侍郎兼都察院右佥都御史以行。懋第曰：『我非敢以宠荣易衰绖，顾此行君事、亲事可两尽；否则，抗节而死，亦不负读圣贤书，报我君、我亲地下也』。

　　秋八月，行次沧州。闻我朝已改封吴三桂为平西王，于是洪范遣使先以册命授三桂，谕来使意；三桂不发书，缄册上摄政王。册文内有「世镇燕京」语，王览之固已怒矣。然朝议谓：『以礼来，且令使臣入见』。

　　九月，至杨村。有士人曹逊、金镳、孙正疆等来谒，且言有报国之志，愿从行。懋第曰：『渡江以来，仅见汝等。今上正位继统，思得义勇以佐中兴。汝等之来，是也』！并录署参谋行阵。

　　十月初，进至张家湾。时议以四夷馆处使臣，洪范无词；参谋通判陈（系孝廉，失其名）曰：『此行成败未可知，而所系国事轻重甚大。今陈帅委蛇如此，倘随势倾倒，其若王命何』？遂以往来通议诸事白懋第决之；而洪范遂心贰于左。左谓舌人（通事人也）曰：『我奉祭告先帝及酬谢贵国之命而来，盖以贵国为我先帝成服，故不敢先之以兵；奈何以夷馆授行人？且我奉御书币聘至境，若以属国相待，我必不入；义尽名立，师出有名，我何恤哉』！往返再四。

　　斯时朝士未知江左虚实，心惮懋第。乃议以鸿胪寺处之，遣官骑来迎，建旄乘舆，肃队而入。十四日，内院满大学士刚林来诘曰：『何不朝见』？懋第曰：『议礼定，然后可见』。刚曰：『礼如何行』？曰：『昔天朝出使外国，国王皆稽首迎拜。今贵国为先帝成服，是有礼于我；故但以客礼相见耳』。刚大笑曰：『我大清皇帝即位，不闻尔福王朝贡；乃以天朝自处，直欲我客礼哉』？懋第曰：『本朝不知贵国之事，以贵国有礼于我君，故命使来谢，自应以客礼相见。我国家不幸，罹此大变；今皇上正位继统，方图中兴大业。汝何得言朝贡』？刚曰：『福王奉何人命僭位』？懋第曰：『先帝遇变升遐，岂有遗诏！今皇帝为先帝之弟，兄终弟及，率土归心，奉天继统。若何许人？敢言僭位』！刚曰：『既知崇祯帝死，若何不死』！懋第曰：『君所言，可以责在廷诸臣，不可以责我。我奉先帝命督兵剿贼，月余始闻变。我固为今日计，徒死无益』！刚曰：『既剿贼，贼破京城时，尔作何事』？懋第曰：『我奉命剿贼张献忠；犯京城者，李自成也。我闻变，即勒兵北行，路闻贵国已驱贼都燕，是以中止；若即以兵来，非杀贼、是剿平尔国矣。且若所言，不过借词难我。譬如往年尔国入犯，而琉球、朝鲜乘虚骤灭尔国；失国之罪，可以责守国诸臣，其将兵入犯者，尔何能罪之哉』？时懋第声色俱厉，而洪范、马绍愉皆唯默不言。懋第复曰：『莫说我江南小，我江南尽大』。刚曰：『谁言大』？懋第曰：『我说也』。洪范以懋第色变，遽曰：『此大事也，非可以一日决；明日再议耳』。刚遂去，洪范、绍愉俱心危之。

　　明日，刚复来，所言大略如前，而终以「福王僭位」为词。懋第曰：『始则福王，今已正大统为天下主；汝所言，多不通理。且我来祭告先帝，因而酬谢贵国；非以请降及讲和来，安得以属国礼相见？若所行可复命，我即专之；不可复命，我必不行，有死而已』！刚曰：『如此，且发国书来看』。懋第曰：『御书以与国王，若何得预看』！刚曰：『且已！但欲见上，须行臣礼』。洪范谓懋第曰：『不如先生再议他事』。懋第曰：『此来本为祭告先帝，无他事可议。若相见礼少错，后无一事如命矣；我必以死争之』。洪范曰：『既不可相见，姑以金帛先之』。懋第因举示曰：『银两以赏陵工军匠，金币以谢国王』。悉数之以付刚。刚欢笑而去；私赞懋第曰：『此中国奇男子也』！时我朝新定鼎，不深悉汉事；两日所辩，皆汉人为谋主。而懋第慷慨劲烈，词气不挠，故我朝亦不能有加于使臣；而心甚重之，馈饵、礼貌甚隆。

　　懋第遣参谋通判陈、旗鼓副将王廷翰以谒陵事请，报言『崇祯已葬，可毋往』！懋第不得至陵，乃陈太牢、服斩衰，率将士北向，哭于寺厅三日。都人闻者，莫不流涕。守卒以其事告摄政王，王益重之；欲生致懋第，懋第终不屈。

　　而洪范受王约，许以江南降，爵为侯；有成言矣。二十七日，有数骑来，遣使臣归国；出永定门，相次合百骑以从。日行六十里，而使臣所从将士尚八百余。十一月五日，止沧州十里铺。忽有数骑从常大人来，遮懋第、绍愉还京，独遣洪范归；骑卒有从懋第、绍愉北者，有从洪范南者，常不之问。而我朝已祭告蚩尤之旗发兵南下矣。是日，懋第入沧州城宿，守者戒严。懋第谓将士曰：『使臣以留为荣，我死无憾！若等从我固当，然俱死无益；不若尽止沧州。我入燕，观动静，然后发疏，遣人驰奏』。翌日，从数骑北发，而左营副将张文才、后营副将杨逢春、都司刘英、军士三百余人止沧州。

　　懋第既返，止太医院署中，逻禁颇严；疏未得发。久之，懋第上摄政王启，略曰：『懋第奉命北来以礼治兵，所以通两国之好；今无故稽留，我使士马日呼庚癸，则后之持节者，谁复不避艰险以图国是？必致上干天和、下戕民命，亦非贵国之利也』！启上，摄政王令内院谕懋第：『第静听，勿有违越』。而都司刘英潜至京，与游击樊通往来侦事。

　　明年乙酉正月，英及参谋曹逊、金镳入讯。昼閟不得通，夜踰垣入见，懋第曰：『近者，人以利害之说动我，我以壁上所书示之。「生为明臣，死为忠鬼」，此吾志也』。又以上摄政王启示逊；逊曰：『此启足为使节光，然今日之事有可否、而无成败』？懋第曰：『我心如铁石，亦听之而已』！是时，伪太子亦止太医院旁署中。懋第潜使所从将士诱问守门满卒，满卒曰：『此真崇祯太子，故加防闲，供应不缺。尔太子常言伯父今在南京，要南去』。懋第因为书二通，一言当遣使臣速归、一请皇太子回南辨验，投内院。内院隶扞之数日，始投；卒不报。

　　二月，懋第以不能躬叩诸陵，遣樊通、陈尚嘉驰诣诸山陵及崇祯帝陵哭叩之。三月十九日崇祯帝忌辰，懋第为哀表一通，率从行诸臣，以羊冢、香帛望祭，哭叩于太医院署中；复为文，以只鸡、尊酒祭忠烈诸臣从先帝死社稷封疆者。

　　四月，草疏一通，用帛幅细书，藏之蜡中；遣金镳及都司杨三泰驰金陵奏之。而江淮方阻兵，不得达。比至五月，金陵竟失守矣。曹逊以告，懋第曰：『此事皎然如日月，我志已决，毋烦言』！

　　闰六月十五日，以江南既平，再下薙发之令。谕懋第降，且髡之；懋第不从。中军副将艾大选首髡如法，且劝懋第降；懋第大怒，挥从官立杖毙之。事闻，十九日捕下刑部。刑部曰：『若不早薙头降，而擅自杖杀人，何也』？懋第曰：『吾头可断、发不可薙！我奉命北来，已办一死，岂肯自败于今日，与若辈为伍？且艾大选薙头倡叛，恨不以军法枭示通衢；我自行我法杀我人，与若何与？可速杀我』！遂下狱。

　　二十日，加铁锁三，拥入内朝。懋第丧冠白袍，不北面，南向坐于廷下。摄政王心雅重之，欲生懋第，且大用之；问在廷汉臣曰：『卿等云何』？吏部侍郎曰：『为崇祯来，可恕；为福王来，不可饶』。懋第曰：『若言今上是先帝何人？且若中先朝会元，今日何面目在此与我言乎』！侍郎语塞。兵部右侍郎曰：『先生何不知兴废』？懋第曰：『先生何不知廉耻』？于是在廷无复言者。摄政王曰：『尔既为明臣，何为食我朝粟半年而犹不死』？懋第曰：『尔入攘我朝之粟，反谓我食尔粟耶！且古之致力中原，亦有藉外国之食者。我国家不幸，罹此大变；圣子神孙，岂遂无人？我今日止有一死，又何多言』！摄政王色变，挥出斩之。左佥都御史赵开心欲起救懋第，同列掣其裾止之，赵不得前；遂拥懋第之宣武门外菜市。懋第昂首高步，神气自若。既至，南向再拜，端坐而后受刑。刽子杨（忘其名）挥泪稽首懋第前跪，泣不止。少顷，徐起举锧，亦不惮满人之在左右也。是日大风，昼晦；都人奔走流涕拜送者，不可胜纪。懋第既拥出朝，赵开心始得前；启王曰：『死之适足以成其名，不如释之』！王可其奏，而懋第已死矣。先是，髡令下，马绍愉即率所从将士薙发降；而懋第参谋陈用极、傅宣、游击王一斌、都司刘统、王廷佐、千总张良左俱以不从令，同日被杀。游击樊通收殡懋第尸于彰义门之白马坑，并取用极等诸人瘗之。而前所遣杨三泰所赍蜡书，以是年冬泛海入越，始达鲁监国发之。

　　初，懋第之至也，内院大学士洪承畴面之；懋第叱曰：『此鬼也！承畴统制三边，松、杏之败，身殉兵革；先帝赐祭，加醮九坛，优以荫恤。承畴死久矣！何以至今日尚存？若来者，鬼也』！洪至，且前欲与言，卒不得发而罢。他日，内院大学士李建泰访之，阍者通谒；懋第曰：『老奴何得尚存？昔督兵讨贼，先帝特宠饯之；乃既不以身殉国难而又降仕他人，亦有何面目见我哉』！李闻，不得见而去。嗣是朝士欲见者，率遭唾骂。于是咸惮见之；或不得已，一投谒以示「不绝」之意。及江南平，闻懋第题诗云：『峡坼巢封归路迥，片云南下意如何？寸丹冷魄销难尽，荡作寒烟总不磨』！讫如其言。

　　二十五日，沧州守知懋第已被害，以告前所留将士杨逢春、张友才等；于是三百余人皆号泣散去。

　　明年丙戌六月十九日，陈洪范有疾，忽言左公至，惊悸而死。始，洪范之持节也，江南以通好重寄命之；事成，世加侯爵。而洪范旧通辽左人语：入燕，尽以江左情实告，而心卖懋第。及还，又率南征之兵平江南。懋第见杀，而洪范定爵为侯；甫期年，卒为懋第忠魂所杀。  
　 
　　皇明监国鲁王圹志

　　发现皇明监国鲁王墓记（摘录）

　　跋金门新发现「皇明监国鲁王圹志」

　　●皇明监国鲁王圹志

　　监国鲁王，讳以海，字巨川，号恒山，别号常石子。始封先王讳檀，为高皇帝第九子，分藩山东兖州府；王，其十世孙也。世系，详「玉牒」。王之祖恭王，讳坦颐。父肃王，讳寿镛；传位第三庶子安王，讳以派；王兄也。崇祯十五年冬，虏陷兖州，安王及第一子、第四弟以洐、第五弟以江俱同日殉难。山东抚臣奏闻，王以第六庶子，母王氏所生，□授镇国将军；部覆应继王位，于崇祯十七年四月初四日册封为鲁王。方三月初旬，使臣持节甫出都，而京师旋告陷矣。东省驿骚，王遂南迁。

　　弘光帝登极南都，移封王于浙台州府。南中不守，虏骑薄钱塘，浙东诸臣竖义旗，扶王监国，都绍兴；则弘光乙酉闰六月间事也。次年仲夏，浙事中溃，王浮澥入舟山。会闽舟师在北，迎王至中左所。复移师琅琦，附省诸邑屡有克复。虏援大至，复者尽失。王又再抵舟山，躬率水师入姑苏洋，迎截虏舟；而浙虏乘机捣登舟山，竟不可援矣。王集余众南来，闻永历皇上正位粤西，喜甚，遂疏谢监国，栖踪浯岛金门城。至丙申，徙南澳，居三年。己亥夏，复至金门。计自鲁而浙、而闽、而粤，首尾凡十八年。王间关澥上，力图光复；虽末路养晦，而志未尝一日稍懈也。

　　王素有哮疾，壬寅十一月十三日中痰而薨。距生万历戊午五月十五日，年纔四十有五。痛哉！

　　元妃张氏，兖济宁州张有光长女，原浙之宁波人；兖陷，殉节。继妃张氏，亦宁波人；舟山破日，投井而死。有子六，皆庶出。第一子、第三子在兖陷虏，存亡未卜；次子卒于南中；第四子弘槮、第五子弘朴、第六子弘栋，俱在北蒙难；仅存夫人今晋封次妃陈氏遗腹八阅月。女子三：长为继妃张氏所生，选闽安侯周瑞长男衍昌为仪宾，未嫔尚；二女，俱陈氏出，未字。

　　岛上风鹤，不敢停榇；卜地于金城东门外之青山，穴坐酉向卯。其地前有巨湖、右有石峰，王屡游其地，题「汉影云根」四字于石。卜葬兹地，王顾而乐可知也！以是月廿二日辛酉安厝。

　　谨按会典，亲藩营葬，奉旨翰林官撰圹志、礼部议谥。今圣天子远在滇云，道路阻梗，末繇上请；姑同岛上诸文武叙王本末及生薨年月，勒石藏诸圹中。指日中兴，特旨赐谥、改葬，此亦足备考订云。

　　永历十六年十二月廿二日，辽藩宁靖王宗臣术桂同文武官谨志。

　　●发现皇明监国鲁王墓记（摘录）刘占炎

　　鲁王真冢，为余于八月二十二日十六时发现。特将发现经过详述于次。

　　八月十九日，余奉命率部负责在旧金城东炸山采石工作。次日开工，发掘地皮，探取石块，俾钻孔爆炸。约入地五十公分，发现深埋地下之石碑一块露出，厚约十五公分、宽约八十公分。余意测为墓碑，饬属不予破坏。继向下掘一公尺余，圹盖毕露。长约二公尺五十公分、宽约一公尺四十公分。墓碑高一公尺二十公分，入地约三十公分；碑面平滑，未刻一文。墓碑案长二公尺余，宽六十公分、厚十五公分。其圹四周及盖，均系用特制之三合灰砌成，坚固异常，诚一久已湮埋之古墓。

　　八月二十二日，余本须参加上级举行之「八一二二」炮战周年纪念庆功会及会餐，祗以身心偶感不宁，请准缺席，整日在工地巡视。午后三时，由于工作进展，此一古墓必须破除；特再前往视看，计划如何爆破。偶立碑前瞻望，见此墓坐酉向卯，前有古岗大湖，右靠梁山；山顶多石，其顶一巨石似系人工所置，用为记号。左青龙、右白虎，天然形胜。右前大帽山麓倒塌巨石，刻有鲁王手书「汉影云根」四字。余顿觉有所悟！特饬属慎重将事，保持原状。谨在碑后一公尺处凿开一洞，命谢文澜中尉派士官刘田入内检视，获石碑一具长七十公分、宽四十公分，余知有异。除饬暂停发掘外，亲自持该石碑往湖边清洁；几经洗制，始发现「皇明监国鲁王圹志」八字及鲁王毕生事迹之全文。余以事体重大，随令权将遗骸装入用木箱改装之棺材，敬谨收藏；一面报请上级处理。十八时，本部队副部队长蔡上校、参谋长刘上校莅基地凭视后，将圹志碑携返。是夜「艾瑞丝」台风侵袭，余为对此一代忠魂表示敬意，漏夜冒狂风暴雨之险，亲往墓地将鲁王遗骸肩回；置之寝室，妥为保护。

　　司令官于二十四日上午九时，携其女公子亲临墓地检视鲁王遗骸，上香致敬。并由余陪导其到大帽山麓参观刻于倒塌巨石之「汉影云根」鲁王手书（「根」字于该石倒塌时遗失，现仅存「汉影云」三字）及览读诸葛倬、吴兆炜等于永历岁次甲午秋仲月间阅读鲁王手书「汉影云根」后所赋之诗。该诗刻于「汉影云根」四字之对面巨石，其文如下：

　　监国鲁王遵澥而南，驾言斯岛，挥翰勒石为「汉影云根」四窝字，意念深矣！倬等瞻仰之余，同赋诗志慨！

　　十年潜见寄波涛，手斸虬螭紫■〈山厌〉高。江左匡勋余拄颊，澥邦戾止事挥毫。为章影续扶桑焰，匪石根维砥柱牢。他日曰归仍带砺，从公倍忆旧誉髦（诸葛倬）。

　　郊垧野望酒清濯，何处崔嵬森羽翯？趋走山精挥笔花，纵横字势端龙角。静观汉影识高深，顶立云根崇澥岳。湖水近知日月心，波光时映晴光卓（吴兆炜）。

　　（以下尚有二律，均已模糊不清，无法附录）。

　　司令官于归去前，重返墓地，再三检视，似有莫大感慨。嘱余并转知有关单位及人员，对此古迹须予爱护。午后四时，接奉上级通知云：『司令官对鲁王真冢之发现，特表重视；已饬由金防部、政委会、金门县政府及本部队各派高级人员为代表，并请地方名绅参加，组成处理小组，日内将至墓地现地处理。在处理小组未到达前，对墓地之一切，不可随便更动』。

　　八月二十六日上午九时，处理小组由金防部政治部刘副主任率领到达墓地，立即列队上香，行致敬礼；而后摄取墓地照片。最后，决定开凿圹盖，检取遗物，由余派士官二人负责之。由以圹冢系用特制之三合土砌成（似用糯米渗入），坚固逾常；经两小时又三十分不断凿掘，才将圹盖全部破开。其厚约四十公分，混入无数磁碗。圹墙厚二十公分，平直整齐，里面已全部变黑色。圹底火烧红色方砖所铺，缝隙灌有水银。圹中除尚存腐剩之棺材木数块外，余均已变成黑色之渣滓。经本部士官伍志强、郭世贤进入详细检查，获得「永历通宝」钱三枚。十二时正，处理小组归去。下午三时重来，继续监视取出方砖；及向下发掘约一公尺，未发现任何物品。时已午后五时，处理小组宣布发掘工作结束后归去。余随派卡车一辆，将鲁王遗骸一箱、圹底渣滓一箱及「永历通宝」三枚、破棺木三块、破磁碗二个、方砖九块，运送交金门县政府保管。

　　以上为余发现鲁王真冢之经过情形。以此项有关历史文物之重大发现，诚有助于史学家之考据，余有幸焉。（载「中华日报」四十八年十一月十四日）

　　●跋金门新发现「皇明监国鲁王圹志」胡适

　　这篇圹志，可以考正许多旧史的错误。试举几个重要的例子如下：

　　（１）「明史」百十六鲁王檀传下记监国鲁王的末路是：

　　「以海遁入海，久之，居金门，郑成功礼待颇恭，既而懈。以海不能平，将往南澳，成功使入沈之海中』。

　　「明史」百零一诸王世表「鲁」下也说：『（顺治）十一年，成功使人沈之海中』。「三藩纪事本末」及南明的几种野史，也有这种记载。「明史」可能是依据这些野史的。顺治十一年（甲午，一六五四）是永历九年。

　　全祖望「鲒埼亭集」三十一「明故太仆斯庵沈公诗集序」力辩「明史」此说之不可信。他引沈氏（名光文）挽鲁王诗的自序说鲁王薨于壬寅冬十一月，是死在郑成功之后。郑成功死在壬寅五月初八。壬寅是永历十六年、即康熙元年（一六六二）。郑成功死在五月，鲁王死在十一月，当然不是郑成功把他沈到海中的了。

　　「金门志」（叶二五～二七）与「新金门志」（叶一七九～一八一）引的吕世宜「鲁王墓碑阴」文及周凯「鲁王墓碑」（原无题，我拟此题），都根据林子濩「续闽书」记的『王素有哮疾，壬寅十一月十三日中痰薨。生于万历戊午（四十六年，一六一八）五月十五日，年四十五』，来驳正「野史载成功沈王于海」的传说。周、吕两文都作于道光丙申（十六年，一八三六），都只敢驳正「野史」之说，而不敢指斥那钦定的「明史」。周凯此文中又引卢若腾（牧洲）「岛噫集」中『有辛丑仲夏寿鲁王诗、壬寅仲夏作「泰山高」寿鲁王诗，……其诗与「续闽书」（所记鲁王）诞日符合，岂有王薨而犹为之寿者』？这两诗都可以证明「续闽书」的记录是可信的史实。

　　今年新出土的「鲁王圹志」明说：

　　『王有哮疾，壬寅十一月十三日中痰而薨。距生万历戊午五月十五日，年纔四十有五』。

　　这就可以证明林子濩「续闽书」的记载是根据当时撰修的「鲁王圹志」一类的史料，故一个字不误。

　　全谢山「答陆聚缑论三藩纪事本末」（「鲒埼亭集」外编四十三）说：

　　『辛丑，成功入台湾。壬寅，缅甸赴至（此指永历帝之死），成功亦卒，海上遗臣复奉鲁王监国。甲辰（康熙三年，一六六四），王薨』。

　　这是谢山早年未定之论，说鲁王死在甲辰，是错的。谢山后来得见沈光文（斯庵）的诗集，才知道鲁王死在「壬寅冬十一月」，是死在郑成功死后。这是和新出「圹志」相符合的。

　　但全谢山深信鲁王死在台湾。他的「张苍水神道碑」（集九，题「明故权兵部尚书鄞张公神道碑」）说：

　　『壬寅冬十一月，鲁王薨于台』。

　　他的「斯庵沈公诗集序」也不信「阮夕阳诗集」说『鲁王薨于金门，岁在庚子』的话。谢山不信鲁王死在庚子（永历十四年，一六五○），是对的。但他在此序里力说鲁王死在东宁（即台湾），是错误的。他说：

　　『盖王本与成功同入东宁，故即葬焉』。

　　现在我们看这「圹志」明明说：

　　『（辛卯舟山破后），王集余众南来，闻永历皇上正位粤西，喜甚，遂疏谢监国，柄踪浯岛金门城。至丙申（永历十年，一六五六）徙南澳，居三年。己亥（永历十三年，一六五九）复至金门。……壬寅十一月十三日……薨。……卜地于金门城东□外之青山，……。其地前有巨湖，后有石峰，王徜徉游其地，题「汉影云根」四字于石。……以是月廿二日辛酉安厝。……』。

　　此可见鲁王没有过到台湾，他先住金门六年，中间曾移居南澳三年，又回到金门住了三年多，就死在金门，葬在金门。全谢山的说法，得着新出土的史料的否证，是必须放弃的了。

　　（２）新出「圹志」还可订正查继佐「鲁春秋」的一些错误。「鲁春秋」（适园丛书刻本）说：

　　『壬寅，监国跸金门。……』。

　　『夏五月，延平王……国姓成功薨于东宁。……秋九月之十有七日，监国鲁王以海薨于金门』。

　　这个日子——九月十七日——是可以订正的了。

　　查氏记舟山之败，说：

　　『监国继妃张氏赴井死，两王子北去』。

　　查氏记两王子之名是「长弘楠、次弘棅」。新出的「圹志」也记着：

　　『继妃张氏，亦宁波人，舟山破日，投井而死』。

　　『有子六，皆庶出。第一子、第三子在兖陷虏，存亡未卜。次子卒于南中。第四子弘槮、第五子弘朴、第六子弘栋俱在北蒙难』（三子名字可能有钞写的错误）。

　　好像最后记的三子是舟山蒙难的，不但数目不同，名字也不相同。

　　（３）全谢山又有「舟山宫井碑文」（「鲒埼亭集」二十四），记「辛卯之役」（永历五年，一六五一）在舟山投井死的是『监国元妃陈氏』。而「圹志」明说『舟山破日，投井而死』是『继妃张氏，亦宁波人』。「圹志」下文又说鲁王『女子三，长为继妃张氏所生』。志文两次提及「继妃张氏」，显然有所依据。谢山称她「元妃」，是一误；说她姓陈，是二误。

　　「圹志」又明说：

　　『元妃张氏，兖济宁州张有光女，原浙之宁波人。兖陷，殉节』。

　　而谢山「舟山宫井碑」说：

　　『监国次会稽，张妃主宫政。而〔陈〕妃以丙戌（唐王隆武二年、即清顺治三年，一六四六）春入宫。会西陵失守，监国自江入海。保定伯毛有伦扈宫眷自蛟关出，期会于舟山。道逢张国柱乱兵杀掠，拥张妃去』。『〔陈〕妃在副舟中，……伏荒岛数日，飘泊至舟山，监国已入闽……。吏部尚书张肯堂遣人护之，得达长垣。监国见之流涕，始进为元妃。……辛卯，大兵三道入海。……〔舟山〕城陷，元妃……投井而死。……董户部守谕为作「宫井篇」哭之。……』。

　　鲁王「圹志」记他的「元妃张氏」死在兖州被满清兵攻破的时候，那是在崇祯十五年（一六四二，「明史本纪」及「诸王世表」皆作十五年，「明史」百十六鲁王传误作崇祯十二年）。谢山此碑写鲁王的张妃在绍兴监国时主宫政，那是在唐王聿键的隆武元年（乙酉、一六四五），在兖州破城后三年了。又写那位张妃在隆武二年（丙戌、一六四六）在海上被乱兵拥去，下落不明。这个张妃在「圹志」里完全没有记载，而谢山完全没有提起「圹志」里记的「兖陷殉节」的「元妃张氏」。我们似乎应该用新出土的「圹志」来订正谢山先生的「舟山宫井碑」文罢！

　　四八、十、三十一下午。

　　「圹志」记『次妃陈氏遗腹八阅月』，这是壬寅十一月尾的记载。查氏「鲁春秋」在鲁王死后补记：『王年五十有四（依「圹志」与「续闽书」，当作「四十有五」）。继妃陈氏明年生遗腹子弘甲。周支长杨王术桂（今改宁靖王），收养，栖于东宁』。这是那个遗腹子的下落。「宁靖王术桂」即是鲁王「圹志」的作者。「周支」当作「辽支」，即「圹志」署名的「辽藩」。「明史」百十六辽王下云：『辽国除，诸宗隶楚藩，以广元王术■〈土周〉为宗理』。又「明史」诸王世表「辽」下末代有术■〈土受〉、术堣、术垌等。「鲁春秋」称『长杨王术桂，今改宁靖王』。谢山先生说：『读太仆（沈光文）集中，王在东宁（当作「金门」，说见上），颇多唱和。宗藩则宁靖，遗臣则太仆』。辽藩宁靖王朱术桂的诗似乎没有流传下来，我们现在读这篇新出土的「圹志」，还可以想象那位末叶王孙的故国哀思，还应该对他「指日中兴」的梦想寄与无限的同情。

　　四八、十、三十一夜补记。（载「中华日报」四十八年十一月二日）  
　
