绍兴采石大战始末　　（宋）员兴宗 撰


 　　金主亮竭其国兵财南侵其身先出汝州（京西道）示欲出襄汉上流朝廷果从三司发精兵五万人合荆鄂之兵凡十二万先是虞侯作天官属上殿先论敌异时为南牧之计必为五道出蜀口出荆襄止以兵相持淮东之地沮洳非用骑之地他日正兵必出淮西奇兵必出海道（庚辰年札子是）是年冬奉使又明年十月回具言敌必南侵盖已授甲造船必为南渡之计申言前轮对之语上曰记得卿此言极是极是是年五月十九日敌使上殿有奏言欲得两淮之地欲得将相大臣朝廷骇愕议所以发兵是时金主以兵驻淮阳（汝州）以避暑为名作计渡汉江从上流以窥吴会朝廷发成闵领禁卫五万人来戍襄汉上出金使语令宰相就都堂命侍从台諌议所以备敌之策时宰相宣上语云今日更不尚和与守直问战当如何庙论欲遣成闵全领禁卫兵御襄汉上流虞侯说不须得发兵如此之多敌必不从上流下恐发禁卫则兵益少朝廷内虚异时无兵可为两淮之用兵行未几旬日得报金主回汴京虞再白堂金主已去乞留五千殿后兵（五万中）约止江池之间欲留此为用若上流兵盛自江鄂间应援淮西兵盛便出大信口（池州采石近）可以援淮西是时无人为虞侯之助其说卒不用至九月间敌以五万重兵出淮东刘锜拒之于楚州青江口金主自提重兵号五十万皆精甲自寿春（寿州）渡淮王权拒之二将不敢战望风奔遁敌才与南兵相接王权退自安丰（属庐州）至合肥合肥又退至石杆而中军已退至濡须（和州大江口）虞侯见事急知二将必退回遂率四五侍从又同白宰相说王权退师已临江口必败国事诸公云王权申云此退所以导敌深入身当其冲令邵宏渊出其右李显忠出其左夹攻之虞侯率四五侍从辨其不然此权必为走计时朱倬杨椿犹不以为然明日得报权果渡江朝廷震骇（十月十七日白宰相十八日王权申）十九日上命叶枢密（义问）督视江淮军马因命虞侯叅谋军事二十一日陛辞上慰劳甚渥云卿本词臣不当遣以卿谙军事故也二十二日出临安是日得报刘锜兵走自楚州走至瓜州尽弃淮东之地敌追骑至皂角林（瓜淄之前）锜之将员琦小捷锜乃托病过江十一月初四日锜兵大败于瓜州（刘汜之役）江淮之间民皆奔逃是时金主以重兵临采石已数日知建康张焘屡遣官来催督府措置虞侯与叶枢密初六日到建康是夜被旨罢王权以李显忠代之督府诈以檄召权来府议事夜遣虞侯持檄走池州唤李显忠分付人马令会于采石盖权兵在采石未走初七日发建康初八日早去采石余路十五里闻鼓声振野问道傍人云是金主临江昨日刑白黒马各一祭天取今日过江虞侯见道傍茶坊酒店官军闲坐虞侯呼之其说与道路之言合虞侯又问云既是金主今日过江因甚却只在这里众兵皆言王节使在淮西毎日只打锣不打鼓未尝得接战我軰皆是马军节使令我弃马徒步过江如今已无马我軰不会步厮杀随行官吏多欲回虞侯云须要江上看兵势盖上遣我来当进不当退有进言者云事败至此舍人与人一担担何也虞侯不听虞侯至采石诸将皆无战意公方会合诸将士诘之曰我闻王节使在淮西毎日打锣不打鼓众曰果如此虞侯慰劳曰权不战教汝軰不成事令汝軰半死半活众皆唯唯虞侯曰虽然王权已罢兵权管汝軰不得我是朝廷官官家差我担银来犒设你懑今有节度观察至副校尉官诰皆担来汝軰食官家禄官养汝軰三十年不审能戮力一战否众曰我懑也要战但无人主此事虞侯与说我今日只办两眼随你懑成得功大与你填大的官诰立得功小填小的官诰若死于此则当同死于此若你懑走我亦随你去你懑道我走去甚处我便去见官家说某人通制已下某人肯厮杀某人不肯诸军大讙曰今日有分付大家去厮杀于是方布阵摆戈船是时江北敌兵甚厚极目望上下流二三十里不絶鼔声震地虞侯即跃马至岸口见北岸一髙台台上有大红绣旗黄旗各二左右立中有大黄葢有一人服金甲据胡床坐其上众云此金主也兵号四十万马数倍之虞侯遂与诸将议统制官张振王琪戴皋时俊盛新列马军步军为阵静以待之分戈船为五以其二傍东西岸行东护岸西裹敌船其一驻中流载精兵以待战其二藏小港中以待不测摆布仅毕或闻敌中发喊金主亲执小红旗麾百舟絶江而来未顷间有数十舟达南岸敌登岸与官军战公往来行间公谓时俊俊先登军皆死鬬斩敌过半岸上之敌皆投拜战于江中死以万数天色晦敌犹未退会官军在淮西有溃散者三百人自光州路转江而至虞侯抚劳之授以旗鼓设为疑兵敌果以为援至鼓声乃已却打梆子声敌引余舟遁去或欲引水军掩其前断其归路虞侯以为不可所谓归师勿遏是也倘或官军一伤我军少何以继之敌万里入冦如此之盛今日必欲战则官军少而明日何以为敌但以强弩袭其后追射之敌兵多伤至夜师旋计岸上之尸二千七百余人射万户一人生获千户五人女真三百余人余皆正军徤者星夜遁去即夜具奏旧将去新将未至决不敢引去是夜椎牛设酒以劳军有说舍人宣赞者及见枢密院人吏在虞侯前甚恭问之云乃中书舍人非武官舍人也将軰乃尽礼致恭至夜半仍令布阵再与将士待敌敌兵已稍希至辰时以来凡再鼓公举旗挥出海船五之二分其半向北岸上流直杨林河口诸将或问公何故遂说与诸将当时只合将船守杨林河口不合放敌船令出命统制盛新引船直杨林河于江心下泊船度敌前所不到处戒之曰若敌船自杨林河出即齐力射之必争与死无令一船得出岸如河口未有船出即以克敌神臂弓射北岸于是盛新受令于江心驻船齐力射敌应弦而倒以万数敌见船无归路实时从下流放火自焚官军亦于河口上流以火船焚其余舟凡一百八十余只亮陆遁去至午间遣一小舟令张千持书至书意似与王权有约察其策出于用间亟以已发遣王权之事报之以絶其意又遣探马渡江至暮归（初九夜）说金主焚龙鳯舟（宫人所乗）斩船作头二人（责船致败）鞭梁大使一百（名球引亮来采石者）连夜往瓜州与金主书意合虞侯却与李显忠商量令移时俊军于马家渡辍李捧一全军一万六千人又分戈船百艘来会京口于是月二十三日习水战耀兵亮唤万户渡江万户说江口阔如采石三倍不可渡亮遂拔剑数万户罪万户涕泣以告释之约十二月初一日离杨门初三日建康早饭金主上马去众议共谋杀之夜即其所居帐中连发三箭射中又挟弓欲射已而问曰你是江南人是自家人万户答曰自家人金主曰我自去年煞做无道理事今日饶我也得由你軰杀我也得由你軰不若早早快脆万户一人直入即其帐中杀之并及其帐中妃侍五人并杀梁大使郭副留药师之子马钦李叅政共四人盖皆为金人谋来南者尽焚其尸焉是月初二日虢州签军雷政来告虞侯即日同杨存中成闵渡江至瓜州措置后二日金之大将檄来请和公是日往行在奏事两淮之民自镇江至平江见公船过焚香投拜甚众初六日奏事毕初十日车驾幸建康明年二月十八日还临安
 　　九华集巻二十五 

附录： 采石战胜录一卷（编修程晋芳家藏本） 宋员兴宗撰兴宗字显道仁寿人未第时读书九华山因以自号用荐除教授召试擢著作郞国史编修实录院检讨干道中疏劾贵幸中谗奉祠去侨居润州以终所著辨言及九华集岁久散佚近始从永乐大典采摭成帙惟此书世有传本所记乃虞允文督师江上拒破金海陵王之事大致与史文相出入永乐大典亦载之题曰采石大战始末而冠以九华集字葢其集中之一篇后人析出别立此名也（四库全书总目•史部•杂史类存目） 九华集二十五卷附录一卷（永乐大典本） 宋员兴宗撰兴宗有采石战胜录已著录其集见于焦竑国史经籍志者本五十卷乃宝庆三年其孙荣祖所编兴宗弟梦协井研李心传俱为之序明以来久佚不存今检勘永乐大典所录摭拾诠次厘为诗六卷杂文十五卷又论语解老子解畧西陲笔畧并绍兴采石大战始末各一卷而原集所载同时祭文可以互证兴宗始末者则别为一卷附之于后集中多与张栻陆九渊往复书简葢亦讲学之家然所上奏议大抵毅然抗论指陈时弊多引绳批根之言李心传序谓归附旣留而垂遣■〈执上目下〉御因逐而旋召均输久废而骤复此三事皆朝廷所必行而兴宗矢笔尽言斥逐不悔则其经济气节均有实事非徒侈空谈者矣又洪适撰隶释时尝咨以汉碑数字兴宗为之考核源委具见精博今答书一通具在集中学问淹雅亦未易及虽其文力追韩柳不无锤炼过甚之弊然骨力峭劲要无南渡以后冗长芜蔓之习亦一作者也（四库全书总目•集部•别集类）
