豫章漫抄　　（明）陆深 撰 

　　●豫章漫抄一 

　　（俨山外集卷十八） 

　　南昌武宁县地名常州亥盖市井之区谓之亥者不知何所取义岂方言耶岭南谓之虚柳子厚诗绿荷包饭趂虚人是已其义盖取市会不常多虚日也又古语云市朝满而夕虚也古诗云日中市朝满其语多有所本按虚墟古字通用丘墟或有垄断之义惟西蜀谓之疾解之者曰如疟疾间而复作也甚无谓北方谓之集声转谓之积积岂疾即集之谓耶南方谓之行镇店南中诸夷谓之场每以卯丑酉日为市故曰兎场牛场鸡场岂用亥日为市故谓之亥云 

　　朱宗晦华亭人洪武间知靖安县志称其爱民礼士洁已奉公修坛壝兴学校治桥道劝农桑绰有政声 

　　洪武间松江太守黄辂字子威进贤人宣徳间苏州太守况锺字伯律靖安人皆起吏员皆生南昌皆有能声 

　　江西通志载丰城朱善备万洪武初赴廷试第一授翰林院修撰则备万当为本朝状元第一而无录传焉实录所载善洪武初为郡学教授八年被荐除翰林修撰后升文渊阁大学士卒与通志微不同按本朝科第乡试则以子午卯酉年会试则以辰戌丑未年因事则移易故进士科有两甲申其一以太宗渡江其一以文场火故也太祖以洪武三年庚戌乡试明年辛亥则吴伯宗为状元后至十八年开科值乙丑则程以善为状元一云陈以善登科录又载丁显按临江练安子宁登洪武乙丑榜第二名则花纶为状元今金川玉屑中所载送花状元应诏归娶诗又按水东日记载髙皇帝梦双丝坠地时张显宗状元及第岂即丁显或更姓耶二十一年戊辰则任亨泰为状元世传太祖首开科得亨泰甚喜其名盖据所刻登科录而言其实不然自任以前已有人矣辛未则许观（备遗录以为黄观）今登科录所载则韩克忠是岁六月再廷试故也甲戌则张信丁丑则陈安庚辰则胡靖建文之首科也更名广一云本名广靖则唱第时所更也 

　　浮梁程尚书瑀记漫吾亭曰夫逺名利之畏途而从事于溪山之胜是舍世间之桎梏就物外之羁馽不近以五十歩笑百歩也其言似有见者 

　　商文毅公辂字弘载仕至尚书大学士自乡试至廷试皆第一世称为三元本朝三元者唯文毅一人 

　　泰和尹文和公正言琐缀录中所载佀锺强珍二公以名相谑事固有偶然者因忆余乙丑科内阁试庶吉士以春阴为诗题下注不拘体同年王韦钦佩作歌行为诸老所赏时柴墟储静夫罐为太仆少卿过访钦佩予时在座因索其稿读之至警句云朱阑十二昼沉沉画栋泥融燕初乳柴墟击节叹赏曰絶似温李予曰本是王韦盖指摩诘苏州以戏之为之一笑吉水徐舜和先生穆为翰林侍读以生朝设席邀诸吉士会饮凡同年会皆序齿若至座主家则门生逊一席舜和尝考易房时徐子容穆伯潜皆执门生礼舜和以次行酒大声曰徐穆二生坐于此而忘其名之自呼也亦为之一笑 

　　诚意伯刘基甞丞髙安登至元间进士盖重纪至元云黄恭正统间贑州知府通志备书其律己谦卑莅事勤慎兴学校劝农桑以忧去郡人至今思之吾松江人由举人 

　　世间翫戏之具惟奕盛传其次则象戏又次则抹牌近刻打马图人少习之又别有七国象棋以为出于温公或未必然亦犹俗云尧以奕诲丹朱也至南史诸纪传中却载围棋在第几品此尤为可笑古之摴蒱陆博今皆不传汉魏所尚弹棋亦不复见矣想诸伎俩亦自随时兴废而俚俗者尤为不常元滕玉宵自叙少时以累棋蜡鳯为戏不知所谓蜡鳯者又何事耶黄山谷小词又有打揭之戱至谓小五出来跋翻和九若要十一花下死管十三不如十二似有谱者此虽无益之事览之茫然殊以博洽为愧 

　　景时字秀发华亭人宋庆元三年知吉安府龙泉县水沴之余一意拊摩催科不迫修学校建谯楼县仓尝曰吾于龙泉政事无以踰人惟不扰二字始终守之 

　　宋孝宗升祔将复祧庙孙逢吉言太祖造邦与汉髙帝同而未正东向之位当此时宜更定晦庵时为侍讲不以为然以为殷周之祖是谓稷契典礼不逺稽于三代乃近法于汉唐逢吉曰我宋之兴与商周异安得以稷契为比不酌人情而必曰三代人将得而议矣此当以逢吉之言为正逢吉字说之龙泉人 

　　江西大家頼粮经催之人往往设法取价于小户有粮不满升者索银至五六钱其名曰小包大吾邑三乡岁难并稔大家有立户在此一乡而田亩在彼一乡者此乡遭荒而彼乡成熟则据户蠲免谓之熟作荒事相偶类皆弊政也 

　　红巾贼李明号饶大胆据福安凡十年甲辰邓国公愈擒其父子始平之元末兵起皆以红抹额称红巾者不独一李明也按元至正十二年壬辰正月红巾破九江闰三月蕲黄沔阳红巾破江州江州即九江我太祖髙皇帝以是年六月与中山王等二十四人始起义畧定定逺后戊戌红巾徐真一下陈友谅始据江西时改元天启明年己亥为天启二年四月又改天定五月陈友谅自称大义元年庚子辛丑年十一月矮陈叅政据太和改称龙鳯七年明年壬寅二月又作大义三年癸卯大义四年八月友谅败亡改徳寿元年明年甲辰徳寿二年仍改称龙鳯十年明年乙巳又明年丙午至丁未为吴元年戊申正月初四日我太祖髙皇帝改元洪武按癸卯即至正二十三年时明玉珍僭号于蜀自将红巾三万攻云南亦称红巾云 

　　江西府州县皆被带山溪有田有险其阻深者尤胜大抵赋税难清盗贼易起则府州官之入衔如前代劝农监押之类皆不可废而县令尤急按唐县七等一曰赤京都所治二曰畿京之旁邑三曰望满四千户四曰紧三千户以上五曰上千户以上六曰中不满千户七曰下五百户以下凡注为令总治民政劝课农桑与户口赋役钱榖赈济给纳之事皆掌之有孝弟行义闻于乡闾者申州激劝以励风俗有戍兵则兼兵马都监或监押其职守若是宋政和二年诏 
　　县令以十二事遵行一曰敦本业二曰兴地利三曰戒游手四曰谨时候五曰戒茍简六曰厚积蓄七曰备水旱八曰戒宰牛九曰置农器十曰广栽植十一曰恤田户十二曰无妄讼而以劝课农桑总之因考前代官制漫录于此 
　　宋府设官 
　　知军事通判军事（各一员并兼管内劝农营田事） 
　　军判官（一员） 
　　录事司理司户司法叅军（各一员） 
　　军学教授（一员）　　兵马都监本军驻札（一员） 
　　监押（四员添差者不与）　　巡检（一员） 
　　巡辖马递铺（一员）　　监在城酒税（一员） 
　　监户部赡军酒库（一员） 
　　元府设官 
　　总管府达噜噶齐总管（各一员皆兼管内劝农事） 
　　同知治中府判（各一员） 
　　推官（二员） 
　　经歴知事照磨兼架阁（各一员） 
　　司狱（一员） 
　　中万户达噜噶齐正万户副万户（各一员） 
　　镇抚经歴知事照磨（各一员） 
　　千户所一十一奕每奕千户（三员） 
　　百户（三十员）　　弹压（三十员） 
　　每奕又各有首领官（一员） 
　　宋州设官 
　　知军州事通判军州事（各一员并兼管内劝农营田事） 
　　军事推官军州判官（各一员） 
　　录事司理司戸司法叅军（各一员） 
　　军学教授（一员）　　兵马都监本军驻札（一员） 
　　监押（四员添差者不与）　　廵检 
　　巡辖马逓铺（一员）　　监在城酒税（一员） 
　　监户部赡军酒库（一员） 
　　元州设官 
　　达噜噶齐知州（各一员并兼管内劝农事） 
　　同知州判（各二员）　　提控案牍都目（各一员） 
　　儒学教授学正学録直学 
　　六斋训导（各一员）　　官州峡江提领（各一员） 
　　税务提领大使副使（各一员） 
　　酒务提领大使副使（各一员） 
　　宋县设官 
　　知县（一员兼管内劝农营田事）　　县丞主簿县尉（各一员） 
　　元县设官 
　　达噜噶齐县尹（各一员并兼管内劝农营田事） 
　　县丞（二员）　　主簿县尉典史（各一员） 
　　教谕（一员）　　训导（四员） 
　　蒙古学教授学正（各一员） 
　　医学教授学正学录（各一员） 
　　惠民局官医提领（一员） 
　　阴阳学教授（一员） 
　　税课提领大使及副使（各一员） 
　　酒务提领大使及副使（各二员） 
　　驿提领镇市　　廵检二员（各一员） 

　　俨山外集卷十八 

　　●豫章漫抄二 

　　（俨山外集卷十九） 

　　袁州万载县西北行百里有慈化寺为普庵道场周里余甚为宏阔四围皆山面浸池水如半月有二十四寮僧众至二三千正殿深十八丈余后园中有侧栢甚竒以三人围之少弱二尺髙二三丈已上分为两岐至顶则秃而枝须如根相传以为普庵手植乃倒栽之此难尽信但木末枯枝坚如鐡石风霜所不能摧折为少异尔然数百年物也又西过青溪喻氏有一栢栢植溪上絶似慈化但殊小而顶尤尖秃此树与江南垂丝桧是一类但栢身栢叶耳 

　　国朝儒臣出翰林者类谥为文惟刘忠愍从其所重陈庄靖则避其名此李文正公序董文僖集语也按曾棨谥荣襄金忠谥文忠是翰林亦有不谥文而谥亦未尝避名者恨无从质证也 

　　先圣之祥有麟书定世符流传怪异初不藉是以为轻重其实谶纬之始也若瓮书云后世修吾书董仲舒护吾车拭吾履发吾笥会稽锺离意璧有七张伯懐其一秘书云后有一男子自称秦始皇上我堂踞我床颠倒我衣裳至沙丘而亡端门书云趣作法孔氏没周姬立彗东出秦人灭胡亥术书既散孔子不灭皆叶韵可读特其文明白无隐语廋词如谶纬之艰涩者疑皆事后好竒者为之尔 

　　嘉靖十二年予以八月廿六日江藩履任九月六日过各道相访入湖东道未时未尽于东方见月时郑大叅时夫朱少叅子纯共观而异之十一月二日予出巡湖西是日天气朗霁晚将至市■〈氵义〉于西方见新月前月乃小尽是月冬至在二十七日大尽所余三日明年乃闰二月以月验之则是月该小尽若非推歩之误则躔度之差必居一于此矣予庚寅岁在山西别记冬至与岁闰亦差一日云推闰歌括云欲知来岁闰先算至之余更看大小尽决定不差殊谓二十日冬至则所余十日来岁则闰十月小尽则九月如冬至在上旬则数足十二日除之更从一起数焉 

　　庐山天池寺以周颠仙兴建我太祖髙皇帝御制周颠仙传甚竒古中载颠仙以手画地成圈指谓太祖曰打破个桶做个桶盖隐语代革之事桶统也今人所戴小帽以六瓣合缝下缀以檐如桶阎宪副尚友闳谓予言亦太祖所制若曰六合一统云杨维祯廉夫以方巾见太祖问其制廉夫对以四方平定巾太祖喜令庶人皆得戴之重佳名也商文毅公辂召用自编民亦以此巾见 

　　洪武二年二月壬辰以翰林直学士詹同侍读学士秦裕伯为待制袁涣雎稼为翰林应奉裕伯大名人从父仕元都就学胄监登第累官至福建行省郎中会世乱弃官寓扬州复避地松江之上海以养母时张士诚据姑苏遣人招之拒不纳吴元年上命中书檄下松江起之裕伯对使者曰裕伯受元爵禄二十余年背之是不忠也母丧未终忘哀而出是不孝也不孝不忠之人何益于人国乃上书于中书固辞洪武元年省臣复檄起之裕伯称疾不起上乃手书谕之曰海滨之民好斗裕伯智谋之士而居此地茍坚守不起恐有后悔裕伯拜书遂入朝裕伯博辩善为辞说上欲命以官屡以故辞至是以为待制 

　　洪武二年三月上与翰林待制秦裕伯等论学术上曰为学之道志不可满量不可陿意不可矜志满则盈量陿则骄意矜则小盈则损骄则惰小则陋故圣人之学以天为准贤人之学以圣为则茍局扵狭小拘扵凡近则岂能克广其学哉裕伯对曰诚如圣谕 

　　洪武四年七月上因与侍臣论用将曰秦裕伯常言古者帝王之用武臣或使愚使贪其说本于孙武然其言非也夫武臣量敌制胜智勇兼尽岂可谓愚攻城战野捐躯殉国岂可谓贪若果贪愚之人不可使也右三则皆于国史录出又按洪武三年庚戌应天首科乡试召前御史中丞刘基今治书侍御史秦裕伯为考试官见宋景濂小录序吾乡新旧郡县志载裕伯事甚畧止具录手勑故人得传之今海滨有二秦氏皆云裕伯后亡友秦文解先自■〈干阝〉沟来而裕伯尝寓扬州或当近之秦监生钿家收有裕伯上中书书草云其闸港住宅即裕伯故居初有勑书楼被毁叩其始末两家子弟多不能详钿云裕伯竟不出而不知其尝为翰林侍读学士又为待制备顾问又为治书侍御史岂皆非世嫡耶无亦沦落于齐民而忘其先耶按裕伯在元时已有盛名北方文章多出其手今间见于元文类中当时必有成集以传俟访之若吾邑志宜题曰流寓今闸港有裕伯题桥讹而呼为俞伯竒桥云 

　　甲午二月三日宿痾初起春阴欲开拥肩舆度石梁掩映重湖之间徐孺子苏云卿之遗迹歴歴在目波光云影与胷次相推荡洒然自得 

　　赵善鸣字符黙与同年湛元明俱出陈白沙之门三十年前因元明识其人甲午春以南京户部员外公差过豫章出许司徒函谷所刻论辩为惠始得尽见一时贤俊论学之说予向尝疑气以成形而理亦赋焉为有语病今诸公并与性即理也一言为不通之论大抵义理之学要在悦心处如登山然髙一歩则所见自别若未至其地而议之何益之有函谷至以太极图为周子之真赃实犯此何言与 

　　河源出吐蕃朶甘思之西鄙有泉百余泓水沮洳涣散方可七八十里淖弱不胜物从髙视之灿若列星是之谓星宿海云夷言鄂敦诺尔鄂敦星诺尔海也羣流奔凑近五七里汇二巨泽夷言阿喇勒诺尔也自西来连属吞噬迤逦而东行一日程始成川名齐璸河又二三日程有水西南来名伊哷珠与齐璸合又三四日程有水南来名呼兰又有水东南来名伊哷珠合流会于齐璸其流寖大始曰黄河云然水清人尚可渉又一二日程乃为九度河九度者水八九股可度也广六七里乂四五日程始连浊土人抱革嚢或乘马过之亦有象舟傅革以济仅容二人继是束以两山广可一里二里或半里深叵测矣 
　　朶甘思之东北鄙有大雪山自腹至顶积雪常不消山最髙即所谓昆仑也自八九股水至昆仑约计二十日程河行昆仑南半日程又四五日程至阔即及阔提二地相属又三日程始至四达之衢是谓哈喇伯勒齐尔昆仑之西人迹简少多处山南其东山益髙地益下岸亦益狭有狐可一跃过也又行五六日程有水西南来名细黄河又两日程有水南来名竒尔满出二水合流入河河北行转西至昆仑北二日程水过之北流少东又北流约行半月程至贵徳州州隶河州元所置吐蕃宣慰司也又四五日程始至积石禹贡所谓导河自积石其地也又五日程至河州安乡闗又一日程至打罗坑东北行又一日程洮河水南来入河又一日程至兰州过北卜渡至鸣河州过应吉里州正东行至宁夏南又东行即东胜州也世言黄河九折彼地有二折盖竒尔满出及贵徳州巴济拉也 
　　言河源者惟此二说为近因删次元臣潘昂霄所志如此而并记异同之说于左 
　　按史称河有两源一出于阗一出葱岭于阗水北行出葱岭河注蒲类海不流洑至临洮出焉今洮水自南来非蒲类明矣询之土人言于阗葱岭水下流散之沙碛云 
　　唐吐蕃传河上流由河洪济梁南二千里水益狭春可渉秋夏乃胜舟 
　　山经敦薨之水西流注于泑泽出于昆仑之东北陬实维河源 
　　又曰阳圩之山河出其中 
　　又曰凌门之山河出其中 
　　水经河出昆仑经十余国乃至泑泽 
　　穆天子传阳纡之山河曰冯夷所居是惟河宗 
　　汉张骞使西域以为能穷河源盖出于传闻所云织女支机石者妄也 
　　其言昆仑最妄者云去嵩髙五万里阆风玄圃瑶池华盖为仙人所居云 
　　西域记称阿耨达大山即昆仑山 
　　地理志称昆仑山在临羌西 
　　吐蕃传亦称三山中髙而四下曰紫山古所谓昆仑者其言颇是宋人比之馒头捻尖者或合元柯九思以为昆仑行一月始穷河源所谓星宿海者更在昆仑之西数千里之外唐史所载河源在紫山之间者亦未尽事实也 
　　凡言程以日记者广邈之野难以歩测讣一日之力约可百里而潘志准以广轮马行广轮之义未详谚云推车歩岂是与马之蹄跨开阔停匀驰稳而歩疾者犹车行然又谓之答罕歩若此马所行恐不止日百里也潘志又云行四阅月约四五千里则日又不能百里矣盖地有险易行有缓急百里者大较也宋景濓治河议亦以日准百里云盖自星宿海至积石总计六千七百余里自九渡河抵昆仑南可三千里而柯九思记云昆仑行一月始穷河源似亦以百里程日也 

　　余既删次河源为图记复仿经修词曰河源于星宿海汇为二泽流合三水岐为九度行二千余里经昆仑山由山南又合二水北流折而西复过昆仑之北又转而东又北行二千余里至于积石 

　　俨山外集卷十九 

　　●豫章漫抄三 

　　（俨山外集卷二十） 

　　凡门榜题字各有避忌形声点画之间吉凶所招亦不可诬也吾乡县首旧有髙楼四跨以栖更漏皆呼曰鼔楼嘉靖初为飓风所折时莆田郑洛书启范作令以绰楔易之予为题百里弦歌四字后启范召去以东南壮观易之自后县僚俱乏清誉而常应文汝实 
　　予同年守徳子也至以民事去因忆正徳壬申秋予以翰林编修使淮经吾府时陈威民望为守更新谯楼榜以壮观二字同知王卿陜西人也颇有守指题字忿然谓予曰何名壮观自我西音乃赃官也相与一笑予还自饶至富阳陆行过萧山入绍兴拜吏部尚书海日公王先生于家先生名华字徳辉辛丑状元新建伯守仁之父予乡试座主也时广东梁乔为守先生陪入郡斋访之梁适他出先生握予手登越王台观兰亭石刻还过厅事指所匾牧爱二字笑谓予曰往年戚编修澜文湍还谓时守曰此便可撤去我自下望之乃收受字也似含讥讽予心以为可对吾松壮观盖一声一形云今市阛之处人家门值路者必树一碑题曰石敢当盖厌胜之辞谚讥忽畧人有曰走马看石碑右取富昨与方伯戴鲁溪书出遇南浦驿丞于道偶命曰有使客来自京师者可访七政厯得一本丞乃写漆正录遍求之相与抚掌曰漆正录正堪配右取富盖亦一声一形之讹偶书之以资雅谑 

　　甲午闰二月六日同饯诏使于都司戴陆二方伯与予并出申时见五色云在日之上形如翔鳯毛翎簇簇文彩烂然俨若垂翄回首之象至都司厅事与三司诸公尚观之方散明日都司刘永昌自浙移蜀道过豫章予在浙时同事也一见即问之曰先生夜来曾观昴宿否有一星犯之是何星予曰当是金星夜来不曾候之是晚酌于滕王阁天气清霁星月朗然果是太白犯昴然去之甚速已逺昴六七寸余矣然光芒尚烂然有气当是边事有捷也 

　　朝廷必有闗雎麟趾之意然后可以行周官之法度士大夫必有浴沂风雩之趣然后可以收纲纪文章之治 

　　永乐四年从解缙之请召礼部尚书郑赐令择通知典籍者四出讲求遗书 

　　太祖髙皇帝以壬辰年六月举义乙未克太平首用陶安至己亥召儒士胡翰戴良等会省中日令二人进讲经史庚子夏置儒学提举司以宋濓为提举遣世子受经癸卯五月置礼贤馆以处陶安夏煜刘基章溢宋濂苏伯衡等意向文儒骎骎乎一统气象矣先是丙申中山武宁王下镇江得徐从龙上喜甚即命朱文正以白金文绮徃聘从龙与其妻陈氏偕来上亲至龙湾迎之以入时上居富民陈彩帛家因邀从龙皆尽言无隐既而上改故元御史台为府居从龙于西华门外事无大小皆与之谋每以竹板问答甚密左右皆不能知末称为先生而不名每岁从龙诞日上与世子俱有赠遗或亲至其家与之宴饮会从龙子泽死请告还镇江上出郊握手送之是岁冬从龙亦病卒年七十余上闻惊悼时方督军至镇江亲抚其棺哭之命有司营葬赙恤其家诸儒臣中始终优礼之厚未有过于从龙者也从龙字符之洛阳人仕元至江南行台侍御史会兵乱避地镇江云 

　　挥麈录载母昭裔贫时常借文选不得发愤曰异日若贵当板镂之以遗学者后至宰相遂践其言此与冯道印板之日孰为后先耶 

　　予往岁谪延平北归宿建阳公馆时薛宗铠作令与小酌堂后轩是岁闽中大雪四山皓白而芭蕉一株横映粉墙盛开红花名美人蕉世称王维雪蕉画为竒格而不知冐雪着花乃实境也 

　　珠光照乘玉价连城似是定论后世文人互用之无碍名理如枚乘云夜光之璧李太白诗双珠出海底俱是连城珍 

　　朱子叙读诗记有曰今观吕氏家塾之书兼总众说巨细不遗融会通彻浑然若出于一家之言而一事之训一字之义未尝不谨其说之所自及其断以已意虽或超然出于前人意虑之表而谦让退托未尝敢有轻议前人之心此真注释之例后有作者宜三复焉 

　　曾孙侯氏四正具举大夫君子凡以庶士小大莫处御于君所以燕以射则燕则誉此诗相传即狸首之逸颇为近之 

　　元练晦处州丽水县人松江府学教授 

　　陈宁初名亮茶陵人仕至御史大夫与胡惟庸同赐死洪武二年以兵部尚书出为松江知府严酷人呼为陈烙鐡 

　　九江徳安县布政分司有松当站台之左合抱余不甚耸拔而西偏抝出一枝作偃盖曲屈盘旋类人力所为逺望之若鹊窠然土人以为有茯苓云甚可爱翫古称松千年乃偃盖果然耶闻之叶子竒云松有命根遇石则偃盖不必千年也再过开先寺道旁长松二百余株一径森然若龙起就列大者数围其细瘦者亦不下径尺相传李后主所植亦已五百余年矣此皆江西嘉木也 

　　李文达公云今之士大夫不求做好人只求好官风俗如此盖以当道者使然也何则有一人焉平日仕未显时士林鄙之一旦乞求得好官人皆以为荣向之鄙之者今则敬之爱之矣欲人不求做好官难矣有人焉位未显时士林重之介然自守耻于干人好官未必得也若所鄙之人一旦得好官人反重之而向之重者今反轻之欲人之求做好人难矣今欲回此风俗在当道者留意若不由公论而得好官者不变前日之所鄙不得好官而为好人者不变前日之所重庶乎其可也或曰殆有甚者今有一人焉求为好人而因失好官者则羣起而非笑之鄙贱之有人先已不好而幸得好官又思为保全之计则凡胁肩谄笑吮痈舐痔之事无所不至众方称誉之不曰有才则曰是善处人者今去文达时未百年而已如此后将若何予曰世变则有之若文达之言则宰相之体宜尔如吾子言不几于责人太厚乎且夫君子进修之道顾吾自处何如耳岂容留心于赞毁耶因记之以警俗 

　　鄱湖之濵民以巨罾渔乃洞其底以■〈留〉盛之设逆筩焉使鱼能入而不能出也上施辘轳扬网而观鱼之有无以渐约致鱼之初失水也跳跃不已以渐约下至入筩而水始裕而不知死地之近也陷民于罪何以异是故曰法网 

　　有同事同意而措词各有工拙如唐人云请君试问东流水别意与之谁短长可谓痛快矣不如大江流日夜客心悲未央为沉着又不如恰似一江春水向东流尤觉深婉予行章江过武陵观涨颇悟其旨 

　　宋北都时每年上供粮米六百五十万比之我朝多二百五十万宋运自江淮入汴颇为近便所称仰给东南六路不知与今地方广狭何如耳 

　　今人家池塘所蓄鱼其种皆出九江谓之鱼苗或曰鱼秧南至闽广北越淮泗东至于海无别种也盖江湖交会之间气候所锺每岁于三月初旬挹取于水其细如髪养之舟中渐次长成亦有盈缩其利颇广九江设厂以课之洪武十四年钦差总旗王道儿等至府编签渔人谓之涝户 

　　余干新志载至正十二年彭翼起兵湖南遣项普寿取饶州吴塘人吴宏字徳广聚义兵复之后授翼江南行省叅知政事至正庚子鄱阳院判于光取饶州邓愈抚之遂通款太祖讨友谅舟次康山幸宏营升堂拜母尽欢而罢遂以宏代愈守饶州鄱阳陈璜佩之贰守吾松尝谓予言宏奉母最孝太祖自池州来过宏拜其母即奉归金陵曰犹吾母也宏恋其母遂以城降以为太祖用兵多竒谋类此新志虽载拜母事乃在于光取饶州后佩之言当有据又云饶州城亦宏所筑时被攻围宏一夜先毁其家砖甓石砌为倡各家效之不日而就此当是与元左丞老老复饶州时事耶漫记之以备叅考彭翼即所谓妖彭者十八年为友谅所杀 

　　俨山外集卷二十 

　　●豫章漫抄四 

　　（俨山外集卷二十一） 

　　孔子大管仲之功而小其器春秋人秦而书録穆誓虽百世可知固圣人余事而其持论有多少和平气象 

　　宋亡多忠节论者以为养士之报当时文山生于吉迭山生于信而草庐生于抚文谢死而吴仕鲁斋在懐孟而容城在保定鲁斋之赴召也实过静修而一出一处至今议者恕鲁斋而责备草庐以草庐尝登宋科第故耳生也以济时死也以明道是义果何如耶不然则静修为中行矣而竟不与于斯文也昔夷齐微箕孔子均谓之仁人岂道无定在死生仕隐之间不足以尽之耶郑思肖居杭终身不肯北向坐见北人则峻避之谢翱居越着西台恸哭记惟子昻以宗姓居湖去登膴仕推封三代至亲刻石以表之曰臣幸以肤敏受知列圣荷国厚恩世世子孙不能忘也此与黍离麦秀之歌玉马洪范之事又何如耶每致疑其间而未释及读道园集有曰为臣之道一也无古今异代之间则邪滛甚矣伯生于是乎失言 

　　元至正初史馆遣属官驰驿求书东南异书颇出时有蜀帅纽邻之孙尽出其家赀徧游江南四五年间得书三十万卷遡峡归蜀可谓富矣今江西在江南号称文献故邦予来访之藏书甚少间有一二往往新自北方载至亦无甚竒书而浙中犹为彼善若吾吴中则有羣袭有精美者矣 

　　杨文公亿登干越亭叹曰长洲茅屋曲水渔罾楼阁参差峯峦逺近或白云或返照或残雪在树或微雨弄晴朝暮掩映诚絶境也予自饶城陆行南至余干良田流水平林逺山触目蔼蔼干越亭乆废今为学宫下临琵琶洲朱子注楚词之地溪水自玉山来者汇在十里外宛有退避之意文公品题要为实录 

　　虞文靖公跋赵子昻所书阴符经为李荃伪书与余意合惟友人穆玄庵孔晖以为此决古书也每论之便击节不置以为禇河南尝奉勑书其来已乆然世人忽明白简易之言好以诡秘不可觧之说相尚此文靖之所以叹也 

　　滕王阁扁吴傅朋书虞文靖公犹及见之称其深稳端润今阁既易地而扁不知所向往矣南昌惟鐡柱宫扁最佳岂亦傅朋所书耶字学一艺虽非六艺所急渐以废亡而恶札徧布为之三叹 

　　李璋济宁巨野县人元上海县尹尝刻九经四书送孔林 

　　永乐十年壬辰科进士得除佥事吾乡黄汝申翰江西是也当时有数人同除胡若思先生各题诗送之曾鼎饶安张思安皆陜西颜巽陈琦皆江西陈赏广东钱述浙江徐则宁福建今由进士有十年不得此官者昨壬辰科及第之二人孔天胤以王亲例除佥事提学河南昨以岁贡非人递降寿州知州 

　　甲午十月四日舟过安仁偶读书坊宋学士文集诸跋语有云区区富贵能几何乃无所忌惮至于如此墓骨已朽览其官氏人犹指议之不觉感叹 

　　宋景濂先生在元时著述每书将仕郎翰林国史院编修官衔尝以危太朴承旨荐授 

　　松雪翁妙解音律自言至老不能琴而松雪之号复有取于古琴名何耶 

　　五日未至弋阳二十里已过龟峯溪下时新月在未位木星入之顷刻遂出西行是日月躔牛二十度木星尚在初度七日方交一度当是太阴亢疾所致又明日过铅山见费少师鹅湖首问及此彼以为星与月相去才五度云 

　　木各有土宜予行清化见柿树衢州之橘田皆异他产饶信之间桕亦异冬初叶落结子放蜡每颗作十字裂一丛有数颗望之若梅花初绽枝柯诘曲多在野水乱石之间逺近成林真可画也 

　　吾乡谚云斤九厘用以目时人之精慧者不知所本弋阳徳兴产梨颇大有至一斤九两者土人谓之斤九梨盖最其类之大者言之犹芋言魁也 

　　浮梁溪山昔人谓为一省之冠饶以饶名亦犹景徳之陶焉信佳境也十月十六夜宿公馆二更时大雷雨声甚震撼是月二十二日已属大雪矣乃有此异 

　　宋有两叶梦得俱号石林姑苏石林字少藴官至宰执贵溪石林则南渡进士官至秘书丞知抚州今性理大全所引用石林叶氏次名西山真氏之后者非少藴也 

　　瓜见扵诗经比也秦故东陵瓜美始以味称昔人谓之瓜果又谓之茶瓜盖以之实笾而飨客矣至于今不废广志云瓜之所出以辽东庐江炖煌之种为美故炖煌郡有瓜州云庐江今庐州南康九江之地亦名庐江云余伏暑时至南康食瓜殊不佳盖西瓜也五代史载胡峤为萧翰掌书记尝随翰至辽契丹破回纥因得西瓜如中国冬瓜而味甘近世叶子竒又谓自元太祖征西域始得西瓜岂误以契丹作元耶由是言之则先时所称瓜者自是中国之瓜而今所味啖者乃西瓜尔省城产瓜尤不佳土人惟利其子以剥仁故江西瓜仁至充赠遗为名品云按神仙传记青登瓜大如三斗魁玄表丹里呈素含红似今之西瓜矣岂可谓古所无耶彼交梨火枣之难以尽信可也若魏刘祯瓜赋所云蓝皮密理素肌丹瓤者此何物也岂本一物而西种特嘉故得名尔陆士衡又谓其种族类数则有栝楼定桃黄■〈扁瓜〉白传金义密筩小青大班玄骭素椀狸首虎蟠按栝楼本草所载今之苦瓜也惟以入药嵇含云芝水芝土芝三品则皆甘瓜也张载又称羊骹虎掌桂枝密筩而广志又载鱼瓜羊核瓜女臂瓜此数种岂同产而异名与惟月令所载王瓜生今类已园中早熟条瓜有刺者呼之阎尚友谓予云此非也王瓜本生土中俗称土豆者是已张秋崖又云非土豆王瓜生如瓜形而小亦有二种前代称瓜者亦未之及一说匏瓜亦非瓜也乃星名今中国之瓜凡圆者总名菜瓜止以充蔬传曰田中有瓜淹之以为葅者是已小而白色者曰银瓜色黄者曰金瓜二种香色味皆美条而斑者曰生瓜亦曰筲瓜微小而色黄者曰黄瓜晚熟者曰秋黄瓜架而垂生至尺余者曰丝瓜别有并蒂生者曰嘉瓜则不常产有花类海棠而实大如桃者曰木瓜诗曰投我以木瓜是闽中复有一种土生如葛曰土瓜味尤甘美南人亦以充果 

　　都少乡玄敬南壕先生尝云家有宋抄京房易经传许借未偿比于鄱阳余少宰子积家录之于易无所发明盖自成一家言卦分世应起星气算位即今世钱卜五乡六亲之术小数也而文理微密比太玄颇为易简云 

　　元世祖分明有帝王之度但病在好利故阿哈玛特僧格卢世荣之徒易为遇合虽败而不悔丘处机能烧金佐国费世祖尤宠遇之其尊礼西僧本于刘秉中国祚之言大抵亦利心也其后子孙卒以滛于西僧之术而失天下帝王岂宜示人以意向哉古语有言为名与为利特清浊之间耳 

　　鐡柱宫在江西省城东南隅宫之东南隅方丈甃池作石阑槛鐡柱在焉相传为许旌阳治蛟之物甲午冬初予与同僚偶往俯观焉微露其端乃石尔非鐡也亦不作柱形岂厌胜所为与 

　　甲午十一月廿一日雪中舟行塘栖与张秋崖谈元末事秋崖口诵一诗云金陵使者过江来漠漠风烟一道开王气有时还自息皇恩无处不周回莫言率土皆王化且喜江南有俊才归去丁宁频嘱付春风先到鳯凰台此顺帝诗赠我太祖者漫记于此 

　　右丞相特穆尔达实曰处士无求于朝廷朝廷有求于处士区区名爵何足吝惜（顺帝时征处士杜本等不至授以官故云） 

　　阿噜图为相议除一人为刑部尚书或难之曰此人柔软非刑部可用阿鲁图曰选侩子耶若选侩子湏用强壮人尚书详谳刑狱不枉人壊法即是好官何用强壮者为 

　　学士巙巙曰天下事宰相当言宰相不得言则台谏言之台谏不敢言则经筵言之 

　　元顺帝之失天下也此三人者皆有大臣之度而不救于乱亡岂未能任用耶 

　　王景彰懐逺县人名见濳溪游荆涂二山记即建文时学士也 

　　太祖一日用舟师至江上适柁壊江东庙有树可为材将取之祷于神降之籖云世间万物皆有主一粒一毫君莫取英雄豪杰自天生也湏歩歩循规矩太祖神之遂不伐其树祝之曰使我有天下当新其庙宇后乃兴建巨丽故金陵江东庙遂著名云 

　　俨山外集卷二十一 

