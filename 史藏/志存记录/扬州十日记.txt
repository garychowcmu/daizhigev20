扬州十日记
　　江都王秀楚记
　　己酉夏四月十四日，督镇史可法从白洋河失守，跄跄奔扬州，闭城御敌。至二十四日未破城前，禁门之内各有兵守；予住宅新城东，杨姓将守焉。吏卒碁置，予宅寓有二卒，左右邻舍亦然，践踏无所不至；供给日费钱千余，将不能继。不得已，共谋为主者觞。予更谬为恭敬，酬好渐洽。主者喜，诫卒稍远去。主者喜音律、善琵琶，思得名妓以娱军暇。是夕，邀予饮，满拟纵欢；忽督镇以寸纸至，主者览之色变，遽登城，余众亦散去。
　　越次早，督镇牌谕至，内有「一人当之，不累百姓」之语；闻者莫不感泣。又传巡军小捷，人人加额焉。午后，有姻氏自瓜洲来，避兴平伯逃兵（兴平伯，高杰也；督镇檄之，出城远避）；予妇缘久别，相见唏嘘。而大兵入城之语，已有一二为予言者。予急出，询诸人，或曰：靖南侯黄得功援兵至。旋观城上守城者，尚严整。再至市上，人言汹汹，披发跣足者继尘而至。问之，心急口喘，莫知所对。忽数十骑自北而南，奔腾狼狈，势如波涌；中拥一人，则督镇也。盖奔东城，外兵逼近，不能出；欲奔南关，故由此。是时，始知敌兵入城无疑矣。突有一骑自南而北，撤缰缓步，仰面哀号；马前二卒，依依辔首不舍。至今犹然在目，恨未传其姓字也。骑稍远，守城丁纷纷下窜，弃冑拋戈，有碎首折胫者；回视城橹已一空矣。先是，督镇以城狭，炮不得展；城垛设一板，前置城径、后接民居，使有余地得便安置。至是，工未毕；敌兵操弧先登者，白刃乱下。守城兵互相拥挤，前路逼塞，皆奔；所置木板，匐匐扳援，得及民屋。新板不固，托足即倾；人如落叶，死者十八、九。其及屋者，足踏瓦裂，皆作剑戟相击声；又如雨雹挟弹，铿然、鞫然，四响不绝。屋中人惶骇而出，不知所为；而堂室内外、深至寝闼，皆守城兵民缘屋下者，惶惶觅隙潜匿，主人弗能呵止。外厢比屋闭户，人烟屏息。予厅后面城墙，从牕隙外觑，见城上兵循南而西，步武严整，淋雨亦不少紊，疑为节制之师，心稍定。忽叩门声急，则邻人相约共迎王师，设案焚香，示不敢抗。予知事已不济如此，然不能拂众议，姑连应曰：唯唯。于是，改换服色，引领而待。良久不至，予复至后牕窥城上，则队伍稍疏，或行或止。俄见有拥妇女杂行其间，服饰皆扬俗。予始大骇，还语妇曰：兵入城，倘有不测，尔当自裁。妇曰：诺。有金若干，付汝收藏；我辈休想复生人世矣。涕泣交下，尽出金付予。值乡人进，急呼曰：至矣！至矣！予趋出，望北来数骑皆按辔徐行，遇迎王师者即俯首若有所语。是时，人自为守，往来不通；虽相达咫尺，而声息莫闻。迄稍近，始知为逐户索金也。然意颇不奢，稍有所得，即置不问；或有不应，虽操刀相向，尚不及人（后乃知有捐金万两相献而卒受毙者，扬人导之也）。次及予门，一骑独指予，呼后骑曰：为我索此蓝衣者。后骑方舍辔而予已飞遁矣，后骑遂弃余上马去。予心计曰：我粗服类乡人，何独欲予？予弟至、予兄亦至，因同谋曰：此居左右皆富贾，彼亦将富贾视我，奈何！遂急从僻径，托伯兄弟扶妇女，冒雨至仲兄宅。仲兄宅在何家坟后，肘腋皆窭贫居也。予独留后以观动静。俄而伯兄至，曰：中衢血溅矣。留此待□，予伯仲生死一处，亦可不恨。予遂奉先人神主，偕兄至仲兄宅。当是时，两兄、一弟、一嫂、一侄又一妇、一子、二外姨、一内弟，同避仲兄家。天渐暮，大兵杀人声已彻门外，因乘屋暂避；雨尤甚大，数人共拥一毡，丝发皆湿透。门外哀痛之声，悚耳慑魄。延至夜静，乃敢扳檐下屋，敲火炊食。城中四周火起，近者十余处、远者不计其数，赤光相映如霞电，■〈火辟〉烞声轰耳不绝；隐隐又闻击楚声，哀风凄切，惨不可状。饭熟，相顾惊忧，泪下不能下箸，亦不能设一谋。予妇取前金碎之，分为四，兄弟各藏其一，髻履衣带内皆有；妇又觅一破衲旧履，为分换讫，遂张目达旦。是夜也，有鸟在空中如笙篁声，又如小儿啼哭声，如在人首不远；询诸人，皆闻之。二十六日，顷之，火势稍息，天亦渐明；复乘高升屋躲避，已有十数人伏天沟内。忽东厢一人缘墙直上，一卒持刃随之，追如■〈耳〉飞。望见予众，随舍所追而奔予。予惶迫，即下窜；兄继之、弟又继之，走百余步而后止。自此，遂与妇子相失，不复知其生死矣。诸黠卒恐避匿者多，给众人以安民符节，不诛；匿者竞出从之。共集至五、六十，妇女参半。兄谓予曰：我落落四人，或遇悍卒，终不能免。不若投彼大群，势众则易避；即不幸亦生死相聚，不恨也。当是时，方寸已乱，更不知何为救生良策；共曰：唯唯。相与就之。领此者，三满卒也；搜予兄弟金皆尽，独遗予未搜。忽来妇人，内有呼予者；视之，乃余友朱书兄之二妾也。予急止之。二妾皆散发露肉，足深入泥中没胫。一妾犹抱一女，卒鞭而掷之泥中，旋即驱走。一卒提刀前导、一卒横槊后逐，一卒居中或左或右，以防逃逸。数十人如驱牛羊，稍不前，即加捶挞，或即杀之。诸妇女长索系颈，累累如贯珠；一步一跌，遍身泥土。满地皆婴儿，或衬马蹄、或籍人足，肝脑涂地，泣声盈野。行过一沟一池，堆尸贮积，手足相枕；血入水，碧赭化为五色，塘为之平。至一宅，乃廷尉永言姚公居也；从其后门直入，屋宇深邃，处处皆有积尸。予意此间，是我死所矣。乃委迤达前户，出街复至一宅，为西商乔承望之室，即三卒窠穴也。入门，已有一卒拘数少妇拣拾箱笼，彩缎如山。见三卒至，大笑；即驱予辈数十人至后厅。留诸妇置旁室中，列二方几、三衣匠，一中年妇人制衣。妇，本郡人，浓抹丽妆，鲜衣华饰；指挥言笑，欣然有得色。每遇好物，即向卒乞取；曲尽媚态，不以为耻。卒尝谓人曰：我辈征高丽，掳妇女数万人，无一失节者；何堂堂中国，无耻至此？呜呼！此中国之所以乱也。三卒将妇女尽解湿衣，自表至里、自顶至踵，并令制衣妇人相修短、量宽窄，易以鲜新。而诸妇女因威逼不已，遂至裸体不能掩盖，羞涩欲死者，又不待言也。换衣毕，乃拥诸妇女饮酒食肉，无所不为，不顾廉耻。一卒忽横刀跃起疾呼，向后曰：蛮子来！近前，数人已被缚，吾伯兄与焉。仲兄曰：势已至此，夫复何言！急持予手前，予弟亦随之。是时，被执男子共五十余人；提刀一呼，魂魄皆丧，无一人敢动者。予随伯兄出厅，见外面杀人，众皆次第待命。予初念亦甘就缚；忽心动，若有神助，潜身一遁，复至后厅，而五十余人不知也。厅后宅西房，尚存诸老妇，不能躲避；穿至后面，尽牧驼马，不能踰走，心愈急。遂俯就驼马腹下，历数驼马腹，匍匐而出；若惊驼马，稍一举足，即成泥矣。又历宅数层，皆无路出；惟旁有衖可通后门，而衖门已有长铁钉锢。予复由后衖至前，闻前堂杀人声，愈惶怖无策。回顾左侧，有厨中四人，盖亦被执治庖者。予求收入，使得参司火掌汲之役，幸或苟免。四人峻拒曰：我四人，点而役者也；使再点而增入，必疑有诈，祸必及我。予哀求不已；乃更大怒，欲执予赴外。予乃出，心益急，视阶前有架、架上有瓮，去屋不远，乃援架而上；手方及瓮，而身已倾仆，盖瓮中虚而用力猛故也。无可奈何，仍急趋旁衖门，两手捧锥，摇撼百度，终莫能动；击以石，则响达外庭，恐觉。不得已，又复摇撼，指破血流；锥忽动，尽力一拔，锥已在握，急掣门■〈户外及内〉—■〈户外及内〉木，槿也；濡雨而涨，其坚塞倍于锥。予迫甚，但力取■〈户外及内〉，■〈户外及内〉不能出而门枢忽折，扉倾垣颓，声如雷震。予急耸身飞越，亦不知力之何来也。疾趋后门出，即为城脚。时兵骑充斥，前进不能；即于乔宅左邻后门挨身而入。凡可避处皆有人，必不肯容。由后至前，凡五进，皆如是。直至大门，已临通衢；兵丁往来，络绎不绝，人以为危地而弃之。予乃急入，得一榻；榻颠有仰顶，因缘柱登之，屈身而匿。喘息方定，忽闻隔墙吾弟哀号声，又闻举刀砍击声；凡三击，遂寂然。少间，复闻仲兄哀恳曰：吾有金在家地窖中，放我取献。一击，复寂然。予时神已离舍，心若焚膏，眼枯无泪、肠结欲断，不复自主也。旋有卒，挟一妇人直入，欲宿此榻；妇不肯，强而后可。妇曰：此地近市，不可居。予几不免焉。顷之，卒仍挟妇人而去。室有仰屏，似席为之，不胜人；然缘之可以及梁。予以两手扳梁，行条而上，足托驼梁，下有席蔽，中黑如漆；仍有兵至，以矛上搠，知是空虚，料无人在上，予始得竟日未遇兵。然在下被刃者，又不知几何人。街前每数骑过，必有数十男妇哀号随其后。是日虽不雨，亦无日色，不知旦暮。久之，军骑稍疏，左右惟闻人声悲泣。思吾弟兄已伤其半，伯兄亦未卜存亡，予妇、予子不知何处；欲踪迹之，或得一见。乃附梁徐下，蹑足至前街。街中人首相枕籍，天暝莫辩为谁；俯尸遍呼，无应者。遥见南首数火炬蜂拥而来，予急避之；循郭走，城下积尸碍步，数跌复起。每有所惊，即仆地如僵尸。久之，得达小路；路人昏夜互触，相惊骇。大街上举火，照耀如白日。自酉至亥，方及兄家宅；门闭，不敢遽击。俄闻妇人声，知为吾嫂，始轻击；应门者，即予妇也。大兄已先返，吾妇子俱在。予与伯兄哭，然犹未敢遽告仲兄、季弟之被杀也。嫂询予，予依违答之。予询妇何以免？妇曰：方卒之追逐也，子先奔，众人继之，独遗我。我抱彭儿投屋下，不得死；吾妹踢伤足，亦卧焉。卒持我二人至一室，屋中男妇几十人皆鱼贯而缚；因嘱我于诸妇曰：看守之，无使逸去！本持刀出。又一卒入，劫吾妹去。久之不见卒至，遂给诸妇出。出即遇洪妪，相携至故处，故幸免——洪妪者，仲兄内亲也。妇询予，告以故，哭泣良久。洪携宿饭相劝，哽咽不可下。外复四面火起，倍于昨夕。潜出户外，田中横尸交砌，喘息犹存。遥见何家坟中树木阴森，哭音成籁；或父呼子、或夫觅妻，呱呱之声，草畔溪间，比比皆是，惨不忍闻。回至洪宅，妇欲觅死；予竟夜与语，不得间，东方白矣。
　　二十七日，问妇避所；引予委曲至一柩后，古瓦荒砖，久绝人迹。予蹲乱草中，置予于柩上，覆以芦席。妇偻居其前，我曲附于后；扬首则顶露，展足则踵见；微出气息，拘手足为一裹。魂少定而杀声逼至，刀环响处，怆呼乱起；齐声乞命者或数十人，或百余人。遇一卒至，南人不论多寡，皆垂首匐伏，引颈受刃，无一敢逃者。至于纷纷子女，百口交啼，哀鸣动地，更无论矣。至午后，积尸如山，杀掠更甚。至晚，予等逡巡走出。彭儿酣卧柩上，自朝至暮不啼不言，亦不欲食。渴时欲饮，取片瓦掬沟水润之，仍睡去。呼醒，抱与俱去。洪妪亦至，知吾嫂又被劫去、吾侄在襁褓竟失所在。呜呼！痛哉！甫二日，而兄嫂、弟侄已亡其四矣，相与觅旧中余米，不得；遂与伯兄枕股，忍饥达旦。是夜，予妇觅死几毙，赖洪妪救免。
　　二十八日，予谓伯兄曰：今日不知谁死；吾兄幸无恙，乞与彭儿保其残喘！兄垂泪慰勉，遂别逃他处。洪妪谓予妇曰：我昨匿柩中，终日贴然；当与子易而避之。妇坚不欲，仍到柩后同匿焉。未几，数足入，破柩劫妪去，捶击百端，卒不供出一人；予甚德之。少间，兵来益多，及予避所者前后接踵；然或一至屋后，望见柩而去。忽有十数卒哃喝而来，其势甚凶。俄见一人至柩前，以长竿搠予足；予惊而出，乃扬人为彼向导者，面则熟而忘其姓。予向之乞怜；彼且索金，以金始释予；尚曰：便宜尔妇！出语诸卒曰：姑舍是。诸卒乃散去。喘惊未定，忽一红衣少年掺长刃直抵予所，举锋相向；献以金，复索予妇。妇时孕九月矣，死伏地不起；予给之曰：妇孕多月，昨乘屋跌下，孕因之坏，万不能生，安能起来。红衣者不信，因启腹视之，兼验；以先涂之血裤，遂不顾。所掳一少妇、一幼女、一小儿，儿呼母索食，卒怒一击，脑碎而死；挟妇与女去。予谓此地人径巳熟，不能存身，当易善地处之；而妇坚欲自尽，予亦惶迫无主。两人遂出，并缢于梁；忽项下两绳一时俱断，并跌于地。未及起，而兵又盈门，直趋堂上，未暇过两廓。予与妇急趋门外逃，急奔一草房中，悉村间妇女；留妇而却予。予急奔南首草房中，其草堆积连屋；予登其巅，俯首伏匿，复以乱草覆其上，自以为无患矣。须臾卒至，一跃而上，以长矛搠其下。予从草间出，乞命，复献以金。卒搜草中，又得数人，皆有所献而免。兵既去，数人复入草间。予窥其中有方桌数张，外围皆草；其中廓然而虚，可容二、三十人。予强入，自谓得计。不意败垣，从半腰忽崩一穴，中外洞然，已为兵窥见；乃自穴外以长矛直刺，当其前者无不被大创，予股亦伤。前者尽为卒得，后者倒扒而出。予复至妇所，妇同众妇女皆伏卧积薪，以血涂体，粪缀其发，烟灰饰面，形如鬼蜮，鉴别以声。予乞众妇，得入草底；众妇女拥卧其上。予闭气不敢动，几闷绝；妇以竹筒授予，口衔其末，出其端于上，气方达，得不死。户外有卒，一时手杀二人；其事甚怪，笔不能载。草上诸妇，无不战栗。忽哀声大举，兵已入室；复大步而去，不旋顾。天渐黑，诸妇起；予始出草中，汗如雨。至夕，复同妇归洪宅，洪老、洪妪皆在。伯兄亦来，云是日被劫去负担，赏以千钱，仍付令旗放还。途中乱尸山叠，血流成渠。又闻有王姓将爷居昭阳李宅，以钱数万日给难民；其党杀人，往往劝阻，多所全活。是夜，悲咽之余，昏昏睡去。次日，则二十九日矣。
　　自二十五日起，至此已五日，私幸或可薄赦，又纷纷传洗城之说。城中残喘，冒死缒城逃去者大半。旧有官沟，壅塞不能通流；至是如坦途，然亦以此反罹其锋。城外亡命利城中所有，给伴夜入官沟盘诘，搜其金银，人莫敢谁何。予等念既不能越险以逃，而伯兄又为予，不忍独去。延至平旦，其念遂止。原避处知不可留，而予妇以孕故，屡屡获全，遂独以予匿池畔浮草中，妇与彭儿哀卧其上。有数卒至，为劫出者再；皆少献赂而去。继一狠卒来，鼠头鹰眼，其状甚恶，欲劫予妇。妇偃蹇以前，语告之，不听，逼使起立。妇旋转于地下，死不肯起。卒举刀背乱打，血溅衣裳，表里溃透。先是，妇戒予曰：倘遇不幸，吾必死；勿以夫妇故乞哀，并累子！故予远躲草中，为不知焉。予亦谓妇将死，而恶卒仍不舍，将妇发周数匝于臂，横拖而去。怒叱毒打，由田陌至深巷一箭多地，环曲以出大街；行数步，必击数下。突遇众骑中一人与卒满语数句，遂舍予妇去，始得匍匐而返；大哭一番，身无完肤矣。忽又烈火四起，何家坟前后多草房，燃则立刻成烬；其有寸壤隙地一、二漏网者，为火一逼，无不奔窜自出。出则遇害，百无一免。亦有闭户焚死者，由数口至百口；一室之中，正不知积骨多少。大约此际，无处可避，亦不能避；避则或一犯之，无金死，有金亦死。惟出露道旁与尸骸杂处，生死反未可知。予与妇子并往卧冢后，泥首涂足，殆无人形。火势愈炽，墓中乔木烧着，光如电灼、声如山崩，风势怒号，赤日惨淡为之无光。目前如见无数夜叉鬼，驱杀千百地狱人而驰逐之。惊悸之余，时作昏聩；盖已不知此身之在人世间矣。骤闻足声震响，惨呼震心；回看墙畔，则伯兄被获。遥见兄与卒相持，兄力大，撇而得脱；卒遂赶去—此卒即前日劫吾妇而复舍者也。半晌不至，予心摇摇。伯兄忽走来，赤身披发，为卒所逼，不得已向予索金救命。予仅存一锭，出以献卒；而卒怒甚，举刀击兄。兄辗转地上，流血满身。彭儿拉卒，涕泣求免（时年五岁）。卒以儿衣拭刀血再击，而兄将死矣。旋拉予发索金，刀背乱击不止。予诉金尽，曰：必欲金，即甘死；他物可也？卒牵予发至洪宅；予妇衣物置两瓮中，倒覆阶下，尽发以供其取。凡金珠之类无不要，而衣服择好者取焉。见儿项有银锁，将刀割去。去时，顾予曰：吾不杀你，自有人杀你也。知洗城之说已确，料必死矣。置儿于宅，同妇急出，看兄前后项皆被伤，深入寸许，胸前更烈。予二人扶至洪宅，问之，亦不知痛楚，忽聩、忽苏。安置毕，予夫妇复至坟处躲避。邻人俱卧乱草丛中，忽有作人语曰：明日洗城，必杀一尽；当弃汝归，与吾同走。妇亦劝余行。体余念伯兄垂危，岂忍舍去。又前所恃者，犹有余金；今金已尽，料不能生！一痛气绝，良久而苏，火亦渐灭。遥闻炮声三，往来兵丁渐少。予妇抱儿坐粪窖中，洪妪亦来相依。有数卒掳四、五个妇人，内二老者悲泣、两少者嘻笑自若。后有二卒追上夺妇，自相奋击；内一卒劝解，作满语。忽一卒将少妇负至树下对合，余二妇亦就被污。老妇哭泣求免。三少妇恬不为耻，十数人互为奸淫；仍交与追来二卒，而其中一少妇已不能起走矣。予认知为集氏之媳，其家平日所为应至此。惊骇之下，不胜叹息。忽见一人红衣佩剑、满帽皂靴，年不及三十，姿容俊爽；随从一人衣黄背甲，貌亦魁梧，后有扬州数人跟随。红衣人熟视予曰：视尔非若俦辈中，实言何等人？予念时有以措大获免者、有以措大而立毙者，不敢吐实，饰词以告。复指诸妇子，问是谁？具告以实。红衣人曰：明日王爷下令封刀，汝等得生矣。命随人付衣几件，又金一锭。问汝等几日不食？予答以五日矣。命跟我来。予与妇且信且疑，不敢不行。至一宅，所蓄甚富，鱼米充盈。向一妇人曰：你好好待此四人。与予别去。时已暮，予内弟被卒劫去，不知存亡，妇伤之特甚。少顷，老妪搬出鱼饭食。予宅去洪居不远，予取鱼饭食，吾兄喉不能咽，数箸而止。予为兄拭发洗血，心如刀割。是日，闻封刀之语，众心稍定。
　　明日，为五月朔日。势虽不甚烈，然未尝不杀掠；而富家大室，方且搜括无余。子女由十余岁起，抢掠殆无遗类。是日，兴平伯复入扬城，而寸丝、粒米尽入虎口矣。萧条残破，难以奉述。
　　初二日，传府道州县已置官吏，执安民牌遍谕百姓，毋得惊惧。又谕各寺院僧人，焚化积尸；而寺院中藏匿妇女亦复不少，亦有惊饿死者。查焚尸簿载数共八十余万，其落井投河、闭门焚缢者不与焉，被掳者不与焉。
　　初三日，出示放赈。偕洪妪至缺口关领米，米即督镇所储军粮如邱陵；数千担，片时荡然一空。往来负戴者俱焦头烂额，臂胫伤折，刀痕满面，如烛泪成行。抢米之际，虽亲友不相顾；强者去而复来，老弱被重伤者终日不能得升粒。
　　初四日，天晴。烈日蒸熏，尸气熏人。前后左右，处处焚烧，烟结如雾，腥闻数十里。是日，予烧棉及人骨成灰，以疗兄疮；垂泪颔之，不能出声。
　　初五日，幽僻之人，便稍出来；相逢各泪下，不能出一语。予等五人虽获稍苏，终不敢居宅内。晨起早食，即出处野畔；其妆饰一如前日。盖往来打粮者日不下数十辈，虽不掺戈而各制槌，恐吓诈人财物，每有毙于杖下者；一遇妇女，仍肆掳劫—初不知为清兵、为镇兵、为乱民也。是日，伯兄因伤重，刀疮迸裂而死。伤哉！痛不可言。忆予初被难时，兄弟、嫂侄、妇子亲共八人，今仅存三人；其内弟、外姨，又不复论。
　　自四月二十五日起、至五月五日止，共十日；其间皆身所亲历、目所亲睹，故漫记之如此。远处风闻者，不载也。后之人，幸生太平之世、享无事之乐、不自修省、一味暴殄者，阅此，当警惕焉耳。
　　时为督镇裁，惟有一死谢百姓。或曰：督镇大臣也；守官当死，督镇不当死也。夫不绝者，将幸免为守江计。死易，守江难；为真难者、舍其易者，贤矣。独计守江、守河、守广陵，一也。不能澄清河溯，则守白洋。白洋不守，则守广陵。广陵又不守，奔以守江南。无论关不能越、江不克渡，借使溃围得渡，犹之白洋、广陵也；亦何益哉！
　　扬城陷，每满卒一队，必有内地一、二奸宄为之引。故初但知杀人取财，后乃知某为显官、某为富户矣；初但知深入闺闼，后乃知破壁启窖，凡隐微之处无不至矣。大约维扬百姓，始终死于高杰。崇祯一变，即肆鸱张，假争镇之名，冒扶立之绩；虎踞邦沟，而关厢之地尽为瓦砾。及道邻（即督镇）为和事老人，专务调停。抑万里长城之靖南（指黄得功），而倚狼子野心之叛寇（指高杰），竟为安插旧城；遂使故巢春燕，化为别宅秋鸿，反客为主。十余年名重天下者，乃举动狼狈至此！迨乎睢阳计就、逆藩授首，元爵以乳臭厮养，谓宜图之反掌，释其兵力而乃锡封荫伯，豢数万豺狼于危城之中；遂使宿将因之越疆，敌国以为口实。手读定国先期之檄，未尝不切齿于当事者也。乃北骑渡河，不能用而故纵之，借以回北旆之指；致杰兵一出，如穷寇无归，沙洲一带悉遭狼噬，大桥东路杀人如麻。而纷纷愚氓，至反以围中为乐土；携老负幼，望危城如飞蛾之投火。自四月初八至二十四日入城者何止数万，尽驱之锋镝之下而歼焉；是谁为之咎者乎！乃城陷之后，复使其假虎威、啮残喘，真可谓天道无知矣。予友廷直郑子之言曰：坏西北之天下者，孙山谷也；壤东南之天下者，史道邻也。知言哉！

 

