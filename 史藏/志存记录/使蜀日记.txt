使蜀日记 清 遂安方象瑛渭仁著

康熙二十二年，癸亥，闰六月，奉命典试四川。初八日宣旨。先是十九年春，四川平。明年辛酉，例当举秋试。抚臣杭君爱以新经底定，议于亥秋补行。已复请改期。九月，上旨可其奏。至是，礼臣以考官请。故事蜀试用诸曹郎或评博中行，无遣词臣者。上以文教怀柔远人，特命象瑛及吏部员外郎王君材任往。盖异数也。

七月（北京－河北－山西－陕西扶风）
初一日，出都，门人马生教思、高生寿名、沈生朝初郊送，下车话别。时，余病怔忡力疾，西行，日服参半两，药称之。是夕，宿良乡县，梦亡室吴肩舆来送，怆然有赋。
初二日，涿州。
初三日，定兴。
初四日，过安肃，骤雨，莫抵保定府。
初五日，庆都县（尧母葬此，因名）
初六日，过定州，憩新乐县，读王阮亭、司成（士祯）壁间诗，因感施愚山侍讲（闰章）。时，愚山殁京邸，余以使命不得往哭，作诗纪哀。夜宿伏城驿。
初七日，次真定府。余癸卯公车过此，今二十年矣。渡滹沱河，洪流浊浪甚汹涌。晚至获鹿县。
初八日，次井陉县，出固关。关踞山顶，中通一路，即井陉关也（韩信大破赵师处）。晚宿核桃源，夹道皆胡桃。两山石层叠，僧庵之。往来曲折，自此数日，皆太行山路。
初九日，过柏井驿，至平定州，热甚。和阮亭韵题壁。途中无村落，土人穴土为居，有至数层者，炊烟缕缕出其中窗，榻几杌皆就土成之。其巅，依然树蓺也。
初十日，过芹泉驿，雨甚。夜始抵寿阳县，令遣灯来迓。入城时，民燃灯烛或草束，候于门，光照街衢。
十一日，大雨，过太安驿，宿土桥。
十二日，大雨，过鸣谦驿，至徐沟县。
十三日，大雨甚，人马踯躅泥淖中，尽一日始到祁县（晋祁奚采邑）。
十四日，雨，次平遥县（古陶地，尧初封地此），尧城在县西。午后稍霁，宿郝家堡。
十五日，至介休县（古绵上地）。有介子推庙，郭林宗故里，文潞公祠。夜抵灵石县（北门一石高丈许，县名以此）。道傍三义词，俗传李卫公遇张仲坚处。是夕，复大雨。
十六日，冒雨过韩信岭，山谷险巇，车殆马滑，绝顶有韩侯庙。夜入霍州，望霍山晦蒙不可见。
十七日，至赵城县（周穆王封造父之地），途中国士桥，豫让漆身报赵襄子处，傍有祠，流水绕其足。申刻洪洞县。是日，细雨，沿汾河西行。
十八日，霁，抵平阳府(今临汾)。白发平定。凡八日，皆山行，苦雨。至此，始旷衍。古尧都遗庙存焉。
十九日，复大雨，至蒙城驿（曲沃）。夜宿高巇，过文中子故里。
二十日，至候马驿。午后雨，从者相失。夜，始抵闻喜县（古桐邑，汉武帝过此，闻破南粤，因名），有裴晋公祠，郭景纯故里。
二十一日，至宏芝驿。午后雨，宿猗氏县（古郇国秦更猗氏，以猗顿名）。
二十二日，过临晋县，稍晴，望中条山，修然云表，顾不知何处为首阳山。晡时，抵蒲州，古帝舜都。
二十三日，渡黄河。濒河路仄甚，疾雨如注，人马几蹶者数四。少顷，达南岸，崇山壁立，潼关踞其上（秦桃林寨）。俯视河流，奔涌撼荡，因叹“一夫当关，万人莫敌”，乃禄山之乱，哥舒翰弃不守。明末李自成困秦中，尚未大逞，自出关始蹂躙晋豫，以至亡国。可叹也。为潼关行一章，书其事。十里，杨桥铺，汉太尉杨震墓，旁有四知祠。过西岳庙，雨，不得入。太少二峰，仅从云雾中仿佛其概。是夕，宿华阴县。
二十四日，至华州（郭汾阳故里）。时雨久，诸水皆涨。州守言：西行山涧暴溢，往往留滞。以余□王事迫，遣谕沿途濒水居民预为渡具。比至赤水镇，果阻水，宿莲花庵，为二绝句赠僧。晡后，稍霁。
二十五日，水落，缚几案坐其上，数十人擎之以济，仆从行李皆然。水汹汹尚数尺也。午过渭南县，数里至新丰（汉高帝为太公营新丰即此）。是日，喜晴，过鸿门（项羽宴沛公处）。夜三鼓，抵临潼县。骊山在县南，温泉出其下，有唐梨园故址，秦始皇陵，惜夜阑未试浴耳。
二十六日，渡大小浐水，灞桥横灞水上，石已断，以土木续之。午至西安府，秦中山水奇秀，终南一带佳气郁葱，汉唐建都有以也。问樊川韦曲、杜曲，皆淤为民居。夜有巨蛇堕梁间，从者欲毙之，余不可，放池中。
二十七日，留西安，更骡马，作家书邮寄。
二十八日，次渭水。汉时东西渭桥，无复旧址。咸阳令具舟迎，遂登舟。买舶渔船，衔尾相接。登岸即咸阳县，始皇所都，周文武成康陵在焉。复大雨，遂止宿。
二十九日，霁，至兴平县，过马嵬，观杨妃墓，碑石题咏甚多，所谓墓上白土如粉（可治女人面瘢）无有也。遥望汉武帝茂陵，萧萧禾黍，杨雄元冢亦未知何所，而妃墓独岿然，行人往来凭吊，驻马久之，何邪？夜宿扶风驿。
三十日，至武功县。武功诸山皆有秀气，而太白山最挺拔。古诗“去天三百”当非虚语。是日又雨。夜行十余里，抵扶风县，道左汉兰台令班固墓碑，马伏波祠。

八月（陕西岐山县－）
初一日，次岐山县，三公庙，祀太公望、周公旦、召公奭，今圮。秦地过此风景渐萧索。抵凤翔，已莫矣。
初二日，经磻溪，涧中乱石碊碊，泉流清洌。上为太公庙，“梦应飞熊”四大字刻石，或言石上隐隐两膝痕，未审果否。晡，抵宝鸡县（古陈仓地），大散关在其西，询石鼓山，无知者。
初三日，县令吕君送余渡渭水上流，曰过此即栈道矣。余赋诗留别。二十里，至益门镇，为入栈之始。高峰崒嵂，涧水奔流，两山茂林深箐，止通一路，巨石横斜。涧中栈山大抵皆然，特险处各不同耳。过观音堂。壬子秋，阮亭以试事入蜀，宿此，有诗。今才十年，院宇倾颓，无旧时下榻处矣。数里，度煎茶坪（坪水东流入秦，西流入汉中）。夜抵东河驿，编竹为舍，山风飒飒，时闻虎啸声。
初四日，过黄牛驿一带，崇山峻阪，火＜氵虢＞＜氵虢＞流石隙中，细浪如雪。途中野花遍开，红黄紫翠，多所未见者。夜宿草凉楼驿，无驿舍，茅屋数间，虫声四壁，霜气袭人。夜梦施愚山索余诗共读。愚山殁久，此时或归榇宣城，不知栈山千里，何以入梦也。
初五日，度石门岭，抵凤县，寥寥数十家。和尚原在县东题入栈四诗及草凉楼截句于壁。
初六日，过心红峡。峡当两山间，横亘如枕，鹦鹉群群，飞鸣林箐中，泉流清浅，鱼游可数。过废邱驿，逾凤岭，岭极高，曲折崎岖，从舆中仰睇，前驱度岭，如在天半，人马皆长尺许，蜿蜒鸟道中。岭有关，上接崇崖，俯临邃壑，中止通一骑。峰峦云雾皆出其下，秦凤天险也。夜宿南星茅舍，人马同群，截竹为箸，铺筱为茵，虫豸往来衾枕间。
初七日，次松林驿。午度柴关岭，四面高山，不见顶，路狭苦泞。止宿流坝驿。
初八日，大雨，度武关、虎头关、画眉岭、马鞍岭，皆险隘。马鞍尤嵚崎纡曲，高或隆起，低则洼伏，如马鞍，然登降几二十有四。夜宿马道驿，相传萧相国追韩信至此。
初九日，霁，过青桥驿，至观音碥，危崖峻壁，横列如屏障，凿石为径，下临绝涧，石缺外架木补之，人马相扶以度，摇摇然。志称褒城栈阁二千九百八十九间，想向此。今废。斧凿痕参错崖壁间，本名阎王碥。顺治中，责中丞流复煅石开径稍宽之，护以竹阑，始更今名。莱阳宋玉叔琬赋栈道平歌，华亭沈绎堂荃书刻于石。西即鸡头关，巨石巉锐，横出道中如鸡头。自此十数盘始至顶，瀑布落涧中，轰轰不辨人语。巅有石，约高十数丈，从山下屹立如竹笋，离奇峭拔，较江郎三石更奇。出关不数里，山势陡断，平原旷野，炊烟点点，即褒城县也。
初十日，憩黄沙驿（东南距汉中府六十里）。自益门镇至褒城凡五百五十里，曰北栈，至此始平。
十一日，过沔县定军山，谒汉丞相诸葛忠武侯祠墓，墓之西为征西将军马超墓。薄莫，始抵沮水。乔柯丛筱间，猿声凄切，百十为群。
十二日，次青阳驿，过腊塔沟，险仄不可行。晚宿大安驿。
十三日，过裂锦坝（以褒姒名，姒，褒产也）。未时，度五丁峡（一名金牛峡，即五丁力士凿山开道处），山石高数百仞，截然中分，两岸锋锷廉厉，碎石零乱。蹊涧中，水激石如雷鸣，或如笙瑟。人行石上，杖而步，伛偻上下。马蹄触石皆脱落。舆人则疾驱，步武着石不失尺寸。哀猿怪鸟吟啸壁间。数里，瀑布从山巅下泻，束于石，散溅如珠飞，曰滴水崖。莫，抵宁羌州，城郭室庐尽废，秋花烂漫满街市，嶓冢山在境，汉水出焉。
十四日，大雨，次黄坝驿。
十五日，过闵家山、木架山、七盘岭。岭最高陡，凡七折，四面危峰峭石，下视皆百尺深涧，人伛而行，前后顶趾相触，以铁鞵系足心，状如马鞍，铁着石得不滑也。绝顶四望，全蜀山川历历，在西南另辟一境，是为秦蜀分界处。
十六日，次神宣驿。山石险恶，或高如浮图，或连亘如列幛，下有洞甚修广，神龙所居，道乃出其上，曰龙洞背。三十里，至朝天铺。西北即剑州，古剑阁也。
十七日，始更舟。凡陆行由朝天铺上朝天关，大小梅岭，大小二郎，曰南栈。视北栈尤险峻。舟行避险也。晚发嘉陵江（俗呼白龙江，经剑州、广元、昭化、阆中，界其曰阆水、巴水、渝水、汉水，皆此江之异名也。）疾流激石，舟行如驶。榜人唱渝州歌，悠扬清越，可听。仰睇朝天诸岭，高入天际，崖半石穴数千，亦古栈阁故迹也。下有千佛崖，凿石为屋，镂诸佛罗汉其中，大小数百，或立或坐，变相毕具。川东诸处亦有之。是夕，泊广元县（古葭萌地）。询武侯筹笔驿，已非旧矣。十八日，经飞仙阁，桔柏津，泊昭化之平林坝。
十九日，次虎跳驿，宿高桥。
二十日，经苍溪县，离堆山，秦李冰所凿突入江中，直上数百尺，不与众山伍，故名（蜀有三离堆，此其一也）。午余，抵保宁府（古阆中地）。前对锦屏山，两峰壁立如屏（一名宝鞍山）。治西为张桓侯祠墓。侯守阆死，蜀人祀之，曰土主。是日，郡将吏迎谒，谢不见，题诗院署古今体五首。
二十一日，留治装具。
二十二日，渡阆水，复陆行。次龙山驿，舍宇颓废，摩娑断碣，中有瑞笋碑，宋陈尧叟、尧佐、尧咨兄弟故居也。夜趋柳边驿，不及宿，小猴牙草舍，索米不得，取干粮给，从人然薪达旦。
二十三日，次柳边驿，颇多民居。夫役不习舆，踉跄欹仄，甚苦之。晚，次富村驿。
二十四日，由灵山铺至盐亭县。川北自保宁以下，旧称陆海。明末张献忠屠戮最惨，城廨村镇尽毁，田野荒芜，人民死徙，处处皆然。颓垣废畦间，犹想见昔日之盛。
二十五日，抵秋林驿。僧寺佛像最古，小铜佛尤精巧，眉目态致，皆有生气，与时制逈异。唐元宗、僖宗幸蜀，画师巧工悉从，故蜀寺观多名画铸像，皆毁于寇。此犹幸见之。
二十六日，抵潼川州（汉广汉郪地，蜀汉曰梓潼，隋唐梓州），沃野千里，尽荒弃，田中树林如拱，沟塍隐隐，悉膏壤也。访陈子昂、文兴可故宅，皆不可考。
二十七日，渡梓潼江（或云郪江），宿建宁驿。
二十八日，过中江县。溪谷中产石，白黑相杂成文，或红润如错锦，可为研。
二十九日，过天柱山，甚高，名巨竹，节长二尺余。晚，止连山铺。

九月
一日，次汉州，抵新都县，皆名区。乱后中衢茅屋数十家，余皆茂草，虎迹遍街巷，讯杨升庵宅已为按察司署，今亦荡然矣。八阵图在县北，以疾驱失之。
初二日，抵成都府。故事初六日入闱。主司至，待于境上，扄鐍严密，先期一日入。余至，新都无使院，民居周垣不蔽，篱落而已。余谓虎狼且攫人，何关防为遣！吏白监临，以是日入城。初由北门，吏白应从东，乃过升仙桥（鱼凫王张伯子，俱乘虎仙去，因名），司马相如题柱处，今曰驷马桥。入东门亦无院署，僦民宅以居。
初三日，寓楼望雪山，积雪鳞鳞，九峰皆白（在威州松潘境，距会城百二十里）。
初六日，入闱如故事，贡院，故蜀王府也。
初七日，率同考官誓于神。
初八日，申条约凡三十四则，蜀中三科未举秋试，诸老吏无存者，新旧例悉从礼部考据，得无舛误。
初九日，初试士。蜀向称才薮，今应举不满千人，亟移会外帘，小误悉免议，仍约同考勿轻涂乙。
十八日，得《易》《春秋》卷各一，拟首冠，索二三场，皆不得，叹惋弥日。榜后拆阅之，垫江涂珪、沪州曾亮也。两生次年皆隽。
十九日，内帘鬼啸。易两房，例解十名。一房佳卷多至六卷，而二房仅得四。余谓取士务真才，何论彼此，乃以一房赢卷入二房，众以为公。已，二房有后言。余不怿，索回，而责二房别求佳者，终不得。是夕，鬼从后出。余勿闻也。王吏部闻之。旦，语余，余笑曰：“佳卷不得隽，鬼神固宜怒耳。”俄而各房至，人人皆闻，井研令仆人且亲见之，朱衣长身，从易二房出，循墙至中堂而灭。于是，众皆惊叹。二房亦颇悟，请别易一牍前卷，定本房第一。是夕，寂无声。盖十七名，涪州刘衍均也。
二十日，捘遗卷，磨封中式，诸牍。余病甚，日夕搜阅，不知病之在身也。
二十四日，发榜，取中樊泽达等四十二人，副榜充贡雷弘震等八人，鹿鸣宴如仪。是日，周视故蜀府，广袤十数里，中为贡院，余皆瓦砾，茂树丛生，旧多石刻，皆不存。存明人数碑。川槿在，藩邸今亦无。
二十五日，文武诸大吏过访，府州县以次谒见，劳瘁之作，苦酬对，疾复大作。
二十六日，诸生来谒，所取多三川名隽，年亦十七以上、四十以下，蜀中称得人。
二十七日，报谒诸当事，因遍览城市，蜀都周五十里，异时人物繁富，号锦城。张献忠据蜀。已，去之秦，尽烧公私庐舍，屠其人凡数十万。自浣溪至新津，尸山积，水为不流。今通衢瓦房百十所，余皆诛茅编竹为之。（茅屋皆松潘苗人造，每冬月，苗携妻子至各郡县营工，给食。妇女能负重，子女帽覆顶，嵌以蚌壳）西北隅则颓墉败砾，萧然惨人，其民多江楚陕西流寓，土著仅十之二耳。客赋，大县不过五十金，或一二十金，甚至四五金。人亡土芜，目中所未见，招徕生聚故未易也。自此两旬，皆卧病谢客。

十月
二十日，过两浙会馆，答拜同乡流寓。馆创于前按察使、今太常胡君升猷，召僧主之。浙人依焉。众醵金饮余索题额，余榜曰“吴越星临”。偶及桐花凤，无知者。郫筒酒井尚存，其法不传。蜀锦川扇，屠戮后，法皆绝矣。
二十五日，谒江渎庙，江出岷山，故庙在蜀（岷山在茂州西北，俗呼铁豹岭）。

十一月
一日，王吏部南归。
初二日，病稍间，出锦宫门，过万里桥（武侯送费祎使吴，曰万里之行，自此始矣。后人因以名桥），桥西为青羊殿，上铜羊青色，不知何据，旧极闳丽，今圮。张三丰手书诗六句刻石。里许为草堂寺，古浣花溪寺也。右即杜工部祠，有石刻像，详游记。
初三日，谒诸葛丞相祠，古汉庙，今皆称武侯祠。前殿祀昭烈关、张等十五人，配颇未当。余作从祀议，正之。后殿祀侯长子瞻，瞻子尚配。旧有双柏，今不存。古碑惟唐贞元中裴度撰、柳公绰书稍古（有小蛇穴碑中，甚怪），余皆近世石刻。祠西昭烈惠阮，志称关羽、张飞墓，□万里桥南，未及访。望帝祠、蚕业祠、张忠定祠，皆荒废不得其处。
初四日，游浣花溪，一名百花潭，即锦江也。溪流澄澈，荇藻纷披。前代游人画舫不减西湖。山水如故，无复昔佳丽矣。详具游记。潭上薛涛井，涛家于旁。以潭如琴，中扬雄草元亭，严君平宅，皆不可考。或云扬亭在成都县治，琴台在市桥。又去金花桥西。
初五日，辞行。
初七日，发成都府，诸公会饯武侯祠。是日，陆行至金花桥，宿黄水河，门人樊泽达从。
初八日，过修觉山，至新津县，始登筏子，编竹为之，架竹屋，覆以茅，门窗皆具，可远眺。
初九日，至旧彭山县，望青城玉垒、大隋诸山，连亘千里，峰峦秀出。
初十日，至眉州，度玻璃江。访三苏祠，祠在州西门内，灌木丛草，飒然深山。榜曰“眉山书院”，即老泉纱榖行旧第也。门前古榆树，相传老泉手植。祠三楹，奉公父子木主。后为木假山堂。右瑞莲院，残荷荡漾池中。东坡手书马劵乳母任墓志，刻石（嫡系止存一人，州守请于督学，给衣顶奉祠）。
十一日，经青衣江（一名平龙江），上有上岩、中岩，为古诺距那尊者道场，唤鱼潭，客至抚掌，鱼辄跃出，以夜过，不及登。
十二日，过小三峡，水汹急，筏皆摇荡，遂停桡野泊。
十三日，至嘉定州，整筏子（古汉嘉地，宋曰嘉州），谯楼榜曰“海棠香国”，所谓海棠无香，惟嘉州独香也。或云昌州，今重庆府大足县，有香霏亭，然汉嘉海棠实香。州宁为余言，气似兰。云竹公溪在城外，竹中小儿，夜郎王也。江有鱼，大而肥美，曰鱼舅春水时见。
十四日，微雪。或言凌云山之胜，棹舟乘雪登之，山濒江，路颇峭仄。东坡诗“载酒时作凌云游”，是也（今石崖刻“东坡载酒时游处”七大字），中为寺，前为大佛阁。韦皋建镂巨石为佛头。旁有小阁，可望三水九山。后为注易洞，宋吴秘读书处。右有僧龛，明初住持坐化，人髹而龛之，宛然生也。左达鸟尤山，晋郭璞隐此注《尔雅》，曰尔雅台，洗砚山下，鱼吞之头皆黑。今有乌头鱼，二三月见，曰黑鱼，然止傍山十许里有之，余皆无。
十五日，登高慓山（一名高望山），高阁可望峨眉。初苦昏雾，已而雾散，三峨历历，积雪数百仞，日光灼之，一望如削玉。余拟往游，僧言此时雪封路，山僧方积薪米为冬春计，即往不得上矣。眺望久之。山下涪翁亭故址，为黄鲁直建，丁东泉在焉。遥睇州城，三面滨水，盖雅水、沫水合流达于江也。倚槛作歌，从游者门人樊泽达、罗英、杨葳，家弟象璥。
十六日，马州守赠香海棠雪兰，口占截句谢之。
十七日，泊石板溪。嘉定，旧称繁庶。献忠之乱，州人杨展集兵拒守，得免屠戮。后贼将袁韬、武大定溃，议会据犍为，伪降，展信之，遂杀展并其军，民始被害。然较诸郡稍胜。
十八日，至犍为县，有花卿庙。唐段子璋反，牙将花敬定讨平之，庙食于此。
十九日，至宣化驿。
二十日，抵叙州府（古僰国，汉犍为郡治此，隋曰戎州），沪水出其南，俗呼马湖江。武侯五月渡沪，其上流也。郡有师来、朱提诸胜。郁姑台在城北，产筇竹，可作杖。客馈佛手柑二枚，重二层，放数十指，香气馥烈，峨眉山产也。
二十二日，发宜宾，濒江一带皆石，望之如堵墙，连亘数里，及登岸，其平如砥，可当数十千人。石惜生戎僰，无人能点缀者。夜抵南溪县，樊生别去。
二十三日，至江安县（汉江阳地），旧有江阳儿祠。相传，光武彻时过江阳，生一子。望气者言江阳有贵儿气。县人因王莽乱，求而杀之。后光武怒，为儿立祠，不使江阳人冠带。余谓诞漫不轻，戏嘲以诗。夜泊井口。
二十四日，过纳溪县。县踞石山顶，石虎关通云南交址。晚至沪州。州枕沪江，一名汶江，非武侯渡处也。伯奇为后母所逐，自沉于此。南有穆清庙，祀尹吉甫。北有抚琴台，伯奇鼓履霜操处。方山之麓，乃有魏武帝庙，旧传宋时征乞弟蛮，阴雨数月，神宗缄香祷之，辄应。余意汉地不应祀曹瞒，以诗诮之。或曰蜀祀甘宁，楚祀伍员，非与？余谓：兴霸，蜀人之胥，楚人祀于其乡耳！彼操，何许人也？
二十五日，泊旧沪州。
二十六日，至合江县。县东榕山，宋时产天符，叶如荔枝叶，而长文如虫蚀篆，不知何木。或曰刘真人仙迹。
二十七日，松溉。
二十八日，至江津县，过七门滩，大石横江，凡七，望之如门。
二十九日，抵重庆府（古巴子国，隋曰渝州），阆水与白水合流，至城东，曲折三回，如巴字，故名郡。皆石山，城市庐舍依坡□为高下，三面距水，陆路达佛图关。东鱼复，西僰道，北汉中，南夜郎，形胜要地也。石高水疾。漏二鼓，始抵岸。
三十日，具舟为出峡计，舟长五丈，广半之，惟后二舱可坐，余皆平以板，上架木为篷屋。舟行则撤去，用桡十有四十四人，左右荡之。前二人挽巨桡，睹所向。后柁类橹而长。主船者曰板主，柁工曰太公，意即古长年三老也。祭江，祀水神及张桓侯，馂余先太公，然后敢食。每行船，太公升柁楼，唱巴渝歌，众和之。轻重疾徐，皆有顿挫，大约唱峡中诸地名，或俗传故事，无他词也。

十二月
初二日，放舟东下，泊木洞驿。
初三日，至长寿县，经不语滩，俗传舟人多言则水势喷涌。县产皮盘仿苗制，然颇不佳。
初上日，至涪州。荔枝园，在龟龙峡东。唐时为妃子园，荔枝百余株，“马上七日抵长安”即此。今无种。江心双鱼刻石上，各三十六鳞。旁有石称“石斗”，见则岁丰。北岩普津院，程伊川读易处。黄山谷题曰“钩深”，有张飞祠，宋大观中，人于祠前，是三印及佩钩刀，斗上镌飞名。
初五日，丰都县（古枳县地，汉平都，隋始曰丰都）。城倚平都，山道书七十二福地之一，汉王方平得道于此。又云阴长生上升处。有仙都观、麻姑洞，林木幽深，夹道翠柏，皆千余年物，麋鹿出没，与人狎号。紫府，真仙之居，不知何时创。森罗殿，因传会为阎君洞，以为即地狱之丰都，远近祷祀，求符箓。盖道流惑世，失其实耳。
初六日，抵忠州（古巴地，唐初以巴蔓子严颜名）。白居易刺郡时筑东坡、西坡，建荔枝楼，今皆不存。陆宣公墓在城南，公论裴延龄，谪州别驾，卒□葬于此，墓碣驳落不可辨。
初七日，过石宝驿。江岸石奇绝峥嵘，挺拔如峰如云，或如楼台，如屏如柱如笏，是不一状。顶有瀑布穿石而下，惜无善画者图之，为卧游耳。晡时，至万县。西山有绝尘翕，宋郡守马元颖、鲁有开于山麓修池，种芙蕖及荔枝杂果，景物清胜，为夔路第一。南山下噉，大江水落石出，曰蛾眉碛。上有岑公岩，石盘结若华盖，左右方池，泉喷薄如帘，松篁藤萝，蓊蔚苍翠，乱后皆不复睹。饥虎昼出，猿狖成群。
初八日，至云阳县（古＜月旬＞＜月忍＞地，＜月旬＞＜月忍＞虫名，多此虫故名，唐曰云安），荒残无人居。篷茅数间，令尉栖焉。对江飞凤山，古刻凤凰岩三字，瀑布注桥下，有庙祀张桓侯，僧请榜额，余书“矫矫虎臣”应。
初九日，至夔州府（古鱼复国，春秋夔国）。八阵图在城南石碛上，凡六十四蕝，拟棹舟观之，大雨，不果。登城楼遥望而已，别有记。甘夫人墓在府治镇峡堂后，永安宫即今府学。
初十日，十余里至瞿唐峡，两岸各数十仞，对峙如门。滟滪堆当其口，江水分流左右下。循滟滪而北，登白帝城，路陡峻，上为先主庙，丞相亮，前将军羽，车骑将军飞配。庙前石坊，倚阑望大江，正对滟滪，所谓如象如马峡，人以此占水候。今冬残水涸，不觉其险耳。城之东接白盐山，山石白如水晶。白盐之对为赤甲山，不产树木，土石皆赤，山有废城址，即汉鱼复县基。城之北一带，渚田清流如线，俗呼草堂河，余意即瀼水。东屯，少陵寓处也。详具滟滪、白帝二记。峡外南岸石鼻子，北岸铁柱，当是旧设关处。关今废。外张飞擂鼓台，孟良梯，皆极高峻。下有粉壁堂，壁白如垩粉，旧有题咏。兵书峡，在绝壁上，石层叠，如束数卷书。弹穿石，亦高耸，广丈许，有眼如丸，隙光相通，若弹所穿。然大抵三峡，皆重岩叠嶂，亏蔽天日，非亭午夜分不见日月，非虚语也。
十一日，至巫山县。巫山在县南，形如巫字，故名。东曰琵琶峰，神女庙移此，旧传峰形似琵琶，此中妇女多晓音律，未知然否。巫峡，壁立峭削，与瞿唐、归峡为三峡，连亘七百里，绝顶皆柽柏，悬泉飞瀑，猱玃哀吟。
十二日，至跳石阻风峡，山九里一折，水奔急，舟行易触，故遇风辄止。
十三日，出峡，过三分水，岩畔三泉眼，分流甚奇，舟人言：相传上为川水水性浮，中湖广水性平，下江西水性沉。好事者瀹茗试之，果然。余以风逆未及辨。望十二峰，皆雄峭，横见错出，惟美人峰最高秀。考十二峰，曰望霞、翠屏、朝云、松峦、集仙、聚鹤、净坛、上升、起云、飞凤、登龙、圣泉，首尾一百六十里，顾不甚肖，亦无美人名。旧神女庙在峰半，故有石刻引《墉城记》：瑶妃，西王母女，称云华夫人，助禹驱神鬼，斩石疏波，令封妙用真人，庙额曰：凝真观。神女所由名也。宋玉《高唐赋》，文人游戏如牛女、洛神之类，后人不察至加秽亵。余作诗为解嘲，或亦神所乐闻耳。午过万流驿，楚蜀分界处。次巴东县，濒江倚巴山（又名金字山，一峰发三岗，状若金字），自麓至巅，因山为城市。寇莱公祠，二柏相传公手植。
十四日，过归峡，怪石狰狞，较瞿、巫二峡稍卑，而奔流怒涛过之。叶滩多石，与新滩同险，然叶滩水高于石，新滩石高于水。语云：有叶无新，言叶难水大则新滩平也。午抵归州，不得泊，阻风，舣屈原沱（沱即潭），谒三间大夫庙（俗呼清烈公）。旧有姊归庙，祀原姊媭。夔子城，俗呼旧归州。宋玉宅，昭君村，皆在姊归。是日，次新滩。
十五日，度新滩。滩高数丈，巨石横欹江中，雪浪峰涌，昼夜轰轰，若江潮声。凡舟至，行李悉陆运，更募其地舟师，加桡楫，凌空而下，船首没浪，复起者再，然后徐引近岸。小船则以长筏沿岸放之。上水用百丈盘之而上，蜀江第一险也。余从岸上遥观，魂摇目悸。是夕，宿滩，下滩，凡三处。
十七日，至黄牛峡，重岩叠起，最高处崖黑色，如人负刀牵牛状，人黑牛黄。江湍纡曲，经数宿犹望见之。行者谣曰：朝发黄牛暮宿黄牛，三朝三暮黄牛如故。山下黄陵庙，峡神佐禹治水，诸葛亮建祠祀之，自为记，碑文刻庙中。前有阁临江，乱石嶙峋，水石相触，磷磷齿齿。此下水渐平，乘夜泛舟，山空峡静，明月满船，猿声袅袅峭壁间。漏三鼓，抵彝陵州（以川江至此始平，故名夷陵），岩石中断，豁然大江矣。
十七日，更舟，州守延余署斋，即欧公六一堂故址。
十八日，过白阳驿，张江陵（居正）祖墓，野烧满山，樵采往来。对江宜都县虎牙山，公孙述据此造浮桥拒汉。下有虎牙滩（一名武牙），与荆门山对。夜抵枝江县（古罗国地），忆家兄（象璜）、李荆时署邑事，今十八年矣。
十九日，立春，过松滋县，至百里洲，地宽衍。洲首派别，南为外江，北为内江，故称枝江。吴三桂之叛，自归巴以下，皆遣兵拒守。　王师驻城陵矶，卒奸叛逆。洲上营垒尚存。
二十日，荆州府泊沙市。江陵名胜，皆余旧游。留理署三月，乙已秋冬也。
二十一日，公安县。
二十二日，宿三杆桅。
二十三日，过石首县，至壶瓶套。
二十四日，过监利县，经城陵矶（在洞庭湖口），南望洞庭，水天浩淼，岳阳楼峥嵘云雾间，青螺数点，盖君山也。
二十五日，至白罗山，夜大风骤雨，江豚跳掷，寒鸦噪呼，甚萧寂。初意抵汉上度岁。至是连值怪风，雨雪纷霏，舟人皆思归，叹息长随，燕人泣下沽襟。余亦怅然有怀，呼酒放歌，作怀人诗二十首。
二十九日，至新堤（在临湘县东六十里），客馈酒脯小饮，不知为岁除也。

康熙二十三年，正月
一日，凤利，遂发舟经嘉鱼县，望赤壁山，孙刘破曹处也。黄州特以东坡二赋名（本名赤鼻山），夜泊牌洲（在嘉鱼县东七十里）。
初二日，过鹦鹉洲，达汉口，询祢衡墓，久失其处。
初三日，访罗鲁峰（世珍），留饮镜堂，始见梅花。
初四日，重游大别山，登晴川阁。
初五日，渡江访医，中流风涛怒涌，疾遂大作。留寓汉阳门内，距黄鹄矶不半里。
二十日，稍疾，阔步黄鹤楼及仙枣亭诸胜。
二十二日，徐方伯惺招饮即山楼，楼踞大观山巅，俯视鄂城，万井鳞次，远望江汉及湖南诸峰，极山川胜览，自是复卧病。
三十日，游洪山寺，极宏丽，全楚诸刹冠，亭有故楚王诗刻石，东十里即卓刀泉。

二月
初二日，疾复甚，旬余不能兴。
十七日，病起，王昊庐少詹（泽宏）治具汉阳相招子重吏部尊人也。力疾往赴询郎官湖久湮。
二十日，清明，渡江东发。
二十一日，至青山阻风。
二十二日，过阳逻至白湖镇。
二十三日，经团风镇，至黄州赤壁白龟渚，皆旧迹游，以病未登。
二十四日，过武昌县，至兰溪驿。
二十五日，进蕲水县，谒房师张郛山先生（讳邦福），宿浴莲庵，颇幽雅。明末故宗伯龚端毅公鼎孳宰蕲时，为诗僧恒度建，恒度弟子等观年七十四，善诗，有《秋影阁集》。余初未及见，次日始知之，为题数语卷首。
二十六日，游文昌阁，临溪石壁刻“击空明”三字，云苏子瞻书。
二十七日，返舟经凤栖山，访陆羽第三泉，是日，泊道士洑。
二十八日，过蕲州，泊田家镇，镇有吴将甘宁庙。
二十九日
三十日，阻风。

三月
初一日，至九江府，登琵琶亭，眺望匡庐诸山。
初二日，过湖口县，水石湍急，余向自江陵回，触风几殆。今九江关移此。
初三日，过彭泽县，小孤山突立江心，四面斗绝。经马当山，王勃梦神助风处也。是夕，泊花阳镇。
初四日，东流县阻风。
初五日，抵安庆府，寓天宁寺。
初六日，遇同年倪检讨灿，遂别去。从维扬入都，向有日记，不复登历矣。

使蜀日记跋
蜀自张献忠乱后，重遭屠戮，无复昔时都邑之盛。潼川府沃野千里，沟塍荒废，树木如拱。圣祖以文教怀柔远人，特遣词臣以重其选，盖抚摩疮痍，振兴风雅。于是乎在矣。今蜀省文物渐盛，米粟甲于西南。我吴苏松两郡财赋冠天下，而每遇荒歉，犹以川米之至与不至为喜戚。都会盛衰历数百年，而必变，岂惟蜀哉！甲辰仲春吴江沈楙惪识。
