至正直记　 元 孔克齐


　卷一
　　杂记直笔
　　上都避暑
　　文宗潜邸
　　周王妃
　　古雁
　　酸斋乐府
　　佥厅失妻
　　文山审音
　　中原雅音
　　罗太无高节
　　惜儿惜食
　　富州奇闻
　　徐州奇闻
　　戏婚
　　防微杜渐
　　脱欢报应
　　脱欢恶妻
　　袁氏报应
　　古阳关
　　馆宾议论
　　僧道之患
　　茔墓建庵
　　云岩至言
　　妇女出游
　　米元章《画史》
　　兄弟异居
　　子孙昌盛
　　阴德之报
　　忠卿阴德
　　松雪遗事
　　径寸明珠
　　子母相关
　　石枕兰亭
　　张贞居书法
　　赵岩乐府
　　脱脱还桃
　　王黄华翰墨
　　矮松诗
　　神童诗
　　王氏奇童
　　止筯
　　萨都刺
　　松江花布
　　宋缂
　　集庆官纱铜钱牌
　　楮币之患
　　国朝文典
　　义雁
　　欧阳宠遇
　　欧阳梦马
　　议立东宫
　　地理之应
　　渔人致富
　　谢庄地理
　　溧阳新河
　　善权寺地势
　　芳村祖墓
　　子弟三不幸
　　人家三不幸
　　子弟居室
　　生子自乳
　　婚姻正论
　　寡妇居处
　　年老蓄婢妾
　　婢妾之戒
　　要好看三字
　　棺椁之制
　卷二
　　别业蓄书
　　《诗》重篇名
　　铁板尚书
　　笔品
　　墨名
　　白鹿纸
　　龙尾石
　　乡中风俗
　　石假山
　　寓鄞东湖
　　卜居近水
　　江浙可居
　　淮南可居
　　客位稍远
　　祭祖庖厨
　　浙西谚
　　麦蘗
　　郑氏义门
　　商纣之恶
　　赘壻俗谚
　　皮褥权坐
　　婢妾命名
　　恺木
　　楷木
　　五子最恶
　　天道好还
　　美德尚俭
　　人生从俭
　　买妾可谨
　　壮年置妾
　　娶妻苟慕
　　又
　　脱欢无嗣
　　婢妾察情
　　屠刽报应
　　又
　　希元报应
　　金陵二屠
　　鄞县侏儒
　　不葬父母
　　妻死不葬
　　画兰法
　　学书法
　　鲜于困学书法
　　松雪家传书法
　　鱼魫作简
　　冀国公论书法画法
　　裁翦石刻
　　收贮古刻
　　江西学馆
　　文章设问
　　又
　　学文读孟
　　梁栋题峯
　　鹦鹉诗
　　鹦鹉曲
　　广德乡司
　　不惜衣食
　　结交胜己
　　成人在勤
　　家法兴废
　　秤斗不平
　　浙西风俗
　　妇人不嫁为节
　　寻常侍奉
　　楮帛伪物
　　外戚之患
　　古之贤母
　　蒋氏嫡贤
　　十六字铭
　　和睦宗族
　　遗山奇虎
　　烹鸡法
　　见物赋形
　　生菓菜
　　祖宗之法
　　宋末豪民
　　宋末叛臣
　　浙东辟地
　　饶州御土
　　吃素看经
　卷三
　　景明好事
　　学宫香鼎
　　张昱论解
　　老儒遗文
　　恕可兰亭
　　不食糟辣
　　喜啖山獐
　　不嫁异俗
　　婢不配仆
　　仆厮端谨
　　友畏江西
　　深恶游惰
　　衣服尚俭
　　《月蚀》《大雨》词
　　平江谶语
　　窗扇开向
　　议肉味
　　朱氏所短
　　朱氏所长
　　首饰用翠
　　虞邵庵论
　　新人旧马
　　势不可倚
　　豪僧诱众
　　富户避籍
　　世祖一统
　　好食鸡
　　戒阉鸡
　　不畜母鸡
　　不置牝牡
　　食必先家长
　　出家人心
　　家出硬汉
　　万顷良田
　　日进千文
　　仆主之分
　　书留边栏
　　丘字圣讳
　　乞丐不置婢仆
　　蜈蚣毒肉
　　奸僧见杀
　　黄华小庄
　　山阳之薪
　　宣城木瓜
　　芦把劚石
　　玛瑙缠丝
　　经史承袭
　　美玉金同
　　灵璧石
　　曼硕题雁
　　古钱
　　沙鱼胎生
　　鄣南山石
　　铜棺山草
　　半两钱
　　学士帽
　　艾蒸饼
　　先贤之后
　　西川道者
　　乡中大家
　　溧阳父老
　　高昌偰哲
　　紫苏薄荷
　　出纳财货
　　鲜于伯机
　卷四
　　四民世业
　　江古心
　　山中茅叶
　　箬叶铺衬
　　兔无雄
　　翰林谶语
　　董栖碧云
　　黟县老民
　　董生遇阕
　　莫置玩器
　　月中影
　　阳起石
　　村馆先生
　　元章画梅
　　古今无匹
　　无锡谶石
　　鸡卵熟栗
　　江西罗生
　　义兴邵亿
　　兰艾不同根
　　江湖术者
　　戴率初破题
　　宋镀金器
　　宋迎酒杯
　　故宋剔红
　　馩香吸髓
　　巴豆黄连
　　山中私议
　　种竹之法
　　制药当谨
　　草药疗病
　　季弟患疾
　　堕胎当谨
　　服药关防
　　五苓散
　　滚痰丸
　　平阳王叔瑽
　　上虞陈仁寿
　　先君教论
　　先师德辉
　　建康儒学
　　衢州学霸
　　太平路学
　　克诚窃食
　　种兰之法
　　邵永年
　　平江筑城
　　大兴士木
　　钱唐张炎
　　茅山水涧
　　苍蝇变黑
　　海滨蚶田
　　浙西水旱
　　磨镜透闺
　　自称和靖后
　　诗联对句
　　园丁棕丝
　　鄞人虚诈
　　敬仁祭酒
　　乙酉取士
　　四明厚斋
　　伯长九字
　　石莲
　　金陵李恒
　　推人五行
　　无土不成人
　　字谶
　　天赐归晹
　　萧□讲学
　　维扬宪吏
　　江南富户
　　溧阳富民
　　文益弃母
　　窑器不足珍
　　咸物害人
　　漳州香花
　　溧阳昏鸦
　　减铁为佩
　　静物致寿
　　钟山王气
　　吴铎中丞
　　水向西流



　
卷一
　杂记直笔
　　杂记者，记其事也。凡所见闻，可以感发人心者；或里巷方言，可为后世之戒者；一事一物，可为传闻多识之助者，随所记而笔之，以备观省，未暇定为次第也。至正庚子春三月壬寅记，时寓鄞之东湖上水居袁氏祠之旁。

　上都避暑
　　国朝每岁四月，驾幸上都避暑为故事，至重九，还大都。盖刘太保当时建此说，以上都马冀多，一也；以威镇朔漠，二也；以车驾知勤劳，三也。还大都之日，必冠世祖皇帝当时所戴旧毡笠，比今样颇大。盖取祖宗故物，一以示不忘，一以示人民知感也。上都本草野之地，地极高，甚寒，去大都一千里。相传刘太保迁都时，因地有龙池，不能干涸，乃奏世祖，当借地于龙。帝从之。是夜三更雷震，龙已飞上矣。明日，以土筑成基，至今存焉。乱后，车驾免幸，闻宫殿已为寇所焚毁。上都千里皆红寇，称伪龙凤年号，亦岂非数耶！

　文宗潜邸
　　文宗皇帝尝潜邸金陵，后入登大位，不四五年而崩。专尚文学，如虞伯生诸翰林，时蒙宠眷。一时文物之盛，君臣相得，当代无比。因有以今上皇帝非其子草诏，伯生几至祸，以意出内殿，且目眚免罪。后奉诏出文宗神主，诏未出，而太庙陨石已击碎碧玉神主矣，岂谓圣语不应天而何？又闻今上潜邸远方时，经过某郡，见一山甚秀，但一峯不雅，圣意偶欲去之。后思其山，令画工图以进，复见此一峯，用笔抹去。未几，雷已击削此真峯矣，非天人而何？文宗尚文博雅，一时文物之盛，过于今日。但纵奸权燕帖末淫乱宫中[１]，且挟征先帝后为妻，人伦大丧。造龙翔寺，以无用异端而费有限之膏血，不思潜邸之苦，而纵奢侈之非。视今上俭素，诛权臣，则相去大远矣。

　周王妃
　　文宗后尝椎杀周王妃于烧羊火坑中，正今上太后也。文后性淫，帝崩后，亦数堕胎，恶丑贻耻天下。后贬死于西土，宜矣。（周王即火失刺太子。）

　古雁
　　国朝翰林盛时，赵松雪诸公在焉，一时诗僧亦与坐末。客有以《古雁图》求跋者，诸公咸命此僧先赋。诗僧即援笔题云：「年去年来年又年，帛书曾动汉诸贤。雨暗荻花愁晚渚，露香菰米乐秋田。影离冀北月横塞，声断衡阳霜满天。人生千里复万里，尘世网罗空自悬。」诸公称赏，即以诗授客去。

　酸斋乐府
　　北庭贯云石酸斋，善今乐府，清新俊逸，为时所称。尝赴所亲某官燕，时正立春，座客以《清江引》请赋，且限金，木、水、火、土五字冠于每句之首，句各用春字。酸斋即题云：「金钗影摇春燕斜，木杪生春叶，水塘春始波，火候春初热，土牛儿载将春到也。」满座皆绝倒。盖是一时之捷才，亦气运所至，人物孕灵如此。生平所赋甚多，特举其一而记之云。

　佥厅失妻
　　宋末，金陵一小佥厅官之妻，有艳色、好出游。一日，郡守作燕，会其僚属之妻，此妇预焉。邀者至，欣然登轿，但觉肩者甚急，家仆失后。及下轿，乃倡家也。其仆至郡守家，不见所在，奔告其子，白于守，追捕已无及矣。盖倡人数见此妇之艳，设计也久，乘此机而陷之。连夜登舟往他郡，教歌舞，使之娱客以取钱。妇郁郁不乐，每为娼人所鞭挞。后恐事觉，乃鬻于大官人为妾，至杭州守；而小官适为杭通判。因会饮，见供具有爊鳖，食未既而泣下。守问其故，曰：「此味绝似先妻所治者，感而泣焉。」守问其妇何在，曰：「昔因赴燕，中途失之，已二载矣。」守入问其妾，即通判之妻也。出曰：「汝妻在此，幸无孕，当复还。」遂相见而泣，言及前事，夫妇如初。噫！妇人教令不出闺门，岂有赴燕出游者乎？且好游艳色，谓之不祥。佥厅无礼而不能正其家，故有失妻之祸；其妇恃色而不能安其室，故有失身之辱。世之好色纵游者，当以是而观之。

　文山审音
　　国初，宋丞相文文山被执至燕京，闻军中之歌《阿刺来》者，惊而问曰：「此何声也？」众曰：「起于朔方，乃我朝之歌也。」文山曰：「此正黄锺之音也，南人不复兴矣。」盖音雄伟壮丽，浑然若出于瓮。至正以后，此音凄然，出于唇舌之末，宛如悲泣之音。又尚南曲《斋郎》、《大元强》之类，皆宋衰之音也。

　中原雅音
　　北方声音端正，谓之「中原雅音」，今汴、洛、中山等处是也。南方风气不同，声音亦异。至于读书字样皆讹，轻重开合亦不辨，所谓不及中原远矣。此南方之不得其正也。

　罗太无高节
　　罗太无，钱唐人，故宋宦官也。侍三宫入京，后以疾得赐外居，闭门绝人事。处一室甚洁，夏则设广帷，起卧饮食皆在焉。旁有小烓灶一，几一，设酒注大小三，盏斝六。遇故人至，则启关纳之，必问膳否，否则留过午，度路程远近，使从卒辈引去。至酒毕，复候为期。以客之多寡，用注之大小。酒不过三行，果脯惟见在易办者。客虽多，不过五六人也。好读书史，善识天文、地理、术艺。武夷杜本伯原尝私问之，多所指教，因得其秘。略云：时乃侄官至司徒，亦宦者也，权势正炎炎，凡贵近公卿，莫不候谒谀附。适遇岁朝，司徒者自内请谒太无，太无掩门不纳。司徒称名大呼，以首触扃。从官偕至者，动以百骑，惊惶失色。俄太无于户内呼司徒名，欵应之曰：「你阿叔病，要静坐。你何故只要来恼我，使受得你几拜，却要何用！人道你是泰山，我道你是冰山。我常对你说，莫要如此，只不依我阿叔，莫顾我你。你若敬我时，对太后宫里明白奏，我老且病颓，乞骸骨归乡，若放我归杭州，便是救我。」司徒于是特奏，可其请。太无以所积金帛玩好，皆散与邻坊故人无遗，惟存书籍数千部，束于车后褥上，嘱其侄司徒曰：「我不可靠你，你亦不可靠势。」至于再三，乃登车出齐化门，仰视而笑曰：「齐化门从此别矣，我再不复相见你矣。」遂到杭，逾年病卒。司徒者，不遵乃叔父之训，弄权不已，后以赃受湖州人旧土坐罪，流远方卒，而太无乃得终于乡里云，泰定间事也。偶因亲友林叔大提举言及此，可谓有先识者，遂记其略如此，至正丁酉冬十一月也。杭州七宝山，乃罗司徒所见者。

　惜儿惜食
　　前辈云：「惜儿惜食，痛子痛教。」此言虽浅，可谓至当。至「教子婴孩，教妇初来」，亦同。

　富州奇闻
　　先人尝言，为富州幕官时，闻一事甚异。市民某，家道颇从容，以贩货为业，惟一妻一女。民暮出朝还，女年及笄，未嫁，忽觉有娠。父疑之，询其母及女，皆曰：「无他事，不知何以得此？」问其邻，亦曰：「此女无外事。」疑不能解。闻之官，验其得孕之由，乃知彼日父母交合时，女在榻后，间闻其淫欲声状，不觉情动。少顷，其母溺于盆，女亦随起溺之，同一器也，遗气随感逆上成胎，其异遂释。所以内外不共湢浴，不同圊溷，古人立法，盖亦有深意焉。

　徐州奇闻
　　溧阳同知州事唐兀那怀，至正甲申岁，尝与予言一事，亦可怪。徐州村民一妻一妹，家贫，与人代当军役。一日，见其妹有孕，询究其事，不能明，欲杀其妻与妹。邻媪咸至，曰：「我等近居，惟一壁耳，终岁未尝见其它也。」考其得胎之由，乃兄尝早行时，与妻交合而出，妹适来伴其嫂。嫂偶言及淫狎之事，覆于姑之身，作男子状，因相感遗气成孕也。噫！防微杜渐之道，可不谨乎？又闻老人言，凡室女与男子同溺器者，则乳色变起。此又不可不知也。

　戏婚
　　尝闻某处富家兄妹同居，兄生一女，妹生一子，偶同庚，自幼父母戏之曰：「当为夫妇。」既长，各异居，以生事不齐，遂渝盟。乳母每戏女曰：「小官人意欲望尔，不敢来也。」女始则怒之，久而情动，不复怒也。一日，别有人来议婚，女闻之不乐。乳母即语之曰：「小官人今夜欲来，如何？」女许之，灭烛以待。自是相通，每以金帛相遗。凡五月，觉有娠。父母责之，女曰：「一时所为，悔之何及！乃姑之子小官人也。」因诉之官，追其子勘之。不服，鞭楚不胜苦，遂枉受刑。既归，日夜号泣。父母怒曰：「尔自犯刑，何泣之有？」其子曰：「某已受刑矣，因念未尝为此事，枉受其屈，所以痛恨辱终身也。」父母察之，始得其情状，乃乳母之子假托其姑之子也。复诉于廉访司，杖杀其乳母于市。夫年幼议婚，古人所戒，况戏言乎？所以辱家败俗，皆世之不学无术、庸碌之辈所致尔。

　防微杜渐
　　或人家以爱女之故，不能防微杜渐，纵令乳媪之子女往来，必为乱家之患。有识之男子，必自绝之于始，慎勿使妇人姑息，伤大义也。

　脱欢报应
　　我国家脱欢大夫之父，初至建康，宋都统某官备礼迎降，欵馈甚厚，盖欲免患也。及延至私第，铺设俱具极整，且子女玉帛，靡不耀目。脱欢父遂起贪心，复入其罪而有之。都统首死，其家人奴仆尚众，不服，夜半相杀，咸以兵法治之。六十余年，脱欢大夫惟一子一女，其妻悍暴不能制，脱欢畏之。一日，招壻名曰虎舍者，又贪鄙不仁，尝侮其亲子。子盖妾所生也。脱欢卒，其妻逐其子并妇，以壻立为嗣，凡家产田宅，尽为壻有。家奴林总管者，每怀不平，乃扶其子名庆舍者，诉之官。官谕之，不伏，遂各执兵器相卫，久不能解，以致内外交兵。虎舍尽携家财妻孥遁，庆舍始主其业，则已荡废矣。故老皆言，却与杀都统时相似，此报应之不偶然也。

　脱欢恶妻
　　脱欢母王氏，广德长乐村人，为兵官所掠，见有姿色，端重不敢犯，遂献与总兵官，即脱欢父也。于是择日行婚礼，后生脱欢。脱欢生庶子庆舍。脱欢之妻既逐其子并妇，复以妇配驱奴之无妻者。妇曰：「我大夫之子妇也，义不受辱。」奴曰：「我奴也，娘子是主人也，我不敢受。」各相拒。久之，脱欢之妻痛挞其妇及奴，且令之曰：「弗从吾言，有死而已。」于是迫妇与奴，囚于一室，令其成配，却于窗隙中窥之，验其奸污之状，然后释其罪。噫！脱欢愚人也，生不制其妻，死后受污辱，为百世之恨，可谓愚矣。向使知其妻之悍，既不礼其夫，又欲杀其子，恶丑彰露，情弊显然，则当决意去之，以绝后患，何其愚之甚也！直至狼藉如此，死有痛恨，哀哉！

　袁氏报应
　　四明袁知府，尝因官籍陆氏家财，悉为己有。后无嗣，养陆氏子。既长，当受所分之物，见银盘背有陆氏祖名氏，报应如此。吾闻之卓悦习之云。

　古阳关
　　常见《和林志》所载，晋王大斡耳朶至亦纳里一千里，西北至铁门一万里。其门石壁凌云，上有镌字曰「古阳关」。有题《青门引》，其词云：「凭雁书迟，化蝶梦速，家遥夜永，番然已到。稚子欢呼，细君迎迓，拭去故袍尘帽。问我假使万里封侯，何如归早？时运且宜斟酌，富贵功名，造求非道。靖节田园，子真岩谷，好记古人真乐。此言良可取，被驴嘶恍然惊觉。起来时，欲话无人，赋与黄沙衰草。」不知何人作也。

　馆宾议论
　　脱欢大夫在建康时，有一馆宾早起，闻堂上有人声，意谓大夫与僚佐也。久而视之，但见二人中坐，一人云：「付之火。」或云：「不可，恐延及他人。」一云：「付之灾。」或云：「其家亦有未当死者。」一云：「付之脱欢。」言讫不见。馆宾惧，疑其主将有祸也，遂不告而去。是日，脱欢出门，忽有讼者诉某处巨室，豪横害民，因受状追问。后没入，其家皆杖配远方，乃知豪民恶贯满盈，神人共怒者也。逾年，馆宾复至，大夫问其故，始言及其所见云。

　僧道之患
　　宋淳熙中，南丰黄光大行甫所编《积善录》云：「僧道不可入宅院，犹鼠雀之不可入仓廪。鼠雀入仓廪，未有不食谷粟者；僧道入宅院，未有不为乱行者。」此足为确论。予尝见溧阳至正间新昌村房姓者，素豪于里，茔墓建庵，命僧主之。后其妇女皆通于僧，恶丑万状，贻耻乡党。盖世俗信浮屠教，度僧为义子，往往皆称义父义母，师兄弟姊妹之属，所以情熟易狎，渐起口心，未有不为污乱者。或妇女辈始无邪僻之念，则僧为异姓，久而本然之恶呈露，亦终为之诱矣。浙东西大家，至今坟墓皆有庵舍，或僧或道主之。岁时往复，至于升堂入室，不美之事，容或多矣。戒之，戒之！

　茔墓建庵
　　予尝谓茔墓建庵，此最不好，既有祠堂在正寝之东，不必重造也。但造舍与佃客所居，作看守计足矣。至如梵墓以石，墓前建拜亭之类，皆不宜。此于风水休咎有关系，慎勿为之可也。

　云岩至言
　　宋末于潜吴度身之所编《益载》有云：云岩洪焘为浙西常平使者，节斋赵公判平江府。一日，招洪家眷燕集，洪力辞之。余问其故，洪答曰：「富贵之家，姬妾之盛，珠翠绮绣之繁，声乐肴馔之侈，何可当也！吾家先君尝贵显于朝，而始终一儒素。今家人辈皆山中人，一则必贻讥笑而怀惭忸；一则必生欣慕而思效学，无益也。明言累辈皆山中人，素无身装首饰，不曾出众，不敢前。节斋亦不敢强。」此至哉之言也。

　妇女出游
　　人家往往习染不美者，皆由出游于外，与妇客燕集，习以成风，始则见不美者诮之，终则效之。尝记至正甲申春，继嫂自杭归，其姻党那怀者为溧阳同知州事，因好会家眷燕聚，适亲友宣城贡清之有源为教授，假居南轩，妻妹亦与席，惟先妣及家人辈不得已，略相见即托疾不出。明日，各家再会，作回席之意。先妣及家人辈亦坚辞不赴，且曰：「前日之会，在我家尚不乐终席，今日岂可出游赴宴耶？」自是燕集者数，以致外议纷纷，渐起变夷之诮，则家人辈幸而免也。向使我不以家法自拘，先妣不以先人所言是戒，鲜不为此曹所陷也。盖同知之妻，嫂氏之同母姊，畏吾氏也。

　米元章《画史》
　　米元章《画史》云：「翎毛之伦，非雅玩，故不录。」又云：「东丹王胡瓌《蕃马》，见七八本，虽好，非斋室清玩。」又云：「古人图画，无非劝戒。今人撰《明皇幸蜀》[２]，无非奢丽。《吴王避暑》，重屏列阁，徒动人侈心[３]。」又云：「苏木为轴，石灰汤转色，愈久愈佳[４]，又性轻。角轴引虫，又臭气[５]。」又云：「花草，至于士女、翎毛，贵游戏阅，不入清玩。」

　兄弟异居
　　人家兄弟异居者，此不得已也。妇女相见，亦不可数，或岁首一会，春秋祭祀家庙各一会，一岁之中不过三次可也。盖庆贺吊问，非妇人之事。尝见浙西富家兄弟，有异居数十里，妇女辈不时往复，以为游戏之常，至于夜筵，过三更归，或致暗昧奸盗不可测。此当与宋末佥厅失妻事并观之。

　子孙昌盛
　　世之欲子孙昌盛者，莫若积阴德最要紧。然积阴德者，必以孝为第一义。前代之事，载诸传记者甚详。尝观《谕俗编》所载：「积善之家，必有余庆。积不善之家，必有余殃。」《易》六十四卦，凡事不言必，独《坤》之论断，以两必字言之，以其效之必应也。而独于《坤》卦者，以坤属阴，一元之善在坤，为阴德也。所谓余者，言其殃庆及子孙也。此应知县俊之言也。

　阴德之报
　　宋四明史氏，祖甚微，为郡杖直之卒，每有阴德及人，好善三世。生浩，南渡后拜相，赠越王。越王生弥远，又拜相，赠卫王。从子嵩之，又拜相。子孙数千人，至今富盛不绝，皆阴德之报也。国朝真定史氏，在女真氏有阴德及于乡，后生孙拜相封王。国朝宣城南湖贡氏祖尝依吴履斋之门，屡有阴德，略且孝义。略以一微事言之。有婢与仆私通，窃财而遁，中途为仆所后，盖其意在得财也。婢追不及，后返至南湖，恐事觉，仓皇欲赴水死。贡适见而止之，曰：「汝宜急归，吾弗言也。」婢得免死。其余阴德，尚多如此者。后生士浚，自号南漪，又有阴德，以子贵，赠秘监之官。翰林学士奎，字仲章，是其子也。孙师泰，字泰甫，亦登显官，自平江太守，今为户部尚书。诸孙仕者尚多。

　忠卿阴德
　　族祖元敬，字忠卿，有阴德及于福建之民。若子若孙，皆仕福建之地。今汭世川自福建肃政廉访司经历拜南行台监察御史，是其孙也，世居金陵。又先祖约斋府君，晚年自来安县渡龙湾江至金陵，正值北兵南侵，人民离散之际，凡有可以为众人救者，宁自给不足，而分与之。盖出于祖妣太安人朱氏之助。未几，北兵取金陵，哨骑四出，俘掠太繁。府君上书谒军门，请示不杀，以取信于民。时左丞相伯颜大服，即挂在儒籍者悉安之，由是活者甚众。吾家五世无常居，至先人始富盛，寓溧阳。修德如先祖，后至子孙享用，皆祖考之功也。子孙当知之，为终身之训。

　松雪遗事
　　钱唐老儒叶森景修，尝登赵松雪之门，松雪深爱之。盖谓其效奔走之时使令，且聪明，颇读书故也。家住西湖，妇女颇不洁，盖杭人常习也。所藏王右军《笼鹅帖》石刻，后有唐人复临一帖副之，诚为妙品。张外史每戏之，一日赋诗以贻之，有云：「家藏逸少《笼鹅》字，门系龟蒙放鸭船。」世以鸭比喻五奴也。至正丁酉秋八月，予往钱唐访妻母于西山普福寺，时景修数相过，每举松雪遗事助笑谈。有云松雪一日以幅纸界画十三行，行数十字，字各不等，问景修曰：「尔谓何物？」景修曰：「非律度式？」松雪曰：「也亏你寻思，惜太过耳。」乃临《洛神赋》界式也。一日，又侍行西湖上，得一太湖石，两端各有小窍，体甚平。松雪命景修急取布线一缕至，扣于两窍，而以石令人涤净扶立矣。久之，清风□至，其声如琴，即命名曰「风篁」。他日归霅川，当易以细丝缕上之，为小斋前松下之翫。景修曰：「此是前人为之，而相公见之乎？」松雪曰：「否！我自以意取之也。」其敏慧格物理、参造化之巧如此者，岂凡俗之所能拟其万一哉！但亦爱钱，写字必得钱，然后乐为之书。一日，有二白莲道者造门求字。门子报曰：「两居士在门前求见相公。」松雪怒曰：「什么居士？香山居士、东坡居士邪？个样吃素食的风头巾，甚么也称居士！」管夫人闻之，自内而出，曰：「相公不要恁地焦躁，有钱买得物事吃。」松雪犹愀然不乐。少顷，二道者入谒罢，袖携出钞十锭，曰：「送相公作润笔之资。有庵记，是年教授所作，求相公书。」松雪大呼曰：「将茶来与居士吃！」即欢笑逾时而去。盖松雪公入国朝后，田产颇废，家事甚贫，所以往往有人馈送钱米肴核，必作字答之。人以是多得书，然亦未尝以他事求钱耳。

　径寸明珠
　　近闻前代常有以径寸明珠进御者，一宦官见之，即求贿赂，其人不从。宦官遂取丝络悬珠于梁，焚乳香熏之。须臾，珠即化为水，其人失色。宦官曰：「尔独不能识宝耳。此非明珠也，乃猿对月凝视久，堕泪含月华结成者也。」其人惭悟而去。

　子母相关
　　尝见先妣在城南时，齐在芳村，月或三省或再省焉。每至时，先妣倚门见之，必喜曰：「我一思，汝即来我前。」若是不知其几番也。今日思之，痛哉，痛哉！观《棠阴比事》，有子母牛以血潠骨相渐者，其天理盖可见。又闻昔人采薪归倦，假寐破窑中，忽梦如雷震，遂惊觉，归而母疾，思儿不能至，遂啮指出血，其相关如此之重也。世之不孝于母者，是诚禽兽之不若也。

　石枕兰亭
　　三衢叶文可君章居钱唐，善镌刻，尝游于诸老友周本心、陈恕、杜清碧之门，颇知典故礼法。乃兄肃可学国语，为蒙古长史，娶蒙古氏，与予交有年。尝云：「宋季小字《兰亭》，南渡前未之有也。盖因贾秋壑得一碔砆石枕，光莹可爱。贾秋壑欲刻《兰亭》，人皆难之。忽一镌者曰：『吾能蹙其字法，缩成小本，体制规模，当令具在。』贾甚喜。既成，此刻果然宛如定武本而小耳，缺损处皆全，亦神乎技也。今所传于世者，又此刻之诸孙也，世亦称《玉枕兰亭》云。」至正壬午春三月，为予论及如此，乃知小本之源也。此说盖得之宋明仲教授，其乃翁尝登贾之门行医，亲见其刻此枕，得预此庆宴云。

　张贞居书法
　　钱唐张贞居善书法，初学赵松雪及唐皇玄宗《王先生碑》。松雪每称之曰：「某之后，书碑文者，计范德机、吴子善、张伯雨此三人耳。」后得《黄庭》古本，临写不肯释手，深得其笔法。晚年字体加瘦劲，识者谓其脱去带肉，止剩瘦筋，已至妙处了。尝为予论书法，且云：「用笔不可多滞水墨，当以毫端染墨作字，干则再染墨，切不可用力按开毫端，便不好也。凡退笔虽秃乏亳，皆洁净如未尝濡墨者。盖老赵写字，必连染三五管笔，信宿然后书之。」

　赵岩乐府
　　长沙赵岩，字鲁瞻，居溧阳，冀公南仲丞相之裔也。遭遇鲁王，尝在大长公主宫中，应旨立赋八首七言律诗宫词，公主赏赐甚盛。出门，凡金银器皿，皆碎而分惠宫中从者及寒士。后遭谤，遂退居江南。尝又于北门李氏园亭小饮，时有粉蝶十二枚，戏舞亭前，座客请赋今乐府，即席成《普天乐》前联《喜春来》四句云：「琉璃殿暖香浮细，翡翠帘深卷燕迟，夕阳芳草小亭西。问细履见十二个粉蝶儿飞。（犹曲引子也。）一个恋花心，一个搀春意，一个翩翻粉翅，一个乱点罗衣，一个掠草飞，一个穿帘戏，一个赶过杨花西园里睡，一个与游人步步相随，一个拍散晚烟，一个贪欢嫩蕊，那一个与祝英台梦里为期。」《普天乐》止十一句，今却赋十一个，末句结得甚工，便如作文字转换处，不过如此也。鲁瞻醉后，可顷刻赋诗百篇，有丁仲容之才思，时人皆推慕之。因不得志，日饮酒，醉而病死，遗骨归长沙。

　脱脱还桃
　　太师马札儿为小官时，尝赁屋以居。居有桃树未实，至熟时，脱脱尚幼，一日尽采以贮小奁。太师归，思问曰：「此桃何在？」脱脱曰：「当时赁屋时，未尝言及此也，当还其主。」太师深喜之，所以他日亦拜相为太师云。

　王黄华翰墨
　　王黄华翰墨名于女真，时人拟之苏东坡，得之者颇珍重其价。至元戊寅夏，在溧上时，予见一伶人来自中原，得一词云：「钓鱼船上谢三娘，双鬓已苍苍。蓑衣未必清贵，不肯换金章。汀草外，浦花旁，静鸣榔。自来好个，渔父家风，一片潇湘。」字体瘦劲，不□北方遗□□初无书法。至正己亥秋，又见浙东帅府令史李某者，北方人。家有黄华纸上所书大字，字体颇类《小采》之飘逸，与向之所观山谷笺所写不同，未知孰是。

　矮松诗
　　国初有张某者，真定人。幼能诗，曾赋《小松》云：「草中人不见，空外鹤先知。」后能篆法，自号秦山，官至御史，老于扬州。字体颇善，今北方牌扁多其所题。

　神童诗
　　脱脱丞相当朝时，有神童来谒，能诗，年纔数岁，令赋担诗，即成绝句云：「分得两头轻与重，世间何事不担当。」盖讽丞相也。

　王氏奇童
　　溧阳葛渚王氏崛起，富民也。至正庚寅间，其孙年六岁，能写文字。时知州把古者令见之，果能书径尺者，亦曰：「异哉！」但不能诗耳。又解记诵诗文，如数岁者。

　止筯
　　宋季大族设席，几案间必用筯瓶查斗，或银或漆木为之，以筯置瓶中。遇入座，则仆者移授客，人人有止筯，状类笔架而小，高广寸许，上刻二半月弯以置筯，恐坠于几而有污也，以铜为之。

　萨都刺
　　京口萨都刺，宇天锡，本朱氏子，冒为西域回回人。善咏物赋诗，如《镜中灯》云「夜半金星犯太阴」，《混堂》云「一笑相过裸形国」《鹤骨笛》云「西风吹下九皋音」之类，颇多任务巧。金陵谢宗可效之，然拘于形似，欠作家风韵，且调低，识者不取也。

　松江花布
　　近时松江能染青花布，宛如一轴院画，或芦雁花草尤妙。此出于海外倭国，而吴人巧而效之，以木棉布染，盖印也。青久浣亦不脱，尝为靠裀之类。

　宋缂
　　宋代缂丝作，犹今日纻丝也。花样颜色，一段之间，深浅各不同，此工人之巧妙者。近代有织御容者，亦如之，但着色之妙未及耳。凡缂丝亦有数种，有成幅金枝花发者为上，有折枝杂花者次之，有数品颜色者，有止二色者，宛然如画。纻丝上有暗花，花亦无奇妙处，但繁华细密过之，终不及缂丝作也，得之者已足宝玩。

　集庆官纱
　　集庆官纱，诸处所无，虽杭人多慧，犹不能效之。但阔处三尺大数以上，杂色皆作。近又作一色素净者，尤妙。暑月之雅服也。

　铜钱牌
　　宋季铜钱牌，或长三寸有奇，阔一寸，大小各不同，皆铸「临安府」三字，面铸钱贯，文曰「壹伯之等」之类，额有小窍，贯以致远，最便于民。近有人收以为钥匙牌者，亦罕得矣。

　楮币之患
　　楮币之患，起于宋季。置会子、交子之类以对货物，如今人开店铺私立纸票也，岂能久乎？至正壬辰，天下大乱，钞法颇艰。癸巳，又艰涩。至于乙未年，将绝于用，遂有「观音钞、画钞、折腰钞、波钞、熝不烂」之说。观音钞，描不成，画不就，如观音美貌也。画者，如画也。折腰者，折半用也。波者，俗言急走，谓不乐受，即走去也。熝不烂者，如碎絮筋查也。丙申，绝不用，交易惟用铜钱耳。钱之弊亦甚。官使百文，民用八十文，或六十文，或四十文，吴、越各不同。至于湖州、嘉兴，每贯仍旧百文，平江五十四文，杭州二十文，今四明漕至六十文。所以法不归一，民不能便也。且钱之小者、薄者，易失坏，愈久愈减耳。予尝私议用三等，金银皆作小锭，分为二等，须以精好者铸成，而凿几两重字，旁凿监造官吏工人姓名，背凿每郡县名，上至五十两，下至一两重。第三等铸铜钱，止如崇宁当二文、大元通宝当十文二样。余细钱，除五铢、半两、货泉等不可毁，存古外，唐、宋诸细钱并用毁之。所铸钱文曰「大元通宝」，背文书某甲子字，如大定背上卯酉字是也。凡物价高者，用金，次用银，下用钱。钱不过二锭，盖一百贯也。银不过五十两，金不过十两。每金一两重，准银十两。银一两，准钱几百文。必公议铜价工本轻重，定为则例可也。如此则天下通行无阻滞，亦无伪造者。纵使作伪，须金银之精好，钱之得式，又何患焉？近赵子威太守亦言之颇详，其法与此小异耳。

　国朝文典
　　大元国朝文典，有《和林志》、《至元新格》、《国朝典章》、《大元通制》、《至正条格》、《皇朝经世大典》、《大一统志》、《平宋录》、《大元一统纪略》、《元真使交录》、《国朝文类》、《皇元风雅》、《国初国信使交通书》、《后妃名臣录》、《名臣事略》、《钱唐遗事》、《十八史略》、《后至元事》、《风宪宏纲》，《成宪纲要》；赵松雪、元复初、邓素履、杨通微、姚牧庵、卢疎斋、徐容斋、王肯堂、王汲郡等三王、袁伯长、虞伯生、揭曼硕、欧阳圭斋、马伯庸、黄晋卿诸公文集；《江浙延佑首科程文》、《至正辛巳复科经文》及诸野史小录；至于今隐士高人漫录日记，皆为异日史馆之用，不可阙也。中间惟《和林》、《交信》二书，世不多见。吾藏《和林》，朱氏有《交信》三四书，未知近日存否？今壬辰乱后，日记略吾所见闻。所书也，凡近事之有祸福利害可为戒者，日举以训子弟，说一过使其易晓易见也，犹胜于说古人事。如奸盗之源，及人家招祸之始，与夫贪之患，利之害，某人勤俭而致富，某人怠惰而致贫，择其事之显者，逐一训导之，纵不能全，是亦可知警而减半为非也。先人每举历仕时所见人家之致兴废阴德报应，及经新过盗贼奸诈之由，逐一训诲子弟，使之知警，有是病者省察之，无是患者加谨之，其拳拳乎子孙训戒如此。呜呼！痛哉。

　义雁
　　溧阳同知州事保寿，字庆长，伟元人，寓常州。尝陪所亲某人从车驾往上都，回途中遇二雁，射其一。至暮，行二十余里，宿于账房，其生雁飞逐悲鸣于空中，保寿及所亲皆伤感思家之念，不忍食之。明日早起，以死雁掷去。生雁随而飞落，转觉悲呼，若相问慰之状，久不能去。其人遂瘗之。时庚寅秋九月。与予谈及此，已十年前事也。因思元遗山先生有《雁冢词》，正与此同，乃知雁之有义，人所不及。故谚云：「雁孤一世，鹤孤三年，鹊孤一周。」时所以亲迎奠雁者，岂无意乎？

　欧阳宠遇
　　溧阳教授天台林梦正，尝为僧数十年而复还俗，颇能诗文，游京师二十年，始得是职。一日，出示《许鲁斋神道碑》版本，乃欧阳玄奉勅撰者。梦正时在京，闻奉旨翰林有德行者为文，近臣以虞、揭诸公奏，再奉旨特以欧阳玄文不妄作，有德行，且明经学，当笔。于是，传旨命玄撰。可见欧阳公为人，得遇圣恩所眷，亦平昔公议如此。虽延佑诸贤及天历名士，未能为之，直待欧阳公了此，可拟前宋文忠公也。

　欧阳梦马
　　欧阳玄，字符功，号圭斋，浏阳人。幼梦天马墨色，大逾凡马数倍，横天而过，寤而赋之。延佑甲寅首科，公以《天马赋》中第，盖昔时所作也。为人谦和好礼，虽三尺童子请问，亦诚然答之。作文必询其实事而书，未尝代世俗夸诞。时人尝有论云：「文法固虞、揭、黄诸公优于欧，实事不妄，则欧过于诸公多矣。」

　议立东宫
　　朝廷议立东宫，奉特旨命近臣召欧阳玄，以老疾不至。天子特以御罗亲书墨勅召之，略云：「即日朝廷有大事商议，卿可勉为一行。」后不书名，但呼元功而已。圣眷之重，亘古莫有。玄即赴京，就以御札装潢成轴以荣之。既至，特旨乘舆赴殿墀下，其宠其荣，国朝百年以来一人而已，后以司徒封之。

　地理之应
　　地理之应，亦有可验者。若金陵之锺阜龙蟠，石城虎踞，真帝王之居也。此汉末诸葛武侯之言，必有得于地理之形势者。自吴而至六朝，皆常都之。然旧都距秦淮十八里，迫倚覆舟山紫薇之形也。南唐新城在秦淮河上，即今之集庆府城也，地势不及六朝远矣。句容之三茆山，原自丫头山。地理家尝谓丫头峯不尖，所以只主黄冠之流；若尖则为双文笔峯，必主出文章状元。丫头俗呼为丫角贪狼，盖阴阳者流以九星配山水者，固不足据。然其有是形者主是应，或可信矣。溧阳山前地脉一支过溪，直抵党城，又过溪至紫云山。凡在此脉上居止，而得水汪洋回抱者，大则富，小则温饱。天历己巳旱，山东顽民欲引洮湖水灌概，恨此脉截断溪间，纵石工凿断三五尺；而巡检申德兴禁之不能止，因大诃曰：「此州里之地脉，关系祸福！」遂跃马鞭击之。虽移文州司，责顽民之罪，已被其所损矣。山前一境，自前代旧称无贫乏者，皆地脉之应也，幸赖申君，不为深害。然山间树木与夫脉上人家，由是而日见消废矣。地理之验，岂偶然哉！此予之目击耳闻，而乡人亦以此为痛恨。

　渔人致富
　　一渔人黄姓者，初贫，而母死于欠，化于山西南角上。盖捕鱼寓于此地者，就瘗灰骨于石穴之下，弗顾也。后术者相云：「此山山龙之稍止处小结穴，惜乎不深，只主小富耳。」自此捕鱼获利倍常时，岁余家计温饱，三载之后日益，遂佃吾家衙前墟田数十亩，为造屋授业之计。遂买巨舟二只，每岁终，充赁大家运粮输官仓之后，得钱十贯而致富云。雁穵墟、东都柂柄墟（墟形如舟柁。）路远湖墅村，相夹一沟，南北水旧通流，后人筑土实其南，俾路直连两墟。凡在墟之近筑处数十家，三载必有一人患膈气而翻胃死者。至正壬辰秋中，湖墅顽民石姓者作乱，雁穵村民惧其不测，因开土流通。复为流通，自是绝无翻胃者。

　谢庄地理
　　义兴谢庄谢仲明者，豪于里而子女多患痖疾。至元戊寅间，溧阳财赋提举司官王某者过之，谓其家富者，水法好也。盖自五里外迂回曲折而入，直至于门。然水口太塞，令凿上墩，并去杂水，别筑桥于水流之外乃佳，自后果无痖疾。（王州号王铁判。盖以善相，遇知文宗，得是官也。江西人。）

　溧阳新河
　　溧阳南门外，宋末开河曰新河，建桥曰新桥，巷曰新巷。其地多产矮而駞者，不知何故。至国朝至顺间，始绝此患。新河出教场河，转桥南而东流也。北门砚池巷入东巷口戴姓者，居舍所造不合式，多曲折斜侧之态，常出駞痖如新河上者。术士为其改造，撤去斜侧，因遂绝其患。风水之说，见于葬书者，止言阴宅，葬后所主吉凶，未尝及此。此盖予目睹耳闻而不诬者，故直书之，以训子孙也。予有《阳宅六段锦》甚妙，可以无此患矣。予家福贤寓宅，盖沈氏之故地，先君加筑而成者也。初有篱围于前，与沈氏园相接，宛如逆水兜势，观者咸以逆须鱼笼目之，言可入不可出也。后渐撤此篱，沈氏亦以小吝不复围障其园，眼界太空明，无关锁意思，家计不进，日见消歇，沈氏亦然。盖由山地脉之凿伤，龙翔庄舍之虎吼而致此耳。风水之验，岂不信乎？

　善权寺地势
　　荆溪善权寺地势甚妙，向山似覆钵盂，所以止出僧流，形局之内，左泉射胁后山，有凹处风吹，常被盗讼。至正庚寅春，主僧继祖西印，江西人，善地理，因筑土墙于左臂之内，又筑石墙以塞其凹风。且言门景太空敞，亦筑墙围以关锁，寺遂无事。寺有前贤读书台。寺之地势，结穴为三，天地人也。寺得其地，尚存天人耳。西印与予旧，尝言：「金陵蒋山寺之巅，可望西江远来之水，岂云小哉？」又言：「前辈士人多就名山妙处读书，盖借取其王气，而为灵变也。」是以往往名山多名公读书处。又闻钟山有紫气，如烟缥缈，可望而不可见，真佳兆也。

　芳村祖墓
　　地理之说，不可谓无。芳村外家祖墓、宋季咸淳吴将仕公讳旻者葬焉，颇荫福其子孙。后别房贫者，以右臂前地，佃于邻人取私租，不顾祸福也。予每言于内兄吴子道，当以己帑取之，亦吝微利而不听。不三年，西寇陷溧阳，犯莲河溪，芳村危急。吴之子弟起兵御之，兵败遇害者六人，仆厮数十人。考其地理之祸，非偶然也。每居族中，各杀一人，其可畏如此。由是家业大废，死亡被掠者相继不已。若三载之前，坟前未动土时，红寇尝过芳村至再三，亦无被害者，乱后反得财物，其势尤张，此地理之不可无也。

　子弟三不幸
　　人家子弟有三不幸：处富贵而不习诗礼，一不幸也；内无严父兄，外无贤师友，二不幸也；早年丧父而无贤母以训之，三不幸也。

　人家三不幸
　　人家有三不幸：读书种子断绝，一不幸也；使妇坐中堂，二不幸也；年老多蓄婢妾，三不幸也。

　子弟居室
　　人家子弟，未有居室，父母姑息之，尝遗之以钱，此最不可。非惟启博戏之习，且致游荡之资，不率教训，皆由是也。或生朝岁时，则以果核遗之，入学之后，则以纸笔遗之可也。

　生子自乳
　　凡生子以自乳最好，所以母子有相爱之情。吾家往往有此患，今当重戒之。或无乳而用乳母，必不得已而后可也，所以子弟不生娇惰，生女尤当戒之。

　婚姻正论
　　婚姻之礼，司马文正论之甚详，固可为万世法者。士大夫家或往往失此礼，不惟苟慕富贵，事于异类非族，所以坏乱家法，生子不肖，皆由是也。甚致于淫奔失身者，亦有之，可为痛恨。

　寡妇居处
　　予尝谓不幸人家有寡妇，当别静室处之。或遇妯娌有贤者，正言大节，时相训讲，以坚其志，或庶几焉。凡寡妇之居，与寻常妯娌相近，此最不好。盖起居言笑与夫妇之事，未必不动夫妇之心。此心一动，必不自安，久而不堪者，必求改适，不至于失节非礼者，鲜矣。至于室女之居，尤宜深静，凡父母兄嫂房室之间，亦不可使其亲近，恐窥见寻常狎近之貌，大非所宜。此亦古人防微杜渐之遗意也。

　年老蓄婢妾
　　年老多蓄婢妾，最为人之不幸，辱身丧家，陷害子弟，靡不有之。吾家先人，晚年亦坐此患，乡里蹈此辙者多矣。又见荆溪王德翁，晚年买二伶女为妾，生子不肖。甚至翁死未逾月，而私通于中外，莫能禁止。此《袁氏世范》言之甚详，兹不再述，有家者尝深玩之。

　婢妾之戒
　　寻常婢妾之多，犹费防闲，久而稍息，未有不为不美之事。其大患有三：坏乱家法，一也；诱陷子弟，二也；玩人丧德，三也。士大夫无见识者，往往蹈此。人之买妾者，欲其侍奉之乐也。妾之多者，其居处纵使能制御，亦未免荒于淫佚矣，何乐之有！或正室之妒忌，必致争喧，则家不治。苟正室之不妒，则妾自相倾危，适足为身家之重累，未见其可乐也。宜深戒之！

　要好看三字
　　先人尝曰：「人只为『要好看』三字，坏了一生。便如饮食，有鱼菜了，却云简薄，更置肉。衣服有阙损，搀修补足矣，却云不好看，更置新鲜。房舍仅可居处待宾，却云不好看，更欲装饰。所以虚费生物，都因此坏了。」先人一履，皆踰数年，随损随补；一白紬袄，着三十年；终身未尝兼味。所居数间，仅蔽风雨，客位窗壁损漏，四十余年未尝一易，乡里皆讥诮之，不顾也。子孙识之，当以为法。

　棺椁之制
　　先人与杨亲翁杨待制尝论棺椁之制。文公《家礼》所谓棺仅使容身，椁仅可容棺。其言信矣。后世皆不晓此义，惟务高大，殊为不根。尝见乡中荒岁盗古冢者，得棺木改造水车冀桶之类，不知几百年也。盖郴州之巨木，状如老杉，富贵之家，半先竞价以买之，高者万贯，下者千贯，以为美饰；否则讥诮之，可谓愚惑之甚。今不若止用老杉木，或楠木为之，高不过四尺，厚亦不过三寸，庶免殉埋他物之患，且不广开土穴，以泄地气。椁惟用砖或柏木足矣。此论甚善。至正乙未以后，盗贼经过之所，凡远近墓冢，无不被其发者，丧不如速朽之为愈也，因记为戒。自天历己巳年旱歉后，诸处发冢之盗，公行不禁，不预凶事，礼也。然近世皆预备棺木，谓之寿函，亦必年近六十然后可作，此亦无妨也。


卷二
　别业蓄书
　　古人积金以遗子孙，子孙未必能尽守；积书以遗子孙，子孙未必能尽读；不如积阴德于冥冥之中，以为子孙无穷之计。此言甚好。吾家自先人寓溧阳，分沈氏居之半以为别业，多蓄书卷，平昔爱护尤谨，虽子孙未尝轻易检阅，必有用然后告于先人，得所请乃可置于外馆。晚年子弟分职，任于他所，惟婢辈几人在待。予一日自外家归省，见一婢执《选诗演》半卷，又国初名公柬牍数幅，皆翦裁之余者。急扣其故，但云：「某婢已将几卷褙鞋帮，某婢已将几卷覆酱瓿。」予奔告先人。先人曰：「吾老矣，不暇及此，是以有此患。尔等居外，幼者又不晓事，婢妮无知，宜有此哉！」不觉叹恨，亦无如之何矣。予至上虞，闻李庄简公光无书不读，多蓄书册与宋名刻数万卷，子孙不肖，且麄率鄙俗，不能保守，书散于乡里之豪民家矣。《家训》徒存，无能知者。往往过客知庄简者，或访求遗迹，读其《家训》者，不觉为之痛心也。又见四明袁伯长学士，承祖父之业，广蓄书卷，国朝以来甲于浙东。伯长没后，子孙不肖，尽为仆干窃去，转卖他人，或为婢妾所毁者过半。且名画旧刻，皆贱卖属异姓矣。悲夫！古人之言，信可征也。

　《诗》重篇名
　　《诗》之重篇名者，《柏舟》二，（《邶》、《墉》。）《扬之水》三，（《王》、《郑》、《唐》。）《谷风》二，（《邶》、《小雅》。）《无衣》二，（《唐》、《秦》。）《杕杜》二。（《唐》、《小雅》。）

　铁板尚书
　　谚云：「铁板《尚书》，乱说《春秋》。」盖谓《书》乃帝王之心法典礼，学《春秋》者，但立得意高，便可断说也。

　笔品
　　予幼时见笔之品，有所谓三副二毫者，以兔毫为心，用纸裹，来年羊毫副之，凡二层。有所谓兰蕋者，染羊毫如兰芽包，此三副差小，皆用笋箨叶束定，入竹管。有所谓枣心者，全用兔毫，外以黄丝线缠束其半，取其状如枣心也。至顺间，有所谓大小乐墨者，全用兔毫，散卓以线束其心，根用松胶，缎入竹管，管长尺五以上，笔头亦长二寸许，小者半之。后以松胶不坚，未散而笔头摇动脱落，始用生漆，至今盛行于世，但差小耳，其它样皆不复见也。笔生之擅名江、浙者，吴兴冯庆科之后，有钱唐凌子善、钱端、张江祖出，近又吴兴陆颖、温国宝、陆文桂、黄子文、沈君宝，颇称于时。丙申以后，无复佳笔矣。

　墨名
　　江南之墨，称于时者三：龙游、齐峯、荆溪也。予尝试之，二者或煤粗损砚，惟荆溪于仲所造，则无此病，但伤于胶重耳。至顺后，或用鱼胶者，甚好。于氏已绝嗣，外甥李文远得其传，不若老于亲造之为佳。后至元间，姑苏一伶人吴善字国良者，以吹箫游于贵卿士大夫之门，偶得造墨法，来荆溪，亚于李，亦可用也。近天台黄修之所造，可备急用。其长沙、临江，皆不足取，兵后亦亡矣。

　白鹿纸
　　世传白鹿纸，乃龙虎山写箓之纸也，有碧、黄、白三品。其白者，莹泽光净可爱，且坚韧胜西江之纸。始因赵魏公松雪用以写字作画，盛行于时。阔幅而长者，称曰白箓，后以箓不雅，更名白鹿。临江亦造纸，似旧宋之单抄清江纸，兵后亦鲜矣。

　龙尾石
　　歙县龙尾石，自元统以后，绝难得佳者。至正壬辰兵后，下品石亦难得矣。

　乡中风俗
　　乡中风俗，中户之家皆用藩篱围屋，上户用土筑墙，覆以上草。至元纪年之后，有力之家患盗所侵，皆易以碎石，远近多效之，由是丧讼交攻，不数年凋落甚矣。尝有业地理者与余言，此致不祥，其信然矣。至于茔墓用之，尤不吉。荆溪豪民杨希茂、溧阳王云龙，皆用石墙围祖墓，以绝樵采。至正壬辰之乱，杨、王全家遇害，其可畏也如此。

　石假山
　　先人尝言，作石假山甚不祥。盖石者，土之骨也，不可使其露形于外。考之宋徽宗作花石纲，由是女真祸起。赵冀公南仲作石假山于溧阳南园，未几毁于兵火。豪民陈竹轩富甲于溧阳，号曰半州，所居即南仲之宅，堂后有巨石，高踰三丈，名曰双秀，见之者咸谓不祥。不数年，竹轩死于京城，子孙凋落。又江景明，宣城人，寓居溧阳，风流文采，时人慕之，作假山石于南园，未逾年卒，由此遂废。妻兄吴子道假山石于所居之西，先人尝谕之曰：「立石以为标格之美观，固是好。但高则不祥，若不过五六尺，不踰檐，则无伤也。」且历举其覆辙者言之。有吴兴奸民蒋德藻，曰：「此公朴实，前辈特不欲此。」等至明年，外海致讼，家资废半，更兼子女祸于内，渐至气象不佳矣。至正丙申，毁于兵火。

　寓鄞东湖
　　予以至正春二月寓鄞之东湖上水，暇游史祖墓，途中见废宅基，史之外孙宋末所卜居。未几，入我国朝，宅废，爰易三姓，今为耕地。旁有曲水流觞，立石山之遗制，尚存数十太湖石，不暇观也。今年，一豪民贡谀于时贵，率土民舁运往城中，而豪谢者为之狥。此亦以假山之不祥，作而不能翫于数年之久，且以力得于吴中，岂易置者，必害民劳物耳。今又为他人所夺，意何时而已耶？己巳闰十月二十五日记。

　卜居近水
　　卜居近水最雅致，且免火盗之患。然非地脉厚者不可居，只可为行乐之所。择乡村为上，负郭次之，城市又次之。山少而秀，水潴而澄者，可作居；山多而顽僻者，不可居，葬岚气能损人真气也。凡宅必倚地势，有来龙生脉者，能出人材；面对秀峯清水，则出聪明。若作圃，须要水四分，竹二分，花药二分，亭馆二分，然后能悦人心目，可游可息。

　江浙可居
　　江浙之可居者，金陵为上，（溧阳、句容，可田可居。钟山、茅阜，可游可息。）京口、毘陵次之，（金坛风俗小淳，荆溪山水颇秀。）吴兴又次之。（山水之秀，风俗之浮。）钱唐之华，姑苏之浇，可游不可居，故曰苏不如杭。越之薄，斳之鄙，温之淫，台之狡，或可游，亦不可息，故曰台不如温，温不如鄞，斳不如越。谚云：「明悭越薄。」凡边江临海之民，多狡犷悍暴难制。又曰：「温贼台鬼，衢毒婺痞，鄞不知耻，越薄如纸。」

　淮南可居
　　淮南之可居者，滁阳为上，仪真次之，舒城又次之。（盖取其风土之接中原者，厚也；接江南者，清也。）中原自古称风土之厚，惟邹鲁之邦为上，圣贤之遗风存焉。洛阳、汴梁次之，余未得其全美者矣。盖强悍之俗，战争之所由生也。故曰：「东南生气，西北战场。」

　客位稍远
　　人家客位，必须令与居室稍远。苟地窄不得也，亦使近外，毋与中门相望可也。

　祭祖庖厨
　　凡祭祀，庖厨锅釜之类，皆别置近家庙祀堂之侧最好，庶可精洁感神。贫不能置者，亦先三日涤器釜洁净，此人家当谨之事。

　浙西谚
　　浙西谚云：「年年防火起，夜夜防贼来。」盖地势低下，滨湖多盗，常有此患。此语亦好令人儆戒无虞也。至于为学检身者，亦然。

　麦蘗
　　麦蘗经炒，则不能化谷。庆元医者陈以明与予言，每炒用，忽遇造饧糖者曰：「麦蘗不可见火，但以酒缸炊饭试之。」陈如其言，以炒者置一缸内，以不炒者别置一缸内，三日视之，则炒者饭如故，不炒者已化为醅矣。

　郑氏义门
　　余尝观浦江郑氏义门《家规》，极好，则于内一条云：「亲朋往来，掌宾客者禀于家长，当以诚意延欵，务合其宜，虽至亲亦宜止宿于外馆。」此规尤善，盖杜渐防微之遗意。尝见浙西富家，多以母妻之党，中表子弟，使之入室混淆，渐致不美之事。此无他，盖主者不学无术，又无刚肠，纵令妇人辈溺于私亲，失于防闲之道，往往蹈此辙耳。又一条云：「仆人无故不入中门，亦不可与媵妾亲授。既立一转轮盘供送器物，又立一灶于其侧，外则注水而爨，内则汲汤而靧。子孙守之，勿轻改易。」此规深革其弊。尝见人家不辨内外，婢仆奸盗者多矣。先人家居谨内外，虽异居子弟，未尝辄入斋阁；诸子至暮，亦不敢入中门，况仆者乎？晚年不理家事，此法废矣。予每以为恨，欲效此法，以俟异日。

　商纣之恶
　　商纣之恶，天人共怒，固不容于诛矣。然亦有人焉，犹足以绍六百年之宗祀，若微子是也。武王举兵，吊民伐罪，其义固正。然伐纣而自取之，是不急于吊民，而急于得国也。观武王之德，固足以灭商，然微子、箕子（阙文。）

　赘壻俗谚
　　人家赘壻，俗谚有云：「三不了事件。」使子不奉父母，妇不事舅姑，一也；以疎为亲，以亲为疎，二也；子强壻弱，必求归宗，或子弱壻强，必贻后患，三也。吾家尝坐此患，几至大变。若非先人刚肠，立法于前；吾兄弟义气，保全于后，未免失恩贻笑乡里。吾亦尝为赘壻，妻母以爱女之僻，内外疑诮；苟非吾之处心以道，薄于货财，未免堕于不义。

　皮褥权坐
　　凡皮褥之类，只宜权坐，不可久睡。盖此物能夺人生气，理或然也。

　婢妾命名
　　婢妾以花命名，此最不雅，君子当以为戒。先人未尝命婢妾以花草及春云、童哥等字，吾家后当为法。以妓为妾，人家之大不祥也。盖此辈阅人多矣，妖冶万状，皆亲历之。使其入宅院，必不久安，且引诱子女及诸妾，不美之事，容或有之。吾见多矣，未有以妓为妾而不败者，故谚云：「席上不可无，家中不可有。」

　恺木
　　恺木惟蜀中有之，俗传与歌同音。（邱宜切。郑音五来切，非。）

　楷木
　　楷木惟吾祖陵有之，音与皆同。相传为南海外之木，弟子移植于鲁者也。二千余年，树身皆合抱，文理坚靱，可作拄杖、手板之用。至正丁酉兵乱之后，所存无几矣。

　五子最恶
　　谚云：「五子最恶。」谓瞎子、哑子、駞子、痴子、矮子。此五者，性狠愎，不近人情。盖残形之人，皆不仁不义，凶险莫测，屡试屡验。

　天道好还
　　天道好还，理之必然。溧阳新昌村房副使者，豪民也。生二女一子，患吏胥无厌，乃以二女招市中女保家子为壻，意谓得通于官府，可济豪黠。长壻谢其，次壻史敬甫，尝窃房氏物，私置田产。惟谢最多，惧其妇翁所察，凡券契皆伪托史氏名，盖史为房所溺爱也。谢卒，惟一子，名元吉；史止生一女，遂为婚姻。一日，史与谢生曰：「我有田契若干亩，质钱汝家，今已久矣，可检寻见还。」谢生诺之。逾数年，生亦无子，复养房氏子为后，因主其田产云。始知财物有分，非苟得者。房素豪于乡，未免刻剥小民之患，所以不能保，几为谢、史所夺。谢、史二人所取不义之物，各不能保，又归之房之子孙，已传四姓矣。天理昭然，其可昧乎！又东培村民史氏，素富实，国初乱离之际，以金银掩置谷中，寄托其亲家某氏者。事定取之，惟得谷耳。史曰：「谷内有金若干，何不见还？」某曰：「昔所寄者谷耳，未尝见金也。」史不得已，忿怒而归，遂绝往来。又数年，史、某两家长老皆卒，子弟复相通好，某氏乃以女嫁史氏子，奁具颇厚，且有卧榻帏帐之类。一日，围屏损裂，撤而视之，皆田券也，乃谷中所寄之一物耳。验其所偿，畧无遗矣。

　美德尚俭
　　俭者，美德也。人能尚俭，则于修德之事有所补。不暴殄天物，不重裘，不兼味，不妄毁伤，不厚于自奉，皆修德之渐，为人所当谨。先人幼遭世变，衣食不给，至壮始有居。仕而得禄，家用日饶，盖亦勤于治生所致。自壮至老，三十余年，未尝妄用一物。资产虽中年颇丰富，亦未尝过用，犹如昔年也。或有讥者，先人尝论之曰：「吾今举家锦衣玉食，亦无不可者，但念幼时不给，不敢忘本。且畧起侈心，即损俭德，必害诸物，获罪于造物矣。」于是，尝若不足。享年八十七岁，皆俭之报也。夫俭之德，于人厚矣。司马公有《训俭》文，已备言之。人生好俭，则处乡里无贪利之害，居官无贿赂之污，舍此，吾未见其能守身也。

　人生从俭
　　先人尝云：「人生虽至富贵，但住下等屋，穿中等衣，吃上等饭。」所谓下等者，非茅茨土阶也，惟不垩壁不雕梁也。中等者，绫绢是也。上等者，非宝脍珍羞也，惟白米鱼肉也。予亦尝自谓住寻常屋，着寻常衣，吃寻常饭，使无异于众，尤妙。此予终身之受用也。

　买妾可谨
　　买妾亦不可不谨，苟不察其性行及母之所为，必有淫污之患，以贻后悔，或致妄乱嗣续，此人之大不幸。尝见奉安汤氏幸婢，私通于仆王关者而有妊，妄称主翁之子，主则不能察也。既长，资性愚贱，习下流，每为宗族乡党所诮。近土有如此者亦多矣。且以吾家言之，先祖晚年托外孙黄澣纳妾，有姿色，先与之通，有娠已三月。既入门，虽察知其情状，为其色所眩惑，一时置之不问。后七月生子，复归之黄，命名遂初。自是复与黄通，或私仆隶，生子不肖，为吾家之患五十余年，其耻辱之事不一，可谓至恨。先人晚年尝置半细婢三四人，虽以家法素守之严，且先妣制御之谨，犹为欺蔽；或为中外子弟私通，亦不能觉察，甚为清明之累。《袁氏世范》言甚详，不可不深思远虑。覆辙之祸，后当痛戒。

　壮年置妾
　　壮年无子，但当置妾，未可便立嗣。或过四旬之后，自觉精力稍衰，则选兄弟之子。无则从兄弟之子，以至近族或远族，必欲取同宗之源，又当择其贤谨者可也。不然，当视吾家之患。或有不肖，亦当别议。凡异姓之子，皆不得为后。北溪陈先生云：「阳若有继，阴已绝矣。」近世士族，或以庶生之弟为嗣，此大乱伦序，知礼者当谨为戒。

　娶妻苟慕
　　娶妻苟慕富贵者，必有降志辱身之忧。尝见冯氏奸生子晋，既长，娶当涂东管陶氏为妇。陶之家富有奁具，既娶而淫悍，且在家时已与邻家子通，未尝觉也。后生子顽很凶暴，通乎其同母妹，不齿于人。而陶后通其邻钱四官者。晋死，又通于仆小葛者，恶丑太甚，不可言也。

　又
　　又五叔逊道，寓杭州，丧妻厉氏。后议再娶，堕于媒灼之言，而与湖州市牛家寡妇濮氏成姻，意其田产资装之盛，弗耻其失节也。既入其家门，其田则质于僧寺，问其奁具，则假于他人者，惟空屋数间，大失所望。且濮与陈富一通，凡数堕胎，皆邻媪臧氏济其奸事。五叔虽知之，不能去者，亦因濮能谀媚曲从，侍奉百至所惑耳。凡其己帑，皆为濮所有，反受其制，莫敢谁何。自是濮暴悍奸淫，与陈通无间。及赴□溪县尹任，濮、陈受赂，几为所倾，致仕而归。
　　浙西风俗之薄者，莫甚于以女质于人，年满归，又质而之他，或至再三，然后嫁。其俗之弊，以为不若是，则众诮之曰：「无人要者。」盖多质则得物多也。苏、杭尤盛。予尝与遂从子希定论及此，为之叹息。窃谓买妾亦当先察其姓行，否则卜之而后纳之，使得以终其身，死则陪葬，勿使受污，勿更适人，此亦仁人之用心也。或有恶行，则当逐之，是自取之，非在我者也。惟婢亦然，幸之而能谨愿无过，忠事其主者，待之与妾同。或有忠勤奉侍，而为正室妒忌者，当详察之，慎勿令无过而受枉。

　脱欢无嗣
　　脱欢大夫无嗣时，纳一民家女为妾，颇谨愿。既生子，脱欢加意待之，甚为其妻所妒，驱迫陷诱，其妾不受污。一日，以冷热酒相和，命之饮，既醉，使二婢扶其就寝于脱欢之榻，盖重裀列褥锦绣之乡。睡未熟，复呼之。其妾勉强起行，已被酒恶所病，遂呕吐秽物满床席。脱欢归，妻趋而前曰：「官人爱此妾，不知其不才也。伺尔出间，即痛饮醉，且与仆厮嬉笑，今坏尔衾褥，当何如？」脱欢素好洁净，视之，不觉大怒。此妾欲明主母之计，不敢言也。于是出之。脱欢昏愚之流，其妻淫妒之甚，莫能制御，几被杀子绝嗣，幸而免耳。

　婢妾察情
　　婢妾有无故而事主弗谨者，必有嫁心。察其情实，颇资以遣之，听其适人，不可留；留则生事，恐贻后患。

　屠刽报应
　　镇江一民，以屠刽致温饱，尝淫人之妻者，不可悉数。其妻有美色而淫，每坐肆中卖猪肉。邻人潘二者，以木梳为业，善歌，每歌淫词以挑之，遂与私通。一夕，其夫出外买猪，行未十里许，忽忘取他物，急还家，呼妻不应，启关视之，则与奸夫潘二者正酣睡。其夫遂斩潘二首而去，其妻不知也，既觉而惊异，亦不声言，乃以奸夫肢体碎之以食猪，拭去血痕，畧不彰露。逾月，其夫复归，因醉而问曰：「向日你与奸夫同睡，被吾杀之，汝知之乎？」妻曰：「我不知也，岂有此事，勿乱言也。」夜半，亦杀其夫以饲猪，以灯笼置于门侧，呼其婢曰：「你主人出外，何不开门？」婢曰：「不知。」出门视之，遗灯尚在，意谓主人出也。明日，此妇坐铺自若。更一月，邻人咸疑夫之不归，且潘二之无踪迹。众来询其妇，妇以他辞答之，仓皇失措，遂闻之官，其妇伏诛。此亦报应之一端也。

　又
　　溧阳奉安汤子刚，淫佃客之妻，凡租米及逋负，皆置之不问。过数年，佃妇色衰，且诸子长大，子刚索其积年旧逋，佃客无从而出。诸子怒，思与母雪耻。一日，伺子刚出门，持长柄斧追而杀之。后虽闻之官，以正其首谋者之罪，亦何补于事矣。此岂非报应也！夫以妇人之淫乱，固自关于其家前人之作恶，所以报之耳。或以势利威胁，无故引诱而淫污人之妇，则其夫家百世祖宗，皆受耻辱，冥冥之中，安得无报应乎？或以势强人之女为妾，虽若比淫人之妇稍轻，然非情愿，终亦不免得罪于造物矣。

　希元报应
　　天台林希元，尝馆于其乡张大本家，私通其女。游宦于京师，又通馆人之妇，就娶为妻。后为上虞县尹，妻妾淫奔，希元防闲太甚，独官三年，卒于县。其妻通于希元姊之子徐生，复以女妻之。张大本者，乃携女出更适人，一时狼籍，人人皆耻之。此报应之速也。虽居官能廉，交友能信，且能文章，甚为士大夫之所惜耳。

　金陵二屠
　　金陵二屠者，尝以同出买猪，情好甚密，遂为结义弟兄，往来无忌惮。一日，弟与兄妻曰：「吾无妻，凡寒暑衣服，皆得藉嫂氏，破为补缀，垢为洗濯。他日得娶，当报吾兄。但今冷守空房而不能耳，若得嫂全吾一宿之愿，吾妻异日亦当侍兄。」妇乃以是言备陈其夫。夫令其妻与之通，意必弟娶不负信也。后弟娶，兄亦求奸，不从，遂持尖刀往刺杀之；复自刎，不死，乃为地方所获。闻之官，审供其情，各证其罪，悔无及矣。

　鄞县侏儒
　　鄞县大松场滨海民某者，侏儒之甚，且戆騃。娶妻有姿色，不乐与夫妇同处，遂私通于某。既不称其淫欲，又通于某。一日，此妇语之曰：「某者来，不能拒绝之，不若杀之可也。」后奸者即伺前奸者闲行，扑杀于海。未几，此妇复语之曰：「尚有亲夫在，或能知之，奈何？当复杀之。」后奸者于是杀其亲夫于海，然后请于里之大姓潘氏，遂为夫妇。闻者莫不以为大恨。予寓东湖，有叶氏子备言其详，因记于此，以俟贤宰县者至，当白之，以正其罪，戒后之为恶者云。

　不葬父母
　　不葬父母者，大获阴罪，前代已有明鉴，姑以所见者言之。荆溪芳村吴义安，以父母烬骨，置祖祠梁上，终身不葬。后生子不肖，亦如之。吴子文不葬母者七年，吾尝力谕之，更助以钱，始克葬，后以不善终。弟应东、长子本中皆为盗所杀。

　妻死不葬
　　溧阳张允天，妻死不葬，至正丙申，死于非命。斳县袁日华，不葬其妻，及身死四年，庶母老而子幼，弟父不义，至今亦不克葬。五叔逊道同知丧妻厉氏，既从异端，烬骨寄僧舍中，又无故终身不葬，后为晚妇淫悍所辱，甚至见逐于外，困饿而死。庶子克一，亦从异端，焚化复寄僧舍中，与其母骨相并。至正己亥冬，西寇犯杭城，僧舍皆毁，遗骨亦为之狼籍。近世有如此者，亦多矣。报应显然，兹不尽录。

　画兰法
　　予记至正辛巳秋过洮湖上，忽邻人郎玄隐来访。玄随幼为黄冠于三茅山，善画兰，得明雪牕笔法，因授于予曰：「画兰画花易，画叶难。必得钱唐黄于文小鸡距样笔，方可作兰。用食指擒定笔，以中指无名托起，乃以小拇指划纸，衬托笔法挥之。起笔稍重，中用轻，末用重，结笔稍轻，则叶反侧斜正如生。有三过笔，有四过笔，叶有大乘钓竿、小乘钓竿，皆叶势也。花或上或下，叶自下而上，花干自上而下，盖取笔势之便也。毫须破水墨，则叶中色浅而两旁稍浓也。忌似鸡笼，忌似井字，忌向背不分。花有大小驴耳、判官头、平沙落鴈、（平沙落鴈势，画薄花也。）大翘楚、小翘楚诸形。茅有其颖、发箭诸体。」盖兰谱也。壬辰毁于寇，今畧记此彷佛于上云。

　学书法
　　凡学书字，必用好墨、好砚、好纸、好笔。笔墨尤为要紧。笔不好则坏手法，久而习定，则书法手势俱废，不如前日矣。墨不好则滞笔毫，不能运动，亦坏手法。此吾亲受此患。向者在家，有荆溪墨、钱唐笔，作字临帖，间有可取处。及避地斳县，吴、越阻隔，凡有以钱唐信物至，则逻者必夺之，更锻炼以狱，或有至死者，所以就本处买羊毫苘麻丝所造杂用笔，井市卖具胶墨，所以作字法皆废。仅存得旧墨少许，以自备用，不敢纵研磨也。吴中则不然，凡越、明、温、台之物至者，置之不问，其相去也远矣。呜呼！悲哉。

　鲜于困学书法
　　鲜于困学公善书悬笔，以马□三片置于座之左右及座顶，醉则提笔随意书之，以熟手势，此良法也。悬笔最好可提笔，则到底亦不碍手，惟鲜公能之，赵松雪稍不及也。

　松雪家传书法
　　赵松雪教子弟写字，自有家传口诀，或如作斜字草书，以斗直下笔，用笔侧锋转向左而下，且作屋漏纹，今仲先传之。又试仲穆幼时把笔，潜立于后，掣其管，若随手而起，不放笔管，则笑而止。或掣其手墨污三指，则挞而训之。盖欲执管之坚，用力如百钧石也。尝闻先人如此说，顾利宾、董仲诚亦谈及之。

　鱼魫作简
　　前辈以鱼魫作简牌，方广八寸，状如旧家红漆木简板，盖惜字省纸，又便于临摹古法帖。又见旧府第有象牙简板尤好，但不可隐写法书耳，且富贵气也。

　冀国公论书法画法
　　宋冀国公赵南仲葵在溧阳时，尝与馆客论画，有云：「画无今古，眼有高低。」予谓书法亦然。当今赵松雪公画与书，皆能造古人之阈，又何必苦求古人耶！

　裁翦石刻
　　石刻不可裁翦。宋赵德父收金石刻二千卷，皆裱成长轴，甚妙，盖存古制，想见遗风也。予尝论亦不必装潢太整齐，但以韧纸托褙定，上下畧用厚纸，以纸绳缀之。可以悬挂而展玩；否，折迭收之，庶几不繁重而易卷藏也。或有不得已裁翦作册子褙者，凡有阙处，听其自阙，磨灭处白纸切不可裁去了，须是一一褙在册子内，畧存遗制。今考洪氏《隶释》，有云阙几字者，正谓此也。若打磨唐古刻，须用纸幅宽过于碑石，则无阙遗字制也，好古者宜留心焉。

　收贮古刻
　　予甚爱古刻，尝欲广收贮而不能如意。壬辰以前，先君因宦游江、浙间，多拓得碑刻墨本。及予续收，本踰数百，红巾盗起，皆散失不存矣。观赵德父之妻李易安居士所论最善，今不敢多置，抑且无买书之资耳。惟存古刻数本，皆世之罕有者。若古钟鼎欵识，古《黄庭》、《兰亭》、《楚相》旧碑及《石经》遗字、《急就章》之类是也。若唐名刻，则欧阳率更《化度寺铭》，近得一本，虽旧而未尽善。虞永兴《庙堂记》、褚河南《孟法师》、薛河东《郑县令》三刻，久失而求之未得者，当俟他日。其余虽满千数，亦徒堆几案耳，又何以多为贵耶！然物之废兴，自古及今有不可免者，至于人亦然。存亡之数，尤系前定，亦不足论也。物之微固可寓意，岂可留意而反为吾累哉？此予之鄙论也。

　江西学馆
　　江西学馆读书，皆有成式。《四书集注》作一册钉，《经传》作一册钉，少微《通鉴详节》横驰作一册钉，《诗苑丛珠》作一册钉，《礼部韵畧》增注本作一册钉。庐陵娄奎所性游学溧上，其子弟皆如此，云易于怀挟，免致脱落也。此法甚便，吾甚效之。至如僻地，尤宜此法。

　文章设问
　　近闻或者有云：「古之文章，即今之文章；便今之虚妄，古亦由是。」即数问于宣城贡相之有成。有成对曰：「何以设此问耶？」或者曰：「吾见今之乡里人骤富者，非好礼之家，家或不正。且富从不义而得，爵从非礼而受，往往托名公为文，称好善乐义，有功立勋，及节妇贞烈之门者。吾尝疑之，使文章为虚诞之具邪？为后世之美事邪？」有成曰：「必有其实事半而饰以文耳。」或者曰：「若经畧使赠某氏节妇及某叟高年耆德者，吾世知之，某人淫乱，某人不义，而富岂能掩蔽耶？」有成无以答，但唯唯而已。或者曰：「吾今亦不能尽信古之文章也。」予闻其言，深切叹之。贤如韩子，犹不免谀墓金之请。蔡伯喈尚云：「唯《郭有道碑》无愧近世。」如京城淫风太甚，虽达官犹不免。盖风俗习惯，皆妇人出来行礼，目必醉而后归，或通于隶厮，或通于恶少年，或通于江南人求仕者，比比皆然。其节妇不可胜数，此近礼部而易得也；若南洲遐域，果有贞烈而贫者，至死亦无闻焉。此文人才士虚诞言辞之不可信也。必若近地有贞烈之可考，而里人为之记者，或可信。其翰林诸公所为，皆不足取，徒以其名之增价，为乡里讥诮耳。今虞、黄、张、贡皆妄诞不实，当代有诚笃君子，必以吾言为然也。

　又
　　知宋季事实皆不足信。若袁韶之父，前史云为郡小隶，盖杖直也，果有阴德，或系罪者，多用猪肉贯于杖中，往往多受其轻刑免死之德，是以有后。近因其养子之孙伯长公为史官时，改作小隶为吏字，已过于实矣。其诸生辈犹耻之，又欲隐然夸诞讹言小吏为小官，愈失其实矣。若是者岂胜数哉！岂胜叹哉！（袁升，字德远，为郡小吏，而有阴德，后生子贵，追赠卫国公，妻杨氏齐国夫人。）

　学文读孟
　　愚谓学作文不必求奇，但熟读《孟子》足矣。以韩、柳、欧、曾间架活套为例程，以《孟子》之言辞句意行之于体式之中，无不妙也。盖《孟子》之言有理有法，虽太史公亦不能及，徒夸艳于美观耳，吾不取也。此吾近日读《孟子》忽有所悟。

　梁栋题峯
　　宋末士人梁栋隆吉先生有诗名，以其弟中砥为黄冠，受业三茅山，尝往还，或终岁焉。一日，登大茅峯，题壁赋长句，有云：「大君上天宝剑化，小龙入海明珠沉。安得长松撑日月，华阳世界收层阴。」隆吉先生每恃己才，藐忽众人，众人多憾之，且好多言。一黄冠者与隆吉有隙，诉此诗于句容县，以为谤讪朝廷，有思宋之心。县上于郡，郡达于行省，行省闻之都省[６]，直毁屋壁，函致京师，捄梁公系于狱。不伏，但云：「吾自赋诗耳，非谤讪也。」久而不释。及礼部官拟云：「诗人吟咏情性，不可诬以谤讪。倘使是谤讪，亦非堂堂天朝所不能容者。」于是免罪放还江南。尝观其子才所编诗集一帙散失之复存者，赋《雪中见山茶一株》云：「千株守红死，一点反魂归。」赋《暴雨》云：「痴儿娇勿啼，不久须晴霁。」赋《蔬》云：「家贫忽暴富，菜种二十七。痴儿不解事，问我何从得？于义苟有违，吾宁饥不食。」其诗中之意，亦足悲矣。惜乎见义不能勇为，以致托乎言辞，而招辱身之过，志有余而才不足，非吾叠山公所出{左扌右弃}得、做得之人也。然大事已去矣，力既不能挽回，所以郁郁于不得志，犹托之空言，亦厌见衣冠制度之改，有不容自己者耳。呜呼！若梁公者，其殷之顽民欤？于兹可见宋之维持人材也至矣。我朝八十余年，深仁厚德，非不及于士民也。今天下扰攘十载，求之若梁公者，亦岂易得也哉！亦岂易得也哉！初本已失，其孙实子真为江西宪使时，重刻板于家。后金陵陷，子真辟地钱唐，此集又不知存亡也。后世之托于空言者，视此为戒。

　鹦鹉诗
　　前辈尝论诗云：「莫谓宋人不能诗者，且以蔡确一绝句云：『鹦鹉言犹在，枇杷事已非。伤心瘴江水，同渡不同归。』亦自好诗法。」确遭贬，笼养一鹦鹉，每以妾枇杷调之作人语。后放还，复渡江，而妾死矣，故作是诗也。

　鹦鹉曲
　　冯海粟《题鹦鹉曲序》云：「白无咎有《鹦鹉曲》云：『侬家鹦鹉洲边住，是个不识字渔父。浪花中一叶扁舟，睡熟江南烟雨[７]，觉来满眼青山[８]，抖擞绿蓑归去。算从前错怨天公，甚也有安排我处。』余壬寅留上京[９]，有北京伶妇御园秀之属，相从风雪中，恨此曲无续之者。且谓前后多亲炙士大夫，拘于韵度，如第一『父』字，便难下语。又『甚也有安排我处』，『甚』字必须去声字，『我』字必须上声字，音律始谐。不然不可歌，此一节又难下语也。诸公举酒，索余和之，以『汴、吴、上都、天京风景』试续之云云[１０]。」

　广德乡司
　　广德小民钱乡司者，专与乡里大家理田亩丈尺税赋等，则出入谓之乡司，至贱之职也；能存心于正直，无私曲，生子用士登进士第，为国史编修官。他乡司者，或以多作寡，以实作虚，子孙死绝者，比比然也。

　不惜衣食
　　人云：「不惜衣裳，得冻死报；不惜饮食，获饿死报；寻常过分，获贫穷报。」谚云：「惜衣得衣，惜食得食。」此言虽鄙，最是实论。以古今之好奢侈暴殄天物者验之，多不善终。或过于衣服，必贫而无衣；或过于饮食，必贫而无食。至于遗剩饭食饭粒于地以饲鸡犬者，往往皆饿死；寻常虚费翦布帛者，多冻死。吾见亦多矣。

　结交胜己
　　谚云：「结交须胜己，似我不如无。」朱子云：「亲近师友，莫与不胜己者往来，熏染习熟坏了人也。」此言深有补于世道。吾尝谓取友相观以善，有以全德而交之者，有以一行而交之者，又有一善则思齐，有一不善则当自反，非谓好其善而不知其恶也。今有人焉，能以忠孝存心，轻财仗义，行人之所难行，处人之所难处，虽无学问无才艺，吾取其本而弃其末，故交之，乃心交也。或多学问而鲜仁义，或有才艺而无德行，吾取其长而弃其短，泛交之，非真交也。人之于己者亦然，使己有善，人当效之；有一不善，人当责之。如此，然后可见责善为朋友之道焉。古人云：「日久与之俱化。」此之谓也。

　成人在勤
　　谚云：「成人不自在，自在不成人。」子朱子云：「此言虽浅，然实切至之论，千万勉之。」先人每以此二句苦口教人，虽拳拳服膺，尚未行到此地步之极处，因书以自警。

　家法兴废
　　尝谓有家法则兴，无家法则废，此系人家兴废之枢机也。至于国亦然。吾自十八九岁时，先人年已老，不理家事，悉以朱氏姊主之，遗法渐废。及在外家，又皆处置不以礼。因观《袁氏世范》，有感于心，且念先人之遗法，作《家范》以自警。若姊若兄弟终不谕者，至于今未尝不叹息痛恨也。至正戊戌春，获睹浦江义门《郑氏家规》于上虞王生处，于是重有感焉。尝记溧阳孔汝楫字济川者，本细民，以友爱于兄而致富，颇有忠于家法。其妻陈氏，虽小吏之女，相助其夫。无后嗣，养蒋氏子惟和为后。一日，为娶蔡氏女。蔡亦细民而富者，至其家，见弟侄或坐于叔兄之上，恬不为怪。汝楫归语其妻曰：「蔡家无礼，今虽胜吾家，后不若也。」不数年，蔡果荡废，子孙狼籍之甚。汝楫死，庶子惟懋渐习华靡，养子亦如之。母陈不能制，渐致凋谢。后遇寇，家业一空。朱氏姊既废先人之法，且习奢，亦为寇所废，至今贫窘不可言。吾虽避地，赖先人之灵，亦以不敢违背家法见佑，庶几小安于客旅云。

　秤斗不平
　　秤斗不平，大获天谴，往往见雷撃天火之报，皆此等人家。或邻火而触免，或里疫而独安，皆孝义之家，能以不欺心获此报耳。如此者甚多，不欲举其名字也。吾家秤斗只如一，至吾用事，又较平之。长兄又或斛以收田租，比前差小五合，佃户欣然。避地小安，此亦报之一也。

　浙西风俗
　　浙西风俗太薄者，有妇女自理生计，直欲与夫相抗，谓之私。乃各设掌事之人，不相统属，以致升堂入室，渐为不美之事。或其夫与亲戚乡邻往复馈之，而妻亦如之，谓之梯己问信，以致出游赴宴，渐为淫荡之风，至如母子亦然。浙东间或若是者，盖有之矣。夫妇人，伏于人者也，无专制之义，有三从之道。今浙间妇女虽有夫在，亦如无夫，有子亦如无子，非理处事，习以成风，往往陷于不义，使子弟视之，长其凶恶，皆由此耳。或因夫之酖酗纵博，子之不肖者，固是妇人之不幸，亦当苦谏其夫，严教其子，使改过为善可也；亦不当自拟为男子之事，此乃人家之大不祥也。

　妇人不嫁为节
　　表兄沈教授圭常言：「妇人以不嫁为节，不若嫁之以全其节；兄弟以不分为义，不若分之以全其义。」此论若浅近，然实痛切，盖因不得已而立是言也。世有仗大义立大节者，则不然。吾尝问此二句出何典故，表兄云：「闻诸传记者，亦未暇考其详，但是好言语耳。」今大家巨族，往往有此患，守志之不能终，阴为不美；同居之不能久，心怀不平，未若此言之为愈也。

　寻常侍奉
　　寻常侍奉父母，固是子妇之职，然至切近之处，非婢妾则不可，年老之人尤要紧。凡早晚寒温之事，惟婢妾为能相安。谚云：「男子侍奉，不如女子相便。」然有婢妾，无法以制之，不免外患，《袁氏世范》、《应氏训俗编》言之详矣，当谨戒之。戒之之要，在乎谨内外，时防闲。防闲之法，在乎主母及长子家妇。世之蓄婢妾者，不可不鉴。

　楮帛伪物
　　宋孙朝奉伟云：「近世焚楮帛及下里伪物，唐以前无之，盖出于玄宗时王屿辈牵合寓马之义。数百年间，俚俗相师，习以为常。至于祀上帝亦有用之者，皆浮屠老子之徒，欺惑愚众。天固不可欺，乃自欺耳。士大夫从而欺其先，是以祖考为无知也。颜鲁公尝不用矣，惜乎不以文字导愚民焉。伟今一切斥去之，有违此训，非孙氏子孙也。」斯言盖欲使后人知其无用而谆谆告戒乎？吾家自先人不祭非族，然犹未免随俗，以楮帛祀先，且用俗礼。及吾祭祀时，一遵家礼，凡冥钱寓马皆斥去，尝作《楮钱说》以明之。若神主匮祭器，皆从吾始。今在患难之中，不能备礼，故从苟简，然亦不敢阙也。

　外戚之患
　　外戚之患，深入骨髓，为国亦然，此又人家之不可不知也。外舅吴丹徒殁后二年，为至元己卯岁，外姑潘氏主家，三子德远、子道、德芳，各治其己事而不辅其母。癸未岁，有幸婢邹淫奔，一日，私与佣工掌事潘大关者通，潘氏侄也。事觉，将出之。大关乞怜于德方，欲强娶，潘氏不许。大关以德芳沉酗无酒德，即饮之，使醉归，以刀胁其母，母扃户不纳。德芳以刀刺户，几伤母臂。明日，欲讼于官，族党引德芳请罪，乃免。即遣此婢嫁乡佃华亚寄，逐大关出外。逾年，大关复至，潘氏溺于私戚，亦不问也，数私盗家财及离间其母子。吴氏之族咸恶之，敢怒不敢言。至正甲申秋七月后，德芳卒，无嗣，惟妻尹氏寡居。逾四年后，不能守，意欲更适。大关者乞怜于潘氏，将许之。其孙吴溥者，力谏于父子道曰：「昔者便吾叔有犯母之恶，皆大关所陷。且犯祖之幸婢，此吾家之大恨，今奈何又欲辱吾门乎？」族党咸攻之，遂寝其议。尹亦不敢有他志，而大关复执隶役。夫世之愚者，莫甚于妇人，所以易于受侮。虽有聪明如武后，犹不免杀亲子、立外族，自欲绝于宗祀，况其它者乎？若潘氏之溺于外戚者，始由丹徒公之无刚肠远虑，终亦诸子之不学无术也。吾自赘居时，尝见外戚之党烂其盈门，又从而招致他族，其元恶则大关也。眇一目而生逆毛，吾深恶之，已知其为他日之患。既而小丑微露，吾力言之，潘氏唯唯，然不能除患。亦无一人能以利害□之者，直至攘窃幸婢，凶暴日张，几不能免乎殒身非命，祸及家门，犹且隐忍姑息，以至祸乱大作，乃欲污其寡妇，利其家财。潘氏顿忘夫子之大耻，畧不为恨，哀哉！向非溥之力谏，则丹徒父子之大耻，何日而雪？潘氏亦何面目见吴家之祖先乎？事既往矣，言之痛心。有志于家法者，尚鉴于兹。

　古之贤母
　　古之贤母，载之方册，不为少矣。且以目所见者一二言之。

　　金陵王勋，字成之，世为儒学门族仆，其母甚贤。先祖约授时，勋尚幼，母令其侍奉读，每训之曰：「汝亲近官人，学做好人，我当纺绩供汝衣食耳。买书与汝读，他日识得几个字，免做贱隶，我含笑入地下矣。」先祖闻之，遂令勋受读，日侍先人于学舍。既长，试吏，后至府架阁，为母求墓铭，翰林赵子昂书字。勋生壁，字长文，今为州案牍官。

　　溧阳徐生，本刀镊者，其妻为故家之妾，既娶而改业。及有娠，乃属其夫迁居乡先生李仲举之邻，且曰：「令子在腹中，日闻读书声，必能若是也。」后生子朝显，字公达，自五六岁时即能记诵千余言，长而习举子业，此母之所训也。

　　又严儒珍，隶卒子也。幼孤，母训其读书，从汤景贤学。至正辛卯中进士第，授分宜县丞。今辟江浙行省掾史。

　　上虞谢生，世为隶卒之役。乡有故家叶氏女，贫而孤，下嫁于谢之祖。既娶而家道日兴，生子变其习，后诸孙皆知读书学儒者事，此亦母之遗训也。

　　又宣江汉，景明父也，幼失母，从父寓居溧阳，依继母养。及九岁，父卒。母训之曰：「汝母早亡，吾养之无异心。今汝父又死，汝勿以吾继母有外心。吾固甘心守节而待之。」汉拜而受训。其母后择贤师而教，躬纺绩助其薪水。子亦不违母意，日则勤诵读之功，夜则尽温清之礼，遂成儒业。乡人无不赞叹。母再无他志，为终身焉。

　蒋氏嫡贤
　　溧阳辛丰墟蒋氏，相传善兴负村之裔，家虽贫窘，读书尚礼，不怠其志。后生子文秀富，且母贤训，习举子业，累科不第，至正间纳粟补官。虽为乡人之诮，因才后擢宪职。厥族有居湖墅者，渐成消废，惟荆溪州中楼下一族，颇师事书业。

　　又宣城王德辉，其父无□，纳姚为妾，正室薛争妬不已。越三年，夫丧，薛议出其妾。妾曰：「且勿嫁，有娠。」后果生德辉。薛加抚育，过于养母。既大，择师欵业，至正戊子登第，此则嫡母之贤训也。

　十六字铭
　　先公尝言以十六字作座右铭，凡铸镜背及几杖铭匣上，皆书之。云：「宁人负我，毋我负人。宁存书种，无苟富贵。」

　和睦宗族
　　和睦宗族，置义庄广宅，最是第一件好事，亦是最难之事。使其皆得如今浦江郑氏有家规以制之，则无愚不肖之患。贤者既守诗礼，愚者又能修教，志气相若，家法归一，长幼之中，循规守矩，焉有不同居、不和睦者乎？或有愚者愈愚，不肖者愈不肖，日习下流，自暴自弃，一家之中，贤愚相别，则难睦矣。且如兄弟之气禀，犹自不同。有尚志气者，所为皆上等之事，日笃行父师之训，唯恐不及。有狥贪鄙者，则反是。至于交友婚姻，亦下等之人，非无严父师之教也。又有一等，气质虽美而不学无术，闻父师之教为不足行，论才行之士为不足法，甘心庸碌而不知，熏染污俗而不耻。使其交友姻戚，一旦与之往复，非惟污降志气，抑且坏乱家规，为子弟害；若遽然绝之，又失亲情之道。若此等事，最是难处。人家不幸而遇此，则当竭力以救其源，俾知礼法相尚，过失相规可也。或不能救，则当以家法自处，切不可与之往来，熏染习俗，坏了人也。谚云：「要做好人者，自做好人。不要做好人者，自不做好人。」此言虽鄙，然实不得已而自警也。近世士大夫家，犹多此患，至于吾家亦然。吾亦处得自好。他日子孙长成，必效浦江义门家法也。然亦无难之，行事在吾一人，有志者行之，恐甚易也。至正庚子冬十月癸巳，灯下有感，书此以志之。时寓鄞之东湖上水居。

　遗山奇虎
　　遗山元先生金末遭乱，避兵行至一穷僻之所，有古庙焉，因假宿，意谓明日将他之也。忽更余，若有人声自梁屋间出，熟听之，声愈亲切，问元先生曰：「先生博学强记，吾尝闻之矣。试与学士一一问答之，何如？」先生曰：「某也学浅才踈，然世之经史，亦尝涉猎，愿子问之。」于是，先问《易》，次及《诗》、《春秋》、《书》、《四书》及汉、唐史之异同，皆前辈所未著者。先生以己意所见详辨之。其声称善曰：「先生真大才也，惜乎不遇时也！」如此问答称间，复曰：「先生得毋饥乎？」先生曰：「虽饥亦无奈何。」其声曰：「学生当与先生备之，并裀褥进，先生慎无疑而勿受也。」先生曰：「某虽不与子相识，若神若鬼，既蒙问答，亦何疑焉？」其声曰：「愿先生少出户外，当自备至。」于是，先生出复进，则皮毯饭羹毕具。先生始甚愧之，因自思曰：「受此亦岂有所害耶？」食既而寝。明日将行，其声又曰：「先生未可行，学生自先往觇之。」须臾，至曰：「兵事方炽，不若就此为善也。」居数日，先生欲去，其声又曰：「先生可行矣，然向某方则善。」先生曰：「某与子既若是情好，犹故人也。今日告别，或可使某知子之为何人？姓氏为谁？他日必思以报。」其声曰：「学生非人也，因见先生遭难，故来相护耳。既欲相见，而必待送数程，择一半壁窗处，月明后夜相见就别。」自此行数日，无日不见报前途虚实者，先生深以为幸。一日，告前途可无虑矣，学生当与先生别。夜半月明，其声渐近，先生倚窗立，但见一虎特大，斑文可观，拜舞而去。先生尝载此事于文集。后至正庚子夏，宗叔可道思言因备道其详云。

　烹鸡法
　　鸡之为畜，身有风，人食之能动风气。镇江顾利宾姊丈与余言：「凡治此具，俟燖毛后，必以少盐擦其徧体，如澡浴状，加以香油少许，复以汤洗净，然后烹而食之可也。」

　见物赋形
　　前辈尝言见物赋形，理之或可验者。妊娠者食兔，必产儿缺唇。闻某处海滨一妇，尝食螺甲之属，所观皆此类，忽产一物，似螺而大，且无骨。若此者，往往有之。故经传云：「不食邪味，不听淫声，不视恶色。」盖亦有深意焉。是以故家俟有妊娠，则悬婴孩像于壁，加以彩色作绘，亦使之观感，且寓宜男之义云。

　生菓菜
　　凡生菓菜，必净洗而后食。先师赵德辉老先生，在至顺辛未年馆于宅前庄，尝言上埠一妇人，就山林中采笋归，觉粘如饴涎，既剥笋，则笋壳以齿啮开，一时不暇洗盥，由是成孕，后产蛇妖而死。

　祖宗之法
　　吾尝论祖宗之法不可失，祖宗之财或可失，使其遇盗遭乱离，则田宅财货皆不保矣，惟家法不可一日紊也。虽处患难，家法犹存，恶可废乎？

　宋末豪民
　　溧阳宋末豪民潘贤二者，害众成家，造楼于东桥东侧，于庚申年某月某日卯时立柱，未几而败，凡田产房舍，皆籍入官。北兵至，有襄阳王经历者，为本州岛幕官，国初此地为府也，见此楼伟然，又出于市桥之间，官价所得，为主三十有余年，转货于市民周信臣。至正壬辰，寇火毁之。王经历正是年造楼之日卯时始生，造物之有数也，岂偶然哉！

　宋末叛臣
　　宋末叛臣范殿帅文虎，行兵擅杀，不可言。国初及宋末，所得湖州南浔及庆元慈溪等处田土，皆以势豪夺之者。至正壬辰，红巾寇杭城，其孙范静善为钱唐县尹者，从逆劫官库，克复后伏诛，田地房舍皆没入官。妻子以庆元袁日严所谋，幸免其祸。范之妻，日严异母姊也。日严以同父之故，痛其犯刑，乃以重赂赎之，其义亦可尚矣。世之叛主不忠，擅杀不仁，豪夺不义者，盍以是观之！谚云：「善恶有报，只争迟早。」斯言吾信之也。

　浙东辟地
　　乡人有浙东辟地庆元，后为宪司畜吏，适他所。将行，因忿此邦人情太薄，尝时未尝受相识之惠，乃戏言于其故人曰：「此去甚好，免使他日欲报人恩耳。」盖反言以骚世也。予曰不然，真是确论。使其或受人之惠，则长己之贪，必至于无厌之贱，他日能施报，或庶几焉。使其不能报，则有负于心，何面目立于天地间耶？不若无所求于人，亦无所报于人，彼此各淡薄，实为幸事。使吾辈处乡里，从容之时，却不可以效此。偶遇邻族之贫弱，贤士之困穷，过往之无聊者，则当量力以周给之，尽其在我，亦不妄思求报于彼也，向在家憾亦未尝受吾惠也。先祖尝言曰：「宁人负我，无我负人。」此之谓欤！

　饶州御土
　　饶州御土，其色白如粉垩，每岁差官监造器皿以贡，谓之御土窑，烧罢即封土，不敢私也。或有贡余土，作盘盂、碗碟、壶注、杯盏之类，白而莹，色可爱。底色未着油药处、犹如白粉。甚雅薄，难爱护，世亦难得佳者。今货者皆别土也，虽白而垩□耳。

　吃素看经
　　谚云：「穷吃素，老看经。」言人强为也。吾以为不然。若穷时，安分不妄想，亦是好事，免致干人取厌。老而行善，绝已往非僻之心，亦可为好人。盖做得一时好事，即做一时好人。临死之日，虽恶人悔过，言辞颇善，可为世法者，亦当取之。吃素看经，虽是世俗鄙见，推此以往于下等人之中，亦可免为恶、好杀、好贪之患，何所不可耶？吾故以是说解之。
　

卷三
　景明好事
　　溧阳承平时，好事者多。如江景明家，专设宾馆，欵留名士。建平县尹王勉起宗，号东岩，以事罢来馆于江，赋诗作画，饮馔无虚日，或终岁焉。卞仲祥欵延前御史周驰景远亦如之。石庄史道原欵接郑禾子实于家，赋诗作画，以习文釆。白湛渊一日尝赋六言四季诗意，道原爱之，求子实为作图，以双幅好细绢，用大着色，逾年而成，湛渊复题诗于上。盖湛渊，翁也；子实，壻也。一时好事者争相访玩，车马盈门，筵宴无虚日，且品馔制度器用清玩皆不俗，是习于浙西故家之遗风，又溧阳宋季赵、俞二府所传也。其诗有云：「红杏绿杨永昼，野服柴门散仙。莫道无人知处，东风都在吟笺。」又云：「莲叶吹香澹澹，扁舟撑影斜斜。惊散一行白鹭，东风卷起梨花。」后二首忘之，备见白氏集中。此画后质之于余外家，又归之于余，壬辰毁于寇。东岩所画《景明南山图》，大辐属之予表兄沈子高，壬辰亦毁之，短卷今在予行囊中。此画盖王氏生平妙笔，其尝自谓：「如此去当追配古人，不可忽吾所作也。」景明废之也。

　学宫香鼎
　　学宫香鼎将烬，而忽焰如烛光者，谓之香笑，主吉庆，其地必产英贤或出进士。勤学掌仪臧某为予言如此[１１]。

　张昱论解
　　江西张昱光弼尝于予言，其乡先生论解管氏反坫之说，便如今日亲王贵卿饮酒，必令执事者唱一声，谓之喝盏，饮毕，则别盏斟酌，以饮众宾者。浙江行省驸马丞相相遇贺正旦及常宴，必用此礼，盖出于至尊以及乎王爵也。

　老儒遗文
　　先人于延佑戊午时，在嘉兴幕府闻宋末一老儒，以某郡知府而致仕归，无子，养子承其业。年几七十，妾始生子。老儒病，以所居之田宅析为二，俾各受其半。未几，复召其妾语之曰：「吾殁后，养子必利其财以害亲子。」乃作一绝句付其妾，俾以蜡纸裹封细小瓶中，慎勿令人知。绐曰：「祭粮罂当随椁埋于墓左，他日有患，以此验于官。」居数年，养子果以亲子非父所出，并母逐之。后妾引其子告于官。有知府者，昔与老人同学，诘其妾曰：「老先生为人有学识，性缜密，此事关系甚大，何独无遗文耶？」妾曰：「屏去左右，当请具之。」遂遣吏卒同此妾启视之，果得一罂，有诗云：「七十余年一点真，此真之外更无亲。虽然不得供温凊，也是坟前拜扫人。」知府验之，果老儒之亲笔也。养子遂伏诬。

　恕可兰亭
　　陈如心恕可先生闲居会稽时，教子弟写字，以右军《兰亭帖》刻于木，阳文用朱色印，令作字式，久而能书。程敬叔先生亦以智永《千文真字本》刻板，用苏木浓煎红水印纸，令诸生习书尤好。若归乡日，必用此法也。

　不食糟辣
　　先人平日不食糟姜、胡椒及炙之味，以其动痔血也。不食蒜，以其荤心损目且秽气也。不食盐物，以其伤肺动咳嗽也。日惟猪肉、肾、肚脏、蹄膊等，肉必烂熟而进，或鲫、鳊、白鳜以为常馔，羊、牛、鸡、鹅则间进之，然止于一味而已。冬月则麃、野鳬和萝卜及蒸鸭子和鲟鲊常进。天寒饮鸡子和葱丝酒三杯。野味惟鹿、獐、玉面狸、山鸡之雄者、鹌鹑、斑鸠之类，余不多食，及未成物者亦不食。年及五十，齿及炷脱，肉食必细剉，常时喜食糖蜜及时果，剩贮小奁，置之左右，日不可阙。暮夜必以炒芝麻和干饼擂作糊茗以进，盖欲润肠肺也。

　喜啖山獐
　　先妣喜啖山獐及鲫鱼、斑鸠、烧猪肋骨，余不多食。平生唯忌牛肉，遗命子孙勿食。先人深憎恶家凫，非但不食，若闻其声亦怒，盖贱其情状之可厌也。至于邻近亦不敢畜之，止进其子耳。

　不嫁异俗
　　先人居家，誓不以女嫁异俗之类。尝曰：「娶他之女尚不可，岂可以己女往事，以辱百世之祖宗乎？」盖异类非人性所能度之，彼贵盛则薄此，必别娶本类，以凌辱吾辈之女；贫贱则来相依，有乞觅无厌之患。金陵王起岩最无远识，以女事录事司达鲁花赤之子某者，政受此患，犹有不忍言者。世上若此类者颇多，不能尽载，则我赵子威先生如此显仕，有力量远识，一时为所悞，尚使其女怀终身之恨。世俗所谓「非我同类，其心必异」，果信然也，可不谨哉！

　婢不配仆
　　先人誓不以婢配仆厮。或有仆役忠勤可任者，则别娶妇女以配之，婢则别配佃客邻人之谨愿者。尝谓婢仆一书配了，后来者必私相自议，意必谓后日当配也，渐致奸盗之患。或配矣，又添内外私盗，甚费关防。

　仆厮端谨
　　先人取仆厮，未尝要有市井浮浪之态及时衣浇服者，惟求其端谨颇愚痴者留之。至于婢妾亦然，宁于里邻择田舍女子颇能女工者，不求其颜色也。衣服装饰并与里巷相同，无使异也。

　友畏江西
　　先人交友惟畏江西与台人，盖谓其无情。或有妻子矣，又游他方，见富贵可依者便云未娶，若设计为壻；既娶矣，外家贫，又往而之他方，亦云未娶，则前日之妻皆不顾，亦无所记念矣。台人亦然。至于父母亦弃而不养，况朋友之交情乎？所以惧之也。平生之友江西及台者仅一二人而已，盖于有乡德异于其乡俗者也。
　
　深恶游惰
　　先人尝见游惰之民及懒惰不习生理者，深患恶之，终身未尝轻与之一交也。子弟或有语言不务实、衣服异于众者，必严诃禁之。比与人约必信，或有故亦必报其所以然者，至于仆细皆如此。凡与人期、必曰某日；若曰三五日，则叱之曰：「三日则云三日，五日则云五日。三五却是十五日也。」严毅至于一言一笑之间，亦未尝轻易也。居家未尝闲坐，或看书，或监治杂务，或理岁计，甚至婢仆之役冗者，亦间提调之。井石、碎瓦、木屑、断钉之类，时使人收贮一库，用则取之。所以先妣效习颇熟，终身勤苦，皆相如此。至于今日，子孙虽在患难之中不致饥冻者，皆父母不暴殄天物之报也。呜呼痛哉！

　衣服尚俭
　　先人衣服，惟尚紬绢、木棉，若毳衣、纻丝、绫罗不过各一二件而已。白紬袄一着三十年，旧而不污。平生惜物如此。至于片纸亦谨藏之，一文亦未尝施于无用处。布衣、素履、磁器、木筯与常人同。或讥之太简，先人曰：「吾昔者甚贫，今日颇富，始终皆是吾也。岂可以此为忧乐而有异哉！」盖随遇而安，无预于己，故无适而不自得也，知者鲜矣。

　《月蚀》《大雨》词
　　江西一士人某至京师久，见月蚀、大雨，作二小词，偶忘某调，云：「前年蚀了，去年蚀了，今年又盏（作平声。）来了。姮娥传语这妖蟇，逞（胡四切。）脸则管不了。锣筛破了，鼓擂破了，谢天地早是明了。若还到底不明时，黑洞洞几时是了？」「城中黑潦，村中黄潦，人都道天瓢翻了。出吾溅吾一身泥，这污秽如何可扫？东家壁倒，西家壁倒，窥见室家之好。问天工还有几时晴？天也道阴晴难保。」此二词虽近俚俗，然非深于今乐府者不能作也。咏其词旨，盖亦有深意焉。岂非《三百篇》之后，其讽刺之遗风耶？」此闻诸亡友杨大同云。

　平江谶语
　　「平江」二字，谶者云「淫」字也。是以平江人多淫，男女淫奔，恬不为愧。张九四陷平江，僭改隆平府。谶者云：「隆平」二字，远观似「降卒」，不久当归正。果然。吴善乡守绍兴，集民兵号曰「果毅」，以篆书二字悬于兵卒之背，谶者云是「果杀」二字，不久当败。果然。「姑苏」二字，谶云「一女养十口」。是以风俗与温州同，「温」字远观似「淫」字。

　窗扇开向
　　人家窗扇开向内甚便，若向外恐为盗者所启；亦须坚实者佳，不可务于巧妙以美观也。盖向内者开在内，启闭皆由内也，直棂为上，格眼者次之。

　议肉味
　　予尝议肉味，唯羊、猪、鹅、鸭可食，余皆不可食。盖四者非人不能畜，苟放之，则必害禾稼，重为民患，故食之无伤也。牛、马之为畜，最有大功于世，非奉祭祀先圣及有故（谓天子圣节之宴。）则不食。鸡亦有小功，非奉荐待宾客亦不常食。犬之功与牛马同，且知向主人之意，尤不忍无故烹之，非疾病则不食。至于野味，非害稼菽者不可食，若以时腊者，或买食之。螺虾细物得已则止，尤不可恣以口腹，而损众物命也。牛肉予以先妣命不食，戊子年悞食之，（因一武官相招。）致患肿毒于左股内，乃梦先妣责之。丁酉年在上虞，以病，因猪肉价高，牛肉价平，予因祷而食之，使我疾平体气复则不食此味。己亥年在鄞东湖，复梦如初，因悟食之，乃患肿毒于老足，今始决定不食此味。又思之，若买善杀者则违国典，若食自死者则致恶疾；违国典非臣也，致恶疾非孝也，不奉遗命非子也。以三者时省之，何乃以口腹之微末，尚不能力行乎？则他日之大节犹未可保，书以为戒。

　朱氏所短
　　予家因先人晚年不主事，先妣主城南新居。长兄一房亦在城南。予又赘居外家，惟二幼弟随生母侍奉。然平生所蓄资财及一切什物，皆在旧居也。朱氏姊主之，渐变先人之法，且有结姻党潜布左右，而向者旧仆与婢等惟知有朱夫人，待吾辈甚落落也。独门下士英君佐感先人之恩，始终如一，亦尝为吾辈不平也。朱氏姊惟生一女，时尚未适人，忽有女僧至，自称俗姓朱，安吉人，幼尝受业杭州某寺，遂称朱氏姊为嫂，曰：「我是汝夫朱元礼三从姊也。」朱氏姊以私亲之故，延入内室，受其欺诱，与之同饮食起居，莫敢言其非者。此僧深奸大猾，居一月，即以钱买石修路、施茶汤，及遍游诸寺，咸施钱。又一月而去，竟不知所之。朱氏姊隐然馈赆甚厚，人皆不知也，惟有侍婢沈添妆知之耳。明年又至，遗果核及土物馈送，各房皆有之，谓之会亲。乃驾一画舫，侍从皆异类之人，人咸疑之。长兄与表兄沈子高为之忧，潜使人扣其梢人，据云：「我是松江万户府家人，以了师姑连年来说有一亲侄女寄居溧阳，富有金帛田产，别无兄弟管顾，舅家又各自分析了，由是万户多以钱劳此师姑，托其主婚。今有舍人在后，船不久当至。」长兄怒甚，即选门下能言者以大义折之，此僧忽发不逊曰：「我朱家女既受孔家财产，孔氏不可管也。」既而欲诉之官以欺骗事，众皆知其诬妄，此僧乃为万户家人所逐，余稍稍引去，遂杜其患。朱氏姊反以吾辈明言其非，至于唧怨。吁，此妇人之所以至患，而家不可使干蛊者，信不诬矣！向非长兄顾大节义拒绝此辈，必致于陷身异类，受辱受害不浅也。朱氏姊不以为功，而反以为怨，惜哉！言之至此，可为深叹。先人五十余年辛勤所致者，晚年关防不及于前时，抑且人情咸变于机巧轻薄，是以既失之于外，又失之于内，吾辈归省犹如客也。先人虽觉此意，岂能遽反其正耶？临终至于一案一器皆无存者，独遗白金之类，已失过半矣。此无他，先人姑息于初年，盖为沈氏止生一女，不忍远嫁，所以奁具及田产是沈氏者咸与之，诸子皆不授也。既各有所授矣，明立家券，以为异日执照，而财物一切大小事件尚托之朱氏姊。后至庶子长大，亲女当聘，渐有富贵气，未免侵窃公堂之资。先人不能察者，为朱氏姊侍奉极至，不露圭角，以父爱女之心既至，但知其能孝，不知其为财也。先人殁后，此情渐发露，乃有不平不了之语，反以为父不念女之恨，惜哉惜哉！不了者，似嫁非嫁，似赘非赘；不平者，田之少也。朱氏所得孔氏金物钞贯，兼于诸子之数，房金什物、髹磁几凳尽数有之。惟田止于沈氏者，较之他女及乡中所嫁已过百倍，犹以为不足，见人情之日薄也。有女者勿蹈往辙，当视吾家之患，有不可言者矣。思之痛哉！思之痛哉！及七年戊戌，避地在安吉之大山，遇寇，资物皆失，而沈添妆被榜掠几死。又盛添寿者，亦遭此苦，其壻吴唐辅坠石折足，庶子妇等奔窜，极其颠沛，向之所得，今日尽矣，一时报应分明，犹未甚也。当年归荆溪之芳村，依吴而居，寇再至，不胜艰苦颠沛，衣服首饰荡然一空，唐辅死于乱兵。先自庶子自大山已与母长别而去，长子虽有侍奉之心，颇欲尽孝，而母则待之落落，惟亲女及壻之是恋，溺于偏私以至如此。为壻者亦恐物之遗于子，往往间其母子。殊不知一身尚不能保，遑及其它乎？自壻入门，竟有相疑之渐，非惟孔氏如客，其朱氏子亦犹客也。其盛添寿者，先人之侍婢，尝与朱氏姊窃吾家物之人也。先人殁，此婢从朱氏姊，甘心侍奉其妇女及壻，见者莫不叹之。所以亦受祸者，天理之昭然也。此虽一事，作戒数端。（女僧名了坚。）

　朱氏所长
　　朱氏姊平日处事，可法者亦多。初年待夫之前妻吴氏之长子隆祖犹如己子，二庶子祖道、崇祖亦如之，今世之罕比者。及长子受荫为温州监支纳官，去家千里，尝以无音讯为忧，至于忘寝食。受夫之遗命养庶子祖道居溧阳，凡饮食、衣服、教训甚于己生者，及长为娶妇亦厚。过数年，亲女当聘，而庶子崇祖疑朱氏姊未免以奁具之物颇丰于庶子，亦人之常情，无足愧者。庶子阴怀不平。及壻入门，朱氏姊以家事付之，壻及庶子稍有彼此防闲之意，则庶子不得纵费所资矣。先是庶子以正母之私帑、岁收租米、一切什物，莫不为主而恣其所欲，尤有甚焉者，至是始有怨言。而正母知之，亦以忘恩不知分限是怒。据其始末，则庶子之罪多矣。乱后，正母自与壻居，不得已也，庶子之心不能挽回矣。隆祖之祖心斋县尹殁时，隆祖在温州，惟其仲父元之在侍。朱氏姊不远数百里，涉太湖，跋山路，往承大事，可谓孝矣。一切不及者，悉以父家之资办之。及其子欲信浮屠教，焚其父尸，朱氏姊曰：「凡作佛事者，吾愿从之。至于焚化，则不敢许也。其长子死时，具棺葬，未尝如此，今反以其父不若其子哉！且儒家无焚尸之说，断不可从也。」由是心斋公免于焚尸之祸。族长樗友兴、乡人耆老咸叹曰：「人家不必要好儿孙，但愿得好新妇足矣！」远近称之。盖元之吝于出己财以葬父也，可谓鄙矣。先是，隆祖之父卒时，有年少之妾包氏及其母在安吉，朱氏姊往见之，待之颇安。或谮之曰：「隆祖之父因许作黄冠事，未几而包产，不能毕备，以致触忤，是以死耳。」内外咸憾之，隆祖亦以众怒将逐此妇。朱氏姊大怒曰：「人之生死自有命，包氏之产亦有是天地间之常事，尔辈何归罪于包耶？且尔父死未卒哭，便逐其妻，人谓我何如者？」留之三月，葬其夫。将归溧阳，召包而语曰：「我欲携汝往溧阳，则父母之家不可也；留汝置此，则寡妇且年少无主，又不可也。」包乃泣谢。遂厚资嫁之，乡邦人又称善不已。时年四十有七岁，以其长子及季子侍奉乃祖，主安吉家事，携仲子归，遵夫之命也。常时在家，每安吉有人至，必欢欣问候乡族安否，厚待其仆。至于邻人作小商至此，亦善待之，其怀来之宛曲如此。待婢未尝加以呵叱，有小过则不与之语，婢知所惧，则使令如常；有大过则逐之。盖蓄仆皆乡里之淳谨者。乡里之贫且极者，病则时以粥米果核惠之，乡人仰之若母。凡姻戚急难次竭力救助，未尝惮劳苦。姻戚或忘其恩者亦多矣，此无他，施之有不当者，则人不以为惠也。至于奉父母及继母，能曲尽其情。待妹与弟诚可谓友爱，而吾兄弟亦奉朱氏姊情若母也，终始无一言之间。惜乎晚年渐废先人之遗法及有不多得田之语，且终身不得主朱氏之祭祀，及晚年不惜朱氏之遗孤，是以不能无议者矣。虽然朱氏姊之过亦势之使然，使当时既重割奁资，则出嫁以礼，必能守朱氏之业，而无晚年之怨，两得其道，不失父女之情、子母之义，可谓尽矣。何其狥于世俗而制之于似嫁非嫁、似分不分，所以易恩为怨，彼各有辞，深可叹也。有女者盖以是而观之哉。呜呼！若朱氏姊者，亦不失为大家之妇式也。

　首饰用翠
　　首饰用翠，最为无补之物。买时以价十倍，及无用时不值一文。珍珠虽贵，亦是无用。盖予避地，将所在囊中者徧求易米，不可即得，且价不及于前者已十倍之上。惟金银为急，绢帛次之。民有谣曰：「活银病金死珠子。」犹不言翠也。盖言银为诸家所尚，金遇主渐少，珠子则无有问及者，犹死物也。世之承平时，人人皆自以百世无虑，以致穷奢极侈，以金银珠玉之外，又置翠毛；殊不知人生不可保，一旦异于昔，则无用之物皆成委弃。倘遇再承平时，切不可用无补之物。

　虞邵庵论
　　虞翰林邵庵尝论一代之兴，必有一代之绝艺足称于后世者。汉之文章，唐之律诗，宋之道学，国朝之今乐府，亦开于气数音律之盛。其所谓杂剧者，虽曰本于梨园之戏，中间多以古史编成，包含讽谏，无中生有，有深意焉。是亦不失为美刺之一端也。

　新人旧马
　　谚云：「使新人骑旧马。」此言良有以焉。盖谓人生于世间，一动一止，喜怒勤怠，或有不常，不皆可测。仆奴之久相处者，必察主之情性好恶，乘其隙而侮弄之，则至慢忽，不能尽心奉事者多。凡新至之仆，不知主之情性，纵能奸诈，亦未敢施，期月渐而彰露耳。马之为畜，有善有恶，有能负远者，有不能负远者，有惊疑而暗疾者，有能备乘坐而无失者。新至者岂能察其美恶耶？必逾年然后知其可否，或逾月亦不能尽知久远之美恶也。虽然，仆、马皆有相法可观可察，则其深奸大诈，必须久而能知之耳。

　势不可倚
　　夫势之不可倚也，自古及今，历历可鉴。远者故未暇悉论，且以近者大者言之：伯颜弄权，奸臣也，附其势者多取富贵，死之日皆受祸。至于脱脱，虽不弄权，而权自盛，门客亦众，势去之后，祸亦如之。至于哈麻、雪雪，两奸臣也，既贬之后亦不免。苗僚杨完者之凶暴，又非伯颜、哈麻之所比也。承国家多事、皇纲解纽之时，恣遐邦化外之常性，怒则死，喜则生，视生民人类如草芥，虽天子之命亦若罔闻者。附其势者，一旦至于极贵，盗受天子名爵，皆能生杀人。及其恶贯满盈，□手而死，党与皆伏诛，漏网者固多，岂能避于他日邪？又以其小者言之：国初溧阳之民，有以田土妄献于朱、张二豪者，遂为户计，一切科役无所预焉。是时朱、张首以海运为贡道，至于极品。天子又以特旨谕其户计，彼无敢挠之者，权豪奢侈可谓穷于天下。或两争之田，或吏胥之虐者，皆往充户计，则争者可息，虐者可免，由是民皆乐而从之也。不数年，朱、张皆构祸，籍其户口财产以数百万计；后立朱、张提举司以掌之，向者附势之人皆受祸，而投户计者隶为佃籍，增租重赋，倍于常民，受害不浅，虽悔无及矣。

　豪僧诱众
　　又湖州豪僧沈宗摄，承裼总统之遗风，设教诱众，自称白云宗，受其教者可免徭役。诸寺僧以续置田每亩妄献三升，号为「瞻众粮」。其愚民亦有习其教者，皆冠鸟角桶子巾，号曰「道人」。朔望羣会，动以百五。及沈败，粮籍皆没入官，后拨入寿安山寺，官复为经理。所献之籍，则有额无田，追征不已，至于鬻妻卖子者有之，自杀其身者有之。僧田以常赋外，又增所献之数，遗患至今，延及里中同役者。

　富户避籍
　　又荆溪、句容、金坛等处富户，有避良民之籍而妄投河南王卜邻吉耳养老户计者[１２]。及其有势之时，可附可倚，颇称所欲。未几势去，复隶常调徭役，而养老钱仍旧不免。或有贫者，则位下之人追求不已，苦楚尤甚，一岁之间杂使无有穷已。最所耻者，受辱于位下之人，如驱奴隶。然此三者之患虽同，而其轻重则有别者：朱、张、白云宗以田者也，河南户计以身者也。以田者患可绝，以身者隶其位下之籍，虽子子孙孙不能免也，其患过于二者远矣。原其所自，皆由苛政不能聊生，又非有才智者，苟徒逞一时之欲，是以陷于终身也。夫陷溺其民者，罪莫大于土吏，土吏之罪不容于诛。凡教猱升木，吹毛求疵，为害百端，败坏风俗，吏之所为也。今天下扰攘，城池残破，舞文弄法，助虐济奸，吏之所为也。吏之为害深矣哉！

　世祖一统
　　世祖能大一统天下者，用真儒也。用真儒以得天下，而不用真儒以治天下。八十余年，一旦祸起，皆由小吏用事。自京师至于遐方，大而省、院、台、部，小而路、府、州、县以及百司，莫不皆然。纵使一儒者为政，焉能格其弊乎？况无真儒之为治者乎？故吾谓坏天下国家者，吏人之罪也。

　好食鸡
　　安吉亲友朱元之尝言，其族人有好食鸡者，凡亲族邻里，待之必以鸡，别不设他物。其人一日过佃客家，将午，佃饷之以鸡，知其所好也。其人忽觉体困，就隐几假寐，戒其佃曰：「吾欲睡，慎勿惊觉。鸡熟时，置于几上，待我醒后食也。」其人乃熟睡，未醒，鸡已至。佃客侍候于傍，逾时见一物自其人鼻孔中出，延于几，渐至鸡上，若娱蚣而短，多足而黑。佃以虫置于碗而覆之。须臾，其人醒，见鸡于前，挥之令去。且曰：「□鸡气臭秽不可食。」佃乃告其故。其人见虫，曰：「远弃于地。」令别烹鸡。鸡至，复曰：「臭秽不可食。」自是不好食鸡矣，不知何故？意其当初必悞食虫物，以致此患，患既绝，是以不好也。

　戒阉鸡
　　吾尝戒子弟不可阉鸡，盖畜物之可阉者，惟鸡最受苦，剖腹以指刳其背而去其内肾，肺脏皆惕，有仁心者岂忍见之哉！独猪犬淫状可愧，不识其母，或阉之亦无损，鸡则切不可也。口腹之患，致恶如此。吾虽食鸡，独不喜食阉鸡。人皆谓阉者味美，殊不知以尔口腹之奉而害物耶！且阉鸡死者亦多，生者固难得，又何泥于人欲哉！

　不畜母鸡
　　吾家以先人在日，未尝畜母鸡，虽有诞子者，则付之邻佃之家，后视雏之多寡平分之，所以厌其求雄之态，雌伏雄之状，未有不动人私欲之情者。近世民家妇人以母鸡绳系其足，抱携至于他处求其雄，甚可憎恶。以致渐习无耻、流于淫奔者，亦此等之微也。避地之所，家人婢媪咸畜鸡母，往往有此风，每欲禁绝之未可。盖各得雏以市易布帛，所以未深绝之也。归乡之后，必以先人之遗训是戒。

　不置牝牡
　　犬羊之畜，尤不可置牝牡者，惟宫者无害。若畜牝者，必求其牡，牡者必求其牝。此盖生物之性，至其时有不可得而已者，惟不畜此是幸。盖畜此等，淫状可憎，尤甚于鸡，未必不坏人之正性，婢仆最宜戒，不可以观此。至于犬之牡者，或庶几焉，其牡求牝，必出他处，则求牡者或鲜矣。又畜牝物生子，子大不识其母，遂亦求牝，甚不美观，亦伤风败俗之渐也。先人见他人家畜牝兽，尚怒而叱之，可为切戒！

　食必先家长
　　人家饮食，必先家长。至于一房亦然。则使幼者渐知礼义，家道日兴矣。吾家向日饮食，惟先人以无齿别炊烂饭，余必先奉先妣，然后分与子弟及诸妾与婢，其仆厮则在外厨与农夫同膳也。至如先生之馔，则先妣之外，即分置一器及羹一器，备与先生，欲使众人知所敬在主翁之次也。

　出家人心
　　出家人心孤忍，不可交。盖其性习孤洁，自幼离绝亲爱之道，惟寡情坚忍是务，所以交友皆无情也。或疾痛，或急难，岂可责其相扶持乎？

　家出硬汉
　　谚云：「家有万贯，不如出个硬汉。」硬者非强梁之谓，盖言操心虑患，所行坚固，识是非好恶之正者。若有此等子弟，则贫可富，贱可贵矣。或富贵而子弟不肖，惟习骄惰，至于下流，岂富贵之可保，虽公卿亦不免于败亡也。

　万顷良田
　　谚云：「万顷良田，不如四两薄福。」四两，言其太轻也。福者非世俗能受用，衣食之外，盖言祖宗积德以及于后人，虽或太薄至轻，犹胜于暴富不仁，而以力至者也。假力而至者，虽可暴富及贵，不久当败。惟阴德为福，虽未至大富极贵，亦可保全小康，不至流落为下贱矣。

　日进千文
　　谚云：「日进千文，不如一艺防身。」盖言习艺之人可终身得托也。艺之大者，莫如读书而成才广识，达则致君泽民，流芳百世；穷则隐学受徒，亦能流芳百世。其次农桑最好，无荣无辱，惟尚勤力耳。其次工，次商，皆可托以养身，为子孙计。舍此之外，惟务假势力以取富，虽日进千文之钱，亦不免于衰败零落者，此理之必然也。故曰「读书万倍利」，此之谓也。又有一等，小有才，无行止，专尚游说以求食，绝无廉耻，虽曰能取饱于一时，不能免饿死沟壑。

　仆主之分
　　人家或有家生仆子，虽幼，便当闲之以礼，使之知有主仆之分。吾见近日人家有仆子及己子相戏，慢骂喜怒必相敌，父母见之亦不呵禁，则曰：「小儿无知耳！」殊不知习气不好，以致长大渐有无主之心，皆由习惯，病根不去也。至如女子幼小时，不可与仆子羣聚，或至于浇薄市井之态者亦有之。至于长则情狎相习，乌能免于意外之虑耶？又见人家之女幼而命仆厮抱而出游，久而情熟，亦有非礼而戏弄之者。至于长而嫁人，其仆于外必谈及女之疾病、好恶、嬉戏之类，盖其幼而见之也。若此而致引诱，不美者多矣，浙中富家多或有此患焉。

　书留边栏
　　抄书当多留边栏，则免鼠囓之患。书册必穿钉，不可用脑折也。若《通鉴》大本数多至百者，则脑之以下皆穿钉可也。脑者久而糊纸无力，必致损脱而零落矣。书帙必厚至一二寸或三寸亦无妨，但钉近边缘多空余处，不可迫近边栏间，且易观，又免零落也。抄书外边栏留一寸以上，如内穿钉处缘边栏，亦留一寸以上方可。

　丘字圣讳
　　丘字，圣人讳也。子孙读经史，凡云孔某者，则读作某者，以丘字朱笔远圈之。凡有丘字，皆读作区。至如诗以丘为韵者，皆读作休，同义则如字。

　乞丐不置婢仆
　　乞丐妇女子弟，皆不可置之为婢为仆，盖以气象不佳，渐有凋落之态。吾家以后至元乙亥间，尹氏姊在官庄时，族人凋落，邻媪蒋家妇，施氏女也，常执役尹氏，丧夫又无近族，孤且贫。尹氏姊引致来，以携挈幼弟之役。其状矮小，贫寒可贱。表兄沈子成见之曰：「此媪不可留。」予问其故，曰：「吾连日见其出入于君家之门，气象不好，如门中出一丐妇也。吾厌之。」不三载，黄遂男有得争讼起，自此不兴矣。

　　又乙酉年后，北方饥，子女渡江，转卖与人为奴为婢，乡中置者颇多，而吾家亦有一二。子成又言于余曰：「此等之类，皆劫数中物，得不死而来南者，苟免耳。然好者已被娼优有力者先得之，此辈皆饿损且丑陋不类长成者，宜勿留。万一劫数未尽，必致灾病，病必传染，患及好人矣。不然则此等入门，门景又何美观！」自是果至于乱离，无好气象矣。然此自系气数，亦一渐也。

　　又外家吴子道，以至正甲午年，乡中多置淮妇作婢，贪其价廉也，子道亦置一二。吾以子成之言喻之，一笑而已。乙未兵乱，流离至于今日，亦是气象之一变也。

　　又子道以大门副厅砻谷米、置农具，杨大同时相依以居，见之曰：「此等气象不好。公家无限闲屋，偏置于此，岂有官厅前之门景！向之客官所聚，今置农具，太觉不好。」未几，丧乱无宁日，此居皆成瓦砾矣。

　蜈蚣毒肉
　　鸡肉与蜈蚣有寃，春、夏、秋三时，切不可过宿，杀人。烧炙之味，夏月不宜置露宿，当谨盖藏。尝有某处孝妇，养老姑甚谨，姑好食烧肉，孝妇每得肉置火上熟，必以竹签插壁，阴候火气过，然后奉姑。一夕食肉暴卒。姑之女有诉于官，曰嫂氏有私通，惧姑觉，故进毒杀其姑。孝妇不胜拷掠，诬伏其罪。未几，审囚官至，识其情疑之，再令买肉置故处，夜半视之，惟见蜈蚣毒虫羣食其肉。官以啖死罪囚，囚食亦死。孝妇由是得免，姑之女反伏诬。其置肉时，适夏月也。

　奸僧见杀
　　奸邪之人不可交接。苟不得已，则当敬而远之，不然轻则招谤，重则贻祸不小。尝闻一某官，平日自任以辟异端为事，凡僧道流皆数耻辱之。所居近有一寺，寺僧多富贵者，一僧尤甚奸侠，某官尝薄之。一日，某官出外，其僧盛服过其门，惟见某官之妻倚门买鱼菜之类，盖尝习惯也。适雨霁，僧乃诈跌仆污衣，且佯笑而起。某官之妻偶亦付之一笑，僧遂向前求水洗濯。明日，馈以殽核数品，相馈某官之妻。初不肯受，以谓未尝相识，且无故也。僧但曰感谢濯衣之恩，强掷而去。某官归，余殽未尽，问其故，惟怒其妻之不谨，亦未以为疑也。一日，潜使人以僧鞋置于某官厅次侧房，适见之，怒其妻有外事，遂逐去。且僧数有奸计，某官益愈疑之矣。此僧闻之，即卷资囊，一夕避去，莫知所之。其妇归母家，依兄而居年余，不能受清苦。此僧已长发为俗商矣，夤缘成姻，其妇初不知也。逾三年，已生二子。一夜月明，夫妇对酌浅斟，其夫问其妻曰：「尔可认得我否？」妻曰：「成亲三载，何不认得耶？」夫曰：「我与你今日团圞，岂是易事，费多少心机耳！」其妻问故，夫曰：「我便是向日污衣之僧也。」备述前计。其妻即佯言曰：「因缘却是如此，乃前世之分定也。」遂再饮。大醉后，其妻操刃刺杀其夫并二子，明日自赴有司陈罪。官不能决，系狱者一年。忽朝廷遣官分道决狱，见之，乃壮其事而释之。后与前夫某官复相见，其妇曰：「我所以与你报奸人之仇而明此心者也。今既失节，即不可同处。」乃筑室某山，夫妇各异居云。二十余年前事也。

　黄华小庄
　　至正癸巳，乡里寇平，吾复到黄华小庄。忽故干者史仲珍、王道者来谒，谈及世事人情，因发一叹曰：「向时人中拣贼，今日贼中拣人。」盖伤好人之绝少也。此言虽浅，乃实论耳。所谓人者，犹半是贼心也。

　山阳之薪
　　山阳之薪有焰光，能发火力；山阴之木无焰光，然烹之际，不若山阳者佳。吾避地鄞之上水，乃始验之。又腊月采薪，虽生湿之木亦可然。

　宣城木瓜
　　宣城产木瓜最佳，其父老相传：唐末不生实，至宋初生；靖康中忽不生，至绍兴后又生；宋末咸淳末不生，国初始生。今自甲午年又不生，至今无木瓜，合药甚难得。何其一木擅天地之正气，犹若是之灵耶？

　芦把劚石
　　芦把束劚石则石裂，茶汁浇石器久则石如蛀烂。物性所畏，有不可晓者。

　玛瑙缠丝
　　玛瑙惟缠丝者为贵，又求其红丝间五色者为高品。谚云：「玛瑙无红一世穷。」言其不直钱也。又言：「玛瑙红多不直钱。」言全红者反贱，惟取红丝与黄白青丝纹相间，直透过底面一色者佳。浙西好事者往往竞置，以为美玩。或酒杯，或系腰，或刀靶，不下数十定，价过于玉。盖以玉为禁器不敢置，所以玛瑙之作也。金陵吕子厚知州，有祖父所遗玛瑙椀一枚，可容一升，其色淡如浆水，惟三点红如蒲桃状极红，又一二点黄色如蜡，可谓佳品也。予因与好事者辨之曰：「五金之器莫贵如金，珠之为物固小足贵也。金愈远愈坚，珠则有晦坏之时也。诸石之器莫贵于玉，玉与金并称。取其温润质色，玉为上；坚而不坏，金为上。若水晶之浮薄，玛瑙之杂绞，皆不足贵。」此固世俗所尚，一时之竞，非古今之公论也。今燕京士夫往往不尚玛瑙，惟倡优之徒所饰佩，又以为贱品，与江南不同也。谚云：「良金美玉，自有定价。」其亦信然矣。其次则有古犀，斑文可爱，诚是士夫美玩，固无议者矣。

　经史承袭
　　经史中往往承袭，故宋俗忌避讳者，字画皆减省不成字：如匡字、贞字、敬字、恒字、勖字、黄字、殷字、构字、朗字，皆不成文。以让为逊、玄为元、慎为顺、桓为威、匡为康、宏为洪、贞为正、敬为恭。又追改前代人名，甚是纰缪。胡公作《春秋传》，辨论详明，岂有古今经典以私讳改其字哉！是无识之人取媚一时，以为万世诮。国朝翰林院及诸处提举司儒学教授官，尝建言前代之失，合行下书坊订正所刻本，重新校勘，毋致循习旧弊可也。至如《诗》、《书》、《易》正文，亦当行下书坊，删去小序及王弼序卦之类，毋得仍旧讹误后人。

　美玉金同
　　美玉与金同，亦有成色可比对。其十成者极品，白润无纤毫瑕玷也。九成难辨，非高眼不能别。八成则次之。以至七成、六成又次之。古玉惟取古意，或水银渍血渍之类，不必问成色也，绝难得佳品。

　灵璧石
　　灵璧石最为美玩，或小而奇峯列壑，可置几玩者尤好。其大则盈数尺，置之花园庭几之前，又是一段清致。谚云：「看灵璧石之法有三：曰瘦、曰绉、曰透。」瘦者峯之锐且透也，绉者体有纹也，透者窍达内外也。凡取其色之黑而声清者，灵璧也。惟取其声之清远者，太湖石也。亦有卧纱纹弹丸两点红，独无峯耳。英石之质赤黑，亚于灵璧，特声韵不及太湖而质过耳。卢疎斋翰林有《太湖石记》。

　曼硕题雁
　　豫章揭翰林曼硕《题雁图》云：「寒向江南暖，饥向江南饱。物物是江南，不道江南好。」盖讥色目北人来江南者，贫可富，无可有，而犹毁辱骂南方不绝，自以为右族身贵，视南方如奴隶。然南人亦视北人加轻一等，所以往往有此诮。

　古钱
　　古钱置之图书印傍，久而色赤，亦古气类使然也。

　沙鱼胎生
　　沙鱼胎生。予至鄞食沙鱼，腹中有小鱼四尾或五六尾者，初意其所食，但见形状与大者相肖，且有包裹，乃知其为胎生也。此软皮沙也。

　鄣南山石
　　湖州安古鄣南山中出一石，色白，巉山石状类将乐石，可设置几筵为玩器，不可浸水种菖蒲。惟昆山石宜水浸润，今亦罕得旧者。

　铜棺山草
　　义兴铜棺山顶有一种似草非草，又类木本，叶似侧柏而卷，凌冬不凋，可移菖蒲石上，枯而复青，岁久亦茂可观。

　半两钱
　　半两钱，古者煅而酒服，可续折骨，五铢次之。浙东斗尺皆仍故宋遗制。斗谓之百合足，比之今官数八升也。（谓官数有二十合。）尺谓之百分，比今之官数八寸。吾乡绝无此样，皆用官样。至宜兴，则间有之。杭城人有七升斗、七寸尺者，谓之小百合、小百分也。考其此制，尚存古法，则是今之制差增大耳。鄞俗则有二样：二斗五升者曰料；五斗曰冓。（料，音劳，去声。）

　学士帽
　　今之学士帽遗制类僧家师德帽，不知唐人之制如此否？愚意自立一样，比今之国帽差增大，顶用稍平，檐用直而渐垂一二分。里用竹丝，外用皂罗或纱，不必如旧制。顶用小方笠样，用紫罗带作项攀，不必用笠珠顶，却须用玉石之类。夏月林下则以染黑草为之，或松江细竹丝亦好。归乡晚年当如此也。更置野服亦称之，（畧见《鹤林玉露》。）便如今日鹤氅样，布为之。

　艾蒸饼
　　试艾以蒸饼，将艾丸炷于饼上然之，若是好艾，则满饼香透底；不好者，止于饼内一半，香不透。（四明王韶卿云。）

　先贤之后
　　先贤之后，理不当绝，然所闻者无几，且真伪莫辨。周濂溪之裔绝无闻者。程子之裔数人者寓居江东，不知为伯为叔也。近长鎗兵中程某者，谢国玺女兄之夫也，咸礼之，以其为程伊川之后也，寓居磁州。朱子之裔，真者三四人而已，近亦无闻者。若金陵之朱仲明，自是冒姓，其养子垕，字伯厚者，是陈姓之子，云心道士之侄，福清人也。仲明家世淫乱，垕后淫其妹，不听适人，人伦已丧。钱唐之朱姓者，自称朱通判之后，亦是冒姓，本朱氏之甥也。张横渠之裔绝无闻者。南轩之裔有二人焉，今亦不知存亡也。至如颜氏之裔，乱亡之后仅存一人，今在四川，颜真卿孙也，幼孤，与祖母孔氏相处。孔氏，潜夫之姊，世居林外。孟子之裔，今皆无闻，或在北兵中，未可知也。

　西川道者
　　西川一道者学长生之法，修炼三十年而内外丹皆成。一日城中兵变，而道者已仙去，遗下黄芽大丹一炉，为兵官所得，后半归之贾平章似道，半流落民间。贾事败，丹大半零落一美妾处，妾后归钱唐朱氏，丹遂为宋所有。今又半归于余，乃一半中之再半也。此丹性和而不烈，人皆可服，服之者可以助元阳，延生命。临服时，默诵咒七遍，面东南，以枣汤或白汤吞下，先以雪餻裹丹，预于前一夕服青丸子。咒曰：「归我常，返我乡，服之千岁朝玉皇。」表姊宋氏常患久痢，元气衰弱，因服此丹三五服，始得复生，每服十粒。

　乡中大家
　　乡中大家皆用刀镊者入内院，虽妇人女子，咸令其梳剃，甚是不雅。惟吾则不然。时外家却不用此，颇合礼法，他事则不及也。凡居家者谨之。

　溧阳父老
　　尝闻溧阳父老云：「国初兵革之后，居民荒业。至元间，有一奸民，曾为北兵掠去。复后归，径来山前丰登庄寄居，每掠买良人子女，投北转卖为奴婢。居三二年，忽遇一虎至村落三日，居民惊惶，幸不为害，惟啖此奸而去。」岂非造物者报焉！

　高昌偰哲
　　高昌偰哲笃世南以儒业起家，在江西时，兄弟五人同登进士第，时人荣之。且教子有法，为色目本族之首。世南以佥广东廉访司事被劾，寓居溧阳，买田宅，延师教子，后居下桥。世南有子九人，皆俊秀明敏。时长子焘，（本名傲伯辽孙[１３]。）年将弱冠，次子十五六，余者尚幼。每旦，诸子皆立于寝门之外省谒父母，非通报得命则不敢入，至暮亦如之。一日，予造其书馆，馆宾荆溪储惟贤希圣主之，见其子弟皆济济有序，且姿质洁美，若与他人殊者。盖体既俊秀，又加以学问所习，气化使之然也。予深羡慕之。既而欲遣一生通谒于世南，求跋二小画卷。希圣曰：「姑少待，有宦者出中门可问之，则主者出矣。不则别托门子转相通报亦可。」诸生则不敢妄入也。予初疑之，希圣曰：「世南处家甚有条理，僮仆无故不入中门，子弟亦然。自吾至馆中，因知诸生居宿于外者，昏定晨省，皆候于寝门之外，非奉父母命则不敢入。」盖谓私室中父母处之，或有未谨者，则肢体袒惰，使子弟窥见非所宜，故亦防闲之也。予始服其法有理，深慕之，尝为家人辈言之。因外家处事太无理，虽干仆亦得入于寝室告报家事，予深恶之，每以偰事之法谕之也。予家以先人遗法亦颇若是，惟防闲外居子弟，未尝及于诸子也。偰氏之法忍不可忽，他日归乡，当谨谨效之云。

　紫苏薄荷
　　凡泡紫苏、薄荷之类，先贮滚汤，后投以药而覆之，则香气浓而色浅；先投以药剂，后沃以汤，则色浓而香气浅，其味则皆同也。凡欲升上之药，则泡之如此法，用其气也；降下则熟煮之，用其味也。近日因访同避地一友沈思诚，留坐久，忽云：「我以上焦燥热，喉痛眼赤，乃用黄莲解毒汤四味，药剉碎，先以沸汤，后投以药而覆之，半时许服之，其香烈而味清。盖欲升上也。」质之王韶卿，乃云：「独不知大黄必候他药将熟而旋投之，即倾服，亦取其气能泻也。」吾始得其义如此，因记之。

　出纳财货
　　人家出纳财货者，谓之掌事，盖佣工受雇之役也。古云：「谨出纳，严盖藏。」此掌事者大字铭也。然计算私籍，其式有四：一曰旧管；二曰新收；三曰开除；四曰见在。盖每岁、每月、每日各有具报，事目必依此式然后分晓，然后可校有无多寡之数，凡为子弟亦然。干父之蛊，虽微物钱数，亦必日月具报明白，免致久而迷乱，无可考也。先人尝云：「人家掌事必记帐目，盖惧其有更变，人有死亡，则笔记分明，虽百年犹可考也。」此虽俗事，亦不可不知。此式私记谓之曰黄簿，又曰帐目。

　鲜于伯机
　　予尝见鲜于伯机公亲书一幅云：「登公卿之门不见公卿之面，一辱也；见公卿之面不知公卿之心，二辱也；知公卿之心而公卿不知我之心，三辱也。大丈夫宁当万死，不可一辱。」不知何人所言，而困学喜而书此，凡见数幅。观其言虽不深奥，然亦可为确论。金陵杨大同尝与予言：「士大夫不得已，宁受小人辱，莫受君子辱。」此亦良言。居乡里时，乱后，一酷吏权州事，又一奸民掌案牍佐之，尝会于乡人家，予颇以礼貌待之。其人亦不问何如人，但畧答片言，即自与济其奸酷者笑谈；既而又忌予在座，不乐。予即起而出。越明日，乡人对予言：「昨日所会二人，始不知子为何如人，既而畧闻之，且惧子之直言，恐坏其奸计，是以不乐与语，子出甚好。」大同亦在座，曰：「正所谓宁受小人辱者是也。今之江海中遇寇，穷途中遇恶少年，皆不可与之事者，顺其无礼，何有加于我哉！」子曰：「善。」因记于此云。


卷四
　四民世业
　　黄山谷曰：「四民当世其业，读书种子尤不可断绝，有才气者出，便可名世矣。」此石刻在荆溪岳氏，后为显亲寺僧有大方厓所得，石背刻一诗云：「渔家无乡县，满船载穉乳。鞭捶公私急，醉眠听秋雨。」皆山谷诗也。至正丙申以后，寺毁兵火，此石不知存亡。

　江古心
　　宋末江古心丞相之养子某，至元乙酉岁，为建康路同知总管府事，常时祭祀有阙。一日监修南城，惟其妻在家，忽闻中堂喧閧，出视，但见朱衣吏数辈曰：「丞相在此，当肃拜。」其妻惊仆于地，仰视一紫衣官人中坐曰：「同知何在？」言未及应答，闻厉声曰：「岂有为人后而祭祀有阙者乎？」言讫而出。少顷，同知自外归，呼其妻曰：「忽若背脊间疼，若为人所撃，神思昏愦，故今日早回家。」其妻告其故，同知惊惧，即治具享祭。奈明日疽发，诸医不能疗，半月而卒。其子某与先叔生同庚，乙亥又同学。建康邵斋备言其事。夫人之贵有子者，欲为祭祀之主也，不幸无嗣而养子如子，恶可不事其父？为父养子既如是，况亲子乎？不孝者以是为儆。（按《宋史》：古心讳万里，字子远，都昌人，以蜀人王橚子镐为后，父子相继投沼中。据先叔所言甚详，意镐投沼后或不死，亦未可知。或抚养别子，亦未可知也。姑记此以俟知者。）

　山中茅叶
　　山中茅叶可盖园亭，既坚且雅，晴则卷，雨则舒，不漏水也，胜如稻草，即开花可止血者。

　箬叶铺衬
　　箬叶铺衬土桥，能隔湿气，百年亦不朽坏，即箭叶也。稻草俗呼砻糠，可筑塞沟渠，继之以土，虽百年再翻起，黄色如新，如箬叶着土护板久不坏。二物非坚，其性然也。

　兔无雄
　　世传兔无雄者，每岁翫中秋月，即夜成胎，其夜晴明则育。尝记二十年前，偶剥一兔，有二外肾，殊不晓其所以然，独未遍考其众，果复有肾否也？

　翰林谶语
　　虞伯生翰林云：「方言谶语皆有应时，固无此理，然有此事。如『天翻地转』，『人化兽，兽为人』。戏言之事，容或有之。凡人世之有是言，必有是事。又如劫灰冥数之类者，未可一一论也。」（便如今日世传《五公经》、《推背图》书亦然。）

　董栖碧云
　　董栖碧云：释氏有言三世佛：「过去佛、见在佛、未来佛。」其说甚好，但以佛名称之，语涉异端，儒者所不道，吾今以三世界言之可也。

　黟县老民
　　潘多吉尝为黟县教谕，云县有深山，可入数百里，中有老民，或过百二三十岁者，或自言前宋年号者，皆未尝知有本朝也。其山忽崩陷发洪，流出大木片，长数丈，广二三丈，状类海舟，底宛如木钉相连不用铁者。多吉不晓其意，一老民云：「此恐是前世物，遇天翻地覆遗下耳。」山民多不食盐酱，亦未尝诫，故能栖碧，谓此过去世界也。混沌之物，岂起自盘古，岂世人止如是耶？独不知盘古以先又几千万万年也。今之世乃见在世界，久而混沌如上世了，又复开辟如盘古时，此乃未来世界也。吾又尝闻金陵城中人，有于延佑间掘井，深及数丈，遇巨木阻泉，复广掘木之两头处，不得见，遂凿断出之，长二三丈，高广数尺，磨洗认之，乃香楠也。此地岂非万余载耶？乃有是木，意当时必江水也。俗所谓海变桑田，容有是乎？世传此等事亦多矣，未暇记耳。

　董生遇阕
　　董生名毅，字仲诚，一名纯伯，父天台人，寓湖州。潘公名嚞，诸暨人，游于杭，博学能诗文。先曾除黟县教谕，丁内艰，服阕再往，又得是县。盖浙江省注选，恐吏作弊，例以兵卒用竹箸拈瓶中纸球，纸球中书合注人名姓，谓之拈阄。一吏检文卷对阕读之，惟空人名，读至是阕，云某处某阕，兵卒探取人名对此阕，吏然后书之也。嚞两遇是阕，岂非分已定乎？（嚞，音哲。）

　莫置玩器
　　先人尝劝人莫置玩好之物，莫造华丽之居，每以训戒子弟。予闻之耳熟，犹未能深省也。义兴王仲德老先生，平日诚实喜静，惟好蓄古定官窑剔红旧青古铜之器，皆不下数千缗，及唐、宋名画亦如之，独无书册法帖耳。至正壬辰，红巾陷城，定窑青器皆为寇击毁。寇亦不识，无取者也。此一失也。后乙未复陷，所存者又无几，惟附箧随身之物乃画之高品，铜之古器，剔红之旧制，寄藏友人。渡江浙时，苗僚据杭州，因寄托之。主丧，乃取归西山，不一宿，尽为苗僚所掠。画卷转卖于市，凡剔红小柈，咸以刀砍毁，无完器也。此再失也。时仲德翁已死一载，明年又不能保其余矣。所见多蓄者皆不能保，非独乱世，寻常传子孙者诚空耳。居室亦然，乱离之后，浪荡无遗。使人人知有此患，惟检身之不及，何暇玩于物哉！李易安居士序其人之好蓄书卷，戒之甚详。先人之训，盖目见耳闻者多矣。尝云谚曰：「与人不足，撺掇人起屋。与人无义，撺掇人置玩器。」撺掇者，方言犹从臾也。盖华屋、玩器皆能致祸。向有一人为玩器，因得罪于时官，遂破家丧身。又有一人因华屋招讼不已，直至荡产。此皆予所目见者耳，闻者又不知其几矣，可为明戒。

　月中影
　　月中影，世传玉兔与桂树。先师徐实庵云：「释氏说是山河影。」未详。今年中秋月倍明，因细观之，果若山影，空缺处乃水也。释氏不为无所见。

　阳起石
　　世传阳起石无真者，欲辨之，观其纹，有若云头、雨脚、鹭鹚毫者是也。

　村馆先生
　　村馆先生，惟乡中有德行者为上，文章次之，不得已则容子弟游学从师，求真实才学者，亦在德行为先也。浙西富豪之家延馆宾，皆不以德行，馆宾亦不以儒者自任，所以往往刁讦，有玷儒风，至于破馆主之家者有之。今日乱世，犹有甚者。往年无锡华氏曾有此患。今年太仓徐氏寓庆元，为方氏职役，家豪于赀，忽馆宾讦其通好张兵，因此受害，家资一空。盖当时为主宾者皆不以礼，主者特欲改换士风，宾者乃是图口腹货利耳。初非若古之主待宾以诚敬，宾报主以学业者比也，恶可谓之宾主哉！然此可为后来之戒。

　元章画梅
　　会稽王元章尝谓：「暑月着衣畏汗湿，则用细生苎布，以薄金漆水刷过，干而后着，则便且凉也。」元章名冕，善画梅。

　古今无匹
　　古今无匹者，美玉也。盖天地秀气所结，质色、大小各不同，是以无匹，真可贵惜也。古犀次之。画卷则今之精者或能近古，亦古之善画者多，非止一笔也，是以多得而有匹也。至于定器官窑又其多矣，皆未足珍贵也。前辈论者或有及于此，因记之。

　无锡谶石
　　相传无锡有石刻，谶云：「无锡平，天下宁。」在惠山寺泉之傍。或云：天下井，旧咸置锡以滋泉味，盖茗与锡相便，惟是邑无之。或有云：有锡则民争兵，故名无锡。皆未详孰是。

　鸡卵熟栗
　　鸡卵与熟栗在午前食则佳，过午后则能闭气。

　江西罗生
　　江西罗生卖碑刻者言：「天地初如卵形者，指鸡卵也，鹅鸭则不可拟矣。」此说近是。

　义兴邵亿
　　义兴邵亿永年，一字惟贤，暑月冠墨漆巾，盖取离汗也。以葛为之，用淡金漆水和以墨水，置葛其中染之，干而后制甚好。

　兰艾不同根
　　古云兰艾不同根，盖比故家嶥起也。艾叶茂而根浅，兰叶少而根多耳。

　江湖术者
　　江湖术者、说客，不可延至家庭，盖起词讼之端，诱破家之事，容或有之。先人每言之，尝亲见此曹患也。

　戴率初破题
　　先人尝言：幼在金陵郡庠，从戴率初先生游，先生每因暇即以方言俗谚作题，令诸生破如经义法。一日命破「楼」字，先君曰：「盖尝因其地之不足，而取其天之有余。」先生大喜，又命以谚云：「宁可死，莫与秀才担担子。肚里饥，打火又无米。」破曰：「小人无知，不肯竭力以事君子。君子有义，不能求食以养小人。」

　宋镀金器
　　故宋镀金器皿，用金熔化，以银器溃之，凡数十次，犹如今之摆锡铁器相类。

　宋迎酒杯
　　故宋过府官及朝贵，例蒙赐酒，却于官库支给，以鼓吹迎归，谓之迎酒杯。杯是夹盏，盖内金外银，或内银外金者。予在四明问史善可，说乃母项氏闻诸其长上先辈言。因袁伯长学士与乃子敬存，家书中有谓迎酒杯者，故及此。

　故宋剔红
　　故宋坚好剔红堆红等小柈香金箸瓶，或有以金柈底而后加漆者，今世尚存，重者是也。（或银、或铜、或锡。）

　馩香吸髓
　　谚云：「馩（俗音闻，齅也。）香、吸髓、倚阑干。」言三险也。花心有小虫，齅之或作鼻痔，惟腊梅最不可馩。诸兽骨髓中击破有碎屑，吸之恐伤肺。阑干临水，恐有坠折之患。犹三件险处也。此言虽近，亦可为戒。

　巴豆黄连
　　谚云：「巴豆未开花，黄连先结子。」盖黄连能制伏巴豆毒也。犹「螳螂捕蝉，黄雀在后」同意。尝观《宋史》，宣、政之间，女直叛契丹而谋宋，南侵之日，鞑靼亦叛女真而举兵矣，正此谓也。

　山中私议
　　山中私议，人才列为九品，以比世爵，盖贱虚而贵实也。一曰孝，事亲竭力，移忠于君；二曰义，尽忠效节，轻财赴难；三曰廉，不苟取受，知耻尚俭；四曰直，真实不欺，内外如一；五曰谨，持守礼法，行之有常；六曰才，谋辨雄畧，济时于时；七曰教，博学于己，推以及人；八曰隐，不事王侯，高尚其志；九曰艺，文词书画，以材成材。

　种竹之法
　　种竹之法，古语云：「深种、浅种、多种、少种，最是良法。」予治西园，尝一日成林，彼时人事从容，工力毕具，甚易为也。且取竹于邻里佃客之家，皆吾田土上所出者，故不劳而办也。深种者，深壅客土也。浅种者，浅开畦穴也。多种者，连鞭三五竿或二三竿，宁少种几垛也。若独竿则根少，根少则难活，纵活亦不能茂耳。（江西小竹及公孙竹、云头顶竹，凡置盆栽者亦用此法。）

　制药当谨
　　制药不可不谨。四明韶卿言，其乡今岁有合疟丹者，用砒霜为末，搜和蒸饼，盘晒于日，而二小儿不知食之，一死一生，生者食少，急服解剂也。死者明日焚化，肠已腐矣。又往年镇明岭一医士，尝合墨锡丹，母及妻皆惯服之，一日以他药丸归，未曾题名，色类墨锡丹，母及妻亦取服之，一夕而毙。可不谨乎？书此为制药之戒。

　草药疗病
　　村民多采草药疗病，或致殒命者多矣。盖草药多有相似者，似是而非，性味不同，愚民不能别，一概与人服之，不至于误者寡矣。尝观《本草》云：「山阳有草，其名曰黄精，饵之可长生。山北有草，其名钩吻，入口即死[１４]。」盖此草绝相类，而性善恶不同如此。又安吉朱氏亲友有为子腹疼，人教以取栋树东南根煎汤者。子初不肯服，其父挞之。既入口，少顷而绝。盖出土之根能杀人，朱氏不考古之过也。此表兄沈子成在安吉目击其事，尝以戒人。医家用桑白皮，《本草》云，出土者，亦能杀人，可不戒哉！

　季弟患疾
　　己亥秋，季弟在上虞患痢疾，亦服村民草药，后为所误，虽更医已无及矣。盖此弟不肯读书，不交好人，不习好行，惟市井辈是狎，所以致此者，亦禀气受胎之贱，且有不忍言者故耳。

　堕胎当谨
　　堕胎不可不谨。妻母潘，尝在三月之期服堕胎之剂，至四阅月而旋旋下血块或腐肉块，盖受毒烂胎之故也。或惧孕育之繁者，夫妇之道亦自有术，盖以日计之也。不然，则在三月之间、前两月之间服为犹可，若过此则成形难动，动必有伤母之患。今人或以村妇法，用牛膝等草带于产户者，深非细事，不致于殒绝者鲜矣。尝见溧上亲友李汉杰，其妻黄氏冒姓孔女者，凡数十孕多男子，惮夫产育之劳苦，服桂姜行血之剂，过于三月后，胎虽不堕，漏血不止，医者所亲殷国材忧之，但饮以补血之剂，因惧不能止，所以生之也，此亦是一法。及十月而产，乃无胞之儿。盖因形成而被毒药所腐胞衣，以致常时漏血也。可不戒哉！吾近以家人多产，又在客中不便，常服堕胎之药，既过三月不动，则易以安胎顺气之剂，以防护之耳。

　服药关防
　　人家服药须是关防，或被媪妮所倾，别添水煮，则味不能功矣。或误堕地，及与药相反，则伤人命。或杂乱误投于人，物之冷热不同，误增病症，若是多矣，不可不戒。尝见赵希贤云：「赵冀国公府，凡治家事各有局次，如煮药必在外院，干者轮日掌之，名籍日计簿，以凭稽考。遇某夫人、某官人、某直阁、某乳媪及贱妾辈有疾，外院书名悬牌于盏托之上，覆定然后送入内院饮，别间药次第尝之。」人家虽不能如此，或仿此防闲亦好。

　五苓散
　　五苓散来年者，泽泻必变油，服之者杀人。惟见一方云：治项骨倒用来年者，余皆不可不谨也。

　滚痰丸
　　吾乡王中锡制滚痰丸，疗疾甚妙，然亦有害人者。徙常熟，常闻一官甚壮实，每患痰热即服之，后因患脾泻脉绝，以致不救，盖过于此剂也。然此剂正可推利痰热，疾平则已，不已则伤元气，岂可以素壮实而自欺邪！人非纯阳真人，焉能保其无七情之害，害则有损，非损纯阳矣。

　平阳王叔瑽
　　平阳王叔瑽为嘉兴郡照磨，丙申年避地，与予同寓上虞。时乃嗣本元纔三十五岁，未娶，因纳妾于外，未免过度于酒色，自南台宣使，间亦来上虞。忽患疟疾半载，且脓疥遍身，因久病脾虚，腹胀足肿，问药于予。予曰：「当实脾元、补肾、去湿则可矣，宜用厚朴干山药、白朮、木香之剂。」未过五日已不喜服，遂信房主者徐生，引至柑酱使与其针腿膝间放水，少顷即死，悔无及矣。庚子月甲申日也。又吾亲友杨文举，乃嗣元硕于乙未年夏秋之间亦患疟，生疥如王本元，但无虚损下元之证，因服葶苈而愈，盖利水道也。尝书此以记之。

　上虞陈仁寿
　　上虞陈仁寿，字景礼，尝应写金字经生员，为人有交情。尝言一日过江西，舟中遇漏雨，醉卧湿蒸之所，遂患骨节疼软，逾年尤甚。因往杭求医，医用针法治之，一针竟不能步，疾倍于前时，怒而舁归，自此不得痊矣。其疾甚怪异，手足指缝间始患肿毒，久而溃脓，脓尽微露白块如骨，以手捻之即出，稍软，见风坚，白如粉色，若此者不知其几也。凡肘膝有骨节处皆患遍，筋骨拘挛不能举动，终身废疾。每恨无名医，不治犹可，因治而成废人。盖其幼时曾酒色过度，风湿侵之久矣，亦是寃业所致如此。至正戊戌秋，会于会稽后山月余，因谈及之。

　先君教论
　　先君初欲仕时，颇厌冷官，既授上元县学教谕，不就。江淮行省尚书有又授常州路学正，亦不就。豪气英迈，必欲即能济时行道者，遂荐为岁首儒人书吏往宣城。时安吉凌时中石岩为宪幕宾，一见甚喜。乃嗣懋翁师德正读书侍师作《兰花》诗，石岩暮归，即命同赋，有「风流得似谢家郎」之句，石岩称赏已，怀建康□牒而去。越三日，忽告先君曰：「公又且拨置在此未迟也，子宜归，岂有谒人求仕者乎？」先君闻之不乐，遂飘然以不就此职而去。且对其馆宾曰：「吾以凌公长者，故相投耳，非千里谋谒也。公既不我识，我亦不就此谋矣。人生岂止于是耶？」馆宾即白于主者，遣仆追之，先君怒而登舟矣。石岩更大喜曰：「吾所以试之，乃灼见其英气如此，公文已就，特未与之言，待其未至溧上，随令隶卒发牒取补书吏也。」及先君未到家，而江东廉访已至建康，转下溧阳敦请矣。先辈作成人如此，未尝轻许，既就亦未尝有矜色。先君极感之，时至元甲午春也。是年，以入仕获免沈家杂泛差役，铺夫贱隶，本州岛悉除放之，因先君之功也。时与贡仲章交，乃翁南漪一见，深喜之至，欲纳为壻，每折行辈，分宾主。如是交游寓秀野堂者二年，后数相见，敬爱如初，先君每叹先辈仕人之不可及也。又宪使卢公疎斋雅相推重，一游一燕，未尝不与先君同处。或赋诗词，必先书以见示，其前辈气象如此。一日，廉使容斋徐公云：「书中有女颜如玉。」戏谓先君曰：「试为我属一对，以俗语尤好。」先君即应之曰：「路上行人口似碑。」容斋大喜。又一日，有歌妓千金奴者请赠乐府，容斋属之先君，即席赋《折桂令》一阕。容斋大喜，举杯度曲，尽兴而醉，由是得名，亦由是几至被劾。而以容斋人品高，且尚文物之时，独免此患。若是今日，亦无此等人物，亦不敢如此倡和风流也。其曲今书坊中已刊行，见于《阳春白雪》，内题但作徐容斋赠云。又尝以律诗呈容斋公，公喜而书于后曰：「吾退之天资颖异，笔力过人，擅江淮之英，本邹鲁之气，观此佳作，未能走和，甚觉吾老迈矣。吾退之当勉力为政，以继前修，则吾深有望也。汶叟徐炎题。」

　先师德辉
　　先师赵德辉先生尝言：溧阳儒学祭□□□，诸儒执事者皆来，忽一儒惊见黑旗白字大书云「本州岛城隍监祭」，须臾被击而死。盖此儒患痢疾，未涤衣服，媟秽庙殿，故遭谴也。常人欺心，举事不思报本，且坏乱学官者，其可免耶？

　建康儒学
　　建康路儒学，至元以后，有以儒人窃学粮，且坏教范，日横于学宫。一夕得病，且狂呼其妻曰：「吾被子路所击，痛不堪忍也。」言讫而死。先君目睹其事。

　衢州学霸
　　衢州学霸王杞者，久占出纳之计，半为己资，横行积久。会先叔祖平斋府君来教授时，稍防闲之，杞积忿，遂欲诬于宪司。是夜，忽见子路叱之曰：「孔君圣人子孙，仁人也。汝敢加害耶？」鞭击其背，即患疽发，七月而死。金陵李懋子才尝作传记其事。

　太平路学
　　太平路学一儒人甚贫，或告之曰：「可拜先圣七七四十九夜即得金。」儒甚痴愚，果如其言往拜之。或者又伪造锡锭，潜置殿侧，儒见甚喜。或者窥伺其所得，即求分惠，儒者辞以同货。或者竟强持去，乃笑曰：「我特戏尔耳。」儒诉于学官云：「或者夺我白金。」且告所得本末如此。官诘之曰：「或者不可以假金诳儒，欲免罪，当偿真金。」儒者得金，遂奉父母、育妻子。人咸谓儒者贫而诚，所以得金。圣人不能以金与人，故假手于或者，是亦可异可笑之事也。从父诸暨君尝言及此，盖目击其事云。

　克诚窃食
　　义兴蹇克诚久窃食于学宫，未免点党行蠹。一日，因事逮及，拘于常州，久不能脱，忿而自刳穵出外肾，血流满床席，自是召保放归。此亦作恶之报，或有作恶未之闻者也。蹇之祖，宋末蜀人。溧阳杨浚久占学官出纳之计，凡饮食居止皆是学中资也。子能聪明读书，一夕而死。余子虽在，作恶无行，可见报应也如此。深甫晚年贫困，郁郁而卒。尝闻前辈言，学粮不可妄食，必有报应。若果贤而贫无所依，则食于学，此分内事耳。苟无行，强受学粮，必贻神人之怒。且无故而食农夫汗血之劳，岂无报应！吾见如此者亦多矣。至如无功而食官之禄亦然，不及其身，则在子孙，事之必然也。

　种兰之法
　　种兰之法，古语云：「喜晴而恶日，喜幽而恶僻，喜丛而恶密，喜明而恶湿。」盖欲干不欲晒烈日，欲隐不欲处秽处，欲长苗至繁则败，欲润不欲多灌水。当以碎瓦屑火煅过伏湿处，出气后却细和土置于兰之着根，可离水而常暖也。又以燖煮鸡鹅毛汤积芽而灌之，灌必徐徐使润，不宜太湿，太湿则根腐矣。抽芽谓之发箭，至发箭时，当以隔宿冷茶水灌之，能发其芳也。惧其瘠，则稍加以粪土。粪土之法，用山中黄土槌细粪沃之，晒干待其无秽气后，渐加于盆面，遇灌水则肥自上而入，不至伤也。又云：「有竹方培兰。」即喜晴恶日、喜幽恶僻之意。常置疎竹林中，纵遇晴亦无烈日，遇雨不致太浸，盖以此也。兰本出广地者为上，叶短而柔，广而泽，根如大香附状最香，闽次之。庆元之昌国州，近见一种亦好，土人名曰铁干荪，出小沙寺山上，可与闽本伯仲者也。春开曰蕙，夏开曰芷，秋兰冬开曰荪，皆一干而数花。凡今之诸山所产，叶狭而劲，一花或众花者，幽草也，非真兰也。广、闽、昌国者，或有一干一花，多在春开亦好，但香浅耳。象山县山中及鄞县育王山中亦出一种。象山与昌国同。

　邵永年
　　义兴县邵亿永年，一字惟贤，宋熙宁三魁之后也，世称红楼邵家。乃祖于嘉定间抄写《杂记》一帙，中载一诗如谶语，云：「壬辰癸巳这一番，人人灾死尽无棺。狗拖尸者心犹颤，鸦啄乌睛血未干。半亩田埋千百冢，一家人哭两三般。说与江南卿与相，任他石佛也心酸。」当时见此皆不为意，及至正壬辰、癸巳之间，兵事大乱，绝与此诗相验，犹触景而作者。溧阳潘毅士宏，幼年在广德山中亦见此诗，正不知何人所作，是宋之何年时也，却与今日壬辰、癸巳符合，岂偶然哉！

　平江筑城
　　平江始筑城时，某处城数丈，筑而陷者三。于是深掘其地，偶得一石，方广三尺，刻云「三十六，十八子，寅卯年，至辰巳，合修张掖同音例。国不祥，不在常，不在洋，必须欵欵细思量。耳卜水，莫愁米，浮屠倒地莫扶起。修古岸，重开河，军民拍手笑呵阿。日出屋东头，鲤鱼山上游。星从月里过，会在午年头。」末行云「唐癸丑三月三日立」。时至正辛卯秋冬之间，民相传诵，竟不晓其谶。至丙申春城陷，张九四据之，明年秋纳欵，始有人云：「张起谋时止十八人，若火、周、李、严等也。」又测「鲤鱼山上游」者，高邮也。「星从月里过」者，横舟也。「三十六」者，四九三十六也。皆未尽详明其意，亦未知应在何事也。「开河」之说，却是贾鲁平章为之，天下遂乱。「浮屠倒地」者，自乱后寺观皆废，僧徒遁去，以置军寨。此二事颇相应。常记杜清碧先生在杭城，时至正癸未岁，忽言天下不久当筑城，筑城后自此多事，南人多得大官，但恐得官时五更鸡叫天将明，无多时光也，自后皆验。杜公，临江人，寓武夷，善阴阳术数之学，长于天文地理，但心术未正，弄黄白左道，识者鄙之；尤好博古，能篆隶，予尝从其问地理法。又杭城国初尝有术者言：「此地当变荆棘，在八十年后。」今果如其术者云。

　大兴士木
　　大兴土木之工，必主不祥。盖土神好静，或动作则必不安，轻则工者仆役见咎，重则祸灾及主人。吾尝见长官好兴土木修庙宇者，皆不得美任，虽未究其事理，亦劳民动众，俾土神不安之所致也。人家承祖父旧居最好，不得已则修营无妨，然亦看《授时历》，前所定诸神煞方外处，合宜避之，此不可不信也。虽云东家之西即西家之东，然亦不可执而忽之，当详审耳。

　钱唐张炎
　　钱唐张炎，字叔夏，自号玉田，长于词曲，尝赋《孤鴈》词，有云：「写不成行，书难成字，只寄得相思一点[１５]。」人皆称之曰张孤鴈。有《山中白云集》，首论作词之法，备述其要旨。

　茅山水涧
　　茅山冷水涧，雨过，泉流大急，则流出一等白石，土人收而斲成器用，或杯、或带、或笠珠、或刀靶，莹然如玉，惟欠温润耳。间亦有润而如玉者，必碔砆之异种也，颇难得。盖坚而难琢，不多出故也。

　苍蝇变黑
　　谚云：「苍蝇变黑白。」盖蝇粪污物，遇白则黑，遇黑则白。世以喻夫君子小人相反也。

　海滨蚶田
　　海滨有蚶田，乃人为之。以海底取蚶种置于田，候潮长。育蚶之患，有班螺，能以尾磨蚶成窍而食其肉。潮退，种蚶者往视，择而剔之。

　浙西水旱
　　四月十六日，浙西卜水旱，云：「月出早则旱，迟则潦。」尝记父老云：「己巳年，日方没未久，而月已高，其年大旱。」又卜，是日宜阴，不宜大晴，亦不宜大雨。浙东占四月八日晴及众风，或南与北风亦好，宜二麦；若雨及西风，则损二麦。每岁六月一日、三日、六日，晴则旱，若雨则潦，阴则平。每岁朔，喜东风，惟十月朔，宜西风，则夏米平。

　磨镜透闺
　　磨镜者以铁片六七叶，参差衔撃之，行市则摇动，使其声闻于内院，如云响板之音，谓之透闺。

　自称和靖后
　　国初有人自称林和靖七世孙，杭人戏赠诗曰：「和靖从来不娶妻，如何七代有孙儿？若非童种与鹤种，定是瓜皮搭李皮。」至今传诵，以为笑具。盖讥人妄托遥遥华胄也。

　诗联对句
　　又一生作诗喜联对句，有云：「舍弟江南死，家兄塞北亡。」询其所以，惟一身，实未尝有兄弟也。时人续之曰：「只求诗对好，不怕两重丧。」至今以为妄作诗求切对者之诮。

　园丁棕丝
　　园丁以棕丝攀结花枝最为损物。往年尝往杭城买蟠桃千叶红白者数盆，花谢移植于地，枝干长茂，高即五尺。忽大风，枝皆折。视之，有棕在骨，被拘束不能长，但长皮耳。遍观拘缚处，莫不皆然。予即以小刀直割断其棕丝，庶几可以长大骨肉矣。至次年，则无吹折之病。此花木之受害，岂浅浅哉！盖棕不腐断，且桃枝胶多易长故也，他木亦然。于是初买即断其棕，任其直干横斜，栽移于后，皆成大树。予性不喜矫揉者，忽见园丁如此，即以理论之。

　鄞人虚诈
　　鄞人多虚诈不实，皆江水长落不常，俗性亦由是习成。予自至鄞凡四载，若亲戚邻识，未尝见一言之可信，一人之可托者，最是无耻无义，得利于己则与人往还，不得则遽变绝交。明日得之又复往还，或假借不合意，又有绝交之情。此只是土人待他处客也，使客乞假于土人，终岁未之闻也。吾侄壻袁氏子，无情尤甚，若非世人类者，其妄诞谲诈，浙西未尝见之，亦未尝遇此等亲戚也。细民多不务实，好饮啖酒肉，无一日不买鱼腥酒食。吾乡则不然，小民终岁或未尝知鱼肉味者，简俭勤苦，又非鄞人所闻见也。鄞人宁饮啖而至于贫无衣食者有之，其不务实非类人俗则可知矣。所以汤伯温薄其风俗，尝云：「有男未娶宁近于半百，有女未嫁宁可为尼姑，必待承平归浙西、江东然后为之，未为晚也。」伯温平日多妄诞，此言最有所见，吾颇然之。

　敬仁祭酒
　　许敬仁祭酒，鲁斋子也，学行皆不逮于父，以门第自高。尝忽傲人，每说及乃父奉旨之荣，口称先人者不一。四明袁伯长亦以讥谑为习，常嘲敬仁，敬仁大薄之。伯长嘲之曰：「祭酒许敬仁，入门鞑靼唤，出门传圣旨，口口称先人。」盖敬仁颇尚朔气，习国语，乘怒必先以阿刺、花刺等句叱人，人咸以为诮也。邓文肃亦薄伯长，以谓有海滨滑稽之风耳。

　乙酉取士
　　乙酉科取士不公，士人揭文以谤之云：「设科取士，深感圣朝之恩。倚公行私，无奈吏胥之弊。岂期江浙之大省，尀耐禹畴之小刘」云云。其间亦言开元王弥叟嘱托之过者不一，虽是不得第者之言，亦因取士不公之诮也。后云一样五千本印行。

　四明厚斋
　　四明王厚斋尚书好博学，每以小册纳袖中入秘府，凡见书籍异闻则笔录之，复藏袖中而出。晚年成《困学纪闻》，可谓遗训后学者矣。国初袁伯长、孔明远、史果斋，尝登门请教者惟三人焉。明远讳昭孙，时为庆元儒学教授；时伯长方十二年，不过随众习句读已耳。

　伯长九字
　　袁伯长家字号以九字为则，取相生之义：「水木土日人心示言金石丝竹。」盖以「日」字至「竹」字也。

　石莲
　　石莲数百年不腐，尝见筑黄花小庄基时，掘地数尺，得石莲数枚，其坚如铁，置浅水中则复生。考其地乃宋嘉泰辛酉所筑，其初是莲花水荡也。所以道家服莲肉，亦有所因者云。

　金陵李恒
　　金陵李恒，字晋重，杨通微女兄之子、文举之表弟也。进士出身，颇称廉简。然以家贫，常以五分取逋息，作文鬻钱，是以贱隶、庸人、富室等皆得易而求之。尝为小吏凌立义之父作墓志，时人亦以是薄之。尤善小篆，性执僻而强，邻里鲜与交者。祖居溧阳，所以自称中山李某也。

　推人五行
　　前辈多言推人五行定休咎，今以受胎日时为准，但以所生时甲子合，得十月数某甲子是也。如甲子则推己丑，（甲与己合，子与丑合。）乙丑则庚子之类（乙与庚合，子与丑合。）也。又云唐宫中如此。未详。

　无土不成人
　　谚云：「无土不成人。」盖谓有田可耕，诚务本也。所以术者推人五行，亦以无土为忌。先人尝戏言「田」字云：「昔为富字尾，今为累字头。」此确论也。人生居乡里，处田园之乐，可谓足矣。既欲多买田，买田多赋役，由是而日繁挂籍于户役，则小人皂隶之辈，皆得易而侮之，可谓累矣。有志者但守旧田庐，足供衣食。使富于田，亦必择其中下等者鬻于他姓，尝食勤力取俭，可谓福矣。

　字谶
　　字谶容或可验，虽曰偶然，亦自可笑。先人尝言：「桑哥拜相，术者测其止有四十八月之位。更作相哥，术者又曰，也只是四十八月。」既而果然。又溧阳南门开解库，始议名「胤定」二字[１６]，计十七画，疑其验数止十七年。更作「曲阜」，亦是十七画[１７]。岂偶然耶？自壬子岁开张，颇觉称意，至戊辰以后，渐渐不资长，虽不亏废，随得随消，终不及前矣。又允定大圩是赵丞相信庵以水泊之所筑堤，遂为良产三十余年。而国朝兵至，赵不能有，转鬻于吕平章。吕至三十余年，子弟不肖，废其业，始为吾家所有，主四十余年，今为盗所陷。一佃干蒋士龙者偶言及此，未必无定数存乎其间。以此推之，何必枉图也哉！吾尝论此家犹国也，周之八百年，仁厚以延之也；秦止于二世，暴虐以促之也。治家者戒之。（相哥事载郭宵凤云翼《江湖记闻》前集第六卷《艺术门》。）

　天赐归晹
　　河南归晹常为翰林学士，性廉介，多有阴德。在乡里，因治圃亭锄地，见白金锭满窖，锭皆铸成字，云「天赐归晹」。晹笑而掩之曰：「焉有是理？吾何德而可受此哉！」竟不复顾，当时厮役咸知之。后遇范并诸叛，举家逃避他所，事定始归，及见圃亭侧若经发掘者，视之惟失十二锭，复笑而掩之。后因宦游过荆阳湖，舟中闻梢人喧哄，晹问故，梢人云：「一竹箱随舟尾而行，欲捞之，重不能起。」晹曰：「不可。湖海中多盗劫人物，以首级填其空箱往往有之，切勿捞也。」梢人因以篙推之使走。越三日，至某处城下，其箱泝流亦至，浮于舟之前，梢人得之，乃白金锭也。与其厮役同见，亦分二锭，上皆有「天赐归晹」四字。梢人或曰：「舟中官人姓归，恐当受此物乎？」厮役遂走报晹曰：「箱中之物皆白金锭也，锭上皆有爷爷名字。某当分得其二，总计十有二锭。」晹闻之，皆叱其还于梢人，勿有其分。晹因感叹久之。为驿吏所知，言于某处官司，遂捕梢人者归之晹，晹力辞不受。后闻于朝，奉旨别以公帑之金随其数而赐之云。（晹字彦温。）

　萧□讲学
　　萧□先生名□，字维斗，讲学一本于朱子。尝闲居，夜梦一大鸟飞集于屋上，晨起戒仆厮：「凡有客至，当报我。」及将暮，无人。先生步出门外，遥望一人颀然而癯，昂藏如瘦鹤，荷一高肩担，至门则弛担，通谒刺姓名曰孛述鲁翀。先生一见即喜，意谓梦中所验也。遂进而语，甚聪敏。问：「尝读小学书不？」曰：「未也。」时已年二十余矣。先生曰：「我以朱子教人之法而授诸生，必先由小学始，子虽读他书多，愿相从者必当如是。」翀曰：「百里相从，惟先生言是听。」自讲学三年，皆经学务本之道。有司闻其学行，又出于萧公之门，遂荐为南阳县儒学教谕，廉介刚毅，为时所称，御史台即就教谕选用，拜监察御史。时与同官劾某官不法，直达于文宗御览，因问：「两御史何一人无散官？」近臣曰：「无前资也。」文宗曰：「既无前资，何为御史？」近臣曰：「有御史之才，刚正不畏强御，选用人才，难拘此也。」帝乃以御笔填写将仕佐郎于其衔上，时人以为荣且称也。既又劾元复初先生，先生文章固为一代之宗，而贪污泛交，为清德之累。翀尝师问之，即劾而又见复初先生。先生曰：「何劾我而又来见我乎？」翀曰：「劾者，御史之职也；见者，师生之礼也。且先生以不美之名非止于此，某恐先生日堕于扫地，故以轻者言之，使先生退而修晚节也。」复初时为参知政事矣。翀后为祭酒，国子监书册无不遍阅。凡某句在某册第几行，无不博记，诸生皆叹服之。官礼部时，却胡僧帝师之礼，时人以为难。一日，侍文宗言事，俄而虞伯生学士至，帝引伯生入便殿，翀不得入，久立阶上，闻伯生称道帝曰：「陛下尧、舜之君，神明之主。」翀在外厉声曰：「这个江西蛮子阿附圣君，未尝闻以二帝三王之道规谏也，论法当以罪之。」文宗笑曰：「子翚醉也，可退，明日来奏事。」帝虽爱其忠直，又恐中伤于伯生也。文宗爱伯生如手足，然是时伯生竦惧，月余不敢见子翚也。其严恪刚正如此。

　维扬宪吏
　　维扬旧宪吏尝言：「淮东宪司官某某，曾作书寄一某官，向使者拜以授书，使者拜而受之。使往彼见某官，亦拜而捧书。盖拜而授之者，如见某人，必面其所居之方以望之也。使拜而奉者，代司官拜也。此必于其稍尊者及平交者也。」尝见北方官长称，朋友亲戚寿日，或远不能亲往，则先寄使者或托亲友转寄，必拜而授手帕一方，或纻丝一端，使及亲友，亦拜而受之。到其所，则代某人拜献寿者，此礼亦好，南方反不及也。本朝凡遇生辰及岁旦冬至朝，咸以手帕奉贺，更相交易云，一丝当一岁。祝其长年也。蒙古之地则以皮条相贺，然大者遇小者则不回易。回易之礼，出于平交也。

　江南富户
　　至正乙酉间，江南富户多纳粟补官，倍于往岁，由是杨希茂父子、周信臣、蒋文秀、吕养诰等，一时炫耀于乡里。未几，信臣以他赃罪黜，文秀以倨傲被讦，希茂父子自劾免罪，养诰以他事见拘。时荆溪士人张载之，作诗嘲之曰：「纳粟求官作贵翁，谁知世事转头空。一朝金濑周巡检，三日维扬蒋相公。希茂知几先首罪，长源陪课不言功。何如林下山间者，红叶黄花酒一钟。」长源者，荆溪王德翁子，富而无才识，本故家子弟，足可求入仕之门而不思，反欲速贵，先于希茂等十年前纳粟为本州岛税使，陪课钱十年，欲退不可，故诗中及之。先是，三宝奴作相日，富户杂流皆可入官，有至贵受宣命秩高品者，时人嘲诗有「茶盐酒醋都提举，僧道医工总相公」之句。至乙未、丙申间，国家无才识之人当朝，而行纳粟之诏，许以二万石者正五品，于附近州县常选内委付，则诗人亦不暇嘲讽，而天下事可知矣。三十年前承平之日，或有富输十万斛，焉得县佐之职哉？纵使有才德之士，乡荐于州县，州县上于郡，郡上于行省，已有疑难吏诘之淹滞，或达于部犹不肯商量。何前日之太艰，今日之太滥也？噫，可痛也哉！直至流于滥授宣勅于工隶倡贱之人，犹不知其所以贵者，是亦深可痛恨也哉！

　溧阳富民
　　溧阳富民罗贵一婢之子罗中者，幼尝从学，颇习儒雅；然妄诞不实，为乡中之诮。先是，馆客庐陵娄奎谓其兄汝楫云：「何苦效欺诳，以累辱前人乎？」遂痛哭流涕于汝楫父子之墓，云邦人痛责罗中有罪。

　文益弃母
　　溧阳王文益，字仲谦，医人子也，习为儒名而无儒行。以妻貌陋，遂弃母女而之他，通奸于提举官王吉父之淫女，飘泊赴都。尝有达官荐文益于江浙行省注兰溪州学正，文益鄙之不受，入国子监九年无成。母思文益而病卒，文益不即奔丧。寓公偰世南在都，责文益曰：「汝母死逾年，吾家人附信已至四阅月矣，何不奔丧，以甘事于不孝乎？」文益不得已乃归。仅一载，凡游戏亵饮，无不从也。其兄适仲南戒之，文益怒不受戒，亦不与故妻及二女相见，赖仲南供养十年。至正甲申八月，文益不终制而去，亦不葬其母。其兄欲助其费，文益曰：「待吾得官归，方可营葬，否则十年亦不可葬也。所助葬资，未若助吾行色。」其兄曰：「助子葬事当以二十锭，今助行色可半之。」文益遂行。又三年无成，仲南遂葬其母，事为继母也。又五年，仲南为嫁其二女，其妻以忧死，亦葬于姑之侧后。甲午年，文益始充淮南宣使升掾史，从总兵官至江西，病死，终身无成，虚名而已。自甲申秋离乡去至死，并不作讯字寄乃兄及亲戚朋友。其不孝不义恶行，不可容于诛，徒以小职明善逢迎卿相耳，何足取哉！可为乡里之戒。继文益之恶者有一人：严瑄。

　窑器不足珍
　　尝议旧定器官窑等物皆不足为珍玩，盖予真有所见也。在家时，表兄沈子成自余干州归，携至旧御土窑器径尺肉碟二个，云是三十年前所造者，其质与色绝类定器之中等者，博古者往往不能辨。乙未冬在杭州时，市哥哥洞窑器者一香鼎，质细虽新，其色莹润如旧造，识者犹疑之。会荆溪王德翁亦云：「近日哥哥窑绝类古官窑，不可不细辨也。」今在庆元见一寻常青器菜盆，质虽粗，其色亦如旧窑，不过街市所货下等低物，使其质更加以细腻，兼以岁久，则乱真矣。予然后知定器官窑之不足为珍玩也。所可珍者，真是美玉为然。记此为后人玩物之戒。至正癸卯冬记。

　咸物害人
　　咸物能害人。予避地四明久，知地卑湿，民多食咸，其病患者多疝气肾□，或坠下如斗者，或大如瓜者，盖食盐腥所致。尝会张谦受都事云：「某长于浙西，素无疝疾，自至正戊戌夏来四明，因日食少盐味，竟患疝，遂戒之，今不甚苦。」又会西域马元德云：「近苦外肾□如瓜，服药不效。盖日食咸故也。」又会昆山豪获施五者云：「其家从役者数人，皆长自大都，今至四明五年间咸患肾□，亦日食咸腥故也。」予旧有脉痔疾，无疝气，自至四明，痔血倍于前时，忽患外肾偏坠，盖咸能走血坠肾故也。侄儿辈皆患疝，自至此地，随俗日食鮝，且鮝价廉，可为度岁计，由是而致疾也。苦欲戒之为不能，时助滋味耳。

　漳州香花
　　潭州有香花如烂瓜，腊瓣如兰，其叶如栗，可爱玩，土人名之曰鹰瓜花，取其似也。

　溧阳昏鸦
　　幼时尝见溧阳东门昏鸦累万，夜飞集张巷马店之村，不几年，日渐稀少，而此处人家衰之。后集法华庵，又转集杨巷，未几又去而之他所，则法华消废，而杨亦衰矣。故储德修有言：「寒鸦栖暖地。」向时臧村储月心富时亦然，后去而月废也。予自至元丁丑岁初至芳村，见其宅东西竹木郁然，昏鸦乱集，啼声彻夜。后三二年，鸦去木凋，直至衰落而后已也。谚云：「山朝不如水朝，水朝不如人朝，人朝不如鸟朝。」或亦有可信者哉。

　减铁为佩
　　近世尚减铁为佩带刀靶之饰，而余干及钱唐、松江竞市之，非美玩也。此乃女真遗制，惟刀靶及鞍辔或施之可也；若置之佩带，既重且易生绣衣，非美玩之所刻，书此以为戒。重则劳吾体，绣则损吾服，何饰用之有哉！

　静物致寿
　　世间静物致寿者固多，且以文房四宝论之，砚主静，故能寿；笔主动，故不寿。惟人以是观之，可知宜寿之道。

　钟山王气
　　钟山王气，昔时在二十余里之内，自丁亥以后，气如紫烟，远接淮西，亦异事也。扬州兴废不常，山水之胜又有时而兴也。唐人有诗云：「天下三分明月夜，二分无赖是扬州。」洪容斋《笔记》云。女真之寇乱扬州，百里之间，虚无人烟。至隆兴以后复盛，德佑末兵乱又废。父老尝云：自扬州至中原七百余里无人烟，至元贞以后复盛。至正甲午以后，今如荒野，不知何时复兴也？

　吴铎中丞
　　吴元人，名铎，中丞，中山人，寓吴兴，后卒于福建官舍，肯当平章长子也。平昔颇事饮食，云：「凡饮酒食肉遇晚膳，必用白汤泡饮，以荡涤肠胃油腻，不致作疾也。」又云：「丈夫居家，必有妻妾之嗜，晨膳必以羊、猪、鹅、鸡等味，或一或兼可也。凡鱼腥不可食，食恐伤肾气，气非所宜。午后食鱼则无伤矣。」

　水向西流
　　凡城郭水向西流者，主居人多无义寡恩。又水不通江湖者，主不产清奇之物。金陵人多薄情，秦淮河西流也。京口人多不富且浊，水不通流也。湖州多窃盗，水散漫也。盖山深处则民厚而实，水泛处则民薄而顽。风水之说，信不诬矣。


