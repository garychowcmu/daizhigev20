宋枢密副使赠礼部尚书孝肃包公墓铭

宋故枢密副使、朝散大夫、给事中、上轻车都尉、东海郡开国侯、食邑一千八百户、食实封四百户、赐紫金鱼袋、赠礼部尚书、谥孝肃包公墓志铭并序。

枢密副使、朝散大夫、左谏议大夫、骑都尉、濮阳县开国子、食邑五百户、赐紫金鱼袋吴奎纂。朝奉郎、尚书屯田员外郎、知国子监书学兼篆石经、同判登闻鼓院、上骑都尉、赐绯鱼袋杨南仲书。甥将仕郎、守温州瑞安县令文勋篆盖。

宋有劲正之臣，曰“包公”。始以孝闻于州闾，及仕，从州县累迁至于二府，卓立于时，无所屈。提举有明效，其声烈表爆天下人之耳目，虽外夷亦服其重名。□□朝廷士大夫达于远方学者，皆不以其官称，呼之为“公”。□□□□□□公之薨也，其县邑公卿忠党之士，哭之尽哀。京师吏民，莫不感伤，叹息之声，闻于衢路，若相属也。公讳拯，字希仁，庐州合肥人。天圣五年进士甲科，初命大理评事，知建昌县。时皇考刑部侍郎家居，皇妣亦高年，乐处乡里，不欲远去。公辞为邑，得监咊州税。咊邻合肥，皇考妣犹不乐行，遣公之官。公□□□□□□□□□□□□□□□□□□□遂解官终养。积数年，皇考妣继以耆终，公居毁瘠甚，庐墓终制。丧除，又二秊，方调知扬州天长县。有盗割人牛舌者，主来诉。公曰：“第归，杀而鬻之。”寻复有来告私杀牛者，公曰：“何为盗割牛舌！”盗即欵伏。进丞大理代，还知端州。州岁贡研，前守率数十倍取之，以其余以遗权贵。公命制者才足贡数。岁满，不持一砚归。迁殿中丞，还为权贵支判官、勾当东排岸司。裁数月，御史中丞王公拱辰援唐制，乞增置御史裹行。遂拜公监察御史裹行。未几，改监察御史。建言：国家取士用人不得实；岁赂戎狄非御戎之策，当选将练兵；国任宰相，繋时安危，当取天下公议，凡十数事。时边郡有警，乃一例调发禁军。公言：善马精兵，悉出于外，扈卫骁锐为之一空，朝廷忧患恐湥。然河朔之民禀气劲悍可用，今河北、河东所籍民兵，以户上下，故多隐匿。如约李抱真之法，以丁力众寡，登降其数而籍之，不及数者即舎之，取其中富实者，出钱谷给籍丁之贫家，则内外治平矣。选使契丹国。虏中神水馆之驿舍，传有凶怪，人莫敢居，前此数日有三驺入其间，如有物击之仆地，公径入居之，戒从者：“虽有凶怪，毋得言。”至旦，亦无所恐。为三司户部判官，赐五品服，出为京东路转运使。未几，改工部员外郎、直集贤院、陕府西路转运使。诏许朝觐，既辞。会他路监司，有对自求改章服者，上不悦，因传宣曰：“包拯任陕西，当得金紫。”亟令赍赐，行次华阴受服焉。徙河北路，未行。擢为户部副使。尝奏事。上询及本朝并唐编户多少之数，公退而遍考诸史，具陈历代本末，因言：“持政之仁暴，惟在薄赋敛，宽力役，救灾患，慎行三者，则衣食滋殖，黎庶蕃息矣。”上湥然之。皇佑二年，擢天章阁待制、知谏院，数论斥大臣，判亳州、宣徽南院使、建武节度使郭承佑贪暴不法，公力疏，褫其宣徽使、南京留守。以散节为许州兵马都部署，典祀明堂。恩迁兵部员外郎。三司使、户部侍郎张尧佐除宣徽南院、淮康军节度、景灵宫、同羣牧制置，兼领四使，羣议凶凶，公与同列及御史偕上极谏。事未即改，疏复连入。遂罢尧佐宣徽、景灵宫二使。公亟言当以祖业为重，亲连宫掖，不可用为执政之官。上感其忠，因定：“今后妃之家，不得任‘二府’职事；又写《上魏郑公》三疏及条七事”。其论辟奥，湥补于时。四年，进龙图阁直学士，复为河北都转运使。前此，尝建言：河北屯兵无事，时用不余，请移屯内地，以省大费。事，不报。至是，复陈其数，欲诸州才足城守外，屯泊之兵，悉俾还营，或散处垒就粮。率三年一代，遇有警急，实时起发，必无后期不及之患。议者复谓：“戍兵不可骤损，则可训练”。曩所置义勇十八万，教义勇以秋冬三月番休，按阅补以糇粮，岁费不过屯兵一月。用一州之赋，可充乡兵一岁之用，此利害灼然甚明。上意向之，大臣议不合，乃止。数月，徙高阳关路都部署安抚使、知瀛州。自讲咊契丹，北边为无事，守将以宴嬉馈遗为称职。公选其辞气瓌奇、素习边事、有实材者，委而用之。约其经用，罢公钱贸易，籍一路吏民所逋负，积岁不能偿者十余万，尽奏除之。以子，丐便郡，得知扬州，旋改庐州。公性严毅，有从舅犯法，公挞之，自是亲旧莫不畏服。迁刑部郎中。至咊二年，坐保任非其人，降兵部员外郎，知池州。明年，还旧官，徙知江宁府。俄召。进右司郎中，权知开封府。府有旧制，凡诉讼，讼牒令知牌司收之于门外，却不得径至廷下，因缘为奸，公才视事，即命罢之。民得自趋至尹前，无复隔阂。有讼贵臣逋物货久不偿者。公批状，俾亟偿。贵臣负势，拒不偿，公当即传贵臣至庭与讼者置对，贵臣窘甚，立偿之。中人有构亭榭，盗跨惠民河壖表识者，会有诏书，废墀便河壖庐舍，完复旧坊。中人自言：“地契如此”。公命出地契一一审验，有伪增步数者，掘土丈余，得河壖表识，即毁彻。中人皆服。遂坐夺官。尝有二人饮酒，一能，一不能饮，能饮者袖有金数两，恐其醉而遗也，纳诸不能饮者，能饮者醒而索之，不能饮者拒之曰：“无之”。金主讼之。诘问，不服。公密遣吏持牒为匿金者自通取诸其家。家人谓事觉，即付金于吏。俄而，吏持金至，匿金者大惊，乃伏。嘉佑三年，除右谏议大夫，权御史中丞兼理检使。公之总风宪，法冠白豸角立，峨然有不可凌之势。其所排击，曲中理实，坏阴邪之机牙，莫敢妄发。至于时事，多所建言：请立皇嗣；条责诸路转运使；提点刑狱，以职事御史府自举属官；谏官御史，不避二府；荐举之人，待制以上，得至执政私第；损休假之日，皆自公发之。理检例为空名，及公领事，有称冤滥沉屈者，咸为理正。四年，除枢密直学士、权三司使。异时，管利柄之臣，概以丰财为意。公所莅职，常急吏宽民，凡横敛无名之入，多所蠲除。剖析裁量，转虚为盈。军需所用物，预先计度旧库。务所须官物，科于郡县，贾增数倍，靡费称是。公为置官场咊市，民无科调之扰，物无虚直之耗。剑南酒户，岁入宜布四十余万匹，甚患其苛，及罢建河用之物，共十余万，吏员失官缗帛，触罪罟械繋，或数十年不能自存，或逃亡远地。其繋者公皆释之。与为期以输，率如期至。三部诸司所举吏，承前判多因循冗杂不可用，公悉得当举之官，属官又得自举。六年，迁给事中，充三司使。数日，迁拜枢密副使。公之举止，以义以整，达于几微，敷奏明辨，娄引大体，裁国论之当否，奏议平允，与人不苟合，不以辞色假于人，正色昌言，时望弥洽。上所倚重，体念备至。七年五月己未，方视事，疾作以，上遣使赐良药。辛未，遂以不起闻。车驾幸其第临奠，辍视朝一日。子綖才五岁，上顾见，惨怆久之，谕左右曰：“包拯公而忘私，不徼阴幸也”。灵座置御寺傍，吊赐交至。公幼则挺然若成人，不为戏狎，长弥勖厉操守，不作私书，绝干请，慎交游，喜读书，无所不览，至于辅世康民，致君立节，可以训臣人之失。公性峭直，立朝刚毅，为国家事，词严气劲，件析明白，闻者莫不竦然从。其使契丹，国事已毕，虏于公将还时，尝令典客张宥，言雄州新开后门，诱纳亡叛，探刺疆事。公曰：“州郡开创门户，无关两朝之事也”。假令雄州欲刺知此事，自有正门，何必侧门耶？今馆伴以此为言，本朝岂尝问涿州开门邪？虏意沮，不敢复言。其河北路人户累值灾伤，及公为三司户部副使，再以平时科输，从不厚取于民。或水旱之灾米价高，民食不足，田租必改动之，裕于民而后已。广平两监牧地，占邢、洛、赵三州民田，万五千顷，多濒漳水。名为沃壤，公奏请民得自占，岁入得粟六十余万。群牧司复视其事，不报。至是公亟奏言：“为政，夺民膏腴为不牧之地，非仁厚之意”，诏以还民。庆历初，范宗杰奏：榷解州盐，官自置场，列置县所鬻之。转盐诸郡，吏承其役，破产者不可胜数，兵士逃亡死损，议者皆言其非。诏公往视，且经画之。公请复通商旧法，迄今为便。又奏罢秦陇所科斜谷造船材木数十万，及七州所赋建河竹木亦数十万。公请以寛民恤物为先，委三司专得天下逋负。公承诏，除数十秊追胥未入者，总一千二百万。公虽甚疾恶，至人有不及，推以恕心，故其威严而无苛猛，民人爱之，有君子之风。庐州郡守刘筠为前朝名臣，既没，其嗣亦陨。公少为筠所知，及亲近请，以筠族孙，为其嗣之后，丐还田宅，从之。公言治乱兴衰之迹，与人论辨□□□□□□□□□□□□□□□□□。公守法持正，敢任事责。凛凛然有不可夺之节，盖孔子所谓大臣者欤！前后奏议为十五卷，皆授据古谊，究治时病，有德者之言。公曾祖讳袭，赠太子少保；曾祖妣□氏，追封荥阳郡太夫人；祖讳士通，赠太子少傅；祖妣宣氏，追封冯翊郡太夫人；皇考讳令仪，赠至太保；皇妣张氏，追封□阳郡太夫人。初娶张氏，早卒；继娶董氏，封永康郡夫人；子繶，太常寺太祝，先公卒；綖，五岁儿也，天子念公之忠，录綖为太常寺太祝，及官其族子若孙数人。女二：一女适陕州硖石县主簿王向。一女适国子监主簿文效。以公之薨，朝命效为保信军节度推官，俾护。即以嘉佑癸卯八月癸酉日，葬公于合肥县公城乡公城里。铭曰：□□□□，公□□□。□□□□，德行□躬。竭力于亲，尽于君。峻节高志，凌乎青云。人或曲随，我直其为。人或善容，我抗其辞。自始及终，言行必壹。□□□□，□□□□。□□□□，□□□□。□□□□，□□□公。忧国□□，视民哀恫。念虑所至，声乎无穷。维仁能力，维义能果。大奸必摧，不顾细琐。大义□发，每□□□。□□□□，□□□□。□□□□，□□□□。□□□□，□□□止。能大其职，弗克远图。昊穹胡啬，维公逝没。圣主咨嗟，多赐秩物。厚抚其家，都人感怆。及乎□□，为臣□□。□□□□，□□□□。□□□□，万□□□。惟令名之皎絜，与淮水而悠长。
