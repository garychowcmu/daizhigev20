名人轶事  清 佚名
　　
　　◎赖塔与郑经书
　　郑经之初立也，清廷遣疆吏贻书招之，经请如琉球、朝鲜例，不登岸，不剃发，不易衣冠，议遂中辍。至三藩既平，赖塔复与经书曰：“自海上用兵以来，朝廷屡下招抚之令，而议终不成，皆由封疆诸臣，执泥削发登岸，彼此龃龉..（删八字）足下父子自辟荆榛，且眷怀胜国，未尝如吴三桂之僭妄，本朝亦何惜海外一弹丸地，不听田横壮士，逍遥其间乎？今三藩殄灭，中外一家，豪杰识时，必不复思嘘已灰之焰，毒疮痍之民。若能保境息兵，则从此不必登岸，不必剃发，不必易衣冠，称臣入贡可也，不称臣不入贡亦可也。以台湾为箕子之朝鲜，为徐福之日本，与世无患，与人无争，而沿海生灵，永息涂炭，惟足下图之。”经报书请如约，惟欲留海澄为互市公所，而姚启圣持不可，议复寝。启圣督闽，务欲灭郑氏收台湾为功，数遣刺客谋暗杀，事皆无效，经亦寻卒。于是王位继承之争起，郑氏遂败。
　　◎李马奔与西班牙之战争
　　明室叔季时代，中国国民有以一私人之势力，与欧洲雄国为敌者，后则郑成功之与荷兰，而前则李马奔之与西班牙是也。郑成功海外之经营，史乘已略而不详。若李马奔者，三百年来，姓名久已湮没，亦可想见吾国民族，对于艰苦卓绝之殖民家，崇拜思想殊形淡薄也。余故亟述之，以告来者。李马奔者，泉州人，故海贼渠魁，数出没远近，从事劫夺。会海上有帆船来自马尼剌者，为马奔所掠，马奔即以捕虏为向导，率帆船武装者六十二艘，水陆兵各二千，妇女千有五百，进征菲律宾。万历二年冬（一五七四年十一月二十九日），舰队达马尼剌湾，马奔使部将日本人庄公（Ｓeaco）将兵六百先入。时暴风起，舟多覆者，溺杀几二百人。庄公以残兵薄马尼剌城外，进殪西班牙副将，西兵走保桑的亚哥（Santiago）。会援军一队至，庄公以为大军也，稍稍引退。西兵乘势追击，血战亘数时。
　　庄公收败卒，退合李马奔之本营。时勒迦斯比已死，其孙温萨尔塞特，方经略吕宋北部。及中国兵迫马尼剌，急还谋防御之策，两军战备已就，马奔集部将，下进击之令。庄公引兵千五百人登岸，纵火市街，围其堡垒，而舰队自港外发炮助攻。庄公遂以所部入城，西军殊死战，庄公阵殁。马奔复发兵五百继之，终无功而退。于是马奔收余众，航吕宋岛西岸，数日至亚格诺（Agno）河口，降服土人，得河上四里地，筑城居焉。温萨尔塞特闻之，复大举来薄。马奔知不敌，乃留兵城中，牵制敌军，而乘间出海遁，其留者走匿深山间。至今菲律宾有伊哥罗德支那人种（Igarrots Chinese）者，其苗裔也。近日无知少年，拾外人馀唾，动诋吾国民族，无尚武性质，观于郑李之故事，当亦爽然若失矣。
　　◎林文忠之谠论
　　龚.瑟人名振都下，朝贵倒屣交迎，而口若悬河，每及当世事，纵横陈说，四座皆喑，与之讦难，鲜不辟易者。一日觞于某贵人第，座有林文忠。定.席次，谈天雕龙之辩，风起泉涌，众唯唯，而深厌苦之。酒数行，坐客有言部胥多奸人者，长喟不已。文忠笑曰：“君何易视奸人乃尔？而以若辈当之。”某曰：“何谓也？”公曰：“子真未之知乎？吾与子言奸人。夫奸人者，言人所不敢言，为人所不忍为，如公孙宏期年化俗，尚以为迟，安石万书言自拟伊傅，秦桧我有二策可以耸动天下之类是也。盖辇毂之前，人文所聚，而彼辈乃大言不忌，咱信之坚如此，亦非真有过人之材也。不过见当时人材脆薄，学识猥陋，故肆无忌惮，挟其术以沽名猎位，眩其学以动众惊俗，一日得志，殃民生而败国是。如此辈者，心逆而险，行伪而坚，老成谋国在所必诛者是也。此之谓奸人，君恶得以区区刀笔吏为奸人哉？”言已，满座改容称善。定.颇自矜持，闻者谓非文忠森严耸切之论，未易折服之云。
　　◎兔园
　　毕秋帆沅开府秦中，幕下时彦，各挟龙阳，多负宠而骄，时与皂隶龃龉，仆从遂动辄得咎。公闻之，不胜其扰，而无如何，诸食客知公之同所好也（说部《品花宝鉴》中之田春航与苏蕙芳即叙毕公与李伶事也），各纵之交争而不问，且阴观其赌胜以为乐。一日公怒甚，于座上正色曰：“快传中军兵将来。”众不知其故，郑重以请。公曰：“署中兔子太多，唤中军与我全行打出，为诸君图清净也。”众默然，断袖之争因以小戢。后公移镇汴梁，幕下男风复竞，公怒如前。
　　有老宿在座，徐曰：“是间恐非大帅兵威所能奏凯也。”公曰：“何故？”客曰：
　　“此处本梁孝王兔园也。”语未终，举座哗然，公怒亦霁。上有好者，下必甚焉，是故居高位者，不可以不慎。
　　◎日本诗人题《郑延平焚儒服图》诗
　　明末遗臣力图恢复，捐躯殉国者，先后相望。求其才略冠世，战功卓著，其事业道德，犹足垂法千古，当首推郑延平王郑成功。成功者，芝龙之子，而其母故日本肥前田川氏之女也。唐王之立于郑氏也，成功以年少材武得幸，赐国姓，世谓之国姓爷。唐王曾抚成功背曰：“惜无一女配卿，卿当尽忠吾家。”因改姓朱，仪同驸马，寻封忠孝伯。芝龙之降也，成功痛哭而谏，芝龙不听，成功母抗节死。成功初以读书为事，未曾预兵柄，至是慷慨募兵，焚所著儒服，拜辞孔庙，乘巨船而去。后成功竟以台湾之役，使国姓爷（Roksing Koxiga）之名，显于欧洲。近见某书馆所编英文法中有海盗郑成功一语，吾国新学少年，于国史素未研究，拾西人余唾，以为独得之秘，无识可嗤。日本人以康公我之自出，故艳称之。
　　至谓中国四万万人，不能为明室报仇雪耻，独赖半个日本人，具此赤心血性，以点缀明室三百年之结局。成功母，日本女，故云。近见日诗人藤森大雅有《郑延平焚儒服》诗，慷慨激昂，特采之以勖吾国民焉。诗曰：“朱火欲..国步难，杀气腥膻白日昏。万岁山头哭龙髯，延秋门外哀王孙。党祸纷纷击且掊，四海士气斫丧久。草章偷活何奄奄，崩角稽首惟恐后。延平郡王真男儿，忠义之心确不移。一死酬恩无反顾，一木欲支大厦欹。慷慨倡义意激烈，先师庙前矢立节。脱却儒衣付焚如，仰天低回沥心血。昔为孺子今孤臣，向背去留异所遵。旁人乍听心潜动，呜咽无声气自振。呜呼志业虽不遂，足为万世鼓忠义。君不闻此子受生日域中，山川钟秀胆气雄。又不闻母氏清操亦奇特，泉城烈死惊异域。母教自古贤哲多，何况男儿性所得？莫怪金陵丧败气犹刚，直取鸡笼作金汤。戈.一挥紫飓息，鳄鱼远徙鲸鲵僵。三世供奉明正朔，衣冠堂堂四十霜。永为臣子示仪表，昭回并悬日月光。”
　　◎郑成功遗诗
　　明季郑成功氏，明末汉种中一奇男子也。虽事之成不如其志，然当神州陆沈之后，犹得据海南一片土，其所建树，亦足以表白于天下矣。近有人见其手书诗一律，诗字皆佳绝。良稀世之宝也。其诗曰：“破屋荒畦趁水湾，行人渐少鸟声闲，偶迷沙路曾来处，始踏苔岩常望山。樵户秋深知露冷，僧扉昼静任云关。霜林犹爱新红好，更入风泉乱壑间。”嗟乎！英雄所留剩之遗迹，一鳞一爪，无不可珍，况其发自性灵，而形之声律，见于文字者乎？近人林廉访氅云，台北避乱内渡，返厦，谒江口郑氏庙，题诗云：“海山苍莽水泱泱，二百年来旧战场。赐姓延平有遗庙，草堂诸葛尚南阳。望断燕云十六州，书生涕泪海天愁。重瀛缔造披榛昧，同抱东南半壁忧。扶襟海砦大王雄，富贵还乡不负公。凭吊沛中诸父老，登台如见旧歌风。”气象沉郁，词意悲壮，抚今怀古，不尽低徊矣。
　　◎李秀成感事诗
　　李秀成亦工翰墨，喜亲文士，据苏州后，常月夜泛舟虎丘，引怀觅句。金陵被围已久，李恒西望咨嗟，忧形于色。或有劝进者，则怫然拒之。有感事诗两律云：“举觞对客且挥毫，逐鹿中原亦自豪。湖上月明青箬笠，帐中霜冷赫连刀。
　　英雄自古披肝胆，志士何尝惜羽毛。我欲乘风归去也，卿云横亘斗牛高。”“鼙鼓轩轩动未休，关心楚尾与吴头。岂知剑气升腾后，犹是胡尘扰攘秋？万里江山多筑垒，百年身世独登楼。匹夫自有兴亡责，肯把功名付水流？”其睥睨一切之气象，真不让翼王答曾文正四律也。
　　◎曹振镛之误清
　　清世大官谥文正者七人：汤斌、朱.、曹振镛、杜受田、曾国藩、李鸿藻、孙家鼐。七人中汤斌以理学，朱.以学问，曾国藩以勋业，皆无人訾议。李鸿藻、孙家鼐皆以师傅得之，则成惯例矣，其人盖尚无大过。杜受田以文宗师傅，相从最久。受田卒，文宗哭失声，故恤典亦至渥。若曹振镛则拘牵文义，挑剔细故，箝制天下人心，不得发舒，造成一不痛不痒之天下。洪杨猝发，几至亡国，则曹振镛之罪也。初宣宗倦于大政，苦于章奏不能遍阅，振镛在枢府，乃献策曰：
　　“今天下承平，臣工好作危言，指陈阙失，以邀时誉，若遽罪之，则蒙拒谏之名。
　　此后中外章奏，皇上无庸遍阅，但择其最小节目之错误者谴责之，则臣下震于圣明，以为察及秋毫，必无敢肆者。”宣宗从之。其嗣后章奏中，有极小错误，必严斥罚俸降革，中外震悚。皆矜矜小节，无敢稍纵，语多吉祥，凶灾不敢入告。
　　及洪杨难作，互相隐讳，莫敢上闻。至于屡陷名城，始为奏达，皆曹振镛隐蔽之罪酿成之。阙风濡染，以至晚清之将亡，在政府者尚循斯辙。当其得谥文正时，当世已有不文不正之谤，则振镛之罪恶可知也。乾嘉以前，应制书虽工，仍满纸碑帖字，诗亦有拗体者。其时虽号台阁体，亦尚有雅气也。自曹振镛在枢府，挑剔破体帖字，不问之工拙，但作字齐整无破体者，即置上第，若犯一帖字，即失翰林。海内承风，殿体书直成泥塑，上习.茸，厌厌无生气，皆曹振镛所造成也。
　　名臣谥法，古以文正为最荣，今人亦踵其说，而不知其所自始。按《梁溪漫志》
　　云：“谥之美极于文正。司马温公尝言之，而身得用之。”清代谥文正者七人，远过宋、明（宋只三人）。然考清《鸿称》册中，所载群臣得之用谥，以忠为第一字，而文为第五字，正为第四十一字，则竟以文正为佳谥之首称，亦似无所据矣。
　　◎总戎佳论
　　项城于大海，永历时予铁券封伯。清质其母而招之，乃降，改授总兵。顺治中，由滇南还，椎牛设宴，大会故乡父老曰：“向者捐亲戚，背井闾，藐是一身，远游万里，一旦躬擐甲胄，出入戎马间，兵刃雪飞于前，炮石雷斗于侧，当是时余岂复有生之心哉？战必受伤，伤必重创，甚则洞胸穿腹，自期必死，而卒未尝死也。懦夫弱卒，锋镝未交，心怀退缩，而枕尸于疆场者不少矣。避死者顾反得死，忘生者顾反得生，是有天焉，无容逆计也。”因袒其体遍示坐客，瘢.之痕如绣，见者无不惊叹。彝陆总兵张忠孝，贤而好文，待文人尤有礼貌，降阶握手，备致谦仰，酒酣自述其生平曰：“仆固武昌一守城卒耳。犹忆少时，与亡妇栖止茅舍，岁暮绝粮。乞恩主帅之阍，赐钱二百，易面一斗，将藉为夕餐。而腹枵心棘，趋蹶仆地，斗面遂失其半。归而告妇，相对垂涕，以为无复伸眉之日也。惝恍出门，负暄东墙，偶以柳枝画土，晃然若有物耀于目者，手坎之得白金三两。
　　是年进百夫长，家亦不阜。幸今上拔擢，建牙于兹，而糟糠之侣，久游泉下，念之未能辄忘。仆举此以告人者，要知困极则亨，理有必然。凡人遇小不如意，动生怨尤，此自绝于天耳。彼苍仁而爱人，俟命者乃知天之君子也。”二公虽武人，然其言皆当于理，可为偷生疾贫之鉴。
　　◎淄川小圣人
　　淄川孙先生名若群，学瞻品端，言动有则，乡里咸称为小圣人。早岁成进士，谒选京师，任少司寇克溥延之官邸，训其子彦方。处以广厦，坐不易床。供以丰肴，食不兼豆。虽隆冬盛暑，衣冠.如。司寇知孙有二子，已就童试。适是时山左学使者与司寇有旧，将为之地，而未详二子名，屡欲请之，惮其严正，终不敢发。先生端居缄默，遇有问难，辄指画谈议，滚滚滔滔，竟晷不倦。凡及门与辇下诸子，以制艺就正者，一一评骘，务惬其隐。而运之菀枯，年之修短，皆能于文预决之。康熙癸丑，出为交城令，携家以行。既而遣其长子归淄就婚，课其书艺，忽惊叹曰：“嗟乎，吾子其不返乎！”泫然而别。归未匝月，忽无故自缢死。
　　治交多异政，秩满迁蜀中州牧，卒于官。迄清中叶过其故里，询孙姓名，或不尽识，询小圣人，无不识也。
　　◎年羹尧轶事一
　　年大将军羹尧，怙宠鸱张，目无朝贵，然独重同年。雍正元年，平青海归，黄缰紫骝，绝驰而行，王公以下，膝地郊迎，年不之顾。史文靖公贻直，独长揖不拜。将军望见大惊，翻骑而下曰：“是吾铁崖同年耶？”扶之上马，并辔入章益门，一时传为佳话。将军军法极厉，一言甫出，部下必奉令唯谨。尝舆从出府，值大雪，从官之扶舆而行者，雪片铺满手上，几欲坠指。将军怜之，下令曰：
　　“去手。”盖欲免其僵冻也。从官未会其意，竟各出佩刀自断其手？血涔涔遍雪地。将军虽悔出言之误，顾已无可补救。其军令之严峻，有如此者。然亦可见其平日性情之残酷矣。
　　◎年羹尧轶事二
　　年羹尧征青海日，营次，忽传令云：“明日进兵，各人携板一片，草一束。”
　　军中不解其故。比次日，遇塌子沟（淤泥深坑也，满语云然），令各将束草掷入，上铺板片，师行无阻。盖番人方倚此为险，不意大兵骤至也，遂破其巢穴。又年征西藏时，一夜漏三下，忽闻疾风西来，俄顷即寂。年急呼某参将，领飞骑三百，往西南密林中搜贼，果尽歼焉。人间其故，年曰：“一霎而绝，非风也，是飞鸟振羽声也。夜半而鸟出，必有惊之者。此去西南十里，有丛林密树，宿鸟必多，意必贼来潜伏，故鸟群惊起也。”其兵法之灵变，实不愧一时名将，而卒罹大谴，惜哉！
　　◎田文镜恶科目中人
　　雍正间，李卫、田文镜历任督抚，素恶科目，田抚豫时，一疏劾科甲牧令数十人。适李穆堂制府过汴，相见揖未毕，即厉声曰：“明公身任封疆，有心蹂躏读书人，何也？”田不能堪，遂劾李牵连入蔡.延案拟辟。乾隆初，始奉特旨湔雪，寻令佐户部。按：穆堂先生再起，后复以多保鸿博镌官。先生立朝刚鲠，其屡起屡踬，皆为维持国体，不独怜才爱士之私心。然蹭蹬终身，未竟其用。然观田、李二公，固有别矣。相传田文镜为豫督，平越王少司马士俊适令祥符，庭参日，田问出身，王攒眉嗫嚅，故作羞愧状，良久始对曰：“士俊不肖，读书出身，某科散馆翰林也。”田以为刺己，怒斥之。王知不免，回署即详请免河南碱地税，冀见忤放归。田果疏劾。时杨中丞文乾方为布政使司，入谒曰：“王某请免税邀誉耳，公不欲成孺子名，盍少缓？”田诺之。未几杨巡抚广东，即保荐同往，以道府用，荐升两司。田卒，代其任。以田文镜之严苛明察，而王则面加讪诮，杨则诱以巽言，刚柔抑扬，若弄孺子，其才岂在文镜下欤？
　　◎清世宗信任李卫之专
　　雍正一朝，汉臣中最蒙恩眷者，莫如田端肃文镜，李敏达卫二公。而信任之专，似敏达尤在端肃上。考敏达以康熙末年授.南驿盐道。雍正元年，管理铜厂，二年，已擢.南布政使矣，仍兼理盐务。三年，抚浙江。四年，管理两浙盐务。
　　五年，授浙江总督。六年，命江苏所属七府五州一切盗案，俱令管理。复因廷议筑松江石塘，上以江南督臣范时绎办理未协，令公查议具奏。奏上，得旨仍令会同江苏督抚，稽察办理。十二月，上以公留心营务，凡江南军政举劾，命公同范时绎等办理。时适遣侍郎王玑、彭维新往江南清查积欠钱粮，亦令公与闻。七年，加兵部尚书衔。八年，江宁有张云如者，以符咒惑人谋不轨。公遣弁密访得其党甘凤池等私相煽诱状，令游击马空北赍文往缉。旋以范时绎及臬司马世.行回护失察咎，又曾与云如往来，辗转关查不解，且贿空北禀饰，具疏劾之。上命尚书李永升赴浙会鞫得实。时绎解任，世.行以下论罪如律。十年，调督直隶，命节制提督等官。至乾隆二年，犹以奏諴王亲王府侍卫库克于安州民争控淤地案，赴州属托，谕嘉其执法秉公，特赐四团龙服。三年，疏参直隶总河朱藻挟诈误工贪劣等款及藻弟蘅干预赈务。奏入，命尚书讷亲孙家淦会鞫得实，革藻职，拟杖流。蘅亦拟杖。公旋卒，其一生政绩如此。
　　◎华亭令戏惩武秀才
　　江苏人尚文学，习武者少，然武科不能废。当岁试之年，辄搜罗充数，往往不及额而止。无赖者幸博一衿，不求上进，每横于一乡，不特闾里苦之，即地方官亦苦之。阅近人笔记，至前清华亭令许云梦治鞫一事，不禁为之失笑。一日者，有武生扭一乡人至县喧诉，许讯其故，则乡人入城担粪，误触生，污其衣，已经途人排解，令代为浣濯及服礼，而生不可，必欲痛扌失之而后已。许询悉其情，亦拍案大怒曰：“尔小人，乃粗心擅污秀才衣，法当重责。”乡人惶恐乞怜，许良久曰：“姑宽尔。”令生坐于堂侧，而饬乡人向之叩头百以谢罪，叩至七十余，许忽曰：“我几忘之，尔之秀才，文乎武乎？”对曰：“是武。”则又冁然曰：
　　“我大误，文秀才应叩一百，武则一半可矣。今多叩二十余头，尔应还之。”复令乡人高坐，而捉武生还叩，生不肯，则令皂隶挟持而抑其首，叩还二十余乃释。
　　生大怒，走出，许抚掌大笑，邑人观者、闻者亦无不大笑也。是举虽非正直，然松人咸啧啧以为美谈。
　　◎纪晓岚逸事
　　纪文达公性机警敏给，好滑稽，与和珅同朝，恒隐相嘲谑，而和辄不悟。一日和乞书亭额，纪为作擘窠“竹苞”二大字，和喜而张之。偶值高宗临幸，见之，笑谕和珅曰：“此纪昀詈汝之词，盖谓汝家个个草包也。”和珅闻而甚衔之。未几，两淮运使卢雅雨见曾以爱士故，宾至如归，多所馈贻，遂至亏帑。事闻，廷议拟籍没。纪时为侍读学士，常直内廷，微闻其说，与卢固儿女姻亲也。私驰一介往，不作书，以茶叶少许贮空函内，外以面糊加盐封固，内外不著一字。卢得函拆视，诧曰：“此盖隐‘盐案亏空查抄’六字也。”亟将余财寄顿他所，迨查抄所存赀财寥寥。和珅遣人侦得其事，白之。上召纪至，责其漏言，纪力辩实无一字。上曰：“人证确凿，何庸掩饰乎？朕但询尔操何术以漏言耳？”纪乃白其状，且免冠谢曰：“皇上严于执法，合乎天理之大公，臣倦倦私情，犹蹈人伦之陋习。”上嘉其辞得体，为一笑，从轻谪戍乌鲁木齐。未几赐还，授编修，晋侍读。四库全书馆开，为总纂焉。
　　◎花老虎
　　花连布，满州人，以世职荐至南笼镇总兵官。性质直，与人交，有肝胆。少时读书，曾习《左传》，故于战法精妙。值铜仁红苗杀官吏反，福康安以总督进剿，檄公随营。素稔公勇，令首先解永绥围。公率百余骑长驱直入，破毁苗塞数十，苗入皆乌合众，未见大敌，大惊曰：“天人神兵至耶？何勇健乃尔？”因远相奔溃，永绥之围立解。时公著豹皮战裙，故苗人呼为花老虎云。福大军至，令公结一营当大营前御贼，悉以剿事委之。福日置酒宴会，或杂以歌舞。公则昼夜巡徼，饥不及食，倦不及寝。苗匪既知福持重不战，乃兽骇豕突，或一日数至，公竭力堵御。贼已退，乃敢告福知。如此百昼夜，须发尽白，而旁有忌其功者，互相肘掣，故不及成功。小竹山贼匪叛，黔督勒保檄公督兵往剿，公御贼山梁上，转战益奋，中鸟枪三，堕入深涧中，诟骂不绝口。贼欲钩出之，乃自立转入岩石中折颈而死。事定，诸将弁百计出其尸，颅骨皆寸寸断矣。
　　◎杨胡子歌
　　成都杨忠武公遇春，嘉道时名将也。以武举从征教匪起家，身经百战，无不克捷。官至提督，改文阶为陕甘总督，晋封一等昭勇侯。予告年逾八十而薨，临终自知死期。会四川总督同安苏公廷玉往访之，公出见，手交遗摺，托其代奏。
　　时固无恙也。苏公不得已，带之归，公即于夜间逝世。岂非生有自来者耶。仁和马秋药太常履泰有杨胡子歌，人奇而诗亦甚奇，读之觉公之精神意气犹跃跃纸上也。诗云：“贼怕杨胡子，贼怕胡子走脱趾。不怕白胡大尾羊（时有总兵姓羊），只怕黑胡杨难当。贼正苍黄疑未决，瞥见胡子掷身入。刀嫌太快矛太尖，只使一条铁马鞭。逢人挝人马挝马，血肉都成瓮中.。须臾将士风涌波，纵横步骑从一骡。贼忽乘高石如雨，胡子鞭已空中举。贼忽走险奔如蛇，胡子骡已横道遮。森森贼寨密排垒，胡子从外陷其内。重重贼队围如带，胡子从内溃其外。胡子鞭骡绕贼走，吞贼胸中已八九。.目一叱胡槎.牙，贼皆扑地为虫沙。相传失路曾问贼，贼指间道教胡出。贼宁不怨胡子鞭，颇闻胡子为将贤。胡子待士如骨肉，蚁大功劳无不录。拔擢真能任鼓鼙，拊循含泪吮疮痍。噫嘻！贼中感服尚如此，岂有官军肯惜死。”写得生气勃勃，彷佛听鼓鼙之声，而思将帅之臣矣。然此诗作于嘉庆年间，犹未睹道光七年公征西域时之伟绩也。
　　◎武夫不知文字
　　张璧田军门玉良，起于行伍，目不识丁。陈太守子壮，于兰溪军次见之。适有急牒至，军门拆阅，点首攒眉者良久，乃举付从兵，令送文案处。陈询牒中何事，笑而不答，以为秘不肯宣也。越日，又见持一札颠倒观之，大惑不解。既乃知其本不知书，特为此以掩饰人之耳目。尝与程印鹊太守换帖，三代中有名蚤者，陈以为怪。见其一帖，则是早字矣。因询其文案某君，答曰：“渠不能指定一字，第随其口语而书之，是以如此。”同时有吴总戎再升者，眇一目，每战必先登，贼畏之，呼为“吴瞎子”。尝延僧追荐先人，僧请三代讳氏，张目不能答。急召文案委员，令撰一好名字与之，闻者捧腹。此与侯景之托王伟撰七庙讳者何异？
　　清初马惟兴，以孙可望将来降，官至福建总兵。顺治之季，尝赐诸将三代封典，惟兴久之不上。抚臣问之，愀然曰：“某少时为寇虏，相从作贼，今幸际会风云，实不知父何名，母何氏。若私撰之，不惟欺君，亦自诬其先人矣。愿公以此语上闻，但恩荣及身而已。”一时皆是其言，惜无人以是说告之军门及吴总戎也。
　　◎记吴六奇将军
　　海宁查孝廉培继，字伊璜，才华丰艳，而风情潇洒，常谓满眼悠悠，不堪酬对，海内奇杰，非从尘埃中物色，未可得也。家居岁暮，命酒独酌，顷之，愁云四合，雪大如掌。因缓步至门，冀有乘兴佳客，相与赏玩。见一丐者，避雪庑下，强直而立。孝廉熟视良久，心窃异之，因呼之入，坐而问曰：“我闻街市间，有手不曳杖，口若衔枚，敝衣枵腹，而无饥寒之色，人皆称为铁丐者，是汝耶？”
　　曰：“是也。”问能饮乎，曰：“能。”因命侍童，以壶中余酒，倾瓯与饮，丐者举瓯立尽。孝廉大喜，复炽炭发醅，与之约曰：“汝以瓯饮，我以卮酬，竭此醅乃止。”丐尽三十余瓯，无醉容，而孝廉颓卧胡床矣。侍童扶掖入内，丐逡巡出，仍宿庑下。逮旦雪霁，孝廉酒醒，谓其家人曰：“我昨与铁丐对饮甚欢，观其衣极蓝缕，何以御此严寒？亟以我絮袍与之。”丐披袍而去，亦不求见致谢。
　　明年，孝廉寄寓杭之长明寺。暮春之初，偕侣携觞，薄游湖上。忽遇前丐于放鹤亭侧，露肘跣足，昂首独行。复挈之归寺，询以旧袍何在，曰：“时当春杪，安用此为？已质钱付酒家矣。”孝廉奇其言，因问曾读书识字否，丐曰：“不读书识字，不至为丐也。”孝廉悚然心动，薰沐而衣履之。徐谂其姓氏居里，丐曰：
　　“仆系出延陵，心仪曲逆，家居粤海，名曰六奇。只以早失父兄，性好博奕，遂致落拓江湖，流转至此。因念叩门乞食，昔贤不免，仆何人斯？敢以为污。不谓获遘明公，赏于风尘之外，加以推解之恩。仆虽非淮阴少年，然一饭之惠，其敢忘乎？”孝廉亟起而捉其臂曰：“吴生固海内奇杰也，我以酒友目吴生，失吴生矣。”仍命寺僧沽梨花春一石，相与日夕痛饮。盘桓累月，赠以衣屦之资，遣归粤东。六奇世居潮州，为吴观察道夫之后，略涉诗书，耽游卢雉，失业荡产，寄身邮卒，故于关河孔道，险阻形胜，无不谙熟。维时天下初定，清兵由浙入广，舳舻相衔，旌旗钲鼓，喧耀数百里不绝。凡所过都邑，人民避匿村谷间，路无行者。六奇独贸贸然来，逻兵执送麾下，因请见主帅，备陈粤中形势，传檄可定。
　　奇有义结兄弟三十人，素号雄武，只以四海无主，拥众据土，弄兵潢池。今大兵南下，正蒸庶苏之会，豪杰效用之秋，苟假奇以游札三十道，先往驰谕，散给群豪，近者迎降，远者响应，不逾月而破竹之势成矣。如其言行之，粤地悉平。由是六奇运筹之谋，所投必合；扛鼎之勇，无坚不破。征闽讨蜀，屡立奇功，数年之间，位至通省水陆提督。当六奇流落不偶时，自分以污贱终，一遇查孝廉，解袍衡门，赠金萧寺，且有海内奇杰之誉，遂心喜自负。获以奋迹行伍，进秩元戎，尝言天下有一人知己，无若查孝廉者。康熙初，开府循州，即遣牙将持三千金存其家。另奉书币，邀致孝廉来粤，供帐舟舆，俱极腆备。将度梅岭，吴公子已迎候道左，执礼甚恭。楼船箫鼓，由胥江顺流而南，凡辖下文武僚属，无不愿见查先生，争先馈赠。箧绮囊珠，不可胜纪。去州城二十里，吴躬身出迎，八驺前驰，千兵后拥，导从仪卫，上拟侯王。既迎孝廉至府，则蒲伏泥首，自称昔年贱丐，非遇先生，何有今日？幸先生辱临，糜丐之身，未足报德。居一载，军事傍午，凡得查先生一言，无不立应，义取之赀，几至巨万。其归也，复以三千金赠行曰：
　　“非敢云报，聊以志淮阴少年之感耳。”先是苕中有富人庄廷钺者，购得朱相国《史概》，博求三吴名士，增益修饰，刊行于世，前列参阅姓氏十余人，以孝廉夙负重名，亦借列焉。未几，私史祸发，凡有事于是书者，论置极典，吴力为孝廉奏辩得免。孝廉嗣后，益放情诗酒，尽出其橐中装，买美婢十二，教之歌舞。
　　每于良宵开宴，垂帘张灯，珠声花貌，艳彻帘外，观者醉心。孝廉夫人亦妙解音律，亲为家伎拍扳，正其曲误。以此查氏女乐，遂为浙中名部。昔孝廉之在幕府也，园林极胜，中有英石峰一座，高可二丈许，嵌空玲珑，若出鬼制。孝廉极所心赏，题“绉云”，阅旬往视，忽失此石，则已命载巨舰送至孝廉家矣。涉江逾岭，费亦千缗。今孝廉既没，青娥老去，林荒池涸，而英石峰岿然尚存。聊斋志《大力将军》，蒋心余《雪中人传奇》，皆记吴将军军事焉。
　　◎淮军后起之三名将谈
　　《善铠笔记》云：自甲午、乙未战败，国人顿失向日一战而霸之根据心理，乃欲偃武修文，以求存立于此竞争世界。时至今日，三尺之童，皆有以知其不可矣。顾自东事败后，不知急求恢复于申儆训练之中，而终吐弃武事，不敢复挂诸口，以转竞于文靡。甚至举前人辉耀之历史，精能之经验，大足以为后事师者，而亦任其埋葬于流俗之口，不复为之表扬。凡此衰败之征，至可痛也。就近事言之，中外交绥以来，吾国之兵，非不能战，患在事前无作战之备，临事乏调度之方，斯为致败之由耳。然虽如是，而良将之杂出其间者，亦往往有可纪之奇绩。特国家不知汰.苦留良，混骐骥于驽马，致令人心无所景慕，斯亦不振之由焉。
　　其战功昭著中外，可为军人之模范者，如淮军后起之三名将，一王孝祺，一章高元，一聂士成，固皆身摧强敌，以立奇功，其事足以振顽立懦。谨为表彰如左，庶资国人之感发焉。甲申谅山之捷，世人但知归功于冯子材，而不知王孝祺之功尤伟。盖王氏于此战，实身当前敌也。先是桂抚潘鼎新，颠倒功罪，调度乖方，以至溃败，乃欲敝罪于冯子材等，奏请于军前正法，已得旨矣。时张文襄为广东海防钦差大臣，探悉潘之奸欺，抗疏于朝，朝廷卒收回前旨，而责其立功。王氏时帅偏师，急振军前进。王氏读书明道，为清朝有数之名将，时官北海镇总兵。
　　平日治军有方略，暇则手一编与幕僚讨论学问，孜孜不倦。其于越南地理，研究至析。此役出关时，以乾隆间征越无功，由于失地利，又以近世枪炮至烈，非得地利不克，故其所帅军士，深谙沟垒之术，技艺娴熟。此时法兵，席累胜之势，潮涌而来，王氏张疑军以待之。己则潜率精锐伏于一扼要地，预相地形，筑土墉为障，凡三时而事集。法军望见我疑军也，以为主将中坚所在，即发枪炮猛力攻之，锐不可当，历一时许，见我不回击，乃止击。以骑侦之，侦得我为空垒，遂分军为二，鼓锐以进，兼取包抄搜索之方略，甫动其阵，王氏躬率一队飞至，直向法军挑战，法军乘之。王因率队退至障畔，戒所部曰：“吾闻法人性高贵，平日多养尊处优，彼势虽锐盛，顾难持久，当以忍耐胜之。”遂令军士伏障下，不许轻发枪炮。此时敌弹如雨霰，王氏穿草屦，服布服，坐一土墩上，从容指挥。
　　及见法军气将竭，乃发令曰：“吾众可出战。”遂风驰而前，至以锋刃相接。此时他队伏军备夹击者，亦已突至法军队后，法军猝不意，大败奔北，死者数千人，堙谷填坑，累累皆京观，遂获全胜。是役法军凡万余，而王所帅偏师，不及三千，杀敌数千，我军死伤不及百，此为中外交绥以来第一胜绩。王氏恂恂退让，口不言功，朝廷亦以寻常功绩视之，无隆渥之赏。世所知者，又多归美于冯子材，能知王氏当时战状者盖亦仅矣，此吾国武功所以不振之由。按当时尤有可痛之一事，则李秉衡、苏元春、唐景崧辈，皆攘王氏之功为己功，苏以百金结上海某报力为揄扬，由是苏之虚誉日振于流俗，几无人知王氏功矣。凡此皆某君亲闻于王氏者也。海通以来，吾国军事之失败，固不可掩。然当乙未以前，列强固未敢倡瓜分之论、范围之说者，则以我此时犹有能战之将存，彼固有所慑而不敢也。故于谅山之役之王孝祺，基隆之役之章高元，其丰功伟烈之加被于国者，在吾国民允宜尊之戴之，以为后来者劝，古之所谓干城，不是过也。章高元为淮军后起名将，其骁勇果毅，冠于侪辈，于发捻诸战功绩至伟。法越之役起，甲申正月，以淮、湘军务千名，渡海防守台湾，署台湾、澎湖，挂印总兵。是年七月，法兵攻基隆，守将孙开华出战不利，基隆遂陷。时章所部但二千兵，分防各地，在麾下者，仅五百。闻基隆陷信，拔剑斫案而起，急欲恢复，誓于所部，率以进。将抵基隆，复戒其众曰：“国土失陷，吾将兵者之耻也。今与诸君约，吾今夜必复基隆，若及明而不复者，吾宁自刭，不与诸君相见矣。”章氏为镇将多年，向曾不营私殖，所得财悉以养死士，为淮军诸将所仅见，故深得士心。令既下，所部士卒咸鼓勇而进。将抵炮垒，使部将李世鸿、章保胜分兵由小径抄其后。章则率兵土百人提刀直击法兵营垒，途遇逻者，缚之而直前，此时法兵忽觉章来袭，枪炮如雨射出。
　　海中法舰，复以大榴弹炮击章军，章氏帽檐被炮弹击去其半，左耳受炮震，终身失聪。然是时袒臂大呼而进，不用枪炮，挺短刀直斫法兵。法兵大败，死者二千余，折其兵官二人，余众凫水逃入法舰，法舰亦于夜中引出。章氏果践其言，于夜中踏破法垒，夺还基隆。时他将闻章氏短兵进战，咸为震栗失色，迟明率兵来援，则见基隆早易法帜，树章军旗矣。是役法兵死伤残骸，筑为京观，大冢巍然，至今每年有法舰到基隆祭此役阵亡军士（按：去年某东报且记法国寄款到台湾，托日本人修葺此冢）。此实中外交绥以来第一奇功也。其后甲午之役，章氏统广武、嵩武及新募福字军共八营，奉李文忠檄往援旅顺，未发而旅顺陷。遂奉旨会同宋庆赴前敌，守牵马岭，屡与日兵战，杀敌甚多，迭获胜，敌不敢犯引去。时宋庆暮气已深，疾章声威功绩，将出己上，则其屡次退师失地之罪，必相形而不可掩，会召章议事，章氏请合兵决一死战，以摧强敌，宋不从，且以危祸怵之。
　　章大呼曰：“我章迂子岂畏死者乎曷？为不可战？”盖章氏临阵率骑马前行，以率士卒，视弹子如无物，人皆以迂子目之也。于是宋庆嫉之益深，乃檄其弃牵马岭，以守盖平。盖平无险阻可扼，绝地也，章氏知宋陷己，然迫于上将命，不得不行。既抵盖平，敌兵大股数万，四面来攻，章氏戒所部无妄动，俟敌近乃发枪，歼其将三人，敌军死伤甚众。知敌大队将至相乘，请援于宋军，宋竟不许。十二月十三日，敌大举环围，榴弹如霰，复驰使求救。时宋驻析木城，终按兵不动，竟不赴援。章氏搏战一日一夜，疲极不得息，子弹告竭，则以锋刃突击，日军死伤山积。终以众寡悬绝，部将杨寿山、李仁党、李世鸿、贾君廉、张世宝等皆阵亡。章氏弹尽援绝，乃率残兵，冲出重围，退往营口。此役也为中日战事中第一恶战，日本军人，至今称之。虽败犹荣，可谓有价值矣，按宋庆倾诈嫉媚，于此役屡屡退却，乃及身显荣，身死犹得忠勤之谥。章氏为国力战如此，及退而归田，乃至无以为生。今秋，皖绅公呈皖抚奏请赏食全俸，始蒙朝廷存恤。专制国之纲纪，即在赏罚得当，赏罚一失，未有不解纽而立败者。又按章氏其后复官登州镇，德兵占胶澳时，章氏又请死战。时李秉衡为鲁抚，不发弹药，而又劾其退缩，朝旨则不许其开炮，章氏因而气愤成疾。甲午之役，聂士成初隶叶志超。先是热河朝阳有匪乱，聂、叶共往平，聂功至高，而为叶所冒，叶遂居聂上，为其所累，相率俱败于牙山，叶获罪。聂乃以偏师千人扼守摩天岭，捍蔽盛京，日军屡犯之，俱为所击退，盛京得保无恙。及和议成后，聂乃奉命练一军，聂因参用德国兵制，召募精壮，日日训练之，躬与士卒同食饮卧起。预知东三省将有战祸于其间，特率兵躬履其地，详绘地形，至析至备，欲一旦为国效力也。岁戊戌，余访聂氏于军中，见其军屹若长城，壁垒精严，聂问可以任一战否，余曰：“此正庄生所谓木鸡，国之桢干也。”聂亦厚自期许，欲以一战雪国耻，振国徽。庚子春初，北方义和团勃起，所过焚掠，聂氏时官天津镇，发兵讨之，一击而败。拳匪走散，转集于京师，结连宫庭。端、刚遂构聂，降旨严斥，聂奉旨扼腕叹息，谓其下曰：
　　“吾无死所矣。”有劝其避往保定者，聂喟然曰：“死吾分也，特患不得其名，且举吾数年辛苦所成之精锐，误供凶暴，投诸一烬，为可惜耳。今国衅既开，天津首当冲，以吾奉命镇兹土，吾目未瞑，必伸吾职，不许外兵履斯土。然充吾力，讵足以拒八国联军乎？吾死必矣。特如斯以死，吾其终不瞑也。”斯时内扼于端、刚，外迫于裕禄，聂氏穷无所之。五月十八日，大沽失守后，聂前军驻守紫竹林，日师首至，聂军一举而败之，死者累累。他国联军继进，聂与苦战累日，以一当百，杀伤过当。联军知聂军不易胜也，乃破公法用绿气炮攻之。聂知无幸，先一日诫所部曰：“惟吾先自蹈死，汝曹退守他所，或能稍完吾精锐，备他时国家一用，无俱从也。”明日，张阵复战，聂氏独身扼守一桥，联军来攻，力斫数十人，忽一榴弹飞至，聂氏并其骑俱化灰烬死。事至惨烈，殆过于所谓三忠者远甚。顾今日三忠犹有表彰之者，独此叱咤风云，孤忠殉国之良将，讵可等于虫沙乎？是则表扬之谊，固吾人后死者之责也。清季某公，尚论晚明人物之盛，并举当世人材可比拟者，曾举聂比黄得功，由今思之，殆不谬也。呜呼！聂氏用非其时，以死伸职，岳岳良将，而为奸回所断送，其死至可痛惜。顾当吾国挫败之余，乃忽有此不可侮之一军，巍然与列强搏战，使列强知我国人终不可侮，而少生其戒惧（按：当时西人述及聂军之强矫任战，莫不惶然变色，沪上诸西报可按覆也），则其功施于国，亦至大矣，此又吾人所宜知也。按兵者，危苦之事，非享幸福之民所乐为。凡其民之生事薄者，其兵之名额转多，日本固其例也。以吾民质朴勤勉，百折不挠之恒性，实宜于兵。当今之世，尤应发挥斯旨，但使得良将为之帅，吾敢断言吾国之兵，将强于天下，是在能者勉力为之耳。故稍述淮军三将，以风励吾国人。
　　◎岳威信兵法岳威信公征青海，行至崇山，见野兽群奔曰：“此前途有放卡贼，蓐食速驱。”
　　果擒百余人。自此探信贼断，敌不及备，大军直抵其帐，敌众仓皇惊溃，丹津衣番妇衣遁，降者数万。自出师至北，前后仅十余日，古来用兵塞外，未有如此神速者。
　　◎阿文成兵法阿文成征金川，一日安营已定，忽传令迁移，诸将以天晚力阻，公随发令箭云：违者立斩。合营虽从之，而不免怨诽。迨昏夜大雨，前此营基，水深丈余，几为漂没，咸诧为神奇。公曰：“我有何异术，特见群蚁移穴，知地热将雨耳。”
　　按文成此举，不难于先见，而难于实言。稍有权术者，必又以为遁甲奇门矣。健儿虽莽，肯受吾绐？
　　◎海兰察之将略
　　乾隆朝名将，以超勇公海兰察为冠，边功战略，炳.旗常，无待述矣。其行军实由天授，有为自古名将所未尝到者。自结发从戎，每临阵，微服率数十骑绕出贼后，知何处有暇可蹈，辄冲入贼队，左右疾射，使其阵乱，而我兵乘之。又能望云气决贼势之盛衰、此战之胜负；察山川脉络，知安营汲水之宜；听地窖，识贼马之多寡；验马矢，料敌去之远近。即仓猝间手弹弓弦，亦能预测利钝。以故进必歼敌，退亦全师，操纵神奇，不可殚述（按：望气之说，屡见史策古名将皆能之，北齐时斛律金行兵，用匈奴法，望尘知马步多少，嗅地知军远近。超勇蒙古人，或得秘传，不知今尚有传者否）。魏氏《圣武记》称天生海公，以成就福康安之功名（按：福康安以椒房贵戚得专阃，军略非其所长，所谓因人成事者也）。
　　◎阿桂之将略
　　阿文成公立功绝域，将材相业，冠绝一朝。相传公在行营，每军务倥偬，帐中独坐，饮酒吸淡巴菰，秉烛竟夜，或拍案大呼，或砉然长啸，拔剑起舞，则次日必有奇谋。尤善拔擢人材，每散僚卒伍，一二语即知其器识，辄登荐牍，故人乐为用。尝识兴奎于军校，奇其状貌，令攻某塞，即日授副将。海超勇权奇自负，同时无一当其意，独服公驱使，辱骂惟命，遇他帅虽礼下之，不乐为用。文成洵不愧名将矣。
　　◎罗壮勇少时逸事
　　罗壮勇公思举初征白莲教，后平永州苗，为嘉、道两朝赫然名大将。籍四川之东乡，少亡赖，数行窃，令捕之，杖毙弃诸野，中夜而苏，匍匐至一老妪家，周之。乃改行投身军营，骁勇冠绝侪辈，遂历保至专阃，封子爵。当赵金龙之乱，罗受命与总督卢公坤往乎之，贼已困将擒矣。时清宣宗以尚书宗室禧恩来督军，未至，诸公议待禧至，罗曰：“围久师怠，贼必遁，糜帑可惜。”遂违众一战歼贼且尽。禧公为亲信重臣，督抚以下皆降屈为礼，怒罗之不待也，盛气陵之。罗不为屈，且面折之曰：“诸公贵人多顾忌，罗思举一亡赖耳，受国厚恩至提督，惟以死报，不知其他。”禧甚怒而无如之何。罗每对人言生平作贼事不少讳，并请文人历叙其事，洵奇男子也（按：魏氏《圣武记》云：“思举忠孝人也。其始军中莫知所自来，及为副将，自檄川、陕、湖北各州县，销积案数十，云所捕剧贼罗某，今已为宣力，其母复株连，世始知其前事。”与此少异）。
　　◎黄翼升识拔鲍超
　　长江提督黄翼升，初从曾文正游。夔州鲍超夫妇来长沙，以贫故，谋生计不就，久之赀罄，存钱止数百。鲍故烈士，以钱市酒肴，置鸩，将与其夫人饱饫以死。邻妪知之，以告公，公亟往叩门，则户键矣。毁门入，鲍夫妇方对饮举箸，公问何为，以实对。公.曰：“壮士奈何效匹夫匹妇死沟渎！”鲍曰：“奈绝食何？”公曰：“子从我隶名军籍中，岂惟不死，且可图进取。王侯将相，庸有种耶？”鲍泣拜。公遂挈以归，进之曾文正。不数年，鲍由步卒起，战比有功，官浙江提督，封一等子，与公对树旌节，列爵苴茅，海内识与不识，争以郭、李、韩、岳相比拟。然则鲍固人杰，公亦巨眼矣哉！
　　◎黄翼升始任长江水师
　　同治三年，洪杨平，长江奏设经制水师，以一提督节制五镇官兵，首膺此选者，三等男长沙黄公翼升也。公起家材官，隶曾文正戏下，久任军事，力济巨艰，功与彭、杨埒。初隶水军，方监造船，有龙降其舟，色正青，长五六寸，隐见倏忽。或曰：“此黄河庙中常示现者也。”文正偕幕僚往观之信，嗣是公每战，龙见则必捷。戊辰秋，官军蹙捻寇于燕齐接壤之运河，时河水浅，跃马可渡，公虑贼之潜遁也，祷于龙神庙，祷毕，龙复见，水不雨而涨。贼突围不济，遂尽歼焉。
　　公忠忱耿耿，战绩..，训士则以匈奴未灭为激励，论功则以雍齿且侯为慰藉，其厚得神助，有由来矣。
　　◎顾亭林母
　　顾亭林先生之母，崇祯时旌表节孝，即《明史列女传》所称王贞女也。先生有与叶讠刃庵书辞荐举云：“先妣国亡绝粒，以女子而蹈首阳之烈，临终遗命，有无仕异代之言，载于志状，故人人可出，而炎武必不可出矣。记曰：‘将贻父母令名必果，将贻父母羞辱必不果。’七十老翁何所求，正欠一死，若必相逼，则以身殉之矣。一死而先妣之大节，愈彰于天下，使不类之子，得附以成名，此亦人生难得之遭逢也。”盖其辞决而其志弥可哀矣。
　　◎顾亭林严拒夜饮
　　亭林先生貌极丑怪，性复严峻。鼎革后，独身北走，凡所至之地，辄买媵婢，买庄产，不一二年。即弃去，终已不顾。而善于治财，故一生羁旅，曾无困乏。
　　东海两学士宦未显时，常从假贷，累数千金，亦不取偿也。康熙丙辰，先生至都下。两学士设讠燕必延之上座，三.既毕，即起还寓，学士曰：甥尚有薄疏未荐，舅氏幸少需，畅饮夜阑，张灯送回何如？先生怒色而作曰：世间惟淫奔、纳贿二者，皆于夜行之，岂有正人君子而夜行者乎。学士屏息肃容，不敢更置一词。陆舒城常言，人眼俱白外黑中，惟我舅祖两眼俱白中黑外，非习见不知其形容之确。
　　◎史阁部后嗣
　　明末，史忠正阁部可法殉节时，相传尚无嗣息，弟可程官北京不返，其后裔无有问之者。雍正初，邓东长宗伯钟岳，督学江左，有童生史姓，年四十余，其祖书可法名，心异之，询之则阁部孙也。盖督师赴扬，寄孥白下，有孕妾于沧桑，后生一子，延史氏之脉，因家焉。邓公遍询诸老生，对无异词，及阅其文，疵累百出，邓公曰：“是不可以文论。”录之邑庠，而刻石署壁，以记其事，俾后之视学者，毋凭文黜陟也。故史生得以青衿终，而家亦稍裕焉。天之祚忠节不绝其后，洵非偶然，而邓公恤孤苦心，亦不愧古人也。按《靳茶坡集》有《送史愚庵梅花岭展墓诗》，愚庵道邻子，鼎革后流寓山阳。又《扬州志名宦传》，载史公死后，养子直求其尸不得，招魂葬衣冠焉。愚庵当即直耶？
　　◎记河帅二则
　　栗恭勤公毓美，字朴园，山西浑源州人。幼贫而孤，师某同邑明经，老名宿也。同学某甲，年少家裕，有纨绔风。师子女各一，子二十余，略不辨菽麦。女及笄，婉淑明慧，父母爱如掌珠。素器朴园，欲以归之。彼此皆有意，女亦微闻其说，特未明议聘耳。朴园以贫故，常宿于斋，师之子伴焉。一夜，师子曰：躁甚，不能寐，愿与子易位。朴园难之，强而后可。俄自屋上坠一物，铿然有声，师子大呼，视之，铁戈贯胸，气已绝矣。朴园惧而号，师出，见子惨死，谓朴园谋杀，朴园哗辨：屋上有洞。然以易位故，疑不能释。某同学亦质赞之，鸣于官。
　　以文弱书生，严刑逼讯，遂诬服以谋杀。寄囹圄，延颈以待决矣。女既无所归，同学某遣冰人来，愿养夫妇老。许之，既合卺弥月，某甲饮微醺，告女曰：费尽心血，乃能娶汝。女诘之，曰：汝兄之死，乃我买盗某为之，本欲杀栗某，何期误伤汝兄。然栗某得罪，我始得与汝合，亦天缘也。女佯欢笑，益劝之醉。某酣卧，女藏刃于怀，彻夜不眠。向曙出，至县署击鼓，为兄雪冤。官廉得情，以某甲并盗抵法，而释朴园。女大言于堂曰：我以误归某，今为兄故出首本夫，前生孽缘也。出刃自刎死。朴园以由女得释，哭不成声。后以拔贡由县令荐至河督，养师夫妇终其身。奉女木主，朝夕申办香焉。
　　黎襄勤公世序，河南罗山人，初以进士令西江。上官命稽案至某县，羊角风旋舆前不散，黎曰：“汝冤魂耶？导我行，为汝雪之。”风果前导，至冢而没，问里甲，云某甲新以瘵卒。问其家，继妻少艾，无子女，以饶于财，未嫁也。唤其妻至，美而艳，问若夫以何疾死，答以瘵。曰：“是有他故，吾欲验之。”某氏甚辩曰：“验有故，当我以罪，无故，奈何？”黎曰：“我当其罪。”棺既开，骨瘦如柴，验无据。某氏喧号索命，黎无以难，姑悬待访。某氏迭控于廉访中丞，檄下如星火，至省垣，大吏咸谓黎疯颠，将参处。黎曰：“固也，请赐一月限，世序访不得实，罪无悔。”宪许之，辞出。作星士装，周行县四境，二十余日，迄无朕兆，心甚郁郁。一日微雨，奔至一村，避柴门下，老媪出阖扉，问之，曰：
　　“卖卜之人，暮无所归，乞投宿焉。”媪曰：“我齿已暮，无所避嫌，家有三楹，客可宿东偏屋。”出脱粟饭之。问其家人，云有子某乙，日游荡不归，言之絮絮泣。俄有叩门声，一男子入，携酒肴饼饵甚多。乎母曰：“今日博大胜，母可饱餐。”媪告以有客在，导以见，因列酒馔。某乙曰：“汝财星也，今日来，我博即大胜。明日勿去，我再往博。”明日去，至午归，负赤仄累累。曰：“汝真财星。”因更买酒食以饷，饮既酣，某乙曰：“欲与君结为兄弟如何？”黎亦欣然，因劝之曰：“观子意气不凡，何甘于下流？况有母，宜务正业，蓄妻子，不宜自弃如此。”某乙曰：“我虽赋闲，然奉养老母外，一身无挂碍，得钱多，即乐一日，否则忍饥，要妻子何为？”天下妇人最毒，某村某甲，家资巨万，身不得其死，今且他人入室矣。要妻子何为！”黎曰：“闻有县官为检验矣。”某曰：
　　“此事除我知之，虽武侯复生，安能测其底蕴？县官且由此得罪，他官更莫敢问矣？”黎曰：“盍为我言之？”某曰：“他人是非，言之何益？”黎曰：“我两人交同手足，保无漏言，闲佐酒，庸何伤？”某曰：“我梁上君子也。一旦入某甲家，掘后墙，探首入，见某甲卧床上，其妻与一男子，各持烛持剪，自瓷盎中出小蛇一，置某口，以剪剪蛇尾，蛇痛极，入腹中，某甲大呼，气已绝矣。妇人与男子收蛇尾并剪，置盎中，埋牖下，然后同饮同卧。我观至三鼓，怒发上指，不复窃，遂归。县官何人，遂能测耶？”既而曰：“我明日仍往博，子毋去卖卜村市，晚归同饮可也。”黎曰：“我卜子三日内有奇祸，无出门，过此以往，当交好运，终身吃著不尽矣。汝在家坐守，我出卖卜。约晚，仍会于家。”黎出，暗会人骑驰至省坦，见廉访请复审。拘某乙来，跪堂下，视堂上，卖卜人也。黎曰：“第吐实，保无害。”某乙供如前，从牖下掘得瓷盎、蛇尾、剪刀并存。再验棺中，半蛇亦出。供证确凿，某氏无所遁。乃供在室时，通于表兄某。既嫁，夫有瘵疾不能满其欲，与表兄计，夫死无迹，赀既饶，与表兄昵，不嫁终其身。
　　案定，抵某氏及其表兄于法，群以为龙图复生也。后黎官至河帅，迎某乙母去，奉养若母。约某乙不为盗，日给钱一缗，任其游瞩，以终其身云。
　　◎郑孝子
　　郑孝子立本，萧人，父相德，坐事戍西域。立本稍长，知痛哭，废寝食。及年十八，辞母寻父。家故贫，誓以丐往。母初止之，不听，临行哭而戒之曰，“汝父左手小指缺一节，中有横纹，幸而相见，以此为验也。”历半年，行抵库车，查军籍无父名。流寓数月，未知所往。边徼人稀地广，又无可乞食者，困甚。
　　会军将高魁元，闻立本操中土音，问之，具以告。魁元惊曰：“汝父我友也。曩昔戍乌鲁木齐之绥来县，虽然，别八年矣。去此三千里，中隔雪山，往大不易也。”
　　馈赀而别。立本既知父耗，心益急，时张格尔余党未靖，官道梗塞，乃裹粮走小路。攀崖越岭，误入深山，前临陡涧，深不见底，立本旁皇无策。忽有兽自南来，大如象，疾行如电，黄光闪铄，举步作金声，瞥然北去。因念此物来处，当有途径。黑夜探行，转折至天明，乃回库车之路。惝恍道旁，气息仅属，惟呼天吁父而已。差官赵弁者，从山脊过，问而怜之曰：“我转饷回，即赴绥来，当携汝行。
　　道路险.勿自往，往亦不识也。”托立本于回务主事奇氏家，奇礼遇之。居逾年，赵不至，亦无他伴，乃复潜去。行入戈壁中，绝水。时夏日酷烈，掬路旁马溺饮之而呕，呕而复饮，如是数日，惫极而仆。适番众骑马过，抚之未绝，负至泉饮之，逾时始苏，又以饼饵食之。复起行数十里，见天山雪水，汹汹迎来。自念有进死，无退生，褰裳涉之，寒若层冰，中挟砂石如碗如拳，击胫骨痛不可忍。良久得岸，始达土鲁番大道。由是历蒙古塔，白洋河，至乌鲁木齐，急奔绥来县访问，则父已病殁数年矣。立本长号过市，恸不欲生，濒死者再。先时相德抵戍，西人筵请教读，隶门墙者颇多，卒之日，共营葬焉。及闻立本至，告以墓所，争筵致之。立本既告，患病二年，同门轮视不少怠，以故得不死。他日启墓，门人悉会。中国人流寓西域者，咸来设祭。祭毕开棺，体肤悉化，惟左手独存，缺指横纹宛然，远近骇异，以为天留只手，以待孝子辨认也。立本益哀哭不能止。众上其事于都统，沿途具夫役，给驿马，护孝子负骨以归。时鸦片战争之前四岁也。
　　盖往返二万余里，时历八年。立本抵家拜母，相持悲泣。葬之日，父老士女，奔走往观，咸呼为郑孝子云。按清代孝子寻亲，若益都冷秀才升之远走龙州，昆山曹君起凤之跋涉酉阳，难哉不多遘已！然或资历有余，犹有赖焉。郑孝子乞食绝域，备历荼苦，卒能辨认指节以归，至诚感神。信夫！世之日侍庭闱，而奉养疏略者，岂不痛哉！
　　◎记杨勤勇夫人
　　嘉、道间名将，首推二杨，功业威名，彪炳一世。而勤勇侯夫人龙氏，临机应变，卓识鸿才，则有世所不尽知者。夫人为蜀之华阳县人，广东佛山同知廷泰女也。勤勇任宁陕总兵，夫人归焉。初婚三日，终南教匪渐炽，侯即率兵搜贼，明年调署固原提督，夫人方怀妊未行。及秋，宁陕镇兵以停饷两月，啧有叛言，镇将不善驽驭，势岌岌不可终日。或请夫人乘夜速行，夫人曰：“叛否不可知，若行而后叛，是通贼也。不然何以先知？”卒不行，乱作，杀营官，肆焚掠，阖城扰攘。官民眷属，夤夜惊窜，反依夫人为逃死薮。方是时，未叛者拒于内，曰：
　　“夫人勿死，我辈受恩重，誓御贼以卫夫人。即不敌而死，主将闻之，亦见我辈心也。”已叛者拒于外，曰：“夫人勿惊，我辈受恩重，情急而叛，无与夫人事，诚虑外寇，惊及夫人，主将闻之，无以明我辈心也。”先是镇署司饷朱之贵者，性吝刻，众欲杀之。夫人藏于复壁中，佯令追捕，众意乃释。黎明，叛众请见夫人，奴婢及避难妇女，仓皇号涕求勿放入，夫人怒曰：“生死有数，敢涕泣者，惩之。且朽墙薄壁，脱有他意，谁能御之？请见则见，何畏之有？”命左右启门而出，端坐堂上。叛首数十人，血臂淋沥，伏地痛哭，请送夫人出城。夫人曰：
　　“谁则戕官杀人者抵命，于汝众人何尤？速擒首逆，绝妄念，主将或可申奏朝廷，予以生路。”众曰：“我辈结盟，誓同生死，不能遵夫人命，谨备舆马以俟。”
　　诸妇女又曰：“夫人行，我辈死矣。”夫人曰：“此辈皆我故旧，须随我行，不得伤残。”即出婢媪衣履与官眷结束，次启行。而己乃乘舆殿后。甫出署，叛众发号传队以送。夫人呵曰：“止，此何时，而犹循此虚文耶？除现在署前者，余皆不得露面。”众唯唯，送至涧沟，哭拜而返。适遇之贵于途，举刃拟之曰：
　　“汝今日亦入我辈手耶？”之贵曰：“我藏复壁，夫人计也。夫人忘盥盆，命我送往，汝等欲杀我，即转赍盥盆去。”众审视良久曰：“且为此盆，饶汝。”明日，行抵石泉县，石泉百姓方迁徙，县令不能止。闻夫人至，公服攀辕，留守城池越六日，始就兴安免身。时典郡兴安者，夫人从兄燮堂也。初勤勇于固原闻变，遣属将选剿，而自帅亲丁四人，冒雨急驰千二百里，三昼夜而至周至。得燮堂书，知夫人已往兴安。即驰往石泉抚贼，解.县围。贼首蒲大芳，公旧部也，素得众心。公又素得大芳心。乃单骑入贼垒，谕以顺逆利害，说令投诚，仍同入宁陕镇城，约束归伍。而大芳心怀反侧，意颇悔降，遂以愿赴兴安，迎致夫人为请，实以试主将心也。勤勇立允所请，不增一奴。或谓夫人明哲，必托辞不行。比大芳至，天大风雪，夫人冒雪抱子，泰然登程。越日，道过汉阴厅，大芳与同行王奉者相哄，夫人入厅署，讯知曲直，棍责大芳四十，械系而行。将至镇城，降众代求免系，更乞勿使主将知，夫人许之。及见勤勇，询问公私，悲喜交集，独不言途责大芳事。居十日，各帅遣都守驰候勤勇，见左右役使皆叛党，神情炯炯，相视无一言。少顷，请问密白曰：“各帅得汉阴禀函，知夫人途责大芳，恐降众离心，故遣某等探候。”勤勇曰：“不知也。”入询夫人，曰：“有之。”曰：
　　“何无一言？”夫人曰：“是不必知，知而不诛则废法，知而加诛则失信，我见不彻，不敢行，既行保其贴服，勿劳探也。”勤勇出语都守，叹服而去，其智略英果类如此。方叛兵之就抚也，廷议以勤勇在镇，驭兵不严，削职戍伊犁，自谓立功赎罪，或可免行。夫人曰：“卒伍为逆，而主帅无罪，国家无此法度。所望君恩高厚，不久戍耳。”后一月，果蒙赐还。勤勇籍贵州，褫职自犍为南归，舟子怂恿籴盐，谓至沿河必可获重利。夫人曰：“居官不宜重利，况数奇，始罢官之时，财禄可知。”力谏而始止。行抵黄瓜漕，前舟撞损。以载轻急驶近岸，人免而船沉。夫人善画兰，喜弹琴、读书，尤识大义。尝曰：“方寸静洁，则理胜欲。念虑牵滞，则欲胜理。人生最忌情流为欲，则百事不得其正。”闻者尤敬服焉。
　　◎记勒保事
　　勒襄勤相国保督四川时，待僚属以礼，即不歉意者，亦未尝不饮人以和也。
　　尝语人曰：“我始由笔帖式官成都府通判，不得上官欢，时遭呵谴，同官承风旨，置之不齿。每衙参时，无与立谭者，抑郁殊甚。又以贫故，不能投劾去，含忍而已。会闻新任总督某来，十年前故交也，心窃喜而不敢告人。总督将至，身先郊迎，辞不见，愠矣。抵城外上谒，又不见，更愠甚。乃随至行辕，大小各官，纷纷晋谒，皆荷延接，而我独不得见。手版未下，又不敢迳去。天气甚暑，衣冠鹄侍，汗流浃背，中心忿恨欲死。正踌躇间，忽闻传呼请勒三爷，不称其官而称行辈，具见旧时交谊。此一呼也，恍如羁囚忽闻恩赦。爰整衣冠捧履历疾趋而入，则见总督科头裼衣，立于檐下，指而笑骂曰：‘汝太无耻，乃作此等形状见余乎。’
　　我禀请庭参，则掖之起曰：‘不要汝磕狗头。’回顾侍者，令代解衣冠曰：‘为勒三爷剥去狗皮，至后院乘凉饮酒去。’我于斯时，越闻骂越欢喜，比至院中把酒话旧，则此身飘飘然若登仙境。较今日封侯拜相，无此乐也。时司道众官犹未散，闻之俱惊。我饮至三更归，首府县官尚伺我于署中，执手问总督意旨。从此遇衙参时，逢迎欢笑，有进而与右师言者，有就右师位而与右师言者矣，而勒三爷之为勒三爷如故也。官场炎凉之态，言之可叹！故于今日待属官有加礼以此，而不肯轻意折辱属官，亦以此也。”方伯尝举以告人，自谓一生历官，不敢慢易忽略人者，勒侯之教也。
　　◎顾吴优劣
　　吴梅村祭酒为一代诗人，直绍唐贤之学，而身为贰臣，名为之杀。当时身复出仕，涕泣谓人曰：“余非负国，徒以有老母，不得不博升斗供菽水耳。”当国变之初，吴平西为圆圆被虏，愤怒借兵复仇，祭酒作诗刺之。有“全家白骨成灰土，一代红妆照汗青。痛哭六军皆缟素，冲冠一怒为红颜”等句。作此诗时，设心未尝不佳，及身历其境，未能随遇而安，乃推诿以文其诈。若谓家贫亲老，则昆山顾亭林先生境非富饶，堂上亦有老亲，何以数诏不赴？且观其《日知录》、《郡国利病书》，经济宏深，岂不肯为世用者？先生尝勖其甥徐立斋相国曰：
　　“有体国经野之心，而后可以登山临水；有济世安民之略，而后可以考古论今。”
　　何等抱负，胜梅村远矣。
　　◎彭雪琴轶事
　　湘阴彭雪琴宫保玉麟幼时，玉貌风流，丰姿俊雅。邻女梅仙见而悦之，托妪致意，愿委身以从。宫保感其意，颇首肯。后格于势，事遂寝。女因而致死，宫保伤之，誓愿画梅花十万幅以报。故其题《采石矶太白楼》诗云：“诗境重新太白楼，青山明月正当头。三生石上因缘在，结得梅花当蹇修。”“到此何尝敢作诗，翠螺山拥谪仙祠。颓然一醉狂无赖，乱写梅花十万枝。”“姑熟溪边忆故人，玉台冰彻绝纤尘。一枝留得江南信，频寄相思秋复春。”“太平鼓角静无哗，直北旌旗望眼赊。无补时艰深愧我，一腔心事托梅花。”或谓此事未确，可以不必流传，然儿女英雄，多情一辙，无庸为贤者讳也。
　　◎烧车御史
　　和珅柄国时，其家奴多乘高车，横行都市，无所惮。湘乡谢侍御振定方巡城，遇焉，ㄏ而鞭之，火其车于衢，世称烧车御史。后二十余年侍御子兴.，以固始县令膺卓荐召见，上从容问曰：“汝即烧车御史之子乎？”不数月，特旨擢成都知府。
　　◎管侍御拟劾和珅
　　武进管侍御世铭在台垣负抗直声，一日与友人酒坐，时和珅以伯爵官大学士，众誉伯揆无虚口，侍御被酒大言曰：“诸君奚为者？吾方有封事。”众皆骇愕。 
　　是夕，侍御归邸舍遽卒。见姚椿所作《管侍御唐诗选》书后。姚闻之洪稚存太史子符孙，符孙得诸太史。太史与侍御同里友善，其言当不谬（按：姚文云钱通副沣以劾和珅，奉上命稽察军机处，为权幸所困，衣食不豫，寒悴以死。世皆疑其被毒，惜翁独明其不然。惜翁指姬传先生也）。
　　◎吴园次之风义
　　清代骈体，自以陈检讨为开山。由其才气横逸，泽古渊.覃，而笔力又足以驾驭之，故隶事言情，具有六朝家法。一二俗调，不能为全集疵也。降而思绮林蕙，气息苶弱，浪得名矣。顾闻吴园次慷慨义烈，敦尚友谊。长沙赵洞门总宪当柄用时，车马辐辏，及罢归，出国门，送者三数人，园次与焉。其召还也，宾客复集，园次独落落然，踪迹阔疏。合肥龚芝麓尚书提倡风雅，门生故吏遍九州，殁于客邸，两孙茕茕孤露，无过存者。园次则哀而振之，抚其幼者如子，而字以爱女，至于成立。使名家子孙，无西华葛帔之叹，风义如是，文章余技已。章检讨行谊亦纯粹，见省府志本传。
　　◎严武伯之义侠
　　虞山钱宗伯下世，其族人夙受卵翼者，妄意室中之藏，纠合亡赖少年，嚣于宗伯爱妾所谓河东君者之室，诟厉万端，河东君遂自杀。同县严生武伯，不胜其愤，鸣鼓草檄，以声厥罪，宗伯之家始安。夫宗伯以一朝魁硕，宗匠儒林，晚节摧颓，至尽丧其数十年谈忠说孝之面目，其人诚不足论。第其生前奖惜孤寒，陶成后进，一旦声华澌灭，而平日依草附木之辈，遂反唇而肆其訾警。迄于家室漂摇，姬妾毕命，葛裙练帔，孤雏可怜，亦未始非人情之过薄。河东君一死报主地下，老尚书不知相对作何语。若严生者，可不谓古之义侠欤！
　　◎张廷玉驭吏之严
　　张文和公性宽厚，而驭吏特严。长吏部时，知有蠹吏张某者，舞弄文法，中外官屡受其毒，人呼为张老虎。公命所司重惩之，朝多为营救，公不为动，时称公“伏虎侍郎”。一日坐堂上理事，曹司持一牒来，曰：“此文元氏县误书先民县，当驳问原省。”公笑曰：“若先民写元氏，外省之误，今元氏作先民，乃书吏略添笔画为需索计耳。”责逐黠吏，而正其谬，同官服其公敏。清代部吏弄权舞文，外官有事于铨部者，为吏所持，辄至质衣装，货车马，举债出国门，甚或蹭蹬终其身。如文和之察弊，亦中人才智所易及，乃画诺坐啸，目击狐鼠之横行，而噤不一诘，委蛇庸懦，岂复有人心耶？
　　◎鄂尔泰警世之言
　　文端尝语人曰：“大事不可糊涂，小事不可不糊涂，若小事不糊涂，则大事必至糊涂矣。”见张文和澄怀园语。按文端生平识量渊宏，规画久远。此数语大有阅历，足以警世之积谷把柁者。若夫胸无远猷，疏阔偾事，辄藉口于不拘小节，则转不知谨守绳尺之士，犹不至祸人国而害及苍生也。
　　◎谢芗泉之疏阔
　　谢芗泉先生焚车事，世多称之。其人大节不苟，然性疏阔。其居处几榻尘积数寸，不知拂拭，院中花草纷披，殊有濂溪不除阶草之意。财物奢荡，一任仆人侵盗，毫不介意。性复多忘，尝新置朝衣，借法时帆祭酒著之，罢官后，遂不得取。及官仪部，当有祭祀，复欲市取。时帆闻之，故意问之曰：“吾记君尝于某时新置朝衣，去日未久，何得遂无？”谢茫然曰：“此等物弃诸敝笥，安可索取？”
　　法复曰：“或君曾假诸人乎？”谢仍不复记忆。法笑曰：“君于某日曾假余著之，今尚在余笥中，君果忘乎？”谢乃恍悟。其不屑细故若此。参观烧车御史节。
　　◎刘文清晚岁改节
　　刘公墉为文正公子，少时知江宁府，颇以清介持躬名播海内，妇人女子无不服其品谊，至以包孝肃比之。及入相后，适当和相专权，公以滑稽自容，初无所建白。召见新选知府戴某，以其迂疏不胜方面，因问及公，公以也好对之，为上所斥。谢芗泉侍郎颇不满其行，至以否卦彖辞诋之，语虽激烈，公之改节亦可知也。然年八十余，轻健如故，双眸炯然，寒光射人。薨时毫无疾病，是日犹开筵宴客，至晚端坐而逝，鼻注下垂寸余。殆亦释家所谓善解脱者欤？
　　◎彭雪琴画梅
　　雪琴母太夫人山阴王氏女，其外王父游幕皖北，太夫人行年三十有五矣，犹然待字。时封公为其地巡检司，适丧偶，县令为作合，遂成二姓之好。其后封公先卒，大夫人守节抚孤，备尝辛苦。及其殁也，雪琴犹为诸生，不及见其贵显也。
　　然雪琴天资忠孝，功业烂然，称中兴名臣，足以慰节母地下矣。雪琴以诸生从戎，在军中二十年，战功卓荦，中外共见。然其人实温温儒雅，善画墨梅。时俞荫甫主讲杭州诂经精舍，彭借寓湖楼，许画梅花一幅，以当屋租。俞赠之诗，所谓“一楼甘让元龙卧，数点梅花万古春”也。后果践斯言。俞于如冠九处，见其所书楹帖，有小印云：“儿女心肠，英雄肝胆。”又闻勒少仲言其一小印云：“古之伤心人。”贤者多情，即此可见矣。参观彭雪琴逸事一节，即可知彭伤心之由矣。 
　　◎曹文恪之健啖
　　清中叶大臣善啖者，首推曹文恪公，次则达香圃椿。人言文恪肚皮宽松，折一二叠以带束之，饱则以次放折。每赐食肉，王公大臣，人携一羊乌叉，皆以遗文恪，轿仓为之满。文恪坐轿中，取置扶手上，以刀片而食之，至家，轿仓中之肉已尽矣。故其奏中有微臣善于吃肉之句，道其实也。香圃家甚贫，每餐或不能肉食，惟买牛肉四、五斤，以供一饱。肉亦不必甚烂，略煮之而已。人极儒雅，惟食时见肉至，则喉中有声，如猫之见鼠者，又加厉焉。与同食者，皆不敢下箸。
　　都城风俗，亲戚寿日，必以烧鸭烧豚相馈遗。宗伯每生日，馈者多，是日但取烧鸭切为方块，置簸箕中，宴坐以手攫啖，为之一快。伤寒病起，上问尚能食肉否，对以能食，于时赐食肉，乃竟以此反其病而终。
　　◎王文端之守正
　　公高不逾中人，白发数茎，和蔼近情，而时露刚坚之气。其入军机时，和相势方薰赫，梁文定公国治为其揶揄若童稚，公绝不与之交，除议政外，默然独坐。
　　距和相位甚远，和相就与之言，亦漫应之。一日和相执公手笑曰：“何其柔荑若尔？”公正色曰：“王杰手虽好，但不会要钱耳。”和.然退。然乾隆帝深倚任之，和亦不能夺其位。嘉庆亲政，公为首辅，遇事持大体，竭诚进谏，上亦优待之。其致仕归日，上赐以诗，有“清风两袖返韩城”之句，命皇次子亲为祖饯以荣之。癸亥春，成德之事，公时已致仕，急入内请安，谓礼亲王昭.连曰：“德为庖厨之贱，安敢妄蓄逆谋？此必有元奸大憝，主贿以行，明张差之事，殷鉴犹存。吾见上时，必当极力言之，以除肘胁之患，聊以尽老臣报主之心可也。”后上召见，公应对如前，上深然之。会某相国恐株连其戚，急治其狱，草率完案，致癸酉秋有林清突入禁门之变。上深思其言，命有司特赐祭焉。
　　◎吉庆之清廉
　　粤东制府，为天下繁华之区，居是官者，无不穷奢极欲，搜括明珠翡翠珍奇宝玉，载满海舶而归。惟觉罗吉庆督粤几十年，不名一钱，几榻萧然，浑如儒素。
　　壬戌冬，博罗之变，公率提督孙全谋，极力剿捕，业已蒇事，而抚臣某素暴戾争柄，公屡宽假，而某恐为公所害，因先发制之，密劾公疲软失机数事，上命其究谋。某乃坐高座呼公至，宣上谕毕，即命公改囚服，并去仆从，锒铛絷颈，吏隶诋呵以辱之，并詈以谰谩之语。公愤然曰：“某虽不才，曾备位政府，不可甘受其辱，有伤国体。”因引佩刀欲自刎，某素多力因扼其左腕，公情急，遂取烟壶吞之，逾时而死。某遂以轻生上闻。公子寿喜，袭祖荫散秩大臣，其家荜门圭窦，初不知为曾任封疆者，则公之清介可知也。
　　◎杨天相之冤狱
　　乾隆末，海盗渠魁某横行江浙洋面，下诏书命捕之，为崇明副将杨天相所获。
　　提督陈大用飞章入告，仓卒未会总督衔。总督某，髦而贪，且衔提督之独奏也，思有以中之。已而有上旨命两江总督审明正法，盗因以十万金贿总督，总督受之。
　　适扬州某太守自侍御外擢至江宁，上谒，总督语以是案，尚有可疑。太守遽曰：
　　“绿营习气，往往诬平人为盗，以自邀功，宜详察之。”总督大喜，即以此案属之，竟以诬良为盗定案，出盗于狱，而杀杨天相于海口，提督亦坐戍军台。杨天相死之明日，总督出行香，若有所见，即日死。逾年，盗忽至山东巡抚衙门自首，历言在江南被获行贿得脱状。东抚不欲兴大狱，诛盗而讳其事。当天相死时，提协两标兵皆呼冤击鼓，愿罢伍归农，几成大变。而上海之民，为天相焚纸钱灰如山阜。至清季邑中父老，犹能言之。乾隆朝自和珅秉钧以后，政以贿成，以横行江海之大盗，得贿则任其逍遥法外，而反置擒贼之将士于极刑，吏治之黑暗腐败，未有甚于此时者也。顾当时幸免危乱者，因国家承平日久，小民安生乐业，准回衰亡，外无强敌，得以粉饰太平耳。无识之士，辄颂乾隆朝为极郅治之隆者，其亦曾一考其事实否耶？
　　◎王阎罗
　　汉军王侍郎国安，康熙初抚浙，勤敏强记，所部吏民贤不肖及奸宄姓名，各有记籍，摘伏如神。尝晨坐听事，官属以次晋谒，复延见乡里耆老，问疾苦。甫阖扉，遽微服行..间。或单骑出入山谷，访诸不逞者，立擒至官，远近骇服。
　　会朝议欲弃舟山，徙民内地。公上疏力言不可，乃止。即今之定海厅也，浙人呼公曰“王阎罗”。
　　◎郭.勇于改过
　　湖广制军郭.令吴江时，.簋不饬。抚军汤文正将劾之，郭立誓痛改，令役担水洗县堂及内室，示民以更新。后果操行峻介，卒称直臣。康熙二十五年，文正于抚苏任内，尝荐.居心冲澹，莅事精锐，宜行取。部以催征未完，议格，特旨允行，授御史。又三十八年春，圣祖南巡，至德州，见.跪道旁，谕阁臣曰： 
　　“郭.前令吴江，百姓至今感颂，其人有胆量，无朋比，可授湖广总督。”知郭制军之在吴江，其改辙以后，必有循良慈惠，深餍人心者。至于居台垣时，劾河臣靳辅治河无功，劾大学士明珠、余国柱结党营私，背公纳贿，少詹高士奇、都御史王鸿绪等，招摇依附。一时方严抗直之声，几使辇下栗然，朝贵侧目（详见公所著《华野疏稿》）。其丰裁气骨，作令时必已不凡，特年少阔疏，人言偶惑，宜文正儆厉而奖掖之。不然，士大夫一命甫膺，甘为墨吏，素丝已儅，白璧难磨，尚何晚节立功之可冀乎？命世如郭公，仍不能掩其生平之一节，有位君子，庶知惧焉。
　　◎杨<香必>之治行
　　杨公<香必>静山，康熙朝循吏也。知固安，预修永定河。故事，秋汛毕即兴工。时永定河道黄某，赋役钱不均，迟延及冬，朝涉者股战，公意怜之，许日出后下.。黄巡工，迟民之来，欲笞之。公力争不得，乃直前牵马至冻处曰：“公能往，民亦能往，此时日高出，公重裘尚瑟缩，乃责此赤胫者戴星来耶？”黄大恚，将缮牒劾。会巡抚李文贞过柳家口，闻其事，召谓曰：“汝年少能然，古之任延也。”劳以酒，解裘衣之。事得释，调宛平。圣祖巡畿南，固安老幼争乞留。
　　圣祖曰：“别与汝固安一好官何如？”一女子对曰：“何不别以好官与宛平耶？”
　　圣祖大笑，以为诚，许食知州俸，仍令固安。寻迁.南丽江府，丽江故苗地，新归版籍。公乃召土官为典史，诸里魁以头目充。令人树榆一本，亩蓄水一沟，建文庙，定婚丧之制。期年岁熟，俗为一变。民饰庙以祀，号为“第一太守祠”。
　　累迁至四川巡抚。乾隆初，缘言事罢，再起，以光少告归。
　　◎洪文襄款客
　　洪文襄晚年，既谢事，复独居.傺。有其同乡士人往谒，公拒不见。士人归旅邸，无聊甚。晚间相传相国回拜，已至门矣。士人趋出，公降舆握手，故作寒.温泛语。久之入，则四庭肴馔备陈，珠帘绣幕，华灯.熠。公延客入，首席陪座者，皆一时名士。既而笙管缤纷，伶工毕集，演剧数出，酒数行罢，公起告辞，士人送出，公又辞让，须臾乃登舆去。士人返舍，依然寒灯如豆，破壁颓垣犹如故也。盖公久蓄将略，无所施为，聊借款客以展其怀抱耳。
　　◎简谦居之守正
　　蜀中简公谦居，天资绝人，凡有记览，过目不忘。康熙辛亥视学江南，江南财贿所都，前学使者无不藉营金窟。公至力反其弊，势挟利诱，屹不为动。每发榜后，进诸生而面诲之。某某解题中款，某某用古入化，并不拥卷于案，皆能背诵其文。试苏州，题中有“上”字，一生因公名上，遂写上为尚。公呼是生问故，生曰：“宪名未敢正书耳。”公怒曰：“汝将以此求媚耶？士人行己，贵乎立品，即小可以见大，即穷可以征达，推此意也，他日侥幸立朝，则婢膝奴颜，汝必安为之矣。”跪生于庭，立命改正。又数年，公补粤西右江道。北地崔维雅者，倾险人也，向与公同官，屡有于请。公薄其为人，不甚应之。是时升任粤藩，护理院事，遂以故巡抚郝公与公有交，借事诬奏，系公于狱。公无以自明，吞金而殁。
　　其明日之午，维雅方启门视事，忽狂呼曰：“简公来矣！”仓皇亟趋下阶，伏地叩颡不已。复起立，脱帽脱衣，反手面缚，左右扶入内室，乃绝。维雅疏下部议，白公无罪，而公已殁，天下莫不冤之。
　　◎汤文正之清介
　　睢州文正潜庵先生，以江南巡抚内迁大司空。其殁于京邸也，同官唁之，身卧板床，上衣敝蓝丝袄，下著褐色布裤。检其所遗，惟竹笥内俸银八两。昆山徐大司寇赙以二十金，乃能成殡。其清介若此，而生前犹有以伪学劾之者。独为君子，不其难乎！
　　◎跛金
　　金光字公绚，浙江义乌人，知书有权略。尚可喜从辽阳入关，得光甚喜，置之幕下，凡有计议，必咨于光而后行。然光颇自负，意不欲屈人下，乘间潜逃。
　　可喜遣健卒追还，抉其足筋，令不可走，而礼爱益加，于是跛金之名遂著。顺治中，可喜入粤，进爵平南王。其长子俺达公之信酗酒暴逆，王之宫监，适有事于公所，偶值其醉，忽指监曰：“汝腹何大也？此中必有奇宝，我欲开视之。”以匕首刺监腹，应刃而毙。王之堂官王化者，年已六十余，盛夏苦暑，袒而立于庭。
　　之信憎其年老，笑谓化曰：“汝须眉太白，我当黑之，遂缚化曝烈日中，自巳至酉，百计求免，始得脱。王大忿恚，呼之信杖之三十，而.恣益甚。光因乘间言俺达公刚而多虐，勇而寡仁，若以嗣位，必不利于社稷，请废而立次子固山。王深然其说，因复犹豫，终未即行。光窥王无废立意，恐谋泄见疑，遂曲顺之信所为。凡凿山开矿，煮海鬻盐，遣列郡之税使，通外洋之贾舶，无不从光擘画。是以藩府之富，几甲天下，而光之富亦拟于王。丙辰二月，郑锦下东管，马雄入南海，赵天元、谢厥扶俱以舟师迎降。之信计无所出，乃死光以辞于敌。谓向之抗衡上国，久持弗下者，皆此人之为也，遂纳款伪周。时可喜屏居旧府，闻之，深悔不用光言，以速光之死，流涕太息者累月，不久亦殁。
　　◎谦语成谶
　　陈桂林文恭，性谦下。尹文端居首揆，素所推仰。一日文恭病，文端往视曰：
　　吾辈均老，不知谁先作古人。文恭拱手曰：还让中堂。盖习于.谦，初不觉也。
　　文端默然。及文恭予告归，方戒途，传闻文端骑箕之信。欲回京一吊，家人力阻，行至韩庄而薨。
　　◎于文襄之敏
　　乾隆初，军机大臣入参密勿，出览奏章，无不屏除奔竞，廉直自矢。如果毅公讷亲，其人虽溪刻，不近人情，而其门庭阒然，可张罗雀，其他人可知矣。惟汪文端公由敦爱惜文才，延接后进，为世所訾议。然所拔取者，皆寒.之士，初无苞苴之议者。于文襄敏中承其衣钵，入调金鼎，初尚矫廉，能以蒙上眷，继则广接外吏，颇有.簋不饬之议。再当时傅文忠、刘文正诸公相继谢事，秉钧轴者，惟公一人，故风气为之一变。其后和相继之，政府之事益坏，皆由公一人作俑，识者讥之。然其才颇敏捷，非人之所能及，其初御制诗文，皆无预定稿本，上朗诵后，公为之起草，而无一字之误。后梁瑶峰入军机，上命梁掌诗本，而专委公以政事，公遂不复留心。一日上召公及梁入，复诵天章，公目梁，梁不省。及出，公待梁誊默，久之不至。问之，梁茫然。公曰：“吾以为君之专司，故老夫不复记忆，今其事奈何？”梁公愧无所答。公曰：“待老夫代公思之。”因默坐斗室中，刻余录出，所差惟一二字耳，梁拜服之。故其得膺天眷在政府几二十年，而初无所谯责者，有以哉！
　　◎张文襄遗事
　　光绪某年，文襄以鄂督入朝。公余，偶遨游琉璃厂，瞥见一古董店，装潢雅致，驻足流览。庭中陈一巨瓮，形制奇诡，古色斓斑，映以玻璃大镜屏，光怪陆离。绚烂夺目。谛视之，四周悉篆籀文，如蚓如蚌，模糊不可猝辨。文襄爱玩不忍释，询其价则某巨宦故物，特借以陈设，非卖品也，怅怅归。逾数日，又偕幕僚之嗜古者往观之，亦决为古代物，文襄愈欲得之。肆主允往商，未几偕某巨室管事至，索值三千金。文襄难之，询其家世不以告。往返数四，始以二千金获之。
　　舁至鄂，命工拓印数百张，分赠僚友。置之庭中，注水满中，蓄金鱼数尾，仆从或以刀试之，似受刃。一夕大雷雨，旦起视之，则篆籀文斑驳痕，化为乌有矣。
　　盖向之苍然而古者纸也，黝然而泽者蜡也，骨董鬼伪饰以欺人者也。文襄为之不怡者累日。文襄督两广时，倪公文蔚为巡抚，文襄以倪新进，颇慢易之。倪亦负气不稍让，二人意见日深，时相龃龉。一日倪以事谒总督，文襄拒不纳，三谒三拒之。倪问何时可见，期以旦日日中。倪先期往，日过午，仍不获见。倪私问仆从：“大人有客乎？”则对曰：“无之，签押房观文书耳。”问何不禀报，则曰：
　　“大人观文书，向不许人回话。”倪愈不怿，大步闯然入，戈什大声言巡抚至。
　　瞥见文襄执书坐安乐椅中，若为弗闻也者。倪忿然作色曰：“督抚同为朝延命官，某以公事来，何小觑我也？”拂衣竟出，欲辞官，将军出调和之。为置酒释嫌，二公皆许诺。届期倪先至，文襄日旰不来，将军强致之。至则直入坐上座，将军起奉卮，文襄立饮之。将酌以奉倪，文襄又饮之。倪大怒，推案起，脱帽抵几，径回署，即日谢病。政府知之，乃调倪他所。倪既去任，文襄获理巡抚，两署悬隔，往返颇不便。思空中构铁桥，沟通两署，召工雇值约二十余万金。款无出，颇踌躇。忽接港电，有候补县某，持总督印札，借某事向港澳华商募捐，已集得银十万余，未审有之乎？文襄愕然，已即复电言有之。适某兵轮以事至港，即命管带诱其人偕来，毋使逸。既至署，命闭之空室中。某知败露，首领将不保，彷徨无所措，欲自裁。窗外环伺者众，不得隙。夜二鼓，文襄自内出，某愧汗伏地，叩头请罪，文襄不顾，但曰：“汝胆大至此，不可赦，不可赦。”良久良久，乃命之起，赐坐，加以颜色曰：“吾今赦汝，汝能更为此乎？”某惶恐曰：“愿尽力。”于是更给以札，使往南洋群岛，又募得十数万金，而铁桥以成，桥成后，每夕阳欲下时，姬妓辈或靓妆炫服，逍遥其上，人望之如天半神仙云。后某督至，始拆去之。
　　◎张文和之才
　　张文和公辅相两朝，几二十余年，一时大臣，皆出后进。年八十余，精神矍铄，裁拟谕旨，文采瞻备。当时颇讥其袒庇同乡，诛锄异己，屡为言官所劾。然其才干实出于众，凡其所平章政事及召对诸语，归时灯下蝇头，书于秘册，不遗一字，至八十余书。尝颠倒一语，自掷笔叹曰：“精力竭矣。”世宗召对，问其各部院大臣及司员胥吏之名姓，公缕陈名姓籍贯，及其科目先后，无所错误。又以谦冲自居，与鄂文端公同事十余年，往往竟日不交一语。鄂公有所过失，公必以微语讥讽，使鄂公无以自容。暑日鄂公尝脱帽乘凉，其堂宇湫隘，鄂公环视曰： 
　　“此帽置于何所？”公徐笑曰：“此顶还是在自家头上为妙。”鄂神色不怡者数日。然其善于窥测上意，每事先意承志，后为高宗所觉，因下诏罪之，逐公还家。
　　致使汪文端于文襄辈，互相承其衣钵，缄默成风，朝局为之一变，亦公有以致之也。
　　◎彭刚直之知遇
　　彭刚直公不能作楷书，试卷誊正，往往出格，九应童试，皆坐是被斥。时浙人高某，视学湖南，尝微行物色佳士不可得。最后过刚直故里，闻读书良苦，循审所习，似非制艺，异焉。再视屋宇甚陋，门有联曰：“绝少五千柱腹撑肠书卷；只余一副忠君爱国心肝。”书势雄杰，不颜不欧，似未曾学者。叩邻右得刚直名姓，及其家世，知必应试，遂心志之。是岁按临长沙府属，得一卷，书势雄杰，似曾经眼，恍然有所感触，竟拔置第一。迨揭晓，果系刚直，大悦。参谒时，历述所见告之，刚直感恩知己，请列门墙，执师生礼。高致仕后，子若孙倦读淫博，不能世其家业，而彭已贵，为择地筑园墅报之，即今高庄是也。
　　◎袁爽秋
　　袁爽秋之夫人薛氏，学问宏深，博通经史，有不栉进士之誉。爽秋学问，夫人攻错之力居多，故爽秋有季常之惧，然实另有原因也。传闻爽秋本姓某氏，为袁某乞养子，故冒其姓。幼时家贫，为人牧牛，常戏登桐庐塔顶。乡愚野老，谓其必发达，以该塔素名有鬼嬲人，爽秋登之无恙也。及十二三岁，某戚携之北上，流落都门，薛慰农收养之，执杂役焉。后因某事对答数语，慰农大奇之，使伴诸子读，遂妻以女。有谓爽秋实为养父挟之北上，适值薛慰农择婿，爽秋预其选。
　　盖尔时慰农所注意者二人：一为杨廷甫，一为袁爽秋。薛慰农之夫人亲相之，并阅二人文，谓杨廷甫必可点翰林，袁爽秋不过进士而已。且杨貌优于袁，欲婿杨，薛慰农则谓杨虽可入词苑，终不过翰林而已。袁虽不能入词苑，必有督抚之望，为一代名人，遂决婿袁云。庚子之难，爽秋从容就义，实其夫人薛氏所主持也，可谓巾帼英雄矣。不栉进士，岂虚誉哉！
　　◎吊袁爽秋诗
　　桐庐袁爽秋先生，文学治行，并世无匹。庚子事变，抗疏严劾端、刚，身遭骈戮。张文襄过芜湖，赋诗三章吊之云：“七国联兵竟叩关，知君却敌补青天。
　　千秋人痛晁家令，曾为君王策万全。”“民言吴守治无双，士道文翁教此邦。黔首青衿各私祭，年年万泪咽中江。”“西江魔派不堪吟，北宋新奇是雅音。双井半山君一手，伤哉斜日广陵琴！”吊太常者夥矣，如此诗之情文双挚，未之见也。
　　◎记宝竹坡父子
　　前清之季，宗室中最明达者，无若宝竹坡父子。竹坡君名宝廷，痛朝政不纲，于浙督学任内，娶江山船妓女，复上疏自劾，部议落职。竹坡往来西山，以诗酒自娱，洒然有遗世之念。尝有句云：“微臣好色详天性，只爱风流不爱官。”其佗傺可想。其子寿富字伯福，官庶常，告八旗子弟书，中有句云：“民权起而大族之祸烈，戎祸兴而大族之祸更烈。”所谓大族者，即指八旗，亦若逆知庚子之变与去年革命之事者。当时八旗人士詈伯福者盈耳，指为妖妄者，十人而九也。
　　伯福既为书告八旗子弟，又与吴彦复君保初创“知耻学会”于宣武城南，奔走叫号，所至强聒，而一般士大夫，率掩耳而走。戊戌政变后，徐荫轩指为妖人，以宗室故得免诛戮，而令其妻父联元严加约束。伯福既常居岳家，以诗酒自晦，间为联元陈说时局大势，联元甚韪之。拳乱起，联元力陈拳不可恃，遭骈戮。伯福痛其外舅为己而死也，则大恸。联军入京，遂与其弟富寿仰药偕殉，濒死为绝句二首云：“衮衮诸王胆气粗，竟轻一掷丧鸿图。请看国破家亡后，到底书生是丈夫。”“薰莸相杂恨东林，党祸牵连竟陆沈。今日海枯见白石，两年重谤不伤心。”
　　玩其词踌躇满志，真有视死如归之乐。伯福为人，勇于自任，虑一事，发一言，千人非笑，不顾也。通州张季直赠诗中有句云：“坐阅飞腾吾已倦，禁当非笑子能雄。商量旧学成新语，慷慨君恩有父风。”可以为伯福写照。
　　◎同光枢臣之消长
　　同光之际，当国枢臣，分数时代。同治初元，为文祥、沈桂芬时代。时大乱初平，疮痍未复，正可改革政体，以固国本。文祥虽不学无术，犹知引沈桂芬自助，实为汉人掌握政权嚆矢。故李鸿章、翁同和亦联袂而起，时封疆大吏，汉人居半。即枢要之地，实力亦渐加增。同治中叶，宇内得以少安者，职是故也。光绪初，变为孙毓汶、徐用仪时代。然孙名为汉人，实仰满人鼻息，尤与李莲英狼狈为奸。徐用仪则唯唯诺诺，听孙指挥。十年至二十年高阳、常熟又携手入，然高阳守有余而才不足，常熟极思振作，而掣于西后之肘，亦不能大展其长，且触满人之忌，故收场尤落寞。二十年后，则刚毅、荣禄时代，纯为满人猿臂伸张之日。继之者弈.、世续、那桐沆瀣一气，固守藩篱，如瞿鸿机、徐世昌、林绍年皆在弈.之下。如张之洞等，虽权力稍增，而为日无多，不能发展矣。
　　◎百文敏轶事
　　百文敏菊溪总制两江时，阅兵江西。赣抚某中丞初与之宴，百严厉威肃，竟日无言，自中丞以下，莫不震慑。次日再宴，演剧。有优伶名荷官者，旧在京师，色艺冠伦，为百所昵，是日承值，百见之色动，顾问：“汝非荷官耶？何以至是？
　　年稍长矣，无怪老夫之鬓皤也。”荷官因跪进至膝，作捋其须状曰：“太师不老。”
　　盖依院本貂蝉语，百大喜，为之引满三爵，曰：“尔可谓‘荷老尚余擎雨盖’，老夫可谓‘菊残犹有傲霜枝’矣”。荷官叩谢。是日四座尽欢，核阅营政，亦少举刻，不知此承值者适然而然耶？抑中丞预储以待耶？预储以待，则与江南主之待陶谷，文潞公之待何剡，王铁之待韩璜等事绝类。丁卯，百以两粤开府乞病内用，入都时，或谒之于道次，百蹙然曰：“吾以刑部尚书用，汉员为金兰畦光悌，其人张汤郅都也，吾不与衡，如民命何？”客曰：“昔径山示童子案云：‘汝进一步则死，退一步则亡，作么生？’童子曰：‘吾旁行一步何妨？’”百颔之者再。陛见时，乃力陈病尚未痊，乞闲散自效，遂改总宪。庚午以两江节钺底定李家楼漫口，合龙后，至龙王庙行礼竣，僚属以至卒徒，均叩谢且贺。百忽一例遵跪，众大骇曰：“卑职与小的曷敢？”百喟然曰：“当在坝上时，何所分大人、卑职、老爷、小的也，惊涛一刷，贵贱同流，诸君不顾身命为朝廷事，皆吾好朋友。”指帽上红顶曰：“永矢此心，诸公毕可戴耳，王侯将相，宁有种乎？”众均崩角，至有泣不能起者。百晚节颇有墨名，然于练能任事，亦满大员中之能臣也。
　　◎施青天
　　施漕帅世纶有权术，任京兆尹时，金吾帅托公和诺，以宠幸冠一时，轿前常拥八驺，施遇诸涂，乃拱立道旁，长揖以俟之。托惊骇下轿问之，施忽厉声曰：
　　“国制非王公不设骝马，吾以为诸王至此，拱立以俟，孰意其为汝也？”欲立劾之，托谢之乃已。俗呼曰“施青天”云。
　　◎施世纶政绩
　　清代循吏，为庸俗妇孺所最称道者，莫如施世纶。院曲盲词，盛演唱其政绩者，盖由小说中刻有施公案一书，比公为宋之包孝肃，明之海忠介，故俗口流传，至今不泯也。按公当官实廉强，能恤下。初知江南泰州，值淮安下河被水，诏遣两大臣莅州督堤工，从者驿骚闾里，公白其不法者治之。湖广兵变，援剿官兵过境，沿途攘夺，公具刍粮以应，而令人各持一梃列而待，有犯者治之，兵皆敛手去。守扬州江宁，所至民怀，以父忧去（按公为靖海候琅次子）。乞留者万人，不得请，乃人投一文钱建双亭于府衙前，名“一文亭”。累迁督漕运，奉命勘陕西灾，全陕积储多虚耗，而西安凤翔为甚。将具疏，总督鄂海以公子知会宁也，微词要挟，公笑曰：“吾自入官，身且不顾，何有子？”卒劾之，鄂以失察罢。
　　公平生得力在“不侮鳏寡，不畏强御”二语。盖二百余年茅檐妇孺之口，不尽无凭也。 
　　◎洪承畴母
　　洪经略入都后，其太夫人犹在也。自闽迎入京，太夫人见经略，大怒骂，以杖击之，数其不死之罪，曰：“汝迎我来，将使我为旗下老婢耶？我打汝死，为天下除害。”经略疾走得免。
　　◎沈百五
　　明末，崇明有沈百五者，名廷扬，号五梅，家甚富，曾遇洪承畴于客舍。是时洪年十二三，相貌不凡。沈以为非常人，见其穷困，延之至家，并延其父为西席，即课承畴，故承畴感德，尝呼沈为伯父。后承畴已贵，适山东、河南流贼横行，淮河粮运辄阻，当事者咸束手，于是洪荐百五。百五乃尽散家财，不请帑藏，运米数千艘，由海道送京。思陵召见，授户部山东清吏司郎中，加光禄寺卿。不数年，承畴已降清朝，百五独不肯，脱身走海，尚图结援，为清兵所获，洪往谕降。百五故作不识认曰：“吾眼已瞎，汝为谁？”洪曰：“小侄承畴也，伯父岂忘之耶？”百五大呼曰：“洪公受国厚恩，殉节久矣，尔何人斯？欲陷我于不义乎！”乃揪洪衣襟，大批其颊。洪笑曰：“钟鼎山林，各有天性，不可强也。”
　　遂被执，至于江宁，戮淮清桥下。妾张氏，收其尸，尽鬻衣装，葬之虎丘东麓，庐墓二十年而死。初，百五结援时，有死士五百人，沈死后，哭声震天，一时同殉，殆有惨于齐之田横云。
　　◎吴留村
　　吴留村名兴祚，字伯成，其先本浙之山阴人。中顺治五年进士，时年十七。
　　其明年，即选江西萍乡县知县。迁山西大宁县知县，升山东沂州府知府。以事镌级，左补江南无锡县者十三年。政通人和，士民感戴。忽有奸人持制府札，立取库金三千两，吴疑之，诘以数语。其人伏罪，乃告之曰：“尔等是极聪明人，故能作此伎俩，若落他人手，立斩矣。虽然，看汝状貌，尚有出息。”乃畀以百金，纵之去。后数年，闽寇日炽，吴解饷由海道至厦门，忽逢盗劫，已而尽还之。盗过船叩头谢罪曰：“公，大恩人也。”询之，即向所持札取库金者。由是其人献密计为内应，将以报吴，时闽浙总督为姚公启圣，与吴同乡，商所以灭寇之法。
　　康熙十五年冬，八闽既复，姚上闻，特擢福建按察使，旋升两广总督。留村在无锡，既膺殊遇，夙驾将行，锡之父老士庶，被泽蒙庥者，自县治以至河干，直达于省城之金阊门。八九十里，号泣攀留，行趾相接，不下数万人。其.绅及受知之士，则操舟祖道，肆筵设席，鼓吹喧阗。或有执卮酒以献于道者，亦连樯数十里，依依不舍。使君为之泫然，士民之感德如此。
　　◎李敏达逸事
　　康熙末，各省钱粮多亏，世宗诏清查，天下震慑。李敏达公卫，总督浙江，闻之，诣内幕问策，皆瞠不语。公曰：“不请朝臣来，天子弗信。朝臣至而督抚无权，事败矣。宜速缮一疏，极言浙省废弛久，诚得内大臣督治甚善。但内臣初至，未得要领，臣身任地方，需臣协理，事裁办。”疏成，驰奏。即诈称生日，开筵受贺，浙中七十二州县，无不麇集者。公张灯陈百戏，止而觞之，召诸州县至密室，语曰：“清查使者至矣，汝库亏丝毫勿欺我，我能救汝，否者发露被诛，勿我怨。”皆泣谢曰：“如公教。”归皆核册密呈，其无亏者，具状上。亡何奏下，许公协理，清查大臣户部尚书彭维新实来。先至江南，江南督抚不敢阑语，一听彭所为。彭天资险.，钩考烦密，民吏不堪，州县拟流、斩、监、追者无算。
　　毕，到浙，气骄甚。公迎见，即持朱批示之曰：“朝廷许卫与闻，公勿如江南办也。”彭气沮，稍稍礼下于公。公置酒宴彭，半巡执怀叹曰：“凡共事者，未有不争者也。某性粗，好与人角，屡蒙上诲。今誓与公无争而后可，但不知如何而后可以无争。”彭曰：“分县而办何如？”公曰：“善。”呼侍者书州县名若干，揉小纸如豆，髹盘盛与彭，起分拈之，暗有徽记，彭不知也。其亏者，归公，其无所亏者，归彭。彭刻苦辜较，手握算，至胼起，卒无所得。而公密将赃罚闲款，盐课赢余，私摊抵矣。故使人问曰：“有亏否，何如？”彭曰：“无之。”彭问公，公阳为喜出意外者，而应曰：“亦无有也。”遂两人同奏浙省无亏。世宗大悦，语人曰：“他人闻清查多忧愁，独李卫敢张灯宴，彼教督有素，自信故也。”
　　晋秩太子太保，赏赐无算，各官俱加一级。江南之人，望如天上。河东总督田文镜柄用时，忌公，暗劾公，上不为动。田惧，转结纳，伺公居太夫人丧，遣人以厚赙吊。公骂曰：“吾母虽馁，不饮小人一勺水也。”麾使者于大门之外，而投其名纸于溷中。然性极服善，一日坐堂上，命吏胥田芳作奏，请封五代。田不可，曰：“封典止三代，无五代，芳不能作此奏。”固命之，对如前。公大怒，骂曰：
　　“畜产，例自我创，何干汝而逆我？”田遽起立，勃然曰：“公大误，公怙天子一时宠，忘王章。芳故晓公，公当谢芳，乃辱及其亲何也？且公为人子孙，封三代而犹未足，芳亦人子孙，未封一代。而公以畜产宠秩之，何用心逆人道耶？芳殊不服！芳殊不服！”公素负气，忽公堂为吏所折，窘不知所为。强复怒曰：
　　“便是我误，汝不服，奈何？”曰：“公大人也，芳小吏也，岂特公詈芳，芳无如公何，即公杖死芳，芳亦无如公何。所可惜者，大人之威，能申于小吏，而小吏之理，殊直于大人耳！”言毕竟走出。公默然，顾左右，乱以他语而罢。是晚召芳，芳疑公蓄怒，将阴祸之。入，色如土。公握其手，笑曰：“汝有胆识而辱为吏，可惜！吾贷汝千二百金，纳县丞，他日事上官，亦以直道行之。”田泣谢，得富平县丞，选凤翔令，以贤闻。
　　傅卓园者，名魁，公标下卒也。少无赖，以材武入勇健营。涿州大盗李自洪，力敌千人，匿大邵村牛四家，公命卓园往擒。卓园请标下李昌明及韩景琦俱。公笑曰：“汝往，能擒此贼。昌明往，非昌明杀贼，则贼杀昌明。韩景琦往，必误乃公事。不信，如汝意试之。”卓园夜至牛村，自洪方谋劫冉贡生家，未发。卓园破门入，昌明舞双锤先登，贼暗中斫之，伤，大呼仆地。卓园继进，门小，器无所施。弃其戟，手掐贼阴而曳之，小肠出矣。贼抱卓园，刃其背万千，幸衷甲不死，然骨入者寸许。卓园绕贼肠于臂，至三匝，贼犹能运刀。韩景琦急来助，昏黑不辨，捧傅足，以为贼而缚焉。傅自念受两人敌必败，不得已，逆而..之，绳三重皆断。韩仆出数步外。天渐明，三人共缚盗，献之辕。公大笑曰：“吾所料何如？”盗且死，顾行刑者曰：“吾为盗三十年，杀人如草，官兵屡捕，无敢格斗，今擒我者壮土也，愿一见而死。”或指卓园，盗运目久之，叹曰：“我久当死，死于足下，值矣。我所遗宝刀，知足下来，哀鸣三日，宜赠子佩之。我死不悔为盗，悔不知天下之尚有人也。”
　　◎陈恪勤轶事
　　陈恪勤鹏年，字沧州，以康熙辛未进士，知衢州府西安县，有善政。大学士张鹏翮荐之，移知山阳，迁知海州，再迁知江宁府。清圣祖南巡，总督阿山借供张名，欲加税，公不可，乃以他事中之，落职。按验，圣祖赦之，命入武英殿修书，起知苏州府。公廉干有才，民爱之如水趋壑，每褫职按问，老幼罢市聚哭，持糒醪相遗。满州驻防兵亦率男妇踏门入，牵袍嗅靴，求见陈青天状貌。闻赦诏下，焚香跪北呼万岁者，其声殷天。系江宁狱，或绝其食，狱卒怜之，私哺以饼，为守者李丞侦知，怒杖卒四十。日通一勺水，入狱者如之，公自分命绝矣。忽闻外有贵人驺唱声甚高曰：“狱官来，我浙江巡抚赵申乔也，入觐时皇上命我语江南督抚‘还我活陈鹏年’，不知汝等可知否？”言毕去，不与公交一语。未十年，公总督南河，李为邳睢同知，大惧，来谒公。公无言，李心稍安，疑公忘之矣。
　　居亡何，黄河南岸崩，刍茭翔贵，治者竹楗石.，需金万。公张饮，召河官十余人入，酒行，叹曰：“鹏年饿江宁狱几死，不意有今日。”自贺一觥，且饮且目李，目闪闪如电，须髯翕张，李色变，客亦瞠视，不知所以。公笑曰：“诸君不贺我乎？盍尽一觥？”合席诺声如雷，不能者强毕之。俄奴捧饕餮樽出，磁而.金者也，状狞恶。公起手斟之，偏示客曰：“满乎？”曰：“满矣。”持行至李所，曰：“某年月日为一饼故，杖狱卒，欲饿我死者，非他人即足下也。今河岸崩，百万生灵所关，不比老陈性命不值一钱也。罚汝饮，即往办治，放一勺水入民田者，请敕书斩汝，亦使群公知鹏年非报私仇者。”李长跪，色若死灰，持樽，樽堕地碎，两手自博，叩头数百。满席客咄嗟回首，无一人忍睇其面者。李出，倾家治河。河平，来验工官，缨帽小车，所杖江宁狱卒也。既李竟惭恨死。公于故人子弟，孤寒后进，汲引如不及。宾从欢饮，而公目览手答，沛然有余。每用人，则其家之一蹄一缕，必为资送，称善广座，训过密室，人衔感次骨。入狱.然，自忆未了事曰：“杜茶村未葬，某僧求书未与，布衣王安节缺为面别。”从容料量，承锁而行。在苏舁郁林石于郡学，游焦山，遣人泅水，取瘗鹤铭，为亭护之，其标奇如此。所著诗文若干卷，其被逮入京也，除夕，市米潞河。主人问客何来，曰：“陈太守。”曰：“是湘潭陈公耶？”曰：“然。”主人曰：“是廉吏安用钱为？”反其直，问住某所。次日户外车声辚辚，馈米十石，书一函，称天子必再用公，公宜以一节终始，毋失天下望，纸尾不著名姓。问担夫曰：
　　“其人姓魏。”访之，则闭户他出，竟不知何许人也。
　　◎于清端政迹
　　于清端成龙治术，为清循吏之最，以州牧屡迁至福建按察使。福建当耿忠精乱后，公抚绥遗民，多惠政。巡抚直隶，总督两江时，官吏望风改操。知公好微行，遇白髯伟貌者，群相指震慑。士民有欢笑，无管弦，游惰不空手，柜坊无锁。
　　公清介绝俗，重门洞开，白事官吏，直入寝室。左姜豉，右簿书，状如乡里学博，而用兵如神，尤善治盗。知黄州时，闻张某者，盗魁也。崇墉高垣，役捕多取食焉。虑少辽缓，奸不得。乃半途微服，佣其家，诡名杨二，司洒扫谨，张爱之，使为群盗先。居亡何，尽悉盗之伴侣、.去箧、机密、绰号乃遁去。鸣钲到官。
　　一日，集健步约曰：“从吾擒盗，具仪仗兵械，称.足前行。”至张所，排衙于庭，大呼盗出。张错愕迎拜犹抵拦。公曰：“勿承，可仰面视，我杨二也。”张惊，伏地请死。公取袖中大案数十掷与之曰：“为办此足以赎矣。”张唯唯。公留健役助之。不数日，群盗尽获，其杀人者活埋之。武昌营弁某弟素无赖，适远归，是夜军饷尽劫，弁告弟所为，被刑诬服，连引十余人。狱具献盗，公破械纵之。抚军惊问，曰：“盗冤。”曰：“真盗何在？”公指堂下一校曰：“是真盗也。余党进香木兰山，今晚获矣。”未几获盗，赃尚在校家，封识宛然。江宁盗号鱼壳者，.乔捷，倚驻防都统为解，有司莫能擒。公抵任时，官吏惮公，远迎公，日旰不至。方惊疑探刺，而逻者报公早单车入府矣。群吏饰厨传，不受；馈饩牵，不受，一郡不知所为。按察使某，公年家子也，从容言公过清严，则上下之情不通，某意欲具一餐为雅寿。公笑曰：“以他物寿我，不如以鱼壳寿我。”
　　按察司喻意出，以千金为募。雷翠亭者，名捕也，出而受金。司府县握手嘱曰： 
　　“我等颜面寄汝矣，勉之！”翠亭质妻子于狱。侦知鱼方会群盗，张饮秦淮。乃伪乞者，跪席西，呢呢求食。鱼望见疑之，刃肉冲其口。雷仰而吞，神色不动。
　　鱼咋曰：“子胡然？子非丐人，子为于青天来擒我耳，行矣，健儿肯汝累乎？”
　　翠亭再拜。群役入，跪而加锁，拥之赴狱。司府县贺于衢。是夕公秉烛坐，梁上砉然有声，一男子持匕首下。公叱何人，曰：“鱼壳也。”公解冠几上，指其头，曰：“取。”鱼长跪笑曰：“取公头不待公命也，方下梁时，如有物击我手，不得动，方知公神人，某恶贯满矣。”自反接，衔匕首以戏。公曰：“国法有市曹在。”呼左右，饮以酒，缚至射棚下，许免其妻子。迟明狱吏报失盗，人情汹汹，司府县相贺者转而相尤，趋辕将跪谢告实。而公已命中军将鱼壳斩决西市。
　　◎左文襄轶事
　　左文襄公，天资豪爽，圭角毕张，一切睥睨视之。治军新疆，延命所谕，辄以为不是，必加驳辨，诋军机为无才。文文忠劝上召左入赞甚力。左既入枢垣，凡事必不以为然，及请旨俞允后，左又无言。始知天下事之难，固不能尽如一二人意。又左尝轻视大臣..鞠躬者，以为天威不若是之可畏。初入京召见毕，退谓人曰：“吾今而后知天威咫尺之森肃矣。”于是始不敢为大言。
　　文襄刚毅强果，已届耆年，精力不衰，虽日历兵间疾苦，未尝以况瘁形于颜色。边塞苦寒，雪压行帐，拥絮著缁，据白木案，手披图籍，口受方略，自朝至夕，不遑暇食。军事旁午，官书山积，日必次第治理。遇将士不尚权术，惟以诚信相感孚，贪夫悍卒，一经驾驭，罔不帖然。副将某在麾下，颇能用命，后至江西，未久即伏法。公曰：“若始终属我，何至亡其首领？”公雅喜自负，与友人书，恒末署老亮，以诸葛自况。砥砺刚介之操，老而益力。
　　◎刘忠诚与连文冲轶事
　　刘坤一之三下江南也，西太后之意，初不属之。时当国者为荣禄，荣不学无术，诏令批摺，一切委连文冲。连本军机处帮领班章京，小有才，又善谀媚，以此得荣欢。刘坤一欲回任两江，不得不奔走荣门。荣门不可得而入，乃结纳荣之幕友连章京。曾谒二次失值，不得已，求见连西席某，间接以适于荣。西席某黠甚，比连归，某言刘来谒状，而不言其他，连亦略颔之。翌日，西席某探连今日所办之事，连大言曰：“荣相奏请，以刘坤一回任，竟得俞允，余无他事。”翌日，刘又来，西席某向刘贺云：“事已谐矣。”翌日，清谕出，刘又来，并挟白金二万两之券，袖交西席某手云：“乞为连君寿。”西席某竞以金入囊，而缄其口。比请训出，照例拜客，刘与连始觌面，连未道谢前贶，刘亦未便明言。又疑连藐二万，翌日又馈送白金二万，仍以券交西席某手。西席某又蚀金一万，仅回连云：“刘某今送万金来。”连遂援十成提二成例，以二千金酬西席某劳，己得八千金，而不知已为西席某所卖。越半月，西席某忽借他故辞馆，竟怀挟三万二千金去。比庚子拳祸，政府纵匪殃民，五月清载漪伪谕有云：“与其苟且图存，同归于尽，曷若大张挞伐，以决雌雄，彼恃战力，我恃人心。”一时传诵，而不知祸我东南赤子，皆此数语酿成之，而连文冲与有力焉。连以庇拳故，为外人所指索，必欲痛惩之。荣禄知连不可留京，遂外放江西某府知府，连亦竭力设词解免，而外人率持不可。适刘坤一督两江，连以属吏礼参谒，私冀刘不忘前惠，或为怙恶。刘以连罪通天，外人尤不可掩饰。连疑刘负义不为力，遂自诉生平未敢妄取一钱，而为人谋则无不忠，何以今日患难，人竟不我援手？语侵刘，刘曰：
　　“余前以二万金馈君，君犹以为未足，必欲再得余二万金乃餍。君曰：‘不妄取一钱’毋乃自戾其说乎？”连闻堂，瞠目不解所谓。刘反复详述当日种种情状，连如梦初觉，自悔堕入西席某彀中，然已无及矣。
　　◎丁汝昌
　　北洋海军提督丁汝昌，当甲午之役，与日本海战，全军尽没，至于舰队亦降，以一死代全舰官兵之命。其志极可哀，而无损于军人之名誉。日本人以丁之手书公牍，用铜片印成一册，大乌圭介为之跋语，极称道其为人。东西洋学者，研究丁之行为，谓有伦理学上之价值。而当时统将有道员戴某，则实临阵退缩，邂逅为敌所毙，而滥厕忠义之林，清朝为之赐恤。是非赏罚之不明，未有甚于清之季世者。即张佩纶马尾之役，见敌不走，气象伟异，自王壬秋、林琴南辈，均鸣其冤，而言者至今不已。故法越、中日诸战役之真是非，久莫能明矣。
　　◎胡文忠之风流
　　陶文毅督两江，严禁僚属冶游。时胡润之亦在文毅幕中，僚属之冶游者，皆借润之为名，而文毅则独责诸僚幕，而不责润之也。曰：“润之他日为国勤劳，将无暇晷以行乐，今之所为，盖预偿其后之劳也。”已而润之果勤劳国事至死矣。
　　观此则以文毅之严正，而独能恕润之。以润之之跌宕风流，而一操事权，则顿改前态，刻苦励行，英雄之所为，固迥异寻常人矣。 
　　◎沈子敦先生传略
　　先生名家本，浙江吴兴人。髫年毕群经，于周官尤多神悟。后阅郎氏《周官古文奇字》一篇，知多舛误，锐意纠正，成《周官书名考古》一卷。咸丰己未，其父某由御史出守黔中，时苗气正恶，道路艰阻，黔垣戒严，先生间关省父，屡濒于危。庚子客游闽峤，居潘方伯蔚署中，得观闽本《四库书纂跋后》一卷。同治甲子，援例以郎中分刑部，肆力于经学、小学及掌故考据。都下得书易，精心玩索，故所纂述，以是时为最多。光绪癸未成进士，补官后充主稿，兼秋审处，自此遂专心于法律之学。纂有《读律校勘记》五卷，《秋谳须知》十卷，辑有《列案汇览》一百卷，《刺字集》二卷。复病近人治律之陋，及搜讨典籍，考订汉、晋、唐、宋历代律令，期成一家之学。癸巳后历守天津、保定，公余纂述，曾不少辍。癸卯秋开馆修订法律，绵历十载。日延接中、外法家，研究各国法律，穷其堂奥。先后订成民律、刑律、商律、民刑诉讼律及其他附属法，共数十种。 
　　稿本盈屋，每本眉批签注，动累万字，同馆少年皆叹服。创办法律学校，育才逾千人。其有异者，奖成倍切。教习学员有所质疑，为文以答，娓娓千言。少暇仍事著述，纂有《历代刑法考》若干卷，《历代刑官考》二卷，《奇{.移}文存》
　　二卷，又二编二卷。平日除从公外，即静坐室中，手一卷，漏深灯炮，了无倦容。
　　庚戌秋兼任资政院副议长，值法律馆纂订各稿将告成，日与馆员逐条细究，议院事又需兼顾，四阅月终会期。除循例休息，无一日缺席。任刑部侍郎最久。及丙午修官制，改大理院正卿，旋调任法部侍郎，荐升法部大臣。清廷逊位，先生乞病。逊位诏未副署，先期请假。及改为法部正首领，并未到署。杜门谢客，一意著书。项城以司法部长商请，先生作书婉谢之。项城谓此系南京政府之意，如不列名单内，恐失人望。乃于寄去阁员名单内，列先生名，而注明以病坚辞，此第一次内阁事也。第二次组织内阁，项城复请其出任司法，先生乃荐章宗祥自代，参议院未通过。殁年七十四岁，临殁前四日，尚伏案著书，前十日尚写日记。好学不倦，敬爱文士，布衣蔬食，除购书外，别无他好。近两年中杜门谢客，董理旧作，编定《枕碧楼诗稿》六卷，《枕碧楼偶存稿》八卷，《日南随笔》八卷，《日南读书记》十八卷，《说文引经异同考》八卷，《文选注引书目》若干卷，《三国志琐言》四卷，《三国志校勘记》八卷，《古书目》三卷，又刊《沈碧楼丛书》十二种亲自校勘，皆梓行。
　　◎郭嵩焘
　　郭嵩焘尝奉使泰西，颇知彼中风土，以新学家自命。还朝后，缘事请假，返湘中原籍。时内河轮船犹未通行，郭乘小轮回湘。湘人见而大哗，谓郭沾染洋人习气，大集明伦堂，声罪致讨，并焚其轮。郭噤不敢问。观此可见当时内地风气未开之怪象也。
　　◎彭刚直轶事
　　彭刚直公，刚直之名满天下，然亦多情人也。未达时，悦其乡女梅花，欲取之，未果而夭。尝作梅花诗数章以志感，缠绵悱恻，固与刚直之性不类。此殆如宋广平之赋梅花欤？洎乎暮年，持节长江，与瓜州镇总兵吴家邦，江防统领王之春最昵。时镇江有名妓，曰大乔、小乔，家邦纳大乔，之春纳小乔。皆献大乔、小乔为彭刚直义女，过从甚密，尤宠爱小乔。之春因之获膺上荐，官至安徽巡抚。
　　此殆如东山暮年，赖丝竹陶写欤？或以欲焉责之，则过矣。
　　◎彭刚直之刚直
　　彭刚直公刚介绝俗，然至性过人。幼而失怙，事母至孝，居贫奉养，先意承志。外祖母居怀宁，无子孙，公时恃佣书为活，岁不足衣食。以太夫人忧念艰难，跋涉往返五千里，迎至衡阳。太夫人得奉母终天年，所谓孝思不匮者也。邹夫人以朴拙失姑爱，终身无房室之欢。自太夫人卒后，遂不相面。其弟某游客秦豫，遭乱隔绝廿年。及公授安徽巡抚，见邸钞，识其名，始间关至军中相见，哭失声。
　　护爱甚笃，与共寝食。而弟久客州县，服药烟成瘾。公军中犹严禁烟，以情告，公大怒，立予杖四十，斥出之曰：“不断烟瘾，死无相见。”弟感愧自恨，卧三日夜濒死，竟绝不更服，复为兄弟如初。以其习商业，令行盐，致赀巨万，公一无所取。弟亦豪迈挥霍，恤贫笃义，乡人流落江淮者，悉收恤资之，岁散数金，亦先卒。遗妾女与公子妇同居，以孤孙见绥。后之公自领内湖水军，及后总全军，军饷无所出，不以烦公家，前后惟领银十七万两作盐本。军饷外所应得公费，悉出以佐义举。凡出资助本县学田银二千，宾兴费银二千，育婴公费二千，修县志书独供笔札刻资银五千，独建船山书院银万二千，衡清试馆银一万两。其濂溪墓、昭忠祠、京师及各直省湖南衡永会馆，凡募助公举者，动以千计。所部有功者，凯撤时及疾笃时，均举赠各万金，凡费银十万两。族中老者，岁有馈，以计丁口遍资给之，凡数万金。计其兄弟所散财几满百万，而当轴要人，无一字之问，十金之遗，以孤洁无援自喜。至于对于朋友，协和群帅，煦煦恂恂，未尝有倾轧骄倨之心。五十以前，有气陵之者，必胜之而后已。其后望重年耆，人皆推敬，亦深自敛抑。诱接文士，尤能折节。素工画法，兰入妙品，而尤喜画梅，全树满花。
　　所至辄奋笔泼墨，海内传者过万本，藏于箧者，一牛车不能载。尤恶浮华，厌绝馈遗。治军广东时，民士恐饷不继，共辇银十七万送军中，谢不受。及归，众以金排万人姓名，列二伞志感颂，其直万金，悉谕令各还其主，且戒其奢焉。其绣字颂功者，送海幢寺中。治军严肃，恒得法外意，所诛者必可以正民俗。安庆候补副将胡开泰，召倡女饮，而使妻行酒，其妻不可，遂抽刀剖其腹。街巷讠凶讠凶，事闻院司，方聚议谋所以处。公适至，闻之曰：“此易耳。”遣召之来，但询名姓居止，便令牵出斩之，民大欢。湖北忠义前营营官总兵衔副将谭祖纶，诱劫其友张清胜妻，清胜访之，阳留居密室，出伪券索偿债。得遁去，诉营将，州县皆为祖纶地，置不问，因诉于公。公先闻黄州汉阳道路藉藉，欲治之无端，得清胜词，为移总督，先奏劾祖纶，且遣清胜赴武昌质之。诏公与总督即讯，祖纶令人微伺清胜于轮船，挤之溺水死，饵其妻父母及妻刘氏反其狱。忠义营统将方贵重用事，总督昌言诱奸无死罪，谋杀无据。公揣祖纶根据盘固，不可究诘。
　　适总督监临乡闱，即骤至武昌，檄府司提祖纶至行辕，亲讯。忠义营军倾营往观，祖纶至，佯佯若无事。公数其情事，支离狡诈及谋杀踪迹，祖纶伏罪，引令就岸上正军法，一军大惊，然已无所及。夹江及城上下观者数万人，欢叫称快。故公之所至，老幼瞻迎。长江闻其名字肃然相戒，牧令辑其隶役曰：“彭宫保至矣。”
　　非独威声使然，所行事深感民心，庶乎不侮.寡者也。
　　◎书阿文成公遗事
　　文成公阿桂，满洲正白旗人，其勋簿官阀生卒岁月，具载史籍。兹特录遗事数则。方公之为定西将军，剿金川酋索诺木也，已百战抵其巢，索诺木震慑，业约别日尽室出，将其木城木栅悉为毁撤。是日晚，参赞以下谒公曰：“事机叵测，今日必生缚索诺木致帐下，方可安枕。”公不答，亦不待语竟，已入帐中卧，诸将弁待命不敢退，而公已鼻声如雷，彻帐外矣。诸人者旁皇达旦，甫日出，索诺木已自缚，率诸酋跪帐外，公次第以属吏，因进参赞以下告曰：“诸君昨日之语，盖惧索诺木他窜，或畏罪先死耳。我已据扼要，窜将何之？渠若能死，又岂待今日哉？吾故以为不若高卧待旦日当自来也。”诸将弁诺诺。皆曰：“非某等所及。”
　　又木果木失事后，公代统大军，一日，日欲.失，公忽率十数骑升高阜，觇贼屯扎处，不知阜数折已逼贼砦。贼望见，即率犷骑数百，环西南阜驰上，公顾从骑曰：“下马。”复曰：“解衣。”衣不足，复曰：“解里衣。”解毕，曰：“衣悉寸寸裂。”急分走高阜，杂桂林木上，挂毕，曰：“无衣者悉束带。”曰：
　　“上马。”曰：“向阜南缓辔下。”适贼骑已驰至，距向所立阜，仅二十步。时暝色已上，忽见冈缺处旗帜飘忽，络绎不绝，疑援骑从山后至，勒马不遽进。方遣骑四出觇伺，而公已率从骑回大营矣。公曰：“此兵机也，不尔则贼马十倍于我，宁得脱耶？”乾隆末年，和珅横甚，公业知不能制，凡朝夕同入直，必离立十数步外。和珅知公意，故就公语。公亦泛答之，然卒未尝移立一步。公尝病卧直庐，军机章京管世铭入省之，公素所厚也。忽呼语曰：“我年八十，可死。位将相，恩遇无比，可死。子若孙皆已佐部务，无所不足，可死。忍死以待者，实欲俟皇上亲政。犬马之意，得一上达，如是死。乃不恨。”然竟不果。洪亮吉登第日，公为读卷官，拟第一进呈。洪素不习书，独公赏之。尝谓刑部郎孙星衍曰：
　　“人皆以洪编修试策该博，不知字亦过人，余首拔之者，取其无一毫馆阁体耳。”
　　◎书裘文达遗事
　　裘文达公名曰修，江西新建人。公赐宅在内城石虎胡同，购一轩名“好春”，退直所憩。宾客门下士往来者，于阍人悉不关白，径入此轩。若已退直，则公必坐轩左右，若待客矣。一日值岁小除，诸人咸诣轩与公饯岁，忽司阍者至公侧耳语，公大笑曰：“户部堂官岁尽分饭食银两，亦不可告人耶？”即呼挈一囊至，泻出之，皆库贮大锭，两五十。公数坐中客若干，令各怀其一曰：“诸君年事大窘，聊以分润耳。”数不足，复命入取之，遍给乃止。公食指既广，又宾客常满坐，值窘乏，亦时时断炊。一日过午，尚未具食。坐客有愠者，公觇知之，即出语曰：“诸君他日皆饫天厨颁尚食之人，岂矜矜于裘某之一餐乎？且主人亦尚未食，不独客也。”客意乃解。乾隆帝眷公，时得召见，公奏事毕，则必言各衙门人材，曰：某人勤，某人干事，某人擅文笔。是以公在部及掌院日，翰林诸曹司迁转最速，由公推毂勤也。时公房师大学士蒋文恪公溥亦极爱士，肯为寒素地，有揭荐牍来者，悉馆门下，未尚拒一人。其掌书记者，即公所引入。一日，公入朝遇文恪公，公曰：“有一孝廉在都候选，所学极优，师留之乎？”文恪唯唯。
　　公知文恪性阔达，宾客多寡，皆不甚措意。明日遣一仆径送孝廉入文恪邸第，属仆曰：“第送诣某书记厅，云昨已面语相公，相公属留客耳。”仆致公命出，书记某即挈孝廉巡历厅事侧两廊，见屋比栉，悉客馆。内一室，门独启，遂径入，见榻上亦有卧具。遽命仆撤出，贮厅事中，语孝廉曰：“君行李至，即安置此，但出必须键户，慎勿启也。又一要语相属，君虽馆此，实无一事，不妨日出游行，然必须饭毕始出。日两饭，亦无邀客者，但闻长廊口有高唤者曰：‘饭具矣。’
　　即速诣厅事食，迟则不及。”孝廉遵其约，每日饭毕，即键户出游。约计复当饭，则又归。岁值五日中秋日，及岁尽前数日，即有老仆从三、四辈挟巨囊至。遍入客馆，见一卧榻，即置朱提一封，标其函曰岁.，为数五十。若旁有卧榻，则贮一小封，为数四，以犒从者。孝廉居文恪邸二年，选湖北一县令始去。在邸日，未尝一为事，亦未尝一面文恪，盖疏节阔目如此，然无碍其为太平宰相也。
　　◎裘文达长子行军治水
　　乾隆二十一年，清王师征伊犁，公面奏军务机宜，乾隆帝大悦，以其才似舒文襄，即赐御衣冠，乘传至巴里坤，传宣圣意。会逆酋莽阿里克遣其弟诡称押送诸番，探信卡伦。公与哈密镇臣祖云龙缚畀总督，发其奸。哈密兵少，有赴巴里坤种地者七百人，公请暂留为卫，拨沙洲五卫麦石添备支放。其剩余者，公散各塘路站平粜之，上皆奖许。公以一书生冒矢石行万里外，与陕甘督抚满洲诸将军计议机密，而能下协边情，上符睿算，近代儒臣，所未有也。公听视机警，受大任举重若轻。上爱其才敏，倚若股肱，凡有事于四方，与大学士刘文正公先后奔走，前命未复，后命又至。半途回车，..东西，虽侍内庭领六部，而英荡款关，足迹常遍天下。公所谳决，无苛严，亦无纵舍。尤善治水，常奏治水当先审其受病之由，再论治病之法。就一县一府而言，病有其处，合一省而言则不然。就一省言，病有其处，合数省而言，又不然。若仅于一处受病处治之，而下流之去路未清，则为患滋甚。上深然之。所治黄、淮、肥、济、伊、洛、沁、汜等共九十三河，疏排浚瀹，贯穿原委，俱有成效，可为后法。凡遇政事诸大臣或探圣意，噤<齿介>不前，而公独抗声有犯无隐。上鉴其诚，虽忤旨时加严训，不逾时恩礼如初，亦与舒文襄公相似。年六十二，病噎。上赋诗存问，医药不绝于道，加太子少傅。薨时，赐谥文，入贤良祠。
　　◎裘文达公课子之严
　　裘文达公充磨勘大臣时，某省士子用社稷镇公子，众以为应议，公心知非杜撰，而一时忘其出处。归第问公子麟，对以句出《国语》，后于《左传》检得之，遂长跪受责。时公子已官编修矣。公课子之严，待士之宽，一举而两善备焉。
　　◎汤司空逸事
　　睢州汤文正公，自翰林出为监司，年四十，从孙徵君讲学夏峰，质行著河漳。
　　其治绩，吴淞十郡儿童妇女，皆耳熟焉。立朝之节，同时士大夫多知之。惟受特知于圣祖，而卒困于佥王，其致怨之由，相构之迹，虽门人子弟，或不能详也。
　　公巡抚江苏时，执政明珠有家隶言事多效，公卿震慑，所至大府常郊迎。过苏，畏公威声，弗敢谒。自监司以下，朝夕候其门。公闻使召之，将命者用故事以客礼请，从骑数十至辕门，顾谓左右，主人出迎何迟也？久之，辟大门传呼，大惊窘迫，脱厮舆服被之，入至阶下，见公南面坐，乃跪而听命。公曰：“汝主与吾同朝，闻汝来，故以酒饮犒汝。”命门卒为主人，其人惭沮，即日去苏，归诉之，谋致难于公。而公声绩甚焯，上方响公，念公在外无从得事端。会东宫出阁读书，乃为上言，汤某以理学为时所崇，辅教太子，非某不称。上然之，遂以詹事徵。
　　公之内召也，比郡士民，争以农器什物塞水陆，道不可行。公示谕：“吾在外，不能为父老德，往者屡请核减浮粮，并为廷议阻，今入见天子，且面陈之。”余相国国柱者，执政私人也，得此以告曰：“曩议皆上所可也。善则归君，过则归己。而市于众以为名，使上知此立蹶矣。”比公至，语已上闻，而公未之知。进讲东宫，首《大学》“财聚民散”数则，毕讲，东宫入侍。上问所肄，具以闻。
　　上曰：“此列国分疆时语也，若海内一统，民散将安之？”试询之，公具陈秦隋土崩状，且言一统而民散，祸更烈于分国时。会灵台郎董汉臣上书，指斥时事及执政大臣，下内阁九卿廷议，执政惶悚，不知所为。议与同列囚服待罪。王相国熙继至，貌甚暇，徐曰：“市儿妄语，立斩之则事毕矣。”执政曰：“上阅奏至再三，亲点次，类嘉与之，奈何君言若是？”王笑曰：“第以吾言入，视何如？”
　　时公为宗伯，最后至，余相国述两议以决于公，公曰：“彼言虽妄，然无死法，大臣不言，故小臣言之。吾辈当自省。”国柱曰：“此论可上闻乎？”公曰：
　　“上见问，固当以此对。”执政入奏，国柱尾其后，而与之语。命下，董汉臣免议。自是上滋不悦公。戊辰，余国柱宣言，上将籍公内府，为旗人表率。时公以兴作度材于通州，某月某日日下晡，忽返，招乡人某官与语，客退，独坐一室。 
　　向晦语家人，吾腹不宁，夜半遂殁。既殁逾月，上与诸大臣语曰：“吾遇汤某特厚，而怨讪不休，何也？”众曰：“无之。”上曰：“廷议董汉臣，彼昌言朝无善政，君多失德，大臣不言之，故小臣言之，尚不为怨讪乎？”众乃知公为执政及国柱所倾也。
　　◎刘文正公塞阳桥决口
　　刘文正公临事虽颇刚急，然实有厘剔奸弊，人受其福而不知者。乾隆辛巳岁，河决阳桥，公奉命往塞决口，时夺流者数百丈。埽工薪木，皆数百里内村民车载而来，县丞某掌收料物，欲藉以营利，留难百端，有五、六日不得交纳者。人马守候，刍粮皆告竭。公一日易服微行，见薪车千百辆环列河干，私问之，得其故，乃大怒。至公馆，亟请巡抚奉王命旗牌至，使伍伯缚县丞来，欲先斩然后入奏。
　　巡抚及司道以下，为之长跪良久，始释。而数千辆料物一日尽收，民皆驱车返矣。 
　　此虽细事，亦可见公察弊利民之一端也。
　　◎来文端善相马
　　乾隆时大学士来文端公保善相马，闻嘶即能辨其优劣。尝路见负煤老冀，以重价购之，涤以入贡。上因文端夙有伯乐之称，命蓄以上驷。会降酋阿睦尔撒纳来朝，上临滦阳万树园，阿酋素以骑射著名，上欲觇其技，辄以无马辞。侍臣出戈什哈马示之，绝不当意。文端令圉人牵所贡之负煤老骥，使之乘，甫振辔而坠，三试皆然。阿酋大惭，尚未之异也。殆阿酋叛，大为西陲边患，侍臣有忆万树园驰射时事，以良马先知其叛逆，故怒掷之，请加三品俸料焉。文端之目力，又出伯乐上矣。
　　◎汤文正之清廉
　　汤文正公斌，抚吴莅任时，夫人公子皆布衣，行李萧然如寒士，日给惟菜韭。
　　公一日阅簿，见某日市只鸡，愕问曰：“吾至此，未尝食鸡，谁市此者？”仆以公子对。公怒，立召公子责之曰：“汝谓苏州鸡贱于河南耶？汝思啖鸡，便可归去，世无有士不能咬菜根，而能作百事者。”并笞其仆而遣之。又公抚吴时，有司报湖荡有莲芡，公驳还，吏固以例请，公曰：“例自人作，宽一分则民受一分之惠，且莲芡或不岁熟，一报部，即为永额，欲去之得乎？”常熟某氏奴，讦告其主国初时得隆武伪札，迫主远遁，欲据其主母，公曰：“国家屡更大赦，此草昧事，何足问？而逆奴乃以讦其主乎？”焚其札，毙奴于杖，中外快之。近时颇有人诋文正诸人为伪学者，使士大夫人人能如汤之洁己奉公，又何致天下事不可收拾哉？
　　◎戴简恪轶事
　　戴简恪公敦元，官刑部尚书。一日大雪，公著雨罩，手抱文书，步至街衢，呼驴车乘之，御者不知公为谁也。及至署，隶役呵殿而入。公下车去雨罩帽，露珊瑚顶，御者大惊，将弃车而逃，公强留与之钱而去，都中谓之“驴车尚书”。
　　卒之日，乡人往视之，敝衣露肘，布衾一袭，其俭德为不可及云。 
　　◎张文达之爱士
　　庚子回銮后，惟京师学事办理差强人意。先是京师本有大学堂，庚子之乱，生徒星散，至是长沙张百熙被命管学。公夙负学界重望，苦心孤诣，锐意兴学。
　　礼聘桐城吴挚甫先生为教长，阳湖张鹤龄副之，网罗一时名流殆尽。开师范、仕学、译学、医学四馆，继又开进士馆，豫备科。自是五方秀士，鳞集横塾，文学彬彬振朝野矣。文达后因清廷疑忌，不得展其怀抱，乃辞学务一切差使，改任邮传部尚书。与侍郎唐绍仪因用人事不相能，遂郁郁一病不起。张为人宏达爱士，能容纳众流。没后士林争悼惜之。如皋冒广生挽以联云：“爱好似王阮亭，微闻遗疏陈情，动天上九重颜色；怜才若龚芝麓，为数揽衣雪涕，有阶前八百孤寒。”
　　盖纪实也。论者谓文达离学务而任邮传，本非素愿。推文达之心，始终不能忘情于苦心缔创之全国学务耳。
　　◎余诚格之好谑 
　　余诚格补湖南巡抚，到任未逾月而武昌起义，黎元洪为鄂军都督。谭组安方自京归，进谒诚格，诚格即拱称大都督。盖逆知湖南响应，谭为人望所归，必推谭为都督也。九月一日，仓卒起事，诚格挈其老父遁出，家财多有遗失。焦循又悬赏千金购其头。诚格逃至安庆，始请朱家宝代奏，既乃之沪居焉。与书延.，大意谓：我到湘月余，自问无开罪湘人之处，家中财物，均多遗失，民军举动，固应如是乎？又言：湖南财政极为困难，龙念仙身当其局，以今视昔，抑又何如？
　　缄面大书中华民国湘军都督翰林院谭大人云云。延.登一广告于长沙日报云：余寿屏君鉴：财物悉封存府中，毫无遗失，请派妥员来领。湘都督谭延.白。
　　◎记立山联元
　　养心殿者，前清御朝之所也。严冬窗破，北风吹面，景帝不能自支，因语立山，以纸糊之。时立山方有宠于那拉后，悯景帝苦寒，遂不请诸那拉后，糊之以纸。明日那拉后大怒，召景帝切责曰：“祖宗起漠北，冒苦寒立国，汝乃听朝而畏风耶？”午后召立山，批其颊，祸且不测。李莲英素厚立山，即大呼曰：“立山滚出。”立山悟，因仰跌地上，果翻转数四，直出帘外，那拉后为之莞然。
　　庚子拳匪祸作，浙西三君以抗拳骈戮，而满洲联元、立山继之。联元本崇绮门下士，向亦空谈性理。其婿寿伯福与言欧美治术，始渐开通。拳事起，联官内阁学士，抗疏劾拳。捧章至东华门，遇崇绮于途，具道所以。崇厉声曰：“君满人，亦效汉儿卖国耶？”联不顾，拂衣而入。少顷崇入对，严劾联，奉旨著步军统领衙门拿捕正法。方联之就刑也，忽有数骑自顺治门冲出，迳赴菜市，其一骑马足缚一人，拖曳数里，面目皆损败不可辨，盖即立山也。立山内务府旗籍，汉姓杨，为内府堂郎中二十余年。饶于财，性豪侈，凡菊部名伶，北里歌伎有声誉者，皆为之脱籍。有妓绿柔者，名噪都下，立山与镇国公载澜同昵之。澜虽公爵，然处闲散，绌于财，以故绿柔恒善立山而绌载澜，澜大恨之。至是拳变作，适立山有请毋攻使馆之奏。澜即矫朝命缚赴市曹，哲妇倾城，亦可畏哉！然立山之死，门客星散，独所善伶人十三旦往收其尸，经纪其丧事。彼虽伶也，愧士大夫多矣。
　　但不知种祸之绿柔君，能如绿珠之坠楼否？
　　◎朱文端公救舒文襄
　　乾隆乙亥，阿酋既投诚。舒文襄公赫德时任定边将军，请将其家属分置苏尼特等近地，以为羁质。纯皇帝大怒，谓其分散骨肉，有伤远人之心，命近侍封刀斩之。朱文端公闻命，排扉而入，请召对，力言人材难得，舒某虽一时过虑，然平日办事勤慎，请援议能之典。上曰：“命已下逾日，恐难追转。”公奏曰：
　　“即命臣子成麟追之。”上可其请。公出谓其子曰：“追不及，汝勿返也。”成麟故勇往，即于马前割袍前襟，驰骑而往，甫至潼关，卒追前命而归。时傅文忠公告人曰：“朱公诚仁者之勇。”是日虽恒百辈，终无济于事也。
　　◎盛司寇之持正
　　盛司寇安满洲人，以科第荐至卿贰。欣然岳立，须眉苍然，以古大臣自命。
　　戊辰春，孝贤纯皇后崩，时有周中丞学健，瑟制府尔臣等以违制剃发伏诛。有锦州守金文淳者，禀命于府尹，然后剃发。事发，纯皇震怒，命立诛之。公叩首请曰：“金小臣罔识国制，且请命大僚，然后剃发，情可矜恕，请上宽之。”上怒曰：“汝为金某游说耶？”公曰：“臣为司寇，尽职而已，并不识金某为若何人。
　　如枉法干君，何以为天下平也。”上大怒，命侍卫反接公赴市曹，与金文淳同置于法。公施然长笑，惟曰：“臣负朝廷之恩而已。”后上悔悟，命近臣驰骑并金赦之。公施然叩谢如常时。市曹万目共睹曰：“此真司寇也。”次日，上即命公入上书房，传导诸皇子曰：“盛安尚不畏朕，况诸皇子乎！”真师保之妙选也。
　　◎洪承畴有功汉族
　　周同谷《霜猿集》：“松山战骨未全枯，再建功名佩虎符。终是风沙容易老，白头南渡又南都。”此讽洪承畴之背明归清也。洪功成归里，称觞林下，坐客如云，乃有朗诵烈皇帝祭文，以代祝嘏之词者，此其隽快，不在渔阳三弄之下。当辽阳兵败，洪氏生降之日，微特宫廷不知，亦举朝所不敢信者也。及江南克捷，洪以内院大臣出抚江宁，始知其尚在人间。石斋起义，事败，逮至江宁。见洪，佯责之曰：“若岂洪承畴耶？洪大将军为国捐躯，天子且赐祭九坛矣。若等从北方来，独不见穹然道左之御碑，而今冒其名耶？”是时洪汗簌簌下，不能仰视。
　　考洪以万历丙辰释褐。时满洲天命帝方有众一旅，崛强于三韩以北，蛟龙初起，而佐命元勋，偏在南朝。当满汉一家之日，洪承畴密室造请，竟建以汉人养旗人，不令旗人营生计之策。从此满汉分居，汉人得安其农工商贾之业，二百七十年来，免受其扰。虽出租税以养之，犹有利焉。此则洪承畴之有功于汉族，抑若善于补过者也。驯至八旗之人，一物不知，仰恃汉人，犹婴儿之于乳母。民军一起，数月之间而亡其族矣，盖彼早已亡于洪氏矣。
　　◎博尔奔察之诡谏
　　乾隆帝待臣下，极为严厉，然有时加以狎谑，以联上下之情。有内大臣博尔奔察侍上最久，善嬉谑。辛未春，扈从南巡，至镇江口，上放烟火，有被烟熏嗽者。博笑曰：“此乃素被黄烟所熏怕者，故望而生畏也。”时黄文襄公督责过严，故公寓言之。又有较射而弓落地者，上震怒，公在旁曰：“此皆因引见故，昨日射箭良多，以致臂痛不能引弓也。”上乃释然。又上一日较射多不中，侯人皆畏惧，时修髯人至，公望而笑曰：“汪都统之弟至矣。”汪都统札尔故修髯如戟，上抚掌大笑。上尝行窄巷，有步军校积石为山于其厅侧者，上望而问之，公骤马奏此步兵花园也，上大笑。又上书“福”字，公立于侧，上笑谓曰：“汝亦识此中佳否？”公应声曰：“知之，上所书‘福’字，黑且亮也。”上大笑，其谲谏皆若此者，亦东方朔、简雍之流也。
　　◎李恭勤公逸事
　　清代名臣中其以赀郎进者，以李敏达公卫，李恭勤公世杰为最。敏达逸事，具详于前。恭勤公贵州黔西州人，少入赀为江南某司巡检。乾隆南巡，公司船跳木，时雨后泥滑，上登舟时，偶失足，公遽起扶之，督抚恐，缚公请命。上笑曰：
　　“微员中有如此忠爱者。”命立擢知州。后官至四川、江南总督，以廉能称职。
　　乾隆帝屡欲以为阁臣。有尼之者，言公不由科目，例不可官内阁，乃中止。公督川时，蜀中自金川用兵以来，府库空竭。又承福文襄王积奢侈后，征调赋敛无艺，州郡皆疲敝。公设厉禁，凡府州县无事不复入成都郡，即以公事来者，不过数日。
　　不得畜音乐，侈宴会，不得饰舆马衣服，朝珠之香楠犀碧，蟒服之刻丝顾绣者，皆有禁。公官总督数年，未尝宴一客。成都将军新莅任，公思不为置酒则缺情，置酒则破禁，遂乘其家口抵任时，馈一蒸豚，一烧羊，使标下武弁婉告曰：“本欲屈入署，适闻眷属至，谨以此佐家宴。”属吏于布政使以下，亦未始具一饭。
　　元日则先饬厨为毕罗十数斛，有下属谒见，公遣人告曰：“知君等劳苦，盍饷以食？”遂设食饷之。毕，公然后出坐堂皇受礼毕，即令府厅州县等递谒司道府厅礼。毕，告曰：“元日俗例上司属员虽不接见，亦必肩舆到门，道有远近，必日昃始归，徒苦慊从无益也。况若曹亦有父母妻子，岁首例得给假，诸君何不早归，令若曹亦放假半日乎！”属员皆应曰：“诺。”于是元日虚文始革。其风趣也如此。及督两江时，福文襄王征台湾，檄调各督抚府库饷银，他人无不应命，惟公力持不与，曰：“不见部文征拨，誓不敢发此饷，有亏朝廷之府库也。”福亦无如之何。其严厉又如此。
　　◎方望溪记姜西溟遗言
　　余为童子，闻海内治古文者数人，而慈溪姜西溟其一焉。壬申至京师，西溟不介而过余，总其文屑讨论，曰：“惟子知此。吾自度尚有不止于是者，以溺于科举之学，东西奔迫，不能尽其才，今悔而无及也。”时西溟长余以倍而又过焉，而交余若侪辈。其后丙子同客天津，将别之前夕，抚余背而叹曰：“吾老矣！会见不可以期，吾自少常恐为文苑传中人，而蹉跎至今。子他日志吾墓，可录者独三事耳：吾始至京师，明氏之子成德，延至其家，甚忠敬。一日进曰：‘吾父信我不若信吾家某人，先生一与为礼，所欲无不可得者。’吾怒而斥曰：‘始吾以子为佳公子，今得子矣。’即日卷书装遂与绝。昆山徐司冠健庵，吾故交也。能进退天下士，平生故人，并退就弟子之例，独吾与为兄弟称。其子某作楼成，饮吾以落之。曰：‘家君云：名此必海内第一流。故以属先生。’吾笑曰：‘是东乡，可名东楼。’健庵闻而憾焉。常熟翁司寇宝林，亦吾故交也。每乞吾文，曰：
　　‘吾名不见子集中，是吾恨也。’及翁以攻汤司空斌，骤迁据其位，吾发愤为文，谓：“古者辅教太子有太傅、少傅之官，太傅审父子君臣之道以示之，少傅奉太子以观太傅之德行，而审谕之。今詹事有正贰，即古太傅、少傅之遗也。翁君之贰詹事，其正实惟睢州汤公，公治身当官立朝，斩然有法度，吾知翁君必能审谕汤公之德行，以导太子矣。’翁见之抚然长跽而谢曰：‘某知罪矣，然愿子勿出也。’吾越日刊而布之，翁用此相操尤急，此吾所以困至今也。”时西溟年七十余，始举于京兆。又逾年成进士，适翁去位。长洲韩公.荐于上，得上甲，己卯主顺天乡试，以目昏不能视，为同官所欺，挂吏议，遂发愤死刑部狱中。西溟之治古文也，其名不若同时数子之盛，而气体之雅正实过之，至不能尽其才，则所自知者审矣。平生以列《文苑传》为恐，而末路乃重负污累，然罪由他人，人皆谅焉。而发愤以死，亦可谓隘狷而知耻者矣。西溟之死也，其家人未尝以志铭属余，而余困踬流离，与其家不通问者，计数已十有九年。姑传其语，俾众白于其本志之所蓄云。
　　◎岳钟琪纪成斌冤狱 
　　岳威信公佩抚大将军印入觐时，命提督纪公成斌权其篆。会准夷入寇，掳马驼万余，纪不时奏，乃为总督查郎阿所发，遂褫岳公爵，斩纪于营。然据当时遗闻，与清史所载，颇有出入，兹录之以示此狱之真相也。岳之入朝也，纪以满人强劲，因以驼马命副参领查廪领卒万人驱牧，廪性懦葸，畏边地寒，因以马驼付偏裨，以五十人放牧而已。率众避寒山谷间，日置酒高会，挟娼妓以为乐。会夷入寇，偏裨报廪，廪笑曰：“鼠盗之辈，不久自散。”因按兵不往，及马驼被掳，廪闻信乃先弃军去。过曹总兵.垒，呼曹救之。曹性卞急，因率兵往，为其所败，单骑而奔。赖樊提督建率本标卒追之，转战七昼夜，始却其敌。廪见纪公，皆委罪于曹.。纪笑曰：“满人之勇固如是耶？”将收缚斩之。会岳公至，纪告其故，岳公惊曰：“君今族矣，满人为国旧人，党类甚众，吾侪汉臣，岂可与之相抗，以于其怒也？”因解廪缚，以善谕之。因皆委罪于曹，斩之以徇，而以捷闻，廪乃恨公次骨。会查郎阿巡边，故廪戚也，廪因矫控岳公诸不法事，以及纪公掩败为功诸状。查故怒岳公，因诬实其言以闻。上大怒，斩纪公于营，置岳公于诏狱，而廪官固如故也。呜呼！岳公之于清世宗，可谓尽忠竭力矣。因一卑贱满人之蔑诬，乃使青蝇之谗，为祸若尔，汉人之尽忠清室者，当亦爽然若失矣。见礼亲王《昭.连笔记》。至于柴大纪以福康安之嫉忌，张广泗因讷亲之牵率，皆以奇绩而被极刑。其事具载清史，冤抑人多知之。非如杨天相、纪成斌二狱，百余年来，虽绩学之士，尚多据官书为信谳，则甚矣是非之失实矣！
　　◎端方之滑稽
　　端方之抵美也，船傍岸，即为人用汽车迎入三藩息旅馆，美洲之大旅馆。其门大都为旋叶，凡旅客出入，侍者必推动旋叶，以随旅客之意。端方降汽车后，旅馆侍者亦照例推动旋叶，以待端之入门。端进叶中后，忽见四叶同时推动，目眩头晕，随叶环转二周，依旧旋至门外。端不敢甫入，摇手曰：“我不图无锡人之江尖嘴上团团转，今于外洋身临之。”《秋星阁笔记》云：“端午桥小有才，充名士，好嘲弄人。犹忆有上海某中书者，发起一拒赌会，网罗名人不鲜，而尤企大力者为之作登高呼。时端正开府两江，某中书趋谒节辕，痛陈赌害。端太息曰：‘诚如君言，此花骨头亦唐丧余不少，向者余亦嗜此，一行作吏，兹事废矣。
　　惟近日盛行麻雀牌，闻士大夫皆嗜之如性命，君亦能之乎？’某君曰：‘中书向于各种赌经，均未入其藩篱，殊为门外汉也。’端曰：‘我犹仿佛忆之，麻雀牌中，他牌均四，惟白板则五。’某君急辩曰：‘大帅误矣，白板亦四也。’端熟视某中书半晌。笑曰：‘咦，足不亦个中人也，能正我之误，大佳。’又周视在座诸僚曰：‘君辈皆亦深知白板之数非五也。’语已大笑，端茶送客矣。”
　　◎端方好联语嘲人
　　端午桥最好为联语嘲人。其官工部时，同官有赵有伦者，京师富家儿也，目不识丁，以其舅张翼之援，入赀为郎，不数年，历得要差，且充会典馆纂修。尝以千金购一妓归，大妇妒甚，立驱之出，赵不得已，赁别舍居之，妇知其谋，乃靳赵自由出门，归少宴。辄诟谇不已，赵甚苦之。一日，与端相遇于署中，端呼与语曰：菊曾（赵字），吾昨日偶作一联一额，君试为吾评骘之。联云：一味逞豪华，原来大力弓长，不仅人夸富有；千金买佳丽，除是明天弦断，方教我去伦敦。额曰：大宋千古。赵极口称赞不已，出遇人，犹为人述之，似自诩其通文者。
　　人匿笑之，弗顾也。灵石何润夫乃莹，庚子岁官副宪，以拳匪头目革职。戊戌八股之复，何所奏也。何本庚辰庶常，散馆改部，签分工曹。夫人某氏，闺威甚厉，以何失翰林，怒甚。何长跪以谢，乃得释。既入工部，贽百金往拜满尚书某为师，某嫌其菲也，怒斥之。端为撰一联曰：百两送朱提，狗尾乞怜，莫怪人嫌分润少；三年成白顶（庶吉士七品金顶改部属则六品须换白顶），蛾眉构衅，翻令我作丈夫难。额曰：何苦乃尔。又，“妻为翠喜乾姑嫂，儿是朱纶表弟兄”之联，亦端所撰也。何故山右世家，而生平耻为晋人，常自诡为江苏人，与人言，必操苏语。
　　一日在某处宴会，座有苏某，就询籍贯，何答曰：江苏。某欣然曰：同乡也。询至蒲州杨编修天麟，杨庆声曰：吾与何前辈同籍。某曰：然则亦同乡也。杨摇手曰：不然。吾本老西，何前辈亦老西，渠不愿居老西之名，故每冒贵省人耳，实则渠足迹未尝至大江南也。何愧甚，面颈俱.，然又无可置辩。亟匆匆上车遁去。
　　戊戌政变后，端亦极自危，赖进《劝善歌》得免，且获擢陕臬。其事人人知之。端尚有一诗，亦咏此事。诗云：误矣公羊学，危哉死鹿音。侧闻诛正卯，谁实纵佥壬。智识羞葵足，劬劳感棘心。朝廷故可改，寇盗漫相侵。人称其属对之工，然音字去声，孙荫之通假字，诗作平声用，不惟失黏且出韵矣。
　　◎端午樵死事始末记
　　清宣统三年辛亥四月，铁路国有之旨下，起长白端方为候补侍郎，督办川粤汉铁路事。先是己酉秋，端由两江总督调直隶，正慈禧太后梓宫奉安之日，于隆裕后行礼时，端之左右，有以摄影器摄行礼状。后大怒，以大不敬褫端职，抵任甫百日也。至是以亲贵及诸大臣荐遂起用，岂料祸机即伏于此邪？端既受命，于六月九日抵武昌，建行台于平湖门外，勘路召匠，期于九月朔兴工。而川人以川汉铁路已奉先朝谕旨，归商集赀承办。川督王人文奏请收回成命，未允。川人大愤，全川罢市、罢学力争，王人文去职。以赵尔丰继其任，风潮愈炽。朝旨趣端方带兵三百入川查办，端指调鄂军三十二标一营管带董作泉（字海南，四川人，由鄂军将弁学堂出身），令其选兵三百，护卫入川。作泉以川人办川事，不便，力辞，端不允。遂于七月十九日由鄂乘楚裕兵轮起程，二十三日抵宜昌。时川乱愈不可收拾，因赵督妄捕川绅蒲殿俊等，幽系一室，川民顶先皇牌泣跪辕门请释，愈积愈伙，遣之不去。尔丰遽令开枪射击，断脰洞胸者，狼藉载道。于是川民益愤不可遏，附省州县，闻耗奔赴省垣，不期而至者数万人，围攻省城甚亟。端方抵宜后，始悉颠末，逗留不进，思有以卸责。奏请另派明白大员往查，朝旨不准，且促其前进甚力。乃加派陆军第十六协邓成拔率三十一标曾广大随端入川靖乱。
　　端不得已，八月一日由宜旱道兼程前进，其他辎重及大队由水道进行。八月十五抵万县，改乘蜀通上驶，十八日至涪州。接湖北电告革命军败露被捕情形，来电始半遽止。端向电局索其后段，云无，疑之。二十日抵重庆，接汉口电，武昌已独立。二十一日汉口电不通，而沙市、宜昌仍通行如故。二十三以后，沙、宜电亦阻。北京往来之电，均经安南、.南绕达。查参周、王、田路诸人，均系抵重庆后发生。端与赵之隙，由此构成。重庆风潮，日加激，端在渝候鄂军到齐。九月十五日由渝首途，二十二抵资州。时四川同志会布满各属。会有余大鸿者，奉赵尔丰命，东下办理边防。至资州，与端值。余与端谊本师生，因密语端云：
　　“赵意如有朝廷一日，则以礼相待，如无朝廷，则以干戈相见。”端获此消息，遂止而不前。十月一日，端乃亲作长函，外附礼物多件，命其弟端锦暨文案夏寿田、译员关平生、营务处董海南（是时董已交卸管带职升授营务处）诸人，赍函物谒赵，以释嫌怨。初三日抵南津驿，闻赵尔丰已与川绅定独立条件，择期宣布独立。端、夏、关诸人闻成都独立，去亦无益。初四日仍折回资州，惟董海南只身赴成都省亲。端、夏、关诸人返资后，时文案刘光汉为端画策云：“周、田、王、路已参，则查办川事，即已了结，可取道陕西，回京复命。”端从之。十月五日假资州城东湘园开军官会议，提出取道陕西回京复命条件，以付表决。三十一标军官等否之。是夜鄂军下级军官及兵士开秘密会议，提出条件三：
　　（一）在资州先行独立。
　　（二）将端方弟兄及反抗者，均处死刑。
　　（三）将以前军官全行推倒，另举临时各级司令。
　　此议提出，众皆赞成。曾广大闻知前往阻止云：“诸君所议均可，惟端方兄弟一条，宜再酌，当知此次系政治革命，非种族革命。端方在鄂对我军人提倡学校，扩张军队，不无微劳。我等害之，似觉不可。”众不谓然，曾向众哭求无效，始率管带以上军官，往行辕哭述，劝端逃避。端笑云：“死生二字，我视之甚轻，尔等众公过于着急，有朝廷则有我身，朝廷既无，我身留之何益？事既不能挽回，任伊等施为便了。”众闻失色，各退出。曾广大等见事不可救，乘夜遁去。初七晨，举三十一标第一营督队官陈正藩为鄂军总司令。其余各级军官，均由兵士内推出。即以资州城内天上宫为司令部，陈当派队将端方行辕包围，将端弟兄捉至天上宫处以死刑。鄂军由地方绅士担任川资。初八日整队回鄂，端弟兄首级携以从行。
　　◎蔡乃煌气死陈启泰
　　当蔡乃煌任沪道时，陈启泰适任苏抚。蔡恃枢眷轻陈，陈不平。适因某事下札严诘，蔡怒，亦腾书丑诋，以陈吸鸦片，又嗜赌，故书中有“横一榻之乌烟，叉八圈之麻雀”之语。陈益不堪，严章参劾，事下江督查办，故事，督抚参劾司道无不查办者，陈以枢府袒蔡，气厥遂死，案亦渐消。当端方奉查办命时，语幕府此事可作灯谜，打四书一句，幕僚不解所谓，端徐笑曰：“厄于陈蔡之间耳。”

