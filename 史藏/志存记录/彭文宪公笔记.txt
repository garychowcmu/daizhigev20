彭文宪公笔记　　明 彭时



　　●卷上

　　正统十年乙丑会试，予中副榜，不就，与谙副榜并下第者九百余人，俱入太学。是时古廉李先生时勉为祭酒，赵先生琬为司业。李先生教众正大，极意造就人才。初至令坐堂，一月后，乃散处于厢房，列“格、致、诚、正”四号号房，中有家室者居外。晨入馔堂。读书，俱朔望升堂，其于四号闲励尤切。夜读务尽二更。时五更复令膳夫提铃，循号门催唤起读书，或自潜以察勤惰，无灯者令人暗记，明示之责罚。自是灯光达旦，书声不绝。学者感激，竞相劝勉。先生多宿厢房，每隔三五夜，必召予同乡三二人侍坐谈讲。先生端坐俨然，或说乡曲旧事，或论诗文，言简而确，婉而有味，听者忘倦，每至更深乃已。别时必曰：“语久误工夫，自当退补。”且曰：“三更是阴阳交代时，读书宜二更即止，不可过此时，过则次早无精神。”其爱人多类此。助教季洪尝谓予言：“前岁李先生因除庭树被罚，是日先生方坐东堂阅试卷，而锦衣官校猝至前，即掩卷起身，免冠解带受缧绁，合监师生来观者，惊愕皆失色。先生神色自若，徐呼诸生近前与语曰：“某人某处讲某处非，某人今次稍胜前，某人比前不及。”因顾僚属曰：“还须校定高下出榜。”语已，乃行。已而枷置于监前，监生三千余人，上疏请赦。有石大用者，又独具本愿代枷。事乃释，因相与叹息其事，谓先生平昔涉历艰险，操存有素，故祸福不足以动心如此，真有古人气象。而石大用者，义气激发于侪辈中，亦不可多得。然非先生德学感人之深，何以致此？

　　是年夏，先生引年致仕，及秋而行，诸生用旗帐鼓乐群送出崇文门，至城东南乃别。有百余人同予送至通州，候先生舟发，然后归，无不泪下者。是举前此所未有，是足以验先生得人之深也。

　　学正魏龄，潮州人。初至尝侍古廉先生言曰：“昨听选部中见群众相语，但问某处地方好，某地有出产，不闻一人以施政教方略为言者。皆若此天下安用治？”先生闻其言甚善，间谓予曰：“新学正有识能言，诸人所不及也。”因诵其语云。比行，又备与萧先生言之。亲没，复姓李，守官清白，独不受诸生贽礼，果不负先生知待意。

　　丁卯冬，湖广永济县遣须知官在途，梦开黄榜，第一名彭某，国子监生。其人至京，言于永济监生张端本，端本访知予姓名，骇异，数与朋辈言之。时端本历问尔同乡某文学何如，有人梦渠魁黄榜，且记看验之庶瞻见。予道其语，且颦蹙曰：“惜乎太泄露了。”予曰：“梦中事何足凭？”置之勿言。又一朋友，谓岳季方曰：“吾昨梦见贤兄魁多士，可贺。”季方曰：“若梦可信，则也有人梦彭某作魁矣，何必我？”其人戏曰：“明年会试、廷试有两魁，二人各占其一可也。”已而果然。夫科举固前定，然于人何预？而见于梦如此，其理不可晓。是时士夫中相传有童谣云：“众人知不知，今年状元是彭时。”亦不知何自而起，至后果征验云。

　　予侥幸及第，除修撰，同年陈缉熙、岳季方俱编修。谢恩后，即诣阁下拜先生。时曹鼐、陈循、苗衷、高四先生，俱以侍郎兼翰林学士，遂留早飧，酒馔随光禄所供，不增设。诸先生笑曰：“此系本院故事，儒官清淡只如此。”一月后，本院自学士下至孔目皆出钱置盛筵于后堂，用教坊乐，学士列坐于上，予三人坐前之左，侍讲独坐前之右，余皆旁坐，谓之庆状元。盖公宴之盛，又诸衙门所无。后月予三人同回席，比前尤皆丰盛，予出钱倍于二公，亦循旧典故也。

　　翰林故事，凡同寅皆尚齿，与诸司不同，然仍以类分。学士自分一类，侍读、侍讲一类，修撰、编修、检讨自一类，等级截然不少紊，盖其所来久矣。

　　翰林官惟一甲三人即除修撰，其余进士选为庶吉士，教养数年而后除。远者八九年，近者四五年，有不堪者，复改授他职，盖重其选也。然职清务简，优游自如，世谓之玉堂仙。好事者因谓第一甲三人为天生仙，余为丰路修行，亦切喻也。

　　己巳八月，车驾北狩，郕王监国于午门外，亲朝百官，紏劾奸臣误国。方读弹文未起，锦衣卫指挥马顺从傍叱各官起去，给事中王竑遂起，先捽马顺首曰：“此正是奸党，当除去。”监国退，百官用手脚击踢马顺至死。仍击死内臣二人，各官义气愤发，至于如此。是日予居忧未出，闻之惊骇，盖土木败绩，固非常之变。而此举忠勇，亦非常之变也。

　　八月二十九日，予居忧，忽校尉至门，宣唤入朝，有令旨，着商辂、彭时、陈循每同办事。时具启辞不允，令专心办事，内臣促送入内阁，乃去。是日文武百官，具本伏文华门，请郕王即位，王再三辞让，尚书王直、于谦、陈循等咸以宗庙社稷大计为言，力请不退。会太后命亦下，乃许以九月初六日即位。盖是时人以危疑思得长君，以弭祸乱，故不得已为此举，亦事之变也。

　　十月十日，虏酋也先合众拥太上皇帝入关，直造城下，索大臣王直、于谦出迎。众知其诈不出，乃遣通政参议王复、中书舍人王荣充大臣，出迎，亲见太上谕二人曰：“彼无善意，汝等宜急去。”二人方回，而虏骑四面剽掠，势亦张大。于是兵部尚书于谦督率总兵分营凭城与战，互有杀伤，连战二三日不退。陈公循乃请写敕，调各省遣精骑入卫，又请写圣旨榜文数道，谕回回达达并汉人有能擒斩也先来献者，赏万金，封国公，用以疑其心。至十四、五也先果先遁去。是时居内阁者，咸未明而入，抵暮而出，勤劳爱戴，比他日为甚。而内外赞画防御，陈、于二公之力居多。

　　景泰元年，庚午八月十五日，也先遣兵奉送太上皇帝还京，因思晋怀愍、宋徽、钦不能无遗憾于千古，而我太上独幸其悔过，奉送南归。岂圣德有所感动而然耶，抑虏人计穷而为此也？臣子之愤，于是乎少纾矣。

　　景泰数年中，敬礼大臣，宽恤民下，赏罚亦无甚失。独易储废后，为害大义。所以失人心者，在此二事也。

　　束鹿王公自正统中任都御史，甚有名誉。晚与中贵王诚厚相结纳，欲入内阁。是时阁下已有陈、高、萧、江、商五人矣。而王难言，私以语高，高遂为具奏，请添入，有不拘烦剧闲散之语。及会议，陈不知其意，缪曰：“我于烦剧中举前维祯。”高遂曰：“我举东王文奏上，果用王。”当时人皆骇愕，多咎陈欲私乡人，故激成此事。然不知陈无意而高有意也，高之意惟商公知之，商以语予如此云。

　　岁丁丑，改元天顺，是年正月，太监曹吉祥、武清侯石亨等与副都御史密谋举兵，迎太上皇于南城复位，执于谦、王文、范广杀之，罢黜陈循等十余人充军为民，罪其迎外藩也。然实无此事。时诸人欲张己功，假此以为名云。

　　天顺元年九月初三日，上御文华殿召臣时入见，令近榻前，问曰：“尔是正统十三年状元耶？”时对曰：“臣不才，误蒙圣恩拔擢，至今感戴不忘。”因叩首者三。又问曰：“第二名陈镒，第三名是岳正。”时对曰：“是。”又问今年几何，对曰：“臣犬马齿四十二。”上笑曰：“正好用事，出外吃酒饭去。”时叩头退。已而命下，着文渊阁办事。先是内阁用徐有祯、许彬、薛瑄；二月升李贤于许、薛上；六月徐、李为事，薛致仕去，用岳正、吕原与许彬三人，七月岳为事，许亦罢黜，复用李贤、吕原，至此乃增时为三人。盖当时进退甚轻，希异者众，不意复及时也。惟时先见而后出命，岂惩前之未审欤？

　　是年徐、李被黜，有负权宠者语人曰：“我欲荐彭某入阁，因末与接识，故未果。”其人传言曰：“可往一见之，彼必喜。予对曰：“素不惯往见人。”有相爱者曰：“今人持重赂求见不可得，尔徒手一见何伤。”予对曰：“承厚爱然决不能往。”六年，当诸公合讲时，有沈司历者，三次来家见邀，予避之不敢见。萧聪郎中又谓予曰：“沈是有才者，使来进用之机在此。今不见，后将有悔。”予曰：“我本无他望，何悔之有？且去年既图守，不图进，今往见人求拔，虽进亦可耻也。”是时李宜人闻此言，亦曰：“官自来为好。不然，虽做尚书，亦何足为荣？若无事，只如此过，亦足矣。”予甚重其言。及入阁之命下，始知显晦自有时，非人谋所能与也。

　　文渊阁在午门内之东，文华殿南面，砖城凡十间，皆覆以黄瓦。西五间，中揭以“文渊阁”三大字牌匾，牌下置红柜，藏三朝《实录》副本，前楹设凳东西坐，余四间背后列书柜，隔前楹为退休所。李公自吏部迁，以傍坐不安，令人移红柜壁后设公座。予曰：“不可。闻宣德初年，圣驾至此坐。旧不设公座，得非以此耶？”李曰：“事久矣，今设何妨？”予曰：“此系内府，亦不宜南面正坐。”李曰：“东边会食处，与各方却正坐如何？”予曰：“此有牌匾，故为正，彼皆无匾故也。”李曰：“东阁有匾亦正坐，何必拘此？”予曰：“东阁面西，非正南也。”李词气稍不平，曰：“假使为文渊阁大学士，岂不正坐，乌有居是官而不正其位乎？”予曰：“正位在外诸衙门则可，在内决不可。如欲正位，则华盖、谨身、武英、文华诸殿大学士将何如耶？”盖殿阁皆是至尊所御之处，原设官之意，止可侍坐备顾问，决无正坐礼。李公方语塞，然意犹未已。逾数日，上遣太监傅恭送铜龙饰金孔子并四配像一龛来，遂置于中间。又数日，遣太监裴当送圣画像一幅来，悬于龛后壁上，乃罢不设坐。盖李为人，好自尊大，往往不顾是非，直行己志如此。

　　戊寅年二月，上圣烈慈寿皇太后尊号，诏告天下。诏草已进讫，予谓李公曰：“此事前所未有，宜有恩典及人。”李曰：“先年两赦数赦非所宜。”予曰：“非谓赦也，但行优老之政为宜。若朝官父母年七十者与诘诰敕，百姓年百岁与冠带，是即老吾老以及人之老意思。如此恩典，斯与上徽相称。”李公喜曰：“是好。”拟仁政数条进呈，上大悦，命印行之。比见上英明大度，乐用人言，真圣主也。颁徽号诏毕。上御文华殿召时等三人近前，赐银两、表里有差，仍亲自授与，和颜慰勉。其鼓舞臣下有如此，令人感激，不能忘也。

　　是年十月十日，扈驾校猎南海子，海子距城南二十里，方一百六十里，开四门，缭以崇墉。中有水泉三处，獐鹿雉兔不可以数计。籍海户千余守视，每猎则海户合围，纵骑士驰射其中，亦所以训武也。是日扈从官，皆蒙颁赐獐鹿兔，而内阁三人，比诸人差厚云。

　　乙卯四月六日，有旨赐诸大臣游西苑，苑在宫垣西，中有太液池，周十数里，池中架桥梁，以通往来。桥东为圆台，台上有圆殿，殿前有古松数株，其北即万岁山，山皆太湖石叠成，上有殿亭六七所，最高处乃广寒殿也。池西南又有一山如之，最高处为镜殿，此皆金元时所作，其余殿亭，皆今制。而西稍南曰南台，则宣庙常幸处也。是日赐宴于此，群臣沾醉而归。臣时已记其详，此特其梗概云。

　　五月五日，赐文武官走骠骑于后苑。其制一人骑马执旗引于前，二人驰马继出，呈艺于马上，或上或下，或左或右，腾踯蹻捷，人马相得。如此者数百骑，后乃为胡服臂鹰走犬围猎状。终场，俗名曰走解（于介切），而不知所自始。岂金之遗俗欤？今每岁一举之，盖以训武也。观毕赐宴而回。

　　七月赐尚书马昂并内阁学士三人。游南城，中有宫殿楼阁十余所，皆宣庙与上游幸之处也。是秋新作行殿一所，东为苍龙门，南为南凤门，中为龙德殿，左右曰崇仁、广智。殿之北有桥，桥皆白石，雕镂水族于其上。南北有飞虹戴鳌两牌楼，东西有天光、云影二亭，又北叠石为山，曰秀丽山，上有圆殿，曰乾运，其东西二亭曰凌云、御风。山后为佳丽门，又后为永明殿，最后为圆殿，引流水绕之曰环碧，移植花木青翠蔚然，如夙溉者。既毕工，乃命学士李贤、吕原洎时往观焉。受命领行者，太监裴当也。宴毕，乃回。时谨记于此，庶不忘上恩德云。

　　庚辰年四月六日，辰刻，上御南薰殿，召王翱、李贤、马昂、彭时、吕原五人入侍。命内侍鼓琴，鼓者凡三人，皆年十五六者。上曰：“琴音和平，足以养性情。曩在南宫，自抚一二曲，今不暇及矣。所传曲调，传于太监李永昌，永昌历事先帝，最精于琴，是三人者皆不及也。”贤等对曰：“由此不辍，亦可精妙。”因皆叩头曰：愿皇上歌南风之诗，以解民愠幸甚。”上起入，赐金镶鹤顶博带一条，皆亲授五人者，皆叩头而出。

　　十月二十二日，上御西苑，阅将臣骑射，召时等五人入侍。是日所阅，皆侯伯、都督、指挥。指挥隶三营把总，管操者总兵官会昌侯孙继宗、广宁侯刘安怀、宁伯孙镗、都督赵辅，具名籍进呈，令逐一驰马射箭，以三箭为率，上亲按籍记中否。有中二箭或中一箭者，其有不中而引弓发矢可观者，比中例，试毕，赐宝钞有差，而总兵洎时五人，各赐钞一千贯。是年十二月，阅御马监勇士骑射，亦如之。先次有二、三人畏避不趋事者，罪黜之，自是将士咸感德畏威，知所奋励云。

　　是年春，廷试进士第一甲，得王一夔等三人。后数日，上御文华阁召李贤谕曰：“永乐、宣德中，常选庶吉士教养待用，今科进士中，可选人物端重语音正当者二十余人为庶吉士，止选北方人，不用南人，南方若有似彭时者方选取。”贤出以语时，时疑贤欲抑南人进北人，故为此语，因应之曰：“立贤无方，何分南北。”贤曰：“杲上意也，奈何？”已而太监牛玉复传上命如前，令内阁会吏部同选。时对玉曰：“南方岂独时，比优于时者，亦甚多也。”牛笑曰：“且选来看。”是日贤与时二人同诣吏部考选，得十五人，南方止三人，而江南惟张元祯得与云。盖上自复位以来，明思百辟，不轻选任。而时不才，独轸圣怀，如此感激于中，何可忘也？

　　●卷下

　　辛巳年七月二日，昭武伯曹钦反。钦，太监吉祥之犹子也。吉祥在宣德、正统中，屡领兵出征，麾下多达官，骁勇善战，结以恩惠久矣。天顺初年，与石总兵成迎复功，亦恃有此。钦以此骤升伯爵，颇骄恣。锦衣卫指挥逯杲发其事，稍裁抑之，遂有反谋。知是日朝廷遣兵部尚书马昂、怀宁伯孙镗征西，早朝谋领达官突入为变。达官中有马亮者知之，夤夜诣恭顺侯吴瑾家言之，瑾以告孙镗，具本达于上。朝门未开，而反者至矣。杀逯杲并寇，都御史取其首，举火攻门，纵横于门外，势恶可畏，朝官多避匿不敢出。惟李贤一人被执，贼党屡协之以刃，得不死。比明孙镗会出征军官御之，大战于四牌楼抵暮，乃平之，吴瑾以战死。当是时变生仓卒，在营将士散处于家，且无甲胄器什，即孙镗统有就行之卒，可以御乱于不测，然亦岂非宗社有灵使之然耶？或谓迎复之举，曹、石二家为首事虽顺而行之以逆，伤国体坏朝政多矣。不三年而石败，又三年而曹败。曹败虽迟，而受祸尤烈，果报之理，为甚明也。乱臣贼子，可以鉴矣。

　　甲申正月朔日以后，上不豫，犹每日裁决万几，如常。至初十来疾大渐，乃处置后事，太监牛玉执笔，口占使书。其一东宫即位，过百日成婚；其二定后妃名分；其三命勿以嫔御殉；其四殡敛器服，语意详尽，皆合天理当人心。书毕，且命牛玉曰：“将去阁下看，令为我润色之。”既至，臣时等惊愕曰：“何至是？”牛玉曰：“上意亦谓事不可测，且说下不用何妨？”臣等钦诵毕，皆叹曰：“所言关大体，非英明不能及此。而止殉事，尤高出古今，真盛德事也。不须润色。”言毕，时不觉泪下，牛玉备以前言复命，且曰：“彭某犹悲怆。”上闻之，亦陨涕，已而曰：“且收着，待我去后遵行。”次日牛出道其详，因曰：“上英伟，从来不坠泪，今若此，事可知矣。”至十七，驾遂崩焉。呜呼，痛哉！谨识其略，用彰圣德之高致云。次日早，储皇披发衣素，出后右门，召内阁学士李贤、陈文洎臣时并文武执政大臣至前言曰：“父皇宾天，尔等尽心辅佐。因泣下，群臣皆俯伏号哭。良久，乃起，叩头而退。是日，有旨命太监刘永诚、夏时、傅参、牛玉，会昌侯孙继宗，怀宁伯孙镗，尚书王翱、李贤、年富、马昂，侍郎陈文，并时为议事官，公同计议处置军国重务，遵宣德十年例也。预列者皆荷银币之赐。

　　二十三日，议上两宫尊号，内臣夏时怀逢迎心，倡言曰：“钱久病，只尊所生母为太后。”李曰：“今日合遵遗命，景泰年间事，例不可法。”时曰：“李言是，朝廷所以服天下只要正纲常。今为此举，反遗所当尊，岂不乖大伦，失人心，于圣德所损多矣？”李言是。夏曰：“待请命。”既入少顷，出传仁寿宫旨曰：“子为皇帝，母当为太后，岂有无子而称太后耶？宣德中自有例。”李色变知事不成，因目时曰：“尔执笔。”时曰：“今日事，与宣德年不同。胡后曾上表让位，退居别宫，故正统初，不加尊号，今日名分固在；岂得不尊？”夏曰：“既如此，便照例写让表。”牛亦助其言。时曰：“正统、天顺初，未曾如此行，今日谁敢擅写？为人臣者，若阿谀从顺，是万世罪人也。”同议者心知不可，皆不发言，夏见诸人不言，乃作色厉词曰：“你每偏向怀二心，恐追究来不好。”时拱手向天日：“太祖、太宗，神灵在上，谁敢有二心？钱娘娘已无后，何所利而为之争？所以不敢不极言者，为全皇上圣德，非有他也。若推大孝之心，则两宫同尊为宜。”众乃皆曰：“如此是好。”夏色少怡，乃再入请命，良久出曰：“得上再三劝谕，已蒙俞允矣。”时执笔将书，又曰：“须照上圣例加二字。不然，无分别。”夏曰：“既是同尊，如何又要分别？”时曰：“得二字好称呼，非有尊卑于其间也。”众曰：“然。”乃以“慈、懿”二字加其上。是日同议惧逆忧意，有后患隐然不言，惟李开端，时极力继其后，赖皇上孝事两宫如一，故能委曲劝谕。仁寿宫以成大体，仁孝之德于兹可见矣。后数日，太监覃吉至阁下，言曰：“同尊二母，是上位本心，但屈于亲母，有难言者。而不知礼之人，且欲逢迎于其间，非二先生力争，几误大事。为大臣正当如此。彼默默者，徒享厚禄何为？”时同僚有未发言者，面听覃语有惭色。

　　营造山陵，时与同僚李陈计曰：“前日费事周折如此，今玄宫宜从权作三位，庶日后两全其美。”李曰：“然”。遂具疏言之。已而内臣传圣旨曰：“所言固有理，但洪武以来，制度只双穴，未可轻易，仍令诸大臣同议。及议，夏太监坚言不可，众顾望不言，乃已。

　　成化元年乙酉二月，礼部请上择日行耕籍礼，田在山川坛之南。十七日早，上率百官先农毕，释祭服，便服秉耒三推，户部尚书马昂抹青箱后随，京府耆老二人驭牛，二人曲躬按犁辕，教坊乐工执彩旗，夹陇讴歌，一唱百和，飐旗而行。上秉耒三往三返，如仪，殊不以为劳。既毕，乃坐观三公九卿助耕，公五推，卿九推，各用耆老一人傍犁而行。是日，时九推之列也。俱耕推毕，教坊前呈，应用田家故事。观毕，乃赐宴而回。时生长未亲农事，至是，始知犁之入土，浅深系乎举手低昂，事非习不能，于斯可见矣。

　　三月初十日，上幸太学行释奠先师礼，用大臣八人分献，时分献西哲。礼毕，上坐彝伦堂，赐文武三品以上，并学士左右侍坐，祭酒司马■〈火旬〉、司业张业，以次进讲。毕，赐茶，乃行。先数日，阴雨，至是乃开霁。车驾往来，无一点尘埃。观者咨嗟，正协文明之象，实为圣德感通之兆也。

　　北方流民，屯聚荆襄山中，以数十万计，有往邓州劫李氏财物者，有司捕之急，因拒敌官军杀数人，遂纠众反。贼首刘千斤、刘长子、苗龙、苗虎等，以石和尚为谋主，势甚猖獗。事闻，朝廷命尚书白圭、抚宁伯朱永同唐太监率师往征之。至南漳，湖广总兵李震率土兵来会，方拟进取，贼拥众出，抚宁且有疾，白公督李震分道截遏，一鼓挫其锋，贼退保巢寨，官军乘胜进攻破之，擒千斤刘并苗龙等。石和尚、刘长子以计脱走，深入险阻。抚宁病愈，自领兵搜剿。有襄阳艾总旗者，隶都督喜信指挥张英部下。一日忽与刘长子遇，长子欲杀之，艾曰：“官军即寻石和尚，于尔无干，尔若能擒石和尚，必重有升赏。”约与俱见张指挥，张具酒食劳之，长子信以为然，遂入，乃擒石和尚出。诣军前，诸将争功。忌张英以得贼赃为名，捶杀之，仍以刘长子、石和尚为俘获，献于朝廷。法司依原奏鞫罪，刑于市。众知其故，多为张英，刘长子称冤，法司虽知，无从辩正，竟杀之。噫！为此者，何其不仁至是哉？予闻其详而实如此，故记之。盖论杀长子后，予方以省亲自家至，亦以不及申救为恨。

　　广西大藤峡蛮贼，久为害，近年流劫两广尤甚，议者咸谓宜调兵往征。然自永乐以来，但能威之使不出，未能破其巢穴。及是都督赵辅、佥都御史韩雍与内臣同往征焉，用土兵为先锋，出奇计，破其巢穴。其中盘亘数百里，山涧险阻，而桂州崖九层楼尤险峻，官军直抵其上磨崖，纪岁月而还。闻者殆以为不世之功，而赵获封爵赏以此。然班师未久，而贼复集，乃知前所杀者多贼党，而真贼避匿者又出，是以识者谓有遗恨云。但赵都督领兵往返，纪律严明，军士在途，秋毫无犯，非他将可及，为可重也。

　　戊子六月二十八日，慈懿王太后上仙，次日内臣傅恭、夏时同司礼传旨，在者皆不敢对。时及商、刘二学士后至，又问如前。时对曰：“此一定礼，无可议者。梓宫当合葬裕陵，神主当袝庙。”礼部尚书姚夔乃曰：“此是正礼”。内臣怀恩，心知其正而不敢言。夏时独曰不可。慈懿无子，且有疾，岂可入山陵？只可比胡后例葬西山。时曰：“太后母仪天下，迨三十年。为臣子者，岂忍议别葬？此事关系非小，一或乖礼，何以示天下？”内臣不以为然，曰：“且散，待请旨再议。”时退谓同僚曰：“此事当力争，不可使上有失德。”二公曰：“然。待他人先言，吾辈赞成之为好。恐先言触怒，则事不可为矣。”时曰：“如此固当，倘无人言如何？”已而上御文华后殿，召臣时三人并诸内臣至前面议。上曰：“慈懿娘娘葬礼当如何？”时对曰：“只合依正礼行。”上曰：“朕岂不知？依正礼行是好，但于周娘娘有碍。故令尔等会议，务要处得合宜。”时曰：“皇上孝事两宫，圣德彰著，合奉梓宫合葬裕陵，以全圣孝为宜。”商曰：“外议汹汹，若不袝葬，则人心不服，于圣德有损。”刘曰：“孝子从义不从令，虽圣母有言，亦不可从也。”上默然良久，曰：“合葬固是孝，若因此失娘娘心，亦岂得为孝？”时曰：“皇上大孝，当以先帝之心为心。先帝待慈懿娘娘始终如一，今若安厝于左，虚其右以待后来，则两全其美，庶不失先帝之意。”夏曰：“比先阁下议作三位已不允，今如何行得？”时曰：“此时虑有今日，故预为此议，今须依此处置为宜。”上虽未允，而玉色甚和无怒容。时因曰：“臣等意未尽，欲具本言之。乞皇上再三申劝圣母，以终大事。”上曰：“进来者当晚。”时等具本进，有旨令百官议。明日礼部集公侯驸马伯文武大臣议，皆云时等言是，内批未允，犹欲别择地。于是百官伏文华殿门，号哭不起，声闻于内。内臣传旨，谕众人退，皆应曰：“不得命，不敢退。”时与商、刘进曰：“人心如此，天理所在，伏望朝廷俯从群情。”于是内批谕群臣云：“卿等昨者会议，大行慈懿皇太后合袝陵庙，固朕素志。但圣母疑事有相妨，未即俞允，朕心终不自安。再三据礼，祈请圣慈开谕，特赐允诺。卿等其如前议施行，勿有所疑。故谕。”众闻命，咸称万岁。盖此事非上曲全孝道，何以致此？真盛德主也。

　　是年五月间，一日大风，萧墙以西，若雨雹声。有在地者，拾取观之，皆黄泥丸子，圆净坚实，如樱桃大，破之中有硫黄气。刘学士皆在西，出数丸示予。非亲见者不信也。以此观之，二气变化，何所不为？

　　七月间，陕西奏报平凉府开城县土达满四纠众造反，劫掠四出，势甚张皇。时疑此徒服役既久，今忽反，必有不得已者，请敕镇守官追问激变之故。行阃参将刘清御贼，败绩。报至，兵部请命陕西、宁夏、延绥三处，合兵杀贼。已而声息益急，复请调京军往，以都督刘玉总兵，副都御史项忠提督军务。项未至陕西、宁夏二处，官军不待延绥兵至，轻进大败，死者数千人，军器悉为所得。报至京师，舆情惊骇。是时贼虽再胜，闻朝廷遣将出师，遂退保石城山，刘、项领兵近山，分为七路围之，戒前失，深沟高垒，不轻与战。有副将毛忠，恃勇自领锐卒，登山仰攻之，复败衄。京师士夫闻失副将，益危惧，以为安史复出。兵部尚书程信恐刘不胜任，辄请命抚宁侯朱永再领京军及遣兵四万以往。命已下，抚宁难其事，奏定赏格，谓生擒贼首一人，与世袭指挥使，赏金五百两，银千两，数人共擒者赏亦然。时见其张大欲止之，然难以遽止，请令姑整军装，待有急报启行。至十一月，项知贼被围，守已困，闻已别命将，亦不敢止。但奏宜令总兵星驰赴援，倘不日破杀，则一面奏报止兵。奏至，上命太监怀、许、黄三人，召兵部于阁下计议。程曰：“事急矣，行不可缓。”时曰：“前者贼若四出攻劫，诚可骇惧。今入山自保，我军围守甚固，不一两月，贼必穷困，可擒取也。京军何用再行商助？”予言曰：“观项布置，贼不足忧矣。”程意不平曰：“项今退在平凉，亦不可知。何谓为固守耶？”尚书白圭、侍郎李震相视不言。时曰：“彼分布已定，无故何以退？且京军行何时可到？”程曰：“来年二三月。”时曰：“如此则缓不及事矣。事之成败，则在岁终。然以项奏词观之，胜可必矣，京军不行为宜。”诸太监皆曰：“然。”因问边军去否，时曰：“边军亦不必去。”商曰：“边军去无害也。”乃令遣军行，留京军住，营军将不遣。程又请差锦衣千户一人去看动静，已准行矣。时闻请追止之，曰：“去看无益，徒失将士心。”程忿忿出危言曰：“项忠军若败，必斩一二人，然后发兵去。”众不察，群然和附，以为止军不行，必失关中。相知者，咸为时惧，私问曰：“止军不发，何所见？”时曰：“观项疏曲折，知贼决可平靖，但彼既闻已遣将，亦不敢自任故也。”众犹未信，汹汹益甚。至十二月二十边捷音至，知以十一月二十一日执满四等，贼寨悉平，群言始息。次年正月解满四等三百余人至京，太监亲问之，乃云被刘清并指挥冯杰剥削不已，且又追捕为盗，不得已遂反，非有他也。因下刘清、冯杰于狱，鞫问得实诛之，中外称快。

