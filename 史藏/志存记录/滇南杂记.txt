滇南杂记
[清]吴应枚  撰
  概说
  吴应枚，字颖庵，号小颖，浙江乌程人。雍正十一年以提督云南学院至滇，足迹遍三迤，琐记岁时、习尚、山川、物产、多简略，且无条次。所记大理妇女多戴哈达毡帽，今已无之；记迤东孩童乞名于学院，亦一方之俗，读之饶有趣味。惟所记如滇中计田亩谓之双，以为耦耕之意，则望又生训也。是书载《小方壶斋舆地丛钞》，仅三十余条，不知录自何书。又应枚作《滇南杂诗》三十首（已收入道光《云南通志》杂著三），多咏风土，即周临各府考场时所作也。
    新正元旦，民间采松针铺地以代氍毹，名曰松衣。姚安、楚雄出花毡，红章白质，灿然可观。
    岁首镂彩纸，或结签球悬门额，名曰挂成。砍松枝高丈余，夹植门外，插香于松上，以迎祖考。
    金刚纂，绿色，无枝叶，似仙人掌而方，刺密有毒，用代篱落金钗石斛，性喜燥，植屋上更茂盛。
    梯田，以高下形似名，候雷雨而栽，又曰雷鸣田。雇工力作，不计亩计工，谓之曰双，亦耦耕之意。
    佛柑，四五年者，取以酿酒，味香辣。
    迤西率多盐井，煎熬成块，普洱产茶，旧颇为民害，今已尽行革除矣。
    山多杂木。今岁烧荒，明年始可种荞，所谓火种也。
    大理府城多古刹，三塔寺最大，寺中有金黄华老人王庭筠所书四绝句碑，字极苍古。寺有凤眼漏。
    季春十有八日，榆城大集，百货皆至。
    旧传洱海有孽龙，能摄人，今榆城妇女多戴哈达毡帽，制类雨兜，以避龙祟云。
    焚夷诵白经以祈福，文支离不可辨识。
    点苍中峰高入云表，终年积雪，春间气暖，日停午，雪渐消，傍晚黑云盖顶，明晨起视之，积雪满山，次日复然。
    点苍山有十九峰，峰阴十八溪，陂田藉以灌溉。
    感通寺在大理府城西，产茶。晓望苍山，白云如带，横束山腰，土人呼为玉带云。
    云南县俗名小云南，土产细布名洱海红，以雪水染色，更鲜艳。
    鸡足山在宾川州东，乃迦叶道场，寺院最多，林峦深秀，山顶白云横空，照见人影，洵奇观也。
    滇中铁索桥最多，惟保山县跨澜沧江者长三十余丈，车马往来，袅袅浮动。溜筒江接滇境，悬绳两岸，以渡人马。
    永昌府界西连孟定、缅甸等处，乃蒙、段用兵之地。易罗池在府城西。
    龙泉亦名喷珠，在永昌府城西门外，水从地涌，潴而为湖，宛然江乡风景。
    缠丝玛瑙，质白丝红，宛转如绘，金光闪似水晶，俱宝石也。
    按试迤东，经过村堡，男妇抱孩童，携纸笔环拜乞名，每至拥挤不前。
    临安府学泮池深广，名学海，面焕文山，山顶藜嵩寨，夷人所居。每当大比，于六月星回节，视池中火影，卜乡荐多寡，历科不爽。
    临安阎洞，旧名岩洞，今名云津洞。深二十余里，广二十余丈，石乳凝结，千态万状。内有大河，清流奔驶，浮桥横亘凡七，最深处有石楸枰一，石坐具二，云系飞仙游戏处。
    芦笙、口琴，倮乐器，其音凄以怨，有曲调名“打草杆”，男妇皆能歌之，盖取扑灭丑类之意。
    鸡<土从>产蒙自少佳，味极鲜美。
    临安人于元夕炷香拜学宫，谓之立百病，就香光中摸索碑字，以占一年休咎。
    鸡卜，用鸡骨为卜，夷俗也。
    阿迷、弥勒等处，妇女出门，率持小采伞线，穿瑞香成串盘髻上云仿宫妆也。
    鲁魁山在普洱境内，旧为夷倮出没之区，今已成通衢矣。
    六月二十四日为星回节，切生猪肉，杂椒姜食之。然炬以多为胜携照田塍，云可避虫，迤东西处处皆然。
    滇南之花，四时不绝，炎夏亦同。
    春令指西瓜辨其红白，以为胜负，谓之赛红。
