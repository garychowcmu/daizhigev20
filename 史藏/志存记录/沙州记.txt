沙州记　 南朝宋 段国 撰　　（清）张澍 辑 

　　浇河西南百一十七里有黄沙，沙南北一百二十里，东西七十里，西极大杨川，望黄沙，犹若人委乾糒于地，都不生草木，荡然黄沙，周回数百里。沙州于是取号焉。（《太平御览》、《水经注》） 

　　澍按，浇河城，一名故廓城，相传赵充国所筑。晋永宁时，拜吐谷浑主阿豺为安西将军、浇河城公，即理此地也。《水经注》：宋少帝景平中，拜吐谷浑阿豺为安西将军、浇河公。又云，浇河故城北有二城，东西犄角。 

　　嵹城东北三百里有层城，城临洮水。建初三年，羌攻南部都尉于临洮，上遣行车骑将军马防与长水校尉耿恭救之，诸羌退聚洮阳，即此城也。（《水经注》） 

　　西宏城东有西嵹城，因山为名，可容八百余人。（太平寰宇记） 

　　从东洮至西洮，百二十里。（《水经注》） 

　　（澍按，《后汉书?马防传》注：东洮即索西县，故城在今岷州政和县东，亦名临洮东城，亦谓之赤水城。又按，《后汉书》注引“百”上有“—”字。） 

　　洮水与垫江水俱出嵹台山，山南即垫江源，山东则洮水源也。（《初学记》、《大平御览》、《水经注》） 

　　澍按，《太平御览》“即”作“为”，“则”作“即”。又按，郦善长说，垫江即《山海经》：之白水。《山海经》白水出蜀，郭景纯注：从临洮之西倾山，东南流入汉，而至垫江。故段国以为垫江水也。洮水同出一山，故知嵹台即西倾之异名。 

　　洮水出疆台山东，嵹台，西倾之异名也。其水东北流迳吐谷浑中，又东北迳曾城北，又东迳临洮县故城北，又北迳降狄道，故城西左会大夏川水，又北入河。（《太平御览》） 

　　枹罕城西，有麻垒，垒中可容万众（《水经注》）。 

　　吐谷，浑于河上作桥，谓之河厉。长百五十步，两岸垒石作基陛节节相次，大木纵横，更相镇压，两边俱平，相去三丈，并大材以板横次之，施钩栏甚严饰。（《水经注》、《初学记》） 

　　澍按，郦善长曰：桥在清水川东也。 

　　仇池山，号百顷，上有百顷池，壁立百仞，一人守道，万夫莫回。（《初学记》） 

　　澍按，回宜作向。 

　　六月二十六日，发龙涸，昼夜肃肃常寒，不复得脱襦袴，将从七十二人，面尽黎黑，口唇青淤。（《太平御览》） 

　　自龙涸至大浸川，一千九百里。夜肃肃，常有风寒，七月雨便是雪，遥望四山，皓然皆白。（《太平御览》） 

　　龙涸北四十里，有白马关。关甚险峻，使十八人固险，虽万夫亦不能前。（《艺文类聚》） 

　　寒岭去大阳川三十里，有雀鼠同穴。雀亦如家雀，色少白，鼠亦如家鼠，色如黄虺，无尾。（《太平寰宇记》） 

　　鸟鼠同穴，山鸟如家雀，色小白。鼠小，黄而无尾。凡同穴，地皆沃肥，壤尽软熟，如人耕，多生黄花、紫草。（《太平御览》） 

　　澍按，沈约《宋书》：沙州甘谷岭北有雀鼠同穴，或在山岭，或在平地，雀色白，鼠色黄。地生黄花、紫草，便有雀鼠同穴也。《寰宇记》引“色小白”作“而小白”，“尽”作“盖”。 

　　芊鹘山，多岩石，少树木，甚似鲁国南邹山，傍山北行三十里，远眺顾瞻百里，但见峻岭巉岩，无尺木寸草。（《太平御览》） 

　　澍按，寸草，《寰宇记》引作把草，芊鹘山，《寰宇记》作芋膊山。 

　　芊鹘岭东北二百里，有大山，遥望甚似东岳岱山，极高大险峻，颇有灵验，羌胡父老传云：是西王母樗蒱山。（《太平御览》）。 

　　澍按，山有盐池，在敦煌县西南。 

　　白兰西南二千五百里，隔大岭，又渡三十里海，即此女国也。（《太平寰宇记》） 

　　澍按，国在葱岭之南，其国代以女为主，王姓苏毗，字末羯，女王之夫号曰金聚，不知政事。国以丈夫惟以征伐为务也。 

　　大白兰千二百里，有可兰国，风俗卑陋。从开辟来，口不知肉味，目不识五色，耳不闻六律五声，是西夷中不臧者。土无所出，直大养群畜而已。户落万余，其人顽弱，见异人，举国便走。（《太平御览》） 

　　白兰国人年五十以上，齿皆落，将因地寒、多瘴气也。（《太平御览》） 

　　澍按，白兰国，西羌别种，后周时兴焉。东北接吐谷浑，西北至叱利模，徙东界郡鄂。风俗物产与岩昌同。武帝保定元年，朝献使至。 

　　自大岭岭北乙沸界屈海，海西南三百里有盐，从阔半寸，形似石，味甜美，无忝河东也。（《北堂书钞》） 

　　乞弗虏之地不种五谷，惟食苏子。（《本草注》） 

　　澍按，乙弗敌在吐谷浑北，国有屈海，周回千余里，众有万落。风俗与吐谷浑同，然不识五谷，惟食鱼与苏子。苏子，状若中国枸杞子，或赤，或黑。 

　　塞北有数山，皆培塿小山。（《北堂书钞》） 

　　●附录 

　　《寰宇记》云：吐谷浑，即辽东鲜卑也。西晋时，酋帅徒河涉归有二子，长曰吐谷浑，少曰若洛廆。涉归死，廆代统部落，别为慕容氏。 

　　浑，庶长；廆，正嫡。父在时，分七百户与浑，浑与廆二部俱牧马，马斗相伤，廆怒，遣使谓浑曰：“先公处分，与兄弟异部牧马，何不相远，令马斗？”浑曰：“马是畜生，食草饮水，春气发动，所以致斗，斗起于马，而怒及人邪？乖别甚易，今当去汝于万里之外矣。”于是，拥马西行，乃西附阴山（今朔方之北）。属永嘉之乱，始度陇西，止于枹罕。 

　　其后子孙据有甘松之南，洮水之西，南极于白兰，在益州西北（其松山在今合州郡境今临洮和政郡之南及合州郡之地）。至其孙叶延，以《礼》云：“公孙之子得以王父字为氏。”“吾祖始自昌黎，先宅于此，今以吐谷浑为氏，尊祖之义。”自吐谷浑至孙叶延、曾孙视罴，皆有才略，知古今，司马、博士皆用儒生。至其子阿豺，自称骠骑将军、沙州刺史，阿豺兼并羌氐，号为强国，遣使诣宋朝贡。 

　　阿豺死，弟慕璝立，遣兵击乞伏茙蔓，茙蔓东奔陇右，慕璝据有其地。其时赫连定据长安，为后魏主所败，拥户口十万余，西次罕幵，慕璝大败之。后弟慕延立，太武帝遣兵击延，大破之，慕延率部落西奔白兰，攻破于阗国，南依罽宾，七年乃还旧土。 

　　慕延死，阿豺兄树洛于子拾寅立，始邑于伏罗川，至元孙夸吕立为可汗，理伏俟城，在青海西十五里，有地方数千里。其西北诸杂种谓之阿赀虏。其南界龙涸城，去成都千余里。大城有四，一在清水，一在赤水，一在浇河，一在吐屈真川，皆子弟所理。其主理慕贺川，西有黄沙，南北百二十里，东西七十里。不生草木，虽有城郭不居，而随逐水草。 

　　官有王公、仆射、尚书及郎中、将军之号。其主椎髻，以皂为衣，其妻衣织成裙，披锦大袍，辫髮于后，首戴金花。丈夫衣服略同于华夏，多以幕罗为冠，亦以缯为帽。妇人皆贯珠贝，束发，以多为贵。兵器有弓刀甲槊。国无常赋，颁则税富室商人以充用焉。父兄亡，妻后母及嫂等，与北狄俗同。死者亦皆埋殡，其服制，葬讫，则除之。性贪婪，忍于杀害。 

　　后周明帝武成初，夸吕冠凉州，诏贺兰■〈礻芈〉率兵讨破之，又攻拔其洮阳、况和二城，置洮州（今临洮郡）而还。武帝天和初，其龙涸王莫昌率众降，以其地为扶州。（今同昌郡）二年，复遣使来献。建德五年，其国大乱，高祖诏皇太子征之。军渡青海，至伏俟城，夸吕遁走，虏其余众而还。 

　　隋开皇中，夸吕侵宏州（今在安化郡马领县界），遣上柱国元谐击之，悉发国中兵，自曼头至树敦，甲骑不绝，谐频击破之。夸吕率其亲兵远遁，其名王十三人各率部落而降。夸吕在位且百年，死以后，还以慕容为姓，其子伏允立。 

　　炀帝初，伏允遣子顺来朝，帝令铁勒袭，大败之，伏允东走，保西平（今西平郡）。帝复令亲王雄出浇河，以掩之，大破其众。伏允遁逃，部落来降十余万口。伏允思南遁于山谷间，其故地皆空，自西平临羌城以西，且末以东，祈连以南，雪山以北，东西四千里，南北二千里皆为隋有，置郡县镇戍，发天下轻罪徙居之（其地在今西平郡之西，张掖酒泉郡之北，隋氏置西海且末河源郡也）。于是留顺不之遣，伏允无以自资，率其徒数千骑，客党项。隋大业末，天下乱，伏允及顺复其故地。 

　　唐贞观中，李靖、侯君集破灭之，伏允远遁，为左右所杀。其子大宁王顺归降，于是重建其国，封顺为平西郡王，仍加趉胡吕乌可汗之号，旋又为其下所杀。十年，立顺子诺曷钵为河源郡王，主其国，自称衰弱而吐蕃强盛。高宗时，为其破灭，诺曷钵以余众复来降。中间，叛去，于灵州之境置安乐州，以诺曷钵为刺史，其故地并没于吐蕃，后又封渠帅，慕容宣超为青海王。 

　　武太后朝，郭元振上《安置降吐谷浑状》曰：“部落或拟移就秦陇，或欲移近丰灵（秦，今天水郡；陇，今阳郡；丰，今九原郡；灵，今灵武郡），宜渐去边隅，使居内地，用为防闲之要，冀免背叛之虞。臣以为，并是偏见之一端，未为长久之深策。若近秦陇，则与监牧杂；如在丰灵，复与默啜密迩，必以虑其翻复，须有迁移。纵至中土，安可易其本性？至如耽迩乙句贵，往年王孝杰奏请，自河源军徙居灵州，及其逃叛之日，穿监收掠马郡（疑有脱误），所在伤夷，大损州县，是则迁居中土无益之明验矣！往者素和贵，虽背圣化，只从当所居地叛走，其于中国无所损伤，但失小许吐谷浑耳，岂以句贵之为害同日而语哉！今吐谷浑之降者，非驱略而来，皆是渴慕圣化，冲锋突刃去蕃而至者也。臣谓宜当循其情以为制，勿轻扰之，使其情地稍安，则系恋之心亦厚。当凉州降者（今武威郡），则宜于凉州左侧安置之；当甘州（今张掖郡）肃州降者（今酒泉郡），则宜于甘肃州左侧安置之；当瓜（今晋昌郡）沙降者，则宜于瓜沙左侧安置之。但吐谷浑所降之处，皆是旧居之地，斯辈既投此地，实有恋本之情，若因其所投而使居之，其情易安，因数州而磔裂之，则其势自分。顺其情，分其势，而不扰于人，可谓善夺戎狄之权矣，何必要攒聚一处如一国，使情通意合如一家？脱有异志，则一时尽去，伤害州县，为害患虑深，何如分置诸州，使每州皆得吐谷浑所使，若欲有他怀，必不能远相连结，臣愚辄以为胜策。如允臣见，在所置之处，仍请简取当处强明官人，于当处镇遏之，则小小为非亦易杜绝。兼每使达蕃情、识利害者，共宣超兄弟一人，岁往巡抚，以抚护之，无使侵削。其生业日就，乐恋自亦深矣。如此，臣实以为羁縻戎狄之良策，设使后有去就，不过边州失小许吐谷浑，终无以伤中国。今此辈心悠扬而无定主，未知所安，必在早安定置之计，无令惊扰，速生边患。” 

　　至垂拱四年，诺曷钵卒，其子宣超嗣立。圣历三年，授宣超左豹韬员外大将军，仍袭父乌地也拔勒豆可汗。宣超卒，子曦皓立。曦皓卒，子兆嗣。及吐蕃陷安乐州，其部众又东徙，散在朔方、河东之境。今俗多谓之退浑，盖语急而然。贞元十四年十二月，以朔方节度副史、左金吾卫大将军慕容复为长乐州都督、青海国王、乌地也拔勒豆可汗。未几，卒，其封袭遂绝。吐谷浑，自晋永嘉之末，始西渡洮水，建国于群羌之故地，至龙朔三年，为吐蕃所灭，凡三百五十年。 

　　《寰宇记》又云：其地四时恒有□雪，唯六七月雨雹甚盛。若天晴，则气飘沙砾，有麦无谷。其青海周围千余里，海中有小山，每冬□合后，以良牝马置此山，至来冬收之，马有孕，所生得驹，号为龙种。吐谷浑常得波斯草马放入海，马因生骢驹，皆日行千里，故时盛称青海骢马。 

　　扦泥城，一名东故，一名楼兰，都在国西二千八百里，故鄯善国都也。《魏书?西域传》曰：真君三年，鄯善王帛龙率国人之半奔且末，后役属鄯善。按，其后为吐谷浑所并。 

　　扦零城，小宛国王治，西北至都护治所二千五百五十八里，东与婼羌接土。《十三州志》小宛并于鄯善，是。 

　　龙夷城，汉西海郡，治石国，西北三百里，故契翕虏所治。 

　　曼头城，在国西南二百里。按，后魏真君六年，遣高凉王郡讨吐谷浑，军至曼头城。即此邑。在国西南五百里，隋河源郡所治也。国南又有新律国，又有长源城。已上城，见梁载言《十道志》。 

　　沙州記　　（南朝宋）叚國 撰 

　　（四庫全書?子部?雜家類?雜纂之屬?説郛卷六十一下） 

　　龍涸 

　　六月二十六日發龍涸晝夜肅肅常寒不復得脱襦袴將從七十二人面盡黧黒口唇靑紫 

　　白馬關 

　　龍涸北四十里有白馬關關甚嶮峻使十八人固險雖萬夫亦不能前 

　　河厲 

　　吐谷渾於河上作橋謂之河厲長一百五十步勾欄甚嚴飾 

　　洮水 

　　洮水出强臺山又曰山東即洮水源山南即墊江源也 

　　麻壘 

　　枹罕城西有麻壘壘中可容萬衆 

　　仇池山 

　　仇池山號百頃上有百頃池壁立百仞一人守道萬夫莫囘 

　　鳥鼠 

　　鳥鼠同穴山鳥如冡雀色小白鼠小黄而無尾凡同穴地皆肥沃壤盡軟熟如人耕多生黄花紫草 
