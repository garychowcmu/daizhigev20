《十三日备尝记》[清] 曹晟 

　　英吉利古荷兰西国也，今之英人红毛冒之耳。荷兰国富地广，历年既久，俗尚奢侈，酰于逸乐，不知兵革，专以利惠结属国。红毛人尚武多力，刁暴而巧，然穷困因求荷兰抚恤，荷兰与以沿海弃地。既久，四面皆红毛部落，荷兰圈于中，遂日弱。红毛纳荷兰税，后荷兰反纳焉，久为其所灭；然小国之属荷兰者，皆不义红毛，遂不受约束，红毛不能制，乃袭荷兰，旧号曰英吉利，一切文字礼节，皆遵荷兰，小国服焉。我国家奄有天下，四海之外，六合之内，概隶图版，莫敢自外生成。自鸦片渐兴，私贩私食日甚一日。英受无穷之利，民受杀身之蛊，蚩蚩者好异嗜奇，遂捐性命身家而不顾，圣人忧之。 

　　道光十八年，众大臣惧渐染渐深之不可救也，议立法以禁绝之。议既定，小民畏法，立革心面，英人挟货莫售，计穷无术，作困兽斗。封疆大员持法不少贷，英人惫甚，滋事闽广，游奕江洋。承平日久，人不见兵，豕突鸱张，军民胥溃。二十年五月，复破浙之定海，而镇海，而宁波，为所扰且据者，凡浙之沿海地几半，其时尚未涉江南界也。 

　　二十一年春，渐而金山，而川沙，而宝山，往来飘忽，出没无常，于是督抚提镇移驻上海，征兵防范，官绅任事，百姓晏然也。 

　　迨二十二年春，乍浦失，平湖陷，阖邑皇皇，人人忧惧；然自有识者论之，则沿海炮位数千百，四处防兵几二万，公私银钱，积如土阜，仓厫聚粟，望若邱山。添设各种御敌杀敌兵仗，分工立局，日夜督办一切保甲壮丁良法，择人分地，实力奉行。巷栅林立，营卡星罗，乡勇、建勇、水勇及各省集兵肩摩于市，外有大忠大勇如陈提宪者以督率，内有众文武以策应，万不料一败涂地之至是也！三月初八日申刻，药局失火，烧去客营火药若干万斤，一切铅子器械武备钱粮各若干，压死官弁兵民可见者十一尸，震坏义仓一所，焚去仓谷若干石，又坏附近民房若干所。及究其故，互相揣度不知从来，乃曰“汉奸之为也”。于是闭六门，严稽察，予派当甲长亦在其列。晨夕焦劳，不知所向，如是者凡三日。门仍启，均复其常，然自此恒有家眷搬运出城，问之，皆非土著，每云回籍，或云出自各署，然卒无有辨之也。未几，客店之眷口亦搬，又未几，各殷户亦潜搬。至四月二十后，举邑若狂，无人不议搬，遂无户不搬，其不搬者惟无力穷民与幸灾奸徒及谈天之老学究耳！而警报日甚一日，戒严亦日密一日，迨二十八、二十九两日，城上扎营，城门炮位实铅子，兵士给乾粮。街巷至二鼓，丁壮林立，刀枪如猬，灯火如昼，无有非巡查防堵事者。二十九日，洋船驶抵吴淞口洋面。五月一日提宪祭纛誓师，勉诸兵弁以忠义，继之以泣。斯时也，即无识者于此亦以为埽剪么魔，直反手间事也。断不意未及十一之变，而土崩瓦解于晷刻间也。予一介所谓谈天学究也，见事不早，受困良多，即十三日之见闻志百廿分之穷困，其一切是非之议，帷幄之谋，以及各门之防守，他境之情状，概不及。所以志之者，欲后人思患预防，毋若予之临事张皇，至噬脐之奠及也！ 

　　五月初八日。自昨初七夜三更，于枕上闻大炮声不绝，且甚远。至初八日午而寂，不下数千，共知海口打仗，但不解其止之，何速且静也！道路之悬拟者不一其说，至是即无力之家，亦约伴搬运矣。肩舆夫扛络绎邪许之声，至不辨市人言。午后闻吴淞口失守信，人皆窜城外，奸民载道，白日抢掠，西北二乡更甚。抛男弃女，呼爷觅母之声，惨不忍听！少焉，忽传右营游府封已将探事误报兵二人，送县收禁治罪矣。盖封公恐乱民心，诡词定众耳，实未尝收禁其兵也。未刻，邑尊刘令防堵局绅董添设守门乡勇，每门六十名顷刻而集。申刻有吴淞兵逃入城，或穿中军壮勇，或徐州乡勇，或河标，或漕标诸号衣，手挟利刃，肩背行囊，或十或五，横行街市，抢夺与土匪等。中军命人招抚之，皆反唇詈，如出一口。于是百姓咸知吴淞口失，争门出，大半开户弃产去，大户之雇人防御者，亦尽有挟资而去者矣。申酉间又得吉语云。陈大人先因跳水入海，潜穿洋船底，沉二舟，夷火药竭，惧而退。今差员来提犒军糕点若干担。予不信，至县堂，果见差役旁午，糕如山积。予喜极回，逢人即告以所见，并戒其勿惑，唇为之焦。是夜街巷之戒严益力，新添乡勇露立城下，气象颇肃然。城门不能闭，以搬家人之填塞也。至三鼓始闭，城上兵卒每卡仅一二人，或并无人，灯火明灭，更哨断续无律。大小南门二处守门卒寥寥，见潜山营兵数人，本标之在者甚无几。守巷至二更后，忽传道宪巫公密地将库银盘查，限明日清晨在小东门下船起解。又顷之，喧传县官乘小轿出西门，云系查夜，实不带兵役也。予疑之，出视壮丁，晓以大义，入慰妻子，示之天命，终夜营营，目不交睫也。 

　　初九日。黎明甲内丁壮换班，子因并视十九、二十铺地段及二门光景，见兵壮皆在，虽不能如前几日之整肃，然较之昨宵已天壤矣。适封公自东沟炮台回，中途揖询之。答云：“因探报不通，所传不一，即有所闻，恐为奸细所诈，均不敢信；惟静俟督宪回时，南有真信。”遂别。然道路浮言，或曰洋船已在沈家滩地方，或曰即提究所击敌船，船上非人，皆木偶也。提宪悯邑民多恐，故差弁押送至浦释疑，且示汉奸威也。忽惊忽喜，不一其词。予心动，适弟瓞园于昨夜曾有暂迁南山，以保家口，兼顾祖茔之议。思以一子托之，视之则率属去矣。复视吉云侄亦将奉嫂氏避杨师桥去。回看妻子面各土色，子亦无可如何，惟料理本甲防堵事，且襄局董灌春叔祖办新添乡勇一切，趾不停也。午未间，忽闻牛督宪打得胜旗回公馆，居民额手，欢声如雷。又细访之，则系中军官奉督宪命来署，调取王命旗牌，并军需一切赴口。得胜事是实，督宪则馆宝山。云逃兵土匪，掠夺益肆，毁县漕书赵姓居，片刻成白地。酉刻，有奸兵颐、孙二人招摇于市，曰；“某官某着其藏降书带白旗，许贿夷银若千万两，并许伊赏银若干，先给伊若干。昨至炮台，几出口为提宪逻者所得，几不免，事无成。不日上城遍地血，甚可危也。”子闻忿甚，呼众擒之，乃遁去。戌刻，城守营官巡城如故，兵卒零星仍前夜状，迨官去亦尽去。大南门兵仅四五，小南门只二人，城上无一人，而街巷之丁壮乡勇支持尚可。四鼓许，人各怠倦，忽见南城外，火光烛天，众骇而号，啼哭之声骤起。予恐有变急，央一乡勇缒城出探。良久，回云漕书赵姓坟屋一所，不下百间，在五里桥地方乡民之甘心者已久，至是居其弟某于此，乡民以为赵也而火之，非盗贼也。予挨户告诉，嘱其无哗，哭声渐止。 

　　初十日。天未曙，予假寐。更舍哗传，守备自初九日清晨出外，至今无踪，道台亦于初九日下船。防堵局数十委员均陆续去城中。除游府封、学师姚外无官矣。予知事急，即回家支撑柴米，为死守。计未毕，又有人告曰：城内外罢市矣。又告曰：防堵局绅董胥遁矣。又告曰：各保甲段董大半遁矣。予窘甚，思出一子于城而未有属，适是日为桧儿十龄诞。予曰：居者行者不知谁在劫外，然逃为得，值此儿诞，桧儿宜去，因将父母木主及家人年谱与之，命其往南坟瓞园叔，又念岳家无子，岳母虽迁避岳柩在家，倘遭焚燹不忍也。亟驰至北门外集人，举柩暂移于予家北茔丙舍之后。返遇土匪，将要予，告以移柩，非挟资遁也。匪乃舍。巳刻入城，见土匪如蚁塞街巷，争毁县署道署及督宪行辕，逃兵等亦乘势滋事，土匪手不持械，遇兵与之争，即受其击，并有为兵戮者，人颇快之。而民之逃生者苟值，必弃所携，否亦不免，呼号之声遍地，惨不忍闻。将抵家，遇新添乡勇数十，喧诉工食不继，董事无觅处，汹汹然势甚可畏。嘱其勿噪，即遍寻诸董，得遇金梅岑告之，故梅岑摒挡以给之，乡勇亦旋逃散。午刻学师姚四处安民，劝谕开店，有开张者。未刻，有伪弁持故提宪令箭，来调犒军银若干两，火药饷米若千斤石，势甚猛。至防堵局，局中各项尚备，奈经手官长不在，绅董之未逃者，又不敢与此事。后未细访，不知究竟。土匪抢董事某姓适东沟败回，乡勇藏其家，敌之。匪有伤者，乃稍敛。申刻，闻纪中军回后，有人见其昏夜同百余兵役押众驼扛出西门去。或曰移局中储也。至是愚民坚谓官长之弃吾民矣，逃志益固。酉刻，群传洋船即至，督宪有令关会城守，命西门竟夜不闭，放民逃命，此言一起，人恨身不生翅，又安计今宵之宿于何地，明日之食于何方也。城内之栅栏，亦均直开，城守无一人，予以无寇之先乱也，益忙迫，因不计铺甲地段，凡听有人声之户，无不叩门曲劝，约以努力照料。约更许，二十铺得二十余人，因将城门巷栅，嘱其分段看守，内有不识者一人，自言曰予甲长也，予谨托之。十九铺亦有人十一，遂将小南门一带，略分地段看守。予奔波四处，约四鼓时至城门，闻叫门声，问之门兵也。问何以去？则曰：“夜深独宿，惧有仓卒，故出外宿。今将曙，恐大老爷查问故入耳。”遂入之，还以管钥。返巷口，则向之十一人，无一在焉。踵门呼之，俱谢曰：“少舒足力，晓或有急，以便长行，守夜则不能矣。”仰视星河耿耿，闻城外人声如沸，盖浦中及沿浦呼救声也。…… 

　　十一日。辰刻，予醉卧未醒，细小哭号，推予起。问之，云：“闻街上人谓某官于昨夜有屠城令，以百姓之毁公署也。某时已于小东门内有客弁将守城炮位移转欲爇，幸守城兵尚在，急以茶瓯泼火门，得不发。今日定不免，宜早为计。”予曰：“讹言四起，数武外，已各异词，安有屠城而肯令人闻耶？”叱之，遂出门探信，见游府出示。呜锣安民，仍劝开店。斯时已无遵者矣。惟觉凄其满眼碌碌者，皆抢夺之徒，即搬家逃命人亦仅见矣。至巷口，人告曰：“昨五鼓时，有挟刃伤人爬栅匪数人，自头铺追来，被二十铺守更夫等获其二，已拥送游府矣。”又有人告曰：“游府署有西乡一带百姓哄索县官，谓县官外出三日，故人游府署。”当进西门时，乡民知之，踵求避寇术。封公恐民无礼，故匿之，而相聚喧呶也。予方拟往视，旋闻土匪毁官署时，窘于逃兵，所得不满欲。今纠众将县役之所谓十总头居胥毁之，仍不满，今且及民居。予恐延及，遂不往。午后闻纪中军进西门，比户喧惊，曰：“屠城矣。”惊未定，闻炮声不绝，又喧曰：“屠城矣！”不知中军已去，此盖洋炮也。予知事已无可为，急匿妻子，塞门户，四侄秋龄尚未行，促之去。予乃逾垣出，与邻人之未去者订期以苦乐必偕，或诺或否。俄见县署前火起，而洋兵水陆毕至矣。其始至也，水行之舟凡六，其二即所谓火轮船也，至大浦之南码头而止。其炮位之何状，兵数之多寡，予未之见，不敢臆说，而一种孑然一身之徒，麕集往观。予不知其何心。或曰：“彼盖有所冀也。”予亦不知其所冀者何？其由陆路来者，自北门长驱至邑庙，据为窟，六门分徒把守。小南门漕仓亦一薮也。其外，分踞民居，各随其欲。酉初，其丑类由西城至大南门约百数，用千里镜，踞雉堞遍观内外，言语瞅啁，戴黑帽，衣红衣，耳环或有或无，足趾亦或有戴环者，肩荷白皮一方，双带结胸前，穿黑裤不袜，趿革履，制同草屦。臀际悬一黑皮匣，右腰悬一白袋，手持鸟枪，枪端置一刃，如矛盖，一器而三用焉。左腰悬一物，如两头鼓，以手击之，声冬冬亦似鼓，所以一进止者也。持一器如盂，吹之呜呜似螺音，所以集众也。为首者手一旗，左右偃仰，众鸟枪悉遵之，号令颇一。人有出入其侧者，并无盘诘，人遂视同无事，不知彼仅初到，故未肆其毒也。薄暮，道无行人，家无吠犬，凡人家之藏躲者，概不敢举火。三更造饭，终日寒食。予忧不成寐，中夜危坐，但闻四野号泣之声，随风吹至。城上怪声时起，懍人毛骨，又以城门不闭，宵小横行，愍不畏死之徒，手械入室，俨若主客。自念城陷，理当死义，而只手莫援，徒死何异草木。……夜过半，见西北火起，窃谓援兵之或至也，延颈俟之。比晓，知系洋人焚瞿姓室。 

　　十二日。天未明，予蹑迹潜探六门，途中遇人无几，见人即访问一切。有告曰：“捕厅杨公已于初九夜，有官某悉放狱犯，阻之不可，情急赴大浦死。其家丁得其尸，无以殓，至十一日殓甫竟。而洋人已至，柩在浙宁会馆，无一盂麦饭焉。”予悲之。又有人告曰：“学池有一女尸，身受数刃，似拒奸死，惜莫知其氏族。”予闻而大悲。又有人告曰：“北门赵姓母，昨洋人入其居，惧不免，赴井死，年已六十外矣。”予闻而益悲。信步至右营署，见辕门如旧，署室宛然。……方咨嗟间，见有人于水际掘坎掩尸者，问之，浦其姓，问所瘗何人？曰：吾兄某邑武生，食粮于营，为游府亲随兵。昨游府送纪大人于舟。迨返，而洋人已据门，亲随散，惟兄在侧。游府计无所出，慨然曰。某单身与敌死分也，然无补徒死也。泗泾为陆路冲，今兵虽溃泗泾，尚有汛兵百人，此汛保全郡城可无患，当图再举。予至彼守，汝招集离散，速至勿悮。兄遂冒险入，入见旧侣，皆易衣毁面，作难民状。告以军令皆不应。兄忿然曰：食粮虽贱，均帑藏也。一旦至于此，狗彘不若矣！吾无以覆主将，我罪大不如死，欲自刎。抱持之，刃不入，慰守之。至夜分死此矣。今市棺无计藁葬耳！子不忍闻。而走时，天曙已久，且悉封公之尚在西南，犹可保也。急蛇行，由小径归。比及门，已有数洋人持械破门。予念家眷在，纵死不宜两地，挺身阻之，为所执。入室倾箱倒箧，凡一切银钱首饰细而软者，虽微必攫。迨抄掠毕，以刃加予颈，索蓄藏，曰番饼番饼者良久。予力告以困苦状，且手示之得释。又至侄居，予应之，洋人略搜数处，皆书籍，舍而去。又至族叔少园门，予亦启之，搜如前。又叩砂雨兄居，予出户往应之，匪各笑指而去，门勿入也。是日至者凡数队，大率如前状。妻子所躲之区，幸勿及，天佑也！日将中，邻人汪姓潜至，谓予云：“顷于邑庙左右，见洋人伪示几种，寥寥数语，皆作中国字，盖汉奸为之也。”又述见闻甚繁。申后，有邻人张姓来，云：“洋人于邑庙给大英护照，取之者必只鸡易，无鸡则一切食用物，亦或有得之者。”予前闻浙省曾有此事，因期以明日觇之。将暮，闻叩门声，启之，见一黑鬼持一鸡及物一大包。予问何为？作浙绍语云：“将寄宿。”予不应。彼已入，予无如何也。至中堂，见地上潮湿如油，乃连声曰：“无好无好！”遂收拾去。宵分，与妻儿潜语，闻屋瓦有行走声，惊为洋人之夜至也。亟出视，乃二偷儿将下矣。呵叱之，乃遁。益不敢睡。是日也，土匪之抢掠益众，盖洋人入室，毁门户，继之者即若辈也。 

　　十三日。天未明，闻叩门声甚厉，启关洋人也。抄如前，并要嘓嘓，并入砂雨兄居。甫去少园叔居，有其邻人潘姓躲其中，洋人入之，潘启便门，由予笆门遁，洋人从之，即毁予前门，入用绳捆予作杀状，久之乃释。又搜之无所得去。适邻人张姓、杨姓、王姓、汪姓、姚姓胥来言护照事，予告以无鸡。汪姓畜有四，因以一赠予。予又念室有妻子，且有邻家二孀妇一孤女俱在，倘有疏虞，谁与为地，仍辞不偕往，臣告之故。众曰：诚若是，可代必代之。予再三谢。一炊许，果取所谓护照者至，且为予贴于门。顷之，少园叔、崇甫兄暨文弟金侄，皆自南坟来冒险探信，予仿佛地下逢也。适予妻不食已三日，因有护照，故即设计送出城，使以银二饼雇二担夫，担衣粮，亦往南坟避，予仍守四宅。土匪如故，而又出一种抢掠者，盖乡人数十成群，遍掠当铺各铺及殷户，而城中无赖亦三五成群，要于路，名曰“抱不平”，择其物之破恶及书籍等付之火，其金银铜锡火不能毁，并衣物之值钱者自取之，汹汹然俨一仇敌。而诸洋人又伺于其侧，以择取焉。此风一起，遍地皆然，虽曰以暴易暴，然乡间之悻悻来者渐少。未申间，复有洋人群至，指护照示之，皆点首去。松儿又还，问之，曰：“不忍爷与弟之居此危城也。故来伴耳！”予不觉雪涕，然自念室人已避城外，虽非乐土，终与城中有异，家内虽尚有松儿、樗儿并邻女三人，重负实已释其半，忧少解。未几，天震雷电，大雨，洋人于漕仓放大炮数十以敌，天雷遽止。汪邻冒雨饷予熟鸡半体，予大喜，答以瓶酒，汪亦喜。盖城陷之后，市无一物，终日寒食，天又暴暑馁败。顷刻，人且有一饭不得者，况鸡酒乎！晚饭时，持蹠啣盃，顾视二子仍侍左右，引手摸头颅，分明故物。旋念丙舍诸人，忽又酸入肠胃，左之右之，不知哭与笑之奚当也！漏下约二鼓许，雨渐止，月明灭。众土匪推破垣入，声言避雨，不下二三十人，倾箱倒箧，更甚于敌。凡洋人之不取者，悉卷而去。予只手不能谁何！任之而已。去后检点一切，无分文钱，无颗粒米，被裤衣履凡可食可用者，十去八九，真所谓难中之难也！ 

　　十四日。天晴。辰兴即叩亲，知门如托钵僧提筐乞米，遍数室得二斗余，幸尚有钱二千，藏笆脚深草中，恐洋人人室肆凶毒时，置以备逃窜资也，至是出之；然街坊亦无一物可市，食淡而已。茶叶亦被掠去，食藿香汤。街头渐有人行，盖洋人但掳掠财物奸淫妇女，至屠戮之事，因入城时，无与之敌者，故于十三日未申后，其头目已将器械收去，黑鬼尽易白帽。后有陷洋人得逃者，曰彼之吉服也。如是则不杀矣。是故据城三日，所杀者不满数人，城中凡出避诸室，至是皆因乡居不便，欲归而回探消息。或遣一人回家照料宅宇，或有潜运财物出城，并有大胆男子仍返故居，连宿过夜，故前日数巷觅一人而竟不得，今一巷必有人二三焉。但洋人方捉民当差，凡运炮位火药及动用各物，一切扛抬劳务悉驱百姓，无分僧道绅富，偶为所得，竟日夜不能脱；且有羁于船而不还者。是以人恒畏之。午刻闻各门亦换护照，取之者惟恐不及。乡民亦有因前日近城近浦诸处，为洋人往夺牛羊逼索银物，今闻信亦至，已得者颜舒，未得者眉蹙，甚怪事也！日中，有洋人叩吉元居，亟启之，搜索颇草草，无当意物，不取而去。亦不入予门。甫片晌，砂雨兄之邻陆姓、周姓者奔告曰；“洋人入咸宜堂矣！”即往，已攫物去。又叩少园叔家，予复应之，亦遭搜掠。予谓彼居之无护照也，急情人往办以贴之。崇甫兄至，知昨洋人已至檀家宅，夺其牛只，刃伤二乡人。去丙舍只二三里矣，眷属尚无恙。继闻洋人于十二、十三两日放三舟往松江，因浅而返。遥忆郡城尚保，然恐其由陆西突，封公兵少何以应。又闻洋人遍索陈提宪尸，献者予番饼五千枚，予深危之。后有沿海民为予言云：系求而礼葬，非甘心也，后卒不得，洋人恨惜不已。申刻，有一黑鬼，醉态万状，将予破扉推去，予亟指护照示之，乃摇手作不惧恐状。又以两手曲演诸形，口称番饼不绝，作手语几半时许。予细绎其意，盖若谓前后大小房屋，皆予应门，予有业人也，故索番饼，且翻掌示五十数，予摇首不应。渐减至十数，予仍不应。乃将予揶揄而去。门未掩，鬼忽持一雨伞至招予，予见其酩酊也，复出，亦思有以揶揄之。未逾阈，伞击如雨下，子初支持之，思脱身走，既念室有人，彼或肆毒可若何？思与之斗，倘其丑类至，又若何？忽有途人过，谓予曰：速往漕仓，叫喊白鬼即来捉。连日有人如此，盍速往。鬼似解其语者，视之怒。予见其状，乃大呼曰：“速去漕仓，叫白鬼来。”乃急走。…… 

　　十五日。天未曙，闻城上有窸窣声甚众。从窗隙窥之，见无数洋人各持器械如鱼贯，如蚁队。自城西而东，足蹑草，故有声。其前去者不知已有若干，其后之得见者不下一二千。迨毕，东方已明，亟呼松儿起，谓之曰：“视今日情状，凶多吉少，速饭。其偕弟行，毋聚歼也。”儿尚傍皇左右，忽陈姓邻隔墙唤予曰：“顷闻行人语曰：大南门洋人尽去，未知果否？予胆怯，不敢往，君盎觇之。”予曰。“盈千洋人复手凶器，早起行于城，子目击无晷刻也。今日不知正何似，莫作太平话也。”陈曰：“不然，顷闻若人言语声甚乐。连日无此欢愉气象也。果去未可知，盍觇之，且审其故庶可以卜吉凶。”予因往，贪便不之大南门，而之小南门。未及门，见六洋人裸体相枕藉于门中，睡兴正浓，犹未起也。予骇极，急缩身走。呼陈而告之故，且咎之未竟，黄邻亦至，曰：“鬼去矣。”予对以上二事。黄曰：“不然。予因不信，故往觇，亲见六鬼起仓皇去。遇城侧居人云：此皆醉鬼，群鬼去时，蹴之不醒，因弃之。今甫觉，故急迫耳！”予始哑然，然终不知其由来，因嘱松儿稍留，予就近探视，果无踪矣。惟见盈街遍巷，积灰如邱，残脔腐骨，羶秽恶气，臭不可近。欲出城窥其船，天暑慎中恶。适有人自外来，问之曰：“俱去矣!”予乃信。继闻有某官带兵来问上海民从贼状，且曰已在游府署，百姓皇皇惧屠也。予亦不能自主，立迫二子出城徐访之，谣言也。因念游府远在外汛，连日未有的耗。城中惟有姚老师一人，洋人既去，六门无守，正土匪畅所欲为候也。宜访老师请策画。至学署，杳无一人。廊卧二丐，问之，曰：“老爷于十四日赴松禀府，今未归。”予无计，因议家自为守，法即从予本甲，历查户口皆虚，户丁只剩黄姓一家，无可为，遂复踵初十日夜间防守旧规，统访二铺街巷，劝说并施，甚费唇舌。二十铺内有愿守夜者得十二人，十九铺则只黄二泉、汪昆玉、王兆松、张大生及不识姓名者三人。其外则比比谢予曰：人虽无多，然二门可勿愁矣，假如彼四门何!即倩张邻探大东门，旋返曰：“可矣，有林姓早集人以防火盗。小东门亦且妥贴，并寄声珍重。”予闻之喜。倩汪邻视北门，亦返曰：“可矣，有徐姓者集人固守，门且闭，土匪数队数欲入不得，今虽退，徐尚恐其复来不敌，犹在召募也。”予闻益喜。复倩张邻往西门，良久回曰：“西门不若是之有备也。吾假君与林孝廉词，见途人即告之。其中或曰是，或曰否。守夜之有无，未可知也。”予念一门不闭，五门徒然。欲分人往代，势难兼顾。时已昏黑，不得已姑往视之。甫抵杜家湾，见有聚谈者，潜听之，众议已成，城门已闭，今且按户出油烛，燃灯于街，以壮声势，予颇韪之。喜极乃返，告同人，众哗然曰：悬灯是也，有不悬者共弃之。于是亦悬灯。是夕不约而同者遗城治夜如昼，如是者几半月，始宵行无碍，奸宄潜踪，颇获益云。时二门虽闭，苦失其扁，视营房有败坏炮车数十，即以实门窦，颇固。凡二十铺之西黄家弄、薛家桥、白巷、赵家嘴角、紫藤棚、花园弄、余家弄地方，十九铺子东西同仁里东黄家弄、秦家嘴角，永兴桥东西城脚小巷漕仓前后，及二门大街等地方，皆守以丁。时五更鼓，月淡淡作微黄色，远近时闻人语及犬吠声。漏下约二，大南门有人来告曰：“有多人叩门。”予即偕众往登城视，盖土匪也。人约百，执器械，予与众大声呐喊，声甚壮。因作下城势，作杀敌势，再作开门状，土匪退。旋闻城外声嘈杂，复登城，见匪方群击顾姓米铺，户尚未毁，即与同人大呼捉杀，并伪喝燃炮以惊之，匪果遁。众始信守夜之有补也，守益奋。 

　　十六日。晨兴邻妇女之相依者微赠以资，令其远扬，恐洋人之再至也。遣已，觉孑身毫无系念，惜求死之未得其所也！因出订同人以夜间事。至学宫，无一人，见官署与洒埽局，仍闭无恙。外栅与庑壁俱坏，正殿木主及后殿主均失，而遗其座。予思此非寇，必有有心人藏之也。后果然。由四牌坊至邑庙，一望凄然，繁华顿歇，仰对邑主神，不觉悲从中来。四顾无人，放声大恸，哭已，叩首神座。出至园亭，风光如洗，泉石无色，一种羶腥恶毒之气秽入肺肠，急掩鼻走过馆驿桥。至县署后，见辫发二堆，不知十百，盖洋人馘土匪者也。县署土墙已毁，即由墙基入，则断瓦颓垣，狼藉满地。至二门见瘦马，一人曰：“此官马也，饥立二日矣。”至大门，见西卧一尸，问途人无知者。至察院亦如县署状。再出北门，由上下两滩进小南门。复至道署亦如县。过赵某宅，则片瓦无存，数丐倚败垣作食。回忆閈闳门庭，仅付想象，诚可扼腕！于是又遍走城中街巷，凡向之驻兵设局公馆会馆诸处趾无遗，惟见城外店铺皆闭。浦水如镜，城中买卖均绝，人如鬼瘠，往日毂击肩摩，今只一种肮脏悲凉之意。及抵家，则松儿候已久。问之，仍曰：“不忍爷也。”启钥入之，而秋龄侄踵至，彼此交慰如又一世。又闻洋船在宝山一带滋事甚恶，且有复来说。心惴惴然，饮泣而已。是日街上有卖虾者一人，卖王瓜、米苋者二人，予买虾与米苋焉。邻里之呼应，皆敢作大声酬答。日晡见炊烟，暮见守夜如故，益以秋龄侄与松儿共二十二人。灯方上，各路之巡更丁壮逐队至。问其故，曰：“仿巡哨意也。”并有人谓予曰：“林远村等已集义勇百余人，分守六门，今夜可无烦充门兵矣。”予往视，适义勇甫至，苦无火具，予畀之灯并烛，郑重而别。约更许，有义勇至予所。且曰：“门有抚宪公文，林老爷居城外无与商，故来告，宜若何发放。”予曰：“门必不启，公文接否？”曰：“公文已接。”予视之双插羽宪印无讹，观其批，则尚于初十发投上海右营封署开拆也。观封角递文驿程，则逗留于一团地方者久。今自本日辰刻由浦递至也，正在传观，人情复皇皇然，顷刻盈百。或曰：“抚宪将来安民，此头站也。”或曰：“上邑不战而失，此问罪文也。”众口哓哓，予百喙不能僻，民心忽又扰扰焉。予无策，闻金梅岑已在伊岳家住，乃亟往商。窃议曰：“事已至此，非开此公文，无以解众惑。”然卒不敢，久之，梅岑得计，湿其套，以火照之，隐约见“防堵若何，及洋船曾否到上海洋面”数字。梅岑曰：“此过去事无害也。”偕予至城门，为众述之乃安，予遂述封公现在泗泾，及众文武因公皆出，公文未便收拆，还差令去。方子与梅岑来时，见化龙桥堍墙侧，有女尸一，衣小红衣，无裤蓬发，斜倚曲身，坐傍掩一败席。予悯之，嘱梅岑留意，明日梅岑果棺以瘗之。云：“斯时也，城内渐有起色，城外则夜间之抢掠如故也，四乡则荒郊之劫杀如故也，据浦侧居民云：每日潮落各处支河流出男女死尸，于四月后渐多。至五月十一以后，一潮出海，不止百数。若此女者，吾不知其节乎烈乎？然得好善不倦之梅岑，不可谓非不幸之幸也。夜半大雨，守者不倦，众志定矣！ 

　　十七日。黎明游府入城。游府之在泗泾也，民重之，镇无抢夺患。闻城有土匪，十六日因带兵数人还。未至，已见三五成群者比比，公分投驱逐，并召父老谕以祸福，自近及远，枵腹竟日。比暮抵城，门已闭，因露宿，至是衣服淋漓，止众而入。比入则官署依然，眷属避无踪，乃馆于锋庵僧舍，绅董徐少室、林远村等馈修脯，作东道主焉。巳刻，义勇巡城，义勇之集也已有众二百余，敌土匪有余力。林董等惧相遇之，或伤人也。遂制旗四五，大书绅董守城字样，且各注明地段，义勇执器械数。董偕之，益以各铺段民人丁壮约五六百人，由城内街巷而城外而近乡，踵皆遍，盖欲示土匪以威而知惧也。如是者三日，抢风稍息，惟远乡则仍公然无忌。城中则变为强窃，防或不慎，掏摸一空。午刻林董赴松求委员安民后，太尊即拨在郡之本任上海县水利厅李至。是日街上见鱼并水鸡，予食水鸡。米铺之囤积未抢，及抢而未尽者，惧以召衅，尽出以市且贱，予得籴，故始终无庚癸患，民之赖之者几数日。且闻城外尚有猪羊牛肉及鸡鸭一切，盖冀洋人之再至而售，非循贸易之常也。故数日后反无有矣。予家断秋油酒酱等，以酱园被抢，不可卒办，苦此者不少。午后有人自浦东来，云于天后宫前，见有洋人小三舨两只，云系办食物，是掳是买不见不知也。阖城忧惧，亦有出城先走者。未刻，吉云侄自杨师桥来。顷之，瓞园亦自南山来，汉章侄自法华来，一堂谈叙，意甚得。至夜巡更者颇众。十九、二十铺地段，仍分以小甲之复有也。吾铺有人三十余，益泰典亦有所谓乡勇者，向但藏于室，今且列于途。只觉前街后巷，人语嘈嘈，兼以比舍灯光，道如白日，渐返殷庶气象矣。漏约三下，予告假，托二侄照料门户，予解衣卧，自初八至今第一日也。 

　　十八日。闻大南门外近乡有豆腐，予往买之。路上始见有妇女一二。各被抢殷户集多人，亦号乡勇。缉访往日曾与搬抢之徒，无分晓夜，直入搜检，有得有否，且有不论是己物，非己物，概取以去。曰；“此非汝家当有也。 “淮郁姓则榜于门曰：“遗失物件，听拾得者变买云云。”医士张朗山则并不榜。人有以物还之者，惟逊谢曰：“予贫家，似无此物，恐误也！”人皆钦其高谊。日将中，闻福山、江阴等信，六门复有兵伴义勇守城。未刻雨。是日闻营中收各处遗弃兵仗火器，民之持以献者，量值给以钱，人如赴市，凡数日。又马匹各散，被乡人设法渡浦去，至是谓食践春熟若干，挟索重资以赎，且闻有本兵于前已寄于乡间，至是亦执以取官值者，人之无良，可慨也已！予邻姚姓为海艘舵工。返棹，洋人阻之不得入口，舶泊于海，间道只身归。予得悉海中状。酉刻，得道宪巫公在松公干将返信。又得提宪提兵将至信。薄暮出城沽酒，并得市脯大啖。夜间守巷如故。是夜也，闻有和议。 

　　十九日。巫道宪自松返，局董朱春坪、金梅岑往迎之，馆于蕊珠书院。焕明侄自乡归，宵小横行，夜无安枕。一身照颐数户，力渐不支，故迫之归也。午刻，公议擒谣言奸民之曾抢夺者。赃积充宇，苦难变卖。继被搜抢者日夜抄捉。因思远运乃造谣言，其术先以一人狂奔道路，作惊怕状。且扬言曰：“洋人已至某所。予目击，故急回搬家耳！”并点缀如何如何诸凶恶状，即有奸徒扛担一切出城。时居民甫返，风鹤皆惊，一闻此语，顷刻传遍。不逾晷间，而挈妻抱子肩挑背负者塞道路，奸民得计，良民则复受苦一番。此种恶相十七、十八两日渐起，至此一刻数惊，故共议擒之；然议虽定，而当见之之时，人咸倾耳，从未有指之为伪者。未申闻，各门有乡民数十成群，各执锄耒等事，徜徉于市之各当铺各大店各殷户，左右不下数十百起，其中则浦东及西乡人为多。阖城危疑如戒严状，究因各路口丁勇如林，器械密布。游府亦托故，不时出入于途，乃不敢举，约半日而散。是夜予见各种乡勇已足，且兵亦如旧。文武大员俱在，可无烦作杞人忧矣！乃辞邻右之守夜者，约以各管门户，有警即出，勿作待旦坐矣。 

　　二十日。晨晤孟石泉、唐竹舫，皆甫返也。闻林远村于昨赴苏，求抚部院给札，往四处籴米。邑自蹂躏后，凡米船之来者，每为中途要劫，商贩裹足，人咸危之。远村乃议绅商襄银，并以乡勇护舟，四方告籴，故有是行。其后米商踵至，粮遂不匮，皆其功也。是日也，余有微疾，秋舲侄来，遂留之，不令去观荷花。先是，义仓之秋水亭有荷，药局失火，硫入其中，发花特早，端阳前后已作花，余未暇往观。是日有邻人饷余数枝，即此花也。提宪周公至，闻公之来，本带兵若干。迨至，乃止兵城外，小帽便服入游府署，封公欲行谒见礼。周公曰：“止，止，毋令一人知，民心未定，陡闻我到，异议易兴，我所以便服入也。”于是周视城乡形迹，返宿于舟，游府以馆请。周公曰：“我之来不得已也，洋人已去，兵且徒来，留连于此，只骇听闻。如曰备土匪，则若已足，我可以去。”于是留一二日去。其爱民持重之怀，可见也。邻人张姓来语余曰：“新邑尊且至。”问“何姓？”曰：“姓沈。即前宪晓沧公祖也。”余未敢信。是晚，断水烟，觅之铺，铺亦绝。二鼓许微雨，斯时也，居民稍集，城治有兵，文武官长及防堵局绅董俱到办事，仍复井井。回视受患之日，正如疾风暴雨；曾几何时，而天日复见。余虽日困一日，行见不旋踵，而再登衽席也。余之日志无庸矣。故躬历主事，虽不只此，而日记止有十三日云。
