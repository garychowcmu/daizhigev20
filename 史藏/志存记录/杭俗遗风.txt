杭俗遗风　　（清）范祖述 着 

　　● 

　　序一 
　　序二 
　　时序类 
　　乐善类 
　　声色类 
　　婚姻类 
　　寿诞类 
　　丧事类 
　　排场类 
　　俦品类 
　　女工类 
　　饮食类 
　　驰名类 
　　备考类 
　　跋 
　　附录同里吴蓉圃兄譔刻墓志铭 

　　●序一 

　　夫輶轩问俗陈风不废于周官诂训方言辨物特详于尔疋续梦梁之录追想繁华订代醉之编怆怀阅历盖识虽渺小不贤者亦广其传意在阐扬后死者敢辞其责而况南朝金粉都付飘零鲁国灵光尽成灰土遇浔阳之商妇已为估客之妻逢天宝之宫人能记霓裳之曲鹃啼蜀道鹤语尧年此怀古者所以拊心伤情者因之掩泪也吾杭龙飞凤舞开南宋之兴基纸醉金迷写西湖之佳景南柴北米珍聚樊楼东菜西鱼羹夸宋嫂幕天席地名都则冠盖如云选月评花雅集则楼台不夜是以徐冲晦之家训钱塘永绝兵戈林和靖之隐居孤屿俨同蓬岛自邀灵于泥马夸永固于金牛代出名贤人称福地何意红羊换刼苍鸟惊飞五百年忽遇奇灾千万户惨遭烈祸庚申一厄流离郑侠之图辛酉重罹冤酷黄巢之暴天胡此醉石亦能言难书乱后之离情莫问平时之乐事矣吾友范君月桥阀阅名流武林佳士幼承慈训无惭画荻之风家有班姬尝设谈经之座季弟则请缨投笔豪过终童闺人亦击钵成诗名侪道蕴堂上含饴自乐胜前娈婉皆佳备家庆之翔和集人间之艳福乃以闽峤之游正值浙江之变一门殉节痛心当道之豺狼三帀无依聊作南飞之乌鹊楚囚对泣伤怀旧曰山河汉祖归来非复新丰鸡犬感沧桑而寄恨凭楮墨以自娱纪杭俗之遗风索鄙人而作序听乡音之如梦默默此情痛同病之相怜依依故土仆亦身经浩刼罹此鞠荆妻既毕命于寒泉幼子复陷身于贼垒几经白刃魂飞锋镝之余历乏黄梁梦断关山之阻遁闽畺而息喘思去国而伤心恐华表之归来已非故我念玉关之生入尚在何年读此一篇起予三叹夫街谈巷议不妨裨乘之搜越客吴吟能愈幽忧之疾过屠门而大嚼犹逢全盛之时浇鲁酒以消愁亦备应酬之选虽童谣夏谚文未雅驯而补阙拾遗事堪考订以视板桥作记北里名篇但写闲情无关风化者相去远矣时 
　　同治三年岁次甲子六月同里西藩林真书于三山寓次 

　　●序二 

　　杭州素称繁华之地吴山既多胜景西湖又属名区俗语故有上数天堂下数苏杭之说以予生长是邦目见夫四时行乐縻丽纷华诚有无美不备应接不暇者凡自古及今所有古迹俱有志书记载予均不录兹所记者不过一切俗情故曰杭俗遗风忆自道光年间起至咸丰以来三十年中其制作之瑰丽享用之奢华千方鬬巧百计争妍实有愈出愈奇之势可称尽美尽善之观兹于咸丰庚申辛酉粤匪两次窜陷男女除殉难几至百万外其余皆被掳杀间有先游他省以及被胁逃出者巳十不获一矣所在山水之胜景物之华莫不蹧蹋殆尽蹂躏荡然可胜悼哉后之慕此名者不几无所考乎子既生逢其时亲睹其盛故将美景良辰逢场作戏以及一切风土人情详悉缕叙庶使真情实事不致湮没无闻虽非有关世道之文亦足以见升平之盛于以知夫天堂之喻非诬云尔是之为序 
　　同治二年岁次癸亥孟秋之月钱塘范祖述月桥氏着于闽省之与宜阁 

　　◇杭俗遗风全卷◇ 

　　钱塘范祖述　月桥氏着 

　　●时序类 

　　太岁上山 
　　龙灯开光 
　　西湖探梅 
　　天竺香市 
　　下乡香市 
　　三山香市 
　　清明踏青 
　　半山观桃 
　　佛诞放生 
　　龙舟竞渡 
　　元帅会场 
　　六月夜湖 
　　藕香看荷 
　　火神诞会 
　　雷诞夜香 
　　中元接祖 
　　兰盆胜会 
　　地藏香会 
　　湖山赏桂 
　　中秋斗香 
　　江干观涛 
　　重阳登高 
　　九皇斗坛 
　　霜降行兵 
　　茶坊菊景 
　　吴山赏雪 
　　雨雪僧粮 
　　年市喧哗 
　　除夕岁烛 
　　万家烟火 
　　祀神日期 
　　祀祖日期 

　　○太岁上山 

　　立春前一日杭府暨总捕理事水利三厅仁和钱塘二县着朝服坐宪轿全副执事亲往庆春门外迎请勾芒之神其神先期查取姓名年貌或老或少即将旧年神亭迎去毁而新塑彩画端整仍供于亭长约二尺许头塑双髻立而不坐迎时神亭之前有彩亭若干供磁瓶于中插富贵花及天下太平五谷丰登等执事大斑鼓吹台阁地戏央歌等类纸牛活牛各一只进城先往抚宪衙门报春官即各回本署神再行往各衙门毕供于府大门外懊来桥该处搭厂挂灯结彩是夜烧香者通宵热闹次日立春前一时由此动身上殿名曰太岁上山吴山有太岁庙大殿中供至德帝君两旁列供六十花甲值年太岁殿左边每年轮供本甲子太岁一位殿右边即供勾芒之神为对是时上山各衙门均行元宝炉护送元宝炉者以锡造元宝式大香炉一座用四人抬此外尚有高照灯牌大班鼓吹堂名以及拐灯等类开锣喝道音乐洋洋每起以敬神牌为毕若在夜间灯球火把更加热闹沿途迎驾之人各执线香即置于元宝炉内以故香烟燎绕直透云霄一起一起鱼贯徐行山上关帝庙前设供行台茶会又以年糕黄荳夹煮任人取食名曰元宝汤以取发财顺聚而已经过门口家家设祀爆竹之声不绝行春大典天下通行果有如吾杭之胜会者乎 

　　○龙灯开光 

　　吴山者俗称城隍山城隍庙居山之中其左右约里许各神庙咸备焉对岸系民房开设茶店甚多有放怀楼景江楼见沧楼望江楼兰馨馆映山居紫云轩等名其室金壁交辉雕梁画栋匾额对联单屏幅悉臻幽雅悬挂各式灯景玻璃窓棂即磁器均皆精致并有定烧店号桌櫈亦极光鲜茶则本山为最饼则蓑衣着名此外瓜子花生酸梅干风腐干而已其它韭菜饼鸡荳等类及时添售其余之店糖色面馆酒肆惟刻图书卖字画算命相馆为多又有以火漆加染五色捏造人物鸟兽虫蚳果品花草等类无不确肖此亦仅见之一技也至于各式摊场洋镜洋画之类时聚时散大约逢年过节无不毕集者也其各庙道士各有房头系其私室此中讲究诚有天仙画阁之喻不与道士交好者不得其门而入焉有元庆房永固房保定房淳素房等名目不下数十处此则吴山之大略也山右有龙神庙俗称龙王堂灯节城厢内外所行龙灯于十二日到庙点睛叅谒挂红名曰龙灯开光斯为新年之一大阵场也 

　　○西湖探梅 

　　西湖见方均有十里之广出凤山门过万松岭由长桥为湖南有南屏山大丛林净慈寺在焉凡大地有志者予均不赘记惟存其名而已山门对面为南屏晚钟雷峰夕照二景由寺过西半里许有小有天园南泠庙则有堤直达北山岳王坟其景曰苏堤春晓盖苏东坡所建也堤上造桥六即俗所云西湖景致六桥是也第二桥西为花巷观鱼一景第五桥西有横堤过玉带桥为金沙港对港为花神庙湖边有曲院风荷一景已在岳王庙前矣过北一二里为紫云洞庙旁即岳王坟有铁铸赤身秦桧等四人跪地由庙过东则崇文书院仰山楼凤林寺沿湖过西冷桥桥边有苏小小墓再沿湖则六一泉五柳居庐舍庵中泠财神庙朱公祠行宫圣因寺望湖楼诂经精舍照胆台莲池庵陆宣公祠苏公祠临湖为平湖秋月一景过东则又分里外湖矣有白堤一道堤上为断桥残雪一景直达钱塘门盖白乐天所建也平湖秋月过北为孤山放鹤亭断桥里湖有闲地庵葛岭保叔塔大佛头昭庆寺响水坝过北则为松木场又通河道矣是河港汉分歧四通八达无路不可到者钱塘门过南为涌金门是系西湖大马头船只多聚于此有藕香居茶室听水亭子路夫子祠三义阁白祖坛钱王祠有柳浪闻莺一景再过则为清波门沿湖达长桥仍为南山矣湖中有湖心亭稍南为三潭印月一景潭内有放生池此则西湖之大略也春正二月梅花大放城中士女坐船游赏其船有兰言舫半湖春等各名目长可四五丈内有三舱有玻璃屏坑两边玻璃和合窓棂大红小呢门帘其中铺设华丽点缀精工身入其境直拟天上仙宫船中更包酒菜另有伙食船只随傍而行烹调之美不可方物此等船中亦有吹弹歌唱者亦有挟妓饮酒者梅花之盛莫过孤山金沙港二处孤山为宋处士林和靖先生隐居之所其墓在焉有巢居阁一所放鹤亭一座白鹤一双梅花三百六十株回栏曲槛高下栽植道光间福建林少穆先生任杭嘉湖道事大加修葺故每逢花开有本道衙门禁止攀折告示每树悬牌一块其上为西泠财神庙有剧分作会祀神饮福者亦复不少金沙港正殿供关圣帝君其后殿静室水阁等处前后回廊天井共栽有百十余株其余虽有不及二处之多但西湖中最大之船不过三四十号其余之船名撑摇儿每船可容坐四五十人此为搭船自涌金门搭至圣因寺前往回均钱五文小划船容坐四五人船价亦然若乘舆骑马出清波凤山门走苏堤由南至北出钱塘门走白堤由东至西无不面面皆通湖上馆店有五柳居入南宋志书者陆大有闲福居闲乐居四处肴馔酒果珍馐咸备帷醋泖 【 音缕】 鱼一种西湖独擅其长吃茶则庐舍庵兼售西湖白莲藕粉馒头则岳坆面馆塩甜均美其余各式摊场无所不有而圣因寺前则更热闹放风筝则行宫门口看碑帖则岳王庙中西湖尤有土产一样名曰剌菱儿童以划船采取剥而卖之刑同菱角大如蚕荳其味鲜美此亦世所仅有之物也附记西湖十景南屏晚钟雷峰夕照花港观鱼苏堤春晓曲院风荷平湖秋月断桥残雪柳泿闻莺三潭印月双峰插云 

　　○天竺香市 

　　天竺在西湖之西北去岳坟尚有七八里稍南有港曰茅家埠上山近里许茅家埠旱路由花港观鱼立着韦马犬其路较便二月十九观音圣诞大士最着灵验凡祈晴祷雨无不感应虽小儿亦知敬奉十八日文武百官自抚台以下亲往拈香一切执事城门口即便打落不敢开锣喝道其敬畏有如此者百姓有忏会者均于十八晚间出城所以自茅家埠起一路夜灯至庙不绝当日去者自城门至山门十五里中挨肩擦背何止万万行人坐轿者不必言矣天竺有三寺上天竺名法喜寺中天竺名法镜寺下天竺名法净寺去灵隐山不远灵隐者名云林亦四大丛林之一也四大丛林者圣因净慈云林昭庆僧众各有五六百人灵隐山门外有冷泉亭瀑来亭回龙桥飞来峯一线天呼猿洞各奇景冷泉亭上有梁山舟先生书对一联云泉自几时冷起峯从何处飞来山门内右首有径达韬光寺是日热闹亦不下天竺 

　　○下乡香市 

　　下乡者下至苏州一省以及杭嘉湖三府尸禹各乡村民男女坐船而来杭州进香均泊于松木场或上岸自寻下处或歇各寺院房头或在船中居住其船何止千数之多早则正月尽迟则二月初咸来聚焉准于看蚕返掉延有余月之久其能来者均系乡下土财主所带银钱无不丰足故昭庆寺前后左右各行店面均皆云集名曰赶香市其进香城里则城隍山各庙城外则天竺及四大丛林惟行大蜡烛则天竺一处城隍庙间有焉其法造数十斤大烛一枝用架装住两人扛抬余人和以锣鼓到庙将大烛燃点即熄带回以作照蚕之用又以黄布白布或数疋数十疋不等扯长间叚牵拽而行名为舍旛其实白送和尚香则檀香线香二种檀香数百千斤线香千百十古略为烧点余亦送与和尚故天竺之香布二物虽十店亦不敌其多至于点残蜡烛仓中散放更不知其几千万斤也所以天竺和尚吴山道士白手求财吃着不尽各房头均有嫡泒子孙相传剃度外人不得而与焉城外赶香市者不过十分之一而城中三百六十行生意夏秋冬三季敌不过春香一市之多大街小巷无不挨肩擦背者也予坟亲李玉堂住居留下其房分有业竹篮者每逢春香一家要做千余串钱生意即此而推各式生意诚有不可胜计者矣即如沿途乞丐挨斑坐索各有位次自茅家埠至普福茶亭以达上天竺除棉线蚕荳糕饼不计外其钱亦可乞得一年粮草也 

　　○三山香市 

　　三山者一曰天竺山二曰小和山三曰法华山天竺无论矣小和山者供奉玄天上帝其地出钱塘门沿山十八里至留下再二十余里至山城中各行均有香会紏分聚往多在松木场下船至水口灵官上山只十余里或数十人或百十人一起凡三月圣诞前后络绎去者何止千百十起总以两日为期其香烛以及饭食均系头家所备法华山者供奉东岳大帝地在沿山十八里之中每逢三元朝审人家多有解饷冥镪一样汇缴甚多男妇舍身者所化也舍身者各有字号每号千数人不等大约通计人数不下数十万人庙祝系俗家所管香火纸灰出息不少靠此荣身亦有百十余家此名三山每逢三月间城里乡绅以及大家富户之妇女约伴烧香名曰翻三山盖云尽一日之长烧遍三山之香也上城出凤山清波门由茅家埠翻桃源岭落心凉亭即法华山下城出钱塘门亦先至法华山齐至留下一路到小和山再翻石人岭至天竺来回约百里之遥再钱塘门外有地藏殿名道古桥起至小和山有十八处灵官殿所有此等大家妇女大轿阔管随带仆妇了鬟其头面之装饰衣裙之鲜艳穷工极巧鬬丽争华不啻嫦娥下降仙女临凡故留下乡民有对一联云腾云驾雾娉婷女玉叶金枝窈窕娘盖极言其富贵尊荣而已然此特见其一端耳凡予所叙四时行乐之会莫不有此辈在焉所以谓之繁华也 

　　○清明踏青 

　　杭人扫墓不必定在清明之日惟不过立夏节而已所以有踏青之游大约孩提之童或湖或山无不毕集犹有城墙上看哒奶奶之一会焉 

　　○半山观桃 

　　半山在艮山门外水旱路皆十五里至其地转湾则两岸数里均栽桃花又名皋亭山顶有娘娘庙姓倪氏宋高宗时所封专管人之疮毒城中士女观桃者由城中坐船出水门而去此河自叚河头至水门约十里之遥下叚河道开阔桥名万安菜市宝善坝子等均有数十级之高惟太平桥更有三连桥洞船中豆桅亦可过亦有玻璃窓大船半山出产泥猫大小塑画如生凡若去者无不遍载泥猫而回亦一时之胜会也 

　　○佛诞放生 

　　四月八日四大丛林均有放生之物聚焉水族尤多亦有牛马猪羊鸡鹅鸭鸟之类均汇放于江干范村之大云栖寺莲池大师剙建之道场城里东园之小云栖羊市街灵芝寺亦有放生所若水族放于三潭印月者居多是日南北两山大小船只来往不绝亦有轿马尤有城中内眷烧外八寺香者外八寺为四丛林加以凤林寺在湖上山门内有幽冥钟一口昼夜敲击不绝虎跑寺在江千闸口里山寺有虎跑泉烹茶甚美盛水一锺更以别物置内水能高出锺外亦一奇事也海潮寺在望江门外胜果寺在外万松岭以上在城外者为外八寺若十二月初八为腊八日烧里八寺香里八寺海会寺在吴山为天竺娘家大士进城供奉于此开元寺在严官巷义吾寺在涌金门灵芝寺在羊市街长庆寺在清泰门惠林寺在马坡巷报国寺在太平桥佛惠寺在马市街以上在城里者为里八寺 

　　○龙舟竞渡 

　　西湖有龙舟四五只其船长约四五丈头尾均高彩画如龙形中舱上下两层首有龙头太子及秋千架均以小孩装扮太子立而不动秋千上下推移旁列十八般武艺各式旗帜门座各枪中央高低五色彩伞尾有蜈蚣旗中舱下层敲打锣鼓旁坐水手划船若做胜会大看船停泊湖中龙舟四围圈转鱼贯而行如抛物件各龙舟水手下水抢取最难者莫如钱鸭二物钱则入水即沉鸭则下水游去各舟争胜大有可观游船之中或有打十番锣鼓者亦有吹弹歌唱者城里河中亦有由艮山水门来者游人坐船敲打锣鼓名曰游短景儿五月初一起初十尚热闹焉 

　　○元帅会场 

　　地祗元帅封东嘉忠靖王姓温传说系前朝秀士来省中乡试寓中夜闻鬼下瘟药于井中思有以救万民即以身投井次日人见之捞起浑身青色因知受毒由是封神五月十八诞辰十六出会名曰收瘟由来旧矣其井在羊市街地方随后起庙井即在神座下庙名旌德观此为老元帅城中尤有数庙惟旌德观称为有财有势老元帅忠靖观在仓桥为督宪香火院为有势无财仓元帅童乘寺在清河坊为有财无势童元帅甘泉寺在府前为穷凶极恶甘元帅尢有活脓倒臭皮元帅以其庙在皮市也出会惟旌德观老元帅各衙门均助大班一起抚台以下皆然惟杭捕府有大肚皮刽役四个本庙仪从无役不备助会有打本庙行者有各庙助衔约有四五百起之多其目有高跷炉子龙灯旛竿清吹等项尤有仙童猎户马夫扫道台阁船灯侍卫小高跷十样景并各式故事均以小孩装扮再有拜香愿扮斩犯二种何止万千人其繁华精巧极人间之富贵矣不然何能哄动远方之人诚有不远千里而来者此为杭城第一大阵场也十五日助会先行上庙有摆茶会者备下果点各物邀接助会往过近庙房屋有大家租赁看会者一间门面湏洋数十元正日以抚院前为最盛租屋亦然其余縻费不一而足即如至小之茉莉花每朶值钱一二文所行各会均有脚户次第先后不能错乱城中七十二埠轿夫均充驾役每起四五十人一式衣帽其某地换肩名为升驾各有地叚不能多走一步助会行毕然后有直入天门无拘霄汉牌一对府前长吹老会一起八将文武判打灰堆脸系旗下人所扮狼牙棒乾坤圈二军器长约丈余围圆七八寸锡为之两人作对反背横行其余各禁役并朝衣朝帽盘数十对服饰靴履咸备驾到之时寂静无声此神有自然之威人有自然之敬也又有云仙使司者神之中军也杨姓法驾甚小白面无须穿带将军盔甲威风旗文武袍均皆白色本庙仪从亦悉备焉亦有助会军器方天画戟一枝大与神器等驾行于神驾之前庙名三昧庵在板儿巷打铁衖内辰初起驾五鼓回殿故又有看灯会之热闹焉三日前先行马牌沿途分给路经单是日食物无不昂贵做小生意者无不得利真富贵之景象也 

　　○六月夜湖 

　　予伯母闵太孺人寿辰在六月十一是年在于南屏山净慈寺做水陆亲戚男客女眷均住寺内包租大湖船一只日日游玩十九正值大士圣诞宿山香客有带便游夜湖者亦有城中士女专于是夜游夜湖者予亦约伴同游亲历其境此中景趣如登仙界矣水陆见下乐善类 

　　○藕香看荷 

　　藕香居茶室在涌金门马头门对西湖三面临荡多栽荷花红白相间室中挂对一联云欲把西湖比西子从来佳茗似佳人清心爽目其乐何如 

　　○火神诞会 

　　火神诞在六月念三佑圣观中敬演神戏一月有余此外各里各叚有当乡老或充道兄者为首紏分日则祀神用歌司打唱夜则花调等书通宵热闹夜夜不绝歌司花调等见下声色类 

　　○雷诞夜香 

　　雷祖殿在吴山六月念四夜阖城烧香者甚众山下有二巷一曰丁衙巷一曰十五奎巷该处多聚青楼此辈多吃雷斋路途又近是以约伴上山烧香此其中格外热闹焉是夜山上茶店以及摊场均备亮如白昼每年正七十月之十四夜三官圣诞亦复如此惟无青楼之女而已 

　　○中元接祖 

　　杭城风俗七月十二夜湏接祖宗家庙设供茶点十三十五十七均湏祝享有馄饨石花二品凡新丧在中元以前者名曰首中元灵前设供细点每十二十六锡盘为一桌多者数十桌均亲戚所送摆列香案结彩悬灯桌帏椅帔均皆素色接陪丧备酒饭亲友均来吊奠另室铺经坛或僧或道拜忏念经十三以前街上只见送礼十三以后街上只见轿子世情好者甚至有百十家吊奠此为万路齐开之一大阵场也近年愈盛 

　　○兰盆胜会 

　　兰盆会者拯济孤魂之事也大者塩当各商以及绅富为首出缘簿募化在于某庙某寺铺设僧道经坛或七日或五日或三日圆满其余大街小巷均有为首之人排场大小不等冥镪一样何止万万故有人穷鬼富之说焉七月中焰口有赶二坛赶三坛者 

　　○地藏香会 

　　地藏殿在凤山门外万松岭麓旁有一园栽千百株大树练叶森盛包藏风水七月初即有烧香者络绎而来山门内外摆设摊场闲行者名曰游地藏殿凤山水门上至江干下至湖墅均有十里之遥各有坐船来者名为香船均尸禹内眷一日之中多寡不等到水门吊桥上岸至庙不远三十晚上各家门口有地下点香烛荷花灯烧狗屙香供地藏者 

　　○湖山赏桂 

　　涌金门外临湖有钱王祠名表忠观系吴越钱王之祠也殿前后均栽古桂此其一也吴山大观台在龙王堂对面平基砌台大不及亩亭院久圯有古桂十株千百年物也其地左江右湖真是大观再上绝顶则紫阳山八卦石下则丁仙阁有飞来石归云洞寿星石白莲池宝成寺等处以上二处每逢桂盛有人摆设茶摊并各式赶市摊场龙王堂亦有数株过南为后山有三茅观天后宫上下五昌庙山陕会馆再下则为大洞经阁其静室曰小峩嵋有四面临窓文昌阁一座阁外栽桂三十余株西湖之南山有烟霞石屋洞二景石屋如厂厅一间旁有山洞曰瓮云过此里许为满家衖予坟亲沈明书家门口有桂花台大小百十余株是其种植而图花息者也予先祖肇东公之墓即在台上每逢花开之时彼即摆设茶摊佐以现采栗子供人赏玩城里有携酒肴而来者有因扫墓之便而来者亦一时之雅会也过此二里许为烟霞洞洞如衖堂阔一丈余其深不可测无有人穷之者 

　　○中秋斗香 

　　斗香系花神店所造其式四方上大下小纱绢糊造上缀月宫楼台殿阁走马灯景四角挑灯大者四方各二尺许出卖琵琶街为多即正月灯市亦在此处也大街店面多有供者人家摆设湏于天井搭台佐以各式灯景亦有唱南词等书者月上斯热闹焉 

　　○江干观涛 

　　候潮门外至闸口沿江十里均可观看八月十八为潮神生日前后三日均有潮泛始起之时微见远处如白带一迤逦而来顷刻波涛汹涌水势高有数丈满江腾沸真乃大观螺蛳埠有秋涛宫系南廵时供御览者 

　　○重阳登高 

　　是日城隍山紫阳山登高吃糖炒栗子鸡荳带游斗坛见人山人海而已文昌关帝火德等庙摆设灯谜亦一时雅会也 

　　○九皇斗坛 

　　九月初一至初十日止杭城人家有大半吃素净厨城里城外山上山下共有斗坛三百余处均系在家人紏分设供其中铺设点缀此强彼胜每晚拜忏至三四更不等有名讲究者初六七朝天上表遍贴招知并招儿童过关士女之游斗坛亦一大胜会也山下宗阳宫通元观旌德观等处为最山上金龙阁准提阁火德庙上下宝奎坛其余数十房头均有所用桌帏旛幔以及所点蜡烛均皆黄色 

　　○霜降行兵 

　　霜降节前一日抚杭四营兵丁各归各技顶盔贯甲先马兵后步兵背上均袱尖角小旗一队一队有领队压阵之官如鸟枪藤牌抬炮长矛等项每起一队先有行号一对兵丁摆对而行并无参前落后兵毕然后抚标中军叅将左右二营守备杭协副将城水二营都司先小后大全副执事迎官鼓吹各行盔甲一副末后抚台亦然武官各骑马随同而行至候潮门外罗木营安放次日一早行进 

　　○茶坊菊景 

　　当九十月之交五色洋菊齐开有花园匠扎缚各式大小盆景出租与山上山下茶肆摆设供人赏玩新正张挂龙灯反各式灯景亦然 

　　○吴山赏雪 

　　吴山茶室正对钱江各庙房头后临湖水仰观俯察胜景无穷下雪初晴之候或品茗于茶室之内或饮酒于房头之中不啻置身琉璃世界矣道光间有一年雪高数丈瓦上扒雪堆地对街房屋几不相见 

　　○雨雪僧粮 

　　四大丛林及城中各寺院僧众或数十辈一起或百十众一起身披搭衣手持演磬钵盂等物行往各施主大家分送馒头名曰化雨雪粮以为度岁之资亦以见富贵之景象也 

　　○年市喧哗 

　　将近年边大街店面均各挂灯结彩赶趁年市其街上挑肩负担者亦多于平日即人家亦皆忙冗予曾作年终即景竹枝词二十四首姑录数首释学孩儿笑语喧手持香烛谒师尊今朝跳出书斋外惟愿天天日不昏衙斋封印吏家忙东赶西奔李与张更有店家清账目分头持票往街方来往亲朋送礼勤撞篮盒子为何因分明鱼肉年糕橘对易原知挑下人俗例家家谢灶司善富为轿送参差煎糕炒荳糖兼果惹得儿童得意时到处开摊赶市儿神旗五色铲工奇更多口号花元宝卖与人家取好词欢喜团子命名嘉善富花元买遍家芥菜红丝颜色美此中年景最喧哗烝祭殊于礿禘尝三牲五鼎倍增详彩旗五色神前插猪首中央熏得黄孩儿押岁讨铜钱怏活真如一等仙爆竹声中无限乐嘻嘻笑笑过新年尤有新年即景二十四首亦录数首床中橘荔巳先尝冠带开门见吉祥接罢三天接灶主烧香迎走喜神方门前不绝片儿飞跳轿长班阔管威可笑拜年如此急分明卖弄及时衣嘉音吹出太平箫专取孩童手内钞争买之时惟欲响那知工尺费推敲十二龙灯尽上山开光行遍几湾熙来壤往人人乐此际无非是空闲大头和尚跳街中白兔青狮蜡炬丰更有儿童骑马走手中还点小灯笼约伴同行各自忙城隍山上闹瀼瀼茶坊开水休思滚略用钱财便倾囊新正十六回娘家轿带箱笼人带娃打点来朝收祖像今朝还要吃西瓜骨牌骰子状元筹赌博多般心始收谚说魂消十八日仍然执业再翻头再每逢冬至新春元旦小年朝之前一日晚上湏供来年饭揪来年火扫来年地来年饭者家堂家庙并各神前供饭一锺上摆小橘插柏子旁插年糕两片又用淘箩一个盛饭九分满上盖锅焦中插秤杆一管大柏一枝两旁分插松萌柴并葱一对锅焦之上安放荳腐一块并年糕橘子元宝花糕之类供于大厅神轴面前名聚宝盆来年火者用脚炉并大铜古下种欢喜团一个桴炭若千上盖旺炭火并灰凡房中有人困者安放一个来年地凡内外上下之地湏扫干净杭城犹有踏菜一事在于冬至节半月之前买白菜千百斤洗净晾干用塩腌于七石缸内凡菜一层铺塩一皮须用人踏故名踏菜冬至开缸烧纸请神后湏切菜花炒肉片祝享再近年拣扫舍宇日用竹梢将屋扫净名为担尘再冬至头一日晚上湏吃鲍头鱼拗荳腐以上均过年老例 

　　○除夕岁烛 

　　除夕之夜金吾不禁城厢内外山上山下各寺院庙宇均有人家去点岁烛大者数百十斤通宵热闹亦有下半夜往天竺进香者 

　　○万家烟火 

　　年三十夜有不困者名曰守岁盖是夜家家灯烛辉煌香烟不断即厨灶中烟火亦皆不绝街上行人照耀如同白日故城隍山可看万家烟火 

　　○祀神日期 

　　正月初五烧五纸茶酒蔬供皆五数十五斋三官用素菜茶面公门中者烧开印纸二月初二煎糕炒荳谢灶司土地初三烧文昌纸十九斋观音用素菜茶面四月立夏烧节纸初八斋佛用素菜茶面五月端午烧节纸十三烧关帝纸六月十九斋观音廿三谢灶司土地用炒荳麦糕七月十五斋三官八月中秋烧节纸九月初一至初十供九皇斗十九斋观音十月十五斋三官十一月冬至烧节纸十二月廿三谢灶司土地年廿几烧年纸凡烧纸用三茶六酒三果三素菜塩碟米碟鸡血荳腐三牲鸡鱼肉如不用鸡鸭蛋代之惟年纸用五燥果五燥素菜五湿果五湿素菜三牲添猪头羊肉为五牲其余按节应用各点以及过年金团等见下饮食类  

　　○祀祖日期 

　　正月十三十五十七清明立夏端午七月十三十五十七中秋十月朝冬至新春除夕其余各祖宗生殁忌辰扫墓新年清明十月朝一年三次 

　　●乐善类 

　　普济堂 
　　清节堂 
　　育婴堂 
　　义学馆 
　　济仁堂 
　　栖流所 
　　舍材局 
　　瘗埋局 
　　收买字纸 
　　义民救灾 
　　斋千僧会 
　　水陆道场 

　　○普济堂 

　　昨呼老人堂在武林门内天水桥地方收养六十岁以上无妻拏之老人额以千数为满其外有人报者书名置签于筒俟有缺出掣签顶补每五人住房一间房有字号编列以备查考一日三餐定时不乱吃饭之处如寺院斋堂桌櫈一般对面照墙书斋堂会食罗千夫七字大有二尺许吃鱼吃肉以及小荤每月几日均有定分平日众菜一味如自有菜准其添食每月出堂只准三天如三天不到则扣名矣有厨房汤房剃头房医药房总管房挂号房等处均有专司又有佛堂一所其中经忏钟鼓铺设法器一切俱全如有愿修行者听其进堂故时常亦有忏会其余各人各业准其赚钱添补各房字号均有服役之人可以传递家私亦可带进每逢立冬付给棉袄一件其长过膝清明领还另给席扇等件病有医药死有棺木葬有定时其规矩章程可谓尽善之至矣 

　　○清节堂 

　　年少妇人愿守节而贫不给者具报查明收留堂内禁止出入其奔走服役之人悉令妇女如守节年例合符并代报请旌尤有恤嫠会每逢年终给银若干专人查访多有藉此度岁者 

　　○育婴堂 

　　堂在梅花碑地方贫户有生孩报进堂者内雇乳娘代养及其长大仍令本生父母领回如无家可归者另以处置决不令其失所 

　　○义学馆 

　　宗文义塾在车驾桥直街馆分内外内馆作文出考者为一类未完篇者为一类均住宿塾内伙食供给以及笔墨纸砚均皆齐备每月作文几课司事者考其优劣先生亦湏考选县府院考纳卷以及供给送考等类均系塾中备办其接送考试有宗文义塾灯笼为号入泮填册每堂千文亦有老例入泮后出塾矣外馆均系蒙童惟不备饭不住宿而已是塾风水甚好凡岁科两试出考者总有十余人要进到十之七八此中出身而发达者不知凡几头门外有冯培元探花及第匾额亦其出身之地也 

　　○济仁堂 

　　在吴山吕祖殿又名金龙阁每日请内外科名医各二人五日一轮周而复始辰刻齐集午后各散病人于门口持筹进堂胗视其丸散膏丹等药凭方施给惟饮片不备耳予先考渔谷公心存济世在堂施胗二十余年 

　　○栖流所 

　　在百岁坊巷地方如有异乡人生病无家可归者报到所中设有房间床铺医药调治痊好给钱二百文出所自便死则材葬均备 

　　○舍材局 

　　从前街上倒毙一人所在丐头地保百般索诈地方受累无穷自立栖流所之后禀明当道官长勒石禁止如遇倒毙之人地方责令地保往所报明当即来材一具冥镪一提收殓扛出城外寄场停放材头注明材之字号数目以及死者姓名如不知姓名者另列记号汇总埋葬如贫户欲乞材者亦须报明有嫌材薄者贴其钱二千文另有一种可值市价六千文其一概舍者定价每具二千文此事帷济仁堂一律而行其它虽有舍者亦皆附于此二处也 

　　○瘗埋局 

　　每逢清明十月朝之前雇人于城外各山各地收取一切无主暴露棺木并查明久厝之材何人所管有无子孙愿代埋者编列字号造册备查以五棺作冢一邱每棺用工用灰若干均有定数每邱面前立碑一块记明五人姓名以便子孙亦可迁葬如自己有地无力葬者只用彼之灰工亦听其便如欲自添灰工若干亦无不可此诚至善之举也 

　　○收买字纸 

　　吴山金龙阁火德庙二处除每日雇人沿街收取外每月定以何日收买或淫书或簿书或散纸或竹木或磁器各种每斤若干文山下尤有募捐每愿每月三十文凭折支付雇人收取焚化汇总运投江海 

　　○义民救灾 

　　杭州各里各叚均有火兵或以庙名为衔或以地名为衔置备水龙一架或二架其余水桶吊桶铜锣行号大纛旗各小旗梯子挠钩刀锯斧凿扛索灯笼号衣号帽等项以救火灾每起四五十人至百余人不等均系搭彩匠泥水木匠以及各行之强有力者为之号帽翻棉如法师帽蓝色号衣蓝布背心前后白图书写某衔有司龙司苗司筹司烛运水上高救柩等名龙用四人抬飞插而行虽五里十里之遥只须一刻之间无不毕集司龙者管龙司苗者立于龙上认明方向把苗施放司筹者每人给筹一根以凭给钱司烛者若在夜间每人均有高杆灯笼一管灯上号写所司何事日间小旗一面亦然故一望而知之也灯笼铁丝白纸黑字大小旗帜均蓝色白字大纛各旗两旁亦挂灯笼一对如运水者以筛锣为号上高者有梯子挠钩等器以备拆屋救柩者有大索木摃上下各叚何止数百十起其用力之踊跃诚有奋不顾身之势也出门筛锣为号回时每吹行号一声间锣一下名为太平锣如夜间各起按队而行亮如白昼若行灯会之好看也 

　　○斋千僧会 

　　施主人家有斋千僧者于十城门张贴招知于某日在某处斋僧衬钱若干四大丛林派出执事僧数人前往会斋其余五方杂处无不毕集此举在海潮寺者居多海潮寺在望江门外近江里许亦可算一丛林寺中除斋堂外遍设坐位每位安箸一双碗三只盖一饭两菜也其时方丈大和尚身披搭衣转大旗向上三拜于斋堂升座两旁执事僧众随同念经毕然后合寺大众同吃有管饭者专管盛饭司菜者专司盛菜碗空即行添上食饱而止每人衬钱四十八文居多所可奇者名曰斋千僧而所来之人却好不相上下少固不少多亦不至甚多此莫道无神却有神也不然杭州岂止千僧而已哉 

　　○水陆道场 

　　有做生日或超度父母祖先者于四大丛林及云栖等寺建水陆道场四十九日圆满定价制钱二百千文每日于经坛中以二十四众和尚拜诵各种经忏设放焰口若干坛大张黄榜施主男客女眷均有静室居住日日摆斋极其丰盛僧众伺候各有专司水陆堂上设供本身长生禄位圆满之后各样执事均须酬谢而巳然而人生适意之事可以止矣 

　　●声色类 

　　戏班 
　　堂名 
　　歌司 
　　徽调 
　　南詷 
　　滩簧 
　　花调 
　　大书 
　　道情 
　　戏法 
　　隔壁戏 
　　木人戏 
　　打花鼓 
　　花鼓调 
　　莲花乐 
　　吹鼓手 
　　谈孔雀经 
　　吹唱焰口 
　　敲打焰口 
　　水火炼度 

　　○戏班 

　　杭州有大班四曰鸿福恒盛三元四喜行头脚色均相彷佛行头之好不过新鲜齐整至于小旦则有自备时式衣裙等类脚色每班均约有百人其中各有专技而所最为出色人人尽知者帷花旦中有小桂林老外有余德水小生有许三儿小丑有曹笏板此四人者数十年中翘楚也每年五月十三关帝戏后均须散班名曰歇伏八月中再聚行头藉此修理一新故六七月中只有来路班子看也旗下营梅青院戏台名失魂台盖惯捉破绽者如剪发卖发赵五娘带金戒指之类定要罚戏一本以故四班中无不拣点而无倒架之事也每本以上半本五出下半本三出为定阄钱每本十六洋上下 

　　○堂名 

　　堂名即清音班多自姑苏来者共有一二十班有万福全福增福增庆双寿双桂福寿荣华秀华等名每班以十岁以上至十五六岁孩子八人一式打扮四季衣裳均皆华丽吹弹歌唱各出戏文昆腔居多近今亦会唱徽调敲打各种十番闹龙舟等锣鼓惟荣华秀华两班每班均有三四十人亦有演戏行头又称堂名班如遇大满篷亦可分作三四班清音堂名有架以八仙桌两张直长聘摆四角缚柱高丈余迎面有西洋盘瑶台一座上列玻璃屏扇下挂玻璃灯匾灯对桌挂大红绣花单帏后面三层玻璃围屏两横上沿玻璃短匾一层上再列玻璃屏扇一层四面周围上中下三层均挂玻璃小灯或四方或六角或八角或花篮不等灯之挑角及下坠均挂大红丝线须绦桌面铺毡迎面摆紫檀雕花戏台一座下列人物上插笙箫管笛四对亦有大红丝线须绦旁摆玻璃灯罩一对桌中玻璃围屏一座旁亦摆玻璃灯罩一对后面九匀锣一座有大红绣花披帏其余安放乐器八孩分坐两横后面帏屏之后坐教师先生一人管班一人凡灯屏匾扇等物均是五彩绘画各式全本戏文如白蛇传西游记之类晚间点灯点满须烛百枝如行花轿送丧用以上街则如清吹一起阄钱三洋饭钱一洋手本插烛等一洋点心钱两餐再如上街坐衙以及各样阵场须与鼓手行秤钱各二百文 

　　○歌司 

　　歌司招牌曰祝献茶筵顺星礼斗祝献茶筵者谓祀神还愿为人祈祝申疏通诚也顺星礼斗者谓疾病拜斗为同斗鬼禳星祈祷也其实则专唱戏文而九调十三腔咸备焉有大箱子中箱子小箱子之分大中箱子稍有摆设以八仙桌两张对面列坐大则八人中则六人若小箱子只四人开箱列坐而已人头聚会祀神多用之 

　　○徽调 

　　徽调排场与歌司大中箱子等惟唱徽调一门而已人家开丧闹材多用之 

　　○南詷 

　　说唱古今书籍编七字句坐中开口弹弦子打横者佐以洋琴名曰洋二百盖坐中阄洋一元而打洋琴者阄钱二百也每本四五回称为唱书先生出名者有谚云倪老开张老福陈金姑沈小六其它戴鼎孟隆许焕莫培等所最兴时者惟倪开张福二人倪开风流蕴藉张福滑稽诙谐令人发笑虽当面诮人人不之怨也五月十九仓桥元帅庙有文书老会凡省中唱书者不取阄钱挨唱一回以家伙到庙先后为序不大出名者以此为荣也庙中惟备点饭人家喜事生日多用之 

　　○滩簧 

　　以五人分生旦净丑脚色用弦子琵琶胡琴鼓板所唱亦系戏文如谒师劝农梳妆跪池和番乡探之类不过另编七字句每本五　出阄钱一千六百文近又兴锣鼓儿滩簧亦有串客不秤阄须　其盛饰酒饭小孩弥月百禄周岁等多用之喜事生日空日亦用之 

　　○花调 

　　亦以五人分脚色用弦子琵琶洋琴鼓板所唱之书均系七字唱本其调慢而且烂每本五六回阄钱一千二百文大户人家不兴小户人家及人头聚会街书多用之 

　　○大书 

　　一人独说不用家伙惟有醒目一块纸扇一把所见惟沈蒲包一人阉亦一洋其余不过街书有之 

　　○道情 

　　以渔鼓简板为用所唱多劝世文大家小户多不兴惟街书有之 

　　○戏法 

　　法有大套小套大套地下变小套桌上变全靠伙计一人在旁鬼串混人耳目如喜事变出五六岁小孩子一个手捧不倒人儿一盘倾满戏场名曰百子图如生日孩子则捧桃一盘上寿有变金鱼缸一个水皆盛满晚间能变灯景灯皆点亮有一大家花厅摆大花瓶一个先期被其取去及至变出人皆识认彼将故意打碎名曰岁岁平安人皆失色彼又从容拾碎瓶藏好曰吾再变他圆全名曰岁岁团圆转眼间则见原瓶仍在并插玉堂春富贵花一瓶人皆奇其神术而不知打碎者预先觅下相像之一瓶也故人家变戏法者往往小吃大会钞也 

　　○隔壁戏 

　　以八仙桌两张横摆踏起帏以布慢一人藏内惟有扇子一把钱板一块能作数人声口鸟兽呌唤以及各物响动无不确肖初不料其一人所作也此多与戏法连班而来者 

　　○木人戏 

　　木人约长尺半许各样脚色衣帽行头均全其身下签一杆活人颈下挂一竹筒将杆插入筒中而木人两手亦有关窍活人以两手代为运动并为说唱俨然如生台以布幔约五尺高遮护人身布幔之上仅见木人其桌椅及台上应用之物均令高出不啻戏台一般所做戏文与人做等尤能滚狮子滚龙灯但不多得仅见予堂伯秀升公家做过一次 

　　○打花鼓 

　　过江年轻堂客搽眉画粉穿着背心等衣手持花鼓又以男人扮小丑模样手持戏锣对唱对做亦有胡琴等器相杂成调但惟见其肉麻而已此惟街上鬬钱所做若人家中断不做也 

　　○花鼓调 

　　以花鼓戏锣一人独敲独唱火神会夜间多用之 

　　○莲花乐 

　　以一人手拍竹板为唱而三四人手摇竹签和之火神会夜间多用之 

　　○吹鼓手 

　　杭州之吹唢吶能令鼻中转气不使其声断续如行会行花轿行丧事之长吹是也再如人家开吊早间打头二鼓不甚久长惟打晚鼓吹有一二时之久先徐后疾吹出各样调头最后如小调中之九连环鲜花调闹五更十八模之类无不一一吹出真一技之独能也鼻中转气大约另有传授何别处之不能也 

　　○谈孔雀经 

　　僧家有经一种名曰孔雀经编列各调戏曲如昆腔乱弹徽调滩簧及九调十三腔均皆齐备以和尚八人分出生旦净丑各音吹弹歌唱俨同唱戏一般人家有素事方用之 

　　○吹唱焰口 

　　瑜珈焰口经文亦能编出各调戏曲如孔雀经一般除法师所念不唱外其余按出宣唱各调俱全每坛用和尚七人但此等和尚会者不可多得杭州城厢内外不过一班之数故日夜两坛每人须钱一千 

　　○敲打焰口 

　　土地庙中多有酒肉和尚用脆鼓铙钹放焰口者名曰敲打焰口其腔调之高朗与敲击之圆活诚有无出其右者更有叹无常一调五人轮唱四人接腔其文有似劝世不在焰口经典之内且无论其有无功德姑取其适听而已 

　　○水火炼度 

　　道士放焰口亦有用吹手二人合其念诵腔调而和之末上台时法师于寒林台前画符却诀有小道士以竹梢挂纸旛一首持向法师对敲对诵满坛行遍然后寒林台前列水一盆于中左右设锭二堆法师向锭念毕将锭焚化有主管以竹梢纸旛烧去然后一抖则更出一首再烧再抖左及右每各四五度随后抖出数十丈长白纸一供于正荐桌上余人大敲锣鼓以助之名曰水火炼度且不论其作何功德姑取其可观而已 

　　●婚姻类 

　　传红 
　　下盒 
　　发奁 
　　婚嫁 
　　三朝 
　　回郎 
　　餪房 
　　上门 

　　○传红 

　　凡作媒有男女二媒说合之时男媒须于男家先取地脚交女媒送至女家打听女家如有允意女媒则取女家草八字交男媒送至男家求卜男女家如皆允然后男家择日缔姻名曰传红先备小礼四副以二副仍由男女媒送于女家小礼用鹤顶纸造五幅全帖外用封筒内用绿纸夹衬面用胶金全福二字两小礼一样写某郡某称某人端肃顿首拜一作拜帖一内加泥金签一男家写恭求台允女家写谨遵台命男家用金玉如意簪压帖小锡茶叶瓶若干女家用顶带压帖小锡酒罇若干其余各色花果盆景喜蛋七子鲜果佛手石榴之类男女家皆同是日媒人先女家道喜然后往男家吃点押盒至女家吃中席下午押盒往男家吃晚席媒人轿价系男家开发女家犒封有冰从冰从花红冰舆伐饭冰舆花红男家照样数目加半再添冰舆二封总送男女家均供青龙和合马净茶糕团挂灯结彩桌帏椅帔发帖请各亲友男女家均写某人缔姻惟媒人帖用花古柬先须拜媒后须谢媒下盒婚嫁皆然 

　　○下盒 

　　择吉下盒之前先期由媒人讨新娘裙袄尺寸账领腰出手若干长大开具清单送至男家以备制衣合式男家再备鸾书凤目并小礼仍由媒送至女家小礼金签男家写吉詹某日敬备彩舆恭迎合卺女家写遵吉二字鸾书有启内云右启中用金签写大德望即荣封某翁某老亲台老先生老大人阁下后写伏承尊慈不弃儒素鼎重冰言允以仆之某某配令某为室中有四六句尾书所有不腆菲将具如端幅惟冀亲慈俯赐涵鉴不宣未幅写年月日某载拜启前有衔如小礼写凤目先书吉开二字然后将行聘回聘之物一一开载后幅加金签男家写纳采加笄之敬女家写旋吉之敬末后有衔如小礼尤有八字盒男家写新郎八字于左女家写新娘八字于右名为聘八字男家行聘之物造首饰板二块将黄冠笄簪环儿金花珠花翠花金如意匾方玉如意匾方金镯王钏之类分钉两板裙袄彩币多少不等有职分者凤冠元领霞佩束带朝裙朝珠补褂再有衬冠裙袄小棉袄裤各一副其余胭脂花粉红绳彩线其喜蛋鲜干各果如传红女家回靴帽袍套鞋袜鞋膝如有公婆者加堂上鞋袜鞋膝各一副文房四宝笔筒书籍之类其喜蛋等亦然男女媒押盒并犒封铺设请客均同傅红男家犹与搀扶婆封有冠冕上冠整容舆金代饭等项 

　　○发奁 

　　妆奁有全铺房一封书之名此言无所不有也然不恒有惟十二箱四厨八箱两厨六箱一厨四箱一桌之分箱有安冬台弯描金撞箱之别厨有书厨衣厨之别桌有大中春台聘春台梳角桌之别再衣架脸架琴櫈春櫈杌櫈小脚櫈马箱子孙桶大中浴盆样盆小脚盆坐桶提汤桶折水桶和合提盒叚盒果桶茶洗鞋桶五升斗辫线架棚子架火箱焙笼此名内房家伙尤有外房家伙元炉立台画桌琴桌月桌四仙桌马鞍桌圈椅一字椅茶几杌櫈各式锡器有盘壶瓶罐灯台烛台之类不下数百件铜器如面盆手炉脚炉铜古熨斗之类其锡器摆于各桌之上每桌有烛台或风灯之类一对如梳角桌则摆梳盒镜台粉撞皂罐之类如月桌四仙桌则有果盒暖碗茶酒杯箸之类各以其所宜配合端整每桌开明桌单一纸再总有奁目一本所有妆奁各逐件开载不漏一物路上均有管家照料其目有持柬持奁侍奁立台子孙喜桶和合各作好看各纪行礼等名其扎缚扛抬由搭应埠夫承值管家开发看妆奁之大小为定其埠夫每名若干由女家开单与男家照发至门之时其立台等均由管家亲自肩桃而进持柬者先行投帖摆好之后持奁者请新姑爷接奁目侍奁者请账房老爷点桌单然后再请东家及新姑爷行礼留饭而回谢帖新郎出名用小礼加金签上写一嘉字是日搀扶伴房亦押奁而去搀扶仍回伴房留一人管新房举行在完姻前一两日 

　　○婚嫁 

　　先期仍照例送小礼男家金签写恭迎成礼女家写谨遗于归并由媒人取女家新亲单一纸注明姓名称呼正日男家贴路经单于门口午刻媒人先行坐席吃三道菜即拜辞押轿先行然后发轿至女家女家先一日晚新娘装扮叅拜家堂家庙坐席占首位诸女客相陪名曰待新娘正日花轿到门亦贴路经单于门口上灯时男家接亲照料亮轿并行人灯景均皆点烛伺候管家男女家均有头灯提灯宫灯侍轿顶马对马男家更多子孙喜灯一对媒人外边坐席鼓手三吹三打内边新娘吃和合饭毕然后装扮吹打上冠戴并头莲兜红巾掌灯者二人持筛者二人引出上轿媒人及搀伴走小路先行有兄弟等作送亲者随轿而行其时男家新郎亦吃和合饭毕衣冠端整对坐于新房床前花轿到门请客二人衣冠立于堂上赞礼轿歇于堂赞曰熨轿启帘主人接宝新人降舆新郎登堂凡三请主人行香一跪三叩首礼主人暂退新人行香三跪九叩首礼主人送神揭巾圆酒转班行夫妇礼掌灯者送归香阁新郎出堂时亦有掌灯二人持筛二人凡赞一语用细乐惟请新郎送神大响乐归房之时一路传代房中掷喜儿果新人坐床吃交杯盏床前宴毕然后请公婆行卸冠礼亲戚多辞不见男女新人卸冠毕送亲回去新郎自便内外均摆席外请媒人并客内请新娘上坐吃毕客散或有当夜圆房者或有守花烛不困者子孙桶内有喜蛋喜果一包搀扶送与本家太太名曰送子次日一早男家出名人往女家谢亲当堂四拜而回无人接待女家一早送糕粽二盘糖汤一壶于男家名曰送早点心女家亲戚有应来往者每日轮送细点二色名曰望朝行人搀伴等见下排场类 

　　○三朝 

　　完姻第三日为三朝所重庙见之礼亦须请媒客是日新郎衣冠新娘戴凤冠珠翠大满头有龙凤钗燕子钗长钗等前后围绕穿元领霞佩束带朝裙午刻祀祖两新人先拜家堂次叅灶须穿绿祆绿鞋叅毕吕吕然后叅家庙申刻见礼堂上设两圈椅左右两旁铺红毡先大冰次各友亲男客次女客应坐者上坐受礼应回者左右答拜次本家男女各人公婆须自先拜祖先然后受礼起倒四拜坐而受之连四拜起立回揖其余大伯小叔小姑之类年长者左首年幼者右首均同拜如有子侄等小辈则两新人请上小辈下拜均毕后男仆女婢等恭堂新娘自此开口矣是日女家又送三朝盘于男家盖岳父母与女壻女儿之上贺也以箱架用叚盒铺摆男色靴帽袍套各式绣袋之类女色所应陪嫁之衣餙如便簮耳挖耳环珠领戒指皮裙皮袄之尸禹凡行聘所不备者尤有钞袋匙袋油榻粉扑之类男仆赏赐手巾扇子女婢里金银簮毡膝裤鞋面布叅堂封等外备鸡鹅鱼肉枝圆桃枣四海味共十二色为堂上盒又四熟盒用双蹄双鸡双肚双鱼边鱼四燥果共八色为房里盒所来之礼除堂上十二色酌收一二色外其余全收再有女使一名专送针线匾者名曰绣筐外加发袋一双头油二瓶烟筒一管须留饭开发亦须从厚晚间尤有逊席之礼逊席者厅中设桌椅坐位一席厅左朝横亦设一席摆设香几屏风燃点安息香以本家女眷之族长一人与新娘当堂逊席如做戏文一般新娘亦须回逊然后告坐就于中位与逊者左席相陪两下一面上酒上菜上茶上点之类下面如演戏者出堂扮演送子男女加冠魁星等戏堂名亦出堂送子有麒麟送子一座吹打送入新房女家当堂有管家放赏其封有送子加冠大戏司乐司厨司茶斟酒值筵托盘并有司阍司圊各名目再自见礼以过公婆及各族亲中之男女长辈须送新娘上贺公婆衣餙金银不等其余长辈大约送银洋者居多惟丰啬不等耳新娘亦送落贺针线与公婆各长及平辈小辈之人针线者不过钞袋匙袋及各式绣袋而已再一年之内女家须送节礼如元宵灯端午景冬至聚宝盆之类新娘以之分送各亲友其余之节亦各有及时之物 

　　○回郎 

　　女家接回即先期备启致请其帖曰吉詹某日敬备官舆恭迎双玉亦须发帖请大冰各友亲名曰小壻初临大约多在三朝之次日是日早辰用帖三道备舆往男家接请如有轿陪嫁者只须一乘与配对者两新人仍如三朝穿着拜辞公婆各长乘轿而去女前郎后搀伴小轿随行男女家各有管家到门厅上下轿新娘延入内室新郎铺毡跪递上门拜帖除岳家外尤有各亲戚拜帖照依新亲单开载姓名称呼用新郎出名一并书写投递毕当厅饮果糖茶汤三道然后坐茶点心及中饭均在偏室新郎上坐耳其叅家堂叅灶叅家庙见礼下人叅堂晚间逊席上戏送子放赏等一切仪文俱与三朝同惟逊席则新郎其叅堂赏号均系男家备夜间送回郎前女后到家又须叅拜家庙次日新郎往女家谢酒往往留叙永日而回再新娘如再隔日归宁名曰望静 

　　○餪房 

　　亲友剧分餪房杭州此风大盛或一洋或二洋备办席饭以及声色之技东家皆不与闻恭维新娘上坐席间以四闺女相陪其需一切赏封均系新房所出另日东家湏照餪房场头之大小一样回谢 

　　○上门 

　　男家接新亲及女家之亲戚上门照依新亲单用出名人出名备具拜请二帖总送于女家有惟本家人来有及连襟等来者到门各与出名人相拜后亦坐三道茶汤新娘出堂相见各相当堂见礼毕然后往新房中吃茶点心如有场头永日而回否则辞谢自来者名偷上门即行告辞者矣 

　　●寿诞类 

　　生子 
　　寄子 
　　生日 
　　万寿 

　　○生子 

　　子生之初即备喜蛋酒果送往外家报喜外家随备衣裙喜蛋育子喜果等送来即将喜蛋各物添备分送各友亲其友亲陆续回送汤盒如火腿鸡肚桂元索面之类三朝烧太均纸如鸡嘴闭者下胎男喜如嘴开者则女喜矣其效极验弥月剃头发帖摆酒送礼者帽一顶或和尚式琴童式刘海线搭帽篐不等上缀银器如寿星兽头之类粉造糕团一副百禄送回嘴一个绸绉桃花绣花不等上缀银镯一双面造寿桃二盘周岁送鞋袜各一双绸縀不等粉造周饼二盘如外婆家及至亲则更有衣裙祆裤之类是日均湏用素菜十碗茶面等斋王母寿星周岁则孩着鞋袜戴百家锁坐竹车而车下湏置坐饼及糖饼使之有坐性也 

　　○寄子 

　　承寄干儿子干女儿之风杭州可谓盛行盖惟恐其不寿而以出姓为名其实亦不过以有事为荣也干爹干娘送礼以包袱兜肚二物为重其余衣帽鞋袜等项若云取名压帖此中丰啬不等其子女送干爹干娘者备素菜十碗并糕桃烛面鞋袜鞋膝一切湏用对象随同本生父母前往斋供王母寿星至于每逢各节一年之内亦如新嫁女儿湏送各式节景于子女除夕尤送年饭三年为满 

　　○生日 

　　谚云有钱不做三十岁无钱要做四十岁然则四十以上无一而不做者也其排场大厅当中铺设寿坛上供王母寿星茶蔬斋供并至亲所送散摆糕桃烛面鞋袜鞋膝虽多亦皆列供下设烛台数十对燃点寿烛挂灯结彩两旁壁柱张挂大红轴对亦亲戚所送也兼之椅帔桌帏一望皆红当中设拜垫一块客来者向上拜祝右首朝上如有几子设拜垫几块再下一级如有几孙亦设垫几块客拜子孙荅拜拜毕又谢一次别室花厅等处摆设面碟另请陪客邀往吃面名曰走马面盖随到随吃也开设面锅分大小碗冯筹支付内堂女客媳妇女孙等回拜吃面亦然惟寿辰正月虽大家亦不唱戏只用堂名盖堂名可以坐衙客来吹拜做戏则太繁杂矣故虽有午饭晚席而一日之间人来客往拜跪不休东家亦甚辛苦况过后尽可热闹何必在此一日也惟予祖母沈太宜人享寿九十有一自八十岁做正生日以后每年逢寿诞之期传戏一班邀接至亲不请泛友男女来者均系小辈不令送礼只穿便服随带足斤蜡烛一对名曰插烛上寿一切拜寿及排场繁文多不举行惟早辰吃寿面一餐午晚二饭菜蔬均系自家灶上端整每桌四大盘四小盘一火锅一齐搬出如家乡肉羊杂水之类戏文剪锣另室吃饭并不与戏场夹杂每餐不过一二十桌亦甚简便其中有吃酒者汇集一二桌听其自便戏文早辰开台三更后收场如此举行内外人等并不辛苦然后间日再餪一本谢一本亦照样而行自定此例众亲无不乐从其实亦算人生难得之事予表伯董初台公祖母之表侄也钱邑庠生老能徤步声如洪钟只小祖母四五岁年年亦皆在座有送诗序一轴历叙祖母自幼至老阃德母仪亦以见享此福寿之有基也子先妣沈太恭人祖母之胞侄女也德仪亦相似 

　　○万寿 

　　道光年间欣逢两次万寿以杭州繁华之地而恭逢如此盛事富贵景象诚有不可胜言者矣忆以四大丛林分设当道乡绅塩商当商各经坛山门外高搭戏台正殿万岁牌前摆设各式古董玩器甬道天井之中遍搭亭台殿阁门前大张黄绫榜文列书各职衔名其灯彩帏幔等件均皆一律黄色至于一切铺张华丽你赛我强而净慈寺为塩商所设尤为炫耀前三后四举国若狂大家小户门口均各挂灯结彩真一时之盛事也 

　　●丧事类 

　　批书入殓 
　　三朝接煞 
　　七七追荐 
　　百日周祥 
　　首二中元 
　　开吊举殡 
　　除灵点主 
　　作茔安葬 

　　○批书入殓 

　　凡人逝世先呌阴阳门眷名为山人批书批书者选择入殓之时辰及月建的呼之宜避者然后以手折开写友亲姓字住址遣夫走报至亲有送绵箱被褥酒席锭帛而女壻及孙壻干儿干女等尤送树灯一架树灯者寺院中所税高丈余杂木朱漆所造下有座上有宝盖均彩画装金塔顶中立一柱柱周围排插曲柄灯座凡七层每层点琉璃灯七盏每灯一盏柄中插供装金接引佛一尊共灯四十九盏其形如树故名树灯绵箱者丝绵若干为殓绵之用被褥或锦或绉其下绫为之至亲加酒席汤饭其次细点果盒其次代攅再次锭帛而已房中床帐被褥尽行拆去以白绫遮盖身体即作魂魄旛用枕之以瓦脚后摆磬一口不时敲击厅中停放棺木将棺中应用衾枕被褥以及穿着服式有品级者男则朝衣朝帽女则凤冠元领等类不漏一物用箱架装载以千金带捆好挂秤一管用鼓吹行往就近街井及河头取水湏烧锭一提名为买水秤衣行回家将水烧热用茅香蔖香以筛子过于盆内将尸沐浴穿上殓衫殓裤裤则小脚连袜造成大红水绸为之于是将丝绵自肩至足紧紧扎缚名为殓绵有专其业者工钱湏洋二元一面将秤回之衣用芸香熏过孝子立于櫈上将衣自内至外件件穿好脱下以针在线下钉笼使成一套名为盔衣然后与尸穿着周身停当用千金带缚好孝子捧头捧脚众亲人护回请至厅上停放材盖孝子等理发梳头每人跪地轮梳或辫或髻梳好然后将头脸亦用丝绵殓好亦有将脸仍开出者戴上冠帽下被上褥脚登米斗僧人旁念材经树灯均皆点亮材前列供送来席点燃点香烛亲友衣冠而来者别厅请坐待等入殓时辰已到仍湏山人着叠烧太岁纸孝子捧头捧脚男女亲人均跪于材前材内底下稍用桴炭草纸盖好再用七星板压住然后衾褥入殓后山人以灯心包周围撒垫分金挂线毕方以被盖之若送来被褥过多则拆去其棉花于是将衾包好亲人兜金掩盖一面吹打升炮亲尸禹哭泣友亲排列而送请材停于内厅和尚安灵友亲并家尸禹齐拜毕然后摆饭吃毕而散 

　　○三朝接煞 

　　殁日之第三日为三朝用阴阳生或代请道士一二员或阴阳生假扮道士铺设经坛念经所重打扫净宅是日方设灵位材外面挂起白布孝堂请善书者题书神主魂魄二旛主字只写王字为后日另行点主魂旛写死者之衔魄旛写神所冯依四字门前摆列丧牌写如讣状状式不孝其等罪孽深重不自殒灭祸延显某双抬写衔痛于某年月日时考终正寝距生于某年月日时享寿几十几岁谨闻择日治丧下列写孝子及期功缌麻袒免各尸禹接煞前分赴友亲孝堂外挂神像旁挂孝子挽联灵桌供神主男女从人杯箸香炉烛台之类有服者穿白上孝孝子戴黄麻巾麻鞋袜孝媳披黄麻长数尺亦穿麻膝裤此为三朝之礼接煞者以殁日干支推算如甲巳子午九乙庚丑未八丙辛寅申七丁壬卯酉六戊癸辰戊五己亥四假如甲子日则该十八日接煞以此类推是日道士与三朝同再于临终前一时铺设灵位于房中以临终换下所着之衣服等用椅一张上下铺放供于临终床前桌下摆木盘一个用镜一面半用白纸遮盖点琉璃盏一个道士旁坐念度人经一卷众孝眷伏地哀号送终之人均湏在座一面源源烧锭经念毕灵位拆去道士送出街上再以生鸡蛋一个并铁屑赤荳掷于门口则煞神见而即去矣盖煞虽名接而又不利其来故必先一时接而使之不遇也煞期去殁日至多十八日至少九日除亲友送礼吊奠外至亲如儿女亲家又湏上饭礼用素席汤饭龙香彩烛五花五神祭轴绫匾绫对四事龙香者高三尺许上有顶下有座中立一柱盘龙一装餙人物花卉等后改香亭一座彩烛者亦高三尺许下有座坐蜡烛鬼一个头顶彩烛后改白象一只象背插彩烛旁象僮一个后又改宫装仙女手擒彩烛五花五神者造像生花五盆像生神五位长尺半许暗藏戏文一出后改八仙并王母寿星总之愈出愈奇愈形讲究而已此系花神店所造用五色绸绢为之祭轴呢羽绉縀为之中用四大金字旁列挽衔并称呼姓名匾对以白绫墨字为重其余泛者亦有如轴造者四事者香烛元宝佛马也亦有朋友中紏分公祭上饭者惟多寡不等耳是日亦湏摆饭接陪丧之人 

　　○七七追荐 

　　凡做七湏在第六日上故首七名曰敲头六儿湏用土地庙和尚为合式盖首七宜乎敲打以其能技也拜十王忏挂功德画张挂榜文惟例不放焰口只观灯而散二七与煞期不远有兼煞七法坛或轮做送七三七亦和尚所造湏还受生经如生前已还者湏省库受生经者查取某甲子所生某库官名下借经若干以作投生时所用者如某甲子看经几卷则加十倍念还再加盖经六十卷佛教金刚经道教度人经预教或僧或道念诵每卷湏钱七文再用锭三千六百同经装于罨内另加库官库吏并十王各阴司菩萨用黄纸包锭百个共十八个另备素菜和尚斋罨通诚毕然后将罨包一并焚化名曰还受生经如已还者只烧罨包名曰省库此乃三七之定规也晚放焰口四七多得亲戚送五七应做道士大者九员或七员五员三员不等最大者铺设满厅三面经坛均有三层方□像板搭天门地户玄都门门口搭榜厂纸剳造列蛟龙并值年月日时各神道均高七八尺摆于门口道士之功德有五曰符朝忏炼灯亦有做七日五日三日者符者湏先一日发符召请神将也朝者朝天上表也忏者志心朝礼拜忏也炼者水火炼度焰口也灯者观灯也更能破地狱跑五方种种做作惟做朝道十头带纲巾有职者莲花冠如意顶脚登方靴穿綘衣大二法师均系全金结线其花样有莫名其妙者其余道袍有红绿月白纯白藕合真青等色最体面者道士游街均坐宪轿上罩红伞手执如意用鼓吹彩亭行往庙观之中迎请神将试问有何功德不过花费热闹而已圆满还湏谢将六七定例女壻做如女壻多者各不相下则聘做否则各做各七六七以前灵前只供素菜六七正日湏女壻家开荤自早点心起酒席汤饭均宜咸备如无女壻者必湏亲戚中小辈也七七多得只放焰口如有做十个七者亦不过送七居多也 

　　○百日周祥 

　　百日周祥湏做功德大约和尚居多杭州禅门和尚拜忏皇忏大悲净土普佛为大忏每众二百四十八十不等其余十王血湖药师水忏等为小忏一堂八众湏钱一千四百焰口每坛五众约千文是日送面造馒卷二盘烛元二事至亲加燥素菜四品或二品如香茹木耳之类来拜者不过便饭而已 

　　○首二中元 

　　中元已详时序类盖因接祖而叙及之接祖一欵系应列于时序类也 

　　○开吊举殡 

　　出殡先一日曰开吊先出启期通知亲友启式谨筮某日不孝某等恭扶显某双抬写衔灵柩由某地脚历叙所经之路出某门诣某处停绋谨闻某日治丧下列孝子各服族名灵前设供神亭及应供各物铺设帔帏大厅等处亦设椅帔桌帏悬挂素灯门外搭丧亭有七仓五仓三仓之别七仓七间门面开阔高下共有五亭五仓五间三亭三仓一亭两翼至高者有一二十丈尤有东西辕门左右鼓亭凡有天井均搭明瓦厂自门口至甬道天井一直摆列各上街之行人执事排于门外如有职者可用仪仗半副诰命亭一座曲柄黄伞掌扇行仪仗者均黄衣黄帽右首鼓亭设大鼓一面用埠夫白衣白帽伺候凡客至敲鼓三下官长当道敲五下并升炮内眷敲四下道士敲二下和尚尼姑敲一下左首鼓亭中迎门吹打客至厅有亲友陪丧者迎接至大厅堂门外门挂开门轴虚掩门外管家敲鱼梆一下门内管家二人将门开启行至灵前拜垫之外又二管家将幔开启客拜细乐坐衙左边值幔者击点子一下陪丧者说奉谢一声孝子匍匐孝堂外孝孙回拜客起其余有服本家及女壻等均同谢一揖客出幔幔仍掩出堂门门仍掩然后陪至别厅饮茶并每人每点心一盘客去陪丧者送出孝子孝媳均穿黄麻衣并衰孙曾一支者细麻细衰其余有服者细麻无衰女壻细麻土地衿头巾亦然妇人细麻元领姑娘细麻衫女人皆带孝篐管家白布袍子冬则白羔皮反穿马褂帽用白布遮亦有行官礼不穿麻衣者男则均白布袍女则均白布衫午席为陪丧饭凡下陪丧帖者均湏吃饭其余泛启者茶点即去鼓吹早打头二鼓晚打晚鼓后门幔均启矣夜间有做祭者祭有公服麻衣之分公服祭则主祭及大赞引赞陪赞各所司事等均湏蟒袍补褂其余上馔读祝献芹韭进椒酱并上菜上茶上点执燎等人均穿常服袍套惟予先祖肇东公出殡之时正值堂兄香雨入泮是以邀请新进秀才二十四人均穿蓝衫厅中摆祭心彩亭一座凡上祭品一次间鼓吹走祭吹唱一回上半夜上祭毕然后腰台下半夜撤祭并送祝帛并燎若麻衣祭则孝子主祭大赞等常服袍套上馔等均湏有服穿麻衣者其它有用堂名歌司闹材其次徽调而已盖是夜定例总湏敲动响器也五更时男女孝眷并亲戚小辈均向灵前拜跪敬酒三爵天明各役齐集将行人各件排列街上然后请材孝子于街上跪接孝媳及送丧女客轿上均有白布顶围孝妻孝媳顶上加黄麻一块轿均随于材后犹有僧尼道士送丧者每起二十四人或四十八人不等和尚披一色搭衣前二人执旛一对上书丛林某寺道士亦书某观惟尼姑用小沙弥一对执旛亦书某庵字样间在魂轿神亭灵柩之前然后照丧牌路经行出某门庄子停绋庄子清波门外有接翠山庄钱塘门外有迎晖山庄此二处者居多于是行人各散鼓吹吹拜男女客均拜毕或备点心或备酒饭吃毕而散本家人再请材往别处或攅或庄停放是为上攅用金盆攅盒供拜第三日又去上坟名为复山送礼至亲酒席烛锭其余均送银钱重者为奠仪轻者为香楮仪行人搭彩等见下排场类 

　　○除灵点主 

　　除灵在禫服将满取用除日下帖请亲友帖式谨筮某月某日恭奉某木主祔庙治筵敬请释服子某稽首是日灵前仍素其余铺设帔帏均皆易吉下午客始来点主湏请乡绅最好学台其次翰林再次教官襄题者二人举人秀才而已先期用拜帖加红签书敬屈鸿题襄题者书敬屈光襄来时门外用旗锣伞扇红黑帽鼓吹迎进花厅坐定摆坐茶点一面大厅居中设公案一座两旁亦摆两椅桌上铺红毡摆列朱衙笔砚香几屏风点安息香左首朝横亦设一位孝子恭捧木主供于左首位上然后用细乐拜请题襄者更衣均着蟒袍补褂出堂三人向中案一揖题主者升立中位襄者左右分立再请常服袍套者一人立于左案孝子跪请神主常服者传与孝子又向中案跪常服者再传与左襄者左襄者拆去主座摆于题者面前右襄者将笔染朱一拱递与左襄者左襄者回拱接笔再一拱递与题者题者回拱接笔然后左右均一拱将主点好再一拱递笔与左襄者左襄者回拱接笔仍一拱递与右襄者右襄者回拱接笔仍安于笔架之上再染墨笔亦如前二次点好左襄者将主装好仍递与常服者转递孝子捧供左案点主之时孝子匍匐堂上堂下开锣喝道鼓吹升炮题襄者退堂孝子拜谢然后恭捧木主祔庙题襄者及各友亲族眷人等均向家庙拜毕再将灵前魂魄二旛从人并各挽联均盛于木盘内用和尚四人起灵孝子及孝眷人等均内穿吉服外罩白布袍衫孝子捧盘和尚及鼓吹送往门口将旛联等烧化孝子等均跪送一面将孝衣脱下往火上熏越毕均皆吉服洗手进内然后家庙祝享人客坐席而散送礼至亲送酒席或仪将名吉奠其余不过烛元而已 

　　○作茔安葬 

　　先将葬地开穴之上搭鸡笼顶草厂一座地大者开垦平正砌作一字二字三字碪或石板或乱石砌好此乃坟亲所造然后再呌搭彩匠接搭明瓦厂一座再搭会客及应用之厂均湏装点齐整悬挂灯彩帔帏之类临街搭彩牌楼一座左右鼓亭及东西辕门正日下帖通知亲友帖式谨筮某月日时恭扶某灵柩新茔安葬谨闻治葬子某稽首送礼至亲送喜蛋糕粽鞭炮烛元等泛者糕粽烛元而已送葬之时先湏埋宝瓶送金盆然后灵柩入穴亲尸禹均穿白布袍衫铺垫跪送客至亦有迎门鼓吹厂下设供灵位拜时亦用细乐并请陪客邀往吃饭盖城外路远来者均湏吃饭耳坐轿者居多而埠夫亦湏吃饭所以除客席外尤必设立饭厂如开饭铺一般饭菜随吃肉则每人几块凭筹支给又湏分给喜蛋糕粽而散午后坟亲一面将落葬所用之工人分别执事桩造灰椁数桌以镇棺木次日天明时筛锣一次知会各工人起床二次筛锣催其吃饭筛锣三次要上工矣灰椁工者以石灰山和土筛细和以樢浆三物拌匀用如李公拐桩子下镶铁锤有用对灰对泥者有用两泥一灰者以一堆为一桌每桌八人外加把作二人开桌多少不等同声呌喊四上四下如唱山歌每约桩二百下为一手有摏四手即用者有桩六八手方用者其中多寡亦不等摏好搬放金井之内再摏平正填满为度然后盖顶灰椁工毕方纔加土造立爪门石槛周围圆坛豆立墓碑安石桌石櫈种坆头树惟做坟之费用不一而足有做一坟而用万金者其中讲究大有不同也 

　　●排场类 

　　厨司 
　　茶司 
　　搀伴 
　　搭彩 
　　彩结 
　　执事 
　　埠夫 
　　素仪 

　　○厨司 

　　杭州之大家富尸凡厨司茶司泥水木匠四种均有买落主顾不能随便另做买落者非东家实得其钱也凡无主顾者彼来谋做一二次后即算其东家而彼或再卖与他人则后来者遂为牢不可破之东家矣其故盖缘此四种之当官值日即按其生意之大小而定彼固有所借口也厨司俗名买头专靠东家生意并不开店故用厨司只湏备柴水二物并缸钵之类其余对象均彼带来即锅灶不敷彼亦有扛灶抬来也买头者与东家定下价值只管买办雇来伙计有刀上撑锅摆场洗剥杂务之分席面大约以六菜十六碟四点四热吃为通行饭则五菜四热吃八碟四双聘为通行每席饭各一桌为一套每套约钱三千零惟戏文酒回即酒则用高摆二十碟八菜八吃每人每瓜子杏仁并点心四道为准每桌约钱四千零若无买头主顾者酒馆店包做好挑来只湏蒸熯其价较廉然而味不若矣每逢有事于申酉之时则以果菜八品请账房吃者名为小水自做包做均不湏钱是其所送也如婚娶喜儿果一包亦其所送此为定例场头大者前三后四喜事名四喜饭素事名五鬼头则看物定价矣所来伙计每人晚给钞幔钱并零星约百文主顾不愿自做或东家呌别人做湏与说明与其每套钱百文名为召秤钱 

　　○茶司 

　　杭州之有茶司一行最为便当每担一副有锡炉二张其杯箸调羹瓢托茶锺茶船茶碗烛台酒壶壁钉桶盘爵杯银镶杯等件无不足用耳磁则红花箸则象牙连茶叶栗炭在内每副价钱四百二十文婚姻喜事加倍场头小者并可用半副其出税之物香几屏风桌帏椅帔等件然则彼何所取盖所吃之酒亦其所卖凭筹支付约有对合秤钱必湏天明进门三四更方可去而且人人呌得着晚上上火内外灯内蜡烛亦归其所点此各行中之最辛苦烦杂者每担一副来四人伙计钞幔零星每人亦约百文喜事新人卸冠后茶司送车孩儿一个名为送子此为老例 

　　○搀伴 

　　搀扶婆有专其业者以其知规矩晓道礼也虽在下人之列而其帔风则穿天青并戴笄簮一对道喜惟裣衽而不跪拜然必有坚忍之性者方可为何则礼数稍缺则羣然哗之矣伴房婆不过旅进退而已然必湏和气为贵者方可为何则应酬稍疎则哄然置之矣如一伴者湏用搀扶之连手两伴三伴者不妨另添业此者大约稍有姿色庶不惹人嫌耳 

　　○搭彩 

　　杭州之搭彩匠可谓业之至精者矣看他粗人而其心思之巧妙结构之精工诚有不可胜言者所以凡兴大工必居首席者也凭你临空大地要搭何物只湏四柱落地即至百仭之高无不立就而所用只得麻皮搓索一头以杂木圆柴陗紧一头以麻皮片缚之至于亭台殿阁无不随心所欲而高下咸宜进退有度方其未经装饰诚有莫名其妙者一经遮盖则天然合式斯恍然大悟矣其制造之物料则又大小咸备长短均齐如明瓦有八尺四尺桥梁之分彩画软硬伐篷以及各样小扇遮栏之处无不各适其宜如铺地则又有翘皮棕荐檐柱栏杆则以布包厂下则又有五色幔天帐此外各有装配无不夺目再兴大工搭鹰架凡椽柱梁栋之宜立宜上者均留出地步并无一木妨碍真精妙之一技也 

　　○彩结 

　　彩结一行非有大本钱者不能开即如做亲行人一起花轿则文华顶西洋盘连顶高约一丈上下周围均用红绸扎缚各样鸟兽花卉等类四角玻璃建珠灯下堕大红彩球晚添换四面玻璃灯檐每面约烛十枝连顶乃四围约可点烛百枝之数再如花烛和合送子各亭亦用绸结或全红全绿五色不等上下亦可点烛高约七八尺灯牌两面玻璃或彩画或写字可点烛二枝每堂十六扇拐儿灯有红纱软宕六柱宫式方式玻璃葫芦琉璃建珠花蓝等样每杆左右挂灯一对每堂八杆再有彩绢造成西洋盘灯牌上赘琉璃困倒葫芦尤有梯子木架每格挂方坡璃灯一盏每四盏为一架每八架为一堂再如百子图宫式子孙灯近今又兴纱架轿以官轿上下周围均装彩画玻璃可点烛百枝行时每以结彩迎官亭一座为首丧事行人一起棺罩大红小呢用盘金打子绣花人物顶围均同四角坠须又一样名轿罩只有绿呢蓝呢二种锡顶网沿如轿一乘彩亭亦如做亲等不过添换素色而已香亭一座紫檀花梨所造高丈余用八人抬神亭五仓结彩中挂神像铭旌亭用白绸结高二丈余大见方约二尺许中挂衔名湏当道题尤有木边两面玻璃牌片一面写弥陀经一面画罗汉一尊每堂十六扇彩旛长丈余有各色縀呢或绣花或打子或盘金人物花鸟等项上有宝盖土中下均有腰牌用竹竿擒挂而行每堂八杆幢旛上有宝盖中挂白纺绸结大球五个下有飘带长约丈用木杆擒挂而行其余提炉大伞亚字牌功布旗翣字牌号丧班鼓等类鼓吹十人一起为会长吹做亲和合吉庆等鼓均六人细乐四人丧事茧衣细吹用小唢吶每起八人头鼓四人马上鼓手八人至于荤素彩匾厂灯以及帏幔素事丧牌头了全等样则又铺设之咸备者也行人小包一欵道光初年小夫每名分单双如鼓吹锣帽等见双只钱四文单者只二文立于总路分给后至咸丰年间逐渐加增每名竟至二百文之多只得不分单双故必先贴告云行人小包不论单双每名给钱若干文虽然均无二百之多而三四十文亦看不上眼矣即此以见杭州之虚花好胜也 

　　○执事 

　　执事一样荤素二事均湏税用牌用朱漆白锡包边东家开出官衔随用大小硬纸金字配搭如式旗有飞龙飞虎清道金鼓等项每牌二对间旗一对其余棰棍伞扇龙头令箭金锣高帽以及各役堂衣大帽均全马道则门枪座枪都儿大纛如亲事晚换琉璃高照亦照牌衔用红朱写后勇圆式琉璃灯五杆丧事后勇号时辰灯十二盏 

　　○埠夫 

　　杭州有名七十二大埠均有当官值日其余小埠百十处均陆续打积堆金归于就近之大埠名下帮贴当官故每落埠头湏出费钱二三千文埠中置竹筒一个中放竹签上书埠夫姓名其签阔狭长短粗细分两秤准毫牙厘不差有来呌轿者小轿埠头自备如自有轿者只湏空手埠中不论何人抽签呌唤如本人应声将签停于筒外俟回再下以此毫无欺弊如有搭应东家者本人不湏抽签则连肩者抽签而已所秤之钱埠中抽加一堆金如以多报少察出罚打唱一堂通埠草鞋各一双以故无人敢作私獘东家有喜事男家头灯旺相伞扇彩舆铜古宝锺传代女家发奁正日头灯旺相伞扇搀伴轿等类其中有犒封之执事又湏埠中之老班及小甲头儿承值其搭应之人亦湏分润丧事头灯魂轿伞扇幢旛山担送丧轿山担者放金盆攅盒草荐冥镪之类其出税之物发奁扎缚之布疋桌上之紫竹栏杆盒担等丧事白布轿围再亦有跳轿每日钱五十六文每逢用行人之事搭应者湏得彩结行之和礼看场头之大小而已埠夫帮忙名曰打杂每日工钱一百二十文盖坐轿莫受用于杭州以其腰骨挺脚步稳上下两肩匀其行路如趁风势若大热天撑起前后遮阳轿中亦不觉其热即其前后肩之呼应诚有踊跃直前之势也 

　　○素仪 

　　素仪店出卖一切丧服出税一切丧具所用衣衾被褥枕头文袋及一切穿着之类或绸或布除有现成预备外或买料包做或代买点做均各听便再如旛主从人粮食瓶粗碗纸轿无不俱全此不过交易生意至于出税之物则灯彩椅帔桌围联围帐幔无非湖绉縀子纱罗呢羽之类其中彩绣之鲜艳镶滚之精工可谓华丽之至矣其余奠池梆点拜垫以至于一切祭器男女齐衰粗细麻衣孝头巾孝篐白布袍管家白布袍埠夫白袍白帽之类无不咸备专人收送凭折捡点一丝不乱则此一行其亦杭城之独步者矣 

　　●俦品类 

　　大先生 
　　二先生 
　　墙门孙 
　　土户儿 
　　八脚行贩 
　　空相马儿 
　　忙帮将军 
　　账房老爷 

　　○大先生 

　　大先生者凡事只图适意而甘受人之逢迎者也如执一见则不顾事物之难易如好一癖则不惜钱财之花消故凡嫖赌吃着以及声华縻丽之端虽无不好而又随人之逢迎为转移何则因得之不难而失之亦易总由钱财之不惜耳缘其适意之事多故每不专于一也惟其如此所以谓之大先生欤 

　　○二先生 

　　二先生者凡事好趋时道而不落人之褒贬者也每兴一事则我倡之而彼和之□起一端则彼赛之而我强之故凡花朝月夕以及四时行乐之场虽无不恋而又随人之褒贬为喜恶何则因有新之倡而故亦不和总由赛强之心胜耳缘其时道之事数故每至于易变也如其不然岂得谓之二先生哉 

　　○墙门孙 

　　墙门孙者富家大户之子弟欲避大二先生之名而混充筋节者也如遇奸巧之徒与之交接鲜不为其所骗此墙门孙之名所由起也 

　　○土户儿 

　　土户儿者生意场中之财主不居大二先生之名而生成朴质者也如有诚实之子为其赏识鲜不得其提携此土户儿之名所由着也 

　　○八脚行贩 

　　八脚行贩者事事在行般般皆会此等之人大约通于世务长于应酬以故道路无不通行欵无不熟即谚所云药中之甘草戏场中之班鼓也 

　　○空相马儿 

　　家有自然之利并有掺作之人不湏劳碌乐得空闲如龙王堂之着围棋狗儿山之提画眉茶坊听海富庙内觅昆腔四人可以游吾所费不大三盏亦能过瘾为数无多舒舒筋骨梅花碑何坊独往用用心思象棋势亦可消闲此等之人不啻闲云野鹤何殊尘世神仙故以神马行中之空相号之 

　　○忙帮将军 

　　人家有荤素大事先湏请将后湏谢将此所谓将者即忙帮将军也盖事无大小亦既忙矣而何可以不邦巾故于亲友中之多材多艺者请来料理以彼之有余济我之不足所以杭州无论若大阵场从无掣肘之形全藉此等将军之力也 

　　○账房老爷 

　　杭州之坐赈房最难盖其处事之繁杂人口之嗷嘈一有不合小则被人腹诽大则当面抢白故不在行者此位不敢坐也即如声色排场等类之欵均为荤素大事所必需其中行欵亦已纷繁而最难者莫如婚嫁之犒封及一切开发犹当权其轻重岂可冒昧为之哉杭州有老坐账房者不惟行欵均皆在道即各行人头无不熟识彼以场头之大小定其开发之丰啬所谓出得手入得袖也人皆不敢与之争真能以一言抵人之千百言自无嘈杂之虞所以各行中人等均尊之为账房老爷故凡大家作事者咸有如此之一人即无相识者亦必转相汲引也 

　　●女工类 

　　设帐 
　　磨纸 
　　糊锭 
　　辫线 
　　店工 
　　落经 
　　收生 
　　尼庵 

　　○设帐 

　　予长姊名荔香字良蕴号聆泉少多颕悟受先母沈大恭人教以女经书史年十三四便能吟咏及稍长书法讲解无不精通以故亲戚中之近者邻里中之富者咸以幼女来受学焉有王艳仙王丽仙高宝珍宋宝珠李掌珠李宝珠毕蜚英郭纯熙李宛香等年均十岁上下莺声燕语聚诵一堂此虽非女子应为之事然所得之修脯较男馆为优以其讲究者方来也予次姊名素芬文学不及聆泉而工于刺绣亦有女子来受学焉予长女名露馨学于长姊次女雪馥学于次姊二人性格亦颇相似岂有风水始然哉此外如林西帆之夫人陆谷泉之令正均有设帐之名其它不得而枚举之也 

　　○磨纸 

　　杭州之锡箔一行不知养活几万万人自点铜而镕塑及打叶子分中锭发担挑往人家凡男人之业此者巳不知凡几矣磨纸者以杂木磨头一块下镶玛瑙桌垫磨皮一张将叶子挑开磨于纸花之上方大约五六寸每二千张稍零为一甲磨好只缴一千八百张又缺底座二十张实缴一千七百八十张其余名为收数约二百张之外收数好者毛三百张每百张卖得钱三十二三至三十七八贵贱有时不等立下经折付一甲则搭一印收去复一印隔日收换磨得快者每日好磨一甲然则穷家小户一人养一身绰有余裕矣年终总计印子若干每甲再给工钱十二文名为印子钱腊月半边就来算账铜钱提方洋钱净光无抬此杭城第一公道生意十城门外每日均有纸担出城要分至数十里之外凤山武林二门晚间纸担聚于城下不齐不关城门凡以便民也但所放出之纸除夕总要收清不能欠过一甲正月初三四又来分元宝纸矣 

　　○糊锭 

　　磨纸收数本取其最囫囵光亮者出卖于锡箔店内店中以一千张劈作底面中间配以粗羔糊好名为锭儿即名冥镪糊法粗羔用木盔头盔湾底加一箔面纸打湿中印圆丝晒燥将底糊笼即成冥镪然后以苎麻穿挂每提五百或一千有双七分双八分双九分之别七八分工钱每千五十文□分六十文做得快者每日和牵做得一二千亦可养得活矣盖杭城尚鬼大户人家连做好事一年要用几十万是以不愁没得做也 

　　○辫线 

　　杭州女子至五六岁即教以打辫线小辫线长约四五尺或鸳鸯或一色每七八股不等珠儿辫线长一丈八尺五色不等连中心共九股如一钱可值二钱之价或往线店换打线亦有对合秤钱犹有粗细金辫线则数十丈长不拘矣其中秤钱大约与线等 

　　○店工 

　　如帽店之切碗托帽鞋店之切千针帮冥衣店之缝衣衾此皆针黹之工尤有敲松子搓丸药甚至摘荳芽须亦可秤得饭吃也再杭州剃头店之妇人专工替人浆洗衣服以及缝联补绽亦可秤得钱财也 

　　○落经 

　　杭州后市街之太平局以及下叚东街等处有该机子织绸縀者其经纬各丝多发女工落纺此其中大有生意在焉 

　　○收生 

　　杭州之收生婆生意莫好于大井巷口之施老大房环翠楼之施老二房家中雇用长班穿吃不异大家抬往人家收生穿绸着縀金簮金镯生意忙冗只来一转留下副手又往别家去矣 

　　○尼庵 

　　尼姑之撮头大矣哉每逢观音地藏药师等诞辰则起忏会紏鬬分金邀请施主之内眷吃面摆斋并出卖经卷冥镪甚至亦会念材经修大悲施主有素事则备精致蔬果往送收寄孩子做徒弟相邦巾大户人家翻丝绵衣服分斋馒头化雨雪粮送腊八粥募化灯油及各器皿鬬造百家欢门帏幔无一非取钱手叚然而人之甘受其撮者总缘善念为辞也 

　　●饮食类 

　　羊汤饭 
　　件儿饭 
　　苏州馆 
　　徽州馆 
　　天竺饭 
　　余楼儿 
　　冰鲜行 
　　四时点 

　　○羊汤饭 

　　羊汤饭店只卖羊货饭每碗六文或有四文更有羊汤面每碗六八文起听吃客之便其羊剥皮剔骨熩烂切块每件四文有椒塩淡件之分又肠肺心等碎块加汤盛碗为杂水单碗六文夹碗十四文小吃腰肝脊脑肠肚蹄子口太极图等每盘廿八文如一人吃十四文亦卖惟肝尤卖件儿如两件只钱八文干片儿每盘多少不拘亦可放汤作片子汤其大菜烧肉杂水等项总不离乎羊酒惟膏梁点心有肉丝春饼水饺烧卖均有小菜每盘面汤每盆均二文惟夏天不开以其时热也 

　　○件儿饭 

　　件儿饭店诸物均备饭每碗六文冬天家乡肉塩件儿夏天淡件儿每件四文菜汤每碗二文清汤不要钱小吃如炒腰子虾仁四件等类上盘上碗均五十六文其大菜鸡鹅鸭鸟山珍海错各式鱼肉鲜干果品烧绍各酒无物不备其价亦不甚贵若一人吃煎鱼熩肉各式家常荤腥菜蔬每件均六文小菜面汤亦各二文 

　　○苏州馆 

　　苏州馆店所卖之面细而且软有火鸡三鲜焖肉羊肉燥子卤子等每碗廿一廿八三四十文不等惟炒面每大盘八十四文亦卖各小吃并酒点心春饼等均全此为荤面店尤有素面店专卖清汤素面与菜花拗面六八文起价如上斤则用铜锅名铜锅大面并卖羊肉馒头羊肉汤包再三四月间添卖五香鳝鱼小菜面汤亦各二文 

　　○徽州馆 

　　徽州馆店所卖之面粗而且硬其各种各价均与苏州馆同惟面两样耳再有名为小碗面一种每碗十八文上加肉片蛋皮虾仁等物碗大味鲜量浅者可以抵得一顿饭矣亦有素面店小碗每十文上加素丝点心净素小菜面汤亦各二文 

　　○天竺饭 

　　天竺山饭店自三天竺至灵隐寺山门内有一二十家惟陈三房最有名所卖之饭每碗四文口大者只湏一口予曾经吃过一顿十六碗菜惟件儿荳腐如要炒素菜煎荳腐或皮笋汤之类三文之本要秤十文之利春香一市生意要安享坐吃一年也 

　　○余楼儿 

　　在城隍山城隍庙大山门间壁先开酒店后渐卖菜日日将晚时有人猜拳拇战专靠大二先生之兴也 

　　○冰鲜行 

　　杭州之江鱼船来自宁波等海口路遥天热鱼皆藏于冰内无论何时到地江千设有冰鲜行雇人肩挑大锣一面其一头挂大灯笼一盏号冰鲜行字号遍行城厢内外上下叚各路如到船一只则敲锣两下两只三下通知各行贩前往贩卖去者先于行中买筹每根五百文然后持筹往船上取鱼其中贵贱以鱼之多寡合算鲥鱼鳓鱼鲳鱼乌贼等皆从此冰船而来三四月起夏至后绝迹矣先前以白昼鸣锣犯禁后乃禀明大宪则当官敲矣 

　　○四时点 

　　四时八节之点心如新年吃年糕上灯夜吃灯圆儿十五吃元宵□灯吃年糕清明吃青白汤团立夏吃乌饭糕夏饼端午吃粽子六月廿三吃麦糕中元吃馄饨石花中秋吃月饼重阳吃栗糕十月朝冬至新春年下均吃年糕尤有五彩印造金团银团节节高各式元宝聚宝盆之类以备烧年纸之用若开封印信则有大糕团糕见方大半尺团大配之夏天有湿化糕茯苓糕松子糕玉带糕灌香糕洗沙糕黄糕菉荳糕黄松糕水晶糕王及玛糕松花撞糕乌饭团儿开口饺儿等冬天木梳糕折糕饼糖年糕油灼年糕其余浆儿粽子饭团儿粉饼儿糖糕糖汤团肉汤团拌汤团挂粉汤团等类四时均有卖以上均粉点心尢有面造者椒塩烧饼糖烧饼线板饼锅口饼韭菜饼萝葡饼葱肉饼火烧儿麻花儿油灼鬼儿油灼虾球儿油灼麻球儿等类再茶食店所卖各样细点不下数百件不能备载 

　　●驰名类 

　　五杭 
　　四昌 
　　各铺 
　　各艺 

　　○五杭 

　　五杭者杭扇杭线杭粉杭烟杭剪也扇店推芳风馆为首其余则张子元顾升泰朱敏时等线店推张允升为首其余则胡开泰孙大森鼎隆德一等粉店推裘鼎聚为首其余则关玉山金建侯等烟店推达昌为首其余则陈四海迎丰天润天隆玉润等剪刀店则惟张小全一家而已 

　　○四昌 

　　杭州有大南货店四曰顾德昌共四丬胡宏昌共二丬胡日昌共二丬冯仁昌只一丬各货到地要尽此四昌先进然后方散于各店以故四昌之名独步 

　　○各艺 

　　名医内科则方召南胡魁仙胡士杨外科则连楚善儿科则任玉书任心柏任殿华眼科则倪载清耳科则金耳朶咽喉则定水寺产科则郭医产疑难杂症则寿春庵跌打损伤则下方桥起课则王苍霖王天吉管凤书算命则吕震龙看相则施逢时测字则紫阳山人 

　　○各铺 

　　除五杭四昌而外其各式店面不胜枚举姑就其生意出色者略叙一二如吴恒有之茶叶店叶受和之茶食店种德堂许广和碧苏斋之药材抱琴一贯之药酒松盛全由贤良之酒栈李颐宾之册笔天宝楼之首饰王老娘之牙抿三多之苏鞋恒生景丰之提庄吴洽丰之冥衣如意斋之靴子大树下之钉鞋介福之绸縀胡凤祥刘协和陶协兴之木器赵开宗之圆件宝源之铜锡其余之店多不胜记 

　　●备考类 

　　三个半 
　　双吊坟 
　　朱养心 
　　回回堂 
　　西湖异 
　　玉泉鱼 
　　百狮池 
　　梅花碑 

　　○三个半 

　　杭州香火最盛之庙名曰山上三个半山下三个半山上城隍庙三官庙太岁庙为三个其半个即眼光圣母催生送子癍疹痘神庙山下旌德观元帅庙琵琶街龙吟庵塩桥上蒋老爷为三个其半个即柳翠井巷之熙春庙 

　　○双吊坟 

　　崔府君者他乡人于嘉庆年间挈妻来杭投亲不遇因无以存活遂同吊死于万松岭该处名孔家山岭顶建敷文书院每月初二宪课十六山长课生童咸肄业焉为圣裔子孙所管其前后左右均舍为义冢地时人因遂葬焉其地在书院左首落岭两箭许后缘屡着灵感有人于墓前起造平屋三间屋外接建路亭一座名曰节义亭装塑崔府君夫妇土像供奉香火日形热闹钱塘县尊宣名麟恐有妖妄带领三班衙皂各役亲临排衙吆喝果然正气所锺并无妖妄于是缘起其事勒石为记立于墓侧迨后香火愈盛求签还愿者咸以匾对为谢故将平屋三闲路亭一座其椽梁壁柱并无一隙余地甚至去旧换新抄录语句存留姓氏另立总匾积有几千号数犹有造辕门豆旗杆即社酒鸡豚无间寒暑近今又有人于对面更造三间供立崔府君三代神位铺排装饰尤为炫耀 

　　○朱养心 

　　朱养心膏丹店在大井巷内其屋后临山有古井一口刘海仙之蝉时匿焉迨后刘仙往其家取蝉临别赠以水龙画一幅云能避火灾果然其屋前后左右屡遭回禄而其家独存珍藏此宝不与人见人之所见者皆假画也井中既得仙气而所造膏丹亦着灵验因之四远驰名每逢春香时一日卖钱至百余千 

　　○回回堂 

　　回回堂在南大街文锦坊地方系回回教门聚众礼拜之所故名礼拜寺其堂四方壁立高五六仭迎面彩画有回教字匾额中开圆门内造鸡笼顶远见犹如自鸣钟一座两旁列石栏朱漆仪门上悬礼拜寺匾其屋内若何装饰不知其详此亦杭城之独有者也 

　　○西湖异 

　　道光间有一年西湖连底冰冻甚至土工抬材均可行走而湖心亭因之着白撞贼又一年西湖水干断桥一带泥皆燥裂近令七八年前满湖出有刀茅春青秋稿远望之如田地一般惟涌金门至圣因寺前一路尚通其余蔓延皆满此以见刀兵之象也 

　　○玉泉鱼 

　　玉泉有寺在岳坟里岸寺旁屋有泉一池大不盈亩清澈见底些微之物毕露池之中央压以宝塔俗说以下通海不知其详池中豢养鲤鱼青鱼鲫鱼鲲鱼等种大小数百尾至大者长可四五尺其色蓝而带金寺中和尚置卖面饼游人观玩者买而饲之此系康熙乾隆南廵时所畜者百十余年物也粤匪头次陷后予犹去看大者已无矣闻说二次之后业已净尽何此物亦遭其刼也若不记述后人焉知有此鱼哉 

　　○百狮池 

　　百狮池在藩署大门外池列两旁中有桥周围石栏杆每柱凿小狮一个共百个故名百狮池闻此池水中可通藩库有人由此盗库银迨后于池中养癞头鼋若干个于是人不敢下鼋身长大各四五尺天热则游水面春香时乡下人以油灼鬼烧饼投之是亦杭城之一景焉 

　　○梅花碑 

　　梅花碑在织造衙门右首围墙之外一面系育婴堂及古观梅社两岸一带均系墙垣无人住屋之所长约四五箭街道亦开阔是以摆列医卜星相及捉牙虫卖草药糖色果点各式摊场又间以大书道情隔壁戏花鼓调以及各样小调之类四时热闹无间寒暑闲暇无事亦可散得心解得闷也 

　　●杭俗遗风跋 

　　或有问于予曰杭州如此福地虽然繁华而初无作孽之端似可免此大难矣子曰不然此乃天数周流自古不免即如杭州之殉难者非必尽因本人之作恶而报之也何则试问孩提之童果作何恶而有以报之然则其非一世之故可知矣或有天上神仙思凡下降或有山中老衲不果潜修应历刼以警之者故必生长华门享受清福而终不免有杀身之刼者此直谓之神仙归位也可谓之羽化飞升亦无不可也且古来忠孝节义之人岂尽善终者始能传于后世哉语云死或重于泰山或轻于鸿毛虽当匹夫匹妇之俦而能行忠孝节义之事其自视不綦重哉予家一门遵奉先母命殉难井中当斯时也非无脱足之地非无可挟之资而卒甘受其死者此中自有乾坤之正气殆有不可稍馁也而或者曰子之为是说也特为亲者讳乎予固不敢然犹冀人能鉴予一家之心则幸甚兹予着杭俗遗风一书既得十二类凡一百二十八章大略似无漏失而殉难之人岂可不识乎因或问而为之跋同治二年岁次癸亥仲冬望日钱塘范祖述月桥氏着竣于闽省与宜阁 

　　●附录同里吴蓉圃兄譔刻墓志铭 

　　皇清诰封太宜人晋封太恭人范老伯母沈太恭人暨令次女□ 
　　孺人次媳周恭人三男邑庠生绮云公孙女馨姑馥姑侄孙女招姑合家殉难墓志铭 
　　吾杭禀湖山锺毓之灵代出伟人其有忠孝节义萃于一门者尤为史册所仅见今年春粤匪窜陷浙垣凡绅民士女殉难死者不下数万人殆未有如吾友范氏一家之烈者也　伯母沈太恭人系出望族礼教夙娴自归　渔谷老伯后越册年而守节闺门之内垂教有方戚里咸叹美之生长子名祖庚早逝次子名祖述号月桥职授司马适游闽疆三子名祖康号□□□□□□□学能文襄游戎黄名熊飞公统军徽浙七八年来军民贴服人称小范长女适胡芝亭次女适俞鼎梅三女幼殇二月初贼陷广德绮云以老母故间道回里迨后贼锋渐紧杭人多有迁避亲戚中亦相谆劝　太恭人以月桥列职同知业邀光宠一门正宜见危致命于是首命绮云倡立民团昼则廵防夜则击柝绮云本知大义徒以有老母在既奉　太恭人之命誓以合门死守先日有义乌陈鸿卿张嵩塘偕六品军功季凤魁受范氏姻戚黄开士公命由诸暨买舟而来请为避地计　太恭人誓死不移迨至廿六日假以探贼为名绐鸿卿嵩塘先行惟凤魁以不能副开士公之重托又与绮云素称莫逆且见一门如此忠烈亦愿死守不肯远离次日城破　太恭人投水自尽俞范氏公姑早丧其壻幕游故常在家奉母素得亲心当即从死周恭人事姑以孝待女以慈贤名素着馨馥两女夙闻闺训四德无亏随母跪送　太恭人后均相继投井殉节招姑与焉绮云见井尸满投缸自尽后贼蜂拥到门凤魁死之迨三月初三日贼退后有胡芝亭偕戚都惇甫金小和金月锄孔绳伯等捞尸收殓均面色如生嗟乎非所谓视死如归其灵不没者欤余与范氏昆仲垂髫至契今□其家为国効节一室捐躯斯己难矣而凤魁以受人寄托舍生取义求之近今殆不多得月桥司马自闽闻信星驰回杭呼抢欲绝兹于四月十二日卜葬于留下之沈家岭麓并凤魁之柩另穴附葬坟侧嘱余为志敢谓幽光之必发庶几潜德之常留铭曰 
　　忠臣之心孝子之样临大节而不渝惟取义以为上兹四德之兼全永光昭乎泉圹 
　　赐进士及第翰林院编修文渊阁校理教习庶吉士愚侄吴凤藻顿首拜譔 
　　庚申八月治葬子范祖述勒石谨志 

　　杭俗遗风
