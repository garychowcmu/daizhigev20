凤城琐录　　（清）博明 撰 

　　●目录 

　　凤城琐录 
　　附朝鲜轶事 
　　附朝鲜世系考 

　　●凤城琐录 

　　蒙古博明希哲撰 
　　凤凰城僻在东南边门在凤凰城东南其地形山水即渖城人多不之知况都中乎官其地者率无笔载居人亦鲜读书好事者轶事恐久而胥湮也予于强圉作噩之春仲抵任即询访故迹惜无知之者求十一于千百浸录成帙半皆琐细用备考核朝鲜贡员亦时相过访并问其国中典故亦间有所得集其语附焉其大政令边裔微官固不能知且有所讳避而戒不言也时为岁之仲秋朔日 
　　凤凰城边栅在盛京城巽隅南一度六十分东一度自盛京一十里至浑河堡十里白塔铺八里火石桥二里斩将堡五里鲍家洼子五里沙河铺十里长兴店五里板桥铺五里十里河入辽阳州界五里五里台五里山药铺五里烟台五里万宝桥五里烂泥铺五里三道坝五里张家台五里接官亭十里迎水寺十里辽阳州城三里额房十五里高里葱十二里望宝台八里大石门岭七里小石门岭五里柳河子七里通官站八里马蹄岭五里浪子山五里二道河十里货浪沟十里牛头崖十里样子岭十里塔湾五里金家嘴子五里大高岭二十里崔家店三里底塔十里连山关五里刘家岭五里高家岭五里分水岭入凤凰城城守尉管界十五里草河口十里和尚庄子十五里通远堡十里二道房身十五里林家台十里金家河五里刘家河十里雪里站二十里四台子十里二台子十里凤凰城三里山嘴子五里旧边十四里长岭子八里边门总四百五十八里其驿驲者八  十里河迎水寺浪子山甜水站连山关通远堡雪里站凤凰城】 予仲春莅任值大雨春冰乍泮行殊囏载纪行中 
　　边门在凤凰城东南三十里凤凰山之麓植木栅为缭垣屋三椽中为门施管钥焉边门章京司之是为通朝鲜之孔道康熙二十八年初设领催一名兵九名雍正五年添领催一名兵十九名乾隆六年添兵二十名十一年于兵额内改领催二名  不设台丁】 
　　榷使国初不可考康熙三十九年七月初九日户部题据盛京户部侍郎海帕题称盛京各税俱交城守尉管取此亦交凤凰城城守尉并先派京员试收钦依行 
　　雍正五年十月十七日奉上谕凤凰城中江税着盛京五部堂官于五部司员内拣选奏闻派出管理一年更换钦此遂于是年拣选具题旋经户部议令嗣后俱送部引见税额初定二千两  见康熙三十八年侍郎海帕题疏】 
　　康熙四十一年经自京拣派员外郎邓德试收增至四千两 
　　雍正七年郎中伊尔们增火耗八百两 
　　乾隆九年三月侍郎双喜因每岁阙额奏请派京官试收乾隆十一年八月奉旨派出试收之内务府佐领恩特二年期满具报经户部酌中议定以三千二百九十四两作为定额以岁春冬之季征之盖朝鲜贺正旦使以三月出边领时宪书员役以十二月初旬出边也雍正十一年十二月户部议定饭银领册档十六两季报各十六两考核三十二两 
　　国家嘉惠远人凡鲜人之物毫无收取所抽乃边门商民之互市者马市之兵丁台站门栅人等所易牛马农器亦纳税焉其有非时之谢恩称庆诸典礼往来者则别为造报 
　　马市设于中江岁春秋仲月望后朝鲜员役以牛货济陈于江干驻防兵丁台驿夫以布七千五百十四段易牛二百盐二百九十九包海菜万五千八百觔海参二千二百觔大小纸十万八千张绵麻布四百九十九段铁犁二百具以京畿平壤黄海三道商各一人承办义州知府率员役领之所具糗饵薧鱼称之曰宴其官商曰别将 
　　榷使无衙署僦民廛以居无胥役惟城尉拨有兵丁三人供使令岁支公用银二百两蔀屋柴门终日静坐是以家渖城者率以榷事小毕即促装归岁数往返焉  其京员试收者给费用银四百两旋停】 其贡物自边门城尉雇车至渖将军衙门派员雇车解礼部交纳携带之货物则揽头代为雇车运京 
　　凤凰城边栅北自石人子与叆阳接界南至海滨亘百六十里有奇出栅至与朝鲜分界之中江北远而南近其地皆弃同瓯脱者盖恐边民扰害属国乃朝廷柔远之仁设官置汛立法綦严 
　　边外亦产参近边之旗民及登莱流寓每私往觅之然生者甚少且不如叆阳以北者之坚硕也故察边外之私参非凤凰城之要政云奉天南滨大海金复盖  奉天有金州复州盖州】 与登莱对岸故各属皆为山东人所据凤凰城乃极边而山之陬水之涯草屋数间荒田数亩问之无非齐人所葺所垦者齐人性贪而狠辽人性愚而戆不为愚弄即成嚣讼予在渖时与司农署郎会鞫尝观广志绎谓滇省皆为豫章人所占吾于辽之有山东人也亦云 
　　边门地多沙碱生植殊薄所种惟黍豆数种而已麦间有之稻则绝不生岁半仰给辽阳之粟大约喜旱而恶涝其恶春涝为尤甚四节之序雨旸少愆即告歉焉其势又与渖城不同所居旗民自耕牧外惟事捕猎故善鸟碛者多虽兵丁皆疏于骑射以边山多林莽不可以驰逐且三时皆在田而练习之日少也 
　　疾病无医人虽亦知服药而无从得有携至者不问温凉补泻而饵之矣往往致毙非然则委之于巫巫者备极作态以索谢焉余馆之右有延致之者终夜喧豗撮弄病者欣欣俯而待命殊不耐观 
　　凤凰山绵亘二十余里山势嵲嶫遥望峯峦直立自东北径入约行石级五里夹途皆水石有树春白花微馨类玉兰土人即呼为玉兰是为逍遥寺  士人呼为逍遥寺】 寺正殿三楹左右廊房各三楹出寺自右而上径颇陡行二里至药王庙殿三楹右厢三楹为延客之所前房三楹庙祝居焉越右厢陟小石岗结草为团庐祀碧霞元君呼为娘娘顶由团庐后寻径穿石洞有小殿一楹祀大士为观音阁岁四月下旬八日赛社男妇丛集焉由药王庙南行二里许越一山冈冈上有隆恩真君像  无殿宇露立殆石像而施丹黝者】 下冈则朝阳寺也寺殿三楹东廊三楹为客堂堂东窗外有茆亭一亭前巨石上镵五龙潭三字西廊三楹为庖湢之所有数故碑皆剥落闻昔有审视之者为明人立云逍遥寺南有径通旧边门 
　　边门小山一为凤凰山之支北平衍南颇峭下临边杉  杉：栅】 多橡槲秋深红紫万状带水遶其前白云丹叶不减徐熙图画山南有关帝庙九圣祠龙王殿为边众报赛之所 
　　边门一小河源发自西沟山中至边不过五六里北受凤凰山南麓之水西北受山内水夏秋积霖即暴涨入室侵田村人皆预为防之然以源之近不转晷即归壑也 
　　边外皆万山北界叆阳南抵海东邻鲜境连冈接岭材木之所出麋鹿之所游也但久无人居其故迹多不可考耳自栅门抵叆河道中越小河者凡三然皆一水数为涉也 
　　鸭绿江古马訾水源出长白山与佟家江合流南入海至朝鲜义州府城北分二流南行二十里复合焉西支在东支及叆河之中故称中江 
　　叆河发源叆阳凤凰城分界山中东南在义州城北十里入江复有支流南行约十里入江今城北入江之口渐淤浅水率南行支流遂成巨浸志称叆河出高丽盖误 
　　栅外三十里有故城曰汤山城荆榛夹境猛兽藏焉不详所始朝鲜呼汤站城 
　　东五里有古墓在山麓传为金家坟盖鲜人之冢山半断碑华表犹存东有温泉呼为汤池叆河西三里山下有废城九相联志称为镇江城 
　　凤凰山麓有故石城一周十余里设二门依山设险石堞具存相传为旧凤凰城朝鲜人呼之曰安市城考新唐书贞观十九年四月绩济辽水高丽皆婴城守帝大享士帐幽州之南命长孙无忌誓师乃引而东绩攻拔盖牟城即其地建盖州程名振攻沙卑城游兵鸭绿江上遂围辽东城城溃即其地建辽州进攻白崖城高丽将孙伐音降即其地建岩州进次安市攻未能下帝怒敕诸将攻之三日不克乃班师按盖牟今盖州辽州今辽阳沙卑今海城且延寿惠真欲取乌骨度鸭绿迫其腹心长孙无忌谓安市十万户在吾后不如先破云云今此城最险计其地势无不脗合当日兵机其为安市城无疑至明一统志谓在盖州城北其情势则是转战而北矣殆误  白岩通鉴纲目质实云未详通志今之辽阳境】 考城内故屋址甚多有哨台二但无水不可以居岂故有井而久废耶又闻朝鲜人云当日守城之将名杨万春可补史缺边门所产草木鸟兽虫鱼大畧与渖城相同今撮其种之涉异足备考证者于左 
　　人参一作人参生于山石岩下或山顶或沟涧阴处椴及茶条树下春生叶如拳渐放如野芹中挺一箭而未茁其根大者叶亦大土人谓为青草至夏则中箭直上箭端生小蕚一丛作白花花落蕚初圆寻作长形色始青浸变为红入伏时蕚结子小者如莱菔子大者如豆形若肾色沃丹矣土人谓为红草至秋子落蕚犹红叶深碧土人谓为黑草秋深始黄土人谓为黄草其新产而未多历年岁者止一桠五叶斜生梃傍盖中一叶傍分二叶下复有二小叶皆平列而不结蕚  俗呼一披又曰爬掌】 若二桠则对列生箭始结蕚矣  俗呼二披又曰二夹】 二桠围生而箭在中  俗呼灯台】 四桠五桠皆然亦有一根生二梃各作三四桠者大约根在土逾二三年始添一桠桠多则根始充实采得之后刷剔土泥于饭釜施秫箔加油纸蒸之曝炙干焉油纸所余之水积而煎膏可点服可贴疡毒较叶膏胜按本草载参之产多不详故备询土人而录其说 
　　山家春夏交多斸药苗为蔬所呼则其俗名著录可详者歪脖菜杏叶菜沙参苗也鎗头菜苍朮苗也明叶菜桔梗苗也笔管菜黄精苗也小笔管菜葳蕤苗也又有呼为关东菜者视其根则是贯仲殆音近而讹呼之者其蒲公英萱草山丹则徧在田陇间也 
　　莨菪毒草也丛茂于陂泽作白花结小罂似连蓬含子如黍土人烧烟熏齿痛颇效予馆舍篱边皆是按莨菪为本草所收而通志未载爰志以补之 
　　蕨生边外者较内地更肥美四月采其嫩梃漉以沸汤曝者色黑阴干者色绿 
　　季春村人皆撷小根菜为食形如蒜而小按小根薤也南人呼为浇头生熟皆可食用糖醋渍之可久贮无二种通志分载之非是 
　　河白菜生水畔沮洳中叶如玉簪而窄柔滑可食为村人春季夏初之常菹干之则色白 
　　边门止油松沙松二种皆无松子果松则产叆阳边外按松之种类甚繁五鬣三鬣松身柏身古人止约略其梗概予宦游多方所见地各异种且皆有土呼名目即松桧栝之分类亦不能确辨其是非凤凰山所产沙松叶与枝犹是松状但其本少直非若滇蜀之杉松其叶扁如杉即东北边外之果松乃松之结子者亦非都门所见皮青粉白之栝也其木则果松坚而韧油松坚而多脂沙松则殊轻脆也木之实曰橡边门树之有橡者三种一名坚柞一名青刚柳一名胡薄罗按坚柞青刚柳当是一种巨细之分耳即诗之柞也其胡薄罗叶大秋深极红木坚而脆不可为器薪而为炭佳槲也一名栎又名栩亦有不结实者通志谓不结实者为棫按尔雅棫曰桵郭注桵小木丛生有刺实如耳珰紫赤可食是志言亦未确 
　　东瓜木状如柳皮青内赤色志称坚而可为研甚发墨 
　　山樝出边外者佳充贡榛亦较内地硕大 
　　榆肉生老榆窟中色黄紫柔肥作蔬极美性固肾气盖木之精气所结如桃胶之类 
　　高江村说府载夜光木生绝塞山间积岁而朽夜有黑光遇雨益甚通体皆明白如萤火迫之可以烛物岁之夏月余偶忆及询之馆舍炊爨之役答言甚多踰户即携数段以来盖篱栅间皆有之木腐处为光故色白与腐草为萤之理同旦日以水沃之入夜弥灿夏秋雨后有之春则木干而熄矣是以不可远携土人曰亮木 
　　山中朽木可以承爇戛石之火  俗谓之火绒】 复有草如艾之状揉治之亦佳殆亦野艾之类  俗名猪耳朵草】 忆滇寻甸州亦生野草其背有白毳毛以手擘之即成白线状不假揉治干之即可爇亦异物也 
　　灌莽中生小果如椹下有叶承之仲夏色正红微酸季夏则深红味甚甘名依尔哈木克国语也又曰普盘果复有生小果如豆而光润味酸名山定子殆亦棠杜之类蜜渍之以充贡 
　　软枣藤本生小果状如枣之中者内多细仁如麻色青味甘蜜渍亦美非本草所载牛奶柿一名君迁子也 
　　凤凰城所产鹿獐狍鹿已之属皆逊东北边外之肥腯然多有之夏至后亦多采鹿茸者鹿茸有二种辽渖一带者胜俗呼为麋鹿木兰所产者逊之俗呼为马鹿究竟鹿麋之辨本草所载既未详确诸方人各异其说也入药则用麋鹿 
　　马鹿茸则远贩于边门售之朝鲜人盖利其质之硕直之廉而莫分良楛也 
　　边地猛兽如虎熊豹野豕之属常有至边内入村舍居人之善捕猎者  呼曰炮手】 亦利皮骨而往殪之然不多见惟闻三四岁前卒然熊大至遍村墟忆昔人云熊为能火询之亦不然盖山居不与城同而说部所传亦未可尽信 
　　今人呼蛙之背紫腹有凝脂者为哈什吗非是哈什吗水中之介虫也虾头六足形与田中之蝼蛄相似而大首有二螯亦有膏如蠏土人以其状与蝼蛄相似则以拉蛄呼之拉蛄国语蝼蛄之名也其紫背之蛙名榲普额尔赫清文鉴之注文甚悉其哈什吗春月肥土人榨其浆煎如腐色微红而味鲜美 
　　沈阳夏日已较关以西为凉爽边门依山临水尤不甚酷暑惟昼多蝇蝱夜多蚊耳蝇则满室白壁素笺往往点污蝱有大至盈寸者牲畜遭之立流血蚊不甚大而喙倍利闻今已稍减昔年为尤甚云 
　　鼐产山中大木窟中土人往采之有积之数斗者生则如凝脂熟则色赤边内水族鳞则鲫介则蟹皆多而美鳝有青鳝鳗鲡也较内地者状微细而长土人有呼为虫虫鱼者似鲫而狭唇倍厚盖重唇也即诗之鲨能吹沙行味亦佳 

　　●附朝鲜轶事 

　　朝鲜寓内分为八道其近中江为驿使大路者曰平安道稍东南曰黄海道黄海道之东曰京畿道国王都焉近王京而衺界西南曰忠清道忠清道之东南直王京正南曰全罗道全罗道之东曰庆尚道庆尚道之北在王京东南曰江源道江源之北东亘海西遶王京之北皆大山不通行人山外东抵海西接平安道其地形衺而长曰咸镜道  必由平安道始可】 大抵平安黄海忠清全罗庆尚咸镜皆滨海惟京畿江源二道在中自王京南至海东至海皆约二千里北至海数百里西至边门一千里八道所属皆有府府属有县县隶于府而府自为治如内地之直隶州然 
　　朝鲜东西南皆滨海其西北平安道与盛京接者以鸭绿江为界其东北咸镜道与宁古塔接者以土们江为界所谓会宁是也岁亦有马市其正北之界则直至长白之麓树栅为界长白山之东支最高峻鲜人呼为白头山 
　　其自边门赴王京之路一百里至义州府三十里至所串站五十里至龙川府三十里至铁山县五十里至宣州府四十里至郭山县三十里至定州府六十里至嘉山县五十里至安州府六十里至肃州府六十里至顺安县六十里至平壤府五十里至中和县四十里至黄州府五十里至凤山县三十里至钩水四十里至瑞兴府五十里至葱秀跕三十里至平山府七十里至金川县四十里至开城府四十里至长湍县四十里至碧蹏馆四十里至红州院十里至王京自义州城西十里江岸交界至王京计一千二百里 
　　其每岁称贺及谢恩之陪臣正使以王族之封君者仪宾之封都尉者或政判书府官充之副使为判书参判书状官司宪府员下则皆鸿胪官也若通官其阶级亦不同大通官三员一谓之首堂其二谓之上判事其官制正  秩三品】 佥  秩四品】 判官  秩五品】 主簿  秩六品】 以上谓之参下馆有都提调一以阁臣领之提调二以吏曹判书已行者参之 
　　其学译文者隶同文馆有清汉蒙□四学清文则捷解清语一书蒙文□文亦各有捷解汉文则初试以背四书成诵次即学老乞大汉语一册  盖元人所遗】 五伦全备四册  明人所撰之南曲传奇】 朴通事语一册  彼国人所集之汉语】 以习俚语习则试以论序记呈文咨文中式然后命官焉 
　　汉学设教诲二十三人兼充赍咨官上判事十人兼充副使及书状官之大通官均谓之作厅犹堂上官之意也 
　　其上判事系由众员内考授教诲由上判事内考授教诲复考授首堂而司一切使命事充正使之大通官 
　　若积有劳绩则锡以一二三品散官以网巾系绳之圈为别三品用玉二品用金一品则用圆玉朝鲜人重门阀朝官分两班东班文官及要官也非世阀不能居其寒贱只得充武官杂官谓之西班尤重嫡庶贵臣庶子亦只充西班官 
　　乾隆四十一年三月初五日朝鲜国王李昑薨遣陪臣报讣予谥庄顺世孙ò袭位年二十五赍诏使臣为副都统万福内阁学士嵩贵庄顺王薨时年已八十四暮年衰疾国事皆相臣洪凤汉掌握颇专擅其弟麟汉为次相更怙势纳贿传言庄顺未薨前二年有内禅意诸臣皆受命麟汉独不行是以嗣王请封后即正麟汉辠凤汉因系母之父且无贿款幽禁而贷其死焉 
　　庄顺王次聓江城尉郑姓早卒无嗣有养子厚谦凭其母之势干预政事蓄逆谋嗣王诛之厚谦年二十八 
　　庄顺王二子长悻封世子早卒乾隆十年册次子愃为世子于乾隆二十七年殂以愃子ò继悻后重嫡统也请封册为世孙  传言愃嗜酒狂易幽死故朝鲜之酒禁甚严】 ò袭位乃请貤赠悻为王谥思悼 
　　箕子之后有箕氏韩氏鲜于氏高句骊之后高氏高丽之后王氏今朝鲜皆有其人至新罗之后为金氏百济之后为朴氏其人最多今称巨族也  相传高丽有安李崔朴金郑六大姓】 
　　丁酉春于边门遇朝鲜谢恩回国者正使领中枢府事李淀副使礼曹判书徐浩修书状官司宪府兼执义吴大益其贺正旦回国者正使锦城都尉朴明源副使吏曹判书郑好仁书状官司宪府兼执义申思运 
　　乾隆四十二年孝圣皇太后上宾朝臣往颁遗诰朝鲜国王倧遣陪臣恭进陈慰表祭文贡沉束香三两芙蓉香二十枝花龙烛一对银香盒一铜烛台二代牲银三百两柿饼十则柏子黄栗银杏大枣各十斗蜜十五斗及白面纸小纸白苎布白绵紬于五月十一日入边正使吏曹判书郑尚淳副使礼曹参判宋载经书状官司宪府兼监察姜忱于本年八月十六日蒇事出边回国 
　　其朝鲜国取士之制有大小二科小科初试诗赋次试经义四书疑复会试焉入格然后谓进士中大科者为及第试表策论赋复会试则科其一又有明经科则暗诵三经四书有遗亡舛误者不入格 
　　其试帖曰行诗七言十八句似古体叶平仄题命以经  癸未年小科题孑孑干旌四句】 赋限三十句成篇 
　　朝鲜字母凡十四类类十一阶音尾九余字四盖二合三合四合以成音 
　　南汉山城在王京东四十里乃崇德间大兵破王京国王李倧率其妻孥退而自保之地 
　　浿水在平壤城西南五十里 
　　日本在朝鲜庆尚道南海中其君称天皇姓徐子与女皆可承继而不与闻国政秉国权者关白称王姓源对马岛岛长姓平盖平秀吉族属之后人其国人通文教善击剑尤精于火器迩年颇贫困近朝鲜者皆仰朝鲜之粟布以给  按朱竹垞诗话天皇之子娶于其族夫死妻立兄死妹立子死母立盖昔已然】 日本一切考试文案俱用汉文其人颇知向学惟其诗文墨守明人王李之集自二家之外槩不入目竹垞诗话载朝鲜女子许景樊谓其篇章句法宛然嘉靖七子之体疑为赝鼎日人今尚如是朝鲜又何为不然哉 
　　闻明神宗时□覆朝鲜有伎女忿恨欲剌□酋为所杀女名玉梅冢在平安道往来人题咏甚多此亦可与见闻录所载之琼枝曼仙比烈矣 
　　朝鲜亦有叶子戏割楮为签墨书其上凡八十为八部曰人马星獐兔鱼鸟山鸡各自一至九而以皇乘极虎鹫龙凤鹰为魁领之列坐匀分迭出而捉灭之较桌数为胜负焉其捉例人鸟鱼山鸡以九捉八其四以一捉二 
　　朝鲜官员入觐至义州代商民携贸易之镪而抽什一以供行李之费曰入包盖沿明季使员各携商参八包之名今制人不得踰三千两 
　　箕子故都平壤今有故井新罗都今庆尚道庆州百济初都平壤后迁今忠清道扶余县高句丽都平壤相传麒麟屈乃朱蒙升仙处高丽今开城府因建都之时一夜城外青松环生遂名其城曰松都其主山曰松岳  亦作嵩】 元菟真番乐浪临屯汉所置四郡也属今江源咸镜二道 
　　朝鲜国尺如中国工部尺之尺有五寸斗如沈阳斗三之一  每渖斗官仓斗一斗为二十升】 衡如京市平  库平一百两减二两】 此其国度量衡之制也  盖其国之量犹去古未远】 其国以白麻布为白布以绵布为白木盖谓木绵也以布之有直理垄起者  俗名搭喇布】 为交木谓纬绵相交也以黑豆为马太乃其国语呼烟为南草 
　　乾隆四十二年十一月二十九日朝鲜使臣员役三百三十八人为年贡谢恩诏并陈奏流谪参判洪述海之妻金氏及其子相格遣力士踰垣入宫行刺事原表文封缄不可见询其陪臣语言文字皆不足以尽其详具其始事之故言人人殊似有所讳隐第即其言附畧于后洪启禧臣姓也官判书故生三子趾海官判书次即述海次缵海亦官参判趾海子相简官承旨庄顺王时与江城都尉之子郑厚谦甚相昵王ò为世孙时二人蓄意摇动之郑复萌觊觎非分念相简亦欲拥戴庄顺王薨王ò二十七日谅阴毕言官发其前谋即诛郑而逮相简相简更詈言庄顺兄终弟及之际亦多不正之谋因并诛相简而流谪趾海兄弟金氏等怨望造逆谋连党羽先阴结宫妾为巫蛊今岁孟秋复以二十千金购二力士携椎佩刃入宫行刺因踏坠屋瓦为王觉遁王戒心因潜移室八月十二日再入及寝未入室为司门卫士所获穷鞫得情且言推戴王季弟恩全君禶因族诛洪氏株连死者百余人赐禶死年十七而人言洪相简之死率多互异之词ò遵雍正六年鲜国逆民称兵王戡定国乱入告故事具表上闻  ò□季四人仲兄早卒今祗庶长兄恩彦君因存】 
　　岁币二百八十六包内纸二百二十二包布五十包紬三包苎二包皮物六包席子二包腰刀一包 
　　方物一百四十四包内纸一百二十二包紬三包苎三包皮物一包笔墨一包厚油纸一包 
　　贡米六十八包 
　　正使兴禄大夫河恩君李垙副使吏曹判书李坤书状官兼司宪府执义李在学 
　　并咨送贩米豆闽人曾金合等二十八名在黄海道风损舟樯还中国 
　　案朝鲜乃东裔大国久列藩服自汉以来虽攘代几更而历年皆久远至本朝荷再造之殊恩输贡百年志称东裔恭顺乃其天性殆有然也其设官取士大约皆沿唐宋制惟是地不过中原一省而民贫赋重所产自纸布牛马外绝无珍异迩年生口日烦故亦多告馁士子虽知读书学无师承皆墨守训诂一二聪颖之俦又往往好高务远而无所别择其诗体亦清婉而不知气格凡朝觐之陪臣使者例不接见余从员皆不甚读书之人有所叩问率不能酬答姑就其所能知者书之于右 

　　●附朝鲜世系考 

　　康献王旦初名成桂元至元元年乙亥生明洪武二十五年壬申开国三十一年戊寅传子恭定王永乐六年戊子薨年七十四庙号太祖 
　　恭定王芳远康献王子元至正十七年丁酉生明洪武戊寅年嗣位庚辰传子禔永乐十七年己亥薨年六十三庙号定宗 
　　世子禔恭定王子元至正二十七年丁未生明建文二年庚辰以世子摄位四年壬子奏改祹为世子永乐二十年壬寅薨年五十六追号太宗 
　　庄宪王祹恭定王子洪武三十年丁丑生永乐十六年戊戌嗣位景泰元年庚午薨年五十四庙号世宗 
　　恭顺王珦庄宪王子永乐十二年甲午生景泰元年庚午嗣位三年壬申薨年三十九庙号文宗 
　　世子钧  按明史作宏暐】 恭顺王子正统六年辛酉生景秦元年摄位八年癸亥传叔庄惠王天顺元年丁丑薨年十七庙号端宗 
　　庄惠王瑈庄宪王子永乐十五年丁酉生景泰六年乙亥嗣位成化四年戊子薨年五十二庙号世祖 
　　怀简王暲庄惠王子正统三年戊午生天顺元年丁丑薨年二十成化十一年追封号德宗 
　　襄悼王晄庄惠王子景泰元年庚午生成化四年戊子嗣位五年己丑薨年二十庙号睿宗 
　　康靖王娎怀简王子天顺元年丁丑生成化五年己丑嗣位宏治七年甲寅薨年三十八庙号成宗 
　　燕山君隆康靖王子□□□□□□□宏治七年甲寅嗣位正德元年丙寅传位弟怿 
　　恭僖王怿康靖王子宏治元年戊申生正德元年丙寅嗣位嘉靖二十三年薨年五十七庙号中宗 
　　荣靖王峼恭僖王子正统十年乙亥生嘉靖二十三年甲辰嗣位二十四年乙巳薨年三十一庙号仁宗 
　　恭宪王峘恭僖王子嘉靖十三年甲午生二十四年乙巳嗣位隆庆元年丁卯薨年三十四庙号明宗 
　　昭敬王昖荣靖王子德兴大院君岹第三子嘉靖三十一年壬子生隆庆元年丁卯嗣位万历三十六年戊申薨年五十七庙号宣祖光海君珲昭敬王子万历三十六年戊申权国事天启三年癸亥为国人所废 
　　追封王琈昭敬王子万历六年庚辰生四十七年己未薨崇祯六年癸酉追封号元宗 
　　庄穆王倧元宗子万历二十三年乙未生天启三年癸亥为国人所立崇德元年丙子受本朝封顺治六年己丑薨年五十五国中自号仁宗 
　　忠宣王淏庄穆王子万历四十七年己未生顺治六年己丑嗣位十六年己亥薨年四十一国中自号孝宗 
　　庄恪王棩忠宣王子崇德五年辛巳生顺治十六年己亥嗣位康熙十三年甲寅薨年三十四国中自号显宗 
　　僖顺王焞庄恪王子顺治十八年辛丑生康熙十三年甲寅嗣位五十九年庚子薨年六十国中自号肃宗 
　　恪恭王昀僖顺王子康熙二十七年戊辰生五十九年庚子嗣位雍正二年甲辰薨年三十七国中自号景宗 
　　庄顺王昑僖顺王子康熙三十三年甲戌生雍正二年甲辰嗣位乾隆四十一年丙申薨年八十三国中自号英宗 
　　恪愍王悻庄顺王子乾隆四十一年丙申追封号真宗 
　　今继王ò恪愍王子乾隆四十一年嗣位 

　　凤城琐录终
