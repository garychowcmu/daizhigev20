明季遗闻


薛序
自序
凡例
卷一
卷二
卷三
卷四 
 
　 
薛序

　　明季之误，从前京贯中连，顾厨外角，槎枒错出，已非一日。即如豫楚败局，予所目击心讶。不知当年方剿何以遽抚？既抚何以旋剿？何以食葚怀音，方吞灰洗胃，而过憎鸠眼，反俾饱扬？何以负嵎伏毒，犹坐睨玩掌，而厚奉骄子，甘以身殉？自予在南，遥切齿此事，犹计寇与兵马牛其风耳。及莅汴而始惊左右之皆寇，敌国之皆兵。腰鞬叩首之材官，自供皆闯、操营裹脱；而对垒所获，无非昔日阶下卒。督抚道帅，固多西人，胸中即未忍逆料。而畏爱兼至者，惟其枌梓，视赤子直草菅然。从此入蜀、入楚，捷于奔尘；破畿、破都，争先面媚。至南中之恃一江、闽中之恃一岭，譬灶婢重箦捍扉以攫羹汁，悍奴潜踪三窟而窃金珠。蓝鬼杞之频激叛宿将，长脚桧之私自筑秦城，又何诛乎！

　　顷者，野史纷纷，类非典要。惟吾流绮，家擅史才，博雅宏通，覃精时务。年来著述颇富，几于等身。既旌诗媛，随辑遗闻。中若雪北阙之祸非中枢，东隅之衅生旧辅。明夫贵阳一姥，将鼓桃叶之楫，以再败苎萝；南安半褵，冀偷归命之荣，以徐居奇货。试朗诵昆山片檄、遂东尺笺，已足令脂憔粉泣；何似寓英雄于儿女者，香奁烛泪，犹痛深今古耶！故予序流绮著述种种，而尤神醉于遗闻。盖深慨夫马革羊肠，前辕后艇，岂无郭李，讵异姬姜？不觉惭翰墨于虎貔，而更让须眉于巾帼也。前年家弟薛釆、今衲米题。  
　 
自序

　　呜呼！明季之事，天与人难言哉！

　　自三代以迄唐宋，继世有天下者，莫不祸乱代起，以开中兴。其间惟晋元、宋高，偏安江左。他若夏少康、商武丁、周宣王、汉世祖、唐肃宗，凡边乱内难，一皆削除之，光复旧物，告成太庙，享有祈年保民之誉，以垂久远。

　　明朝祖功宗德，较隆前代。而先皇帝以圣明在御，旰食宵衣，比之太康之尸位、仲壬之废嫡、厉王之内嬖、哀平之外戚、惠帝之昏弱、明皇之淫荡、徽宗之晏佚，举无一端，谓宜治平立臻；而逆寇犯阙，身殉社稷，烈于七君。言天言人，都不可信！

　　盖自故辅乌程、武陵辈，不能以尧舜之道事君，务拾申、商督责唾余以烦苦天下。十六年间，三事九列，绳绳继继，半是持禄养交，唯诺成风，贿赂竟尚。始而裁驿，继而加派，继而抽练；继而郡邑以催科为上考，庶司以搜括为能事；继而簧鼓细人，流言流说，以掊克为希幸。兼以高尚威严，狱讼繁兴，民不堪命。而又钱法、钞法，一时并行。致海内若焦若焚，怨讟盈路，盗贼蜂起，剿不成剿、抚不成抚，虽有善者，末如之何。屈指当日，不乏名流。如品行高峻、卓出伦表之吴、郑（鹿友、玄岳），闳通博雅、磊落千古之钱、王（牧斋、觉斯），慷慨担当、实心经世之洪、卢、王、史（亨九、九台、铁山、道邻），奇情至性、孤行特立之黄、蒋、文、姚（石斋、八公、湛持、现闻），乃至直言强谏、铁面冰心、百折不回、轗轲颠踬之刘、赵、杨、章（晋卿、前之、机部、鲁斋）、熊、姜、傅、李（鱼山、如农、右君、灌溪）、詹、任、毛、魏（一庵、参之、芝田、倩石）、成、曹、周、叶（宝慈、履垣、仲驭、渭山）诸公。而群小必掣其肘、绊其足，毛举鸷击，俾任事之念不胜救过之念。跋前疐后而忧患多，左方右圆而才智诎，不过出叹于朝、入叹于室，中宵彷徨，当馈而起。一旦势成，土崩瓦解。以祖宗栉风沐雨之天下，轻轻断送于众小人手。宜乎有识者愤激而言，谓今日毋论李纲难得，即求一大小人若秦桧亦不可得也！

　　迨弘光南渡，时事日非，除声色货利之余无朝政，自诰命赠荫而外无功能，真所谓清歌漏舟之中、痛饮颓屋之下，泄泄沓沓，于斯为甚。若夫八闽、两粤，饷匮、兵单，愈趋愈下，尤不足观。譬之千金之子，家资荡尽，四壁徒存，而又外侮交讧。为之纪纲者复从而阴耗之，其主人复不能忧勤节俭，欲以左支右吾，光前猷而复祖业，此实难已。试问谁秉国成？则贵阳、桐城、南安。吸脂吮髓，前后一辙。此与乌程、武陵，又何以异！盖若辈有小人之心，无小人之才。才能治天下，亦能乱天下。惟无才止能乱天下，不能治天下。殆明季之谓与？即有一二正人君子，公忠体国，若姜、高、刘、吕（居之、硁斋、念台、俨若）、祁、许、张、吴（世培、霞城、藐山、幼洪）、熊、马、章、金（雨殷、培原、格庵、道隐）数辈，非听投绂去，则重得罪耳。曾有一人得安意行道者乎？而欲以致治保邦，又曷望焉？

　　皇清入关，伸义剿贼。时朝议册封晋藩于江南，兴灭继绝，诚为盛事。会闻金陵拥立，遂兴南下之师。不二年间，摧枯拉朽，东南半壁，全入版图，求如晋宋，亦不可得。凡此尽人事之不臧与？抑出于天数之有定与？

　　顷者野史纷纭，爱憎失实。如王之明假冒太子而以为真，左昆山迅扫群奸而称为叛，张司马矢忠北进而加以不韪之名，李太史倡议南迁而昧其先几之哲；乖讹颠倒，类不一端。兹就先达之绪论，合之邸报之流传，稍为诠次成帙。昔齐公仲氏，惧女丑而无归，日誉女之美，且许以千金之装。人曰女姣而复赠以厚装，必丑。卒不聘。申屠氏女美，惧其女之入于宫也，乃毁为恶，亦卒不聘。夫美丑之不以毁誉掩如此，余又何必曲舌强为饰说乎？然则燕都之变，人耶而实天也。金陵、闽粤之失，天耶而即人也。天人之际，余殆不能不三致意云。

　　顺治丁酉（十四年）孟夏，梁溪邹漪流绮父题。  
　 
凡例

　　一、野史从来不废。是编悉纪明末遗事。其先帝朝事无关于鼎革者，兹不尽载。另有崇祯纪事一刻，大书而特书之。至新朝大政，洋洋洒洒，别载国史纪略，以自附于蒙诵瞽议之义。

　　一、明运告终，实由流寇，蹂躏海内，几十余年。自秦晋而蔓延楚豫，以及吴蜀燕京。兹特详考岁月，条贯而详悉之。所幸皇清入关，伸义复仇。往致史相公书有云：国家定鼎燕都，乃得之于闯贼，而非得之于明朝也；固已为万世之定案矣。

　　一、江南、浙东、八闽、两粤，俱不书帝、书上，仅称年号，以尊王也。其当日章奏，称呼仍旧，仿前史例也。考崇信录云：年号是纪时事，帝号乃诵君德。观于章奏书册中纪年年号从不抬头，可以想矣。即清朝封事，亦多称其年号，但斥之耳。

　　一、集中叙载人物之贤否、言行之臧否，要皆考据邸报，采择见闻，不敢虚美隐恶，以重秽史之咎。

　　一、殉难诸贤，在北都者，易名恤赠，炳耀千秋；其在东南抗节诸公，亦奉圣明有详访确议之旨，盖声其罪未始不悯其心、杀其身未尝不高其义也。并应直书，以见痴忠。

　　一、南渡事多未备，止记耳目所及。如浙事得之许子浃纪事、闽事本之家大人纪略、粤事悉之瞿常熟家传暨华方若新书，总俟后之君子考核论定云尔。

　　流绮氏又识。  
　 
卷一

　　北都

　　贼李自成初名鸿基，陕西米脂县人也。祖海、父守忠，世农颇饶。自成幼好勇，与侄李过（即一只虎）为暴于乡。娶妻有淫行，手刃之。以负债故，受过于艾同知，并杀艾，惧罪，逃入甘肃为兵，以功升把总。又杀王参将，遂为贼。

　　初，崇祯皇帝即位，励精图治，较恤民艰；忧国用不足，务在节省。于是给事中刘懋上疏，请裁驿递，可岁省金钱数十余万。上喜，着为令，有滥予者罪不赦。部科监司多以此获谴去，天下惴惴奉法。顾秦、晋土瘠，无田可耕，又其民饶膂力，贫无赖者藉水陆舟车奔走自给；至是遂无所得食。未几，秦中迭饥，斗米千钱，民不聊生，草根树皮，剥削殆尽。上命御史吴甡赍银十万两往赈，然不能救。又失驿站生计，遂相聚为盗。给事中许国荣、御史姜思睿等知其故，具言驿站不当罢，上皆不允。众共切齿于懋，呼其名而诅咒之，图其形而丛射之。懋以是自恨死，棺至山东，莫肯为辇，负者至委棺旅舍，经年不得归。

　　己巳（崇祯二年），清兵薄畿，征四方援兵勤王。保定兵首溃，余亦多中路逃者。因与饥民合势，啸聚山泽。秦中镇将、守臣议蹙贼于险，据隘歼之，可一鼓尽也。三边总督杨鹤独力主招抚议。贼出险，遂横不可制。鹤以此被逮，下诏狱。上意必欲诛之，以欲用其子嗣昌，故贳其死，然首祸实自鹤云。

　　贼既蔓延秦晋间，又岁壬申（崇祯五年），登莱兵变，因调关宁兵马步二万讨平之。朝议欲乘战胜精甲，渡河进剿。兵部尚书张凤翼家本山西，虑其驱贼入晋也，阻之，尽放辽兵出关。贼遂得渡河而南，因入豫、入楚、入安庐。

　　贼首之有名号者，在秦，则称紫金梁（王和尚）、满天星、蝎子块、老■〈犭回〉■〈犭回〉、一字王（刘小山）、邢管队、领兵王、整齐王、闯塌天（姓刘）、过天星（张五）、南营八大王、八爪龙（姓徐）、西营八大王（张献忠）、二队八大王、不沾泥、混世王、曹操、乱世王、八队闯将（姓张）、张飞、九条龙、五条龙、贺双全、高总管等二十四家；晋豫，则称英王、王镇虎、朱温、赵令军、曹操、吴计、过天星、郝光、混天星、荆联子、过江王、混世王、大胆王、征西王、福寿王、齐天王、密灵王、阎和尚、老■〈犭回〉■〈犭回〉、上天龙、出猎鴈、黑心虎、搂山虎、新一字王、西营八大王、南营八大王、北营八大王、混天王、紫金梁、正天王、阎王、领兵王、老邢、四队、六队、八队、闯塌天、顺义王等三十二营。各拥众数万，少者万计，蹂躏直省无虚日。时李自成方依闯王高氏，与刘良佐自结一队，号闯将，名不大着。

　　癸酉（崇祯六年），贼在河南，沿山州县，无处不到。正月，副将芮琦战死武安。二月，中军曹鸣鹗陷没赵寨。三月，贼入清化；游击越效忠登屋击贼，堕地死。游击陶希谦在武安，出御贼砚水，日暮移营，贼乘之，落堑死。总兵左良玉驰救清化，贼方去；复驰武安，胜之于三井，获贼首小秦王。总兵曹文诏自晋来援涉，胜之于毛岭。五月，贼尽至磁，众十余万，长可五、六十里。总兵邓■〈王巳〉与良玉会兵彭城，尾至林县之清池、柳泉，击败之，歼其尖骑九天圣等八十一人。其分股犯卫辉者，巡抚玄嘿自乘城以却之。六月，参将汤九州岛领昌平兵至豫。时流贼为邓、左、周（尔敬）三家兵所追，方从林走辉。九州岛自涉来林，捣闯贼之中坚，胜于马鞍山，斩贼首混天王。贼从林奔怀济。邓、左追击，大败之。贼奔溃，沿河从温、孟至武、涉，遁入山，复回林县。时汤九州岛驻兵水冶，居安、林、磁、武四邑之要路。八月，有阳邑镇、科泉、清凉山、九龙山、王凯寨、原康村、湖南七捷，斩获贼目混天猴等。左有河村、柿黄山、八特三捷，俘斩新立一字王、杀尽王等。周有都里、马鞍山三捷。是月京营副将倪宠、王朴以禁旅六千至彰德。九月，有原康、罾底、涉县三捷，斩获飞天圣等；兵势大振。贼弃妻子走，北奔五台山，既而复回。京营尾于后，汤、左扼于前。京营胜之于亢侯、石坡、牛尾，汤兵胜之于青店、沙冈，贼势穷迫。十一月，贺双全、新虎等因京营乞降，然焚掠如故。

　　汤九州岛在林县，连战三日，胜于两岔口，再胜于安阳、夏村，又胜于旁坐寨、清凉山，共擒斩四百余级。左良玉胜之于早生，斩二百级。晋兵曹变蛟亦胜之于涉县。守备许志忠、孔道兴等并力进剿。贼前队已连夜走济源、垣曲，遂以二十四日乘冰渡河，二十日破渑池，又破卢氏，又破伊阳二县。贼渡河后，杀掠更惨。初止左帅一军尾后，虽有卢氏、银洞沟、刀环川、柳泉之捷，而贼众四掠，雒阳、新安、陕州、灵宝、阌乡、卢氏、永宁、汝州、鲁山、叶县、舞阳、遂平、确山、信阳、南阳、裕川、□阳、桐柏、浙川、新野、内乡等州县，贼无不至。十二月十九日，贼至郾城，势逼开、归。会日暮，雨雪，巡抚玄嘿起汤九州岛于床曰：「事急矣！宜乘夜袭之」。即晚胜之吴城镇，追杀五、六十里，杀贼盈野，斩四百余级。明日，又追及于横山镇，斩六百余级；皆杀贼强壮。是月二十日，左帅有保安之捷，又有赵庄之捷，又有平上关、黑山之捷。

　　七年甲戌正月初一日，巡按刘令誉督京营，有牛蹄山之捷，出其不意，斩级踰千。得此三路大捷，贼始狼狈走楚，河南乃宁。盖贼最畏曹文诏；其标将曹变蛟更饶勇，时为之谣曰：「军中有一曹，流贼闻之心胆摇」。次左良玉、汤九州岛。若京营兵，贼甚轻之。时贼大伙在秦，剿抚未定。诸督抚前后数十辈，或被谴去，或逮系去，或死西市，或战死逃死，不可胜计。惟秦督洪承畴剿御有方，遂自秦抚进五省总督。承畴廉勇，精韬钤，率总兵曹文诏、曹变蛟、左良玉、贺人龙等，凡破贼于宁塞、于西安、于延北、于西濠、于庄浪，斩贼渠神一魁等，招降中斗星等。每逐贼奔驰，往还数千里，母在官舍，过门不入，士卒感其义，争为效死。杨嗣昌在枢部，忌其才绩，意弗善也。

　　会贼在江北安、庐者，以英山、霍山为窟穴，既野掠黄、麻间，又破随州、罗田，颍、和、庐、霍相继告陷。凤阳无城可守，虽有总漕杨一鹏驻扎，兵不过二千，余皆市人不习战；贼至随破，焚皇陵，烧享殿。一鹏逮斩。给事中许誉卿四疏纠劾温体仁拟旨淮抚不必移镇，以至误陵。给事中何楷以一鹏为辅臣王应熊座师，并纠应熊；应熊竟以此罢相。指挥包文达胁中流矢，挥刀陷阵；贼迫令卸甲降。文达怒骂，贼砍其左臂，断头而去。和州知州黎弘慧、学正康正谏、总营周廷儒、训导赵世选、霍山教谕龚元祥、训导姚允恭，死之。兵部尚书张鹤鸣，贼索金币，入其室，见皆古玉及陶器，遂刃劈其顶达踵。原任御史马如蛟，与兄运尹如虬、诸生如虹，一门战殁。原任副使卢谦、诸生韩光祖、叶漳等俱死。惟江浦斗大孤城，知县利瓦伊樾登陴防御，追贼鏖战，奋臂大呼，所向辟易；贼众宵遁。是时杀戮之惨，天地为黑。有缚人之夫与父而淫其妻女，然后杀之者。有驱人之父淫其女以为戏，而后杀之者。甚至裸孕妇于前，共卜其腹中男女，剖而验之以为戏；一试不已，至再三者。又甚至以大锅煎油，掷孩子于内，观其跳跃啼号以为乐者。又甚至绑人于地，生刳其腹，实以米豆，牵群羊而争饲之；取人之血，和米麦为粥，以喂马驴，使之腹壮而能冲敌者。所掳人子女百千，临行不能多带，尽杀而去。或杀人而间以芦苇、薪木堆城下纵火焚之，令秽气烟焰熏逼城上，守兵立仆。上震怒，勒限六月平贼，斋居武英便殿，减膳撤乐，青袍视事，以示行间文武甘苦与同之意。朝议命卢象升为总理。

　　象升初备兵天雄。寇兴，驰行郡内，严檄州县，缮城治具。率众往，遇贼数万，象升弗却。中一矢，额伤；又一矢，仆夫毙马下。象升提刀战益疾。贼乘高临，后兵至乃免。贼分党趋城下，潜发兵攻滑。象升知贼计，戒守城士勿动，选骑出，前伏草莽。贼至，卒发，大败之，斩级数千。贼相戒曰：「此卢阎王，遇即死，不可犯」！象升以是有能兵名。贼惧，南渡河，河以南所至残燹。甲戌郧破，命象升抚郧；郧大治。乙亥（崇祯八年），命象升抚楚，贼又惧，流河南。总兵祖宽于雒阳等处三战三捷，斩级二千，军声大振。象升遂晋兵部侍郎，总督七省。

　　会乙亥岁杪，滁州攻围甚急，知州刘大巩檄请救，疾走援，奋击，贼大败。象升会诸将曰：『兵贵神速。今贼气已衰，失此不击，长患安穷』？趋兵乘其后，又大败，贼遁承、襄。象升独以数百骑入阵中，为贼困二日，不敢犯。象升与诸将约曰：『食尽道穷，留此死，击不胜亦死。吾当力冲之』！乃率骑往，击杀万人，断食道。越三日，投戈请降。其及之于滁，将尽剿无遗；顾以淮督朱大典莫为堵截，复逸去。会丙子（崇祯九年）夏六月休兵，象升疾走秦关，与总督洪承畴议事。时秦中之贼方炽，豫中之贼又来，凡临潼、邠州、渭南、韩城、华州等处，承畴随地严兵阻贼，象升又屡获奇胜，釜鱼阱兽，贼旦暮可平；乃温体仁忌功，象升忽受命勤王。未几，改宣大总督，而以熊文灿代之。文灿惟迎合中朝为事，一意招抚，贼势复烈。盖体仁以象升为南人，不习边塞，改置重地，增其担负，缓则敝之、急则杀之，此其积念也。后象升果死松、杏，承畴寻亦改督蓟辽。时贼既往来不定，豫中又称要冲，关陕以东、黄河以南、襄漫以北，延袤数千里，所在驰突。

　　乙亥，巡抚玄嘿罢去，代之者陈必谦。必谦与象升协力剿贼，部领诸将左良玉、陈永福、赵国柱等，斩兴世王于郏县、闯世王于白沙、整齐王于宜阳、扫地王于郏县，豫患少息。已而赦诏到豫，必谦知其诈，欲令面缚诣军门。副将王进忠剿贼无功，思以款自效，单骑入贼营，为贼所杀。必谦竟以此罢。贼又破卢氏，陷陕州，攻围永宁，破冀庄、冯庄等寨及峋峪等十三村。丙子，用经略侍郎王家祯巡抚河南。时宛南、裕舞一带巨寇鸱张，踞蟠龙山，负嵎为势。不一年，家祯旋罢去，升河北道常道立代之。盖道立幼在杨鹤衙斋，与嗣昌善，嗣昌时以本兵入阁也。

　　上又忧贼不即平，命内臣卢九德、刘元斌率禁旅出讨。八月，抵河南。九德勤干，谙练兵机。其把牌中军黄得功、宋纪皆骁勇绝伦。官兵剿贼于真阳县之张家湾，追至光山，千总张国柱被围，游击苗有才救之，而山下雪积坑深，方欲收兵，贼大队齐发，呼啰啰为号，四面合围，官兵大败。大略剧贼人有副马，疲则易之，骄捷如飞；官兵用步卒尾之，重跅而至，贼已逸去；喘息未定，他警又告，故将士不胜劳苦，终无成功。

　　是年，贼势益炽。其在楚者，自秦翼明、杨世恩应山一捷，斩级五百而后，旋遶麻、黄，一股西犯德安，一股东趋江北，破英、庐，围安庆，副将程龙以火药含笑自焚，守备陈干玉等俱战殁。十月入舒城，参将张一龙胜之于咎家冈，获其头目摇天动等；副将孙应元胜之于乌纱山，斩五十余级。太监刘元斌率京营兵鏖战竟日，追杀七十余里，号哭震天，杀贼五百四十二级，贼遁入山。而秦抚孙传庭破杀闯王高氏，自成入西川。十月初四日，冲梨树、垭口等关，副将孔全斌等遁。于是破宁羗，攻广元。逆宗朱廷一者，时为参军，株守保宁，坐视不救。遂直犯成都。蜀抚王维章听其突入，不能扼御。自成往来阶、徽间。维章逮问伏法。

　　戊寅（崇祯十一年），巡抚常道立奏贼犯邓州，焚毁周王八茔。总理熊文灿报贼困英山，合九路之兵会剿，贼从德黄一路潜遁。楚抚俞应桂逮问。豫抚常道立招抚闯塌天等。闯塌天本名刘国能，性至孝，就抚，乃奉其母命也。晋抚宋贤奏混十万等贼乘虚窥渡，攻克五塔、圪塔等寨，攻围陕州等处，官兵御却之，贼拔营远遁。二月，官兵三战三捷，败贼于镇平县，生擒草上飞、独脚虎等，斩扒天虎等四人。贼渡河间、光山等处，结连曹操及托天王、整世王、混世王、十天王、紫微星、过天星、飞虎八家大贼来商城、固始界，欲上颍、霍等处为度暑计。太监卢九德分布官兵迎击，大败贼于山石桥，擒贼抵地虎、黑旋风等。三月，巡道张天经又败贼于黄福店，斩获无算，招降贼首飞天师等。五月，总兵左光先又三败贼于大寨地方。六月，陈永福又大败之于饶良镇。嗣是官兵又败之于宜阳连庄、雍家庄、林家庄等处。左良玉又大败之于高坡，混十万（本名侯世范）带伤遁，妻子囚执入省；混十万亦旋降。九月，内臣卢九德扼之于襄，抚臣常道立击之于邓，监军张大经、总兵刘泽清、左良玉、张任学击之于襄、承、随、枣、汝、许。十月，张任学又败之于高庄。贼南北无路，转战败逃。凡曹操、革里眼、托天王、过天星等贼在豫、在楚者，无不分头鼠窜。己卯（崇祯十二年）三月，漕抚中军刘良佐有光山之捷，安庐巡道汤开远有舒城之捷；贼渐西奔。张献忠、曹操因入房、竹山中。

　　献忠，榆林人，初为小贼，号黄虎；后为贼帅，称八大王，假官兵旗袭南阳，屯南关。左良玉适至，疑而召之。献窘逸去。良玉追及，两马相望，一箭中其眉心、一箭钉其中指于弓靶。献仓皇间，良玉举刀劈其面，血流被甲，孙可望力前格之，得免，逃至麻城。左帅追剿之，一昼夜行七百里，至谷城，戊寅正月初九夜破之，出示民曰：『本营志在匡乱，已逐闯兵远遁，本营释甲归朝』。乃拘耆老具结遣。可望以碧玉长尺余者二方、圆径寸珠二枚贿文灿请降，文灿许焉，以佥事张大经监其军。文灿庸鄙无能，驻节襄阳，于后圃种蔬，日用数十人灌溉。时旱，郡邑申文祈雨，文灿批文云：『园蔬茁茂，禾苗何以独枯。不过奸民为逋粮地耳』！其设施如此。左良玉谋于巡按林铭球、巡道王瑞旃，欲诱执献。文灿曰：『杀降不祥』！力庇之。乃移其营于城内。献恃文灿，益无忌，私练士卒，造军器。榖城诸生徐以显一见如故，教以孙吴兵法。又乞职衔、索月饷，且请渑、陕、卢、灵、阌五州县屯马步兵六千。己卯春，献忠叛形愈着，良玉请讨之。文灿故彰露其事，使献知之，强留良玉饮饯，稽延时日。献从容尽运兵械入房山，文灿始催出兵，则献已叛矣。是时文灿招抚十三家贼，蜂屯蚁聚中州一带，旋抚旋叛。巡按徐一范谓『可剿之机会与能剿之物力都从抚里错过』，良不诬也。谷城令阮之钿沥血书绝命词，死之。良玉闻变曰：『经略纵虎负嵎，使我撄之，不去，必以逗遛罪我』。令旗至，即冒暑进兵，遇伏大败。良玉列其状，文灿死西市，命嗣昌代之。上宠饯甚至，亲赋饯歌二首赠行。御史张肯堂请着为令：『有创为抚说者，议出编氓行伍，以奸细论；议出道将绅衿，以通贼论；议出督抚镇帅，以误国论』。疏入，嗣昌弗善也。

　　嗣昌首倡聚敛，一议加剿饷三百万两，又加练饷七百三十万余两，合旧派每年加二千三百万，以致民穷盗起。至是力以减自任。贼初闻嗣昌出，颇心布。及嗣昌抵任，踵袭文灿招抚故智，谋以郧事委郧抚袁继咸，楚事委楚抚宋一鹤。一鹤贪懦巧谄，以嗣昌父名鹤，投揭自署其名曰「一鸟」，楚人争传笑之。嗣昌对守年余，一筹莫展。自撤白虎之险，纵贼入川，贼势益张，不可收拾。嗣昌妄听杨卓然之说，谓『献贼难图，革、左易抚』，辄思舍难就易，檄左良玉趋皖，驾言『川零贼，不足复烦大兵』。军中咸知失计。良玉探识其奸，率兵竟去，连发十九檄追之不返。贼复出，无当关者矣。且贼由西北陆走襄阳，而嗣昌由西南水走夷陵，岐路相避，犹饰称鞭长莫及。甚至地方失事，匿不上闻，而又虚设捷级，动云「寇不足虑」。泸州知州苏琼等死于贼，嗣昌复砍其头，充级报功；群贼愈无所惮。

　　庚辰（崇祯十三年）六月，左良玉遣降将刘国能围献于玛瑙山。献食尽，分兵四出抄粮，不得粮归者尽杀之。未归者，诣嗣昌降。良玉使国能将之前行，诈称粮至。献开营延入，国能众扫其营垒，擒其妻孥，与徐以显、潘独鳌等送襄阳狱。献忠攀藤越岭逃去。襄阳知府王承曾素纵酒渔色，见献忠妾，悦之，故疏其防。嗣昌檄至，献邀于路，取檄，遣贼伪为公差，夜叩襄阳城门。巡道张克俭见符验，延之入。时辛已（祟祯十四年）二月初五日也。漏四下，贼攻襄阳王府，焚端礼门，寻执襄王杀之；破狱，出以显、独鳌等。独鳌者，应山诸生，富而吝，县令婪其财，使人讦其不法；鳌愤甚，越狱投贼。献之文移，皆出其手。署襄阳事李天觉，城破，北面叩首，置印于案自缢。推官邝曰广被执，大骂不屈，死之。已而破随州，知州徐世淳埋印署后，勒马巷战，矢贯于颐、刀属于颊，眼鼻横断，堕马，右手握印箱、左手掣佩刀，贼铍刀交下，陷胸穴股以死。子肇梁亦遇害。嗣昌在荆，惭愤缢死。廷臣交章论劾，上下其议。礼部侍郎蒋德璟谓其『奸欺误国，请用嘉靖中仇鸾例，斫棺戮尸』，然上竟不罪嗣昌也。嗣昌之在蜀也，安坐顺庆公署，题匾自旌，大书「盐梅上将」。迨泸州破后，连陷数邑，嗣昌犹在醉梦中，命多备索子绑贼；蜀中争传笑之。上以襄阳破，故逮郧抚袁继咸。继咸立朝负直声，督学山西，备兵淮阳、武昌，所至以清惠称，吏民歌思之。至是，合辞叩阍，继咸亦出嗣昌手书，明己无罪。寻察其枉，赦之。

　　方献与曹操九股之在房、竹山中也，李自成往依焉。献谋杀自成，自成觉而逃去，入蜀。曹操者，本罗汝才，与李自成同依高氏。高被擒，汝才走楚。己卯，自成自川潜渡入豫，取洛阳，杀福王。内官崔升甫十三岁，劝福王宁死勿屈，抱王不去，并见害。又破永宁，杀万安王。事闻，上震悼。兵科张缙彦奏：『福王身死社稷，守国大义，日月争光；葬祭宜厚』。从之。吏科章正宸奏闯贼从四川来，兵部尚书陈新甲急奏贼自秦来，不自川来；盖嗣昌方奏扼贼于川，言从川来，则责在嗣昌也。又破叶县，降将刘国能守叶，自刎死；其妻先死，其子方八岁，闯贼入城，抱置膝上，欲收养之，不从，自解所带小刀亦刎死。自成既入洛，撰「九问」、「九劝」诸伪词，号召群盗，勾引饥民，遂为闯王。辛巳，自成独雄一部，汝才改称曹营。自成进围汴梁，总兵陈永福从城上射自成，中其左目，几死。督臣丁启睿率诸将左良玉、虎大威等集兵朱仙镇，与自成战，全师皆溃。六月，闯、曹分兵东南下，败官军于枣阳，复回豫，破南阳，杀总兵猛如虎，与官兵战于郾城，贼众折伤。适秦抚汪乔年又败于襄城，乔年死之。贼资其甲马火炮，乘势破归德，复围汴，官军败绩于水坡，贼势张甚。巡抚高名衡、推官黄澍固守不下。壬午（崇祯十五年）五月，自成遂决河灌汴。城中诸贵官欲为自脱计，亦凿堤引水，汴梁遂陷。名衡与澍等乘舟溃围出走，余淹没死者数十万众。上念防守劳苦，不深罪，但罢名衡官而已。蕲、黄之寇复与闯合，诸渠帅皆戴闯王。革则贺一龙、老■〈犭回〉■〈犭回〉则马守应、胡闯则兰养成、争世王贺锦、治世王刘希尧皆为闯偏裨。及破襄阳，下荆州，合兵郧阳，闯令■〈犭回〉守夷陵以犯澧、常，革趋德安以窥黄、麻。十二月，陷承天。贼遣伪将王克生决显陵求宝，伪阳五知州张联奎多备锹锄，献策求欢。贼方举事，欻风雷大作，昼晦。联奎见金甲将手持金瓜，当顶一击，即昏迷跌地，口鼻流血，一夜而死。联奎，宜城诸生，其妻何氏，固以貌都为贼所执、守节不从、慷慨遇难者也。克生抓去，不知所在。众贼惊散，闯大惧，遂不敢动。曹贼罗汝才闻之，以天命未改，潜谋归顺，欲杀自成献功。寻以印马分营起自成疑，癸未（崇祯十六年）三月十日，自成设酒缚革，明日猝至曹营斩罗。罗部将杨承祖素骁勇，率众尽走郧阳，投守臣徐起元。起元守郧数年，处强敌之间，竟保残疆无恙，皆罗兵力也。■〈犭回〉在澧闻变，闯调其兵回襄，不从。闯既广收部曲，设伪号，自称「倡义大元帅」为一品，权将军二品，制将军三品，果毅四品，威武五品，皆将军；七品掌旅，八品部总，九品哨总。所授将帅田见秀、刘宗敏、贺锦、张鼐、党守素、辛思宗、客可成、李友、任继忠、吴光义、刘芳亮、刘希尧、李过（自成亲侄）等，共兵二百三十余队，总计马步兵六百余万。每队立一标旗，行营望之而走。标营用白旗，纛皆用黑。左、右、前、后分用黑、白、红、黄色，而纛随之。自壬午年夏破荆，初改防御使、府尹、州牧、县尹；至癸未正月，钦天监博士杨承裕投闯，更设六政府侍郎、郎中、从事诸官属。侍郎则喻上猷、萧应坤、杨承裕，郎中则徐丘、王家柱、邓岩忠，从事则顾君思、郭附龙、傅朝升，防御则孟长庚、陈荩、李之纲、吴大鴈、黄阁、金有章，府尹则张虞机、姚胤锡、牛佺、刘苏、邓琏、刘茂先。又使任光荣守荆、兰养成守夷陵、王文耀守澧、白旺守安陆、叶云林守荆门、谢应龙守汉川、马世大守景陵、高一功守信阳、周凤梧守禹州，兵锋所至，人心惶惶，皆弃城奔走，大江南北，人无固志。献忠因得乘机攻取。

　　先是，壬午六月破黄，十二月破黄梅，癸未正月破荆承，荆王播迁，道臣张凤翥、锺祥知县萧汉死之。三月，蕲水乡宦周之任勾贼破城，道臣许文岐死之。已而陷黄州，黄陂乡宦欧阳玖迎降，惟樊维城殉节。维城固孝介公玉冲侄，其父玉衡以御史抗言国本被谪者也。贡生冯云路力学著书，精禅理，征辟不就；贼慕其名，强起之；云路不屈而死。其门人诸生汪陆延亦死。诸生易为瑚，父道暹，名重海内，前已与次子为琏骂贼死，至是为瑚亦死之。四月破麻城，从贼大逆则劣生周文江居首。文江为贼兵部尚书。有原任锦衣卫遣戍刘侨，托文江进二美妾并金银器皿、玉杯、古玩数万金于贼，贼用侨为锦衣卫都督。教谕萧颂圣自杀。贼从鸭蛋洲渡武昌县，知县邹逢吉死之。五月，破武昌，杀楚王，驱平民三十余万溺之江中。故辅臣贺逢圣朝服投江死，门生大冶诸生尹如翁从之。楚府长史徐学颜方署江夏县，与贼格斗，为所支解。都司朱士■〈日上折下〉戟手骂贼，为贼断手而死。常、武、衡、桂，在在告陷。衡阳知县张明翼骂贼不屈，缚掷中流。献忠大肆杀戮，积尸浮江，江水为赤。横尸之惨，黄巢后未有也。八月，破岳州，复陷长沙，巡按御史刘熙祚骂贼不屈，至血面刳腹、横曳倒磔以死。长沙推官蔡道宪殉义最烈。而江西袁、吉一带面面与楚相通，贼从萍乡、万载、永新三路突犯吉安，安福、庐陵、吉水俱破。后由湖南复入川，据险设官，僭大号，改元「义武」，置左、右丞相，以徐以显为右丞相、潘独鳌为中书舍人，筑宫室台观，置酒自娱，不复出。上命江、凤、黔、粤各督及郧、皖、江、沅各抚合兵剿贼。

　　方献忠壬午之破武昌也，左良玉避其锋，拥兵九江，不敢逼。及献既入蜀，良玉略定武昌、澧陵、长沙、湘潭、湘阴并湖南一带，又复岳州、监利、石首、上安、德安、随州等处。总督吕大器又复袁州、萍乡、万载、吉安、庐陵、吉水、永新、太和、安福等处。大器沉毅知兵。方入援时，路过峡江，城门四闭，闻是官兵，反行遮杀。诏以八王兵到，开门出迎，手持县印，口称千岁，备有大马二十五匹，粮草无数，新旧知县俱已拿下，听候发落。大器立取奸民枭示之，次第恢复。

　　时自成已据全洛，直窥陕西。总督孙传庭，故将家子，然性怯懦，不知兵，好大言；九边精锐，悉隶麾下。又据潼关之险。自成欲诱致之，每战辄匿精锐，驱难民当前，因是多所斩获，传庭志益骄，屡疏奏捷，且上言：『有自贼中逃回者，言贼闻臣名，皆惊溃』。上信之，因召对群臣，出传庭疏示众。兵部侍郎张凤翔独言贼素狡多诈，示弱不可信。且传庭所统皆良将劲兵，不如为陛下留此家当。上目慑之。群臣窥上意，争请命传庭进剿。未几，果覆师，乃削传庭职，充为事官，扼守潼关。加白广恩陕西总兵官，提兵援剿。进士程源疏言：『歼大寇必图大举，合数十万之众，八面而齐攻之，谁应援、谁声实、谁牵制、谁批腹？着着照应，使之疲于奔命，救接不暇，然后可一鼓成擒。乞敕传庭凭关固守，勿事浪战』。书奏不省。十月初六日，传庭开关延敌，贼伏精锐关前，引传庭出，遂夺关入。三秦顿失，改西安为长安府。十一月，考校州县生员，一等与六政府属，二等与州县，三等与佐贰。是月攻榆林不利，再攻乃克。又攻庆阳，亦克。一时死职者，巡抚冯师孔、按察使黄絅、长安知县吴从义、渭南知县杨暄、蒲城知县朱一统、商州巡道黄世清、庆阳守道段复兴、庆阳知府董琬。榆林守道都任合门雉经。中部知县朱新达自知城守不支，先令妻、妾缢。一妾尚未配合，新达叱令去，妾不可，垂泣甘缢；然后新达自尽。原任总兵尤世威，举家百口，付之烈焰；身冲锋刃，战死街心。原任总兵侯世禄、侯拱极、王学书、王世钦、王世国、李昌期、原任副将瞿文、常怀德、李登龙、张发、杨明、原任游击孙贵、龙养昆、原任守备白慎衡，全家叙、见任游击傅德、惠宪、潘国臣、李国奇、晏维新、陈二典、刘芳馨、刘廷杰、文侯国、见任守备尤勉、惠渐、贺天雷、杨以伟、掌印指挥李文焜，皆不屈死。而乡绅死难，则原任吏部尚书南师仲、礼部主事南居业、山东巡按御史王道纯、诘封副都御史朱常德、宗室举人朱谊泉、原任太常少卿麻僖、原任大同巡抚焦源溥，以骂贼断舌死；原任宣府巡抚焦源清，以不受伪职死；原任磁州巡道祝万龄，深衣大带，至关中书院斯道中天阁下，哭拜宣圣，从容自经死。朝议以兵部右侍郎俞应桂为总督，而命御史霍达监其军。达，秦人也，夙负才略，习知地利土著，故用之。十一月初三日，上召对，谕以『有真剿然后有真抚，有好将自有好兵，有好司自有好百姓；在尔实心为之』！命达作速前去料理。达痛哭敷陈，言『西安若在，臣不惜死以报皇上』！比至，则伪官充斥，赴任无地。脱是时中枢稍知兵，当贼困榆关，勿狃小喜，预请济师犄角，可令贼夺气去；即不然，而坚壁死守，勤王兵集，贼亦鸟奔兽散。乃一筹莫展，束手待毙。迨甲申（崇祯十七年）春正月，大司马张缙彦方奉召至，虽拮据绸缪，而贼已由秦越晋，直薄畿南；势如破竹，莫有当关者矣。

　　元日，大风，震屋扬沙，咫尺不见。时满洲建国号曰「大清」，改元「顺治」，而贼僭位西安，妄称「大顺」，年号「永昌」，咨掠河东、河津、稷田、濴河、绛州一带。初三日，上特召中允李明睿陛见。明睿，南昌人，公忠练达，以总宪李邦华、总督吕大器特荐，召起田间。明睿初欲劝上西迁长安，一以亲征挫贼之锋，一以就甘肃、宁夏之士马，一以就咸阳之王气；盖咸阳为古帝王共建之都，四塞之固，天下共闻，以下令于诸侯，犹居高屋之上建瓴水也。此诚上策。比闻贼入关，念只有南迁一策，可以图存，转危为安。至是召对德政殿，上问御寇急策。明睿请屏左右密陈，趋近御案，与御衣接，言：『臣自蒙召以来，探听贼信颇恶，今且近逼畿甸，此诚危急存亡之秋。皇上不可不长虑却顾，只有南迁一策，可缓目前之急，徐图征剿之功』。上曰：『此事重大，未可易言』。以手指天，言『上边未知，如何』？明睿曰：『惟命不于常，善则得之，不善则失之。天命微密，全在人事，人定胜天。皇上此举，正合天心，差之毫厘，谬以千里，知几其神。况事势已至此极，讵可轻忽因循？一不速决，异日有噬脐之忧。当局者迷，旁观者清。皇上可内断之圣心、外度之时势，不可一刻迟延者也。若筑舍道旁，三年不成；此事后虽欲为，有不及为者矣』！言之痛切。上四顾无人，云：『此事我已久欲行，因无人赞襄，故迟至今。汝意与朕合，此意决矣。但外边诸臣不从，奈何？尔且密之』。上复问中途接济。睿奏：『沿途接济，固不可少，然不如四路设兵。四路者：东山东、西河南，此旱路也；登莱海船、通州运河，此水路也。然皇上却应从东小路，轻车南行，抵淮上二十日，文王柔顺、孔子微服，此之谓也』。上曰：『然。然此事重大，不可轻泄，泄则罪坐汝』！睿奏：『臣谋之，臣敢泄之乎？但祈皇上圣断。皇上但出门一步，龙腾虎跃，不旋踵而天下运之掌上；若兀坐北京，坚守危城，无益也』！上曰：『朕知道了』。随退还宫，赐宴于文昭阁。日午，上又召对内殿。睿极陈枚卜、考选之弊，请着为令：『不立边功，不许枚卜；不立边功，不许考选』。又言：『兵饷缺乏，民穷财尽，目前只有速发内帑，足济燃眉』。上言：『内帑如洗，一毫无措』。睿奏：『祖宗三百年来积蓄，度不至是』。上曰：『其实无有』。命出外赐茶。未几，夜漏初传，上又召睿进内，近御案，问『所奏事，即欲行之，谁可接济？途间用何等官员领兵措饷？驻扎何等地方』？睿奏：『济宁、淮安，俱紧要地方，不可不设官。须择重臣领兵领饷。皇上虽间道微行，此两处扼要，不可不豫为防』。又问：『是何等官衔』？睿奏：『须户、兵二部堂上官』。上曰：『然此时兵俱在关门、大将俱在各边，调遣甚难，奈何』？睿奏：『近京八府，尚可召募。皇上此行，京城尚需人料理，关门兵不可尽撤，各边大将不可轻调；惟有在内公侯伯及内阁、六部、文武大臣。皇上不妨召至御前，面试其才能，推毂而遣之』。上曰：『然』。睿复奏：『内帑不可不发。除皇上服御外，一毫俱是长物，当发出犒赏军士。万一行至中途，赏赐不足，区处甚难。留之大内，不过朽蠹。先时发出，一钱可当二钱之用；急时与人万钱，不抵一钱之费』。上又曰：『然。户部也着措置』。睿复奏：『靠不得外边。如今三空四尽，户部决难凑手。乞皇上自为宗庙社稷计，决而行之，无临渴掘井也』。皆颌之。须臾，漏下二鼓，命睿出官。

　　大学士李建泰自言西人，知贼中事，请督兵真、保，以扼贼冲。上壮之，命为督师。择吉二十六日寅时告太庙，卯时行授钺礼；殿梁响声大作，如摧折然。已时，驾登正阳门楼，亲饯。官军旗旛十余万，自午门外推至正阳门外，旌旗金鼓甚盛。文武百官闻召俱至。上慰谕建泰再三曰：『先生此去，如朕亲行』。赐坐、赐宴，列席十九，文东武西，御席居中。御用金台爵皆嵌大宝石，是累朝重器；诸臣则皆金杯也。上复亲递建泰三杯，即以三杯赐之。复出御撰手敕奖谕，亲临正阳用宝以赐。内珰为挂红簪花，鼓乐导尚方剑而出。建泰甫出宣武门，舆扛忽折。是日，诸臣又公饯于护国寺。建泰意气英上，言方入寺时，视其印绶忽发大如斗。同官相与贺曰：『此指日成功，取「金印如斗」兆也』。比闻贼信汹汹，建泰益迟迟其行，日止三十里。至涿州，营兵三千逃回。过东光，兵不戢，民闭城门。建泰怒，留攻三日，克之。进退无措，惟逡巡畿内而已。贼移檄远近，有云：『君非甚黯，孤立而炀蔽恒多；臣尽行私，比党而公忠绝少。甚至贿通官府，朝廷之威福日移；利入戚绅，闾左之脂膏尽竭』。又云：『公侯皆食肉纨裤，而倚为腹心；宦官悉龁糠犬豚，而借其耳目。狱囚累累，士无报礼之思；征敛重重，民有偕亡之恨』。人读之，无不扼腕。 

　　先是，贼破榆关，长河二千五百里之防，晋独当之。贼众眈眈窥渡，巡抚蔡懋德南北策应，大庆、风陵两挫贼锋。寻以保德州告急，还省。巡按御史汪宗友特纠其懦，以郭景昌代之。未至，副将尚智投贼为前驱。总督俞应桂畏贼甚，迟回河上，一无所为。二十九日，贼从沙涡竟渡，三晋遂成破竹之势。既陷平阳，直困太原。贼步号五十万。懋德誓众死守，登陴拒敌，矢石火药伤贼甚众。裨将朱孔训、牛勇力战死之。已而城东南角楼炮裂焚毁，风沙陡作，对面莫辨。守门将张雄为贼内应，城遂陷；时二月十五日也。懋德缮遗疏授赞画知县贾士璋，遂自刎，为众所夺，中军应时盛扶上马，欲卫出城。懋德曰：『吾封疆之臣，应死封疆。汝辈自去，岂欲陷吾不忠乎』？遂至书院三立祠，惟时盛相随。懋德南向自缢，躯轻气未绝，时盛解铁甲覆其身，候气绝，亦东向自勒死。盖时盛系辽诸生，为懋德识拔，隶麾下；见草遗疏，即归寓杀其妻妾与十四岁子，期以死殉。布政赵建极、巡按陈纯德等同死四十六人。十六日，贼到忻州，进攻代州。五台知县投降，地方官有载牛酒以迎者，有备子女以献者。

　　上集府部九卿、翰林、科道等官，会议御寇措饷长策，令各书单进呈。内言措饷，如赎罪劝输及勋戚人等多贮本色，近海州县宜输本色，裁冗将，急屯垦盐铸海运；言剿寇，如鼓励土寨，攻潼关，收拾技勇，令畿内州县各自扼守，征遗逸以收人才，仿镇藩以省兵费，皆切实可用。踰日，又召对。上手总宪李邦华密疏，睿云：『辅臣知而未敢言，其试问之』。上问何事。陈演对：『中允李明睿疏、少詹项煜议单』。先是，邦华与明睿私议南迁，上亲行与东宫孰便。明睿曰：『太子少不更事，禀命则不威、专命则不敬，不如皇上亲行为便』。于召对后，即继以疏，大略谓：『今日所最急者，无如亲征一事。京营甲兵，不数十万，近畿招募，可得数十万。但得圣驾一出，四方忠臣、义士、英雄、豪杰，必有闻风响应者。昔太祖高皇帝不尝战于鄱阳乎？成祖文皇帝不尝战于漠北乎？世宗肃皇帝不尝幸承天乎？祖宗创业艰难，栉风沐雨，披荆棘、斩草莽，皇上欲安坐而享之乎？此何时也，而为此迂阔不切之论乎？黄帝曰：日中见彗，操刀必割；言贵时也。时者，难得而易失者也。山东诸王府皆有宫殿，圣驾不妨暂跸焉。待大兵云集，勤王之师毕至，然后徐议西征。贼闻天子自来神武，先已伐谋，势必倒戈相向。而又运河设船，登莱跨海，山东、河南两路并进，切近凤阳，祖陵在焉，皇上又可驻跸。夫亲征之举，以号召忠义，皇上倡之，不必皇上自为之也。南京尚有兵部尚书史可法、操江诚意伯刘孔昭，此皆忠良，晓畅军务，可寄以大事；皇上不妨召而与之谋，事无大小，悉以谘之，必能摧陷廓清，建此中兴大业。臣又闻居庸一带无兵把守、昌平一路无人控扼，奸人从旁窥伺，中官妄意绸缪，实非完善之策。伏乞即日调度诸将，从皇陵山外，绕巩华城，俱宿重兵；命东宫居守，入则监国，出则抚军，此皇太子之职。皇上吉日起行，留相臣魏藻德、方岳贡护卫东宫，辅导起居，料理居守兵事。三韩重地，皇上自为督率。六飞亲驾，万姓雷动，兵士气鼓，军中皆呼万岁。真定以东、顺大以西，可无虑贼氛充斥矣。不然，日逐一日，优柔不断，天下大事尚可为哉』！疏入，上深许之，下部速议。而兵科给事中光时亨首参为邪说，言『不杀明睿，不足以安人心』。睿复上疏言：『臣劝皇上亲征，非臆说也，古人已行之矣。古人用兵，有为吊民伐罪而出者，汤武是也；有为复仇雪耻而出者，光武是也；有为爰整狙旅以遏狙旅而出者，文王是也；有为蚩尤逆命而出者，黄帝战于涿鹿是也。此皆圣帝明王与英君谊辟，不忍天下之阽危，冒白刃、犯锋镝，以身先士卒，非好之也，有所大不得已也。皇上试思昔之开天辟地者，无如汉高祖、唐太宗、宋太祖，有一不从战争挞伐中磨砺而出者乎？我朝开天辟地者，无如高皇帝，有一不从冲锋陷阵而成者乎？若使鄱阳之战稍懈，或命将出师，而不亲历战场，将见伪汉立夺南昌，而东南半壁之大事去矣。皇上一言一动，无不法祖；而谓今日之举，有拂于高皇帝之心乎？且今日臣之进言，为亲征也，而诸臣妄意以为南迁。就使皇上发策南迁，此亦救时急着。易曰：利用为依迁国。书经盘庚一篇皆言迁国之事。唐室再迁再复，宋室一迁，南渡传国一百五十年。若唐、宋不迁，当时已早系组北辕，又何有于灵武、武林之恢复？又何有于百年五十年之历数哉』？上时简阅，嘿然，即召光时亨入，面诘曰：『一样邪说，却只参李明睿何也？显是朋党』！又曰：『光时亨阻朕南行，本应处斩，姑饶这遭』！然而南迁之议寝矣。事介呼吸，一失莫逭。

　　分敕太监高起潜等十人监制宁前、通津各镇。兵部尚书张缙彦疏言：『今日粮饷中断，士马亏折，督抚各官危担欲卸、重责欲分，若一时而添内臣十员，不惟物力不继，有失体统，抑且事权分掣，大误封疆』。不听。又遣太监王坤同给事中马嘉植、韩加愈、辜朝荐往直、浙、闽、广督饷。户部尚书倪元璐、兵部侍郎金之俊等合疏谏止，亦不听。

　　三月朔己丑，昌平兵变，京师戒严。上传勋戚、科道分守九门。辛卯，出兵部尚书张国维于狱，命往浙、直督理兵饷；加魏藻德兵部尚书，天津调兵；方岳贡户部尚书，济宁督饷。不果行。壬辰，钦天监奏帝星下移，诏加修省。大学士蒋德璟予告回籍。癸已，发内帑十万，遣太监杜之秩、总兵官唐通协守居庸关；封疆重犯，俱许蠲赎。又加太康伯张国纪、熹定伯周奎侯爵，各蠲万金。太监王祚、曹化淳蠲至三万、五万两，特赐建坊、荫子，以示优异。又设黄绫册，募百官蠲助；有以衙门分任者、有以省直汇集者，大小不遗一人。甲午，封唐通定西伯，吴三桂平西伯、黄得功靖南伯、左良玉宁南伯、刘泽清东平伯。乙未，贼陷大同，巡抚卫景瑗死之。丙申，陷宁武，总兵周遇吉死之。遇吉夫妇临阵，歼贼无数，贼诱降，不从；及力尽，全家赴火。贼屠其城。是日，随至宣府，人无固志，巡抚朱之冯自杀，总兵姜勷降。丁酉，陷阳和。己亥，至居庸，杜之秩、唐通降，巡抚何谦遁。随破昌平，总兵李之锜自杀。辛丑，兵部尚书张缙彦议刻期调勤王兵。壬寅，颁罪己诏；大略云：『朕为民父，不得而卵翼之；民为朕子，不得而襁褓之。坐令秦豫邱墟，江楚腥秽，贻耻宗社，负疚黔黎，罪非朕躬，谁任其责？所以使民罹锋镝、陷水火、血流成壑、骸积成山者，皆朕之过也。使民输刍挽粟、居送行赍、加赋急无艺之征、预支有称贷之苦者，又朕之过也。使民室如悬罄、田尽污菜、望烟屋而无门、号冷风而绝命者，又朕之过也。使民日月告凶、旱潦洊至、师旅频仍、疫疠为殃、上干天地之和、下丛室家之怨者，又朕之过也。至于任大臣而不法，用小臣而不廉，言官首鼠而议不清，武将骄懦而功不举，皆由朕抚驭失道，诚感未孚。终夜以思，局蹐无地。用是大告天下，痛加创艾；要在惜人才以培元气，守奋制以息烦嚣，行不忍人之政以收人心，蠲额外之科以养民力。念用兵征饷，原非得已，各抚按官亟饬有司，多方劝输，无失抚字。倘有擅加耗羡、朦混私征、又滥罚淫刑、致民不堪命者，立行拿问。其有流亡来归，除尽豁逋赋，仍加安插赈济，毋致失所。至于文武罪废，才果堪用，着吏、兵部确核推举。若草泽豪杰之士有能恢复一郡一邑者，便与分官世袭。即陷没协从之流有能反正来归者，准与赦罪立功。若能擒斩闯、献，仍予通侯之赏』。起复太监曹化淳守城。又命收葬魏忠贤骸骨。时日色连旬无光，是夜风沙刮天。癸卯，贼权将军发伪牌，定于十八日入城，至幽州会同馆缴。都人骇之。甲辰日晡，贼犯十二陵，焚享庙，伐松柏；分兵掠通州粮储。是夜，贼自沙河直犯平子门，竟夜焚掠，火光烛天。乙巳，出巡抚董象恒、曾樱、郑二阳于狱。巳刻，召对，上叹息言：『朕本非亡国之君，诸臣皆亡国之臣』。拂袖而退。贼遣叛监杜勋缒城入，议让西北一带并犒军银百万；无以应，随纵去。贼衣黄甲，四面如黄云蔽野，炮声轰轰不绝，守陴军皆责近家诡名冒粮，临时倩穷人代役，仅给黄钱五十文。虽外城二堵置一卒、内城五堵置一卒，率饥疲不堪任。老幼内监俱乘城，凡数千人。丙午早，大雨。雨止，贼攻西直门不克，攻彰义门，门忽启，德胜、平子二门亦随破。盖太监曹化淳内应，或云王相尧。官军悉鱼鸟散，贼遂薄内城。城上炮虽林立，不过干响。

　　是日，上又召对叹息，与阁臣言：『不如大家在奉先殿完事』！更余，召太监王承恩入整内员，为出亡计。又传朱谕至内阁，命成国提督内外诸军，夹辅东宫。已而微服欲夺门出，不得，望见正阳门城上，悬白笼灯三碗，知大事已去，即刻还宫。白笼灯者，自一至三以表寇信之缓急也。上乃先杀公主（或云未死），次杀袁妃。周后返坤宁宫自尽。上然后走煤山缢死。外人喧传，以为驾已出也。

　　十九日丁未黎明，内门大开，宫人狂走。锦衣卫方佥牌禁讹言，而城中坑厕俱贼矣。京城壁立千仞，贼砍杨树为云梯，漏下五鼓，使孩儿军从东北猱升以上。孩儿军者，贼中年少童子，习杀掠，闵不畏死者也。城中火起，顺成、齐化、东直诸门一时俱开。日午，自成拥百余骑，直入紫金城。伪军师宋献策，永城人，长不满三尺，军中呼为「宋孩儿」。伪内阁牛金星，河南人，乙卯孝廉。伪将军主者为刘宗敏、李牟，副则田化龙、李岩等，分将各兵，百姓操香伏迎，门俱粘「顺民」字。贼兵恣行杀掠，妇女淫污死者，井洿、梁屋皆满。贼悬万金赏，购先帝。未几，得太子、诸王，幽宗敏营中。内库尚存镇库金银无数。掌书宫人杜氏、陈氏、窦氏为贼所录。明日，贼出示安民。午刻，得先帝凶问，缢于煤山之红阁。红阁者，先帝为内操特建者也。司礼太监王之心跪帝膝前，引带扼脰同死。所御元色镶边白绵细背心有御笔血诏云：『朕在位十七年，薄德匪躬，上邀天罪，至□□入内地四次，逆贼直逼京师，诸臣误朕也。朕无颜见祖宗于地下，将发覆面而死，任贼分裂朕尸，勿伤我百姓一人』！

　　初，燕都之迁鼎也，大内有密室，刘诚意留秘记，鐍键甚固，相诫非大变勿启。癸未秋，清兵围城，上启视室中惟一柜，发之得绘图三轴。第一图绘文武百官数千，俱手执朝服，披发乱走。上诘问，内臣答曰：『或恐官多法乱』。第二图绘兵将倒戈弃甲，穷民负襁奔走状。上又问，内臣答云：『想军民背叛也』。上勃然变色。再展第三图，图像酷肖圣容，身穿白背心，右足跣，左足有袜履，披发中悬。于今日分毫不爽。贼命以双扉舁帝后于东华门侧，敛以柳棺、覆以蓬厂，莫有敢往哭者。贼命百官次早见朝。

　　又拘各衙门长班报名。

　　先后死节最著者：刑部侍郎孟兆祥死正阳门下，子进士章明合家自杀。大学士范景文先不食三日，城陷，号泣投井死。户部尚书倪元璐纱帻绛衣，以酒奠汉寿亭侯，南面坐，自缢死。翰林院简讨汪伟贻书戒子以忠孝，引乡先辈赵昂发夫妇为比，大书壁上：『身不可辱，志不可降；夫妻同殉，节义成双』。同妻耿氏正位自缢死。吏部员外许直赋诗六章，有『愿侍吾君遄诸帝，祈哀仍使国威扬，丹心未雪生前恨，青简空留死后声』之句，冠服自缢死。左都御史李邦华闻变拜阙，自题壁曰：『堂堂丈夫，圣贤为徒；忠孝大节，之死靡他』，走文丞相祠自缢死。左谕德刘理顺题壁有云：『成仁取义，孔孟所传；文信践之，吾何不然？科名既占，岂肯苟全？三忠祠内，无愧前贤』，与妻万氏、妾李氏及仆四人俱缢死。兵部主事金铉易麻素加冠，跃入皇城御河死；母章氏、妾王氏、弟琮同时赴井死。大理卿凌义渠恸哭触柱，血淋漓沾袖，尽焚所著书，易绯衣，设香案，再拜自缢死；遗命惟曰：『死后书我柩云：「死节孤臣凌义渠之柩」，如是而已」。兵部主事成德贻书谕马世奇，相约死难，以慷慨、从容二义为质。操鸡哭奠梓宫前，叩首触阶死；母张氏亦自缢。左谕德周凤翔同二妾自经死，赋绝命诗有云：『碧血九原依圣主，白头二老望忠魂』。太常少卿吴麟征走三元祠索酒痛饮，绝笔以『身居谏垣，不能匡国，法应褫服；殓时用角巾青衫，覆以单衾、垫以布席，棺宜速归』为言；又寄弟麟瑞书则忧江南有事，寄从弟书则明生平欲学文山之志，寄诸子则教以读书明理。遂投缳死。右谕德马世奇沐浴衣冠，捧所署司经局印北面再拜，付仆，问赴行在；复南面拜母，与二妾朱氏、李氏同尽。其未死前，答兵部成德书，以『吾辈舍一死，更无别法；吾不为其难，谁为其难者』？御史王章与光时亨巡城，贼奄至，叱下马。时亨降，章不屈，贼砍三刀，堕城下死。戎政侍郎王家彦督守安定门，门破，以不得追随乘舆触死辇前为恨，走民间空屋缢死。副都御史施邦曜、太仆寺丞申佳胤、刑科都给事中吴甘来、御史陈良谟，俱自缢死。甘来先期托子与友，赋诗有云：『君臣义命乾坤晚，狐鼠干戈风雨秋』。邦曜赋诗有云：『惭无半策匡时难，惟有微躯报圣恩』。良谟妻时氏从之。勋戚则新乐侯刘文炳择一大井，合男女十六人尽投其中，纵火焚死，慷慨跃入，就义最烈。惠安伯张庆瑧尽散财物于亲戚，置酒团饮，四面积薪，全家共焚。东宫侍卫周镜，母妻一门俱殉。驸马都尉巩永固，子女数人悉系公主柩前，纵火焚宅；大书『世受国恩、身不可辱』八字，然后就缢。他若中书舍人宋天显，贼迫书伪诏，天显掷笔谩骂，触阶死。卫经历施溥仰药死。毛维张拷掠死。顺天府学教官五人同缢明伦堂上。工部郎中李逢申、主事王锺彦、顺天府推官刘有澜、光禄署丞于腾蛟、副兵马指挥姚成、锦衣卫指挥李若琏、街道房千户高文采、英国公张世泽、清平伯吴遵周、阳武伯薛濂、博平侯郭振明、永宁伯王长锡、彰武侯杨某、太监王承恩、王之俊，俱死之。而江米巷口有传神者，夫妇同缢。又有童生周姓，愤激搥胸，呕血数升，一恸而绝。布衣汤文琼自刎死。生员曹文曜、居民田氏、李小槐，合门俱死。文琼书其身曰：『位非文丞相之位，心存文丞相之心』，识者哀之。在外，则苏州诸生许琰闻变痛哭，绝粒不食，号呼先帝以卒。襄城伯李国桢请勿犯陵寝、改殡先帝后、勿害太子二王；三事贼并诺，乃易他棺，葬以帝、祭以王，数日后葬于田贵妃墓之侧，惟国桢一人往送。国桢随亦自杀。各官皆责助饷，极刑榜掠。陈演献至银三万两、金三千两、珠三斗。丘瑜初被执，即自缢，为贼救醒，后服冰片死。其未执前，即书绝命词，有云：『百岁春光强半过，匡时力短媿鸣珂。诗书万卷都无用，惟有先贤正气歌』。又谆谆勉子之敦以忠孝，有『到处青山可埋吾骨，何必故乡』等语。方岳贡、魏藻德俱被刑，藻德自勒死、岳贡不食死。余或用、或逃、或刑，姓氏未详。兵将充塞街巷，恣意淫掠，惟殉难诸臣门，贼令不许骚扰。尽放贯城罪囚。

　　是时，畿内各属望风归顺，惟保定犹誓死拒战。至四面环攻，力竭不支，二十四日方陷。一时在事诸臣，则有甫到未任知府何复亲放药礶被火烧死，同知邵宗立即时投缳，太监方正化城头杀死。乡绅则光禄少卿张罗彦自缢，进士张罗俊骂贼被杀，武进士张罗辅城破巷战手刃数人而死，以及妇女幼子张氏一门死者二十余人。御史金毓峒分守西门，奋拳击贼，投井；妻王氏自缢，侄振孙为贼支解，子婴、媳陈氏与其祖母张氏、母杨氏、嫂常氏俱投井死。都指挥刘忠嗣，骂不绝口，身被数鎗，立死不屈。举人张尔翚抗贼被杀。高泾被执，杀死水中。河间知府方文耀亦死。

　　明朝制度，贼任意纷更，阁改天佑等名，六部尚书为政府，翰林院为弘文馆，文选司为文论院，御史为直指，给事中为谏议，主事为从政，布政为统会，巡抚为节度使，按察为防御使，尚宝为尚契司，太仆寺为验马寺，通政使为知政使，中书为书写房，府为尹，州为牧，县为令，武臣守备为守领，把总为守旅。公服领尚方，以云为级，一品云一、二品云二，乃至九品，云悉如之。带用犀、银、角三等。废舆乘马。大篆曰符、小篆曰契。先铸「永昌」钱，字不成文；又铸九玺，不成。每升御座，辄目眩头晕，见白衣人数丈者前立。四月三、六、九日，官民三次劝进，其文有云：『比尧舜而多武功，迈汤武而无惭德』。贼命毁太庙神主，迁太祖神主于历代帝王庙中。择二十九日登极，受朝贺。庶吉士魏学濂死之。

　　濂固忠节公大中之子、孝子学洢弟也。先是，濂遣问使走溶城，联络义旅，冀得一当，翼辅皇嗣。既闻太子、二王俱为贼得，知事不可为，遂就缢。其绝命词有云：『忠孝千古事，于我只家风。一死轻鸿毛，临难须从容。有血洒微躯，官卑非侍中。有舌且存之，并逊常山公。因约同志友，延颈受霜锋。不能张空拳，与彼争雌雄；不能奉龙种，再造成奇功。死且有余罪，何敢言丹忠？所痛母垂白，七十仍尸瓮。未葬凡五丧，留与子侄封。人生谁百年，寿夭死所同。我比兄与弟，我年独为丰。高堂无复悲，譬不生阿侬。辞母却就父，生死犹西东。骸骨虽不归，即瘗此诗筒。墓木有拱时，清韵入楸松』。

　　是时，吴三桂率兵入关。报至，军民鼎沸。盖三桂以征辽前锋将军，宿重兵于宁远城；计其部下，原有宁远精兵四万、辽民七八万皆耐搏战，而夷丁数千，尤为雄悍，贼素畏之。先是朝议撤宁远，守关门，三桂与蓟督王永吉、辽抚黎玉田倡之。谓是前后屯失守，宁远孤悬二百里外，四面阻敌，防御极难，且寇氛日迫，三辅震惊，宜撤宁远，并守关门，挑选锐士，西行遏寇。即京师猝惊，关门之援，旦夕可至。上下其议。给事中吴麟征言：『撤之便』。一时廷论群哗，诸阁臣尤相左，共言『三桂之调不调，视宁远之弃不弃；无故弃地三百里，臣等不敢任其咎』。事遂寝。迨寇患急，朝廷悔之，屡下旨撤。督臣永吉以三月初旬出关，徙宁远五十万众，日行数十里。十六日入关，二十日抵丰润，京师陷矣。三桂闻变，愤甚，顿兵山海，走清朝乞师，许之。

　　四月初，贼命三桂父骧作书招三桂，赍银四万两，遣唐通犒之，别以贼兵二万守边。三桂佯受其金而出不意，尽行砍杀，贼将负重伤逃归。三桂致书绝父云：『儿以父荫，熟闻义训，得待罪戎行，日夜励志，冀得一当，以酬圣眷。属边警方急，宁远巨镇为国门户，沦陷几尽。儿方图恢复，以为李贼猖獗，不久即当扑灭，恐往复道路，两失事机，故尔暂稽时日。不意我国无人，望风而靡。吾父督理御营，势非小弱，巍巍万雉，何至一、二日内便已失堕，使儿卷甲赴阙，事已后期，可悲可恨！侧闻圣主晏驾，臣民僇辱，不胜眦裂。犹意吾父素〔负〕忠义，大势虽去，犹当奋槌一击，誓不俱生；不则，刎颈阙下以殉国难，使儿缟素号恸，仗甲复仇，不济则以死继之，岂非忠孝媲美乎？何乃隐忍偷生，训以非义。既无孝宽御寇之才，复媿平原骂贼之勇。父既不能为忠臣，儿亦安能为孝子乎？儿与父诀，请自今日。父不早图，贼虽置父鼎■〈爻且〉旁以诱三桂，不顾也』。自成怒，即于十三日率兵往战，尽戮吴骧家口三十余人。三桂痛哭誓师，令其兵皆薙发，刻期剿贼，军声大振。

　　贼败于一片石；二十六日，狼狈还京，诛陈演及成国、定国诸勋戚。二十八日，悉锐西行，辎重无算。或曰太子二王，挟之俱出。二十九日，焚宫殿，后队亦尽去。及三年，自成病死罗公山，其侄一只虎以帝礼葬之，即率众降于何腾蛟。先是，陕西参政都任，愤李贼所至掘陵冢，甫莅延安，即拘李氏宗而诘自成父母骸骼何在。初噤不吐，则大呼「吾将尽掘李姓墓」，始有报者。发视，则肤色如生，骨且有肉。乃刃剉而粪潴之。快哉！

　　五月初一日，传言太子即位。百官迎候于朝阳门外。比初三驾至，则清朝摄政王也。王登武英殿受朝贺，问汉官何人最贵？众举李明睿对。命为礼部左侍郎，明睿以病辞。王曰：『尔朝皇帝尚未收敛，明日即欲令京城官民人等哭临。无神主何以哭临？无谥号何以题神主』？明睿闻言大恸。王义之，即命议谥于朝房。谥先帝为「怀宗端皇帝」、周皇后为「烈皇后」，安奉神主于帝王庙。初六至初八三日，万姓哀号，如丧考妣。寻命造陵。众以田妃坟弘敞壮丽，明睿经营相度，厝先帝于中台，周皇后居左、田皇妃居右，不十日竣事。王出示京城，令官民除服剃头，衣冠悉遵大清之制。自是京城内外，尽皆薙发，清朝建都于燕云。  
　 
卷二

　　南都（上）

　　崇祯十七年三月，贼李自成逼京师，南京兵部尚书史可法督兵勤王。四月十二日，闻京师陷、先帝殉社稷，南京府部科道等官会议推戴讨贼。时惠王、桂王道远难至，潞王、福王、周世孙各避贼，舟次淮安。潞王人望所属，伦序稍疏。凤阳总督马士英移书可法及署礼部、兵部侍郎吕大器等，请奉福王为帝。可法、大器持不可。二十七日，右都御史张慎言、户部尚书高弘图、詹事府詹事姜曰广、吏科给事中李沾、河南道御史郭维经、诚意伯刘孔昭、司礼太监韩赞周等复集朝内会议，独大器后至，议不决。孔昭、沾、赞周力持之，遂以福王告庙。

　　五月初一日，王入京，以内守备府为行宫，各官朝见。灵壁侯汤国祚讦奏户部靳饷，语过激，大器以非对君礼呵之。御史祁彪佳奏：「纲纪法度为国之本」。李沾等言「朝班宜肃」。彪佳又言「宜早颁大号、敬天法祖」诸事。允之。各官退议，宜先监国，后登极。孔昭请即正位。彪佳言：『监国名极正，益彰贤德，且示谦让，使海内知无因以得位之心。俟发丧，择吉登大宝，布告天下为当』。礼部、魏国皆然之，乃定以初四日监国，十五日即位，改元弘光。召可法、弘图、士英入阁办事。又用姜曰广、王铎，俱为大学士，改慎言吏部尚书，士英掌兵部，弘图掌户部事。可法请督师江北，士英专国。升大器吏部左侍郎，沾太常寺少卿，维经应天府丞。进赞周司礼监秉笔，余各加恩有差。起徐石麒都察院左都御史，张国维兵部尚书协理戎政，周堪赓户部尚书，顾锡畴礼部尚书，黄道周、何楷、张有誉、王心一、何应瑞、高倬、解觉龙、贺世寿为各部侍郎，刘士祯、侯峒曾、郑瑄、许誉卿为各寺卿。而一时人望，建言科道章正宸、熊开元、姜采、庄鳌献、袁恺、马兆羲、杨时化、詹尔选、李模、张瑄、郑友玄、乔可聘、李曰辅、李长春等，原官起用。徐汧、曹勋、吴伟业，俱以少詹兼侍读学士。名贤济济，布列朝端。于是设立屏藩，升左懋第佥都御史，巡抚应安；田仰佥都御史，巡抚淮扬。调总兵官郑鸿逵、黄蜚镇守镇江，郑彩分管水师，吴志葵驻防吴淞，黄斌卿驻防上江。敕御史祁彪佳等分行安抚江浙。设淮扬、徐泗、凤寿、滁和四镇。以总兵官刘泽清辖淮海，驻淮北，海、邳、沛、贡十州县隶之，经理山东一带。总兵官高杰辖徐泗，驻泗水，徐、泗、宿、亳、丰、砀十四州县隶之，经理开、归一带。总兵官刘良佐辖凤寿，驻临淮，寿、颍等九州岛县隶之，经理陈、杞一带。靖南伯黄得功辖滁和，驻庐州，庐、巢、无为十二州县隶之，经理光、固一带。每镇额兵三万人，本色米二十万、折色银四十万，悉听各属自行征取。晋得功侯爵，封杰兴平伯、清泽东平伯、良佐广昌伯。得功素忠勇，建功河北，与宁南伯左良玉先得封。良玉恢复湖广，并晋侯爵。杰、降贼也，有骁勇名，称翻山鹞，旧与闯贼同伙。闯掠得邢氏，以其貌美嬖之，属杰护内营。杰与氏通，挈之来降。陕督洪承畴抚驭有恩，能得其用。及孙传庭继任，令杰与白广恩为前锋，二将各不相下，遂溃，潼关不守。杰由山西、河北率兵南下，大肆劫掠。抵扬州，扬人罢市，登陴死守。杰攻之，多杀掠。淮抚黄家瑞、守道马鸣騄集众议事。进士郑元勋与杰善，为言当事，请放高兵入城。众哗甚，指元勋为高党，谓不杀元勋，城不可守。遂段斩之城楼。杰恨，攻益力。可法曲解之。久之，始移驻瓜洲去。良佐开镇临淮，士民不服，互讦。得功薄庐，又提兵与杰争淮扬，战不胜。以太仆少卿万元吉监江北军解之。元吉贻得功书，期共戮力王室。得功自明无他，欲联络各镇鼓勇杀贼。元吉以得功书驰示杰等，始罢兵。隶杰可法标下为前锋总兵官。

　　吏部尚书张慎言荐用原任大学士吴甡、吏部尚书郑三俊，诏赦甡罪陛见，三俊俟另议。二十三日早朝，刘孔昭约诸勋臣，呼大小九卿科道于廷，大骂慎言，欲逐之去。谓『雪奸除凶、防江防河，举朝臣子全副精神宜注于此；乃今日讲推官、明日讲升官，不及武臣，结党行私。所荐吴甡有悖成宪』。又言：『慎言原有二心，告庙定策，阻难奸辨，不可不诛』。慎言立班不辨。御史王孙蕃讦孔昭：『先帝裁文操江归武操江，亦未见作何事业。且吏部职司用人，除推官、升官外，别无职掌』。喧争殿上。高弘图言：『冢臣自有本末，何遽殿争』？明日，孔昭补疏纠参，慎言具疏求去。李沾又言：『孔昭拥戴有功，文臣启事屡登，武臣封爵未定，所以有殿上之争』；两解之。于是高弘图、姜曰广相继乞休，言：『文武官各有职掌。即文臣中，各部不得夺吏部之权。今用人乃慎言事，孔昭一手握定，非其所私，即谓之奸，臣等皆赘员矣。慎言荐甡，勋臣知为不可，臣不能知，票拟实出臣手。又三俊清刚，系五朝人望，臣终以为不可不用。是臣罪不减慎言。窃念朝廷之尊，尊于李勉；天子之贵，贵以叔孙。臣忝辅弼，坐视宸陛几若讼庭，愧死无地。请赐罢斥』。各奉谕留。

　　六月，命礼部铸国玺，以金代之。史可法、马士英各奏吴三桂杀贼功，封三桂蓟国公，世袭。遣海运中书沈廷扬运米十万石、银五万两，济其军。召原任都督陈洪范陛见，遣同兵部主事马绍愉赍国书使燕。应天巡抚左懋第以母忧，请北行。加洪范太子太傅、懋第兵部侍郎，即经理河北，联给关东；诏谕太仆少卿，给路费银三万两以往，而命佥都御史程世昌巡抚应天。时山东、河北杀伪响应，德州诸生谢陛与原任辽抚黎玉田、御史卢世■〈榷，氵代木〉、贡生马元騄等，杀伪防御使阎杰等十八人，奉宗室朱帅钦权称济王。淮扬漕抚路振飞、巡按王燮擒原任河南参议伪官吕弼周、王富，率士民射杀之。又擒伪官胡来贺、宋自成、李魁春，沉之河。又擒癸未进士伪官武愫解京。宿迁百姓又擒伪将董学礼，杀之。济宁都司李允和杀伪官刘浚、尹宗衡、张间行、傅龙等九人，囚原任兖西道副使叛官王世英解京献俘。开封府推官陈潜夫、寨勇李遇知、刘洪起等各杀伪官南附。原任河南劝农兵部尚书丁启睿命参将丁启光俘献伪官陈奇、贾士俊、尚国俊、许承荫、孙澄、范隽、郭经邦等七人陛见。青州府衡藩率诸生驱杀伪官，请徙内地。四川巡按御史刘之渤奏报合江、仁怀擒杀贼杨腾凤、张见阳等。擢燮佥部御史巡抚山东，丘磊充山东总兵官，加谢升少师兼太子太师，玉田兵部尚书，世■〈榷，氵代木〉工部侍郎。时讹传德王起义，以谢陛为谢升也。改潜夫江西道御史巡按河南，启睿以原官为河南按抚，赐遇知、洪起总兵官，敕之渤下部纪录。振飞寻为马士英论罢。燮初任祥符令，三守危城，才识胆力无不超绝。其在淮极着劳绩，与振飞鼓舞官民，杀伪使，碎伪牌。贼骑逼河上，踯躅不敢前。民间义兵集至一、二十万，声势之壮，有若长城，人共倚之。

　　士英奏荐钦案阮大铖，以知兵赐冠带陛见，举朝大骇。高弘图请下九卿会议。士英曰：『会议则大铖必不得用』。弘图曰：『臣非阻大铖。旧制，京堂必会议；乃于大铖更光明』。士英曰：『臣非受其贿，何所不光明』？弘图曰：『何必言受贿！一付廷议，国人皆曰贤，然后用之耳』。弘图出，即乞休。士英复为大铖奏辨，言：『魏忠贤之逆，非闯贼可比』。且攻弘图、曰广诸人护持局面，谓『于所爱而登之天者，即曰先皇帝原无成心也；于所忌而锢之渊者，即曰先帝定案不可翻也。欺罔莫甚』！曰广奏言：『臣前见文武纷竞，既惭无术调和；近见钦案掀翻，又愧无能豫寝。遂使先帝十七年之定力顿付逝波，陛下数日前之明诏竟同覆雨。梓宫未冷，增龙驭之凄凉；制墨未干，骇四方之观听。惜哉维新，遂有此举。臣所惜者，朝廷之典章；所畏者，千秋之清议而已』！郭维经奏言：『案成先帝之手，今实录将修，若将此案抹杀不书，则赫赫英灵，恐有余恫，非陛下所以待先帝。若书之，而与今日起用大铖对照，则显显令旨，未免少愆，并非辅臣所以爱陛下也。惟愿陛下爱祖宗之法，因爱先帝，并爱先帝之丝纶』！吕大器奏言：『先帝血食未寒，爰书凛若日星，而士英悍然不顾，请用大铖。不惟视吏部如刍狗，抑且视陛下为弁髦』！给事中罗万象奏言：『辅臣荐用大铖，或以愧世之无知兵者。然而大铖实未知兵，恐「燕子笺」、「春灯谜」未见枕上之阴符而袖中之黄石也！伏望许其陛见，以成辅臣吐握之意；禁其复用，以杜邪人觊觎之端』。御史詹兆恒疏言：『钦案诸人，久图翻局，幸先帝神明内断，确不可移。陛下跸御龙江，痛心先帝异变，与诸臣抱头号哭，百姓闻之，莫不洒血搥胸，愿思一报。近闻燕齐之间，士绅皆白衣冠，吁先帝而呼天，驱杀伪官，各守险隘。此诚先帝德泽在人，国愤非常，有以激发其忠义耳。今梓宫夜雨，一坏未干，太子诸王，六尺安在？国仇未复，而忽召见大铖，还以冠带，岂不上伤在天之灵，下短忠义之气』？怀远侯常延龄、太仆少卿万元吉、御史陈良弼、王孙蕃、左光先、兵部郎中尹明兴等，皆连疏纠，不听。大铖召对称旨，复具陈联络、控扼、进取、接应剿贼四着。又陈长江两合、三要、十四隙。竟用为江防兵部侍郎。吏部尚书张慎言、工部尚书程注乞休去。赠慎言子举人履旋为御史。履旋以闯贼拷银，义不受辱，贻书慎言，谓『与其亏体以辱亲，不如杀身以明志』，投崖而死者也。升何应瑞工部尚书、徐石麒吏部尚书。

　　召刘宗周为都察院左都御史。宗周屡疏论时事，不署衔，称「草莽孤臣」。首言『大铖进退，关系江左兴亡』。又言讨贼之法：『一曰据形胜。江左非偏安之业，请进而图江北。今淮、凤等处各立重镇，尤当重在凤阳，而驻以陛下亲征之师，东扼徐淮，北控豫州，西顾荆襄，而南去金陵亦不远。以此渐恢渐进，秦、晋、燕、齐当必响应。兼开一面之网，听其杀贼自效，贼势益孤，贼党自尽矣。一曰重藩屏。地方之见贼而逃也，总由督抚非才。即如淮扬数百里之间，有两节钺，而不能御乱卒之南下，至淮北一块土，拱手而授之贼。尤可恨者，路振飞坐守淮城久，以家眷浮舟于远地，是倡逃之实也。于是镇臣刘泽清、高杰遂相率有家属寄江南之说，尤而效之，又何诛焉。接军法临阵脱逃者斩，臣谓一抚、二镇皆可斩也。一曰慎爵赏。今天下兵事不竞极矣，将悍兵骄，已非一日。今请陛下亲征所至，亟问士卒甘苦，而身与共之，乃得渐资腾饱，徐张挞伐。一面分别各帅之封赏，孰应孰滥，轻则量收、重即并夺。军功既核，军法益伸。左之右之，无不用命。夫以左帅恢复焉而封，高、刘败逃也而亦封，又谁为不封者？武臣既滥，文臣随之；外廷既滥，内珰从之。臣恐天下闻而解体也。一曰核旧官。燕京既破，有受伪官而逃者、有在封守而逃者、有在使命而逃者，于法皆在不赦，急宜分别定罪。而至于伪命南下，徘徊于顺逆之间者，实繁有徒，尤当显示诛绝。行此数者，讨贼复仇，法略具是。若夫邦本之计，贪官当逮，酷吏当诛，循良卓异当破格旌异，则有安抚之役在。而臣更有不忍言者，当此国破君亡之际，普天臣子皆当致死；幸而不死，反膺升级，能无益增天谴？除滥典不宜概行外，此后一切大小铨除，仍请暂称行在，少存臣子负罪引慝之诚』。又疏言：『贼兵入秦踰晋，直逼京师，大江以南，固晏然无恙也。而二、三督抚，曾不闻遣一人一骑北进，以壮声援，贼遂得长驱犯阙。坐视君父危亡而不之救，则封疆诸臣之坐诛者一。既而大行之凶闻确矣，敷天痛愤，奋戈而起，决一战以赎前愆，又当不俟朝食。而方且仰声息于南中，争言固圉之策；卸兵权于阃外，首图定策之功。督抚诸臣，仍复安坐地方，不移一步，则封疆诸臣之坐诛者二。然犹或曰事无禀承，迨新朝既立，自应立遣北伐之师。不然，而亟驰一介，使赍蜡丸间道北进，或檄燕中父老、或起塞上彝王，共激仇耻，哭九庙之灵，奉安梓宫，兼访诸皇子的耗。苟效包胥之义，虽逆贼未始无良心。而诸臣计不出此也。又不然，亟起闽帅郑芝龙，以海师直捣燕都，令九边督镇卷甲衔枚，出其不意，事或可几。而诸臣又不出此也。纷纷制作，尽属体面。天假之灵，仅今吴镇诸臣，一奏燕京之捷，将置我南中面目于何地？则举朝谋国不忠之坐诛者三。而更有难解者：先帝升遐，颁行丧诏，何等大典，而迟滞日久，距今月余，未至臣乡。在浙如此，远省可知。时移事换，舛谬错出，即成服祗成名色，是先帝终无服于天下也。则今日典礼诸臣之坐诛者四。至罪废诸臣，量从昭雪，自应援先帝遗诏而及之；乃一概竟用新恩。即先帝诛珰铁案，前后诏书蒙混，势必彪虎之类，尽从平反而后已。君父一也，「三年无改」之谓何？嗟乎已矣！先帝十七年之忧勤，念念可以对皇天而泣后土。一旦身殉社稷，罹古今未有之惨，而食报于臣工乃如此之薄！仰惟陛下再发哀痛之诏，立兴问罪之师，请自中外诸臣之不职者始』。泽清、杰等公疏纠宗周称「草莽孤臣」有不臣之心，请加重僇。又纠宗周『劝上亲征，以动摇帝祚；夺诸将封，以激变军心。不仁不智，获罪名教』。黄得功又疏辨实不与闻；马士英阴尼之，不得上。弘光谕宪臣平日以议论取重，盖刺之也。史可法以廷臣论是非、疆臣论功罪，两解之。起钱谦益、陈子壮、转黄道周各礼部尚书兼翰林院学士，补华允诚吏部员外，夏允彝吏部主事。允彝尽以家产籍于官，以助兵饷讨贼。授黄文焕、杨廷麟翰林院编修。文焕以道周建言被杖，牵累革问。廷麟因忤嗣昌，降调军前赞画者也。

　　御史李模疏言：『今日诸臣能刻刻自认先帝之罪臣，方能纪常勒卣，蔚为陛下之功臣。夫拥立之事，皇上不以得位为利，诸臣何敢以定策为名？而甚至轻加镇将，于义未安。镇将事先帝，未闻效桑榆之收，事陛下未闻□汗马之绩。按其身亦在戴罪之科。倘谓劝进有章，足当夹辅，抑以勖勉敌忾，无嫌湓称。然而名实之辨，何容轻假？愿陛下敕谕诸大臣，立志以倡率中外，力图赎罪，勿但炫功。必大慰先帝殉国之灵，庶堪膺陛下延世之赏。一概勋爵，俱应辞免，以明臣谊。至丝纶有体，勿因大僚而过繁；拜下宜严，勿因泰交而稍越；繁缨可惜，勿因近侍而稍宽』。

　　太仆少卿万元吉疏言：『主术无过宽严，道在兼济；官常无过任议，义贵相资。先皇帝初莅海宇，惩逆珰用事，斫削元气，委任臣工，力行宽大。诸臣狃之，争意见之玄黄，略绸缪之桑土。□入郊圻，束手无策。先帝震怒，一时宵壬遂乘间抵隙，中以用严之说。凡告密、廷杖、加派、抽练，新法备行，使在朝者不暇救过、在野者无复聊生，然后号称振作。乃中外不宁，国家多故，十余年来，小人用严之效，彰彰如是。先帝悔之，于是更崇宽大，悉反前规，天下以为太平可致。诸臣复思竞贿赂、恣欺蒙，每趋愈下。再撄圣怒，诛杀方兴，宗社继没。盖诸臣之蘖，每乘于先帝之宽，而先帝之严，亦每激于诸臣之玩，则以宽严之用偶偏也。昨岁孙传庭拥兵关中，识者俱以为不宜轻出，出则必败。然已有逗挠议之者矣。贼既渡河，臣即谓急撤关宁吴三桂，俾随路迎击，可以胜贼。先帝召对，亦曾及此。然已有蹙地议之者矣。及贼势熏灼，廷臣劝南迁、劝出储监国南都，语不择音，亦权宜应尔。然已有邪妄议之者矣。由事后而观，咸追恨违者之误国；设事幸不败，必服议者之守经。天下事无全害，亦无全利，大率类是。当局者心怵无全利之害，谁敢违众独行？旁观者偏见无全害之利，必欲强人从我。私意徒滋，实着未讲，国事因之大坏莫救，则以任议之途大畸也』。又疏言：『贼今被创入秦，挑精选锐，垂涎东南。转盼秋深，出商汉则径抵襄承，出豫宋则直窥江北。两处兵民，积怒深怨。于斯时民必争迎贼以报兵，兵更退疑民而进畏贼，恐将士之在上游者却而趋下、在北岸者急而渡南，金陵重地，武备单弱，何以当此？臣窃窥人情，类皆积薪厝火，安寝其上。居功者思为史册之矫诬，见才者不顾公论之注射。舌战徒纷，实备不讲。一旦有急，不识置陛下于何地。得毋令三桂窃笑江左诸人功非功而才非才乎』？

　　吏科马嘉植疏陈国本事：一改葬梓宫，一迎养国母，一访东宫、二王，一祭告燕山陵寝。末言：『今日在君父力自贬损，尊养原非乐受；在臣子痛加悔艾，富贵岂所相期？茅茨虽陋，可勿剪也，有以劳人费财导者勿听；经武以外可概节也，有以处优晏衎进者勿听』。刑部侍郎贺世寿疏言：『刑赏宜慎。如吴三桂奋勇血战，李、郭同功，拜爵方无愧色。若夫口头报国，岂其遂是干城？河上拥兵，盍不以之敌忾？恩数已盈，勋名不立，冒滥莫甚』！疏上，俱报闻而已。

　　释高墙罪宗七十五案，凡三百四十一名为庶人。遣太监王肇基督催闽浙金花银两。肇基原名坤，即崇祯朝肆恶淮扬者。大学士高弘图等谏止之。上先帝尊号曰「思宗烈皇帝」、周皇后曰「孝节皇后」。忻城伯赵之龙言「思」非美字，寻易为「毅宗烈皇帝」。尊建文君为「惠宗让皇帝」、景帝为「代宗景皇帝」。复懿文太子为「兴宗孝康皇帝」。尊皇考福恭王为「恭皇帝」，寻改为「孝皇帝」，立端庙。允礼部尚书顾锡畴议，削温体仁「文忠」谥；寻复之。予大学士文震孟谥「文肃」，刘一璟谥「文端」，贺逢圣谥「文忠」，礼部侍郎罗喻义谥「文介」，詹事姚希孟谥「文毅」，兵部尚书吕维祺谥「忠节」，山西巡抚蔡懋德谥「忠襄」，随州知州王焘谥「忠愍」；懋德谥寻夺之。

　　湖广巡按御史黄澍同承天守备太监何志孔，入朝求召对。既入，澍面纠马士英奸贪不法，声与泪下。志孔复前佐澍，言其无上诸事。士英称疾不出直，而以金币馈福邸旧阉田成、张执中等。两阉向弘光曰：『主上非马公不得立，兹逐马公，天下皆议主上背恩矣。且马公在阁，诸事不烦主上，可以优闲自在。马公去，谁复有念主上者』？弘光嘿然，即赐谕留。澍复连上十疏，称『自古未有奸臣在朝而将帅能成功于外者。必陛下内秉精明、外采舆论，国人皆曰「可杀」则杀之，毋因一时之才情博辨，误信小人；使党羽既盛，祸患骤至』。又云：『正人君子，乞陛下师事数人，以树仪表，使辇毂之下，贪污结舌，邪佞闭气，无所容其树党庇奸之私，而后讨国门以外之贼无难』。又云：『自魏珰窥窃神器以来，实酿今祸。附逆之人与荐逆之人，皆有贼心，乞陛下悬诸日月，以除魍魉』。弘光屡谕趋澍赴楚，乃去。

　　先是，六月初二日，清朝传檄至济宁。一、固山额真石为传奉事：奉摄政王令旨，各调兵马前往山东等处。所过地方官民，出郭迎接。违者以抗师治罪。一、平西王吴为安抚残黎事：称摄政王简选虎贲数十万南下，牌仰山东等处速速投诚等情。至是七月初二日，又有部文索取册籍。时山东服款，卢世■〈榷，氵代木〉降，李建泰、谢升、冯铨皆为清朝内院大学士。济王走死。而畿辅重地，兵民不辑。镇将于永绥驻镇江，会与浙兵斗杀，浙营守备李大开中矢死之。边兵焚民居数十里；边兵有云：『四镇以杀抢封伯，吾辈何惮不为』？事闻，命赴史可法军前核治。

　　兴平伯高杰疏言：『目今大势，守江北以保江南，人人言之。然从曹单渡，则黄河无险；自颍归入，则凤泗可虞。犹或曰有长江天堑在耳。若何而据上游？若何而防海道？岂止瓜、仪、浦、釆为江南门户已乎？伏乞和盘打算，定断速行，中兴大业，庶有可观』。杰发总兵李朝云赴泗州，又发参将蒋应雄、许占魁、郭茂荣、李玉赴徐州防守。

　　宁南侯左良玉报称：副将苏荐、游击朱国强斩四百余级，获伪官江一洪献俘京师。又献贼遣伪将马科至四川，招安保宁一带。原任兵部主事郜献珂起兵战于桃园，贼兵溃，追获伪将宋朝臣斩之。遣御史陈荩募兵云南。广西巡抚方震孺、松江知府陈亨、给事中利瓦伊樾与兄佥都御史李光泰，先后各措饷募兵入卫。而建阳知县蒋芬捐俸资，造火器，募勇士朱千觔、刘铁臂等三请勤王，其词有曰：『幸而邀天之幸，迅扫狂氛，指日奏凯，社稷之福。否则，惟有断脰决腹，一瞑而万世不视，以明国家三百年养士之报，以无负职三十年读书之志』。识者壮之。命总兵官王之纲迎太后于河南郭家寨常守义家。以佥都御史刘之渤巡抚四川，范矿巡抚贵州。

　　时献贼在川陷涪州，再陷泸州，顺流下重庆，破成都；取壮男子，去耳鼻及两臂，驱至各州县，言兵至而不下者视此；但杀王府官绅以待，秋毫无犯。由是，所至如破竹。巡抚龙文光及旧抚陈士奇、重庆推官王行俭俱死。瑞王、蜀王合门遇害。总兵赵光远降贼，士英犹请降敕奖之。考选游有伦、朱统铨、赵进美、沈宸荃、沈应旦、吴春枝、吴铸、吴适、林冲霄、刘天斗、左光明、蒋鸣玉、汤来贺、李日池、胡时亨为科道部属官。起补张采礼部仪制司主事、熊汝霖户科给事中、章正宸吏科给事中。正宸疏言：『两月以来，闻大吏锡鞶矣，不闻献俘；武臣私斗矣，不闻公战；老成引遯矣，不闻敌忾；诸生卷堂矣，不闻请缨。如此而曰是兴朝气象，臣虽愚、知其未也。臣以进取为第一义。进取不锐，则守御必不坚。比者，河北、山左，忠义响应，各结营寨，多杀伪官，为朝廷效死力。不及今电掣星驰，倡义申讨，是劘天下之气，而坐失事机也。宜亟檄江北四镇分渡河淮，联络诸路，齐心协力，互为声援，使两京血脉通，而后塞井陉、绝孟津，据武关以攻陇右。恐贼不难旦夕殄也。陛下又何不缟素，亲率六师于淮上？但陛下亲征，岂必冒矢石、履行阵哉？声灵所震，人切同仇，虎豹貔貅，勇愤百倍也。今都门部院寺司各署，不称行在，而工作仪文。陛下赫然欲为中兴令主，宜严敕诸大臣，速简尔车徒，某旧额、某新增，水几何、陆几何；速备尔刍糗，几何本、几何折，主几费、客几费；选尔将帅，某堪竖纛、某堪分阃；审尔形势，某地建镇、某地设堡、某处埋伏、某处出奇；修尔戈矛、缮尔城堑，进寸则寸、进尺则尺，扼险处要，大势已得。天下大矣，不患无人。臣未见张、韩、刘、岳之杰不应运而出也』。

　　中旨传升吏部侍郎张有誉为户部尚书。有誉清望素着，士英借以开传升幸门也。正宸封还，力争，不听。魏国公徐弘基、东平伯刘泽清、广昌伯刘良佐荐起原任吏部侍郎张捷、御史张孙振、刘光斗、工部主事邹之麟；正宸又疏争，不听。封太后弟邹存义为大兴伯、福府千户常应俊为襄卫伯。补青浦知县陈爊为中书舍人。予王铎弟镛、子无党世锦衣指挥使。以兵部侍郎解学龙疏荐，内批升原任户部主事叶廷秀为都察院堂上官，监生涂仲吉、生员诸永明为翰林院待诏。应俊者，本革工，值弘光出亡，应俊负之履雪中数十里，脱于难，与镛、爊、无党各翼卫有功者也。廷秀、仲吉、永明者，皆先帝时申救道周下狱杖戍者也。

　　补陈子龙兵科给事中。子龙疏请广忠益，谓『当黄道周触忌权佞，构陷至深，先帝震怒，祸将不测。群工百官，相戒结舌。独涂仲言以孤童担囊，走万里外，上书北阙，予杖下狱。狱吏希迎，拷掠荼酷，至死不屈，以明道周之冤。此虽王调贳械以讼李固、杜仲杀身以救李云，亦不过是。幸先帝圣明，得以俱免。宪臣刘宗周，昔以廷诤去国，孝廉祝渊毅然请留。先帝已轻议罚；迨后奸臣挑激，复征槛车。虽与仲吉得祸轻重有殊，然为国惜贤，舍生取义，其揆一也。当仲吉赴戍之时、祝渊被逮之日，臣皆得与接对。仲吉凝静深远，绝不以立名自喜；祝渊谦抑温恭，惟以出位引咎。间有投赠，锱铢不纳。若置之台谏之班，必有以上补衮职，下剔奸邪』。又疏请慎名器，谓『陛下间关南返，从官几何？卫士奄尹，寥寥无几。今天位既登，来者何众，不遏其流，何所底止？必将人夸翼赞之功、家切从龙之念；伤体害政，非国之福。夫劝功诱善，惟在爵赏；一为轻滥，后将无极。丰沛故人、文墨小吏，自昔为嫌；朱紫盈门、貂蝉满座，尤乖国典。立政之始，惟愿陛下慎持之。嗣后果系服劳有功，但当赏之金帛，不应授以爵位，以贻曹风不称之讥，犯大易负乘之戒』。又疏请『用贤勿二，爵人以公。一在宪臣之宜召也。宪臣老成清直，海内尽知。今入国门，寄居萧寺，不得一望天颜。在陛下以方谕大臣和衷共济，恐宪臣戆直，奏对之际，复生异同。然臣以陛下疑畏君子之机，从此而生，恐君子有携手同归之志，黄道周之流皆踯躅而不前矣。陛下谁与共济天下哉？一为计臣之特用也。计臣清端敏练，百僚所服。但古制爵人于朝，与众共之。墨敕斜封，覆辙可鉴。万一异日有奸邪乘间，左右先容，铨司不及议、宰辅不及知，而竟以内降出之。臣等不争，则幸门日开；臣等争之，则已有前例。立国之始，臣愿陛下慎持之也』。疏入，俱不听。

　　大学士姜曰广疏言：『祖宗会推之典，立法万世无弊。斜封墨敕，覆辙具在。臣观先帝之善政虽多，而以坚持逆案为盛美；先帝之害政亦间出，而以频出中旨为乱阶。用阁臣内传矣，用部臣、勋臣内传矣，选大将、言官亦内传矣。他无足数，论其尤者。所得阁臣，则逢君殃民、奸险刻毒之周延儒、温体仁、杨嗣昌，偷生从贼之魏藻德等也；其所得部臣，则阴邪贪猾之陈新甲等也；其所得勋臣，则力阻南迁、尽撤守御、稚狂之李国桢也；其所得大将，则纨裤支离之王朴、倪宠辈也；其所得言官，则贪婪无赖之史■〈范上土下〉、陈启新也。凡此皆力排众议、简自中旨者也。乃其后效，亦可睹矣。且陛下亦知内传之故乎？总由鄙夫热心仕进，一见摈于公论，遂乞哀于内廷，线索关通，中自有窍，门户摧折，巧为之词。内廷但见其可怜之状、听其一面之词，遂不能无耸动。闻以其事密闻于上，又得上之意旨转而授之。于是乎平台召对，词组投机，立谈取官，有若登场之戏。臣昔痛心此弊，亦于讲艺敷陈，但以未及畅语，至今犹存隐恨。先帝既误，陛下岂堪再误哉？天威在上，密勿深严，臣安得事事而争之？但愿陛下深宫有暇，温习经书，间取大学衍义、资治通鉴视之。如周宣、汉光之何以竟恢远烈？晋元、宋高之何以终狃偏安？武侯之出师征蛮，何惓惓以亲君子、必远小人为说？李钢之受命御金，亦何以切切信君子、勿问小人为言？反复思维，必能发明圣性，点破邪谋。陛下与其用臣之身，不若行臣之言。不行其言而但用其身，是犹兽畜之以供人刀俎也』！

　　御史祁彪佳疏论时政，谓：『洪武初，官民有犯，或收系锦衣卫。高皇帝因见非法凌虐，二十年遂焚其刑具，移送刑部审理。是祖制原无诏狱也。后乃以锻炼为功、以罗织为事，虽曰朝廷之爪牙，实为权奸之鹰狗。口词从迫勒而来，罪案听指授而定。即举朝尽知其枉，而法司谁雪其冤？惨酷等于来周，平反从无徐杜。此诏狱之弊也。洪武十五年，改銮仪司为锦衣卫，端掌直驾、侍卫等事，未尝有缉事也。迨后东厂设立，始有告密之端。用银而打事件，得贿而鬻刑章。飞诬多及善良，赤棍立成巨万。招承皆出于吊拷，怨愤充塞于京畿。欲绝苞苴，而苞苴托之愈盛。欲究奸宄，而奸宄未能稍清。此缉事之弊也。若夫刑不加于大夫，原祖宗忠厚立国之本。及于逆珰用事，始有去衣受杖者。刑章不归司政，扑责多及直臣；本无可杀之罪，乃致必杀之刑。况乎朝廷徒受拒谏之名，天下反归忠义之誉。盖当血溅玉阶、肉飞金陛，班行削色，气短神摇；即恤录随颁，已魂惊骨削矣。是岂明盛之休风？大失君臣之分谊。此廷杖之弊也。伏乞陛下严行禁革』。

　　马士英、阮大铖授意建安王府镇国中尉候考吏部朱统■〈金类〉疏诬姜曰广秽迹，显有逆谋，词连史可法、张慎言、吕大器等。礼科袁彭年据祖制争之云：『中尉有奏，请先令长史司具启亲王参详可否，然后给批赍奏。若候考吏部，则与外吏等，应从通政司封进。今何径何窦，直达御前？微刺显攻，捕风捉影，陛下宜加禁戢。臣，礼垣也，事涉宗藩，皆得执奏』。吏科熊汝霖言：『统■〈金类〉含血喷人，不顾拔舌；如此不驳，朝廷设立言官何用』？通政使刘士祯亦言：『曰广劲骨戆性，守正不阿。居乡立朝，皆有公论。统■〈金类〉何人，扬波喷血，掩耳盗铃，飞章越奏，不由职司。此真奸险之尤，岂可容于圣世』！皆不听。

　　先是，李沾攻吕大器怀二心，刘泽清亦请诛大器，指其诬杀总兵柴时华、起用王重掌选及比雷演祚。大器讦奏马士英鬻官卖爵、败法乱纪诸罪。且言吴甡、郑三俊岂无一事之失？而清直刚介，舆望攸归。马士英、阮大铖等亦有一技之能，而贪鄙险邪，群情共恨。大器予告去，寻削职，刑部提问。曰广票拟降调封疆失事太监孙呈琇，内批予原官。又票拟御史祁彪佳论诏狱、廷杖、缉事三大弊，许禁革，发改票。同官王铎言：『吾辈志在报国，若苟且因循，害民误国，腕可断、此旨不可拟也』！曰广揭称：『臣所守者，朝廷之法度、一官之职掌，臣死不敢奉诏』！不听。铎又疏言：『国家新造，人心易涣，当以安静为主，厂卫应行禁止』。不听。弘图票拟正宸等争中旨传升有誉事，发改票，再拟再发改。又揭争统■〈金类〉纠曰广事应究治，亦再三发改票。及陈设厂卫、争用大铖、请召可法入直数事，弘光召入，厉声责弘图把持。弘图言『臣死不敢奉诏』！不听，复具疏辨。寻予告去。

　　例转科道陆朗为佥事、黄耳鼎为副使，内批留用。徐石麒言：『朗、耳鼎交通内臣，幸留非法』！朗、耳鼎疏攻姜曰广、徐石麒、刘宗周结党欺君，把持朝政，无人臣礼。曰广、石麒、宗周各予告去。御史游有伦奏：『今日国事淆乱，不知礼义廉耻为何物。明知君子进退不苟，故以含沙之口激之速去；甚至常人所不忍道者，渎于君父之前。科道微有纠劾，则指为比党，相戒结舌。真所谓前有谗而不见、后有贼而不知也』！户科吴适疏言：『曰广、宗周，历事五朝，贞心亮节，久而弥劭，应亟赐留』。亦不听。吏科熊汝霖奏：『朝端之上，玄黄交战，即一、二人之用舍，而始以勋臣，继以方镇。固圉恢境之术，全然不讲，惟舌铎笔鹗是务。以匿帖而逐旧臣矣，俄又以疏藩而参宰辅矣，继又喧传复厂卫而人心皇皇矣。辅臣曰广，忠诚正直，海内共钦，乃么么小臣，为谁驱除，听谁主使。且闻上章不由通政，结纳当在何途？内外交通，神丛互借，飞章告密，墨敕斜封，端自此始。事不严行诘究，用杜将来，必至厂卫之害，横者借以树威、黠者因以牟利，人人可为叛逆，事事可作营求。缙绅惨祸，所不必言；小民鸡犬，亦无宁日。先帝十七年忧勤，曾无失德，而一旦受此奇惨，止有厂卫一节，未免府怨臣民。今日缔造之初，如育婴孩，调护为难，岂可便行摧折？陛下试思先朝之何以失，即知今日之何以得？始先帝笃念宗藩，而闻寇先逃，谁死社稷？保举换授，尽是殃民，则今何以使跃冶不萌而维城有赖？先帝隆重武臣，而死绥敌忾，十无一二；叛降跋扈，肩背相踵。则今何以使赏罪必当而惠威易行？先帝委任勋臣，而官舍选练，一任饱扬，京营锐卒，徒为寇藉。则今何以使公书有用、客气是屏？先帝简任内臣，而小忠小信，原无足用，开门延敌，且噪传闻。则今何以使柄无旁操而恩有余地？先帝不次擢用文臣，而边才督抚，谁为捍御？超迁宰执，罗拜贼廷。则今何以使用者必贤而贤者必用』？疏入，内批重处。

　　升祁彪佳为佥都御史，巡抚苏松。户科倪嘉庆追论兵部尚书张凤翼、杨嗣昌、陈新甲调度乖方。又论户部尚书李待问加饷殃民，致贻寇患。命削待问官，以为聚敛者戒。又用御史郑友元言，削故大学士周延儒、薛国观、温体仁、总督熊文灿官衔荫典。国观寻以兵科戴英讼冤，下部议。复予湖广巡抚刘熙祚谥「忠毅」、宣大总督卢象升谥「忠烈」。复御史毛羽健原官。赠吏部侍郎叶盛为吏部尚书。史称盛博学宏才，文武并济，宪宗朝名臣也。

　　户科钱增疏请修水利，言：『苏、松、常、镇、杭、嘉、湖七郡之水，以太湖为腹，以大海为尾闾，以三江入海为血脉。盖自吴淞淹塞，东江微细，独存娄江一派。而娄工之委七十里，曰刘家河，乃娄江入海之道。东南诸水，全恃此以归墟，不至横泛滥者，则带水灵长之利也。胜国时，刘河深厝，运艘市舶，走集于此。近日涨沙淤塞，于是东流之水，逆而向西，涓涓不入，灌溉无资。兼之岁岁苦魃，平畴龟坼，人牛立槁。虽复桔槔如林，何从乞灵海若，而救此涸辙之民乎？然此犹就旱叹言耳，万一大浸嵇天，七郡洪流倾河倒峡，震泽不能受，散漫横溃，势必以七郡之田庐为壑，而城郭人民益不可问。东南数百万财赋，尽委逝波。其如国计何哉』！苏松巡按周元泰亦言刘家河念宜开浚。工部主事叶国华疏请浚吴淞。俱下该抚察议。

　　先是，马士英疏请诛逆，言：『从逆诸臣，强半素是正人君子之流』。礼科袁彭年驳之，言：『从逆姓名，传播不一。在枢辅义愤填胸，或不觉言之偶激。然恐佥人乘间，阳为正人口实，阴为逆党解嘲。甚且借今日讨逆之微词，为异日翻逆之转语。不至淆国是而倾善类不已。则其害有不可胜言者！夫从来善类所归，闲杂匪德，往往有之。东京盛名，岂无逃死之张俭？元佑锢籍，亦有巧免之元章。三士作朋，官业分席；七贤寄□，山王可□。岂因邺宫一姓之恶，遂毁铜台全部之音？惟是温公一信蔡京，而绍述之祸旋起；唐室一进逢吉，而兴复之业不终。孔子曰，君子而不仁者有矣夫，未有小人而仁者也。历观往事，斯言诚千古定案也，今日何独疑之』。

　　八月，命锦衣都督冯可宗遣役缉事。礼科袁彭年疏言：『高皇帝时不闻厂〔卫〕，相传文皇帝十八年始立东厂，命内宫主之；此不见正史，惟大学士万安行之，亦不闻特以缉事着。嗣后一盛于成化。然西厂汪直踰年辄罢，东厂尚铭有罪辄斥，当时不得称纯治矣。再盛于正德。丘聚、谷大用等相继用事，皆倚逆珰煽虐，酿十六年之祸，天下骚然。三盛于天启。逆魏之祸，几危社稷，近事之明鉴也。自此而外，列圣无闻。夫即厂卫之兴废，而世运之治乱因之。顷先帝朝亦尝任废卫访缉矣，乃当世决无不营而得之官，中外自有不胫而走之贿，故逃网之方即从密网之地而布，作奸之事又资发奸之人以行。始犹帕仪交际，为人情所有之常，后乃脏贿万千，成极重莫返之势。岂非以奥援之途，愈秘而专；传送之关，愈曲而费乎？究竟刁风所煽，官长不能行法于胥吏，徒隶可以迫胁其尊上，不可不革』。疏入，谪浙江按察司照磨。

　　时太妃来自河南，弘光谕户、工部限三日内搜括万金，以给赏赐。太监诸朝进请给工料钱粮约数十万。工部尚书何应瑞、侍郎高倬苦点金无术，恳祈崇俭。工科李清亦疏请节省。不听。又诏选内员、选宫女，闾巷骚然。科道利瓦伊樾、陈子龙、朱国昌各疏谏，亦不听。加翼戴恩，史可法少保，马士英太子太师，高弘图、姜曰广、王铎太子太保，徐弘基、刘孔昭、朱国弼、柳祚昌、太监韩赞周、卢九德各升赏世荫。又加南临恩，可法少傅，士英少保，弘图、曰广、铎太子太傅。特升李沾都察院左都御史。晋国弼保国公、张文光太常少卿，以定策功多也。换授朱统■〈金类〉为行人，以自陈逐曰广故。赦从逆来归兵科时敏开屯大瞿山；中允卫胤文兼兵科给事中，监兴平伯军。以原未从逆南来蓟辽总督王永吉经略山东、河北，兵部尚书张缙彦代丁启睿总督河南劝农。永吉扬历中外，晓畅兵机，山左感其德义，即东平亦听其约束。而缙彦夙饶经济，在河南遍历深山穷谷，宣布朝廷德意，延问流民，给田开垦，倡义兴师，奋不顾家；母祖妻妾，流离致死。拮据无成，君子惜之。以浮海来归顺天巡抚杨鹗为兵部侍郎兼佥都御史，总督川湖云贵广西。罢浙江巡抚黄鸣俊、降浙江巡按任天成，以许都余党复叛，处分未定故也。并议前任巡按左光先罪，令在朝浙臣具奏情形。光先在浙，风裁清卓，以光斗弟故，与阮大铖有世雠。又首劾士英、大铖，故借事陷之，朝右无敢为直言者。苏松巡抚祁彪佳独言『许都之变，突发于东阳，义乌、浦江皆无坚城，光先事竣出境，闻变遄还抚军县阙，一切调兵措饷，皆其宵旦拮据。变起不一月，元凶授首，两浙危而复安。乃今奉旨推求。夫弄兵揭竿，至于破城据邑，其罪岂不当死？当日兵威所迫，贼已穷蹙，而后乞命，与阵擒无异，非诱降也。设诛锄不力，养虎贻患，后来国难方张，又不知作何举动矣。岂可反以激变罪之乎』？于是大铖并切齿彪佳。

　　升解学龙刑部尚书；改兵部主事凌駉为御史，巡按山东，便宜联络河南等处。起丁魁楚巡抚承襄，升王濴巡抚登莱、越其杰巡抚河南，各佥都御史。其杰乡科罢闲，以士英妹夫故起之。启睿既观望改推，杰、燮、永吉赴任无地，皆不行。以保国例，晋东平伯刘泽清侯爵，又晋诚意伯刘孔昭侯爵，孔昭不受。又封福建总兵官郑芝龙南安伯，赐蟒衣。国弼荐用钦案杨维垣为通政使。起蔡奕琛吏部右侍郎。内批补张捷吏部左侍郎，寻进尚书；补张孙振为御史，掌河南道印。孙振论劾苏松巡抚祁彪佳贪奸，且定策有异议，词连吴甡、郑三俊、刘宗周等。彪佳罢去。以易应昌为都察院副都御史，郭维经为佥都御史。起葛寅亮太常寺卿，成勇福建道御史，文安之詹事府詹事，刘同升翰林院侍讲，赵士春翰林院编修。寅亮、安之，清望素着；勇以谏言获罪，直声振天下；同升、士春，忠孝世传；皆以劾杨嗣昌夺情，与黄道周昌言去国者也。升贺世寿户部督仓尚书，起王志道户部侍郎，申绍芳督饷侍郎。志道佐宪，以监视内官越俎参官，廷争革职；绍芳居官清慎，因温体仁欲倾文震孟、许誉卿，文致遣戍，至是雪之。以礼部尚书顾锡畴祀海行，命侍郎管绍宁署部事。加大学士王应熊太子太保、兵部尚书，总督川湖云贵，赐蟒剑，开藩遵义。升张凤翔兵部尚书兼副都御史，巡抚苏松；卢若腾佥都御史，巡抚凤阳。若腾以海道着绩擢，不赴；凤翔因杀贼官，荐至京者也。

　　九月，予北京殉难诸臣谥：大学士范景文谥「文贞」，户部尚书倪元璐谥「文正」，左都御史李邦华谥「忠文」，副都御史施邦曜谥「忠介」，戎政侍郎王家彦谥「忠端」刑部侍郎孟兆祥谥「忠贞」，大理寺卿凌义渠谥「忠清」，太常寺卿吴麟征谥「忠节」，庶子周凤翔谥「文节」，谕德马世奇谥「文忠」，中允刘理顺谥「文正」，简讨汪伟谥「文烈」，太仆寺寺丞申佳胤谥「节愍」，给事中吴甘来谥「忠节」，御史陈良谟谥「恭愍，陈纯德谥「恭节」，王章谥「忠烈」，吏部员外许直谥「忠节」，兵部主事成德谥「忠毅」，金铉谥「忠节」，观政进士孟章明谥「节愍」；立祠赐名旌忠。赐理顺妻万氏、妾李氏、德母张氏淑人，铉母章氏、妾王氏、伟妻耿氏恭人，世奇妾朱氏、李氏、良谟妾时氏孺人；建坊旌表。又予勋戚惠安伯张庆臻谥「忠武」，襄城伯李国桢谥「贞武」，新乐侯刘文炳谥「忠壮」，左都督刘文耀谥「忠果」，驸马都尉巩永固谥「贞愍」，太监王承恩、王之心谥「忠愍」，李凤翔谥「恭壮」（凤翔以降贼被杀者），大同巡抚卫景瑗谥「忠毅」，宣府巡抚朱之冯谥「忠壮」，总兵官吴襄谥「忠壮」。特赠辽国公周遇吉谥「忠武」，工部主事王锺彦、经历施溥、中书舍人宋天显，各予祭葬。赠刑部郎中李逢申太仆寺少卿，诸生许琰翰林院五经博士，布衣汤文琼中书舍人。又先后补予开国诸臣谥：郢国公冯国用谥「武翼」，济国公丁德兴谥「武襄」，德庆侯廖永忠谥「武勇」，定远侯王弼谥谥「武威」，长兴侯耿炳文谥「忠愍」，颍国公傅友德谥「武靖」，宋国公冯胜谥「武壮」，永义侯桑世杰谥「忠烈」，河门王俞廷玉谥「武烈」，东胜侯汪兴祖谥「武愍」，□□侯茅成谥「武烈」，济阳侯丁普郎谥「武节」，高阳郡侯韩成谥「忠壮」，东邱郡侯花云谥「忠毅」，丹县男孙炎谥「忠愍」，当涂县子王恺谥「壮愍」，高阳郡侯许瑗谥「忠节」，溍云伯胡深谥「襄节」，御史中丞章溢谥「庄敏」，晋府长史桂彦良谥「敬裕」，詹事唐铎谥「敬安」，祭酒刘崧谥「恭介」，东莞伯何真谥「恭清」，平遥训导叶居升谥「忠愍」，姑熟郡公陶安、学士詹同，俱谥「文献」。又补予正德朝死谏诸臣谥：御史蒋钦谥「忠烈」，兵部员外陆震谥「忠定」，工部主事何遵谥「忠节」，刑部主事刘较谥「孝毅」，大理评事林公黼谥「忠恪」，行人孟阳谥「忠介」，李绍贤谥「忠端」，俞廷瓒谥「忠愍」，李翰臣谥「忠毅」，詹轼谥「忠洁」，刘平甫谥「忠质」，给事中周玺谥「忠悫」，指挥张英谥「忠壮」。又补予天启朝死珰难诸臣谥：副都御史左光斗、给事中周朝瑞、御史周宗建、袁化中、李应升，俱谥「忠毅」，黄尊素谥「忠端」，工部主事万燝谥「忠贞」，副使顾大章谥「忠愍」，苏松巡抚周起元谥「忠惠」。又补予建文朝死难诸臣谥：文学博士方孝孺谥「文正」，兵部尚书齐泰、太常寺卿黄子澄、刑部侍郎张昺、太常寺少卿卢原质、给事中叶福，俱谥「节愍」，礼部尚书陈迪、御史大夫景清、大理少卿胡闰，俱谥「忠烈」，兵部尚书铁铉谥「忠襄」，修撰王叔英谥「文忠」，礼部侍郎黄观谥「文贞」，户部侍郎卓敬、御史大夫练子宁，俱谥「忠贞」，衡府纪善周是修、按察使王良，俱谥「贞毅」，编修王艮、太常少卿廖升，俱谥「文节」，刑部尚书暴昭、左赞善连楹，俱谥「刚烈」，都御史茅大方、御史高翔、教授陈思贤、燕府伴读俞逢辰，俱谥「忠愍」，给事中黄钺谥「忠献」，御史曾凤韶、参军断事高巍，俱谥「忠毅」，左拾遗戴德彝、御史魏冕，俱谥「毅直」，知府姚善、知县颜伯玮，俱谥「忠惠」，大理寺丞邹瑾、兵部侍郎谭翌，俱谥「忠愍」，都御史陈性善谥「忠节」，燕府长史葛诚谥「果愍」，刑部侍郎胡子昭谥「介愍」，谷府长史刘璟谥「刚节」，御史林英谥「毅节」，魏国公徐辉祖谥「忠贞」，越隽侯俞通渊、都指挥瞿能，俱谥「襄烈」，卫卒储福谥「贞义」，都指挥谢贵、庄得，俱谥「勇愍」，马宣谥「贞壮」，朱鉴谥「壮烈」；皆允给事中李清请也。又先后补予右都御史沈子木谥「恭靖」，工部尚书沈儆炌谥「襄敏」，副都御史张玮谥「清惠」，礼部尚书董其昌谥「文敏」，大学士何如宠谥「文端」，孙承宗谥「文忠」，太常少卿鹿善继谥「忠节」。

　　礼科沈胤培疏请立中宫、举经筵、定朝仪，谓：『今永巷无脱簪之儆，崆峒鲜问道之谟。嚬笑或假借于从龙，而帘远堂高之义不着；是非或混淆于市虎，而阴阳消长之关可虞。陛下诚思此身为祖宗付托之身，先帝之大仇一日未复，即九庙之神灵一日怨恫。而正朝廷以正百官、正万民，先自宫闱始，则选立中宫为第一义。经筵业奉明旨，尤祈汲汲举行，或召词臣询经史、或召部臣考政治，而时令台谏之臣陈得失。宫中万几之暇，披览资治通鉴及本朝宝训等书，以知前代兴亡之迹、祖宗致治之由。至于朝议多阙，大典未光，如朝门不应奏乐而奏乐，各衙门应奏事而不奏事；凡若此类，并宜申饬』。户科吴适疏请忧勤节爱，言『国耻未雪，陵寝成墟。豫东之收复无期，楚蜀之摧残弥甚。旧都草创，一事未举；万孔千疮，忧危丛集。又况畿南各省，是处旱灾。兼之臣邻消长多虞，将帅玄黄构衅。伏惟陛下始终兢惕，兼仿祖制早午晚三朝，勤御经筵，面谘时政，亲近儒臣。朝期无更传免，而又躬崇俭约。尚茅茨而省工作，严爵赏而重名器，锱铢必恤，俾佐军兴。诸凡无艺之征，一概报罢，被灾之地，确核酌缓，墨吏必惩，蠹胥必殛。根本之计，孰大乎此』！

　　大理寺卿郑瑄疏荐苏松兵备程珣。会珣与乡宦彭歌祥妾杜氏通情，事败互讦，闻于士英，即于疏批重处。杜赠珣诗有云：『为怜贵客芳心醉，欲访仙郎帆影遥』。时共传之。中旨拔福建副使郭之奇为詹事府詹事。内批补□□□梁应奇为给事中，王懩、郑瑜为御史。召贿降献贼锦衣都督刘侨至京，仍补原官。初，左良玉恢复蕲、黄，侨送马士英赤金三千两、女乐十二人。士英笑曰：『此一物足以释西伯』。遂诳先帝复职；至是用之。以陈盟、谢德溥为礼部右侍郎兼詹事府詹事，余扬吏部文选司主事。晋何腾蛟兵部侍郎兼佥都御史，巡抚湖广。追夺川抚张论平奢酋捷功。加淮抚田仰兵部尚书，世荫锦衣指挥使。仰屡疏请饷；弘光以东南饷额不满五百万，江北已给三百六十万，岂能以有限之财，供无已之求？命仰与刘泽清通融措办。时泽清大兴土木，造宅淮安，极其壮丽，四时之室俱备，僭拟皇居；休卒淮上，无意往北。仰与其事，但知请饷，不知饷之所用。仰故马士英私人也。

　　士英请免府州县童生应试。上户纳银六两、中户四两、下户三两，得赴院试。又诏行纳贡例：廪生纳银三百两、增六百两、附七百两。又立开纳助工例：武英殿中书纳银九百两、文华中书一千五百两、内阁中书二千两、待诏三千两、拔贡一千两、推知衔一千两，监纪、职方万、千不等，皆以助军兴也。时为之语曰：『中书随地有，都督满街走；监纪多如羊，职方贱似狗。荫起千年尘，拔贡一呈首。扫尽江南钱，填塞马家口』。奉化布衣方翼明抗疏上言政祈克终；着送刑部问罪。又有布衣何光显疏请诛马士英、刘孔昭；诏戮于市，籍其家。远近为讼冤云。  
　 

卷三

　　南都（下）

　　十月朔，命铸弘光钱。时庙门灾，户科吴适疏陈昭事之实：『一曰日讲宜行。请敕定期，俾传闻有道之臣，朝夕左右，稽询经史，虚衷延纳。更取祖训、大诰诸书，时时省览，以为蓍鉴。一曰午朝宜举。阁部大臣以及台垣散秩，咸得躬膺清问。即于披对之余，采疾苦以疏民隐，核功罪以劝疆臣，明是非以黜邪佞』。疏入，不省。

　　清朝摄政王遣副将唐起龙招抚江南，致书史可法云：『予向在沈阳，即知燕京物望，咸推司马。及入关破贼，得与都人士相接，识介弟于清班，曾托其手勒平安，拳期衷绪，未审以何时得达？比闻道路纷纷，多谓金陵有立主者。夫君父之仇，不共戴天。春秋之义，有贼不讨，则故君不得书葬，新君不得书即位；所以防乱臣贼子，法至严也。闯贼李自成称兵犯阙，手毒君亲，中国臣民，不闻加遗一矢。平西亲王吴三桂介在东陲，独效包胥之哭。朝廷感其忠义，念累世之夙好，弃近日之小嫌，爰整貔貅，驱除枭獍。入京之日，首崇怀宗帝后谥号，卜葬山陵，悉如典礼；亲郡王、将军以下，仍故封号，不加改削；勋戚、文臣，咸在朝列，恩礼有加；耕市不惊，秋毫无犯。方拟秋高气爽，遣将西征，传檄江南，联兵河朔，陈师鞠旅，戮力同心，以报尔君父之仇，彰我朝廷之德。岂意南州诸君子，苟安旦夕，弗审事机，聊慕虚名，顿忘实害，予甚惑之。夫国家之抚定燕都，乃得之于闯贼，非取之于明朝也。贼毁明朝之庙主，辱及先王，我国家不惮征缮之劳，悉索敝赋，代为雪耻，孝子仁人，当如何感恩图报？兹乃乘逆寇稽诛，王师暂息，即欲雄据江南，坐享渔人之利。揆诸情理，岂可谓平？将以为天堑不能飞渡，投鞭不足断流耶？况闯贼但为明朝祟耳，未尝得罪于我国也。徒以薄海同仇，特申大义。今若拥号称尊，便是天有二日，俨为劲敌。予将简西征之锐卒，转旆东征；且拟释彼重诛，命为前导。夫以中华全力，受制潢池，而欲以江左一隅兼支大国，胜负之数，无待蓍龟矣。予闻君子之爱人也以德，小人则以姑息。诸君子果识时知命，切念故主、厚爱贤王，宜劝令削号归藩，永绥福禄。朝廷当待以虞宾，统承礼物，带砺山河，位在诸侯王上，庶不负朝廷申义讨贼、兴灭继绝之初心也。至于南州群彦，翩然来仪，则尔公尔侯，列爵分土，有平西王吴三桂之典例在，惟执事实图维之。晚近士大夫好高树名义，不顾国家之急，每有大事，辄同筑舍。昔宋人议论未定，兵已渡河，可为殷鉴。先生领袖名流，主持至计，必能贯察始终，宁忍随俗浮沉？取舍从违，应早审定。兵行在即，可东可西；南国安危，在此一举。愿诸君子同以讨贼为心，无贪瞬息之荣，致令故国有无穷之祸，为乱臣贼子所笑。予实有厚望焉。记有之：惟善人能受尽言。故敢布腹心，伫闻名教。江天在望，延跂为劳，书不尽言』。可法答书云：『南中向接好音，随遣使问讯吴大将军，未敢遽通左右；非委隆谊于草莽也，诚以大夫无私交，春秋之义。今倥偬之际，捧琬琰之章，真不啻从天而降也。讽读再三，殷殷至意，若以逆成尚稽天讨，为贵国忧，法且感且愧。惧左右不察，谓南国臣民，偷安江左，顿亡君父之仇，故为殿下一详陈之。我大行皇帝敬天法祖，勤政爱民，真尧舜之主也。以庸臣误国，致有三月十九日之事。法待罪南枢，救援无及，师次江上，凶问突来，地坼天崩，山枯海竭。嗟乎！人孰无君！虽肆法于市朝，以为泄泄者戒，奚足谢先帝于地下哉！尔时南中臣民，哀恸如丧考妣，无不拊膺切齿，愿悉东南之甲，立翦凶仇。而二、三老臣，谓国破君亡，宗社为重，相与迎立今上，以系中外人心。今上非他，神宗之孙、光宗犹子、大行皇帝之兄也。名正言顺，天与人归。五月朔日，驾临南都，万姓夹道欢呼，声闻数里。群臣劝进，今上悲不自胜，谦让再三，仅允监国。迨臣民伏阙屡请，始于十五日正位南都。从前凤集河清，瑞应非一。即告庙之日，紫云如盖，祝文升霄，万目共瞻，欣传盛事。大江涌出楠梓数十万章，助修宫殿。是岂非天意哉！越数日，遂命法视师江北，刻日西征。忽传我大将军吴三桂借兵贵国，破走逆贼，殿下入都，为我先帝后发丧成礼，扫清宫阙，抚辑群黎，且免薙发之令，示不忘本朝。此举动也，振古铄令，凡为大明臣子，无不长跪北向、顶礼加额，岂但如明谕所云感恩图报已哉？谨于八月薄具筐篚，遣使犒师，即请命鸿裁，连兵西讨。是以王师既发，复次江淮。乃辱明谕，引春秋大义来相诘责。善哉！推而言之，然此乃为列国君薨，世子应立，有贼未讨，不忍死其君者立说耳。若夫天下共主，身殉社稷，青宫皇子，惨变非常，而拘牵不即位之说，坐昧大一统之义，中原鼎沸，仓猝出师，将何以维系人心、号召忠义？紫阳纲目踵事春秋，其间特书：莽移汉祚，光武中兴；丕废山阳，照烈践祚；怀、愍亡国，晋元嗣基；徽、钦蒙尘，宋高缵统：是皆于国仇未报之日，亟正位号，纲目未尝斥为自立，卒以正统与之。至于玄宗幸蜀，太子即位灵武，议者疵之，亦未尝不许以行权，幸其光复旧物也。本朝传世十六，正统相承，自治冠带之属，继绝存亡，仁恩遐被。贵国夙膺封号，载在盟府，殿下岂不闻乎？今痛心本朝之难，而驱除乱逆，可谓大义复着春秋。昔契丹和宋，只岁输以金缯，回纥助唐，原不利其土地；况贵国笃念世好，兵以义动，万代瞻仰，在此一举！若乃手足膺难，并同秦越，规此幅员，为德不卒，是以义始而以利终，贻贼人窃笑，贵国岂其然乎！先帝轸念潢池，不忍尽戮，剿抚并用，贻误至今。今上天纵聪明，刻刻以复仇为念。庙堂之上，和衷体国。介冑之士，击楫枕戈。忠义民兵，愿为国死。窃以为闯贼之灭，当不越于斯时矣。语有云：树德务滋，除恶务尽。今贼未伏天诛，卷土西秦，方图报复。此不独本朝不共戴天之仇，抑亦贵国除恶未尽之忧。伏惟坚同仇之谊、全始终之德，合师进讨，问罪秦中，共枭逆贼之头，以泄敷天之恨。则贵国义闻千秋，本朝固惟力是视。从此两国世通盟好，传之无穷，不亦休乎！若夫牛耳之盟，本朝使臣久已载道，不日抵燕，奉盘盂以从事矣。法北望陵庙，无涕可挥，身陷大戮，罪应万死。所以不即从先帝者，实为社稷之故也。传曰：竭股肱之力，加之以忠贞。法处今日，鞠躬致命，克尽臣节，所以报也。殿下伏赐垂鉴』。

　　可法又上疏言：『三月以来，陵庙荒芜，山河鼎沸。臣备员督师，而河上之防，百未料理。复仇之师，不及于关陕；讨贼之约，不达于北廷。一似君父之仇，置之膜外者。夫我即卑宫菲食、尝胆卧薪，聚才智之精神而枕戈待旦，合方升之物力而破釜沉舟，尚恐无救于事。以臣睹庙堂之作用、百执事之精神，殊未尽然。忆北变初传，人心震骇。臣等恭迎圣驾，临莅南都，亿万之欢声动地。陛下初见臣等，言及先帝则泪下沾襟；次谒孝陵，赞及高皇帝、高皇后则泪痕满袖。皇天后土，实式鉴临。曾几何时，可忘前事？先帝以圣明罹惨祸，此千古未有之变也。先帝崩于贼，恭皇帝亦崩于贼，此千古未有之仇也。先帝待臣以礼、驭将以恩，一旦大故，在北诸臣死节者寥寥，在南诸臣讨贼者寥寥，此千古以来未有之耻也！庶民之家，父兄被杀，尚思穴胸断脰，得而甘心。朝廷顾可漠置？今宜速行讨贼之诏，严责臣与四镇，悉简精锐，直抵秦关，悬上赏以待有功，假便宜而责成效。丝纶之布，痛切淋漓，庶海内忠臣义士，闻而感奋也。国家遭此大变，陛下嗣承大统，原与前代不同。诸臣但有罪之当诛，实无功之足录。今恩外加恩，纷纷未已。武臣腰玉，直等寻常；名器滥觞，于斯为极。以后似宜慎重，端待真正战功，庶行间猛将劲兵，有所激厉也。至兵行讨贼，最苦无粮；似宜将内库本折，概行催解，凑济军需。其余不急工役、可已繁费，一切报罢；朝夕宴衎，左右献谀，一切谢绝。即事关典礼，万不容废，亦宜概从俭约。乞陛下念念思祖宗之鸿业、刻刻愤先帝之深仇，振举朝之精神，萃四海之物力，以并于选将练兵一事；庶乎人心犹可救，天意尚可回耳』。疏入，不省。

　　时灾异迭见。二十九日，东方长庚星较昔大异，光芒闪铄，有四角或五角，中有刀剑、旗帜、马影，似关斗象，且倏大倏小、倏长倏缩。又庙门告灾，凤陵祖陵迭火；地一日三震，有声如吼。自秋至冬，烈日如夏，在在赤地。而弘光深居禁中，惟渔幼女、饮火酒、杂伶宦演戏为乐。修兴宁宫、建慈禧殿，大工繁费，宴乐赏赐，皆不以节。国用匮乏，搜括殆尽。佃练湖，放洋船，瓜、仪制盐，芦洲升课；甚至沽酒之家，每觔定税钱一文。盖马士英浊乱国政，内则田、成两宦，外则杨、阮诸奸，兼有兴平、东平遥制内权，忻城、抚宁侵挠吏事。边警日偪，而主不知。小人乘时射利，识者已知不堪旦夕矣。

　　可法统兵抵白洋河。十一月十二日，清兵入宿迁，可法救之；随拔营去。十三日，高杰抵徐州。先是，河南巡按陈潜夫探得清朝于十月二十五日发兵，一往山西、一往徐州、一往河南，豫王将从孟县过河。杰与刘泽清书云：『清朝发一王子，领兵号二十万，实七、八千，齐驻济宁。近日河南抚镇接踵告警，一夕数至；开封上下北岸，俱是兵众，问渡甚急。惟恐彼一越渡，则天堑失恃，长江迤北尽为战场。时事到此，令人接应不暇。惟有殚心竭力，直前无二，于万难之中，求其可济，以报国恩而已』。泽清以闻。泽清又言清朝总河杨方兴屯兵宿迁，铸造铁条，为扎筏用。大学士王铎疏请视师江北，以复国仇。不允。士英疏称：『清兵虽屯河北，然贼势尚张，不无后虑，岂遂投鞭问渡乎？况强弱何常，赤壁三万、淝水八千，一战而江左以定。国家全盛，兵力万倍于前，廓清底定，愿诸臣刻厉之也』。杰遗清肃王书云：『逆闯犯阙，危及君父，痛愤于心。大仇未复，山川俱蒙羞色，岂独臣子义不共天？关东大兵，能复我神州，葬我先帝，雪我深怨，救我黎民，前有朝使谨赍金币，稍抒微忱。独念区区一介，未足答高厚万一。兹逆闯跳梁西晋，未及授首。凡系臣子及一时豪杰忠义之士，无不西望泣血，欲食其肉而寝其皮；昼夜卧薪尝胆，惟以杀闯逆、报国仇为汲汲。贵国原有莫大之恩，铭佩不暇，岂敢苟萌异念，自于负义之愆？杰猥以菲劣，奉旨堵河，不揣绵力，急欲会合劲旅，分道入秦，歼闯贼之首，哭奠先帝，则杰之血忠已尽、能事已毕，便当披发入山，不与世间事，一意额祝复我大仇者。兹咫尺光耀，可胜忻仰；一腔积怀，无由面质。若杰本念，千言万语，总欲会师剿闯，始终成贵国恤邻之名。且逆闯凶悖，贵国所甚恶也。本朝抵死欲报大仇，亦贵国念其忠义所必许也。本朝列圣相承，原无失德，正朔承统，天意有在。三百年豢养士民，沦肌浃髓，忠君报国，未尽泯灭，亦祈贵国之垂鉴也』。清朝报书云：『肃王致书高大将军：果能弃暗投明，择主而事，决意躬来，过河面会，将军功名不在寻常中矣。若第欲合兵剿闯，其事不与予言，或差官北来，予令人引奏』。先是，清朝副将唐起龙，其父唐虞时致书杰，劝其早断速行，有『大者王、小者侯，不失如带如砺，世世茅土』之语。杰皆不听，身先士卒，沿河筑墙，端力备御。时有徐州逋贼程继孔斩木编筏，引兵渡河，伪投杰降，杰诱斩之，收其众。加杰太子太傅、可法太傅，内外文武爵赏有差。

　　清兵至夏镇，别由济宁南下。又从雒阳渡河，攻海州，围邳州。史可法、杰、泽清等各告急，不应。十二月十八日，都督陈洪范南还。先是，洪范与左懋第等至德州，清朝抚臣方大猷示以摄政王令，有来使不必敬语。止许百人赴京朝见。十月初一日至张家湾。懋第欲先谒陵，后进见。摄政王不许。乃遥祭先帝，于十二日入京，馆鸿胪寺。越一日，内院刚林来登堂上，责懋第等江南不应更立天子。懋第不屈，洪范降。懋第请祭告诸陵，改葬先帝。皆不许。乃陈太宰于寺堂哭祭之。二十七日，放归。十一月初四日，至沧州，复遣兵执懋第等北去，改禁太医院。放洪范，至是归。称清兵万分紧急，旦夕南下。马士英恶之，曰：『有四镇在，何虑焉』？

　　时贼窥突禹州、襄城等处。各镇拥兵不进，惟兴平伯高杰提兵二万，与张缙彦直抵开、雒之间。缙彦联络寨勇，鼓励进取。乃分宁陵以东至归德属王之纲，宁陵以西至兰阳属许定国，祥符以西至汜水属刘洪起，河洛属李际遇。总兵王之纲斩贼都司虞世杰。巡按陈潜夫获太康伪知县安中外等。副将刘铉、郭从宽等杀贼六百余级，擒鄢陵伪知县王度、许州伪巡捕王法唐。总兵刘洪起获汝宁府伪官祝永苞、上蔡伪知县冯世遇，斩三百七十级；又于襄城斩贼二千二百七十六级，擒贼二百三十一名。总兵许定国获陈州伪官惠在公等。以洪起斩获独多，仍加二级。晋丁启睿太子太保；丁魁楚兵部尚书，仍总督两广军务。洪范又请加恩使北劳臣，兵科戴英劾止之，言：『洪范出使无功，正使身陷异域，下役群聚晋爵，天下闻之，恐哄然窃笑也』。

　　晋练国事兵部尚书、白贻清太子太保户部尚书。赠尚宝司卿许士柔詹事兼侍读学士。士柔正色立朝，与温体仁不合，因摘其旧撰高攀龙诰语降调，朝论不服，至是赐恤。命李永茂巡抚南赣、张秉贞巡抚浙江，各佥都御史。加左良玉太子太傅，世袭指挥使，开藩武昌；子梦庚都督佥事，挂平贼将军印。授楚宗朱盛浓池州府推官。先是，盛浓疏诬监军御史黄澍毁制辱宗，贪脏激变；士英喜，特擢之。内批刑部提问澍，不至。赠故举人归子慕、张世伟、顾云鸿翰林院待诏，山东巡按御史宋学朱大理寺卿。学朱戊寅死节，恤典为杨嗣昌所抑，至是给之。予大学士孔贞运谥「文忠」，蓟辽总督吴阿衡谥「忠毅」，简讨胡守恒谥「文节」。贞运以国变痛哭不食死，守恒、阿衡皆死难者。又予修撰沈懋学谥「文节」，谕德焦竑谥「文端」，祭酒陈仁锡谥「文庄」，礼部侍郎张邦纪谥「文懿」。仁锡初以忤珰削夺，寻得赐环，典较抡才，横经造士。生平究心钱榖、边屯、河漕、律历诸书，著述几千卷，皆千秋金镜。子济生官太仆主簿，命致祭故兵部尚书于谦，封为临安伯。谦奠安宗社有大功，为奸邪构祸。吏、礼部以恤不酬冤，为之请恤。复左都御史陈于庭原官，赠少保。

　　二十日，刑部尚书解学龙上从逆诸臣六等罪：除在北京何瑞征等二十二人俟三年后定夺，一等应磔宋企郊等十一人，二等应斩拟长系秋决光时亨等四人，三等应绞拟赎陈名夏等七人，四等应戍拟赎王孙蕙等十五人，五等应徒拟赎沈元龙等十人，六等应杖拟赎潘同春等八人，存疑另拟翁元益等二十八人。保国公朱国弼等合疏纠刑官六失，御史张孙振又言刑部卖法侮文。革学龙职，以高倬为刑部尚书。吏科张希夏、吴适抄参忻城伯赵之龙荐用人才疏谓：『陈尔翼颂逆有据，且荐崔呈秀为本兵，不可复用』。忻城再疏争之。适特疏言：『祖制惟科臣专封驳之权，未闻勋爵而参驳正之司。勋臣党邪求胜，将部科俱可不设，不几背明主而蔑祖制乎』？是时张捷秉铨，部务皆阮大铖一手握定，而选郎以贪黩济之，吏道庞杂已甚。适办事垣中，抄驳侃侃，不惮权贵。若安远侯柳祚昌荐授程士达督理京营，科参『士达不过积分监生，非属举贡正途；勋臣乃提督大汉，非有标营之责，何得侵枢戎职掌，以夺铨部权衡』？庆远知府郭仪凤疏言挂冠勤王，且诬巡抚方震孺贪状，科参『郡守无勤王之例，挂冠非入援之名；仪凤不候宪檄，非奉明纶，擅离职守，饰词妄渎。察抚臣清执有素，仪凤秽迹着闻，必惧题参，先行反噬；自应严究，以杜刁风』。光禄署丞张星疏求考选，科参『张星初以县令躁进降处，又挂察典，不惟望断清华之梦，亦已身绝仕进之阶。乃无端幻想，侥幸上赏，欺君孰甚！若不一为点破，阙门大典，不几为燃灰之地、向跃之门耶』？保定侯勋卫梁世烈请袭祖爵，科参『国难以来，虽王侯戚里，咸餧虎狼；华冑重臣，悉罹锋刃。而其间脱身图存、埋名溷俗者，固亦不乏。该勋何以逆料其家之必歼而忍以子嗣乎？万一本宗匹马来归，将夺诸该勋以授乎？抑姑仍之，且两封之乎？恐无法纪也。该勋世受国恩，诚恢复有志，何难倡诸勋旧破家从军？自当直捣燕云，上为先帝复仇，次为诸勋雪耻；尔时访问本支有无存否，然后请诸朝命，光复祖爵，不亦休乎！昔李晟收复长安，下令军中曰：五日内无得辄通家信。令长安未复，殊非诸臣问家之日也』。遂安侯勋卫陈浚疏请袭爵，科参『自都邑变迁，河山阻绝，世次无凭，单词莫信，业奉明旨严核。该勋一请再请，若不能待。直视五等之封，祗同土块之乞，亦与菜雇都督，一醉告身，为可乘时拾芥而攘取乎？况遂安勋卫今或遯迹闾阎、或从容归国，安可悬坐鬼录，使后来鞍马遗裔，执途人而可称；攀髯孤忠，裂本支而他绩也』？中书舍人张锺龄请给部衔，科参『职方何官？监军何事？妄行陈请！若果报国有心，何官不可自效？而借口赞画，辄请部衔，躁进尤甚』。他若革职司务朱济之、参议陈之伸、劝农知县夏万亨、计处吏部聂慎行、副使曾应瑞、知府郭正中躐跻营升，或疏劾、或抄参，不少假借。无奈人心日竞，启事日杂，虽经封驳，铨部竟置高阁。旋驳旋用，使职掌扫地，而宵小盈廷矣。

　　除夕，弘光在兴宁宫，色忽不怡。韩赞周言：『新宫宜权』。弘光曰：『梨园殊少佳者』。赞周泣曰：『臣以陛下令节，或思皇考、或念先帝。乃作此想耶』！

　　明年乙酉，称弘光元年，实清朝顺治二年也。元日，日有食之。吴适上言维新五事：『一曰信诏旨。朝廷之有丝纶，所以彰示臣民，俾知遵守。迩因事变错出，前后悬殊。用人之途，始慎而继以杂；诛逆之典，初严而终以宽。禁陈乞矣，而矜功诵宽者章日上；重爵赏矣，而请荫乞封者望日奢。镇帅屡责进取，而逡巡不前；军需频督转输，而庚癸如故。欲期画一，宜重王言。今后凡奉明旨，务俾上作下应，内外永遵，毋致游移。一曰核人才。人才为治道所从出。将为其终，先谨其始。顷者，典籍无稽，钱神有径。人思跃冶，初任辄冀清华；官多借题，行间每增监纪。膻逐之谋愈巧，卸担之术偏工。起废而熏莸并进，悬缺则暮夜是求。以至荐牍日广，启事日勤。今后求才务宽而用人务核，宁重严于始进，毋追恨于偾辕。一曰储边才。将帅之略，岂必出武途？如唐之节度，文武兼用，而内外互迁，盖储之者素耳。请饬中外蓬荜之彦，非韬钤之略勿讲；辟举之选，非军旅之才勿登。技勇骑射，日日讲求，共激同仇，以振积懦。一曰伸国法。陷北诸臣，已有定案，但恐此辈辇金图翻。既以宽其不死者，昭皇仁之浩荡；尤当绝其觊用者，明臣子之大防。一曰明言责。祖宗设立六垣，与六部相表里。是故纠弹之外，复有抄参，补阙拾遗，务期殚虑。倘掖垣仅取充位，则白简止贵空悬，则抄发本章，一胥吏事，岂先王设官意哉？望陛下亟进谠言，见诸施行，毋致批答徒勤，而实效罔着，所裨非浅』。疏入。不省。

　　都督李际遇降清。高杰冒雪防河，疏请重兵驻归德，东西兼顾，联络河南总兵许定国，以奠中原。定国在睢，杰遗定国银千两、币百疋。初十日，杰抵睢州。明日，定国享杰，夜半伏兵起，杀之。亲兵遇害者过半，余众溃还。定国奔清。加监军卫胤文兵部侍郎，总督杰军。杰妻邢氏，率子元爵请恤。弘光命所部将士仍听邢氏统辖。史可法请以杰部将李本身为提督。弘光以『兴平有子，朕岂以兵马汛地遽授他人』？不允。黄得功复来与杰争扬州。弘光谕『大臣当先国事而后私憾。得功若向扬州，致高营兵将弃汛东顾，设□渡河，罪将谁任』？命可法镇抚之。得功回汛。加李本身太子太保左都督，提督本镇赴归德；中权总兵杨承祖赴夏邑，副将刘应虎赴虞城、苗顺甫赴砀山，后劲总兵李翔云赴双沟，右协总兵胡茂贞、左协总兵郭虎赴泗州驻防。刘良佐见杰死，欲并其众，疏称溃兵，不宜授本身提督。泽清、得功又合奏『杰无寸功加恩太重，臣等不能相安』。而宁南侯左良玉有『忠胤将同压卵』之疏，九江总督袁继咸亦有「兴平有可念之劳」之疏。赠杰太子太保，许其子袭爵，再荫一子锦衣卫百户，从优议予祭葬。

　　调湖广总兵官方国安驻防江浦。授降将狄应奎副总兵官；应奎杀贼权将军路应樗挈印来归者也。南赣巡抚李永茂报寇扰汀州，命福建巡抚张肯堂会剿。是时汀州贼阎王猪婆营盘据帘子洞，劫掠横行。肯堂亲征之。宁化知县于华玉不得于乡绅，愿抚贼自效。既往，几不免，遂许以官，与数百人偕来。肯堂给札，命华玉率之勤王。至浙东，各散去；华玉亦削发为僧。进吏部侍郎蔡奕琛为东阁大学士。

　　通政使杨维垣疏请复位钦案，吏部尚书张捷又奏请表章三案诸臣。于是刘廷元、吕纯如、王德完、黄克缵、王永光、杨所修、章光岳、徐大化、范济世，各予谥荫祭葬。徐扬先、刘廷宣、许鼎臣、岳骏声、徐卿伯、姜麟，各赠官、予祭葬。王绍徽、徐北魁、乔应甲、陆澄原，各复原官。而唐世济、水佳胤、杨兆升、吴孔嘉、郭如闇、周昌晋、袁洪勋、徐复扬、陈以瑞等，先后起用。维垣又请重颁三朝要典，言张差疯颠，强坐为刺客者，王之采也；李可灼红丸，谓之行鸩者，孙慎行也；李选侍移宫，造以垂帘之谤者，杨涟也。刘鸿训、文震孟，只快驱除异己，不顾诬谤君父，此要典必须从颁也。袁洪勋又请追论焚要典诸臣罪。左良玉力言要典治乱所关，勿听邪言，致兴大狱。弘光以『此朕家事，不必疑揣』。袁继咸亦言：『要典不必重疏』。弘光云：『皇祖妣、皇考无妄之诬，岂可不雪？事关青史，非存宿憾。群臣当体朕意』。吴孔嘉又奏『三朝要典，须备列当日奏议，以存其实』。允之。升维垣都察院副都御史。监生陆浚源又借题三案，疏纠光禄少卿许誉卿。誉卿一代正人，疏言：『当日诸臣以翊戴光庙为正，今日诸臣以翊戴陛下为正，俱从伦序起见。光宗母子无间、先帝身殉社稷，何嫌何疑？而小人无端播弄，假手浚源；先帝久任体仁，养寇酿祸，使得生荣死宠，窃谥「文忠」，陛下追削，万口称快。浚源乃颂其平章之功，甚矣！若辈之敢于党奸欺上也』！

　　升阮大铖兵部尚书，赐蟒服。中书舍人林翘疏称：『正月初六日，雷声自北至西，占在赵、晋之野有兵。日在庚寅，主口角妖言』。翘，江浦人，善星术；马士英在戍日卜其大用。士英荐授中书，寻躐一品武衔蟒玉趋事。未几，获妖僧大悲。僧系齐庶宗，妄称定王。下法司会审弃市。

　　遣太监李国辅开采云雾山。给事中吴适疏言：『云雾山即名封禁山，纵横数百里，北通徽、池，南连八闽，东抵衢、严，西界信州。唐宋以来，每为盗薮。其间深谷穷渊，虎狼接迹，险阻极目，无径可攀。且地接祖陵龙脉，为神京右臂。历朝禁止樵牧，封禁所由名也。英宗初年，遣官采木，于是地方讹棍互相煽惑，而狐假之辈因之攘夺小民，招引匪类，大肆劫掠。兼多内外官属供亿之费，数邑坐困，民不聊生。近山良民，遂鸟兽散。大盗邓茂七等聚众数万，藉以为窟，攻城杀令。合四省兵力讨之，十四年乃戡定，奉旨照旧封禁。往祸盖可鉴也。臣窃以界通四省，境地相岐，内阻峻岭、外多绝谷，绵延重迭，荜路崎岖。厉禁既久，开凿维艰。不便一。林莽高深，重嶂迭峰，毒绝谷，绵延重迭，荜路崎岖。厉禁既久，开凿维艰。不便一。林莽高深，重嶂迭峰，毒蛇猛兽，生育繁滋。一旦开伐，奔突狂噬，伤人必多。不便二。邃深幽奥，迥绝垣区。水不通舟，陆难移运。纵使输垂再出，畴令神输？不便三。乘传驿骚，有司困于供亿，谁筹正赋？且吏胥假公行私，何所不至？而力田小民，弃本逐末，消磨岁月，土田有荒芜之困，力役多死亡之忧。不便四。兴朝举动，天下颙望，以卜安危。今以无利有害之事，而特遣重臣，摇动人心，倾危四省。垂之史册，贻讥后世。不便五。远迩传闻，必且蜂屯蚁聚，竞营巢穴，居奇召乱，约束无力；是使盗贼复生，而杀僇再见。不便六。况臣讯之父老，佥云此山地连陵寝，正统初开伐，致伤地脉，遂酿土木之难。泄山川灵气，不便七。举此数端，有害无利。伏惟陛下采择』。国辅亦疏请中撤。俱不许。驰视如适言，报罢。国辅系大司礼韩赞周养子。赞周，阉寺中正人也；伤心时事，杜门休沐。国辅时在宫中，每有匡救，人以张永目之。马士英视为眼中钉，因嘱所私，以开采事诳国辅具疏请往，其实士英意不在开采也。国辅提督勇卫营，操练禁旅。奉命往浙，士英竟夺营篆，授其子马锡；以乳臭儿绾兵柄，时事可知。适疏出，士英遂切恨之。

　　予吏部侍郎顾起元谥「文庄」，都督刘源清谥「武节」。起范凤翼光禄寺少卿、陈洪谧太仆寺少卿，考选林有本、沈应昌、张利民、韩接祖、钱源、徐方来、庄则敬为给事中，王锡衮、刘勷、夏继虞、郝锦、王大捷、毕十臣、张兆熊、王养、郭贞一为御史。升瞿式耜佥都御史，巡抚广西；王骥副都御史，巡抚湖广；马干佥都御史，巡抚四川。广昌伯刘良佐等合词荐起朱大典为兵部侍郎。大典久任凤督，毁家起兵，屡着战功。御史郑瑜劾其侵脏百万。弘光以大典创五军府，所养士马，岂容枵腹？诏勿问。戎政兵部尚书张国维予告归。御史张孙振劾在告礼部尚书顾锡畴险邪有玷秩宗，以其请削温体仁谥而谥文震孟也。命锡畴致任去。上林监丞贺儒修奏礼部侍郎管绍宁贪秽实迹，诏勿问。外转给事中马嘉植、御史沈宸荃、吏部余扬为司道等官，以与士英不合故也。禁宗室入京师。时自二月以来，日月色甚赤；钦天监占候以闻。朱国弼疏论原任漕抚路振飞称凤阳有天子气，怀逆谋；弘光诘振飞意属何人。原任杭州府推官黄端伯先以无故削发，奉先旨勘问。至是入京，称姜曰广逆谋有状，援引鬼神。士英喜，令与考选，以试卷多西域语，得礼部主事。

　　礼部侍郎管绍宁请上先帝太子谥曰「献愍皇太子」、永王曰「永悼王」，定王曰「定哀王」。未几，鸿胪寺少卿高梦箕密奏先帝太子在浙。三月初一日，命太监李继周密捧札召至，寓僧寺，令内员迎入宫。内员归报不实，寻命移寓锦衣卫都督冯可宗家，传文武官识认。各冠带往，携吉服朝服备朝贺。见其人南面坐，大学士王铎指原任讲官方拱干问曰：『此何人』？对曰：『方先生』。而讲官刘正宗趋上，不识也。正宗、拱干问讲读先后。对曰：『忘之矣』。又问书仿字句。亦曰『忘之矣』。给事中戴英问：『先帝亲鞫吴昌时于廷，东宫立何地』？对曰：『谁吴昌时』？英乃直诘之曰：『汝是诈冒！以实告，当救汝』。即跪请救命。授以纸笔，供称『高阳人王之明，系驸马王昺侄孙。家破南奔，遇高梦箕家人穆虎，教以诈冒东宫』。王铎等面奏状，弘光流涕曰：『朕未有子，东宫若真，即东宫矣』。明日，正宗、英各具奏：『王之明伪假太子，非稚年所能办，必有大奸挟为奇货。宜敕法司根究』。中允李景濂亦奏：『东宫的系假冒』。御史陈以瑞又奏：『愚民观听易惑，道路籍籍，皆以诸臣有意倾先帝之血胤』。弘光谕将王之明好生护养，勿骤加刑，俟正告天下，愚夫愚妇皆已明白，然后申法。有内员上密疏，弘光令持示士英。士英言：『细阅密疏，其言虽似，疑处实多。既为东宫，幸脱虎口，不即到官说明，却走绍兴；可疑一也。东宫厚质凝重，此人机辨百出；可疑二也。公主现养周奎家，而云已死；可疑三也。臣愚以太子必已死，宜行严审。如其假冒，当付法司，与臣民共见而弃之。如真东宫，则祈取入深宫，留养别院，不可分封于外，以启奸人之心』。越三日，集文武百官、举监、生员、耆老于午门鞫之。梦箕、穆虎皆具服，如之明言。下之明刑部狱，传谕：『穆虎若非奸人，岂敢挟王之明冒认东宫？正月、二月，所成何局？往闽、往楚，欲干何事？主使附逆，实繁有徒，着法司穷治』。盖士英意在姜、黄辈。而京师士民谬以太子为非伪也。

　　十三日，又有故妃童氏自越其杰所至，命付锦衣卫监候。初，弘光为郡王，娶妃黄氏，早逝。既为世子，又娶李氏，洛阳之变又亡。童氏本周府宫人，逃乱至蔚氏县，遇弘光于旅邸，相依生一子，已六岁。贼破京师，弘光南奔，各不相顾，太妃与妃各依人自活。太妃之南，陈潜夫奏妃故在，弘光弗召；至是自诣其杰所来，弘光弗悦也。刘良佐言：『童氏知非假冒』。马士英亦言：『苟非至情所关，谁敢与陛下称敌体？宜迎童氏归内。密谕河南抚按迎致皇子，以慰臣民之望，以消奸宄之心』。童氏在狱，细书入宫月日、相离情事甚悉，求冯可宗呈览。弘光弃去弗视。可宗辞审；寻命屈尚忠严刑酷拷，氏号呼诅骂，寻瘐死狱中。

　　未几，左良玉具疏请保全东宫，以安臣民之心。谓『东宫之来，吴三桂实有符验，史可法明知而不敢言，此岂大臣之道？满朝诸臣，但知逢君，不惜大体。前者李贼逆乱，尚锡王封，不忍遽加刑害。何至一家，反视为仇。明知穷究，并无别情，必欲辗转诛求，遂使陛下忘屋乌之德、臣下绝委裘之义，普天同怨。陛下独与二、三奸臣保守天下，无是理也。亲亲而仁民，愿陛下省之』。有旨：『东宫果真，当不失王封。但王之明被穆虎使冒太子，正在根究奸党。其吴三桂、史可法等语，尤系讹传。法司将审明节略，先谕该藩』。黄得功言：『东宫未必假冒，各官逢迎，不知的系何人辨明？何人定为奸伪？先帝之子即陛下之子，未有不明不白付之刑狱。人臣之义谓何？恐在廷诸臣，谄徇者多、抗颜者少。即使明白认识，谁敢出头取祸乎』？刘良佐言：『王之明、童氏两案，未协舆论，恳求曲全两朝彝伦，毋贻天下后世口实』。工部侍郎何楷言镇疏东宫甚明。湖抚何腾蛟言：『太子到南，何人奏闻？何人物色？取召至京，马士英何以独知其伪？既是王昺侄，系何人举发？内官、公侯多北来之人，何无一人确认而泛云自供？高梦箕前后二疏，何以不发抄传？此事关天下万世是非，不可不慎』。江督袁继咸言：『太子居移气养，必非外间儿童所能假袭。王昺原系富族，高阳未闻屠害，岂无父兄群从？何事只身流转到南？既走绍兴，于朝廷有何关系？遣人踪迹召来，诈冒从何因起？望陛下勿信偏词，使一人免向隅之恨，则宇宙享荡平之福』。弘光以王之明自供甚明，命法司将审明节略各谕之。

　　吏部尚书张捷题准恤成国公朱纯臣照张辅例赠王。纯臣固率先劝进，为贼所诛者也。琉球国遣使入贡，请袭封，命给事中陈燕翼、行人韩元勋各给一品服前去。原任中允李明睿泛海南归。弘光以忠节，深嘉之。

　　十九日，设坛太平门外，百官素服，望祭先帝。独阮大铖后至，哭呼先帝而来曰：『致先帝殉社稷者，东林诸臣也。不尽杀东林诸臣，不足以谢先帝！今陈名夏、徐汧等俱北走矣』！马士英急止之曰：『徐九一现有人在』。大铖日与杨维垣谋，必欲尽杀东林、复社诸人。大狱将兴，寻以上游告警姑缓。或夜半书士英堂中云：『闯贼无门，匹马横行天下；元凶有耳，一兀直捣中原』。求其人不得。仓场尚书贺世寿、佥都御史郭维经告病去。维经，江右正人，群小指为南昌私党。大铖密遣人于江中劫之。

　　以应天府丞邹之麟为都察院佥都御史。升何腾蛟兵部侍郎兼佥都御史，总督川、湖、云、贵、广西军务，杨鹗回部管事。时鹗抚湖南，士英虑其人情不调，疏令回部。鹗抗疏言：『人情极调。且臣与良玉旗鼓相当，英雄本色、丈夫肝肠，青天白日，伏乞以后申饬臣工，收敛精神，用之剿御。释此不必然之疑，省此不必然之事。若知之不明、处之不当，听细人之言，薄劳苦功高之士，识者灰心，人人解体，殆非所以巩朝廷而鼓忠勇也』！户科吴适亦言：『鹗与良玉慷慨同仇，共矢夹辅。莅沅数日，酌定营制，经理屯田，业有端绪。不久撤回，大业弗竟，臣恐湖南自此瓦解，而楚事不可为矣！夫大敌在前，屡易大帅，军法所忌。宁择而后用，致审于任事之初；无用而后择，轻更于受命之后』。疏入，不省。

　　刘良佐奏报许定国引清兵入仪封，李本身、刘洪起驰斩定国先锋刘道行。清兵入考城。加洪起太子太保。清兵寻破归、睢，巡按御史凌駉死之，侄润生自缢。駉遗清朝书有云：『愿坚盟好，勿轻南下。否则，扬子江头凌御史，即钱塘江上吴相国也』。事闻，赠駉兵部侍郎、润生御史。清兵进逼江北，直下徐、颍，总兵李成栋南遁。四月初一日，命尽去各衙门印文「南京」二字；因礼部管绍宁印被窃，马士英请改铸另给也。

　　初四日，宁南侯左良玉举兵东下，驰疏至；云：『窃见逆贼马士英出自苗种，性本凶顽。臣身在行间，无日不闻其罪状，无人不恨其奸邪。先帝皇太子至京，道路汹传，陛下屡发矜慈，士英以真为假，必欲置之死而后快其谋。臣前两疏，望陛下从容审处；犹冀士英夜气稍存，亦当剔肠悔过，以存先帝一线。不意奸谋日甚一日，臣自此义不与奸贼共天日矣。臣已提师在途，将士眦目指发，人人必欲快食其肉。臣恐百万之众，发而难收，震惊宫阕，且声其罪状，正告陛下，仰祈刚断，与天下共弃之。自先帝之变，人人号泣，士英利灾擅权，事事与先帝为难。钦案，先帝手定者，士英首翻之；要典，先帝手焚者，士英修复之。思宗改谥，明示先帝不足思，以绝天下报仇雪耻之心；罪不容于死者一也。国家提衡文武，全恃名器鼓舞人心。自贼臣窃柄以来，卖官鬻爵，殆无虚刻；致都门有「职方贱如狗、都督满街走」之谣。如越其杰以贪罪遣戍，不一年而立升部堂；张孙振以赃污绞犯，不数月而夤缘仆少；袁弘勋与张道浚皆诏狱论罪者也，借起废径复原官；如杨天骢、刘泌、王燧、黄鼎、赵书办等，或行同犬彘、或罪等叛逆，皆用之于当路。凡此之类，直以千计，罄竹难书；罪不容于死者二也。阁臣司票拟，政事归六部，至于兵柄尤不得兼握。士英已为首辅，犹复掌枢，是弁髦太祖法度；且又引其腹心阮大铖，为添设尚书，以济其篡弒之谋。两子枭獍，各操重兵为呼应，司马昭复生于今日；罪不容于死者三也。陛下选立中宫，典礼攸关。士英居为奇货，择其尤者以充下陈，罪通于天。而又私买歌女，寄养阮大铖家，希图进选，计乱中宫，阴谋叵测；罪不容于死者四也。陛下即位之初，恭俭神明。士英百计诓惑，进优童艳女，损伤盛德。每对人言，恶则归君；罪不容于死者五也。国家遭此大难，须宽仁慈爱以收人心。士英自引用阮大铖以来，睚眦杀人。如雷演祚、周镳等煅炼周内，株连蔓引。尤其甚者，借题三案，深埋陷阱，将生平不快意之人，一网打尽。令天下士民，重足解体；罪不容于死者六也。九重秘密，岂臣子所敢言？士英遍布私人，凡陛下一言一动，无不窥视。又募死士，窜伏皇城，诡名禁军，以观陛下动静，曰废立由我；罪不容于死者七也。率土碎心痛号者，先帝殉难，皇子犹存。前此定王之事，海内至今传疑未已。况今皇太子授受分明，臣前疏已悉；士英乃与阮大铖一手拿定，不畏天道神明，不畏二祖列宗，不畏天下公议，不畏万古纲常，忍以先帝已立七年之嗣君，为四海讴歌讼狱所归者，付之幽囚，天昏地惨，神人共愤。凡有血气，皆欲寸磔士英、大铖等，以谢先帝。此非臣之私言，诸将士之言也；非独臣标将士之言，天下忠臣、义士、愚夫、愚妇之公言也。伏乞陛下立将士英等肆诸市朝，传首四方，用抒公愤。臣等束兵计刻以待，不禁大声疾呼，激切以闻』。又传檄云：『盖闻大义之垂，炳于星日；无礼之逐，严于鹰鹯。天地有至公，臣民不可罔也。奸臣马士英，根原赤身，种类蓝面，昔冒九死之罪，业已侨妾作奴、屠发为僧；重荷三代之恩，徒尔狐窟白门、狼吞泗上。会当国家多难之日，侈言拥戴劝进之功，以今上历数之归，为私家携赠之物。窃弄威福，炀蔽聪明。持兵力以胁人，致天子闭目拱手；张伪旨以詟俗，俾丘民重足寒心。本为报仇而立君，乃事事与先帝为仇，不祗矫诬圣德；初因民愿而择主，乃事事拂兆民之愿，何由奠丽民生？幻蜃蔽天，妖蟇障日。卖官必先姻娅，试看七十老囚、三不败类，居然节钺监军；渔色罔识君亲，托言六宫备选、二八红颜，变为桑间濮上。苏、松、常、镇，横征之使肆行；檇李、会稽，妙选之音日下。江南无夜安之枕，言马家便尔杀人；北斗有朝彗之星，谓英名实应图谶。除诰命赠荫之余无朝政，自私怨旧仇而外无功能。类此之为，何其亟也！而乃冰山发焰，鳄水兴波，群小充斥于朝端，贤良窜逐于崖谷。同己者，性侔豺虎、行列猪猳，如阮大铖某某等数十巨憝，皆引之为羽翼，以张杀人媚人之赤帜；异己者，德并苏、黄，才媲房、杜，如刘宗周、姜曰广、高弘图等数十大贤，皆诬之为朋党，以快虺如蛇如之狼心。道路有口，空怜「职方如狗、都督满街」之谣；神明难欺，最痛「立君由我、杀人何妨」之句。呜呼！江汉长流、潇湘尽竹，罄此之罪，岂有极与！若鲍鱼蓄而日膻，若火木重而逾烈。放崔、魏之瘈狗，遽敢灭伦；收闯、献之狝猴，教以升木。用腹心出镇，太尉朱泚之故智，几几殆有甚焉；募死士入宫，宇文化及之所为，人人而知之矣。是诚河山为之削色，日月倏以无光。又况皇嗣幽囚，列祖怨恫。海内怀忠之臣，谁不愿食其肉？敌国向风之士，咸思操盾其家。本藩，先帝旧臣，招讨重任。频年痛心疾首，愿为鼎边鸡犬以无从；此日履地戴天，誓与君侧豺狼而并命。在昔陶八州靖石头之难，大义于今炳然；迄乎韩蕲王除苗氏之奸，臣职如斯乃尽。是用厉兵秣马，讨罪兴师。当郑畋讨贼之军，忆裴度闭邪之语。谓朝中奸党尽去，则诸贼不讨自平；倘左右凶恶未除，则河北虽平无用。三军之士，戮力同仇，申明仁义之声闻，首严焚戮之隐祸。不敢妄杀一人，以伤天心；不敢荒忽一日，以忘王室。义旗所指，正明为人臣子、不忘君父之心；天意中兴，必有问世英灵、矢翼皇明之运。泣告先帝，揭此心肝。愿斩贼臣之首，以复九京；还收阮奴之党，以报四望。倘惑于邪说，诖误流言，或受奸臣之指挥、或树义兵之仇敌，本藩一腔热血，郁为轮囷离奇；势必百万雄兵，化作蛟螭妖孽。玉石俱焚之祸，近在目前；水火无情之时，追维心痛。敬布苦衷，愿言共事。呜呼！朝无直臣，谁斥李林甫之奸邪？国有同心，尚怀郑虎臣之素志。我祖宗三百年养士之德，岂其决裂于佥壬？大明朝十五国忠义之心，正宜暴白于魂魄。速张殪虎之机，勿作逋猿之薮。然董卓之腹，膏溢三旬；籍元载之厨，椒盈八百。国人尽快，中外甘心。谨檄』。又沿途遍张告示，称『本藩奉太子密旨，率师赴救』。士英等大惧，京师戒严。士英端理部事，不入直。江督袁继咸请赦太子以遏止之，弘光切责。

　　时左兵由九江、安庆至建德，顺流而下。调黄得功、刘良佐离汛，遣刘孔昭、阮大铖、方国安、朱大典同御之。升大典兵部尚书，国安挂镇□将军印。刘泽清亦托勤王，率兵大掠南行。扬、泗、徐、邳，势同鼎沸。史可法连疏告警。弘光曰：『上游急则赴上游，北兵急则赴北兵，自是长策』。可法曰：『上游不过欲除君侧之奸，原不敢与君父为难。若北兵一至，宗社可虞。不知辅臣何意朦蔽至此』！乃移书士英，恳其选将添兵，大声疾呼。士英惟以左兵为虑，不应。刘洪起又奏：『清兵直下，无人敢遏，恐为南京之忧』。王永吉亦奏：『徐镇孤危，势不能存。必保徐州，方保江北』。可法又请面朝处分东宫，以息群嚣。弘光谕：『西警方急，卿专心料理，待奏凯复见』。可法叹曰：『奏凯二字，谈何容易。诚如上言，面君不知在何日矣』！又连上二疏：一劾各镇拥兵糜饷，一劾李成栋避敌南奔。士英亦不应。弘光惟以选淑女为急。先是，应天府选三名，不中。司礼监又选六名，亦不中。特遣内监田壮国往杭州选到陈氏、王氏、李氏三人，着于十五日进元晖殿。命户、工部各委官一员，采办中宫珠冠，礼冠三万两、常冠一万两。

　　杀从逆光时亨、周锺、武愫。又杀原任武德道佥事雷演祚、礼部主事周镳。镳与锺，从兄弟也，负时誉，与阮大铖有隙。士英参锺从逆，谓镳当坐。照磨张明弼奏镳险恶，朱统■〈金类〉复摭镳他事论劾提问。演祚亦与大铖有怨。泽清疏攻大器及演祚。大铖复奏演祚不忠不孝。吏科林有本继之；有旨：『从逆各犯及雷演祚二案，着法司速行讯诘』。光时亨者，与李明睿不同声气，阻驾南迁者也；故与四人同死。

　　改王永吉总河兼督淮、扬、凤、应等处。钱继登巡抚扬州，田仰撤回另用。时清兵已徇徐、砀，下亳、泗，乘势渡淮，如入无人之境。

　　十九日，召对。马士英力请亟御左良玉。大理寺卿姚思孝、尚宝司卿李之椿等，合词请备淮、扬。工科吴希哲等亦言淮扬最急，应亟防御。弘光谕士英：『左良玉虽不该兴兵以逼南京，然看他本上意思，原不曾反叛。如今还该守淮扬，不可撤江防兵』。士英厉声指诸臣对曰：『此皆良玉死党为游说，其言不可听！臣已调得功、良佐等渡江矣。宁可君臣皆死于清，不可死于左良玉手』！瞑目大呼：『有异议者斩』！弘光嘿然，诸臣咸咋舌。礼部尚书钱谦益言：『陈洪范还该收他』。弘光谕：『国家何尝不收人，只是收来不得其用』。希哲退曰：『贾似道弃淮、扬矣』！

　　给事中吴适疏参方国安、牟文绶，言『文绶本无寸功，骤列大帅；乃复纵兵哗掠，摧陷建德、东流，大属非法。国安受国厚恩，乃铜陵西关、南陵城外，聚兵攻击。赤子何辜，遭兹涂炭，益之深热，其与叛逆何异？陛下宜加禁戢』。蔡奕琛等票旨：『文绶久在南康、国安现在剿逆，吴适讹言乱政，为逆臣出脱，是何肺肠』！明日，奕琛具疏持纠，逮适下狱。先是，左光先按浙，会鞫奕琛一案。适时为衢州司理，与绍兴司理陈子龙共成是狱。及奕琛入相，与阮大铖同心排挤光先，以致褫逮，并及于适，实借题以快夙憾，而国事封疆俱置不问。御史张孙振又有疏纠适为东林嫡派、复社渠魁，宜速正两观之诛。

　　二十四日，清兵攻扬州，史可法御之，薄有斩获。攻益急，血奏请救，不报，可法开门出战。清兵破城入，屠扬州，可法死之。原任兵部尚书张伯鲸被执不顺，身杀数创，自刭死。妻杨氏、媳郝氏从之。

　　明日，弘光召群臣问迁都计，钱谦益言不可。马士英请调黔兵入卫，办走贵阳。工科吴希哲等力谏乃止。召黔兵一千二百名入城，命住鸡鸣山房。

　　良玉举兵不数日病死，子梦庚东下至釆石，为黄得功、方国安所败。寻闻清兵信急，引还。捷闻，封得功靖国公，并晋大铖、大典太子太保，总兵张杰等各加级有差。五月以巡漕御史霍达、监军佥事杨文骢分设苏松、常镇巡抚，各佥都御史。初五日，百官进贺。弘光以演戏不视朝。马士英传令各门下闸，辰开申闭。封郑鸿逵靖□伯世袭，赐蟒衣、金币。

　　清兵既破扬州，沿江问渡，惟郑鸿逵一旅守于京口。初八日夜，清兵编筏张灯向镇江，而别由老鹳河渡。初九日，尽抵南岸，郑兵扬帆东遁。初十日，闭京师各城门。昼晦，大风猛两。午后，犹集梨园入内演戏，弘光与诸内臣杂坐酣饮。二鼓，出奔。五鼓，士英奉太后，召黔兵护卫走浙。黎明，内门不闭，宫女杂走。于是各官奔窜。

　　十一日，忻城伯赵之龙闭各城门以待清兵。居民竞杀城内外黔兵，无有逸者。午刻，有监生赵某率市人百众，出王之明于狱，拥入宫中，登殿鸣钟，百官莫有至者。吏部尚书张捷……（？）。副都御史杨维垣自经死，妾朱氏、孔氏从之。王之明粘示皇城略云：『先皇帝丕承大鼎，惟兹臣庶同共甘苦；胡天不佑，惨罹奇祸。凡有血气，裂眦痛心。泣予小子，分宜殉国；思以君父大仇，不共戴天，皇祖基业，汗血匪易，忍垢匿避，图雪国耻。幸文武先生，迎立福藩。予惟先帝之哀，奔投南都，实欲哭陈大义。不意巨奸障蔽，至撄桎梏。予虽幽狱，无日不痛绝也。福王闻兵远遁，先失民望，其如高皇帝之陵寝何？泣予小子，父老人民围抱出狱，拥入皇宫。予身负重冤，岂称尊南面之日乎？谨此布告，在京勋旧文武先生、士庶人等，念此痛怀，勿惜会议。予当恭听，共抒皇猷，勿以前日有不识予之嫌，惜尔经纶之教也』。十二日，钦天监挈壶官陈于阶自经。

　　是日，弘光驻太平府二十里外，黄得功、阮大铖、朱大典、方国安等来见，欲入太平。太平民不纳。十三日，往芜湖。总兵官黄斌卿遁，登中军翁之琪舟。十四日，将往浙。时清豫王已薄都城，赵之龙同王之明出降，豫王加之龙兴国公，赐金镫鞍马、貂裘宝帽，设牛酒军中宴之。十六日，豫王入京，百官朝见，百姓家设香案投诚。豫王出示晓谕，大略云：『福王僭称尊号，沉湎酒色，信任佥士，民生日瘁。文臣弄权，只知作恶纳贿；武臣要君，惟思假威跋扈。上下离心，远近仇恨』。时刘孔昭往浙，刘泽清入海。刘良佐降，奉豫王命引兵追弘光至芜湖，于十五日及之；且召黄得功。得功不从，良佐伏弩射中得功喉。得功创甚，拔剑自刎。良佐挟弘光去。之琪投水死。弘光见豫王于内守备府，王责其僭位称尊、荒酒好色及谋害太子等事。弘光默然。随囚于江宁县。刑部尚书高倬、户部郎中刘成治，署中自经。十八日，国子监生吴可箕，鸡鸣山关庙中经死。二十三日，中书舍人龚廷祥投秦淮河中死。其死不知日者：中书舍人陈爊及子举人陈伯俞、户部主事吴佳胤。死不知名者，投秦淮河中冯小珰、百川桥下乞儿也。小珰以色幸，卒以身殉。乞儿题诗桥上，有云：『三百年来养士朝，如何文武尽皆逃？纲常留在卑田院，乞丐羞存命一条』。礼部郎中刘万春、主事黄端伯，以不朝斩之。

　　豫王分兵略定各属，而命御史王懩、刘光斗、鸿胪丞黄家鼒等分往招抚。家鼒至苏遇害。苏州诸生顾所受服儒服，哭文庙，投泮池死。原任少詹徐汧沉虎丘后溪死。玄妙观前卖面人，夫妇对经死。常州石生及卖扇欧姓者，投西庙池中死。又一乡民卖柴入城，闻安抚使至，弃柴船，跃入文城坝南龙游河死。五牧有蓄鹈鸟薛叟，以薙发自缢死。常熟诸生徐怿以薙发自经死。诸生项志宁不食死。武进诸生董元哲痛哭死。至于各处起兵见杀，则贵池诸生吴应箕、宣城诸生麻三衡、徽州乡宦金声、武官陈有功、余元宣、万会、吴国祯。而苏州原任游击鲁之玙及常武韬俱战死。嘉定原任通政使侯峒曾，城破，与子诸生侯玄演、侯玄洁被杀。进士黄淳耀与兄黄渊耀及举人张锡眉、龚用圆俱死。常熟诸生徐守质战死。昆山贡生朱集璜，城破被执，不顺死。故将王公扬，年七十，战死。诸生陶琰，城破，自刎死。原任狼山总兵王佐才为乱兵杀死；一家老幼，屠戮殆尽。松江原任中书李待问、博罗知县章简，城破被杀。吏部主事夏允彝投水死。总兵吴志葵、黄蜚，驻兵豆腐浜，被擒，解至南京杀死。华亭教谕眭明永被执不顺死。常州诸生吴福之、徐安远，入太湖，从黄兵，兵败，福之投水死、安远被杀。诸生张龙文，率乡兵薄郡城，杀死。

　　江阴屡攻不下，至三月乃克，遂屠其城。典史陈明遇合门投火。阎应元不顺见杀。训导冯某自缢明伦堂上。中书戚勋全家焚死。及兵下嘉、湖，吏部郎中钱棅战殁震泽。原任吏部尚书徐石麒自缢，其仆祖敏、徐锦从死。兵至杭州，潞王以城投顺。杭州原任行人陆培缢死。钱塘知县顾咸建不顺被杀。某县知县梁于涘亦死。其前遣使臣左懋第在北闻江南陷，七日不食。摄政王召见，麻衣孝巾草履，向上长揖，南面而坐。摄政王数以伪立福王、勾引土寇、不投国书、擅杀总兵、当廷抗礼五大罪。懋第抗词，惟请一死。命薙发，坚不肯。于闰六月十九日杀之。题绝命诗有云：『峡坼巢封归路迥，片云南下意如何。寸丹冷魄消难尽，荡作寒烟总不磨』。参谋兵部主事陈用极、游击王一武、张良佐、王廷佐、刘统等五人从死。忽风沙四起，卷市棚于云际，屋瓦皆飞，一时罢市。

　　豫王既定江、浙，寻归北京；挟弘光、王之明去，不知所在。  
　 
卷四

　　福建、两广

　　乙酉五月，清兵渡江，南都弗守，总兵官郑鸿逵、郑彩撤师回闽。会唐王从河南来，奉之俱南，至福州，与福建巡抚张肯堂、巡按御史吴春枝、礼部尚书黄道周、南安伯郑芝龙等共会议，立唐王为监国。王，太祖后也，封南阳。初以父殀，失爱于祖，两叔谋夺嫡，未得请名。及祖端王薨，守道陈奇瑜、知府王之柱为之请嗣。后以统兵勤王，擅离南阳，锢高墙。会赦出。性率直，喜诗书，手草传檄，洒洒数千言。鸿逵请正位；不然，无以压众心而杜后起。芝龙意别有在，固争以为不可。诸大臣多言监国名正，出关尺寸，建号未迟；而李长倩有「急出关、缓正位，示监国无富天下心」一疏，不报。拥入者艳翊戴功，不数日，即定议，即帝位于福州。时闺六月十五日也。

　　是日郊天，大风震起，拔木扬沙。及驾回宫，尚宝司卿坐马忽惊跃起，玉玺坠地，损其一角。人咸异之。改福州为天兴府，以布政司为大内。大赦，改元隆武。封郑芝龙为平□侯、郑鸿逵为定□侯、郑芝豹为澄济伯、郑彩为永胜伯。设六部九卿：以张肯堂为吏部尚书，李长倩为户部尚书，曹学佺为礼部尚书，吴春枝为兵部尚书，周应期为刑部尚书，郑瑄为工部尚书，马思理为通政使，郑广英为锦衣卫都督。以天、建、延、兴四府为上游，汀、邵，漳、泉四府为下游，各设抚按。县升府、府升道，道转内卿，一命以上，咸与宠锡。于是敷求耆硕，起蒋德璟、黄景昉、黄道周、苏观生、何楷、陈洪谧、林欲楫、朱继祚、黄鸣俊，皆为大学士。改庶吉士为庶萃士，命观生主之，以招选贤才。又起曾樱、何吾驺、郭维经、叶廷桂，以次至，皆入阁办事。其远不能至者，如王应熊、杨廷麟等，仅列其名。阁臣至三十余人。然俱闲无事，不令票旨，皆隆武亲为之。德璟、景昉、欲揖皆力疏辞，行人以死请，乃至。德璟陛见，首以清屯练军告，然竟筑舍不成。

　　时内外文武济济，然兵饷战守机宜，专诿芝龙为政。芝龙，泉州人。泉州郡城南三十瑞安平镇，芝龙府故在焉。芝龙幼习海，知海情。凡海盗皆故盟，或出门下。自就抚后，海舶不得郑氏令旗，不能往来。每一舶，列入三千金，岁入千万计；芝龙以此富敌国。自筑城于安平，海梢直通卧内，可泊船径达海。其守城兵自给饷，不取于官；旗帜鲜明，戈甲坚利。凡贼遁入海者，檄付芝龙，取之如寄。故八闽以郑氏为长城。芝龙有弟芝虎，勇冠军，昔征刘香，已没于海。次鸿逵、次芝豹，一门声势，烜赫东南。

　　芝龙开府于福州，坐见九卿，入不揖，出不送。集廷臣议战守兵，定二十万。自仙霞关而外，宜守者一百七十处，每处守兵多寡不等，计十万。其余十万今冬精练，明春出关。一枝出浙东，一枝出江西。统二十万之兵，合八闽、两浙、两粤之饷计之，尚不给。

　　而粤西有靖江王者，八月称监国。隆武诏至不服，举兵将东。广西巡抚瞿式耜移书总制丁魁楚为备，又檄思恩参将陈邦传防梧，再檄星调兵止狼勿靖应。靖遣桂平道井济促式耜入，式耜不允。未几，靖提兵至梧，命式耜易朝服朝，式耜不从，且以兵胁之，卒不可夺。靖兵寻为丁兵战败返桂。时宣国公焦琏为粤西总镇扬国威旗鼓，式耜授计于琏，而邦傅亦应檄统兵至，并受令，随擒靖江王及国威与吏科给事中顾奕等，械至福州。王与国威、奕等俱斩于市。以平靖功，封魁楚为伯，晋式耜兵部侍郎衔兼副都御史。

　　是时浙东亦奉鲁王监国。先是，清兵入浙，潞藩以城降。贝勒散布官吏至浙东，且令薙发。山阴原任苏松巡抚祁彪佳赴池水死。原任左都御史刘宗周不食死，有绝命词云：『留此旬日死，少存匡济意。决此一朝死，了我平生事。慷慨与从容，何难亦何易』。又示婿秦嗣瞻诗云：『信国不可为，偷生岂能久？止水与迭山，只争死先后。若云袁夏甫，时地皆非偶。得正而毙矣，庶几全所受』。门人会稽诸生王毓蓍闻变，即遗书宗周，有云：『愿先生早自决，毋为王炎午所吊』；投柳桥河死。儒士潘集奔东渡桥，袖石自沉死。儒士周卜年赴东海死。原任大学士高弘图流寓绍兴城外，逃至野寺不食死。时马士英亦率所部奉弘光母妃至绍兴，绍人士犹未知弘光所在。原任九江佥事王思任上疏请斩士英，言『战斗之气，必发于忠愤之心；忠愤之心，又发于廉耻之念。事至今日，人人无耻，在在不愤矣。所以然者，南都定位以来，从不曾真真实实讲求报雪也。主上宽仁有余，而刚断不足，心惑奸相马士英爰立之功，将天下大计尽行交付。而士英公窃太阿，肆无忌惮，窥上之微而有以中之。上嗜饮，则进■〈酉灵〉醁；上悦色，则献妖淫；上喜音，则贡优鲍；上好玩，则进古董。以为君逸臣劳，而以疆场担子一肩推与史可法。又心忌其成功，而决不照应之。每一出朝，招集亡赖，卖官鬻爵，攫尽金珠。而四方狐狗辈愿出其门下者，得一望见，费至百金；得登一簿，费至千金。以至文选、职方乘机打劫，巡抚、总督见兑即题。其余编头修脚、服锦横行者，不在话下矣。所以然者，士英独掌朝纲、手握枢柄，知利而不知害、知存而不知亡，朝廷笃信之，以至于此也。兹事急矣，政本阁臣，可以走乎？兵部尚书，可以逃乎？不战不守而身拥重兵，口称护太后之驾，则圣驾独不当护耶？一味欺蒙，满口谎说，英雄所以解体，豪杰所以灰心也。及今犹可呼号泣召之际，太后宜速趣上照临出政，断酒绝色，卧薪尝胆，立斩士英之头，传示各省，以为误国欺君之戒。仍下哀痛罪己之诏，以昭悔悟，则四方之人心士气，犹可复振，而战鼓可厉、苞桑可固也』。又上书士英，言『阁下文采风流，才情义侠，职素钦慕。即当国破众疑之际，爰立今上以定时局，以为古之郭汾阳、今之于少保也。然而一立之后，阁下气骄腹满，政本自由，兵权独握，从不讲战守之事，而只知贪黩之谋。酒色逢君，门墙固党，以致人心解体，士气不扬。叛兵至则束手无策，强敌来而先期以走，致令乘舆播迁，社稷丘墟。阁下谋国至此，即喙长三尺，亦何以自解也？以职上计，莫若明水一盂，自刎以谢天下，则忠愤节义之士，尚尔相谅无他。若但求全首领，亦当立解枢权，授之才能清正大臣，以召英雄豪杰，呼号惕厉，犹可幸望中兴。如或逍遥湖上，潦倒烟霞，仍效贾似道之故辙，千古笑齿，已经冷绝。再不然，如伯嚭渡江，则吾越乃报仇雪耻之国，非藏垢纳污之区也。职当先赴胥涛，乞素车白马以拒阁下；上干洪怒，死不赎辜。阁下以国法处之，则当束身以候缇骑；私法处之，则当引领以待鉏麑』。原任山西佥事郑之尹子郑谦，杀招抚使于江上，与张国维、方逢年、柯夏卿、宋之普、陈函辉、熊汝霖、孙嘉绩等迎立鲁王于台。朱大典亦遣孙珏上表劝进。鲁王监国绍兴，国维首疏参马士英误国十大罪。士英惧，不敢入朝。时逢年、国维、之普、大典俱为大学士。封方国安荆国公、张鹏翼永丰伯、郑遵谦义兴伯、王之仁武宁伯。国安守严州，鹏翼守衢州。国维督师江上，赐上方剑行事，子世凤为平□将军。补御史陈潜夫原官，加太仆寺少卿，命监各藩镇兵马。七月复富阳，八月复于潜。时兵马云集，人治一军，不相统一，部曲骚然。国维疏请于王，谓『克期会战，则彼出此入，我有休番之逸，而攻坚捣虚，人无应接之暇，此为胜算。必连诸帅之心，化为一心，然后使人人之功罪，视为一人之功罪』。十月，清兵至。国安严阵当之，国维率王国斌、赵天祥接应，追战于草桥门，会天大风雨，火炮弓矢不得发，遂收兵。清兵营木城于沿江。会闽中颁诏至，诸求富贵者争欲应之，监国下令返台，士民惶惶。国维星驰至绍，上疏隆武，谓『国当大变，凡为高皇帝子孙臣庶，所当同心并力，成功之后，入关者王，监国退居藩服，礼谊昭然。若以伦序，叔侄定分，在今日原未假易。且监国当人心奔散之日，鸠集为劳，一旦南拜正朔，鞭长不及，猝然有变，唇亡齿寒，悔莫可追。臣老臣也，岂若朝秦暮楚之客哉』！疏出，议始定，而浙、闽成水火矣。

　　闽饷不足，芝龙遣给事中梁应奇入粤督饷。应奇往，参迟误者数十人，命提问亦莫应。潮州知府杨球遂止越界，不敢入。芝龙又令抚按以下，皆捐俸助饷。官助之外有绅助，绅助之外有大户助。又借征次年钱粮，又察括府县库积年存银未解者，厘毫皆解。又大鬻官爵：部司价银三百两，后减至百两，武札仅数十两或数两。于是娼优厮隶尽列冠裳，然无俸无衙，空名而已。其黠者倩轩盖、雇仆役，拜谒官府，鞭挞里邻。晋江令金允治莅讼，两造皆称职官，则立而语，互殴于庭不可制。受害者延颈清兵，谣曰：『清行如蟹，曷迟其来』！然犹苦饷不足。所招关门兵，不过疲癃数百人耳。

　　时廷臣请出关者，章满公交车。隆武亦欲躬履行间，而芝龙以缺饷为辞。十月，会曾后至，迎入宫，乃暂止。初，隆武孤身南来，鸿逵以所掠美人十二献。及后至，乃大兴将作，扩构宫殿，卮匜之器，悉用黄金。开织造府，造龙袍，后下体服皆织龙凤形。后性警敏，颇知书，有贤能声。每召对奏事，于屏后听之，共决进止。隆武颇严惮之。而隆武未有胤。芝龙乃令子森赐国姓（？），改名成功。每隆武意所向，成功辄先得以告芝龙。由是廷臣无敢异同者。宰相半出门下。

　　何楷与芝龙争朝班，不合，乞归；中途盗截其耳，诏追贼不得。兵科给事中刘中藻，亦以忤郑氏去。或密以揽权告隆武，隆武辄责芝龙。芝龙怒，佯谢事；又即固留曰：『此非朕意，乃某人言也』。于是左右无一同心，皆郑人矣。

　　丙戌元旦早朝，以足板掷蒋德璟，几伤。邵武知府吴炆炜、推官朱健移眷他驻，坐倡逃；建阳知县施■〈火豦〉为奸胥摘发，坐贪酷，俱骈斩市曹。龙溪知县谢泰宗以贪参，罚八千金。杭严道龚可楷，航海至闽不用，有「■〈足虖〉尔蹴尔」之疏，终被贼杀死。而南来亡赖之徒争上疏谈兵，即得召对，片言合旨，赍宝锭，赐官爵。久之渐多，部曹几及千人。所赏，芝龙亦不应。然隆武心知芝龙不可恃，卒无以制之。

　　芝龙亦以不出关无以压众心，乃分兵为二，声言万人，实不满千人，以郑鸿逵为大元帅出浙东、郑彩为副元帅出江西。隆武仿淮阴故事，筑坛郊拜而送之。既出关，疏称候饷，驻不行。月余，内催二将檄如雨，而切责郑彩畏缩不前，自有国法在。不得已，踰关行四、五百里而还，仍疏言饷绝，留如故。于是黄道周以师相请募兵江西。江西多其子弟，愿俱效死军前。芝龙不与一钱，隆武给空札百函为行资而已。道周以札号召门下得百人，居吉安，与杨廷麟、万元吉为呼应。出兵徽州，为清兵所擒，械送江宁。道周绝粒不食，积十四日不死。内院洪承畴疏救，言『道周清节夙学，负有重望。今罪在不赦，而臣察江南人情，无不怜悯痛惜道周者，伏望皇上赦其重罪，待以不死』。上不允。寻同中书赖雍、蔡维谨等骈斩于市。

　　蒋德璟自请行关，确察情形，相机督战。隆武许之。比至，则疲兵弱卒、朽甲钝戈，一无可为。德璟告病去。而户部尚书李长倩以饷不继忧死。提学御史毛协恭亦愤卒。泉州知府邹式金见事不可为，擢兴永道副使，予告去。吏部郎中赵玉成与尚书张肯堂同籍江南，疏言『臣等生长海滨，请以水师千人，从海道直抵君山，袭取金陵，以迎陛下。计陛下陆行期，会同于金陵』。隆武大喜，亟催芝龙造艘。芝龙笑诺。会有疏水师诸臣宜留其家眷以防逃归者，事不果。隆武乃决意亲征。

　　二月，驻建宁。楚抚何腾蛟、江右杨廷麟皆有疏迎隆武。隆武意欲往江右，犹豫未定，而芝龙固请回省。省中人数万呼拥，谓绝天下望。因驻跸剑津，而任兵部尚书吴春枝留守，晋大学士；辞不受，留驻浦城。

　　六月，吴炳自江右单骑入关，命以布政提调棘闱，而以修编刘以修为主考官，取中举人叶瓒等百余名，犹雍雍太平象也。皇子诞生，群臣贺表，有「日月为明、止戈为武」语。隆武嗟赏，大赦覃恩。郑氏厮养，俱得三代诰，撰敕者、织轴者日不暇给。当是之时，兵羸饷绝，当事无谈及兵事者，举期如梦如醉，不待识者而知其败坏矣。

　　时清朝招抚江南者为内院大学士洪承畴，招抚福建者为御史黄熙胤，皆晋江人，与芝龙同里。芝龙密遣使微行通款。而隆武独与鲁王为仇。都督陈谦奉鲁使，与行人林至关。及关，趑趄未敢入，芝龙以书招之，乃入陛见。启函，称皇叔父而不称陛下，隆武大怒，下廷议，皆下狱。芝龙疏救，不许。陈谦者，武进人也。乙酉春，赍弘光诏封芝龙为南安伯。比启读券，乃误书安南。谦谓芝龙曰：『安南则兼两广，南安仅一邑耳，请留券而易诏，更晋伯为侯』。芝龙大喜，厚赠而别。及半途而南京变。芝龙素德之。有镇江钱邦芑者，召对中旨，擢为监察御史，实出芝龙门下，而与隆武亲，最蒙信任。密启隆武：『陈谦为鲁心腹，与郑至交，不急除恐有内患』。或以告芝龙。芝龙谓刑所必经其门，临期救之未晚。至夜半，内传片纸，别移谦斩之。芝龙闻，伏尸哭极哀，以千金百布葬谦，为文以祭，有『我虽不杀伯仁、伯仁由我而死』之语。即疏称『海寇狎至，今三关饷取之臣，臣取之海，无海则无家，非遄征不可』。拜表即行。中使手敕云：『先生稍迟，朕与先生同行』。及之河，则飞帆过延平矣。芝龙既去，守关将施福尽撤兵还安平，声言缺饷；盖微闻钱塘信也。

　　钱塘自丙戌正月至三月，各营皆西望心碎。王之仁上疏监国，言『事起日，人人有垐直取黄龙之志。乃一败后，遽欲以钱塘为鸿沟。天下事，何忍言！臣今日计惟有前死一尺，愿以所隶沉船一战。今日欲死，犹战而死，他日即死，恐不能战也』！三月初一日，清兵驱船开堰入江。张国维命之仁统水师从江心袭战。是日东南风大起，之仁扬帆奋击之。国维督诸军渡江，会隆武使陆清源赍诏至江犒师。马士英唆国安斩之，且出檄文数隆武过。国维曰：『祸在此矣』！四月，杭州固守，坚不可克。鲁王议抽兵属国维西征；以礼部尚书余煌兼兵部尚书事，督师江上。清朝贝勒王屯兵北岸，以江涸可试马，用大炮击南营，碎方兵中厨锅灶。国安曰：『此天夺吾食也』。更念隆武曾以手敕相招，入闽必大用，即不支，便道可退入滇、黔。五月二十七日夜，遂拔营走至绍，陈兵劫监国南行。二十八日，江上诸师闻报俱溃。郑遵谦携赀入海。二十九日，惟王之仁一军尚在，将由江入海。国维与之仁议抽兵五千，分守各营。之仁泣曰：『坏天下事者非他人，方荆国也！清兵数十万屯北岸，倏然而渡，孤军何以迎敌？之仁有船可入海，公兵无船，速当自为计』！国维乃振旅追扈监国。礼部尚书余煌大张朱示，尽启九门，放兵民出走毕，正衣冠赴水死。六月初一日，清兵渡江。国维行次至黄石岩，方、马、阮兵断所过桥，桥下刻大字二行云：『方马至此，止□兵往前行』。国安、士英决计献监国为投降计，乃遣人守监国。守者忽病，监国得脱，登海舶，传命国维遏防四邑，遂过东阳，治兵再举；时六月十八日也。二十五日，清兵破义乌，众劝国维入山。国维曰：『误天下事者文山、迭山也，一死而已』！二十六日，清兵至七里寺。国维具衣冠，南向再拜曰：『臣力竭矣』！作绝命诗三章，自述曰：『艰难百战戴吾君，拒□辞唐气厉云。时去犹为朱氏鬼，精灵当傍孝陵坟』。念母曰：『一瞑纤尘不挂胸，惟哀耋母暮途穷。仁人锡类能无意，有殁衔恩结草同』。训子曰：『夙训诗书暂鼓钲，而今绝口莫谈兵。苍苍若肯施存恤，秉耒全身答所生』。从容具衣冠，赴园池死。兴国公王之仁载其妻妾并两子妇、幼女、诸孙尽沉于蛟门下，捧所封敕印北面再拜，投之水。独至松江，峨冠登陆，百姓骇愕聚观。之仁从容入见内院洪承畴，自称仁系前朝大帅，不肯身泛波涛，愿来投见，死于明处。承畴优以礼，命薙发，不从。八月二十四日，就戮西市。兵部侍郎陈函辉哭入云峰山中，作绝命词八首云：『生为大明之人，死作大明之鬼。笑指白云深处，萧然一无所累』。『子房始终为韩，穆叔生死为鲁。赤松千古成名，黄蘗寸心独苦』。『父母恩无可报，妻儿面不能亲。落日樵夫湖上，应怜故国孤臣』。『臣年五十有七，回头万事已毕。徒惭赤手擎天，惟见白虹贯日』。『去夏六月廿七，虚度一年世法。但严心内春秋，莫问人间花甲』。『斩尽一生情种，独留性地灵光。古衲共参文佛，麻衣泣拜高皇』。『手着遗文千卷，尚存副在名山。正学焚书亦出，所南心史难删』。『慧业降生文人，此去不留只字。惟将子孝臣忠，贻与世间同志』。又昨自祭文一、埋骨记一，从容笑语，扃户自经死。礼部侍郎王思任不食死。太仆少卿陈潜夫偕妻孟氏、妾孟氏，夫妻姊妹联臂共沉河死。兵部主事叶汝■〈艹〈木亘〉〉与妻王氏同溺死。兵部主事高岱绝食死，子诸生高朗赴水死。通政使吴从鲁不薙发死。原任山西佥事郑之尹沉水死。诸暨诸生方炯、山阴诸生朱玮赴水死。萧山诸生杨雪门自缢死。医生倪舜年正襟危坐磁缸内，命人掩覆，朗声诵佛死。

　　清兵至金华，大学士朱大典固守，攻月余不下，用红衣大炮破之。大典合门纵火焚死；其子师郑邠，武进人，亦死。总兵张鹏翼守衢州，标下副将秦应科内应，城破，鹏翼及乐安王、楚王、晋平王皆被杀。督学御史王景亮被执，不顺遇害。马士英、阮大铖等犹拥残兵，数请入关，隆武以其罪大不许。马士英遁至台州山寺为僧，随为清将搜获。阮大铖迎降，贝勒随令内院办事。方逢年、方国安及刑部尚书苏壮等俱薙发投顺。

　　是时旧抚田兵及方兵、郑兵，号三家兵，或离或合，逶迤而南；所至劫掠，或挟妇女坐山头，呼卢浮白，漫衍岭界者四、五日。后关门无一守兵，亦无一敌兵，寂如也。又数日，清骑数十，从容过岭。然清兵入闽，或由建、或由汀、或由福宁，俱走山谷间道出不意，不必仙霞也。溃兵先奔者，焚掠为食。至建宁，科臣黄大鹏、按臣郑为虹闭城发仓米库银以犒，欢呼而去，一郡独全。八月十七日，清兵至浦，百姓请出降，为虹不可。再请行，为虹又不可。未几，清兵至，拥见贝勒。众迫跪，为虹不屈。贝勒嘉其节，不忍杀，且劝薙发。为虹曰：『负国不忠，辱先不孝。忠孝俱亏，我生何用？宁求速死，发不可断也』。明日复召见，责输饷。为虹谓『清白吏何处可得金』？百姓争欲代输，赎以不死；为虹以民穷财尽，持不可，喷血大骂。贝勒下令斩之，为虹大喊奋跃，夺刀自刺胸不死，遂见杀。大鹏同日殉难。为虹义仆陈龙，与标下中军游击原□、浦城千户张万明及子都司张翘鸾、都督洪祖烈从死。百姓为之祠焉。

　　隆武自芝龙去后，乃定计幸赣。八月二十一日启行，犹载书十车以从，二十四日抵顺昌，闻清兵已及剑津，且踵至，仓皇骑而奔，从行者止何吾驺、郭维经、朱继祚、黄鸣俊数人。已而，何与郭亦散去。

　　清兵至顺昌，搜龙扛，得马士英、阮大铖、方国安父子、方逢年连名请驾出关为内应疏，在已降后。大铖方游山，自投崖死，仍戮尸。士英等三人骈斩延平城下，家眷百余口悉给赐兵丁。

　　清兵过延平而东，独陈谦之子帅数骑追驾，为其父报仇，及于汀州。时隆武将入赣，因停一日，曝龙凤衣，是以及于难。并擒曾后及护驾官朱继祚、黄鸣俊，械至福州。贝勒斩隆武及后于市。继祚勒致仕，旋为乱兵所杀。鸣俊许授五品官，以老疾辞免。礼部尚书曹学佺、通政使马思理俱缢死。别遣李成栋、韩固山略定兴、泉、汀、邵、漳州等处。九月初八日入泉州，德化知县陈元青迎降。大学士蒋德璟绝食死之。十五日，至汀州。十月十九日，入漳州。漳州道傅从龙、知府金丽泽以城降，皆仍旧职任事。不三日，乡兵起，杀从龙、丽泽。

　　初，清兵未至泉州，郑芝豹先至，闭城门大索饷，皆计乡绅家财勒取。不应，即枭首，至缚亲家母于庭，抵暮得数万。又具火手五百，将尽焚城中宫室，以饷未足，迟至明日。俄报固山兵将至，乃奔安平。芝龙保安平，军容烜赫，战舰齐备，炮声不绝震天地。以前遣洪、黄之信未通，犹豫未敢迎师。又自恃先撤关兵，无一矢相加有大功，而两广素属部下，若招两广以自效，闽广总督可得，犹南面王也。贝勒令泉绅郭必昌与芝龙最厚者招之。芝龙曰：『吾非不忠于清，恐以立王为罪耳』。会固山兵逼安平，芝龙怒曰：『既招我，何相逼也』！贝勒闻，乃切责固山，令离安平三十里勿驻军。而遣内院二人持书至安平，略曰：『吾所以重将军者，以将军能立唐藩也。人臣事主，苟有可为，必竭其力；力尽不胜天，则投明而事，乘时建不世之功，此豪杰事也。若将军不辅立，吾何用将军哉！且两粤未平，今铸闽粤总督印以相待。吾所以欲将军来见者，欲商地方人才故也』。芝龙得书大悦。其子弟皆劝芝龙入海，鱼不可脱于渊，不愿降。而芝龙田园遍闽广，秉政以来，增置庄仓五百余所，驽马恋栈，遂进降表。过泉州，大张播告，夸投诚之勋；犹持贝勒书，招摇得官者就议价。十一月十五日，至福州，朝见贝勒，握手甚欢，折箭为誓。遂命酒痛饮，饮三日，夜半忽拔营起，遂挟之而北矣。从者五百人，皆别营不得见，亦不许通家信。芝龙对面作家书数封，皆嘱无忘清朝大恩语。而谓贝勒曰：『北上面君，乃龙本愿；但子弟多不肖，今拥兵海上，倘有不测，奈何』？贝勒曰：『此与尔无与，亦非吾所虑也』。

　　芝龙既行，郑彩、郑鸿逵、郑成功皆率所部入海，张肯堂、沈犹龙等亦往舟山依鲁王，芝豹独奉母居安平。芝龙至京陛见，奉朝请。秋，郑彩、郑成功复又杀掠漳、泉诸县，皆破之，汀、邵并乱；据建宁，闽邮为阻。

　　戊子夏，清兵再入闽破建宁，屠之，直抵漳、泉，郑兵皆遁入海，至今沿海诸郡犹未得宁。

　　先是，福州既失，两广总督丁魁楚与广西巡抚瞿式耜会议监国，而阁学兵部尚书吕大器自闽至，原任兵部尚书李永茂以守制并至。式耜首言监国永明王贤，且为神宗嫡孙，应立。永明王讳由榔，桂王之子。初封衡阳，以寇乱，徙寓梧。会桂王已薨，永明犹在衰绖中也；于十月十四日监国，改元永历，以肇庆府署为行宫，推置僚署有差。魁楚、大器俱为大学士，式耜以吏部右侍郎兼阁学掌铨事；魁楚兼戎政，大器兼中枢，永茂请终制。而福建旧相苏观生、何吾驺俱遁回广东，与布政使顾元镜于十一月拥立隆武弟唐王聿■〈金粤〉监国，年号绍武，以都司署为行宫。会赣州败书至，司礼太监王坤趣永历移梧避之。式耜谓『今日之立，为祖宗雪仇耻，正宜奋大勇以号远近。东人复不靖，苟自懦，外弃门户、内衅萧墙，国何以立』？争之不得，遂移梧。寻还肇庆。

　　故大学士陈子壮书达式耜，请力馘苏，而趣兵东。永历遣兵科给事彭耀往谕之。耀，粤东人，旧为秦令，有能声，譬晓伦序监国先后、国家仇仇利害。观生等杀耀于市，日集兵向肇庆。右司马林佳鼎督兵靖东郊。东将诈降，陷佳鼎没于水，东人益獗。式耜疏言：『草昧之初，惟养圣德、修纪纲、慎政教、挽人心、布威武、起用人望、招徕贤俊为首务』。王坤者，固北阉，自南都失而入闽，隆武遣出，兹用司礼秉笔。有户部郎中周鼎瀚，内批改给事中。瞿式耜力言不可，不听。以粤巡使王化澄升粤督，寻代佳鼎晋少司马掌中枢。大器先以病去矣。内批升化澄为大司马。式耜疏言：『化澄诚贤，有廷论；斜封墨敕，何可为例？请补部疏，尚得体』。盖汲汲为阉预虑也。

　　晋永茂大学士。茂守制，佥请专知经筵，不入直。茂疏荐十五人为十五省乡望。疏上，王坤启视，殊不悦。未几，十四人皆朱之，山西道御史刘湘客一斥。永茂怫然曰：『朝廷方以经筵责茂。茂以十五省人进，非私也。斥湘客者，斥茂也』！即日解舟去。式耜疏言：『大臣论荐，新朝盛事，司礼监辄去取其间，无以服御史，何以安大臣』？王坤复疏荐海内硕卿十数人，式耜又言：『司礼抑人不可，荐人更不可』。吏部都给事中刘鼒等疏论：『坤内臣不得荐人』。永历怒，叱逐鼒等。式耜力持之，得复用。御史童琳参都御史周光夏，越资序，题差用，私乱台规，非法；命廷杖琳，式耜力救得免。升翰林院检讨方以智为中允，改御史刘湘客为编修，充经筵讲官，坤不悦。湘客且疑刘鼒疏出以智手，以智放舟去。时十二月十五日。

　　清朝总兵李成栋兵薄广州，命前锋数十人，以红布裹头，扮作广军，直至城下，夺门而入。副将杜永和擒绍武并周王、益王、辽王等，尽斩之。苏观生伏诛。顾元镜、何吾驺皆投诚，百姓薙发归顺。时有石、马、徐、郑四姓，联■〈舟宗〉海上，花山杨光林亦拥众数万，水陆交讧，民不聊生。成栋相机剿抚，于二十三日发兵南韶，而亲下肇庆。二十五日闻报，式耜请视师，督战士驻峡口。王坤复请永历西避之；式耜争之不听，遂驾小艇上西峡。丁亥正月朔至梧州。时丁魁楚惑于奸弁苏聘，从梧西走岑溪。王化澄走浔州。随行者止式耜一人。是月十六日，成栋克定肇庆，随发副将杨文甫、张月领兵克取高、雷、廉三郡，即于二十九日一鼓而入梧州。广西巡抚曹烨出降，梧属俱遍令纳印。及南雄、韶州二府报捷，别遣副将阎可义等前赴琼州。

　　二月，永历抵桂林。式耜肃殿陛，敕守御，诞告楚、蜀各镇。粤西居山川上游，桂诚可都，疏请道里之可达桂林者。王锡衮、文安之为相，周堪赓、郭都贤、刘远生为六卿。时给事中丁时魁疏论新政，烺烺石划；召掌礼科。给事中金堡素有清直声，终制，敕召还。何腾蛟晋阁学督师。而丁魁楚在岑溪，屯兵千余，清朝招之不服。乃水陆设伏，大战藤江，丁兵败，魁楚中箭死之。隰江、平乐相继投顺，高、雷、廉三府俱报捷。四月，清兵渡海，克定琼州。

　　方警报之迭至也，王坤又趣永历往楚。式耜上疏，言胜负存亡、山川要害甚激切；略曰：『驾不幸楚，楚师得以展布，自有出楚之期。兹半年之内，三、四播迁，民心、兵心狐疑局促，如飞瓦翻手散而复手合』。又曰：『在粤而粤在，去粤而粤危。我进一步，则人亦进一步；我去速一日，则人来亦速一日』。又曰：『楚不可遽往，粤不可轻弃。今日勿遽往，则往也易；今日若轻弃，则更入也难』。又曰：『海内幅■〈巾员〉，止此一隅。以全盛视西粤，则一隅似小；而就粤西恢中原，则一隅甚大。若弃而不守，愚者亦知其拱手送矣』。擎跪涕泣，不可挽；无已，请身留桂。乃命式耜留守桂林，各路悉秉节制。式耜仍疏请暂驻全州，以扼楚、粤之中。

　　当平乐之不守也，清兵直薄桂林。三月十一日，冲入文昌门，城中大恐。时焦琏自全甫归，从数人，控弦提刀，与清兵接战，稍却之。清兵屯阳朔，遍野俱薙发。式耜与琏危城孤守，疏诣全，征安国公刘承胤兵。承胤初从武岗入护，犹持正守法，逐司礼王坤为弄权，面叱周鼎瀚为奉寺鼻息；故雅重式耜，发兵数千援桂。未几，承胤请金吾郭承昊、马吉翔、严云从封伯；御史毛寿登驳参金吾无矢石功，何得援边镇例晋五等？吉翔等疑疏出湘客指，鼎瀚遂造蜚语，为董卓、■〈榷，氵代木〉、汜之议，激承胤怒，逼永历立命廷杖，而缚寿登、湘客及御史吴德操、给事中万六吉于午门外。会诸臣申救得免，寿登等俱落职。承胤益横，胁劫永历幸武岗。式耜疏留全阳，曰：『闻郊社礼成，即图移驾。不知移驾将回桂林耶？抑幸武岗、辰、沅耶？今日原以恢复两粤为心，则不徒西粤未恢不可移动，即东粤未恢亦且当驻全也』。故承胤等嗾杖湘客等，以湘主还跸桂林之议也。承胤诸部至桂，挟饷不出兵。式耜搜括库藏而外，捐囊万金，夫人邵亦捐簪珥数百。兵卒不肯出，与焦兵主客不和，哗变击斗，掠市而去，为五月十四日。永历竟驻武岗。

　　五月二十五日，清兵侦兵变，积雨城坏，环攻桂城；吏士皆无人色。琏负创奋臂，呼督师抚按，肘羽腹石，分门婴守，用西洋铳击中马骑。寻出城战，奋勇击杀，自辰抵午不及餐；式耜括署中米蒸饭分哺之，士卒俱乐用命。明日，复出战，清兵旋去。式耜先令路将马之骥伏于隔江，犄角接应，固圉倍慎。是三月之内，危于清、乱于兵，式耜一手指挥，琏乃得底定。琏久将桂，得桂人心，式耜国士遇之，故独得琏死力。以保桂功，晋式耜兼太子太师、临桂世伯。式耜辞不拜。疏上不允，复请告自劾，言『自二月十五以迄五月二十九，此百六日中，遇变者三，皆极危险。变故当前，总办一「死」字，亦遂不生恐怖、不起愁烦，惟是臣之病不独在身而在心，不徒在形而在神。身与形之病可疗也，心与神之病不可医也』。又疏再请返跸全阳，卒不听。乃督琏恢朔下平。邦传由宾、柳亦及浔，并复梧。至八月，具疏上言粤西全定，请还桂林，昭告兴陵。

　　时巡道严起恒以仪表魁梧，拜大学士。督师何腾蛟驻衡州，堵胤锡驻长沙。讵清朝三王平定长沙，而衡州相继尽失。总兵黄朝选、杨国栋等被执，尸几断流。八月二十四日，武岗复败。永历又播越入粤，次柳州。式耜屡疏，极言不可他移一步：『滇、黔地荒势隔，忠义心涣。三百年之土地，仅存粤西一线。且山川形胜、兵马糗粮，俱有可恃』。时督师何腾蛟、新辅严起恒及刘湘客咸至桂，南安侯郝永忠率兵骤至，宜章伯卢鼎亦至自楚。式耜复疏，极言：『柳州猺獞杂处，地瘠民贫，不可久驻。庆远壤邻黔、粤，南宁地偪交夷，不可远幸』。时腾蛟与永忠、鼎、琏等俱分防任汛。会土司覃裕春子鸣珂与道臣龙文明构兵，永历复次象州。式耜与腾蛟、起恒、湘客等筹划调和主客，集永忠、琏誓于神，刻期出师。宜章鼎与滇镇总兵赵印选遂各分路驻全。全州战胜，诸帅连营而军。清兵因次楚。

　　十一月，永历自象州抵桂。式耜与起恒并相。司礼庞天寿七月请催兵下梧，久在粤；旧司礼王坤被承胤逐者复入。自武岗至柳、至象，票拟皆金吾吉翔手也。式耜疏请永历『揽大权、明赏罚、严好恶、亲正人、闻正言，威德兼行，以服远近』。时谓名言。腾蛟再督师出全，兵益不睦。琏下平乐，永忠壁兴安。未几，永忠营被袭，疾至阙，欲撤兵；左右禁近刻期欲永历迁。式耜持不可，言『督师警报未至，营夜惊，无大恐；二百里外风尘，而遽使主露处耶？播迁无宁日，国势愈弱，兵气愈难振，民心皇皇复何依？潮回波逝，虽长年三老能逆挽其戙■〈木戈〉哉』？左右禁近周慞不能止。式耜又请曰：『无已，候督师归。果急，甲士正山立，观兵皆督战，咫尺威严，劝激将士，背城借一，胜败未知。若以走为策，桂城危，柳益危。若今日可到桂，明日亦可到南大』。反复数百言，泪下沾衣。严起恒曰：『迟至厥明五鼓』。甫夜半，而永历已行矣。是戊子二月二十二日也。

　　时溃兵肆掠，蹂躏公署，职官无一得免。式耜被逼登舟。黎明，刑部侍郎远生、给事中丁时魁、万六吉及湘客俱至；盖湘客奉命安抚乱亡及劝饷糈，而远生、时魁以召将入也。遇式耜于樟木港。式耜集远生等入民屋，立草檄分路四发。暂驻阳朔，催琏兵上援。楚镇周金汤、熊兆佐亦入桂。又檄翰林简讨蔡之俊、大理寺评事朱■〈氵隶〉先入桂，宣式耜令。檄按司佥事邵之骅部琏兵，定人心。式耜于初一日复入桂署。督师腾蛟自永宁至，滇镇胡一青统兵至，琏自平乐统兵至。清兵疑桂城空虚，直抵桂北门。三月二十二日，腾蛟督兵三面御之，清兵渡甘棠去，督师列营榕江。永历诏旌式耜，赐银币，又赐「精忠贯日」金图书一枚。式耜念主宵衣，南宁蛮乡，不可久驻，日为永历清道；前日所忧在内者，今更在外；督勋镇将士，直取全州。促巡抚鲁可藻下梧。会东人有反归信，令可藻缮兵以待。会可藻衔自署两广。旧例：东抚称制兼粤西，西抚称抚。式耜曰：『方今武人多自署抚军帅，一面帝制辄自命，贻远人笑。予代疏请衔，曷不可』？周鼎瀚以阁部擅，式耜亦疏正之。

　　当武岗之乱，言官弹鼎瀚以附承胤入直。式耜司票拟犹不苛。王沂公曰：『进贤、退不肖皆有体。瀚系大臣，应听自谢免。不谢免而复擅假，毋乃不可乎』？邦传称粤世守，牒四飞；式耜疏驳之：『今日晋五等，尚未裂土。海宇剩削，止粤西一隅为驻跸之地。楚、滇数万之师，日需食，辄曰世守，岂老成忧国所隐料』？式耜身虽在外，在廷大纪纲，极言力请。疏曰：『臣与陛下患难相随、休戚与共，原自不同于诸臣。一切大政，自得与闻。庙议可否，众指所关。本乱而求末治，马濲阤古耳』。

　　永历驻南宁。四月初一日，世子生，册为太子，赦天下，诏曰「万喜」。式耜念无讲官，经筵不御，石室尘封，何由闻得失。手书八箴于扇，进之。督师腾蛟复全阳，是五月二十七日事也。督师报功疏，不肯自为功，有曰：『为陛下以信臣用臣者，式耜一人也』。

　　六月，粤东李成栋有反向。明朝报至。先是成栋下广，收缴印信凡五十余颗，于中独取总督印藏之。有爱妾某，松江妓也，揣知其意，因朝夕怂惥。成栋抚几曰：『怜此云间眷属也』。妾曰：『我独敢富贵乎！先死尊前，以成君子之志』。遂自刎颈。成栋抱尸大哭。明日即衣冠，将总督印具疏迎驾。又江右金声桓据南昌，藏表疏于佛经部面中，遣使赍奏亦至。而粤俱称全土，式耜疏请往桂，又请永历勿遽东。又言『事权宜专，号令宜一。兹军功爵赏，文武署置，决于成栋。若归之朝廷则中扰，阃外不能专制；听之朝廷徒虚拱。且楚、黔雄师百万，腾蛟翘首威灵，如望云霓。驾既东，军中将帅谓朝廷乐新复之土，成栋亦有邀驾之嫌。号令既远，则人心涣散。请一见东诸侯，俾赡至尊音容，面为慰劳指属，然后责其尽意于东，刻期出战，咸决于外，不中扰也』。又疏令简讨蔡之俊入迎，再疏令给事中蒙正发迎。永历竟由梧入肇，先后诸疏俱不报。式耜闻，泪簌簌下。再疏谓：『前日粤东未复，宜往桂以规楚；今日江广反正，则宜往桂以图出楚。事机所在，毫厘千里』！吏部侍郎吴贞毓疏请永历往广城，式耜乃促远生入阻永历。适成栋自岭还师，修行宫，且迓驾。永历命远生诣广劳师，远生谓成栋曰：『今驾驻此，爵赏征伐，人疑有私，不可不嫌』。成栋然之，遂罢行宫，止迓驾。成栋具疏言：『式耜拥戴元臣，粤西扼御定，毋容久于外，应亟召还纶扉』。永历专命，遣官三、四召。式耜曰：『前日在南宁，桂林危。桂林危，则天下去矣。其机在外，不在内也。今江广悉定，何公督师下星沙，朝臣且辐至，予不敢忍危而即安』。具疏乞骸。再上，不允。

　　己丑正月，清兵破湘潭，何腾蛟被执。初，腾蛟檄各处兵马，齐集湘潭；而命马进忠等由益阳抄出长沙下，邀截上下舟船，焚掠湘阳，断绝水道。一只虎率大队复至长沙，络绎攻围。值清朝援兵合至，战胜于湘潭；腾蛟被擒，斩之。二月，清兵破信丰，李成栋殁于阵，南昌败书复再闻。先是，声桓踞南昌，清兵昼夜攻击破之。王得仁伏诛，声桓赴水死。于是先后赠腾蛟中湘王、成栋宁夏王、声桓豫章王。永历设坛挂帛，皆抆泪亲祭。专命式耜留守督师，兼江楚各省兵马。永州兵再退。式耜疏请兵科给事中吴其靁监各营军再出。

　　当永历驻肇庆，疏奏谆谆，以岁月稍暇，财赋优裕，用心尽力修内治以自固、严外备以自强。且积弊之后，易致中兴也。一才一艺之士，靡不收罗幕府。每慨人才凋零殆尽，凡■〈足斤〉足而至者，非怀忠抱义之人，亦乱世取功名之士。人之岁月精神，不用之于正，则用之于邪，安可驱为他人用？故人咸以桂林为稷下。

　　四月，云南张献忠养子孙可望遣龚彝之弟龚鼎，献黄金二千两、马四匹，移书求封亲王名号。给事中金堡固争，以为祖制无有。而广西南宁府与云南广南府错趾，可望来书，有『不允封号、即提兵出战』等语。陈邦传恐甚，先封秦王，寻封为荆郡王；可望不受后封。时楚制堵胤锡以楚败达肇庆，滇营自永、全还桂，与焦兵猜疑生隙。忠贞营自蜀转战，由楚至梧，休息甲士。

　　清朝遣使贻书招式耜，式耜不从。永州再报失利，兴宁侯胡一青兵还榕江。式耜复办粮械，趋出兵屯于全。民力穷竭，诛割无术，槁悴万状。永历闻，为废食；召廷臣议于慈宁宫，发东饷一万。

　　是时清兵围困曾庆于平和，寻出降，杀之。而诏安等处，一时俱归清朝。郑芝鹏踞石榴城，清兵至，随遁去。刘中藻在福宁，势穷自缢，福建尽失。惟延、漳、汀三府界连江右，而延平所属，皆处万山中。清兵既回，遂立德化王朱慈烨踞将军寨，先陷大田，继破龙溪，攻顺昌、将乐。至十一月，清兵讨平之，王被获。兵部尚书罗南生等降。

　　庚寅正月，南雄报不守，宝丰伯罗成耀弃韶州。永历震恐，戒舟西上。戎政远生奏自请行清远，给事中金堡特奏请留，争之不得。适式耜疏至，曰：『粤东水多于山，虽良骑不能野合。自成栋归顺，始有宁宇。财赋繁盛，二十倍于粤西。衣甲粮饷，内可自强，外可备敌。材官士兵南北相杂，制胜致王，可操券而求。难得而易失，莫此云急。且韶去肇数百里，强弩乘城，坚营固守，亦可待勤王兵四至。何乃朝闻警而夕登舟』？疏再上，而永历移德庆、抵梧州矣。盖自成栋首疏文武各还事权，言官正气宜奖，卤簿不得干机务，失权者意，故急欲永历移舟，弃东如屣。时词谏诸臣，正纲纪、慎名器，多失人意。而御史程源辈以攫官不得，伺权者指，攻其所必去，荧惑永历听。下给事中丁时魁、金堡、蒙正发及侍郎刘湘客诏狱。式耜闻报，上疏申救，谓『中兴之初，宜保元气，勿滥刑』。再疏争之曰：『诏狱追赃，乃熹庙朝魏忠贤弄权，锻练杨、左事，何可祖而行之』？颁敕布四人罪状，非永历意，敕出忌者之手。式耜封还，谓『法者，天下之至公也；不可以蜚语饮章，横加考案，开天下之疑。且四人得罪各有本末，臣在政府若不言，恐失远近人望，其何辞于后世』？凡七疏。遣孙昌文入见梧州，陈说粤西民贫食尽军（？）曲折。时昌文孑身由海上来也，阁试授昌文翰林简讨。

　　清兵再簿全州，卫国一青兵撤守榕江。时勋帅咸进公，次者侯与伯；桂林牙门相望，号令纷出。十一月初五日辰，报清兵大举入严关。印选、一青、永祚俱以分饷入桂，榕江空壁。武陵侯杨国栋、宁武伯马养麟方驰出小路军榕江，兵未战而四溃。发使趋印选，印选已出城，城中大乱，沿道驱掠。式耜令戢不得，城外溃兵云飞鸟散。一青、永祚从城外去。式耜衣冠危坐署中，适总督张同敞自灵川回，过江东，不入寓，过式耜署曰：『事迫矣！公将奈何』？式耜曰：『封疆之臣知封疆；封疆既失，身将安往』？同敞曰：『公言是矣！君恩师义，敞当共之』！遂笑与式耜饮。家人泣请身出危城，号召诸勋，再图恢复；式耜挥去，不从。厥明被执，见清朝定南王孔有德。式耜以死自誓，不复一言。命幽式耜、同敞于别所。式耜赋诗，日与同敞赓和。至闰十一月十七日斩之。其绝命诗有云：『从容待死与城亡，千古忠臣自主张。三百年来恩泽久，头丝犹带满天香』。死之日，冬雷电大发，远近皆为称异。时给事中金堡已削发为僧，上书定南王，请葬式耜、同敞。而吴江有扬■〈禾丸〉，为具衣冠棺殓，并同敞瘗于北门之园。永历上南宁，入土州，严起恒、王化澄、马吉翔、庞天寿皆随去。后未详云。  
　
