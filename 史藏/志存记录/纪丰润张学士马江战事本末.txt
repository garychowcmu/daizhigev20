《纪丰润张学士马江战事本末》　清 赵增禹 


　　直隶丰润张学士，名佩纶，字幼樵。其先世雨樵中丞，仕至安徽巡抚。学士以同治庚午辛未联捷入翰林，年甫冠，未娶也。甲戌散馆授编修，光绪丙子大考二等第二，擢侍讲，旋转侍读。学士长身伟干，天资聪颖过绝人，读书目十行并下。初入塾，一日背诵鲁论至泰伯第八。既以丰才硕学，置身玉堂，职地清旷，则日与张文襄之洞，宝竹坡廷，陈伯潜宝琛，黄漱兰体芳诸芸署名流，颉顽上下，究心经济学，考核中外利弊，兼及东西洋舆地，交涉战守机宜，期有用于当世。浙中吴子俊太史观礼者，以名德猷略负重望，夙赞画左文襄军务，历任道员。文襄矜尚之，欲使署按察使事，太史不可，仍赴试春官，遂与学士同年入词馆。吴太史于齐年生中独异目学士，琛为伟器，凡所以琢磨道德，敦厉事业者，恒期之第一流。学士亦倾心师事，敬惮效则，守绳尺维谨。吴太史丙子典四川试，旋没于京邸。学士恸甚，丧车启行日，与同志诸贤徒步泣送长安门外，都中人为感动。学士初起家即擅盛名，材智学术，跨越当代。自吴太史逝，学士每语所知，畴曩尊畏吴君。朋侪燕聚，吴君虽未在，敛意气都不敢发舒。今已失吴君，心之官多不自管摄，安得起吴君日匡我？学士生平聪明彻悟类如此。学士居清秩，兼日讲《起居注》官，则大感奋砥砺，以为词曹文学臣，幸获侍天子帷幄，从容进议，宁当咕咕逐星云月露，摩王逸少欧阳率更楷法，以小技陋后人。凡国家用人行政，积弊齐丘山，诚休戚相缀系，不得不据理纠弹。学士每上一疏，文辞清丽，气刚而识明。谏草传流，遐迩为耸企，一时风气嬗衍。诸言官摩厉锋棱者，往往争附清流，联章搏击，掘株竟源，日以涤除当涂腐垢为事。而学士所铮铮力诋，尤多与满洲内府巨僚相凿枘水火。犹幸慈禧太后临朝，器学士曰能。恭忠、醇贤两亲王秉国政，亦雅与臭味沆瀣。在廷汉大臣，则有若朝邑阎文介、高阳李文正，又皆钦迟学士，争相汲引以为才，用此故章奏朝闻，夕已报可，名位耀一时。而怨家仇人，久环布宫阙内外，未尝去京师，日夜抚膺，侧目抵掌，冀寻隙伺罅，蹈藉学士甘心焉，必置之死地而后快者，不可胜数也。天下深识者流，则以为学士既被荷宫廷识拔，令吴太史在，少锄抑其盛气，益纳之静淡，以晦养其神明，虽仕进略纡乎辽缀者，岁月必大用，建设轩轩然不可阻。今猝发之，干将莫邪，锋锐莫敢撄，其折决矣。己卯庚辰间，学士居生母太夫人丧，服阕补官庶子，时尚未进侍讲学士也。适都察院左副都御史缺出，迭补授王之翰等数人，命甫下，皆以庸鄙不称职，被科道交章劾罢。朝廷为之动，特欲以汉臣峻整有风骨，为时流钦戴者莅之，且以靖镇百僚。环顾在列，无以逾学士，遂有署理副都御史之命。学士自以授职仅十年，历俸未五稔，辞不获。谢恩折有云：“对此柏台霜肃，惜圣朝误赏春华，际兹松栋云高，在小臣愿为屈轶。”士大夫忻忻传诵之。学士长台纲日，奏事内廷，皇太后优加眷注，诸大政事疑未决者，率以学士一言裁断。甄别贪鄙不职科道，一疏褫十二人，辇毂为肃。性强直，敢面折人。恭邸出军机学士，乞病假数日。既出，某亲王慰之曰：“幼樵先生偶有何不安者乎？”学士正色曰：“某有手足之疾。”闻者为悚息。是年知癸未科会试贡举事，旋偕侍郎乌拉布按事陕西，综核精明，风规甚烈。学士自念为天子大臣，所接遇士大夫，每详究边情及四方民瘼。于时整理八旗宗室官学，请满御史一律考试后予记名。而内转庶子，外简口北道，为筹升途。洗各衙门浮占冒销之弊，皆擘画精审，岳岳不可回。又屡奉醇邸命赴天津考察海口各炮台铁舰。霆军旧部唐提督仁廉，叠被优奖，以金馈学士，勉以报国，还其贽。李文忠既与学士款接，则大以为伟人，崇敬之者良挚，又命诸公子执贽门下。诸瀛海情形，及战阵防守机要，文忠尽以饷学士，无所隐。当是时，朝廷方忧苦强敌凭陵，廷臣为旰食，学士平日已孜孜讲肄矣。迨争天下事府怨多，愈专勤研军事，虑仓卒被诏旨无以应，为群小所乘。其在廷议论，大率主力战自强。每参与密勿，侃侃无屈挠。泰西各公使倾闻风旨，颇严惮，异其人。或诣私第乞订交，学士拒不纳。嗟乎！朝廷当海宇澄清，边隙未起，以学士之才，诚假借事权，畀之训练海陆军重任，风行雷厉，整饬营卫，以为缓急，一日备敌，氛必顿敛。即不能，但解省内自护左右忠劲，任艰巨之才臣，俾无入于陷阱，借之以鼓舞豪杰，号召兴起。山有虎，水有蛟龙，声威所树，岂惟人民利赖之？是岂不足以风乎？甲申之役，法人侵夺越南土地，刘永福起黑旗兵，屡与之角。中朝以我藩属，臣顺有年，间执远人之口。中法失和，宣布决战事，边疆既摇，闽海防务尤为重要。诸京邸与学士为敌仇者，知军事起则大喜。盖审知学士富才略，上结主知，交游皆英俊。阁部封圻诸政务，胥不足使踬，且拨烦治剧，或益扬其声。惟战阵奇险，咄嗟生变幻，兼海疆冥邈，船炮深机，中人都未习。强寇在门，眉睫患害，已不可爬梳，遽以责书生，不死敌，必死法，或咋而自裁。计已定，于是阴遣党人用事者，语法使臣曰：“中华主战者，张学士一人，败张某，和议成矣。”福建总理船政大臣者，专辖马尾船厂，地方文武无所与，责重而权轻，浮游孤寄于海滨，不能稍展其战事之能力者也。船厂之建置，创设于左文襄，左军用兵西陲，沈文肃始以乡绅任船政，规画全局。立船坞于马尾，去福州不数百里，山重水深，气象雄固，大抵如江之漩沱。海底暗礁棋布，鳞次环互，兵舰出入，径越门扃，皆必纡徐展轮，购土著老渔人屈曲引导，始敢行。京中陷学士者，既假推荐之策，进说宫廷，阴矢相贼虐，以船政大臣命学士往筹战略。而外廷争和之。爱学士者，噤塞不得发。学士知出群小意，默自危，顾耻避危事，不敢言，亦不敢辞。而太后及醇邸殊不知，且以船政今得人为可庆慰也。夫临敌易将，古有炯戒。平日之拥厚糈为蛊为蠹，坐啸而酣嬉者何人也？危波突震，乃别遣一人，曰汝往战。入不可知之地，驭不可知之兵，用不可知之械，使之御不可知之敌。而奉不可知之命，联不可知之交，以求立不可知之功。此其咎朝廷任之乎？将士任之乎？此真不得不为当日身赴危机之劳臣痛哭者也。学士出京时，阎文介执其手曰：“子殆为晁错矣。”既取道赴闽，过津门，李文忠挽与深谈，具告以中法兵力坚脆悬绝，势不侔，必勿战。且曰：“兹行也，全中西大局以报国恩，悻悻者非，即胜矣。乃益不可枝拄。”合肥太傅，建功名久，扬历中外数十年，所言恳悃，学士不能无枝于心，于是乃亦有所徘徊矣。学士抵马江，前大臣何如璋以事任卸，交兵轮十余舰，海军二千余人，所治者如此。其时何制军任闽浙总督，张中丞任福建巡抚，学士至，考询闽疆防务，则水陆空虚，未尝略警备。学士抵二人间以精神相促逼，某某则大愧。愧生愤，愤生忮，忮生毒，乃阴饬所属僚吏将佐，凡营伍战守事，无关张大臣，诸船坞所需，必多方挠宕以杀其势。何制军寄枢臣乞和电，某等只在须臾未死之间，不得不为亿万生灵请命。报馆或绘其朝服孔翠翎，红宝石顶，手擎芙蓉膏一瓯，鞠躬待尽状以为笑。学士躬理船政，则训军治器，奖能黜惰，勤勤课战备。日与诸将弁学生，讲明而练习之。整肃精妍，已堪一战。战后某武弁尝语人曰：“张钦使神人也，营中弊莫能欺，即售矣，须臾符帖下，无不洞。”论者之言曰：“秦白起甘受杜邮之戮，而不肯贸焉攻赵，以败其名。学士人杰也，闽疆之事，即两军相当矣，诚得兼地方疆寄之事权而并治之，文武可简别，饷械可筹画，水陆可援应。指麾董帅，以是效胜于元戎，海南边务，其犹可挽也已。”法海军大将之帅兵轮入马尾也，散厚资，募汉奸为先导。既入泊，我军以巨船满载石，凿舟底沉之，塞其出径。法人惶惧甚，卑词遣介乞学士念邦交纵使去。学士以泰西往事，两国兵争，先下辣手者胜，志有之，先人有夺人之心。欲专断行军，而朝旨所未测，乃电达军机，请速战。回电言和战不可知，万不可衅由我起。学士则大忿战事无端倪。且素识京师诸大臣，意态巽懦为揣测，大都决退让。故虽日悬牌警策诸将官，朝夕饬战具，候调遣分布，将士熟见之，皆不以为意，心胆间亦稍稍侵寻涣弛矣。斯时也，我军已锢法轮死海之中，将军受命，凿凶门而出，军中闻将军令，不闻天子诏，诚潜军龠火，起炮舰环萃而骤攻之，法可使只轮不返。法舶已入口，岂曰非战地。虽后事交涉，西邻有责言，军胜则权强，理直则气壮，又何所为负？故学士之先后疑误于掣肘之言，谁为为之，乃至于此？未战之前夕，法兵船先烁炭，墨烟缭绕，乘风上空际，如墨蛇蜿蜒互作态，某将弁瞥见之，遍语同伍曰：“法将战，且起碇矣，我军宜亦火。”某将则促所管船为火，旁一舶随之火。学士在中军不知，无将令，故余船皆未火也。法军入中国，间谍极精，京外大僚，或亦与输消息。福建疆吏，有憾于张学士，法营皆知之，约战递战书，不迳致之船政大臣船坞，而转致诸福建总督衙署也。何制军阁半日许，不以付学士，有武人某镇怒噪曰：“此国事，胡忍为？”电始发。学士译毕，大惊曰：“我军轮未火，力不及，请电法约他日战。”语未卒，巨炮声隆隆，洞穿各舰铁板，如漏屋上下彻。我军惟已火者两轮，得左右出与法战，余尽坏。法大将孤拔，方缘绳升桅发炮，学生某擎炮前，测的准仰击之，断左臂，旋折下，遂以死。法兵船寻合围麇至，两船知不敌，皆鼓轮驰撞法舰，坼裂声震天，遂与法两舰并沉以死。学士闻炮声，仓卒欲死不能得，一武弁挽之行，遂走。后事之訾学士者，皆曰败不能死，且以法船之举火，列将能言，而军中不知警，以为学士罪，固也。然枢臣密电遏战，且曰：“万不可衅由我启。”将与人仇杀，而必曰“彼梃我而我乃可梃之，彼刃我而我乃可刃之”，有是理乎？若夫学士之不能死，特其须臾不审耳。彼既负非常之材干，则自待者优。古之人若管敬仲之不耻幽囚，李少卿之不惜降虏，司马子长之不辞腐刑，彼皆欲大有为于后耳。盖尝有倾跌挫折，一旦遘机势，出奇铸伟谋，晚盖而霞绮满天者，乃亦事之常。况学士之挺挺为国，而谗间贝锦之口，百方媒孽以蕲逞于一时。则其心固亦有迫欲众白之幽思，而末甘沈沈终古者，又岂料后日之长此沦落也耶？学士在马江时，请创设外海兵轮一疏，左侯相读之叹曰：“此天下奇材，我辈不及也。”败声既闻，李文忠电政府十四字：“船可坏，厂可毁，丰润学士，必不可死。”学士旋褫职遣戍，李合肥为代缴台费，还赘文忠节署。文忠礼重学士，谓名位必复大振，言竟不酬。屡语人曰：“爱其才，悲其遇。”又电达醇邸，为学士谋起用。复电云：“盛怒未歇。”然学士既入北洋直督署中，皇太后微闻之，心弗善也。颦蹙言朝廷方新得一奇隽才，亦复罗致为？方学士崇赫时，满大臣有短学士者，太后辄怒曰：“我拣得少年能事者代若曹子劳，都不足耶？”联军入京，銮舆西幸时，学士从李文忠留京办事，还编修原职，入直政务处。文忠未几没，学士亦旋捐馆舍矣。夫以学士躬负天下才，得文忠殊眷，身都将相，乾坤为旋转。其登进宜可券，而竟相左，令学士失职。后闭门韬练，朝庙久乏才，亦必收而复杖之，以拾秦穆孟明之遗业。国之大艰，别利器。栋仆而榱落，又相随殒谢，可遇也终不遇焉，是则其命也夫！是则其命也夫！光绪己丑，余道出津沪，与闽县叶孝廉，以世交聚语江舶中。马江之战，世之诟学士者，多为学士仇家言所误蔽，诬损其真，而事后论成败者，遂雷同相从。叶孝廉详以语余，且为天下悼惜学士者甚至。又马江战时，吾叙人有因事至闽者，备睹颠末，余考校而书之。窃叹乎天下常不能无事，而任事者才，当日之雷轰电掣，狂澜已矣。独以为天之生才不数觏，或才矣而{阿女}自媚，不敢一触蚊蝇，则于世仍远矣。有之而国家大劳怨，独以身当之，彼宵人之嫉之者宜也。乃自谋既拙而忠，谋特以报朝廷，有国者顾亦从而排屏摧陷之，切切然不啻代妒贤忌能者借泄其私忿。必使六合之人，皆引以为戒，相欺相蚀，务欲朝廷上下，昏昏冥冥，顽雾布塞，群入于黪黩亡灭之一途，则又何乐哉？矧夫用兵之道，临阵决几，生死存亡，判别于呼吸。苟万里之外，必以庙谟遥制之，则失其命矣。故中枢不得人，彼海陆疆场，决无大将能制胜立功名之理，此尤国是之至可危者。余备论之如此，庶天下事求得其真相，或亦愚者一得，足备刍荛之采择云。

