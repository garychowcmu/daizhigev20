玉堂荟记  明 杨士聪

　　●玉堂荟记提要

　　玉堂荟记一卷，国朝杨士聪撰。士聪字朝彻，号凫岫，济宁人；前明崇祯辛未进士，官翰林院检讨。入国朝，官至谕德。是书成于崇祯癸未之十二月，距明之亡仅百余日。自序谓：古来正史所阙，或得之杂录漫记，以补其所不足，亦识其小者之意也。自余叨史局，不废记存，且积有年岁。壬午再入春明，感兴时事，乃取旧所编辑，更加撰次，不拘年月，惟有慨于中则书之，汇为一帙；凡十余年来世局、朝政、物态、人情，约略粗载于此。而戏笑不经之事，亦往往而在。今观其书，于当日周延儒、薛国观、温体仁、王应熊诸人门户倾轧之由、政刑颠倒之故，颇能道其委曲，多正史之所未及。然士聪为延儒门生，笔墨之间，颇为回护；而于黄道周、倪元璐皆有不满之意，至谓道周不坐宦官之房、不以通家名刺与宦官，皆为太过。其记张溥试诗，亦诋諆已甚：皆不免于恩怨之词。又孔有德之变乃新城王氏所激，毛霦平叛记言之最详；而以为由于诛袁崇焕失辽人之心，殊非实录。至于鄙谑秽语，皆备载之，尤为猥杂；又非归田录诸书偶记俳谐之例矣。是书自序称一帙，而书首题卷一字，则当有二卷；中间癸未九月经筵以下，旧本别为一页，与前不属，疑为下卷之首，传写佚其标题也。

　　●序

　　春秋之作也，定、哀则微，岂非以身际两朝当世之故，有不敢尽言者乎！若夫数世而上，其人往矣、其事往矣，可惟吾所论列而无他顾忌，固也。然非耳闻而目见之也；或传之故老、或披诸载籍，使非身当其世者有所遗留，又安所得据以尽言也。故扬雄把三寸柔翰，遇有所得，归而以铅摘次之于椠，独方言一事然乎哉！我朝词林之设，名为史官，而每易一代，乃修实录。其簪笔螭头，仅存故事；于当世之故阙如也。官则设而职则废何欤！今上御极之初，命史官记注。迨后召对，渐用喜怒，恐不可以示后，而记注废矣。向者日讲六员，专司起居，一切诏谕传宣，月有其籍。近因一二执政间奉密谕，不欲闻之于外，而起居废矣。虽然，未尽废也，端木氏不云乎，贤者识其大者、不贤者识其小者！古来正史所阙，或得之杂录漫纪，以补其所不足，亦识其小者之意也。自余叨史局，不废记存，且积有年岁矣。壬午再入春明，感兴时事，甚惧此道之沦丧也，乃取旧所编辑，更加撰次，不拘年月，惟有慨于中则书之，汇为一帙；凡十余年来世局、朝政、物态、人情，约略粗载于此。而戏笑不经之事，亦往往而在，命曰荟记，明其杂乱无统，未足比于作者之林也。然摭实而不敢为诬，余亦窃自信焉。或歋歈余曰，此昧乎定、哀则微之义者也；余固所不辞矣。

　　崇祯癸未嘉平之吉，菏水杨士聪题于鲁馆之问月楼。
　　●玉堂荟记卷上

　　菏水杨士聪朝彻撰

　　滥，泛也；江出岷山，其源可以滥觞，言水浅，仅可浮觞耳。见孔子家语，本言开端托始，非言末流。近日时文多误用为末流，或若酒醉潦倒者，然殊为可笑。戊寅冬，乃见之，票拟曰：驿递滥觞已极。夫驿递流弊诚有之，不合咎及开端。且云已极，何也？省中不可有伏猎侍郎，阁中岂可有滥觞学士乎！

　　文湛持为讲官，为日不多，而能致主上之听。一日讲次，上方加足于膝，遇讲中有云：为人上者，可不敬哉！文郑重言之，上为悚然。下足肃容以听。使其久在讲筵，何事不可得之于上。此等讲书，方为有益。

　　文之入阁，出自特简。乌程虽素与不合，弗能间也。乙亥册封差，旋升少詹，文既久次，又老惫不能乘马，屡托人以三品为请。乌程固靳之。指己坐曰：不久此处亦须他到，何论三品。文甚不乐，多称病注籍。七月召对，试票拟，文正在杜门，乃御札与试，七人而文在其中。七人者，陈子壮、蔡奕琛，俱乌程所荐，乃吏部具履历以进，竟不用陈、蔡，而用文也。

　　文湛持性疏直，不类苏人，入阁后，余止再晤，每谈无所不及，凡票拟及上意，如何倾吐，惟恐不尽，故人情翕然。余独私语人曰：文决非久于位者，古人不对温室树者谓何？未几而乌程用许霞城事逐之矣。

　　许霞城誉卿，家居已久，与之京堂，非过科道中，碌碌无奇，而取京堂者甚多，岂必尽胜许也。资俸兼论之说，特德州与乌程算定以难之者耳。难许即所以难文也。文自恃特简，于温无所依倚，但公事龃龉可也？甫入政府，岂宜树私，其与乌程论郑鄤者曰：晚生已叨冒至此，岂宜但复庶常，乌程对言，从容再议，会许忽欲转南，又欲转北，而德州疏上矣。文犹不察，而谬争之。盖事事在乌程笼络中，如何展脱得乎！

　　何香山在阁中二年，乌程亦颇相安，至是并逐之。何与文辞朝之日，即温开籍见朝之日，阁吏为温投报单禀温云：来日二位辞朝，恐不便相见。温曰：不妨。至次早，行礼毕，何与文拜温，温亦还拜，一揖一茶之外，彼此不交一言，真所谓一鵰挟两兔者非耶！

　　黎左严元宽，为浙中督学，乌程长子俨干之而不尽从，亦非能尽拒之也。黎实不能尽惬浙中人情，其为部科磨勘，非尽乌程意也。黎遂将俨书刻揭，与乌程作对，乃乌程自辨，俨为秀才、侃为童生，岂有秀才、童生而敢干督学者乎？不知秀才、童生乃官生公子也，其目中岂有督学？温之借口，未可以欺人也。

　　乙亥六月大旱祈祷，乌程宿朝房，数日未归寓，次子侃与恶少年游狭斜，为言官所纠，事颇猥亵，宜自引咎，乃哓哓置辩。且云：侃不幸而为臣子，卫编修允文笑语余曰：乌程袭王荆石语误矣，彼时王缑山中解元，宜云不幸而为臣子，阻其上进之路。今云不幸而为臣子，无乃阻其花酒之兴也耶！今昔之相悬至此。

　　乌程之结主知，亦非偶然。甲戌春，长山相君殁于戍所，同乡总宪张华东等相约于朝房，候乌程，求代题结勘合归里。乌程不肯曰：此事如何使得！众等各无辞而退。乌程入阁，即日俱揭，至次日，而准给勘合之旨下矣。

　　王坤之疏及宜兴，乌程实阴使之，将以倾宜兴而为首辅也。自王东里召对后，坤又有一疏，二十余款，皆有事迹。上恐疏下又起争辨，乃留中不下。而陈金铉赞化之疏上矣。于是，即羲皇上人一语，穷究不已，以至宜兴罢去，实则用王坤之言也。陈为刑科都给事中，适范木渐淑泰疏言狱囚淹滞，有旨责刑科回奏，陈疏既上，传闻票拟降三级调外，陈遂疏纠宜兴，甫上而回奏旨下，并无降调之说，陈深悔之，已无及矣。初，王东里召对时，上语宜兴曰：卿昨辨王坤疏，日后录入史书，甚是好看。宜兴默然，无辞以对。或云：宜兴对曰：阁疏原不发抄，此可以支吾否乎？上意有在，直因事而发耳。每见宜兴，语相知曰：有我在不妨。此任事之言，亦召祸之言也。宜其及矣。

　　殿试分卷，在受卷官，其实中书掌房者，主张居多，读卷多人，每人分不及三十卷，若授意中书，以书字不工之卷，聚于一处，而以注意之卷入其中，不拘分到何人，自是第一。但得第一，则一、二、三名惟首辅之所寘，他人不敢问矣。然是科江西陈泰来因梦状元而改今名，如舒芬、刘国裳者，则又前定之数也。

　　辛未馆选后，言宜兴者有曰：何地不生才，而鼎甲三人及会元、馆元，必出于苏、松、常、淮四府。以淮与江南并称四府，此何以服宜兴之心，乃不辨此而辨馆元曰：至于选馆首名，亦别无优异，未名亦别无差殊，安所得馆元与称之。夫馆元岂无，此可以服言者之心否耶！但馆元虽有，实无关系，从来亦无以此自标者。甲戌曾就义刻树牌，扁称馆元及第，则又咄咄怪事矣。

　　辛未馆选，他未遑论，但以南直言之，额取三人，江南二人，江北一人，此成例也。江北已拟张一如矣，但以吴馆元、马张二人皆名士，不可去，遂夺一如，而并与之。此谓之无私可乎？张溥卷有涂注字；卷完时政府极为懊恨（？）翌日，竟以进呈，上既不驳，言者亦未之及，幸矣。

　　乌程当宜兴在位，已自用事。宜兴不敢较。盖戊戌至癸丑十五年，前辈也，故辛未馆选，乌程亦得主持；北直吴慎旃，乌程祭酒时监元也。鄞县沈宪申，四明相君之侄孙；而四明即乌程房师也。又江右本拟朱徽，宜兴乡会门生也。丰城唐馆师卷在内阅在力荐罗小逊，宜兴以为年老，唐忿然曰：场中尚欲作会元，而今庶吉士反作不得，宜兴不得已，乃以与罗，其余他省，多有类此者。若非限数、限省，不知攘臂交口作何光景？

　　郑方水馆师入阁偶票一疏，内有何况二字，误以为人名也。票云：何况着抚按提问，上驳改乃悟，由是有馆员须历推知之谕，轻变成法，大启营竞，此亦治乱之一大关也。方水师极其博学，历三十年词林，虽无他谋画，而居心平恕，未必非对症之药，乃以一时之误，为主上所轻，未几遂卒于任，良可惜也。

　　方水师刻有诗集，每首自注律诗一首，注有十余行者，为绝句云：万历年间老庶常，光宗己未复登堂。盖己未、辛未两教习也。按己未乃万历四十七年，明年庚申神宗宾天，光宗即位，以明年辛酉为泰昌元年，九月又宾天，乃以八月为泰昌元年，岂己未属光宗乎？大都年迈不及详确处有之，大段亦无甚错，若韩城之滥觞，大贻嗤笑，而上殊未觉也。

　　庶常常字，章奏中有改为恒者，颇因讳由之谬。天启年间，魏珰用事，因知县给由借题以处江西巡抚，遂一切改之。迨后又改举人朱由■〈木〈爂，焚代火〉〉为田■〈木〈爂，焚代火〉〉，此益府宗室也。宗室可改，是为蔑赐名矣。且宗室以由名者，何止数百，果尽改之，则高皇二十字何以设为？改由字已谬，而无识者，并及常字，果尔，则高瞻祁见佑厚载翊，何字不当讳？至高皇帝之元字，尤当讳也。何概不闻讳而独讳常由二字乎！戊寅讲筵，讲由也可使从政一节，讲官读由为咎繇之繇，上谕以不必，因传谕阁中，见在九庙，单讳下一字；其祧庙，惟二字相连乃讳，则炽基等字亦不讳也。此谕未经通颁，乃谬讳如故矣。我朝讳字原甚疏阔，英庙讳镇，而边镇之镇，三百年未尝改也。即武庙之照字书，本从火，未尝讳四点者，故自世庙至熹庙，百余年照字如故，而今乃追讳为照，甚无谓也。

　　昊天上帝，人主所尊敬，但从来无高抬之例，即祖宗等字，不过与皇上并抬，今上谓与祖宗并列，意有未安，令章奏遇祖宗字，各加高一字，诚哉尊祖敬宗之意。至天与上帝，至尊无名，安用高抬，意欲尊之，而反下同于人类，适所以亵之也。

　　孝纯皇后，上生母也。崩时，在神庙年间，未尝传写御容。辛巳，忽传上意，于新乐侯家求子侄似孝纯者一人，据以传写，乃以新乐侯弟某貌为酷肖，遂写成大轴，由大明门迎入，此何礼也。无论男女，年岁之殊，未必尽与相符，即甚似矣，果可认为真否。上意又嫌于独厚生母，又别为先帝御容，及令博平侯家亦求一人似孝元皇后者，一并传写迎入。夫孝纯御容，偶得于新乐之子弟，既已奇矣；乃孝元亦依仿为之，岂俔天之姿，定有一亲属宛肖，以待夫后来之传写乎？不知先帝御容，又以何人为的据也。此等典礼，决当谏止，而竟无一人言者。

　　进御容之日，上出甚早，百官多未到者，时德州已入阁矣，亦未到，乃上揭参班役及裁缝。参班役，以其赴寓迟也；参裁缝，以其缀系不坚，临期而落也。此等举动，书之史册，可发大噱。大臣凡事当自引咎，不可诿罪于人，况诿之下役乎，虽微事，可以卜相业。

　　德州掌铨，凡德州人，不令来选，来选者辄得劣地归。德知府杨本针，操守治行俱无议，大计忽以浮躁处河南，山东人俱不知所从来，久之乃知一乡绅，府佐有一揭在德州处，止以本针为同乡，不得不处。夫官评不凭抚按，而凭劣绅之仇揭，冢宰之执法安在也？即以同乡示公，讵足述乎！

　　德州内附乌程，步趋不爽，于同乡中独厚宋鸣梧父子，迹其所为，又未尝不纵不徇也。夫内植党援，而无关轻重之人，苛求以示公，此辈心事，真不可令人见也。

　　张瑶号悔湄，开封府推官，才品亦卓然，第负气不屑为人下。辛未考选，至京例见同乡诸贵时，高硁斋为佥宪，宋氏父子在垣中，其门役有所需索，亦事理之常。张自负吾同乡也，不惟不与，作怒詈之。高与宋俱不悦，及考选之日，以宋九青玫为吏科，而黜张为同知，其实两人治行不甚相远，一旦抑扬太过，不平之鸣，所自来矣。岂独张之过哉！高、宋诸人与有责焉。

　　张指宋为倩人代书，往日神庙中多有此事，盖官评久定，借考试以结局，其倩人代书，皆骄贵之态，非不能书而假手于人也。宋或有此事，亦未可知，张上疏后，宋自辨寸心不死，两腕犹存云云。上竟令覆试，与前卷无异，或云宋之原卷，非已书者，已潜易之矣。宋覆试疏，得旨如故，张由是降河州判官。孔有德陷登州，张被杀，赠太仆寺少卿。

　　张疏论鸣梧云，青琐非世及之官，既以私其子，又以私其犹子。宋辨云：年家兄弟相呼，乃仕途之常，而必加人以不可受之名，余窥鸣梧刺书。宗伯，玫刺书宗侄，俱不着姓，似非年家通套。

　　二宋在垣中，虽称兄弟，后各遇艰；在京同时者不多日，之普本以馆资在前，丙子以父艰回至，戊寅服未阕而玫转都垣，之普闻之不乐，遂成嫌隙。后入京，玫转大理少卿，之普历都垣，仅升仆少，益不乐。玫旋升太常，之普即升副宪，以傲之。玫未几升刑部侍郎，之普乃升户部侍郎，以班更在上傲之，互相争长。余壬午入京，二人俱处分去，识者告余，谓其稚气。

　　任者泰，沂州人，鸣梧之儿女姻家。辛未为余同年，而其人老矣，又太长厚，第后在东城一锦衣家，踰年来选，复馆其家，余语以宜过西城寓，选有地方，便于缙绅接见。任竟因循不果，后选得雄县令，谒之普，用拜帖，又不跪，之普大不然之。到任未久，嗾巡盐御史劾之，降调复升，令屯留，卒于任。余时奉差，及旋京，问之普何不为令亲地。之普云，甚以为媿。当日曾言之主者，主者云吾劾疏须一甲科，若别有一甲科相易，乃可舍之，因向余嚬蹙云，却教小弟何处寻此甲科。余知其交辞，微笑而去。

　　丁丑九月，车驾阅城，总督京营成国朱纯臣及协理陆完学，以营兵屯札宣武门外，上临视，大加称奖，于西南城楼召二人，各赐以酒三杯，杯用金碗，便以碗赐之。至是而培城议决。培城者，以南城太薄，培如内城，殊不思南面有城，尚嫌其薄，东西北三面无城，何以不论，真无益于胜败之算也。

　　初出阅城，余知必且培城，盖前此议之久矣。培城未已，又浚大隍于五里之外，坏百姓冢墓以千万计，工竟未成而止，又以外城无羊马墙，诸内纯认助筑此计，砖万万，力不能办，乃以土筑之，涂以石灰，墙既濒隍，霖雨时作，不旋踵而圮，归隍中矣。王者守在四夷，况三百年来之京师，金汤巩固，岂待后人之增加耶？

　　戊寅四月、六月、八月，皆有火药之变，而四月为甚。石板平起空中，人家酱瓿或移寘屋脊，而酱不倾，骑驴过者，人驴俱在空中，驴腹肠溃破而人徐堕地无恙，似有物凭之者也。八月，正值太学丁祭，陈井研为祭酒，黎明祭毕，飞砖及陈之肩而未伤，三次余皆在寓所，有声自远而至，地如簸扬，由门窗殷殷而过，说者谓火药，至精则能自焚，年来碾作极细，寘少许于掌中，焚尽而肤不伤，精之至也。是时，内操方盛，无岁不变，而戊寅为甚，迨后辛巳罢内操年余，而火变亦绝，得非以类而相召欤！

　　四月之变，火药飞至西山，其下如雨，须臾地上厚寸余也。监督主事刘某飞石伤足甚重，是日约御史宋学朱同往，偶有他故未往，得免。余见宋贺曰：年兄必有殊福，宋寻出按山东，明年正月二日济南城陷死焉。死生信有地也。

　　遵化知县秦世英，己未进士，忽调蓬莱，盖以遵化经己巳之警，不为善地，登州僻处一隅，可自固也。未几，孔有德发难，吴桥旋破登州，世英死焉。朱之裔，京师人，为青州道佥事；戊寅冬，有进表；差以青州空虚，移家寄济南。城破之后，母妻妹皆死于井，而青州故无恙也。之裔后改名之凭，以此见祸福之来，非人所得而趋避矣。

　　中贵有玉犀带而无金银花素之制，其玉犀亦非品级所宜得也。祖制极于四品，安有玉犀？但因贵幸而赏之，虽玉犀非玉犀也。累朝相沿，已为定制。今上辛巳创为定品，乃自花金以至光银等带皆有之。又为定补服，斗牛飞鱼而下，以各色异兽分品，或云御制有歌，未之闻也。是真以为官矣。每朝时，牵马一人，系光金带；马杌一人，系光银带；余谓宁可滥用玉犀，未可滥用金银。此预政之渐，识者惧焉。

　　自宜兴师再入，上不信中官，禁朝官与中官往来。曩日两阙及承天门、端门憩足之地，皆不得入。于体甚正。其实结交近侍，不在此也。此等中官，有何可结，终年往还，居停不过一餐；馈送不过一金，彼密通奥援，在不见不闻之中，有以千百计者，孰从而致诘乎？

　　黄石斋朝参，不坐中官房间，有用帖处，不用通家字，自持甚严。余不尽然之。窃谓坐亦无妨，通家字亦无妨也。人贵自立耳。此等处，有何干涉。尝见一中官，安坐时，再三称不敢，又云通家侍生不敢，令人失笑。谓此辈足与较乎？何其不广也。余自壬午再入，遂禁往来，亦省却许多周旋，恨石斋不在此，不知如何快惬。

　　丙子变将出，以张元佐为侍郎，抚治昌平，三日尚未行。同时所遣提督天寿中珰即日北行。上谓阁臣曰：内臣即日已行，而朝臣三日尚未动身，何怪朕之用内臣耶？阁臣默然。此年，昌平城陷，乃内臣强巡关御史王肇坤开门纳假兵而起内应者。阁臣何不举以为辞，岂其詟于天威，而未敢耶！

　　张彝宪之总理户、工二部，所司不过稽核，非有出纳之寄也。且初时尚坐部堂，迨自立署，绝不至部，朝觐各官即有钱粮相关，遣吏投册可矣。乃相率而诣之，行见部礼。至于考选各官，以功名所系，趋之尤急，拜伏堂下，了不知耻。异日翱翔言路，责其风节，不亦难乎？况欲取馆员于此中，为异日辅弼之用，如何使得！

　　中堂体统，不为不尊，即吏部尚书至阁相见，必候门吏跪禀，称某官见，然后得入。中堂出阁，至花台相揖，立语而退，无入阁就坐之礼。至于总兵及两司会敕，俱报门行跪礼。王弇州云，两司于中堂无跪礼，岂未之亲见耶？夫阁体隆重。乃尔，何事不可为，乃居其位者，动以本朝不设宰相为言，及至恣睢行私，则又莫敢谁何？是居事权之实，而隐其名也。彼遇事推诿及窃弄威福者，亦复何怪！

　　掌房中书，其势不得不通内府，阁中诸事，皆与文书房相关，一刻不通，则内外悬隔，政多龃龉。然以济事则可，以行私则不可。是亦存乎其人耳。其人果端，即以此辈通之，不害其为公忠，如峻其界限，概示屏绝，一事也不能作。

　　翰林讲读而下至阁外，报门而入，中庭而揖，俨然属礼，旧例管诰敕，则官虽讲读，而下不报门，先入揖毕，过东各官方报门入揖，然诰敕止六员，率先尽宫坊，不能及讲读而下。己卯，衙门人少，王炳藜、邵韩芹、城四维俱以史官管诰敕，不知果如仪否？但史官执属礼未为过也。新中堂谢恩，尚未到任，与史官何与，乃相率诣精微科揖，此一事甚无谓，所当改正者也。

　　宫坊入阁内平揖送出，自尚书以下皆同。但送出相让有过屏不过屏之异，然出阁时，中堂让尚书先行，侍郎不让。盖从来中堂皆尚书衔，故不让侍郎耳。今以侍郎入阁者尽多，而不让侍郎可乎？旧例六品宫坊，列衔在讲读后，自万历己卯，改列于前。盖中堂以宫坊非属，自以意改之非旧制也。

　　旧制衙门自学士而下，俱有其官，讲读学士五品，光学士五品，而作四品；张江陵、王太仓俱以庶子升学士，即升正詹侍郎，不历少詹也。壬戌诸公三年尚转讲读，乙丑以后，并讲读不转，止以久次得为宫坊。至辛未，乃并赞善而无之。衙门官自学士而下，止为兼官，并不正授，其故何也？

　　古学士有朱衣吏双引单引之制，今代无之。惟讲读以上，例用红鞍笼，司业讲读单，引赞善以上。双引，是亦古学士遗制也。

　　锦衣官属太滥，至千有余人。其旗尉效有年劳者，皆得补官，层累而上；而最冒滥者，为东厂理刑，夤缘径熟，即一赤棍，不数年，位至极品。如乔可用者，是已其例，不由南北二司者，虽官都督，不得称堂上官。即北司较南司为重。然惟富者得之。其选可知。如可用，亦由司转，而称堂上官者也。为吴昌时居停，以此革职提问。余谓此带刀宿卫之选，宜稍郑重之，非世荫勋戚，不得推堂上官。其出身旗尉者，虽有年劳，止许带俸，庶几其少瘳乎！

　　锦衣惟世庙最重，至神庙末年，北司生草无一系诏狱者。至天启年间，又太重矣。今上锦衣，虽无大恣睢，而诏狱接踵，虽欲轻之而不可得也。

　　戚畹皆于堂上列衔，而不与卫事，亦不至卫，到任勋卫亦然。惟皇太子侍卫，乃用戚臣，何不斟酌此意，掌印办事，间及勋戚，惟其人之可用与否，无俾例拘。盖神庙时亦尝用成国之弟矣。不犹愈于市棍乎！

　　锦衣治岳，虽与刑部不同，然亦伺上意旨所在，而加轻重也。如王世成鞫问巴县家人，竟至忤旨，非持正也。上一面温慰勉留，一面严鞫家人，安知上意所在。至熊鱼山开元下诏狱，狱中具款累累，锦衣匿不以闻，则以相君之宠未衰也。严刑之下，蒙蔽反甚于刑部，徒使怨归于上耳。

　　章格非正宸，参巴县下刑部，次日王炳藜偶晤巴县云：成就老先生作文潞公矣。巴县艴然不悦曰：这个皇上如何作得，潞公退而具疏，满纸不平之气，无一字申救。夫潞公所事，非庸主也。以上为过于仁宗乎？以上为不及仁宗乎？诿过于君以泄私忿，甚非大臣之体。

　　已县在阁中二年，纠者甚多，而不能动摇。至凤阳失事，纠者益多，以杨昆岑为巴县座师也。杨之死，比失陷城堡律，亦未确。其实受巴县之累，而巴县佐政如故。是年冬，陵工肇兴，阁中随例捐助，范木渐署工科，乃出疏驳正，言陵寝失事，实由昆岑。昆岑撤防，原因巴县。使巴县不拟此旨，何至失事？在他人可捐助，在巴县不宜捐助也。巴县素称利口，到此亦失所措，乃上揭引咎，而上亦遂允其去。范曾以王维章事参巴县，至是踰年也。

　　杨昆岑名一鹏，为蜀中司李时，曾遇一异僧，至甲戌为淮抚，已经二十余年，忽遣人送书，则四绝句也，皆归隐之意，未几祸及，杨死数日，主稿郎中纪克家在署白昼见杨，入遂仆地，舁归，未三日而卒。其精爽可畏如此。于忠肃不至是也。纪引盗陵树律，虽无共盗之情云云，宜乎杨之见形也。

　　皇陵失事，地方官当任其咎，然抚按官非专责，岂得与内珰同罪！窃谓此案以内珰杨泽当失陷城堡律，而抚按量从递减，庶得其平。乃言者以事属重大，将借此以去二辅，遂哓哓于温之亲（指吴振缨）、王之座师，各加力攻。此意何能揜主上之知？宜乎杨辟、吴戍，而二辅仍如故也。

　　乙亥春，成德为滋阳令，庶子倪鸿宝、元璐上制实制虚疏，与少宰张捷争辨。又皇陵失事，言者纷纷。二月余过滋阳，成示余刻成章疏，并问通政司上疏事宜，实有建言之意。其后偶处府厅，一二积役，任事太过，府厅忌之，遂言于巡按御史禹好善而劾之。又恐不坐贪酷或拏他不倒，故造列多款，然而在任清操，不可泯也。成既被提入京，欲伸前志，每为范木渐所阻，迨范以艰去，而成遂奏揭纷出，小题大作矣。

　　成事上亦疑之，遣人至滋阳访之，百姓言屈者十人而九，已有昭雪之意，而成在狱中，构讦不已，又遣母各处投揭，至随乌程之舆，诟詈至朝门；乌程具揭，上乃命于长安门杖之六十。由是不待追赃，而以发戍结局，盖乌程亦畏之也。

　　己巳之变，自嘉靖庚戌而后，仅再见焉。但士马物力仍足相当，袁督师初至一战，人心始定。迨后钤制诸将，不为无见，而袁为人疏直，于大珰少所结好，毁言日至，竟罹极刑。厥后满桂总督一战而败，安见钤制诸将为非宜哉！乃京城小民，亦群然以为奸臣卖国；此等事，人多不敢言之。

　　袁既被执，辽东兵溃，数多皆言以督师之忠，尚不能自免，我辈在此何为？盖袁在辽左，最得将士之心，故致如此。上乃出谕，谓暂令解任听勘，而先入之言深，卒无转圜之意。其后再踰年，而有孔有德之乱，得非伤辽人之心而然欤？封疆之事，自此不可问矣。

　　毛文龙之死，何所关于成败之数；自袁败而议者执以为辞。于是连及大学士钱机山、龙锡逮入狱论死。初，华亭陈继儒曾赞成诛毛帅之议，钱既论死，其家子弟日至陈家，加诰詈也。辛未大旱，上释死罪六臣，机山与焉。使其当近日韩城、宜兴之间，岂复有余生哉！乃知人主用法以渐而手滑也。昔人之言曰：恐他日吾辈亦不免，此言真可惕然思已。

　　苏有功，毛文龙营中副总兵，原名毛有功。文龙死，东降后，被擒解京，在槛车中饮酒放歌，旁若无人。及被旨处死，而其夜自演象所逃矣。究其故，乃解役于途中每夜放出说书，至是亦然，遂忘收禁而逃也。解役抵罪，五城及东司房出示悬赏，杳然无踪。三月后，乃于边外得之，解京正法，临刑犹丐酒不已，亦奇事也。

　　余孝廉时，见假孝廉二人。一张致枢，一杨震寓，皆曾相与；致枢假富顺、湘潭二籍，辛未拣选为一，富顺孝廉所发，乃一书办姓任，因致枢卒于京娶得其妾，据所遗监引而假之。震寓不知所假何人，曾住济宁半年，后居仪真与扬州。孝廉结社，遂从仪真起，文会试选，得郧县令，为仆役分银不均而事发。二人俱大辟。杨尤久假至十六七。年天下事何所不有？

　　癸酉秋决之日，上素服在建极殿与中堂诸人相商，极其虚怀，而乌程无所平反，大负主上哀矜无已之意也。内一人徐兆麒，辽东人，曾以孝廉署济宁学官，甚少年，为陕西华亭令，到任仅七日，而城陷于贼，此不当在矜疑之列乎！上于此颇费踌躇，而乌程初无一言，立视其死，乃知年来操切之政，多成于下，不尽成于上也。

　　杨武陵之柄用，实借径于田贵妃。是时与中宫不相得，上亦久不见中宫，故武陵因星变上疏，阴含讥刺。未几而武陵入阁矣。后有悼灵王一事，杨在楚中督师，疏请持诵华严，相隔仅旬月耳。异哉桴鼓之相应也。

　　薛韩城之用，乌程阴荐之故，以佥宪骤登政府。至其败则未有知其由者。上尝与韩城言及财用匮乏，韩城对以外则乡绅，内则戚畹。在乡绅者，臣等任之；在戚畹者，非出自独断不可。因以李武清为言，遂传密旨，借四十万金。冉、万二驸马各一万，而周、田等近亲不与焉。此旨间有抄传，复严禁之。李氏殊不在意，而督之日急。武清死，复及其子国安，提家人追比；久之，国安亦死，而追比未已。周嘉定乃其儿女亲也。上疏为言，又奉严旨。于是，李氏尽鬻所有；其房无人售，则拆毁卖之。内阁中书杨余洪、周国兴者，亦李氏亲也。教李氏云：有形之产既尽，即不上纳，将如之何？久之，韩城侦知其故，密以闻。上因年终举劾两房官（旧无此例，始自张淄川），遂劾二人闲住，有旨各廷杖六十。二人老矣，即日死。翌日，韩城夜归，下舆见杨、周二人在门内，忽失所在。韩城惧，而计无所出。是时，戚畹人人自危，后因皇五子病亟，遂造为九莲菩萨下降之言。九莲菩萨者，孝定皇后梦中授经者也，觉而一字不遗，因录入佛大藏中，旋作慈寿寺。其后建九莲阁，内塑菩萨像，跨一凤而九首乃孝定，以梦中所见语塑工而为之。寺僧相传菩萨为孝定前身，其来久矣。至是言皇五子见菩萨来，甚怪上之薄情，不念先世亲属云云。又言如不从此改过，将来殇折不止一人，还都要唤去。太都上未尝至皇五子病所，皆诸人撰造节次，遣人传报，上大惧，于是传谕停止追比，复武清侯爵，而皇五子竟薨，乃心念此事皆由韩城发端，欲诛韩城以谢孝定在天之灵。会垣中袁忍西疏纠韩城，遂有成何纠章之旨，而翌日列款以进矣。袁疏皆一时掇拾，其于韩城毒恶，百未罄一，乃上意先定，于是杨、马二长班下狱锻炼成案，遂令御史郝晋勒令自尽。韩城将死曰：吴昌时杀我。其实，韩城之死，始末如此，非尽昌时之力也。

　　韩城初罢，上令人潜伺有何人先至其寓。中书王陛彦往焉，遂执赴诏狱。陛彦孝廉试中书，撰文者从无掌房之例。庚辰闱后，与梁维枢俱转尚宝丞，或欲依附韩城，以就功名，但转未数月，亦无甚事也。其招辞皆凭空结构为之。陛彦，松江人，吴昌时之甥也。赴市时，语人曰：此家母舅为之。我若有言，便得罪于名教矣。陛彦死后，乃见梦于其妻曰：汝二年后，看小报应。三年后，看大报应。至癸未，昌时死西市。所谓小报应也。未知所谓大报应者何也。

　　韩城之死，止坐赃九千两，将何以处夫严分宜也。韩城之阴贼险狠，死有余辜。但不正名其罪，而以悬坐之赃杀之，何以服人。刑政之不平，无甚于此者矣。余非为韩城讼冤也，未几而有宜兴之事，分明杀得手滑，后来何所底止。

　　上召雷演祚、方拱干，此宜兴得罪之始也。迨吴昌时廷鞫后，始令催来候旨。明乎罪（？），因昌时故，诸臣言昌时幺■〈麻上骨下〉小吏。上曰：昌时是幺■〈麻上骨下〉，难道周某也是幺■〈麻上骨下〉？厥后刑部拟罪，舍昌时而专言封疆，明系逢迎上意而致之死。夫封疆则有之矣，岂宜兴一人之罪，且视师不过末一段事，始终封疆者，自有其人，与宜兴何与？及至旨出，则又不言封疆，而言机械。机械者，罢内操、撤厂卫，皆机械也。此内珰所日夜文致于上前者。至此亦不觉流出笔端矣。

　　壬午，余入京，正值枚卜，谴怒之时，厂卫因此而复。当召对时，宜兴不在朝，次日始入，此中情事，宜兴岂不知，何至一味逢迎，作此等处分。况以此复设厂卫，上之疑自此始矣。此时正言谠论争之，不得而去，何等光明，何至成祸，乃苟且委曲，而拟圣谕行之。余初疑谕自内出，至阁取原稿览之，乃阁中所撰也。至厂卫既罢，复设亦绝无一言。至冬底，乃借廷杖卫鞫，以快私忿何欤。易曰：知几其神乎，其孰能与于此。

　　宜兴进言，亦甚有法。如黄石斋一事，本因上问撼山易，撼岳家军难，何以能至此。宜兴奏曰：飞在当时，固是忠勇，然亦未尽如所云。但因秦桧谗构，飞遂不得其死。后世怜之，所以说得飞更好。就是古今所无。即如黄道周，皇上罪之甚当，但此人素有浮名，亦只是作得时文好，故一时文士多称其美。今在瘴疠之乡，一旦不保，则后世亦止知怜他，就与岳飞相类。上微笑而不言。蒋晋江因曰：道周在狱踰年，只是读书及感戴圣恩，曾手书孝经百卷，各有题跋，此人大要，还在忠孝一边，还望皇上赦他。上曰：既是卿这等说，岂止赦他，就是用他，也不难。翌日降御札云：永戍黄道周，罪无可逭，今特赦免前罪，着以少詹事兼翰林院侍读学士，以见朕重学惜才、赦过宥罪之意。

　　壬申，毕司农之入狱也，救者多人，单疏、合疏共四十余，而未有允意。最后，吴和受甘来疏曰：自严之罪，岂独在蒙徇哉！扬历多年，不能保其终，罪一也。自严不能保其终，遂致皇上不能全其恩，罪二也。望八之年，匍匐入狱，万一瘐死狱中，使人疑皇上之薄待老臣；罪三也。疏上，翌日遂令寓所候议。是上未尝不受言也。存此二条，以为谏法。

　　宜兴师再入，即欲起张凤翔，盖其人素昌东林之名也。久之，上意未用。至壬午冬，乃召入，问以诸臣举尔知兵，其具以对。凤翔如不闻者，但言水陆艰阻之状。上不悦，令部议及疏上，有黔技已穷等语。痛骂一篇。宜兴乃票驳一旨，意若深求，而实指以破故。于是，削去前疏，单言耳疮矣。凤翔告余曰：不意宜兴如此之妙，坐此留用，补兵部侍郎。又前此六月，省狱改其子幼安死罪为遣戍，其受恩深重至此。

　　上即位以来，命相三、四十人，其中非无贤者，求其精神提挈得起者，惟宜兴与乌程二人，但俱不轨于正耳。其初入门，更无少异；惟宜兴近和、乌程近刻，其以自遂一也。乌程最久不露破绽，大意主于逢迎，其后转相摹仿，不离乌程一泒，虽精粗不同，其揆一也。天下事的确是这个人坏了。

　　孙松石三杰有意去韩城。丁丑乃发举人曹凤祯一事，支衡之子而刘澹石安行之婿也。更有韩源为之房师，一疏而累数人，而韩城无恙也。韩城当日为礼科都磨勘之际，未免为澹石之意居多，则韩城当先受其咎，然而韩城但以此去，则韩城不死矣。天意留之，以甚其祸也。其后覆试上自命题，不义而富且贵、万物皆备于我矣。其文顷刻而就，阁揭云，覆试虽通，仍当革去举人。盖留虽通二字，为异日展辩之地也，上乃亲阅其文，涂抹数处，无不确当，改为覆试，支离真支离也。即其首篇，有承前人余荫等语。盖自寓为文衡之子也。于题何涉，非支离而何，不意圣鉴亦精于时文也。

　　曹文衡为蓟辽总督革职为民而去，岂宜树坊，乃以此与县官不协，遂至掌县官之面，县官捉文衡，杖之二十置于狱，此河南乡绅骄横之报。未几，而有苗思顺、褚泰初之事，皆河南人也，衣冠扫地矣。

　　阁下书刺科知道友，旧例也，万历中有上疏争之者，未能改也。王巴县曾被论有持其通家侍生帖在外向某武弁作何事者，王自辨衙门有体，即在内科道不与以侍生矣。垣中诸公愤愤，至形诸抄参。未几文长洲入阁，乃概用通家侍生。于是，台省诸公翕然称之，而体局遂为一变矣。后此入阁者，欲仍旧则，不敢概用侍生，则不甘，乃改用通家生。夫通家则有之矣，安有身为大臣，而在廷言路，无一人不通家者。此其亏体殊甚，皆自长洲开端。长洲虽贤，吾不敢谀此一事。

　　宋之儶，山西人，登州佥事梁衡为莱阳知县，皆当孔贼叛时，有守御之功，其后因争叙不和，遂至互讦。宋讦梁九十八款，梁讦宋一百零二款，但宋富而梁贫，故梁入狱而宋仅候问，有何不得已之事，乃乘陈启新直鼓之日，投疏求正，直言官勘问，亲跪启新，垂涕哀求，由是问官不敢为梁伸雪，至拟辟，坐赃二万，梁在莱阳仅一年，乘城守御，乃有八月，其余日即日受百金，不至是也。宋本与阳曲王府结亲，而又为礼部，未几夺袭，事发遣戍，人咸快之，而梁罪如故。会曹珰清狱，乃豁赃遣戍，梁至不能具路费，同年敛银济之，而宋在京旧有典铺，贿赂把持，黑狱瞒天，举朝畏其反噬，甘心出阉尹之下，世道人心，至此澌灭尽矣。

　　陈启新跪于正阳门外，实由曹化淳闻之于内，自古小人进身，未有不自中珰导之者也。独怪正统年间，曾有淮安卫军丁某，以讦奏授垣中，今二百余年，复有此事，亦出淮安，是何风气，但丁后以夺情入郊坛，论戍辽东，而启新被参乃独逸去，斯一大阙事也。

　　淮安人文寥寥，顾多出高科，近年若丙辰之邱可孙、辛未之夏日瑚，皆是。其年不永，亦甚似。至清河小邑无城，仅仅黄河岸上一村落，乃有状元丁士美生焉。其地淮黄交会，风气所钟，信有之矣。

　　天寿山真大地，盖他处之山不过一山，此山西自太行，东连山海，层峦叠幛，绵亘数千里。余尝上陵望诸山之气，郁郁葱葱，石之骨脉，极其庞厚，卜年卜世之祚，固未艾也。诸陵各占一山，惟长陵规模甚大，德陵甚草草，面前有横岭，盖定于仓卒，不及细择也。

　　皇陵之变，烧毁明楼，此见于邸报者也。有自彼来者云宝顶被穿一穴，不知深浅，地方官多讳言之。自此连陷藩封，皇子继薨，得非根本之地有所摇动无然欤！承天陵寝，陷在贼中，相传未动，正自未可知也。

　　辛巳，上再幸太学，复命词臣删纂六子；邵、周、二程、张、朱，余晚至，分得朱子数卷，多驳辨陆象山语。余意学者意见不同，不妨各存其是，不必自树藩篱，专事攻讦。如象山者，岂异端者流乎，乃烦此呶呶，示人以不广也。余一切删之，为朱先生恢度，然上之为此，实因欲令道士章醮，故以此崇重儒术，俾言者不得借口耳。

　　章醮之举，为中外多事，将以弭灾求福，而要之事天以实不以文，殊不在乎此也。每遣羽流于南城为之，上与后妃密往行礼，自文华殿西夹道中，往来一日，有部僚接本，在会极门，忽传驾返，遑遽避入文华门西直房，于窗隙中窥见上乘小辇，辇前立两宫娥，端丽无比，其次后辇，又次田、袁二妃辇，历历见之甚真，不知上亦窥见其在直房中矣。俄使中珰至，问何人，以姓名对，上复遣谕之，至外勿言也。

　　田妃父宏遇陕西人，久住在京，曾为千总官，其妻吴氏，妓也。田妃亦非其女，乃有此一段富贵，在京无所不结纳，每科道命下，遍拜之，设筵以款，科道皆乐与往还。宏遇诞日，各联侪类往祝，一日高鹭矶石名衡为锦帐，列余名以往，田忽投请启，邀致再三，余力辞之。后告假往南海回至济上避贼，居三月，余方告病在里，竟不往拜，总河张王笥语余曰：田在此是客，何不往拜。余答以在京从不往还，且田太宰认为同宗，前参太宰时，太宰欲凂宏遇讲和，宏遇逡巡不敢至也，何以拜为。然田见他客，往往问余。至临去登舟，乃自来拜余，余至舟边还拜而已。

　　田妃能书，甚有机智，诞日在四月，丁丑遇旱，上方斋宿武英已半月矣，至是欲暂还宫，妃遣人力辞曰：正为诞日，不宜还也。庚辰、辛已之间，大珰曹化淳辈使人于南京、扬州用重价得歌舞女子数人，上甚宠之，即辛巳册立为嫔者是也。缘是累月，未与妃相见，妃乃手缮疏谏，上批数月不与卿相见，学问视昔大进，歌舞一事，祖宗朝皆有之，非自朕始也云云。此疏竟在宏遇家，每持以示人，台省诸公，多有曾见之者。

　　吴阿衡，河南人，初第时，娶宏遇妹为妾，近为蓟辽总督，有疏言其饮酒多近妇人者，上疏自辨，称臣之妾，即都督田宏遇胞妹，娶已多年，臣近得阳痿之症云云。此何等语，乃入之章疏，可谓大无礼于吾君矣。又山中走出一熊，为兵士所得，乃疏陈练兵之效；未几，全军陷没。

　　上初幸妃宫，谓之铺宫。田已立为贵妃，袁乃铺宫，相去七八年。袁固上即位时与田同选者也。袁仅生一女，宠爱去田远甚，即宏遇声势赫奕，喜与朝臣结交，袁之父名佑，谨饬自畏，不敢轻见一人，往往相反也。

　　田妃宫谓之承干宫，袁妃为翊坤宫，翊字即神庙帝系，累朝相沿，不闻讳也。壬午，余在东安门，即东华门，袁同守门，得与袁晤，因及宫中事。言袁妃近作一紫檀纱厨，费七百金，其管事内珰奏曰：奴婢为娘娘节省三百金，如万岁临问，宜云千金，不可言少，恐照样再作，便作不来。后上见之，果问，妃对言千金，上细视良久曰：果值千金，前中宫以千金作一厨，尚不及此。盖宫中费用，大略如此，只凭内珰口中，或千或百，无处稽考。

　　袁又言上住干清，虽时过后妃各宫，至莫必归干清，然后宣召，后妃不奉宣召，即各宿其宫不至也。此本朝制度之善，即妒忌无所施矣。又言上寝处木台高丈余，以阶而升，上作板屋，内设床榻。又言内中多藏异物，岁一阅视，出之于庭，有瓜子长五六寸，阔称之，不知何地所产，计其瓜当大之间屋，此古来史传所未闻也。

　　戚畹遇节，宫中皆有赐，其家则进果盒，或五六十副、或百副，视所赐以为多寡，大要以千金出，则以五六百金入矣。每季皆有赐衣，少者三四十端，此皆所当议省者也。袁在门时，有冬衣之赐，内监所行红面揭帖，首开翊坤宫字，后列段绢数目，时袁妃差内珰至，与袁语良久，人不得闻，又数日，妃偶病，袁于家设醮事三日三夜以祈福云。

　　乙亥七月召对，止赐瓜果，自壬午以后，乃出内馔，每衙门量人数多寡，或二分，或三分，每一分为肴菜二盒，秔饭一盂，精而足用，不似光禄之虚靡也。

　　日讲每次有酒馔，初次设宴，以后每人折银一两，俱光禄寺办。戊寅东宫讲读，该寺照例办宴，及讲读毕，东宫谕云，先生每吃茶，已设之宴，一时撤去，殊为非体，夫预教元良，何等大典，国家不经之费不知凡几，乃恡惜及此乎？此万万不当议省者也。

　　丙子二月十二日，经筵届期，诸臣俱候于文华门外，而大雪不止。至午后，上不出，传免。午门外设宴已久，遂一并撤去。余时当展书，颇惮其难，戏语同官曰：经筵进讲，不过老生常谈，如将此宴便赐诸人，岂不省事，旁有一内珰赞曰：此位老先生讲的是。大雪如此，只是赐宴，即与经了筵的一样。同官皆笑，余因述今早来时，遇一宿科省员于长安门，彼此班后相问，其人曰：怪得雪中如此早来，原来今日该吃经筵，且说经筵如何可吃，与经了筵之言，正相类也。

　　戊寅春，经筵讲官王铎讲聪明睿知一章，分疏敬信说字，反语太多，言时事又有白骨如林等语，讲毕，上怒责数言，谓其敷衍数语，支吾了事，全不能发挥精义云云。铎出案前，待罪良久，上命起来，又忘却谢恩。次日乃上疏谢。其次讲尚书者，乃黄絅存锦，声细而哀，无一字可辨。上不怿而罢。同官卫紫庵允文，语余曰：黄前辈讲书，恰似哭了一场。余曰：正为王前辈讲不称旨，可为痛哭者此也。

　　丁丑，编修刘正宗失去银带衣物，久之乃得于一典铺，捕役侦其所自，乃中书吴某（忘其名）所当，及于武英访之，又无姓名踪迹，且久则积年大盗也。有妻妾数人，延西席教子，每日扇马道上拜客，夜即为盗，有绳作软梯，无夜不入人家，曾盗黄絅存家银数百两，又盗进士李白池衣箱中多物，会余赴一席，同年金坛王有三诙谐■〈彳甲〉出，言射覆者，画一中贵踞床，是为独坐无聊，又画女阴数十，惟一无毛，是为光阴有几。时有三方为中书，余曰：弟有一言，年兄莫怪。问何言，余曰：近日刘家失盗，其姓吴者，不知是中书贼，又不知是贼中书，于是合坐大笑，王亦笑无忤也。

　　余第后观政工部曹葆素（名珍，寻改名珖）为大司空，每怪进士入署不齐，揭示司务火房，有寥寥十八员等语。寻值祈祷，预戒诸进士分为两班，须皆齐到，一日行礼既毕，余方到，则止二人行礼，乃无锡马君常世奇、安阳尚□□大伦也。稍间止有二三人续到，遂相率散去。余戏谓二君曰：不意曹老先生约束一番，乃公马上得之也。

　　庶常每日进馆，无力雇长马，多是暂雇至馆。日斜出馆，须遣役至棋盘街雇马接归。一日诸人俱散，余自内出，见马君常、罗小逊在二门外，余问何为不去。二人云：方遣役雇马。立语久之，其役来复云：今日操无马。余笑谓曰：此处见有一马一骡，何得言无！罗张目指余曰：这个人！马惟笑而已。

　　馆中初以李豫石为长，闽音不甚正，每晨说假以给假为即藉，以王邵为黄笑，以赵之英为醮资英（英字读近仍音而稍清）。每遇二人不入馆，则预仿其说假之状以为戏笑。然李端方厚重，不为诡异，复饶经济之才，馆中虽多人，余所服者，惟李及吴默寘太冲二人而已。

　　罗小逊好称王子安滕王阁序，故序余使邺吟，亦云昔王子安矜落霞秋水之句云云。在馆时更屡言之。一日冬寒向火，复言及此，而所衣绒裘不觉被焚。余戏曰：弟亦有一联曰：火光与褐袂齐飞，羊毛共炭灰一色。

　　沈宪申及倪铁山，皆大鼻，程端伯、卫紫庵共为律诗咏之，略云：何物崔嵬起面间，土星高挂大于拳。称来重有三斤半，打匾犹余五寸宽。又改杜诗云：鞭条日暖龙蛇动，破扇风微燕雀高。朝罢驴尿携满袖，诗成狗屁在挥毫。京师脚驴多于沙尘中遗尿，既干经践，仍复成尘，则乘风而起，秽气逆鼻，所谓驴尿携满袖也。初，郑方水师每入馆，甫及未刻即出，惟丰城唐师久之不出，同馆苦之。迨壬申秋郑师入阁，一日值程有事欲归，而唐师至申末未出，程乃吟曰：人生有版须当打，枚卜何曾到老唐！盖院堂有铁云版必击之而始散也。此数则俱可资笑。

　　癸酉八月朔阁试商霖，赋题本明白，乃有用祖宗皇上字高抬者，吴澹人祯套用北山移文曰：骑箕之精，肖象之灵云云。移文似非赋体，前此试「视听言动」四箴，乃有用程子四箴次韵者。又辽师凯歌四章，有云闪电颷驰霹雳轰，此成何语；雪夜入蔡城歌行，有用「登牙」二字者。牙，大旗也；唐节度使门有牙旗，如今督抚之仪，故其内城曰牙城。今裁去城字，如何可登。余尝曰：此即弹琵唱山之流。盖俚语言弹琵琶，唱山坡羊也。张天如自负名士，视同年如蔑有，乃其阁试赋，得兵气销为日月光，首句云：不把高官奉武人。其余称是，不欲尽言之。昔人以翰林院文章、光禄寺筵席、教坊司弹唱并言，殆谓此等非耶。

　　曹秋林蕴清，未没半月前，一医者见之，语人曰：此公不过一月。候视其口，每恒张而不合也。时方无恙，人不信之。未数日而病，病十日余而殁。病中同年视之，纔一张目即合，忽作凤皇赋至三十句，条理井然，极其奥博，俄而寂然，间两日而终。

　　同年曹天锡，偶于寓所之侧，见一妇甚美，使人侦之，则夫没且欲嫁也，以五十金得之。其妇日索衣饰，曹极力奉之，未几以天且暑，别迁一寓，妇亲择多不如意，最后一寓稍远，乃僦之。妇先往，曹在旧寓发诸装橐，会天雨久之未完，迨完而往，则妇与细软俱不知所在矣。曹大骇，天已莫，无可如何。明日至其嫁处访之，杳然无踪，曹甚悔恨，越数日，其妇忽从外至，曹欲执而尤之，绝无惧色。大言曰：我本有夫妇人，被汝强占多时，速写两无相干一字与我，不然与汝到个是处。曹默然久之，有呵殿者过，妇欲出大叫，曹恐失体，即写与之而去。同年吴一元云然。

　　费县姚择扬，辛未第后，娶一妾，其姊频来，试挑之，欣然顺从，月余，亲属来者，无不与通。先后数人，又皆妹丽。姚自以为奇遇。然而禀受清羸，未几疾作，而来者不已，其房师许石门，遣人逐之，不能绝，至言于巡城御史，呼总甲逐之。究其故，乃窥姚之清羸，欲因而毙之也。京师多有此事，即此二人，可为羁旅娶妾者之戒。

　　李春澜，麻城人，鸿胪寺序班，上疏自言其母为梅长公之焕所强占，每无耻之人也。一旦自楚中买妾朱氏，赠简讨王用予。朱氏绝色，本楚藩宗室妾，既归用予，仅数月，用予以差出，朱氏留京，一二年间，转嫁多人，嫁皆不及数月，御史魏士章其一也。余门生毛羽仪，缘事在狱；其父德輶来京，朱氏又嫁之，月余，谬以为寡居儿妇，而嫁杨翠屏，绳武得三百金，士章闻之大怒。上疏言德輶贩卖宗女，遂下刑部提问。翠屏惧，出朱氏于外，由是士章为人所薄。此等秽亵，乃烦章奏。未几，竟转年例，刑部寻审德輶在京娶得朱氏，其朱氏在京先嫁多人，并非宗女，仅拟杖罪。翠屏乃复携朱氏之遵化任，后三年，翠屏卒于遵化，不知朱氏又往何处。范木渐曰：朱氏在京数年，楚人几至嫁遍，只是一个风力。余曰：风力乃是言官，朱氏如何风力，盖江汉遗风陈夏姬之流也。

　　锦衣指挥许某名，忘其名，乙亥十月，殴死其妻，喧动市井巡城御史亲至其室，问以为何动此恶念？惟言情愿偿命而已。及问其子女家属，则所生二女，皆被指挥淫之矣。于是，指挥坐大辟革袭，不知何人后也。

　　田宏遇又养一女，曾一至宫中视田妃，上见而喜之，妃即令出，自此绝不复入。壬午，妃薨，寻有九嫔之选，盖上意在宏遇女。宏遇亦愿以女入宫，保后来富贵也。未几以边警罢其事；至秋，而宏遇死矣。

　　国家钱法，莫盛于万历年间，每六文作一分，至天启年间如故。余乙丑计偕所亲见也。辛未乃增至八文，因钱杂也。然犹未大坏。至今日而日甚一日。私钱之禁日严，徒为贩鬻者苦。揆其所以，皆因有力者为之。如田宏遇自宁波回，载钱十三船入京，曷啻几万万。宏遇用此钱于百姓，而欲百姓不用此钱，将销归何处也。在南之钱白文仅值二分，宏遇买来京用，有四五倍利；万万之钱，赃银亦以万计矣。律以欧阳驸马之罪。将何辞焉！

　　杂钱既多，势不能禁其贱，当因而益贱之，而独重制钱，俾二文当一文，或三文当一文，法在先行于上，而以渐及下，京城内外，凡收银者，皆令收钱，制钱与杂钱兼收，其折数亦如之，行之月余，其应给银者，概给制钱，未有不乐其便者也。杂钱自去，制钱独行，无所用禁，而钱法疏通矣。所谓因而利导之者也。

　　周、田二家，无日不兴作，人皆乐为周用，不乐为田用。田每伺工匠所在，驱之以归，闭寘工所，多者数月，其非工匠者，驱作杂工，筋力疲敝，乃放之。在内饭食不足，又不给值，或伺间而逃，乃得出也，由是怨声载道。

　　上于戚畹优厚，而不欲朝臣与之结交，相传中宫曾指陈芝台姓名曰：此吾府探花也。上曰：既是汝家翰林，莫想作得阁老。又项心煜与嘉定家结亲，用吴中风俗行礼，有彩花，制作奇巧，不数日传达宫中，上甚不悦，既而竟有降调之处。即此二事，上于戚畹严防如此，乃武陵专于内中取事，而坦然无疑何也？

　　陈启新自言随例谒嘉定伯，助以米数石云云。有驳之者曰：朝臣与戚畹原无相见之理，何例可随。上于是重申戒谕，亦不罪启新也。余门生周铨，初得第，嘉定长子名鉴者往拜之，欲认为同宗，铨以问余。余曰：令伯叔及昆仲，科第接踵，已是茂族，何借他人，若认为一族，后来只有损，更无益也，乃止。

　　刘可斅，初名可学，本济宁州吏目，莲妖之乱，为熊文灿巡捕，文灿好以诛杀立威，而信任可斅，冤枉颇多。可斅遂富，旋京改名纳监，遂至上林掌监，凡东人无不认同乡者，独不认余，以曾为吏目，必识之也。可斅结交既多，渐有营谋，乃至条陈吏部事宜，后因佛事施银千两，其疏簿达宫中，上以为疑，俾厂卫缉之，遂至提问，久而得释，岂佛力所佑耶。

　　吴金薄者，家巨富，天启中殿工，至透借金薄饰殿，节欠至二百万，累年不能给完。乙亥，内璠盗禁中珠宝，鬻于其家，后内珰处死，而吴以不知得免。但没入其珠宝而巳。后竟以他事破家，其房在崇文门内，为周嘉定所得，焕然一新矣。

　　祖母绿出滇南，以盆注水入，指顶大者，则盆水皆绿，舒白纸于案而寘其上，则案纸皆绿。故名祖母绿。癸酉春，东厂缉得，吏部打点，人祖母绿一块，准银七百两。上遣人送至阁中，诸先傅视，大如拳云。时杨翠屏在馆中，余问此物何用？杨云：有豆许大，含口中可数日不饥，是辟榖药也。未知然否？余州杨春茂，万历已卯解元，先期梦买得刘某家祖母绿，刘之祖名溥，景泰年解元也，寻为举首，乃悟所梦矣。

　　余州有解元七人，刘溥号敬庵，先生讲学著书，终身不仕。其子即进士刘概，与御史汤鼐同下诏狱者也。杨春茂中解元时，第二题为敬大臣则不眩，结中有「重臣不可无，权臣不可有」等语。至京欲疏论江陵，为父所劝沮；二人者，皆奇人也。杨寻卒，不竟其志。

　　缅铃者，淫秽之器，相传有细虫生草间，用金裹之，杨翠屏以为非也。彼处出鸨鸟，乃至淫之物。土人为窟，窖于野外，遇此鸟经过，裸妇人于窖外，此鸟必旋飞而下，妇人疾避窖中，鸟因遗精于地，取淬炼金，百层百淬，则成此物也。登州腽肭脐，亦以妇人试之，其法取寘斛底而实粟于上，裸妇人以坐之，则脐自粟下腾起，其不能腾起者，即伪物也。夫已死之脐，腾起为异，至鸟而飞就妇人，复有遗精，此理之难信者。气类相感，不妨有之也。

　　黔国在滇世守，宛然王者，土官畏之，其所挂征南将军印，每遇下行，不至全用，量事大小，或用一角，或用半印，夷人奉之，有如诏敕，凡有所指麾，此印一至，土官家则相顾失色。惟以应付出门为幸。近年以来，威令稍稍不行矣。

　　翠屏又言丽江军民府产金，每雨后山中寻得生金有大于豆者，所谓金生丽水者也。土官木姓，曾欲认黔国为一族，而黔国不许也。有店房在张家湾，其它处亦多有之，见人执礼甚恭，其它诸生皆利其所有，每赴试必以金为赠也。

　　滇中之地极高，每入京，谓之下京，计其地在数十仞之上，以渐而下也。会试例给邮符往返，至庚辰，下第一概不许用，流离不能复归，乃有缢死在天坛者，皆本兵杨嗣昌为之。自昔祖宗成法，其为计岂疏于嗣昌哉！节省几何，而失士子之心，兼失远人之心，非所谓得策也。

　　迟之莱大成巡按广西回京，具言荒僻之状，衙门公座桌裳皆用泥塑，而画饰之交易皆妇人，其丈夫乡居不常入城也。迟在彼苦瘴，每日服人参以胜之，差满约服二十余片，到京不多日而夜寝不复起，将敛，面色变青，人以为人参之咎。果其然欤！宜兴师每日服附子五钱，徐元扈相君每日服大黄五钱，皆是异事。一名医告余曰：二人此时不觉，后来须一总算帐。元扈寻卒于任，病不一二日，了无他异。宜兴师又不得以附子死也。呜呼！医言亦不验矣。

　　迟之莱为诸生时，至海上一寺，髣佛若生平曾经历者。盖此寺中僧也。后泊舟某处，梦至文昌帝君所言，官当至太仆寺少卿。觉而访之，其侧近数里，有文昌祠，径路一如梦中。云顷自广西差回将升，屡因欲避太仆，逡巡不果，未升而没，没后赠太仆少卿，竟不可逃，异哉！

　　吴澹人亦梦曾为松风寺僧，方水师作序曾述及之。后寓所失火被焚，三日而卒，亦僧茶毗之义也。宋九青在杞县，妻病甚危，其仆梦至马神仙庙有石碑上镌宋名为太仆寺少卿，其后俸满，避之如之莱，竟升大理寺少卿，历太常至刑部侍郎，则梦亦有时不验也。马神仙，在莱阳县，人甚崇重之。

　　梦有至奇者，陈井研之祖名某，巡按辽东御史也。家本寒素，未生时，里中富室夜梦有人送扁至其家者，署曰光禄第。其人有两子，皆诸生，以为科第可待也。未几两子俱死，诸孙零落，渐贫，鬻第于御史，会差辽东，卒于任，以勤劳王事，赠光禄少卿，去富翁作梦时已五十余年。后有司送扁其家，前梦始验，不知此事何急而预兆于五十余年之前。且所兆者，乃死后之赠官也。胡菊潭世安为余言如此。

　　掖县王万象，好言神怪，自言少时遘危症，梦云长公骑马持刀提人头来救，甚真。

　　次日即愈。又言曾在济南处馆，有一狐甚灵，主人病中思桃，时方十二月，计无从得，狐言不难，去一炊许时，即向空掷下二桃，连枝及叶，露尚未干。问从何得之，则云来处远甚。盖世间自有寒暑相反处也。又二年，狐凄怆向主人言取桃事发，不得留矣。自此遂寂然也。

　　神仙事，古来多传之，登州有王赤脚者，不知其名，但以赤脚为号，或见其方坐地上，忽在树杪，土人多言其术甚奇，■〈辶〈山上王下〉〉■〈辶〈山上王下〉〉出人意外。有从之学道者。即言不可。间指数岁童子曰：他却学得，尝出其阴以示人，则一如童子也。一日将死，遗言葬城门桥下，如言掘之，得石埤，镌赤脚王三字。因埋之，数日后，于他县有人见焉。其在衡府甚久，适邱宜城谈蔡蓬头事甚悉。其迹着世，多知者，此不具载。蔡蓬头、王赤脚，可作的对也。

　　宜兴师之再召，夫人吴氏卒踰十年，忽于梦中阻其出山。宜兴未然之。夫人云：既不信吾言，可同我暂至一处，宜兴不觉随去，见一老僧，颈系一索，夫人指示之际，悚然惊寤。自知不祥，乃是夕世兄亦有此梦。较着如此，而不能断割，以及于难。至济上，余造谒舟次，语余曰：自知再来，必至祸及，而不敢不来。呜呼！岂其然欤！

　　王巴县，宜兴师之同年，再召至京，未见朝而罢，或以为井研欲据首辅，故逐之去。井研即有此心，无此力也。宜兴师缇骑催取候旨，上无日不遣人往侦，相传约巴县于某处密语，又传以书约巴县先抵京而后继入，此往侦之言播于京师者也。上因宜兴迁延太久，甚怒，故宜兴不敢再稽，上遂于前二日杀吴昌时等，则宜兴之死、巴县之逐，决矣。巴县至良乡县上疏，票拟奖誉及延伫等语，俱为上所删涂，此岂井研意也。

　　京师凶宅■〈辶〈山上王下〉〉■〈辶〈山上王下〉〉而有，如杨大洪及崔呈秀，虽邪正不同，先后并住一宅，而相继破家。御史张聚秀寻卒于其内，人相戒不敢居。青州冯可宾独买居之，且开园起楼，以娱封翁。一日，冯邺仙元颷在朝，仆于班次，传者哄然，皆以为可宾，且争咎此宅，己而非也。然其封翁竟没于此宅。继之者亦以忧去。太仆寺街亦有一宅。素凶，何香山居其中七八年，其家中或见绯衣妇人，往来空室，香山不见也。香山去后，宋五河琮以考选僦居，未一月而毙。同馆吴慎旃移入，余以为言，吴云凡宅岂有不经人死者，何妨于事。未五日而吴病，病十三日而殁。余初住一宅，业师以序贡就选，暂馆余寓，仓猝病卒，余旋奉差出京，同年张师度入居之，病卒。最后孙凤毛亦卒于此宅。皆数人相继，事岂偶然。然则凶宅果有之也。

　　户部员外涂有祜，四川人，厨役为妻扑杀，埋宅中。后居者发得其尸，转相推究，于是有祜冠带闲住，妻追敕命也。袁忍西恺参宋之普，亦以鹤啄死尸为言，至烦御史按验，在涂与宋固非所以处下人。要之，此等非所以渎圣听也。至屠愚仙象美红叶一事，更属秽媟，以闺房不堪道之事而腾章奏、烦处分，何为也哉！

　　屠愚仙荐张凤翥为边才，召对文华殿，至日斜上始出，而凤翥自辰入，饮酒己成大醉，同召数人，见其语状潦倒，谓不可入。凤翥力争欲入，奋袖喧呼，至左阙门。守门中贵复加留阻，凤翥怒拳殴之，复操俚语呼曰：皇帝老官召我，何人敢阻。由是数人力遏之而止。然上已知矣。诸人对毕，上问张某何不至？对曰：适在郊外较射，射毕饮酒不敢入。上曰：想是酒醉发狂，不怿而罢，屠于次日疏引罪也。

　　熊文举在吏部亦着清名，一旦有过周谋事；周谋，韩城门生也，江西人，浙中知县，使人江西求熊封翁，遗书文举，升过为部属，以甲科得此，不为难事，乃又遣人于京，申明前事，因被缉获。其禀云：所商之题，乃五百年必有王者兴也。又云：与敝座师言之，指韩城也。韩城出揭委之文举。时文举典试未旋，矣（？）部鞫乃封翁应之，与文举无涉。于是封翁论戍，而文举一疏之后，恬然服官，余窃为文举不取也。

　　丙子五月，御史詹抑所尔选上辅臣以去明心疏，盖以嘉善相君发端而及近日时政，言甚切直，上怒，召对，辞色俱厉。詹应对无所屈。上执疏问：如何是苟且？詹曰：即如捐助一事，也是苟且。侃侃数千言，且云臣死不足惜，皇上幸而听臣言，固可为今日之用，即不听臣言，亦可留为后日之思。中珰在旁啧啧叹服，上益怒，阁臣申救良久，命锦衣系之朝房候旨。翌日旨出，着都察院议处而已。院议罚俸，但议语涉夸，遂并处主稿御史张三谟，而院乃以为民议矣。向令议语稍加诋摘，即罚俸无不允者。此中机括，颇亦易知，而当事者未悟，激成摈直之举，良可恨也。

　　仇维祯以侍郎出镇通州，到任后疏称通州内珰守御之能，御史今佥宪金光辰论之，谓其不思自树，巧借内援，于维祯责备极当，而上召对平台，怒甚曰：仇维祯方至通州，亦须让他展布，便尔借题沽名，会天大雨雷震，因而霁威光辰如故矣。

　　辛巳冬月，忽起大风，午门及左右掖门门关一时俱折，如截断者，亦可异也。余未在京，中书于允中言之。癸未既复内操，一日雷震，奉先殿毁其脊，上天仁爱，能无惕然于其间欤！

　　陈启新既用，上亦悔之，只是不肯认错，其后姜卿墅采上互纠之疏，下部看议。部议有刀笔等语。上不悦，谕辅臣曰：只是处分可矣。管他甚么刀笔。意犹未脱然也。部议在外抚按提问，本欲困之以法，以快人心，乃使乘问脱逃，路皓月不得辞其责矣。启新曾清理顺天府钱粮，将科场供给裁削太过，主考犹可交吾，房考至无炊爨，其考官房中一切借办，榜出天尚未明，而府役率行户百余索取，喧哗满前，何其无大体也。国家惜费，亦不宜惜及于此。在启新固所不知，乃启新被参提问，已经数月，而尚仍其陋，则顺天府官亦去启新不远矣。

　　国初止有廪生，后乃加增广附学，故试录于某府州县学下廪则止书一生字，余则加增广附学于生字上，此旧例也。河南周藩宗学创开科，第误书宗学学生，多一学字，丁丑一榜，乃于增广附学之上，俱落学字，径接府州县，有是理乎？是时孔句容为副考，填写纸条，不甚留意，填榜儒士，不谙旧规，遂误至此。榜后言之，句容且曰：须经重刊，乃便进呈。句容曰然。因言留都，遇丁祭，惟国子监举行，上江两县，统于府学，如京师；故敝乡嘲京城诸生曰：应天府学不祭（济）。上江两县无学，正此类也。相与一笑而罢。句容事多不知与礼部言否，阅月进呈，竟仍其故，至壬午，余一切正之。

　　往年试录，有试中书舍人，竟书其衔而不用乡贯。世庙时录可按也。近日孙凤、毛姜，金允，皆中书出身，仍书某学某生而已，往时教官无不书衔，故拆卷时有一教官，则房考为之失色。今书衔者仅十之一二，其为教官与否，无从而知矣。辛未浙江王佐，甲戌南直吴钟峦，俱以中州教官中乡试，至会试仍入北卷中式，无或问者，此又何也。

　　自甲戌颜茂犹五经特准殿试，丁丑有五经四卷，止中揭重熙时，令各书本经四义于四经之前，揭为书经，则场中明知其为揭矣。此甚不可也。其余三卷皆差，经旨不必言，揭卷在书一房，其房师将以为首，而总裁不肯也。曰正为五经不可抡魁，此何言也。失明旨列茂犹于正榜之前，即元且居后矣。乃不可抡魁乎！文章公器，闻以五经增价，不闻以五经受累也。壬午场中，止有二卷。各卷誊毕始入，罗小逊曰：既是两卷，止可中得一卷。余曰不然。且看文字，如或不佳，一卷亦不可迁就。如佳，虽有十卷，也须中他。小逊曰：然既而两卷皆佳，但五经序不列便分房，因书各房于小纸，与小逊各拈其一。此时一名二名俱定，三名以二场贴出，中书黄耳鼎房中卷也。黄方俸满，考选小逊，欲以次卷升补。余甚不惬意。至四名礼记卷，又甚佳，不可易。余惟期拈得书经、春秋，则以五经卷为魁，以专经卷为第六名，庶破丁丑总裁之谬，不意拈得诗二房及礼记房，则不得不以为第二卷矣。岂数为之欤。或者不知以为踵丁丑旧例而实非也。犹幸小逊俯听余言，开五经两卷之例。明年两卷皆捷，复有五经一卷，名赵天骥者，在山西以五经中式，至是亦在中列，填榜之际，井研及通州曰：五经只好二卷，如何又是一卷，遂以本房易经填注，是不敢于破例而散于欺也。请问二公，壬午之前，何处有两卷之例。岂中堂担当，反不如两宫坊耶！井研不足道，通州是如何遭际，上以格外用之，而不能破格以事上，小事如此，大事如何去得。

　　丁丑闱中，罗小逊以梦故，焚香拜落卷，信手抽得一卷甚佳，乃破中有镜字者，忘其名。余未尝有梦，而按阅落卷，不遗余力，仅得一卷，亦无他异。但首篇承上节恶字来，从恶说到好，又从好说到恶，不作两平。其先为同事萧历室誉涂窜满卷，遂命人洗净加以圈点。且批云：会场大矣，何可少此一种，荐之句容。是日，句容晨起，似梦非梦，若有人扼其臂者，既而此卷适至，遂收之，即乌程闵度卷也。余诗有云：吾道良堪据，鬼谋非所尊。盖谓此也。

　　壬午有诸城丁某者，以三百金得监元，复营关节，故评事李森先以拟题挂议，丁见事迹颇露，不敢入场而去。余与小逊因而加慎则有之，迨后榜出，江西有二人，而山东并无一人。时入试者六十有余，并副榜亦无之。事出偶然，东人遂谓余有心避嫌，不知闱中安知其为东人而汰去之。若拆卷之时，众目共注，已定之卷，谁得以意改移。夫但保自己名位，而排挤桑梓，此谢德州升之所为也。余虽不肯，万万不至如此。

　　胡麒生行人俸满，业已出缺候考，乃复入丙子北闱。中书陈龙正阅戴记，借其拟题一帙，榜出所中有胡维孚者，物议腾沸。龙正为醒迷记一通，后维孚为部科，磨勘四义刻布，于本题无涉。龙正乃自陈有醒迷记，旋得旨进呈发抄故，维孚革褫，麒生降处，即副考闪中畏亦降赞善，而龙正无恙。此事殊不可晓。胡特泛然拟题耳，出题在龙正，阅文在龙正，而乃嫁娲他人，何为者也。且其醒迷记，不过因物议之及，更加诋毁，不受其馈杯耳。有何发奸之功而超然事外，故浙人亦有不能平者。

　　此科解元马之骊文，较癸酉殊胜，乃有一二下第诸生，吹索字句，投揭于陈启新，遂至疏闻。于是，主考黄东崖上疏自明云：吏科无衡文之责，启新非能文之人，上涂吏科句意，可知也。部议竟以核字不雅，罚至四科，无论一字不足以累全文，即专论一字，有何大戾而至是也。启新不足责，仪制案呈，逢迎启新者，推其用心，何所不至。自庚午姚现闻希孟以中武生被处，北闱遂为畏途。盖辇毂之下，议论易生、风波易起也。

　　癸酉张费县序及先期托疾杜门，因以方遂安为主考，是科独无议为希选也。壬午余以赴京之迟，为宜兴师所不喜，甘心宁入北闱，或诘余曰：业已迟矣，何不再迟半月，明年便入会闱。余曰：是则罪之大者，噫！亦良苦矣。

　　刘泽芳，可斅之子，年虽幼而文字尽可中式，乃部中不肖司官，以伊巨富，垂涎而不得，则磨勘其卷，以为奇货，谓其首篇套用敦厚以崇礼旧文，几于全录；次二篇亦然。不知北场文字有用本题旧文数行，彼此相同，仍在中列者。况别题文字，焉能禁其套用。且亦何必禁也。一二司官，更加狠戾，稍欲伸说，其间便执巨富为辞，相与目笑之，反似受其贿赂，代为出脱者。此等闷气，大不可耐。

　　子罕言命理乎，抑数也；子平五星之说，余自幼不甚信，以其年用建寅而日用建子也。以十一、十二月为去年，而以子时、丑时为今日，即果有此理，果有此数，而舛错如此，何能奇中。京师有王太和者，江西人，人共以为神验。一日，与傅海峰、钟秀访之，方布道袍，屏去仆从，托言候选之官，推算良久，一毫不似，余与傅相视而笑。壬午枚卜，曾以柄用许，宋九青又言六月二十二日当召对。是日果召对，乃下狱，非柄用也。太和自此逃去，不知所之。

　　刘幼孙重庆，户部侍郎，生平有好古之癖，日用之物，无一犹人者。凡古异之物，价无贵贱，以必得为主。没后欠债二三千金，皆费于所好者也。余尝饭其家，所用食器，灿然黄色，皆宣庙坛器也。不岁余，皆散于京师。傅海峰得其一鼎，价一百二十金，其买时盖三百余金，其它物皆称是也。

　　徐佥宪矿，携一元章石卷，凡百余种，五色胥备，其石各有所似，而不似石者，颇多奇状历落，目所未睹。

　　京师有二古像，其一栴檀佛立像，在鹫峰寺，有古记其质深碧似金似石，间有似木处，乃西国填王当释迦佛在时所造，自龟兹入中国，历二千余年，像莫古于此者。其一大士像，在稽山会馆，尉迟敬德所造也。栴檀像万历年间覆之以金，殊为可惜矣。

　　又有贯休罗汉，在城南一寺，十六轴古绢，为香烟所侵，黑色，持向日中，仅辨髣佛，阅数轴，往往目眩，无能一日尽阅十六轴者，亦奇物也。

　　殿试之次日，词林诣兵科一饭，观唐人十八学士图，相传为故事。癸未，余得观焉。吴道子画也。皆立像，上署衔名，无他景物点缀，末有沉括跋，及问所从来，则正统年间山西一监生条陈兵事兼进此卷。疏既下，并此卷俱付兵科，遂留至今。时沉苍屿允培为都科，复出调马铜牌。盖铜符也，字皆反凹，其正文隆起者，藏番人处，大篆云：皇帝圣旨，下为二行云：合当差发，不信者死，外以红皮为套，冒之旁有细字，曰撤刺哈必，番人名号也。当时以调番马当在茶马之前矣。嗟乎！国初威命如此，览之徒增慨叹耳。

　　太仆寺石刻画马有二，一史道硕，一赵孟俯。皆王凤洲世贞官太仆时所摹勒也。赵画马，人所共知。史五代时，人画马，视赵为奇，筋骨鬃鬣，更加崚嶒，借此以久其传，实为厚幸矣。

　　内阁宣圣像，亦吴道子画。余尝入视其像，冕旒端坐，亦无景物，大都如世俗所画神像者，龛外有帷，帷中然灯，绢色又古，但见其依稀耳，下有范铜像，兼四配像，则宣庙所赐也。

　　内阁设先圣像，而阁臣两列坐焉，中施长案相对，治文书俨如先圣临之者，制固善矣。若文华门东直房不过暂憩之处，亦有小像，则余所未解也。余尝教习内书堂，堂西向，约十余间，其南一室，奉先圣，其北一室，亦奉先圣。于南则拜，于北则揖，不知何所取义。夫设圣像，于教习内竖之堂，已非所宜，况相去咫尺而设二处，不亦渎乎？所当议撤也。

　　凡入内书堂，其司礼掌印，俱投侍生帖，盖国家设词林，衙门虽冷，体貌则崇。自史官已然，彼亦不以为异也。论者乃称张江陵投晚生帖于冯保，得非不悦江陵之人，造为此说，以诬江陵者乎！然近日张淄川以首辅之命，不出传闻，其求曹化淳，实有此事。淄川原非词林出身，未必无此苟且之事。但取戊辰会试录观之，内外帘官，凡给事中、御史，无不因魏珰带卿衔及都御史衔者，独词林如故。盖词林之体，原自无可营竞，虽诏躁者，不能改其常也。祖宗以此储公辅，意深远矣。

　　杜毅斋三策册封琉球，海中月夜，如在水晶琉璃中，遇雨尤奇。水自空中直下，与海水相接，浑而为一。雨中有赤、黄、绿、黑等龙，随水上下，鳞爪攫拏毫发皆见。仅七日至琉球。回时中路舵折，一日一夜在回溜中，行不知远近，舟人自分不全，黎明忽见远山，谛视之，福州山也，不炊许时，已抵岸矣。

　　福州海中，有彭湖岛，相去三千里，晴日髣佛可见，有参将领兵驻其中。自福州顺风而往，不半日至也。又有东岛者，视彭湖为近，内惟产鹿，千百为群，岛人捕得，取其肠胃，连粪食之，以为至美。其全体则鬻之福州人，今所鬻鹿脯鹿筋，皆东岛物也。

　　应劭风俗通，记稀姓十余人，皆为太守，或以为非实，然不必非实也。南部新书，言唐大中以来，礼部放榜，岁取二三姓氏稀僻者，谓之榜花，余考洪武以来，登第稀姓，四年辛亥则有智审（元氏人）、尔朱钦（富平人）。永乐十三年则有巴镛（江西都昌人），宣德五年则有萨琦。正统十三年则有越坚。景泰五年则有上泰（江夏人，上字与尚异）、茂彪（襄阳人）、聊让（兰州人）。天顺元年则有上志（朝邑人，与泰又异省），七年则有宣茂（公安人，殿试改为陕。崇祯年，公安有陕嗣宗）。成化二年则有乙暄（海州人）、沃■〈羒，页代分〉（定海人）。五年则有勒玺（曹县人）。八年则有闾钲（泾州人）、兰玉（赵州人）。十一年则有仰升（无为州人）、滑浩（太医院人）。十四年则有才宽（迁安人）、钮清（会稽人）、茆钦（卢龙人）。二十年则有税新（四川南溪人）。二十三年则有仵绅（蒲圻人）、戈福（代州人）。宏治六年则有蔚春（合肥人）、院宾（顺天人，院字与苑异）、闾洁（泾州人）、仰儒（余杭人，与升又异省）。九年则有汝泰（吴江人）。十二年则有牧相（余杭人）。十五年则有訾绶（朔州人）。正德元年则有尧弼（内江人）。三年则有银镜（忻州人）。六年则有顿锐（涿州人）。九年则有底蕴（考城人）及宦（交河人）。十二年则有仵踰（蒲所人）。十五年则有俎琚（磁州人）、眭纮（武进人，眭音须）、初杲（潜山人）。嘉靖二年则有阿其鳞（代州人）。五年则有拱廷臣（桂林人）。八年则有眭煜（丹阳人，与纮异县）、郏鼎（太仓人）。十一年则有承林（德州人）。十七年则有汝齐贤（吴江人）、顺境（武昌人）、步允迁（蓟州人）、卿文瑞（公安人）、蒿宾（膝县人）。二十年则有钮纬（会稽人）、戈中和（南充人，与福异省）。二十九年则有操守经（浮梁人）。三十二年则有钞介（彰德人）。三十五年则有操时贤（浮梁人）。庆隆二年则有咸怀良（莱阳人）。五年则有由礼门（杞县人）、令狐氏，唐宰相族也。当时以门族单少，有相认者，即收之，甚至姓胡人，亦冒称令狐。或嘲以诗曰：自从元老登庸后，天下诸胡尽带令。万历中有进士令狐泌，近日有新城令令狐永辉，不知其为宰相之后否。以上四十余姓，皆从会试录得之，非传疑也。又益都有郇姓，本毛诗郇伯劳之之郇，乃音环，不音旬。郯城有榚（音卓）姓，亦巨族也。黄县有淳于，即髠之后，历代墓具存，大显于唐，碑表相望。今族属千余人，而无业儒者。范黄县云然。又山东有举人睢坤，唱名之际，二字俱不识，乃自言音虽冲，又非不识甄盎之比也。其不系土绅者，稀僻之姓，所在而是，又未可尽记也。
　　●玉堂荟记卷下

　　菏水杨士聪朝彻撰

　　癸未九月，经筵进讲，君子有九思一节，余先期□□章送阁，进规处有「圣不自圣」一语，井研使中书来曰：此语上所最厌，宜改之。余即易以别语。因思尧兢舜业，古来帝王忧勤不已，无非不自圣之一念，何至以为厌也。此语可厌，则讲书亦可厌矣。区区小臣，不敢谬执己见，井研恐不得辞其责。

　　辛未罗萸江喻义，送讲章于阁，乌程令改不肯，遂至疏参，言旧例惟经筵进规多于正讲，日讲则正讲多、进规少，今喻义以日讲而用经筵之例，驳改不听，自媿不能表率后进云云。乃下部议处。部议云，圣聪天纵，而喻义哓哓多言，遂以闲住处之。夫讲章岂有二例，况多少之间，惟视文义尽否，又非有一定之限也。乌程不过借题以处罗耳，乃如部议，天纵不须多言，安用讲书为也。一忮一谀，后来讲官无所措手矣。

　　日讲与上共凭一几，寘讲章，其上以牙签倒读，非预诵精熟，往往致误，短视者尤苦之。何香山为讲官时，讲尚书至弗虑胡获、弗为胡成，冥然不记，遂不能终讲。翌日上疏引罪。韩芹城四维，壬午冬杪，自少司成加中允为讲官，旧本短视，牙签所指，多非其处，讲未及半，偶有遗忘，不能复措一语而罢。又数日，复然，乃自陈怔忡健忘。于是，准辞日讲，但带官衔佐成均也。

　　上不喜忌讳，一日讲春秋，越过宰咺来归仲子之赗一条，上问何为遗此不讲。盖宰咺称名，以见宰之非宰，疑讲官为执政讳也。其实讳赗字耳。至子疾病二章，从来不以进讲。上皆令补通。其时王素公锡衮为讲官，乃以天字立义，言圣与天通，无论死生疾病，无往非天。故曰吾谁欺，欺天乎？议论尽有关系，但进讲须诵本文，末节，死于臣之手及死于道路是何等语，旃厦之上，无故宣此不祥之言，似亦非所宜也。

　　春秋讲章，与他经颇异，多不用进规，每讲仅一条，甚至意义少者，寥寥数言而毕。但以一人专讲，不复更替为劳。宜兴师柄政时，越次而用刘允平若宰，乙丑诸公甚不平。宜兴师不顾也。允平讲官三年，叙升至谕德，反在乙丑诸公之前。癸酉冬，渐有柄用消息，或云因为讲官而用力于内也。一日早朝，有遗匿名单于左掖门内者，多言闺门及乡党问事，尽不堪道。一时閧传，刘不自安，因乞假归。无几，即以病卒。此可为词林躁进者之戒。

　　王素公锡衮，云南人，方署吏部印，又为讲官，每于事隙，撰讲章以进。是时上或连数日御讲，王不废部务，每日撰讲，肄习精熟，至于不遑寝食，而因讲纳忠，往往而有，一日讲「禹吾无间然矣」一节，通规处略去各项，独重沟洫，言江南水利极其详尽。其于东南财赋之地，裨益良多。但河北水旱，非沟洫所能救，东土诸泉，以漕运故，尾闾泄之民间，不得涓滴之用，而荒盗以来，蒿莱盈野，虽神禹复出，将如之何。夫天下大势，策积储则重在江南，策形胜又重在河北，近日傅司农淑训将边腹饷款入不副出之数，刊刻成书，每遇朝臣有蠲逋之请，概从庋阁，但送饷款一册，不复议覆。余壬午入都，请蠲七州县逋额，司农亦以此法应之，吾恐天时人事，两值其穷，将来酿祸，岂但入不副出而已。天下大计，非可与贫窘作家量入为出者比，乃不酌量缓急，而欲概杜请蠲者之口，忧国者不当如是也。

　　庚辰秋，上傅谕欲素食终身，圣母早崩，不及养故也。此殆托言，或别有所感而为之也。一时辅臣有揭，李印渚绍贤有疏，大要为主上爱口腹，谓不宜以淡薄自苦。自古帝王之孝，不须如此而已。上皆优答，不允。不知此等揭疏，何所见而为之。夫上之感动及此，必有大不安于中者，乃不能引类畅言，以成就君德，而反言不宜淡薄，何其言之陋也。余谓宜备极赞美，而更推广言之，皇上以圣母故，素食终身，大孝至仁，千古无两，但帝王以天下为一家，民物为一身，则仁孝又不止在素食也。素食之意，将以惜物力，则买办需索，造作进奉，以至非时之赏赍，铺垫之羡嬴，何者不当裁节，将以惜物命，则缉获听断，拷讯驳谳，以至财与命相连，法与情两乖，何者不当宽贷。推此类言之，使天下无一浪费，无一衔冤，其为素食也大矣。揆之圣母之心，何等欣慰，即日御水陆之味，何损于仁孝之一毫。今议裁议减，多在外庭，而监局之中，其盈缩任意，豁壑无厌者自若也。爰书之重，一驳一加，至于加无可加，比无可比，但言奉旨从重而已，甚者厂卫缉获，即为平反所不及，十有九死，万一得生，而家已破，封疆之事，闻杀督抚，不闻杀总兵也，间有总兵乃其庸琐无能为者，故总兵益骜，督抚益危，皆非所以惜物命也。持此不变，而避腥膻茹蔬，果将恐圣母在天之灵，有愀然不乐已耳。以此进规，上未必怒，何诸人之疏，绝无此意，失悟主之机，沮为善之路，良可惜也。夫李西野化龙，山西人，考选部拟御史，上自改为给事中。到任之日，上疏自言臣才能谫劣，仅拟御史，已为过分。不知皇上何所取于臣，而特改为科，恩则厚矣，臣伏自循省，求其所以当改者，而不可得也。此言可谓切中，出于自言，尤人情所不肯。上怒甚，降调，寻以假去，不复起。其与李互易者，为台中胡某，试卷中有「瞪目而视」语，为上所涂。因易之。或言吏部进卷之日，胡梦大雨雷震，西北奋起一龙，失惊而寤，及旨下，易已者乃山西李化龙也，亦奇矣。

　　是次考选，亦有真定府同知许自表，以原拟御史黎玉田易之，自此遂开内改之端，而当事者渐至用以行私矣。黎为同知半年，升昌平佥事，踰月遂升辽东巡抚，许以明经起家，既得御史，管京差，踰年挨次当按宣大，意惮于往，乃疏参乌程，得旨降调，补上林署丞，由此观之，未见其当易也。

　　己卯考选，亦有内改数人，吴昌时以部拟礼科改部属，而韩城之怨由此结矣。是时，上自命题复河套议，凡言不可复者，即入选，或云武陵密议弃辽东，画关为守，故以复套为比，未知其果然否也。

　　张虚舟作楫，戊寅有疏，论高起潜，上怒责令回话，方灯下构草，所坐室中，磔磔有声，槅扇一时俱开，出视之，寂然无一人。张甚惧，自意当得祸不测，但业已论事，无可如何，默坐久之，再理前草，及疏上，止于降调，乃知鬼神弄人，有志之士，决不为所愚也。

　　吏部侍郎张捷，宜兴师之私人，即乌程之蔡奕琛也。蔡无日不至乌程家，张亦无日不至宜兴家。宜兴去而张为少宰如故。一旦太宰缺人，屡推未用，垣中吕黄钟上疏，言何不于侍郎中特用一人，中书乔可聘驳之，谓侍郎止有二人，其一词林，无升太宰例，非拥戴张捷而何。吕因举词林为太宰者以辨。时贺江夏在吏部，不闻以知人擅长，且自有词林本等之官，安见其当为太宰。吕此疏出，而其拥戴益不可揜，故未几即转年例，然而张如故也。会乙亥内察，将及御史，刘宗祥素有贪声，自知不免，乃发捷与己私书，有「当事者专欲用内」等语。意指乌程也。有旨诘张，张乃以闲住去。刘因免于察典，旋升江西巡抚，夫以不易去之张捷，而刘能去之，不为无功。但发人私书，非正人君子事。况即与己之书乎。以此逃察，其人不足敬矣。

　　省中蒋德瑗，即晋江相君之弟，亦因察典将近，上疏参房之骐，奉旨云：国博考选，原系旧典，何言无例？时之骐为太学博士，议与考也。蒋欲借此建言，而不知房之与考，先从政府得之也。疏既被驳，蒋竟以察处，蒋与刘均一借题，但有工拙之异耳。要之，蒋之心事仍可对人，刘之心事乃不可以告妻子也。主察者避其所忌，而甘心于其所易与，亦大愦愦矣。

　　曾就义，江西人，作县颇着清名，戊寅考选御试疏中，称百姓之困，皆由吏之不廉，使守令尽廉，即稍从加泒以济军需，未为不可。上喜其说，遂擢第一，入词林。未几，即有剿饷、练饷之加，实因曾议而决计也。夫为政须令有余地，虽尧舜在上，不能使吏皆廉，吏未必廉，而加者真加，困者乃真困也。曾岂真昧乎？此不过一时逢迎，姑借以为功名地耳。曾进馆未久，复上民惟邦本一疏，得非有所不安于中，而欲以此救前言之失乎？或曰：就义前后两截，可谓逆取而顺守矣。又半年许，以疾卒于任。夫国计民生，何等重大，而昧心妄言，以博己之一官，此天地祖宗所不容，曾之死，盖阴祸也。

　　漕运旧例，有土宜换枣之说，沿袭既久，并带客货，神庙年间，所带日多，运军以此为生计，视船如家，甚爱惜之。其有浅阻之处，自雇剥船，公私两济，盖未有私货得达而反忧官粮之不达者。祖制寓意深且远矣。迩以运事迟滞，一切严禁，间遇私载，则没入其货，而加重罪焉。运军日贫，商贩裹足，剥载既已无力，一旦浅阻在前，惟袖手而观，诿罪于河道，甚且有烧船以图赖，弃船而潜逃者矣。何者非所爱也。自古王道本乎人情，利之所在，人争趋之，乃因以集事。故私不妨公，王者所不靳也。不然适足以致误而已。夫公尔忘私，国尔忘家，士大夫犹或难之，而以责之运军，此万不可得之数也。善谋国者，宜熟思而慎处之。

　　丙子春，有岁贡生某者，忘其姓名，伏阙上书，上命取览，以其所言无当而罢之。然其言亦有所见，如云驿递裁减而摃轿等夫去而为贼，则复驿递为平贼急着。一时或笑其迂，不知此实至言。天生此食力之民，往来道路，博分文，以给朝夕，一旦无所施其力，不去为贼，将安所得食乎？后有自秦晋中州来者，言所擒之贼，多系驿递夫役，其肩有痕易辨也，乃知此生之言不谬。夫言有可采即刍荛不废，况贡生乎！

　　自驿递裁减，册封大差，人夫不过十二名，一舆之外，仅余四名，不足以供节册之用；乃有封王妃者，冠服或二三摃，新例又多并差，一府而有二三王妃，则冠服多至八九摃矣。其人夫仍是十二名，往往自雇脚嬴駄之，蹩躄道涂间，大为亵体。夫臣子奉差，即自雇脚力，非过也。冠服乃朝廷之法物，颁降藩王，典礼何等隆重，而下同商贩，动辄靡赀，此甚非所以重帝命也。余方在籍，诸君奉差至济，有见过者，攒眉相告，余戏谓不见夫解银者乎？夫马俱足，更加护送，彼亦一钱粮，此亦一钱粮也，所争者出入之异耳。诸君以侍从之臣，持节之重，而不及一解官何也？世事至此，付之浩叹而已。

　　宗藩之陵替久矣，非官绅诸人敢与抗礼，而其势既穷，虽欲沿旧制而不可得；且将军受各官拜，亦旧制也，国初将军甚少，间或有之，其亲皇曾孙也，即受各官之拜，彼此交惬，今传经累叶，其非皇支者，毋论，即列在皇支，皆王孙非帝孙也。周藩郡王多至七十余府，将军不下千余，每遇散给禄粮，塞路盈衢，无非玉带，而欲抚按司府而下，一一拜之，有是理乎？今上由信邸承统，故留意宗藩，修复掌故；要之，当国初亲近，无烦申饬，其礼自隆，若迩来宗姓，即二祖而在，亦不能因仍其旧。昔人言祖宗亲尽，犹且当祧，况于宗室！呜呼！此至言也。

　　国初，亲王不时来朝，故高皇帝定亲王与皇太孙相见礼。公见之后，仍有家人礼。至陵庙行礼，太孙居中稍后，亲王两旁在前。天顺初，召襄王来朝，已不用家人礼，而欲天下宗藩隆重，如二祖时，何可得也。况熙宣而后，防禁日严，闭着一城中，无异囚拘，各官之于亲王，惟无失大体足矣。郡王而下，尽可通融讲钧敌之礼，一切旧制不能复，亦不必复也。唐亲王皆出守郡，黜陟行焉。宋亲王班在宰相下，我朝虽无此制，然江陵盛时，于亲王皆以宾主相见，其受封在江陵为宗伯时者，又侧坐称门生，即云势焰所烁，颇为非宜。然而朝廷益尊不闻，亲王遂以此贬重也。矫枉过正，将生事端，亦岂亲亲之道欤？宗藩仪节之议，始于唐藩上疏，言各官有乘舆至端礼门内者，用拜帖书大字等款，各藩率不闻有此想，独中州为然。此诚各官之咎也。部议屡上屡驳，遂下署部侍郎陈子壮于狱，传闻上怒甚，欲加廷杖，曹珰跪谏乃止。未几，唐藩杖杀二郡王，上乃不怿，蓄而未发，寻又疏请统兵勤王，总亦内不自安之意，非真有他志也。上密敕抚按，押发高墙。其旨云：一日杀二郡王，灭绝人伦，背违祖训，莫此为甚。向使不议仪节，二郡王万不至被杀，亦无从而禁锢高墙矣。语云：虽曰爱之，其实害之。上而不爱宗藩则已，奉何以爱而贻其害哉！

　　鲁王寿镛所宠孙氏，济宁人，其出甚微，晚年以五千金助饷，为孙氏量求名号，部议鲁王已立世子，世子亦庶出也。今之此举，独不为世子地耶！上从部议，并郄其所献云。

　　鲁世子以派，自号干山，其官中所筑假山，在干位也。山中有洞，穴地为窟，室极其深邃，以瓮贮油，昼夜然镫，凡诸用物，靡不悉具。盖因德王被掳，中州福伊等藩，相继沦陷，为此山以备缓急，可避匿也。壬午兖州破，世子走入穴中，官奴引兵至穴中，得之，拷追金银略尽，以弓弦缢杀世子。方缢，世子呼曰：当先杀我子，不知何意，竟如其言。世子身短多须，通体皆黑毛，长可寸余，异常人也。

　　济南破于正月初三日，岁内二十九日，在围城中，犹令历城令追债。兖州被围，世子止捐三百金，乃预借禄粮，取之兖州府库者。有何太太者，鲁先王之妾也。闻事急，自捐五千金。世子留其四千五百金，而以五百金付外。失城之祸，岂尽由天数也。青州被围，衡王号泣，召各官出金银于庭，恣其所用。青州得以无事。乃事平之后，将寄储外解各银，照数扣留，以补所费之额。惟汴城八月之围，周王费至数百万，卒以保全，真强人意矣。

　　宗藩以科目起家，始自辛酉，大要宗室能文者，江右为最，楚蜀次之，科目之开，本以收罗天潢之俊，何必限以定额。各省屡请不允。至己卯，有多中宗生一名者，辄裁去民生一名，厥后遂止，如原额。是不欲其滥进也。乃科目之外，又有换授。每藩多至五七人，选除未尽，继者接踵。一宗才耳，与其旁及换授，曷若稍广科目，且换授易科目难，久之将尽趋换授，而科目废矣。使宗室诸人不务读书，专事钻刺，未为得策也。

　　换授之法，皆自亲王保举，莫多于江西宁府统字诸宗，以换授在仕途者，不下六七十人。且本府无亲王，则各郡王所保举也。罗小逊曰：大都以五十金求荐，得之甚易，故多至此也。至京复加营谋，优者得中书舍人，次者不失为州县正官，吏部田唯嘉专以此为奇货。夫宗才换授，原以用其才耳，中书闲曹，何长可见，乃以处最优者，使帝室之冑，金钱横行，垂涎于台省，其恩岁宗贡，号为正途，反远逊不及。此所谓舛也。

　　举人朱由■〈木〈爂，焚代火〉〉，益藩宗室，以会试副榜，求准殿试，此宜允而不允，举人未登正榜，而优议者，在昔则有孔谔，在近又有颜茂猷，况以宗室近属，求赴廷对，何用靳之。朱露一朝觐，县官率意上书，一味逢迎，非能言人所不能言也。乃召对授给事中，赐名统鏳，沮向用之路，开侥幸之端，往往如此，所未解矣。

　　朱统鉓，亦宁藩宗室。鉓字本音饰，其义亦同，而江右人多呼为布，何也！戊辰选庶吉土，有言宗室不便入馆者，改授中书，即告假去。又三年，值宜兴师为首揆，闵太宰洪学秉铨，乃入京辩复；统鉓本宜兴辛酉所录士，而太宰为江右左辖，曾赏其文也。由是得复庶常。癸酉授职，壬午南闱副考，后序中以宜兴师乃兄比卜式，盖辛巳相随入京，输米五百石，选得光禄署丞者也。以比卜式，恐亦非其伦矣。

　　甲戌进士朱宝符，赐名为朱统铚；朱■〈金伊〉，赐名为朱奉■〈金伊〉；皆庶宗未请名禄者也。二人未曾疏请，恩出特赐，准入玉牒，是上所重在科第也，乃又有时而不重，何欤！

　　庚辰就教举人一百余人，就教岁贡生近二百人，既试，上传谕吏部，悉与部属及州县正官，又言此系特用，后不为例云云。于是，举贡间选俱照甲科资格，惟吏部选得两司务，其余部曹无不选授，诸人出于不意，自诧特典，一时意气出于甲科之上，此不待言也。但其本意，原在就教，囊资无多，不足以充选后之费，在京职犹知节啬，若选得外官，其势不能无所费，又谓官出意外，虽费尽可取偿，未免任意借取，京中债主亦以金钱恣其所用，未出京而负债多以千计矣。欲其居官廉介，安可得乎；故肆者遂玷官箴，谨者亦将坐困，究至吏治人才两受其敝。谓此新奇快意之事，可为乎否也。余州亦选一新守，只身而来，有京债七人随入衙中。未数月，而被论以去。其人能文，又谨饬自爱，而受累如此，则其余可类推矣。

　　欲行保举之法，但限某官而上，方得保举。如宋之预举自代可也，不必以一时类齐。今之保举，至刻成齿录，俨然若一科目。然格套渐成，营竞乃起。故有千百贿赂，谋保举，又谋选除者，皆一二年后，末流所必至。吏部又欲就中低昂，以济其私。于是每考有县丞主簿等官，与考诸人，即欲不更加营谋，而不可得。夫以正官，举即当以正官用，称与不称，自有连坐之法，与吏部何预？若果文义疏谬，不堪临民，驳回可也。甚则罪及举主可也。何用曲加调停，降选丞簿，揽权归己，贿赂公行，皆由吏部之不肖耳。

　　保举州县正官，原限举人，以至生员，未有及童生者。宋今础之普时在垣中，独保一童生。余怪问所以。宋曰：此人虽曰童生，其实年老，不能为官，聊复塞责，以免连坐之累耳。当时为之一笑。其人既经保举，即于里中具冠带，张盖乘舆，其儿妇偶有小过，其人怒甚曰：吾今已为官，当行官法，集亲族杖儿妇于庭，或言以其夫代者，不许，竟杖之，其妇当夜缢死。父母讼之于官，未及讯质，而童生亦毙矣。

　　副榜准贡，始自辛酉，本登极恩例也。至丁卯、庚午而滥焉。有列名榜上者，不与，而无名者反与焉。惟在有力者为之。新城王与玫、王与慧，皆原榜无名者也。至甲戌吊察历科副榜原卷，于是原榜有名而卷偶失落，亦有被驳者矣。明年复令礼部较阅原卷，量留数名，以信前旨，其余概发本学肄业。于是未选诸人，什九罢回。己卯杨武陵建议将副榜充贡入监，行积分之法，又以副榜在后或多赝增，议于正榜之前一日，先出副榜，于是奉副榜，允为得人之旨，其人既贡至监，但考一二优次，便以科道自居，移寓制衣，俨然候除之官。故言者有曰同一乡试也，为正榜者试毕而归，寂无一语，为副榜者乃人怀跃冶，希冀得官，此真不可解也。武陵不足道，副榜一事非有异同商确之烦，而十年之中，忽行忽止，忽重忽轻，无论以服士子之心，亦非所以持政体矣。

　　国学援纳，原非祖制，以首善之地，广收铜臭，最为不宜。第相沿已久，从来无议罢者。乙亥忽传谕，一概停止，一时以为盛事。或以问余。余曰：援纳固当罢也，但非此时事耳。又问何时当罢？余曰：外患悉平，财用充足，此其时也。或曰：若然，则更无可罢之期矣。余曰：援纳虽非美事，然犹胜于搜括捐助。今搜括捐助有加无已，而独罢援纳可乎？即罢亦暂罢耳。明年丙子，科场届期，携银自远来者，皆废然而返。又当户部窘乏之日，急欲得银，而停止方新，不敢言开，是公私两困，言不便者，十人而九，踰年之后，其例复开，何所见而停此两年也。乃知为政者须度势审时，务求可继，不必慕其名而为之也。

　　援纳之复，部议不论，廪增附一概以二百七十金为额，久之惟附学纳银，而廪增裹足不至，乃复照旧例，其意以为增广多冒称也，乃并廪例而加之，及不可行，而冒称乃如故矣。久沿之例，即圣人无如何，琐屑计算，徒以伤体示陋已耳。善谋国者，殊不在此。崇文税课，以边患逋额数多，责令事定补解，遂至陡加税额，积月而所逋益多，一主政接管，骤减旧额，由是商货辐辏，有自天津卸载越务而赴崇文纳税者。有自临清、德州即先赴崇文纳税者。不三月而前逋俱完，新课充溢，此公惜偶遗其姓名，此等手段，可作户部尚书，与援纳加银之议异事而相反也。

　　援纳既停，监生渐少，于是开选贡之例，誊录分卷，一如场中事宜，第减七义为五义，省三场为二场，其额每州县一人，有不堪充选者阙焉。本以充成均之选，非有异也。诸与选者，一时高自标许，以为破格大用，即在旦夕，遂欲凌科甲而上之，及廷试毕，一概入监，了无他异，其年暮家贫者，又不准就教，勉完监事，黯淡而归，至家与诸生无别，反损去廪膳之资，强半悔之，乃知张皇一番，殊属无谓，不如以选贡还选贡之为得也。

　　甲戌试进士，倪学士元璐为受卷官，与共事诸人言文昌入豫分。今科鼎元在中州。已传胪果杞县刘湛绿理顺也。先是景泰甲戌杞县孙贤为第一，宜兴徐溥为第三，至是刘为第一，宜兴吴国华为第三，相去一百八十年，地方甲子，往往相符，信乎非偶然也。

　　庚辰殿试，照例进呈十二卷，上取余卷至再三，皆以十二卷进，遂至三十余卷，因而召对，问绥边靖患报雠雪耻之策，诸人各有所对，独通州魏藻德对曰：以臣所见，不离明问之中，因以耻字立论，累数百言，朗朗可听，上为倾耳久之。时朝臣在列者，皆谓且为状元，已而果然。中庸曰：知耻近乎勇，魏之立论，亦奏疏体，单拈一字，易于见奇，谓内外文武诸臣皆知所耻，则才能自生，功业自建，论诚高矣，其所以生才能，建功业者，未之及也。一段利口，不惟将状元骗去，其后来柄用，实原于此。夫能言未必能行，周勃重厚少文，然安刘氏者必勃也，一旦爰立，吾恐海内拭目俟之矣。

　　壬午六月，宜兴师荐用蒋晋江、黄晋江、吴兴化，至十一月，复荐王巴县；六月之荐，从众望也。其荐蒋晋江者，以其博雅工文，将阁中撰述一切委焉。明与上言之也。十一月之荐，以熊、姜、杨、廖诸人渐有异议，将资巴县之辣手以为援也。上皆从之。至通州之用，宜兴师绝不与闻。上之疑形自此成矣。犹不悟而自出视师何也。宜兴既罢，兴化同时闲住，虽各有其事，而先后荐用之人，岂能复安，则两晋江及巴县之罢必也。癸未主考越两晋江而及通州，则已示其意矣。出闱之日，黄以一疏准辞，蒋宜即去，而因循未决，其后则欲去不可得矣。出处之际，其难也如此。


　　通州上疏在壬午十一月，而三月始召对，其疏亦常谈，惟借以为大用地耳。初召入至阁说知，既出又至阁，言上加奖，称将就擢用，而未言大用。宜兴对诸老言曰：衙门正苦人少，将借此分房，今又别用，奈何！盖以魏、陈言兵事疑上，或用为枢贰。及督抚也。不移时，而入阁办事之谕出，宜兴见之骇然，而上之疑已，殊未之觉。呜呼！明者见于未形，况彰着若此乎！

　　初谕升礼部右侍郎魏疏辞甚力，上改为侍讲学士，原不甚错，以魏自请阁议，乃以少詹兼大学士，曷若单用东阁大学士乎！学士五品，衙门之品级已极，其加官虽至少师，仍学士，仍五品也。若言无五品入阁者，亦岂有四品入阁者乎！牵拘沿袭之陋，阁议未为当也。独怪通州不辞入阁办事，而极力辞侍郎，辞学士，其疏历引岳正、彭时以修撰入阁办事，无非明己之入阁办事不为躐等，但不必升官耳。官重乎，办事重乎，居其重而辞其轻，以为不失吾之重者，而其轻者转盼仍吾有也。此等心事，殊欠光明，吾于其始进而知之矣。昔苏子瞻中制科，上欲授知制诰，韩魏公以为不可；复欲授起居注，魏公言起居与制诰相邻，亦未可；乃除直史馆。子瞻深感之。古之自处处人者如此，万万非吾辈所能及。稍仿其意，一再固辞，未必上之遽中止也。今贪鄙怙恋之状，先见于辞疏之中，异日遇国家大事，欲其以去就争之，何可得也！吾非有意深求之也，使侥幸得贤辅之效，而余独被失言之名，所甘心矣。

　　本兵之难久矣，外与边镇为二，内与辅臣为二，就已所能为者，又不能尽得之于上，故无事则虚度日月，有事则万难支持。张象风凤翼为本兵，丙子之变，自请以身当敌。先是，以旧本兵梁廷栋为总督，梁由南至张，自京出，一筹莫展，畿辅数十城，皆被残破。兵退，二人尾其后，途中但见大树，白而书曰：各官免□所在皆是。二人度既出，且罹重罪，惟日服大黄取泻。弥以九月初一日卒，又数日梁亦卒。及刑部拟案，梁拟斩，张免议，然则梁死为宜，张之死为不幸也。

　　国初但有大帅，后乃以督抚制之，则开创与承平，其势异也。向来督抚皆拥重兵，故其驱使将帅，如左右手，然神庙之忻至成功，皆此法也。抚三镇七之议行，徒欲偏重将帅，以为敌忾之用，而不知其势渐成尾大，督抚为赘设矣。既成赘设，而封疆有事，仍责督抚，故督抚类多抵罪，而总兵如故；非不欲责，实畏之也。朝廷畏之，而欲督抚制使赴敌，是必督抚有术，尊于朝廷之上而后可也。一日章疏中论抚镇者，有云不足以制其死命，上涂抹之，批云：制其死命，是为何语！兵法曰：寘之死地而后生；兵者，死事也；自古善驭将者，皆云往往得其死力。死之一字，果为过否？嗟乎！难言之矣。

　　上重武臣，外卫指挥而下，戒饬扑责之法，一切不得行，但许参罚而己。不知事有不至参罚，而但须扑责者。一概停止，则废法矣。且各官有甘心受责，而以参罚为过者。相沿己久，今一旦更之，不以为优其体，而以为大不便也。有巡方杖指挥者，辄得降处，遂相戒以为不可，而皇城巡视科道，其杖指挥自若也。不止自杖，或又奉旨杖之，同一指挥耳，京卫不卑于外卫，巡视不重于巡方，而其分别若此，良有所未解矣。

　　武举非祖制也，洪武历三十年，诸凡法制，罔有不备，继以靖难，而用武极矣。独未及武举者，以为兵事非可以暇豫习，非可以科目得也。且国初将才，不可胜用，焉用此为？至成化年间，承平既久，乃仿文试而为之。历试骑射，加以策论，以为读书不成，去而学剑者之地。乡试积累，约至三科，会试既捷，亦止分授赞画，不得实职。其有力者，或得建大将旗鼓，其无能为者淹滞终身而止，似捍御所资，殊不在乎此也。若是乎己收而姑寘之。盖以科目庠序所不能收者，聊复开此，使不逞之徒，有所阶以自进，即不然，亦足以耗其雄心，而不至于为患。此弭乱之微权，非抡才之盛典也。今无故而尊之，与文试等，无论非祖宗之旧制，亦岂开科之初意哉。

　　辛未武场，定令技勇策论兼优者为最，策论优而技勇稍劣者次之，技勇优而策论不能者又次之。其技勇劣者不准。榜出仍有言者，遂至下主考于狱。至甲戌二场，大风步箭，中者甚少。监者恐入场人数不及原额，上疏请之，但有一箭，亦准入场，是所重又不在技勇也。两科之中，立法参差，一至于此。至于原卷进呈，往往取马上九箭者，第为状元，假使上亲至武场，见所为马箭者，未有不晒其儿戏者也。甚乃移之文试，使人控马而驰，相去尺许，插箭于上，此必敌人相遇，皆木偶泥塑而后可也，将焉用之！

　　武场原止骑射，辛未加以刀石。刀三等，自一百二十斤至八十斤；石三等，自五百斤至二百五十斤。开场之日，有武举趋而进曰：请问今日选将才乎？选家丁乎？监者曰：今口鹰扬盛典，以应主上拊髀之求，何云选家丁也。对曰：既选将才，须存将体，须识将略；为将者全在机□，胜负所争在毫芒疑似之间，即武经七书，犹患其为陈言，但以科目久沿，不得不应此常套。至于骑射，虽武人所有事，然亦特武人之余事，聊复试之，窥见其一斑耳。若在临阵之时，全不恃此，况复增此刀石，无论力有强弱，未必能胜，即真能举石五百斤，舞刀一百二十斤，有力则诚有力矣，一旦遇敌，安所用之，以为战将且不可，况大将耶？以将才选而与选家丁者不异此，武举之所不能应也。请辞而退。于是长揖而去。监者媿其言，又壮其人，使人留之不可，掉臂竟去。意此亦非常人也。

　　会举旧例，卷分边腹，每十分为率，边取八分，腹取二分。以边方之人练习战阵，故多少悬绝如此。京师旧为腹卷，入彀者少。辛未改为边卷。盖勋卫诸人，以腹卷额少，愿入边卷，故请之耳。由是八分之中，京卷居十之六七，而边卷反寥寥矣。辇毂之下，事事谙熟，穷边健儿，安能与争多少。此于诸人诚便，而于分卷初意能无相戾否。无论鹰扬之选，强半纨裤，非所以光盛典，且京师贵近而命之曰边卷，顾名思义，可乎不可乎，乃无一人言者，何也？

　　初议胪传武榜，谓殿廷不便于骑射，若止令对策，则与文试无异，故仍取原卷进呈。然自古临轩策士，未有不与试而仍用原卷者也。此制终属迁就，非确议也。辛未状元王来聘，选得扬州游击，以武元而官腹地，殊为未称，后升昌平参将。丙子死于敌，亦可以无媿矣。丁丑武状元姓文，江西人，同一科而文武状元俱在江西，此不因于地必验于天，惜倪鸿宝不在此，当烦其推算耳。

　　辛未考选犹未及钱粮也，既考之后，更核钱粮，于是毕司农下狱，熊鱼山开元，郑澹庵友元俱以谪去矣。自是考期将近，先核钱粮，上以此求，下以此应，不问抚字，专问催科，而循良内召之典，化为钱榖销算之局。此亦世道之一变也。自是征解日急一日，考成日严一日，户部奸吏，上下其手，不惟多逋为累，即少通亦足以为累。余每从候考各官，问得其详，凡钱粮以十分为率，其未完至十分者革职，未完仅一分者免议，其余各有差，此成例也。但钱粮原分款项，有一项多至千百者；有一项少仅一二钱者；县官解银，必须逐项细列，每项解若干，虽零星铢两，亦为搭配，间或遗漏一条，则千百之已完，不足赎此一二钱之未完。奸吏且将借以为题，而以十分未完革职矣。既经革职，须向此吏更求开复，故有欠仅一二钱而费至数十两者。此作县之苦，无处告控者也。今不敢望未完之数，曲从宽假，但求己完之数，概许通融。一户部尚书能为琐琐对算乎，此惟精明司官足以任之，而部属历俸已深，乃转正郎，不数月而迁官以去，一切参罚，总凭吏书具稿，但知未完为真，谁肯因彼贷此？嗟乎！吏治而止核钱粮既已非矣，就中曲折，若此孰为县官伸此冤乎！

　　钱粮之累，莫甚于内库，尤莫甚于本色。有延至十余年者，拖欠者十之一二，抑勒者十常八九；即拖欠亦因抑勒而拖欠者也。至于铺垫之费，或浮于本色，而盘用水脚不与焉。积累通计，曷啻相倍蓰，相千万也。铺垫之外，又有需索。需索满意，不问美恶而收之，徒为内库之圬蠹耳。尝有暂请改折而不废铺垫，照旧解入者，上不允。盖铺垫有限，抑勒无限，此该管内珰之意，非上意也。

　　本色外解，一驳一累，其最甚莫如弓甲。凡弓皆上自开试。上力甚大，能开劲弓。其一挽即满开者驳回，其半开者乃留，及颁给行间，将士皆不能用，虽有千万之弓，不可以发一矢甲，则使内珰有力者，以利矢射之，陷者驳回更造，故甲或厚至一分有余，但求不陷免驳，而斤两太重，非临阵所能胜矣。二物急需，是以务精之，而皆至于不可用，则有限之物力为可惜也。

　　自壬申冬，每一闻警，则令百官进马并及鞍辔，勋戚有进，有不进者，辅臣六卿侍郎每人一匹，其余每衙门共进数匹，或合进一匹，皆于御马监上纳，收马之处，门外常系数马，其进马者，皆遣役赍银以往，就彼易马，旋即交纳；如有以他马入者，虽千金之骏不用也。翰林合院共进二马，每次合赀，使当该吏至彼为之，尝疑其不无侵费。戊寅冬，张坦公缙彦，初入词林，偶知有善马处，乃托以市买，得马四匹，皆百二三十金以上。同官谓必且得当。及至彼，则四匹尽被驳回矣。于是取原值如故事纳之，仍余银数多。此事未审上知之否？进马原以急公，乃适为内珰射利之端。彼所鬻之马，官马乎？私马乎？官马原有定额，不可鬻也。私马安得如许，且又不当鬻也。一人之手，自鬻自收，马从何来，银归何处，假使按以军法，当寘何典？而莫敢谁？何徒劳窃叹。余之所深惑也。德州为太宰时，亦有此谕，阁臣之外，惟衍圣公进二马，少宰田唯嘉进二马，德州以太宰无所进，由是五部及侍郎以下俱止。德州非能以此持体，第心吝而外，以清自矜耳。事平，上于进马七人，每一匹酬以一表里，盖有所不悦于中，而复难于言，以此微示其意旨也。

　　官方之散要贵贱，其来久矣，非可以骤加低昂者也。以意低昂，终不能揜其实，而为人所借以行其私，则贵贱散要不自人主操，而反为所借者操也。此谓权不自用，而倒授以予人用，何若仍其旧之为便乎？如科道年例之升，本属劣转，而上以为优；不知所谓优者安在？其例升最当者，优不优无能较也。至当路者，借以排斥异己，遇有反唇，则以优升杜其口，或至公论不平，亦解之曰：此优升也。论其实，果优升否，是上所名为优升者，究竟不优，而但为借用者多一出脱之名目也。大要年例宜照旧规，吏部会同吏科，河南道一以章疏为殿最，则无辞矣。间有未协，罪在吏科，河南道乃倾陷于狠辣之手，簸弄于主使之人，中外尽知，而美其名曰优升。吾不知其将谁欺也！

　　年例之法，坏于德州而未甚，至田唯嘉，而手脚尽露矣。每一番推升，即有一番喧闹，庙堂之上，时时戟手露龈，大伤政体，而唯嘉悍然不顾也。唯嘉所恃，在通内言官有议己者，即以年例处之。其有言者，即以优升御之。不可胜记。独凌茗柯义渠，以兵都垣升福建参政，则乌程为之也。凌与乌程虽同里，而素不相能。乌程已归，犹衔之不已。至是有湖绅入京，传语唯嘉，以年例与之。唯嘉奉命惟谨，不谋一人，而寻登启事矣。唯嘉积习故智，无足异者。乌程以执政谢事，而阴持朝局，驱逐言官，意欲何为，其年六月，乌程病卒，相距仅两月耳。一息尚存，万万不肯歇手，可以概乌程之生平矣。

　　年例每次不过科一，道二，盖约略人数多寡，而斟酌其间，止合如此。通三年而计之，其人不为少矣。吴昌时为选郎，乃推至七八人，又皆庸软无能为者。其用意至深。此时郑元岳为太宰，从仪郎调为文选，亟欲以特达之知，大伸其清执孤特之意，以见知于上，而昌特别有肺肠，特创此不畏强御之貌，以恐吓台省，为异日驱除榜样。又以勍敌太多，将致他变，故但取人数广众以劫之，方自喜其算无遗策，而不虞人之有烦言。此一事也。皇上自皇上，太宰自太宰，昌时自昌时，各有主意，绝不相谋，而事适相凑。在太宰不失为君子之疏，而昌时为狡猾，为无赖矣。

　　科道升京堂，原不为过，但须有建白在人耳目，乃以授之。即均有建白，而所关轻重不同，当以京堂之大小为别。如事系宗社，生民之利及纠去大奸者，皆以身犯不测之祸，俸满之日，宜升四品京堂。其次遇事敢言，不为阿徇，及屡有指陈，俱切利病者，俸满之日，量授五六品京堂。再次，则虽无建白，颇彰才干，当以年例陛三四品监司。

　　更次，则保持禄位，仅免过端，当以年例升五品监司，已厚幸矣。今科道之中，丰裁棱棱，或至蹉跎不振，而依阿唯诺之徒，侥幸历俸五七年，便以京堂为分内之物，无怪乎寒蝉之结舌矣。初万历二十年间，抗章言事，多在南都，时人为之语曰：南京科道恶如虎，三年一个大知府。北京科道绵似羊，六年一个大京堂。今昔同慨，如之何而后可也。

　　宋九青玫，在垣中一二年间，未尝有言，一旦自楚闱旋京，示余以试录。余即于坐上阅之，一策中无一字及时事。余问：年兄程策，文字甚佳，何以不及时事。宋曰：凡衙门无言责者，须借试策发挥时事，以畅己之所欲言，如年兄词林是也。若敝衙门原有言责，果有可言，当具疏言之，期见施行，何以策为？余口应之，而心不谓然。大都敢言之士，有触即发，随地可抒忠爱，何论为疏为策，如其不言，则策中尚不敢言，而望其以疏言之乎？越数日，宋上一疏，二千余言，皆指吏部而不及一事，亦不着一人，但将清通简要四字衍为四大段，以勉诸臣而已。戊寅以封差旋京，余方以田唯嘉事屡有陈奏，宋见余即曰：年兄为何将敝衙门事尽行作了。余应曰：只因年兄不肯作，所以小弟不嫌越俎。宋有媿色而笑。盖笑余之痴，而颇难于言也。科道中自有此等一派，见有敢言者，亦知叹赏，及遇有可言处，乃至不肯措词组，一生趋避，专为身谋，不知国家设此言官，以底用也。宋后以莱阳城陷被杀，漆园所云豹养其内，虎贼其外，毅养其外，病贼其内，人生祸福，岂智巧所能移耶！

　　官由科道升者，每苦太速，了无余味。李晓湘觉斯，自省中至侍郎，仅六年中间，曾经谪降，犹速如是。傅太宰永淳为御史时，每朝与余同坐一寓，至其为太宰也，相距四年耳。范黄县为御史两差，俱在余散馆之后，旋升大理寺少卿，是年即大拜，不二年位至极品，往往速化乃尔。更假年岁，将以何官处之！

　　翰林考满升官，须及九年，近日讲读修书，各有叙升，虽不拘九年，大约十年余，而至五品。盖以衙门无多职级，约略迟速之间，与历俸考选者正等。故鼎甲庶常，以科相次，三年转尽，又及后资，不至躐等，亦不至淹滞。法最善也。今以考选者充之，非前六年，即前九年，更历多年，则其人已老，不为国家用矣。仍旧例则非人情，改速迁则多踰越。以此知其大不便也。

　　翰林以前后辈相与，凡称前辈者，一选馆而即是不问其授职在何时也。至为后辈，则以散馆授职为准。其未授以前，虽先用侍生，续升四品者，皆改称晚生。故有仅隔一科，称晚生者，从来相安无异言。此真雅道也。甲戌以考选诸公入馆，皆系实授，与鼎甲认为同年是矣。及罗吴皋、吴若谷以庶常继至，乃相率诣乌程讲说，以己实授在先，欲据罗、吴之上。乌程怒曰：此衙门旧规，如欲创改，但凭尊意，不必问我。嗟呼！稍稍变法，乃遂有此等，亦咄咄怪事也。

　　辛未馆选未几，杨翠屏绳武以粤西兵乱，告假省母。旧例告假者，皆须下科散馆，方得留用。甫踰一年，而翠屏至矣，则以向曾梦为佥都御史，自知不当留馆，而有此来也。既授西台，两差之后，升佥都御史，巡抚遵化，三年升侍郎，寻卒，赠兵部尚书，与梦又少异也。

　　壬申四月，上赐麦饼，庶常以例，坐六科之上，无异说也。至端节，又有宴，六都垣先日诣二馆，师家言庶常将来优者方授词林，次者授敝衙门，又次仅授御史。奈何以未经授职之人，坐敝衙门之上。二馆师答以自有旧规，都垣复诣光禄言之。光禄知其不可，而难于尽拒，乃以六都垣坐庶常之上，而左右以下仍旧。至期，同馆俱不就坐，相率言之阁中。宜兴师曰：自来词林不论品级，庶常落下，方为科道，岂有在都垣下者！使典籍传语光禄。于是都垣之宴，一时改设于下。六都垣怏怏不悦，不就坐而去。

　　公宴列坐，各有不同，大都以朝班定位，就中又自序品。惟经筵一宴，自知经筵以至序班，共为一行，就中六卿长贰以及翰林，各以品序，惟鸿胪寺卿，以四品而居史官之下，盖是宴为进讲而设，故先序儒臣，所以重经筵也。旧规如此，相沿不改，至壬午，余再入京，见鸿胪寺卿序于宫坊之下，史官之上，不知因何更置。诸史官漫然就坐，无与较者，向使余为史官，必不轻于一坐矣。

　　庄任公鳌献，在馆中踰年，忽得心疾，每见人以手向颈，作杀势曰：杀我！杀我！

　　或接谈良久，又复如此。既散馆授给事中，上疏论厂卫为害，颇有敢言之气。旋奉指实之旨，回奏三款，俱算厂卫中事。庄之耳目原短也。坐此处分，降三级调外任矣。

　　庄既被谪，益郁郁不乐，疑班役有蒙蔽之者，移床帷出居外房，又具一疏稿，有桓灵等语，内一款言福王为变当防，余皆此类。其族叔少司农钦邻，戒班役不许写本人至寓，缘是得止。同馆移尊候之，出此稿相示，以未上为恨。因循数月，然后出京也。

　　揭阳郭之奇，以告假复入，有宛在堂诗稿及山居一啸，多李邕大骂之句，以馈乌程。乌程大不然之。至散馆卷中有别字五十余，乌程以为殿卷，将授部属，郭求凂百端，欲得台中。乌程略无转意。但云原卷见在，徒劳言说而已。乌程虽刻要之，少年乘兴之诗，未宜轻以示人，况于前辈尤不可也。

　　乙丑馆选，仅十八人，山东仅一人，而世家争者甚多，故马胜千之骥，以无意得之。晚年尤嗜佛，初耽素食，后乃断酒，以银八两作一小釜，自烹蔬菜，不与家人共食也。不妄取，亦不妄交，宦邸十年，萧然无长物。一日同乡公会至夜，各相持耳语，起坐纷然，独余两入无之。胜千因曰：耳语多是习惯，尝有客于间处，细语良久，无一语可避人者，乃知耳语非尽私也。以见相与之亲昵耳。此语岂其然否？满眼不堪，代人解嘲，聊以自遣，吾以识胜千之心矣。乙亥病数日，了不服药，卒之日，自言胸中空空洞洞，以辞世为乐。盖幽寂恬淡，自与悟门相近，亦可谓打破生死关头者也。

　　郑太白之元，癸酉江西主考，回京之后，颇为执政所不喜，寻以差归，未几病卒。或云以场中出题，宜兴师云此以歇后相嘲也。其题乃女为君子儒，不知当日命题之际，真有此意否？然则辛未论题，仁者以天地万物为一体，是为斥乌程名矣。岂首辅于次辅，又在所不避耶。

　　黄石斋浙闱处分，实以割榜，有尚观升、尚观法者，其一所延先生也尚姓，冒称在春秋房，俱中，拆卷至后一人，石斋异之，恐有他弊，欲去其一卷，乃重阅两卷，后者胜前，于是割去一字改补，以印覆之，榜出哄然。由是有议其辨疏言异，经虽五桂，无妨本因，同经而去之，无论兄弟同经，不碍于入彀，尚有同经又同房者，如丙辰侯木庵兄弟是也。纵欲去一卷，便裁其后拆者可矣，何用重阅，何事割补，此非小心之过，即精明之过。其人既有贫富之分，何怪乎其有言也，既以此处分，乃上多疏，最后一疏，引易师上六，开国承家，小人勿用，言已筮得此爻，语状与京房至新丰及陕所上封事正同，上甚不悦，乃革职为民矣。

　　石斋与宜兴师甚不合，尝为余言，初入馆时，寓在东城，策蹇谒宜兴数次，弗得一面，意甚不平。然宜兴师犹前辈也。余壬午再入，有为余后辈而烦余谒五六次者，使石斋遇之，当奈何。甚矣，余之不才，独耐事也。

　　出馆而交情如故者，惟杨翠屏，其余在密疏之间，不甚相远也。倪百宜在馆时，最相昵，即休沐之隙，过从无虚日，及授西台，崖异自高，有不可近之色。其室黄氏，孤女也，全家遭寇劫，杀其母自投于江，但黄虽宦家，而性不慧，又无子，倪既入馆，家中为别聘一喻氏女，倪五年不归，未娶也。度按滇时，当娶之矣。其在东省，屡有人告状，认为其父者。最后一状，批云：本院即有父，何父之多也。发该县杖之三十，倘其万一为真，如之何。父子夫妇之间，所遭固多，不幸而处之，亦未为善也。

　　倪学士元璐，为倪百宜撰敕命，其所封之妻，即黄氏也。文中有其「美在其中、声闻于外」二语，皆借用成语，文义绝不相涉，殆近于戏矣。一日早朝，遇沈宪申，言近日敝座师为舍亲作一敕命，有不知何人及东征逐子语，不解所谓。盖其人本以曾孙补荫，又其母在任所就养耳。余为释之。宪申乃了然。学士诰敕文字，多不袭常套，故所用若此，然亦避矣。

　　诰敕自有体，前辈为者，不过六七十字，大僚亦仅百余字，近者率为大篇，非其质矣。且详切事迹，以天子而誉匹夫，屑越王言，莫此为甚。冯青方起震，可宾之父，善画墨竹，乃至为敕命中一联，此何足以辱丝纶，读之但讶其不伦也。

　　四六偶句，为上所厌恶，尤恶称誉太过，侍郎刘重庆卒后求恤，乃王鳌永代撰疏稿，有「比屋可封」等语。祭酒陈芝台求恤，有「接孔孟之真传」语，不知谁撰。至左都高忠宪公攀龙赠诰，乃倩许石门士柔代作，而注中书之名，有「身任斯文之重」语。上皆加涂抹，刘、陈至停阁恤典，许以此降调也。

　　礼部主事卢洪春，万历中以国本建言廷杖，天启中赠光禄寺少卿，荫子官生，以灵南府知府考满，应赠父母，余为撰文，后一段云：是用赠为中宪大夫，尔子之官，尔所遗也，天末长吏，秩不重于清卿云云。

　　纳银给诰敕，此倪学士元璐策也。原议文官三品而下、武官二品而下。上更定文官四品、武官三品，较原议仅下一等，而事多龃龉。在内则及佥宪而不及侍郎，在外则及抚而不及督，两司则及宪副少参而不及宪长大参，官不相远，例何异也。至武职，惟都阃参游而上，官重而赀裕，守把而下，餬口不遑，何以封赠为。由是纳者绝无。王言之重，本非可援纳之物，业已被其名，乃不取其实，何也？

　　杨武陵初欲练兵十二万，为剿贼之用，议饷至一百八十万，此剿饷所由加也。踰时问其兵安在，则历指陕豫江楚之兵以实之，仅仅八万，剿饷未加以前，岂无此兵，又以宣蓟等边兵不堪战，于是议挑选数，多别自为营，此练饷所由加也。论者谓此直造得一本册耳已而，果然。

　　凡加派兵饷，但能加于未乱之处，其楚豫秦蜀有加之名，其与未加同也。地方一日未乱，则加派一日未已。其势必至于尽乱，则无所容加，亦无所事饷矣。此等事，皆自武陵开端，厥后服毒自尽，拟辟立案，尚未尽厥辜也。议未上而忽传谕祭，旋奉免议之旨，何欤！

　　军兴以来，各项外解皆苦不继，惟禄米仓及光禄寺白粮，除本年足用，可支五年，乃历年所余也。户部尝请改折一年，以苏民困，上不允，盖将留为那移之用耳。不知天下止此物力，宽一分即裕一分，其效在上不在下也。惟精于心计者知之。

　　京官之不能废交际，其势然也。神庙年间，为外官者，一遣人入京，自阁部以至中行，凡属相识，皆有之，即至厚不过四十金，京官受之，必答以二帛或四帛，书札往返，仪物俱备，真盛世之容也。近时严禁交际，其实何曾禁得。但禁其闲冷者耳。津要之地，日益加多，诡秘万端，乃所谓贿赂，非交际也。禁交际而变为贿赂，识者有世道之忧矣。

　　边功之盛，莫如神庙初年。江陵柄政，一切机宜，皆从书札得之。今江陵集中，可考而知也。外而督抚，内而各部，无一刻不痛痒相关。凡奏疏所不能及者，竿牍往来，罔非至计。盖奏疏拘而书札畅，奏疏板而书札活，奏疏仅可一二，而书札不嫌于再三，奏疏或虞泄漏而书札他人无从见。功业之盛，所自来矣。今奏疏之外，但有揭帖，与疏中一字不异，一切书札，概从禁绝。就中情事，未能尽知，而欲悬断于数千里之外，无惑乎其不及前人也。寸楮之制，通行不过十余年，前此所未有也。即如近年，答馈遗者，初犹有书，不用谢帖，一变而仅有名帖，再变而仅一单帖，乃至并帖而无之，皆取心照而已。往来之节，日趋苟简，更假年岁，又当如何。

　　烟酒古不经见，辽左有事，调用广兵，乃渐有之，自天启年中始也。二十年来，北土亦多种之，一亩之收，可以敌田十亩，乃至无人不用。己卯上传谕禁之，犯者论死。庚辰有会试举人，未知其已禁也，有仆人带以入京，静出鬻之，遂为逻者所获，越日而仆人死西市矣。相传上以烟为燕，人言吃烟，故恶之也。壬午，余入京，鬻者盈衢，初以为异，已而知为洪督所请，开其禁也。

　　塞外有鸟，缺后趾，其名曰沙鸡。自壬申年入京，有捕得鬻于市者，每来则边警应之，盖古突厥雀也。丙子宣边有警，举朝无一人知者，上从宫中传谕本兵，始知其事，迩来部中侦探无人，断绝消息，有媿比雀多矣。

　　火药之灾，始于王恭厂，遵化去京三百里，皆闻其声，人或以为地震，久之而知其非也。先一日，东城火神庙有声隐隐自庙中出，向西南而去肸蠁，若有所睹，至翌日而王恭厂灾。

　　丙子边警，总兵刘泽清赴援，至河间府，拥众不进，上疏参东抚李玉完懋芳，自夸已为战将，无奈懋芳恡抚标而不发也。上怒，下部议处，革职。其实抚标三千自用不足，能分以与泽清乎？李之处分，不足惜，自此总兵人人有抗章之志，非复督抚所能制，而泽清更跋扈负嵎，莫敢谁何！此治乱一大关也。

　　懋芳既处，以颜继祖代之；继祖以功名自负，复恨懋芳交代之迟，诬其携去香税七千金。上震怒，遣缇骑逮之，李已去，半道丁艰，距家百里逮回，其香税自在库中未动也。人皆病颜之已甚，再踰年而颜亦败矣。

　　李之抚东，未失一城，逮入狱论戍，颜虽失济南，其时奉命守德，难兼顾也。以此论死。至壬午，王永吉陷至七十余城，而以兵仅三千为上所原，复得蓟辽总督。此三千之兵，从来如是，非至王而始减也。即东抚一事，数年之间，不得其平若此。

　　万元吉，江西人，为归德府推官，当孔贼乱时，有安邱乡官马从龙者，携家驻虞城，为内珰吕直所纠，将家赀抄没充饷，事属理刑官，元吉独力护，遂至降调。义声震于人耳。且又去官之后，数年不复入京。士林莫不多其为人。后以大理寺副随武陵督师，人已讶之，及武陵自尽，上疏颂武陵之功，有云，鞠躬尽瘁，死而后已。师相之谓矣。余从邸报见之，颇疑此疏不出元吉之手，夫死武陵何如生吕直，乃至前后两截，若此人未盖棺，品固未可定也。

　　莱州知府朱万年，乡举出身，孔贼围莱，自称欲降，但部下未肯尽从，须一位老爷宣谕。时徐、谢二抚，俱在莱城，商量欲出，万年毅然请往，缒城而出，贼初无降意，反欲胁以赚城。翌日，以舆从拥至城下，万年大呼曰：吾身已许朝廷，城上火炮可即向吾身打来。贼大怒，拥回数武，乱刃交下而死。事闻，赠光禄寺卿，巡按御史王道纯上疏争之云：如万年者，宜赠以尚书侍郎之官。又云：今之为尚书侍郎者，非有殊功异能，优于万年者也。不过累资而上。今日升侍郎矣，明日升尚书矣，及其考终牖下，乞请恤典，反若执券责偿者然。人人以为应得，奈何死事之臣，而不得以一例论也。又云：辽按张铨，加赠尚书，人以为宜，今万年之死，与铨不殊，而生前官品视铨尤高，宜何处焉！此疏大有感愤之气，而票拟与部议俱不从也。

　　贾村之败，本由催促，卢总督象升感愤出战，自分死之，有大帅力挽马勒，卢以鞭击其臂，帅失痛脱手，卢遂纵马直入死焉。时死者万人，互相枕藉，皆褫衣暴露，历日既多，了不可辨。卢尸尚戴一白网巾，人以为忠孝之报也。

　　卢既死，千总张国栋塘报至兵部，武陵问以事之始终，欲缘饰逗怯之状，据以上闻。国栋不肯，武陵大怒，夹至五次，卒无变词。但曰死则死耳，忠臣而以为逗，力战而以为怯，何可诬也。吴骏公曰：国栋不知何许人，此即士大夫有不能者矣。

　　曾二云樱，为福建兵备，不知以何事为郑芝龙所深感，乃以已财入京，为之谋升。一旦缉获，上命逮之，未至而芝龙疏称，系为侄纳监之银，又列其在闽治状，其事得解。会曾逮至，上夜半传谕刑部，曾樱免入狱，由是得释，未几升登莱巡抚。

　　樱事词连吏部主事葛含馨，葛上疏自辨，复指同部来方炜。来，浙人，而郑所谋之缺，乃浙缺也。故葛疏称曰：一伙浙江人，作浙江事，有不总其成于浙江之吏部乎？末又引来一事为证。盖数日之前，本部考定选官，来曾以片纸书大结一语，托葛寘前列也，来由此提问，葛得免，人多弗与葛者，初吏部前后辈相与无间言，至是而雅道无存，戈矛竞起矣。

　　曾素有清名，其为登抚也，不甚得士民之心，以其偏听衙役也。凡为衙役，未有不贪者，己不贪而纵衙役之贪，可乎；是清者一人，而贪者不啻百数人也。曾旧守毘陵，当魏珰用事之时，宜兴师曰：曾有一详申抚按，内有十余款，皆称体上公。又毛禹门士龙论戍遁迹，囚禁其子，多方苛求，以此言之曾之品未定也。

　　御史杨新期，颇着清素，历资多年，不得迁升，所用冠服，皆二十年以前者。每朝内衣袖大，外衣袖小，塞满其中，拥肿外见。上望见，深厌之，以为无才也。故内转及年例皆不允，以丁未进士至丁丑台资之久，无出其上者，郁郁不乐，以至疾笃，家人或慰之曰：已升陕西参议，新期怅然曰：焉得有此，越数日，卒矣。杨慕垣世芳，亦以久次不迁，疽发于背，属纩之日，乃报升少詹也。官职何物，乃至与生死相连。二公皆山右人，秉性颇刚直，不耐摧折，非尽从名位起见，以其身为殉也。

　　固安县知县秦士奇，一日公退在衙，有抚按所遣推官带从人叩门而入，则都察院咨行奉旨搜察本官私宅者也。将妇女驱至闲处，据室倾倒筐箧，搜得银七百两，坐赃论戍。究其所以，乃士奇得罪于本县大珰，入毁言于上，故出其不意，而为此也。无论七百非重赀，但以所有坐赃，亦非法甚矣。是时上新诛魏忠贤，而复用珰言。如此，至丁丑复有潘益达、白慧元事，传中旨令巡按御史参奏，御史迫于上命，遂胪列多款，不知县官果贪，巡方所司何事，乃待上之传谕，方登白简。若其未然，而唯诺雷同，使县官衔冤莫诉，则亦大负巡方之职矣。自此畿令不务职业，专以调停大珰为事，烹阿封即墨者，恐不当尔尔。

　　余乡试房师绥德刘公讳彝鼎，壬戌进士，将门之子，督抚才也。为大同左卫佥事，止以性刚，不受请托，为监视所恶。一旦从抚公荐疏中批云，刘某贪污狼籍，着会同监视，据实参来重处，遂具四款以进，逮入狱，刑部问官于元协任子也，复不能执持，硬坐两款论戍。此与秦士奇等事略同。初上立名监视，但令监其欺，不令掣其肘，今稍弄机关，抚按刑部便不敢与异同。此非掣肘，必如何而后为掣肘也。

　　监视之设，止多一扣饷之人，监视之欲满，则督抚镇道皆有所恃矣。故边臣反乐于有监视；功易饰败，易揜也。上性多疑，有监视又有〔监〕视监视者，多一人有一人之费，穷边士卒，何不幸一至于此！

　　张若麒既考得刑部，高起潜即讨作饷司，极其称誉若麒、令卢龙相与有缘也。监视所司者，兵马钱粮而已，吏治何与焉；而留心藻鉴若此，其故不问而可知也。后取径武陵，乃上疏自言不愿。夫以户部易兵部，宜乎其不愿也。路人知其心事矣。

　　杨显名总理淮盐，骤入课银数多，皆透支各商而为之。盐法自此大坏。而上以为能，盖徒见目前有多金耳。就中事理，稍有识者，未有不私以为忧者也。巡盐御史张绪伦，独深服之，既已见之章疏，值余过广陵，复津津誉之不已。余曰：年兄此言对小弟言之犹可，慎勿向他人再言之矣。余寻还武林，则无一人不笑且讶者。冬尽内察，以不谨处分归而卒也。

　　显名治衙宇，于扬内起高楼，落成之日，巡按御史梁云构，自泗州制扁如楼之广，大书迎恩楼字，加以采绘，鼓吹导至悬焉。梁素好大书，所至多留题额，若此事似可省也。

　　云构有子羽明，甲戌中式，廷试之日，云构牙牌及羽明丝绦皆奋起怒张，见者异之，良久复故，人以为羽明且为状元，榜出在三甲尾二三名，选得行人而已，意下体所佩，近尾之象也。

　　冯留仙元扬，以运判署济宁道，值戊寅之警，守备空虚，拮据戎务，宿城头六十余日。时高起潜有游兵数十人，掠济宁，擒而斩之。起潜大怒，命人责取，不用援兵甘结，冯即与之。一方卒赖以安。当其与之也，人或疑焉，而冯不顾。盖此城不守，则身与之俱亡；此城能守，虽起潜将如之何？无非见到识定而已。此等方足与断大事。

　　西长安街，有僧为泥塑大佛，在席棚之下，为日久矣，辛未上出夕月，其佛正当除道之地，将撤毁之，忽传佛头自动，观者以千万计，皆以为实动，由是老幼妇女，络绎奔走，经两日未巳。余往视之，未尝动也。会期已迫，御史督兵马司官碎之，了无他异。

　　人之休咎，有兆于数月之前者，要亦不尽然也。辛未秋，宋泰斗鸣梧骑马在途，马惊堕深沟，衣冠污尽，乃就道旁人家使人取衣冠易之。寻以武闱分考，降浙江藩幕。丙子元旦，余具朝服出，至大街，马惊不可制，一役持冠带前行，为马冲倒，碎践之，亦使人取易。然而无一事，何也。

　　杨慕垣世芳、刘士征必达，既下狱，两人共坐一室，每日讲论古今，至夜分乃寝，颇有夏侯授经之风。部拟贡举非其人，二十余日而后出，杨仍再起至京，刘归而即卒。

　　曹钦程以逆案论死，十余年来，逆案诸人，正法略尽，而钦程独存，遂为牢头。每一缙绅入狱，需索万端，必大有所获而后已。乙亥滋阳令成德入狱，钦程亦如例需索，成大怒，拳击之数百，一无所得，而身负重伤，月余乃愈，一时缙绅在狱者，莫不快之。

　　凡缇骑有所逮系，须奉驾帖，其驾帖先经由刑科姓名之下，以墨笔乙之，防增入也。辛未以草场火，逮巡青马思理等，锦衣以科员在内，径接驾帖而行之，事讫乃送科，已越二日矣。刑科以职掌上疏争之，乃复故矣。

　　草场之灾，上以为必有奸细，故震怒而逮诸臣，至后乃知其非也。大抵木能生火，加以阴雨连绵，湿气入草，郁蒸既久，火从内炽，此物理之常，无足为异，乃以诖误获罪，诸臣之不幸。

　　刑部决单，乃上所自勾，当日始下，其先无从而知也。庚辰秋决，御史魏景琦将未勾诸人一概处决，一误而死者二十余人；景琦降调回籍，未几为刘超所杀，全家无遗，得非诸人含冤，有以致之欤！景琦即是年进士，召对擢用者。其卤莽至此。先是，楚中秋决，亦有此事，乃一节推为之，忘其名，余同年也。节推不经事，容或有之，御史何得亦尔。旧制限年三十以上，方许考选科道，盖其慎也。

　　礼科胡周鼒，上疏请加恩，懿安既处分而去，兵科宣国柱于朝时，以武职二人干职方张若麒。若麒竟以疏参。盖徒知兵科能制兵部，而不知若麒之为兵部，非兵科所能制也。岂惟不能制之，将借此不徇情面之状，以受知于上。是明明自开破绽，为他人功名地也。此必无知班役怂恿为之，向使稍历仕途，万万不至如此。以书生不谙世务之人，忽而超擢黄门，忽而沈沦黑狱，不惟国体可惜，人才亦可惜矣。

　　刘半舫荣嗣，能诗好书、画，门下多游客山人，既为总河，以骆马湖运道溃淤，乃创挽黄之议，起宿迁至徐州，别凿新河，分黄水注其中，以通漕运，计工二百余里，费金钱五十万，皆用门下客议也。其凿河处，邳州上下，悉黄河故道，淤土尺余，其下皆沙，每挑浚成河，经宿沙落，河坎复平，如此者数四，迨引高水入其中，波流迅急，冲沙随水而下，往往为浅为淤，不可以舟。明年漕舟将至，骆马湖之溃决适平，诸舟惟愿入泇，不愿入新河，刘自往督之，以军法恐吓诸舟，间有入者，大都苦于浅涩，费力甚艰，于是南科曹大吉景参疏论，寻被逮也（崇祯戊寅卒于狱中）。余在仪真，初闻此议，即私计之曰：自古治水，无过神禹，禹之治水，行其所无事也。曰疏，曰决，曰瀹，曰排，从不闻曰挽。挽之一字，岂行所无事之智乎！况黄河非他水之比，挽少则淤，挽多则溃，谁为此公画此策者。及过邳州见所为新河者，已知其功难成，旋向刘语曰：老公祖创开此河，行且为国家垂永赖矣。刘曰：安得永赖，黄河性本无常，只行得一年足矣。其意以为行得一年，便可开消钱粮，了此局也。夫三空四尽之时，费五十万金钱，仅行一次，已非计矣。况一次亦不可行乎。

　　刘初为诸人簸弄，实有幸功之心，及亲见河底多沙，乃复悔之。惟一意节省，每夫一名，每日工食六分，扣除二分，又派夫各府，余在扬州，见里下派夫一名，官给银五钱，以充安家路费，其里用贴费，乃至五两，既至邳州，日食四分，邳州野外四五十里，寂无人烟，皆远出买米，于沙中埋锅炊饭，隆冬挑浚，骤遇风雪，因而致死者多矣。原估五十万金，止费十四万金，可谓省矣。而僵尸满野，分毫无益，刘之坐赃入狱，父子俱死，盖天罚也。

　　河工之兴，为中河信地郎中胡琏分工独多，坐赃亦多，至引监收律坐死。嘻！亦甚矣。首事不由琏，侵费不由琏，独何罪而至是也。庚辰秋，以魏景琦之误，竟杀之。琏，滇人，弟璇，亦进士，为吏部，冤横至此。岂尽无因，然不可得而知也。

　　曹大吉，为南科，踰年，值乌程被论纷纭，乃出疏为两请之辞，使辅臣而当去也，则宜从众议而允其去，使辅臣而当留也，则宜排众论以安其留。于是纠乌程者，转而攻大吉，遂至无辞以应。其辨疏支吾，不足观也。未几以年例升庐州府知府，曹本二甲第一，授礼部主事，以改授，得南科。旧例礼部无升府者，乃上疏自鸣有天子门生等语。按唐末宦官用事，称定策国老天子门生，谓天子为之门生，非为天子之门生也。曹之引此，亦不伦矣。

　　五陵注略者，监生许某之所辑也。自嘉靖至天启，故曰五陵。其持论颇异，如以叶福清为媚珰之尤，留谥缪丑之类。又世庙续封诚意及郭英配享等事，或称诚意为乡人拥戴，大都或因旧论，而诠次及之，乃为诚意伯孔昭所深恶。至倪学士元璐为祭酒，再四嗾使劾之。倪逡巡未果，刘遂上疏劾倪，及许以倪出妻陈氏为辞，倪甚惧，俾毋上疏陈弃妇之由，竟以闲住去也。

　　陈氏之出，以姑妇不和之故，倪实有所难处于其间也。故登科录中序列二人，而请封则并其王氏而虚之，或待陈之没，以王为继室，或待母百年后，更图完聚，皆不可知。谓其牵制无断则有之，其实无大错也。如果嫡妾不明，即当如例改正，而罪不止于闲住矣。部议曲徇，诚意之请，果何心也！

　　倪望甚重，骎骎乎大用矣，时方民本纷纭，有邹黄者，不知何许人，谬荐朝臣数人，而倪与焉。倪自陈不欲为黄所辱荐，与诚意上疏相去旬日耳。昔不为人所辱荐，今乃为人所辱劾矣。

　　王穉公昌时，沂州人，丙子春，以大行俸满入京，宋氏父子在朝，即以吏部许之。时吏部有东西互替之议，西府更无他人，王得之不为幸也。未数日，佥宪卒，给谏忧去，延至戊寅，方预考选，复以书卷之误，授南户部，升淮安府知府，值陈启新奉差里居，欲昌时照领凭见吏科跪礼，昌时移文各府关会，凡见里居科员，并无此礼，乃上疏下部得平调赣州府。余谓王即得为吏部，不如为淮安知府，此一事大堪吐气，何止知府，虽吏部尚书，不得与争贵贱也。

　　会场房考与乡场不同，乡场或至尽驳，会场惟初次呈卷驳得一二卷，故往往以不甚佳者先呈，至于先后次第，大约与本房商定。惟甲戌乌程主考，魁卷皆自定，多从后列拔之。至庚辰，韩城主考，自用益甚，有一房全驳者，或驳至再三，不知如何而后得当。漫取充数塞责而已。文气委靡，名隽稀少，得非以此之故，然可以窥二公之用心矣。

　　凡元魁文字，各自有体；元须浑成闲雅，魁须锋颖逼人，无论乡会，未有能易此者。丁丑元卷罗小逊，初以相示，余曰：局紧而气劲，此魁墨也。后乃为元，人不尽许也。壬午，余已阅定元卷，小逊得次卷，因欲易之。余曰：此卷英才骏发，但首作以从周立说，毕竟是个偏锋，不如元作多矣。小逊曰：然，遂不易也。

　　文至今日，饾饤满纸，几于无处着眼，惟博雅好古之儒，足以振之。其光气一望而可知也。余每阅卷，不须由首彻尾，不拘何处，偶觑一二行，果系佳卷，自然与人不同，然后从头看起，场中搜察落卷，多用此法，即数百卷，可以顷刻而毕，无能遁者。

　　宣城一派，人人尸祝者，三十余年，至今日而横加诟厉，几为戎首。今以平心论之，按脉摹神，落势养局之法，在今日为之，但苦其易薄耳。若行以沉入之意，瑰璋之辞，何尝不是名手。假使生宣城于今日，断不为当日之文，不须以后人而苦诮前人也。

　　汤宣城居乡，大有物议，或云凡亲党妇女宴会，必微服往观，一有属意，千计谋之，必得而后已。许子逊亦类此。文人无行，遂为千古通例。然许之文，吾亦未敢服，首义畏圣人之言，特三畏中一事耳。起中突用非言无由寻，非畏无由入，于书意题脉，有何干涉，而谀者以为双擒直入，余不能昧心附和也。

　　乙丑以后，多苦伪子，至今又苦伪经，论者曰伪子可言也，伪经不可言也。不知一涉于伪，无一可者，皆学问无本，苟拾唾余之过，非作者之过也。大要坏自戊辰，至今日而凌杂极矣。

　　刘士征必达，壬戌抡元，年已莫矣。起语云：天佑人国，必佑之以敬胜之主心，天字有何来历，不过门面语耳。主考竟以作程，至庚辰已经二十年矣。杨琼芳复用入孟义曰：必佑之以为国之大臣，益属无谓；而又以作程，两人年齿相近，则又奇而又奇者也。

　　文章须分真赝，昧者见之，如乌之雌雄，具眼者见之，犹乌鹄也。独怪以倪鸿宝主考，而有丁卯江右之元，以黄石斋主考，而有庚午浙江之元，皆赝物也。满楮饾饤，了无余味，而幸售于法眼，吾所不解。岂场中真有鬼神，二公亦有所不自主耶！

　　丙子，吴骏公为湖广主考，首题焕平其有文章。先是，戊辰张采有此义。刻行，场中有全录其文者，吴弗取，归语余曰：世乃有此愚人，岂有主考同州人文字，主考有未见者，为何全写。庚午，浙江元表破中天，宪初申日华先甲二语，乃石斋乡墨，而石斋不以为嫌，何也？

　　乙卯，四川乡试，最号多奇，孟义及其闻一善言四句，有易为柱者，末一段云，言一善也，行一善也，舜一善也，野人一善也，深山一善也，木石一善也，鹿豕一善也，其沛然若决江河莫之能御也。议论得之蒙庄，而不离本色。是以为奇。部中以为破碎文体，语复荒唐，罚至三科，今且与正言孔子所云参前倚衡，亦可谓荒唐否耶！

　　熊于侯师旦，亦以是科联第，品尤孤贵，无一时语，人传其年十九始学为文，入学即中乡试，甲子典试山西，二策及序几不可句，大率取材于古，而采用太元及逸周书尤多，其中纵言魏珰，而文字古奥，少有者喻。明年春，以试录处分正副主考八人，熊独免焉。旋出为督学，卒于任，年未及四十。

　　庚午，福建试文无足取者，独七名徐明彬较为简凝，而部中磨勘者，即此人也。摘其毛诗文，彻彼桑土，分桑土为二。一云有木在山，一云有地盈野；指为背注，而不知载在大全，未始不与传相通也。罚科已过而革去举人，冤哉！

　　艾南英，江右四大家之一，中甲子乡试，刻历试草，称己备历诸生之苦，何人不然，何足为异？至其自比古人缔造艰难，将述以贻子孙，比拟非伦，其器量可知也。甲戌会试，入项水心煜房中，榜后自刻其卷，痛诋主司，项甚患之，而无可如何。嗟乎！得失偶然耳，八股活计中夸甚英杰，即居然一夜郎王，不足道也，况未必乎！

　　首善书院，邹忠介公所建以讲学者。当时叶台山作记，董元宰书石，一时称为变绝。然书虽名迹，犹可及也，叶记中有伪学一段，若逆知有后来之祸者，今用为历局，徐元扈又以其半与西洋人作天主堂，至今十余年无有议复者，余谓学可以不讲，而书院不可以不复也。

　　乐陵宋侍郎盘，以古道自居，余初第，谒语之，甚久，大率戒以俭约为事业功名之本，如衣服一节，须用一件方作一件，未用不必预作。此真先辈之言，视后进如子弟。

　　余深感之，今无复作此等语，向新贵者，使有之，未有不以为迂矣。

　　张玉笥国维，为总河待郎，虚怀惠政，近年所未有，而非戡乱之才。辛已冬，李贼破东平，窥汶上，警报甚急，时漕舟冻阻者，上自济阳桥，下至石佛寺，衔尾十余里，张出兵，于漕舟上下各结一营。余谓之曰：贼之不为漕患，恃有济城在也。何不结营于城北二三十里，使贼不敢近城，则不必护漕，而漕无患矣。今分兵以防漕，不虞贼之乘虚以窥济乎！即济城万万无虞，而贼从中段掠漕，谁能禁之。窃恐十余里间，声援不及，闻风奔溃，将奈之何！张以为然，而逡巡未及改，其不败亦幸耳。

　　寄囤一事，票拟者宜加酌量二字，方于事体为便，想当日未曾深虑，漫然决策，无论一下一上，车脚所费，皆米也。漕卒乘机私鬻，濒河百里，无不食漕米者，大祲之后，此于地方甚宜，而拖欠益多，追赔无路，亦大可忧矣。又有阻冻在旷野者，即于岸上作窖储米，不知此等寄囤，将焉用之？

　　建文帝以僧归北，相传葬之西山，不封不树，非也。今葬处去景皇帝陵寝不远，有石碑题曰：天下大师之墓。天下二字，用得绝奇，其碑不知何时所立，顷驸马巩永固疏请追谥，称皇帝，上谓辅臣曰：建文无墓，何凭追复，尊号遂止，未有举此以对者，何也？

　　墓之有碑，古者或以下棺，或以系牲，后世加以文字，今诸陵惟明楼一碑，题曰某帝之陵；其祾恩门内，皆有碑亭，亭中有碑而无字，以木栅闲之，又似非系牲者。岂所重难著述之意耶！至于大珰墓碑，有文皆辅臣所撰，其为假借与否，未可知矣。

　　中国之山，莫高于峨眉；西域之山，莫高于雪山。峨眉绝顶，半夜能见雪山。至日出则不见矣。其中佛宇，以板为之，谓之古木皮殿，不复用瓦，以其高而多风，用瓦则飘去也。山半有老僧树，其树先枯死而中空，有僧坐化于内。其树复活，积久渐长，数年之前，有隙罅尺许，露僵僧之面，今露处且欲合矣。

　　卫紫庵允文读书龙门山中，每雨后山水大至，则往观焉。其水未至，一二里磵壑之石，无大小皆奔腾而前，或十余步，或五六步，俄而水至，盖水未至而气先至，有以使之也。

　　太白，武功诸山，往往有积雪在深磵，冬夏不消，其中生雪蛆，大者长二尺，通体皆厚肉，味极肥美，以疗痘毒及热病甚效。

　　秦地松树弥望，山中尤多，其小者谓之松羔，以木而称羔，与羊羔之羔义同。余闻之土人云，然不知者，以为中篙之选，将书作篙字，则误矣。

　　古人以鹿心上脂膜吹作鹿鸣，以其类相召也。物自有好音者，猎人取熊吹笛管以诱之。每寻声而至，专听如痴，则以计取之。

　　保德黄河之鲤，肥美甲天下，所出之处，仅仅三十里，志以为鱼食石花而肥，故又名曰石花鱼也。滦州之鲫，与此相类，又食奚物而肥。余以为地气然尔。鲫鱼大者绝少，此乃有四五斤者，大或过于鲤鱼。杭州重湖鲫，视此不及远矣。

　　菌之美者，以滇之鸡为第一，然道远而值贵也。孔林楷树生菌，鲜者亦佳，总不如青州之松伞，生老松下，类伞而色紫，其味乃诸菌所无，惜不著名，以其少耳。

　　京师花卉瓜果之属，皆穴地塭火而种植其上，不时浇灌，无弗茂盛结实，故隆冬之际，一切蔬果皆有之。每正旦进牡丹、芍药，自历朝以来，沿为旧例。今上恶其不时，概从禁绝，惟冬月所藏苹婆葡桃，尚如故也。

　　万历初，有进赤、黑二种鹦鹉者，曾出示辅臣，命赋诗。余近入西苑百鸟房，惟有一白鹦鹉，首有团毛，每鸣则毛开如白莲也。又有三四绿者，别无余鸟。虎城有三虎、四豹，后虎皆死，无复更进。上之不重翫好如此。

　　吴越钱镠，求以金印玉册，封吴越国王。当时言者，以为玉册，天子所用，中国境内无有封国王者。朝廷以时方多事，曲从其请。盖有所不得已也。今楚藩新封，有兴国王，不知何人所拟，竟尔用之，岂未见前史吴越之事耶！彼谓兴国州名，无妨于事，楚中县名可用者何限，乃必须用此，亦不知大体矣。

　　有韩经历者，陕西人，为济宁卫候缺经历，父子寄居寺中，已五六年，戊寅冬，梦至一府署，有多人缮写造册，问其所以，则城陷死籍也。偶拈一册，仅见有一济字，其人亟揜之，惊而寤，父子相与谋曰：济宁不可居矣。遂求差往会城。明年正月二日，城陷，父子俱死，而济宁固无恙。徒欲避济宁之济字，而不疑济南之济字为何，则知定数所使，不可逃也。

　　建文帝既讳允炆，太子名文奎，年号又为建文，颁诏至燕，成祖曰：何重复如此。慈圣太后向谥为孝定皇后，神庙之陵曰定陵。今上皇子复封定王，得无亦近重复耶？向使留心，岂无一字可易者，执政之愦愦至此。

　　今上外家刘氏，原籍河间人，故孝纯皇后之父，赠为瀛国公，以河间为古瀛州地也。要之原籍自原籍，封邑自封邑，亦何用切切如此。曩孝定皇后之父赠为安国公不闻漷县为安州地也。按宋德佑皇帝降元封为瀛国公，虽与戚畹无涉，然袭称亦属未妙；天下国名尽多，何苦而不避也。

