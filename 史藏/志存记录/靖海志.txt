靖海志


唐序
卷一
卷二
卷三
卷四
 
唐序

　　靖海志四卷，彭孙贻撰。孙贻字羿仁，海盐人，明太常节愍公观民仲子。入清后，杜门奉母，耿介孝行，闻于乡里，时人私谥曰「孝介先生」。

　　其湖西纪事、虔台逸史，近人张菊生印行；彭氏旧闻录暨太仆行略，涵芬楼印行。此系海盐黄氏传钞未刻之本，所纪台湾始末甚详；有关史事，允宜珍惜，以俟刊行。

　　己未三月下浣，关阳唐百川记。  
　 

卷一

　　丁卯（明熹宗天启七年）

　　六月，海寇郑芝龙等犯闽山、铜山、中左等处。

　　芝龙，泉州南安县石井巡司人也；或曰，漳州府之漳镇人。芝龙父绍祖为泉州库吏，蔡善继为泉州知府。府治后衙与库隔一街相望。芝龙时十岁，戏投石子，误中善继额。善继擒治之，见其姿容秀丽，笑曰：『法当贵而封』，遂释之。

　　不数年，芝龙为父所怒，持棍逐之。芝龙大恐，与其弟芝虎奔海上船，乃恳巨商携往海外。芝龙姣媚妩顺，音律、樗蒲，靡不精好。同抵日本，日就岛主宴饮歌舞。时主室有文君，悦之，乃日本长崎王之族女，即赐姓成功生母也。

　　再一年，前舰复至，乃附归，所娶、所生，姑留日本。至中途，为海盗劫夺，芝龙只身随舰，货作千金，分与主寨之首领颜振泉。海有十寨，寨各为主，芝龙之主，又主中主也。

　　停半年，主有疾，疾且死，九主为之疗祭。芝龙乃泣而求其主曰：『明日祭后，必会饮，意欲求众力为我放一洋，获之有无多寡，系我之命』。时缓言恳之，主如言，众情允乐。劫得四船，货物皆自暹罗来。每艘分其半，九主重信义，尽畀之，富逾十主矣。

　　海中以富为尊，主亦就殂，芝龙升为十寨中之一。时则通家耗，辇金还家，置苏杭、两京细软宝玩，兴贩琉球外国等物。沿海州县，抢掠一空，官兵莫能抗。始议招抚。以蔡善继尝有恩于芝龙，因量移泉州道，以书招之。芝龙感恩，为约降。及受降之日，善继坐戟门，令芝龙兄弟囚首自缚请命。芝龙素德善继，屈意下之；而芝虎一军皆哗，竟叛去。

　　天启六年丙寅春，遂据海岛，截商粟。闽中洊饥，望海米不至，于是求食者多往归之。七月，劫商民船，势侵大。其党谋攻广东海丰嵌头村以为穴。十二月，芝龙乃入闽，泊于漳浦之白镇。巡抚朱一冯遣都司洪先春率舟师击之，而以把总许心素、陈文廉为策应。鏖战一日，胜负未决。会海潮夜生，心素、文廉船漂泊失道。贼暗渡上山，诈为乡兵出先春后，先春腹背受敌，遂大败，身被数刃。然芝龙故有求抚之意，欲微达于我兵，乃舍先春不追；获卢游击，不杀；又自旧镇进至中左所，总兵俞咨皋战败，纵之归；中左人开城门求不杀，芝龙约束麾下，竟不侵扰。

　　警报至泉州，知府王猷知其详，乃曰：『芝龙不追、不杀、不焚、不掠，似有归命之意。今剿难猝灭，抚或可行，不若遣人往谕退舟海外，仍许立功赎罪，有功之日，优以爵秩』。兴泉道邓良知从之，遣人谕意。

　　戊辰（怀宗崇祯元年）

　　春正月，工科给事中颜继祖劾福建总兵俞咨皋，下狱。

　　初，巡抚朱钦相招抚海寇杨六、杨七等。芝龙求返内地，杨六绐其金不为通，遂流劫海上。继祖上言：『海盗郑芝龙生长于泉，聚徒数万，劫富施贫，民不畏官而畏盗。总兵俞咨皋招抚之议，实饱贼囊。旧抚朱钦相听其收海盗杨六、杨七以为用。夫抚寇之后，不散于原籍，而咨皋招之海，即置之海。今日受抚，明日为寇。昨岁中左所之变，杨六、杨七杳然无纵，咨皋始缩舌无辞。故闽帅不可不去也』。疏入，逮咨皋下于理。

　　三月，禁漳州人贩海。芝龙纵掠福建、浙江海上。

　　六月，议招海寇郑芝龙。

　　九月，郑芝龙降于巡抚熊文灿。工科给事中颜继祖言：『芝龙既降，当责其报效』。从之。

　　己已（崇祯二年）

　　春二月，海寇李魁奇伏诛。魁奇本郑芝龙同党，芝龙忌之，击斩粤中。

　　夏四月，广东副总兵陈廷对约郑芝龙剿盗。芝龙战不利，归闽。不数日，寇大至，犯中左所近港。芝龙又败。寇夜薄中左所。

　　辛未（崇祯四年）

　　春正月，上召廷臣及各省监司于平台，问福建布政使吴旸、陆之祺：『海寇备御若何』？旸曰：『海寇与陆寇不同，故权抚之。但官兵狃抚为安，贼又因抚益恣，致数年未息』。上曰：『前抚李魁奇，又何杀之』？旸曰：『魁奇非芝龙比，即抚终不为我用。今锺斌虽抚，亦反侧不可保也』。上问：『计将安出』？之祺曰：『海上官兵肯出死力，有司团练乡兵，多设火器，以守为战，剿之不难』。上问巡抚熊文灿，旸曰：『文灿才胆俱优，但视贼太易，故前有吉了之败』。之祺曰：『锺斌与郑芝龙势不两立。七月间，斌扰福州，抚臣计诱往泉州。前闻抚臣同芝龙讨贼，僇其兄，贼遁去』。问广东布政使陆问礼，对曰：『广东海寇俱自福建至，舟大而多火器，兵船难近；但守海门，勿令登陆，则不为害』。

　　壬申（崇祯五年）

　　冬十一月，海盗刘香老犯福建小埕，游击郑芝龙击走之。

　　癸酉（崇祯六年）

　　夏六月，海盗刘香老犯长乐。

　　甲戌（崇祯七年）

　　夏四月，海盗刘香老犯海丰。

　　十二月，总督两广熊文灿奏道将信贼自陷。时文灿令守道洪云蒸、巡道康承祖、参将夏之本、张一杰往潮州海角之道山，调集猺獞蛮黎与土汉诸军入海招降刘香老；不三日，香老诈降，两道两将皆被执入海。上以『贼渠受抚，自当听其输诚，岂有登舟往抚之理？弛备长寇，尚称未知，督臣节制何事』？命巡按御史确核以闻。已令文灿戴罪自效。

　　乙亥（崇祯八年）

　　夏四月，福建游击郑芝龙合粤兵击刘香老于田尾远洋。

　　初，刘香老蹈芝龙故辙，仍为海边患。芝龙知其技力窘乏，视风色之东西，潮头之上下，穷逼追击，几无泊处。香老恨已甚，访芝龙之在漳镇，选遣心膂，直捣芝龙之室，或杀或擒，期了局以杜后患。芝龙先知之，假叹曰：『我自就抚以来，为贪官污吏索缚，正欲仍来入伙，今众义来邀，喜不可说』。即遣家眷行李登所来之船，并锅铁器械、海中所需必欲取之市者，无不席卷。芝龙曰：『室中酒肉甚多，何不畅饮、啖空而去』？速令治具，取精腆丰美者恣为饱啖，后则数拳高歌，更为碗酒块肉，极量忘怀。海中来党至醉，极酩酊矣。醉而酩酊者，腰刀快斧，咸挂于壁，或眠或坐，笑谑罔顾。芝龙阴伏兵于屋上，忽鸣锣一声，皆明甲明盔，奋勇从屋跳下。海中之党，或醉卧未起，或解甲高歌，皆砍杀无遗。芝龙仍命舟中取上家口，解脱来人衣甲，家丁披挂，驾彼来船。芝龙挺立桅下，开船下海。刘香老遥望本船与驾船服饰稍别，再睨船前独立果系芝龙，大喜，呼曰『来矣』！芝龙拱手而应曰：『来矣』！立跃上岸，乘其不备，举刀乱砍。香老见势蹶，胁兵备道洪云蒸出船止兵。云蒸大呼曰：『我矢死报国，亟击勿失』！遂遇害。香老举火自焚死，精锐皆尽。康承祖以老疾，卒于海。夏之本、张一杰脱归。

　　八月，香老家属六十余人，部属千余人，至黄华降于温处参军。

　　庚辰（崇祯十三年）

　　秋八月，加福建参将郑芝龙署总兵。

　　芝龙既俘刘香老，卷其资蓄，复来漳镇。其八主皆为芝龙劲旅，从此海氛颇息。通贩洋货，内容外商，皆用郑氏旗号，无儆无虞，商贾有廿倍之利。芝龙尽以海利交通朝贵，寖以大显。

　　癸未（崇祯十六年）

　　冬十一月，设南赣兵三千，以副总兵郑鸿逵统之。

　　甲申（崇祯十七年三月，北京陷，崇祯亡。世祖章皇帝顺治元年。福王即位南京）。

　　春正月，兵科给事中曾应遴荐副总兵郑鸿逵缓急可用，诏益南赣兵三千，命鸿逵镇守。

　　五月十五日，诚意伯刘孔昭、司礼监韩赞周等立福王，即位南京，改元宏光。兵部尚书史可法请督师江北，凤阳总督马士英入专国政。

　　封福建总兵官郑芝龙为南安伯，赐蟒衣。

　　乙酉（大清顺治二年，宏光元年。五月，南京破，宏光亡；闰六月，唐王即位福州，改元隆武）。

　　封郑鸿逵靖虏伯。

　　左良玉下武昌，破九江、安庆，至池州。时阮大铖、黄蜚屯板子矶，郑彩屯三山峡，黄得功屯芜湖。阮大铖筑垒板子矶小山上，造二浮桥达北岸。诸军俱舣舟矶下。天大雾，郑彩溯江而上，劫左营，夺其舟数十艘于紫沙洲梅根，转战而前。黄蜚嫉其功，拦江，不听彩艘下。左兵追之，炮击彩舟，伤百余人，杀四将领。彩讼之朝，蜚亦以彩越汛地邀功致败，互相讦奏。朝命大铖两平之。

　　大清兵既破扬州，沿江窥渡。郑鸿逵率水师御之京口。大清兵编筏张灯向镇江，而别由老鹳河渡。

　　五月，大清兵开闸放舟，蔽江而南。郑鸿逵、郑彩见之，杨帆东遁。

　　大清兵渡江，福王走至芜湖，为降将刘良佐擒解豫王。郑鸿逵、郑彩守镇江，拥舟师不战，走还闽。至浙，于江口逢唐王，鸿逵奉之至福州。福建巡抚张肯堂、巡按御史吴春枝、礼部尚书黄道周、南安伯郑芝龙等会议监国。鸿逵固请正位，以闰六月十五日即位，改元隆武。起曾樱、何吾驺等入阁办事。晋封芝龙为平虏侯，寻封平国公；鸿逵为定虏侯，寻封定国公；芝豹为澄济伯；郑彩为永胜伯；赐芝龙长子森国姓，名成功，封忠孝伯。赐姓以天启甲子年七月十五日生于日本，母颜氏出也；芝龙后遣人将母子取回。又封芝龙部将施天福为武毅伯，洪旭为忠振伯，林习山忠定怕，张进忠匡伯，陈辉忠靖伯；鸿逵部将陈豹为忠勇侯，林察为辅明侯。

　　八月，隆武诏至粤西，有靖江王称监国，不奉诏；总制丁魁楚、巡抚瞿式耜擒送至闽，斩之。

　　十月（此二字疑为衍文），芝龙集廷臣议战守事宜。自僊霞关外，守者共一百余处。其战兵，以元年冬操练，二年春出关。一支出浙东，一支出江右。略计兵共二十万，合八闽、两粤饷计之，不支一年。郑芝龙遣给事中梁应奇入广督饷。应奇往督，因参迟误者数十人，俱奉旨提问；然迟疑未有提至者。潮州知府杨球欲入朝，闻旨遂止粤界，不敢入。

　　芝龙又令抚按以下，皆捐俸助饷。官助之外，有绅助。绅助之外，有大户助。又借征次年钱粮。又搜括府县库积存银，厘毫皆解。不足，又大鬻官爵：部司价银三百两，后减至百两；武扎仅数十两，或数两。娼优厮隶，尽列衣冠，但无俸、无衙门，空衔而已；然借此倩轩盖、雇仆役，拜谒官府，鞭挞邻里，甚至府县莅讼，两造皆称职官，立语不跪，互殴于庭而莫可制。

　　郑芝龙所招关门兵，不过数百疲癃。廷臣请出关者章满公交车。隆武每欲躬履行闲，而芝龙俱以缺饷为辞。

　　十月，隆武未有嗣，芝龙令子郑森入侍。隆武意有所向，先赐国姓，改名成功（此八字疑为衍文），成功辄先得以告芝龙，由是廷臣无敢异用者。芝龙、鸿逵自恃有援立功，骄蹇无礼。唐王尝赐宴大臣，芝龙以侯爵位辅臣上。大学士黄道周引祖制武臣无班文臣右者，固争之，遂首道周，芝龙怏怏不悦。诸生有佞芝龙者，上书言道周迂腐，非宰相才；唐王怒，敕督学御史杖之。芝龙又荐其门下士朱作楫为吏科给事中、叶正发为户部主事，皆不允；以是益怀怨望。唐王行郊天礼于南台，二郑皆称疾不出。户部尚书何楷劾奏：『郊天大典，芝龙、鸿逵不出陪祭，无人臣礼，当正其罪』。唐王赏楷有风裁，即日令掌都御史事。已而鸿逵挥扇殿上，楷呵止之。二郑皆怒。楷知不为所容，亟请告退。唐王欲曲全之，允其回籍，俟再召。楷至中途，盗截其一耳以去，抵家未久死；盖芝龙令部曲杨耿害之也。兵科给事中刘中藻亦以忤郑氏去。有密告芝龙揽权者，隆武辄责芝龙；芝龙怒，佯欲谢事。隆武心知芝龙不可恃，无以制之，因复固留曰：『此非朕意，乃某人言也』。芝龙潜中伤之。于是左右无一同心矣。

　　廷臣屡请命芝龙出关，芝龙亦知不出关无以服众心，因分兵为二，声言万人，实不满千；以郑鸿逵为大元帅出浙东，郑彩为副元帅出江西。隆武仿淮阴故事，筑坛郊拜而送之。二帅既出关，疏称候饷，不行，逗遛月余，隆武下诏切责曰：『倘畏缩不前，自有国法在』。二帅不得已逾关行四、五百里，仍疏言饷绝，留住如故。

　　大学士黄道周愤师不前，因请以募兵江西，以江西多其门生子弟也。隆武命芝龙与之资，芝龙不予一钱。隆武给空札百函为行资。道周以札联络忠义，纠合乡勇，得九千人，驻广信，与杨廷麟、万元吉相应，出兵金衢，前后斩级数百。适衢抚与议不合，忌其师屯境上，密疏其短，道周不知也。继而请兵请饷，绝不一应。及知其由，遂决意长驱，深入婺源，出徽。婺源令，其门人也。北帅张天禄执令妻子，命令设计诱道周至明堂里执之，并从军主事赵士起、中书毛之冰、蔡时培、赖叔儒俱送南京，不屈见杀。

　　时阁臣蒋得璟（明史作「蒋德璟」，卷二百五十一有传）自请行关，相机督战，隆武许之。比至，则疲兵弱卒，朽甲钝戈，无一可为，因叹息告病去。

　　郑遵谦起兵江上，与张国维、陈函辉、熊汝霖等迎鲁王于台州监国，驻绍兴。遣都督陈谦奉书至闽，久住衢州，持两端，云鲁王已封芝龙靖卤侯，欲以此邀封于唐王。唐王敕芝龙取其侯印为验，谦赍印，唐王即召入关，启函称「皇叔父」，不称「陛下」，隆武大怒。御史钱邦芑劾其久住三衢，徘徊闽、浙之界，自以举足左右，足为重轻，因欲要取封侯，以闽要浙，以浙要闽，祇恃构鬪之谋，敢行挟制之术。又历数其在衢奸淫不法状。遂下之狱。谦，武进人，乙酉春赍宏光诏封芝龙南安伯，比读券，误书安南，谦谓芝龙曰：『南安仅一邑，安南则兼两广，请留券易诏』，厚赠而别。及半途，而南京变，谦遂留闽。芝龙德之，故力为申救，行贿五千金于邦芑，请免谦死。邦芑惧以闻于唐王。遂决意杀之，即命邦芑监刑。芝龙闻之，过市，命且停刑，亟入朝见唐王，请以官赎谦死。唐王密斥行刑，故与芝龙久语慰劳之，过期，芝龙出，而谦已斩矣。芝龙伏尸哭极哀，以千金厚殓之。从此益怀异志。

　　先是，芝龙、鸿逵已密遣人通内院洪承畴、御史黄熙允（胤），及闻钱唐信息，因疏称『海寇猝至，今三关饷取之臣，臣取之海，无海则无家，非遄征不可』。拜表即行。隆武手敕留之曰：『先生稍迟，朕与先生同行』。使奉敕至河，而芝龙飞帆已过延平矣。

　　芝龙既去，守关将施天福声言缺饷，尽撤兵还海。僊霞岭二百里间，空无一兵，惟所遣守关主事及内臣文员侦探兵信以闻耳。

　　丙戌（顺治三年、隆武二年）

　　二月，江楚迎驾疏相继而至，唐王遂决意幸赣，与湖南为声援。芝龙欲挟君以自重，固请回天兴，命军民数万人遮道号呼，拥驾不得行，乃驻驆延平。芝龙初以海寇受抚，虽晋爵五等，与地方有司不相统属，闽士大夫辄呼之为「贼」，绝不与通。及拥戴唐王即位，芝龙位益尊，权益重，全闽兵马钱粮皆领于芝龙兄弟。是芝龙以虚名奉君，而君以全闽予芝龙也。故芝龙不肯听唐王出关，思长有闽也。

　　三月，大清贝勒王驻兵钱唐北岸。

　　五月，江上师溃。

　　六月初一日，大清兵渡江，江潮不至。方国安、马士英欲献监国为投降计，遣人守监国；守者忽病，乃得脱，遂上海船，遁入舟山。督师张国维、兴国公王之仁、兵部侍郎陈函辉、大学士朱大典俱死之。方逢年、方国安及刑部尚书苏壮俱薙发投诚。马土英、阮大铖犹拥残兵数千，请入关，隆武以其罪大，不许。士英前后七疏自理。有李蘧者，士英私人也，与唐王有旧，密疏言：『士英有治兵才，与阮大铖皆宜在使过之列』。唐王特允士英以青衣视事，戴罪立功，但无钱粮兵马专任。士英计穷，逃至天台寺为僧，为大兵搜获。阮大铖迎降。贝勒俱令随内院办事。大兵过顺昌，获龙扛，搜之，得马士英、阮大铖、方国安父子及方逢年连名请驾出关为内应疏，在已降后。大铖方游山，闻信，知不免，自投崖死；仍命戮尸。士英等四人俱斩于延平城下，家眷百余口悉给赐兵丁。时杉关守将陈秀、陈曦投降，而僊霞关无一守兵，寂如也。

　　大兵过延平而东。时隆武定计入赣，已至汀洲，见兵未至，因停一日晒龙凤衣。忽有数十骑叩城曰：『我扈跸兵也』，门者纳之。陈谦之子追至，直入行宫，遂及于难。

　　九月，大兵入泉州，德化知县陈光晋迎降。既而汀、漳皆陷。惟郑芝龙退保安平，军容烜赫，战舰齐备，炮声不绝，响振天地，楼船尚五百艘。因前通洪承畴信未到达，故不敢迎降，乃使人言其撤兵不守，以待大兵之至，有功，当得大用。贝勒知泉绅郭必昌与芝龙有旧，因遣招之。芝龙曰：『我非不欲忠于大清，恐以立唐王为罪耳』。会大清固山兵逼安平，芝龙怒曰：『既招我，何相逼也』！贝勒闻之，乃切责固山，令离安平三十里驻军，别遣内员二人持书至安平。书略曰：『吾所以重将军者，以将军能拥立也。人臣事主，苟有可为，必竭其力，力尽不胜天，则投明而事，乘时建功，此豪杰事也。若将军不辅立，吾何用将军哉？且两粤未平，今铸闽粤总督印以相待。吾欲见将军者，欲商地方人才及取两广事宜也』。芝龙得书大悦，劫众议降。诸将多不欲。有周崔（鹤）芝者，以死谏，不听。其弟鸿逵、芝虎皆劝芝龙入海，曰：『鱼不可脱于渊』，芝龙不从。其子成功涕泣力谏，芝龙不听。于十一月十五日至福州朝见贝勒，握手甚欢，折箭为誓。芝龙益喜，命酒痛饮，赂遗不可胜计。饮至三日，夜半，忽拔营起，遂挟之北去。至京，封同安侯。

　　闽事略定，贝勒将归，邀芝龙送之。贝勒过芝龙舟，必进一食，必加赞叹，见一人，必加褒奖，信宿乃去。芝龙过舟投谒，贝勒疑之曰：『我所用人，粗悍卤莽，何足当公意』？命悉取芝龙舟中庖厨仆从来供饮食，侍左右。芝龙乃大喜，不知堕其术中也。留信宿。已出闽，乃谓芝龙曰：『公功高，同我入京一见天子如何』？芝龙以未宿戒辞。曰：『公之左右仆从，悉在此矣，岂忧无行李费』？命取二万金置舟中。令从行者五百人皆拘置别营，不可相见。对面作家书数行，但称本朝恩德，嘱其家世世无忘。已又曰：『北上面君，是我本愿，但子弟拥兵海上，素非驯良，脱有不测，我且奈何』？贝勒曰：『即有之，无与公事，且亦非吾虑所及也』。

　　芝龙既降，其家人以为可免暴掠，遂不设备。贝勒至安平，乱兵大肆淫掠，成功母亦被淫自缢死。成功大愤，剖其母腹，出肠涤秽，重纳之以殓，发丧后遂起兵。

　　丁亥（顺治四年，隆武亡。是岁，桂王即位于肇庆，改永历）

　　初，芝龙撤兵，密谕成功，欲与俱见贝勒，成功不从，鸿逵阴令逸去。至是，率所部入海。芝豹独奉母居安平镇。

　　郑彩率舟师至舟山，迎监国鲁王南下。鲁王封郑彩为建威侯，寻晋建国公；其弟郑联为定远伯，寻晋侯。郑彩及阁部熊汝霖进取福宁州，诸县响应，遂入兴化府。熊阁部鼓舞义兵，诸起义者皆来给札，兵至数万，然多乌合。郑彩谋夺其权。虽与之结姻，忌之，乘夜遣兵攻其舟，并全家杀之。于是义兵愤怨解体。时义兵所在蜂起，汀、邵并乱，据建宁，闽邮为阻。

　　是夏，朝中命三大人陈锦、佟国器、李率泰督兵至，破建宁，屠之，所失州县尽复。

　　郑彩至海坛，复为乡兵所败，遂同鲁王至厦门。时郑联亦纠合浦南桥义兵杨重等攻入漳浦县，以洪有祯为县令。未几县破，有祯被执，不屈，遂剐。郑联率义兵攻海澄县，然见敌骑即走，争舟堕水死者甚众。平和县曾庆等与诏安等处义兵立德化王慈烨，据将军寨，陷大田，攻顺义、将乐，然皆为大兵所败。

　　初，隆武之亡也，旧相苏观生、何吾驺俱遁回广东，与布政使顾元镜于十一月立唐王弟聿■〈金粤〉监国，改元绍武。十二月，大清总兵李成栋率兵袭广城，副将杜永和获绍武，并周王、益王、辽王尽斩之。苏观生从死，吾驺、元镜皆降。

　　福建既陷，两广总制丁魁楚与广西巡抚瞿式耜会议监国。式耜首为言永明王贤，且为神宗嫡孙，应立。王讳由榔，桂王之子，初封衡阳，以寇乱徙梧州。会桂王薨，王以衰绖于十月十四日监国，改元永历，以肇庆府署为行宫。丁魁楚、吕大器为大学士，式耜以吏部侍郎兼阁学掌铨事。封总兵陈邦傅为思恩侯，寻晋庆国公。后广西破投诚，率兵追永历，为李定国所擒，父子俱死。

　　时成功往南澳募兵，而兵将战舰，百无一备。闻永明王自立粤西，遥奉永历年号，称「招讨大将军罪臣」，以众三百人泊于厦门之鼓浪屿训练，即今中左所也。浯州者，金门也。委黄恺于安平镇措饷。芝龙旧将咸归心焉。

　　七月，成功以洪政、陈辉为左右先锋，杨才、张进为亲丁镇，郭泰、余宽为左右镇，林习山为楼船镇，入寇海澄，札营祖山头。数日，援兵至，洪政中流矢，与监军杨期潢俱被杀，不克而还。

　　八月，与郑鸿逵合兵围泉州，列营桃花山。大清提督赵国佐率数百骑冲之。张进、杨才逆战，鸿逵遣林顺等夹击，大胜之。别遣水兵破溜石炮城，我参将解应龙死之，军声大振。泉绅郭必昌之子显欲内应，国佐杀之，灭其家。

　　九月，我副将王进自漳来援，成功解围走。

　　戊子（顺治五年、永历二年）

　　闰三月，成功攻同安，守将廉郎、知县张效龄遁，遂入之。复寇泉州。

　　七月，陈锦、佟国器、李率泰援之，成功乃退。大兵屠同安，郑氏镇将邱晋、林壮猷、知县叶翼云、教谕陈鼎咸被杀，凡死者五万余人，「同安血流沟」之谶应焉。（先是，同之诸生陈姓、绰号「泥鳅」，自省回，至罗汉山中，所称「生阎罗」者授以片纸云：『泥鳅死半途。同安血流沟。嘉禾断人种。安平成平埔』。陈生果至小盈岭而死。是后凡获满兵，辄断掌放回以应之。然后来安海城竟毁拆，而厦门竟迁空无人历一纪云）。

　　是岁大饥，成功及建国公郑彩各发兵民船至高州籴米。高州为思恩侯陈邦傅所辖。成功船免饷，余照丈尺征饷。船有千余，多是民船。斗米，闽中近千钱也。

　　时成功将士分驻各岛。监国鲁王别将平夷侯周崔（鹤）芝、闽安侯周瑞、定西伯张名振、总兵阮美等守舟山之沙埕。郑彩、郑联等守厦门、金门。郑鸿逵守安平之白沙，使其将陈豹守南澳。成功泊厦门；以亲丁三百人，遣其叔锦衣卫郑芝鹏护家眷，使张进守铜山所，太子太师郑香守海澄港之石尾，有众数千人，后为大兵所败，二子郑广、郑海死焉。然粮饷缺乏，取之民间；而郑彩营将章云飞等扰民尤甚。郑鸿逵遂率舟师至潮州随地取饷。

　　己丑（顺治六年、永历三年）

　　广东提督李成栋反叛，迎永历。于是永历有诏使至，以为恢复在即，诏各勋镇考试诸生赴广省入场。成功遂考送生员叶后诏、洪初辟等十数人，令黄志高赍疏赴广。舟至潮阳，遭风飘坏，余人不得达，独黄志高至粤，诏以志高为兵部职方司主事，使监成功军，命以舟师直取南都；其后成功入寇长江，承此诏旨也。诏使并赍秦王孙可望告示一张，其文云：『秦王告谕天下』，中闲叙湖、广（夺「杀」字）敬谨王、四川杀八固山之捷，入滇擒逆黔父子云云。又檄文一册，中有云：『恢复两京者准封为公，一省者封为侯，四府以上者封为伯；今有无尺寸之功，而擅封五等之爵』云云。又定西王李定国告示一张，其文云：『西宁王奉秦王令旨』，中闲叙破广西定南王孔有德焚死之捷云云。

　　三月，成功遣施琅、杨才、黄廷、柯宸枢等寇漳浦。副将王起俸密赴纳款，谋泄，弃家由龟镇至铜山投见，成功授伪都督同知，挂统练军门印，令管北标将。

　　十月，成功舟进云霄港，由白塔登岸，分道并进。云霄守将张国柱迎战，为左先锋下伪副将施显所杀，遂攻城。中军姚国泰拒守。城陷，国泰重伤。成功获之，令医调治，送军前效用。进抵诏安，札营龙峰、磁灶等处。令中冲镇柯宸枢、左冲镇（应作「援剿左镇」）黄廷、右冲镇林（应作「洪」）习山等守盘陀岭，以遏漳援。漳镇王邦俊、副将王之刚调集各州县守兵合攻盘陀岭。是日大雾，海师咫尺不辨，柯宸枢及其弟中军宸梅俱战死。

　　十一月，成功解诏安围，督兵由分水关入潮州，抵黄岗。时潮属多土豪拥据，三河坝有吴六奇，黄岗有黄海如，南洋有许龙，澄海有杨广，海山有朱尧，潮阳有张礼，碣石有苏利。时武毅伯施天福来见成功，黄海如亦至。海如说成功取潮阳县，资其富饶，且近海口，有海门所、达濠浦可以抛泊海艘，通运粮米，且须由南洋鲎澳过达濠浦，方可至县，恐许龙、张礼为梗尔。成功遂令移兵南洋，许龙逆战，败走汉阳。旧将陈斌来归，伪授后劲镇。杨广、朱尧、唐玉各迎降，遂移兵鲎澳，张礼拒命，立破其达濠、霞美二寨，进攻青林寨，张礼乞降，准其归命。遣援剿右镇黄山督诸军往靖海卫，并巡下惠来县，以中军汪汇之理县事，正兵营卢爵守城。黄山等回攻南山寨，破之。成功遂移兵入揭阳，会郑鸿逵，并带张礼往见，成功（应作「鸿逵」）忽夜沈之水，成功甚悔之。

　　庚寅（顺治七年、永历四年）

　　先是，大清兵破湘潭，何腾蛟死之；破南昌，金声桓死之。二月，破信丰，李成栋殁于阵。永历皆追赠王爵，抆泪亲祭。及报南雄不守，遂移德庆，抵梧州；榕江兵溃，桂林陷，瞿式耜、张同敞俱死之。

　　三月，成功入潮阳，知县常翼风率父老郊迎，成功令三镇洪旭驻镇，征输转运。杨才攻破平和寨，屠之。陈斌克狮头寨，寨首黄亮采请降，许之。右先锋杨才病故，以正总班林勇为右先锋；后征苏利阵亡，以甘辉管亲丁镇，黄廷管右先锋镇，施显管援剿左镇。以监督王秀奇为戎旗镇，管亲随兵，以林胜为中协，陈瑞为右协。

　　四月，成功移师揭阳。鸿逵言新墟寨负固不服，合兵攻之，用龙熕击其城，遂乞降。（门辟海中放光，郑鸿逵令人没水捞起，得大铳，夹两龙为耳，用船车出之，号龙耳，所击无不摧破。后刘国轩用以攻泉城，火引不发，鞭之，口遂裂，城竟不破）。守潮州新泰伯郝尚久率步骑数千来援。成功挥诸将迎击。陈斌跃马入阵，擒我中军陈禄，诸军继进，斩首数千，尚久仅以身免。

　　五月，诏安九甲义将万礼等来附，施琅所招也。

　　六月，引兵攻苏利，不克。利据碣石卫叛，后平南王发兵攻杀之。

　　成功谕诸将议攻潮州，陈斌进曰：『潮郡东南环溪，通漳大路只一浮桥，必须断桥以绝援兵，然后移札西南攻围之，十全必克』。成功从之。初一交战，尚久大败，浮桥并石桥一齐焚毁，随移师攻城，三面围之。尚久闭城不出，遣人乞援于漳。郝文兴来援，许龙渡之入城。尚久削发归我朝，城守益坚，成功久攻不下，又天暑士卒多病，乃解围退屯潮阳。黄亮采等复叛，攻袭行营，甘辉逆击，斩其父子，始散去。

　　郑彩、郑联屯厦门，与芝鹏有隙。成功用施琅之策，以米千石饷郑联，欲袭取之。郑彩曰：『是毒药也！宜全军出避』。联不从。联建生祠于万石岩，十五夜，宴辖下诸将。二鼓后，成功将至，尽收其战舰兵卒，其将陈俸、蓝衍、吴豪等皆归成功。成功拨亲随兵守其衙。后月余，芝鹏说成功置酒万石岩，夜归，伏甲于路杀之。时郑彩以舟师百余艘逃于广东南海之间，成功遣人往请回岛，不遇而还。其部将杨朝栋、王胜、杨权、蔡新等来见，成功以朝栋为义武营，王胜等管水师。旧将蓝登来见，授援剿后镇。彩飘泊数载，士卒星散，成功以书招之，遂回，后病死于岛。

　　山寇攻陷惠来县，知县汪汇之、守将卢爵俱死之。三镇洪旭报潮阳山寇复起，不复追征。成功以闽安侯周瑞为水师右军，挂印黄大振为援剿前镇。命郑芝鹏镇守厦门，阮引、何德管水师，蓝登管陆师。

　　十一月，成功至潮阳，提塘黄文自广至，报请成功入援。我平南王尚可喜、靖南王耿继茂率满汉数万下广州，粤西望成功南下会兵甚切。

　　闰十一月，成功传令各镇，齐备船只，南下勤王。时陈斌与施琅相抗，不睦，带兵而遁；后据潮州归命。黄海如在达濠浦欲逃，成功令林习山致之死。

　　十二月，守将杜永和奔琼州。王师下广，成功抵揭阳，与郑鸿逵议往接之。

　　辛卯（顺治八年、永历五年）

　　正月，成功至南澳，施琅进曰：『勤王、臣子职分，但琅昨夜一梦，似大不祥，乞藩主思之』。成功默然，遂令将左先锋印并战士委别将苏茂管辖。郑鸿逵送萧拱辰、沈奇等赴军前效用，成功以拱辰为中冲镇，沈奇为护卫右镇，随师南下。郑鸿逵同洪旭、施琅带陈埙、郑文星等回岛。

　　二月，成功至白沙河，飓风大作，各船飘至盐州港。成功正副坐船风大不得泊，坐帆溜下，几覆数次。天明方霁。后升管中军船蔡进福为水师内司镇，管副中军船施举为水师后镇。

　　三月，成功至大星所，杀退惠州援兵，遂攻城，下之。

　　我闽抚张学圣急调提督马得功，集同安县十八堡、刘王店各处民兵及船攻厦门，伪守将郑芝鹏乘舟遁，禁城中居民不许搬移。得功数十骑下船，飘至五通，始登岸，无有御之者。守高崎水师镇阮引不战而走。城中百姓哭声振天。成功董夫人仓皇抱木主至海口，不得船，厦门港居民林礼乐始于舟中负登小舟，至芝鹏大船。其夜乱兵焚毁庐舍，火光竟天。前文渊阁大学士、吏部尚书曾樱在城中，家人请掖之出城，樱曰：『此一片清静地，正我死所，去将何之』？是夜，自缢于所居楼上，时为二月（应作三月）十三日。越三日，公之门人阮旻锡入城寻母，遇公邻居蓝姓者在西门外，询之，蓝曰：『公不肯出城，是晚某进粥一盂，公不食。及晓，再候之，公已自尽矣。无人可收殓也』。时已昏黑，不得入城。旻锡往寻僧文台，又至东岳庙寻公之门人陈泰共议。天未明，文台以僧龛同陈泰抬公尸至曾厝湾下船，付其家人。乡绅副宪王公忠孝、枢部诸葛倬等以寿棺贮之，司马卢若腾、副院沈佺期、枢部诸葛倬等皆视殓。后兵部主事刘玉龙疏陈辅臣从容就义事，永历下诏曰：『曾樱身死纲常，允宜优恤，追赠光禄大夫、上柱国、太师，谥文忠，赐祭葬，荫一子中书科舍人，一子锦衣卫百户，世袭。其门人知县陈泰，冒险负尸，积劳殒殁，着赠鸿胪寺少卿』。

　　三月初一日，大清巡抚张学圣同兴泉道黄澍渡海，见岛屿孤悬，波涛环绕，惊为绝地，争先引回；令知县张效龄安抚居民。初四日，马得功行牌于各乡安民，意欲据守（此段记事与前文矛盾，说见「后记」）。初八日，会郑鸿逵舟师至，截港围之。命镇将杨抒素登圆筜港与战，互有胜负，副将吴■〈孛攵〉战死。施琅率陈埙、郑文星百余人登厦门港与战，大败之，几获得功。于是得功求过海。巡抚张学圣遣人至安平乞和于郑芝龙之母，嘱鸿逵以船送马得功步骑三百及余兵尽回。

　　先是鸿逵遣都督郑德、翼将周全斌等至大星所，报称马得功攻岛，请成功回师。成功于四月初一日到浯屿，得功已渡海二日矣。成功怒甚，不许亲戚与鸿逵相见。鸿逵移屯白沙。初十日，成功驻厦门港，议失守功罪。先赏施琅花红银二百两，陈埙一百两，斩郑芝鹏、阮引等以徇，何德捆责，蓝登免罪。军士皆踊跃欢呼，锐气百倍，以将士家在岛上，遭郑、阮等抢掠，得泄其忿故耳。成功命忠振伯洪旭管理中左，参军潘庚锺追各绅士助饷。潘加派各户，搜掠一空。

　　诏安、平和二县复降于郑氏。

　　定西侯张名振、平彝侯周崔（鹤）芝、英义伯阮骏等自舟山至，成功各授水师镇。

　　海澄守将郝文兴密约纳款。  
　 

卷二

　　壬辰（顺治九年、永历六年）

　　正月初二日，成功督师至海澄港，潮水大涨，直至中权关下，郝文兴开城率将士出降，授前锋镇，挂印。以参军黄维璟知县事。

　　初十日，成功进兵江东，遣各镇攻长泰县。至溪西，击败漳州援兵。廿三日，援兵再至，复败之。

　　二月初二日，游兵营吴世珍奋勇登城，被炮烧死。成功令火器营何明筑地道，用地雷以击其城。

　　三月初四日，大清总督陈锦督步骑数万来援长泰，扎营同安。初七日早，地雷发，不及城而止。陈锦按兵不进。是日，遂移兵扎江东。初十日，陈锦安营于牛蹄山，相去五里。十三日，亲率诸军出战。成功命诸将击之，锦大败，弃营盘而走，全军俱覆，丧失衣甲、马匹、辎重，不可胜计，遂奔回，扎营同安城外。后为家丁库成栋所刺，降于成功；成功赏之，以其弒主，阴令杀之。我长泰县守将杨青弃城走，成功以参军冯澄世知县事。以甘辉为中提督，黄廷为前提督，黄山为后提督。

　　四月，进围漳州，成功扎营南院。

　　五月，大清浙镇马进宝（号金衢马）率兵援漳，屯东门，同王邦俊分道出战，兵败还城，遂婴城固守，不敢出。成功围之，数月不下。以张名振管地方事。升协将万礼为前冲镇，副将陈朝为后冲镇。成功移师金门后浦，扎营操练。

　　施琅前在南澳，兵付苏茂代将，意回日后必复任；成功既不与，遂请为僧，成功谕令再募兵，许授前锋镇。施琅偶有亲兵曾德逃亡，成功拔为亲随；琅擒回立斩之，成功怒而不发。二十日，传令诸将在船，听令出军。阴令左先锋黄廷执施琅，交忠定伯林习山囚于船中，令副将吴芳看守。琅家人着人诈称成功令箭，取回审究。吴芳即同登岸。至草湾，琅将吴芳及押人打倒脱走，逃匿山穴中两昼夜，投苏茂。茂密以小舟渡海，依澄济伯郑芝豹。成功怒甚，欲斩林习山，未果，杀吴芳妻子，令芳追寻。二十一日，杀施琅之父及其弟施显，以戎旗中协林胜为援剿左镇。

　　二十二日，成功督兵入漳州境。二十七日，大破漳镇王邦俊之兵于磁灶。六月回师。旧将黄兴来降，授中权镇；黄梧来降，授副将。以监督陈六御为北镇，管骑兵。

　　五月，福建集舟师数百艘进攻厦门，成功令陈辉督水师御之，战于崇武所，闽兵大败，弃船登岸而走。

　　九月，成功督师入漳浦境。漳镇王邦俊来援，复大破之，追至龙井，降其部下数百人而还。

　　李长病笃，以黄昌为戎旗（镇）亲随营。

　　大清固山金励统浙直满汉兵万余人入闽来援。至泉州，驻扎养马。二十六日，成功解围，退扎古县，据险以待。固山由长泰入漳。

　　十月初三日，固山率满骑冲营。是早西北风尽发，火箭、火炮被风打回，对面咫尺不见，满兵乘烟冲突，海师溃散。成功退扎海澄。后提督黄山、礼武镇陈俸、右先锋镇廖敬、亲丁镇郭廷、护卫右镇洪承宠皆战殁。

　　十一月，大清提督杨名高自福州率步骑入漳应援，成功逆之于小盈岭，大破之，追至马厝港，名高仅以身免。成功以骑兵营杨祖有功，挂印，升营为镇。

　　十二月，旧将陈尧策先投大清，同我将协守漳浦；至是献城纳降，成功以为护卫前镇，照旧镇守，以参军林其昌知县事。议筑镇门象鼻山，截溪流不得入海，欲以灌城；而奔流迅急，堤不得合，费工甚巨，罢之。

　　成功不攻城，筑长围困之，使其粮尽自降。而城中兵尽括乡绅富户及百姓粟食之，粟尽民相枕藉饿死，杀人为食，有父食子、兄食弟、妻食夫，至于妇人群聚杀男子分食之者，毋论鼠雀及树根、木叶、水萍、牛羊马皮之属尽食之。稀粥一碗值四金。自四月至十月，城中死者十七八。后大清署守道周亮工收髑髅凡七十三万有奇，焚埋于东门外，名曰「同归所」，筑万善庵其上，勒石记之。城外死者骨骸无数，不与焉。

　　癸已（顺治十年、永历七年）

　　三月，成功驻厦门，遣前军定西侯张名振等率水师寇浙直州县，并遣忠靖伯陈辉等一齐进入长江。

　　四月，金固山调集水陆官兵船只，欲攻海澄。成功即遣水师左军林察、右军周瑞、后军周崔（鹤）芝、阮骏、黄大振等前往堵截。后遇飓风，林察漂入兴化港，被获；至郑、贾来议抚，始放回。

　　二十八日，金固山扎营祖山头。

　　五月初一日，成功至海澄，调兵守御。以前锋镇郝文兴、戎旗镇王秀奇、护卫前镇陈尧策守镇远寨，前冲镇万礼守镇远寨外，以前提督黄廷、中提督甘辉守关帝庙前木栅，连接镇远寨。成功驻扎天妃宫，亲行督战。

　　初四日，金固山率马步数万扎营天妃宫前，巨炮、火箭并发，昼夜不绝。木栅烧坏，海兵多死伤山积。

　　初五日，后劲镇陈魁、后冲镇叶章各率精勇数百，合力击之，遇炮铳齐发，叶章被炮打死，陈魁打伤右足。成功令收兵固守。以周全斌管后冲镇，杨正管后劲镇。大清兵连攻两昼夜，海兵营垒随筑随坏。成功率诸将登敌台观望，张盖而坐。满兵见之，炮矢齐发。甘辉翼成功下台，座位随击碎矣。镇远寨边新筑籧篨，崩坏如平地，军士无可站立；成功令神器镇何明率洪善掘地河沟边，夜埋火药无数，药心相续，候令而发。

　　初六日黄昏，满兵炮铳并放，连夜不绝，至五鼓，火药尽，放空炮以向城。头迭绿旗兵，二迭满兵，填濠攀山而上。兵皆重铠，刃不能伤。城上俱持大斧击之，皆堕地。外兵乘其尸而登。三迭满将蜂拥齐进，锐不可当。天色渐明，满兵过河已大半。成功遂暗发地炮，烟焰蔽天；过河者尽被炮击死，其未过河者甘辉截击之，擒斩无算。金固山夜遁。

　　十二日，成功回厦门，大犒将士，论功行赏：以忠孝伯印付甘辉，辉不敢受；以擅离海澄城，杀知县黄维璟及不用命军士二人。

　　三月（此二字为衍文），差监督池士绅以腊丸赍帛疏由陆路诣广，叙方曲破总镇王邦俊、小盈岭破提督杨名高、江东桥歼总督部院陈锦、海澄败固山金励之功。永历遣兵部主事万年英赍敕晋成功为漳国公，封延平王；成功拜表辞让，差监督张自新同万兵部由水路诣广回奏，以海澄战功请封各镇封爵。后永历以帛诏封甘辉为崇明伯、黄廷为永安伯、万礼为建安伯、郝文兴为祥符伯、王秀奇为庆都伯、参军冯澄世为太仆寺卿兼都察院右佥都御史。

　　四月（？），筑海澄城。所属地方，每家各出民夫一名。城高二丈余。旧有五都土城连而为一，皆用灰石砌成，并筑短墙，安大小铳三千余号。周围环以港水，巨浸茫茫，外通舟楫，内积军器粮草。据漳州之咽喉，与厦、金二门相为表里，以为长守计。命冯澄世督其工。

　　六月，成功以金固山回京，遂督舟师南下，进攻鸥汀坝。鸥汀在潮州港口，其民强悍；有船百余只，加十八浆，水上如飞。遇大船，以绳绊其柁，牵之入港；小船即攻杀之。海舟至潮者，被其劫掠，杀害甚多。成功至，攻其城。杨广亦以兵来会。城厚而坚，自辰至午，攻打不下。成功被飞弹微伤足踝，遂退兵。次日，至华平贵屿。寨人纳榖，遂抽兵下船。

　　时李定国遣人致书。其书曰：『西宁王致书国姓大将军麾下』，言当同心戮力，约以舟师直取江南也。

　　同安侯郑芝龙在京，遣家人李德称有诏封成功为海澄公，劝其息民（兵）就抚。

　　八月，成功回厦门。

　　九月，大清兵攻潮州，郝尚久求救；成功遣陈六御率兵援之。尚久疑不敢开城门纳兵。未几，城破，尚久死，六御引兵还。

　　甲午（顺治十一年、永历八年）

　　二月，同安侯郑芝龙复遣李德同郑、贾二使赍海澄公敕印招抚成功。成功至安平镇大宴二使，辞以兵多将广，无地安插，不受敕。二使回京复命。乃就福、兴、泉、漳措饷，派富户追纳；诸差官俱至各府县城外屯扎，但不入城耳，计所追凡四百余万。

　　三月，定西侯张名振、忠靖伯陈辉师入长江，夺战船百余艘，入天津卫，焚夺粮船百余艘，名振直至金山，致祭烈皇帝而回。金陵闻风震动。

　　四月，执援剿前镇黄大振，绞杀之。大振，莆田人，为黄斌卿旧将，降于成功。至是在兴化措饷，召勇至数千人，多不法，有蜚语，成功乃杀之。

　　五月，常寿宁报：饷镇黄恺，逆派横行，山海等饷，多征少解，计十余万，查实有据。成功以其众怒，遂杀之，藉其家。

　　九月，中朝遣内院学士叶成格、理事官阿山，同成功弟内侍下渡舍、荫舍赍四府安插兵众敕至。十九日，李德、周继武先到厦门，成功知先削发后受诏，只令周继武持启往请。二十四日，叶成格、阿山二使到泉。

　　十月，成功发渡舍回泉复二使，约至安平镇开读，言先受诏而后削发。十七日，二使到，成功设供帐于报恩寺。二使只就布栅安诏敕，成功不肯受诏。二十日，二使回泉。二十九日，二使促渡舍、荫舍并颜夫人回京复命，抚事不成。遂置郑芝龙于高墙，戍郑芝豹于宁古塔。

　　成功遣辅明侯林察、闽安侯周瑞督水师戎旗镇王秀奇、左先锋苏茂统陆师，率五镇营兵、战舰百余艘南下。差效用官林云■〈王睿〉奉表诣广，并持书约西宁王同时大举。

　　十一月，漳州千总刘国轩同魏标、朴世用以总镇张世耀新任，兵将未协，遣人约期献城归降；成功遣洪旭、甘辉、林胜、戴捷等于十二月初一夜直至南门，挂云梯。国轩令人牵引而上。张世耀仓卒不知所为，乃降；知府房星烨、理刑王元衡、知县周琼等俱降。洪旭入城安辑。

　　初四日，成功抵漳，以刘国轩为护卫后镇、魏标为火武营、朴世用为水武营、张世耀军前任用，委戴捷镇守。长泰县守将杨青来降，诸属县皆下。

　　成功遣诸将徇泉州诸属县，皆下之，惟府城为副将韩尚亮坚守。

　　乙未（顺治十二年、永历九年）

　　正月初五日，成功寇仙游，下之，焚杀甚惨。明兵部尚书唐显悦之子，乃成功姻家、世子经之外父也，亦死焉。

　　二月，成功设六官，以潘庚锺为吏官、洪旭为户官、郑擎柱为礼官、张光启为兵官、程璠为刑官、冯澄世为工官。设协理各一员，左右都事各二员。以常寿宁为察言司，掌六卿印；邓会、张一彬为正副审理。设储贤馆，以前所试诸生洪初辟、杨经、阮旻锡、陈昌言、陈鹏羽、杨芳、叶儒羽、吕鼎、陈继明、林复明及荐举薛联桂、邓愈等充之。设育冑馆，以死事诸将及侯伯子弟柯平、林维荣充之。

　　成功改中左所为思明州，以薛联桂知州事。

　　四月，成功以郝文兴为左提督，万礼为后提督，王秀奇改为右提督，林滕代为戎旗镇，黄昌为援剿左镇，黄梧为前冲镇。

　　筑丙洲新城。

　　五月，总督南下林察、周瑞、王秀奇、苏茂等班师回，称西宁王李定国战败退入梧州，应援不及。成功怒甚，降责有差。

　　成功委户官洪旭任水师右军，以吏官潘庚锺兼管户官，加都督吴慎为协理佐之。

　　成功以抚局不就，分兵与张名振、陈辉等会师入长江，捣其腹心。以水师右军洪旭为总督，以原北镇陈六御为五军戎政，总制六军，率兵北上。

　　中朝遣庶子王统率满汉军三万入闽，先拨前锋满骑到福省。成功尽抽福、兴、泉之兵回漳；各属县城悉夷之为平地。

　　成功以储贤、育冑二馆诸生监纪诸镇营，每月记其功罪，汇册上报。设领兵中军一员，临阵督战，以候缺将为之。又设饷司一员，后以监纪兼之。

　　六月，成功堕漳州城及各属县。

　　成功合诸镇兵于漳之东门外莲花埔合操，亲自教演，月终乃出兵。

　　七月，成功以中提督甘辉为正总督，右提督王秀奇为副总督，率二十余镇北上，与忠振伯洪旭、总制陈六御相机而行。以前提督黄廷为正提督，后提督万礼为副提督，率二十余镇南下。

　　八月，前提督黄廷等入揭阳港，扎营桃花山。我潮镇刘伯禄率兵来援，黄廷逆战破走之，擒其中军，斩级无算。二十六日，刘伯禄复令吴六奇及惠州之兵列营鹰嘴埔。左戎旗（镇）林胜挥兵渡濠，直砍木栅，攻破其营，擒其副将。诸镇兵乘势追杀，遂入揭阳城。忠勇侯陈豹自南澳以兵来会，运大铳、筑土山攻之，我守将、知县弃城遁去。并取普宁县，追派各乡寨纳饷。

　　中提督甘辉等北上阻风，就温台二府打粮。台州总镇马信欲降，洪旭遣人招之。风顺，遂进发舟山，未果。

　　九月，左提督祥符伯郝文兴病故，成功亲临祭奠，厚恤其家。

　　庶子王至福州，调集绿旗马步兵共进。成功令思明州居民搬移过海，将士眷口搬住金门、镇海等处，空岛以待。庶子王至泉州，驻扎东岳庙。

　　十月，成功调回左戎旗镇林胜守思明州。

　　甘辉、洪旭等至舟山，由岑江口登岸。守兵迎战，败走，遂进兵攻城。总制陈六御遣监督李化龙入城招降，我镇守副将巴臣功等遂开城投顺。张名振等出自长江来会。我定关守将张鸿德弃家来附，后授前锋镇。

　　十一月，成功差监督李长至舟山调兵北上。师回，以总制陈六御督定西侯张名振、英义伯阮骏等镇守舟山；委林胜镇守海澄县，王元士知县事。林其昌失入人罪，革职。

　　十二月，甘辉引巴臣功等入见成功，即授骁骑镇，改名臣兴。

　　洪旭入台州港，马信弃城带兵马妻子来归，成功即授中权镇，挂「定北将军」印。

　　丙申（顺治十三年、永历十年）

　　正月，我平南王尚可喜拨骑兵同潮镇刘伯禄恢复揭阳，离城西二十里扎营。成功左先锋苏茂统五镇守西门，隔港据桥；桥外即平埔。时平南兵先以数百骑挑战，镇兵追之即走。是日援剿右镇黄胜、殿兵镇林文灿、左镇黄梧在埔上操兵，平南兵大至。苏茂欲出兵迎战，金武营郭遂第谏，以为桥狭难于退兵，不听。及战，大败；惟遂第兵先过桥，无一伤，余皆自相蹂践，挤桥坠港。黄胜、林文灿皆死于桥下，甲士死者凡五千余人。大兵过桥，拆毁营盘，直至城下。前提督黄廷在东门出兵接战，我兵乃退。报至，成功命五军总制张英再督戎旗镇下潮。大兵截港而营，难于攻，而各土堡皆坚守不纳榖。

　　二月，成功差兵官张光启入揭阳察战败情形，调苏茂、杜辉、黄梧等回思明州。令黄廷、林胜及各镇下广，探听永历信息。

　　三月，前军定西侯张名振于正月病故，令陈六御兼管前军事，令水师前镇阮骏专守舟山。阮骏报定关造船五百只，欲攻舟山，请拨兵防护；成功遣马信、张鸿德督师北上协防。

　　四月，我庶子王调各澳船只，令泉州城守韩尚亮统众出泉州港。成功令诸镇出围头外迎击。援剿左镇王明以铳击之，忽沈尚亮船一只。信武营陈泽等乘势追赶。忽飓门大作，诸镇舟收泊围头。尚亮舟被风压下，有飘入围头被获者，有飘入青屿、金门登岸乞降者，有飘至外洋广海者，得收回泉港者不满十只。由是不敢渡海。

　　五月，黄廷等至碣石卫，兵士无粮，逃亡皆尽，遂回师。

　　六月，成功至思明州，议揭阳丧师罪：斩左先锋苏茂；杜辉捆责，黄梧记责，仍旧管事，图功自赎。以周全斌为左先锋镇；金武营郭遂第改名华栋，为后冲镇；拨黄梧守海澄镇。

　　二十二日，黄梧同副将苏明据海澄降于我。黄梧在揭阳，亡其铁甲兵二百余名，窘于赔补，而厦门住屋又为郑鸿逵所取，故得揭眷而走。苏明乃苏茂堂弟。世祖封黄梧为海澄公，镇漳州；苏明授精奇呢哈番，召至京为内大臣。后黄梧请发郑氏祖坟，株求郑氏宗党，陷没五大商，漳、泉之民大遭其毒。成功令甘辉、林胜、洪旭等率各镇兵攻复海澄县。大兵已入城，惟五都土城为副将林明及领兵康熊所守。遂搬运米粟、兵器下船，计海澄城所贮粮二十五万余石、军器炮铳及各将领私积无数。拔林明为右戎旗镇，拔康熊为左戎旗镇领兵中军；逮兵官张光启、兵都事黄璋下获，以其附同黄梧瞒借杨琦衣甲军器应点之罪，又惊狭之致变故也。

　　以黄元、华栋守铜山。时镇将杨琦、锺宇、陈鹏等多不法，为各监纪所揭被责。甘辉上言，以为文武不和，乃听诸监纪留用。

　　七月，成功遣中提督甘辉、林胜、周全斌、杨祖等十五镇兵北上。甘辉等遂入闽安镇，至福省南台桥登岸扎营。成功谍知省城无兵，令取福州；而差船失柁，谕帖不至，甘辉遂掠南台、潭尾等处。

　　八月，庶子王抽兵赴福州。成功以前提督黄廷镇思明州，赦张光启、黄璋戴罪管事，躬率右戎旗镇林明等至福州视师。

　　是月，浙江定关水师攻舟山。陈六御、阮骏二船争先奋击。大兵诱之深入，水急，船不得回，炮矢如雨，俱赴海自焚而死，余船奔散。大兵入舟山，迁移居民，拆毁城郭。张鸿德亦战殁。

　　九月初三日，成功至闽安镇，相度地势，令冯澄世筑寨城镇守；罗星塔亦筑土城镇守。成功驾出壶江、定海、凤埔等处。

　　中权镇马信自北回，陈说失舟山之事。成功令优恤陈六御、阮骏二家。六御，陈谦子也。

　　成功取连江县守之。

　　十月，成功驻三都。初六日，庶子王发兵攻铜山，后冲镇华栋、护卫右镇黄元合兵击之，庶子王败走。

　　成功以右提督王秀奇总督五军戎务，中权镇马信管右提督事。

　　十二月，成功督师取罗源、宁德等县。报入省，庶子王遂拨满洲梅勒章京阿格商、巴都、柯如良等带披甲绿旗兵数千赴援。时同安侯郑芝龙差谢表、小八等力说就抚，李率泰亦遣人来劝退兵以就抚局。成功令诸镇兵皆退，甘辉断后，至护国岭，甘辉令抽兵过桥，至岭下列阵。马信已拨兵下船，顾谓甘辉曰：『吾闻公善战，今日亲视公退此一阵也』。满洲先锋数百骑追至，见阵整不敢逼。甘辉再令抽兵度岭，亲督数十人在后。阿格商至，甘辉挥兵欲蹙之，别将劝止，甘辉曰：『此易取耳，当尽歼之』。格商至岭下，身自下马，诸骑将皆步行上岭。箭如雨发，路狭，兵不能成行。甘辉挥刃大呼，从高趋下，海兵殊死斗，满兵四奔，阿格商中数刃，犹力战，诸兵乱砍之。马信令断其首，埋于田中，余者杀死甚众。甘辉即下令收兵还营。而别镇追者，为满骑所杀退。是役也，阿格商最骁勇，而巴都、柯如良等皆善战，及败后，满兵为之夺气。于是抚事不成。

　　丁酉（顺治十四年、永历十一年）

　　正月，成功驻三都。

　　二月，总制张英、后提督万礼等督舟师至温州，议攻金乡卫。我守将瞿永寿献城降，遂取粮而回。

　　三月，成功令万礼督正兵镇韩英、左冲镇洪善、右冲镇杨朝栋等轮守闽安镇、罗星塔等处。成功亲率诸县北上，至镇下澳阻风，遂回思明州。

　　初八月，定国公郑鸿逵卒于金门所。

　　四月，遣水师后镇施举同李顺往浙江等处，招集松门一带渔民，以为进长江向导。施举至定关遭风，坐船流入港内。大兵攻之，陷殁。

　　五月，六察常寿宁密启户官郑泰干没洋船银一万，查皆失实。泰言此人必系奸细，往往离闲藩下左右用事之人，不可信用。又闻其受贿形状，成功大怒。念其嵩江世冑，一家四十余口起义被杀，兼年老，免刑，幽置而死。

　　六月，台湾红夷酋长揆一遣通事何斌送外国宝物来求通商，愿年输饷五千两、箭柸十万枝、硫黄一千担；许之。

　　七月，成功兴师北上；委忠振伯洪旭督水陆四镇兵防守思明州。初十日，传令在船开驾。督戎旗等镇进札兴化、黄岩，分遣中提督甘辉进札涵头，取粮三日，遂抽兵进狼琦。亲往闽安镇，令前提督黄廷镇守；廷言闽安镇不可守，成功令守一月。以护卫前镇陈斌守罗星塔。

　　八月十二日，成功入海门港，乘风直至黄岩县。我守将王戎战败，以城降。十八日，成功进攻台州府，令马信遣兵招降。二十六日，我总镇李必出城降，知府齐维藩、临海县知县黎岳詹俱降。

　　九月，太平县、天台县守将俱降。初八日，成功遣万礼攻海门卫。初九日，成功亲阅地势颇险，令监督宋继宁入城招谕我守将张捷出降，前所守将刘崇贤亦降。

　　永春义师林忠袭破永福县。我总督李率泰发兵进援，檄海澄公黄梧兵，未至，疑之，尽拨其辖下兵，分入八旗，黄梧大悔。

　　李率泰调集漳、泉水哨，庶子王拨披甲下船，围罗星塔。调集民夫自鼓山开路达镇城。十四日，满兵水陆齐攻，成功前提督右镇余程守顶寨，战死，遂失闽安镇。护卫前镇陈斌、神器镇卢谦守罗星塔，被围无援。时施琅归命，为同安城守，在总督军前，使人招降陈斌；麾下兵皆欲降，斌遂降。后说李率泰，尽杀之南台桥，凡五百余人。

　　成功恐闽安镇有失，拨兵赴援，遂弃台州，率师南下，已无及矣。遂以五军陈尧策督数镇守狼崎地方。二十六日，成功回思明州。二十八日，成功督师南下。

　　十一月初一日至南澳。忠勇侯陈豹言：『惠、潮破败之余，得其城无用；鸥汀坝小寨，令数镇攻之可克』。左戎（旗）镇林胜愿自领兵攻寨，从之。拨各提镇于潮揭取粮。成功回思明州。

　　提督黄廷、林胜等攻破鸥汀坝。时天旱濠干，兵至城下，用人字牌遮身，以锹镢凿掘城墙，列大熕齐发，崩之而入，男女无少长皆屠之，壮士数百人走免，其地遂空。

　　永历遣漳平伯周金汤、太监刘国柱航海至闽，进成功为延平王，晋封潮王。成功欲破金陵，然后称王，固辞不受，文书告示只称令旨而已。后金汤复命，云南已破，死于广海。

　　前监国鲁王科臣徐孚远附海船至交趾，欲假道归永历，交趾王欲其以臣礼朝见，孚远不肯登岸而回。成功遂禁商船，不许往广南贸易。

　　戊戌（顺治十五年、永历十二年；是岁永历亡，海上犹称其年）

　　正月，成功驻思明州。二月，成功调集各提镇，挑选勇健者拨入亲军。

　　三月，成功筑演武亭于厦门港练兵，以石狮重五百觔者为最，力能挺起者拨入武卫、虎卫亲军，皆配云南斩马刀、弓箭，戴铁面，穿铁臂、铁裙，用■〈金巢〉■〈金巢〉定，使不得脱，时谓之「铁人」。拔陈魁、陈鹏为左右虎卫镇。

　　成功令武卫林胜同左右虎卫之兵南下攻许龙。港水忽涨，舟师直入，许龙率众而逃，获其辎重、米粟、船只，焚其巢穴。

　　我海澄守将刘进忠等率兵献城迎降。后冲镇华栋病故，以刘进忠管镇事。华栋即郭遂第，兴化府诸生也。因举义，其母尚系府狱，故改名。后成功以千金赎出之，仍恤其子。

　　五月，以前提督黄廷防守思明州，与兵官洪旭同商机务，户官郑泰给发兵饷。余诸提镇俱从行，甲士五万，习流五万，习马五千，戈船八千，铁人八千，伏兵凡十余万，舟数千艘。

　　六月初七日，师至平阳县。我守将车任暹献城降。十三日，瑞安县守将艾诚祥降。

　　成功铁骑镇巴臣兴病故，以黑云祥管镇事。

　　十六日，成功至温州，我镇将坚守不出。成功议取足粮饷，收兵下船。

　　七月初二日，成功开驾抵舟山。问引港官李顺水程；顺曰：『舟山至羊山，西南风一日便到。其山皆羊，无人住，有大王庙甚灵；海中有蒙、瞽二龙，泊船不可金鼓献纸，恐其惊动，翻覆不安』。成功不信，初九日午刻，到羊山候■〈舟宗〉。初十日，各提镇来见，放炮鸣锣。不移时，风起浪涌，迅雷闪电，对面昏黑不相见，但闻呼救之声。管船都（督）陈德与太监张忠等跪求成功上棚拜天；拜甫毕，风雨方息，波浪稍恬。覆舟五十余号，溺死数千人。成功大中军船打破，失六妃嫔及幼子三人亦溺焉，死者凡二百三十一人。十四日，成功以兵船、军器损失，回至舟山，议回温台各港取粮。

　　九月初十日，成功至象山县。知县某遣生员父老送牛酒犒师，并具禀启；成功遂传令不攻。时北兵惊怕风浪，多逃去。

　　有报援剿左镇贺世明等船头桅俱粉红，又讹传欲叛去，并北将尽失之语。成功遂撤贺世明镇任，并令张五军谕水武营卜世用、火武营魏标、中权镇李必、奇兵镇张魁等解职。惟北镇姚国泰补援剿右镇。贺世明愤极气死。以总理监营翁天佑署左提督，隶其兵。

　　十月初二日，成功至台州港。

　　后冲镇刘进忠走入海门所，成功令（攻打，随）弃城而走。以木武营黄招管后冲镇。

　　二十二日，成功至盘石卫，守将不降，下令攻城。

　　十一月初七日，城破，擒斩无数。

　　十二日，成功分各提镇就汛地养兵。

　　十二月（十五日），成功驾驻沙关。

　　是岁，大清兵破云南，永历亡。先是，秦王孙可望出湖南，与经略洪承畴对垒。永历驻安龙所，西宁王李定国奉之以上云南，一路无阻。遂将孙可望家眷送之军中还之，途中，辎重又被劫掠，可望穷愤。遂投诚，至京，世祖优待之，封义王。其死也，亲吊之。平西王吴三桂与内院洪承畴遂攻入云南，李定国护永历至缅甸，病死，吴三桂追之，缅人惧，献永历。疏闻，筑台绞死。是日天地昏暗，有白龙升天之异，观者莫不伤感，而明祚至是终矣。  
　 

卷三

　　己亥（顺治十六年）

　　正月，成功驻沙关。

　　二月，成功到盘石卫。

　　三月，成功催各提镇限本月二十五日到盘石（卫）听令。

　　四月二十八日，成功率将士齐到定关。二十九日，入宁波港。

　　五月初一日，成功抽兵下船。初四日，至舟山烈港。十七日，成功至羊山，诸将请先取崇明，以为老营，成功不许。十八日，成功至崇明。十九日，成功差监纪刘澄密书通江南提督马进宝。

　　六月十四日，成功合张煌言诸军至焦山。十六日辰时，成功集诸将议曰：『瓜镇为金陵门户，宜先破之』。成功进兵攻瓜州。我操江都御史朱衣佐率游击左云龙领满汉兵数千扎营城外迎敌。成功乃令右提督马信、前锋镇余新进夺谭家洲。督左右武卫居中、中提督居左、左提督居右、后提督抄瓜州之后，两阵相对，隔一小港，铳矢交击。成功令材官张亮督善泅者荡舟斩断滚江龙，挥兵大进。满兵列大铳守岸。左冲镇周全斌挥兵下水，直渡小港；水深铁重，兵从水底行，没顶，多溺死。突上岸，守兵不意海兵至，惊骇，全斌直冲其阵。左云龙及右协杨富率兵会战，背而军，战未合，云龙已阵亡十余人。全斌率兵直抵城下，诸军直逼而进，满兵退走入城。正兵镇韩英乘胜夺梯，奋力先登，左先锋杨祖继进，城遂破。已时，遂克瓜州，左云龙阵没，朱衣佐被擒，斩首数千。是日，右提督马信攻夺谭家洲大炮，张兵官罗蕴章等攻满洲木城三座。木城用大杉木板钉平竖栅，内容兵五百人，火炮四十门，火药、火礶不计其数；从上流压下，船遇之立碎。至是歼焉。成功以全斌轻渡港，失兵多，欲斩之；诸将跪请，乃许戴罪立功。朱衣佐至镇江，乞归养亲，成功赐路费遣之。以援剿后镇刘猷镇守瓜州、监纪柯平督理江防，管州事。委张兵官、杨戎政督水师入芜湖，牵其战船，直逼金陵，以分其势。

　　十九日，成功督师进泊镇江南岸七里港。二十日，登岸扎营。时我提督管效忠以步兵驻守银山，海师扎于银山对面山上，相距只隔一港。满洲骑兵惊，移大路扎营，留绿旗兵数百守银山。成功于二十二日二更，移营到银山下。寅时，传令登山开队，以银山迫府治，先争地，夜引兵夺之。迟明，大军分五路，三迭压垒而军。海师日逼，镇江告急。副将高谦守镇江，江南总督郎廷佐檄吴淞提督马逢知以兵赴援。满帅哈哈木发满兵一千援镇江，逢知将骑兵三千至丹阳，闻成功兵盛，返斾松江，三檄不至。副将高谦将兵二千，惧不敢战。援剿林副将将闽兵二百五十人跳荡敢战。海师益逼，林副将曰：『我辈赴援至此，闭城不战，何以拒敌？请以所部为诸军先』。开西门出战。高谦以兵继之。闽将挥兵，奋勇陷阵，入海师营，击杀数百人。成功亲督右武卫周全斌、左虎卫陈魁等四面围之。周全斌直冲其锋，以长绳介阵后曰：『兵退至绳者斩』！于是奋勇争先，满兵披靡。诸将继之。林副将血战，部曲杀伤过半，仅余七十余人，决围出。高谦不战而走。时西门道狭，止容一人一骑，且沟港甚多，自相蹂践，死者不计其数。后军阻于道狭不能进，故败退入城。明日，合满汉兵复战，汉兵居前，鸟枪弓矢待敌。海师火器先发，铳鸣，我师皆伏地，声毕皆起。海师发火筒，烟眯目不得开，烟过，海师已短兵接。鸟枪弓矢不得施，刀击藤盔簰皆不入，大败走，海人逐之，尽奔入城。提督管效忠将披甲八百援京口，欲与成功战，将士皆退缩不战。效忠曰：『战而胜，一军尽为忠义；若不胜，我乞援走江宁，不复入此城矣』。将士复不应。效忠单骑入海师阵，血染甲裳而还。我师见，气壮，亦开营出战。有旗将奋勇入阵，军士见红旗，气百倍；须臾，旗仆，海师乘之，我师大败，一军尽覆，仅余数十骑，走江宁。海师进逼城，总镇高谦大集绅士问战守，相顾皆默然。一武生起曰：『海师势大，将军当为一郡生灵计』。谦曰：『提督管公期坚守二日，提师必至，踰二日不至，当如诸生言』。武生群哗曰：『瓜州且立破，焉能二日待』？高谦推案仆，绅士失色，谦脱帽掷地，痛哭曰：『我子已登武科，驻云闲，事急不复能相顾，请从诸君以纾祸乎」！高谦率知府戴可进遂通款。成功大喜，送文武各官红袍冠带各一袭，犒师白金三千两，罗列于案，藉以红罽，鼓吹舁入城，士民夹道观。各官遂冠带。父老耆宿，高巾、宽衣、大袖满江市，日夜张乐歌舞。衣工缎肆顿增价，浙中昂邦阴遣人持数百金买缎匹于京口，潜通款成功。周全斌身带重伤，成功令镇守镇江，以工官冯澄世为常镇道、兵部事李胤为知府，以监纪林若霖为司理。时诸州县多来降。太平府守将刘世贤献地降。芜湖一路俱送款。庐凤以上，望风归附。

　　成功议取金陵。中提督甘辉进曰：『断瓜州则山东之师不下，据北固则两浙之势不通，但坐镇此南都，可不劳而定也。或请从陆路进兵，以为乘破竹之势，一鼓可下；或攻取外面州郡，以绝援兵，则城孤亦难守。若水路，恐风信稽迟，则援兵四集，江上又难冲锋矣』。诸将多以天时炎热久雨，沟河难通，成功因此不听，遂由水路进发。

　　七月初四日，成功督诸军下船。初七日，成功至观音门。初八日，令右冲镇黄安总督水师守三■〈氵义〉河口。十二日，成功令前锋镇余新、中冲镇萧拱辰扎狮子山，堵御凤仪门；左提督翁天佑为应援，中提督甘辉、后提督万礼、左先锋杨祖俱离前锋镇之第二大桥头山上屯扎；右提督马信、宣毅后镇吴豪扎旱西门。成功督左武卫林胜、左虎卫陈魁、右虎卫陈鹏、五军张英屯扎岳庙山。甘辉以守御既固，恐难猝拔为谏，成功不听。时宁国府、池州府、和州、滁州等州县俱降；杭州及江西九江等处俱有密谋通款者。成功遣监督高绵祖、礼都事蔡政往苏松通好提督马进宝，约其同时会师。马信赍书于崇明总镇梁化凤，化凤许纳，约下金陵后即纳版图。

　　江南提督管效忠调集各府兵将齐备，谋欲冲营。成功舟师营江上，将士登陆，逼城为营，因山树栅，环金川、神策、凤仪三门，城中震恐，文武将吏，皆怀二、三。唯满帅哈哈木、总督郎廷佐、提督管效忠坚持战守，飞章告急。成功逼城，大造望楼冲车。罗将军自广班师至，明爱达里自浙至，援师渐集江上，见成功兵盛不敢战。廷佐檄调崇明总镇梁化凤入援。化凤将步骑各三千至江宁，哈哈木令屯江上。见梁兵战马雄壮，令兵夺之。梁兵汹汹思叛。管效忠言于哈哈木曰：『江广援师既败，外援已断，惟化凤一军，远赴危城，谓必有以慰劳之，奈何夺其战骑乎？军心苟变，为祸弥速矣！速犒之，归其马』。哈哈木即命效忠劳化凤军，归其马，开城纳江上兵。成功屯岳庙山上，军容甚盛。廷佐集满汉诸将议出战，满兵惧，诿候旨进兵。化凤曰：『必待命而战，贼已逼城，人心一变，大事去矣』！廷佐乃严整部伍，刻期待战。

　　十七日，甘辉请成功速攻城，恐援兵日至，师老无功。成功定于二十二日安炮进攻。

　　二十一日，成功营将关尚贤犯令当斩。夜亡抵金川门，缒而入，尽以营中虚实告城中曰：『营中令双日尽解甲，明日又成功生日，诸将上寿，必置酒，若欲破敌，不出此日。营中地雷、伏弩、大炮、长枪，随鹿角以密布，无隙可入，必从中而起，出不意，始可破之』。郎廷佐集诸将谋曰：『成功营抱三门，中央神策门，自明初塞之，近三百年，凿之出兵，直捣中坚，彼自溃矣』。昧爽，穴神策门，去其土石。梁化凤以所部五千人为前锋，关尚贤导之，升屋踰垣，直入先锋余新营。新兵不及甲而战，举火焚营，火器迸发，伤一二百人。化凤兵大呼奋击，营中大乱，生擒余新，萧拱辰泅水而逃，全军覆没。后提督万礼扎于桥外，救应不及。满兵见汉兵胜，其气亦倍，遂蜂拥出城外扎营。

　　二十二日晚，甘辉、林胜以金陵守御既固，恐难猝拔，劝成功收兵回至观音山。成功欲再决一战。令杨祖、姚国泰、杨正、蓝衍等扎营于山上，甘辉、张英等伏于山中，林胜、陈魁等列于山下；成功督陈鹏、万禄等扎观音门为声援，万礼、万义等堵御大桥头大路，马信、吴豪、韩英由水路蹑其后，黄安专督水师防江。

　　二十三日，满汉兵大队抄出山后，直冲左先锋杨祖之营。杨祖兵尽藤簰，就地滚杀。化凤用枣木大棍，概以棒之，执簰者乱倒于地，弃甲曳兵而走。时成功传令，无令不许轻战，而山上、山下又隔远不相联属。我兵矢发如雨，杨祖众寡不能当而走，蓝衍战没。成功遣陈鹏、万禄往援，山高不得上。满兵从山后出其背，前后夹攻。甘辉、张英等在山上被围，力战不得出，张英阵亡，甘辉且战且走，至江擒焉。林胜、陈魁在山下战败，全军俱没。万礼等在大桥头，满汉兵首尾合围，万礼东西驰突不得出，亦被擒焉。万义泅水而逃。成功见大势已去，扶创收兵下船，顺流返京口。满汉水师舣集，共追成功。成功挥黄安火炮御之，击沈数艘，渡载诸眷姬及诸残兵出港。

　　成功查失将领中提督甘辉、后提督万礼、五军张英、亲军林胜、陈魁、镇将蓝衍、魏标、朴世用、副将洪复并户官潘庚锺、仪卫吴赐等数十人。后甘辉等解至金陵，总督固山会审，万礼、余新皆跪，甘辉以足蹴之曰：『痴汉尚欲求生乎』！大骂不屈，俱被杀。

　　海师之入长江也，大江南北，无不争先献册上印，南及徽宁，西及九江，俱遥通款。禁中闻风思动，两浙人心摇摇，将吏坐观向背，满兵望风退缩，不敢争锋。江南巡抚弃句容走，丹阳筑堰自守。报至北京，举朝震骇。诸王固山议出师，逡巡莫敢任。当局决计亲征，召前海澄降将苏明问之，对曰：『海兵不能持久，不数日常有捷音』。后三日而江宁捷报至，乃罢。

　　二十四日，成功至京口，察战士痍伤者疗治之，分派各镇补缺管辖，令五军都督忠明伯周全斌将甲士五千入镇江，列营待战，追者不敢逼。

　　二十八日，诸将领俱下船，驾入长江。成功徐发镇江所寄家口载舟中。高谦及诸武生主款者尽携家口从之。将发，大掠城中乃行，载粮数十万石，出焦山口。

　　张煌言将舟师屯巢湖，身率亲信数百人登陆招抚各邑。闻成功败，舟师全军东下，乘风顺流过三山，无敢撄其锋者，遂出镇江口。煌言闲道走山中，宵行，倍道自广德趋独松关，渡余杭至台州下海。

　　八月初一日，成功率师回至狼山上沙。初四日，成功泊吴淞港，遣蔡政往见马进宝，入京议抚。初八日，成功至崇明，以作老营。先是，梁化凤以海人连败，出海必攻崇明以抒愤，连夜提师返崇明。十一日，海师攻围甚急，城崩数丈，适梁化凤兵至，内外夹攻，海师大败。正兵镇韩英、监督王起凤云梯登城，俱被炮伤死。成功欲令诸将再攻，周全斌曰：『城小而坚，难以骤拔，得之亦无用』。适马进宝差中军同蔡政来劝退师，以待奏请，看抚局成否；成功从之，乃遣蔡政往京。十八日，成功回师至浙江，以杨富管正兵镇，分派各提镇就温、台、舟山各港口屯扎操练，仍拨数镇屯扎蓁屿、三都、兴化、南日沿海地方。

　　九月初三日，成功令开船。初七日，至思明州。

　　十月，援剿后镇刘猷屯温州，深入内地取饷，被诱战没。

　　十二月，蔡政自京回，云抚事不成，系同安侯郑芝龙于狱，并逮马进宝到京问罪，遣满洲将军达素带披甲万余前来剿海，并令三省水师会剿。

　　庚子（顺治十七年）

　　正月二十一日，报满洲统兵将军达素头站兵至福州。

　　二月，成功调回北汛诸提镇，候拨防守。

　　三月，将军达素到泉州，催促船只配兵。成功调回南下各兵，分派屯扎。

　　四月初三日，成功改右提督马信为提督亲军骁骑镇，传令各提镇将士眷口搬往金门所，委英兵镇陈瑞保护，同户官郑泰一同管辖。初四日，遣中卫镇萧拱辰等泊崇武，堵御泉港；委辅明候林察为水师总督，共商机宜。派援剿右镇林顺、礼武镇林福防守海门，派右武卫周全斌、骁骑镇马信防泊裂屿尾。派游兵镇胡靖、殿兵镇陈璋为陆师，守高崎等处；援剿后镇张志为水师，抛泊高崎应援；拨林福防守倒流寨。

　　二十六日，泉州官船二百余号驾到洋芝澳；陆师山上扎营放炮，水师依山边而行，遂进至围头。成功令林察、萧拱辰等泊刘五店，遏止围头官船不得入同安港会合；命行户官郑泰，将前派守围头兵丁船只一尽防守金门，抛泊城保角，以防广海许龙等船。成功拨右虎卫陈鹏守五通、高崎东一带，拨援剿前镇戴捷守高崎寨，殿兵镇陈璋、前冲镇刘俊、智武镇颜望忠防守■〈虫解〉保寨并赤山坪，游兵镇胡靖防守东渡寨。仍委戎政王秀奇总督高崎等处，协理戎政杨朝栋总督东渡等处，临期商酌调遣。成功令神武营康邦彦扎崎尾，兼管神前一带；拨宣毅后镇吴豪、后冲镇黄昭、援剿后镇张志并陈广、吴裕水师应援高崎、五通等处，堵截邀击。

　　五月初一日，成功驻演武亭。拨忠靖伯陈辉、闽安侯周瑞、援剿右镇下杨元标铳船、前提督下方左荣等船泊海澄港，以截漳州大队水师。成功亲督前提督黄廷、右武卫周全斌、援剿左镇黄昌、右镇林顺、正兵镇杨富等屯海门准备迎敌。

　　初八日，漳州港中先选大船一百号配汉兵，总督李率泰同海澄公黄梧督之，出海澄港、同安港收拾小船；将军达素同同安总镇施琅以小船配满兵，横渡高崎；俱下船，约初十日进兵。

　　初十日早，成功令五军陈尧策传令陈辉等碇海中流，不许起柁，欲得漳州船出而乘其后。倏忽闲，官船乘风蔽江而下，以数船攻一船，用铁链牵住，炮矢齐发，梯而登。陈尧策、周瑞一船及方左荣一船皆被烧死。陈辉一船，官兵蜂拥而上；辉走入官舱，发火药从下冲上，船撼飞裂，官兵在船上俱死。其船未沉，为海兵夺回，陈辉得活。时成功坐熕船，继令何义督之，而下八桨船往来督战。时官船乘风直进，海船渐渐退缩，直压至厦门港口。将午，南风乍发，海潮渐长，黄廷、周全斌等奋力迎击，同正副龙熕两船破■〈舟宗〉而入。龙熕受大弹子一丸，重十余斤，小弹子一斗；副龙熕照样新铸者，各以一船专载之。龙熕所及，船中人顷刻间不见形影；遂夺满先锋昂邦章京红眼二船，生擒侍卫一二等虾十余员并乌沙一船。黄廷擒梅勒耿胜一船。户官郑泰自金门率鸟船五十号乘势冲入，宣毅镇黄元从鼓浪屿后冲出夹攻，炮声如雷，隐隐不绝，烟火迷江，咫尺不辨，共擒官船十三号，又追满先锋三船至圭屿，满先锋弃船登岸，马信招之降，夜溺杀之，惟留红带梅勒士心秀并随身披甲三人。

　　是日辰时，达将军总督满汉兵船至牟尼屿，从赤山坪登岸。殿兵镇陈璋挥兵于水中逆战，兵少，渐不支。守高崎右虎卫陈鹏密通我同安总镇施琅，谋为内应。其副将陈蟒，璋之侄也，见势急，欲出兵救援；陈鹏止之，不许，成功总督王秀奇速令陈蟒赴之。满兵见金龙甲兵至，以为迎己也，及下水砍杀，始慌乱，而前协万宏、领兵林雄、领旗协刘雄继至合击，前冲镇刘俊亦从东冲出，协力拒敌。俄而水师吴豪赶至。满船向前迎敌，诸水师分路冲下，击沉数只，满兵先登岸者被杀及溺水不计其数，生擒巨马喇及披甲三百余人，皆断手掌放回。达素率全师回省。数日，尸浮海岸万余，长发者十二三，短发者十七八。成功磔陈鹏，杀其家属，以陈蟒为虎卫右镇，何义为虎卫左镇。

　　六月，成功驻金门后埔，令思明州将士兵丁眷口移住金门，百姓搬移过海，听其自便。拨诸提镇分扎汛地取粮。

　　七月，成功命兵官张光启往倭国借兵，以船载黄蘗寺僧隐元及其徒五十众；时倭人敦请隐元，故载与俱往。成功书与倭国王而不及上将军主国政者，故倭人兵不发。

　　九月，诸兵民家眷俱回思明州。

　　十月，中朝调达素回京问罪，达素在福州闻之，吞金而死。满兵回京，水师船只俱调入港阁岸。

　　监国鲁王殂于金门所。

　　辛丑（顺治十八年正月，世祖晏驾，圣祖即位，改明年元为康熙）

　　正月，成功议取台湾。台湾者，在东南海中，东倚山，西薄海，北界鸡笼城，与福州相峙，南则河沙矶、小琉球近焉。周袤三千里，与土番杂处。万山环抱，中有膏腴平地数百里。故无君长，饶布粟桑麻，百物互相贸易。山多金银，无所用，人民饶乐，不知甲兵战鬪。山口百里皆危礁，两山夹水如永巷，潮长舟轻，始可入。天启年间，郑芝龙与群盗出没其地，后为欧罗巴红夷所占，于港口筑城，与中国、日本、广南贸易。海边贫民流寓者，种蔗煮糖为业，殆数千户。时红夷亦恐郑氏动兵，及庚子春，先遣通事何斌及其酋长同来议贡。何斌密进地图，盛言『台湾富饶，为四省要害』，且言可取状。成功陈兵自镇南关至院东，依山布阵，凡十余里，甲兵数万。周全斌统辖戎旗兵七千，皆衣金龙甲，军威甚盛。夷人震慑。成功欲进兵，诸将虽不敢违，俱有难色。宣毅后镇吴豪曾到其地，力言『港浅，大船难进，且水土不服，多瘴疠』；成功不从。惟协理戎政杨朝栋倡言可取，成功纳之。

　　二月，成功驻兵金门，整理船只。以兵官洪旭、前提督黄廷居守思明州，户官郑泰居守金门所。

　　三月初一日，祭江。成功督文武官亲军武卫周全斌、何义、陈蟒、提督马信、镇将杨祖、萧拱宸、黄昭、陈泽、吴豪、林福、张志等作首程先行，令守澎湖。游击洪暄引港，各船俱驾到料罗湾，听令开驾。

　　二十二日午时，成功自料罗放洋。

　　二十四日，各船齐到澎湖，分各屿驻扎。成功扎营内屿。

　　二十七日，开船到甘吉屿，阻风而回。

　　三十日晚，风雨未息，成功以行粮已尽，传令一更后开驾；三更后，晴霁风顺。

　　四月初一日天明，成功至台湾外沙线，各船络绎俱至鹿耳门线外。此港甚浅，沙坛重迭，海道纡折，仅容数武，大船从无出入，故夷人不甚防备。是日，水涨丈余，成功令小船由鹿耳门登岸。午后大小战船齐进，泊水寮港，登岸扎营。令陈泽督虎卫将坐铳船扎鹿耳门，牵制红夷甲板船，并防北线尾。守赤嵌城夷长猫鸡实叮发炮死击营垒并焚马厩粟仓。成功恐焚及赤嵌卫，令杨朝栋督张志统兵防御。

　　初三日，陈泽扎营北线尾。守台湾城夷长揆一见海师未齐，遣头目拔鬼仔率鸟铳兵数百直前邀击。陈泽迎战，一鼓歼之。拔鬼仔战死，余夷退走。

　　初四日，赤嵌城夷长猫鸡实叮以孤城救之，成功遣杨朝栋招谕之，遂率夷人三百余人出降。成功令赤嵌夷招夷长揆一等来降，不从。时夷人尚有甲板船在港，令陈泽、陈广等攻之，沉其一只，焚其一只，走回一只。成功督师移扎七鲲身以逼之，筑土台架炮攻台湾城。揆一等于附城、铳城齐放大铳，顷刻土台崩坏，海兵退回。夷人出城夺炮，马信、刘国轩率弓箭手射之，乃退。成功遂令赤嵌降夷架铳击其铳城，崩之。派马信等扎台湾卫固守不攻，俟其自降，成功又使人告之曰：『此地乃先人故物，今我所欲得者地耳，余悉以归尔』；红夷乃降。

　　成功派各镇分扎汛地屯垦。

　　五月初二日，二程黄安、刘俊、颜望忠、陈瑞、胡靖、陈璋等到台湾。

　　成功集文武各官，审宣毅后镇吴豪抢夺民财，兼匿米粟，斩之；右虎卫陈蟒同罪，革职捆责，以黄安管右虎卫。

　　成功既得台湾，制律法，兴学校，改台湾为伪安平镇，赤嵌城为伪承天府，委杨朝栋为府尹；一为天兴县，委庄文烈知县事；一为万年县，委祝敬知县事。

　　六月十六日，铜山守将蔡禄、郭义抢掠居民，胁忠匡伯张进投诚。进诈许，置酒请会，欲发火药与之俱焚。蔡、郭知之，不赴。张进遂纵火自焚。初，后提督万礼密约海澄公黄梧，欲据思明州投诚，后随攻南京被获而死，已祀忠臣祠矣，事泄，成功撤其木主；蔡、郭是其党也，故惧而叛。大兵入铜山城，兵官洪旭会忠勇侯陈豹统水师追之，蔡、郭同大兵退走。报至，成功拔总监营翁天佑镇守，而厚恤张进之家。

　　七月，红夷会甲板船至。成功调右武卫前协裴德协守台湾。

　　张志、黄昭等激变大肚社土番，杨祖与战，中标枪死。土番围张志营，黄安、陈瑞等击走之。

　　八月，红夷率甲板船来攻。成功令陈泽同戎旗左右协水师击败之，获甲板二只、小艇三只。自是甲板退入台湾港，不敢复出。

　　朝命户部尚书苏纳海至闽，迁海边居民之内地；离海三十里村社田宅，悉皆焚弃。先是，达素兵至，成功令思明州撤空，其北人来降者，家眷乘隙皆渡海逃去。成功右提督班秀奇亦逃回江南，埋名不出，而原任漳州知府房星晔者，为索国舅门客，遂逃入京，使其弟候补通判房星曜上言，以为海兵皆从海边取饷，使空其地而徙其人，寸板不许下海，则彼无食而兵自散矣；遂从其策。升房星晔为道员，病死无嗣。至是，上自辽东，下至广东，皆迁徙，筑短墙，立界碑，揆兵戍守，出界者死。百姓失业流离，死亡者以亿万计。

　　苏纳海归，荐同安总镇施琅为水师提督，移镇海澄。

　　十月，同安侯郑芝龙为其家人尹大器出首通海，时今上新即位，四辅苏克萨哈与郑芝龙有隙，以初三日磔芝龙于菜市，杀其子孙家属凡十一人，囚郑芝豹于京师，锢守之。报至台湾，成功叱为妄传，然中夜悲号，居常郁悒。

　　十二月，守台湾城夷长揆一等乞以城归成功，而搬其辎重货物下船，率余夷五百余众驾甲板远去。成功遂有台湾，改名东宁。成功以各社田土分与水陆诸提镇，而各令搬其家眷至东宁居住。兵丁俱令屯垦。初至，水土不服，瘴疠大作，病者十之七八，死者甚众。加以用法严峻，果于诛杀；府尹杨朝栋以其用小斗散粮，杀其一家；又杀万年县令祝敬，家属发配；于是人心惶惧，诸将解体。

　　壬寅（康熙元年、海上称永历十六年）

　　正月，成功严谕搬眷。郑泰、洪旭、黄廷等皆不欲行，于是不发一船至台湾；而差船来调监纪洪初辟等十人，分管番社，皆留住不遣。岛上音信隔绝。

　　三月，成功令周全斌调铜山、思明州兵攻南澳，欲擒陈豹。豹短小精悍，号「三尺陈」，守南澳近二十年，许龙、苏利皆畏之；但骄傲专恣，数违藩令。兵至，仓猝率众搬眷下船，不敢十分迎敌，扬帆入广东投诚，朝命封为慕义伯。未几，病疫而死。

　　四月，成功有宠妾董夫人在思明州，长子经乱之，生子。子生，报台湾，成功大喜，高宴累日，问所自出，皆云不知。既而微知之，大怒，命工官杨都事赍令箭到思明州，欲杀董夫人及长子经，并左右五人。首洪旭，经妻父也。黄廷与洪旭密谋；『国姓以盛怒命杀其子，国姓无他子，倘后而中变，喜怒不可知，不若姑缓之，须后命』。遂杀杨都事，不奉令。又讹传周全斌奉密谕欲杀诸将十余人，于是人人自危。洪旭等候周全斌船回厦门港，即执而拘之。黄廷劝郑泰杀全斌，全斌求救于董夫人，洪旭亦依违，乃得免。

　　五月初八日，成功病卒于台湾，遗命『子经不肖，不堪负荷，文武各官俾辅幼弟为台湾主」。提督马信、镇将黄昭等宣遗命，以其弟郑世袭护理大将军印。未几，马信、黄安皆物故，世袭以黄昭、萧拱宸为腹心，拔刘国轩管镇事，谋自立。报至思明州，郑泰、洪旭、黄廷、工官冯澄世、参军蔡鸣雷等皆不从，立郑经为嗣，称世子，发丧即位。

　　时靖南王耿继茂移镇福建，与总督李率泰遣中军王明、赏功李有功至思明州议抚，郑泰等议照朝鲜例冠带不薙发复耿、李，使疏请，而泰遣中军官杨来嘉同入京待命；后不报，释杨来嘉回。

　　八月，京中差户部郎中贲岱、兵部郎中金世德入闽安城招抚。凡海中文武官投诚者，依例照品级升降补用。

　　十月，洪旭、郑泰等以兵千余人配船，送郑世子入台湾。郑经以周全斌为五军，冯锡范为侍卫（澄世之子），陈永华为咨议参军。至澎湖，其将李思忠船飘至台湾，知诸将有谋，逃回；郑经随即防御，因乘风入鹿耳门登岸。全斌令连夜伐木为寨扎营。次早，黄昭、萧拱宸谋奉世袭拒经，值大雾，昼瞑，咫尺不相见，诸将多迷误失期。惟黄昭兵先至，攻其前。黄昭攀木而登，为流矢所中，堕下。全斌令斩其首，大呼示众，军士皆迎降。大雾忽晴，日已晌午。锺宇等至，皆反戈而迎。郑经入安平镇，请世袭至，待之如初。世袭委罪于其仆蔡云，云自缢；郑经收萧拱宸、李应清、曹从龙等斩之，余皆不问。诸将营兵，拨守汛地如故。

　　十一月，郑经率周全斌等同其叔世袭回思明州。后世袭入京归命，授精奇尼哈番；颜夫人、郑芝豹自戍所发回，准在京同住。

　　癸卯（康熙二年）

　　正月，郑经驻思明州。时洪旭守思明州，郑泰守金门，黄廷守铜山。郑经得郑泰与黄昭往来书，欲袭取之，郑泰不自安，称病不出。

　　张煌言党伪靖波将军阮英率文武各官，诣温州投诚；浙督赵廷臣以闻。

　　三月，郑经命周全斌船入海澄港取粮，欲袭金门，见有备，乃止。

　　四月，参将陈永华谋以郑经将回东宁而请郑泰为居守户官，统辖诸镇，资其饷给兵，铸「居守户官」印，遭协理吴慎赍至金门。泰遣其弟鸣骏入谢，郑经慰谕之。见陈永华，与鸣骏情好甚密。鸣骏回，永华力劝其行，泰遂于六月初六日带兵船并饷银十万至思明州。是晚，入城赴席，郑经以其前通书黄昭，面质之，遂交与洪旭监留。周全斌率兵并其船，独蔡璋一船得脱。天未明，至金门，鸣骏仓猝与泰之子缵绪率诸将及兵丁眷口下船，入泉州港，向总督李率泰投诚；船凡二百余号，兵八千余。全斌等追之不及。后京中封鸣骏为导义侯，缵绪为慕恩伯，文武官吏班赏叙用有差。

　　初十日，郑泰见其子弟家眷兵众皆入泉州港，遂自缢而死。

　　七月，郑经以黄而辉为思明州知州，黄廷之子也。

　　苏利反叛。二十七日，朝命兵部侍郎硕图、郎中沙海、正黄旗副都统木克必兔、刑部郎中希福往广东征苏利。广东总督卢崇俊奏报：『八月十二日，兵至南塘，苏利亲领万众迎敌。平南王尚可喜合兵击之，贼始溃散。将军提督督阵，贼尸满野，官兵驰围碣石，贼夜开门潜遁，我兵抢门而入，提督兵丁李起鸿阵斩苏利，验明尸首，投诚员役认项有疙疸是实，臣捐银三百两、马一匹、袍帽缎疋赏之，以示鼓励。苏利家口，先期出城下海遯去』。

　　黄廷自铜山入见，郑经慰谕之。

　　海中自郑鸣骏入泉州，人心解体，镇将多叛。右武卫杨富、左武卫何义、精忠伯陈辉等，文官参军蔡鸣雷、礼官都军陈彭等，皆先后投诚。

　　九月，荷兰国王纠集甲板船十六只，番兵数千，会靖南王耿继茂、总督李率泰，约共攻两岛，候事定之日，欲求浯屿筑城贸易，如广东香山澳例（后准纳贡互市）。李率泰遂议平岛。

　　十月，调齐水陆官兵。陆路提督马得功督郑鸣骏以船数百号出泉州港，水师提督施琅同海澄公黄梧出海澄港，靖南王耿继茂同荷兰国王扎营于同安港之刘五店。至期下船渡海。守高崎正兵镇陈升先约降。

　　尚可喜奏：『十月二十二日，蛋贼李荣、周玉称奉永历勒印，号「恢粤将军」，直犯广东省城。臣随同抚、提二臣，调令现在船只，前往击贼。周、李二贼，扬帆遁走，炮船追袭八十里，至鱼珠缆尾海面，贼援已至，与兵船对敌。地多沙浅，贼乘上风顺水，烧哨船三、炮船十及水师舟一。暮夜收兵。二十三、四日，贼船东西抢掠。二十五日。贼攻顺德县南门，捆知县王允下船。贼悬张伪示，沿海乡村，为其造船。二十八日，臣据镇臣张国勋报，会同密遣摆牙喇参领刘国保统马步兵一千，协镇将军标下甲兵五十，提督甲兵五十八，擒烧村寨船只。臣密谕镇臣张国勋、班际盛统领战船，水陆并进。T十日，周、李二贼率船一百二十三迎敌，镇臣张国勋、参领刘文焕两镇，各营游击薛成虎等，提标游击苗英等，统领头敌船，直前冲杀。左翼镇臣班际盛、协镇将军王运昌、水师游击张友才、参将刘光宗、提督守备文自炳等，统二敌战船抄出夹攻。自午至申，飞跳贼船，擒斩贼众，抛掷火罐，焚烧贼船，各贼踉跄落水。马兵往烧村寨，从大石海旁邀击，奔岸之贼尽歼焉。刘文焕生擒伪「恢粤将军」周玉，夺回杻■〈金巢〉知县王允。本标官兵生擒伪军师林辅并周玉母粱氏。各标共擒贼二百七十人，获贼大船二十四，快船二十八，铁盔甲、绵甲七百四十一，大炮、班鸠、子母、三眼、百子鸟枪四百六十九，虎叉、大刀、枪、藤簰一千九百一十六，火药五十坛；烧贼船六十四，斩首二千六百三十七，遁去三十余舟。刘国保统步骑至市桥，陆路贼放炮对敌，炮伤甲兵马匹。我兵奋力追剿，贼逃至河边，潮田泥淖，步骑难前，斩首二百三十四级，焚烧已未成大小船只一百三十一。随收兵大石海旁，见水师方与对敌，夹攻逃岸之贼，尽行剿杀。粤东环围皆水，兵船不过七千，陆兵盈万，势难飞渡。逆首李荣夜遁，必将纠合复来。逆船尚多，未可轻视。伏乞亟造战船，以收缓急之用』。

　　靖南王耿继茂统陆兵趋浔尾，总督李率泰统陆兵次嵩屿，提督马得功统泉州各标水师自围头进，提督施琅统漳澄各标水师自海门进。十月初二日，继茂先发；旗下都统王大用、纛章京夏有功等将步骑自泉州发；别遣驻防漳州左翼总兵徐成功、右副都统江元勋等自漳州发。初五日，两军俱次浔尾，对厦门高崎。

　　郑经率黄廷、周全斌等立营对海。荷兰国船高而大，一船有大小炮铳千余号，横集中流，为耿王、李总督藩蔽。贼望见我师驾游奕数十艘，炮击我营，营中亦发大炮击贼舟。初六日午时，郑经、周全斌统大■〈舟宗〉往来转战，炮攻我营。我兵发兵相持。初六日晚，贼精锐千余，乘夜潜渡登陆，直逼游击史定国营，火器弓矢并发，向营盘垛口枪刀砍刺。定国带甲兵杀出营门，都统王大用督兵策应，刀箭砍射，炮伤落水贼无数，夺盔甲十一副，火筒喷筒二十余，贼败奔舟走，经■〈舟宗〉引去，余舟仍扎高崎岛上立营。

　　靖南王耿继茂督发泉州、闽安水师，及藩旗都司陈一明将甲兵六百，又投诚同安伯郑鸣骏、忠靖伯陈辉标下总兵杨富水师数十艘出海，听马得功调度。十二日，俱次浔尾。李率泰屯漳州，遣漳澄水师兼陆路官兵，亦于十二日同海澄公黄梧、中路总兵王之鼎俱驰至嵩屿海口。海舟俱撤回厦门，止以数十舟游徼海面。靖南王耿继茂大集兵丁快船及同安水师大小战船，总督李率泰别遣一军夺鼓浪屿，屯扎架炮，整兵渡海，刻期二十一日水陆四路官兵齐攻厦门。飞檄围头水师，二十一日子时开洋至厦门白石头会师。

　　十八日，夹板船八只，先泊金门外港。十九日，马得功亲统各路水师大小四百艘，夹板船七只，径至金门乌沙头。伪提督黄廷等挥巨百■〈舟宗〉余迎敌。我兵首尾相应，协力攻打，海兵大败。郑鸣骏、陈辉、陈一明等犁沉贼舟三，夺获大舟二，斩百三百，生擒四十余，炮伤溺死无算。杨富炮击伪总兵谢福船，折其桅，过船杀贼二百人，生擒十八人。闽安水师游击郑洪、中军守备孔应贤获鸟船一，赶船矰二，水底熕二，杀贼八十余，余皆跳水死。

　　二十日晨，郑经率周全斌、黄廷等亲督巨舰，蜂涌挑战。马得功挥夹板船扬帆出御，大炮迭发，打碎贼舟数艘。是日，炮声如擂鼓，从辰至酉，相续不绝，不啻如雷声霹雳。郑经见夷船多炮，众寡不敌，乘潮渐渐退出浯屿，屯厦门港。周全斌等十三号船在后，迫于潮长不得出，遂直遶我船之后，冲大■〈舟宗〉而入。荷兰国兵炮矢齐发，无一中者。马得功坐鸣骏中军船，全斌误以为鸣骏也，直前攻入。黄廷中军将吴朝宰，郑经亲军将萧乘龙前后夹攻，挥兵过船，得功亲随铁甲精兵三百人皆被杀下水，得功顿足自投水而死。再攻杨富一船，焚之；杨富投水，遇小艇救之，得免。所遇之船，多被攻没。我兵小战船齐起碇扬帆，竭力应援死战，打伤贼船数艘。全斌不知马得功之死也，乃引去。

　　耿继茂屯浔尾，虑贼尾我之后，突犯浔尾，令游击范维杰以千人扼高崎海口，副将李之珍以千人扼浔尾海口，两岸俱设大炮，大营仍扎浔尾嵩屿。继茂令王大用、徐成功、夏有功、江元勋等，同摆牙喇参领徐文耀、王蟒、汉参领马九玉、阿达哈哈番张元德、田养民、拜塔喇布勒哈番王梅、噶卜什、章京朱怀德、吴效忠、副将马化麒、游击郭文可、史定国、牛虎等，统摆牙喇蒙右步骑官兵四千，及同安总兵黄翼与杨富副将辛球等，衔枚夜渡。李率泰亦发标下游击谢四、海澄公标下副将吴淑、游击戴亮、总兵蔡禄、郭义等，合营夜渡。两路官兵同登，郑经不能拒，二十一日寅时，直捣厦门中安山，长驱度岭向城下。荷兰出海王统夹板船抵大担扼海面。率泰令提督施琅统督标参将徐登第、公标总兵魏茂，会合蔡禄、郭义、柯义、林祖等并进。继茂发同安水师总兵杜永和俱出鼓浪屿。率泰选轻捷炮船五十为前锋，发炮击贼。贼屯教场分布抵敌，忽见步骑大兵蔽岭下，惊溃，奔舟不及者窜伏山峒。我师环布海岸，策应舟师击贼。郑经披靡，退屯浯屿。我师以炮火击之，经船退泊浯屿之外，尚有大船七、八百，小者无算。耿继茂发藩标、督标、并延、建、邵三府兵焚剿山峒余寇。复令提督施琅领漳、泉两路水师，同郑鸣骏、陈辉、杨富等会合夹板船，二十四日直抵浯屿，贼弃船宵遁。黄廷议欲再守数日，周全斌以为船多被夷炮打坏，不如退屯铜山南屿，遂弃厦门、金门两岛而去。

　　先是，李总督出示，准岛中百姓入界。思明州知州黄而辉启郑经，准岛民渡海。下令三日，而陈永华复启郑经禁之。至是大兵入岛，尽收厦门、金门城垣房屋焚毁，遗民尚数十万，多遭兵刃，男妇系累，童稚成群，若驱犬羊，连日不绝。而投诚兵所至搜掠财物，发掘家墓，至剖建国公郑彩之棺而残其尸。堕城焚屋，斩刈树木，遂定其地；而「嘉禾断人种」之谶应焉。

　　十二月，兵部差郎中纪振疆、笔帖式布兰颂赏福建将士。

　　靖南王耿继茂奏：『郑成功在台湾，因其子郑经拥兵抗拒，骤发颠狂，于五月初八日齩指身死』。

　　郑经在铜山，人心离散，营镇多叛，而厦门、金门之旧将、残兵、官员、绅士无船可泛者，或投诚，或逃遁，流离失所，死亡殆尽矣。

　　甲辰（康熙三年）

　　正月十三日，兵部奉上谕：『郑芝豹母在福建投诚，尔部即传谕芝豹，念豹母投诚，宽其罪，即行释放安插，归旗居住』。

　　郑经驻铜山，诸军乏粮。周全斌欲袭洪旭而并其船，洪旭亦防之。值海风大作，船各飘开，全斌遂率其众入漳投诚，后封承恩伯。而洪旭以杜辉守南澳，辉亦掠其辎重投诚。

　　二月，授海岛投诚将士阮美、郑绳安左都督，郑嘉玉、阮骅右都督，焦华岳都督同知，林鸾、陈大兴、杜卿、王鼎勋、高捷、李隆、陈忠义、阮复曾、林朝褒、张太都督佥事。

　　福宁总兵吴万福报：『伪逆阮春雷据长腰、东蚶外岛，阻海为巢；浙寇张煌言近复与之合■〈舟宗〉。福宁向无水师，艰于航海。臣万福招抚伪镇林国梁等兵丁船艘，我兵借以利济一时，水陆并进，分头夹剿，擒斩贼将，焚其巢穴。积年负固之贼，殄灭无遗。煌言、春雷仅以身免。阵擒伪将阮定、江春、王尊等，解赴军前正法』。

　　靖南王耿继茂疏报大捷，奉旨：『阮春雷、张煌言窃据长腰、东蚶等岛，合■〈舟宗〉狂逆，官兵奋勇擒斩贼将，夺获船只，焚毁贼巢。伪镇林国梁斩煌言弟张嘉言，杀兵夺船，带领家口投诚，身虽负伤，奋勇自救，以所带兵船同官兵捣贼巢穴，克奏虏功，深可嘉尚，与寻常投诚不同，着从优议叙』。

　　三月，郑经同冯锡范、陈永华等率余众回东宁。工官冯澄世一船为其家丁所迫，自投海中死。洪旭以二十舟候黄廷同行。时黄廷部下兵将多不欲行，议欲使其子而辉、婿吴朝宰率众投诚，而自已带家眷与洪旭往东宁。适黄梧遣陈克竣来招降，黄廷遂入漳投降，后封慕义伯。洪旭独往东宁。

　　七月，宁波水师左路协镇常□塘报：『本月投诚效用将孙惟法等，于普陀山先遣兵丁扮作僧人，擒获伪兵部张煌言，银印一颗，铜印九颗，并伴当人等』。二十六日，差官二十员获送到省。二十七日，部院赵廷臣于公衙门见煌言，问：『屡屡相请归顺，因何不从』？煌言答：『我已立意出家为僧，不愿再用。今被擒，惹万民笑骂，惟求速死』。部院言：『既系谋臣，我朝必有重用。既立意为僧，何不先缴敕印』？煌言不答。九月，煌言不食，病不死，在杭日赋诗见志，并赋满江红等词，人多传诵之。初七日，奉旨腰斩煌言于市。煌言角巾、朱履、葛袍，从容就戮。投诚将士请收葬煌言，赵廷臣不许。子张奇观，镇海大将军刘之源收为养子，年十余岁，亦奉旨见杀。

　　七月十九日，内大臣会议，以福建水师提督施琅为靖海大将军，以承恩伯周全斌为副，同慕仁伯陈辉等合营往剿台湾。差内院他赤哈哈番奈松尼、兵部笔帖式敖恺赍敕谕一道、银印一颗，往福建商议军机。

　　靖南王耿继茂奏：『荷兰出海王于八月十六日带番船十只，番兵一千抵闽安镇外，臣等会同延请至公衙门，优礼款待，约定九月二十边开驾至围头取齐，于十月初旬往澎湖攻打贼巢，候风便进取台湾。理合奏闻』。

　　己已（康熙四年）

　　四月，靖海将军施琅等出洋，未至澎湖沟，飓风大作，各船飘散，不能相顾，皆引还。未几，召施琅入京，加伯衔，为内大臣归旗。其余降将，亦多以协镇副参游守补用。

　　丙午（康熙五年）

　　丁未（康熙六年）

　　部议分拨海上投诚兵移驻外省。先拨慕义伯黄廷驻河南邓州，随召承恩伯周全斌入京。遵义侯郑鸣骏病故，其子缵成袭侯。慕恩伯郑缵绪病故，其子修典袭伯。皆召入京归旗。其标下兵及别镇兵各给行粮，分驻于浙江、江南、江西、湖广、河南、山东、山西、四川诸省，屯垦荒田，给其牛种，免其六年租税。将领或督垦，或拨在督抚提镇等衙门效劳。文官赴部候补。

　　戊申（康熙七年）

　　已酉（康熙八年）

　　郑经在东宁，以陈永华理国政，冯锡范管侍卫，刘国轩管镇兵。忠振伯洪旭病故，其子洪磊及永华之侄陈绳武等皆任用。

　　郑经改天兴、万年二县为州，置凤山、诸罗二县。课耕种，通鱼盐，安抚土番，贸易外国；向之惮行者，今喜为乐土焉。

　　浙江投诚将都督佥事孔元璋请往台湾招抚。朝议遣兵部尚书明珠、侍郎蔡毓荣至泉州议款。明珠遣加卿衔兴化府知府慕天颜与孔元璋同渡海至台湾往议。郑经宴犒甚盛，请通市封贡如高丽。冠带不薙发，遣柯平、叶亨到泉州同议。明珠留其使不遣，再遣天颜入台湾申前命，必薙发如内郡。经怒，折辱使臣，困苦之，以留使为辞，将发兵扰闽地。明珠命归其使，款议遂绝，而数年之间，海上亦相安无事。  
　 
卷四

　　庚戊（康熙九年）

　　辛亥（康熙十年）

　　壬子（康熙十一年）

　　癸丑（康熙十二年）

　　十一月，平西王吴三桂据云南、四川、贵州以叛，遂陷湖南岳州诸郡县，称大周元年。初，平南王尚可喜疏称归老辽东，而留其子安达公之信袭镇广东，朝议许之，并令举家归旗。平西、靖南相继疏请，俱报可。至是平西反。乃命平南、靖南仍留驻镇。时耿继茂已死，耿精忠袭王。三王交通逆命，虽复停留，而反谋益决。

　　甲寅（康熙十三年）

　　三月十五日，耿精忠据福建传各官入府议事，伏甲执总督范承谟、巡抚刘秉政以叛。知府王之仪、建宁同知喻三畏走出被杀。范承谟被拘。以刘秉政为伪统制使，乡宦萧震为伪布政使，自称「总统兵马上将军」，移檄各府州县，俱望风而降。

　　十九日，耿精忠檄至泉州，提督王进功是夜纵诸将焚烧南街、西街谯楼，杀掠到晚，绅庶无遗，传檄各属县皆降。兴化镇马惟兴劫兴化，守备郭维藩劫惠安，独同安城守张学尧、晋江水师营李尚文所部无犯。

　　耿精忠再遣通事黄镛至台湾。初，耿精忠将拒命，遣镛通郑经请师为声援。至是，又遣镛见郑经，请以舟师由海上出江南，而己统陆师出浙江。镛回言，海上船不满百，兵不满万，精忠始轻之。

　　耿精忠以黄梧为伪平和公。梧病疽，受印不数日，疽坏而死；其子黄芳度袭封，管其兵。

　　驻防漳海道陈启泰党于范承谟，与精忠有隙，闻变，先杀家属十余人，乃自缢。陈为官则甚贫，于死则甚烈。

　　漳浦镇刘炎、海澄镇赵得胜俱降耿。福宁镇吴万福贪刻失将士心，谋拒耿，众不从。耿精忠遣伪都尉曾养性督兵至，万福出降，养性诱杀之，并其兵，遂乘胜长驱至平阳，总镇蔡朝佐降，温、处二府望风皆下。

　　四月，潮州总镇刘进忠降耿，密请师，耿令刘炎率兵会之，夜攻同城，续顺公沈瑞并其兵。精忠召王进功，至福州，留之，征其兵。

　　郑经遣协理礼官柯平至福州报命。时耿声势已振，谩应曰：『郑世藩来，甚喜，但兵多饷少，各分地自战可也』。由是兵端遂起。

　　郑经亲军侍卫冯锡范、镇将刘国轩率舟师数十，兵数千，先至厦门。

　　耿精忠檄诸路兵出关。黄芳度遣黄翼领兵千人应命。赵得胜不从，与冯锡范阴约，以海澄归命于郑经，随将兵进攻同安。

　　王进功之入福州也，耿精忠调张学尧镇泉州，以化尚兰代守同安。郑经兵至，尚兰迎降。获学尧家眷。学尧闻变趋回，施福引之，俱降郑经。

　　五月，郑经至思明州。以赵得胜为左提督，封兴明伯；张学尧为左先锋镇，化尚兰为仁武镇。遣人至精忠处，议拨地方安插船只兵丁，精忠不答，又禁买竹木麻绳修船等物，遂成仇隙。至是，耿精忠闻同安之失，乃遣王进率步卒千余人入镇泉州（王进号王老虎，原任漳州副将）。时提督五营兵将不肯应调。王进至，与城守赖玉相诘纳，用提标守备戴国用为爪牙，勒王进功家眷入省。耿精忠复遣兵接应，兵将至，进功之子藩锡与其属杨青等议先发以制之。

　　六月初一日，王藩锡以提督夫人之命召诸将议事，诱赖玉、戴国用、李尚文等执之，率兵攻王进。进走登涂门楼，意气自若，提标兵散而无统帅，相持至晚不决。进恐海船至，更深整队出城西去。

　　初三日，藩锡等杀赖玉，分其尸。初四日，绞杀戴国用，释李尚文，迎郑经入城。郑经以藩锡为指挥使，暂理提督军务。

　　黄芳度袭杀漳州城守刘豹。豹，耿氏所署也。郑经遣人谕之，芳度遂降，封德化公，授前提督，漳属钱粮听其征给。芳度终不自安，遣人间道赍密疏入京。

　　七月，平南王尚可喜遣兵围刘进忠于潮州。耿精忠不能救，进忠纳款于海上。郑经遣援剿后镇金汉臣率舟师援之。以进忠为右提督，封定虏伯。

　　九月，耿精忠以步骑二万，遣漳浦新降总兵刘炎同王进攻泉州。鼓行至惠安，肆行焚掠。郑经命刘国轩督诸镇，并统五营兵御之，对垒逾旬，进退屯枫亭，列营二十余里。

　　十月，国轩兵至涂岭，严阵会战。王进见前阵皆新募之兵，直前奋击之，兵皆惧怯死战。国轩令许耀分兵袭其后，焚其营垒，进兵大败。国轩追至兴化城外，三日夜而还。

　　十一月，伪周吴三桂遣礼曹钱点聘于海，值郑、耿交恶，回报。复遣礼曹员外周文骥至海和解。

　　刘炎在漳浦，不降郑经，密请援于耿逆。耿遣兵会之。至平和，郑经檄黄芳度击走之。耿逆复遣其亲军都尉徐鸿弼从间道入漳浦。郑经以冯锡范、赵得胜督诸军攻之。徐鸿弼、刘炎会云霄镇刘成龙合兵迎战于罗山岭。右虎卫何佑挥军击之，鸿弼等大败，走回城。冯锡范以红夷大炮击入城中，刘炎等大惧，同鸿弼、成龙俱出降。

　　十二月，赵得胜督诸军援潮州，与平南王兵战于黄冈，大破走之，潮围始解。初，进忠被围，金汉臣一军歼焉。进忠极力守御，将及半载。至是，广兵烧营而遁。

　　郑经分设六官，名曰协理：洪磊为吏官，杨英为户官，郑斌为礼官，柯平为刑官，杨贤为工官，兵官缺。置六科都事、都吏、察言司、承宣司、宾客等司。陈永华为总制留守，兼管勇卫，冯锡范为侍卫（二卫皆亲军）；薛进思为左武卫，刘国轩为右武卫，何佑为左虎卫，以施福为五军；其左右先锋及诸镇营皆听五提督调遣。凡文武事宜，皆赞画参军陈绳武、侍卫冯锡范主之。

　　初，郑经之来思明州也，兵饟取给于东宁。洪磊承其父洪旭遗命，助饷银十万两，至是兵众饷多，转运不给，乃以六官督比绅士富民以充之。以郑省英为宣慰使，总理各府州县钱粮。百姓年十六以上、六十以下，每人月纳银五分，名曰「毛丁」；船计丈尺纳税，名曰「梁头」；特设各府盐司，分管盐场，以给兵食。

　　乙卯（康熙十四年）

　　正月，耿贼遣张文韬至郑贺正议和，送船五只。郑经遣礼官郑斌报之，约以枫亭为界。自是郑、耿交好。

　　二月，永春马跳峰寨民吕华不服郑氏征派，薛进思围之。三阅月不下。知县郑时英谕之出降，钉杀之，家族发淡水充军。

　　续顺公沈瑞驻饶平，刘进忠攻之不克。广兵来援，何佑遇之于百子桥，破走之，瑞出降，改封怀安侯。

　　流洪经略承畴胞侄士昌、天恩、天伦及眷口于东宁之狼峤，从公论也。流前进士杨明琅及眷口于狼峤，以其过崇祯帝梓宫不下马，又修南安县志以海上为海寇也。后皆死于流所。知南安南县事刘佑云：『洪经略未必尽是，郑国姓未必尽非』。郑经悦其言，召之，已逃回籍矣。

　　五月，刘进忠请海师南下，郑经许之。初六日，郑经入海澄，遣郑斌入漳，慰谕黄芳度，或束兵入见，或统兵随征。芳度终不受命，密调回黄翼出关之兵。耿逆移檄召之，亦以疾辞。郑经遂定攻城之计。

　　刘国轩率诸镇兵至潮，与进忠规取属县之未附者。安达公尚之信悉力守御，相持日久，粮乏兵病。之信调兵十余万尽锐来攻。国轩自新墟寨一日一夜退至鲎母山，以余粮露载车上，宣慰使洪磊悬金以赏有功，军心稍定。进忠与国轩议曰：『之信大兵必从小路而来，出我不意，须得劲将当之；惟何佑可任，然不可言其故，恐其心怯。子可严阵以待，而余将骑兵背城以为应援』。国轩从之。是夜见敌营从大路火光照耀，进忠发大炮击之，见火光不动。进忠曰：『是空营也，我兵可安寝以待』。次日，之信率兵从小路而来，何佑见大队突至，欲退不可，冒死直前，奋勇击之，无不以一当百。之信大败走。国轩等穷日夜追之，杀死不计其数。是役也，佑以饥率数千破敌兵数万，由是何佑之名，大振粤东。佑，别号「何锥子」。

　　六月，郑经自海澄移檄万松关；黄芳度令其下俱薙发，率兵拒守，不降。遣其兄芳泰突围入粤请援。郑经进攻不利，援剿后镇万宏云梯登城，中炮死。郑经乃筑长围以困之。调何佑从潮州先攻平和县，守将赖升降，诸属县皆下。

　　十月，海澄公标将吴淑以漳州降于郑经。初，淑投诚属公标，黄梧待之厚；将死，呼淑托曰：『吾儿年少，君可保全之』。及城被围日久，淑谓其弟潜曰：『我本郑氏降将，公虽待我厚，我负罪于先藩实深。今世藩待我眷族，恩尤加重，岂可反图逆命』？遂以初六日开城出降。郑经兵入，芳度仓皇投开元寺井而死。获其将黄翼、蔡龙、朱武、张济、戴麟、陈骥、黄管等，皆斩之。没其家。剖黄梧棺戮尸斩首，并芳度首揭竿以徇众。有议发梧祖茔者，郑经曰：『罪止其身，与先死者何预』？不许。后朝命赠芳度为忠勇王。时芳泰往粤求援，会其兄芳世由汀州至永定，亦以是日破永定县，闻漳州陷，乃大掠而遁。郑经以吴淑为后提督，吴潜为戎旗二镇。

　　十一月，郑经令龚淳往日本取回郑泰所寄之银。淳乃泰委寄之人，并执有收票可据。先是，两家纷争，日本王皆不肯与；至是，番人皆混开支销银凡四十五万，仅得二十六万而回。

　　丙辰（康熙十五年）

　　正月，郑经以右虎卫许耀、前冲镇洪羽等率师会在潮诸将攻取广东州郡。

　　二月，平南王昏病日甚，会伪周师克肇庆、韶州等处，广州人人自危。驻韶诸军闻报，烧营而遁。刘国轩、刘进忠、何佑等分南北两路而进。碣石镇苗之秀军程乡，其妻在汛，遣人迎降，仍劝之秀纳款，郑经许其回镇碣石。国轩等水陆并进，围惠州，攻博罗不下，旋下长乐、新安、龙门等县。之信穷蹙，遂乞降三桂。三桂封之信为辅德公，檄让惠州于经。之信檄提督严明撤守兵回广，遣使馈弓马、币帛通好于郑氏。郑经乃以国轩镇惠州。东莞守将张国勋亦降郑经，经以为后劲镇。自是郑与吴分界而守。

　　五月，耿逆调汀州镇刘应麟兵出关，应麟不从，密通款于郑经。经乃遣吴淑统兵，驰书于精忠，言欲假道汀州以出江右。耿贼遣兵防城，应麟惧其图已，率所部出掠瑞金、石城。吴淑兵至，应麟与之合兵共攻汀州，遂下之。郑经以应麟为前提督。

　　七月，郑经调刘进忠出师，进忠称疾不行。进忠自潮州定后来见，郑经待之礼意疏略，见左右用事者皆录录，知不足与有为。及取汀州，叹为失计。至兴宁，与诸将不协，流言日起，遂称病回潮，阴为自守之计。

　　九月，耿贼师出浙江者为总督李之芳所扼，多被摧败，朝命遣康亲王提兵乘机入闽。耿贼兵出江西者为总督蔡毓荣及满洲兵移驻防兵合力拒之，耿兵大败，广信遂失。既而弃建昌不守，大势已溃。又闻汀州已破，耿贼益忧内顾，诸将遂密谋，诈作耿贼投诚献关。耿贼闻变，大惧，收王进、范承谟、萧震绞杀之，欲乘船奔海，为都尉徐文耀所胁，不得出城。遣王进功回泉州取救兵，密嘱曰：『我忍死以待也』！然延建已失，不得已于十九日薙发迎康亲王入福州。后耿贼入京，与徐文耀及诸将领皆伏诛。

　　兴化守将马成龙以城降于郑氏，郑经令许耀率兵赴之。

　　十月，郑经令许耀督诸军进取福州，驻师乌龙江；许耀骄纵，诸将不服，饮酒嬉戏，不知军事。大兵渡江，有议于半渡击之，不听；既登岸，仓皇出战，先锋死鬪，不能分兵救援，及少却，又不殿后，引兵先走，委弃辎重器械不可胜计。郑经乃遣赵得胜、何佑屯兴化以代之。

　　耿贼檄曾养性等自温州航海回闽，朱天贵以舟师降于郑氏，其余逃入福州。郑经遣奇兵镇黄应邀击之，获巨船数十艘。

　　十一月，精忠邵武守将杨德献款于吴淑，淑入据之，始请盟。

　　十二月，大兵至邵武，吴淑御之。时大雪严寒，诸军冒雪涉溪拒战，皆大冻，不能支。遂弃邵武，退札汀州。大兵进至建宁县，薛进思守汀，闻之惊惧失措。刘应麟愿倾赀饷兵固守，进思猜疑不从，弃城而走。应麟奔潮州依刘进忠，发愤病死。

　　平南王尚可喜于九月病故，之信遣使报讣，并请其妹奔丧。妹，沈瑞叔母也。郑经许之，并遣使吊丧。伪周封之信为辅德亲王。

　　丁己（康熙十六年）

　　正月，大兵至兴化。时郑军锐气已丧，何佑又与赵得胜不睦，疑其纳款于我，战败不救，得胜死之，何佑奔回泉州。

　　二月初九日，大兵至泉州。郑氏守将林定无备，城陷，标将林孟、参宿营谢贵死之。林定素与民相安，逃于民间，削发走免。诸军溃散。

　　十九日，大兵至漳州。郑经仓皇登舟，至海澄，弃而不守；至厦门，欲回东宁，百姓号哭攀留。角宿营吴桂整兵防守，泉赖以安。继而余众稍集，乃遣水师防卫分汛而守。

　　郑经祭赵得胜，亲临哭之。斩薛进思（原姓名斐德），许耀捆责。耀病痢，不数日死。何佑、吴淑戴罪自效。

　　郑经遣诸将家眷搬回东宁。王进功、沈瑞、张学尧等陆续起程。刘炎以母老病，至外洋勒兵劫船，乘风下碣石卫，依苗之秀；后投诚至京，流徙宁古塔。

　　三月，郑氏诸将退集思明州。时兵饷不给，乃分汛南北地方，措饷召募。以前虎卫林升、水师楼船中镇萧琛等驻晋南及定海、福宁一带地方；以后提督吴淑、扬威前镇陈昌、戎旗一镇林应、奇兵镇黄应等驻同安至揭阳、潮阳一带地方。

　　漳浦巫者朱寅挟左道，诡称朱三太子，聚集海上残兵二百余人，于十九夜袭泉州，攀堞而上，鸣鼓扬旗，从开元寺前至西街。守兵以为海师复至，乃于双门前发一大炮。寅乃抽回出城而去。人以为神，附者日众，屡战皆胜，蔓延于漳、泉属县，凡深山穷谷岩寨，无所不到，派粮以食。头裹白布，时人谓之「白头贼」。

　　六月，刘进忠拥兵观望。郑经遣户官至潮征饷，不应；买运，又闭籴，献款于伪周。寻归王朝，磔死燕市。

　　刘国轩在惠州，尚之信既归命，孤城难守，郑经遣水师迎之，乃率所部航海而归。

　　朝命以黄芳世袭封海澄公，授汀漳总镇。公标守备黄兰授海澄总镇。芳世请兼水师提督，许之。芳世至闽，骄傲，专用北兵，人心不附。

　　三桂将韩大任据守吉安，大兵围之经年，无援，乃造小舟于城内，乘夜以绳引舟，截江渡兵，溃围走入闽界，欲下海，有信通于郑氏。

　　十月，郑经遣何佑等至南靖小溪收兵，吴淑等至长泰，扎天成寨以遥应之。大任意以粮尽，就闽省投诚。后归旗，旋从大兵征噶尔旦，冲阵而死。

　　十二月，大兵围吴淑于天成寨，朱寅率众来援，吴淑乃突围而出。

　　康亲王遣漳、泉二知府同泉绅黄志美等照朝鲜例与郑氏议和，郑经不从，亦无报使。

　　戊午（康熙十七年）

　　正月，泉州提标兵巡界，驻日湖郑氏水师四营陈升击之，大为所败，标兵乘胜侵掠东石等处。

　　二月，郑经以刘国轩为中提督，总督诸军，后提督吴淑为副。初十日，国轩督军至海澄攻玉州，我守将刘宗降；徇三■〈氵义〉河、福浒皆下。十八日，进取江东桥。我守将王重禄、吕韬等奔溃，遂烧断桥梁以绝漳、泉大路。漳州援兵至，国轩分兵击败之。三战三捷，军声大振。二十三夜，取石码，获我守将刘符、杨朝宗，遂军于祖山头，以逼海澄。我副都统孟安等自潮来援，国轩退屯石码，筑垣拒守，仍分兵屯漳州郭外。我提督段应举自泉州来，宁海将军喇哈达自福州至。平南将军赖哈自潮州来，先后应援。国轩倏水倏陆，我满汉诸军疲于奔命。

　　三月初一日，国轩列阵郡东赤岭，我兵背城迎战。郑氏前虎卫林升一军当其锋，杀伤相当。朱寅统兵扎天宝山以牵漳兵之势，黄芳世击败之；寅遁入长泰。国轩树栅双桥一带，离漳数里。满汉诸军会议，以一股同黄芳世扎水头山湾腰树，一股扎镇门安炮以断其往来水路。国轩侦知，十一日黎明焚营撤兵。漳兵意其遁也，少顷，举帆直抵水头登岸，涉岭进战。芳世素不知兵，又与满将不协；吴淑攻之，战败坠马，遇救得免，走入漳城，病月余死。

　　自水头之败，海澄饷道阻绝，段应举会绿旗兵及满洲将军满兵数万，列营祖山头。十八日午刻，国轩兵至，应举挥兵迎敌，何佑少却。江胜、吴淑等绕出祖山头之背，国轩督劲卒登山，直冲满汉兵。满汉兵败走，众大溃。国轩又以疑兵截漳州大路，满汉兵弃辎重，自相蹂践，奔入海澄。国轩连夜令军士凿堑，一人一尺，引江水环城围之，外又凿沟数里，沿堤两岸，安炮守之。由是内外阻绝。

　　是月，吴三桂以初三日称帝于衡州，国号伪周，僭元昭武。

　　四月，朝命召总督郎廷佐入京，以布政司姚启圣代之。勒巡抚杨熙致仕，以按察司吴兴祚代之，调江南提督杨捷代段应举。援兵四集，屯笔架山以救海澄。

　　五月，刘国轩以笔架山南小寨悬崖，状如挂灯，俗呼「灯火寨」，下临大溪，顺流可通海澄，问谁可扼守？吴淑请行。乘夜率兵进寨，天明，寨栅完备。初十日，满兵发炮攻击，连夜不绝。淑令军士穴地藏身，无死伤者。驰报国轩，以为乘夜发炮，意不在寨，当别防之。信至，满汉兵齐至振（振字衍）祖山岳岭，破林彪、张凤二营，凤战死。又进攻林升营。国轩援兵至，姚启圣之子姚仪统韩大任降兵，以牛载土囊填沟，至第三重，国轩发大炮齐击之，死者无数，满汉骑兵多填于堑，遂进去。时京中上谕有能救海澄者及城中兵将有能拔围而出者，皆重赏。奈国轩凿堑通潮，围至数重，不可复救矣。

　　六月初十日，国轩攻海澄，陷之，段应举、穆伯希佛自缢死，黄蓝不知所终，获孟安、马虎等满汉官三十余员，皆释之，授衔给俸。满兵千余，迁之东宁。时城中满甲二千，马八千余匹，绿旗城守兵二万余，围八十三日，粮尽杀马而食，马尽，屑马骨食之，死亡及泅水而出者过半。闽省震恐，诸援兵退守漳郡。

　　朱寅下海，封为荡虏将军，改名蔡明义，岁余病死。

　　国轩议乘虚攻泉州，吴淑分兵下长泰县。国轩兵至同安，都统雅大里走回泉州，擒乡兵总黄朝光斩之，与何佑、江钦、杨德数十骑离队伍先行，至泉城，循清源山至东岳庙相视营地。城中兵不敢出。久之，队伍始至，扎营于平地；城中兵终不敢出。

　　七月，国轩水陆并进。江钦攻南安，杀守将。诸县守兵相继弃城走，遂取南门桥铳城。载龙熕及大铳数十号攻南门城，城崩坏四十余丈，尽为平地。城内再筑短墙以守。我城守马胜等以钉钉船板铺于地上，兵入城无踔足处，损伤甚多。会天大雨，城竟不拔。郑兵围泉州两月，援师四集。将军喇哈达从漳平问道出安溪，巡抚吴兴祚同浙江提督石某由白鸽岭出永春，江南提督杨捷由广桥进河市，三路会师，至南安，皆未敢向前。将军又调水师林贤、黄镐等出闽安镇，遥为声援。

　　八月，郑氏水师镇总督萧琛守定海。林贤等舟师至，琛战船不先期整顿，议以舟寡且小，欲据上流牵制之。水师五镇章元镇欲先发制人，率所部十舟进战。林贤等击之，元镇众寡不敌，阻风逐流，一军尽没，被擒入福省杀之。萧琛不防备，遇敌大溃，退泊海山，遂妄报福州水师大至。郑经遂令刘国轩退兵，以守思明。国轩于二十四日退兵下船，隔三日，城中兵始敢出。郑经召回萧琛斩之，以援剿左镇陈谅、后镇陈起明督朱天贵等水师防御北船。

　　伪周主吴三桂病死衡州，孙世璠僭立。其侄应奇守岳州，骄而贪；大兵攻之，弃岳州遁回，于是湖南、云贵皆不守，遂亡。

　　九月，刘国轩入江东桥，至长泰；满汉兵遇之，皆披靡。乘胜长驱至耿精忠营，冲之，马中炮，掀国轩坠地；有满洲披甲前蒙国轩释放，遇之，以己骑授国轩，始走免。满洲主将询知，怒而杀之。国轩出江东，守三■〈氵义〉河，列营观音山，与满汉诸军营垒相望。

　　十月，时郑氏漳泉县属尽弃，惟据守海澄。姚启圣等难于复命，乃遣人至海议息兵安民，意欲得海澄也。郑经竟不从。

　　十二月，再议迁界。甲寅之变，闽当迁民，悉复故土。丙辰，八闽已复，康亲王疏请迁界累民，罢之。至是，督抚请再迁，从之。

　　己未（康熙十八年）

　　正月，时虽设界，而海汛往来内地，派粮如故，朝议上自福宁，下及诏安，三十里（内），量地险要，筑小寨，屯守兵，限以界墙。由是濒海数千里，无复人烟。先是，郑氏谕思明州每月每户输米一斗，自二月起每户再加一斗。刘国轩请停文武官俸，自出粮饷兵三月；从之。

　　三月，姚启圣以果堂寨迫近江东桥，欲发兵守之。国轩侦知，同吴淑发兵入据其寨。漳兵至，击走之。

　　郑经自定海失守，以朱天贵守海坛，陈谅为水师提督。于廿九日早，各船乘南风迅发，进泊定海。福州集船百余号，由五虎门而出。陈起明、朱天贵率熕船冲■〈舟宗〉而入，击破十余船，获大乌船一只。值大风暴起，福船收入五虎门，海船收泊海坛。

　　四月，陈永华启请元子克■〈臧上土下〉为监国，时年十六，号曰「监国世孙」。

　　六月，郑经命郑时英驻东石督饷。时禁界盐贵，居人多私来东石贩盐。时英献策，欲掘沿海盐埕，则利尽归于海。郑经乃檄林升令杨忠率兵在浔尾掘南北场盐埕。忠至深沪，舍舟登岸，发掘两日夜，兵不就船。竿头守将密请泉城大队兵至，四面合攻，忠力战不支，中炮没于海，余众死伤逃亡过半。界禁既严，私贩亦绝。

　　七月，国轩筑浔尾寨，一夜而成。同安守将兵至，击走之。复筑丙洲城。由是同港八浆船不敢出。

　　朝命以万正色为福建水师提督。正色，晋江人，归诚授参军，以四川朝天关之功升岳州水师总镇。湖南平，遂擢是任。

　　八月初，耿逆之变，漳浦人江机与杨一豹同时聚众于江右依耿逆，及大兵克复江西，招降不从，攻之不能克，据皇禁山攻掠村社。至是，通款于海。郑经授为征夷将军，率众入闽。建宁守将刘起龙御之，阵伤败回而死。机足跛，号「拐子」；一豹，青年勇壮；后投诚，俱流古宁塔。

　　九月，右武卫林升汛守东石，取给军饷。及杨忠败死，林升调兵随征，仅以散卒二百余人委施廷、陈申守寨。时有叛卒入泉城报知，城中发马步数千，于廿五日四面环攻。施廷被创，陈申战死，寨破，兵民赴海死者无数。我朝仍筑三寨犄角以守。

　　十月，国轩离漳城五里而军。时援漳满汉兵共十余万，国轩兵只有万余，营垒咫尺相望，指挥自如，诸军畏之如虎。国轩以果堂扼要重地。初八夜，率兵就果堂后版尾地方再筑一寨。初九日，工未就，满汉将军提督集兵数万齐至，锐不可当。国轩与吴淑、何佑、林升、江钦（改江胜），兵不满二千，奋勇死鬪。自午至申，冲击数迭。国轩戒依寨，且战且守。每次发炮，无不披靡。阵斩章京巴石儿等，其余带伤而遁者以数千计。自是夺气，兵不敢出。国轩时纵卒数百人，皆持鹿铳，间以鸟枪，渡河冲击，自登土阜，据胡床张盖而观之。满汉兵遇之，无不摧破，皆坚壁自守不暇。又善用间谍，敌人情形，纤悉必知。时谓之「刘怪子」。

　　姚启圣遣人至海上议息兵。又说国轩使罢兵就抚，国轩巽词以谢。启圣又设修来馆，悬重赏。台湾文武兵将来者，次第俱赏银有差。降者日数百人。时诸军缺粮，国轩一切不禁，头领与兵丁，长发与短发，往来循环，而国轩兵额亦不缺。

　　十一月，吴淑守版尾寨。大兵筑垒环攻，炮声日夜不绝，淑处之宴如。身被伤，复染病，不以为意。时值阴雨，新筑垒垣多坏，挥左右避之，自踞床而卧。初八夜二更，墙崩压死，舁至思明，郑经亲临哭之。以其次子吴天驷为建威右镇，统其兵。

　　十二月，姚启圣、吴兴祚大集舟师攻厦门，题请浙粤水师克期协攻。郑经调各洋船私船配兵北上，以右武卫林升为总督，右虎卫江胜、楼船右镇朱天贵为左右副总督，率诸军御之。

　　庚申（廉熙十九年）

　　正月，水师提督万正色及总兵林贤、陈贤、黄镐、杨嘉瑞督舟师出闽安镇，巡抚吴兴祚率兵沿海援之。林升分船三十号守海坛，自统船六十号退泊泉州臭涂湾。

　　二月，万提督至海坛，海船俱退至泉州迎敌。万提督至围头，朱天贵以七舟冲其■〈舟宗〉，所向无前。偶海风大作，万提督乘风收各船入泉州港，而沿海岸上安炮，陆师防守。郑氏各师无所取水，乃退至金门。

　　郑经所亲幸施福，密通姚总督，欲为内应。使授降兵数百人，挈眷来归，乘机欲举事。国轩谍知，启郑经收杀，并及施齐（福即施亥。齐，施将军琅长子）。

　　郑经议欲拨国轩兵三千，配小船直入泉州港，攻万提督，使人持令箭抽兵。时兵已乏粮，尽皆溃散，国轩禁不能止。守海澄陈昌以城投诚。国轩至厦门，知势不可为，收拾余众下船，百姓遮道跪留。

　　二十六日，兵变，据掠百姓。郑经焚演武亭行营，尽率将士登舟。协理五军吴桂收散卒据厦门，以待大兵。

　　二十八日，万提督兵入思明州。

　　二十九日，郑经至澎湖。朱天贵舟泊铜山，姚总督招之，遂投诚。二月十二日，邓经回至东宁。

　　五月，东宁地有声如驴鸣。半路店雨雹，大如鸡子。

　　六月，郑氏总制陈永华画坐，见有衣冠甚伟者，自称行灾使者，欲借其衙署，约住三月然后去。永华设席张乐燕之，与之谭甚久，余人不见也。即对衙署借之。

　　伪承天府猪生子，四耳三目，前二足向上。

　　郑氏令曰：『十甲出丁壮一名』。

　　七月，陈永华病故。

　　十月，刘国轩营中猪生子，兽身人面。

　　十一月，白气长数丈，见于西方。

　　辛酉（康熙二十年）

　　正月二十八日丑时，郑经卒于台湾伪承天府行台。三十日，冯锡范、刘国轩调兵驻台湾伪承天府，会六官议立嗣。经母董太妃与诸公子收监国印，克■〈臧上土下〉不肯与，拥兵自卫。群议以克■〈臧上土下〉乃乳母抱养之子，非郑氏出，遂缢杀之；妻陈氏永华之女，亦自尽。

　　二月初一日，董太妃率世子克塽登位，时年十二岁，锡范之婿，百官朝贺毕，太妃起，出位，谕所以诛监国故，以世子付托冯、刘等，俾竭力匡扶，涕泪沾襟，众心大慰。

　　董太妃以冯锡范为忠诚伯，刘国轩晋为武平侯（初以海澄功封武平伯，至是封侯）。大赦国中。以经第二子聪为辅政公，领护卫。

　　三月，以经第五子智为右武骧将军，募兵。

　　四月，以经第三子明为左武骧将军，募兵。

　　台湾伪承天府火灾。

　　五月，总督姚、巡抚吴、陆提诸、水提万题为报明事：『本年四月二十二日，据举人黄金从呈缴伪官傅为霖密禀，内开伪藩于正月廿八日病故，三十日缢死其监国长子钦舍，二月初一日立泰舍，叔侄相猜，文武解体，主幼国疑，时不可失等情到臣等。又据龙溪县送到伪官廖康芳禀称相同。俱与臣等密探相符。此乃天亡之时，但台湾孤悬海外，统师远剿，时地难测，非臣等所敢擅定。会同具题，请旨密示，臣等遵奉施行』。

　　六月十六日，董太妃卒。时协理刑官柯平已病故，陈绳武闲住，国事锡范主之，兵事国轩主之。

　　八月二十八日，中军营火。

　　九月初三日，涂轻庭火。

　　十月，宾客司傅为霖通款事发，逃亡；廿八日，获之。

　　十一月初一日，诛傅为霖及同谋宣毅左镇高寿、都吏陈典威，尽杀其子弟；续顺公沈瑞令自缢，家属入官发配（礼官斌之女）。

　　总督姚上疏请攻台湾，力荐内大臣伯施琅可任水师提督。万提督言台湾难攻，且不必攻。朝命召见施琅，仍以靖海将军充水师提督，改万正色为陆师提督代诸迈。

　　壬戌（康熙二十一年）

　　正月，施将军出京至闽，于厦门各处调兵整船。刘国轩以铳船十九号、战船六十余号、兵六千人，拨诸将守澎湖；亲身往来督视。

　　五月，姚总督率官兵至铜山候风。刘国轩至澎湖，台湾列兵守各港澳。

　　六月，姚总督官兵回汛。

　　七月，刘国轩归自澎湖。安平镇火。施将军题请专征，奉旨相机进取。

　　十月，岁饥。

　　十一月，国轩赴澎湖。

　　十二月，台湾伪承天府火灾，沿烧一千六百余家，米价腾贵，民不堪命。国轩归自澎湖。

　　癸亥（康熙二十二年、台湾称永历三十七年）

　　正月，冯锡范备兵鹿耳门。

　　二月，米价大贵，人民饥死甚多。

　　五月，刘国轩率师至澎湖。

　　六月十四日，施将军自铜山开船，大小五百余号，姚总督拨陆兵三千随征。十五日，到八罩。十六日，进攻澎湖。国轩列炮架巨舰各数十以待。诸将士皆望风逡巡，惟提标游击蓝理、曾成、张胜、正黄旗侍卫吴启爵、同安游击赵邦试、海坛游击许英、铜山游击阮钦以七船冒险深入鏖战。国轩分两翼，海艘齐出，四面合围我师。施将军琅恐数船有失，自将坐驾冲入，内外夹攻，敌稍却。施将军遂同七船随流而出。时天色将晚，遂于西屿头洋中抛泊。

　　十八日早，次于八罩，以收诸军。国轩闻而喜曰：『谁谓施琅能军！天时地利，莫之能识，诸君但饮酒以坐观其败尔』！遂不设备。盖澎湖自六月数起台飓，无三日晴，而近澎诸岛下有老古石，嵯枒若铁树，刚利无比，凡泊舟下札，遇风起立刻而覆，乘船者莫不危之。然停泊数日，浪静风恬，亦天幸也。

　　十八日，移至虎井。施将军泊小舟于内外堑峙间，密觇形势。于是再申军令，严明赏罚，令总兵陈蟒等领船五十号，从东畔峙内直入四角山；又令总兵董义等领船五十号，从西畔内堑直入中心湾，以为疑兵，示以若欲登岸者。将军身率诸镇将，部署大鸟船五十六号居中，分为八股排入，余船以次而进，以为后援。指画既定，俟风而举。

　　二十二日已刻，南风大发，南流涌起，遂下令扬帆联进。风利舟快，瞬息飞驶，居上流上风之势，压攻挤击，无不一当百。又有火器、火船乘风纵发，烟焰弥天，大小海舟二百余艘烧毁殆尽。国轩见势蹙难支，遂乘小舟从北门孔道逸去，而全军覆没矣。是役也，惟前锋林贤、朱天贵二船初入湾澳，天贵倏中炮而死，林贤被伤两箭，余军皆无恙。

　　国轩败回，群情汹汹，魂魄俱夺，惟有束手待毙而已。于是施将军驻师澎湖，休劳士卒，收拾船只，为进取台湾之计。下令戮一降卒抵死。诸岛投戈者数千人，皆厚恤之。有欲归见父母、妻子者，令小船送之。降亲相谓曰：『军门恩泽，及我骨肉矣，死难报也』。归共传述之，台湾兵民莫不解体归心，惟恐王师之不早来也。

　　世子克塽与锡范、国轩泣相谓曰：『民心既散，谁与死守？浮海而逃，又无生路。计惟有求抚之着耳』。于是遣郑平英、林惟荣、曹蜚、朱绍熙赍乞抚书表，于闰六月初八日至军前，且求听居台湾。将军曰：『削发登岸，煌煌明旨也，何敢不遵！且若辈不亲到军门，而遣人代赍书表，诈也，为缓兵计耳』。复令曾蜚、朱绍熙回谕之。

　　七月十五日，世子复遣冯锡珪、陈梦炜、刘国昌、冯锡范、韩同、曾蜚、朱绍熙再至军前，一遵严令焉。

　　故明宁靖王术桂，衮冕拜告祖宗，从容投环死。

　　施将军令侍卫吴启爵及笔帖式常在同冯锡范等前往台湾宣布德意，且密察台湾虚实情形。吴启爵于七月十九夜再至安平镇，翌日见世子克塽，谓之曰：『足下远居岛屿，原与三王不同（三王谓吴与耿、尚也）。三王，国家叛臣也，罪在不贳。足下三世仗义于海澨，亦人之所难也；今若向化归德，使海宇廓清，朝廷必有格外殊恩，当不失爵禄也』。克塽曰：『使君惠及宗佑，敢不唯命是听』。启爵见国轩曰：『澎湖之役，天也，非人也。君虽挫衂以归，而雄迈之风不衰。岛上英杰，惟君一人耳！然所谓英杰者，在识时务，今大师临门，或战或降，决之一心足矣；何必迁延观望，致误大计乎』？国轩曰：『天威远震，波臣革面，谁敢复有贰心？使君但安坐以待，必得契约以报军门也』。盖台湾世子年幼，内政冯锡范主之，外政刘国轩主之。锡范庸懦竖子，进退无据，故相持未决焉。侍卫复谓国轩曰：『筑舍之谋，终无成日。君但令兵民遵制薙发，则大事可定矣』。国轩曰：『谨奉教』。遂下令兵民薙发。锡范亦遂与世子遵缴册印，而举国归降焉。侍卫回报将军，将军喜曰：『不待劳师而倾国效顺，朝廷之福也』。即令侍卫驰驿入奏，并缴归诚册印。

　　九月初一日，侍卫至京。朝廷召见，特加慰劳。因问澎湖克捷事情，侍卫披图指画，备言渡海艰难，蓝理等冒险进攻，凡两举而后得之。又言诸将士竭力用命，摧锋血战之苦；朝廷为之挥泪。因谕部臣曰：『闽师远出海疆，冒险剿寇，非滇黔陆地可比，论功再加一等』。朝廷又问台湾事，对曰：『臣至其地，视伪幼子未谙事，国事尽委于冯锡范、刘国轩。锡范懦而无断，低徊犹豫，其实无能为也。刘国轩倾心归命，挟以必从之势，故臣得毕事而归』。又问台湾形势，侍卫条对甚悉。问『提督重兵入险，得无有虑否』？对曰：『台湾兵既败之后，莫与共命者，但恐提督后至，〔议论不一，或至中变耳。若总督与提督能一心共济，事可万全。今提臣系督臣保举，必无异心，指日可定；如谓奔败之余，再奋螳臂，敢拒巨辙，必无之理』。上悦，自解所御龙袍并赋诗以赐提督，加授靖海将军，封靖海侯，以示酬庸焉。

　　八月十五日，施将军统率大师至台湾，百姓壶浆相继于路；海兵皆预制清朝旗号，以迎王师。十月十七日，侍卫自京回至军前，衔命申告，军民莫不以手加额。

　　部议以台湾番民杂处、山海要津，设总兵一员、副将二员统水陆官兵一万镇守之。设道官一员、一府、三县，以统治百姓及番众。府曰台湾府，附郭为台湾县，〕（馆藏抄本原缺数行，用海上见闻录之文补之，并加〔〕以示区别）。南路为凤山县，北路为诸罗县。建置既定，经画事竣。

　　十月初六日，世子克塽、冯锡范、刘国轩、何佑等并眷口登舟。

　　十一月初六日，至泉州。初七日，往福省进京。

　　十二月，总督姚启圣病死。

　　克塽至京，封为汉军公；弟克■〈与上土下〉准开牛彔；叔郑聪等俱以三品、五品官食俸，随旗。冯锡范、刘国轩俱封伯。国轩随补天津卫总兵，其子准开牛彔。

　　郑氏自丁亥年起，至癸亥年亡，共三世，三十七年。

　　附录一郑芝龙受抚（谷应泰「明史纪事本末」卷七十六）

　　熹宗天启七年六月，海寇郑芝龙等犯闽山、铜山、中左等处。

　　芝龙，泉州南安县石井巡司人也。芝龙父绍祖为泉州库吏，蔡善继为泉州太守。府治后衙与库隔一街相望。芝龙时十岁，戏投石子，误中善继额，善继擒治之，见其姿容秀丽，笑曰：『法当贵而封』，遂释之。

　　不数年，芝龙与其弟芝虎流入海岛颜振泉党中为盗。后振泉死，众盗无所统，欲推择一人为长，不能定，因共祷于天，贮米一斛，以剑插米中，使各当剑拜，拜而剑跃动者天所授也。次至芝龙，再拜，剑跃于地，众咸异之，推为魁。纵横海上，官兵莫能抗，始议招抚。以蔡善继有恩于芝龙，因量移泉州道，以书招之。芝龙感恩，为约降。

　　及善继受降之日，坐戟门，令芝龙兄弟囚首自缚请命。芝龙素德善继，屈意下之。而芝虎一军皆哗，竟叛去。六年春，遂据海岛，截商粟。闽中荐饥，望海米不至，于是求食者多往投之。七月，劫商民船，势浸大，其党攻广东海丰嵌头村以为穴。芝龙乃入闽，泊于漳浦之白镇，时六年十二月也。

　　巡抚朱一冯遣都司洪先春率舟师击之，而以把总许心素、陈文廉为策应。鏖战一日，胜负未决。会海潮夜生，心素、文廉船漂泊失道。贼暗度上山，诈为乡兵出先春后。先春腹背受敌，遂大败，身被数刀。然芝龙故有求抚之意，欲微达于我兵，乃舍先春不追，获卢游击不杀。又自旧镇进至中左所，督师俞咨皋战败，纵之走。中左人开城门求不杀，芝龙约束麾下，竟不侵扰。

　　警报至泉州，知府王猷知其详，乃曰：『芝龙之势如此，而不追、不杀、不焚掠，似有归罪之萌。今剿难猝灭，抚或可行。不若遣人往谕退舟海外，仍许立功赎罪，有功之日优以爵秩』。兴泉道邓良知从之，遣人谕意。

　　怀宗崇祯元年春正月，工科给事颜继祖劾福建总兵俞咨皋下狱。初，巡抚朱钦相招抚海寇杨六、杨七等。郑芝龙求返内地，杨六绐其金不为通，遂流劫海上。继祖上言：『海盗郑芝龙生长于泉，聚徒数万，劫富施贫，民不畏官而畏盗。总兵俞咨皋招抚之议，实饱贼囊。旧抚朱钦相听其收海盗杨六、杨七以为用。夫抚寇之后必散于原籍，而咨皋招之海，即置之海。今日受抚，明日为寇，昨岁中左所之变，杨六、杨七杳然无踪，咨皋始缩舌无辞。故闽帅不可不去也』。疏入，逮咨皋下于理。

　　三月，禁漳泉人贩海。芝龙纵掠福建、浙江海上。

　　六月，兵都议招海盗郑芝龙。

　　九月，郑芝龙降于巡抚熊文灿。工科给事颜继祖言：『芝龙既降，当责其报效』。从之。

　　二年春二月，海盗李魁奇伏诛。魁奇本郑芝龙同党，芝龙忌之，击斩粤中。

　　夏四月，广东副总兵陈廷对约郑芝龙剿盗。芝龙战不利，归闽。不数日，寇大至，犯中左所近港，芝龙又败。寇夜薄中左所。

　　四年春正月，上召廷臣及各省监司于平台，问福建布政使吴旸、陆之祺：『海寇备御若何』？旸曰：『海寇与陆寇不同，故权抚之。但官兵狃抚为安，贼又因抚益恣，致数年未息』。上曰：『前抚李魁奇，何又杀之』？旸曰：『魁奇非芝龙比，即抚终不为我用。今钟斌虽抚，亦反侧不可保也』。上问：『实计安在』？祺曰：『海上官兵肯出死力，有司团练乡兵，多设火器，以守为战，剿之不难』。上问巡抚熊文灿，旸曰：『文灿才胆俱优，但视贼太易，故前有吉了之败』。祺曰：『锺斌与郑芝龙势不两立，七月闲斌扰福州，抚臣计诱往泉州。前闻抚臣同芝龙讨贼，僇其兄，贼遁去』。问广东布政使陆问礼，对曰：『广东海寇俱自福建至，舟大而多火器，兵船难近，但守海门勿令登陆，则不为害』。

　　五年冬十一月，海盗刘香老犯福建小埕，游击郑芝龙击走之。

　　六年夏六月，海盗刘香老犯长乐。

　　七年夏四月，海盗刘香老犯海丰。

　　十二月，总督两广熊文灿奏道将信贼目陷。时文灿令守道洪云蒸、巡道康承祖、参将夏之本、张一杰往谢道山招刘香老，被执。上以『贼渠受抚，自当听其输诚，岂有登舟往抚之理？弛备长寇，尚称未知，督臣节制何事』？命巡按御史确核以闻，已令文灿戴罪自效。

　　八年夏四月，福建游击郑芝龙合粤兵击刘香老于田尾远洋。香老胁兵备道洪云蒸出船止兵。云蒸大呼曰：『我矢死报国，亟击勿失』！遂遇害。香老势蹙，自焚溺死。康承祖、夏之本、张一杰脱归。

　　八月，香老家属六十余人、部属千余人至黄华，降于温处参军。

　　十三年秋八月，加福建参将郑芝龙署总兵。芝龙既俘刘香老，海氛颇息；又以海利交通朝贵，寝以大显。

　　十六年冬十一月，设南赣兵三千，以副总兵郑鸿逵统之。

　　十七年春正月，前兵科都给事中曾应遴荐副总兵郑鸿逵缓急可用，诏益南赣兵二千，命鸿逵镇守。踰年，鸿逵以舟师守镇江，我大清兵南下，溃归。郑芝龙降。

　　谷应泰曰：海上亡赖奸民多相聚为盗，自擅不讨之日久矣。盖以鱼盐蜃蛤商舶往来剽掠其间者累千金，利则乘潮上下，不利则啸聚岛中，俨然以夜郎、扶余自大，东南边徼益骚然苦之矣。

　　泉州人郑芝龙，筦库之子也。年未弱冠，为海寇颜振泉所掠。振泉爱芝龙状貌，因有宠。泉死，众推为魁。然而龙特饶智数，桀黠喜持两端，其它无绝殊者。

　　方其侵暴外洋也，输金于杨六，缓追于洪先春；黄巾未破于曹公，赤眉约降于光武，其持两端者一也。及其受抚内地也，私鬪则勇于魁奇，公战则怯于廷对；杀陈余于泜水，纵匡术于石头，其持两端者二也。又若拥兵闽越，援立外藩，定策功高，阖门横玉，而乃阴怀首鼠，百计沮军；滹沱既未合兵，东吴岂能遽下，居异人为奇货，以澶渊为孤注，其持两端者三也。又若关门既下，释甲入臣，居第京师，招摇海上，曾无麟阁之功，但比辽东之豕；隗嚣侍子而身反于外，延之在台而子更举兵，其持两端者四也。

　　夫奉先之失在于去就轻脱，故依建阳别背建阳，依董卓则背董卓；牢之之败在于天性反复，故附道子则反道子，附元显则反元显。今芝龙以盗贼之雄，挟遨游之智，而鹰眼不化，狼心已成，身在樊笼之中，志存江湖之上，一旦缓急，可得信乎？

　　然予又怪崇祯之初，芝龙既抚，锐意行金，织皮丹珀来目贾胡，明珠文犀至皆兼两，是以荐剡频上，爵秩屡败，坐论海王，奄有数郡。人但知元龟象齿都自淮来，而不知宝玉大弓原从鲁窃。若能却盗泉之水，则不至夺君子之器矣；说在孔子之对康子也。

　　附录二记荷兰人据台湾事（俞正变「癸巳类藁」一则）

　　万历中，台湾为日本倭所据。末年，荷兰红毛人自西洋来，欲据香山，不可，则据澎湖，又不可，乃南据美洛居及葛留巴。以鸦片烟诱葛留巴，葛留巴人俱臃腑不能动，役于荷兰。

　　既而荷兰聚集精锐，攻香山，战败，扬帆东走至澎湖。使人行重贿于福建巡抚，援意大里亚人居香山故事，以求澎湖必得。巡抚使人善谕之，则投日本于台湾，岁纳鹿皮三万，求台湾互市也。适日本倭居台湾者新奉天主教，遂许之，筑赤嵌城以居，今安平镇是也。

　　荷兰既得地，即数数与日本倭构争。倭既染其教，争不胜，尽属东去，愤甚，尽诛其人之习天主教者，并约束琉球。而荷兰据有台湾，置揆一王亦不汉东。

　　郑芝龙者，闽人也，为日本婿，家于台湾。日本之东归也，芝龙以舟楫人众横于海。大清顺治二年，芝龙自安平奉表降，其子成功逃入海。晚年，率舟师数百艘攻台湾，荷兰寡不敌，遂去而伺于葛留巴。台湾人犹有习其教者，曰「教册」，成功则尽除之。

　　康熙初，郑克塽降，廷议弃台湾。施琅力争曰：『是资荷兰也』！卒置郡县，功施至今。

　　附录三日本乞师记（黄宗羲「行朝录」一则）

　　明季海盗有周崔（鹤）芝者，福清人也。少读书不成，去而为盗于海。其人饶机智，尝往来日本，以善射名，与日本之萨摩岛主结为父子。日本三十六岛，每岛各有王统之。其所谓东京者，乃国主也；国主曰京主，拥虚位而已。一国之权，则大将军掌之；其三十六国王，则如诸侯之职。萨摩王于诸岛为最强，王与大将军为首尾。崔（鹤）芝既熟日本，故在海中无不如意。久之招抚，以黄华关把总稽察商舶。

　　乙酉秋，唐王隆武加水军都督，副黄斌卿驻舟山。其冬，崔（鹤）芝遣人至萨摩岛，诉中国丧乱，愿假一旅，以齐之存卫、秦之存楚故事望之。将军慨然约明年四月发兵三万，一切战舰、军资、器械，自取其国之余资，供大兵中华数年之用。自长琦岛至东京三千余里，驰道、桥梁、驿递、公馆，重为修辑，以待中国使臣之至。崔（鹤）芝大喜，益备珠玑玩好之物以悦之。参谋林钥舞（一作学舞）为使，期以四月十一东行。钥舞将解维，而斌卿止之曰：『大司马余煌书来曰：「此吴三桂乞师之续也」』！崔（鹤）芝怒而入闽。

　　福州既破，郑芝龙降。丁亥三月，崔（鹤）芝克海口、镇东二城，遣其义子林皋随安昌王至日本乞师，不得要领而还。

　　戊子，御史冯京第谋于黄斌卿，偕其弟黄孝卿往日本。至长琦岛，其王不听登陆。始有西洋人为天主教者，入日本作乱于其国。日本勒兵尽诛教人，焚其船于岛口，绝西洋人往来。于中衢置铜板，刻天主教像于其上以践踏之。囊橐有西洋一物，搜得必杀无赦。西洋人复以大舶载炮，来与日本为难，日本拒之，甫退一日，而京第至，故戒严同于外国。京第效包胥故事，于舟中朝服拜哭不已。会东京遣官行部，如中国巡方御史，秃顶坐篮舆，京第因致其血书。萨摩王闻长琦王之拒中国也，曰：『中国丧乱，我不遑恤，而使其使臣哭于我国，我国之耻也』！与大将军言之，议发各岛罪人出师。京第还，日本致洪武钱数十万。盖其国不自鼓铸，但用中国古钱；舟山之用洪武钱由此也。而黄孝卿假商舶留长琦岛。长琦岛多官妓，皆居大宅，无壁落，以绫缦分为私室。当月夜，每室悬各色琉璃灯，诸妓各赛琵琶，中国之所未有。孝卿乐之，忘其为乞师而来者，见轻于其国，其国发师之意益荒矣。

　　己亥冬，有僧湛微自日本来，为荡胡伯阮进述请兵不允之故，且言『金帛不足以动之。日本最敬佛经，诚得普陀山藏经为贽，则兵必发矣』。进与定西侯张名振上疏监国，以澄波将军阮美为使。王亲赐宴。十一月朔，出普陀。十日至五岛山，与长琦相去一程。是夜大风，黑浪兼天，两红鱼乘空上下，船不知所往。十二日见山，舵工惊曰：『此高丽界也』。转帆而南，又明日乃进长琦。

　　凡商舶至国，例拨小船稽出入，名曰班船。阮美喻以梵箧乞师。其王闻之大喜。已知船中有湛微者，则大骇。初，湛微之在日本也，长琦岛有三大寺：一曰南京寺，中国北僧居之；一曰福州寺，闽浙广僧居之；一曰日本寺，本国人居之。南京寺住持名如定，颇通文墨，国人重之，湛微拜为师。湛微所能不若师，而狡狯多变。乃之一岛名■〈月斐〉泉者，其岛无中国人往来，不辨诗字之好丑，湛微得妄自高大。恶札村谣，自署金狮子尊者，流传至东京，大将军见之曰：『此必为西洋人之为天主教者潜入吾国』，急捕之。既知其为江西僧，逐之过海。日本不杀大唐僧，有犯法者止于逐，再往则戮及同舟。湛微欲以此举自结于日本。于是阮美始知为其所卖也，遂载经而返。

　　然日本自宽永享国三十余年，母后承之，其子复辟，改元义明，承平久矣。其人多好诗书、法帖、名画、古奇器。十三经、十七史，异日值千金者，捆载既多，不过一、二百金。故老不见兵革之事。本国且忘，岂能渡海为人复仇乎？即无西洋之事，亦未必能行也。  
　 
