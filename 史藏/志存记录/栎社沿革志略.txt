栎社沿革志略


林序
栎社沿革志略
傅序
连序
栎社二十年间题名碑记
栎社第一集
 
栎社沿革志略

　　鹤亭傅锡祺识

　　清光绪二十八年（壬寅）

　　清光绪三十二年（丙午）

　　清光绪三十三年（丁未）

　　清光绪三十四年（戊申）

　　清宣统元年（己酉）

　　清宣统二年（庚戌）

　　清宣统三年（辛亥）

　　中华民国元年（壬子）

　　中华民国二年（癸丑）

　　中华民国三年（甲寅）

　　中华民国四年（乙卯）

　　中华民国五年（丙辰）

　　中华民国六年（丁巳）

　　中华民国七年（戊午）

　　中华民国八年（己未）

　　中华民国九年（庚申）

　　中华民国十年（辛酉）

　　中华民国十一年（壬戌）

　　中华民国十二年（癸亥）

　　中华民国十三年（甲子）

　　中华民国十四年（乙丑）

　　中华民国十五年（丙寅）

　　中华民国十六年（丁卯）

　　中华民国十七年（戊辰）

　　中华民国十八年（己巳）

　　中华民国十九年（庚午）

　　中华民国二十年（辛未）

　　清光绪二十八年（壬寅）

　　雾峰林痴仙（俊堂）、林南强（幼春）、燕雾大庄赖悔之（绍尧）三子始结诗社，名之曰「栎」。嗣而同声相应者，有苑里蔡启运（振丰）、房里陈沧玉（瑚）、三角仔吕厚庵（敦礼）、鹿港陈槐庭（怀澄）、牛骂头陈基六（锡金）诸子。春秋佳日，会集一堂；击钵分笺，互相酬倡。

　　癸卯、甲辰、乙已（光绪二十九至三十一年）三年间，集会若干回？鹤亭未入社，不能详识。

　　清光绪三十二年（丙午）

　　三月四日（古历二月初十日），蔡启运、吕厚庵、赖悔之、陈沧玉、林痴仙、陈槐庭、林南强及雾峰林壶隐（仲衡）、校栗林傅鹤亭（锡祺）等九人集于台中林君季商之瑞轩，撮影以为纪念。后以来会者为创立者，定栎社规则十七条。主旨在以风雅道义相切磋，兼以实用有益之学相勉励；且期交换智识，亲密交情。置理事二人，以痴仙、沧玉充之。又置「社友题名录」，以记社友住所、姓名、年龄等。是会亘三昼夜，所作击钵吟，题有「题杜工部集」、「晓霜」、「边草」、「浣女」、「种花」、「观鱼」、「桃花扇题词」、「春晴」、「三字狱」、「旗亭画壁」等。 

　　鹿港庄伊若（嵩），三月二十九日加盟为社友。

　　东势角叶笃轩（仁昌），同月同日同前。

　　大甲庄云从（龙），四月一日同前。

　　快官张子材（栋梁），四月十五日同前。

　　房里陈联玉（贯），四月三十日同前。

　　苑里郑济若（聪楫），同月同日同前。

　　牛骂头王卿淇（学潜），六月□□日同前。

　　九月十三日（古历八月初六日），会于聚兴庄林君痴仙之别墅无闷草堂。社友十六人中，至者厚庵、槐庭、壶隐、南强、联玉、济若、笃轩、鹤亭及主人痴仙等九人。客有林君载钊。诗题为「郑所南画兰」、「秋扇」、「睡燕」、「乡梦」、「诗榜」、「观棋」、「雨声」、「花影」、「病酒」等。亘三日间，尽欢而散。

　　是冬，课题有「息夫人」、「女优」、「法兰西犯台」、「扑犬」、「捕鼠」等。

　　葫芦墩黄旭东（炎盛），十一月二十三日加盟为社友。

　　鹿港郑少舲（玉田），十二月□□日同前。

　　牛骂头蔡惠如，同月□□日同前。

　　清光绪三十三年（丁未）

　　头家厝林望洋（载钊），一月二十四日加盟为社友。

　　春，有课题「铁砧山吊古」、「夕阳」、「微雨」、「遣妾」等。

　　三月二十二日（古历二月初九日），假雾峰林君献堂之莱园开春季雅集。诗题有「五桂楼」（在园中）、「汉高斩蛇」、「曹孟德横槊赋诗」、「诗妓」等。社友至者，启运、厚庵、悔之、痴仙、沧玉、壶隐、少舲、旭东、望洋、云从、鹤亭等十有一人。林献堂君以主人作客而与会。鹤亭新丁父艰，不作诗；亦不加入撮影而先退。

　　大里杙魏品三（文光），四月三日加盟为盟友。

　　大里杙林文华，同月同日同前。

　　下南坑张升三（丽俊），七月八日同前。

　　葫芦墩袁槐荫（炳修），同且同日同前。

　　牛骂头陈基六（锡金），九月七日同前。

　　十月十六日（古历九月二十日），社友启运、基六、厚庵、痴仙、沧玉、少舲、槐庭、伊若、惠如、南强、济若、鹤亭及主人悔之等十三人，又有斗六吟友林君滨石、黄君丕承、黄君服五、林君拱辰等，统计十有七人。槐庭撮影；中有小儿依其膝下者，悔之之尊人斐卿先生也。诗题为「徐锡麟刺恩铭」（时大陆适有此事）、「柑园」、「竹影」等。斗六四友不正式加盟，不认为社友。

　　社友现数二十五人。

　　清光绪三十四年（戊申）

　　吕君厚庵、魏君品三，同于十月（古历九月）病故。

　　清宣统元年（己酉）

　　台南连雅堂（横）加盟为社友。

　　四月三日（古历闰二月十三日），会于瑞轩。先期，出宿题曰「春日游台中公园」。届期来会者，社友启运、卿淇、悔之、痴仙、槐庭、伊若、少舲、旭东、望洋、沧玉、子材、壶隐、笃轩、雅堂、文华并鹤亭，计十有六人；适得全数三分之二。客则佐藤台中厅长，鹰取、山田两厅属、廖通译及台南谢石秋、陈筱竹、蔡兰亭、雾峰林燕卿、林阶堂、台中江介石诸氏。是为本社成立以来未曾有之盛会。簿暮，先至台中公园物产陈列馆前撮影；次开击钵吟会，题为「栎社雅集」、「闰二月十三日瑞轩即景」、「楝花」、「卷烟草」等。

　　是夏，课题有「夏日田家杂兴」、「端午」、「消夏词」、「青城哀」、「听松」、「釆莲」、「老马叹」、「新月」、「残雪」、「避债台歌」、「借酒」、「乞菊」、「弃妇词」、「书痴」、「钱癖」、「水仙花」、「诗囊」、「酒旗」等；六期，期各三题，冬残乃止。

　　社友现数二十四人。

　　清宣统二年（庚戌）

　　郑君济若，一月二十五日（己酉腊月望日）病故。

　　雾峰林灌园（献堂），加盟为社友。

　　三角仔吕蕴白（管星），同前。

　　是春，课题有「题半面美人图」、「嬉春杂咏」等。

　　四月二十三日（古历三月十四日），社友启运、基六、雅堂、蕴白、灌园、伊若、炳修、卿淇、子材、少舲、沧玉、槐庭、望洋、悔之、升三、痴仙、壶隐、旭东、南强、鹤亭等二十人与客台北洪以南、王毓卿、寓台北林湘沅、李汉如、谢汝铨、安江五溪、新竹王石鹏、郑毓臣、寓台中张瘦芳、永鸟苏南、葫芦墩谢颂臣、雾峰林燕卿、林波臣、陈子卿、林竹山、林衍圃、陈登庆、彰化吴德功、社口谢世观、鹿港陈质芬、郑鸿猷、丁式周、嘉义苏孝德、郑作型、徐杰夫、台南赵云石、陈瘦云、蔡兰亭、谢石秋、连应榴、陈筱竹诸氏等三十一人，会于瑞轩。先交宿题「过林刚愍公祠」、「台中竹枝词」等诗卷，次至台中公园物产陈列馆前撮影（南强抱病、汝铨后至，不撮）。开会后，作「栎社康戌春会即事」诗。继有澄州（鸿猷）、逸雅（以南）、五溪书「诗家挥毫」并题故社友吕君厚庵遗像。此会更盛于去年焉。客散后，议决基本财产所关规则十条。作决议书，定基本财产保管方法五条。是时社友有先退者，在场十一人；计醵出金若干。

　　袁君炳修，五月三十日（古历四月二十二日）病故。

　　社友现数二十四人。

　　清宣统三年（辛亥）

　　台中林大智（子瑾），加盟为社友。

　　粤东名土梁任公（启超）、汤觉顿（叡）、梁女士令娴等游台，我社开会欢迎之。四月二日（古历三月初四日），会于瑞轩。社友二十人、来宾十二人：社友为启运、灌园、南强、伊若、槐庭、旭东、悔之、卿淇、联玉、大智、子材、蕴白、少舲、沧玉、痴仙、望洋、雅堂、笃轩、升三、鹤亭等；客则主宾任公父女及觉顿外，有鹿港庄士哲、洪月樵、陈质芬、施家本、新竹郑毓臣、雾峰林烈堂、林阶堂、林波臣、寓台中大陆人何作舟等氏也。纪念写真场，仍在台中公园物产陈列馆前。诗题为「追怀刘壮肃」、「洗砚」、「新荷」、「钞诗」等。蔡君启运，四月二十二日（古历三月二十四日）病故。

　　社友现数二十四人。

　　中华民国元年（壬子）

　　四月二十一日之夜，社友十数人集于林家专祠。选举赖君悔之为社长。

　　本社创立至是十年，折柬广招南北各地吟友以开十年纪念大会。六月十五日（古历五月初一日），假雾峰莱园为会场。社友至者，悔之、基六、痴仙、沧玉、联玉、云从、伊若、望洋、惠如、蕴白、南强、壶隐、笃轩、槐庭、灌园、升三、子材、鹤亭等十有八人；客则寓台北魏润庵、桃园黄守谦、郑永南、新竹戴还浦、林荣初、郑幼佩、苑里蔡汝修、由中央陈绍年、魏国桢、黄溥造、鹿港施梅樵、施家本、陈子敏、蔡子昭、台中柳田陵村等十有五氏。嘉义以南，阻雨不得来。开会后，大雨倾盆，连绵数日；溪水暴长，溪桥为断。主客勾留数日，乃散。诗题有「新蝉」、「暴雨」、「夏木」、「晚山烟雨」、「断桥」等。是会也。改正社则十七条为十八条，定置社长一名、理事六名。前此推选之赖君悔之，至是正式就社长任。

　　社友现数无增减，仍为二十四人。

　　中华民国二年（癸丑）

　　灌园、旭东将游大陆，同人以三月十九日（古历二月二十二日），会于詹厝园痴仙之无闷草堂为祖饯之雅集。来会者主人外，有悔之、升三、伊若、少舲、联玉、槐庭、南强、云从、鹤亭等，合主宾计十有二人。会时作「眼镜」、「尘」、「移树发」、「眉」、「泥」等诗。有写真以作纪念；中有童子，槐庭长公子培煦也。

　　是年有课题「落花」、「古镜」、「秦始皇」、「枯树」、「虎」等数期。

　　十月十九日（古历九月二十日），会于鹿港槐庭之聚星楼。社友槐庭之外，悔之、升三、痴仙、壶隐、南强、少舲、伊若、鹤亭等，寥寥九人而已。假辜氏大和栈后庭，为纪念撮影。诗题有「过土城故址」、「聚星楼观海」、「老鹤」等。

　　黄君旭东，十一月十四日（古历十月十六日）客死东京。

　　社友现数二十三人。

　　中华民国三年（甲寅）

　　东都名士籾山衣洲（逸也）工汉诗，向曾主「台湾日日新报」汉文笔政；去台数年矣。者番来游，四月二十七日（古历四月初三日）集社友悔之、痴仙、南强、沧玉、联玉、槐庭、少舲、伊若、惠如、卿淇、蕴白、子材、灌园、鹤亭等十有四人于台中新庄仔蔡君莲舫别邸，开会欢迎之。正宾外，有枝台中厅长、佐佐木庶务课长两陪宾。诗有「赠衣洲」、「送春」诸作。

　　社友现数仍二十三人。

　　中华民国四年（乙卯）

　　本社创立首倡者林君痴仙，十月七日（古历八月二十九日）捐馆；我社失一巨擘矣。

　　社友现数二十二人。

　　中华民国五年（丙辰）

　　十月七日（古历九月十一日），为故社友林痴仙君之周年忌日。社长悔之集诸社员十余人，以下午四钟为开追悼会于台中寺。和尚读经，社长读追悼辞；竹社友林荣初亦代表竹社读追悼辞。既而与会者拈香，遗族代表南强致谢；于是闭会退散。

　　十月二十八日（古历十月初二日），招外客二林洪以伦、台中黄子清、陈得学、学甲陈若时诸氏，集社友悔之、沧玉、少舲、槐庭、雅堂、望洋、南强、子材、大智、伊若、鹤亭并会场主人灌园计十二人，会于莱园，作「早梅」、「喷水池」、「破屋」、「卖饼」、「纸鸢」、「酒债」、「汽车」等诗。

　　社友现数仍二十二人。

　　中华民国六年（丁巳）

　　社长赖君悔之，九月三十日（古历中秋日）捐馆；我社巨擘又弱一个。

　　栎社成立十五周年、莱园诗会成立亦适十周年，以此合开纪念会。即以十一月二十九日（古历十月十五日），集社友基六、升三、联玉、望洋、南强、灌园、伊若、槐庭、少舲、鹤亭等十人及莱园诗会吟友若干人会于莱园。有「哭故社长悔之先生」、「十月十五夜栎社莱园两会席上同作」、「新寒」、「借菊」等作。社长新丧，此会颇觉寡欢。

　　社长补缺选举，竟以鹤亭中选；辞不获命，有玷栎社多矣。

　　社友现数二十一人。

　　中华民国七年（戊午）

　　基六、惠如与其乡友创一吟社曰「鳌西诗社」，拟开大会；即由惠如倡开栎、鳌联合会。九月二十日（古历八月十六日），会于鳌峰惠如之伯仲楼。栎社友十有一人，即基六、卿淇、沧玉、少舲、联玉、望洋、南强、伊若、槐庭、鹤亭及主人惠如等，鳌西社友有郑邦吉、蔡诒祥、蔡念新、李玉斯、杨肇嘉、周步墀、杨焕章、杨丕若诸君外数氏；客则新竹郑养斋、郑虚一、林荣初、张息六、张镜村、曾宽裕及台中陈若时、黄尔竹诸氏：计约三十人，亦盛会也。诗题有「盆松」、「电灯」、「步月」、「红叶」等。

　　是会决议四项，作决议录。席上惠如深慨汉文将绝于本岛，倡议设法维持（按台湾文社之设立，即胚胎于此会也）。

　　社友现数仍二十一人。

　　中华民国八年（己未）

　　六月十四日（古历五月十七日），会于台中大智之瑾园。先是，台湾文社成立，基六、沧玉、灌园、南强、惠如、槐庭、少舲、联玉、伊若、大智、望洋、鹤亭等十二人以创立者而为理事；本日即栎社总会兼文社理事会也。来会者，基六、沧玉、槐庭、少舲、卿淇、灌园、南强、壶隐、子材、鹤亭等，合主人大智十有一人；客则鹿港施家本、蔡子昭、蔡子舟、牛骂头郑邦吉等氏。作诗钟七唱，即「诗社」、「水花」、「不知」、「烟树」、「秋雨」、「古桐」、「宠风」等。次日，乃为纪念撮影。

　　改社则十八条为二十六条，作会议录。实行选任南强、槐庭、灌园、少舲、沧玉、大智等六名为栎社理事，颁会则及会议录于诸社友。社则改正，依出席社友之议决，以笃轩（久缺席）、云从（精神病）无履行社则之望，以其醵出之基本金交还之而认为退社。又以故社友蔡启运、赖悔之、林痴仙、黄旭东诸君醵出金全数各交还其遗族，从改正社则也。

　　鹿港施肖峰（家本），十月加盟为社友。

　　鹿港蔡子昭（世贤），同月同前。

　　社则改正之结果，本（己未）年十二月三十一日现在，得据社则认为社员者为左开二十人（林文华君不醵出基本金，早失社员资格）（住所从新地名）：

　　陈基六（蛰村）（丁卯）大甲郡清水街清水

　　张丽俊（升三）（戊辰）丰原郡丰原街南坑庄

　　王学潜（卿淇）（同前）大甲郡清水街三块厝

　　傅锡祺（鹤亭、复澄）（壬申）丰原郡潭子庄潭子

　　陈瑚（沧玉、枕山）（乙亥）苗栗郡苑里庄房里

　　郑玉田（汝南、少舲、啸陵、天淘）（丙子）彰化郡鹿港街鹿港

　　张栋梁（子材、汰公）（丁丑）台中市

　　陈怀澄（槐庭、心水、沁园）（同前）彰化郡鹿港街鹿港

　　林仲衡（壶隐）（同前）大屯郡大里庄内新

　　连横（雅堂）（戊寅）台南市

　　林子瑾（大智、少英）（同前）台中市

　　吕管星（蕴白）（同前）丰原郡神冈庄三角子

　　林幼春（南强、原名资修）（庚辰）大屯郡雾峰庄雾峰

　　庄嵩（伊若、太岳）（同前）彰化郡鹿港街鹿港

　　蔡惠如（铁生）（辛巳）大甲郡清水街清水

　　林献堂（灌园）（同前）大屯郡雾峰庄雾峰

　　陈贯（联玉、豁轩）（壬午）苗栗郡苑里庄房里

　　林载钊（望洋）（甲申）丰原郡潭子庄头家厝

　　施家本（肖峰）（丙戌）彰化郡鹿港街鹿港

　　蔡世贤（子昭、天弧）（戊子）同前

　　已故社友至是八人（以先后捐馆为序）：吕厚庵君、魏品三君、郑济若君、袁炳修君、蔡启运君、黄旭东君、林痴仙君、赖悔之君。

　　中华民国九年（庚申）

　　一月三十一日（古历己未十二月十一日），先立春七日，莱园红梅正开，同人倡开观梅会。来会者，升三、卿淇、沧玉、少舲、沁园、大智、南强、壶隐、太岳、望洋、豁轩、肖峰、子昭、子材、鹤亭及园主人灌园等十有六人。开会时，灌园推荐雾峰林作敬、南强推荐鹿港丁式周入社，同人赞成。外客有鹿港庄垂胜、牛骂头林纪璧及南强季弟旭初、子昭介弟子舟、鹤亭冢子伯伟诸氏。击钵吟因元赏为「空气枕」，即以为题；次「折梅」、次「火山」，次分咏格诗钟「写真」、「马」。因是日为纪念撮影，时同人多有骑马梅边者，故取以分咏也。二月二日早膳后，散会。卿淇早退，不与于撮影。

　　雾峰林作敬（竹山），一月三十一日加盟为社友。

　　鹿港丁式周（宝濂、莲溪），同月同日同前。

　　树仔脚林守拙（耀亭），七月十三日同前。

　　九月二十七日（古历八月十六日），会于台中大智之瑾园。社友出席者，升三、卿淇、莲溪、守拙、枕山、壶隐、少舲、灌园、太岳、豁轩、南强、肖峰、子昭、大智、鹤亭等十有五人。鹤亭报告自一月至八月之收支决算后，即商议辛酉二十周年祝贺及纪念事。既而议决左开四项：

　　一、辛酉秋季开成立二十周年祝贺会。

　　一、选刊社员诗集。

　　一、发行社员纪念章。

　　一、立纪念碑于雾峰之莱园。

　　前记各项费用豫算为若干圆，内由基本金所生利子支出若干圆，其余由社员捐补。

　　至于事务分担，亦议定如左：

　　一、搜集故社友遗稿：鹤亭。

　　一、诗集编辑：主任南强，补助壶隐、太岳、沁园、枕山。

　　一、印刷诗集：少舲、子昭。

　　一、办理纪念章：大智。

　　一、办理纪念碑：灌园。

　　一、纪念碑文撰稿者：南强。

　　一、纪念碑文书字者：大智。

　　次开理事秘密会议，就社友推荐之新社友议决承诺；乃撮影以为纪念。次交宿题「华盛顿」之诗，更拟「新雁」、「梦」两题而作击钵吟。翌朝，乃散。是会来宾，有台湾文社理事新竹郑养斋、嘉义林维朝，郑作型、南投张玉书及南强季弟旭初、子昭介弟子舟诸氏。

　　草鞋墩张笏山（玉书），九月□□日加盟为社友。

　　社友现数二十四人。

　　中华民国十年（辛酉）

　　六月十八日（古历五月十三日），会于台中大智之瑾园。鹤亭新丁母艰，以收支决算书托望洋携之报告于席上。是会出席者，社友十有三人，即基六、升三、笏山、少舲、沁园、子材、大智、南强、太岳、灌园、豁轩、望洋、子昭等；来宾为王石鹏、王竹修、王达德、黄尔璇、蔡梓舟诸氏。诗题有「啖荔枝」、「瑾园听雨」等。先是，各交宿题之「田横」咏史诗；选取后，乃击钵。越二十日，散会。

　　十月十五日（古历九月十五日），社友基六、莲溪、升三、卿淇、作敬、笏山、少舲、沁园、子材、壶隐、大智、南强、太岳、灌园、子昭、鹤亭等十有六人集于雾峰南强府第。夜作诗畸，以「金长」二字为凤顶格。翌日过午，开总会。本社创立二十周年纪念大会因种种准备，不能照豫定进行，不得已而展缓；鹤亭报告计划之经过及展缓理由。次颁社员纪念章；章为圆形，金制品，径七分、厚半分，面镌「栎」字、背镌「栎社二十周年社员纪念章」等字。次报告收支决算。次提议理事增加二名，满场赞成；因就社规第五条中「六」字改为「八」字。商议之余，决由鹤亭指名。鹤亭重违众议，请以壶隐、太岳二君充之，满场赞成；总会告毕。少憩后，再作「石人」燕颔格之诗畸。

　　又以「捕蛇」、「眠床」为题，各作七绝诗。十七日，散会。

　　施君肖峰，十二月六日病故。

　　社友现数二十三人。

　　中华民国十一年（壬戌）

　　「二十周年纪念题名碑」已着手镌字、「社友诗选」亦将次蒇事。大会之事应行准备，七月八日（古历闰五月十四日），社友升三、卿淇、大智、枕山、南强、豁轩、太岳、子昭、灌园等九人集于雾峰莱园之考盘轩，鹤亭、望洋以事迟一夕而至，计十有一人；客惟台中王竹修君而已。第一夜，作嵌字诗畸，拈「东福」两字冠首为凤顶格。次日，诗题为「考盘轩小集」、「古碑」等。又作诗畸燕颔格「玉枝」两字、鸢肩格「鱼女」两字。是日，总会由鹤亭报告本期间之收支决算。次议决大会费用豫算若干圆，比庚申年豫算增加若干圆，立碑、梓行诗集、制纪念章诸费在内；会期及集金期亦各议定。十日午前，散会。

　　十月八日（古历八月十八日）午后四时，在雾峰莱园本社题名碑前举行栎社二十年题名碑落成典礼。碑为南强撰记、大智题字（碑记）；碑面中行八大隶书为鹿港王席聘氏所作，社员姓氏则太岳所作也。当日出席者，社友有南强、壶隐、灌园、莲溪、太岳、作敬、升三、基六、卿淇、沁园、少舲、子昭、豁轩、望洋、守拙、子材、雅堂、大智、鹤亭等十有九人；枕山病，铁生、笏山远游，蕴白有事，不到者四人而已。来宾则有台北瀛社魏润庵、张纯甫、颜云年、林述三、桃园桃社郑永南、黄守谦、周石辉、吕传琪、黄树林、游荣春、嘉义罗山吟社陈家驹、郑作型、林植卿、杨尔材、林玉书、苏孝德、玉峰吟社王殿沅、赖蕙川、林缉熙、余兰溪、台南南社赵云石及其它新竹郑香圃、台中王石鹏、王竹修、陈茂堤、陈英方、彰化洪以伦、吴上花、鹿港蔡梓舟、郑贻林、雾峰林瑞腾、林资彬、林梅堂、何如桢、陈子卿等三十五氏。合宾主计五十有四人，可谓空前盛会矣。举式次第：（一）社员入场；（二）来宾就席；（三）南强开会辞；（四）鹤亭朗读式辞；（五）来宾郑作型氏朗读祝辞并代读林维朝氏祝辞，颜云年、郑永南两氏先后为祝辞演说，雅堂朗读来宾祝诗等；（六）南强闭会辞；（七）撮影；（八）退场。由是少憩于考盘轩。六时，推魏润庵、赵云石、陈家驹、王石鹏四氏为词宗，各拟一题；鹤亭拈之，首题为「浊酒」、次题为「月饼」，人限二首以内。于是移会场于林君瑞腾之大花厅；八时纳卷，然后开宴。彻宴后，词宗评诗；此间开音乐会以助清兴。诗榜揭晓，已过夜半十二时矣。翌朝，宾主渐散。现在社友，镌于题名碑面者二十有三人。

　　栎社二十年间题名碑记

　　栎社者，吾叔痴仙之所倡也。叔之言曰：『吾学非世用，是为弃材；心若死灰，是为朽木。今夫栎，不材之木也，吾以为帜焉。其有乐从吾游者，志吾帜』！同时，赖丈绍尧及予闻其言而赞之。既而，傅君鹤亭、陈君沧玉、陈君槐庭、吕君厚庵、蔡君启运、从兄仲衡闻其风而赞之，始定社章、立题名录，为春秋佳日之会。

　　自是和者寖众，丙午（清光绪三十二年）庄君太岳、张君子材、陈君豁轩、郑君济若、王君学潜、黄君旭东、郑君汝南、蔡君惠如、丁未（三十三年）林君望洋、魏君品三、张君升三、袁君炳修、陈君基六、己酉（清宣统元年）连君雅堂、庚戌（二年）从叔灌园、吕君蕴白、辛亥（三年）林君少英入社。是岁三月，集全岛词人大会于瑞轩。再会于莱园，时梁任公、汤明水两先生亡命海外，适然戾止；觞咏之欢，有逾永和。然而耆旧风流，抑亦盛极不可复继矣！逾月，蔡君启运徂谢；乙卯、丁巳（中华民国四～六年）之间，痴叔、赖丈亦相继下世。当一线未绝之秋，夺我老成；此非特吾社之忧，盖亦吾土斯文所同戚也！己未（八年）蔡君子昭、施君啸峰、林君竹山、丁君式周、庚申（九年）林君耀亭、张君笏山入社；辛酉（十年）仲秋，复开大会于莱园。溯自壬寅结社，至是二十年矣。经营肇造于痴仙、规模大具于鹤亭，提携羽翼，则又灌园之力为多。计前后大会者三次、小集者数十次；登社友录者若干人、存者若干人，其中道退社者不列焉。

　　世变以来，山泽臞儒计无复之，遂相率而游乎酒人、逃于莲社；有一倡者，众辄和之。迄于今，岛之中社之有闻者以十数。呜呼！是亦风雅之林，民俗盛衰之所系也；可不慎欤！

　　中华民国十年（辛酉）秋（孔子降生二千四百七十二年），林资修撰。

　　陈君沧玉，十一月十九日捐馆；社中又失一巨擘。

　　社友现数二十二人。

　　中华民国十二年（癸亥）

　　二月二十五日（古历正月初十日）午，开春会于雾峰宫保第之大花厅。社友至者十有六人，即莲溪、升三、豁轩、沁园、灌园、太岳、少舲、大智、子材、子昭、望洋、作敬、笏山、南强、壶隐、鹤亭等也。先交宿题「癸亥正月初十日重集题名碑下感作」之诗，次由鹤亭报告本期间收支决算及立碑、大会收支决算。因时间所限，不作击钵之吟。拟题「春夜茗谈」，期以元夕寄交灌园汇钞，分送南强、鹳亭为分甲乙。午后五钟，一同参列雾峰之茶话会。翌朝，乃散。

　　社友现数二十二人。

　　中华民国十三年（甲子）

　　三月二十二日（古历二月十八日），午后四句钟，举二十周年纪念银瓶赠呈式于雾峰灌园府第之应接室。社友至者，有基六、升三、莲溪、作敬、沁园、铁生、蕴白、豁轩、壶隐、南强、灌园、望洋、子昭、太岳、少舲、笏山、鹳亭等十有七人。席定，由沁园代表社友赠银瓶于鹤亭，而郑重叙礼；鹤亭感愧交集，拜受后，谨述极感激之谢辞。式毕，以「栎社第一集」梓成，磋商分配事；卒决定社员每人配付五册，又对已故社友之遗族及全台各诗社、各图书馆各赠与一册；余暂存鹤亭处。此外，尚有一、二议事并报告收支决算。既乃各出赠鹤亭之诗词，又拟「瓶花」、「听蛙」二题作击钵吟。翌日，子材亦至。上午九钟，同至莱园为赠瓶纪念撮影。下午四钟，散会。

　　并记：「栎社第一集」，计梓三百册。所梓者：无闷、悔之、南强、启运、厚庵、鹤亭、枕山、沁园、壶隐、太岳、子材、豁轩、济若、卿淇、旭东、少舲、铁生、望洋、升三、炳修、基六、雅堂、灌园、蕴白、大智、子昭、肖峰、莲溪、作敬、守拙、笏山、云从等三十二人之诗，都六百十七首。云从虽认为退社，其原因在患精神病，大堪同情；且其诗颇多可取，故为录入。品三则入社未几而卒，未尝与会，无诗可录；故阙之。

　　十二月六日（古历十一月十日）午后，开秋会于灌园府第应接室。是日残雨未晴，出席者少，仅有少舲、灌园、沁园、子材、笏山、子昭、南强、太岳、鹤亭等九人而已；莲溪翌朝乃至。鹤亭报告本期间收支决算，次议一、二社务。夜作击钵吟，题为「演说」五律（「寒」韵）；翌午，题为「罢官」七律（「先」、「侵」韵）。时适行政、财政大整理，官界施行大淘汰，初回罢官者是日发表；故以为题。八日晨，散会。

　　社友现数二十二人。

　　中华民国十四年（乙丑）

　　四月二十五日（古历四月初三日）下午，社友莲溪、作敬、守拙、卿淇、灌园、少舲、沁园、太岳、子材、笏山、子昭、升三、望洋、豁轩、鹤亭等十有五人，会于雾峰灌园府第。此会，初因灌园为台湾议会设置第六回请愿上京归来，鹤亭倡议为之洗尘；继因鹤亭将有山左之游，沁园更提议并开饯筵。即于翌（二十六）日午刻为之。先是，初日开会，鹤亭报告本期间收支决算。次因南强、铁生二社友曩为抵触治安警察法成为国事犯而系狱，当于五月杪或六月初出狱，社友应集而慰安之；期日于六月五日至十日之间随宜酌定。此事议决，乃作击钵吟「诗人」、「狱」，分咏格；「迅雷」七绝（「文」韵）。下午，在灌园府第前庭照像，以作纪念。次日晚间，受社友林君资彬宴待。二十七日上午，散会。

　　六月六日（古历闰四月十六日）下午，社友十有三人集于灌园之雾峰府第，为南强、铁生开慰安会；二君已于五月十五日出狱也。

　　十一月十四日（古历十月初四日），仍在灌园府第开秋会。社友出席者，灌园、南强、升三、子材、子昭、少舲、壶隐等七人而已；客有何君如桢及鹤亭冢子伯伟（鹤亭漫游燕都未返）。诗题为「野菊」（「寒」韵）、「禁烟」（「先」韵）、「秋暑」（「阳韵」），计三题。翌日，散会。

　　社友现数仍二十二人。

　　中华民国十五年（丙寅）

　　六月十五日（古历五月初六日），因鹤亭自客岁六月十日首途历游青岛、北京、天津等处，本月八日归来；社友爰卜本日小集，兼开洗尘会。会场，仍假灌园府第。是日，社友至者，有灌园、南强、作敬、少舲、沁园、豁轩、基六、铁生、莲溪、太岳、升三、蕴白、笏山、子材、守拙、子昭、鹤亭等十有七人；客有台南之谢星楼、台中之王石鹏、吴子瑜等三君。诗题为「洗尘宴」七律（「真」韵）、「归船」七绝（「微」韵）。翌日午刻，林君阶堂招宴；酒后，在其右厢小亭为纪念照像。嗣而灌园推荐王石鹏、吴子瑜二君入社，诸社友均赞成。

　　台中王箴盘（石鹏、了庵），七月十八月加盟为社友。

　　台中吴少侯（子瑜、小鲁），同月同日同前。

　　基六年六十、莲溪如之，笏山、少舲俱五十有一，子材、沁园、了庵、壶隐俱五十；社友中有提议祝寿者。八月二十日，开理事会于少侯之怡园决定之，因名曰「栎社寿椿会」。自是之后，凡社友年及六十、七十或五十者，则群祝之。

　　九月一日（古历七月二十五日）下午，开秋孝雅集兼第一回栎社寿椿会于少侯之台中怡园，基八月二十日理事会之决议也。是日，寿星蛰村（基六）以病、莲溪以新丧子、壶隐有事而不到，其余笏山、少舲、子材、沁园、了庵五君俱出席；社友出席而作主人者，有守拙、升三、灌园、铁生、南强、太岳、望洋、少侯、子昭、鹤亭等十人：合计十有五人。四钟，先举行寿椿会祝贺式于吴外翰第之正厅拜亭外。客有江登鱼君适在吴第，延之列席。鹤亭述开会辞后，朗读社员总代祝辞。次南强、灌园先后为祝辞演说，次子昭朗读社员祝诗，次少舲代表众寿星称谢，式以是毕；即为纪念照像。次在庭前开总会；鹤亭报告会计后，沁园提议建设崇祀本岛诗人之宛在堂（按「宛在堂」在福州西关外小西湖中，以之崇祀其地文人者；沁园意欲效之）。种种讨论之结果，作为保留案。俟后研究得有完全方法，乃作为本社成立三十周年之纪念事业；未得完全方法，则仍保留。至是会毕，开宴。诗题一律、一绝，即「天幕」七律（「支」韵）、「食瓜」七绝（「灰」韵）。翌日，发表诗卷甲乙。下午，散会。以社友为社友祝寿而有「寿椿会」之设，且定为例而将继续为之，殆为诗社得未曾有而我社所独之创举也。

　　社友现数二十四人。

　　中华民国十六年（丁卯）

　　四月二十三日（古历三月二十二日）下午，沁园、笏山、了庵、少侯、灌园、南强、少舲、太岳、壶隐、子昭、鹤亭等十有一人，假灌园府第开春会。鹤亭报告本期间收支决算后，谘问「据置贮金」期满，此后办法如何？决议：『仍旧存贮』。次议社友之公费庆吊范围，决议：『以直系如父母及妻子为限』。次南强提议废止理事，即将规则（民国八年改正者）第五条、第十二条削除；第十六条，修正为『新入社员，须经社友一名介绍，提出总会，由出席社友四分之三以上同意决定之』。此议因须改正规则，当日出席社友不满定足数，故作保留案；俟之下届总会。此外，妥议一、二事而后闭会。

　　黄昏，蕴白至。夜，社友又以鹤亭第二回游大陆新归，再开洗尘宴。宴毕，作「丁卯暮春莱园修禊」五律（「庚」韵）、「女子军」七绝（「支」韵）二诗。翌朝交卷，近午由沁园、了庵、壶隐、鹤亭分题评定甲乙发表之，会乃全毕。是会，外客有壶隐妹倩，厦门卢君乃沃亦与焉。

　　王君卿淇，五月□□日病故。

　　十月三日（古历九月初八日）下午，开秋会于少侯之东山别墅。出席社友十有三人，即升三、守拙、少舲、了庵、沁园、子材、笏山、豁轩、子昭、望洋、太岳、少侯、鹤亭也。南强初拟出席，嗣以体微不适，邮送会费而已。会费者，第二回栎社寿椿会祝寿星升三、守拙六十，雅堂、蕴白五十寿也。总会时，鹤亭报告会计并一、二提议，沁园介绍彰化吴上花君入社。次以理事大智远游，多年缺席，改选少侯补缺。闲会后，开祝宴；四寿星中至者半数。酒数巡，鹤亭代表社员起立致祝，升三代表寿星称谢；望洋再述祝辞及希望。夜九钟彻筵，作击钵吟「菊酒」七绝（「支」韵）、「秋热」七律（「侵」韵）；首题当夜选定发表，次题翌朝发表。此会因翌日有少侯循例而开之东山登高会，故远客有本日至者亦列席于我寿椿会；此即台南谢星楼、郑启东、台北王少涛、曹秋圃、吕旭文诸氏也。翌朝，为纪念照像。同人多参加于东山第五届重九登高会，再吟眺一昼夜乃散。

　　彰化吴筱西（上花），十月二十八日加盟为社友。

　　社友现数仍二十四人。

　　中华民国十七年（戊辰）

　　一月三十一日（古历正月初九日）下午，开春会于少侯台中外翰第之怡园。社友至者，沁园、壶隐、了庵、子材、太岳、豁轩、少侯、天弧（子昭）、望洋、鹤亭等十人而已。热心之南强因多病、灌园因游欧美，故两回相继缺席；令人有颇觉寂寞之感。出席人数不及半，本期间之会计因不报告，惟作击钵吟而已；诗题「春荫」七绝、「移花」七律。翌日有少侯倡设之怡社成立三周年祝贺会，同人皆受主人宴待。

　　林君望洋，七月十二日病故。

　　十一月十八日（古历十月初七日），灌园自昨年五月十二日首途游历环球十有余国，经一年有半，去十日新归；同人卜本日假守拙树子脚之务滋园为之洗尘。社友则主宾灌园之外，出席者莲溪、升三、守拙、笏山、少舲、沁园、了庵、蕴白、太岳、豁轩、小鲁（少侯）、天弧、鹤亭等宾主都十有四人。下午四钟齐集，先于树德居前庭照像。次开总会，鹤亭报告过去一年间之会计。次灌园提议，对死亡社友之遗族不将基本金交还事，以须改正社则，而出席社员不及定足数，决定保留。于是闭会。开宴酒数巡，鹤亭起立叙礼。灌园起谢，并述游历中见英吉利人崇拜诗人之足以令人感叹。略谓『该国诗人某氏死已多年，而其居屋勿论即其生前所用一器之微，亦为郑重保存。因此，联想及于我故社友林痴仙君；君为我社创立者，有功我社固不待言。因我社之首创而影响及于全台，今日诗社林立，未始非受其赐。乃全台诗界忘之，几乎未尝念及。就我社而言，君死已十余年，而其遗诗我等后死者尚未能为之梓行；比之英人之崇拜诗人，实大抱愧』云云。社友肃听，皆为动容。此事虽因南强体弱且素执慎重态度，未敢轻易付梓；然我等后死者之怠慢，亦难辞其咎也。彻席后，作击钵之吟：一「归客」五律（「东」韵）、一「垂钓」七绝（「支」韵）。会场主人守拙现年六十有一，翌午盛张寿筵以宴社友及其它文人。灌园因事先退，余均列席致祝；并作「务滋园雅集」、「菊水」等诗。夜深乃散。

　　社员现数二十有三人。

　　中华民国十八年（己巳）

　　丁君式周，四月十四日病故。

　　五月四日（古历三月二十五日）午后，守拙、笏山、少舲、沁园、壶隐、了庵、南强、太岳、灌园、豁轩、天弧、小鲁、筱西及鹤亭等十有四人集于雾峰社友南强府第开春季总会。先在林宫保第仪门前，为纪念撮影（壶隐后至不及写，而来宾有林阶堂、林资彬二君）。开会时，鹤亭报告本期间收支决算毕，入议事。是日社友出席者十四人，又有升三、雅堂委任；就社员二十二人计之，已得三分之二以上，得以改正规则。所有议事如左：

　　一、理事所关：此为民国十六年四月二十三日南强在总会提议废止理事未决之悬案。讨论之结果，决照旧制。灌园更提议社长、理事各定三年之任期，满场赞成。但选举定用无记名投票；社长之选举照规则第八条社员过半数以上出席者之过半数为中选，理事则就多数票顺次中选。

　　一、基本金所关：此为民国十七年十一月十八日灌园在总会提议改正规则第十八条基本金不交还未决之悬案。讨论之结果，决定被除名者可将所出基本金交还；若自己退社或死亡之时，则不交还。

　　一、三十周年纪念所关：民国二十年，为本社成立三十年，鹤亭提议纪念事业。讨论之结果，决定社员各自立案提出，以备秋会公同采择。

　　一、寿椿会费所关：议决：主人方面之社友临时醵金不足之时，得由社金支补。

　　一、「无闷草堂诗集」梓行所关：议决：征其遗族意见。

　　一、全台联吟大会加入所关：明年，该大会轮值台中州下诗人承办。议决：由本社联络州下各诗社作东。

　　议事告毕，依新改正规则投票选举社长、理事。结果，中选者如左：

　　社长：鹤亭。

　　理事：灌园、沁园、小鲁、天淘（汝南）、守拙、太岳、南强、豁轩（南强以体弱力辞，壶隐以次点补缺）。

　　于是闭会；即假林第大花厅开第三回栎社寿椿会，为南强、太岳祝五十寿。着席后，鹤亭致祝，南强代表寿星称谢并述希望。彻筵后，先作诗畸，拈「石南」两字为凫胫格；次作「春酒」七律（「歌」韵）、「诗吏」七绝（「支」韵）。时已夜分，各就寝。翌日再集于灌园府第，作「世诗」雁足格、「客来」凤顶格两诗畸。夜深，渐散。是会，外客有南投吴君维岳参与击钵之吟。

　　蔡君惠如，五月二十日病故。

　　十月十日（古历九月初八日），社友升三、笏山、沁园、子材、了庵、太岳、蕴白、灌园、小鲁、天弧诸君合鹤亭十有一人，下午集于小鲁之东山别墅；天淘翌日乃至。是会不议事，作诗而已；诗为「秋桃」七绝（「支」韵）。翌（九）日，同与东山第七届登高会。初十日，同至雾峰访灌园新建之洪垆别墅。十一日，始散。

　　社友现数二十一人。

　　中华民国十九年（庚午）

　　三月十三日（古历二月十四日）下午二句钟，沁园、天淘、灌园、太岳、小鲁等五理事及南强、了庵、天弧、子材、鹤亭等集于雾峰南强之应接室开理事会。以社友中不出席于本社总会超过三回以上者，应照社则看做退社；众议既决，拟提案于社员总会。

　　四月一日（古历上已日）下午，社友升三、沁园、天淘、笏山、子材、了庵、蕴白、太岳、南强、灌园、豁轩、小鲁、天弧、筱西、鹤亭等十有五人集于灌国府第；夕刻，开第四回栎社寿椿会，觞祝灌园五十。宾主席定，鹤亭代表社员致祝，寿星灌园称谢。有以诗祝者，亦即席朗吟。移时席彻，作含祝意之诗「松鹤」五律。翌日，南强长公子培英氏与施璇玑女士举行结婚典礼，社友均至宫保第大花厅式场参列盛典。下午四钟，为第四回寿椿会纪念照像。续开春季总会；出席社友十有三人，即升三、笏山、天淘、了庵、太岳、小鲁、豁轩、蕴白、沁园、天弧、灌园、筱西、鹤亭也。鹤亭报告收支决算后，就本年三月十三日理事会议决之社友前后八年不出席于总会应照社则第二十四条看做退社一事，质之于众；满场一致无异议，照原案可决。次有提议某社友亦多年不出席，应照社则同条看做退社者；一时议论纷纷，结果用无记名投票以定可否。因赞成原案者得大多数、不赞成者二票而已，遂决定认为退社。于是闭会，作「泉笔」七绝诗。翌（四月三）日，散会。

　　十二月十三日（古历十月二十四日）下午，开秋季会于雾峰社友灌园府第。出席社友，有基六、升三、笏山、天淘、沁园、太岳、了庵、灌园、南强、小鲁、天弧、子材、豁轩及鹤亭等十四人。鹤亭报告收支决算，次入议事如左：

　　一、创立三十年纪念大会，议定明年辛未秋季举行。

　　一、三十年纪念事业，议定铸造诗钟三架。其样式及铸造事，归沁园、了庵二人担任。

　　一、本社创立功劳者故社友林痴仙君「无闷草堂诗集」出版之事，议决：沁园专任其责，豫定明年大会前蒇事。

　　一、社员中未有社章者，依前式以自费制造补充。

　　一、纪念大会招待诗友，议定临时指名柬招。

　　一、纪念大会费用，由基本金所生利息支办；不足，则由社员捐补。

　　一、南强提议，就本社「沿革志」付梓；满场」致议决：三十年大会后实行之。

　　闭会后，作「夜行」七绝之击钵吟。同作者社友外，有小鲁女公子燕生娘及吴维岳氏并林家西宾蔡旨禅女士等。翌晨，灌园倡议散策于青桐林之斋堂，社友各表同意。除基六先行告退外，一行十四人同乘轻车入山，尽半日之清游。下午三钟，乃返。再作「冬菊」五律诗。外复作「火车」燕颔格诗畸；十钟，有因事先去者。翌（十五）日，始散尽。

　　社员现数十有九人。

　　中华民国二十年（辛未）

　　四月二十六日（古历三月初九日）下午，社友升三、守拙、竹山、笏山、天淘、子材、沁园、壶隐、了庵、南强、太岳、灌园、豁轩、小鲁、天弧、鹤亭等十有六人，社外友有蔡逊庭、陈鲁詹、吴维岳三氏及了庵长公子鹏传氏、小鲁女公子燕生娘等，同集于小鲁之东山别墅。客冬议决铸造诗钟三架，以为三十年纪念；现已铸就，铭曰：『小叩小鸣，大叩大鸣。愿我多士，雅韵同赓。振聋发聩，勿坠清声』！别有二十四字曰：『昭和六年（岁在辛未）孟春之月，栎社创立经三十年，铸为纪念』云云。悬以木架，置于双枫坛上。三钟顷，各肃衣冠整列式场，行初撞式。赞礼员吴维岳君唱：『举式』！吴燕生女士登坛揭去钟上黄幕，社员一齐拍手。爆竹继鸣，一同鞠躬致敬。先由鹤亭执杵，赞礼员致祝曰：『首撞钟中，中部文风丕振；次撞左，左道邪说从此熄；三撞右，右文恢儒期再见』。于是社员序齿，顺次各撞三杵；逸响遥传，山谷互应。式以是毕。次开总会，议决基金交还退社者所关之事及三十年纪念大会费用各社友认捐确定之事。次为第五回栎社寿椿会纪念照像，寿星为鹤亭（六十）与豁轩（五十）。七钟顷，开寿椿会于别墅正厅之礼堂。堂悬「社友合寿鹤亭六十」了庵撰文、太岳作字之泥金屏幛八大幅，金碧耀煌得未曾有。酒数巡，灌园代表社友致祝，鹤亭、豁轩先后称谢；鹤亭之感激，尤为不可名言。继诸友先后起诵寿诗，移时而后彻宴。次作击钵吟，题为「诗钟」七绝（「庚」韵）、「空中结婚」五律（「先」韵）。翌朝，竹山先退，余友皆为小鲁留作循例之踏青会。二十八日下午，乃散。

　　十一月一日（古历九月二十二日）下午，社友灌园、南强、天淘、太岳、沁园、小鲁、天弧、鹤亭等集于雾峰南强之应接室，妥商数事如左：

　　一、本社成立三十年纪念大会，期于十一月二十二日下午举行于雾峰宫保第之大花厅。

　　一、「无闷草堂诗集」未能如期梓行，决将「栎社沿革志略」提前付梓，以便大会时分赠。

　　一、纪念笺，决描写本社新铸钟形及钟铭，为较有意义之纪念。  
　 
傅序

　　古人有言曰：『诗言志』；又曰：『诗以理性情』。职是之故，时无今古、洋无东西，皆有嗜而作之，且有瘁一生之心力孳孳以求精至者。惟自攻「用无之学」者视之，则以为不适于实用，饥不可以易粟、寒不可以易衣而共弃之。沧海栽桑之后，我辈率为世所共弃之人；弃学非弃人不治，故我辈以弃人治弃学。林君痴仙倡之，诸同志者和之，月泉之社以是继成。自壬寅（清光绪二十八年）迄辛酉（中华民国十年），置籍者三十有五人。二十年间，时而大会、时而小集，时而月课加以唱和自作；历时既久，篇数以繁，多者以千数、少者亦以百数，乘兴而书。虽同人亦未敢自信，惟心血所在，亦不无视同鸡肋者。桂秋以来，集存殁各社友之稿得三十二人，人以五十首为限。推陈君沧玉、林君仲衡、陈君槐庭、庄君伊若分司编辑，而林君幼春总之。一再去取之余，以六百十七首灾梨枣。是诚敝帚竟享千金，亦于雪泥之中姑留鸿爪已耳；人之什袭也听之、人以覆瓿也亦听之。

　　壬戌（中华民国十一年）菊秋，鹤亭主人序于岩野草堂。  
　 
连序

　　栎社既设之二十载，树碑莱园；又集同人之诗而刊之，将以示诸后。嗟乎！栎为无用之材也，诗亦无用而眷眷于此者何也？文运之盛衰、人物之消长、朋簪之聚散、道义之隆污，均于是在；何可以其无用也而弃之！先是，戊戌（清光绪二十四年）之岁林子痴仙始倡是社，和者十数人。越七载，余居大墩，邀入社。余固无用之材也，幸而得从诸君子后以扶持风雅，则余何敢以不材也而自弃。海桑以后，士之不得志于时者竞逃于诗，以写其侘傺无聊之感。一倡百和，南北并起；其奔走而疏附者，社以十数。而我栎社屹立其间，左萦右拂，蜚声骚坛。文运之存，赖此一线；人物之蔚，炳于一时。诗虽无用而亦有用之日，莘莘学子又何可以其不材也而共叶！然而林子往矣！林子非弃材也，而以此自帜。追怀道义、睠念朋簪，余虽无用，期与我同人共承斯志；请以此集为息壤。

　　壬戌（中华民国十一年）仲秋，台南连横序于莱园。  
栎社二十年间题名碑记

　　栎社者，吾叔痴仙之所倡也。叔之言曰：『吾学非世用，是为素材；心若死灰，是为朽木。今夫栎，不材之木也，吾以为帜焉。其有乐从吾游者，志吾帜』！同时，赖丈绍尧及予闻其言而赞之。既而，傅君鹤亭、陈君沧玉、陈君槐庭、吕君厚庵、蔡君启运、从兄仲衡闻其风而赞之，始定社章、立题名录，为春秋佳日之会。

　　自是和者寖众，丙午（清光绪三十二年）庄君太岳、张君子材、陈君豁轩、郑君济若、王君学潜、黄君旭东、郑君汝南、蔡君惠如、丁未（三十三年）林君望洋、魏君品三、张君升三、袁君炳修、陈君基六、己酉（清宣统元年）连君雅堂、庚戌（二年）从叔灌园、吕君蕴白、辛亥（三年）林君少英入社。是岁三月，集全岛词人大会于瑞轩。再会于莱园，时梁任公、汤明水两先生亡命海外，适然戾止；觞咏之欢，有逾永和。然而耆旧风流，抑亦盛极不可复继矣！逾月，蔡君启运徂谢；乙卯、丁巳（中华民国四～六年）之间，痴叔、赖丈亦相继下世。当一线未绝之秋，夺我老成；此非特吾社之忧，盖亦吾土斯文所同戚也！己未（八年）蔡君子昭、施君啸峰、林君竹山、丁君式周、庚申（九年）林君耀亭、张君笏山入社；辛酉（十年）仲秋，复开大会于莱园。溯自壬寅结社，至是二十年矣。经营肇造于痴仙、规模大具于鹤亭，提携羽翼，则又灌园之力为多。计前后大会者三次、小集者数十次；登社友录者若干人、存者若干人，其中道退社者不列焉。

　　世变以来，山泽臞儒计无复之，遂相率游乎酒人、逃于莲祉；有一倡者，众辄和之。迄于今，岛之中社之有闻以十数。呜呼！是亦风雅之林，民俗盛衰之所系也；可不慎欤！

　　中华民国十年（辛酉）秋（孔子诞生二千四百七十二年），林资修撰。  
　 
栎社第一集

　　目录

　　（以入社先后为序，同时入社者序齿）无闷诗草（二十九首）逍遥诗草（四十六首）南强诗草（十八首）启运诗草（十八首）厚庵诗草（二十五首）鹤亭诗草（二十五首）趣园诗草（二十六首）沁园诗草（二十七首）仲衡诗草（三十二首）太岳诗草（二十八首）云从诗草（二十六首）知足斋诗钞（十五首）豁轩诗草（二十一首）怡园吟稿（五首）卿淇诗草（六首）旭东诗草（十首）汝南诗草（十二首）铁生诗草（五首）望洋诗草（十首）升三诗草（五首）槐荫诗草（七首）鳌峰诗钞（三十六首）剑花室诗草（四十三首）灌园诗草（二十首）蓉村诗草（十三首）瑾园诗钞（二十一首）蕉窗吟草（十九首）肖峰诗草（二十二首）莲溪诗草（二十二首）竹山诗草（七首）耀亭诗草（七首）笏山诗草（十一首）——计三十二人，六百十七首。

　　●栎社第一集

　　无闷诗草

　　逍遥诗草

　　南强诗草

　　启运诗草

　　厚庵诗草

　　鹤亭诗草

　　趣园诗草

　　沁园诗草

　　仲衡诗草

　　太岳诗草

　　云从诗草

　　知足斋诗钞

　　豁轩诗草

　　怡园吟稿

　　卿淇诗草

　　旭东诗草

　　汝南诗草

　　铁生诗草

　　望洋诗草

　　升三诗草

　　槐荫诗草

　　鳌峰诗钞

　　剑花室诗草

　　灌园诗草

　　蓉村诗草

　　瑾园诗钞

　　蕉窗吟草

　　肖峰诗草

　　莲溪诗草

　　竹山诗草

　　耀亭诗草

　　笏山诗草

　　无闷诗草痴仙林俊堂

　　读梁子嘉太令（成枬）日本纪游诗卷，赋此寄之

　　沧海横天流，万里落胸次；喷墨洒蛮笺，化作龙蛇字。奇哉作诗人，有此凌云气！闻说骑白鼋，新自蓬山至；君身有仙骨，十洲恣游戏。自度思度人，肯与世相弃！东行谒木公，却返扶桑辔。遍求不死药，医国归有具。海上风信佳，措手何日试？君昔慕孙、吴，大军掌书记；铜章七品官，空衔尚无位。弃觚二十年，未遂平生志；鳌极陷东南，青衫余涕泪。英雄岂终穷，天下方多事；速陈治安策，汉廷思贾谊！

　　题彭春苓参军诗卷

　　翰林校书金根误，赀郎独奏凌云赋。世人顶礼千佛经，谁知网漏珊瑚树！论文君亦轻余子，腹笥平生饱书史；秋风仙桂让他人，击筑狂歌声变征。深山大泽生龙蛇，湖南万古骚人家；倚天南岳壮军气，湘江吟尽江蓠花。中年流落作书记，叹息大才偏小试；中兴将相尽同乡，投笔不遇真天意！薄宦如今海畔游，芙蓉幕府竞征求；囊中尚有济时策，何日君王召马、周？

　　清源山（在泉州）

　　名山近在城东道，来年游兴今朝果。不乘肩舆不跨马，病余一试腰脚好。山花含笑谷鸟啼，引人步步登天梯；不知置身高几许，渐觉对面紫帽低。半山亭子一回首，俯视孤城大于斗；城中双塔笔露尖，城下长江一线走。更行更高喜欲狂，眼底直欲穷蛮荒；越王一去二千载，当年驻马知何方！却寻裴公尸解处，烟霞古洞黄冠住；炉香飘出石门来，时有游人占梦去。神仙有无我不知，榕根小憩亦支颐；一杯山茶解我渴，使我两腋清风吹。更登绝顶望沧海，云涛浩渺家何在？乘风我欲便东归，惆怅故乡人事改！搔首峰头泪满巾，何时海底更扬尘？朗吟飞下千峰去，故国江山愁杀人！

　　钓龙台歌（台在福州）

　　钧龙台，生苍苔；闽越王，安在哉？当年草昧无人境，全闽天地王亲开。百灵为王争效顺，钓龙之事或可信。东海本属王国土，王以人作群龙主。汉高龙种王亦同，王好龙岂同叶公！王能豢龙识龙性，王不屠龙害龙命；龙是神物王神人，我知龙乐与王亲。王偶钓龙与龙戏，王不钓龙龙亦至。钓龙井傍钓龙台，井水通海龙往来；王归上天龙归海，北台此井今犹在。

　　留别家兄荫堂

　　嗟余遘阳九，弱冠辞枌榆！四方惟伯氏，生死相呴濡。三霜同客闽，二稔并留吴；提携患难间，终始情不逾。百年指鸿雁，避缴誓相俱；葳蕤荆树枝，何意分中途！人事与心违，行将归海隅；当着莱子服，去乘尼父桴。此行隔河山，邈甚秦与胡；离亭一杯酒，执袂惨不娱。九州岛尚烟尘，念子老江湖；临歧何以赠，鱼肠金仆姑。东山若再起，持此佐英图；去去勿复道，南冠命也夫！

　　归里书怀，答赖二悔之（绍尧）；即次其韵

　　避地四、五年，转徙江湖间；落拓愧书剑，风尘凋玉颜。游子恋旧国，高堂念家山；进退羝触藩，去留两为难。飞蓬寻本根，目前虽苟安；伤哉鱼跃渊，将为鸟入樊！神州又破碎，瓜剖议早传；既无中流柱，何以回狂澜！峨冠肉食人，大抵袖手看；徒令草茅士，痛哭天步艰！沈吟复沈吟，五噫归故关；直将蓬莱岛，视作武陵源。轩冕非吾愿，世事誓不言；夷、叔久绝踪，黄、绮犹可攀。已矣趹踶马，从此解征鞍；愿言釆紫芝，分与同心餐。

　　与吕厚庵（敦礼）、沈祝澄（梦达）夜话作

　　掩关东郭外，懒拙世所轻；二仲披草来，欢极扫榻迎。是时山花落，鶗鴃林间鸣；感彼春芳歇，欣此亲爱并。题诗五色笺，煮酒龙头铛；夜阑语往事，破窗风雨惊。自从不周碎，坤轴东南倾；蠕蠕裈中虱，一饱各自营。凤皇长苦饥，玉山禾不生；高陵植华藕，枝叶安得荣！回也困陋巷，孟、荀老于行；与世苟凿枘，贤哲亦无成！吾道在固穷，何用吐不平；沧海有鸥鹭，可以洗心盟。

　　送侄幼春过海游学

　　吾兄膝上王文度，不减谢庭之宝树。先世起家用弓马，汝独苦心向词赋；千金一字不轻下，文成每有惊人句。奇峰狂浪生笔端，掷地铿锵协韶頀。偶然游艺贾余勇，巧思亦足相贯注；围棋不落第二品，蹴鞠樗蒲皆独步。只今年才二十四，文采风流遐迩慕；但恨操术与时乖，斑斑尚隐南山雾。今朝别我西游学，小弟担簦逐芒屦；离亲去里初作客，越水吴山慎行路！迩来震旦新学兴，说富言强士争骛；侏离讲习红毛文，糟粕六经谁复顾！二、三儒生抱残缺，拘守人笑书中蠹；低心逐时何足羞，贵令樗栎化箘簬。物生合用斯为美，章甫适越毋乃误！汝今此行良有以，窃愿知新更温故；「毋忘所能」古有训，博览兼通问则裕。送汝求师浮海去，祝汝业成早东渡！离筵有酒不能饮，心逐去帆飞似骛；别后知余日夜思，莫厌频频传尺素！

　　谒延平王祠

　　国能独立无小大，蜂虿有毒谁敢害！魏之辽东、梁吴越，仰人鼻息真奴辈。呜呼贤哉延平王，弱冠起义辞宫墙；割据金、厦两小岛，东南七省忧海防。承恩隆武初赐姓，永历分茅加九命；移孝作忠岂得已，太师训子不以正。惟王诞降三神峰，扶舆磅礴气独锺；八旗弓马不挂眼，誓奉天子还九重。海上治兵心力瘁，江南一败真短气；苍穹白日鉴精诚，东洋现出新天地。一夜骑鲸鹿耳门，荷兰名王竖降旛；水师仍习昆明战，军食初营渭上屯。婆娑世界真天府，经纶草昧暂偃武；西来遗老如归市，北伐生番弥拓土。燕都君相漫销兵，卷土重来势可惊；太息天将绝明祚，大星忽落赤嵌城！如王不愧奇男子，明末群雄谁可比？勤王大业虽不成，一片丹心照青史。披荆斩棘更难忘，开辟功勋地共长；今日海邦三易主，开山庙貌尚馨香。

　　过竹沪吊宁靖王

　　玉带歌残瘴海曲，一坏竹沪烟芜绿；欲吊先朝宁靖王，杜鹃飞上冬青哭。忆昔煤山龙驭遥，江南半壁旋沈陆；关破仙霞碧血腥，城降乌爨青衣辱。伤心金翅啄龙子，谁与天家收骨肉！辅国将军辽藩裔，受封最晚权不属；间关海外依田横，中兴敢望刘文叔。水残山满目愁，藜床皂帽余生足。延平父子又继没，神州早料难恢复！东宁云暗鼓声死，楼船飞渡来杨仆；肉袒牵羊自有人，此身好结残明局。慷慨吟成「绝命词」，遗民掩涕不忍读。杳杳中原化鹤归，两京陵树澹斜晖；钟山气黯高皇庙，易水风翻异国旗。

　　列祖在天心定痛，一灵出世泪还挥；遗骸终古留孤岛，大义当年感五妃。五妃同为君王死，一门红粉光青史；却忆燕都社稷亡，宫人费氏遥堪比。殉国偏多美妇人，负恩转属奇男子；郑家乳臭何足道，沧溟难洗刘、冯耻！吁嗟乎！霸业三传失草鸡，凤阳帝冑驾青蜺；金支翠旗渺何处，东海扬尘望眼迷。一代天潢遗恨在，春秋赐姓大名齐；只今■〈门外吉内〉■〈门外失内〉门非旧，犹宝朝天玄玉圭。

　　哀鸿篇

　　鸿雁从何来，来自沧海滨；似为饥所驱，哀哀鸣向人。弋者满天下，挟弓窥秋旻；高鸟看渐尽，幸汝得全身。何图困口腹，终日长悲呻！硕鼠食汝苗，使汝生计屯；虽不毙弹射，饿死惨亦均。我无活汝术，目击徒怆神！凤皇百鸟王，鹓鸾为其臣；朝餐琅玕饭，夕饮玉池津。丹穴分余粮，羽族皆回春；嗟哉汝翮摧，飞去永无因！一物不得所，足伤天公仁；我愿陈此词，泣血叩帝阍。

　　弃妇词

　　茑萝附松柏，空自说绸缪；风吹桃李花，一旦别枝头。鸳鸯不偕老，团扇弃清秋；红颜竟无主，欲妆临镜愁。香销黄金屋，烛冷白玉楼；旧居似天远，夜夜托梦游。改弦妾所耻，故剑君倘求；日上望夫山，种萱以忘忧。所居洪衙埕，即国初洪经略承畴故第，今尚有祠堂在焉

　　香火荒凉破庙空，广庭灌木自成丛；可怜遗臭真千古，此巷如今尚姓洪！

　　沪上留别二首

　　江干花落水微波，梦醒高楼一剎那；明月向人襟上照，酒痕偏少泪疲多！

　　柳绵吹尽落花干，春去人归两可叹！惆怅吴淞半江水，他年王宰画中看。

　　送何作舟秀才归淮海

　　千古繁华地，扬州廿四桥；梅花官阁酒，明月玉楼箫。去好亲龙剑，归休傍翠翘！从来行乐处，容易壮心销！

　　次韵答悔之见赠二首

　　无心用世惟耽酒，有口逢人只说诗；醉不愿醒歌当哭，此生当卖几多痴！

　　悠悠身世且随缘，饮酒看花自得仙；苦向红尘求解脱，几生修到火坑莲！

　　秋日偶成

　　酒社诗场隔俊游，萧萧门掩茂陵秋。西风懒折花簪帽，落日闲拈笛倚楼。红叶欲随流水去，青山犹把片云留，羡他野鹤无心好，天外飞飞任自由。

　　暮春瑞轩池上莲开一花旋落，与陈槐庭（怀澄）同赋

　　一现春风结幻缘，水亭芳信报今年：不祥总为非时出，无寿偏因得气先。万叶田田初满眼，孤花冉冉已成烟；若论解脱泥涂早，合化西方妙法莲。

　　十二月十五夜月

　　一年有几团圆月，数到今宵岁又残；不恨清辉催我老，转欣长夜耐人看。横斜影写梅花瘦，潋艳光凝竹叶寒；天上琼楼何处是，高歌水调倚栏杆？

　　桂

　　离离瘦影画栏边，月殿当时梦尚牵；仙福吴刚消不得，困花殢酒又今年！

　　杜若

　　青青杜若满汀洲，欲釆芳馨不自由；日暮蛟龙吹浪起，秋风江水未安流。

　　怡园

　　花绕茅斋柳拂门，老兄亲笔榜「怡园」；只今春草鸣蛙闹，犹作当年鼓吹喧。

　　彰化

　　城郭都非鹤自还，磺溪不改旧潺湲；汉家废垒生春草，落日牛羊八卦山。

　　半月楼（乾隆间，蒋太守筑）

　　半月池边半月楼，画船箫鼓忆清游；风流太守今谁继？水浅蓬莱又几秋！

　　梦蝶园（明遗老李茂春别墅）

　　破瓦颓垣夕照昏，偶随蝴蝶过荒园；春风草绿城南路，剪纸难招处士魂。

　　贝宫夫人

　　深宫九门龙啮环，锁窗花影银交关；蕙香帏下奁镜闲，春风吹绿攒眉山。仙家小别动千年，去觅玉郎骑素鸾；断肠回首江山寒，新月不光星满天。

　　春雨

　　恬望时凭槛，闲行畏垫巾；湿云低旷野，新绿漫平津。柳泣如啼眼，花欹出浴身；物情被春困，况乃小楼人。

　　逍遥诗草悔之赖绍尧

　　即席与痴仙、幼春咏怀

　　吾慕鲁仲连，东海着高节；吾慕黄、绮辈，商山标遗烈。人生贵适志，皎皎非高洁。出世忌太淡，入世忌太热；膏明终见煎，草劲还遭折。所以古圣贤，保身守明哲。不违性所安，不求世所悦；亦隘亦不恭，庶以藏吾拙。

　　冬日登八卦山

　　晨登八卦山，信美风景别。气和天宇澄，兹游固佳绝。冬令行春温，万汇忘惨冽；嘉木蔚成林，欣欣相媚悦。涧草复青青，山花况未歇；谁知造化心，正气有肃杀！羡彼兰蕙姿，含芬老岩穴；时来苟不荣，运倾或未折。感喟遂成章，持以奉明哲。

　　次韵答痴仙

　　骐骥伏盐车，穷年困衔勒；一朝度虚板，盘盘上青石。驽马顾之笑，惊魂更丧魄。伤哉辕下驹，何异笼中翮！多君竹林逸，清谈间悲唶；自作颂酒文，荷锸日随侧。倒扶玉山嵇，穷浇垒块籍；酒中诚可逃，有托非沉溺。把臂同入林，相顾无愠色。知章马作船，白也诗无敌；鏖诗斗酒间，翳我终怯力。昨者示我弱，覆杯谢宾客；谓渠有良箴，忠谏耳勿逆。人世筑糟邱，九泉争点滴；纷纷醉梦中，生死成今昔。何必学淳于，一斗一石亦！我时颇疑君，谬诞听岂得。曲生虽非友，未至类盗贼；止之或暂佳，绝之恐非策！再拜受昌言，吾志不可易。

　　图南行，送烈堂内弟南游

　　君不见？鲲鹏变化几千里，顷刻搏风任迁徙；朝游溟渤夕天池，大人豹变亦如此。昆舍耶外婆娑洋，指南针指向南航；大地旧闻称富媪，新洲今已号仙乡。土壤膏腴民力裕，犹认郑和栖泊处；舳舻远接太平洋，物产近凌西印度。百年政教属西欧，眼见东邻势力侔；不特蛮酋齐屈膝，行看骄子亦低头。廿纪移民新政策，共道南进尤宜北；已敷文教暨南邦，又树声威震南国。况闻启土辟山河，大半闽峤越隽多；此去同文更同种，信知地利兼人和。我歌「南风」送君去，一篇权作南征赋；他时返棹得南琛，翠羽明珠不知数。

　　酒中放歌

　　君不见？晋、魏之间多风流，刘公放诞阮公愁。刘公作词颂酒德，天真烂熳与天游；解醒五斗无不可，随身一锸何所求！阮公咏怀词慷慨，八十余篇多烦忧；有时忽作穷途哭，六旬大醉不能休。此中哀乐各有癖，偶然以酒忘形役；人生世上值艰虞，二公之技谁接迹！我从百代溯风骚，中夜起舞忽悲歌；倾壶且作十日饮，酒痕不敌泪痕多。螟蛉蜾嬴半天下，白眼相看奈汝何！

　　次韵幼春「大墩见寄」之作

　　瘦骨崚嶒带镮松，怪底身轻难御风！废吟久未亲彩笔，病酒时复忆箄筒；兴到一时强笑乐，愁来万感皆填胸。丈夫龌龊事生计，焉肯抱砚为人佣！催租索钱常事耳，以此应酬我亦慵。世情冷暖看涸鲋，东海那能待西江；曾闻达人有谠论，老、庄名教将毋同！君既负气为奇士，我亦颓然成醉翁；凿枘纵然不相入，视息均此寰区中。昂藏七尺任愦愦，男儿岂作可怜虫！君诗嗣响接山谷，恍惚季世喧钟镛；一篇遗我读再四，夜深纸上蟠蛟龙。

　　寄题谢颂臣先生生圹

　　男儿生不能裹尸马革事穷边，立功万里勒燕然；又不能隐形服气归神仙，白日尸解升青天。当学漆园傲吏委形骸，下饲蝼蚁上鸟鸢；不尔亦当将身化猿鹤，日与虫沙相周旋。人生世上疣赘耳，溃廱决后均茫然；达人方寸喻此理，一视死生无流连。叹彼仆仆堪舆者，槁项黄馘真可怜！吾友颂臣更豪放，未死先为埋骨圹；科山山下筑生坟，前祖、后妻相依傍。坟成鸡黍邀故人，走也未往神先送；百里驰词拟赠君，未敢长歌将哭当。曾闻孔圣言，死骨当速朽；肉体非黄金，不坏亦何有！又闻宗教家，灵魂乃为宝；躯壳本六尘，火之无不可。先生儒学探天机，旁通禅理兼能诗；余事间及青鸟术，葬经岂受古人欺！或疑身后经营计太早，不过平时妄塞悲。数首生挽渊明诔，一篇生祭楚人辞；他年路过科山麓，我欲招魂一问之。

　　聚星楼放歌，呈槐庭社弟

　　众星错落挂户牖，大者如石小如斗；莹光璀璨照海滨，夜半蛟龙作雷吼。东方一星最荧荧，云是紫薇冠座首；长庚一星与之对，前身合是太白后。天厨烂熳宴瑶池，更有一星专主酒。其余诸星亦奇绝，璧合珠联聚成偶；就中文星数最奇，牛奋其角箕张口。主人胸中二十八，罗列照耀无不有；有时仰首扪星辰，每共群真齐抗手。方朔虚负岁星名，傅说果应列星否？我来居我最上楼，尺五攀天天转愁；严陵未遇汉光武，客星何从近斗牛！主人怜我非俗客，呼酒看花消我忧；夜阑大醉眠其股，赖有花枝解绸缪。醒来一枕支机石，犹疑织女参遨游。

　　题抱狮图，为连雅堂少君作

　　河东狮子何鸷猛，一睡卅年昏不醒？东西虎豹伺九关，砺齿磨牙未敢逞；百虫戢戢敛野心，道是神兽俱虚警。连君倜傥生最奇，骅骝作驹已驰骋；东走曾逐狐与狸，西攫熊罴每顾影。迩来骏足稍邅回，犹共白驹追朱景；少年志肉三狻猊，晚有家驹真自幸！自言骥子渥洼生，坠地呱呱便脱颖；食牛乳虎未足奇，吞象一蛇差可并。昨者示我「抱狮图」，毫端飒飒光炯炯。一手静对抚其颐，一手高攀摩其顶；虚堂三月春气和，斗觉风云起俄顷。嗟嗟此物称神灵，出应金精重比鼎；金毛玉爪铜头颅，偶然吼怒威四境。骊龙酣睡在一时，君今狎之无乃婞！作诗题图愧不文，欲与达人发深省！

　　过竹沪，吊宁靖王

　　古驿荒凉日色死，驱车来过竹沪里；里中郁郁有高坟，云是前朝葬龙子。忆昔骑鲸逐将军，草鸡大尾成谶文；鹿耳潮平忽飞渡，牛皮地窄竟横分。自辟东宁新日月，何论孤岛小乾坤；隆准有人怜帝子，伤心谁为哭王孙！六十年来事仓卒，荆棘怒生铜驼没；已闻江上树降幡，无复山中采薇蕨！上天差慰列祖心，入地全归数茎发；阖门殉死有娥眉，孰辨香魂与忠骨！玉碎珠啼唤奈何，可怜荒冢委山阿！至今海上斑斑竹，犹似苍梧泪点多。

　　青城哀

　　落日荒荒野烟暮，崩榛灌莽青城路；行人驻马问遗墟，道是金元用兵处。金元崛起青城隈，前俘后虏成劫灰；才见真龙南渡去，俄闻胡骑北方来。面缚降王同屈辱，骈尸戚属总衔哀。百年容易风吹壑，两代沦亡铁铸错；茫茫大意空叹嗟，寂寂江山自摇落。金颠、赵蹶几沧桑，倏忽真人起凤翔；胡元逐尽北虏至，煤山裸葬更凄凉。自古兴亡如转毂，不独青城有报复；天生此地亦奇瑰，留与后人作歌哭。我读遗史最伤神，悼元、吊宋两无因；改姓徒闻暴易暴，伐国宁问仁不仁？惟将一掬哀时泪，洒向青城草不春。

　　老马叹

　　良乐无人九方死，尘寰扰扰谁知己？辕下嘶鸣枥下悲，枉诉壮心犹未已！太行、虞坂何盘盘？百步九折行路难；忆昔腾骧少壮日，一日超乘能往还。驽骀下驷不敢顾，顾影骄嘶向长路；谁料羁縻老骏才，局促盐车朝又暮！祗今齿长气亦衰，刍豆一食泪双垂；黄金何人肯买骨，白眼到处皆相皮。悠悠泛驾汝何物，西薄羊肠东月窟；眼看得意鸣春风，会见非时变衔橛。吾闻大器晚乃成，此马虽老未宜轻；君不见李广数奇廉颇废，千秋人尚仰威名？

　　病院杂感（录一首）

　　白鹭鸶（有引）

　　病室无聊，偶与某先生谈及院中看护妇；百十成群，慈善可嘉。某先生曰：『此白鹭鸶也』。余因其辞作新乐府一篇，命之曰「白鹭鸶」。

　　白鹭鸶、白鹭鸶，尔曷不饮啄陆梁畅天机？高飞日与鸥鹜随，哺尔鷇音养尔雏。胡为乎单栖只影逐群雌？如鹄早寡雉朝飞；纵自鳅鳝充朝饥，双栖不若鷃与鹂。嗟尔慈善诚可师，呕呕哑哑如老妪。群中有鸟病癃疲，身不能飞足不支。莱尔翼之如抚儿，侍其饮食并起居；俾无折翼伤及肌，白凫老翁生吁晞。世界群学日推移，大禽大兽交横驰；群萃者昌涣者微，如尔离群何足悲！私群不忍公群衰，尔为群界开先机；论功当与雄者齐。我歌「鹭鸶」有微词，愿尔羽族共听之！

　　闻林十痴仙归自沪上，喜寄

　　万里归来客，三年远别人。艰难为吾道，戮力向风尘。北阙犹瞻汉，东瀛肯帝秦？河山风景异，回首益沾巾！

　　台中访傅、陈二君

　　数载惊睽隔，相看各问年；形容怜我瘦，文笔羡君妍。近市心偏野，能闲俗亦仙。赠投无别物，袖里有新篇。

　　岁暮杂感四首（录三）

　　莽莽乾坤岁又除，逸情急欲问三闾：龙蛇画壁呵奚益？虎豹当关事岂虚？山鬼慕余能窈窕，巫咸夕降费椒糈。行吟泽畔真憔悴，迟暮何堪赋卜居！

　　平生师友兼嵇、吕，慷慨论心籍与咸；宽政常能怜曲蘗，淡交直欲外酸醎。竹林携手情何极，栎社容身志不凡。今日岁华各摇落，相思且为寄瑶函。

　　藐姑山下隐仙姿，绰约丰神冰雪肌；堪笑世人皆贵耳，岂容菩萨更低眉！天寒翠袖怜单簿，岁晚瑶笺寄梦思。稍待春风耀桃李，相将载酒访鸱夷。

　　得幼春书却寄

　　杨枝洒遍水皆春，说法生公本现身；看汝种因方得果，媿余观过未知仁！几篇楚些论幽怨，一卷蒙庄悟道真。忧乐伤人俱灭性，劝君勿用怆前尘！

　　送雅堂游京滨

　　元瑜才调自翩翩，书剑飘零十五年；历劫叹丁阳百六，壮怀初试水三千。秋风匹马神山路，落日孤舟瘴海烟。此去访求燕赵士，莫因徐福便求仙！

　　谒延平王祠

　　嵯峨庙貌壮东瀛，再拜英姿感慨生；故主已悲成杜宇，前身合识是长鲸。阶前碧草年年绿，槛外寒鸦夜夜声；最是不堪凭吊处，古梅疏落数枝横！

　　和灌园留别韵

　　舟壑潜翻陵谷移，官家一变异君师。酒邀天帝三分醉，柯烂仙人一局棋。咄咄微闻公莫舞，栖栖遑问某何为？龙骧虎斗须臾事，西望浮云有所思。

　　增城

　　误结同心竟不同，一春鸳瓦各西东；团圆犹记前宵月，惆怅俄惊昨夜风。从古楚魂能化碧，祗今蜀魄尚啼红。金堂便是银河远，谁信增城路可通！

　　冶春绝句八首

　　策蹇寻春兴未穷，斑骓不系任西东；银床玉筯无消息，且向斜阳听好风。

　　莫愁湖畔莫愁堂，春日闲游偶卸装；底事女儿年十六，提笼尚自采柔桑？

　　梦里携春过若耶，曾经彩笔写琼花；谁怜贫贱江头女，薄命年年只浣纱！

　　乐耕门外好园亭，彩伴相将去踏青；犹记花朝前一日，蔷薇露下醉娉婷。

　　东山丝竹宴芳丛，挟妓闲情访谢公；醉里同车携手去，任他酒绿与灯红。

　　霓裳一夜会群仙，狼籍花枝枕藉眠；不有金吾能玉汝，满城韵事倩谁传！

　　南陌花拚猛雨摧，又从北里买花回；胡姬十五风流甚，醉向花间索笑来。

　　镇日吟春赋冶游，笔锋虽劲化温柔；从兹少作香奁句，绮语休教悔白头！

　　展厚庵墓

　　一杯絮酒奠山邱，华屋知君恨未休；唱罢挽歌闲觅句，夕阳西下水东流。

　　题槐庭双身小照

　　子綦隐几惠歌梧，可认今吾是故吾？一笑拈花聊自解，前身合作漆园徒。

　　一般面目认依稀，杜德机兼衡气机；若使神巫来相汝，定教却走想非非。

　　女娲七十余变相！菩萨亿千万化身；何处生成左元放，离形也解学神人？

　　双双倚立画堂前，丧我忘吾总偶然；不似时人多面孔，炎凉世态变媸妍。

　　落花

　　东风作剧，忽损娇枝；南浦无情，更悲死别。杜牧伤春之句，感念鬓丝；昌黎志圹之文，怆怀女拏。不能自遣，作落花诗。

　　是空是色想非非，才逐春来又送归；委地从教风雨妒，漫天疑作劫灰飞。不仁造物陈刍狗，有恨江山带落晖。寂寂园亭朝复暮，忍看红瘦绿偏肥！

　　雨丝风片入愁城，顷刻香销便一生；人道红颜多薄命，我疑青帝太无情！蜂喧鸟咽留难得，露泣烟啼总不平。试问飘飘何处住？散花女伴合逢迎。

　　乍看似锦旋如尘，一片惊飞泪满巾；此去莫教沦黑劫，他生休再误青春！伤心欲问离魂女，饮恨何堪老病身！纵使后庭多玉树，屏风孔雀已无人。

　　正是春晖欲报时，愁红消息入将离。明知雨打随流水，犹望风回上故枝。堂下种萱娱我老，树头鸣鴃替人悲。余香未断肠先断，冉冉花魂费望思。

　　蕣华也识不崇朝，其奈冤情迥未销；竖就彩幡犹有待，筑为芳冢已无聊。石榴枝上金环在，后土祠前玉蕊飘。老我婆娑生意尽，长条偏折女儿腰。

　　岂是瑶姬谪降来？翩翩直欲返瑶台。痴心祝汝飞还聚，泪眼看他去不迥。绊住游丝犹缱绻，扫开净土任徘徊。可怜嫩绿娇红质，未嫁东风已化灰！

　　匆匆百五好韶光，不信花飞有底忙！一缕香魂随逝水，连天红雨作啼妆。海棠未见梅行聘，桃树难教李代僵。草就绿章无处诉，含冤我欲问巫阳。

　　烟雨迷蒙夕照昏，满园春色带啼痕；桃花空说三千岁，苦楝刚逢廿四春。即有彩丝难系命，断无玉管可回温！茫茫瘴海凭飞渡，可念维摩病掩门？

　　一榻茶烟扬晚风，繁华过眼已成空；百年庄蝶知谁梦，千载彭殇理可通。达士拈花终自悟，丈人抱瓮总无功。鬓丝杜牧今如许，问负青春负乃公？

　　昙花一现倏成烟，镜里观空欲悟禅；乍有还无原是幻，偶来小住岂非缘！前身早证菩提果，再世宜参妙法莲。惆怅河阳潘骑省，辞成金鹿转凄然！

　　南强诗草南强林幼春

　　陪任公先生，分得「面」字韵

　　十年读公书，一旦识公面。初疑古之人，并世无由见；及此慰平生，春风座中扇。但恨少未学，徒作临渊羡；高深邈难测，窥管目已眩。诚愿弃素业，从公更研炼；小巫神气索，欲进羞自荐。默念宿所志，胸次日千变；中更遭世艰，几欲焚笔砚。君子故有恒，素行保组练；小儒自多患，汲汲忧贫贱。恻然哀吾顽，毋宁事耕佃。

　　春秧

　　刺眼秧针秀，春畦破块初；龟毛知有限，鸟啄恐无余。芒种周人历，青苗宋相书。辍耕吾欲哭，遑插石田藷！

　　三月十二夜听雨不寐

　　元气淋漓夜气深，薄寒微袭五更衾；愁云渐合疑天压，积潦横流想陆沈。斗室已无花雨梦，坳堂真有芥舟心。平生滴沥穷檐泪，独和啾啾冻雀吟。

　　栎社小集，赋呈诸公

　　中年歧路欲亡羊，重会龙华旧道场；语似鲠茹浑欲吐，诗如弩末不能强。荀香宾席留三日，鲁酒家厨累十觞。稍喜故人豪气在，尚堪高咏答寒螀。

　　喜季父得子

　　先生家学欲传诗，真合一身兼父师；饥溺满前皆赤子，精华未竭得旁枝。无忘冰玉孤山族，有事桑蓬四海时。羽翼渐高飞渐远，不嫌雏凤十年迟。

　　依韵和季父「夜行车北上」之作

　　危栈连云恶草骄，风铃山驿一灯遥；冥行未税尻轮驾，夜气虚侵日御霄。大壑鸣雷长隐隐，残星奔月总摇摇。王尊独有车驱念，飞梦先凌万仞标。

　　前韵

　　何曾伏轼布衣骄，昔昔前车客路遥；北陆火轮难缩地，阴山云栈欲干宵。冥思身似悬崖坠，短梦魂随激轸摇。来日奇肱问奇士，雾中重驾指南标？

　　春草二首

　　总是茹毛者，春晖意不殊；莽苍天步障，惨绿地氍毺。已禁刍荛往，终令蔓草图。东风君子德，为政近蒲芦。

　　自爱忘忧说，非关远志呼；春晖慈母重，草德小人愚。南牧肥如许，西山采已无。平生青冢泪，恐滴百昌枯！

　　丁巳新元日

　　世运龙蛇角两雄（旧历丙辰、新年丁巳），岁星容易又移宫。似迎春昼迟迟日，来敌阴天发发风。杞国势难征夏礼，互乡空自爱冬烘！微权谁凿中央窍，此事能无颂化工（全岛惟中部最先改历）？

　　万户交叉旭帜均，阳和有意作新民；商量黍谷吹葭律，准拟春台挟纩身。物外夏虫谈我法，夜来秦月照今人（是日适旧腊八日，是夕有微月）。寒厨一例长年菜（乡俗：元日断荤，以芥菜堆盘，谓之吃长菜），也抵荤盘荐五辛。

　　和仲衡二兄「过季父村居」韵二首

　　布衣牧豕海之滨，不守钱神守洛神；木石精灵亲罔两，江湖云梦出嚣尘。独居深念忘身日，坏壁余光乞火邻。曾是古愁方寸地，向来歌哭共何人？

　　谁见先生衡气机，何劳秘籍问龙威！老同虞叔仍怀璧，穷作周人竟食薇。坠水有时鸢跕跕，巢林无数燕飞飞。炎方暑湿真吾土，九月犹宜白袷衣。

　　萧孝子诗

　　孝子萧姓其名传，其少也贱人则贤。吾州使君励薄俗，立假羽翼升诸天。姓名一旦达天府，银章紫绶来连翩；旁观一老三叹息，君自食报非偶然！为言君幼失所怙，慈母心疾常拳拳；秋畦拾穗分饿鼠，野径罗雀争饥鸢。十年犹着彩衣舞，三百日数河间钱；菽水绸缪幸无缺，心力交瘁人皆怜。中年娶妇为养母，庖湢略可分仔肩；稍修甘旨奉晨夕，自享糠核同肥鲜。东邻为母具鸡黍，西宅为母张管弦；贫家何从得车马，儿自背负来僊僊。赏心悦目非一事，豆栅瓜架多清妍。古人养志亦如此，虽曰未学吾师焉。吁嗟乎！凡今之人皆有养，内省讵免干糇愆！回头风木悔已晚，此耻未易西江湔。即今异瑞表鸾凤，亦将疾恶驱鹰鹯；吾侪小人幸有母，敢不努力同勉旃！

　　九月二十三日，重过詹厝园

　　十里黄芦吹白花，笋舆缓缓踏溪沙；向来赌墅围棋客，独吊柴门子母鸦。

　　径草骄骄鸟雀狂，斜阳寂历照琴床；此生孤负名驹赏，自抚香囊泣数行！

　　香园阁茶会席上呈广东记者团诸公

　　忽漫相逢此水浔，南金东箭合苔岑。吕梁掉臂游何乐？温伯忘言意自深。城郭千年闻鹤语，烟波万里寄鸥心。眼中未觉风流减，击筑黄垆发醉吟。

　　寄五弟

　　别泪终难忍，滔滔入海流。书来日没处，身在陆沈洲。短虑犹千劫，孤怀有百忧。关弓吾老矣！先为觅菟裘。

　　启运诗草启运蔡振丰

　　阑干

　　记得花前与酒前，小凭每值晚凉天；低扶有影春如梦，独倚无人日似年。十二雕成看屈曲，三千围住尽婵娟。等闲且把诗童唤，待汝新茶雨后煎。

　　几番打扫仗园丁，静把莺声仔细听。十里芰荷香暗度，一楼风月酒初醒。不教花信三春漏，恰对山光半角青。入夜有人闲倚久，笑看团扇扑流萤。

　　避居公馆庄感作

　　咫尺桃源又有津，桑麻鸡犬自成春；微名冷比残宵梦，故友来如隔世人。久累刘伶惟酒债，暂随元亮作闲身。耽吟于事虽无补，聊洗胸中几斛尘。

　　病疟

　　莫将时事日关怀，伏枕呻吟卧小斋；客里一身真类叶，病余双脚已成柴。杜陵落拓诗心壮，阮籍猖狂酒兴佳；最是愁人听未得，残梧风扫点秋阶。

　　秋斋有感

　　万籁声喧山色深，山居静坐费沈吟；战秋竹作回天势，爱暖葵存向日心。屠狗早羞为哙伍，缚鸡自笑是淮阴！此身七尺宁无谓，四十功名博一衿。

　　府陷

　　一旅未能保海邦，敢云天堑有长江！军中才把量沙唱，路畔旋看系剑降。谁绘流民登北阙，漫寻清梦卧南窗！长城万里今安在？秃笔终思鼎可扛。

　　慰内

　　三迁避地避兵氛，雁阵双飞免失群；莫便无家嗤仲子，共将有妇羡参军。同居虎口宜防险，休向牛前浪说文！先吃黄连后啖蔗，此中甘苦与平分。

　　梁夫人抗疏劾韩世忠

　　不因夫婿议从轻，一疏森严上帝京；博得九重温语答，美人未免太沽名！

　　白菊

　　转眼风霜三径深，白衣送酒是知音；陶公老去头如雪，淡里交情说到今。

　　自叙（庚戌年作）

　　六品头衔保案开，白鹇补服称身裁；不教文字终埋没，天遣分司作秀才。

　　戏翻白手数年间，累万家资博等闲；更掷许多开拓费，买田、买宅、买青山。

　　惯向温柔乡里寻，闺中五凤伴清吟；囊金尽可供挥霍，尚有藏娇筑屋心。

　　台疆南北耳诗名，中部吟坛久主盟；似亦家家团扇画，攀车争识老书生。

　　当途待遇十分新，出入闲曹近几春；京兆官忙惟五日，骑驴还我旧吟身。

　　四季衣裳备暑寒，好茶、好酒、好盘餐；转嫌鲈笋都乡味，日向厨娘检食单。

　　沧桑浩劫几经过，半百韶华鬓未皤；再向寿筵数来客，少年同学已无多！

　　比来兰桂茁交枝，三十年前早有儿；当轴老夫惟画诺，醇醪美妇日寻诗。

　　秋波

　　才把春山两道舒，眼波又转映霞初；独怜近日枯于井，望断飞鸿一纸书。

　　厚庵诗草厚庵吕敦礼

　　对酒，用太白韵二首

　　长绳难系日，鞭石难渡海；悠悠忍百年，神仙又安在？富贵不足慕，文章空藻釆；金石变坚贞，沧桑亦迁改。买酒有金钱，不饮将谁待？

　　善恶亦同归，岁月去不来；世网苦缠人，谁能摆脱开！十千沽美酒，与君倾尊罍；取乐艳阳时，莫待霜雪催！百年能几何？奄忽入泉台。累累道旁冢，日暮飞尘埃；君看古昔人，于今安在哉？

　　栎社开雅集，适抱病不得赴；怅怅赋此，寄呈诸社友

　　空斋卧病雨萧萧，虚负诸君折柬招；芳杜欲搴应恨晚，羽觞重泛岂云遥！踪如萍水多离合，身似林柯半谢凋。各自呻吟谈笑处，一樽风月黯魂销。

　　赠痴仙岳叔

　　落拓青衫海上回，柴关深掩傍山隈；城中歌吹江村哭，无限悲愁付酒杯！

　　赠幼春

　　壮怀苦思不羁才，乐府篇篇庾信哀；心血一腔都呕出，看君搥碎凤凰台。

　　壬寅九月十五夜，同栎社诸子莱园置酒

　　相见岁能几？相逢且尽欢。空山猿叫夜，高阁客凭栏；白露吟边落，黄花醉里看。不须愁烛短，明月出云端。

　　书警（感义和团之变）

　　烟月扬州小景开，繁华净尽劫燃灰；却云仓葛怀忠烈，翻是黄巾酿祸胎。狐鼠城中随书现，腥臊海气趁潮来。旧时官舫停桡处，战舰横江画角哀。

　　壮丽神京数百年，衣冠解体忽戎旃；杞人忧极天无补，精卫冤深海岂填！寂寞六宫鸣野雉，阴沈九庙锁烽烟。黄金台畔兴亡感，洒泪长思乐毅贤。

　　客雾峰，与痴仙、幼春、祝澄夜话作

　　东坡好说鬼，同甫善谈兵；座中无张果，我辈饶舌争。文章订得失，议论骋纵横；忽如银河泻，忽如莲花生。既有扪虱概，复着雕龙声；嗟我二、三子，胸中何不平！世事漠无关，居然置喙鸣。送凉微雨滴，彻夜短檠擎；窗外鸡谈助，壁间虫语譍。偃仰一斗室，啼笑百态并；嵚奇历落处，尔汝俱忘形。

　　感怀，次邱仙根工部「粤台秋唱」原韵八首

　　竹帛书勋愿莫酬，一衿萧瑟冷经秋；英雄割据争蜗角，世态炎凉幻蜃楼。北伐单于闻失道，南征荆楚报沈舟；中兴家国多戎马，垂死余悲记陆游。

　　十年晦朔异中华，寥落荒城宿晚鸦；童丱已乘徐福舶，使星无复博望槎！筹边枉费屯田策，弃地浑如大漠沙。遗老尚存思旧泽，崦嵫日暮奈西斜！

　　板荡乾坤值播迁，燕都鼎沸热纷然；萧条辇路鸣斑马，呜咽宫梧泣暮蝉。复霸文公无雉得，要盟郑伯有羊牵。关门柳色摇青处，小驻銮舆感昔年。

　　罢停科举陋浮词，海上琴音是我师；绝域张骞新凿空，诸生何武谩称诗！争攻孔教戈操室，一染欧风气吐蜺；学界盛衰关国运，中原北望寄幽思。

　　高飞远避北山罗，匿迹销声计转多；文武衣冠非曩昔，乡关岁月易蹉跎！丛残黄卷闲披读，憔悴青衫自放歌。数亩荒园栖遁久，神驹局促志难磨。

　　矍铄何人老据鞍？抟风一击落霜翰。只知纸上谈兵易，那觉军前却敌难！恨海尾闾波未泄，穷边瓯脱地非宽。廉颇、李牧何时出？朔漠秋风杀气寒。

　　去岁沈阳战衅开，从军万卒入泉台；江山暗坠他人手，烽火重燃未死灰。历代寝门灵尽泣，旁观壁上将谁才？辽河流水声呜咽，壮丽皇都没草莱。

　　酷爱风流阮步兵，呼僮沽酒破愁城。鲸波历历平何日？鲲岛茫茫寄此生。乱后家山沦异域，时艰朝野拥虚声。一身自笑如王猛，晋室倾心最有情。

　　寄怀林仲衡内弟

　　吴江游子动乡思，征棹归来话乱离；北向孤鸿啼避弋，南飞乌鹊怨无枝。膏腴旧业田存砚，兵燹余生@欲丝。十载还家辽海鹤，行装惟剩一囊诗。

　　赠痴叔田居

　　乌纱掷去闭柴关，野服逍遥十亩间；家世勋名钟鼎盛，平生踪迹鹭鸥闲。豆棚瓜架商安置，农父樵夫约往还。君复本来邱壑性，梅花彷佛在孤山。

　　酬施主政舫次韵

　　绛帐传经二十春，茫茫瀛海属前尘；偶谈故里遗黎在，重到他乡父执亲。竹寺千秋留韵事，桔园万首寄天真。刺桐城里相逢处，昔日诸生剩几人！

　　旧游星散海东天，晋水江干狎钓船。鲲岛风流诗鼻祖，闽山活泼地行仙。伤时庾信怀乡思，问字侯芭结夙缘。遗集林高成雅贽，先生青眼肯垂怜！

　　大墩新建府城

　　村墟疏落认新城，平野荒芜接太清；细草常缘官堠长，闲花多傍女墙生。月明尚少楼台影，日暮初添鼓角声。父老衣冠存太朴，大成殿畔事春耕。

　　铁砧山怀古

　　大甲行过又大安，双流中峙好冈峦；百年遗恨伤亡国，一代孤臣此驻鞍。辟地有功民爱戴，回天无力涕汍澜。我来访古寻遗井，万丈冲霄剑气寒。

　　鹭江旅次有感

　　牢落关河愿已违，天涯春色未曾归；花明驿路香黏袖，柳拂征鞍绿染衣。鸿雁行疏音断绝，杜鹃声彻梦依稀。年年异县为寒食，不及寻巢燕子飞！

　　哀鸿篇

　　我闻造化本无私，一物亦荷覆载慈；如何今日随阳鸟，嗷嗷遍野常苦饥！呼群日暮声凄恻，北望风烟迷故国；欲向丹山朝凤凰，羽毛摧落飞无力。寒鸦冻雀共相怜，缩颈徘徊集中泽；伤心枵腹啼向人，但诉稻粱谋未得。秋山摇落秋江寒，念汝岂独一饱难！风云惨淡鹰隼击，窃恐性命危不安。况乃朱门臭败肉，手尚弯弓腰箭镞；少年百步诩穿杨，沙渚衔芦何处伏！生计萧条起杀机，哀哉六翮将安归？云天万里愁无限，客里西风泪满衣。

　　鹤亭诗草鹤亭傅锡祺

　　老马叹

　　死骨不惜千金市，老马虽老还未死；漫云齿长筋力衰，伏枥壮志犹千里。当年遭遇九方皋，妙得天机相术高；赏识骊黄牝牡外，将军此际着征袍。往来驰骋同奔电，身历沙场数百战；绝塞风霜半世经，瘦骨如柴形容变。去时堂堂逐旗鼓，金勒银鞍齐部伍；归来战士半死生，同槽什九委尘土！龙骧将军承优诏，刍豆曾支三品料；转瞬公家弃此身，不堪尽力忆年少。大宛归来初就羁，扬眉吐气四奔驰；君看老朽投闲日，正是群驹得意时。

　　题亡友吕厚庵秀才遗照

　　生死经年别，临风忆吕安。有诗多变征，遗恨负承欢。淡极人如菊，交深臭似兰。披图见颜色，疑是梦中看。

　　送少舲游学东都

　　壮岁起担簦，长风浪几层！径抛三寸管，奋作九霄鹏。绝岛寻徐福，仙舟伴李膺（谓林君阶堂）。早将新智识，归飨旧亲朋。

　　和痴仙「暮春瑞轩养病即事」韵

　　半亩庭园点缀新，茅斋暂寄卧云身；燕如相识飞迎客，花正逢时笑向人。梦稳不知蛮触闹，心闲欲与鹭鸥亲。何当笔砚饶余暇，来共清谈过一春。

　　门前合榜「浣花居」，中有逋仙隐草庐；折柬径邀嵇、阮侣，踞床闲读古今书。雕龙稷下谈犹壮，走马章台迹渐疏。好事三三眉样月，窥窗早趁上灯初。

　　万丈红尘不到门，焚香扫地自晨昏；渊明止酒疏三雅，孝肃闲居占一墩。百啭莺声穿柳细，四围花气扑帘温。个中清福供消受，无事寻春过别园。

　　再次痴仙韵，送仲衡游东京

　　环球智识日求新，耻作辕驹老此身！君去乘风酬壮志，我来折柳赠行人。孤帆匹马天涯远，黄卷青灯客里亲。上野樱花开未了，入都犹及见残春。

　　盛传文物萃皇居，为借他山别故庐；人效吴风新断发，地多秦火未焚书。殊方父子欢相聚，绝岛亲朋惜暂疏。缥缈蓬莱何日返？三千弱水放船初。

　　容易轻装便出门，壮心肯为利名昏？一船琴剑航神户，三月莺花别大墩。故里欲输新学入，客囊还检旧书温。同舟难逐林宗去，卖赋惭余滞兔园！

　　灌园送其二子游学东京，赋此赠行

　　云程万里凤将雏，日近长安遂壮图。二酉新书今福地，三山好景古蓬壶；祗因问字关心切，岂比求仙作计迂！有志转怜吾未逮，景升豚犬不能俱。

　　寿灌园王母八十

　　寿富康宁事事优，此生福是几生修！婆心素喜分余润，天意何曾吝厚酬！九月菊滋甘谷水，十年杖刻汉廷鸠。老来蔗境尤佳处，令伯家居正报刘。

　　秦始皇

　　百二雄关拥帝居，恃强恃险究何如？博浪狙击还留铁，黄石潜传尚有书。两界征尘人逐鹿，十年苛政獭■〈区攴〉鱼。三泉地下应知悔，不早施仁一统初！

　　悼亡（四首之二）

　　归我盈盈十五时，平生妇道未曾亏；蒸梨不拂曾参意，举案常齐德曜眉。满望鹿车长共挽，那知鸡骨卒难支！回春至竟无灵药，枉遣诸儿急学医。

　　妇人有德岂须才，笑口时因内顾开。茹苦一生无怨语，持家廿载薄私财。忘劳井臼身常任，力疾衣裳尚手裁：往事如今回首处，从头历历总堪哀！

　　哭痴仙

　　一命商量托阿谁，神针妙药奈垂危！事多拂意人增病，力不回天志益悲。厌世信陵兼纵酒，忧时子美自工诗。有才恨煞偏无寿，欲叩苍穹与质疑！

　　十载为邻许望衡，月泉还引结鸥盟；与君风义兼师友，遇我情亲等弟兄。今岁秋风增杀气，前溪流水作哀声。孱躯未果长相保，每读遗诗涕泪倾（君慰余丧耦，有『与君且学庄生达，各保孱躯慰九泉』之句）。

　　基六社兄五十初度，诗以祝之

　　潇洒宗之白发新，劫余留得旧儒巾；日售方药壶中客，高卧烟霞世外人。孔氏弟兄成立鼎，桃根姊妹伴吟身。寿君不待周花甲，杯酒篇诗进暮春。

　　哭悔之社长

　　骚坛盟主饮中仙，诗酒清狂二十年；谁料素娥偷药夜，恰当长吉断魂天！珠玑错落「题襟集」，风雨苍凉「宝剑篇」。弹指香山余五老，披图眉宇重凄然（栎社中兴，社员九人；时称为香山九老。今已亡其四矣）！

　　丁巳除夕

　　家人聚散亦何常，死别生离总可伤（次男适齐、长女出阁，四男、次女相继夭逝）！蜡烛有心陪老泪，屠苏无力醉愁肠。辽阳归鹤迟千载，历下征鸿滞一方；回首团圆魂欲断，强为言笑慰高堂。

　　己未三月二十九日，亡儿春镜同级生毕业受凭日也。感抚遗物，凄然赋此

　　欲制余哀转更哀，无端万感簇心来。遗书历劫巢群蠹，故砚投闲积寸埃。人正乘时穿橘井，汝应有恨饮泉台！春风屈指归期至，肠断担簦去不回！

　　香园阁席上呈广东记者团

　　左股蓬莱割去轻，仙山图色染分明；一家自笑成胡越，四海谁知总弟兄！大地风云犹急变（南北交哄未息，而南北又各自交哄），东瀛文物待真评。过江个个皆名士，旋转乾坤有管城。

　　送春

　　无计留春去稍迟，落花狼籍草离离；小园漫洒临歧泪，总有东风再到时。

　　伍员

　　死谏难争战胜骄，沼吴千载恨难消；东门双眼如长在，痛阅兴亡又几朝！

　　文姬

　　红颜流落塞垣深，盼到刀环感不禁！留别家山归别子，临歧碎尽美人心。

　　絮

　　飘泊天涯别恨深，隋堤消息久沉沉；伤心坠溷沾泥后，无力重飞近柳阴。

　　趣园诗草沧玉陈瑚

　　访痴仙山庄即事

　　来访庞公宅，云山郭外横；萍蓬游子迹，鸡黍故人情。栗瑞安耕稼，桃源隐姓名。醇醪拚一醉，重与话鸥盟。

　　送汝南留学东京

　　掉头留不住，万里驾长风；载笔游仙岛，题诗遍海东。人言何足恤，吾道岂终穷！他日归闾里，应非旧阿蒙。

　　托名抚松处土赠栎社诸君子五古一则，蒙痴仙见和，且问姓名；

　　戏作一绝句答之

　　乌鹊南飞借一枝，鸱夷姓字少人知；尤怜化鹤归华表，忍说前身竟是谁！

　　嘉义途中即事

　　一辆轻车载美人，似曾相识半含颦；度溪十里潺湲水，流出桃花减却春。

　　秦始皇

　　失鹿中原别有因，独夫尽法已无民；男儿生便为刘、项，莫想桃源去避秦！

　　题故社友厚庵小照

　　见影虽如对面欢，故交回首泪频弹；千秋遗稿刊传日，镜里凭他识吕端。

　　披图面目肖当年，文酒交游杳似烟。知是山庄读书处，吟魂犹绕菊花边。

　　村居即事

　　引蔓匏瓜已上棚，向阳葵槿正繁英；南窗一觉羲皇梦，卧听田畴打稻声。

　　花明柳暗自成村，怕听催租叩户喧；安得此中无历日，一溪流水隔桃源！

　　流水平桥雨乍晴，家家妇女饷秋耕；斜阳小立看秧马，便欲烟蓑老此生。

　　挽庭槐簉室仙逝

　　悼亡词谱断肠声，密誓凭肩忆旧情；寄语韦郎珍重好，玉箫缘分望来生！

　　绿鹦鹉

　　金瞳翠羽与凡殊，比翼雕笼影不孤；语入蕉窗声可听，梦回竹径色疑无。雪衣名字休相混，红豆生涯尚故吾。莫误前头是青鸟，琼轩小立话斯须。

　　步幼春「山中杂感」原韵

　　出身何地见奇才，廊庙今应逊草莱；乌鹊依栖无大树，凤凰飞去有空台。病愁伴我艰辞绝，消息惊人怕递来。柳下、首阳惟自择，此中工拙莫疑猜！

　　欃枪仰见斗牛横，时事喃喃告父兄；鼠迹零星天子殿，马蹄蹂躏帝王京。且谈巢父成高士，漫说仪、秦取上卿！数亩薄田生计足，半收秫粟半收■〈禾亢〉。

　　宿痴仙山庄赋赠

　　遯迹山林愿久违，幽居来访竟忘归；桑麻乐事身堪老，铅椠谋生计已非！酿秫家藏千日酒，登山人采首阳薇；知君蕉鹿忘机早，便欲从今卧翠微。

　　寿惠如令尊翁五十

　　算到期颐只半周，鳌峰杖履任优游；人如赵氏连城璧，家有元龙百尺楼。世业重新灰劫后，功名拚付子孙谋。跻堂共祝南山寿，欣悉君谟鬓未秋。

　　寿颐臣前辈六十

　　硕果天留一逸民，红羊劫尽白头新；悬壶卖药能医世，携妓登山亦可人。刘向传经贻后裔，班超投笔感前尘。百年未许归生圹，海屋添筹数百春。

　　哭林社兄痴仙

　　论交常恨十年迟，气节文章是我师。辽海风云添旧恨，扶桑山水入新诗。玉楼作记偏征汝，大雅扶轮更有谁？羽化早超尘世网，痴仙到底不曾痴。

　　相见无期大可哀，何时化鹤复归来？骨销地下心难死，诗播人间恨未灰！饭颗杜陵惭俗客，风流李白是仙才；怜君香草「离骚」意，检点遗编读几回。

　　丙辰阳历正月豁轩将往台中，诗以送之

　　萧萧细雨作春寒，原汝衣裘上客鞍；此去再偿文字债，归来仍饱腐儒餐。久淹旅邸慈亲老，小隐家山梦寐安。早识鲈蒪乡味好，不应岁岁戴南冠。

　　喜云从见过即赠

　　十年曾共竹林游，弹指俄惊两鬓秋！屈子行吟因放逐，■〈雨上吴下〉卿著述为穷愁。人生岂便填沟壑，剑气终看射斗牛。商略牢骚排遣法，醉乡长住百无忧。

　　对酒，用李白韵

　　搏虎张空拳，挟山超大海；固云一世雄，意气宁长在？岂无好江山，披图现光彩；我欲吊遗墟，古今几变改。何以洗我愁？斗酒藏相待。

　　一日不衔杯，典衣沽酒来；我醉客归休，陶然万虑开。欲解尘世网，惟有倾樽罍；天地如一朝，安知岁月催！汉武慕神仙，空筑柏梁台；神仙不可期，骨朽成尘埃！愿言营糟邱，吾其将老哉！

　　托名抚松处士赠栎社诸君子

　　桃李不耐久，逢春发其华；冉冉去春光，飞雪落残霞。莫怨春无情，汝自开还落；莫怨风狂吹，汝自浮且薄。太华有长松，郁郁干青霄；羡汝不放心，岁寒尚未凋。愿君学长松，慎勿学桃李；用此古人言，遍告诸君子。

　　弃妇词

　　坠地为妇女，百般多苦辛；早知难白首，不如不嫁人。翻我嫁时箧，泪下沾衣巾；此行异归宁，何颜见双亲！堂上有翁姑，平时尽孝养；焉知后来人，承欢如既往！膝下有儿女，鞠育已渐长；焉知继母心，果能关痛痒！墙茨不可扫，长舌易招尤；妾心每兢兢，幽闲妇职修。缝纫敢离手，钗钿不插头；持家尚勤俭，内顾君无忧。不种后园葵，不食邻舍枣；望君折桂枝，神前默祈祷。有时君出门，使妾心如捣；鲤信问平安，秋衣寄远道。夫婿非伯鸾，贱妾非孟光；自谓永无违，恩爱当不妨。古人亦有言：『糠糟不下堂』；以此良自恃，富贵岂相忘！孰知共夏患，不可同安乐！人事月盈亏，世情花开落；雨散并云飞，孤身何所托！海誓与山盟，即今等谐谑。故人忍轻弃，只为恋新欢；拔此眼中钉，再种并头兰。私为新欢祝，双栖永不单；滚滚爱河水，无复起波澜！自嗟薄命人，日久弃膏泽；镜奁遗新欢，愿汝拂尘积！自知貌丑人，荆布已足适；绮罗遗新欢，愿汝裁宽窄！挂帆从此逝，逢君更何年？忘心古井水，终不受人怜。情天何用补，恨海不须填；截发爇心香，皈依大士前。

　　老马叹

　　百战归来辞玉勒，恋栈似闻长叹息。秋风一夜梦关山，身欲奋飞无羽翼。当时神骏主人怜，破胡灭虏着先鞭；将军今入凌烟画，回首驰驱已十年！自信死生犹可托，迎新弃故人情薄；千金市骨果何人？终当饿死填沟壑。捷足争跨后进材，英雄末路剧甚哀；识途足备沙场用，其奈世无管子才！老马伏枥志千里，烈士暮年心未已；君未知马焉知人？风尘豪杰终老矣！

　　沁园诗草心水陈怀澄

　　春日游台中公园

　　远望鹞峰霁色开，春闲曳杖此徘徊。看花喜近孤山宅，会客堪流曲水杯。岛上乍移新树木，池中幻出好亭台。入园不问谁宾主，随处游观亦快哉！

　　江山变态几经秋，尽日嬉春为小留；地力经营穷培塿，风光绮丽到林坵。何人麦饭墦间祭？有客芒鞋陌上游。华表鹤归应有泪，一墩高峙北门楼。

　　如画高墩夕照阴，暮春乘兴偶登临；一邱莽莽悲兴废，双眼茫茫阅古今。曲折水亭浮蜃气，摩挲石像听虫吟。曾闻片晌滕王宴，费尽民间十万金。

　　青城哀

　　天荒地老何无情，酒酣拔剑歌青城！汴水东流几呜咽，两朝此地失神京。金兴、宋败莫饮泣，前有范琼后崔立；二王被杀、二帝囚，报应之间在呼吸。称臣奉表出城东，数十年事何相同？以胡灭胡一转瞬，天生蒙古真英雄。后人访古览遗迹，快谈吾更浮大白；何日汉家高筑受降城，尽驱胡虏随鞭策！

　　避债台歌

　　周家天子非真王，搜括民债诛秦强；民债未偿国已灭，留此高台在洛阳。吊古空悲周社屋，唾骂周民不爱国；当日更无焚券人，图书彝鼎忍归秦。俯首甘受秦苛法，坐令全国皆贫乏。民不自强王自弃，王与庶民等儿戏；此日王贫避有台，他日民贫何处避？

　　借酒

　　不料糟池有涸鳞，经冬断绝瓮头春；求餐鹅灾真羞我，好食猪肝已累人。一滴谁沾姚馥渴，半壶聊济阮孚贫。穷来遑顾言辞拙，自挈尊罍过比邻。

　　泥美人

　　一丸雕饰瘦难禁，粉黛非真触恨深：黄土搏成圬者手，白肤妒煞玉人心。却愁消歇同堆雪，愿保娉婷更铸金。慎记往时桃梗语，莫令淄水苦相侵！

　　妩媚终怀堕甑伤，安能烧作瓦鸳鸯！羞同土木还称偶，谁信温柔不是乡！刻骨难忘沾絮恨，前身犹带落花香。何如弃俗登仙去，打破尘寰梦一场！

　　尤物天生骨董同，只供玩弄付儿童。涂脂莫弃胚胎拙，镘垩犹怜刻画工。欲向风尘求一笑，便须顾陆点双瞳。无言脉脉桃花脸，合配床头不倒翁。

　　细滑摩来混沌身，一双阿堵为传神。岂知函谷封余物，幻作阳城惑里人。崛强断难全白璧，娇痴终未脱红尘。献花权当如来塑，彼美何论假与真。

　　诗囊

　　居然铁网网珊瑚，古锦轻纱制自殊。探手得珠龙颔客，佩腰踏雪马头奴。尽堪贮笔供徐稚，未可储钱付阮孚。元、白近来酬唱盛，多藏能抵竹筒无？

　　酒旗

　　旖旎招人入醉乡，一竿飘出酒家墙；绿杨桥畔摇春水，红杏村边卓夕阳。曲部生涯开瓮地，糟邱标识饮醇场。东风寒食驿亭晚，斜拂楼檐引渴羗。

　　辛亥清明后一日，同梁任公莱园小集，以「主称会面难，一举累十觞」为韵；拈得「主」、「举」二字

　　暮春花正繁，主人开别墅；好鸟枝头鸣，嘤嘤集俦侣。交情杂新旧，天气半凉暑；入夜浇诗脾，鼎茗呼僮煮。座有岭南客，轩轩远霞举。闻名十二年，旧恨山川阻；东海扬帆来，故墟叹禾黍！哀情托毫素，吟声多激楚；吾知掞天才，囊锥非久处。斯会信天缘，毋忘于缟纻！山水好怡情，莫怨非吾土！王灿赋「登楼」，徒作越吟苦。芳草铺座茵，松枝当谈尘；及此春日妍，作诗会今雨。江山有废兴，难易风月主。

　　春日偕痴仙、灌园游青桐林

　　首春风景好，结伴同行吟；溪径几回转，天气互晴阴。火峰忽挂眼，松柏郁森森；青苍四围合，始知入山深。行行四、五里，已至青桐林；石磴高拾级，翠微俯百寻。涧水有余韵，山鸟亦变音。悠然憩佛寺，清风开我襟；何当绝尘垢，遂此在山心！

　　题谢颂臣先生生圹

　　科山山势何嵚崎！雄视大甲溪之湄。前面鹞峰张翼立，两边分列鼓与旗；重峦迭嶂四围合，下瞰空谷如仰鼒。葱葱郁郁有佳气，谢公生兆营于兹。我闻其地溪山最灵秀，蜡屐未往神先驰。去年重九客大墩，盍簪始践寻幽期；白云红叶秋江好，登山挟妓行厨随。作文生诔陶渊明，张筵生祭杜牧之；东山丝竹北海客，墓门醉倒歌挽诗。王官谷后无此乐，佳话传遍沧海涯。或疑筑圹昧时势，方壶久属人藩篱；生存竞争尚新法，堪舆家言何足奇！山川形胜况非昔，伐林采圹惊地祇；纵有牛眠神示兆，龙脉掘断气已衰。先生投笔曾学武，老来种杏推神医。虽然不作马伏波，铭功铜柱革裹尸；尚当去作勾漏令，丹砂服食登期颐。英雄末路计太早，葬经甘受郭璞欺？方今海外无瓯脱，尺硗寸瘠榷勿遗；墓田行将征地税，死前重累且不赀！我料先生有深意，全豹难以管见窥；正惟李悝尽地力，埋骨弥恐无立锥；凿坏之举实光着，阇黎火葬悔已迟。上池洗眼占王气，不劳世俗青乌师；地下团圆计良得，傍祖绕膝妻齐眉。惟是鲲溟千里一坏占，题名圆石应自悲；荒山旷野足音罕，争墩后代更有谁！海滨青蝇作吊客，虞翻耄矣无人知；会当留命待桑田，却老食尽三山芝。玉棺飞来蜕骨去，空坟留与后人疑。

　　过林刚愍公祠

　　中原贼焰势滔滔，海岛英雄起枕戈；今日忠魂招不得，门前空换旧山河。

　　宫保祠前夕照斜，欲询遗事转咨嗟；十年庭藓无锄劚，付与东风长楝花。

　　马革还乡竟裹尸，空从遗庙想英姿；后人吊古应惆怅，未勒当年殉难碑！

　　誓后孤城万骑骁，祗今祠宇壮嶕峣；凄凉四十年前事，战鼓声沈虎渡桥。

　　丁未重九，余偕黄姬疗病台中，憔悴颇甚；今岁转瞬佳节又到，而黄姬已化为黄土矣！追忆之后，怆然成诗

　　昨岁重阳客异乡，今朝故里又重阳；看花对酒翻成忆，独洒青衫泪两行。

　　登高赴约谢公墩，归叩台中旅邸门；人比菊花消瘦甚，一灯相对欲黄昏。

　　又逢佳节倍伤情，插菊兹辰共远行；肠断大墩山上月，倚栏共看一钩明。

　　佩萸无术学淮南，月缺花残对那堪！愁煞冒襄留忆语：『秋风落日影梅庵』。

　　牡丹，次林痴仙韵

　　纷纷车马帝城忙，曾为开迟贬洛阳；粉雪忽更前代号，燕脂又抹入时妆。莫因北势夸殊色，但挟东君压众香。闻说百花生日近，安排仪注贺春王。

　　在闽寄台湾诸友

　　游遍江南一念捐，离家月已六回圆；夕登吴郡千人石，夜宴杭州九姓船。但见触蛮争两角，未闻刘、祖竞先鞭。何如海外桃源好，风鹤无惊自在眠！

　　丁已除夕次傅鹤亭韵

　　双轮日月似奔流，又设春盘与腊蒭；细数却惭增马齿，楷书尚喜写蝇头。未能东海三山隐，已遂西湖一棹游。慈母康强儿长大，共迎新岁百无忧。

　　仲衡诗草壶隐林仲衡

　　画马

　　■〈爕〉蹀秋风意态闲，似悲伏枥老空山；画师毕竟非知己，不写霜蹄山汉关。

　　咏史

　　楼阁金银跌荡开，三千弱水隔蓬莱；徐郎自避秦苛政，不为求仙釆药来。

　　书感

　　十载风尘失意人，蓬飘又返七鲲身；亲朋凋谢儿童大，独对河山泪满巾！

　　渡海

　　呕尽心肝不为诗，逆风吹浪打船时；夜深天冷莱衣薄，谁报高堂老母知！

　　咏燕

　　画栋雕梁事已非，春来故国梦乌衣；危巢一覆无完卵，风雨飘摇何处归？

　　咏蚊

　　贪酷居然似宦途，黄昏豹脚竞先驱；脂膏顾我能余几，喓喝堪供一饱无？

　　重游金山

　　处处旃檀绕梵宫，七属塔势欲摩空；分明小李将军画，人在楼台金碧中。

　　旧游胜地重徘徊，玉带山门话劫灰；佛印已亡坡老杳，朗吟飞上妙高台。

　　渡扬子江

　　落日鱼龙水气腥，篙师击汰愎扬舲；惊涛卷尽前朝去，留得金、焦两点青。

　　天堑由来险莫当，滔滔白浪下荆、扬；断流莫恃投鞭众，千古江山一战场。

　　泉州杂诗

　　八闽形势此雄邦，楼阁参差瞰大江；未到开元三十里，插天先见塔尖双。

　　一担香风压两肩，六街争掷买花钱；闽南米价由来贵，何事闲花种满田？

　　过葫芦墩感事

　　旧题诗句满旗亭，一笛山阳不忍听；愁向黄公垆下过，青衫红粉两飘零。

　　布屿堡道中

　　日暮田家早闭关，犬声如豹出林间；平原百里行人少，几处沙塠作远山。

　　抱病

　　抱病江村百感生，出门携杖看春耕；水牛当道狰狞甚，一步何妨让尔行！

　　春愁

　　春愁黯黯梦依依，静掩柴门过客稀；早起开笼放鹦鹉，自由一任汝高飞。

　　杨柳枝词

　　长眉媚眼瘦腰身，一树垂垂涴曲尘；惆怅路旁谁爱惜，年年攀折任他人！

　　赠坂垣伯

　　曾翻幕府倡维新，冰雹须眉矍铄身；三百万人齐下拜，马头拥出自由神。

　　新竹秋日书怀

　　弱冠论诗负盛名，骚坛角逐滞燕京；祗今憔悴无人识，秋雨秋风过竹城。

　　豪竹哀丝沸绮筵，回思鸿爪旧因缘；摩沙醉眼今非昔，一度看花一惘然！

　　村居即事

　　红紫迎风倒复斜，园林冷落似陶家；平生事事输人后，十日东篱对菊花。雄飞有弟在中原，叱■风雷万马奔；谁识于陵陈仲子，背人种菜闭柴门(「雄飞」句谓季商弟在漳州为司令官)！鹰犬纷拏到猎期，争夸身手好男儿；可怜小鸟惊弓甚，来傍竹林深处栖。

　　春日招栎社友人看花

　　不知老至不忧贫，祗惜花残负好春；预嘱家僮开草阁，安排鸡黍候诗人。

　　箱根客中

　　秋尽函关草尚生，江涛动地殷雷声；可怜霜月严寒夜，独自悲歌独自行！

　　题四十七义士墓

　　骈首甘心作国殇，一椎博望胜张良；英雄末路惟行弒，为汝悲歌泣数行。

　　上野观樱花

　　水边篱落灿晴霞，倚杖微吟夕照斜；且向红楼沽美酒，踏歌声里看樱花。

　　采莲曲

　　扁舟荡入浣沙津，但采芙蓉不采苹；妾自无心歌「水调」，路旁狂煞看花人。

　　题家辂存「罪言集」

　　对策贤良已逸群，少年叱■起风云；镜中留得头颅在，犹向人呼革命军（君集中有『二十纪中呼「革命」，不磨铁血岂男儿』句）。痛哭长沙■欲丝，一腔热血九重知；自怜意气消磨尽，让尔谈兵杜牧之！

　　田家旅怀

　　愁心其奈海天宽，一饮村醪强自宽；梦里风云都是幻，醉中歌哭太无端！新诗乱草黄泥壁，明月徐升白玉盘.迟暮渐思归隐好，桑麻欲结老农欢。

　　村居感怀

　　青山影里白云居，流水弯弯绕竹庐；晓汲寒泉宵待月，起寻芳草卧看书。狂才甘受群儿谤，小病何妨俗客疏；笑我懒于稽叔夜，壮心不似少年初。

　　癸亥正月十日，重集于莱园「题名碑」下感作

　　一片韩陵石，谁知落海陬；诗编遗老在，籍贯党人留。材愿居樗栎，名教呼马牛。岁寒期白首，共作竹林游。

　　太岳诗草伊若庄嵩

　　哭季父

　　叔父讳士洲，行五。夙敦孝行，友兄弟。幼习举子业，屡试不售，居恒殊郁郁。沧桑后，改学贾，颇有所得。丁酉秋八月，闻施氏姑旧疾复发，祖以爱女故，念綦切；命迎姑于钱江。舟行遇风，竟没于海。呜呼！天道无知，乃丧善人；可哀也夫！

　　骇浪漂魂瘴海涯，伤心归骨更无期；青山化石悠悠恨，白发垂堂戚戚悲。千里音书沈破冢，一床风雨痛连枝！眼看百怪扬波日，天道茫茫未可知！

　　寄题谢颂臣先生科山生圹

　　远山如环水如带，如何忍卖卢龙塞！山灵自惜干净土，欲借高名传万代。高人年少负奇才，宁州士林推巨魁；中年洒尽陆沈泪，不惜伏枥思藏骸。当年慷慨曾投笔，剑气如虹常贯日；可怜垂老古难酬，热血徒嗟满腔溢。满腔热血本赤诚，即今医术济苍生；以此寿人兼寿世，更觉洽病如治兵。自言在昔期必死，马角乌头今已矣；尚有冰壶一片心，频挥老泪空山里。古来旷达绝人群，司空而后复见君；纷纷词客致黄绢，落落高情托白云。即今营此一坏土，傍祖千秋有依怙；莱妻已作同穴谋，红纷青衫共千古。山兮何嶙峋！乃可葬公义侠身；山兮何突兀！乃可埋公苦吟骨。我作此诗感最深，知公以外少知音；华表千年闻鹤语，从知此举负初心！

　　秋怀，次今吾韵（三首录一）

　　苇苕何独惜蒙鸠，梦里谁知蝶是周！楚璞三投徒自炫，枯棋一着要能收。纸窗瑟瑟风翻幕，画角呜呜月满楼。相对莫生迟暮感，伫看鵰鹗击高秋！

　　戏次今吾韵赠叶香校书

　　素手调筝玉几前，芳心脉脉托朱弦；雨云楚岫原疑梦，风月秦楼莫问年！双桨摇魂桃叶渡，一灯对酒鹧鸪天。齐奴竟负量珠约，多事垂杨绾堕鞭。

　　今吾归自东京，相与夜饮，倾谈积愫感赋

　　遑遑浮海心徒壮，敝敝移山力易穷！纵酒尚余燕市气，耽诗还是杜陵风。樱花萦梦空三岛，桂树留人自一丛。相对青灯忽涕笑，起看孤月上墙东。

　　春去

　　夜乌啼尽晓莺残，暧暧平芜暮色寒；转眼园林春又去，飞花赢得一回看。

　　登税关望楼观海

　　眼底分明见海枯，沧桑何俟问麻姑！冲西港口千帆尽，尚有沙鸥待榷无？

　　哭表侄女施氏翩翩（并序）

　　翩翩姓施，余表弟雨卿女也。幼失怙，依寡母居。性聪慧绝伦，然体素弱。八岁时，就学东京；萤窗四载，每试辄冠同列，塾师、学友咸器重之。今年春，忽患血疾甚重，医药罔效；遂于上巳日化去，悲夫！翩翩一小女子，以孅弱之身远涉风涛，求学万里外；乃天不假年，竟令夭死。其志可嘉，其事可哀矣！遂成七律二首，聊以志恸（二首录一）。

　　浮槎蓬岛远求师，生小才华已可儿；新月乍升旋坠海，好花未放竟辞枝！香魂万里沈精卫，碧血三更叫子规。凄绝弥留时一语，手牵阿母问归期！

　　哭痴仙社兄（二首）

　　轻裘白面渡江人，电火俄成过去身；阅世虫沙余惨淡，愤辕牛马见酸辛。斯文将丧吾滋惧，同辈相知子有真。曾是埋忧兼避俗，茫茫后顾重伤神！

　　鲸海风波痛哭回，雄心历劫渐成灰；已拚断雁罹矰缴，自合幽兰没草莱。贞士姓名今栗里，酒人魂魄古琴台。重泉漫寄悲秋语，费尽江南后死才！

　　岁暮书怀（与幼春同作，限「歌」韵。四首录一）

　　卅六年华一剎那，闭门学道悔蹉跎；绝无舞袖回旋地，且逐浮萍上下波。日驭不停行磨蚁，火坑坐视扑灯蛾。中宵不为闻鸡起，后顾茫茫鬓欲皤。

　　偕献堂访草山温泉，山中清流四注，芳草芊绵，桃花无虑万树；世传刘省三中丞曾一游此地，真名邱也」

　　驱车百里不辞劳，言访灵邱兴致豪。芳草缘坡知土润，溪流溅石觉泉高。眷怀渔父初来径，满目刘郎去后桃。纱帽山头一惆怅，夕阳流水古亭皋。

　　日月潭漫兴（潭一名水社湖。二首录一）

　　十载谈游得此游，平开大壑叹藏舟！乱鸦争树云将暝，叶叶微波气渐秋。信美湖山宁可买，新翻陵谷易生愁。兹行未剥秋菱实，且为溪蛮一笑留。

　　竹子湖晚泛

　　隐隐番家起暮舂，竹湖波静泛轻艭；日沈山暝不知返，隙岸狺狺闻夜尨。

　　埔里社（二首录一）

　　番汉同居地，开荒二百年；四山多抱市，隙壤尽成田。攘攘鱼盐集，悠悠岁序迁。我来怀垦草，俯仰意茫然！

　　过凤髻山

　　一径悬崖峭壁间，崎岖经过几弯环；纷纷坠石舆前落，冒雨人行凤髻山。

　　双冬道上口占

　　山山倒影压头来，斜日人过焰岭隈；笠带湿云衣带雨，身从九十九峰回。

　　中秋夕莱园坐月

　　空山无人声，蟪蛄聒明月；高楼出木杪，俯瞰华池阔。良宵此游宴，回顾幽兴发。水夕光愈莹，山秋劳未歇；开襟纳清景，微凉爽诗骨。不知夜何其，坐看长河没。

　　寒食前一日为先慈施孺人周年忌辰，率弟妹儿辈展墓，怆然有作

　　黄泉相见信沉沉，啮指人天杳莫寻！惘惘重来呼吁地，悬悬尤切岁时心。纸灰浇酒和烟起，蔓草侵碑没石深。泥首墓门申一恸，不胜风木泪沾襟！

　　舟发基隆

　　沙上眠凫水上鸥，夕阳楼橹雨初收；暂离尘鞅寻三岛，去掬沧波荡百忧。结网羡鱼容可及，覆巢完卵敢多求！扬帆直犯蛟鼍窟，珍重支机一系舟！

　　舟中望九州岛（二首）

　　拂袂楼船事壮游，凭舷俛仰思悠悠；眼中一片扶桑影，海外真看更九州岛。

　　积水安知沧海东，飘然一粟远乘风；柁楼极目苍茫际，数点烟云巨浸中。

　　望富岳

　　倒垂白扇挂苍穹，海外名山亦自崇；此是东邦一东岳，夜郎与汉定谁雄？

　　岁除日，喜谢君石秋冒雪过存赠诗，依韵奉酬

　　旅鬓明新雪，噤寒蛰室中；多君挟春至，一座尽冲融。景物三山异，襟怀四海通；茗谈能就我，度岁漫匆匆。

　　病中作

　　郁郁过新岁，寸心万念存。愁多身是赘，足冷梦无温。乡国灯前泪，文章纸上魂。惟应守药橐，拥被阅朝昏。

　　游横滨三溪园

　　海气送冷风，树响疑急雨；岩光带斜阳，花明开万炬。东来虽多奇，绛、灌莫之伍。阳春三月初，驱车十里许；山水有成言，风雨不敢阻。远携吟侣来，聊共羁怀抒；寒梅暂欲飞，山樱已如黍。萦纡历桃蹊，曲折涉花坞；濯缨临沧浪，洗耳溯洲渚。适从海若游，旋对山灵语；齐州九点烟，长空一过羽。移情入混茫，极目出尘宇。此行何所得，即事堪小补。行当招巨灵，挟之置吾土；庶将飞来峰，更续蓬莱股。我亦逍遥游，长作邱壑主。

　　四月十六日自神户登舟就归途

　　裹粮莽苍太匆匆，天未舟回万里风；拂袖人从三岛返，回澜谁障百川东！梦魂历乱樱花海，踪迹凄迷桂子丛。还喜同归有仙侣，扣舷歌啸寄深衷。

　　舟中遥望台岛

　　眼底山河依旧在，胸中磊块几曾消！斜阳一片鸠居地，历历巢痕认苇苕。

　　云从诗草云从庄龙

　　莱园雅集（拈「庚」字）

　　漠漠春阴乍放晴，山中骚客订鸥盟。登楼面目无尘气，把酒园林有笑声；杨柳随风添鬓绿，梅花和月入诗清。平生谷饮岩栖侣，未用逢人说姓名。

　　鳌峰访惠如社兄赋赠

　　相逢樽酒暮春时，携手凭阑慰素思。雨霁波光涵树远，院深鸟语出花迟。三层楼阁居宏景，半榻茶烟感牧之。闲坐与君清话久，却忘红粉数归期。

　　归大甲，喜沧玉社兄过访

　　绿阴满地乱啼莺，看竹人来雨乍晴；三月春愁随雾散，十年心事共杯倾。倦游渐欲亲鸥鹭，知己真堪托死生！明日君归门又闭，嶒崚傲骨少逢迎。

　　廿四星霜指一弹，浮生随处滞征鞍；身多俗累言愁惯，家有衰亲作客难。病里送春诗句少，灯前遇旧酒肠宽。梨花满地犹堪赏，秉烛何妨共倚栏。

　　重游雾峰赠献堂、阶堂二兄

　　王、谢堂前喜再过，菊花天气暖风和；人逢旧雨嫌宵短，客到名山得句多。猿鹤无猜依杖履，楼台如画起笙歌。君家兄弟真堪爱，忙里相邀向碧萝。

　　詹园访痴仙社兄赋赠

　　移家犹傍石泉清，瘦竹高花画不成；春水溶溶溪睡鸭，晚风淡淡柳藏莺。十年杜牧醒前梦，一卷「南华」悟此生。近日奚囊添几许？卷帘烟雨近清明。

　　寄赠旭东

　　江山胜迹尽流连，万里初归岛外天；自去自来辽海鹤，宜书宜画米家船。襟痕未散西湖雨，袖影犹携北固烟。客里相逢齐一笑，剪灯历问事从前。

　　寄溪轩社兄

　　旗鼓骚坛领一军，懒随纨裤醉红裙；酒边豪气吞沧海，驴背新诗写白云。十载弟兄同院读，半溪烟水与鸥分。松枝尘尾玄谈妙，自别仙家不再闻。

　　题谢颂臣先生生圹

　　群山如黛望中收，携妓闲从谢傅游。凉意分来千顷竹，歌声瓢出一林秋；樽前蝶影迷团扇，座上花枝映白头。合向此间行乐死，何须埋骨在扬州。

　　收拾雄心筑寿坟，瓢然杖履避尘氛；司空旷达山中老，苏轼风流海外闻。黄菊开时来野客，疏林缺处补秋云。酒酣围坐鸣丝竹，陶写闲情到夕曛。

　　秋月登楼口占

　　闲上层楼放眼看，惊心岁月似跳丸。菊拖暮雨枝枝瘦，枫染新霜叶叶丹；薄酒可赊成醉易，故园虽近欲归难！斜阳无赖西风急，倚槛谁怜客袖单！

　　初十宜楼步槐庭社兄见赠原韵

　　突兀高楼起海滨，家风投辖好留宾；烦君折柬招吟侣，笑我持杯劝主人。梦绕烟花来北里，身随蝴蝶过西邻。牧之未了湖州约，话别匆匆感慨频！

　　归家逢弟妹话旧作

　　剜肉医疮不救贫，相逢弟妹泪沾巾；田园历劫多更主，儿女牵衣况累人。十载生涯存故砚，九泉盼望负慈亲！禁烟又近清明节，祭扫商量倍怆神！

　　步枕山社兄见赠原韵

　　牢落长卿不自哀，且携书箧访高才；神仙洞府吟诗地，花月因缘话旧杯。扣角敢存宁戚意，披裘将老子陵台。多君赠句相期许，肝胆倾余笑口开。

　　长日无事，偶忆栎社诸友，各以绝句一首赠之

　　青楼弦管夜嘈嘈，睥睨芳樽气自豪；二月东风几回醉，一时酒价为君高（痴仙）。

　　满腔热血涌毫端，写到沧桑泪暗弹！不信关西将家子，祗将诗句与人看（幼春）。

　　长康楼上一灯青，呖呖歌喉隔院听；静夜吟诗须仔细，恐教传唱入旗亭（傅君之寓近仙游亭）（鹤亭）！

　　江楼隔断市尘飞，扫地焚香静下帏；怪底梅花风骨冷，蓬莱岛上抱云归（槐庭）。

　　藉藉声华复社人，已看头角焕然新；竹南风气君开早，应有青年步后尘（沧玉）。

　　楼台花月漾清波，终日书声出薜萝；富贵也知闲有味，出山时少在山多（献堂）。

　　趣园深处掩柴关，祗共溪樵约往还；春种梅花秋种菊，一生风味爱青山（联玉）。

　　羁愁春睡两模糊，佳客时来有鸟呼；爱汝文明除旧弊，镜中新铸好头颅（惠如）。

　　客里逢春莫浪愁，十分清福占林邱；孤山三百梅花树，付与庄生化蝶游（伊若）。

　　那堪回忆少年场，阅尽繁华鬓欲霜！风雨一楼谁共话？知音惟有蔡中郎（基六）。

　　翩翩裙屐自风流，市上悬壶历几秋；拟向韩康低首问，世间何药可医愁（旭东）？

　　栎社论交最少年，小楼风雨擘吟笺；爱君诗句清如貌，初日芙蓉出水莲（载昭）。

　　知足斋诗钞子材张栋梁

　　游头汴坑

　　头汴坑边野径迂，竹林日暮鸟相呼；山家也自饶生计，鸡犬桑麻别一区。

　　新店溪宝藏寺即景

　　半岩疏雨湿春衫，落日舟横赤壁潭；安得范宽描纷本，青山如黛水如蓝。

　　草山杂咏

　　宝冢（宝冢为关西大温泉胜地，余曾游两次焉）寻幽几度秋，北投、关岭惯勾留；自怜芒屩无羁束，又到草山山下游。

　　群峰环峙两溪间，形胜天然出宇寰；小隐他年来此地，筑庐愿傍七星山。

　　山馆寂寥人迹少，闭门心事未飞腾；若教青磬红鱼伴，便好修斋作散僧。

　　己未夏，喜小儿文表考进大阪医科大学，因成四绝句寄之以示勉

　　声声喜雀噪檐前，清梦初回欲曙天；邮使敲门传捷报，手揩老眼一欣然。

　　不为良相即良医，卢、扁犹人可力追；须识技精原在学，好从金匮细探奇！

　　遣汝从师九度春，几多拮据几艰辛；而今差喜酬初志，应念经营有二亲！

　　先志能偿是克家，为医、为士本无差；从兹探取青囊秘，归慰而翁属望奢！

　　重游草山

　　暂抛俗事一身闲，行李迢迢入草山；最喜兹游多旧识，争迎远客候柴关。

　　再过竹湖访樱

　　竹湖风景夙称奇，此日观樱恰又迟；自笑劳人无眼福，重来偏值落花时。

　　头湖观瀑

　　恍如风雨起潜龙，高舄银河气势雄；我爱临流一流耳，不教身被俗尘蒙。

　　辛酉初夏，偕少英再游头汴坑

　　无意偷闲更得闲，重游已隔十年间；好山到处皆堪赏，风景依稀认旧颜。

　　东去墩山十里遥，汴溪曲曲水迢迢；年来果价高于榖，远近人家尽种蕉。

　　瑾园听雨

　　一夜潇潇响到明，玻璃窗外绿蕉声；焚香欲谱淋铃曲，惆怅张徽白发生！

　　豁轩诗草联玉陈贯

　　哭林俊堂先生

　　呜呼栎社栎，岂有济川志！忽为匠石顾，毋乃天所忌！才人困箕口，古今不异致；旨哉稼轩词，雄心托文字。我叹竹路难，君言乐天易；行种青门瓜，且拭西台泪。所虑众饥寒，未受大衣被；又念楚有材，愿藉良工治。登高振臂呼，托钵沿门至。九牛拔一毛，九仞始一篑；关山手足茧，风雪衣裘敝。共谅君子心，亦助中人费。弹指筑华严，朱甍耸云外；乡校观厥成，掀髯应自慰。谁知方寸中，犹为众生碎。搔首望南云，孑身忽东厉；莫云慎风波，臣死且不避。蓬莱尽仙人，此君独憔悴！天关九虎守，通明亦深闭。贾谊书未上，祢衡尚怀刺；依然一布衣，归隐小山桂。穷通何足论，薄俗皆聋瞶；泽畔旧鸥盟，独识行吟意。沧浪水正浊，洗耳非无谓；把臂入竹林，回首如梦寐。夜雨抵掌谈，西窗灯一穗；陈榻悬复下，陶径荒犹未。同是集蓼虫，茹苦本知味；同是曲隈风，托命岂殊气！高举慕鸿冥，前尘谢蝉蜕；彩笔传梦中，描写江山丽。酱瓿覆玄经，小试雕虫技；阴何苦用心，众体无不备。新词织弓衣，异域亦知贵。小谪四十年，沧桑感身世；方谓保坚贞，松柏阅寒岁。招魂下巫阳，遽归兜率界；孰歼我良人？不忍歌「露薤」！知君达生死，久暂无芥蔕；飘然逍遥游，御气人天际。山鬼擎桂旗，云君把衣袂；化鹤定游仙，骑麟时谒帝。庶陈下土灾，不受群邪蔽；日月重照临，山河不乖戾。铸金事先生，家尸而户祭；寸心与诗卷，千秋长不昧。

　　萧孝子诗

　　不独古人有父母，今人肯居古人后？姜鲤、孟竹古书传，一念之诚可并肩。君不见武西僻村萧家子，家贫业贱人不齿；却将草心报春晖，振起三台风靡靡。优诏褒章出紫宸，银光灿烂照四邻；衣冠衮衮无颜色，谁知庸德出庸人！孝子初出已失怙，鞠育深知母氏苦；江革行佣敢惮劳，锱铢可助盘飧具。昼出耕耘夜五起，殷勤每傍母寝处；太息二竖何不仁！衰老岂堪抱沈痼。扶持唯恐偶颠危，梦寐之中亦悚惧。但愿萱花永不凋，名利祝如草头露。人言陋巷境凄凉，彼觉慈帏春和煦；翘首桑榆日渐斜，五十余年等闲度。冬温夏清虽不亏，自道不如乌反哺；一朝风木痛皋鱼，椎心恸哭几忘躯；赁庑归来倍惆怅，无复白发倚门闾！即今绿绶傥来物，何似莱衣当日娱。君不闻列鼎累茵富且贵，为亲负米事已无？富贵何如贫贱好，加头旧事犹欷歔！

　　送林君阶堂、郑君汝南东游

　　鲸浪三千里，鹏飞八月秋；壮图难附骥，仙侣羡同舟。佳句囊中满，奇书箧底收。远游男子事，莫上仲宣楼！

　　移树

　　嘉树新移处，迎风尚郁纡；清阴虽半减，生意未全枯。故土情犹恋，摩天志岂无！伫看春雨后，芽茁最高株。

　　蚕

　　三月江南岸，家家煮茧香；寸丝付机杼，一世老籧筐。经纬都成累，缠绵祗自伤！蛾飞园客渺，何处觅仙乡？

　　铁砧山吊郑延平

　　地下英雄骨已寒，尚留遗迹白云端。百年孤岛延明祚，一代头衔署汉官。左衽肯为降虏计，焚衣合作弃繻看。荒山俎豆今安在？井涸碑横夕照残。

　　怡园赏菊

　　栗里归来伴菊闲，迷离秋色掩柴关；冷香侵袖花三径，瘦影依篱月一弯。风雪锻成高士节，冰霜染出美人颜。诗心忍为黄英动，兴在荒畦老圃间。

　　哭蔡启运先生

　　叹逝文成泪满襟，风流顿尽感人琴；龙蛇岁运名儒劫，鸡酒生蒭旧友心。丹旐已迎归玉阙，词章空自重鸡林。竹城「白鹤居」犹在，他日何堪一再临！

　　和云从见怀诗韵　

　　百战骚场每冠军，归来着作伴红裙；谈禅每爱交摩诘，载酒何当访子云！世态炎凉资阅历，林泉风月要平分。尘心苦未超诸境，「齐物」微言愿再闻！

　　题鹤亭先生新居

　　新筑菟裘水石间，欲抛世事伴云闲；埙篪唱和东西院，兰桂缤纷大小山。长者有车停驿路，白丁无迹到柴关。倚门肯累慈亲望，负米佣书日往还？

　　张良

　　博浪金椎击祖龙，中原逐鹿忽汹汹；散财未遂歼仇愿，折节犹传纳履恭。六国兴衰凭擘画，一生进退最从容。韩亡肯自膺高爵，回首彭城尚抚胸！

　　岁暮杂感

　　腊鼓催人鬓欲皤，百年心铁半销磨；出山小草低头久，沾酒黄垆洒泪多。浪说风云鱼变化，那堪蕉鹿梦婆娑！蓬莱清浅浑闲事，且把闲愁付浩歌。

　　和家兄「有感」之作

　　故家乔木日方中，肯毁埙篪咏角弓！许泛求田成赘累，太邱遗法是儒风。小山丛桂留人住，青草池塘有梦通。三径未荒头未白，躬耕豫计与兄同。

　　呈灌园、南强二社兄

　　竹林声价万人夸，裙屐追随手屡叉，并世籍、咸交石友，百年王、谢认门牙。松枝靡靡谈玄尘，薄笨纷纷问字车。四面云峦护坛坫，名山事业属君家。

　　客中除夕

　　羁梦初酣爆竹惊，屠苏香里话平生；故人鸡黍伸前约，儿女家山计客程。历历悲欢消此夜，堂堂岁月若为情！一年剩对逡巡酒，珍重金壶漏滴声！

　　飞机

　　云汉迢遥有路通，鹍鹏变化夺天工；张骞已见驰灵棹，列子何须御远风！纵意直探兜率界，倦游小憩广寒宫。瑶池好去朝王母，慎莫重来世网中！

　　趣园闲居杂咏

　　绿树阴阴曲径遮，廉纤雨过长兰牙；年来杜牧伤春倦，尽有闲情数落花。

　　袜线微才愧■〈夕卩〉君，喜同坡老快论文；对床夜雨听萧瑟，此福他人未肯分。

　　青青蔺草擘花傍，三五娇娃学织忙；低语端阳佳节近，好将小簟易香囊。

　　药鼎烟销过却春，阶前苔藓绿痕新；何堪微雨初晴后，又向花前怀故人（苑里女子多织簟）。

　　白桃花

　　露桃色比雪梅妍，无复红霞烂满天；想是息妃亡国恨，淡妆缟素立风前。

　　怡园吟稿济若张聪楫

　　和启翁偕沧玉社兄初夏过访见赠瑶韵

　　好风吹送两吟旌，娓娓清谈快莫名。日衬榴花红欲滴，苔匀石径绿初生。金樽有酒堪留客，汐社无才愧订盟！愿向松阴同一醉，沧桑漫话使人惊！

　　芳草榴花绿衬红，逶迤小径竹间通；多删密树贪迎月，高卷疏帘欲引风。半亩菊畦休笑陋，一椽茅舍不求工。题桥壮志年来尽，剩有新诗写壁东。

　　过云从君家，步其「喜作」原韵

　　清樽相对夜微风，萍迹重逢喜不穷；得句君偏倾白社，贪杯我自醉新丰。苔侵古砌帘分绿，烛剪西窗纸射红。十斛离愁谈未了，鸡声无奈起墙东。

　　朝颜花

　　烂熳依篱晓露侵，五更早起一相寻；幽姿只爱迎残月，未有葵花向日心。

　　蝶魂梦醒一巡篱，晓色微茫放艳姿；相对无言惟有笑，满庭风露月残时。

　　卿淇诗草卿淇王学潜

　　温泉纪游

　　汤泉浴罢恰催诗，我亦临风向墨池；彷佛兰亭修禊事，合应小序续羲之。

　　和献堂君「在东京中秋夜忆故人」原韵

　　曾陪文宴到园中，座上开樽羡孔融；把笔不堪怀旧雨，归舟何日驾长风？

　　寿陈基六秀才五十

　　半百光阴梦一场，秀才风味旧曾尝；壶中独得长生诀，市上还售不老方。我久逃名忘岁月，君真寿世有文章。而今白社推年长，竞祝华封进柏觞。

　　次黄河瑞君原韵

　　城南小阮胜终南，翠竹青松映碧潭；人自趋炎君自冷，笑吟风月爱清谈。

　　熏风吹送小窗南，水色山光类剑潭；绿竹千竿花百种，此间休与俗人谈！

　　岁暮感怀

　　怅恨驹光似掷梭，几茎白发影婆娑；半生空负凌云志，举世谁怜击筑歌？把酒待迎新岁月，临轩惭看旧山河。惊心马齿年年长，拱璧分阴肯放过？

　　旭东诗草旭东黄炎盛

　　聚星庄访无闷草堂主人

　　莲社交游旧有情，聚星今始叩柴荆；举头门外山光落，入耳花间鸟语明。三径陶潜聊适志，一杯张翰不求名。兴来偶得清新句，报纸传闻四海惊。

　　答材芳

　　十载重逢鬓未丝，好将诗酒话襟期；人情只是金相识，世道从无药可医。得势直看鹏展翅，有文不负豹留皮。春来桃李秋来菊，一样能花莫怨迟！

　　哭厚庵

　　秋入东篱菊正开，惊心噩耗忽传来！越人起死真无术，宋玉招魂只费才。虫臂鼠肝身已幻，乌头马角恨难灰！置刍又负吟朋约，遥望枫休泪满腮！

　　将往大连，留别诸君子

　　对镜形容似鹤癯，呕心多事苦为儒；不成采药穷三岛，且学携家泛五湖。踪迹今随鸥鹭远，姓名久被马牛呼。故人漫洒临岐泪，各宝千金别后躯！

　　观竞渡

　　满江箫鼓木兰桡，士女如云看夺标；尽道健儿身手好，楚魂今日更谁招！

　　题谢颂臣先生生圹

　　吾乡健者谢超宗，志吞沧海气吐虹；白头不遂功名愿，剩水残山一短笻。屐齿印遍瀛洲东，独爱科山郁葱葱；人生在世不称意，埋骨此地鬼亦雄。巍然筑坟白云中，左旗、右鼓、中元戎；自言此为大帅观兵地，但见草木皆兵如八公。呜呼！男儿抚髀思立功，结缨无地真命穷；附会堪舆说形势，何异画饼饥肠充。方今五湖四海斗蛟龙，兵气惨淡愁皇穹；争掷万民命，以易一侯封。谁登韩信坛，国士称无双？可怜君有六奇策，憔悴科山成老翁！

　　瑞轩观芍药

　　一枝绰约曲栏边，韵绝杨妃醉欲眠；最是东风扶不起，亸鬟低黛更堪怜！

　　聚仙楼席上次黄君西圃韵

　　车儿东去马儿西，客里逢君记不迷；今日旗亭歌板地，一樽重对暮山低。

　　蜀后主

　　鼎足空劳说中兴，传车终作魏藩称；汉家亦有降天子，未可豚儿笑景升！

　　移树

　　别有愚公意，推移叹菀枯。新恩春雨润，旧德夏阴敷。树野樗应健，踰淮橘总殊。楚材多晋用，株守太区区！

　　汝南诗草汝南郑玉田

　　过林刚愍公祠

　　将军崛起东海东，顾盼咄叱生云风；孤军长驱救闽、浙，戴天不共金田洪。是时金陵大营始败衄，将军百战百奏功；从容裘带开幕府，南天锁钥方寄公。挺身愿作中流砥，未勒燕然心不已；忽闻乡井起妖氛，回戈一击元凶死（谓平戴潮春乱）。羽书南剑报垂危，誓师横渡去如飞；老貔卧道貉子过，不能扑杀非男儿！细析营头风萧飒，星沈五丈天胡酷！李广平生得士心，缟素一军齐痛哭。有司星夜叩天阍，噩耗传来动至尊；诏立专祠建功地，千秋万世慰忠魂。龙溪、鲲岛遥相望，祀典年年无废旷；无端左股割蓬莱，故国回头似天上！我来下马感沧桑，萋萋春草墩山旁；伤心庙貌依然在，谁为前朝吊国殇！

　　鹿港龙山寺边有见，因得「怪他未受尚书号，也学天宝时世妆」二句；乃赋以足之

　　春风浩荡入江乡，燕舞莺啼白日长；痴人老去成何事，一春自笑为花忙。隔水名花隶洛阳，魏家阿紫、姚家黄；蓬门不解藏春好，忍使含露出东墙。黄金戒指白玉珰，青螺眉黛窄衣裳；怪他未受尚书号，也学天宝时世妆。珊珊濯锦下横塘，鱼龙远遁鸟飞扬；夕照斜时增容色，微波漾处度脂香。我来独立榕阴下，对此长忆陈思王。

　　题谢颂臣先生生圹

　　人生当暮年，讳死情转深；孰悟去来理，桑榆乐余阴！多君方外游，山水开胸襟；种花长夜台，生前宴朋簪。执铎唱挽歌，和以丝竹音；当其得意时，一瞬视古今。我亦荷锸流，把臂曾入林。仰攀手植槚，拱矣材可任；俯读题名碑，屃屃宿草侵。喜公老弥健，人世犹滞淫。劫灰飞仙山，文献久销沈；可无鲁灵光，留镇沧海浔？公既弃儒冠，药囊有良针；悬壶兵燹后，到处活残黔。国手世交推，阴德神共钦；一老天■〈〈来攵〉上心下〉遗，鬼伯安敢寻！五星行聚奎，八埏净氛祲；坠驴期一笑，愠解熏风琴。岂必服金丹，飞升跨彩禽！佳城郁葱葱，日月重照临；及身见太平，埋骨应甘心。志铭我豫草，待索谀墓金。

　　哭痴仙社兄

　　天上仙人定不痴，十年为友更为师；才如孙楚惟耽酒，命比刘蕡合有诗。往事穷鱼怜呴沫，他生老茧吊残丝。来苏岂是西风事，肠断哀猿夜叫时（君近作作有「西风未肯苏人病，何处医家起死针」之句。不意竟成诗谶，悲夫）！

　　西游大陆，舟次鹭门有感

　　书剑飘零何所之？布帆无恙鹭江湄。前途无限风云气，不是新亭对泣时。

　　悼亡四首

　　伤心匝月滞绳床，百苦千辛总断肠；垂绝复苏苏又绝，沈吟难诀此情长。

　　冰轮徐碾奈何天，紫玉沉沉竟化烟；刚是嫦娥奔月夜，人间留得断肠年！

　　六载鸳衾一梦过，情深难唱鼓盆歌；男儿一掬黄金泪，恨海俄添万迭波！

　　鸾笓钿合等闲抛，尘锁深闺未忍敲；输与梁间双燕子，春来还入旧香巢。

　　寒月

　　衡皋暮色莽苍苍，桂魄初升似晓霜；十二琼楼都照彻，更移梅影下横塘。

　　早梅

　　暗香蓦地透窗纱，知在山隈在水涯；为报东皇消息近，前峰先放两三花。

　　槿园啖荔芰

　　南荒佳果数天浆，叶底累累任摘尝；却笑红尘飞骑苦，不能领略及时香。

　　铁生诗草铁生蔡惠如

　　船发新墟

　　孤舟解缆北溪行，风疾帆飞水有声；十里横滩双桨急，怒涛时作不平鸣。

　　登贺颂山

　　湖光荡漾碧浮天，点点渔舟泊岸边；芳草延坡多过鹿，落花满径有啼鹃；峰峦耸翠朝经雨，杨柳垂青暮带烟。如此林泉堪啸傲，不妨尽日此留连。

　　游万寿山有感

　　西石离宫创造艰，禁门深闭落花闲；颐和园已成陈迹，青史惟留万寿山。

　　峨峨杰阁与长廊，虎踞龙蟠出上方；二百余年王气尽，空留山色吊斜阳！

　　用丘念台君韵，寄呈伊若社兄

　　蓬莱岛上过新年，乡思千重郁不宣；绣口尽供谈韵事，寒香谁与写诗篇？一枝健笔扶公理，并世清才让此贤。大息红羊经劫后，至今未许望青天！

　　望洋诗草望洋林载钊

　　村居漫兴

　　晨兴种菜夜观书，富贵场中迹总疏；老屋檐低看斗雀，回塘水浅数游鱼。启扉客去喧双屐，戴月人归荷一锄。无限风光堪入画，小诗吟就快何如！

　　哭吕厚庵茂才

　　一笑凌云去不留，身前身后付悠悠！人间未筑黄金屋（君纳宠之期在即），天上先成白玉楼。复社唱酬长已矣，香闺痛哭几时休！吕安既殁风流散，闻笛山阳感旧游！

　　访痴仙先生途中即事

　　桃源路径再来迷，问讯樵夫日欲西；忽听书声出深竹，高齐只隔一重溪。

　　山村题壁

　　紫棘编篱竹作门，数家烟火自成村；云低陇上牛羊卧，客到花间鸟雀喧。燕市独歌心已死，鹿车偕隐计犹存。何当买得三弓地？也学兰城赋小园。

　　游墩仔脚即事

　　土墩西去百余家，桑柘阴中一径斜；到处男耕兼女织，不知人世有繁华。

　　忠厚村题壁

　　地僻红尘少，林深野鸟哗；数家依水竹，一径拂桑麻。山色迎门合，溪光绕屋斜。愧无摩诘句，题作画图夸！

　　红叶

　　醉尽新霜不自知，还从林表炫娇姿；可怜一落吴江后，无力随风返故枝！

　　暮春

　　春归客去益无聊，一段闲愁酒莫浇！试向栏杆高处望，落红满地雨潇潇。

　　初夏漫兴

　　读罢农书爱晚晴，逍遥新试葛衣轻；林间数笋扶笻立，溪畔观鱼蹑屐行。树暖流莺啼有韵，风微飞絮落无声。归来捕得鸣蝉好，儿女遥闻遽出迎。

　　烹茶

　　摘取旗枪带露鲜，林间扫叶手亲煎；王蒙水厄终难解，谁共闲参舌本禅！

　　升三诗草升三张丽俊

　　焰岭朝霞

　　九九峰头曙色开，红光灿烂照楼台；火云未敛成蒸气，烘出丹山一片来。

　　杂咏十首（录一）

　　芒靴踏遍水云隈，到处尘氛拂面来；可似钱塘林处士，孤山终老伴寒梅？

　　落梅

　　生成雪貌与冰肤，不受尘埃半点污；太息妒花风雨恶，摧他片片入泥涂！

　　重游稻江

　　满天烟雨近中秋，大稻江边作快游；满眼

　　落花

　　闲倚栏千百感生，芳园顿减旧时荣；红飘玉砌随风冷，翠滴瑶阶带露轻。蝶梦惊回春晼晚，莺声啼破叶纵横。伤心委地无人问，几度呼童扫不清。

　　槐荫诗草槐荫袁炳修

　　游洛江赠陈君槐庭

　　闻君下榻已多时，今日登台悔较迟；来践三年鸡黍约，明窗许我读新诗？

　　籍、咸投辖竞留宾，饱我佳肴醉我醇；休讶高人偏好客，君家自昔有陈遵。

　　聚星楼晚眺

　　聚星楼下万人家，瓦屋参差映晚霞；遥望苍茫云水际，西风急处片帆斜。

　　友至夜饮

　　晚筵喜为故人开，裙屐相将入座来；话到投机忘夜久，满斟那计几多杯！

　　麦酒和冰满口凉，引杯不觉兴偏长；杖头尚有余钱在，今夜何妨醉一场。

　　自叹

　　岁月消磨感笔耕，半生事业总无成！埋头转羡田家乐，得共渔樵隐姓名！

　　遣怀

　　百岁光阴若水流，功名何事执鞭求；种花且享清闲福，势利纷心易白头。

　　鳌峰诗钞基六陈锡金

　　筑城谣

　　筑城不须大，国帑防伤害；筑城不须高，民力防疲劳。城大城高何足恃，古来成城在众志；欲防胡人不胜防，长城枉筑万里长。君不见，秦始皇？

　　大甲客思

　　轮蹄客路尽消磨，得意偏同失意过；行李才辞猫雾捒，飘蓬又度马陵坡。铁砧山色秋来减，金锭庄泉雨后多。琴剑西风倍惆怅，莫云康节有行窝！

　　客恨

　　地棘天荆客路艰，三年枉唱念家山；笏袍子美鹃空拜！城郭丁威鹤未还。无奈龙蛇方起陆，那堪虎豹又当关！穷途我亦猖狂甚，狼藉青衫泪点斑。

　　故山茅屋数椽存，零落巢痕与爪痕！雁雨蛩烟秋已老，蛟云蜃雾昼常昏。家书寂寂沉双鲤，客泪潸潸洒七鲲！不击西台竹如意，怕他朱鸟也消魂！

　　家瑞陔进士寄诗问近况，次韵奉答

　　瀛堧宿梦醒春婆，风雨空山一啸歌；老蠹生涯书少味，闲鸥世界水犹波。敢嫌蜗室三间小，幸免鹑衣百结多。莫问辋川近消息，半龛灯火病维摩。

　　漫题二首

　　偃蹇空山里，新亭泪眼开；黄鸡催日去，苍狗幻云来。身世鸾栖棘，功名蚁梦槐。闲愁无处遣，黑劫正飞灰。

　　种菜门常闭，诛茅屋未成；野无粱与稻，路有棘兼荆。苦赋哀鸿什，悲歌「猛虎行」。侧身天地窄，何处寄余生！

　　妾薄命

　　十岁见新月，殷勤下阶拜；十二解风情，背人画眉黛。十四去采莲，蜂蝶随满载；羞见双鸳鸯，手把荷叶盖。十六未许人，风流颇自爱；小开骂西风，飘荡到裙带。十八伤命薄，坠入烟花界；一曲「杜韦娘」，泪洒沾酒旆。

　　相思曲

　　郎在溪之南，妾在溪之北；一水自盈盈，日夜长相忆。忆郎二月来，溪口花正开；忆郎三月去，溪头柳飞絮。柳絮乱夕曛，唤郎郎不闻。梦魂不怕险，飞过一溪云；云深郎不见，溪水白于练。可怜鸳与鸯，翻成劳与燕；溪水远接天，怜郎亦自怜！何当北风大，吹妾到郎边！

　　偶成

　　转瞬乾坤老，惊心岁月奔。有歌弹短铗，无赋卖「长门」。调胃蛾眉豆，遮身犊鼻裈。祗怜贫又病，遑计饱兼温！

　　庚子秋怀

　　鲤风雁雨四山秋，蜃雾蛟烟万古愁；入世已如萍在水，藏身祗合芥为舟。人从江北争分鹿，我隐墙东等侩牛。有债至今呼负负，无亭何处署「休休」？

　　看花

　　看花有兴且随缘，辟榖无方莫学仙；三折肱难肉白骨，一弹指易过青年！

　　哭林良庭

　　分手河梁数载中，屡劳千里惠书筒；故人已化辽东鹤，遗事谁传塞北鸿！翦烛紫云岩畔雨，挂帆乌日渡边风；旧游回首都如梦，泪洒枫亭万树枫（良庭，枫亭人）。

　　哭家瑞陔进士

　　南宫一捷了前途，返棹清溪竟永徂！梅社昔曾悬赤帜，竹城今已等黄垆。未甘呼应同牛马，何害春秋促蟪蛄！祗恨华堂新建就，才来贺燕便啼乌！

　　大安秋望

　　一江风打钓鱼船，十里潮荒种蛤田；歌板酒旗都不见，冷清清是白鸥天。

　　摇落江山客恨添，寓斋寂寂坐恹恹；蓼花红雨芦花雪，一样秋痕入眼帘。

　　题谢颂臣先生科山生圹

　　既不能乘醉捉月釆石矶，青莲魂魄永相依；又不能三神山上采药服，求仙一去从徐福。亦当学刘伯伦忘形骸，荷锸相随死便埋；否则五百义士同墓好，三尺争光田横岛。而乃洗耳厌嚣烦，世外无从觅桃源；征逐刍灵与刍狗，众人皆可先生否。生值乾坤莽莽时，欲离烦恼为便宜；醉来把笔向天笑，白玉楼成天不召。堪舆术久学青乌，千秋雅慕司空图；青山于今少净土，拟葬诗魂未得所。牛眠卜地年复年，爱营生圹科山巅；科山名胜甲海外，留待高人此委蜕。先生亲题墓碣来，定博山灵笑口开。得地人为先生企，得人我为山灵喜；松楸万树花千枝，何幸先生来主持！从此科山山上石，石石尽有题诗迹。呜呼地傍祖坟当墓庐，邱壑重安谢幼舆；有时挟妓游山麓，堪绍东山旧丝竹。我来触景感沧桑，多劝先生醉一觞；愿祝先生介眉寿，年年来此酌春酒。

　　过大肚溪

　　剑匣琴囊东复西，出门怕听鹧鸪啼。四肢未老先麻木，一饭随缘饱藿藜。祢正平凭嗤碌碌，微生亩任笑栖栖。残衫破帽无人识，斜月呼船大肚溪。

　　员林道中

　　骚坛待斗新旗鼓，驿路相随旧剑琴；滊笛一声天欲暝，菊花香里下员林。

　　寄怀蔡披金秀才，仿白乐天体作六句律

　　萤窗寂寞留残简，蠹迹纵横侮旧芸。岛上更无台避债，人间剩有冢埋文；此生已坐儒冠误，合买青山卧白云。

　　秋感二首

　　频年漂泊滞江湖，慷慨悲歌醉唾壶。名士由来羞画饼，丈夫自古志悬弧；诚知天地方龙战，不信人才出狗屠！沧海茫茫豪气在，私将明镜照头颅。

　　大江东去日西斜，身世无聊百感加：两鬓不堪成白雪，一年容易又黄花！人争驱逐中原鹿，我独优游下泽车。萧瑟秋风怕凭吊，六朝金粉剩寒鸦。

　　寄怀许蕴白明府

　　催诗击钵竹城春，翘首江云暗怆神！万里浮沈双鲤信，十年沦没七鲲身。别君昔洒哀时泪，老我今犹彻骨贫。惭谢知交期望切，金鳌顶上属何人（君赠余诗有「相期大雅扶轮手，早日金鳌顶上行」句）！

　　记梦

　　萧斋特地起仙风，片时吹我入碧空；天上金阙巍哉崇，匾额大书「蕊珠宫」。蕊珠宫阙游览久，始向西池谒王母；王母赐坐红珠帱，问我迩来平安否？赠我碧奈花，授我白河车；餐我紫色霞，饮我黄月华。无何云和笙，忽吹董双成；少顷震灵簧，亦鼓许飞琼。五灵石，凌华为我击；八琅璈，子登为我歌；元灵曲，法婴为我续：仙乐纷纷，响遏行云；天籁悠扬，闻所未闻。消歌断续杂妙舞，一曲霓裳何足数！我本蓬莱谪降仙，绝胜明皇游月府。行行重行行，十二楼五城；琼花瑶草、珍禽奇兽，尽向眼中呈。曼倩一见笑相迎，依旧滑稽百戏生；泥我大笑梦忽醒，回首天门万里程。噫吁乎嗟哉！我生不辰坠尘俗，一梦游仙愿颇足；但恨天上游未终，午枕醒来偏急促！莫道醒来偏急促，世间幻梦醒本速：君不见？邯郸驿，黄粱一梦只顷刻；又不见？大槐宫，淳于一梦剧匆匆。

　　过亡友苏世珍宅

　　久被人呼小孟尝，宾朋盈座酒盈觞；夕阳一角磺溪路，冷落当年食客堂！

　　秋风秋雨老临邛，消渴相如病未松；苦记去年花月夜，就君一饮密云龙。

　　施舫内翰六十索诗，奉贺一首

　　东港文坛耳执牛，西岑精舍杖扶鸠；赤嵌回首一千里，黄甲题名三十秋。人把冈陵争晋颂，我欣海屋已添筹！坡仙恰好同生日，合作南飞曲献酬。

　　寄怀表侄蔡诒祥神户

　　打桨未迎桃叶渡，趣装罢唱竹枝歌（时方同作「鳌峰竹枝词」）。春于廿四风中尽，人在三千里外过。客路雪看鸿印爪，归期日盼鹊填河。寄声珍重生花笔，留待妆台染翠娥！

　　许蕴白明府客殁绵兰，哭之以诗

　　赤嵌别后赋停云，常望归来旧谊敦；新竹有缘重握手，绵兰无处为招魂！晚年恼我难行路，何日因君哭寝门？知否窥园好诗稿，几经劫火可能存（君着有「窥园留草」）！

　　病中送社弟蔡惠如之厦门

　　分手鳌山酒一锺，关情鹭岛水千重；老来不幸偏多病，别去安能决再逢！此日赠君南陌柳，他年吊我北邙松。须知白首交期短，那禁青衫泪点浓！

　　游稻江翌日过北投，得诗二首

　　得闲游处且闲游，十里烟波稳泛鸥；载酒来寻莲幕客（谓连雅堂），将诗重话稻江秋。西风琴剑小西屋，北地胭脂新北投。谁料行窝亦安乐，水云乡里有温柔！

　　缘蒙蒙处绝红尘，消夏湾中别有春；地以温泉供病客，天将凉雨待诗人。频年泛梗谁为主？何日诛茅此结邻？商略买山钱几许，看囊自笑阮郎贫。

　　过家明英医师墓二首

　　吾宗经化鹤，此地卜眠牛；太息驹千里，翻归貉一邱。青磷蒿里夜，白骨稻江秋。南去屏东郡，魂兮识路不？

　　已矣肱三折，痛哉魂一招！曾蒙贻药石，何处报琼瑶！有剑思悬树，无浆可寞椒。悲风起杨柳，落日纸钱飘。

　　有感

　　竹原有节难如意，桑本无知漫寄生；读到「哀江南」一赋，千秋肠断庾兰成！

　　重阳日出门作

　　西风琴剑又辞家，仆仆烟尘趁晚车；沙鹿驿头微雨散，石龟庄口夕阳斜。三秋客路飘蓬梗，九日乡关负菊花。聊唱行行行一曲，不知何处觅丹砂（时为转地疗养）！

　　剑花室诗草雅堂连横

　　延平王祠古梅歌

　　我闻诸葛庙前古柏柯如铜，坚贞不拔回天工；又闻岳王坟上古桧高摩空，万枝南向表臣衷。我谓古木无知何人得推崇，千古见者犹思二人之精忠。诸葛存汉、岳驱戎，继其武者唯我延平真英雄。延平祠宇凌穹窿，中有古梅缤纷开花重；巨干槎枒叶苍茏，暗香浮动度春风。我谓古梅无知何得精神通，直使游者、观者、吊者、咏者犹思延平罗心胸。延平义愤起孤童，登天直欲跨飞熊。手提长剑倚崆峒，不能鲁阳麾戈日再中，亦当立马天山早挂弓；如何北征、南渡半挫功，辟地开天乃在东海东！神鲸一去水蒙蒙，毗舍江山涨妖烽；桑田沧海几度难寻踪，唯见古梅岁岁开花花屡浓。盘根错节生气充，下有雪冻上云封；千秋万劫神幈幪，其使夭桃、俗李未敢争纤秾。红墙一角月玲珑，中宵夜冷剑光冲；我来歌啸尤无穷，放眼九州岛心忡忡。不见高冈威凤鸣梧桐、不见青天一鹤栖乔松；但见梅花如海春溶溶。我欲召广平、命和靖，使之为我写花容；二子载拜辞未工，粗才恐被梅花恫。铜屏纸帐小家风，名士美人亦惺忪。我时痛饮酒千锺，我气盘郁口吐虹；手把大笔画地、画天写万丛，花大如斗枝如龙，古香古色不与凡花同。掷笔大笑眼朦胧，醉卧梅下魂何从，梦见延平对我拍手惊相逢。

　　登赤嵌城

　　七鲲山色郁苍苍，倚剑来寻旧战场；地翦牛皮成废垒，潮回鹿耳阻重洋。扶余自主嗟无力，王粲依人剧可伤！落日荒涛望天末，齐州一点几沧桑！

　　醉仙楼席上，赋示痴仙、献堂

　　十载欢场顾盼推，哀丝豪竹感怀同；每歌乐府愁难减，欲赋倾城曲未工。尘海迷离春草碧，秋江憔悴落花红。虬髯尚有中原梦，匹马如龙且莫东！

　　过故居有感

　　海上燕云涕泪多，劫灰零乱感如何！马兵营外萧萧柳，梦雨斜阳不忍过（马兵营为郑氏驻师之地，吾家居此已阅七世）！

　　至南京之翌日，登雨花台吊太平天王，诗以侑之

　　龙虎相持地，风云变态中；江山归故主，冠剑会群雄。民族精神在，兴王事业空！荒台今立马，来拜大王风。

　　汉祖原英武，项王岂懦仁！顾天方授楚，大义未诛秦。王气骄朱鸟，阴风惨白磷；萧萧石城下，重见国旗新。

　　早用东平策，终成北伐勋；画河师不进，弃浙败频闻。同室戈相阋，中原剑失群。他年修国史，遗恨在湘军。

　　玉垒云难蔽，金陵气未消；江声喧北固，山影绘南朝。吊古沙沈戟，狂歌夜按箫；神灵终不閟，化作往来潮。

　　苏州旅次

　　狂来击剑饿吹箫，沦落江南一梦遥；西子神光乍离合，夫差霸气未萧条。花飞香径莺能妒，柳折苏台马亦骄。独倚吴篷听秋雨，万千哀乐及明朝。

　　西湖游罢，以书报少云，并系以诗

　　一春旧梦散如烟，三月桃花扑酒船；他日移家湖上住，青山、青史各千年。

　　闻张振武之狱

　　振武，为武昌起义之人。黎元洪忌之，派赴军事会议，密电袁总统请诛，遂与方维戮于市。国人冤之。

　　哀哀三字狱，志士不可辱；昂昂七尺躯，生死无须臾。君不见阳夏风云会龙虎，一时健者张振武？马上喑呼起战争，帐前慷慨征歌舞。副总统曰『噫！爱既不能、忍又不可，杀之宜』；大总统曰『俞！尔有罪，法当诛』：城门校慰执以趋。长安夜半天模糊，双弹洞胸弃路隅。君不见？彭越醢、韩信俎，古来冤狱无时无！

　　刺虎行（扬州镇守使徐宝山被刺；宝山绰号老虎）

　　君不见冯妇搏虎虎负嵎，卞庄刺虎虎怒呼？如何匣底一声飞霹雳，虓虓老虎歼其躯！彼何人哉智且勇，虎狼之秦不足诛！呜呼！老熊当道复何如？

　　南海（内有瀛台，为清德宗被幽处）

　　圣人生南海，上书变法君之宰；寡人处南海，衣带奉诏臣之罪。南海水，何悠悠！君若臣，怅未休。呜呼！圣人不死、大盗不止，寡人有母、不能奉甘旨。

　　题恭邸长公主「纨扇独立图」

　　九天文凤愁禁舞，蜀魂未解鸳鸯苦；女萝山鬼若为情，兰红芷绿春无主。问年十五、十六余，早惊纨扇零秋雨；九疑帝子不可攀，日暮独立潇湘浦。描取春山一角青，写作清宫十眉谱。

　　出居庸关

　　万山东走护居庸，一剑当关路不通；大漠盘鵰秋气黑，长城饮马夕阳红。弃繻慷慨能筹策，投笔功名记凿空。今日匈奴犹未灭，妖氛直逼塞垣雄。

　　广武山

　　大旗落日马飞扬，蔓草平沙辟战场；天以黄河限南北，我来广武吊兴亡。八千子弟沙虫泣，一代君臣走犬狂！终古美人恩莫庇，楚歌楚舞总凄凉。

　　登大别山谒禹王宫；是辛亥激战处，弹痕犹在

　　惨淡龙蛇战血红，江流长护禹王宫；荆、襄作镇人才歇，吴、楚争衡霸业空。万里风云登大别，百年日月送英雄。苦心缔造怜吾党，一例艰难竟始终。

　　出关别曼君

　　孔雀南飞马首东，虬髯、侠拂感怀同；心伤云雨飘零后，眼倦鱼龙曼衍中。上帝梦梦天亦醉，群雌粥粥汝偏雄！涉江欲釆芳馨赠，十丈芙蓉落晚红。

　　吉林重晤香禅

　　万里投荒一剑雄，出门真觉气如虹；山河两戒留诗卷，风雨千秋付酒筒。塞草未霜迟客绿，园花半老对人红。莫嫌身世同萍梗，且向鸡林印爪鸿。

　　归家示少云

　　三载浪游何所得？百篇诗卷压归舟。昂头太华山低笑，濯立沧溟水倒流。天以奇才锡忧患，我闻绮语散离愁。今宵酒绿灯红畔，共倚阑干看女牛。

　　遣兴

　　威凤祥麟世莫知，高山流水欲何之？干戈满地聊归隐，风雨漫天有梦思：立德、立言皆不朽，成仙、成佛亦无奇。乾坤澒洞生涯大，独倚危楼自咏诗。

　　题「荷人约降郑师图」

　　殖民略地日观兵，夹板威风撼四溟；莫说东方男子少，赤嵌城下拜延平。

　　题五妃墓道碑（碑在宁南门下，刻范九池侍御之诗）

　　千秋节烈桂山祠，吊古凄凉范九池；每过城南频洒泪，斜阳影里读残碑。

　　春日谒延平郡王祠

　　天地留奇气，风云护彩椽；梅花东烂漫，榕叶影翩■〈〈迁，去辶〉羽〉。下马瞻崇宇，骑鲸怅逝川；英雄偏不偶，忠孝未能全！浴日生沧澥，从云正妙年；恩深蒙赐姓，力小欲回天。幽、蓟胡尘满，闽、瓯战火然；艰危辞紫陛，痛哭对青毡。父命虽当报，君仇讵可捐；麾戈情激烈，焚服涕潺湲。两岛初经略，三军集后先；旌旗愁粤岭，斧钺下漳、泉。幕府称多士，王封锡大权。楼船逾十万，铁骑突三千；纠纠龙骧镇，萧萧虎卫弦。登坛宣敌忾，哭庙扫腥膻；北伐空驱矢，南归或扣舷。运劳淘侃甑，愤逐祖生鞭。养锐聊藏豹，当秋待化鹯；中原嗟板荡，绝海一飞骞。月落鲲身畔，潮高鹿耳前；红夷争拜伏，乌鬼舞回旋。故土归疆域，新皋辟市廛；修文明校序，偃武励屯田。桔柣迎朝旭，槺榔隐暮烟；口琴螺女脆，腰鼓蜑儿妍。始创承天府，欣颁永历钱；群蛮通贸易，百姓乐安便。谩说金瓯缺，终期玉玺还；滇池龙已去，员峤鸟犹填。正朔存荒服，衣冠守汉筵；田横能得客，徐福岂求仙！射虎秋行猎，闻鸡夜不眠；宁知风折树，遂至日沈渊！巴蜀悲诸葛，扶余失仲坚；邦基方肇造，国步反迍邅。有子能绳武，生孙不象贤；权臣参帏幄，叛将厉矛鋋。大厦倾谁拄，危巢实可怜；颷焚澎岛舰，雷逐吼门船。南国江山改，东都日月悬；祗今尊节义，尚足起愚孱。故老谈遗事，宗臣荐豆笾；表忠原有观，坠泪已无阡！每觉沧桑换，徒惊岁律迁；我王真突兀，贱子致诚虔。未作中兴颂，先修本纪篇；蜉蝣驱俗论，鸾凤仰高诠。巨阙摩霄汉，神威震海堧；大星犹赫赫，长照赤嵌巅。

　　秋日偕少云游海会寺

　　海国扶余霸业空，禅林寥廓又秋风；万千劫后留真谛，二十年来证大雄。池水有波分剑绿，天花无影着衣红；鹃魂蝶梦寻常事，伫看银瓶掣毒龙。

　　北郭荒凉吊古来，为搜诗碣剔苍苔；草鸡已失英雄气，云狗难消佚荡才。佛说有缘成世界，我闻弹指现楼台。十分心事归平淡，不向空王话劫灰。

　　他生福慧此生修，法界圆融悟得不？但祝慈云长庇护，每逢吉日便遨游。国中公子怀无忌，湖上佳人署「莫愁」；红粉青山誓偕隐，及身早自定千秋。

　　击剑吹箫意爽然，且抛尘事学逃禅。林花淡淡经秋媚，水竹萧萧映日妍；省识是空还是色，自然如帝又如天。归车谩趁疏钟晚，遥指寒鸦几点烟。

　　哭林痴仙社兄

　　来日大难君竟死，此时痛哭我何痴！江山憔悴秋先老，风雨飘零梦亦疑。胸有千秋唯纵酒，交从十载况论诗！汴溪流水声呜咽，他日招魂拜子规。

　　哭赖悔之社兄

　　悔之今已死，吾泪岂轻弹！十载交情重，千秋绝业难。风尘吹短鬓，云路陨修翰！寂寞员林道，低徊墓草寒。

　　杂诗，寄林南强

　　啁啾众鸟沸如雷，想见高冈一凤哀；左倚桂旗右蕙盖，年年清浅看蓬莱。

　　旗鼓骚坛张一军，亦狂、亦侠、亦温文；诗家别有难摩垒，五字长城待策勋。

　　天地奇文未敢私，几人剽窃几人知！梦梦上帝无言日，跳荡披猖看小儿。

　　仙才已死鬼才殇，剩有悲歌哭楚狂；行尽黄河九千里，濯缨、濯足在沧浪。

　　柳絮限韵，同南社诸子作

　　饯春影里费绸缪，万点霏霏扑画楼；三月烟花随去马，一堤晴雪逐浮鸥。玉钩帘外人如梦，红板桥头水亦愁。莫怨东风太零乱，他生能化绿萍不？

　　春燕限韵，同瀛社诸子作

　　东风翦翦漾微波，肠断江南旧恨多；草长红桥寻故垒，花飞香径定新窠。六朝才子乌衣巷，一代佳人白纻歌。羡煞卢家饶艳福，玳梁双宿影婆娑。

　　宝玉曲

　　珷玞燕人爱，郑人呼鼠璞，可怜席上珍，弃置同流俗。独有楚卞和，能识荆山玉；载拜献王庭，不遇甘刐足。一朝发奇光，万夫皆侧目；巨价重连城，赵、秦争一鹿。至今二千年，久韫贾人椟；贾人不知宝，复遭泥土辱。众女嫉蛾眉，群雌徒粥粥；何如完璧归，抱向荆山哭。我昔游玉峰，万花发奇馥；复曾梦玉京，仙姬多绰约。琅琅天风鸣，驾下淡江曲；高楼夹道旁，丝管云中促。桃李濯春华，香车驰绣毂；翩然见美人，自言名宝玉。宝玉年几何？二十尚未足。娥娥红粉妆，烂烂云锦服；纤纤媚语柔，袅袅腰肢弱：相见便相思，相思更相谑。饮我琥珀杯，醉我琼瑶醁；挂我玳瑁簪，贻我珊瑚镯。晓起看梳头，晶帘影秋菊；同梦恋春风，夜谈烧银烛。我名号青萍，卿意怜结绿；如此素心人，宁忍依草木！我欲命蹇修，贮之以金屋：围以翡翠屏，垂以珍珠箔；衣以雪罗襦，袭以冰绡縠。我既赋闲情，卿亦修清福。但恐玉镜台，不为太真属；不然聘云英，玉杵捣灵药。璧合会有时，珠联犹未速；并世有怡红，为谱潇湘曲。

　　圆山杂诗（十二首录四）

　　此间山水足嵚奇，石老林深位置宜；太古巢空人已去，可怜迂谷不知诗（太古巢在剑潭畔，为陈迂谷孝廉所建）！

　　视师海上久留铭，一剑东来气已横；何日化龙天外去？至今争说郑延平（故老相传：剑潭为延平郡王投剑处）。

　　王、谢争墩事亦奇，百年名字有谁知？眼前即是沧桑感，劫后重来祗有诗。

　　大隐何妨在城市，小山亦足起风云；记曾五岳归来后，独爱吾乡猿鹤群。

　　剑潭

　　群龙血战喧雷雨，腾拿十丈纷旗鼓；中有一龙坠潭中，化为长剑犹起舞。潭水千年血尚腥，潭花寂寞酬山灵；红毛垒废寒涛啮，赤嵌楼高落日横。独有诗人爱清绝，苦吟自对空潭月；芦狄萧萧秋复秋，微茫星斗时出没。回头忽见朝暾红，远山万朵青芙蓉；且携长剑倚天啸，他日屠龙大海东。

　　卜宅

　　卜宅江漘岁两更，侧身天地一浮萍；狗屠几辈知朱亥，鸿馆几人笑白丁！落日放船秋载酒，西风闭户夜谈经。生涯差幸稻粱足，何用劳劳过野亭！

　　灌园诗草灌园林献堂

　　送客

　　云山万里关情切，鸿雁三秋感慨多；日暮长亭一樽酒，殷勤劝子慎风波！

　　登圆山

　　穹碑下马感何穷！树色胧朦夕照红。多少英雄新事业，白云依旧卷西风。

　　沪尾

　　观音山上白云飞，潮打长堤带夕晖；江海茫茫何处好？神州吾欲御风归。

　　次伊若兄「病中有感」原韵

　　三年蓄艾为求安，转被人嗤骨相寒。块垒在中消不易，诗书无味舍尤难；闲拈江管花争发，冷拨昆灰火未残。敲缺唾壶推案起，自家心病自家宽。

　　过刚愍公祠（庚戌三月）

　　巍峨祠宇尚依然，鼓角军容异昔年；惟有瑶峰旧时月，荒庭来照草芊芊！

　　登凌云阁（在东京）

　　十二层台四面风，仰天高啸落长虹；寒鸦极目斜阳尽，百万人家一望中。

　　发

　　韶光驹隙正堪悲，暗换星星两鬓丝；染得霜玄方未觅，任教蓬乱泽休施。世情祗有冲冠日，故我全非对镜时。从此白头搔更短，怕吟伤老杜陵诗！

　　陪任公、荷庵两先生雅集莱园，以「主称会面难，一举累十觞」为韵；分得「称」字

　　大任天方降，从游愧未能！来观沧海日，如饮玉壶冰。即事忘宾主，伤春老废兴。劳人为世出，先借寿觞称。

　　追怀刘壮肃

　　国乱英雄起，材缘时世须；鲲鹏俄变化，熊虎共驰驱。赤羽三千余，青袍七尺躯；策勋同翦、牧，破敌遍荆、吴。名遂身偏隐，功成服更儒；山林称退士，文酒接潜夫。烽火传蓬岛，朝廷锡虎符；戎轩淹此土，锁钥绾东隅。牛酒蛮虚集，帆樯估舶趋；舟车通险阻，阡陌辟膏腴。草野讴歌在，沧桑今古殊；飘零看大树，还有鹤来无？

　　栎社十五周年疋集感赋

　　回思十五年前日，九老香山结社时：刻烛林泉诗满箧，联床风雨酒盈卮。仅存硕果今无几，自愧庸材总不移！我本后来参末席，积薪居上恐无期！

　　哭赖兄绍尧

　　百年视息谁无死！坎止流行却大难。绕膝诸孤未婚嫁，垂堂慈母废眠餐。遽闻羽化歌虫臂，一任人言食马肝。庸俗毁誉非定论，为君湔雪为君叹！

　　过仙台，吊佐久间总督

　　荒坟三尺此长眠，都护雄图冷似烟；岂是南蛮多反复，攻心余策感当年！

　　登富山（在松岛）

　　古寺苍松绿映红，富山奇景本称雄；遥看八百八十岛，落日潮回烟渚中。

　　讨番

　　鹿豕同居者，由来化外人；不知求事大，空自念和亲。蝼蚁生机迫，鲸鲵血垒新；蛛丝三面网，保种望深仁！

　　秋雨

　　湿云如梦雨如丝，烂死秋园百草悲；底事凉风吹更急？决明独立恐难期！

　　养峰

　　朝朝衙退出香房，泛漾随风过短墙；汝自采花人食蜜，不知辛苦为谁忙？

　　席帽

　　千丝蔺草制从新，寒女争夸席上珍；记得龙山吹帽日，秃鹙都是个中人。

　　汲井

　　汉阴抱瓮太迂愚！不用机心世所无。素绠铜壶工力少，还愁难救早禾枯。

　　鼠

　　昼伏宵行辈，穿墉贼不殊；野人思啖肉，秃笔欲求须。骐骥捕多少？鹓雏吓有无？祇园僧舍烬，含炷罪堪诛！

　　铁炮记念碑成，自题其后

　　红衣斑驳土花鲜，掣电轰雷世局迁；即墨解围虽用火，晋阳不陷定由天。每谈浩劫惊余烬，暂恐流传误后贤！六十年间吊陈迹，两行清泪坠碑前。

　　蓉村诗草吕蕴白

　　从兄厚庵于家东偏营一草园，筑小楼数间；成之日，作此志喜

　　新楼结构罢，雄丽又清幽；槛外层山列，阶前曲水流。藏书宜子弟，种木长林邱。高卧南窗下，羲皇到白头。

　　况若西陂好，楼成竹作篱；园花开绕屋，溪水漱通池。树大风难动，林深月照迟。此间洵乐土，人境有琉璃。

　　园林宽负郭，隔地起高楼；迭石云峰秀，流泉水阁幽。宾朋谈翰墨，兄弟议「春秋」。宗炳栖邱好，养生愿已酬。

　　中年耽隐逸，筑圃在田畴；松菊苍阴处，亭台花木幽。敢云彭泽里，摹访仲宣楼！明月参差影，萧萧窗竹秋。

　　寄怀内弟献堂

　　渭北江东隔岁余，羡君幽隐傍山居；朝从樵叟林泉乐，夜课娇儿读古书。

　　雾峰罗列水回环，处士园林半负山；竹里鹿柴明月夜，玉人何处把琴弹！

　　竹枝词

　　墩城风景类扬州，丝管纷纷奏不休；到处酒旗歌板地，丛丛绿鬓坐楼头。

　　送献堂之东京及大陆，次绍尧韵

　　不甘雌伏老林邱，载笔今为万里游；鼓枻岂因寻乐土，乘槎直欲访仙洲。马关日落孤帆远，燕市风高几月留？此去前途珍重好，稻津早晚待归舟！

　　槺榔村访周子修医士

　　蛙鼓萤灯月一弓，邀朋乘夜访周公。田园隐逸渊明志，药鼎丹砂扁鹊风。肚海涛声清卧榻，鳌峰山色滴檐栊。回环绕屋槺榔树，隔断红尘仙境同。

　　山馆无事偶作

　　无事桊静坐，家园步履舒；自锄三径草，亲种一畦蔬。避暑欣修竹，临流爱钓鱼。柴门携杖倚，俗虑尽消除。

　　山庄洵朴地，惠远好栖迟；乡俗犹存古，衣冠异昔时。行春田祖庙，拾翠女郎祠。薄暮牛羊下，书声罢讲帷。

　　献堂重游日本久而未归赋寄

　　玉粲平生惯远游，东都今日滞何州？骑驴上野园林雨，挂席下关江树秋。鸿爪名山留雪迹，娇容旧国认风流。忆君遥在京区夜，炉火青灯话故邱。

　　南游道上口号

　　欲作闲游不计程，乱山高下入彰城；长途薄晚轻车急，半似风声半水声。

　　瑾园诗钞少英林疋

　　三十初度有感

　　今年三十春，体更弱于人；举手无鸡力，如何椎得秦！

　　折梅

　　满树垂垂发，攀来兴倍赊；关心防落瓣，信手不伤花。割爱琼姬宅，分香处士家。一肩山上月，照地影横斜。

　　棋

　　日日松间下几枰，指挥操纵足平生；自嗤好勇心犹在，权作潢池试弄兵。

　　望远镜

　　管底星辰如可摘，人间天上总难分；独怜缩地长房术，寂寂千秋竟不闻！

　　相思树

　　尽日江南路几程，绿阴处处送人行。无知草木犹如此，况是佳人别后情！

　　秋燕

　　乌衣巷冷夕阳多，无限春情梦里过；为问赵家双姊妹，宫槐摇落近如何？

　　东郊即事

　　一犁春雨足青郊，饷馌提携胜绮肴；镇日陇头还自乐，不须别去问由、巢。

　　咏台湾独立军旗（旗保存台北博物馆内，黑地画虎）

　　一场春梦去无痕，画虎人争目笑存；终是亚洲民主国，前贤成败莫轻论！

　　郑成功

　　一线延明赐姓朱，台、澎割据势终孤；千秋倘有英灵在，喜看孙、黄覆曼殊！

　　秦始皇

　　谩夸六国尽称臣，苛政安能久帝秦！何事防胡城急筑，中原逐鹿岂无人？

　　伍子胥

　　鞭尸犹自恨难消，更向随人索楚昭；底事父仇深一报，可怜故国是臣僚！

　　萧何

　　天下纷纷正揭竿，英雄独拜竹皮冠；入关不共争金帛，早料中原赖汝安。

　　马援

　　兵余日日事郊垧，一带金城荠麦青；太守务农崇治本，纪功岂独靖边城！

　　赵燕飞

　　两脸夭桃色尚腓，已传得罪出宫帏；可怜汉殿称恩幸，输与卢家比翼飞！

　　田横

　　国亡身死气犹豪，未肯低头事汉高；今日齐州几焦土，可无遗性与儿曹？

　　西望

　　西望中原夕照低，纷纷豕虱隐奎蹄；羊群是处逢秦虎，鹄卵他年遇鲁鸡。东海已深精卫恨，蜀都不尽子规啼。卷娄莫厌人衰老，谁识天涯有种、蠡！

　　天津会梁启超

　　危局扶持恃大才，欣君远自日边回；信然并党成优势，九派浔阳入海来（时数党合并为进步党，任公之力也）。

　　与黄兴（时同计划农业银行）

　　立国宗农信不诬，况经兵燹尽荒芜。中原病久多孱弱，养血先当服首乌。

　　咏史（时在燕京）

　　操戈同室尽仇雠，借箸频闻起代筹；势弱但知秦客贵，言厖更杂楚人咻。马肝讳死甘心日，牛鼎分羹染指秋。几本周嫠空恤纬，南冠无地哭神州！

　　赠鉴和女史归国（时被聘为天津女子高等师范学堂监督）

　　多年负笈滞东瀛，绳木揉轮学业精；巾帼能施绛纱帐，须眉惭戴曼胡缨！灵犀照席骊渊浅，锦石支机女界明。归去殷勤种桃李，他时报我看繁荣。

　　寄江西邓天民

　　一片精诚动彼苍，手无寸铁亦何妨！匹夫有责澜能挽，众志成城势莫当。试看英雄能暗合，应知家国未沦亡。他时定有同舟日，珍重天涯各一方！

　　蕉窗吟草蔡子昭

　　哭痴仙前辈

　　山暝云横处，椎床一叹嗟。斯人今已矣，吾道日非耶？歌哭成千古，文章自一家。可怜方丈室，无复散天花！

　　自泛神仙棹，吾侪属望时；死生悬北斗，风雨簸南箕。九折回车坂，三泉坠泪碑。祗应辽海鹤，无复觅安期。

　　得子纔经岁，传家愿未酬；虚窗琴忽断，蕙帐鹤空留。国士黄金泪，诗魂白玉楼。九州岛谈盛宪，不独孔融忧。

　　岁暮书感

　　寒霜压瓦叶辞林，极目千村岁又深；阅世蚍蜉同幻幻，纷争蛮触尚骎骎。难酬骏骨千金价，空负鞴鹰一击心！海水易枯人易老，鬓边终恐二毛侵。

　　游莱园

　　一泓流水漾微波，无限青山见黛螺；唤起江湖十年梦，夕佳亭外落花多。

　　遣怀

　　桃人土偶各沈浮，清浊难分上下流；已绝机心伴鸥鸟，肯将诗思老炎州？廿年鸡肋浑无味，一片鹪林尚可忧。不信风波终不测，拟携渔婢上扁舟。

　　三十初度感作

　　记曾避地瘴江边，犹近推梨让枣年；离乱本非童子事，扶携先动路人怜。学宫问字羞鹪寄，热灶因人耻蚁膻！忧患即今催老大，死灰尚恐或重然。

　　园林犹喜未全虚，一舸归来觅旧庐；杞国乍经天变后，昆池重见劫灰余。流离道路年粗进，阅历艰难学渐疏。何日赍盐家计足，草堂夜雨理残书！

　　阅世浑如虱处裈，低头读「易」闭柴门；宁随李愿居盘谷，岂学蒙庄吏漆园！人事真成梦蕉鹿，升沈休信化鹏鹍。此生已分佣书老，腐窜鹓鸱未要论！

　　风尘碌碌笑徒劳，卅载光阴浪易淘；万里有人追日驭，九州岛无处驾轮尻。闲来补读张骞传，病后空吟屈子骚。欲向前途问消息，芳阑憔悴满江皋。

　　寿枢南宗叔

　　京洛前尘说软红，木天声价压江东；石渠旧侣推刘向，绛帐诸生侍马融。讲席白沙今尚在，家风丹荔忝能同。瑶池桃熟尊开处，未免拈髯念阿蒙。

　　小别鲲洋二十春，昆池重看劫灰新；郎官星宿犹天上，学士风流满海滨。市隐预留方寸地，壶居仍是自由身。分明四海为家日，未许躬耕老有莘！

　　清源山接莿桐城，人物依然世已更；南渡衣冠方避地，中年丝竹易陶情。沧桑浩劫功名薄，风雨名山著述成。兰玉满前腰脚健，如公真不愧平生！

　　不斗朝荣斗晚香，自然葵藿易倾肠；幼安辽左声华重，宏景山中岁月长。白社旧游多健在，胜朝遗史待商量；河清人寿相逢日，更进先生百岁觞。

　　虎爪菊

　　衣黄、衣白并相宜，豹变由来种更奇；今日市谣偏有验，试看钩爪遍东篱。

　　春日登雾峰

　　山光迷冥寞，山路极巑岏；绝壑猿狖啼，老树蛟龙蟠。危峰列石磴，纡出浮云端；俯视乌溪流，东西浩漫漫。天风吹我襟，怯我衣裳单；况当首春候，朝霰尚未干。上有踯躅花，下有砰磅湍；中间荫林樾，百鸟相盘桓。吾生劳行役，息影何其难！安得筑精庐，幽栖岩石间；悠然尘外心，徘徊一长叹。

　　杞棠别墅

　　佳人合管佳山水，珊瑚之竿钓清泚。何年小筑面幽斋，更列云屏对金紫。四围修竹绕亭园，圆沼方池自一村；左种芳兰右丛桂，蒙蒙香气出墙垣。搜求木石皆奇异，绿草红花铺满地；据梧时听珍禽啼，开窗坐对远峰翠。闲来曳杖入平泉，客里风光画里天；主人性癖原幽雅，每与挈榼相流连。吾家濒居海之曲，常恐看山意未足；即今身坐碧岩边，水色山光长触目。浮生自扰心自闲，真成隐几笑溪山；但得主人能爱客，定知此地非人寰！

　　客中书怀

　　人生少壮无聊赖，后顾悬知境更非；莽莽光阴如转毂，荧荧灯火独编韦。汉滨兰芷犹能种，枝上鹪鹩未易飞。寸草春晖虽有日，不堪垂白问当归！

　　基隆

　　负海环山据上游，楼台簇簇俯寒流；秦皇鞭石通三岛，邹衍谈瀛遍五洲。穴鼠淘沙金气尽，江豚吹沫浪花浮。向来睡鸭眠凫地，铁锁横江事未休。

　　肖峰诗草肖峰施家本

　　过沪尾旧炮台遗址

　　大屯山势走逶迤，绕郭峰阴落水陂；孤剑驱愁来作客，荒台览古试题诗。海天俯仰悲陈迹，人物消沈感昔时。一片苍茫夕阳渡，牛羊原上草离离。

　　次雪菰族侄「春日遣兴」原韵

　　耻作依人鸟，闲如退院僧；江湖双白眼，风雨一青灯。老屋容高卧，陈编费绅誊。矶头好烟景，蓑笠约鸥盟。

　　追怀刘壮肃

　　刘公不羁才，合淝奇男子；少年慕任侠，佻■〈亻达〉轻誉毁。腾奔未得志，置身入荆枳；天末雷雨鸣，一朝蛟龙起。乱逆势猖獗，八荒几风靡；拔剑向前驱，破贼金陵市。河山百战经，乾坤归正纪；图画挂凌烟，勋名配曾、李。功成订猿鹤，扁舟归故里；结庐大潜山，白云随隐几。下榻延名儒，奋志读书史；主上日见征，尘烟辞不至。诗酒为欢娱，溪山散豪致。光绪甲申役，西羗寇我垒；皇师出远征，诏起将军视。国家多事日，闲居士所耻；笑揖故山云，旌旗海南指。鸡笼一奋战，胡虏心遽死；遐荒遍妖氛，顿洗天河水。草木感恩沾，诸番驯鹿豕。冶铁通道衢，台隍巩防备；混沌二百年，光彩自兹始。惜遭食肉妒，壮图竟中止！大树感风飘，江山非故址！今日台政新，是公后尘耳；中原正多难，国步须经理。愿得百刘公，去作中流砥！慕公为公歌，中心空复尔！

　　望新高山

　　群籁生丛树，高峰瞰浊流；遥应比天姥，真合冠神州。日下千山暮，云旁一气收。诸罗今夜泊，吾欲梦中游。

　　癸丑冬至

　　廿七年冬至，今年最怆神！恰逢初度日，不见倚闾人。泣竹恩难报，悬弧志岂伸！浪游悔终岁，风木感酸辛！

　　飞行机

　　急响中天起，凌风一驭来；蜻蜓身忽动，鹏鸟翼齐开。空际竞军备，人间求鬼才。谁能逞机巧，行探斗牛回？

　　淮阴侯

　　三分辄陋蒯通心，百战河山缔造深；毕竟狗烹成底事，不如风雪钓淮阴。

　　六月十六日夜过无闷草堂，呈林痴仙先生

　　杖策孤山去，望门久数程；秋将明日到（十七日立秋），月尚昨宵明。促膝烧银烛，评诗藉玉衡。潺湲汴溪水，激石入商声。

　　澹庐遇逸渔夜话

　　心如皓月照清湍，座上光分蜡烛寒。长此交情同水淡，管他世味比梅酸！干时献璞原非计，矢志移山岂是难！暂假一双青白眼，细从人海去观澜。

　　秋日垂钓鹿江，自朝至暮不获一鳞，赋遣兴四绝（录二）

　　空明云水照须髯，镇日垂竿兴未厌；偏爱此溪鱼独醒，不轻趋饵却深潜。

　　闲来无计慰穷居，惟有持竿与读书；私笑风情比磻叟，垂纶意岂在求鱼！

　　新秋，次今吾先生韵

　　朝朝止渴望默林，闻道秋来思转深。拂面荷风仍夏热，坠阶梧叶有商音。一天画角飘清泪，万里银河写素心。何日去游东海棹？钓鳌我欲试芒针。

　　次云舫族侄「六十述怀」韵（八首节一）

　　欧势东渐日以深，巨狮一睡到而今；向来鲁、卫弟兄国，应共车书唇齿心。肝胆凭谁把相照，燕鹂皆见默如喑。此身已并朱崖弃，也怕人家说陆沈。

　　舟发香港，赋呈灌园社兄

　　丝雨蒙蒙湿短襟，一肩书箧此江临；行人但羡船如屋，乘客谁知海作心！山色转眸随鸟没，涛声入耳杂龙吟。凭将满腹牢骚意，说与焦桐旧赏音。

　　舟中不寐

　　夜静潮喧百感兴，海风吹处骨崚嶒；船如陆地行真稳，心有愁魔睡未能。起向黑滩看白浪，更携黄卷对青灯。何当即此篷窗下，梦度蓬山最上层！

　　涵碧楼

　　高楼突兀耸青穹，万象都归指顾中；咫尺峰峦异晴雨，凭栏歌笑动云风；连山积翠落潭碧，夹岸新樱映日红。借问尘途抽足日，可容辟地得三弓？

　　日月潭泛舟

　　平波如镜烟如画，岩木阴连霄汉间。百顷灵潭分日月，几家浮宅占湖山。扁舟晚棹心逾远，块石中流意自闲。峦大峰头万余尺，不应倏挂夕阳殷！

　　东游杂咏（录四首）

　　高浪鳌头起，斜阳鸦背沈；暝烟横秋立，霜气入篷深。海大蠡难测，石填鸟有心。且凭上弦月，来照倚舷吟。

　　十年湖海客，惯别亦相思；未泊临江棹，先吟寄内诗。关山劳盼望，井臼费操持。寂寞中秋夜，天涯月共窥。

　　胜地传熊本，萍踪此夕临；高城雄顾盼，秋月变晴阴。汉使浮槎意，西侯报国心：一齐到胸坎，飘泊恐消沈（中秋夜，熊本城望月）！

　　何意山阳道，车窗看月华；光仍前夜满，影绝片云遮。玉碗陈冰果，金盘进炙虾。南楼补佳节，把酒兴逾赊（八月十六夜，搭山阳铁道入京道中作）。

　　山石歌（在关子岭作）

　　岭背筑圆囿，岩腹开长蹊；民工数十辈，上如登云梯。驱之蜀山道，力可五丁追。洪荒恣凿破，冈峦漫崔嵬！石崖树摧扤，行作薪与灰；云根土剥毁，亦将为尘埃。间有蒙茸枝，移向园中栽。蟠根拔尽去，惟余土一堆。环傍无所有，枨见石累累。胚胎千载上，中有玉玫瑰。寂默独无语，圆丑各不齐；圆可立为础，丑可筑为堤。点缀园内外，迭砌池周回。艳阳二、三月，花发鸟正飞；悠悠关岭道，游客恒拥挤。灵泉涤尘垢，天风生胸怀。讴歌园之径，登览园之台；蒭荛亦偕往，雉兔亦俱来。双柑与斗酒，娱乐无嫌猜。我偶到此时，山樽可为开；日约刘伶辈，倚石醉几回。厕身还得所，不致委泥苔。嗟彼悬崖块，气势凌云霾；摩挲碍行路，弃置以大材。空谷传余响，爆裂声如雷。轰轰落岩下，去去入流溪；棱棱泥滓中，小石相依偎。藤萝杂两岸，渌水空潆回；匪遭昆岗烧，尚可砥柱推。愿凭造化力，起汝兹山隈。持倩娲皇炼，五色映虹霓；如逢不周折，补天资提携。或借祖龙鞭，化桥蓬瀛西，去来三千里，求药颁群黎。他山不可望，涧道浓雾迷；为言米家翁，收拾归高栖！支机未足道，填海会有时；毋令精卫口，万古长冤啼！

　　莲溪诗草式周丁宝濂

　　新荷

　　方塘十里缀荷珠，叶子轻圆傍浴凫；翠盖未擎低贴水，漫疑钱样是青榆！

　　竹杖

　　节节虚心是我师，仗君陟险总如夷；篔当无事鸠头饰，步步相随手自持。

　　春燕

　　于飞准拟遍天涯，一逐东风愿已差；自恨封侯空有相，归来依旧傍人家。

　　放鸭

　　斗鸭栏空水半萍，绿头蹴起浪花腥；数声唼喋穿波去，日逐群鸥傍蓼汀。

　　荔枝

　　霞树珠林荔熟时，考盘轩外实累累；啖来百颗甘如醴，莫怪当年飞骑驰！

　　山行

　　足蹑上方入翠微，峦烟嶂气袭人衣；篮舆百折千回苦，路入樵苏踏月归。

　　闰端午

　　泪洒灵均万恨长，蒲樽又去酹三湘；丝楼扇市重开处，一例人家贺节忙。

　　废兵

　　无复从军夜枕戈，折残猿臂屡摩挲；未酬戎马平生志，老向空山卧薜萝。

　　秋扇

　　玉斧修成素月圆，一经凉意已凄然；从今怀袖无知己，敢诩仁风遍大千！

　　千步磴

　　磴高高与白云齐，烟树回环路不迷；蹑足直登千仞上，人间俯视总酰鸡。

　　蜿蜓直上似云梯，百级层层草色齐；九十九峰青欲接，回头一览众山低。

　　田家早梅

　　雪花六出兆丰年，又见南枝破萼先；叱犊归来香气重，不知春讯在篱边。

　　老屋

　　无复雕墙峻宇雄，数椽历尽几秋风；草庐自古多名士，莫任飘摇作断篷！

　　年年修葺每鸠工，室陋居然处士风；昔日频来梁上燕，补巢零乱夕阳中。

　　春水

　　潋滟春江水，桃花逐浪吹；鸥浮桥畔草，鸭浴柳边池。社雨迷渔艇，东风扬酒旗。绿波无限好，说与故人知。

　　讨番

　　挞伐命重申，三军敢惜身！牡丹经驻节，太鲁起征尘。负固山千迭，施威弩万钧。为民谋幸福，奋勇莫艰辛！

　　吊林痴仙先生

　　返棹神山后，行吟一草亭；才高天亦妒，病剧药无灵！汴水秋风急，詹园旧雨零。巾宵瞻列宿，不见少微星。

　　水仙花

　　好花开到恰迎年，作道家装骨欲仙；隔水通词波淼淼，回风起舞态翩翩。金盘承露悲辞汉，罗袜生尘赋感甄。准待朝元宫里客，殷勤携上玉堂前。

　　追怀刘壮肃公

　　海氛骚动寇东瀛，诏起将军斧钺征；柱可擎天悲末劫，戈难返日坏长城！六年未了生前事，三郡空传身后名。惆怅大潜山下路，英魂凭吊不胜情！

　　中秋赏月

　　三分明月二分秋，处处画帘半上钩；人比袁宏思泛渚，我非庾亮懒登楼。广庭且作霓裳舞，圆魄无劳玉斧修。占尽一年惟此夕，兴酣恐报五更筹。

　　祝林献堂、阶堂二先生令祖母罗太夫人八十加八米寿

　　重闱八八庆芳辰，筵荐蟠桃喜气新；婺焕九天光日月，堂开二代衍螽麟。令名不愧为贤母，五福居然萃一身。若待他年跻百寿，膝前半是白头人。

　　贺吴上花表弟举子

　　是真天上玉麒麟，来与延陵作替人。摩顶早知非俗器，试声当可并儒珍。一枝丹桂经秋茁，五色明珠入掌新。岳降有灵应未已，他年生甫更生申！

　　竹山诗草作敬林竹山

　　种芭蕉

　　翠旗开展自南东，遍野漫山处处同；辛苦世人争射利，那知怀素有高风！

　　咏菊

　　傲骨骚坛入咏频，怜他独秀不争春；满篱好作吟诗料，乘与端逢送酒人。搜句难凭花入梦，淡妆须藉笔传神；自知尚欠丹青手，欲写幽香恐未真。

　　独嫌诗涩莫愁贪，三径黄金取次陈；秋圃迎霜怜傲骨，寒窗索句累吟身。裁成排律长侵夜，酷爱孤芳未到春。自去陶公无好咏，至今佳作属谁人！

　　画菊

　　不待霜飞不待秋，萧疏一幅挂堂头；早知顷刻毫端放，辛苦何须种未休！

　　汲井

　　手挽长绳响辘轳，向晨来往走担夫；自嫌不及山居者，接竹分泉引入厨。

　　半面美人图

　　乌云侧见髻盘鸦，一片桃腮艳晓霞；不是丹青无妙手，欲图全面恐羞花。

　　蝴蝶兰

　　形如蝴蝶坼花房，此种传来自远方；特玩粉腰空有态，妄称兰号却无香。枫瘿巧把孤根结，素蘤奇开两翅张。寄语深闺留莫采，好将模样绣衣裳！

　　耀亭诗草守拙林耀亭

　　广东记者团莅中，即席赋呈

　　万里羊城客，驰声翰墨林。苔岑真契合，笙磬本同音；抒意挥椽笔，倾误惬素心。名园留韵事，一刻值千金。

　　中秋赏月

　　碧天如水净无尘，竹外斜悬一镜新；千古团圆今夜月，不知老却几诗人！

　　双燕

　　东楼巢覆向西楼，掠水含泥并出头；仰首天低云四怖，同惊风雨注双眸。

　　读枕山君昆仲「戏赠鹤亭」诗，依韵奉和

　　漫云词客拙催租，先后分疆领一区；今日老娘旧新妇，未应掩口笑葫芦！

　　黄南球先生讣至，赋此以吊

　　甲溪流水作雷鸣，恍惚当年督励声；三百乡团人在否？也应垂泪说平生。

　　端午夜，守拙别居雅集

　　葡萄美酒泛蒲觞，醉后联吟趁夜凉；雅集闲居成韵事，不须竞渡闹端阳。

　　和醉红生「留别」瑶韵

　　风雅骚坛互唱酬，飘然载笔赋清游；孤帆远影邀明月，万里波光接素秋。书剑一囊酬壮志，「平安」两字慰离愁。中原胜迹今犹昔，鸿雪知应到处留。

　　笏山诗草笏山张玉书

　　七夕

　　一年一度鹊填桥，欢会佳期只此宵；寄语女郎休懊恼，人间死别更魂销！

　　吊白沙李烈姬

　　芙蓉城里脱尘缘，肯抱琵琶过别船？追逐韩凭为蛱蝶，一双飞去并生天。

　　听客谈中华时事感赋

　　闻道中原逐鹿忙，连天烽火起萧墙；乍收铁道为官业，忽报城都作战场！倡首何人除弊政，倾心举国立新章。兴衰毕竟因时异，眼看曼殊国祚亡。

　　营盘口溪（溪为州下八景之一，有「十里水无声」之号）

　　沙浅波平足泳游，粼粼十里碧如油；此溪、此水诚奇绝，终古无声向北流。

　　稻江客舍喜晤戴还浦先生

　　羁旅无憀思万端，只求清静未求安；多君独识风尘客，来与谈诗坐夜阑。

　　送灌园翁上京

　　疏柳斜阳外，临歧怅别离。随行携小凤，分爱及吾儿。秋水孤帆远，雄心一剑知。神山好风景，收拾要无遗！

　　寄内

　　数行遥寄恐沈浮，得到还忧小妇愁；独把「平安」书两字，离情未敢诉从头。

　　东京旅怀

　　黄梅时节滞瀛洲，小雨初晴独倚楼；品海矶头新月上，房山峰外暮云浮。依人自问非王粲，作客谁怜是马周！把酒有时还看剑，丈夫宜笑不宜愁！

　　旅京送子瑾回台

　　三山同作客，千里独归人；亲友如相问，『空添白发新』。

　　闻笛

　　谁家横玉到深宵？吹出关山最不聊；一样触人身世感：渐离筑与伍员箫。

　　哭施家本社弟

　　债台迫急祸燃眉，贫病交攻力不支；共识壮心还未老，谁知残喘竟难医！酒师元亮杯常满，诗学昌黎句亦奇。太息立锥无寸地，空余遗稿与文姬！  
　
