皇明异典述 明 王世贞 

　　●序
　　夫国之有典也，则号令庆罚皆在焉。其曰典者何？志常也。曰异典者何？志非常也。诸创国者皆不为常者也。其业可大而法可久，习之则为常，是故曰典也。自古有天下之盛者，莫过唐、虞、三代。唐有天下，举亩{亩厶}之鳏民而委之政，既得政则绁天子之所，任岳牧侯伯而﹃之。既﹃之而复峻用其子，其后辄举祖宗之人民社稷而付之。商有天下，举五就之遁臣而委之政，既托孤而废其主，废而旋复焉，尊之曰阿衡，而待之以不臣。周借其国，付渭川之钓叟，使埒父称而师事之，又以其幼子托之於介弟，使据君位而朝诸侯。其殁也，又崇以天子之礼乐。典而异者孰并哉！及其衰也，以定王却楚之晋文尚能守空名之隧，而不肯予以九合诸侯之齐桓，其相国尚能守陪臣之分而不敢渝。非衰主之贤而创主之易也，其势殊也。明兴，高帝取天下於腥秽之虏，势不得不有所更革，天造草昧，事取意裁，及未讨论，至末年而始截如矣，其始不能无异也。虽然异而非异也，易世而后，或革或因，乘时变通，加以润色，固无论已。其它或不无一时之好而有所登进，或不考於甲令之旧而有所抵迕，或饰喜出於燕昵而少折衷，或疑功归之惟重而未为衡，或假无方之立而不必公，或取政府之犭旬而不必当，或言路启於新进而不暇详，或曹局迫於奉行而不暇执。主之者快，而旁睹者骇；授之者以为常，而受之者以为异也。余故识而述之。其有抑斥者，亦附焉。凡十卷，以从异日稗官之后。 
    　　●卷一
    　　○再上祖宗号
　　嘉靖十八年，改上太宗体天弘道高明广运圣武神功纯仁至孝文皇帝尊号为成祖启天弘道高明肇运圣武神功纯仁至孝文皇帝，加上皇考恭睿渊仁宽穆纯圣献皇帝尊号为睿宗知天守道洪德渊仁宽穆纯圣恭俭敬文献皇帝。按：世宗欲罢太宗之配天，而宗祀献皇於明堂以配上帝，故有所更置耳。
    　　○天子别号
　　正德五年，上自号大庆法王西天觉道圆明自在大定慧佛，特给黄金印、白玉轴头诰命。嘉靖三十五年，恩封睿宗为三大金阙无上玉堂都仙法主玄元道德哲慧圣尊开真仁化大帝，献皇后为三天金阙无上玉堂总仙法主玄元道德哲慧圣母慈化天后孝烈方皇后为九天金阙玉堂辅圣天后掌仙妙化元君，上初封灵霄上清统雷元阳妙一飞玄真君，加封九天弘教普济生灵掌阴阳功过大道思仁紫极仙翁一阳真人元虚玄应开化伏魔忠孝帝君，再加太上大罗天仙紫极长生圣智昭灵统三元证应玉虚总掌五雷大真人玄都境万寿帝君。自是至四十五年，又不可胜纪矣。
    　　○天子爵封
　　离皇帝初渡江下太平，称行中书省马步水军大元帅，下建业，称江南等处行中书省中书右丞相、吴国公，寻进吴王。皆诸将推，而以宋龙凤主命行之也。
　　正德十三年七月，司礼监太监萧敬传奉圣旨：“近年以来，虏酋犯顺，屡害四方，兵戎废弛。其辽东、宣府、大同、延绥、陕西、宁夏、甘肃，尤为要任。今特命总督军务、威武大将军、总兵官朱寿统率六师，分布人马，或攻或守，即写各地方制敕与之，使其必扫腥膻，靖安民物。至於河南、山西东、北直隶，倘有小寇，亦各与敕书，使率各路人马剪削。”朱寿者，上所自命名也。寻如内阁、九卿、科道官於左顺门谕旨，皆泣谏，弗纳。八月，手敕吏部：“总督军务、威武大将军、总兵官朱寿，统领六师，扫除边患，累建奇功，特加封镇国公，岁支禄米五千石。吏部如敕谕奉行。”该尚书陆完等执奏，不听，仍批注于后军都督府带俸。十四年正月，手敕吏部：“镇国公朱寿特加太师。”又传旨谕吏部：“总督军务、威武大将军、太师、镇国公朱寿，今往南北两直隶、山东泰安州等处尊奉圣像，供献香帛，祈福安民。”内阁、部院、科道、部属官极谏，不听。八月，传旨：“宁王宸濠，悖逆天道，谋为不轨，擅杀巡抚等官，烧毁府、县，荼毒生灵。传闻已至湖口，将犯南京。即令总督军务、威武大将军、总兵官、后军都督府、太师、镇国公朱寿，亲统各镇官军征剿。”又传旨：“联亲率六师，春天征讨，仍托总督军务、威武大将军、镇国公名号，还写制敕，便於行事。”
    　　○三祖爵封
　　高皇帝之曾祖四九公，宋龙凤九年赠资德大夫、江南等处行中书省右丞、上护军、司空、吴国公，是曰懿祖，配侯氏赠公夫人；祖初一公，赠光禄大夫、江南等处行中书省平章政事、柱国、司徒、吴国公，是曰熙祖，配王氏赠公夫人；父五四公，讳世珍，赠开府仪同三司、上柱国、录军国重事、中书右丞相、太尉、吴国公，是曰仁祖，配陈氏赠公夫人。岂诸将臣上之而以宋龙凤之制行之耶？抑龙凤主来见策也？
    　　○两宫并尊
　　宪宗初，嫡母钱上徽号曰慈懿皇太后，生母周曰皇太后。钱太后崩，周太后始有圣慈仁寿之号。
　　正德中，母后张已上徽号曰慈寿皇太后矣。嘉靖初加尊号曰昭圣慈寿皇太后，称皇伯母，而圣母将称圣章皇太后。三年，加张太后尊号曰昭圣康惠慈寿，而蒋太后亦加号曰章圣慈仁，然尚有二字异也。十五年，昭圣加“恭安”二字於“康惠”上，而“章圣”加“康靖贞寿”於“慈仁下，遂并加八字，无别矣。
　　隆庆六年，今上即位，上嫡母陈号曰仁圣皇太后，生母李号曰慈圣皇太后。而万历六年加“懿安”於“仁圣”上，加“昭文”於“慈圣”上。十一年，仁圣复加“康靖”二字，慈圣亦加“明肃”二字。盖不惟等重无别，而字义之微亦微轩轾矣。
    　　○亲王赐道号
　　世宗末，赐徽王厚爝号忠孝□一真人，辽王宪节号□一真人，黄金印大於国宝。后皆追夺。
    　　○亲王将兵
　　国初，皇侄文正以总兵镇洪都，诸将悉听节制。后秦王征西虏，晋王、燕王征北虏，楚王、湘王征五开洞蛮，俱领敕为大将统兵，公侯皆听节制，有功。永乐元年初下京师，制高阳郡王高煦充征虏副将军，北平、开原诸卫及从征官军悉听节制。
    　　○亲王授官
　　国初，皇侄文正初为同佥书枢密院事，特拜大都督府大都督，秦王为宗人令，晋王、燕王为左右宗人正，周王、楚王为左右宗人，俱正一品。
    　　○诸王公主初定岁禄
　　九年，定诸王、公主岁供之数。亲王岁支米五万石，钞二万五千贯，锦四十匹，丝三百匹，纱罗各一百匹，绢五百匹，冬夏布各一千匹，绵二千两，盐二百引，茶一千斤，马匹草料月支五十匹；靖江王府岁米二万石，钞一万贯，余比亲王减半，马匹草料月支二十匹。公主，未受封者，岁支丝一十匹，纱一十匹，罗一十匹，绢三十匹，夏布三十匹，木棉布三十匹，绵二百两；已受封者，庄田一所，岁收粮一千五百石，钞二千贯。亲王子男夫受封者，岁支丝、罗绢、冬、夏布、绵同公主，女半之；男已封郡王者，岁米六千石，钞二千八百贯，锦十匹，丝五十匹，罗二十五匹，纱二十五匹，绢一百匹，夏布一百匹，木棉布一百匹，绵五百两，盐五十引，茶三百斤，马匹草料月支十匹；女已受封及嫁者，岁米一千石，钞一千四百贯。亲王世子岁赐同郡王。郡王之子袭封者，比始封郡王减半，郡王女、县主已嫁者，岁米五百石，钞五百贯。后至二十二年，以物力不给，更定为今制。自初封十王之外，未有沾被者。
    　　○亲王岁禄之异
　　亲五岁禄万石。考宣德元年，周王岁禄加至二万石，以太宗母弟也。汉、赵二王又加至各三万石，以太宗亲子也。若代王六千石，唐王五千石，韩王三千石，伊王、辽王二千石，岷王一千五百石，肃王一千石，则以边饷之不继，或多赐庄田、草场以益之，非有隆杀也。
    　　○亲王功赏之厚
　　宗王以贤德维藩，不当有战功，而高帝则独重之。洪武中，秦、晋、燕数北征有功，赏最重，楚、湘次之。其可考者，晋、燕二府赐钞各一百万锭；楚王征云南阿鲁秃等处，赐秦马三千匹，黄牛二千头，牦牛一千头，羊九千只。
　　永乐赏谷王穗金川门功，乐七奏，卫士三百，金银大剑，金三百两，银三千两，钞三万锭，彩币三百匹，良马四匹，金笼鞍辔二副；又马二十四匹，金鞍二副，银五百两，钞四万六千锭，锦十匹，丝绫罗各六十匹，绢百九十匹，又银千两、钞三万锭，袍衣三袭，绢五百匹，白Ａ１６罗绵一条，西洋布三十匹、檀香三百斤，降真香五百斤，胡椒、苏木各千斤，良马十匹，羊百空，酒五百瓶，椰子三百，火者百人。赏蜀王椿发谷府反谋功，黄金二百两，银千两，钞四万锭，玉带一，金织衮龙丝纱罗衣九袭，丝纱罗各五十匹，绒锦十匹，彩绢千匹，Ａ１６罗绵十条，高丽布一百匹，白米千石，胡椒千斤，良马十匹、金鞍二副；又银四千五百两、钞十万锭、米万石，丝五百匹，纱罗各二百五十匹，绢一千匹，Ａ１６罗绵六十条，苏木五千斤，胡椒三千斤，珍珠一百九十二两，马一百五匹，金鞍二副，火者百人。洪熙赏赵王高燧山陵功，白金三千两，钞三万贯，彩币二百表里，马十匹。
    　　○亲王诞辰特颁
　　永乐初，周定王肃诞辰，赐冠一，通天犀带一，彩币三十匹，金香炉合各一，玉观音、金铜佛各一，钞八千锭，羊十腔，酒百瓶。立春，赐彩币三十匹，珠翠春花各四十枝，酒千瓶，羊百牵，马十匹，金鞍二副。按：我朝诸王於此二节例无庆赐，独定王以同毋弟得之，至王薨而后已。盖特恩也。
    　　○亲王封国改建
　　洪武初，封吴王肃，改封周王；封豫王桂，改封代王；封汉王英，改封肃王；封卫王植，改封辽王。
    　　○亲王降封
　　永乐中，徐王允■降封瓯宁王，奉懿文皇太子祀。
    　　○郡王同亲王
　　高皇之世，皇侄文正以大都督总制南昌，摧陈友谅，后虽用骄僭致殒，而念亲念勋，上实不忘。故其子守谦虽封郡王，冠止七旒，禄止二千石，而特设内外承奉、长史等官，宫城庄田宗社之类，皆与亲王等。
    　　○宗王献诗将赏
　　洪熙元年，韩王冲或、襄陵王冲秋、乐平王冲各献诗颂，上叹而嘉之，赐敕奖谕，比之东平、河间。仍赍韩王白金五百两，钞六千锭，锦六匹，丝二十表里，纱罗各二十匹；二王各白金二百五十两，钞四千锭，锦三匹，丝十表里，纱罗各十匹。仍令户部加支本色禄米有差。祖宗朝亲亲右文，其隆渥如此。
    　　○夷王如亲王
　　西虏如忠义王，北虏如太平王、如和宁王，皆待之以王号，取羁縻而已。独永乐哈密忠顺王筑城池，赐金印，复设长史、纪善、卫经历，以中国庶僚周安、刘行、韦思诚充之，则俨然亲王矣。哈密累建累废，后为土鲁番所并。虽以诏旨还王及印，微弱不振，终难复也。
    　　○异姓追封王
　　国朝推刘氏白马之约，於勋戚大臣无生封王者，惟赠典则有之，今记於左：
　　滁阳王郭子兴以旧帅追封。杨王陈公以外大父追封，徐王马公以外父追封，俱无名。外高祖大王、外曾祖高王，俱无姓。陇西王李贞以姊夫及子文忠功追封。中山王徐达、开平王常遇春、歧阳王李文忠、宁河王邓愈、东瓯王汤和、黔宁王沐英、定远王沐晟、河间王张玉，定兴王张辅、东平王朱能、宣平王朱永，以功追封。平阴王朱勇以死难追封。宁阳王张懋、定襄王朱希忠，以恩旧追封。
　　以上庙像用七旒冠皮弁及诰命用宝轴金册。宁阳、定襄后以言者追论非例见褫。
　　又洪武三年，大封勋臣，所谓生封公、死封王者，凡六人。其后李韩公善长、冯宋公胜皆以罪不得封。而封王者汤信公和、沐西平英也，沐定远晟、朱宣平永已不能无异议矣。朱平阴之死败绩，与丘淇公同，而得封王爵。至李陇西贞、张宁阳懋、朱定襄希忠，抑又异矣。
    　　○异姓封王
　　永乐末年，也先土干来归，赐姓名金忠，封忠勇王，奉朝请，其禄俸亻兼从，在公之下侯之上。然累加太保、太子太保等官，又在京及典兵出征，非四夷封爵比也。
    　　○赠三代王
　　洪武三年追封鄂国公遇春为开平王，十六年曹国公文忠为歧阳王，十八年魏国公达为中山王，二十五年西平侯英为黔宁王；俱追封其三代曾祖、祖、父为王。鄂、魏、曹以勋，西平兼以戚也。洪熙初，追封东平、河间亦三代王，后无之。
    　　○再进公号
　　吴元年，封中书左相国李善长宣国公，右相国徐达信国公。时上尚为吴王也。洪武三年，左丞相宣国公善长进封韩国公，禄四千石；右丞相信国公达进封魏国公，禄五千石。
    　　○再易侯号
　　预章侯胡廷瑞改封临川侯。
    　　○父子易封
　　甲令袭封仍故号。常忠武遇春封鄂国公，薨，子茂袭，改封郑国公；茂得罪，弟改封开国公。邓武顺愈封卫国公，子镇袭，改封申国公。纳哈出降附，封海西侯，子察罕袭，改封沈阳侯。濮英赠金山侯，子改封西凉侯。
    　　○遥授国公
　　廖平章永安为张士诚所获，不屈，被囚，遥封楚国公。卒后改封郧，以避王封也。
    　　○恩泽公
　　高帝最重公封，下於王一等。其时独李曹公贞以尚主由恩亲侯进封，然与其子文忠同爵，不甚异也。至二十三年，都督佥事胡显以皇充妃从子侍楚王征蛮洞，功甚微，进封梁国，则甚异矣。永乐初，徐定公增寿以皇后弟输款被祸封，遂世袭。嘉靖初，张昌公鹤龄以太后兄推恩、郭翊公勋以督工进封，真阔异之典也。然昌、翊二国是流爵，非世袭。
    　　○袭爵公侯赠王公
　　袭爵公、侯、伯，非有奇功异能没不得追封王公侯，亦令甲也。宁阳王为英国公懋，平阴王为成国公勇，定襄王为成国公希忠。康蕲春铎之封蕲国，陈泰宁瀛之封宁国，宋西宁瑛之封郓国，吴恭顺瑾之封凉国，孙会昌继宗之封剡国，李忠宪贤之封丰国，蒋敏毅琬之封凉国，皆袭爵。内朱、陈、宋、吴四人，皆以死事，则宁阳、定襄，诚为旷典。而嗣侯得之，亦为异恩矣。
    　　○文臣封爵
　　按《大明律》：“文臣不许封公、侯。”又云：“其生前出将入相，能除大患尽忠报国者，同开国元勋一体封侯谥公，不拘此例。”“谥”当作“赠”，疑误也。按：称“封侯谥公”，又云“不拘此例”，则侯似可封；然所谓生前云云，恐亦追封也。国初自李韩公后不复见，成化中欲进封王越，亦以此例而止。
　　封公者，中书左丞相韩国公李善长以开国辅政功封。
　　封伯者，右丞相忠勤伯汪广洋以辅政封，御史中丞城意伯刘其以筹策封，广东左布政使东莞伯何真以降附封。
　　已上太祖时封，阶勋尚二品，而何公不言阶勋，顾岁禄至千五百石，已在一品上矣。
　　兵部尚书忠诚伯茹常以迎附封。
　　已上太宗时封，勋阶皆正一品矣。
　　兵部尚书靖远伯王骥以平麓川封，礼部尚书兴济伯杨善、华盖殿大学士武功伯徐有贞以夺门封。
　　已上英宗时封。
　　都察院左都御史威宁伯王越以破虏封。
　　已上宪宗时封。
　　南京兵部尚书新建伯王守仁以擒叛王封，真人恭诚伯陶仲文以修药饵封。
　　已上世宗时封。
　　汪、刘、陶不世袭。刘卒后，其孙推恩封一辈，至曾孙於嘉靖中复封；何、杨传一代废；茹、徐传世指挥使，随革。今得世袭者，基、骥、宁仁而已。
　　嘉靖初，修定策功，内阁大学士杨廷和、蒋冕、毛纪封伯爵，子孙世袭，固辞，而许廷和子孙世袭在京四品文职，冕等五品，俱不就。
　　文臣支伯爵俸者：嘉靖中真人陶仲文以祈雨，少师嵩年八十加恩：隆庆初，少师徐阶十八年考满加恩，辞；万历中，少师张居正十五年满加恩，辞。按：嵩之伯爵俸，定议千二百石，又本色八分，折色二分，所以为优。若千石，则在正一品下，比之旧支正一品兼支尚书俸更薄矣。
    　　○录军国重事
　　洪武元年，李宣公善长、徐信公达、常鄂公遇春，於阶勋下带录军国重事，若因元之旧耳。三年，宣公进封韩，信公进封魏，改带参军国事；而同封李曹公文忠为同知军国事，冯宋公胜、邓卫公愈为同参军国事，盖不无少轩轾也。十年，信公汤和加设知军国事，颇重，以后不入衔。
    　　○文职冒武号
　　国初，公、侯为“辅运”，伯为“翊运”，武为“宣力”，而文为“守正”。汪忠勤广洋、刘诚意基为“开国翊运守正文臣”，而无“推诚”字，盖杀其礼也；茹忠诚常因之。其后王靖远骥号止”“推诚宣力”，杨兴济善有“奉天翊卫”八字，然俱称武臣，虽秩隆於前三伯，而文职冒武号，不自觉其误矣。后徐武功有贞自为诰券，始复改正。而靖远、兴济遂援以请，亦得称文臣。洪武中，公有“光禄左柱国”、“荣禄右柱国”，皆带特进，而侯止“荣禄柱国”、伯止“资善大夫护军”，靖远以后乃俱为“特进光禄大夫柱国”。虽伯阶已进次通侯，然职典章者亦不为不误也。
    　　○文武勋号之优
　　勋号，在洪武者曰“开国辅运”，在永乐者曰“奉天靖难”，久之则曰“奉天翊卫”。或以祖勋而封后人者曰“钦承祖业”、其武职则曰“推诚宣力”，文职则曰“推诚守正”而已。惟张英公辅，初以“奉天靖难推诚宣力武臣”为新城侯，洪熙给诰，以上公故特加“辅运”二字；《正统实录》成，加“佐理”二字，共得十二字。朱宣平永加“佐理”，与徐武功有贞加“奉天翊运推诚宣力守正”，得十字，而王靖远、杨光济因之；后王威宁、王新建亦因之。盖奄有文武之美，非故典也。嘉靖中，封常、李、邓、汤后四侯，诚意一伯，给本身诰券，只当称“钦承祖业”，不可言“开国”也。
    　　○文臣赠爵
　　赠公者：江西行省参政、姑熟郡公陶安，太子少师、荣国公姚广孝。
　　赠侯者：知处州府、太原郡侯王道同，知南昌府、南阳郡侯叶琛，左司郎中、高阳郡侯许瑗。尚书、靖远侯王骥，兴济侯杨善，新建侯王守仁。
　　赠伯者：吴王府参军、左司郎中、缙云伯胡深，中书参议、西河伯毛麟，临江同知、天水伯赵天麒，太子太师、汤阴伯郭资，少师、茌平伯吴中，太子太保、沐阳伯金濂。
　　赠男者：中书都事、丹阳县男孙炎，中书郎中、当涂县男王恺。
    　　○公世子
　　令典：亲王子曰“世子”，礼服视郡王；郡王子曰“长子”，礼服视镇国将军。公、侯子应袭者，授勋卫及带刀舍人，不当言世子也。惟汤信公和子儿已为前军都督佥事，二品矣，卒而赠世子。又高帝御撰《中山王神道碑》曰“世子辉祖袭”。想国初之制如此，但不知品秩何如。
    　　○上柱国
　　《会典》称正一品阶勋云加授赠特进光禄大夫上柱国，疑止为赠设耳。李韩公、徐魏公、常鄂公初俱带“上柱国”，然阶不过银青荣禄大夫。盖因元之旧，官未定也。后常公物故，二公俱改“左柱国”。近夏少师言独得“上柱”，为一时旷典。然在隋初为从一品勋，而唐则四，实不为异也。乙丑年，加严嵩，辞以人臣无“上”，则夏公此官，固骖乘之祸耳。乙丑，少师徐阶以十五年满加，固辞。辛巳，少师张居正亦以十五年满加，亦辞，后卒以为赠。今按：“上柱国”一人，夏言；曾“上柱国”一人，张居正。
    　　○左柱国
　　左右柱国不见《会典》。洪武三年始封李、徐二公，加“左柱国”，自李曹公而下，俱“右柱国”，文臣则绝无及者。正德初，刘文靖健以顾命大臣得“左柱国”，继之者李文正东阳、杨文忠廷和、梁文康储、杨文襄一清，大概皆异典也。万历时大学士张居正、申时行俱以九年满加“左柱”，共八人。正德末年，梁文康以次辅与杨文忠同得“左柱”，尤奇。今少师时行以六年满得之，俱奇。
　　洪武三年大封，唯太师李韩公、太傅徐魏公称“特进光禄大夫左柱国”而已，常郑公茂、冯宋公胜、李曹公文忠、邓卫公愈皆以“荣禄右柱国”封，见“左”之不易得也。汤信公和由中山侯进封，得“光禄左柱”，而胡梁公显以王亲，亦滥竽焉。若傅颖公、蓝凉公之大勋，亦仍“荣禄右柱”而已。永乐初，李曹公景隆以降附加禄千石，为“光禄左柱”，而元勋如丘淇公福、朱成公能，下安南如张英公辅、沐黔公晟，皆“荣禄右柱”。至洪、宣中，英公以国史完，始进“光禄左柱”。成化末，太师张英公懋进“光禄左柱”，而朱保公永封国时，亦止以“光禄兼右柱”耳。以后如朱太师希忠之崇贵，亦止“特进柱国”。然则“左柱国”亦非人臣所易当也。
    　　○左柱国不兼特进
　　阶以“特进”为重，而勋尤以“左柱国”为崇。“特进”而止“柱国”者有之，未有“左柱国”而不带“特进”者也。嘉靖十五年，加武定侯“太师、左柱国”而不带“特进”，似不可晓。万历初，吏部拟加少师、江陵公亦如之，寻辞。
    　　○文臣特进
　　文臣非伯爵而阶“特进光禄大夫”者，亦不易得。今按：无“左柱国”者，刘文穆吉、严分宜嵩、徐文贞阶；带“左柱”者，刘文靖、李文正、杨文忠、杨文襄、梁文康、张江陵及申少师；带“上柱”者，夏文愍。前后十一人而已。 
    
　●卷二

　　○文臣加三公
　　太师、太傅、太保，曰三公。
　　高帝时，李韩公善长为太师，而徐魏公达为太傅，常开平遇春赠太保。已后绝不轻授，其重惜之意可知。仁宗始加张英公为太师。嗣后武臣得之不以为异。嘉靖禄，杨少师廷和一品十二年，又以辞伯爵，有进阶二级诏旨，特拜太傅，四辞而止。万历初，张文忠居正一加太傅，三辞而止，辛巳始拜命。壬午张进太师，十日卒。今按：太师二人，李善长、张居正；太傅一人，即张公。二公后皆削。

　　○勋臣太师
　　三公虽并经邦，而太师尤重，非人臣所敢当。以徐中山之勋德，而加止太傅。去韩公几五十年，而有英国公张辅、嗣公张懋、保国公朱永、昌国公张鹤龄、定国公徐光祚、翊国公郭勋、成国公朱希忠，并韩公凡八人。郭加太师时尚侯爵，尤为异也。

　　○公孤真任
　　洪武十三年废中书省后，有上疏请设三公府，俾之坐论燮理。上欲从之，而未定也。考宣德三年，敕太师、英国公张辅，少师、吏部尚书蹇义，少傅、兵部尚书、华盖殿大学士杨士奇，少保、太子少傅、户部尚书夏原吉，太子少傅、工部尚书、谨身殿大学士杨荣。按：义等敕云：“卿等祗事祖宗，多历年所，嘉谟谠议，积勋勤诚。联嗣统以来，尤深赞辅，夙夜在念，图善始终。盖以卿春秋高，尚典繁剧，优老待贤，礼非攸当。况师保之重，寅亮为职，不烦庶政，乃副倚毗，可辍所务，朝夕在朕左右，相与讨论至理，共宁邦家，职名俸禄悉如旧。卿其专精神，审思虑，益致嘉猷，用称朕眷注老成至意。钦哉。”其辅敕云：“卿以亲以贤，祗事祖宗，多历年所，忠存社稷，功著国家。逮朕缵承大统，勤诚辅弼，元勋厚德，岿然于今。方当注倚之时，矧居燮理之任，不烦以政，乃理攸宜。可辍中军都督府事，职名傣禄悉如旧。朝夕在朕左右，相与究论军国重务，共安家邦。卿其专精神，明道德，益弘启沃之功，用臻治平之效。”盖真领公孤之职也。十年上崩，蹇、夏后先卒，而二杨还领阁务，寻复为虚衔，盖迄今云。又，永乐中，姚广孝以立东宫，自僧录左善世进太子少师，而无他兼职。又有敕云：卿资性笃实，学行老成，事朕藩邸，积有年岁。朕靖难之初，卿侍左右，谟谋弼赞，裨益良多。今建储嗣，简求良辅，以卿旧人，特授太子少师。夫太子，天下之本也，必赖启迪良正。辅成德器。仰尚勉尽厥职，副朕眷倚之重。钦哉。”以此考之，不兼它官，不领他职，亦真任也。

　　○四夷三公
　　永乐中，也先土干来归，赐名金忠，洪熙元年加太子太保，宣德六年加太保，俱二俸兼支。又，永乐赐阿鲁台太师、中书右丞相、和宁王诰命，然亦因故号而称之耳。

　　○三孤兼东宫卑秩
　　按：师、保兼东宫官，或带本秩，如少师兼太子太师之类；或以小兼大，如少保兼太子太傅之类，无大兼小者。唯宣德初，夏忠靖原吉以少保仍兼太子少傅，欲优以二俸故也。嘉靖初，杨文襄一清以少师兼太子太傅，亦官制一变也。席文襄公书尝言宜厘正，不报。

　　○公孤自相兼
　　嘉靖中，京山侯崔元已加太傅，左都督陆炳已加太保，二公俱兼太子太傅。太保正一品阶矣。后以圣诞，前后元加少师、炳加少傅。元后同大学士嵩辞，得免；炳至终身称太保兼少傅。上时亦不安于心，有御札云“以公兼孤亦可”。

　　○公兼三孤及侯兼东宫三少
　　国公自加三公外，有东宫三太而无三孤。万历，英国公张溶加少保，再加少傅。侯、伯兼公孤外，其于东宫有三太而无三少。天顺中，广宁侯刘安加兼太子少傅；隆庆中，恭顺侯吴继爵加兼太子少保。若洪武初李韩公兼太子少师、徐信公兼太子少傅、常鄂公太子少保，其时官制亦未定也。

　　○三少相兼
　　嘉靖中，真人、礼部尚书陶仲文兼少师、少傅、少保。古今所未有。

　　○三品兼三少
　　东宫三少以上，旧制惟尚书、左右都御史得兼之。洪熙初推恩，大学士杨士奇以礼部左侍郎加少保，杨荣以太常卿加太子少傅，金幼孜以户部右侍郎加太子少保，无何，俱进尚书。景泰间，备署宫官，且以易储故推恩，吏部左侍郎兼翰林院学士江渊、礼部左侍郎兼学士王一宁、户部左侍郎兼学士萧兼太子少师，吏部左侍郎俞山、太子少傅兵部右侍郎俞纲、都察院左副都御史罗通、大理卿萧维祯、通政使李锡俱太子少保。前后所无。

　　○孤卿兼宫官
　　洪熙中，少师蹇义、少傅杨士奇、少保黄淮，例不兼宫臣。其自东宫三太、三少而进三孤者，则削其旧衔，如太子少傅杨荣、太子太傅胡氵荧、太子太保王直进少傅是也。故景泰以前，当以孤卿兼宫秩为异，少保兼太子少傅、户部尚书夏原吉，仅一人。

　　○孤卿不兼宫官
　　自景泰备东宫三太，而三孤俱有两职。然成化初犹有不兼者，曰少保李贤、彭时。彭公没，绝响矣。故成化而后，当以不兼宫秩为异，曰少保、礼部尚书、文渊阁大学士张璁，亦仅一人。

　　○南部三孤
　　南京大臣以三孤兼者，独少保、参赞机务、南京户部尚书黄福一人而已。若太子太保，则有四人：兵部乔宇、秦金，吏部王用宾，户部周经。

　　○节镇三孤
　　弘治王襄敏越总制陕西三边，以少保兼太子太傅。嘉靖杨文襄一清总制西三边，以少傅兼太子太傅。正德陈金总督两广、胡宗宪总督浙、直、江西、福建，俱以少保兼太子太保。凡四人。若太子太保，则景泰两广王翱，成化宣大王越、俞子俊，正德四川洪钟、彭泽，嘉靖三边王宪、王琼、王以、刘天和，征倭赵文华，隆庆宣大王崇古，万历宣大方逄时、张佳胤、郑洛。

　　○尚书一品
　　建文初，特崇加六部尚书皆正一品。于是，吏部尚书张ヨ，户部尚书王钝，礼部尚书陈迪、郑赐，兵部尚书齐泰、茹常、铁铉，刑部尚书侯泰、暴昭，工部尚书严震直，皆阶特进荣禄大夫，每部增设侍中，正二品。

　　○四辅官分四时
　　高皇帝设四辅官，均职四季，以上中下三旬，人各司之，验雨。春三月，李佑司皆中旬十日，龚司皆下旬十日；夏三月，杜司皆上旬十日，吴源司皆中旬十日，赵民望司皆下旬十日。秋、冬亦如之。各兼太子宾客，班列公、侯、都督之次、尚书之上。又有四辅游东苑倡和诗，不载。

　　○一佩九印
　　太宗初幸北京，官不必备，或以事谴，有一官署二三印者，惟夏忠靖原吉兼掌九卿印，各曹俱於朝房取裁，为一时盛事云。

　　○六卿两衔
　　洪武二十四年，太子少保詹徽以吏部尚书正兼都察院左都御史；嘉靖十四年，太子太保汪钅宏以吏部尚书正兼兵部尚书。二公俱绾二绶，更日治事。詹公同在洪武初以吏部尚书兼翰林院学士承旨，亦两绶二职，以其俱三品也，故附记之。

　　○吏部尚书掌别部
　　正德初，起太子太傅、吏部尚书屠公氵庸以旧衔兼都察院左都御史，掌院事；隆庆末，起少傅兼太子太傅、吏部尚书杨公博以旧衔掌兵部事，然不预本部职任；十五年，起吏部尚书严清掌兵部，未上。

　　○别部尚书署吏兵部
　　永乐以前无论已。宣德间，户部尚书师逵署吏部终身，辍本部事；工部尚书吴中署吏部，不辍本部事；嘉靖间，刑部尚书郑晓署兵部；万历间，兵部尚书方逢时署吏部。俱以候尚书未至也。又刑部尚书严清署吏部。

　　○六卿外署
　　建文中，兵部尚书茹常署河南布政司，刑部尚书暴昭署平燕布政司。永乐中，户部尚书郭资署北平布政司，工部尚书黄福、兵部尚书陈洽总署交布、按二司，刑部尚书雒佥掌真定府，刑部左侍郎杨勉署山东布政司。

　　○吏部尚书外迁
　　洪武十三年以前，吏部尚书迁行省参政者，皆为迁也，盖尚书三品，而参政从二品耳。又有吏部尚书王兴福为西安知府，周时中为镇江知府，陈修为济南知府，李仁为青州知府，陈敬为礼部员外郎，崔善为宣化典史。

　　○吏部尚书改别部
　　吏部自建文而后益重矣。其改兵部者，茹忠诚常；南本部者，崔庄敏恭；南礼部者，耿文恪裕；南兵部者，刘机；改兵部总督者，王恭襄琼；改刑书者，李康惠承勋。

　　○尚书兼九列
　　王骥、程信以兵部尚书兼大理寺卿；石璞、赵荣以工部，王来以南京工部，兼亦如之。盖皆用军功也。按：理官非若宫秩可兼，又於品为三，无足荣者，盖二俸并支，优以岁禄耳。自程后绝不复有此加。又，洪熙初，礼部尚书吕震为太常寺卿，则兼事与禄也。

　　○南兼北衔
　　正德初，王公轼以南大司徒兼北院副都，总师征蜀；嘉靖中，王公守仁以南大司马兼北院左都，讨岑猛；张公经以南大司马兼北院右都，平倭；至王公用宾以南太宰伯兼翰院学士。盖优礼儒臣之典也。

　　○北衔理南务
　　嘉靖中，李默、王材；万历中，屠羲英，俱以太常寺卿掌南京国子监祭酒事。万历初，万士和以礼左侍管南礼右侍事，寻以左侍掌国子监；翁大立以兵左侍前后管南吏、刑二部右侍事。此皆以北衔理南务也。

　　○户部事禄之异
　　宣德中，夏忠靖原吉为少保、太子少傅、户部尚书，然不治部事，而兼支尚书俸；郭忠襄资以太子太师起掌部事，然不带尚书衔。一时事也。

　　○一部二尚书
　　洪武初制，每一部二尚书，如吏部詹同、李守道，户部李泰、周肃，同日命下。后虽革，亦往往有之。吏部，宣德蹇义、郭进，景泰王直、何文渊，又王直、王翱；户部，永乐郁新、夏原吉，宣德夏原吉、郭资；礼部，永乐吕震、赵Р，景泰胡氵荧、杨宁；兵部，建文茹常、齐泰，永乐金忠、方宾，正统王骥、徐，又徐、邝野，景泰于谦、仪铭，又于谦、石璞，嘉靖张瓒、樊继祖；工部，永乐赵Р、宋礼，又吴中、赵Р，宣德吴中、李友直，嘉靖林廷昂、甘为霖，又温仁和、甘为霖，又欧阳必进、雷礼，万历杨兆、何起鸣、石星、曾同亨；两左都，景泰陈镒、王文，正德陈金、王；三左都，景泰陈镒、王文、王翱。

　　○参赞团营非兵部
　　参赞守备机务非南京兵部者：户部尚书黄福、张凤，吏部尚书崔恭，察院右都御史张纯、王恕。南兵部而非尚书者：右侍郎徐琦。
　　团营非兵部者：都察院左都御史王越、马文升，右都御史郑晓，右佥都御史李燧；若王廷相、汪钅宏，虽以掌院兼之，然带兵部尚书衔。

　　○苏松江浙人户部带衔
　　高皇帝制：直隶苏、松二郡人不得官户部。永乐中，皇太子监国，请以江西人给事中王高为户部侍郎，不许。正统末，吉水周忱拜户部尚书，仅数日，而改工部。以后虽巡抚衔亦避之。惟内阁学士不论，如永嘉黄公淮、庐陵陈公循、淳安商公辂、长洲王公鏊、余姚谢公迁、慈袁公炜、吾郡申公时行、鄞县余公有丁是也。又吾郡滕思勉、顾礼，衢州徐恢，皆实拜户部。盖洪武中未定之制也。

　　○尊官掌九列
　　成化末，三品以下九卿，多以尊官掌之。通政司张文质、太常寺刘岌、鸿胪寺施纯，俱太子少保、礼部尚书；大理寺杜铭，工部尚书；光禄寺艾福、国子监丘、钦天监康永韶，皆礼部侍郎；太医院蒋宗武，通政使；上林苑监李孜省，左通政。盖多以传奉得之故也。然未有如景泰时杨善之异，善以左右都御史加太子太保，俱仍掌鸿胪寺。

　　○内阁次序互异
　　内阁五品时，不过文渊、翰林诸学士、庶子、谕德、中允为序耳。其诸殿次第，自正统时定，兼部衔次第自天顺始定。如杨荣以太子少傅、谨身位少保黄淮武英下；陈山无兼官，以谨身位少保黄淮、太子少保金幼孜武英下；少保黄淮、太子少保金幼孜，以户部尚书位少傅、兵部杨士奇下，金幼孜又以户部；杨溥无兼官，以礼部位工部杨荣下；王文以少保、吏部位户部陈循、工部高谷少保、太子太傅下。皆取所兼保、傅为次序也。张瑛以礼部、华盖殿位户部、谨身陈山下。此则以部分为次序也。

　　○掌文渊阁
　　阁臣入阁，止云直文渊及辨事而已。惟徐有贞以武功伯兼华盖殿学，敕掌文渊阁事，遂以掌文渊阁入衔。武功败，李贤以右侍郎复拜吏书兼学士，奉旨亦掌文渊阁，然不入衔。

　　○阁臣不预事
　　宣德初，谨身殿大学士陈山改专教内，华盖殿大学士张瑛出理南部，俱不得预阁事。而吏部蹇义、户部夏原吉，俱辍部务，以师、保入备顾问，计议朝政，即家条旨草制敕，然不入内阁。亦一时异事也。

　　○大学士非内阁
　　洪武中，华盖等殿大学士刘仲质、邵质、余思诚、鲍恂、余铨、张长年、吴伯宗、朱善、宋讷、吴沈，其时原无内阁也。若洪熙时，文华殿大学士权谨及陈山教内竖，后皆非内阁臣矣。

　　○内阁兼掌部院
　　正德初，大学士焦芳入阁，后又专铨柄，乞於阉入瑾，兼掌吏部。嘉靖中，大学士张璁兼掌都察院，方献夫兼长吏部。严嵩以上眷注及徐公阶以候尚书德，俱兼掌礼部。李公本出掌吏部。乙丑，大学士严公讷由吏部入，以候尚书朴，仍暂掌部事。隆庆庚午，大学士高公拱起掌吏部，赵公贞吉出兼掌都察院，俱免奏事承旨。内璁奉敕肃清百僚本事毕，恩奖加少保、武英殿学；拱绾绶历年，两司内外考察，至居首揆，尚握铨柄，出而启事，入而条旨，尤为异闻。

　　○内阁司考察
　　嘉靖三十五年，吏部尚书李默得罪，内阁大学士李公本掌部事，分别尚书以下九卿、大小巡抚都御史作三等，其上、中等拟留，下等取上裁；复考察科道官应留、应去者以闻。天顺元年，特命大学士徐有贞考布政黄舆、高寅、王亮等，知府白仲贤、万安等，俱冠带闲住。

　　○南部入阁
　　内阁由南部入者凡三人：杨文忠廷和，以南京户部；梁文康储、张文隐治，以南京吏部。俱尚书入。

　　○内阁出为六卿
　　景泰六年，太子少师、吏部左侍郎兼学士江渊为工部尚书，掌部事。嘉靖四年，少傅、大学士杨一清，起改兵部尚书、左都御史总督三边；十八年，礼部尚书、大学士翟銮，起改兵部尚书、右都御史阅九边，充行边使。

　　○内阁出理南部
　　宣德四年，华盖殿大学士张瑛以原官掌南京礼部，其官称礼部尚书，盖是时北为行在故也。

　　○致仕丁忧部臣入内阁
　　万历十年，致仕太子太保、礼部尚书潘晟起家武英殿大学士；十二年，给假丁忧礼部右侍郎兼翰林院侍读学士王锡爵起家礼部尚书、文渊阁大学士。祖宗朝所未有也。

　　○阁臣外任
　　永乐中，解学士缙为交参议，胡侍读俨为国子祭酒。天顺中，岳修撰正为钦州同知，后复官止於翰林供事，再出知兴化府；徐武功有贞为广东、李尚书贤为福建、许礼侍彬为陕西，俱参政。贤寻复入为吏部右侍郎。又，宣德中太常卿兼学士杨溥，景泰中翰林院侍读彭时，俱以内阁丁忧服除守本官，后二公俱再入内阁。

　　○辅宰臣督工
　　阁臣于兴造工役规画则有之，未有躬履其事者，若史、礼二部臣则绝不之及矣。惟嘉靖九年建南北郊大工，少傅、大学士张孚敬知建造；少保、大学士桂萼，大学士翟銮，同知建造。十四年，少师、大学士孚敬，少保、大学士李时知建造；太子太保、吏部尚书汪钅宏，少保、礼部尚书夏言，同知建造。於工部为侵官，於阁臣为失职。

　　○内阁公侯审录
　　今三法司囚犯，每五年热审，奏请矜疑辨问及减等发落。自正统初遣司礼监太监金英始遂为定制，必以巨之首为之。张伞盖，列驺骑，既至大理寺，则据高坐南向，尚书、都御史皆傍坐，而御史、郎中以下官，引囚廷审，殊不为雅。惟嘉靖十六年三月，不用中官，特以勋臣勋及二辅理之，第勋倚贵自用，所释减几大半，囹圄为空。皇帝敕谕太师兼太子太师、武定侯郭勋，少傅兼太子太师、吏部尚书、华盖殿大学士李时，少傅兼太子太师、礼部尚书、武英殿大学士夏言：“朕惟刑狱重事，民命所关，近来法官多不习律，比任情出入，以致冤滥滋甚。及今会审应辨问者，又拘执成案，不与开释。朕每念及此，恻然轸怀。兹特命卿等会同三法司官，将见监死罪重囚，逐一面加勘鞫，务得真情。中间事有亏枉、情可矜疑者，奏来定夺。朕以卿等勋辅重臣，故兹简托。卿等宜仰体朕心，殚诚竭虑，往恭厥事。卿等其钦哉，钦哉！”

　　○内阁不由翰林
　　内阁不由翰林凡八人：王毅愍文，以左都御史；杨文襄一清、刘钧州宇、许文简讠赞，以吏部尚书；薛文清，以大理寺卿；俞纲，以兵部右侍郎；李文达贤，以吏部侍郎；曹元，以兵部尚书。
　　其初不由翰林而后改翰林入阁者：解缙初为御史，黄淮初为中书舍人，杨士奇初为吴府审理副，胡俨初为桐城知县，金幼孜初为给事中，陈山、张瑛初为教官、给事中，袁宗皋初为长史，桂萼初为邢部主事，张孚敬初为南刑部主事，方献夫初为吏部员外郎，夏言初为行人、给事中。
　　王毅愍、薛文清外，亦有异者，如江渊以刑部右侍郎，尹直以兵部左侍郎，徐有贞以都察院左副都御史，许彬以太常卿。虽常为翰林，而所进阶序，亦未相应。

　　○殿阁二衔
　　景泰中，修《寰宇通志》，陈少保循以华盖殿大学士兼文渊阁大学士，高少保、王少保文，俱以谨身殿大学士兼东阁大学士，亦一时异制也。

　　○学士二衔
　　弘文馆学士兼翰林院侍读学士危素，文渊阁大学士兼翰林院学士胡广、杨荣、金幼孜，左春坊大学士兼翰林院学士解缙、胡广、商辂，左春坊大学士兼侍读学士曾、杨廷和、彭时，右春坊大学士兼侍读学士王英、刘俨、吕原。杨公以弘治末年加坊学，不设五十年矣。自杨公后八十余年，绝不复设。

　　○内阁首臣复居次
　　永乐四年，解缙罢，黄文简淮以右坊学居首，二岁而庶子胡文穆以学士兼左坊，淮遂居次。杨文敏荣，永乐十六年以文渊阁学居首，二十二年杨文贞为华盖，荣遂以谨身居次。梁文康储正德九年居首，累迁至华盖，十三年故相杨文忠复入，衔位同，而入阁在前，储遂居次。嘉靖二十三年，严分宜居首，累迁至谨身，二十五年，夏文愍以华盖复入，嵩遂居次。

　　○内阁兼官之异
　　大学士五品也，然多以尚书兼之。洪熙元年，杨文贞以礼左侍兼华盖，金文靖以户右侍兼武英。宣德元年，陈山以户左侍兼谨身，张瑛以礼左侍兼华盖，后绝无之。至嘉靖中，李公本以吏右侍兼东阁。隆庆初，江陵张公居正以吏左侍兼文渊阁。万历中，吾吴申公时行、大同王公家屏，以吏左侍兼东阁，俱大学士。谨身殿大学士以太常卿兼者，杨荣；武英殿大学士以通政使兼者，黄淮。盖加官也。学士以刑部右侍郎兼者，江渊；以国子祭酒兼者，萧；以都察院左副都御史兼者，徐有贞。由兼官进故也。江、萧、徐俱不数日而改。

　　○学士兼官之异
　　正德中，学士靳贵左兼光禄寺卿。天顺复辟，凡景泰中东宫官左右春坊大学士吕原、倪谦，左庶子刘定之改通政司左右参议；左右庶子林文、李绍俱改尚宝司卿，仍兼讲读；谕德钱溥、洗马柯潜俱改尚宝司少卿；左右中允黄谏、万安、李泰改尚宝司丞，仍兼史官。亦时制之一变也。
　　洪武，孔克表、王亻巽以翰林修撰兼编修；天顺，孔公恂以詹事府少詹事兼谕德。近乎叠床架屋矣。

　　○阁臣出使
　　内阁若杨文襄之督三边，翟文懿之巡九镇，皆起自家，俱改兼部职。杨文敏三使宁夏、甘肃，与宁远、西宁谋军务。其时阁体未重。至景泰中，王毅愍文勘南直隶事情，高文义以祭告江海，二公皆兼赈济。江少师渊督察四川军情，理粮饷，则事体异矣。弘治末，阙里告完，李文正东阳以次辅致祭，兼撰碑，盖重其事也。

　　○阁臣扈从
　　永乐北征凡四：其前二，则胡文穆广以文渊阁学与杨文献荣、金文靖幼孜扈从；其后二，则杨、金二公俱以文渊阁学扈从。宣德征汉庶人一，杨少傅士奇、杨宫傅荣、金宫保幼孜、杨学士溥从巡；边二，其一则三杨与金，其一独三杨从。正统北征，曹学士鼐、张学士益从。正德征宁庶人，梁文康储、蒋文定冕从。嘉靖南幸承天，夏文愍言从。惟征汉庶人，有敕与蹇少师、夏少保同参预机务。

　　○赠官内闾吏部衔
　　大臣殁，有赠官，独内阁大学士及吏部尚书不以加赠。如梁武之于朱异，宋神宗之於韩琦，非破例不可。惟景泰中赠侍郎曹鼐，嘉靖初赠左长史张景明，俱文渊阁大学士；赠左都御史宋景为太子少保、吏部尚书。

　　○各部尚书兼学士
　　六部尚书非内阁而带学士者，惟礼部有之，然亦自桂、方二文襄起。盖上以“议礼”褒宠之，且示为入相之地耳，后遂为定制。今按：以吏部尚书带者，桂公萼、方公献夫、李公默、郭公朴、严公讷；以户部尚书带者，李公廷相；以工部尚书带者，温公仁和、董公份。自嘉靖丙戌后，礼部尚书不兼学士衔者，惟万公士和及今徐公学谟而已。

　　○二尚书任国子
　　洪武中，起致仕刑部尚书李敬为国子祭酒，致仕试吏部尚书刘崧为司业。今人但知刘而不知李也。刘居官月余卒，李后坐事抵罪。成化初，亦以此例起礼部左侍郎李绍、少詹事兼学士柯潜。潜以丧服辞，与李俱不及任而卒。 
    

●卷三

　　○文臣监修国史
　　国朝修《实录》，例以内阁大臣总裁，而无勋上公一人监修。独高庙《实录》初以曹国公李景隆监修，户部尚书夏原吉副之；中用太子少师姚广孝及夏公；至嘉靖中，修《睿宗实录》，复用礼部尚书席公书、吏部尚书廖公纪。盖特典也。

　　○文臣知经筵
　　故事，勋臣一人知经筵，内阁臣俱同知经筵。后至李文达贤，始以内阁首臣与勋臣俱知经筵。而刘文穆、刘文靖、杨文忠、徐文贞、张江陵及今申少师俱因之矣。夏贵溪、严分宜虽极贵宠，而上不御经筵，遂成阙事。

　　○勋臣从祀孔庙
　　万历中，诏以新建伯王守仁从祀孔庙，时布衣胡居仁亦与焉，真非常之遇也。

　　○文臣配享
　　高庙配享，不及文臣。洪熙中，以太子少师、赠少师姚恭靖公广孝配文皇帝。嘉靖中，以御史中丞、赠太师刘文成公基配高皇帝。姚至嘉靖中革，赐祀于大兴隆寺。

　　○藉田孤卿五推
　　天子耕藉田，三公五推，九卿九推。今例以公侯兼三太者充之。张江陵以少师与五推，盖特恩，以为加太傅张本也。

　　○文职世文荫
　　嘉靖元年，杨太师廷和、蒋少傅冕、毛少保纪以辞伯爵，费少保宏以辞荫锦衣指挥使，改荫锦衣指挥千户等官，复固辟。以兵部尚书彭泽言，荫杨公四品在京文职，蒋、毛五品，费七品，皆世袭。固辞，复不许。然四公迄无拜。

　　○侍郎非本曹
　　嘉靖中，董吴兴份以工部尚书管吏部左侍郎事。正德中，储文懿以户部左侍郎起管右侍郎事。又嘉靖初，兵部左侍郎陶谐、黎爽俱管右侍郎事。万历中，右都御史吴兑、张佳胤管兵部左侍郎事。又兵部左侍郎王遴起管右侍郎事，则以左侍无见缺故也。万历中，万宜兴士和以礼部左侍郎管南京礼部右侍郎事。翁余姚大立以兵部左侍郎管南京刑部右侍郎事，寻以原官管南史部右侍郎事。胡永昌执礼以兵部左侍郎管南京兵部右侍郎事，则以南部无左侍故也。按：储文懿后复以户部左侍郎起南京左。嘉靖初，胡端敏世宁以兵左侍告南改吏左，非谓南必无左。有左不设右，有右不设左，乃故事也。吴兴一转，尤为异典。

　　○巡抚非部院
　　永乐间，大理寺卿胡、参政叶春同抚南直隶，太常寺少卿周讷抚湖广，大理寺丞郭抚广东，大理寺丞孙时抚山西，通政司参议朱侃抚广西。正统间，大理寺卿蔡锡抚湖广，大理少卿张骥抚浙江，大理寺丞孔公恂抚直隶。景泰初，大理寺丞王振抚贵州，大理寺卿孔文英镇紫荆，通政司参议邹文学镇保定，大理寺丞罗绮赞理甘肃军务，李奎抚保定。成化间，大理少卿吴道宏抚郧阳。又，正统，巡抚山西河南侍郎于谦降大理寺少卿；嘉靖，巡抚顺天佥都御史张降寺丞。俱仍巡抚。

　　○大将军
　　国朝将军挂印者，事权甚重，可以生杀人，而大将军为尤重。洪武元年，以徐中山达为征虏大将军，至十七年卒。虽以常开平、李岐阳之才，且贵重，然不过副将军。而其他有征南、征北、征西、征戎之专寄，亦不过将军而已。傅颍公之平云南、镇北边，张英公之三下交，统众多者至八十万，少亦三十万，然皆不得挂大将军印也。余所知者十六人。征虏大将军徐达、冯胜、蓝玉、丘福。平虏大将军李景隆、柳溥、朱永、朱晖、杭雄、仇鸾。镇朔大将军薛禄、谭广、杨洪、石亨。
　　按：谭、杭以都督得之，尤为异典。余尝见仇鸾衔位云“平虏大将军、总督京营戎政、统领各路人马、太傅、太子太师、咸宁侯”，可为寒心。然未几死，事败，﹃及妻子。正德中，有称“威武大将军朱寿”者，上也，而许泰则为副将军。迨南狩，上自称“总督军务”，而太监张永与彬曰“提督赞画机密军务”，张忠及泰曰“提督军务”。一时各边称“总督”者，俱改“总制”及“提督”。世庙幸承天，以太师、翊国公郭勋为都护大将军，太子太傅、成国公朱希忠为副将军。

　　○挂两将军印
　　永乐中，征南将军沐晟、征蛮将军韩观，先后挂征夷副将军印。嘉靖中，征蛮将军柳亦挂征夷副将军印。俱有安南之师故也。

　　○副副将军
　　洪武四年，徐魏公达北讨，李曹公文忠、冯宋公胜为左右副将军，邓卫公愈、汤中山和为左右副副将军。按：唐诸镇征黄巢，四面行营各设都统，而王晋公铎以上相临之为都都统。事相反而相类。

　　○外任下迁翰林
　　外任左迁而得翰林者，洪武中时有之。若永乐庚寅，许州知州潘文奎以事当降，为有文学，改左春坊司直郎。乙未，湖广按察佥事言蕲州同知桂宗儒柔懦当黜，以任浅，送都察院问刑三载，改翰林院修撰。宣德丙午，吏部言四川按察使陈琏不谙宪法，改通政使，掌国子监祭酒。因谪而迁清近，诚为异事。壬子，大学士杨士奇等言交南灵州革任知州黎恬有文学，改右春坊右谕德。又，山东左参政俞士吉考满，升詹事府詹事。亦可谓非望之典。最后如云南布政使陈文之入为詹事，浙江布政使李默之入为太常寺卿掌南京国子监祭酒事，皆视若登仙矣。

　　○翰林兼谏官
　　洪武中，夏公原吉、范公显祖，以太子宾客兼治书侍御史。永乐丁未，李公准以太子宾客兼吏科都给事中。嘉靖庚戌，赵公贞吉以左春坊左谕德兼河南道御史，宣谕行营。己丑，夏公言以翰林院侍讲学士兼吏科都给事中。李以三品兼七品，尤异。国初，治书侍御史阶正四品，盖今佥都御史官也。

　　○翰林改给事中
　　正统中，大学士金幼孜子翰林检讨达改给事中。成化中，翰林检讨李昊改南京礼科给事中。昊，忻王教授，王薨故也。

　　○翰林改御史
　　洪武中，翰林院编修马亮、任敬、王琏、王辉、陈敏、张惟；洪熙元年，翰林院侍讲李时勉、罗汝敬。俱败监察御史。仍限李、罗一日言一事，凡三日而下狱。正统己巳，徐公呈以翰林院侍读改浙江道御史，募兵彰德；杨公鼎以右春坊右中允改河南道御史，募兵兖州；检讨王玉改江西道御史，募兵济南。俱事完复故宫。

　　○翰林改教授
　　永乐乙未进士第二人李贞、第三人陈景著，俱以翰林院编修九年Ａ１７当迁，改乡官便养。贞得高州府，景著得福州府，俱教授。遂以此官终其身。景著及第时仅十八，尤可惜也。又有钱唐王羽者，由太常少卿请便养，亦得杭州教授。正德中，援此例以授兴化养亲御史陈茂烈，固辞。

　　○状元谪任
　　状元授官以后谪为他官者：罗伦、舒芬俱自修撰谪市舶司副提举，吕冉自修撰谪解州判官，张自左庶子谪工部员外郎，俱以言事；陈谨自修撰谪广州府推官，以公误；范应期以修撰谪南京太理寺评事，以被论。

　　○进士径授编检
　　洪武十八年乙丑，授进士马京等为编修，吴文为检讨；建文庚辰，进士吴溥、杨荣、杨溥俱为编修。盖官制未定也。若正统己未，进士钱溥教内使，径授检讨。正德三年，径授二甲第一人焦黄中、三甲第一人胡缵宗为检讨。盖中人瑾变乱成法，且俗私其门客及乡人故也。

　　○首甲不授翰林
　　洪武四年初开科，状元吴伯宗授礼部员外郎，第二、第三人郭、吴公达俱吏部主事，而会元俞友仁中三甲，为县丞。盖官制未定也。丁丑，状元陈安阝、第三人刘锷戍谪，补鸿胪寺司宾署丞，尹昌隆授礼部主事。以人言考官私南人故也。嘉靖壬辰，第二人孔天胤授陕西按察佥事，以王亲故也。

　　○给事御史互改
　　洪武中，给事中宋善、万徵、彭通、王惟言、王渐，改监察御史；李广以御史改工科给事中兼齐王府录事。若永乐江西道御史汪俊民改刑科给事中，山东道御史文郁改工科给事中，吏科右给事中罗亨信、工科给事中周岐、正统给事中朱良暹、李运，俱改监察御史。又，给事中金达、王庾暂改御史募兵；正德兵科都给事中王翊、刑科给事中张礻龠、工科都给事中段豸，俱改御史查盘。凡五六见。若王肃敏廷相以庶吉士授兵科给事中，降亳州判官，升高淳知县，入为监察御史；迩来徐贞明以给事中谪按察照磨，升推官、兵部主事、尚宝司丞，再以尚宝卿兼御史，治水利。尤异。

　　○布衣总裁国史
　　永乐诏重修高庙《实录》，布衣陈济与学士解缙等为总裁，而礼部尚书李至刚及讲读以下仅为纂修官。

　　○布衣考试
　　洪武四年京畿试，前元贡士鲍恂与学士宋濂等同为考试官。

　　○三布衣优礼
　　国朝优礼处士与处士所以自处者，毋过于陈静诚遇、吴康斋与弼、武学士周文而已。陈在高帝初应聘，与参帷幄大计，再授翰林院学士，辞；授礼部侍郎、尚书，以至尚书、左丞，又辞，竟以处士卒，遣中官谕祭，官为赙葬。有子枋，以遇故特擢，累官至尚书。武在文庙初，以藩邸讲读之旧，驿召至京，赐袭衣、银带、鞍马，以为翰林院侍讲学士，固辞，听以学士致仕，赐敕及白金文币酒饣气，驰驿归。吴在英庙时，遣行人赍敕及金币驿召引见，授左春坊左谕德，赐宴文华殿，内阁学士李贤侍，再赐金币羊酒，三辞，俱温音慰留。最后赐敕及银币，给月米，遣行人护归。其初聘敕曰：“朕承祖宗求贤图治，亦有年矣。永惟劳于求贤，然后成无为之治；乐于忘势，乃能致难进之贤。闻尔与弼，潜心经史，博洽古今，蕴经国之远猷，抱致君之宏略。尔乃嘉Т丘园，不求闻达。朕眷怀高谊，思访高贤，渴望来仪，以资启沃。今特遣行人曹隆往诣所居，征尔赴阙，仍赐礼币，以表至怀。尔其惠然就道，以副朕翘待之意。”赐归敕曰：“朕惟自古英君谊辟，莫不好求贤士，以臻治理。故服位以来，深思先务，莫急于此。闻尔与弼怀材抱道，嘉Т林泉。特遣行人赍捧书币，造庐征聘。尔乃惠然肯来，深慰朕怀。欲烦辅导东宫，特授春坊谕德，尔以衰老固辞，朕坚意不允。留之数月，病势不已，乃知本心非不欲仕，第以不能供职故耳。于是，特允所辞，且以嘉猷勖朕，足见忠爱之诚。仍遣行人送还故里，赐以银币，用表至怀。复命有司月给米二石，以资供膳。尔其优游桑梓，安身乐道，以度遐龄。倘精力未衰，尚其无忘纂述，以继前贤辅教垂世之意。”其初授官、赐银币辞疏，旨曰：“朝廷久闻高义，特用征聘。今惠远来，朕深嘉悦。然币以将诚，官以命德，礼非过也。不允所辞。”面见，谕曰：“重卿学行，特授官僚，烦辅太子。”再辞疏，旨曰：“朕知乃心不干仕进，故不烦以冗务。特处以宫僚之职，不必再辞。”三疏辞，旨曰：“固辞虽得难进之义，揆之中道，无乃过乎？欲观秘书，可勉就职。”观此二敕三旨一谕，虽内阁辅臣，其优礼远不能过也。

　　○编修主会试
　　洪武戊辰，国史编修苏伯衡、李叔荆主会试。

　　○编修主乡试
　　永乐癸未编修王达，戊子检讨王洪，甲午编修周述，正统丁卯检讨钱溥，成化乙酉编修彭华。俱主应天试。

　　○司直修撰主会试
　　永乐己丑左司直郎徐善述，乙未翰林院修撰梁潜、王洪，景泰辛未修撰林文。主会试。

　　○待诏典籍纪善主会试
　　洪武乙丑，翰林院待诏朱善、前翰林院典籍聂铉，丁丑，吉府纪善白信蹈。主会试。

　　○致仕官主试
　　洪武乙丑，命前翰林院典籍聂铉主考会试。宣德癸丑，前少保、户部尚书、武英殿大学士黄淮主考会试。聂，待选吏部；黄，以谢恩适至京敌也。然聂以卑官得之，其同试，乃有讲读以上者，尤为奇矣。

　　○非翰林官主试
　　洪武三年主乡试者，御史中丞刘基、治书侍御史秦裕伯；丁丑主会试者，吉府纪善白信蹈；革除中，太常寺少卿高巽志主己卯、庚辰乡、会试。

　　○同考官尊于主考
　　洪武丁丑，纪善白信蹈主会试，而同考则侍读张信、侍讲戴彝；正德丙辰，侍讲学士陈循主会试，而同考则太常少卿魏骥；景泰辛未，修撰林文主会试，而同考则侍讲刘俨、广东参政罗宗本。

　　○三伯读卷
　　廷试读卷官，当以内阁及九卿、詹事、翰林学士为之。惟天顺丁丑，徐有贞以武功伯掌内阁，王骥以靖远伯掌兵部，杨善以兴济伯掌鸿胪寺，读卷居诸公首，亦时制之变也。成化中，王越以威宁伯兼宫保掌都察院，亦预读。

　　○异途官读卷
　　又，正统中，左都御史杨善以守城生员，户部左侍郎掌光禄寺事柰亨以吏员，太常少卿程南云以习字生读卷，尤为奇事。亨序列内阁户部右侍郎兼学士陈循上。

　　○特赐出身
　　宋制，大臣或有不由科第者，特赐于某人榜出身，或用累举恩赐第。国朝无之。唯永乐间，曲阜孔谔以举人至京中副榜第一人。谔，宣圣后。皇太子召见，特赐进士出身，授左春坊左中允，侍讲读。
　　乡试不第而特许会试者，景泰中陈瑛、王伦也。会试不第而特赐廷试者，洪武中韩克忠等一榜进士也。会试不第，免廷试，特赐进士出身者，孔谔也。

　　○赠进士
　　天顺七年，贡院灾，会试举人死于火者九十人。事闻，俱赠进士出身。

　　○一岁两状元
　　洪武丁丑廷试，赐陈安阝、刘锷、尹昌隆及第。后以举人诉，复试，复取韩克忠、王恕、焦胜及第。凡二榜两状元，而二公官俱不显。

　　○连岁状元
　　永乐辛卯，始廷试寄监中式举人陈遂等，赐萧时中、苗衷，黄及第。明年，复廷试中式举人林志等，赐马铎、林志、王钰及第。连岁二状元，而皆不显。

　　○会试四主考
　　天顺癸未，礼部左侍郎学士陈文、尚宝少卿兼修撰柯潜为考试官。贡院灾，以次年，改太常少卿学士彭时、侍读学士钱溥。

　　○丞相知贡举
　　洪武三年应天乡试，特进右丞相汪广洋、左丞相胡惟庸知贡举，御史中丞刘基、治书侍御史秦裕伯主试，同考则侍读学士詹同、弘文馆学士睢稼、起居注乐韶凤、尚宝丞吴潜、国史编修宋濂。四年，仍乡试，主试兵部尚书吴琳、国子监司业宋濂。寻会试，知贡举仍广洋、惟庸。又设主文官，为礼部尚书陶凯、前翰林侍讲学士潘廷坚。考试，翰林侍读学士詹同、国子监司业宋濂等。

　　○知贡举官读卷
　　礼部尚书知贡举，不得为读卷官。唯永乐中特诏尚书吕震，嘉靖中特诏书严嵩读卷。皆异数也。

　　○典史中会试
　　曹文襄鼐，以太和典史运粮至京，乞会试，得第二人，廷试复为第一人，不十年遂登相位。后有刑部吏南昱、松陵驿丞郑温，然位不甚显。考《苏州志》，常熟黄钺叔杨亦以典史中会试。

　　○朱书黄榜
　　永乐甲辰，上临轩策士，初以孙曰恭为第一，邢宽为第二。既而曰：“‘孙暴’不如邢宽。”遂擢宽第一，曰恭第三，仍朱书黄榜。一时以为盛事。

　　○同考试官作试录序
　　洪武三年，《京畿乡试录序》出于国史院编修宋濂。四年，《京畿乡试录序》复出于濂。俱国子司业。是秋《会试录序》复出于濂。俱同考试官最后者，盖濂以文学见重故耳。嘉靖甲辰，主考礼部尚书学士张潮卒于试院，同考翰林修撰茅瓒为后序。甲子，应天主考中允孙世芳卒于试院，同考吏部蔡国珍为后序。

　　○一岁两考庶吉士
　　永乐甲申，择二甲文学优长者，杨相等五十一名，及善书汤流等十人，俱为翰林庶吉士进学。五月，擢庶吉士杜钦、王惟正、节庆为户科给事中，周玉、罗亨信、张侗为工科给事中。明年正月，始复选杨相、刘子钦、彭汝器、王英、王直、余鼎、章敞、王训、柴广敬、王道、熊直、陈敬宗、沈升、洪顺、章朴、俞学夔、罗汝敬、卢翰、汤流、李时勉、段民悦、吴绅、杨勉及首甲修撰曾、编修周述、周孟简二十六人于文渊阁肄业。所谓二十八宿者，而周忱陈请与焉。司礼监月给笔墨纸，光禄寺日给酒馔，礼部月给膏烛，工部人给第舍。按：今人但知二十八人，不知其先取六十一人也。宣德癸丑，选年少质美者尹昌、黄瓒、赵智、陈云、傅纲、黄回六人为庶吉士，令王直教习。十一月，复选徐呈、赖世隆、吴节、李绍、姜洪、虞瑛、潘洪、王玉、陈金、刘实、郑建、方熙、何为庶吉士，并令王直教习。今人但知徐呈即有贞为首，不知其有尹昌等六人也。盖一榜有前后两庶吉士矣。若嘉靖壬辰，初取钱亮、许遂、闵如霖、卫元确、段承恩。韩勖、扈永通、吕光洵、谢九仪、刘光文、黄献可、刘士达、刘思唐、阎朴、胡守中、钱籍、王梅、雷礼、边涔、李大魁、郭希颜进呈矣，上阅卷，见弥封有不固者，寝之。寻诏复选，得吕怀、范瑟、钱亮、黄应中、秦鸣夏、边沆、闵如霖、王珩、卫元确、浦应麒、游居敬、赵汝濂、刘思唐、阎朴、胡守中、李本、赵维垣、何城、王梅、李大魁、郭希颜。盖以后选为重也。

　　○冠带举人
　　永乐甲申，翰林院试下第举人张铉等六十一人，俱赐冠带，于国子监进学，以俟后科。丙戌，廷试乙榜举人周翰等二人，俱赐冠带，于国子监进学，余除教官。己丑，国子监试下第举人熊概、金庠等十余人，并会试中式举人陈遂等，俱寄国子监，不给冠带。宣德癸丑，试乙榜龙文、章瑾等二十四人，如张铉例，给训导俸。考诸冠带举人登第者十不下六七，而名世之臣不与焉。

　　○史官教庶吉士
　　教习庶吉士，多用学士以上官，亦间有及讲读者。惟正统乙丑，初用编修赵恢，后用修撰王振。

　　○藩臬兼任
　　成化中，湖广右布政使陶鲁兼广东按察副使；正德中，江西右布政使吴廷举兼本省按察副使；嘉靖中，山西右参政王轮兼按察佥事，山西右参政李蓁、江西右参政张景贤、浙江右参刘涛，俱兼按察副使。盖皆为兵备地方，有年劳或功赏故也。以吾吴兵备言之，山东右参政任环、湖广右参政王叔杲，俱兼按察佥事；湖广右参政汤宾兼按察副使。凡三人。近年以来，不可胜纪。襄阳兵备杨一魁则升右参政，无兼秩；吾苏松兵备冯叔吉、徐节、蹇达，则直为湖广按察使。万历十五年，有致《缙绅录》至者，阅之，为骇然。因记于此，亦时制一大变也。
　　以按察使饬兵者，湖广蕲州李琦、河南汝南胡绪、山西冀北王缄、陕西宁夏戴光启、固原李廷仪、甘州刑、山东齐山曹子朝、四川下川南蔡国珍、广东海南陈瑛、云南腾冲姜忻、清军边维垣、广西宾州陈洙。
　　以右参政饬兵备者，北直隶永平叶梦熊、密云郭四维、紫荆张修吉、宣府王学书、辽东海盖郝杰、山西冀宁许云涛、陕西庄浪茹宗舜、靖边李春光、岷州郭汝、河州张思忠、临巩石匮、陇右赵享。
　　以右布政使掌按察司者，河南王体复。

　　○特莅乡土
　　永乐中，西安人杨恭，自刑科给事中擢陕西右布政使；开封人许廓，以工部左侍郎、彰德人王彰以右都御史，俱巡抚河南；兖州人樊敬以右通政兼行军司马镇济宁。
　　吴人陆公完，以逐流贼至吴，提督军务，抚臣俱听节制；闽人彭公泽，以平蜀寇，由关中进兵，后处置哈密事，复总甘肃诸镇军务；楚人陈公金，以姚源贼兼总七镇；浙人赵文华，以征倭提督；闵人张经、徽人胡宗宪，俱以备倭总督；山西人则少师太宰杨公博、少保大司马王公崇古，天津人右都御史刘公涛，真定人大司马梁公梦龙，俱以总督御虏；吾吴少司马刘公畿，亦以总督讨徽寇。俱莅本土。

　　○节制各省
　　弘治以前，虽有大征，而文臣多系参赞；即有重寄，多是本省节制及随行官军而已。正德中，陆司马完、彭中丞泽，破山东、河南大盗，兼督二省、南北直隶、湖广；陈尚书金破东乡、姚源盗，总制江西、浙江、福建、湖广、南直隶等处；洪尚书钟破蓝、鄢盗，总制湖广郧阳、陕西、河南、四川等处。嘉靖中，平田州乱，王新建伯守仁总督广东、广西、江西、湖广诸处；拒北虏，翟尚书鹏总督宣大、辽蓟、北直隶、山西、河南等处；平江西寇，胡尚书宗宪总督两浙、南直隶、江西、福建诸处。俱听便宜行事，镇、巡等官俱听节制。

　　○两京文臣总督
　　京营兵马，例以公、侯、伯总督，而文臣或提督，或协理。南京守备，例亦用公、侯、伯，而文臣称参赞。其奏疏行移坐次，皆出其下。惟景泰初，于肃愍谦以少保、大司马，称总督军务，列武靖侯石亨上；王忠毅以靖远伯、大司马，称总督机务，坐守备宁远伯任礼左。盖以二公望重，故优寄之，后不尔也。

　　○勋臣巡抚
　　文臣称巡抚，而武臣、内臣称镇守，例也。独宣德中，少师隆平侯张信巡抚陕西，而嗣后都御史陈镒、王文，侍郎耿九畴，却称镇守。

　　○给事中巡抚
　　永乐十九年，遣给事中马俊等同尚书蹇义、金纯等巡行天下，抚安军民。俊往南直隶，葛绍祖往四川，王励往河南，李往陕西，许能往浙江，章云往江西，徐初往福建，陶ぅ往北直隶，刘涣往山东，刘荩往湖广，艾广往广东，萧奇往山西，杨春往广西。正统十四年，命吏科都给事中张固往河南裕州，兵科都给事叶盛往陈州等处，敕其招抚流移，耕种生理。仍提督各卫所操练军马，固守城池。如有贼寇生发，相机剿捕，毋致滋蔓。
　　锦衣一品
　　锦衣典亲军，其后寄以&lt;虎戋&gt;察之柄，体势日重，然本非尊官也。故虽纪纲、门达、逯杲之宠寄横肆，然纲、达不过都指挥佥事，杲仅指挥同知而已。袁彬自都指挥出佥都府，方晋横玉。正德初，指挥高得材缘从父凤柄司礼，传升右都督，终以非例，于五府带俸。钱宁继踵此官，虽贵盛之极，而意犹歉之，请以都指挥理事。下兵部议，曲为谀解，遂成不疑，沿流至于陆、朱极矣。今考太保兼少傅者一人，陆炳。太保兼太子太傅一人，朱希孝。太子太傅一人，刘守有。左都督一人，钱宁。右都督一人，陈寅。都督同知一人，余荫。已上皆掌卫督行事官校者也。右都督一人，钱安。都督同知三人，袁天章、孙钰、杨俊士。已上同掌卫督捕者也。其它恩荫管事左右都督，如麦祥、高恕、黄浦之类，不可胜纪矣。 

　●卷四

　　○勋臣总省府台
　　洪武中，诏太师韩国公李善长、曹国公李文忠总理中书省、大都督府、御史台事。后命韩公专理台事，曹公亦出镇。

　　○勋戚理文职
　　永乐初，以北京行部尚书缺，请特诏驸马都尉李让兼领，再命让领北平布政司事。又，洪武中，命汝南侯梅思祖掌云南布政司事，驸马都尉王恭兼福建行省参政。

　　○勋戚理太学
　　洪武中，上以公侯子弟在大学者，多骄慢不习训，诏曹国公李文忠提督国子监。又，二十九年，署国子监学正吴启言：“国子师生，例以太学优劣分隶六堂。迩来皆无颛别，高下不分，无以激劝。宜考第如例。”上命魏国公徐辉祖率礼部、翰林院官诣监，考试诸生等第，吏部以次录用。

　　○文臣挂将军印
　　正统中，王靖远骥以兵部尚书征湖贵苗，充征蛮将军。成化中，王威宁越以左都御史出征，充平胡将军；守大同，充征西前将军；改镇延绥，充靖虏副将军。俱挂印。

　　○文武二衔
　　洪武初，张彪以统兵元帅兼知全州，王玉以副元帅兼州同知。吕兼明以义兵元帅兼知永康县。陈从贵以帐前总管兼知东阳县。王道同兼知永康县。胡深以右司郎中兼吴王府参军，总处州兵。汪广洋以左司郎中兼骁骑卫指挥。冯胜以右都督兼詹事府詹事。中书省参政邓愈兼佥行枢密院，又以征戍将军兼左谕德。征西将军汤和兼左谕德。华云龙以都督同知兼北平行省参政。丁玉以广西行省参政兼本卫指挥使。耿炳文以陕西行省参政兼秦王府武傅。曹兴才以山西行省参政兼领太原卫指挥事。郭云以南阳卫指挥使兼知南阳府。吕文燧以永康翼左副元帅兼知县。
　　勋戚、公、侯以下带师、傅，不可言文武二衔也。若都督虽带衔，亦宜附纪。景泰中，太子太保、都督佥事张；成化中，太子太保、左都督赵胜；嘉靖中，太保、太子太傅、征西将军、大同总兵官周尚文，太子太保、征西将军、左都督、大同总兵官梁震，太保兼少傅、左都督掌锦衣卫陆炳，太保兼太子太傅、左都督掌锦衣卫朱希孝。盖祖宗朝，都督有劳，宁封流伯，而不加保、傅。典制一变也。后累加辽东总兵官、左都督李成梁太保兼太子太保，蓟镇总兵官、左都督戚继光少保兼太子太保，锦衣卫掌卫事、左都督刘守有加太子太保、太子太傅。
　　武臣赠官得师、傅者尤少。嘉靖中，梁震赠太保，岳懋赠少师，李涞、殷尚质、杨照、王治道赠少保；隆庆初，周尚文赠太傅。皆总兵也。万历初，朱希孝赠太傅，则锦衣也。

　　○文臣理武职
　　天顺中，杨善以礼部尚书改掌左军都督府；成化中，王威宁越以左都御史改掌前军都督府，仍总五军营兵，提督团营操练。俱带伯爵。

　　○武臣理文职
　　洪武中，大将军徐达以卫镇抚吴勉权大都路知府。又起用致仕百户杨山署掌芒部军民府。

　　○武臣改文
　　洪武，帐前总管王道同为义乌知县，荆州卫指挥使蔡仟为广西行省参政，元帅单安仁为按察副使，再以瑞州守御千户为将作卿，管军镇抚薛祥进都漕运使。十四年，起致仕镇抚张真拜两淮都转运盐使司运使。按：张真者，锦衣卫镇抚，后调太仓。余于其家得御宝勘合验之，则山东布政使司左布政也。其制亦与今凭文不同。十五年，起致仕南阳右卫百户吴权为福建布政使司右布政使；济宁左卫镇抚胡溥为山东布政使司右布政使，济川卫百户周景为左参议，永平卫百户范诚为右参议；宣武卫百户张端为山西布政使司左参政，永清右卫千户王福为参议，永平卫百户刘清为右参议；龙骧卫百户张林为广东布政使司左参政，南昌卫所镇抚江崇为右参议；羽林左卫百户龙德为浙江布政使司右布政使；周先为四川布政使司左布政使；徽州守御所百户周良为陕西布政使司右布政使。又以散骑舍人耿为尚宝司卿。十八年，改陕西都指挥杨贵为河南左布政使；天策卫所镇抚欧阳相佐为四川布政使司左布政使，水军卫所镇抚冯翼为右布政使；致仕水军左卫镇抚张贞为湖广布政使司左布政使，处州卫所镇抚陈蠡为右布政使；广武卫所镇抚左杰为江西布政使司右布政使；府军前卫百户周良为山东布政使司左布政使；武德卫镇抚马渊为福建布政使司右布政使；羽林右卫镇抚蒋彝为广西布政使司左布政使。又，宣武卫镇抚徐麟为河南府同知，以战功进知府。又，以鞑靼指挥使安童为刑部尚书，元降将琐纳儿加为治书侍御史，咬住为左副都御史，忽哥赤为工部右侍郎。
　　永乐，百户刘泰改建宁府通判，至礼部员外郎。
　　成化中，锦衣卫百户何瑾为尚宝司丞，府军前卫副千户于冕改兵部员外郎。

　　○文臣改武
　　洪武中，中书左丞吴宏左迁亲军指挥使，中书右丞兼右詹事赵庸、江淮参政傅友德，俱升同知大都督府，行省平章李文忠改左都督，江西行省参政汪兴祖升都督佥事，左司郎中单安仁改守御千户，大都督府断事脱列伯升骁骑右卫指挥佥事，太仆寺卿商为中府都督佥事，子敬复以太仆卿为大同卫指挥佥事，九江知府丁玉升都卫都指挥，溧水知县郭云升南阳卫指挥佥事，燕府左相费愚为中护卫指挥使，尚宝司丞杨能升都指挥使，尚宝卿耿仍升前军都督佥事，尚宝卿徐膺绪升大同卫指挥佥事，云南鹤庆府知府董赐为云南前卫指挥佥事。
　　永乐初，燕府纪善李贤升都指挥佥事，保定府同知朱真升中卫指挥同知，杂造局大使宋得升羽林前卫指挥佥事，陵川训导刘泰升百户。
　　洪熙中，鸿胪少卿哈的升锦衣卫，光禄寺署丞马成升金吾右卫，俱指挥佥事。尚宝卿朱升金吾左卫指挥使。
　　宣德初，光禄寺卿胡荣、鸿胪序班孙愚，升都督佥事。兵部左侍郎张信改锦衣卫世袭指挥同知，后至四川都司都指挥使。鸿胪寺丞何敏升锦衣卫指挥佥事。
　　正统工部主事吴贤改锦衣卫，世袭百户，后升千户。
　　天顺中，太常寺奉祀刘谦升锦衣卫正千户，翰林院典籍冯负升锦衣卫副千户，广西右参政岑瑛升本省都司都指挥使。
　　成化十一年，升文思院副使王纲、高明锦衣卫所镇抚。十六年，升鸿胪寺序班许、通政司经历何璋俱所镇抚。又，文思院大使毛祥、营缮所副沈智、姚兴俱锦衣卫所副千户。所副盛能、所丞陈全、文思院副使周贵、周六一、刘荣、冯宇俱锦衣卫所百户。十八年，升文思院副使顾羊保、孟林俱锦衣卫所百户。十九年，升文思院副使李聪等五人俱锦衣卫所镇抚。又升通政司知事张礼锦衣卫世袭副千户，文思院副使张旺、段抚理锦衣卫所百户。二十年，升文思院副使葛信、王贵、顾珙锦衣卫所镇抚。二十一年，升礼部司务李宗义、文思院副使高清俱锦衣卫所百户，鸿胪寺序班姚通锦衣卫所镇抚。又，升文思院大使郭成、姚安等锦衣卫所百户，徐纲、陈谦所镇抚。又，改上林苑录事汪宪锦衣卫试百户。按：宪实改衙门，余俱带衔于文华、武英、仁智三殿及御用监供事者也。
　　弘治中，鸿胪寺卿张峦为中军都督府都督同知，中书舍人袁熹袭锦衣卫都指挥佥事，进士梅纯袭孝陵卫指挥使，升中都副留守。又田州府知府岑猛降福建平海守左所百户。
　　正德中，两浙盐运司同知刘升锦衣卫指挥佥事，平谷县知县杨棋升锦衣卫所百户，文思院副使方景升锦衣卫所百户。
　　嘉靖初，鸿胪寺卿陈万言升中军都督府都督同知，湖广右布政使掌永顺宣慰彭世麒升都指挥使，崇明知县吴大本仍袭原卫指挥使。
　　隆庆中，两淮盐运司判官郑崇孝仍袭锦衣卫左所正千户。
　　万历中，文思院副使王伟升锦衣卫指挥使，又州判官金丹升所镇抚，仕至都指挥佥事，世袭指挥同知。

　　○文臣国戚
　　高帝时太常司卿、前吏部尚书吕本女为懿文皇太子继妃。英宗女重庆公主下嫁鸿胪寺卿周；宪宗女仁和公主下嫁尚宝卿齐佑子世英。、佑迁一官，带俸，不任事。

　　○文武臣掌中外兵
　　国朝之制，总禁兵者不得预外兵。惟嘉靖中，虏入寇，都御史杨恪愍公守谦自保定、咸宁侯，仇鸾自大同各入援，诏守谦提督中外诸军。已，鸾至，拜总督亦如之。又命文职三品、武职都督已下，悉听军法从事。杨仅数日遇祸，仇声势殊ピ灼，而祸尤惨。又，倭事起，南京兵部尚书张公经不妨参替机务，仍总督南直隶、浙江等处军务事，权亦类之，寻以明年下狱。

　　○勋戚大臣为指挥使
　　洪武中，驸马都尉王克恭领福州卫指挥使，黄琛领淮安卫指挥使，靖海侯吴祯出领定辽卫指挥使。建文初，起在闲越隽侯俞通渊领豹韬卫指挥使。

　　○驸马伯二品
　　国初，驸马都尉黄琛、王克恭《诰》称“镇国上将军”，忠勤伯汪广洋、诚意伯刘基《诰》称“资善大夫、护军。”以阶勋考之，盖正二品也。琛、克恭所尚主于上从姊，例当裁为仪宾，上不忍，故仍其号而下其阶。诚意岁禄二百四十石，仅视四品，所不可晓。

　　○指挥挂将军印
　　洪武二十八年，命蕲州卫指挥佥事胡冕为征虏前将军，六安卫指挥同知宋晨，武昌、荆州二卫指挥佥事徐越、荣铸副之，讨郴、桂山贼。又于二年命潭州卫指挥同知丘广为总兵官，宝庆卫指挥佥事胡海、广西卫指挥佥事左君弼为左、右副总兵，讨左江上思州蛮。三十年，命湖广都指挥使齐让为平羌将军，蕲州卫指挥佥事胡冕、六安卫指挥佥事宋晨为左、右副总兵，讨古州蛮。按：齐让系都指挥，而丘广不挂印，差少异耳。然司卫官任大将，亦后代所无之典。

　　○驸马封侯
　　洪武中，李贞封恩亲侯，以恩泽。建文中，驸马都尉李坚封滦城侯，以破燕功。永乐初，王宁封永春侯，以纳款功；袁容封广平侯、李让封富阳侯，以靖难功。嘉靖初。崔元封京山侯，以迎驾功。赠侯者，景泰初，井源以土木死事，赠钜鹿侯。

　　○驸马加公孤
　　嘉靖中，崔元加太子太傅，再加少师、太保太傅；蔡震、谢诏俱加太子太保。

　　○驸马坐府典兵
　　永乐间，驸马李让、袁容俱镇守北京，仍理行府都督事。王宁镇云南。沐昕初同襄城伯李隆守备南京，至正统间革，犹与赵辉俱掌南京都督府。自后所掌，惟宗人府及领侍卫将军，力士而已。又，宋琥、宋瑛相次挂平羌将军印，镇甘肃。

　　○驸马提学
　　洪武十九年，敕驸马都尉梅殷提督山东学校，兼理地方事务。“朕观古之帝王，必赖贤才辅佐，以成治功。贤才之在天下，必待明师教育以成器。用尔驸马都尉梅殷，幼承家教，长能笃学，精通经史，颇有才华。虽乃武臣之裔，堪为文儒之宗。今特命汝提督山东学校，作养人才，兼理地方等处事务。汝惟钦承朕命，勿负所托。”

　　○外戚握兵政
　　国朝自成祖而后，后妃不选公侯家。正统初，太皇太后下诏，裁彭城伯张昶、左都督张不得与议朝政。自后虽爵至公、侯，位为师、傅，亦优游食禄奉朝请而已。惟会昌侯孙继宗，以元舅总团营兵马，监修国史，知经筵，迨八十告老，犹掌后军都督府事。此亦政体一大变也。夫以张寿宁兄弟之宠，方安平后父之重，李武清外祖之尊，而皆不得预。此千古所当法也。

　　○勋戚武臣直庐应制
　　国家应制对易攵之作，惟属之词林，近臣虽九列不与。而嘉靖中顾独赐直庐，以居诸贵，往往勋戚武弁亦得参之。如醮词、门联以至表、启、歌颂之类，手无停笔，赏无虚日。今可纪者，勋臣：太师、太子太师、翊国公郭勋，太师兼太子太师、成国公朱希忠，太傅、太子太师、咸宁侯仇鸾；亲臣：太傅兼太子太傅、驸马都尉、京山侯崔元，驸马都尉邬景和，少保、太子太保、安平伯方承裕；武臣：太保兼少傅、左都督、掌锦衣卫陆炳，太保兼太子太傅、左都督掌锦衣卫朱希孝。后勋、鸾以它事败，景和不能其事，罢直。

　　○锦衣指挥侍经筵
　　故事，以勋臣极尊一人知经筵，以次尊一人侍经筵。正统末，特诏锦衣指挥同知王山侍经筵。以太监振弟故也。

　　○武臣兼总团营厂卫
　　正德十四年，左都督、平虏伯朱彬以提督团营总兵官兼督东厂及锦衣卫官校办事。团营，太监张永、谷大用主之。东厂，张锐主之。锦衣，朱宁主之。彬兼绾三务，中外大柄悉归之矣。彬扈行称提督赞画机密军务总兵官，仍督办事官校。不久亦败。

　　○内臣任文衔
　　洪武置定远牧监，属太仆，以中官李善为监副，胡清、董良为御良。又，光禄寺卿而下用士人、内官、庖役相兼，散官照本行给授。永乐，命上林苑监署正至丞簿，悉内官文臣兼任。若外臣任内职，则前江彬督东厂也。

　　○外臣任内政官
　　洪武初，杜安道以带刀宿卫授尚冠郎，迁御用监，令供奉司。今皆内臣职也。最后迁光禄寺卿。

　　○番将握兵
　　祖宗时，番将有功，虽累封至侯、伯，不得掌五府、都司、卫所印及总兵镇守。或入奉朝请，或于各镇住牧。惟有征行，则遴所部精骑以从，或别将，则副大帅耳。天顺初，以恭顺侯吴瑾掌右军都督府，瑾故恭顺伯允诚即把都帖木儿孙也。广义伯吴琮镇宁夏，琮亦把都帖木儿孙也。东宁伯焦寿镇蓟州及甘肃，故指挥八思台孙也。右都督芮成镇四川，指挥孛罗子也。史以为番将握兵之始。自是而后，不可胜纪矣。

　　○土官升府部大臣
　　洪武，土官宣慰使郑彦文升工部左侍郎。永乐，交州府知府阮均为刑部左侍郎，建昌府知府同彦翊、演州府同知黎思凯为刑部右侍郎。景泰，守御浔阳都指挥同知黄宏为左军都督府同知，管府事。

　　○内阁制敕两房极品
　　制敕二房官，其职虽司典籍，具内外制草及誊写，然不过为大学士供笔砚役人而已，间取科甲一二充之。然外制之重者，别举翰林讲读以下司其事，固不得与也。故兼官至九列，其在科目者，则出而为卿佐。以艺选者，不过加服俸而已。惟武、世二庙，稍有逾等。至穆庙而始，复为限量。其至尚书者三人：礼部张骏，工部周惠畴，张文宪；至左侍郎者一人：礼部张电；右侍郎者二人：工部谈相、王槐。文宪官侍郎时，大学士李公本为少詹事；官尚书时，李公为侍郎。然供事如初。

　　○五孝子举
　　洪武中，布衣李德成以孝子举为光禄寺署丞，迁陕西右参政，至右布政使。永乐中，权谨举官亦如之，迁文华殿大学士、通政司右参议。洪武末，张信举为尚宝司丞，迁少卿，至卿以终。永乐八年，总旗张法保圭刂肝疗祖母，旌擢如信。武宁人张仲贤圭刂肝疗祖母，旌如法保，擢鸿胪寺司仪署丞。

　　○尚书待诏
　　嘉靖中，盛端明以太子少保、顾可学以太子太保，俱历礼、工二部尚书，食禄优饶，锡赉蕃庶。顾上疏乞奉朝请陪祭，遂获遣拜内殿三皇、五帝、先师孔子，复获撰《题名记》。

　　○题名记非翰林臣撰
　　《进士题名记》，例以内阁大臣历年请撰者。惟嘉靖末，六记俱撰自内阁严公、李公，礼部徐公，詹府孙公外，上以命吏部左侍郎李公默。李非翰林臣，上意盖有深属也。而带俸尚书顾可学遂为《丁未题名记》，尤可骇。

　　○非二品银印
　　武职：都督府、都指挥使司。文职：六部、都察院。凡二品以上，用三叠篆；挂印将军，柳叶篆，皆银印。独漕运总兵印同将军。顺、应天二府尹三品，得用银印。文渊阁五品，用银印，而差小，玉箸篆。

　　○二品麟玉
　　衍圣公正二品，诰命例用犀轴，常服鹤袍犀带。宣德请给玉轴诰命，景泰赐麟袍玉带。自是以为常。其大朝会宴享，在左班一品之上。

　　○非翰林官谥文
　　谥典，自建文尹谥王文节公衤韦，前后垂五十年，文臣无赐谥者。有之，自永乐中姚恭靖广孝、胡文穆广始。胡以内阁得谥，“文”遂为翰林所擅，他曹莫敢与矣。其亦有非翰林而谥“文”者：御史中丞、诚意伯刘文成公基，行部左侍郎冯文简公京，吏部尚书姚文敏公夔、唐文襄公龙、左侍郎叶文庄公盛，南京吏部尚书魏文靖公骥、左侍郎储文懿公，南京户部尚书王文庄公鸿儒，礼部尚书郑文安公赐、左侍郎仪文简公智，南京礼部尚书杨文恪公廉、邵文庄公宝，大理少卿李文通公奎，刑部尚书何文肃公乔新，工部尚书周文襄公忱，南京工部左侍郎何文简公孟春、右侍郎黄文毅公孔昭，都察院左都御史萧文昭公维祯、左副都御史吴文恪公讷，新建伯王文成公守仁。王公以武勋得之，尤为奇伟。谥又与刘诚意同，然刘尝为弘文馆学士。内王文庄曾为国子祭酒，周文襄曾预庶吉士，所谓挨宿者也。

　　○翰林不谥文
　　翰林臣不谥“文”者：谨身殿大学士王毅愍公文，文渊阁大学士陈庄靖公文，文渊阁大学士袁荣襄公宗皋，侍讲刘忠愍公球，户部尚书、前中允、侍讲杨庄敏公鼎，礼部尚书、前庶子、侍讲盛荣简公端明，南京吏部尚书、前学士朱恭靖公希周。内刘重死事，袁由长史迁，盛以药饵召，陈、王以避名，朱以避父讳，杨公不知所以。

　　○谥不避名
　　谥不避名者：金尚书忠谥忠襄，徐蔡公忠谥忠烈，于先王尊名之典不尽合也。林侍郎文俊谥文修，程侍郎文德谥文简，张太师居正父文明，今谥文忠，皆以不偏讳故。

　　○四品以下官得谥
　　谥法，非三品以上两京大臣不得与。然而亦有得之者，如杨恭惠信民以佥都御史，刘文恭铉以少詹事，宋文恪讷、李忠文时勉、陈文定敬宗、邹文庄守益以国子祭酒，李文通奎、刘文介俨以太常少卿，俱四品。朱文肃善、胡文穆广、吕文懿原以翰林学士，张文僖益以侍读学士，杨忠愍继盛以兵部员外郎，朱忠定复、张恭僖景明以长史，俱五品。徐文肃善述以春坊中允，王文靖以赞善，王忠文以翰林待制，刘忠愍球以侍讲，罗文毅伦、舒文节芬俱以修撰，罗文恭洪先以赞善，蒋恭靖用文以太医院判，俱六品。钟恭愍同以御史，七品。陈恭愍选以布政，毛忠襄吉、周节愍宪、冯恪愍杰、许忠节逵以宪副，岳文肃正以知府，邓恭毅以知县，皆藩臬郡守外臣。诸公或禁近硕德，或封疆殉义，无愧赐名者。独蒋以技艺小臣获之，殊为幸耳。杨豫孙所著《谥篡》有日南知州何忠谥忠节，上蔡知县霍恩谥愍节，当是祠额，非谥也。又有太医院使袁宏谥襄敏，考正史，有祭葬而无谥。

　　○改谥
　　建文初，谥湘戾王柏，后改谥献。临潼惠简王公铭追封秦王，改谥安。和僖王诚源追封秦王，改谥庄。新化端和王知节追封晋王，改谥康。肃安和世子真淤追封肃王，改谥靖。灵川荣懿王铨铄追封沈王，改谥安。福山恭和王勋氵壮追封沈王，改谥靖。
　　建文赠翰林待制王学士，谥文节，后改忠文，国子祭酒李时勉初谥文毅，亦改忠文。荣国公张玉初谥忠显，改忠武。会昌侯孙忠初谥康靖，改恭宪。保国公朱永初谥武襄。以同父号旋改武毅。内阁学士曹鼐初谥文襄，改文忠。石负初谥文隐，改文介。张治初谥文隐，改文毅。

　　○四字谥
　　真人、礼部尚书邵元节卒，特赐谥曰“文康荣靖。”真人陶仲文卒，又特谥“荣康惠肃”。古称“贞惠文子”，有三字者，今乃有四字，亦无前旷典。按：“邵初死，内阁拟二谥，御批俱用耳。见顾文康、夏桂洲诸公碑志可据。后至仲文，亦用邵例。至隆庆初，俱追夺。

　　○追谥三代
　　开平王常遇春卒，上追赠其曾祖四三银青荣禄大夫、上柱国、中书平章政事，谥庄简；祖重五开府仪同三司、上柱国、少保、中书平章政事，谥安穆；父六六开府仪同三司、上柱国、太保、中书右丞相，谥靖懿。自唐、宋以来，未有谥及三代者，盖上是时念王功高，因循元制，故有此举耳。然谥以尊名，名尚未有，何所取尊？

　　○夫妻赠谥异典
　　永乐十四年，保圣贤顺夫人冯氏夫王忠赠左都督，谥恭靖；洪熙元年，卫圣夫人杨氏夫蒋廷追封保昌伯，谥庄靖。此皆因妻而得封爵赠谥也。洪武中，黔国吴威毅公复妾杨氏封淑人，谥贞烈；正统中，晋宪王妾孙氏、石氏封夫人，谥贞节，以死义故。此皆因夫而得赠谥者也。其王妃之以节特谥者，凡十三人，不悉载。

　　○公主赐谥
　　公主故无赐谥，惟仁庙以第四女早夭，而最钟爱，特谥德安公主。世宗朝，太师、翊国公郭勋承恩请追谥高祖母永嘉大长公主，特赐谥曰贞懿。

　　○夷狄赐谥
　　夷王得谥者：日本王源道义谥恭献，高丽王王颛谥恭愍、李旦谥康献、李芳远谥恭定、李向谥恭顺、李{折女}谥康靖，氵孛泥国王麻邪惹加那乃谥恭顺，苏禄国东王巴都葛叭答剌谥恭定，古麻剌朗国王剌义亦敦奔谥康靖。

　　○与推升加秩
　　弘治十三年，少保、太子太傅、兵部尚书马文升首推吏部，不点，特加少傅。正德六年，太子少保、吏部尚书杨一清首推内阁，不点，加少保、太子太保，仍荫子锦衣卫世袭千户。

　　○转官加宫秩
　　秦司空金转南兵部，加太子太保；倪宗伯岳、梁太宰储、吴宗伯一鹏转南吏部，胡司寇世宁转左都，李太宰承勋改司寇，陶司空琰、江司徒东转南兵部，俱加太子太保。或以北之南似左，或以部分稍亚，故为加秩，慰籍之耳。李司寇承勋改兵书左，都理团营，特加太子太保，胡司寇世宁转兵书，亦加太子太保；赵文华自工部侍郎进尚书，特加太子太保；郭吏侍朴、袁吏侍炜由吏部侍郎进礼部尚书，加太子少保。盖殊宠也。袁以礼书入阁，又特加太子太保。易户部，遽得秘殿，不一而足，尤为卓异。近马公自强由太子少保、礼部尚书入阁，亦加太子太保兼文渊阁太学士。

　　○驸马录文荫
　　驸马都尉裔孙人监读书者；李琦孙祯，成化二十三年送监；尹清孙衡，弘治十年送监；沐昕曾孙琚，弘治十一年送监。右皆乞恩得者。嗣后，两宫徽号诏赦内有录用一条，不可胜纪矣。

　　○乳母录文荫
　　翊圣夫人刘氏男季通，天顺八年送翰林院习字，授中书舍人，累升太仆寺少卿。恭圣夫人男胡恭，成化二年送中书习字，授中书舍人，累升尚宝司卿。 

●卷五

　　○文臣异途
　　国朝文臣入仕正途，惟有进士、乡科、岁贡、选贡而已。其任子及国初贤良方正、人材举荐亦次之。其有不由是途而登大位者，略纪于是：
　　太子少师、赠少师、荣国公姚广孝，左布政使吴印、华克勤，俱以僧。其翰林应奉李愿证辈亦然。
　　礼部尚书蒋守约、李希安、崔志端，工部尚书陈道瀛、徐可成，礼部左侍郎丁永中、金ど仁、师宗记，以太常神乐观道士，然皆不由太常寺。
　　太子太保、礼部尚书、赠少保许绅，礼部左侍郎蒋宗武，通政使司通政使掌太医院事施钦、仲兰、李宗周、张銮、徐伟，俱以医。
　　兵部尚书、赠少师金忠，以卜。
　　太常寺丞、赠少卿袁珙，子尚宝司少卿忠彻，以相。
　　太常寺卿丘玄清，以全真道人。玄清尝为监察御史，以二宫人赐之，遂自宫。
　　礼部左侍郎汤序、右侍郎康永韶，以天文生。
　　礼部尚书邵元节，少师、少傅、少保、尚书陶仲文，礼部左侍郎掌通政司事李孜省，太堂寺卿邓常恩、赵玉芝、凌中，以方术。
　　太子少保、工部尚书万祺，以推命。
　　太常卿顾Р，以巫师。
　　兵部尚书单安仁，左布政使张真等，以武弁。
　　工部尚书徐杲，荫一子至锦衣卫指挥，一子营缮所正，以官生。赐玉带，食正一品俸。上有密旨及徐少师阶，欲以崔志端例加太子太保，徐公虽力止之，然不知志端原无加太保也。又，工部左侍郎蒯义，右侍郎蒯钢、蔡信、郭文英，俱以木工。
　　工部左侍郎陆祥，以石工。
　　工部左侍郎吴复，以知印，正统末，由仓官主簿累迁也。陶文仲亦以知印授仓官，后不复由资历矣。
　　吏部尚书张度，户部徐辉，邢部李友直，兵部滕德懋、徐，工部李质、万祺吏部左、右侍郎李信、王春，户部左侍郎掌光禄寺李亨，礼部右侍郎掌光禄寺蔚能，刑部右侍郎刘敏、王诏，太理寺卿汪懋、杨时习，陕西左参政平思忠，俱以吏。又，苏州府知府况锺，泉州熊尚初，西安贾信，亦吏也，俱有政声，加正三品俸。
　　都御史中丞涂节，吏部尚书郎本中，侍郎汪河，以省掾。南京通政使张苗，以承差。
　　工部尚书严震直，礼部尚书郑沂，以税户人材。
　　通政使栾恽，以输粟贡。
　　礼部左侍郎李嘉，以奉祠所礼生。
　　礼部左侍郎张俊，以谙书写人。
　　太常寺卿杜安道、洪尚观，以栉工。
　　光禄寺卿徐光祖、井泉，以厨役。
　　布政使蔡春、王兴宗，以皂隶。
　　太子太保、左都御史杨善，太子宾客、户部尚书刘中敷，太仆寺卿崔文奎，以守城诸生。
　　太理寺卿朱奎，太常寺卿任道逊、林章，工部左侍郎谢宇，俱以幼童荐直内阁。林散官至从一品。
　　工部尚书赵荣，太子少保、兵部左侍郎俞纲，礼部尚书张天骏，工部尚书周惠畴，礼部左侍郎张电，工部右侍郎谈相、王槐，翰林院学士沈度，大理寺少卿沈粲，都察院右佥都御史凌晏如，皆以习字选。荣、纲、晏如皆真拜，而纲尝奉旨入内阁，度实为学士，晏如掌风宪，又尝为吏科都给事中，尤奇。
　　邢部尚书安童，工部侍郎也先帖木儿、忽哥赤，治书侍御史琐纳儿加，右副都御史咬住，四川左参政闫乃马反，以番虏。
　　按察副使裴叔耆、潘季佑，太仆寺卿赵煜，以安南国归顺人。季佑，伪太保也，后以参政掌，安府事。
　　工部尚书黎澄、子侍郎叔林，以俘夷。澄即伪虞大皇黎苍弟，在本国官为推诚守正翊赞弘化功臣、云屯镇兼归化等镇诸军节度大使、姚江管内观察处置等使、云屯归化嘉兴等镇诸军事、领东路天长等路大都督、特进、开府仪同三司、入内检校、左相国、平章军国事、上柱国、赐紫金鱼袋卫国大王。澄幸免于﹃，而以善造神枪，父子至八座，禄食者近五十年，年八十余，子亦近八十，可谓遇矣。

　　○任子大位
　　国朝重科目一途，任子多不得大位。独燕府左长史朱忠定公复荫子荣愿公浚至北京行部尚书。礼部左侍郎仪文简公智荫子忠襄铭至太子太保、兵部尚书。学士吕文懿公原荫子常至南京太常寺卿。少詹事刘文恭公铉荫子至太常寺卿、掌尚宝司。浙江按察副使陶公成荫子鲁至湖广右布政使。工部右侍郎黄文毅公孔昭荫孙绾至礼部尚书。江西按察副使许忠节公逵荫子现至锦衣卫指挥使。管卫事都察院右副都御史孙忠烈公遂荫子堪至都督佥事，又荫孙钰至都督同知。皆品秩过其所自。
　　工部尚书黎公澄荫子叔林至工部右侍郎。工部左侍郎陈公寿荫子常户部右侍郎、督仓场，凡十七年。少保、兵部尚书于肃愍公谦荫子冕至顺天府尹。少师、大学士刘公吉荫子锐，少师、大学士徐文贞公阶荫子，俱至太常寺卿，三品。少师、大学士严嵩荫子世蕃，至工部左侍郎，加正二品服俸。太子太保、兵部尚书刘庄襄公天和荫孙守有至左都督。太子太傅、兵部尚书余肃敏公子俊荫鲁孙荫至都督同知。少师、吏部尚书杨襄毅公博荫子俊卿至都督同知。俱掌锦衣卫事。

　　○任子清华之秩
　　北京行部尚书朱公子绍祖荫通政司左参议。国子监祭酒宋公讷子复祖荫国子司业。吏部左侍郎兼翰林院学士曹公鼐子恩荫翰林院编修。文渊阁大学士胡公广子童、尚书金公忠子达，荫俱翰林院检讨，达改给事中，至兵科都给事中。礼部尚书吕公震子熊，侍郎仪公智子铭、铭子泰，兵部尚书刘公亻隽子奎，陈公洽子枢，吏部侍郎俞公山子诰，荫俱给事中。以非常典，纪之如右。

　　○王国超封
　　秦镇国中尉怀卷袭王，是为宣王。周镇国将军睦审袭王，是为恭王。肃辅国将军缙贵袭王，是为今王。按：周王超二等，肃王超三等，秦王超五等，尤为奇绝。

　　○超封公侯
　　二品超封公者，洪武二十二年，都督佥事胡显封梁国公。三十五年，都督佥事丘福封淇国公，朱能封成国公。
　　超封侯者，洪武三年二十八侯，内中书省左丞周德兴江夏侯，右丞薛显永城侯，赵庸南雄侯，梅思祖汝南侯，都督佥事郭子兴巩昌侯，吴良江阴侯，费聚平凉侯，陈德临江侯，都督副使顾时济宁侯，燕府左相华云龙淮安侯，秦府左相耿炳文长兴侯，吴府左相吴祯靖海侯，俱正二品；行省参政傅友德颖川侯，黄彬宜春侯，陆聚河南侯，俱从二品；平阳卫指挥使王志六安侯，正三品；朔州卫指挥副使郑遇春荥阳侯，正四品。自四年以后，安庆侯仇成，永昌侯蓝玉，永平侯谢成，凤翔侯张龙，安陆侯吴复宣德侯金朝兴，怀远侯曹兴，靖宁侯叶升，景川侯曹震，会宁侯张温，雄武侯周武，定远侯王弼，普定侯陈桓，东川侯胡海，武定侯郭英，鹤庆侯张翼，崇山侯李新，航海侯张赫，舳舻侯朱寿，全宁侯孙恪，越隽侯俞通渊，永宁侯张铨，皆以都督佥事二品封；其以都督同知封者，仅沐西平英而已。三十五年，靖难功，封都督佥事张武成阳侯，陈参宁侯，郑亨武安侯，孟善保定侯，火直同安侯，王忠靖安侯，徐忠永康侯，张信隆平侯，李远安平侯，郭亮成安侯，李彬丰城侯，房宽思恩侯，徐理武康伯，陈旭云阳伯，刘才广恩伯，陈平江伯，都指挥使王聪武成侯，徐祥兴安伯，赵彝忻城伯，陈贤荣昌伯，都指挥同知李浚襄城伯，张辅信安伯，王友清远伯，张兴安乡伯，陈志遂安伯，都指挥佥事孙严应城伯，房胜富昌伯。六年，安南功，封都督佥事柳升安远伯。盖是时伯阶勋始定，在侯之下、一品之上故也。自后无超封者矣。

　　○峻加
　　勋武大臣三公，凡太师八人，太傅八人，太保十九人。其不以渐而超加者，韩国李公善长以太子少师加太师，魏国徐公达以太子少傅加太傅，英国张公辅加太师，黔国沐公晟加太傅，宁阳陈侯懋、会昌孙侯继宗、庆云周侯寿、长宁伯、瑞安王侯源、寿宁张侯鹤龄、建昌伯延龄、惠安张伯伟、会昌孙侯铭加太保。洪熙，礼部左侍郎杨士奇加少保，遂进少傅，通政使黄淮加少保，太常卿杨荣加太子少傅，户部右侍郎金幼孜加太子少保。景泰，侍郎江渊、王一宁、萧加太子少师，俞山加太子少傅，俞纲及副都御史罗通、大理卿萧维祯、通政使李锡加太子少保。正德，户部尚书、武英殿大学士王鏊，吏部尚书、武英殿大学士刘忠，俱加少傅、太子太傅。

　　○超迁
　　洪武初，左右丞相正一品，平章政事、左右御史大夫从一品，左右御史，中丞正二品，参政从二品，尚书正三品。其超迁者，广东行省参政汪广洋为御史台左御史大夫，通政司参议李素为中书右丞，重庆府知府殷哲为左丞，起居注吴琳、邵武府知府周时中、常州府知府张度、中书省郎中王敏、兵部郎中陈铭俱为吏部尚书，河南府知府卞博、前按察佥事李泰、大都督府经历俞溥、中书省郎中海渊、户部郎中程昱、吕熙契斯、邢部郎中颜希哲俱为户部尚书，起居注杨训文、翰林应奉陶凯、北平按察司佥事吕本、礼部员外郎张筹、主事牛谅俱为礼部尚书，绍兴府知府唐铎、莱州府知府董俊、行省左司郎中滕德懋、刘诚、兵部郎中赵本、给事中安统俱为兵部尚书，御史台经历刘希鲁、荆州分省赞理刘大昕、磨勘司令端水复初、吴云、赞善大夫冯冕、刑部员外郎李宗艺、主事陈俱为刑部尚书，明州府知府余文为工部尚书，仪鸾司大使叶茂为福建布政使，起居注魏观为太常寺卿。
　　上元县知县孙克义为江西，都事赵辉为湖广，给事中李扩为四川，秦府伴读魏肃为北平，晋府伴读王铎为浙江，司文监丞王琏为山西，燕府伴读李浚文，吴府伴读张里仁为江西，俱行省参政。是时，参政从二品，多以尚书迁。其体稍重，故附记之。
　　洪武十三年以后，升六部尚书正二品，侍郎正三品。改行省为布政司，左右布政使从二品。其超迁者，通政司参议余气为吏部；太常司少卿阮，户部郎中{山日}，左谕德赵瑁，左赞善门克新，监察御史任昂，翰林院典籍刘仲质为礼部，太原府同知温飞卿，考功监令李徵为兵部；审刑司左审刑王惠迪为刑部，嘉兴府知府薛祥为工部，俱尚书。儒学训导陈敬试吏部，礼部郎中高信，御史李原明试礼部；左参军刘逵，邢部郎中胡祯，前国子监助教开济俱试刑部；右参军麦至德试工部，俱尚书。户部郎中范敏署本部尚书。御史严震直为都察院右都御史。承直郎刘逢吉，吏部主事翟善为吏部左；给事中侯庸、张迪、龙川知县陈敬、中书舍人蹇义为吏部右。磨勘司令王道亨，岳州府知府封益，宗人府经历卓敬，户部员外郎聂震，御史陈宗理为户部左；吏科庶吉士杨靖，北平部郎中郁新，户部员外郎莫礼、李彪，主事夏原吉，给事中陈润，教谕石璞为户部右。翰林院检讨程性善为礼部左；礼部员外郎李冕为本部右。兵部郎中齐泰，工部主事沈氵晋，御史彭祥为兵部左；兵部主事刘隽为本部右。审邢司左详议葛循，邢部郎中任励，员外郎侯泰，御史严震直，芜湖县知县李行素，进士高铎为刑部左；刑部主事黄绍祖，刑科给事中张思恭，刑部司务祈著、暴昭为刑部右。工部员外郎周谊，主事李文仲，大理寺右评事王俊，给事中冀凯，御史冯彬，龙江卫经历黄福，羽林卫经历边彝，进士秦逵，鞍辔局大使黄立恭为工部右。俱侍郎。承敕郎刘逄吉，户部主事王克己试吏部右。户部郎中徐辉，礼部郎中杜思进试户部左；礼部郎中杜思进，工部郎中李端，前按察佥事郭桓，户部主事傅友文，右正言田友信，给事中蔡，大同卫知事朱安仁试户部右。夷陵州学正张习试礼部左；司封员外郎朱同试礼部右。署兵部员外郎刘述，兵部主事王暹，襄阳卫知事贾励试兵部右。总部郎中闫育，都督府经历商英，给事中徐文显，庶吉士杨靖试刑部右。刑部主事宋性，署刑部右虞部郎中韩铎试工部左；都给事中冀凯，署工部左给事中卓敬，司务王，署工部右，俱侍郎。职方司郎中赵彝为通政使司通政使。祥符县县丞邹俊为太理寺卿。刑部员外郎吴斌为都察院右副都御史，按察佥事解敏，御史唐铎、凌汉为右副都御史。三十日，汉超右都御史。户部主事郭资，御史严德珉、桂满，怀庆府通判戴庄，都司副断事高翼为左佥都御史；御史范俊、常榷、邵质，静宁州判官元善，雩阝县教谕张绅，南丰县典史冯坚为右佥都。御史詹徽试左佥都御史。御史袁著，罗山县县丞袁泰试右佥都御史。御史景清、刘观、司中署左佥都御史；刑部主事邓大铿署右佥都御史。职方司员外郎向宝，刑部员外郎寇徽为应天府府尹。右至灵王得一为太常寺卿。兵科给事中张泌为光禄寺卿。景州学正胡季安试国子监祭酒。国子助教赵新为山西左布政使。
　　右王隽以奏事不实当问罪，上谓其年少有才，特赦而擢之。赵彝、向宝俱以九年考满，功过俱有奏请，亦特超擢之。有可纪也。其镇抚、千百户超授布政使等官，已见《武弁改文职》中，不复赘。
　　建文，兵部郎中卢渊为本部左侍郎；兵部郎中古朴、苏州府通判徐为右侍郎。山东按察司佥事胡子昭为刑部左侍郎。翰林院修撰练子宁为都察院左副都御史；秦府长史茅大方为右副都御史。
　　永乐，左善世姚广孝为太子少师。左通政朱浚，保定府知府雒佥，为北京行部尚书。交州府知府阮均，布政司左参议李友直，北平参议许思温，北平按察佥事马京安，岳县知县康汝楫为行部左侍郎；临江府知府刘翼南，河间府知府崔衍，建昌府知府同彦翊，演州府同知黎思凯，户部郎中李昶为右侍郎。文选郎中陈洽为吏部右。湖广左参政郝鹏为户部左；浙江右参政张春，江西右参政蔚绶，通政司参议李文郁，行部郎中王锺，邵武府通判王礼为户部右。浙江左参议易英，礼科都给事中胡钅癸，为礼部左；陕西右参政戚存心，河南左参政郭敦、右参政王彰，刑部员外郎宋礼为礼部右。兵部郎中方宾，审理正乔稳为兵部左；北平按察副使墨麟为兵部右。浙江右参政赵Р、左参议左献，前北平右参议卢祥，绍兴府知府李庆，刑部郎中杨勉为刑部右。江西右参政张本，福建右参政房安为工部左；山东左参政郭进，山西左参政郑刚，开封府知府任毅，处州府知府刘兼，工部主事蔺芳，行在吏科给事中杨和，刑科都给事中张信，御史甄庸为工部右。俱侍郎。御史俞士吉、张纯为都察院右佥都御史。户部郎中李暹，营缮司主事贺银为通政使。工科给事中戴希文为太常卿。禄州判官汤宗为大理右寺丞。长沙府同知甄仪为顺天府府尹。威清卫经历刘礼，兴州前屯卫经历王焕为湖广左、右布政使。洱海卫经历沈仕温为浙江，行人蒋廷瓒为贵州，俱右布政使。天津左卫经历王平为福建左参政。行人闻良辅为广东按察使。
　　洪熙，凤阳府照磨李准为太子宾客。詹事府府丞黄宗载为吏部，大理寺右寺丞邹希贤为礼部，大理寺寺丞孙时为兵部，云南按察佥事吴廷用，御史金庠为刑部，工部郎中苏瓒、易州同知裴琏为工部，俱右侍郎。湖广左参政李素为都察院右副都御。史盐运司判官向缶为右佥都御史，即日进右都御史。鸿胪寺右寺丞杨善为本寺卿。
　　宣德，吏部郎中郑诚、赵新，为本部左、右，兵部郎中赵伦，参政刘琏，吏科给事中王佐为户部右。参政段民为南户部右。礼科左给事中李琦为礼部左；参政王十嘉、吾绅，礼部员外郎吴政为礼部右。长沙知府李郁，兵部郎中柴车，御史于谦为兵部右。参政叶春，邢部郎中丁铉，员外郎曹弘为刑部右。按察副使成均为南刑部右。越府长史周忱，工部郎中黎澄，御史罗汝敬为工部右。刑部郎中段民署户部右。按察副使魏源署刑部右。俱侍郎。御史李浚、吴讷为都察院右佥都御史。按察司知事李嘉为通政使。
　　正统，吏部郎中曹义为本部。户部郎中王沦、沈翼，吏科都给事中张睿、孟鉴为户部。礼部郎中杨宁为本部。兵部郎中侯琏为本部。温州府知府何文渊，刑部郎中李棠，御史马昂为刑部。武昌府知府邰，武选司主事王佑，工科给事中张敏、王永和，御史王永寿为工部。御史齐韶为南京刑部。武库司郎中徐试兵部。俱右侍郎。按察副使陈镒、朱与言，建昌府知府陈鼎为右副都御史。福建佥事鲁穆，浙江佥事张楷，御史王翱、罗亨信、段俊为右佥都御史。
　　景泰，翰林院侍讲洪为吏部。吏部文选司郎中李贤，翰林院侍讲杨鼎、侍读储Ａ１８，兵科给事中刘清为户部，翰林院侍讲王一宁、编修陆琦，礼科都给事中章瑾、李实，吏科给事中姚夔为礼部。翰林院侍讲杜宁为南京礼部。兵部郎中项文曜、王韦、邹为本部。翰林院侍讲江渊为刑部。工科给事中张敏为工部。俱右侍郎。兵部郎中罗通，兵科给事中孙祥为都察院右副都御史。刑部郎中陆矩，巩昌府知府韩昱，兵科给事中王，御史任宁、段信为右佥都御史。中书舍人王荣为太理寺右少卿。
　　天顺，吏部验封司郎中张用瀚为本部。户部浙江司员外郎刘本道为本部。礼部祠祭司郎中萧璁，钦天监中官正汤序为礼部。吏部验封司郎中赫璜，户部江西司郎中陈汝言为兵部。太仆寺少卿黄仕俊为刑部。大同府掌府事参政霍为工部。俱右侍郎。又，太仆寺丞孙弘为工部左侍郎。户部郎中薛远，礼部郎中章纶，刑部郎中周，各本部右侍郎。御史滕昭，国子监学正林聪俱为都察院右佥都御史。
　　成化，御史章、屠氵庸，按察司佥事汪浩，翰林院修撰张颐俱为右佥都御史。抚陕西，氵庸协理院事，浩督四川军务，颐抚宣府。自是而后，部院位日益重，而郎署以下日益轻矣。
　　弘治，南宁府知府杨守随为应天府府尹。鹤庆府知府张海为顺天府府尹。
　　正德，光禄寺卿张骏、周惠畴为礼部尚书。又，尚宝司丞周惠畴为光禄寺卿。大理寺评事杨立为太仆寺卿。河南按察佥事王鼎为顺天府府尹。
　　嘉靖中，巡按御史胡守中以扈驾劳，升都察院右佥都御史兼詹事府丞。先人以御史按顺天，与浙江巡按御史胡宗宪俱升都察院右佥都御史。工部右侍郎赵文华以论李太宰，升太子太保、工部尚书。主事桂萼、张璁、霍韬，员外郎方献夫，以议礼，萼、璁为学士，韬、献夫为侍讲学士。御史王大任、姜敬以访迁，升翰林院侍读学士。

　　○光学超迁
　　翰林以光学士为重，若讲读以下得超迁者，诚为异典。今按：以侍读迁者，曹文忠鼎、商文毅辂、万文康安、倪文毅岳及今严太保讷；以修撰迁者，李太师春芳；以尚宝丞迁者，黄谏；以右中允迁者，董宗伯份。又，彭文宪时以侍读，杨文忠和以左中允，俱迁左春坊大学士。又，国初助教宋讷拜翰林院学士，翰林院编修罗复仁拜弘文馆学士，典籍李Р拜侍讲学士。
　　洪武，以翰林院待诏朱善为文渊阁大学士，典籍吴沈为东阁大学士。洪熙，以光禄署丞权谨为文华殿大学士。权之此迁，盖尤异也。

　　○布政迁尚书
　　高帝之时，藩司与六部均重，以故少迁入者。建文时，云南左布政使张ヨ入为吏部尚书，右布政使陈迪入为礼部尚书，山东左布政使铁铉进兵部尚书。其时尚书秩正一品。永乐时，北平布政使郭资为刑部尚书。正统时，陕西按察使陈智为掌院右都御史，布政使刘中敷为户部尚书，石璞为工部尚书，萧亘、石瑁为礼部尚书，张惠为南京礼部尚书，陆瑜为刑部尚书。陆之后，绝响矣。永乐、宣德间，左、右侍郎、副都御史转布政使，如魏源、弋谦之类。而布政使迁侍郎、都御史，必食从二品禄。

　　○文臣从龙迁秩
　　洪熙宫臣辅监国者，吏部尚书蹇义加少保，左春坊大学士杨士奇为礼部左侍郎兼华盖殿大学士，前右春坊大学士黄淮为通政使兼武英殿大学士，司经局洗马杨溥、正字金问为翰林院学士。
　　宣德宫臣，左庶子陈山为户部右侍郎，寻进尚书、谨身殿大学士。右庶子张瑛为礼部左侍郎，寻进尚书、华盖殿大学士。右赞善王让为吏部右侍郎。洗马戴纶为行在兵部右侍郎。其他若詹事府府丞艾良、郑焯，左春坊左中允张宗琏，仅为大理寺左右寺丞。右春坊右中允徐永达为鸿胪寺左少卿。林长懋至出为郁林州知州。右司直郎蒋先为尚宝司丞，张景良为四川顺庆府通判。清纪郎韩岫为刑科给事中。左司谏林宗儒、王永锡为鸿胪寺司宾、司仪署丞。右司谏吴为国子监助教。司经局校书冯景浩为礼科给事中。正字陶永成为国子监学正。其不出外局者，独左赞善蔺从善，左司直蒋骥、高谷，得翰林侍讲而已。岂其时宫臣之设未几，又多不由科第进者耶？而郁林、顺庆之除文何也？纶寻出镇交，以旧嫌逮下狱死，并诸父河南知府贤、太仆寺卿希文，百口俱籍没。希文幼子下蚕室，至太监。
　　景帝自成阝邸即位，成阝府左长史仪铭为礼部左侍郎，审理正俞纲为太仆寺少卿，伴读章文为太常寺丞，杨舆为户部郎中，俞山为鸿胪寺左寺丞，良医陆子才、忻克敬为太医院判、审理副等官。季亨等二十三员为州同知，致仕右长史杨翥为致仕礼部左侍郎。铭至兵部尚书，加太子太保。山、纲至吏、兵二部侍郎，俱加太子少傅、少保。文亦进尚书，舆进侍郎。
　　世宗由兴邸入绍，故左长史张景明赠太子少保、文渊阁大学士。右长史袁宗皋超为吏部左侍郎兼学士，遂为礼部掌文渊阁大学士。纪善周诏为少詹事兼侍读，至太常卿。审理正高嵩太仆少卿。伴读吴大田太常寺丞。典宝黎民右副都事。典仪正王锦、典仪副周璧鸿胪左、右丞。良医副杨立、太医院判赵铭等复升寺丞等官。大田后至工部左侍郎，高嵩、赵铭俱太常寺卿。
　　穆宗由裕邸入绍，前授书侍读高公拱加少保、太子太保。吏部左陈公以勤为礼部尚书、文渊阁大学士。右侍郎张公居正为左侍郎兼东阁大学士。侍讲学士殷公士儋为礼部右侍郎。待诏等官王凝、刘奋庸俱加尚宝卿少等官有差。闲住右谕德唐汝楫升太常寺少卿，致仕。

　　○布衣超擢
　　太祖自立国时，省台要地，俱以勋旧充之。其所聘用如刘诚意、宋文宪辈，虽礼寄优崇，而颇循资序。自胡、陈之后，群臣鲜当意者，法网严密，诛斥相继，而学士大夫亦多所引避。于是，不爱高爵，越资以收天下之贤俊，而有朝徒步暮金紫者。永乐中，亦间行之。其可纪者，儒士王本、杜佑、龚、杜、赵民望、吴源为四辅官兼太子宾客，位尚书上。贤良郭允道，秀才范敏、曾泰为户部尚书。税户人才义门郑沂为礼部尚书。儒士赵翥为工部尚书。武英堂纪事监生黄义为湖广行省参政。儒士张子源试礼部右侍郎，张宗德试兵部右侍郎。耆儒刘育、关贤为谏院左右司谏兼左右春坊左右庶子，赵肃、何显周为左右正言兼左右谕德。儒土蓝子贞、张伯益为都察院左右副都御史，陈玄为右佥都御史。明经张文通、阮仲志试左右佥都御史。人才赫从道试大理寺右少卿。孝廉李德为南京应天府府尹。儒士吴翥为国子祭酒。税户义门郑济、王勤为春坊左右庶子。贤良孟性贤为广西左参政。文学宋亮为福建左参政。儒士邢浩为河南，卢友常为山东，齐瞻为四川，俱左布政使；金良佐为广东，吴昭为山西，陈宗颜为陕西，俱右布政使。又，邹伯源等十一人为各布政司参政、参议。又，儒士张遂为陕西左布政使；安处善为湖广，徐子民为山东，曹岱为浙江，梁泊与为河南，彭友信为北平，韩宜可为山西，李宜之为江西，俱右布政使。又，国子监生刘政、邓志和为福建左右，颜钝、申逵为北平左右，周振、张琏为河南左右，王允、陈嘉为山西左右，薛郁、董伦为陕西左右，俱布政使；杨允为浙江，杨镛为山东，方温为湖广，俱右布政使。龙镡为浙江，阮友章为福建，王礼为北平，李皓为山西，曲能为山东，俱按察使。萧礼敬等二十五人为左、右参政、参议。朱源等二十一人为副使、佥事。其一时铨补乃尔。岂空印事发，藩臬诸臣俱得罪耶？又，以留守中卫指挥佥事陈龠子信试四川左参议，凤阳留守中卫指挥佥事韩春子恕试右参政，则官舍也。骁骑右卫千户俞清弟立试广东左参政，府军左卫千户陈亨弟贞试右参政，则军余也。抑又异矣。
　　又，人材董从先、鲁、杨仲礼署浙江，王守政、蔡均美、谢直方、王秉彝署福建，俱布政司，而不言何官。
　　永乐中，人材马麟为湖广，盛仪为浙江，俞景周为山东，周克敬为广西，俱左布政使；孙豫为山西，江润为河南，艾瑛为浙江，俱右布政使。吴衡等六人为参政、参议。自是而后，始绝响矣。布衣跻方面，可谓奇遇。然二朝诸公宋亮以下，俱无登八座者。
　　洪武中，耆儒鲍恂、余铨、张长年，同日拜文华殿大学士，以老固辞，赐宴遣归。永乐中，以儒士武周文为翰林侍讲学士，以老致仕。天顺中，以布衣吴与弼为左春坊左谕德，不就。 

　●卷六

　　○宣德后许亲王入朝
　　自宣德初，止汉、赵二邸入临大行，以后亲王无入朝者。惟襄宪王为英宗叔父，遘于金符之嫌，赖上仁明不为动。而王于景泰中，疏奏皇太后问上起居，及劝景帝朝上于南城，俱留中。上见之大感悦，特许入朝，陛见后，躬至内殿，行家人礼，宴赉加渥，亲送至大明门而别，再朝复如之。为《岘山汉水赋》寓思，特置一护卫卫王。护卫时不置久矣。又诏王春秋高，岁时得游观田猎，不为例。今所存御书，婉敬剀笃，虽汉肃之于东平，不能拟其万一也。“侄奉书叔父襄王，承谕具悉。尊意所以恶之僭分，而喜侄之复位。及曩有陈言慰安章，初未当达皇太后所，盖为之所蔽匿也。今已于宫检而得之，侄亲览之再三，深见叔父忠爱之诚，发于谠论，抑邪扶正，防微杜渐，无非为宗庙社稷计。惟叔父之心，即周公之心也。叔父二章，亦即《金》之书之比也。皇太后闻之，感叹不已。承异彩云捧日玉带，谨以领讫，叔父云‘欲亲行朝见’，本不敢烦远来，第念先帝同气至亲惟叔父，宗室至贤亦惟叔父，于情于谊，不可不重得一见，以笃亲也。今遣太监夏时齐奉敕符及书迎请，即时气候清和，叔父宜从容就道。宫眷世子郡王，宜留藩邸。其当从行之人，亦随尊意带来。伫俟其至，惟叔父亮之。”

　　○皇贵妃册室
　　故事，皇后金册金宝，皇贵妃而下有册而无宝。独宣德元年，以贵妃孙氏有容德，请于皇太后，制金宝赐之，且命太师、英国公张辅为正使，少师、吏部尚书蹇义为副使。二公，元臣也。盖未几而贵妃有子，册东驾，轩龙亦易位矣。自是，贵妃授宝，遂为故事。

　　○东宫送公主入邸
　　宝庆公主者，高帝幼女也。文皇既定京师，俾仁孝皇后女之十九归驸马都尉赵辉，资班比诸公主特厚。时仁庙在东宫，特令送之至邸，亦殊典也。辉父赵和，以千户征安南，战殁，辉袭职守金川门。上见其貌伟丽而悦之，遂令尚公主。时永乐之十一年也。辉历掌南京两都督、宗人府、主孝陵祀。至成化十二年乃卒，为驸马者六十五年。母孙氏守节被旌，寿亦至八十余。夫妇以忠节显，而辉极富贵，寿康之隆，可谓希世之遘矣。

　　○赐印记
　　高皇帝赐懿文太子白玉印，方一寸二分，曰“大本堂记”；赐中宫皇后白玉印，方亦如之，曰“厚载之记”。文皇帝赐仁庙玉押，曰“人主中正”。仁庙即位时，宣庙方为皇太孙，复举以授之，命印识章奏。
　　国朝惟仁、宣二庙优礼大臣，赐银图书，以示褒美，后亦有嗣行之者。按：仁宗朝，蹇义、夏元吉、杨士奇、黄淮、杨荣、金幼孜俱被赐，其文曰“绳愆纠缪”。而义又有“蹇忠贞”、士奇“杨贞一”之印。宣宗赐义曰“忠厚宽弘”，厚吉曰“含弘贞静”，士奇曰“清方贞一”，荣曰“方直刚正”，胡钅癸曰“清和恭靖”，又“文恭世家”，吴中曰“和敏详达”。
　　景泰赐少傅胡钅癸曰“忠贞惟笃”，少保王文曰“忠诚匪懈。衍圣公孔弘绪曰“谨礼崇德”。按：是时王少傅直，陈循、高、于谦三少保当亦有之，特以景庙赐，不敢登之志传耳。世宗朝，与赐者杨一清、张孚敬、桂萼、李时、费宏、夏言、顾鼎臣、翟銮、方献夫、严嵩、郭勋、仇鸾，杨曰“耆德忠正”，又“绳愆纠违”。张曰“忠良贞一”，又“绳衍弼违”，又别记“永嘉张茂恭”。桂曰“忠诚静慎”，又“绳衍匡违”。李曰“忠敏安慎”，方曰“忠诚直谅”，费曰“旧辅元臣”，夏曰“学博才优”，顾曰“经帏首选”，翟曰“清谨学士”，又“绳衍辅德”，严曰“忠勤敏达”，勋未考，仇曰“翔卿”，又曰“朕所重惟卿一人”。今人以少师张居正乞归葬，范银为图书以赐之，俾得驰传密封言事。其文曰“帝赉忠良”。
　　宪庙特赐方士李孜省银图书二：曰“妙悟通玄”，曰“忠贞和直”，得密封言事。又邓常恩图书一：曰“橐仑阴阳”。萧崇一图书二：曰“至真玄妙”，曰“丹霞岁月”。世庙赐真人邵元节白玉印，文曰“阐教护国”，乌玉印文曰“太和子”。真人陶仲文白玉印，文曰“凌虚子”，乌玉印文曰“林隐”，银记曰“秉一保国”。宣庙赐太监金英、范弘各银记，其文不传。又赐王瑾御用银记四：曰“忠肝义胆”，曰“金貂贵客”，曰“忠诚自励”，曰“心迹双清”。宪庙赐覃司礼昌牙记二：曰“忠诚不怠”，曰“谦亨忠敬”，银记一：曰“才华明敏”，石记一：曰“补衮宣化”。世庙赐张司礼佐银记四：曰“集谋补德”，曰“端忠诚慎”，曰“辅忠”，曰“励忠”。麦司礼福银记一：曰“恭勤端慎”。其他未能悉数。盖中贵官得之不难，若大臣则为异典耳。

　　○特赐黄金牙刻关防
　　国朝文武臣领敕行事者，俱给关防，以铜为之，其模制大小，虽相臣行边，与部属无异。独正德间，太监张永征安化王及再督三关，用金铸，见杨文襄一清所撰《墓志》。文襄与永同事，所纪当不谬。嘉靖间，大学士顾公鼎臣居守，用牙刻关防赐之，皆特恩也。

　　○文臣赐第
　　文臣赐第京师，若高帝时有之。以后蹇忠定、夏忠靖、杨文贞、杨文敏、胡忠安、吴荣襄，至翰林臣曾、王英，在宣庙俱有赐，文贞力辞而止。于肃愍、陈芳洲、高文义、王颜愍、商文毅，在景庙亦有之。袁彬所请，则文毅赐第也。天顺李文达、王忠肃、马恭襄俱有赐第；又，为忠肃造第原籍盐山。嘉靖间，张文忠治第京师，上闻，以银币羊酒落之。今人不考，遂以为赐第，非也。其原籍始以书院请，特命有司给夫价资营造，后夏文愍亦继之，然不名言赐也。万历元年，今江陵筑第故里，上特辍御前白金千两，遣官赍送。
　　嘉靖中，既为真人、尚书邵元节、陶仲文治显灵宫于内开法局，而宫外复起大第。其盛尚书端明、顾尚书可学俱有赐第。乃至通妙梁散人、方士段瘸子亦有之。不足为异也。

　　○特赐额号
　　高帝以魏国公达，勋业非常，于居第左右特各建一坊，榜曰“大功”，又特署八字于德庆侯廖永忠门，曰“功超群将，智迈雄师”以旌异之。后襄阳任亨泰为礼部尚书，得幸，敕于原籍立状元坊，不为例。又亲书“孝义门”三字署于浦江郑氏之门，皆非有司所请也。
　　世宗时，因张文忠请立书院，仍亲定名曰“贞义堂”、曰“抱忠楼”、曰“宝纶”。及京师居第成，赐以献皇帝御书“荣恩堂”字，识其端曰“皇考手泽”，又赐银印，篆刻所赐孚敬字及白金四镒，彩帛四束、羊酒饣肴馔等物，谕曰：“前闻卿自为堂曰‘荣恩’，所谓荣，得君恩也。朕思皇考尝手书三字，朕恭装轴，兹并银印一枚及采帛等物，以为吾君臣相庆之意，庶见朕意云耳。”后杨文襄楼曰“宝翰”，夏文愍书院曰“忠礼堂”，曰“瑷恩楼”，曰“宝泽”，李文康楼曰“珍谟”，汪荣和楼曰“昭恩”，其少保楼曰“尊恩”。严分宜、高新郑亦各沾赐，分宜堂额曰“忠弼”、楼曰“瑷翰流辉”、供玄像阁曰“敕赐延恩之阁”、京师堂曰“忠正南昌楼”、曰“宝翰堂”、曰“耆德”；新郑楼曰“宝谟堂”、曰“鉴忠陶秉”，一原籍书楼曰“圣翰瑷光”。今上为张江陵赐堂额，曰“纯忠”，其左匾曰“社稷之臣”，右匾曰“股肱之佐”，堂对曰“志秉纯忠正气垂之万世。功昭捧日休光播于百年”，楼额曰“捧日”，皆御笔。

　　○赐号旌奖
　　金乡忠壮侯王真以死难，洪熙初进封宁国公，加赐号曰“效忠”。少师蹇义、少傅杨士奇以辅导功，洪熙初赐蹇号曰“蹇忠贞”，杨曰“杨贞一”。都督佥事杨俊以擒喜宁功，景泰中进左都督，特赐号曰“忠能”。又，真人刘渊然，洪武初至京，特赐号曰“高道”。

　　○赐宴华盖殿
　　文皇帝时，友爱诸弟，每来朝，赐宴于华盖殿，辞亦如之。世子郡王，则皇太子宴于文华殿。独宴尚师哈立麻亦华盖殿，盖以亲王例宾之也。十九年，特宴兵部尚书赵Р于华盖殿，以尚书夏厚吉九年满，上亲宴之武英殿。一时咸以为荣。

　　○辅臣三载考绩宴礼部
　　永乐间，尚书满九载，如赵Р、夏原吉、蹇义、方宾，左副都御史李庆，赐宴华盖等殿。后内阁一品九载，亦有宴。独万历十三年，少傅申公满三载，特赐宴礼部，九卿三品皆陪列。盖无前之典也。又，三年，以少师满。复如之，上疏辞，赐折宴白金五十两、文绮四端。

　　○赐禁苑乘舆
　　宣宗时，张太师辅、蹇少师义、杨少傅士奇、夏少保原吉、杨宫傅荣、金宫保幼孜于西苑燕游，俱骑而从。时致仕少保黄淮以谢恩至京，亦得从，因病瘵，特给肩舆。嘉靖中，勋辅郭太师勋、夏少师言等前后以入直西城，赐乘马；夏公及翟少傅銮乃私以小舆，使人腰之而行。上闻不善也。最后，分宜以老，特许乘腰舆，年八十加恩赐肩舆。俱禁中古今所未有之典。

　　○赐禁苑直舍
　　上在西城，因赐诸入直大臣庐于无逸殿之左右厢，然颇隘而受日。至丁已，特建一舍于殿东官道之左，以居分宜，厅事皆南向，别馆庖厨皆具。又出百金以制一切器用。分宜逐，遂以居华亭公。亦我朝希旷之典。

　　○车驾东宫迎送功臣
　　洪武三年，征虏大将军信国公徐达，左副将军李文忠等讨虏师还，上自出劳于江上。二年，征南将军廖永忠，副将军朱亮祖等师自广西还，上遣皇太子率百官迎劳于龙湾。既陛见，皇太子送还第。十五年，命征南将军颍川侯傅友德，副将军永昌侯蓝玉、西平侯沐英等讨云南，永乐五年，征夷将军成国公朱能，副将军新城候张辅等讨安南，俱上亲饯之龙江。正德中，太监张永讨宁夏叛王往回，上迎送于东安门外。

　　○天子临吊
　　高帝闻中山王讣至，被发徒步往哭。又亲至龙江迎祭常开平、邓宁河。国初优礼大臣固已如此，后惟武宗临祭张英公懋，每一奠酒，其家进五百金，凡九奠。南巡幸靳文僖第，令胡僧辶尧座忏悔。

　　○行幸大臣
　　高帝于魏、曹二公及大勋臣第，往往临幸以为常。宣宗皇帝尝夜幸杨文贞第，又幸英国公辅第，留饮，赐金帛。又与中宫幸会昌伯孙忠第，宴赉尤厚。武宗南巡，幸致仕杨相一清家，饮宴三日，赋诗酬和，杨大出珍宝为寿。至淮安，幸总后官镇远侯顾仕隆第。

　　○皇太后赐见
　　宣德六年，上奉皇太后谒二陵，召少师蹇义、少傅杨士奇、太子少傅杨荣、太子少保金幼孜、太常卿杨溥于幄殿，面加慰谕，赐白金、采币、酒馔。万历六年，江陵还自葬父入谒，仁圣、慈圣俱加慰谕，宴赉尤厚。

　　○御制神道碑
　　国初，文武大臣薨逝例请于上，命翰林儒臣制文立碑，以后渐不请。惟中山王、姚恭靖乃二圣御笔。弘治中，昌国公先茔亦然。若永嘉侯圹志之类，则上偶为之，非以为荣重也。

　　○御制纪功文
　　高帝时，灭元、灭陈、灭张，最为宏钜之绩，而未有如椽之笔以纪之。至平夏明氏，独以刘文成上颂，不自居而归功于臣下，然亦傅颍川、廖德庆之殊遇也。谨录如左：
　　“洪武四年九月三十日，朕亲纪征蜀二道总兵官功之低昂，以旌忠勇有智之将，又张无谋钝兵之徒尔。基再作《平蜀颂》一章，为傅将军、廖将军千万年不朽之功。朕闻云从龙，风从虎，圣人作而万物睹。此盖上古圣君临御，恩及海内，故贤者赞扬，若非圣君，安敢受此美称善扬者也。朕本淮民，因元失政，豪杰忿争，吾承人后，偶获多兵训练，为我调用。有时命将四出，有时亲征一方，十五六年间，群雄敛迹。惟西蜀一隅限山阻险，是有戴寿者，假明之童孩，负固不伏，阴生诡计，说诱诸洞蛮夷为我边民患。于是，发兵二道，命将分讨。三年冬，平章杨、德庆侯廖永忠率舟师抵瞿塘，戴寿以全蜀军民与之决战，平章杨兵败收兵，仅能与之对垒。当年冬，颍川侯傅友德将兵由西番道经阶、文，逾月而抵绵、汉，蜀兵莫敢当锋。其戴寿者，恃瞿塘之险，选老弱守之，西行与颍川侯一战，戴寿披靡；再战，困逼成都。其攻瞿关，舟师总兵者尚未尽知，将军颍川侯木牌书其战胜次第，顺川江而放流，德庆侯获之，连垒而进，捣机破关，而至伪京师。幼主明衔璧请降，戴寿为傅将军生擒于成都。于是，中国清宁。论将之功，傅一廖二，低昂定焉。
　　天佑我邦，师出以律，将忿扬扬，马嘶蹄蹈，画角声张。惟我颍侯，智勇难量，羌人稽首，壶浆道傍，劳我军行，绵汉是行。蠢尔戴寿，率众来当，一战披靡，拒城且藏，旬日困逼，诣军请降。傅将功就，再歌瞿塘。天生廖将，与傅成双，江风浩浩，起我旌幢。泊舟连捷，直破瞿关，生俘伪主，市肆无干，遣使飞捷，一刻数关。天产名将，兵出农间，非朕有能，实由天监。有臣在南，家居括苍，生而能文，举笔何难。谓我采择，黼之班班。”
　　诵此，则主帅汤中山愧汗无地，而杨平章者不知死所矣。然后六年，中山进封公，而颍川以平云南始亦进封，然傅竟不得与中山同赠王，而德庆亦不获与平章同赠公。事固不可量也。

　　○赐调甘露浆
　　洪武六年正月丙午，上御武楼，召御史中丞陈宁、太子赞善大夫宋濂，赐坐，谈嘉祥之应，敕中使入取所储甘露于宫中，盛以翠罂，玉洁珠圆，世所未睹。已而，舁爨器至，用金灼炼水二升，火势既匀，水涌成波。上起自龙帐中，亲启罂以投。须臾，融化与水为一。上取罂倾泻，二内侍举幕承之，渣滓已尽，重漉以绛纱囊。上饮一爵，而分赐宁与濂，曰：“此天地至和所凝也。卿等服之，去沉疴，延遐龄矣”。宁等饮毕，奠爵于几，顿首而退，赋诗以记其荣。又一日，与濂饮，濂素不胜杯杓，举觞即辞，上强之，至三觞，面如赭，行不成步。上欢笑，亲御翰墨，赋《楚词》一章以赐，仍命群臣赋《醉学士歌》，且曰：“令后世知吾君臣同乐如此也。”复以濂乏骑乘，敕皇太子选良马以赐。上亲作《马歌》，命近臣咸和之，俾濂藏之为家宝。

　　○君臣同游
　　嘉靖十年，上召大学士张孚敬、尚书李时于西苑视蚕坛地，赐酒饭珍饵。御制《西苑视祗先蚕坛位赋》，手授孚敬，曰：“朕适有作，卿等删润。”因命和，以寓警戒之意。孚敬请上手书各赐，以为子孙世宝，许之。明日，二臣进和赋，上亦各赐手书御制赋如所请。后数日，并装成帙，名曰《咏和录》，赐之。已，复谕璁曰：“朕惟君臣之际，固不可不严，此在朝廷当慎，他处则犹家礼然。且汉文之召见贾生，同语久，而文帝为之前席，今亦称美。故君臣不交，治功安成？况朕在冲昧，世事未经，无一识见。卿之于朕，无异周公爱成王，首以孝训于朕，他特余事耳。卿夙夜在公，敬君尽礼，昨见退逊太过，恐非辅臣之于君者。夫何谓辅导大臣？与他诸臣不同，故曰导之教训。傅以德义，保其身体，此则不可以在朝之制相与明矣。今后凡会议，或卿有所以奏，无拘时而来，面相计处。俾交修朕之性志有定，方可广接他人，庶有所酌别贤否耳。朕又欲于今春奉两宫春游后，与卿辈一游，以仰遵我圣祖丕训，亦以见幼孙之率由祖道。当有宴乐，预与卿言之。”十五年端阳节，赐文武百官宴于奉天殿，宴毕，上幸西苑，预命侯郭勋、大学士李时、尚书夏言候于崇智殿，遣中官赍赐艾虎花绦百索牙扇等物。上至，勋等致辞谢，上曰：“今日之宴，一以赏节，一以酬前月山中扈从之劳。”勋等顿首谢。至水次，上御龙舟，召勋等各乘舟，给酒馔，命楫夫桨三臣舟近龙舟而行，自蕉园迤辶里至澄碧亭登岸，复宴无逸殿，勋等各称觞上寿，尽欢而罢。

　　○宴坐超本列
　　永乐中，北征还，大宴群臣，第功，时大学士杨荣、金幼孜以五品特敕与兵部尚书方宾同列而坐。嘉靖中，恩荣宴于礼部，读卷官少詹事兼学士李本秩第四品，以内阁故，特奉旨班尚书末。久之，复举恩荣宴，巡绰官、太保、左都督陆炳亦奉旨班尚书末。盖少詹、都督，故事当东西向坐耳。万历初，内阁吏侍申时行亦班坐尚书末，用本例也。

　　○赐大臣父母
　　文皇既宴尚书赵Р于华盖殿，辍御前酒馔，悉以赐其母。又，以元宵节宴群臣，知尚书夏原吉母观灯，赐酒食钞二百锭。今上尝以大红蟒纱衣一袭、银钱二十两赐张江陵父，以圣母命，玉花坠七件、彩衣纱六匹赐其母，寻父封少师。文明卒后，奉母入京，上及三宫俱有赐。上赐金嵌宝首饰一副、银八宝一百两、青红蟒衣四匹、里绢四匹、甜食盒二副；仁圣太后金首饰一副、丝六表里、食盒八副；慈圣太后金嵌一副、珍珠环一双、青红蟒衣二套、银八宝五十两、食盒八副。

　　○二品赐玉带
　　玉带为一品常系服色，大臣品未及而特赐者许系。今人不知，往往以为玉带非赐不得系，误也。其未至一品而赐玉者：洪武中，弘文馆学士罗复仁。天顺中，尚书王翱、马昂、大学士李贤。成化中，尚书白圭。弘治中，大学士李东阳、谢迁、翱、贤、东阳，迁旋加至一品。正德则太学士王鏊、费宏、杨一清、靳贵，尚书曾鉴、许进、顾佐、刘玑、孙交、石、杨潭、李杰、张彩、刘机、曹元、王敞、白钺、李逊学、王鉴之、毛澄，右都御史王鼎，内鏊、宏、一清、贵旋加至一品。嘉靖中，非一品而赐者：大学士袁宗皋，尚书邵元节、陶仲文、郭文英也。元节以下皆异流，圭、钺父子俱官太子少保，而沾此赐，尤奇。

　　○赐坐
　　洪武中，大臣如魏国公达等不时赐宴预坐，及学士承旨宋濂等隅坐讲论。至仁宗亦然，正统以后废矣。虽孝宗之敬礼阁臣，世宗之宠眷张、夏，叩头长跪，不闻坐论也。嘉靖末，分宜赐坐一次，惟真人陶仲文召对坐无算。乃至陶南西向，上北东向；以陶坐绣墩，上亦坐墩，不设御坐。入则迎于廷，出则送至门，握手乃别。

　　○手札不名
　　高帝尝与刘诚意、宋承旨书：“御讳顿首复伯温老先生及景濂先生。”是时为国公也。世宗手札贵溪为公谨，分宜为惟中，然不过三四而已。余见永嘉奉御札百余道，内二十余道称元辅张罗峰，或大学士张罗峰，或张少师罗峰，又面呼罗山，遂有御札称少师张罗山，最后一札称茂恭。当时杨石淙、桂安丰应亦有之，而余未之见。今上御书与江陵，自万历元年十一月以后，皆不名，内圣谕：“先生启沃朕心，平治天下，功已在社稷。兹当六年考满，特于例外加赐银一百两，蟒衣、斗牛各一袭。少示优眷，不必辞。”又谕：“朕闻先生父母俱存，年各古稀，康健荣享，朕心嘉悦。特赐大红蟒衣一袭、银钱二十两，又玉花坠七件、彩衣纱六匹，乃奉圣母恩赐，咸钦承旨家僮往赍之。外银钱二十两是先生的”。又手谕：“白燕、莲花俱进献，圣母甚是嘉悦，却独产翰林院中，先开于密勿之地，上天正假此以见先生为社稷祥瑞、花中君子。朕赖先生启沃，固不敢颠纵，何德之有。”又御笔敕谕元辅张少师：“朕以幼冲嗣位，赖先生匡弼启沃，四方治安，九边宁静。我祖宗列圣亦鉴知先生之功，就加显爵不为过。乃屡辞恩命，惟一诚辅国，自古忠臣如先生者罕。朕今知先生实心，不复强。特赐坐蟒衣一袭、银钱五十两，以示优眷，用成先生美德。其钦承之。故谕。”以后辞礼益郑重，不可枚举。江陵殁，凡有谕蒲坂、吴县，亦多不名。

　　○诏敕不名
　　吴元年，上谕诸将，谓：“张氏既灭，惟大将军于货宝无所取，妇女无所近。其深谋远略，盖谓中原未平，民未休息，岂可遽恃为安乎？尔等当如大将军所存，共图大勋，康济宇内。”洪武三年，议赏将士，诏称：“大将军等运谋竭忠，六师用命，遂致强殒弱伏，疆宇奠安，诸番入贡，华夷一统。”四年，命左右丞相诏称：“大将军左右：解甲于武备之库，息马家庭。从善乐游，功名两全。古何过哉！”皆谓中山王也。十八年，王没，诏一，敕三，俱称中山武宁王、开平忠武王，而皆不名。至永乐，戒谕勋戚大臣皆称“我中山武宁王”，而不及开平矣。盖中山以先朝元勋，且有椒房之重故也。万历初，江陵尤被隆礼，凡内阁敕谕、部疏御批，俱称元辅或张先生而不名。其闻丧以后，尤委曲敦至，敕谕中外：“凡大事待张先生还朝而行。”又，以辽左报捷，谕内阁：“归功元辅平日加意运筹，候疏上，卿等一录封此谕，着兵部差人星夜马上前去与张先生看。”隐然文终、宣成之不名矣。

　　○行人赍旨取尚书
　　自弘治以后，内阁辅臣体重。故取复位者，必遣行人，以示优异，若尚书虽吏部亦不复尔。惟嘉靖初，取总制三边尚书王琼回京别用，自原籍取吏部尚书方献夫别用，俱遣行人。琼入京补吏部，献夫入京进内阁。而其时自原籍召大学士桂萼，却不遣行人，同官张璁为之请，亦不许。隆庆中，自原籍召大学士高拱，亦不遣行人。不知尔时事体云何？闻高颇以是不乐其同事诸公。

　　○宴赏下僚
　　洪武中，特宴劳吴山县主簿随ど于别殿，赐白金五百两、文绮及帛各百匹，升知县，以奋义平贼也。ど后至按察使，有声。

　　○大臣面呼先生
　　英宗自李文达独见则称先生，其称王忠肃多曰“老王”。孝宗自丁巳后召见刘文靖等，必称“先生”；马端肃、刘忠宣则称“老尚书”。见《天顺日录》、《燕对录》可证。万历初元，上敬礼江陵，称先生，虽宫中亦称“张先生”。嘉靖末，命宫中不得名华亭公，称“徐阁老”，皆异数也。

　　○大臣赐卫士
　　天顺陈汝言，弘治马端肃文升，俱以兵部尚书为怨家所中，诏特给卫骑护之：陈五十人，马十二人。嘉靖给兵百人为大学士杨文忠廷和、夏文愍言直宿，出入卫从。

　　○赐禁衣
　　嘉靖庚申，上敕南京织闪黄补麒麟仙鹤纱衣各一副，赐分宜。闪黄色惟上得用之。甲子，赐华亭教子升天蟒衣一件，上手择有珠者。万历甲戌，上以江陵辞功赏，特赐坐蟒，已后赐皆如之；而最后武靖侯李伟以太后父沽焉。坐蟒者，惟司礼大掌印久为上所重者得此赐，然累代不数人，即勋旧所不与也。

　　○赐衣文武互异
　　嘉靖中，内阁严、徐、李皆赐服麒麟。麒麟，公侯服也。而成国公朱希忠、京山侯崔元、左都督陆炳等，以玄坛供事，特赐服仙鹤。仙鹤，文臣一品服也。成化以后，文臣赐麟不为异，而公、侯、伯武臣赐鹤则异矣。六公出入朝行，殆不可复辨。

　　○五品鹤袍
　　嘉靖中，学士严讷、李春芳、董份，以五品撰玄词，特赐仙鹤袍。既而，上悔之，下谕谓“玄坛供事可用鹤，余则不可”。意盖为三臣也。而尚书皆自疑，不敢衣鹤，亟市锦鸡为饰，而三学士之衣鹤自若也。

　　○赐土官服色
　　正德中，赐播州宣慰司杨斌麒麟衣一袭，升四川按察使。后以宣慰致仕，复赐麒麟衣一袭，最后赐蟒衣、玉带。以贡物厚故也。赐永顺宣慰使致仕彭世麒大红蟒衣三袭，升都指挥使；其子宣慰明辅大红飞鱼服三袭，给正三品散官诰命。以进大木故也。嘉靖末，复以进大木赐致仕宣慰彭明辅蟒衣，进湖广都指挥使，致仕；子宣慰翼南飞鱼衣一袭，进云南右布政使。正德赐日本使臣宋素卿大红飞鱼服一袭。中人瑾受其黄金故也。素卿，闽人，至嘉靖中，始以争贡事论死。

　　○赐尚师仪仗
　　今公、侯前导，止藤杖一对，鞍笼马杌一对而已。考之国初，有公、侯仪仗户，当不止此。永乐中，赐尚师法王哈立麻牙杖二、金爪二、骨朵二、幡幢二十四对、银香炉盒二、拂子二、银手炉三、对红纱灯笼一对、它灯二对、伞二、银交椅一、银脚踏一、银水罐银盆一、诞马四、鞍笼二、银杌一、青圆扇一、红圆扇一、帐房一、红丝拜褥一、玉印诰命、织金珠袈裟、金银器皿。成化中，法王巴坚参赐仪仗亦如之，特许用棕轿，前后皆以锦衣校卒供应，见者皆以为亲王。 
    
　　●卷七

　　○勋臣超赠
　　勋臣赠爵超逾本阶者，实出一时特恩，皆记之。
　　侯超赠王者：西平侯沐英为黔宁王。
　　一品超赠国公者：中书平章政事俞通海为虢国公，都督同知康茂才为蕲国公。
　　二品以下超赠国公者：亲军都指挥使冯国用为呈阝国公，江浙行省参政胡大海为越国公，枢密佥院赵德胜为梁国公，张德胜为蔡国公，指挥使丁德兴为济国公。
　　三品以下封郡公者：枢密院判耿再成为高阳公，元帅俞廷玉为河间公，武德卫指挥副使茅成为东海公，海宁卫指挥副使严德为天水公，枢密佥院丁普郎为济阳公。封郡侯者：枢密院判花云为东丘侯，都指挥使韩成为高阳侯，枢密院判李继先为陇西侯，左副指挥刘齐为彭城侯，统军元帅许圭为高阳侯，左副元帅赵国昭为天水侯，左副元帅吕文贵为汝南侯，左副元帅余泉为下邳侯，统军元帅宋贵为京兆侯，右副元帅王胜为太原侯，太平兴国翼元帅陈兆先为颍上侯，秦淮翼右副元帅李信为陇西侯，行枢密院判官张志雄为清河侯，水军元帅同知李志高为陇西侯，金斗翼右副元帅徐公辅为东海侯，水军右副元帅刘义为彭城侯，金斗翼右副元帅陈弼为颍川侯。又，乡人布衣刘继祖为义惠侯。
　　右其时称郡公、郡侯者，尚因元制，不为极品，第视本秩则超等矣。文臣封爵，已见前，故不复赘。
　　又，都督副使孙兴祖为燕山侯，靖江王相蔡仙为安远侯，指挥桑世杰为永义侯，燕府左傅丘广为昌乐侯，都督佥事王简为霍山侯，高显为汝阴侯，何德为庐江侯，孙世为富春侯，陈清为合浦侯，陈文为东海侯，于显为英山侯，广西都指挥使王真为临沂侯。指挥副使孙虎为广安伯，虎贲卫指挥潘毅为荣阳伯，行省参政戴德为谯郡伯。
　　按：自二年以后，侯爵重矣，伯亦次之，故兼纪焉。然自都督以至同知，俱无赠。而赠者，独都督佥事。又不可晓也。
　　永乐初，以靖难阵亡，赠都指挥同知张玉为荣国公，都督佥事陈亨为泾国公。指挥同知谭渊为崇安侯，右护卫百户王真为金乡侯。下安南阵亡，赠都督佥事高士文为建平伯，世袭。又，都督佥事张钦为新泰伯，孙荣为莱阳伯，程宽为保昌伯，金玉为惠安伯。

　　○公孤超赠
　　故事，文臣少师、少傅、少保赠太师、太傅、太保，东宫三太赠三少，东宫三少赠东宫三太。然亦有不及等者，有超等者。今记其超等者于左。
　　少保夏原吉、少保杨溥、少保李贤、少保彭时、太子太保仪铭、太子太保王恕、弘文馆学士刘基，俱赠太师，刘虽封伯，尚二品也。太子太保靳贵、吏部左侍郎曹鼐，俱太傅。尚书胡钅癸、王直、高、尹，俱太保。尚书金忠、学士胡广，俱少师。尚书苗衷、侍郎马京，俱少傅。太子少保尹直、尚书陈洽、邝野、王佐、侍郎墨麟，俱少保。侍郎王一宁、太子太师侍郎王钟、仪智，俱太子太保。少詹事邹济、左赞善徐善述、兴府长史张景明，俱太子少保。右赞善王汝玉太子宾客。
　　燕府长史朱复，北京行部尚书。行太仆少卿孙瑜，户部尚书。北平布政司参议成，吏部左侍郎。
　　按：仪忠襄、王端毅遂超八等，而为三公首，曹文襄以三品遂得三公。尤为┆也。胡、王、高、尹，虽尝为师、傅等官，后皆辞削，其殁也，实以尚书请。

　　○累赠官
　　洪武赠平章廖永安楚国公，再赠郧国公。俞通海豫国公，再赠虢国公。赠佥都督濮英金山侯，再赠乐浪郡公。赠舍人张子明为千户，再赠忠节侯。赠枢密院判耿再成高阳郡公，再赠泗国公。赠指挥使丁德兴都指挥使，再赠济国公。永乐赠都指挥张玉荣国公，洪熙再赠河间王。赠左都督徐增寿武阳侯，再赠定国公。赠百户王真金乡侯，洪熙再赠宁国公。赠太子少师姚广孝荣国公，洪熙再赠少师。赠文渊阁大学士胡广为礼部尚书，洪熙再赠少师。赠北平布政司参议成吏部左侍郎，洪熙再赠兵部尚书。洪熙赠少詹事邹济太子少保，成化再赠太子太保。景泰赠会昌伯孙忠为侯，天顺再赠太傅安国公，成化三赠太师。景泰赠吏部左侍郎兼翰林院学士曹鼐为少傅、吏部尚书、文渊阁大学士，天顺再赠太傅。正德赠右都御史史琳太子少保，再赠太子太保。赠少师、太子太师、吏部尚书马文升特进、荣禄大夫、太傅，嘉靖再赠左柱国、太师。赠江西按察司副使许逵左副都御史，再赠礼部尚书。万历少师、太子太师、吏部尚书杨博赠太傅，少师、大学士张四维，俱再赠特进。

　　○致仕给禄
　　致仕官给全俸：洪武中，兵部尚书单安仁、唐铎；嘉靖中，少保、礼部尚书席书。给半俸者：永乐初吏部尚书张ヨ、户部尚书王钝；宣德中，户部尚书郭资、太仆寺卿赵昱。

　　○辞官加秩
　　弘治中，成国公朱仪辞南京守备，魏国公徐亻甫辞掌南京中军都督府，请专奉孝陵祀。不允辞，加太子太傅。嘉靖初，魏国公徐鹏举复辞南京守备及府任，请专奉孝陵祀。不允辞，加太子太保。

　　○致仕加级
　　成化中，致仕太子少保、大学士商辂，进少保。南京吏部尚书陈俊、户部尚书翁世资，加太子少保。弘治中，上隆礼大臣，尚书致仕，有兼官者多加从一品宫臣；无兼官者多加从一品散官。如白宫保昂、徐宫保贯，加太子太傅；徐尚书琼、周尚书经、王尚书轼，俱加太子太保。盖援商公例也。正德初，闵庄懿，以宫保加少保。刘忠宣大夏、张尚书、屠尚书勋、阎尚书仲宇、何尚书鉴、田尚书景贤，俱加太子太保。嘉靖初，彭宫保泽加少保。孙尚书交、林尚书俊、陶尚书琰，俱加太子太保。吾太仓毛尚书澄加太子太傅。已后恩典绝少。惟嘉靖五年，少保、礼部尚书席公书，以目疾乞致仕，特加武英殿大学士，给全俸，赐第京师，仍许不时言事。大学士从来不为加官，而全俸亦百五十年所阙之典也。盖以议礼加厚耳。然命下三日而卒，竟不得沾恩。隆庆四年，大学士陈公以勤致仕，加太子太师、吏部尚书，荫锡邮护最隆。万历二年，工部尚书朱公衡，三年，左都御史葛公守礼乞休，俱以九六年满，朱加太子太保，葛太子少保。十五年，南京吏部尚书袁洪愈加太子少保。南京大臣加秩自袁始也。勋臣如太子太保镇远侯顾寰辞府事，特加少保，尤为殊典。后南礼部姜宝、兵部傅希贽，俱加太子少保。

　　○致仕后加官
　　景泰中，致仕右长史杨翥，以潜邸恩进礼部左侍郎，来朝再进尚书。正德中，致仕国子祭酒章懋迁南太常卿、南礼部侍郎，不赴；嘉靖初，以旧德褒进尚书。致仕南京给事中史后，以曾言事进光禄少卿；以助赈荒，再加四品服色。嘉靖初，致仕户部尚书韩文，以守正褒进柱国、太子太保。柱国，三年满始得之，于致仕后加，尤为希旷之典。提学副使潘府，初加太仆少卿，再以荐改太常少卿，俱致仕后。万历中，养病吏部尚书严清、礼部尚书陆树声，俱加太子少保。又，嘉靖中，闲住右通政吕希周，以倭功迁通政使。闲住吏部主事史际，以倭功迁尚宝卿，再迁太仆少卿。闲住应天府丞朱隆禧，以进药饵迁太常卿、礼部左侍郎。隆庆初，闲住右谕德唐汝楫，以宫臣加太常少卿，俱仍致仕。于乎，均一┆恩也。

　　○致仕任事
　　洪武末，兵部尚书唐铎以致仕尚书起参赞征南夷军务，竣事归里。铎凡三为兵部，一兼詹事，一兼宾客，一兼太子少保。卒后，上亲为祭文，赐葬。恩礼之渥，一时莫比。

　　○今职古衔
　　世庙好用古官名，又最重典礼，故于贵溪、分宜、铅山、华亭、泰和、常熟、兴化诸公，往往传旨称大宗伯、太宰。又于少保胡公宗宪总督江西福建军务，旨云：“大司马兼院右正。”题少师、大学士费公宏《咏春同德录》曰：“内阁掌参机政辅导首臣费宏。”尤为新奇。

　　○用给事御史
　　高帝时，给事中品秩不甚崇，而所选皆正途。至永乐中，不无猥杂，其他以国子生荫恩得者所不道。姑记之，则贵州清远卫军罗义上建文尹请与燕讲和，下狱。文皇下京师，即日破械出之，拜户科给事中，明年迁左参议。复以长史司吏杨勉为给事中，后迁都给事中。又，永乐中淮安山阳县民讼师丁珏，诬告里中富人妖言惑众，坐死者十余人。法司荐其忠直，特拜刑科给事中。
　　御史除授：正统四年，以刑部照磨陈嶷，司务杨恕、李俨、陆，行人司副刘克产，序班王盛，正字沈寅，孔目刘烈，审理副郭钲，按察司经历计珩，副断事杨纲，监井提举邵盘，县丞安、赵瑜，试御史。五年，以序班张镛、孙睿、赵伦，断事张文昌，知事康荣，照磨张礼，判官胡信，县丞邝杰，教授上官民瞻，教谕韩杨、郑，训导郑观、曹泰、成规、齐韶、王巍、陆俦、唐震，实授御史。自后始专以进士、行人、中书舍人、博士、推官、知县、国子监官，而杂职不与矣。然犹有国子监生，天顺后始革。

　　○郎中坐法改御史
　　正德四年，户部郎中刘绎以公事罚运辽东米千石，又赔补烂草束。举家囚系，本身杖，比百日不能偿。上疏哀恳，乞充斋膳徒夫，或炒铁煎盐。下都察院查，释前罪，降级外任，送吏部。尚书张彩言：“其素有才守，改降监察御史，清理两浙盐法。”因祸得福，亦一时极异之典也。

　　○立中宫加恩内阁
　　万历六年，立中宫王氏，加恩辅臣。少师张居正以守制不支禄，故辞。少保吕调阳进少傅，尚书张四维进太子太保，俱荫一子中书舍人。至七年，居正服阕，进太傅，加岁禄百石，荫一子尚宝司丞，辞太傅。六年以前，中宫立，无加恩故事，盖┆典也。

　　○皇子生推恩内阁司礼
　　万历十年，皇第一子生，恭妃王氏出也，下诏赦天下。尊上两宫徽号：仁圣懿安皇太后为仁圣懿安康静皇太后，慈圣昭文皇太后为慈圣昭文明肃皇太后。推恩慈圣父武清伯李伟进封武清侯，兄弟都指挥李文全、指挥李文贵俱升左都督，千户李文松升指挥使，俱给应得诰命。仁圣父固安伯陈景行岁加禄米一百石，荫二子，俱锦衣卫百户。前母庄皇后兄李鹤，岁加禄米六十石。又内阁辅臣张四维加少师、吏部尚书、中极殿大学士，其太子太师如故。申时行加少保、户部尚书、武英殿大学士，其太子太保如故。各荫一子尚宝司丞。余有丁加太子太保、文渊阁大学士，其尚书如故，荫一子中书舍人。俱各给应得诰命。又司礼监冯保荫弟侄都督佥事，张宏荫指挥使，孙隆、张鲸荫指挥佥事，何进、李佑、张朝荫正千户，俱锦衣卫。按：皇子生，例不推恩。徽号推恩，止皇亲而已。此┆典也。

　　○边功加恩内阁
　　正德五年，宁夏平，加恩内阁：少师、太子太师、吏部尚书、华盖殿大学士李东阳加特进、左柱国，仍荫子尚宝司丞；少保、太子太保、吏部尚书、武英殿大学士杨廷和少傅、太子太傅，仍荫子中书舍人；吏部尚书、文渊阁大学士刘忠加少傅、太子太傅、武英殿大学士；还各赏银一百两、丝四表里。太子少保、吏部尚书、文渊阁大学士梁储改武英殿大学士。边功未有及内阁者，有之，自兹岁始。八年，以山东、河南贼平，内阁大学士李东阳、杨廷和、梁储、费宏，各荫子锦衣世袭正千户，辞。乃诏东阳兼支尚书俸，廷和加少师、太子太师、华盖殿太学士，储加少傅、太子太傅、谨身殿太学士，宏加太子太保、武英殿大学士。已上二条，盖内臣欲大有封殖，而以是饵阁臣也。自是，阁臣不与军功者几三十年。至嘉靖十九年，陕西大捷，诏复夏言特进、光禄大夫、上柱国，少师、太子太师仍兼，进吏部尚书、华盖殿大学士。翟銮加少保。此则夏公以忤旨镌秩，急欲光复故也。自是不已，而议搜河套希大封拜，得罪死。三十年，获叛虏哈舟儿等，辅臣严嵩升了世蕃工部右侍郎，仍荫一子锦衣卫千户。东阁大学士李本进礼部尚书。而撰文尚书徐阶加少保，荫一子入监。公朱希忠加太子太师。都督陆炳加太子太保。尚书孙承恩加太子少保。此则赞玄例也。三十三年，以拒虏功，辅臣严嵩荫子尚宝司丞。徐阶、李本荫子中书舍人。而伯陶仲文增禄百石。公朱希忠、都督陆炳增禄五十石。伯承裕加太子太保。亦赞玄例也。自是，复不与边功者，将二十年。而为隆庆以辽左功，辅臣高拱加柱国、中极殿大学士。张居正加少师兼太子太师，俱荫一子锦衣卫千户。殷士儋加少保，与原辅臣赵贞吉俱荫子中书舍人。万历中，数以辽东战功，辅臣张居正、吕调阳、张四维加荫赏从厚。最后，居正遂自太傅进太师，子锦衣卫指挥佥事简修升同知，世袭，仍岁加禄米百石。张四维加兼太子太师，荫子锦衣所镇抚，世袭。申时行加太子太保而极矣。十二年，云南大捷，大学士时行加少师、太子太师、中极殿大学士。余有丁加少傅兼太子太傅、建极殿大学士。许国加少保兼太子太保、武英殿大学士。

　　○更定旧官
　　国初官制后革者，记之以备考，而人亦附焉。
　　中书令不设，左右丞相正一品，平章政事从一品，左右丞正二品，参政从二品，参议正四品。上初下建康，立中书省。上以中书省右丞相总省事，李善长、宋思颜为参议，李梦祥、郭景祥为左右司郎中，侯原善、杨原杲、陶安、阮弘道为员外郎，孔克仁、陈养吾、王恺为都事，王畴为照磨，栾凤为管勾，夏煜、韩子鲁为博士。善长进参政，徐达为右丞，邵荣、俞通海为平章政事。上即吴王位，善长为右相国改左，徐达为左相国改右，常遇春为平章，张昶、杨宪为参政。上即大位，善长为左丞相，达为右丞相，遇春为平章军国重事，汤和、廖永忠、李伯、李思齐、王溥为平章，不治事。汪广洋自参政为右丞，谪。杨宪为右丞，迁左丞，诛。汪广洋再为右丞相，谪。胡惟庸由参政为左丞，进右丞相，迁左丞相。广洋复为右丞相。汰平章参政等官。十三年，惟庸族，广洋赐死，罢中书省，散其职六部。寻置四辅官，告太庙，以耆儒王本、杜、龚为春官，杜、赵民望、吴源为夏官。敕之曰：“昔之耕莘者为宰，杜永安；筑岩者在朝，君仁民康。二臣继出于殷商，致君六百年之大业。是贤者虽处同出┆，其忠君济民之道则一。朕今召尔等来朝，命为四辅官，兼太子宾客，位列公、侯、都督之次。必欲德合天人，均调四时，以臻至治。其敬慎之。”居三日，复敕，谓“人主以一身统御天下，不可无辅臣，而辅臣必择乎正士。尧、舜以得贤而昌，辛、受以弃贤而亡。卿等受斯重任，宜体朕怀。心常格神，行常履道，佐理赞化，以安生民。且卿等昨为庶民，今辅朕以掌民命，出类拔萃，显扬先亲，天人交庆於戏盛哉！”又十日，敕本等曰：“自胡惟庸不法之后，特召天下贤才。而有司又从泛举，尚书范敏独能荐卿等以辅朕。朕视卿等皆高年笃厚，故九月告于太庙，议立四辅。以王本、杜、龚为春官，杜、赵民望、吴源为夏官。惟秋、冬官缺，以本等摄之。迩年自春徂秋，天灾叠见，维秋之暮，天气尚暄。尝谕本等沐浴致斋，精勤国务，以均调四时。本等奉命且诚，逮立冬，朔风酿寒，以成冬令。呜呼，天其兆吉人乎！感应之机，如响斯答。古者三公、四辅，论道经邦，理阴阳，顺四时，其或有乖戾，则曰公辅失职。盖人事有不齐，则天应之有如此者！卿等尚当竭忠诚以勤厥职，庶几感格天心。”御集中又有与本等同游唱和诗，多不载。明年，命刑官议狱，送四辅及谏院给事中覆，无碍，奏行之；有疑谳，四辅官封驳之。寻召左御史中丞安然为四辅官，袭致仕，复起为国子司业。寻以星变，敕谕王本等，本寻坐法磔于市。又明年，罢，不复设置。大宗正院改为宗人府，置宗人令，左右宗人正，左右宗人，以秦、晋、燕、周、齐五王为之，俱正一品。后存府，以驸马都尉领之。置皇太子左右率府，都督同知康茂才、张兴祖兼左右率府使，副使顾时、孙兴祖同知王府事，佥事吴祯、耿炳文兼左右副使。置谏议大夫，以唐铎为之。置谏院，左右司谏以耆儒刘育、关贤为之，左右正方以耆儒赵肃、何显周为之。置执法议理司，以前元工部尚书濂为之，乃李韩公之女弟婿也。置审刑司，左右审刑正六品，左右详议正七品。凡大理寺平允法司囚犯，皆得详驳之。置考功、承敕、司文三监，每监设令一人正六品，丞二人从六品，监察御史马亮、张迥等五十六人为之。命中书省、兵部，定给武官诰敕之制，其特授升除者，大都督府同承敕监官以上旨附籍。其初入仕者，具年籍父祖己身功迹；其已入仕及升除者，具所历功过年籍。大都督府咨于中书省，送兵部覆奏贴黄，考功监参考同奏附籍。部拟散官，移交翰林院撰文，付司文监校勘，奏付中书舍人书写，署名用印，转付承敕、考功二监，并还本部，以次署名用印赍赴省、府、台官署名，仍付司文监对同，署名用印，方付各部，给授。如袭职降用者，大都督府勘验，具年籍祖父功迹；降用者具其罪名，奏旨处分，承敕监官附籍，具咨省送部覆奏贴黄，参考对同，拟官撰文，署名用印，给授如前。置平驳诸司，命翰林院编检以下、春坊司直以下赞读考驳诸司奏启，如平允，则署其衔曰“翰林院兼平驳诸事某官某押。”置磨勘司，令以太子伴读高晖为之。置内正司，司正一员正七品，司副一员从七品，专纠内臣之失仪者。寻改曰典礼司，又改曰典礼纪察司，升正六品，寻止称纪察司，以李彬言等为之。置绳顽司，令、丞各一员。置稽疑司，正一员正六品，左右丞各一员从六品。属官曰司筮，无品。署东宫通事司，令一员从八品，丞一员正九品，荣铉、郑肃为之。署东宫文学，赵晋为之。置城门都尉一员，以死事指挥刘广子景为之。君子卫，居文官子姓；舍人卫，居武官子姓。以指挥使李谦安子忠领之。置侍仪引进使，正五品；阁门使，从五品。以故诚意伯刘基子仲为之。置尚宾大使、儒学提举、提举司校理、侍礼郎、奉天门待诏，俱革。
　　易名而职如故，或品有上下者：枢密院为大都督府，又为中、左、右、前、后五军都督府，使知院，从一品，为左右都督，升正一品；副使同知院，正二品，为都督同知，从一品；签院从二品，判官从三品，今为佥事，正二品。上初下太平，自称太平兴国翼大元帅。下建康，立天兴建康翼大元帅府，廖永安为大元帅，常遇春寻为行中书省马步水军都督大元帅。寻设江南行枢密院，汤和同佥院事徐达、廖永安为同知院事。改院为大都督府，朱文正为大都督，品如知院。李善长兼府司马，宋思颜兼参军。后以李文忠、汤和为左都督，冯胜、邓愈为右都督。永乐以后，五府职名如故，而权悉归兵部矣。有副使在佥事之上，寻革，复置大都督。参议一员正三品，户部尚书樊思民为之。又置掌判官，品同参议，吏部尚书陈铭为之。五断事司下，各设稽仁、稽义、稽礼、稽智、稽信，今俱革，而其职为经历都事。御史台，左右御史大夫从一品，中丞正二品，侍御史从二品，治书侍御史正三品，殿中侍御史正五品。上为吴王，始创台，以汤和、邓愈为左右大夫，刘基、章溢为中丞，文原吉为治书，安然为中丞，基实干台事。复省治书、殿中不置，而汪广洋自左大夫入中书，陈宁代之，安然为右大夫。中丞涂节告变，而台以中丞为长官，安然任之。后改为都察院，都御史仅七品，御史九品。寻复升正三品，俄以左右都御史代大夫，为正二品。副都代中丞，为正三品。佥都代侍御，为正四品。与六部颉顽矣。翰林院，初设学士正三品，讲读学士正四品，直学士正五品，待制从五品，应奉正七品。寻设学士承旨正三品，学士从三品。承旨则詹同、宋濂为之，学士则陶安、朱升为之，直学士陈、范常为之，待制秦裕伯、王为之，应奉赵震、殷哲为之。后罢承旨、直学士、待制、应奉不设，而降学士为正五品，讲读学士为从五品。建文初，改讲读学士为文学博士，方孝孺任之，参预机务如内相。复置检阅一员从九品。
　　洪武末，设华盖殿、谨身、文华、武英、文渊、东阁诸大学士，俱正五品。华盖以刘仲质，邵质，文华以全思诚、鲍恂、余铨、张长年，武英以吴伯宗，文渊以朱善、宋讷，东阁以吴沈为之，而无所领，惟从容备顾问而已。其后罢不设。建文中，革大学士，止设学士，而以谨身为正心，然亦竟无授官。永乐始以胡广、杨荣、金幼孜为文渊阁大学士，领阁务。洪熙进杨士奇华盖，杨荣兼谨身，黄淮、金幼孜兼武英，独以光禄署丞权谨为文华殿大学士，无兼官，亦不预阁务。谨去后，文华至今不设大学士。得非以皇太子讲读之所故耶？此殊不可晓。嘉靖末，以华盖殿为中极殿，谨身殿为建极殿，首以徐阶、袁炜充建极殿大学士，而中极自隆庆初始补李春芳。
　　洪武初，设弘文馆学士，不言品秩，刘基、危素、雎稼、胡铉、王大中、罗复仁为之，寻革。至洪熙元年，章皇帝复建弘文阁于思善门右，以储经史，备顾问，翰林学士杨溥掌阁印，帝手授之。侍读王、五经博士陈继、吏科给事中王荣参其事。不久，亻并阁务入文渊阁，溥亦办文渊阁事。
　　左右春坊大学士，与正学士同品，洪武中无任之者，当亦以为衍耳。建文，以任董伦。永乐，立东宫，李至刚为左，解缙、胡广、杨士奇因之；解缙为右，黄淮因之。洪熙，曾为左，王英为右。景泰，商辂为左，彭时，吕原、倪谦因之；刘俨为右，刘定之因之。逾五十年，而弘治癸亥，《会典》成，以左坊学兼读学迁中允杨廷和，上疑而问之，内阁具实对，乃已。廷和竟迁，不设。赞善大夫正五品，宋濂尝为之，后止为赞善，从六品，司直以下亦不常设。置将作卿，正三品，单安仁为之，后并入其事工部，而名尚存，后改为营缮正。置司农卿，正三品，杨思义为之，后入户部。置京畿都漕运使，正四品，专治京师军储，单安仁、薛祥为之。置宣徽院，使正三品，阮崇礼为之，后为光禄司卿徐光祖为之，最后为光禄寺从三品。置太史院，使正三品，刘基为之。改院为监，使为令、通判、佥事各一员，后为司天监，定为钦天监正五品，有正、副等官。置回回监，正副以下同钦天监，后革。置医药提举司，改太医监，正三品，少监正四品，孙守贞为之，后改为太医院，使正五品，院判正六品。置滁阳牧监，从三品，后为太仆寺。置仪礼司正、副，后为鸿胪寺卿、少卿。置信宝提举司，从五品，后为尚宝司，正五品。置营田使，专董垦近畿田，大都督府副使康茂才为之；至嘉靖中，设三都御史清屯，寻革。置帐前总制亲军都指挥使，冯国用、国胜为都指挥使，朱文忠、康茂才为左右副都指挥。又置金吾侍卫军都护。又置都镇抚司，孙养浩为镇抚。又置□□都尉府，正三品，盖即今锦衣旗手卫也。又置兵马司都指挥使、副都指挥等官，后改文职，降至六品，而犹冒故衔。
　　初置江南行中书省，以后平浙江、湖广、江西、河南、山东等处，俱设行省，其品秩一如内省，惟不设丞相，有袁国公欧普祥者，因伪汉故官而已。后改行省为布政使司，布政使视平章，为从二品；左右参政，从三品；参议，从四品。行枢密院为都司，都指挥使正二品，同知从二品，佥事正三品。初下太平，太平兴国翼大元帅李善长为都事，潘庭坚为教授，汪广洋为令史。下建康诸路，廖永安、徐达、常遇春、汤和、俞通海、邓愈、邵荣、耿炳文为大元帅，后改翼为卫，置指挥使、同知、佥事等官，事实品禄如故。置詹事院，詹事则右都督冯胜领，同知则平章胡廷瑞、廖永忠、李伯领之，副詹事则左右丞赵庸、王溥领之，后并为少詹事。署诸王府左右相各一员正二品，左右傅各一员从二品，以郑九成、王克复、汪河、文原吉、朱复为相，桂彦良、熊鼎为傅，而别设长史官为正五品，若相属官者。寻以耿炳文、吴良、谢成等为武相、傅，位居文臣上，其后革相、傅、亻并入长史，见任者皆降秩五品。而武相、傅事亦入护卫。十八年，命进士观政六科、承敕、考功诸监者，曰庶吉士，取庶常吉士之义也，以杨靖、沈氵晋等为之。二十八年，改六科给事中曰元士，以见在人数，正得八十一也，复改曰源士，以政源所自出也。

　　○建文官制后革
　　建文元年，更定官制：六部尚书升正一品，增左、右侍中正二品，侍郎如故。省户部十四司为民部、度支部、金帛部、仓庾部；邢部十四司为详宪部、比议部、职门部、都官部。诸司俱去清吏二字。都察院左、右都御史去‘左、右’二字，后改御史府，都御史为御史大夫。通政司为寺，使为卿，通政参议为少卿、丞，增其属左、右补阙、拾遗各二员。与大理寺卿，止称通政大理卿，左、右寺正为都评事，副为副都评事，司务为都典簿。太常、光禄、太仆、鸿胪、尚宝俱止称卿，其少卿、丞分左、右。祠祭署之称，天坛者曰南郊，泗州者曰泗滨，宿州者曰新丰，增锺山祠余署及司圃所。光禄少卿升从四品，太仆增少卿、丞各一员及典厩、典牧二署，十五群，遂生三群，分隶之。詹事府詹事曰詹事卿，少詹事曰少卿，增宾客二员。增设资德院，资德一员，资善二员，其属赞读、赞书、著作郎各二员，掌籍、典簿各一员。国子监增司业为二员，省博士、学正、学录，增助教为十七员。翰林院增承旨一员，文学博士一员，省讲读学士。置文翰、文史二馆，文翰设侍书，革中书舍人，职归之文史馆，修撰以下如故。殿阁学士俱去“大”字，谨身殿大学为正心殿学士。六科省左右给事中。五城兵马指挥曰兵马、副兵马。布政使升为正二品，止一员，去“左右”字。提刑按察司曰肃政按察司。升广东盐课司为都转运盐使司。革五府断事及稽仁、稽义等官。亲王府增宾辅二员，正三品，左、右长史上增长史一员，正四品，增伴讲、伴读、伴书各一员，审理、典膳、奉祠、良医、典宝各正去“正”字；郡王宾友二员，正四品，教授一员，记室二员，直史一员，左、右史各一员，吏目一员，典印、典祠、典礼三署各一员，典馔、典药二署各二员，引礼舍人二员，仪仗司吏目一员。凡宾辅、三伴、宾友、教授，进对侍坐，称名不称臣。至永乐初，俱改正，从洪武之旧。
　　更定勋阶：尚书曰特进资政上卿，侍中曰资政卿，二品如之；侍郎曰资政亚卿，三品如之；郎中曰资政中大夫，员外郎曰资政大夫。给事中曰嘉政中士。又遣户部左侍郎夏原吉、给事中徐思勉等二十四人充采访使，分巡天下，问民疾苦，旌廉斥贪，得以便宜行事。

　　○永乐官制
　　永乐初，以北平为北京，置行部尚书二员，侍郎四员，所属吏、户、礼、兵、刑、工六曹，郎中、员外郎、主事，品秩如京师，而其职则布、按二司也。末年置六部，始革。置行后军都督府以代都司，后置五府，其事归焉。 

●卷八

　　○召故相敕札
　　我朝超用内阁大臣，未有如张永嘉之笃者，真所谓家人父子也。按：嘉靖十五年，致仕少师兼太子太师、吏部尚书、华盖殿大学士张孚敬表启问安，仍疏贺册嫔。上优诏答之，遣锦衣卫副千户刘昂视孚敬于家，赐之敕，曰：“卿以内阁元辅，朕所倚毗。顷因有疾，恳乞归休。朕察卿有不获已之情，乃特俞允，送卿还卿。兹得卿来疏奏问并贺，省览之余，具悉忠爱，特遣锦衣卫副千户刘昂赍敕往视卿疾。如既愈，即便来京，勿负朕望；果未除，则当善自保摄，用副朕眷思之怀。”复以手敕付昂，曰：“敕旧辅孚敬，卿比以疾乞还，允切朕思。昨得奏贺，朕躬平吉，圣母康泰。及择原选淑女内曰曹、王二氏，朕御而各有喜，斯将近，已先册封为端、昭二嫔，并河南李氏、京选王氏，补为敬、静二嫔。又，朕于春三月，躬行谒陵礼，奉慈车率后妃，礼成后，又于四月之吉，命工恭饰新七陵增造等项。朕自作幽宫于长陵左之阳翠岭，改小山一名平台山，以尊皇祖太宗尝御之地。前次并往金山拜皇高祖妣章皇后、皇曾叔祖景皇帝二陵，奉圣母舟回京。今朕命使昂往视卿于家。卿如果疾未痊，便不烦以见；如小可，即星夜以行，急来见朕，副切思情，勿自负自弃，以致朕怀无已。卿其承之。”

　　○致仕守正大臣敕谕
　　世宗初政，群臣论荐大学士刘健、谢迁、户部尚书韩文皆以论劾逆瑾守正被害，后虽复官，而旌典不及。于是，特遣行人赍敕。谨录之，以见一时之盛。
　　皇帝敕谕特进、光禄大夫、左柱国、少师兼太子太师、吏部尚书、华盖殿大学士刘健：“朕惟人臣之事君，得志行道，树功烈于当时者，固难；而名遂身退，康宁寿考，始终一节，足以系天下之望，尤为不易。卿资禀醇正，器识恢宏，粤自早年，究心理学，上探河洛之传，登名贤科，蜚声艺苑。劳勤懋著，闻望弥隆。遂以硕德长才受知于我孝宗皇帝，简自圣心，擢居政府，朝夕献替，不诡不随，培植人才，爱惜善类，宣达民隐，慎守彝章。延访于便殿，赐问于平台，危言谠论，裨益弘多。是以致弘治十有八年之间，政事清明，实惟卿与二三大臣佐理之功。至于顾命之际，推诚付托，至切至专。卿感激知遇，益切劳瘁。故当武宗皇帝改元之初，随事纳忠，曲为匡救。其毅然不可回之气，往往形于辞色。厘革宿弊，斥逐群小，直道难容，告老而归。高风大节，播在天下。中遭权奸，横加谗抑。旋复昭雪，人皆钦仰之不置。乃今年近九旬，体履康泰，全名盛福，求之当代，实鲜其伦。惟昔宋之名贤如司马光、文彦博辈，皆卿乡哲。揆其始终进退之大义，抑亦不多让焉。朕嗣承大统，图新治理，顾兹尊贤优老之典，诚不可缓。惟卿累朝旧德，实轸朕怀，矧大公论明扬，至再至三，亦可见卿之贤于人远矣。兹特遣行人赍敕至家存问，仍赐羊酒，命有司月馈官禀八石，岁给舆隶十名，用表┆数。卿其体朕至意，顺养天和，茂膺寿祉，用表仪于天下，非特卿一乡一邑之光而已。朕又闻老臣体国，义不忘君。卿有嘉谟至计，尚无所隐，以辅朕之不逮，期于海内安，共享太平之福，而卿亦有令誉于无穷矣。钦哉！故谕。”时正德十六年之五月戊午也。
　　皇帝敕谕光禄大夫、柱国、少傅兼太子太傅、礼部尚书、武英殿大学士谢迁：“朕惟人臣立朝得行其志，建功立业者，固难；而退处其乡，寿考康宁，完名全节，足以系天下之望，尤为不易。卿性资端方，器识宏远，粤自早年，潜心正学，遂以文章大魁天下，蜚声翰苑，誉望弥重。逮孝宗皇帝简注有素，爰自宫端，擢居内阁，朝夕献替，不激不随。当时政化清美，实惟卿二三大臣佐理之功。暨闻末命，付托谆切，益感知遇，誓竭诚悃，故当武宗皇帝改元之初，随事纳忠，协心匡弼，厘革宿弊，斥逐群小。直道难容，告老而归，高风大节，播在天下。乃今年逾七衰，体履安康，子姓蕃茂，全德盛名，求之前代亦不多见焉。朕嗣承天序，图新治理，顾兹尊贤优老之典，诚不可缓。惟卿累朝耆旧，实轸朕怀。兹遣行人赍敕存问，仍赐羊酒，命有司月馈官禀八石，岁给舆隶十名，用表异数。卿其体朕至意，顺养天和，茂膺寿祉。行将起卿于家，得闻猷告，以辅朕之不逮。惟国有无穷之休，而卿亦有无穷之问矣。故谕。”
　　皇帝敕谕光禄大夫、柱国、太子太保、户部尚书韩文：“卿以宏远之才，清慎之操，易攵历中外，多阅岁年。晚贰铨衡，晋司邦讨，劳绩茂著，为时名臣。越在先朝，首倡论劾，除革群奸。遭谗去官，退居田里，凛然风概，天下想闻。乃能懋修靡懈，德望愈隆，寿考康宁，年逾八衰，完名盛福，求诸今日盖仅见焉。朕初嗣位，念卿一时耆硕，人望攸归，已有旨起用。兹特先遣行人赍敕存问，并赐羊酒，仍令有司月给食米四石，岁拨人夫六名，以示优眷。行将起卿于家，来觐阙廷，以为班行之光。卿其颐养天和，益邵乃德，康乃身，用副朕寤寐老成至意。抑《书》有之曰‘尔身在外，乃心罔不在王室。’卿有嘉猷嘉谋未展书于平素者，尚无所隐，以裨朕之不逮。卿其敬念之哉！故谕。”时俱十六年六月之壬子也。
　　是时，刘公年八十九，韩公年八十二，谢亦七十三矣。韩以尚书得之，尤为异数。后四年韩卒，寿八十六。五年，刘卒，寿九十四。七年，谢复召，明年复归，又二年卒，寿八十二。自是，五公鏊、杨公一清、刘公忠三少傅，皆有司援例为请，得慰谕存问，而名寿俱不能及也。

　　○致仕辅臣寿考恩典
　　以礼，致仕内阁大学士八十、尚书九十，赐存问，起自嘉靖初载，实帝王隆礼耆硕至典。内阁大学士凡四见，而万历九年为盛。嘉靖元年，少师、大学士刘公健九十，河南左布政使闵楷等以闻，诏以“健累朝旧德，礼宜优厚。着本处巡抚都御史备彩币、羊酒，亲诣其家，宜谕眷念至意。”二十一年，少保、大学士毛公纪八十，山东抚按以闻，诏以“纪辅弼旧臣，年登八十，德寿并懋。其赐以羊酒，抚按官及门存问。仍月给食米四石，岁给人夫六名应役，以示优眷。”二十二年，大学士贾咏八十，守臣以闻，诏以“咏耆旧重臣，年跻八衰，齿德并茂。其赐以羊酒，命抚按官及门存问。仍月给米四石，岁给人夫六名应役，以示优眷。”盖毛公以八年定礼削官及夫、米，后官虽复，而夫、米不复；贾公则致仕时，原无给夫、米故也。万历十年，少师、大学士徐公阶八十，太傅居正等为请，诏以“阶辅佐皇祖，翼戴先帝，忠勤端亮，茂著劳勋，今年登八十，足称荣寿。准卿等奏，写敕差官存问。仍赐白金五十两、大红丝蟒衣一袭、彩缎四表里，以示优礼耆硕至意。”赐敕，一异也；遣使，二异也；赐金帛，三异也；赐蟒衣，四异也；阁臣题请，五异也。不给夫米者，先有故耳。

　　○赐八十九十大臣敕谕
　　成化七年八月，以南京吏部尚书致仕魏骥年九十八，特遣行人赐敕存问。其辞曰：“卿以醇笃之资，正大之学，历事累朝，官登八座。归安田里，寿届百龄，进退从容，体履康豫，缅惟风采，嘉叹不忘。兹特遣行人赍敕存问，并赐羊酒，令有司月给食米三石，优赡终身。卿宜倍加调摄，益隆寿祉。伫闻谠论，用慰渴思。卿其体朕至怀。”万历九年五月，以少师、太子太师、吏部尚书、建极殿大学士徐阶八十，遣行人赐敕谕存问，曰：“朕闻古者公孤在朝，则坐而论道；更老在学，则宪而乞言。惟尊贤尚齿之仪，实褒德劝功之典，眷言耆硕著有勋，庸世咸仰为达尊，朕岂靳于殊数？卿才优王佐，学擅儒宗，早驰誉于清华，历试功于盘错。简知皇祖，晋陟台司，履忠顺以事一人，持兼靖而先百辟。当忄佥壬之既黜，更治化以维新。惩贪污而仕路肃清，奖忠直而真材汇进。申明典制，多安边裕国之筹；默运枢机，有尊主庇民之略。定拜本于危疑之际，宣上德于弥留之中。翼我先皇，嗣基图而抚方夏；保予冲子，升储贰以奉宗礻兆。方倚重于黄扉，遽乞闲于绿野。后先多绩，朝廷资其典刑；终始完名，寰寓想其风采。自天纯佑，俾尔寿康，届兹八旬，敛时五福。匪直先民之楷式，实惟盛世之祯祥。朕祗先猷，追惟旧德，粤稽功载，申宠章。兹特遣行人涂时相赍敕存问。仍赐银五十两、大红丝蟒衣一袭、彩币四表里，以示朕眷。于戏！卫武虽在耄勤，箴儆不忘于国，晋公已解机务，安危犹系其身。惟我宗工不殊前哲，其茂绥蕃祉，慎保修龄，尚谋黄发之询，用慰苍生之望。钦哉！”

　　○考满非常恩赐
　　永乐中，尚书凡三年满，有赐羊一牵、酒十瓶、钞千贯者；九年满，有赐敕奖谕、赐宴内殿者。其后奖谕、赐宴，惟内阁大臣一品九年满有之。而六年满，于羊酒钞锭之外，又有加赐白金五十两、大红麒麟缎衣一袭衣酒馔一桌者，则自张永嘉始，夏贵溪、严分宜、徐华亭俱有之。张江陵九年满，于羊酒、钞锭外，及银两、表里，俱以为常赐，复加赐白金二百两、坐蟒蟒衣各一袭、彩缎八表里，升左柱国、太傅，予三代诰命，荫子尚宝司丞，锡宴礼部，辞太傅而已。最后十二年满，上为召吏、礼部传谕：“元辅居正，受先帝顾命，夙夜在公，任事任怨。虽称十二年考满，实在阁办事十五年，忠勋与常不同，应得恩荫等项，着从厚会议来看。”寻遣司礼监太监张诚赐银三百两、蟒衣一袭、丝四十表里、羊十只、酒六十瓶、钞十万贯、酒饭五卓、鸡十只、鹅五只、猪肉一百五十斤、汤五品、白面一百二十斤、香油三百二十斤、白糖一百斤、黑糖一百四十斤、蜜二十五斤、烛一百对、柴三百扛、莲肉二十斤、荔枝十斤、圆眼十斤、胶枣红枣各二十斤、栗子三十斤、冬笋二十斤、蘑菇香菌花椒胡椒各五斤。寻敕谕：“元辅卿亲受先帝遣嘱，辅朕十年，四海升平，四夷宾服，实赖卿匡弼之功。精忠大勋，朕言不能述，官不能酬。兹历十五年考绩，特于常典之外，赐银二百两，坐蟒蟒衣各一袭，岁加禄米二百石。薄示褒眷，先生其钦承之。”该吏、礼二部疏上，加上柱国、太傅，支伯爵俸，荫子尚宝司丞，给四代诰命。仍赐敕奖谕，锡宴礼部。疏辞上柱国、伯爵俸而已。

　　○勋臣致仕恩典
　　凡勋戚不任事，即食禄，奉朝请，或以病免朝参，未有致仕者。正德中，张英公懋乞骸，特赐敕奖谕，赐金币、舆卒二十人，免朝，给禄视辅臣，恩礼有加，可谓缨弁之极荣矣。初，朱成公希忠辞府事，奖赐亦如之，而加舆卒为三十人，仍旧知经筵及监修国史。
　　中贵亦无致仕。嘉靖中，司礼监太监萧敬、张佐就闲，敬赐岁夫十名，佐夫五名，月廪俱十石。万历十三年，司礼监太监张宏以病乞闲，赐月廪二十石，岁夫三十名，尤重。然命下之次日而卒。

　　○八十恩数
　　嘉靖三十八年正月，少师、大学士严嵩八十，同官徐阶等上闻，诏苑直出入得乘肩舆，岁支伯爵禄，赐白金百两、彩币八表里、宝钞羊酒，锡宴礼部。其年六月，谕礼部：“秉一真人、恭诚伯陶仲文，职掌玄教，屡尽忠诚。在告年逾八十，其降敕遣锦衣卫千户一人往存问。赐白金一百两、彩币四表里、宝钞羊酒，以示眷怀。”按：二臣所遘，殊为隆渥。特以名德不昌，终从削夺，故不足道也。
　　严辞伯爵禄，不许，听辞旧支正一品尚书二俸。按：伯爵禄千二百石，今定本色八百石，每石折银七钱，折钞四百石。正一品俸千七十石，尚书俸七百三十四石，则当为千八百四石矣，是反夺其俸六百石也。岂一二品俱止二分本色，以是为厚薄耶？或前二俸不住支也。

　　○丁忧恩典
　　洪武中，布政使魏鉴、臧哲、徐中，知府李亨，丁忧家居。俱念其居官勤慎，各赐敕奖谕。鉴、哲赐米六十石，钞二十五锭；中、亨米五十石，钞二十锭。仍令其恪恭以孝，服满来朝，分理庶务，为生民福。永乐末，户部尚书夏原吉，自系所赦，复职，以母丧乞归守制，仁庙慰谕之，谓“卿有丧服，我无丧服乎？”遂留赞辅。赐米十石、钞一万锭、胡椒一百斤，遣家属护丧归，兵部给驿舟，有司治葬。又杨庶子荣，丁父忧奔丧，赐钞千贯，葬毕复任；丁母忧，以边事留，明年始奔丧。复赐钞千贯，奉御宋成护行，葬毕复任。成化二年，李少保贤，丁父忧，赐赙如例。奔丧，赐素食品，备途中用，太监林兴辅行。十六年，刘阁学吉，丁父忧，赐四表里、银五十两、米十石、钞十块、羊四空、酒十瓶，差少监送至其家。正德十年，杨少师廷和奔丧，行人吕律护送，赐敕书，给驿，礼部郎中祝銮谕祭，工部郎中王孝忠治丧。既抵家，遣司礼监少监秦用催取。万历五年，张少师居正闻父丧，上及两宫赐白金共一千五百两、钞三万贯、彩币三十表里、白米六十石、麻布百五十匹、香油柴炭称是。留辅政，辞，不许，遣司礼监太监同子编修嗣修代治丧，礼部主事曹诰等官司祭葬，请辞常禄，许之。仍日给酒饭，月给白米十石、香油二百斤、烛二百枝、茶三十斤、盐一百斤、柴炭称是。大婚后，许奔丧，上及慈圣各赐白金五百两、彩币八表里，仁圣白金三百两、彩币六表里。濒行，赐白金八宝六十两，尚宝少卿郑钦、锦衣指挥史继书护送，往回驰驿，抚按官以起程日期星夜驰奏。既葬，复命锦衣指挥翟汝义敦召之，限十日抵其地。朝辞，赐白金、彩币、酒馔，以重其行。服除，赐白玉带一条、大红坐蟒蟒衣各一袭、金执壶一把、金台盏一副，慈庆赐白金五十两、丝四表里，慈宁赐膳九品、金执壶一把、金台盏一副、金箱牙筋一双、白金五十两、彩缎四表里、荤素食八盒、甜食四盒、酒十瓶，仍设宴管侍。十一年，张少师四维闻父丧，守制，赐斋米八十一包、布十五筒、钞三千五百贯、银三百两、彩币六表里，两宫赐银二百两、彩币四表里。陛辞，赐白金一百两、彩币六表里，行人护行。按：蒲州赐比江陵仅三之一，视他辅臣则倍屣矣。嘉靖末，吕少傅本丁母忧，无所赐。

　　○大臣殁后仪典
　　洪武二年六月，故征虏左副将军、中书平章军国重事鄂国公常遇春卒于军，讣闻，上命礼部议举哀。丧至龙江，上亲出祭之，敕葬钟山之阴，给明器九十事，纳之墓，赠开平王，谥忠武，仍王其三代。后中山武宁王卒，礼如遇春。盖以二王为开国诸功臣冠故也。自后，内客首辅卒于任者，如赠太师杨士奇、杨溥、李贤、彭时，赠太保费宏、太傅李时，恩礼最号隆重。然祭不过九坛，斋粮、麻布五十石匹而已。万历十年六月，故太师、吏部尚书、中极殿大学士张居正卒于位，上赐斋坛、麻布五十筒、筒十匹、米二百石、香烛油薪称是。又与仁圣、慈圣两宫、潞王共赙白金二千三百两，两宫复赐斋粮、米、麻布二百匹、香烛油薪有差，祭九坛，外加七坛，大约视亲王及国公之加师傅者，赠上柱国，谥文忠。遣官会布政司营葬，仍命京堂四品官、锦衣堂上官各一员护丧。其子编修等辞谢疏，上批答：“朕念先生承先帝顾命，鞠躬尽瘁，殁而后已，忠劳可悯。他还有高年之母在京，着差司礼监太监陈政护送还乡，驰驿前去。”然未几夺其官，并追一切恩典。

　　○居守赐敕
　　国朝六飞在狩，必有居守。如文皇幸北京，皇太子监国，尚书蹇义、金忠，谕德杨士奇辅。北伐虏，皇太孙居守，尚书夏原吉辅。宣德征汉庶人，郑王、襄王居守，广平侯袁容，武安侯郑亨，都督山云、张升，尚书黄淮、黄福、李友直辅。正统己巳，上北征，成阝王居守，驸马都尉，尚书王直、胡钅癸，内阁学士陈循、高辅。此皆重在居守，诸臣无专敕。正德，上南征宁庶人，是时无监国者，内则司礼监太监萧敬等，太学士杨廷和、毛纪，外则五府会昌侯孙铭等，六部尚书陆完等，厂卫太监张锐等，专营太监谷大用，兵部尚书王琼等，皆有敕。是时，权在中人，故敕中人重，而内阁轻。嘉靖，上幸承天，皇太子监国，宣城伯卫钅享，遂安伯陈钅惠留守，太学士顾鼎臣，尚书张瓒同留守。是时，上注意内阁，故顾有特敕为重，而诸大臣轻。今按：正德内阁敕可考者，皇帝敕谕大学士杨廷和等：“朕今亲统六师，奉行天讨，剿除反逆，以安宗社。尚念根本重大，居守无人，一应合行事务，恐致废驰。特命尔等照依内阁旧规，同寅协恭，勤慎供事。每日司礼监发下在京在外各衙门题奏本，俱要一一用心看详，拟旨封进，奏请施行。其奏有军机紧急重大事情，合用军马钱粮器械关防符验之类，尤要详加审处，拟旨封进，听司礼监一面奏闻定夺，一面发各衙门依拟议处，毋致迟滞误事。尔等受兹重托，尤须尽心竭力，维持公道，不诈徇私执拗。如违，责有所归。尔等其钦承之。”皇帝敕谕少保、太子太傅、礼部尚书、武英殿大学士顾鼎臣：“朕兹巡幸承天府，恭视显陵，车驾往回，动历数月。昨已册立东宫，命之监国，特留卿赞辅，协同文武重臣居守。内自禁掖，外而都城，远及边邮，并大小百司庶务，悉以付卿。卿宜遵承朕命，应启请者，拟请令旨施行；应闻奏者，驰奏行在定夺。其在密切紧重事情，宜用钦赐印记来闻。卿讲幄重臣，久怀经济，朕兹重寄，宜钦承之。”

　　○在京尚书都御史特敕
　　故事，臣僚奉特旨者有敕，若部院大臣，拜命履任而已。独宣德中，于兵部尚书许廓有敕，谓“前尚书张本，能体朕心。上汲汲于国事。下忄卷忄卷于兵民。专意毕虑，夙夜不懈，戋刂弊举废，各有条理。其卒也，朕念之不忘，眷求贤能以继其任。尔廓久任于朝，谙练政务，特升兵部尚书。膺兹重寄，惟秉忠沥诚，勤以莅事，廉以率下，审察必明，谋虑必固。如政有不通，弊有当革，利有当建者，毋惮面陈，朕将择而行之。毋怠，毋忽。”又敕都察院右都御史顾佐，谓“尔佐刚直廉正，简在朕心。今特畀兹任，其竭诚尽力，必公必明，恪恭夙夜，毋惮勤劳。弹劾愆谬，毋避权要，毋枉良善，毋纵奸究。其各道见任御史宜审择之，凡廉谨公正、老成厚者，俱留在职；其不达政体、不谙文移、贪淫无耻及犯赃罪者，悉送吏部降黜。公差给假丁忧者，亦如之。务尽至公之道。所阙御史，即行吏部慎选，自今不许滥授。尔其钦哉！”正德敕左都御史刘宇等，令其“持廉秉公，正己率属。各道御史，务令奉职守法，清白自律，夙夜匪懈。一应政务，悉依《诸司职掌》及宪纲施行。言事必存大体，治事必循旧章。凡有章奏，必先呈禀，尔等指实奏闻，黜幽陟明，旧典具在。仍行南京都察院一体施行”。嘉靖敕兵部左侍郎兼学士署掌都察院张璁，谓“御史论事，不知大体，责人不究虚实，望风捕影，往往失真。”一倡众和，期于必胜。巡按在外又不能正己律下，惟知以声势加人。激扬官属，则以喜怒为取舍；鞠问刑狱，则任己情为出入。如山西马录惑于朋言，欲陷一家无罪之人于死地，勘官转相附会，酿成大狱。一省如此，他处可知。尔张璁宜宣扬朕意，昭示各官，痛自惩创，勉图修省。事君以不欺为主，律下以正己为先。论事必明大体而抑细故，论人必伸君子而抑小人。鞠狱惟平惟允，勿惮五过之疵；当官惟慎惟勤，勿忘三事之训。勿矫抗以要名，勿偏私以玩法。庶几不愧风纪之任，不忝耳目之官。仍行南京都察院一体施行”。后列款凡五条。

　　○洪熙特旌大臣三敕
　　敕太子少傅兼谨身殿大学士杨荣：“兹为胡虏梗化，久犯边疆，我皇考太宗文皇帝为宗社子孙天下臣民长久之计，不得已躬擐甲胄，亲率六师，往行天讨。岂期丑虏畏威远遁，班师之际，不幸皇考上宾。六军在外，朕又远违膝下，及斯崩殂，儿孙亦莫能知。惟卿尽忠为国，报先皇帝恩德，独为果断，致有今日。家国宁谧，宗社奠安。今辰奏告，忽思至此，实感不已，卿当重赉。曩者哀悼仓皇之际，报卿甚微，今追前勋加赐白金五十两、彩币表里各十、宝钞二万贯、白米二十石。特升卿为工部尚书，前官如故，三俸俱支，全支尚书本色。卿当领受，以慰朕怀。”又敕少师兼吏部尚书蹇义：“曩朕监国之时，卿以先朝旧臣擢兼詹事，日侍左右。时肇建两京，政务方殷，随事筹画，适中惟艰。卿以善翊君，以义殉国，劳心焦思，不遑身家，载历艰虞，未尝有咨嗟之意。及朕嗣承大统，赞襄治理，用济斯民。喻朕于道，不懈益恭，二十余年，夷险一节，朕笃不忘。兹以己意创制‘蹇忠贞印’一枚赐卿，用藏于家，传之后世。俾尔子孙知前人显荣于国者，良不易致，宜加保守。朕之子孙亦知卿弼予于艰，体朕爱卿之心，以保尔子孙。庶几上下相安，与国咸休。《书》曰‘惟后非贤不，惟贤非后不食。’自古君臣相遇难矣。往绩惟茂，永终是图。钦哉！”又敕少傅、兵部尚书兼华盖殿太学士杨士奇：“往者，国家肇建两京，政务方殷，朕膺监国之命，卿以翰林亲臣兼职春坊，留侍左右，赞助庶务，敷答章奏，筹画之际，适中惟艰，朕恒以为虑。尚赖卿一二臣僚，合心同德，徇国忘身，屡历艰虞，曾不易志。及朕嗣位以来，嘉谋嘉猷，入告于内，期予于治，以忧黎元。正固无二，简在朕心。兹以己意创制‘杨贞一印’一枚赐卿，用藏于家，传之后世。庶卿子孙由是知卿克致显荣不易惟艰，思保守之。惟朕子孙亦由是知卿弼朕之功，以保全尔子孙，与国咸休，与世无ル。《诗》曰‘无言不酬，无德不报。’又曰‘靡不有初，鲜克有终。’尚克交修，以成明良之誉。钦哉！”按：此皆洪熙元年所赐者，前一敕报榆木功，后二敕报监国功。其精切恳至，当非后世可拟，故特志之。

　　○太后还宫赐敕
　　今上将大婚，慈圣太后还慈宁宫，特以上付托少师张居正，仍赐坐蟒蟒衣各一袭、彩缎八表里、白金二百两。其敕辞云：“皇帝大婚礼在迩，我当还本宫，不得如前时常常守着看管。恐皇帝不似前向学勤政，有累圣德，为此深虑。先生亲受先帝付托，有师保之责，比别不同。今特申谕，交与先生，务要朝夕纳诲，以辅其德。用终先帝付托重义，庶社稷苍生永有赖焉。先生其敬承之。故谕，外赐坐蟒蟒衣各一袭、彩锻八表里，银二百两，示恳切至意。”

　　○赐敕奖言事
　　高庙以右司谏石时中、左判录夏守中言事，各赐钞十锭。巡按陕西御史凌汉言事，赐其子钞二百锭、绮衣一袭。文庙以镇守湖广总兵官、镇远侯顾成言事，赐钞五千贯、文绮帛八匹、彩绢八匹；再以言事，赐钞一万贯、银二百两、绮绢如前。又，以军人张贞言事，赐钞千贯、帛衣一袭。仁庙以大学士杨士奇言事，赐白米十石、彩币二表里、钞二千贯。又，以学士杨溥言事，赐彩币一双、钞千贯。二公及镇远皆有敕奖谕。
　　若洪武中超擢典史冯坚、卫经历黄福、边彝，又擢祁门知县何敏中为徽州知府，则皆以小臣言事者也。嘉靖中，刑科都给事中高时劾翊国公勋，加俸一级；御史邹应龙劾少师嵩，升通政司右参议；右中允赵贞吉以论兵升右谕德。

　　○手敕问大臣疾
　　洪武十八年，太傅魏国公徐达疮愈，帝赐敕曰：“方今九夷八蛮，大者畏力，小者怀德，非将军忠诚耿耿，以劳为逸，何由臻兹。将军功昭上下，泽及兵农，而于人欲之私，秋毫无犯。此其明智者乎！迩者，将军有疮疾，朕初闻之，于心恐焉。今喜疾愈，特遣将军子持至意，将军其悦且安，故劳。”正统七年，少师、兵部尚书华盖殿大学士杨士奇有疾，又以子稷犯法在告，帝赐敕曰：“卿历事祖宗以及朕躬，启沃弼赞，劳勋实多。比卿以疾违朕者数月，朕心拳拳。惟卿子乖家训，干国纪，朕不敢私。卿其以理自处，勉进药食，早图康复，以副注望。”景泰六年，少保、太子太傅、兵部尚书于谦有疾，帝赐敕曰：“昨闻卿偶膺重疾，朕心惕然。念卿夙膺重托，旦夕不可或无。已令近臣携医往视。兹复赐卿白金五十两为汤药费，并赐羊酒白米，卿其勉扶病体，副朕之意。”嘉靖十三年，少师、太子太师、吏部尚书、华盖殿大学士张孚敬有疾，上手扎谕“昨少保时特为卿陈病苦之情，朕惟近古之君，有剪须疗其臣之疾者，今朕每自取数味合以饮，或时亦效。兹手拣数味清心宁神驱火保肺之药为一服，卿亦如常煎而服之，服时用蜜一大茶匙。倘得病减，庶慰朕念。虽非剪须者之切，亦见朕意。服后一二日可告朕何如。”四十四年，少师、太子太师、吏部尚书、建极殿大学士徐阶有疾，上遣御医徐伟视疾，中涓赐猪、羊、甜酱瓜、茄、酒、米如例。已，复出尚方珍剂二瓿，命司礼贵臣王本赍手扎谕公：“痰火一疾，惟须自慎。既不可用寒剂，又不宜名降火。又有谓痰随气降，此非治法也。但仍以凉平性品用之，便消顺耳。又青州白丸子，真者亦效，非其本地合者无益。至于牵扯背肩痛，当以祛风顺气之剂，间服之，亦少资云。”万历十年，谕太师张太岳：“朕自冲龄登极，赖先生启沃佐理，心无所不尽，迄今十载，四海升平。朕垂拱受成，先生真足以光先帝顾命。朕方切永赖，先生屡次辞，忍离朕耶？朕知先生竭力国事，致此劳瘁，然不妨在京调理。阁务且总大纲，着次辅协理，先生专养精神，省思虑，自然康复，慰朕朝夕至意。”按：大臣有疾，赐米及羊、猪、酱瓜、茄，遣医诊视，此恒典也。徐、杨于三公获敕谕已为优礼；而永嘉、华亭独拜手和之药，辞旨眷眷，逾于骨肉；江陵至以三公署别号称先生，真殊典哉？特非上意耳。

　　○行人敕免真人朝
　　嘉靖十七年，皇帝敕谕正一嗣教大真人张彦&lt;羽页&gt;：“朕惟我皇祖之制，天下大小衙门官员，凡三岁一朝觐，卿亦在与焉，重其教也。今年又当其期，朕念卿晚年方得一子，矧在襁褓，或难远离。特遣行人黄如桂往谕，今次特暂免卿一来，俾卿得专守视，见朕保重尔嗣之意。卿其钦承之哉。故谕。”按：免朝，传奉一旨足颖。今至廑敕谕遣行人，称卿而恤其子幼，即勋戚宰辅所不能及也。亦┆矣。

　　○敕奖郡邑下僚
　　洪武中劳缘事，丹徒知县胡孟通，县丞郭伯高、广德州知州杨翰、金坛县丞李思进，俱留复任，为耆老奏保也。劳建阳知县郭伯大、县丞陆镒，伯大升泉州府同知，镒福州通判。劳盱眙知县方素易，升金华府知府，以政绩也。劳常熟知县成{艹曳}奇，以执府悍吏也。劳崇德知县毕辉、县丞齐搏，以治奸顽也。劳苏州府知府王观，以捶死奸吏也。劳平阳知县张础，以具奏金乡卫官也。已上俱遣行人劳。劳主簿王复春，仍升常州府同知。已上遣吏科庶吉士杨靖，皆有敕谕，上尊之赐，础加钞三十锭，素易有钞锭币帛。劳景东府知府俄陶，以不从乱也。有敕谕，仍赐白金五百两、文绮二十匹。永乐中，赐敕奖汶上知县史诚，上赐织金纱衣一袭、钞千贯，仍升济宁知州掌县事，以县事治也。昌乐县丞于子仁，以缘事奏保，赐金币，升知县，后复以缘事奏保，赐金币，升知府。尤为异常。

　　○赐敕褒致仕官
　　高皇帝敕谕秦府致仕左长史文原告，谓其“昔在秦府终其任，而国赖以安，民乐田里。一旦致政而归，国凶而民扰。所以然者，由群小忄佥邪导其为非。于是忠良奸宄，昭然可见。使朕念卿，夙夜不忘。特遣中使赍白金二锭、楮币百锭、文绮帛三十匹赐卿，以养高年，至可领之。”原吉初以治书侍御史执政，迁秦左相，秩正二品。后罢相，以左长史行相事，秩五品。而致士后，恩礼同宰辅大臣，固不以品秩高下为轩轾也。

　　○赐夫人敕
　　洪武二十一年，赐信国公汤和夫人胡氏黄金二百两、白金一千两、钞五百锭、彩缎三十表里，仍赐敕曰：“妇之道，专内政而无妒，勤劳启家，夫妇同心。若此古有之，今之人少见。惟朕臣汤和与尔夫人同朕乡里，当天下大乱之时，人各挈家避难，皈依豪雄，所在如之。独尔信国，立勋业于大廷。今也功成名遂，携长幼而归故乡。呜呼，昔尔夫妇墨发而来，今归故乡，皆苍颜皓首。夫人淑德，命妇如之鲜矣。特赐助和之功，启家之劳如数，夫人领之。”永乐八年，遣行人余炅敕凉州都督吴允诚妻曰：“比鞑寇以兵协尔夫妻为叛，尔夫及子从朕征讨，而尔能守节励志，与子管者谋执叛者戮之。以妇人而秉丈夫之节，忠以报国，智以脱患，朕甚嘉焉。今赐尔彩币十表里、米百石、钞四千贯、羊百空，用示褒嘉。” 
    
　●卷九

　　○天子赐名
　　高帝时，靖江王铁柱赐名炜，再赐名守谦。邓卫公友德赐名愈。李曹公保儿赐名文忠。杨左丞毕赐名宪。陈御史大夫亮赐名宁。江阴吴侯初为指挥名国兴，赐名良。魏国公徐允恭既嗣爵，赐名辉祖；及诸弟增寿、添福、膺绪，皆赐名。又赐署令汪名文。蹇忠定初名容，帝亲书“义”字赐之。齐尚书初名德，赐名泰。铁尚书铉以都督断事奏对称旨，上为字之曰鼎有。胡文穆初名广，建文君易之曰靖，后文皇命仍故名。永乐时，杨文敏子荣入阁，上为改之曰荣。故魏国公徐辉祖子释迦保袭爵，特赐名钦。李状元初名马，开榜日上亲书“其”字于旁，遂名骐。河南护卫军俺丁三发周王反谋，升锦衣指挥佥事，赐姓名赵诚。洪熙元年，赐魏国公徐长孙名显宗。夏太常昶既第入中秘，宣庙一日视其名曰：“日可从旁乎？”改置上曰昶。王毅愍初名强，改赐曰文。沐黔公初名俨，改赐曰斌。成化中，有虏患，上改布政使胡德胜名曰德盛。会昌侯孙镇以名犯英庙讳，上为改曰铭。世宗朝，少傅张文忠璁以嫌名请，上为改曰孚敬，仍赐字曰茂恭。恭诚伯陶仲文，上为字曰载道，赐号曰林隐，又曰凌虚子。

　　○赐国姓
　　太祖有义子数人，如李曹国文忠、沐西平英、都督何文辉、徐司马及元帅文刚、文逊等，皆赐朱姓。正德五年，义子武德，七年，都督钱宁、钱安、许国，赐朱姓。又赐都督朱福、朱刚，都指挥朱谦、朱春、朱翥、朱增、朱斌、朱政、朱海、朱岳、朱升、朱晟、朱彪、朱镛、朱钫、指挥朱钦等，千百户、镇抚旗舍朱钦等百二十人姓。十二年，赐舍人朱山、朱淮、朱容、朱淮、朱渭、朱义、朱大爵、朱印、朱珂姓，俱锦衣卫食粮。寻诏都督江彬、许泰、刘晖、张洪、神周、李琮，指挥焦睿，俱赐朱姓。又改指挥杨曰璋，焦椿曰棕，桂曰松，张天曰海，廷鸾曰璧，马定曰靖，俱赐朱姓。

　　○赐降虏姓名
　　赐降虏姓名：忠勤伯丑驴曰李贤，同安侯火里火真曰火真，顺义伯阿鲁哥失里曰罗秉忠，恭顺伯把都帖木儿曰吴允诚，忠勇王也先土干曰金忠，安顺侯脱火赤曰薛贵，永顺伯脱欢曰薛斌，清平侯买驴曰吴成，忠勇伯把台曰蒋信、子也儿孛思曰蒋善，恭顺侯也都帖木儿曰吴克忠，都督、都指挥、指挥等官麻子帖木儿曰王麒，完者帖木儿曰吴良，论都儿灰曰柴秉诚，把敦杭曰吴守义，曲伦台曰夏贵，北斗曰戚斌，观音保曰李观，把住曰杨效诚，朵儿只曰马惟良，铁柱曰柴克恭，满束儿灰曰柴志诚，脱脱孛罗曰脱顺，又脱脱索罗曰和爱，阿儿剌台曰杨汝诚，伯帖木儿曰柴志敬，猛哥曰安汝敬，脱脱曰杨必敬，只兰曰吴克诚，朵列干曰吴存敬，克罗俄领占曰罗秉忠，火失谷曰韩以谦，白斗奴曰白忠，阿的纳曰王义，阿剌帖木儿曰穆义，顶住驴曰丁顺季，百家奴曰季安祖，住不花曰柴永谦，额里孛罗曰高礼，那罕赤曰莫清，把秃曰赵忠美，伯容帖木儿曰宋一诚，哈剌你敦曰张隆善，演只不花曰王懋忠，撒儿桃曰刘允信，释家奴曰李显忠，昝卜曰张志义，阿剌失曰李从善，可捏曰郭以诚，苦木帖木儿曰柴永正，达册曰安汝坚，把的曰平以正，迷南失加曰安思谦，乃马歹曰王存礼，阿讨剌曰曰瑜，恰恰曰陈守忠，皮儿马黑麻曰马克顺，伯颜达里曰于忠，那海曰海荣，五十六曰陆忠，丑丑曰田义，虎三曰王彪，黑汉曰陈玄，伯家驴曰白毅，饶五十曰姚智，歹都曰郭美，牙失纳曰芮刚，采住儿曰失采，脱火赤曰朱静，氵即儿曰朱满，都忽曰朱恩，卜刁罕曰朱窥。又编修火你赤曰霍丘。

　　○赐免死诏
　　文臣非封侯、伯给券而有身免二死或一死诏者，太宗于光禄卿张泌，仁宗于光禄少卿李灏。此可据者也，灏免三死。内臣如金英、范弘辈，俱有之。据小说云，蹇、夏、二杨皆有赐，不可考矣。

　　○亲撰祭文
　　高皇帝谕祭群臣文，多出御笔，或有所感触即为之，然不以示恩礼也。若继体之世有之则旷特矣。嘉靖中，上为少保、礼部席尚书书，太子太保、兵部李尚书承勋，亲御翰墨作祭文，皆极谆恳，示不及入相及拜太宰意。

　　○赐群臣诗
　　高帝圣质天纵，其赐群臣诗文，不以贵近，触意即发，多不可纪。若承平之世，人主所赐内阁元老及禁林侍臣亦多，若尤┆而可纪者：宣宗赐少傅、工部尚书兼谨身殿大学士杨荣诗：“武夷巍峨青插天，丹山碧水相连延。扶舆旁礴之所产，往昔奋起多名贤。只合继续扬华芬，汉清白吏有远孙，明经策第多词垣。皇祖承天御天下，竭职论思靡馀暇。怀忠秉诚履坚贞，临事果达智识明。禁中颇牧才草荦，风云骥足千里轻。顾予菲德忝嗣位，旰食宵衣急图治。普天之下率土之滨，安危休戚翳余一人。大厦之兴藉梁栋，为邦必资辅弼重。卿事太宗兼仁考，历年固多身未老，方兹倚重傅与保。士有大抱负，尧舜其君民。勖哉！弼违补阙辅吾仁，齐芳昔贤辉千春。”世宗赐少师、太子太师、吏部尚书、谨身殿大学士费宏：“古昔贤王勤圣贤，必资贤哲为股肱。君臣上下俱一德，庶政惟和洪业成。顾余&lt;耳少&gt;末德寡昧，钦承眷命历数膺。宵旰兢兢勉图治，日御经幄延儒英。每从古训寻治理，歌咏研磨陶性情。诗成朕意或未惬，中侍传宣出紫清。补兖卿作仲山甫，为朕藻润皆精明。眷兹忠良一以赖，舜、皋仿佛康哉赓。朕所望者独卿重，庙堂论道迓熙平。虞廷盛治须百揆，商咨伊傅周两卿。朕缵大服履昌运，天休滋至卿其承。帝赉良弼匡吾政，协恭左右持钧衡。大旱须卿作霖雨，淫潦亦赖旋开晴。沃心辅德期匪懈，未让前贤专令名。”右皆七言歌行。又赐少师、太子太傅、吏部尚书、武英殿大学士杨一清：“迩年西陲扰，起卿督边方。三辞乃承命，开心副予望。才兼文与武，内外资安攘。宽朕西顾忧；遂使吾民康。公勤既昭著，夙名满华羌。敕使往宣召，复来坐岩廊。黄扉典政本，据诚以匡襄。余奉祖宗绪，志欲宣重光。深恐德弗类，倚毗赖卿良。展其平生志，佐朕张皇纲。股肱职补衮，伊、周并昭彰。助成嘉靖治，青史常流芳。”又赐太子太保、吏部尚书、武英殿太学士石负“黄阁古政府，辅导须才良。朕自即祚始，求贤日皇皇。卿以廷荐入，性资特刚方。在木类松柏，在玉如璋。可否每献替，忠实无他肠。圣学朕所勉，焕乎慕尧章。机暇有著作，忠怀庶宣扬。赖卿善补衮，绘绣衣与裳。竭诚乃赓载，彩凤鸣高冈。化成在人文，熙期虞、唐。地天既交泰，民物咸平康。述此酬卿劳，盛事传无疆。”赐太子太保、礼部尚书、武英殿大学士贾咏：“殿廷暑气薄，薰风洒然生。万几有清暇，书史陶吾情。日与圣贤伍，外诱难相婴。对时或感物，兴到句还成。豁然融心性，岂止谐音声。资卿为藻润，朕志益开明。卿本中州俊，简在登台衡。君臣际良难，所贵德业并。诗章本馀事，治理须持平。朕固谅卿志，夙夜怀忠贞。喜起协舜乐，交修和商{羔火}。《卷阿》有遗响，终听凤凰鸣。”又永乐五年，授交明经甘润祖等十一人为谅江等府同知，赐敕慰勉，仍赋诗一章各送之。宣德五年，命行在工部左侍郎许廓巡抚河南，仍赐之诗，曰：“河南百州县，七郡所分治。前岁农事缺，始旱涝复继。衣食既无资，民生曷由遂。顾予位民上，日夕怀忧愧。尔有敦厚资，其往勤抚字。徙者必绥辑，饥者必赈济。咨询必周历，毋惮躬劳。虚文徒琐碎，所至见实惠。勉Ａ１９磬乃诚，庶用副予意。”又命阳武侯薛禄等率师筑赤城等处，赐之诗，有“出车命南仲，城齐维山甫”句。禄不晓南仲、山甫，以问少傅杨士奇，具言之，且曰：“上以古之贤将待尔也。”禄乃拊心感泣。又，肃庙以礼部尚书席书病目，赐诗问之，期以弼亮。以刑部尚书赵鉴致仕，赐诗送之，嘉其止足。皆龙笺御墨，天书焕烂，真传家之至宝，耀世之盛事也。又，宣宗赐太医院使徐叔拱省墓：“云间秀毓人中英，襟怀磊落水壶清。群书博览析理明，青囊、金匮尤研精。济人利物心秉诚，江南江北驰芳声。峨冠博带属老成，轺车应召来我京。医人医国咸见称，回生起死知通灵。抡材特授官品荣，苍颜皓首延遐龄。锡尔凤诰彰尔能，追封仍显尔所生。谒来孝思摅衷情，恳告祭奠归先茔。朔风猎猎征帆轻，长江万里烟波平。故乡昼锦光荧荧，壶觞亲旧欢相迎。私恩公义当并行，北辕宜早登回程。两全忠孝惟在卿，汗简千载留清名。”又赐还乡：“太医老卿八十馀，胸蟠千古岐黄书。鬓含白雪面红玉，长纡锦绶鸣琚。光华近侍今三朝，致恭和保功业高。五花鸾诰宠先世，南望飞云心孔劳。归荣遂尔追远情，吴松江水清泠泠。春风花开景明丽，待尔重来朝阙廷。”
　　右叔拱以供奉庶僚得此，其奖予期注之隆，有公卿大臣所不敢望者。叔拱归乡时，天子赐二宫人、二小，使扶侍朝夕，后从葬于墓所。尤为┆典。余与叔拱之后益孙善，出家乘见示，后考之宣庙御集、邑志，皆合，因录于此。

　　○胜国臣特旌
　　自古忠臣殉国，亦有幸见旌于新朝者，如尧君素、刘仁赡之类。要亦创业之主，欲以风万后代，偶一为之而已。然未有我明之于御史大夫福寿者。高帝下建业，福寿以城破战殁，非若君素，仁赡之百折不挠也。高帝略其吠尧，锡以崇祠，著之祀典，与开国元勋并列。其平章政事与卫国公之位号、忠肃之谥，一仍元旧，不少贬损。有子陈龚福，仕为中书宣使，迁海州同知，坐法当戍边，上曰：“是福寿子，忠臣之后耶！”宥之，擢为太仆少卿，赐钞百锭。后二年，擢两浙都转运盐使，复坐为宣使时与胡丞相党事，既坐，减戍云南矣。上复曰：“此故元忠臣子。”改命于西平侯沐英处听用，仍敕侯善遇之。噫，可谓幸矣！彼庆童、也先帖木儿、陈友定者，独非忠臣也耶？上自取江东，以至即位，每遣使赍币问候元大将扩廓帖木儿即王保保辄被留，后虽定天下，而保保遁沙漠，数犯边，上犹册其妹为秦王妃，册文称太傅、中书右丞相、河南王保保之妹。洪武八年，保保卒，始册卫国公邓愈女为次妃。

　　○赏功异典
　　国朝大功，无过于取元都、定中原；而立功之臣，无过魏公达、鄂公遇春。然前赏止白金五百两，文币十表里；后赏止文币一百表里而已。岂其时库藏尚未充足耶？独二十一年捕鱼儿海之捷，大将军永昌侯玉赏银二千两、文绮五十匹、钞一千锭，左参将定远侯王弼白金一千两、钞八百锭、文绮四十匹，左右副将军延安侯唐胜宗、武英侯郭英白金各一千两、钞四百锭、文绮三十匹，右参将都督孙恪白金五百两、钞三百锭、文绮十五匹，乃至部卒以获宝功，百户池裕赏黄金一百两、白金三百两、彩缎六表里，总旗施文等各赏黄金一百两、彩缎二表里，各进官四级。二十二年，平九溪诸峒，擒贼首夏得忠功，靖宁候叶赐黄金二百两、白金三千两、钞一千锭、文绮三十匹，普定侯陈桓、东川侯胡海等次之。九溪之功，又下于捕鱼儿海矣。而赏若此，所不可晓也。
　　初平安南，英国公张辅赐冠服、白金四百两、钞一千锭、彩币四十表里，黔国公沐晟冠服、白金、钞同、币杀其二，丰城侯李彬等有差。再下安南功，张辅、沐晟各赐白金五百两、钞二万锭、彩币五十表里。正德五年，太监张永以平安化、发刘瑾功，赏白金五百两、彩币三十表里。此继世以后，赏功之极盛者也。
　　国朝黄金不以赏功，而自叶、池裕外，正统中，三殿工完，赏太监阮安，曾保各金五十两、银一百两、彩缎八表里、钞一万贯。景泰中，以参将杨俊获喜宁功，并总兵官朱谦，各赏金三十两、银六十两，加赏俊金二十两、银三十两、彩币三表里。又以立东宫，赏大学士陈循、高、江渊、萧、商辂各黄金五十两。赐黄金凡五见。

　　○勋臣归乡赏赐
　　洪武二十一年，信国公汤和还乡，赐黄金三百两、白金二千两、钞三千锭、彩缎四十表里；又赐其夫人胡氏黄金二百两、白金一千两、钞五百锭、彩缎三十表里。二十三年，魏国公徐辉祖、开国公常、曹国公李景隆、宋国公冯胜、申国公邓镇、颖国公傅友德还乡，各赐黄金三百两、白金二千两、钞三千锭、文绮三十匹、绫十匹。明年，凉国公蓝玉赐如之，加钞五百锭。江夏、长兴、永平、南雄、崇山、怀远、凤翔、定远、安庆、武定、巩昌、鹤庆、东川、靖宁、宣宁、普定、景川诸侯，俱黄金二百两、白金二千两、钞千锭、文绮三十匹。西平侯沐英来朝，赐黄金二百两、白金五千两、钞五千锭、文绮一百匹。按：钞一锭为五贯，贯直白金一两。五千锭则为白金二万五千两。

　　○赏告密功
　　洪武，太原卫军林旺、韩五儿以发刘原利叛，升百户，各赏白金三斤、文绮帛十六匹。千户张豫发庄成党逆，赏白金二百两、钞四百锭、衣一袭、良马金带一，升陕西都指挥，加赏白金二百两、钞二百锭、彩缎十表里、牛马各六。永乐，总旗靖西、京驴告叛，升百户，白金各五十两、钞百锭、彩币二表里，衣一袭。宁夏都指挥韩诚预言叛虏谋，赏钞三百锭、羊十空、酒五十瓶。百户王钅文业历城侯盛庸罪，升指挥同知，赏银一百两、钞四百锭。都督许成发谭深，赵曦谋杀梅殷，封永新伯。其后，御史李告汉王反，不过转佥都御史。而萧淮等发宁王谋，仅一转光禄少卿。又不足言矣。

　　○军民一事之赏
　　高帝不测之赏，虽戍卒田父，一善所不遗。如民人王升遗书诲其子平凉知县以廉俭，事闻，赦它罪，赐白金百两、川椒、附子各五斤，仍赐敕奖谕。盖以升家书要二药，令其起税寄来故也。又以军人王二随征，获马入官，赏白金百五十两、钞五十锭。民蒋公玉、刚甫，获兰秀山盗，各赏白金一百二十两。黄再文获长阳盗，赏白金一百五十两。军章不花执伪右丞燕海雅，赏白金三百两。

　　○尚师之赏
　　永乐初，尚师哈立麻初见，赐黄金百两、白金千五百两、钞二万贯、彩币四十五表里及法器、ブ褥、鞍马、香果、米、茶等物，徒众白金彩币。灵谷寺为高皇帝后资福，事竣，赐黄金百两、白金千两、钞二千锭、彩币百二十表里、马九匹，灌顶大国师哈思巴罗等各白金二百两、钞二百绽、彩币十马三匹。五台山为仁孝皇后资福，事竣，赐白金一千两、彩纱罗绢布二百六十匹。

　　○真人之赏
　　嘉靖前后，赐真人陶仲文银十馀万两、大红、金彩、绣织、蟒龙、斗牛、云鹤、麒麟、飞鱼、孔雀、缎罗纱绢无虑数百袭，狮蛮玉带、白玉带五围，金带一围，玉印二，金嵌宝冠、浑金冠、累丝冠、如意七宝簪、金嵌宝石、金银水盂、金盘、银盘各十馀副。

　　○诸降虏重赏
　　诸降虏之赏，无重于洪武之纳哈出、永乐之金忠者。纳哈出，封海西侯，赐玉带一、金箱香带一、白金一千两、文绮帛各四十匹、钞一千贯，又加赐文绮帛各十匹、白金二百五十两、锦衣一袭；妻子衣靴袜线，米五百石；宗王平章国公观童等十人，各文绮帛二匹、银二十五两，诸部将金带一百、花素银带七百、纱帽八百、银钞有差。又发钞三十万锭、织金文绮二千匹、布十七万六千七百十六匹、绵袄二万七千五百五十二领、冬衣及色绢衣三万二千二百四十袭。也先土干，即金忠，封忠勇王，赐金印、朝服、公服、玉带、织金文绮衣，黄金一百两、白金四百两、钞二千锭、丝五十表里、纱罗绫各二十匹、鞍马二匹副、牛百头、羊百头，居第床褥器用薪刍咸备；别赐妻黄金五十两、白金百两、丝二十表里、纱罗绫各十匹、钞一千锭、冠服一副、女衣一袭；其甥都督把台罕并都指挥察卜等八员，各白金五十两，钞七百锭、织金文绮衣一袭、丝六表里、线、布三十匹；指挥卜答帖木儿等三十一员，各白金三十两、钞五百锭、织金文绮衣一袭、线五表里、棉布二十五匹；千户昂克土列儿等十八员，各白金二十两、钞四百锭、织金文绮衣一袭、丝四表里、棉布二十匹；百户所镇抚格干帖木儿二十五员，各白金十五两、织金文绮衣一袭、丝三表里、棉布十五匹、冠带、鞍马、牛羊、薪刍、居室器皿，照等第给赐。

　　○北虏之赏
　　赐北虏之厚，无过于正统时瓦刺不花王太师也先者，盖其时虏势方盛故也。按：四年赐脱脱不花王可汗织金四爪蟒龙膝衤阑八宝衣一、织金胸背麒麟青红彩缎六、五色缎八、绢二十五、金嵌宝石绒毡帽一顶、金大鹏厌缨事件全、伽蓝香间珊瑚帽珠一串、宝金彩绣丝衣六、金绣缠身蟒龙直领一、青暗花井口对襟曳撒一、织金胸背麒麟并四宝四季花衤比甲各一、织金虎并圈金宝相花云肩通袖膝衤阑各一、金相犀甲麒麟系腰一、红甸皮描金花包二、减银折铁刀并鞘一、铜线虎尾三、尖云头套靴一、双秋水面乌木裹琶琶一、花梨木火拨思一、鞭鼓喇吧号笛各一、黄身勇字鱼肚旗一、鱼尾号带飞虎招旗二；妃及丞相、知院、大夫以下各有差。赐淮王也先如可汗。自是，岁岁有加。十四年，赐可汗织金蟒龙文绮彩绢一百八十四匹、金银各五锭、塔纳珠一千六百颗、金银箱木碗各二、织金九龙蟒龙浑金文绮三十八匹、绣金衣五件、靴袜乐器帐房药材等物；可汗二妃织金文绮彩绢三十二匹、各锦袍一袭、织金衣三件、靴袜针线脂粉丝绒具全。赐也先亦如之。未几，而有土木之变，尚赐可汗及也先各金百两、银二百两、托珠十、托珍珠百颗、织衣九，龙丝五匹，织金蟒龙丝五匹、织金胸背丝十匹、浑织金花丝五匹、素花丝二十匹并琵琶筝、胡琴、器皿等物。未几，太上还，可汗为也先所灭，赏却从薄矣。

　　○戎王来朝之赏
　　永乐破安南之后，西南夷王来朝者凡四五见。国家亦以其近世希旷，礼赐优渥，盖有令甲所不载者。按：永乐六年，氵孛泥国王麻邪惹加那乃来朝，赐王仪仗、交椅、水罐、水盆，俱用银，伞扇俱销金白罗，金装鞍马二匹，织金文绮纱罗绫绢衣十袭；王妃、弟妹、陪臣各有差。王寻病卒，棺殓皆资尚方，葬安德门外，亲为树碑。赐其子嗣王遐旺金箱玉带一、金百两、银三千两，及钱、钞、锦绮、纱罗、衾褥、帐幔、器皿；王母以下有差。十一年，遐旺来朝，赐黄金百两、白金五百两、钞三千锭、钱百五十万、文锦四、缎绮帛纱罗八十匹、金织锦绣文绮衣各一袭，并器皿、衾褥、帷幔等物；王母及叔以下有差。又九年，满剌加国王拜里迷苏剌来朝，赐金龙衣二袭、麒麟衣一袭及金银器皿、帷幔、ブ褥。朝辞，赐金箱玉带一、仪仗一副、鞍马二匹、黄金百两、白金五百两、钞四十万贯、铜钱二百六十万、锦绣纱罗三百匹、绢千匹、浑金文绮二、织金通袖膝衤阑二；王妃冠服一副、白金二百两、钞五千贯、锦绮纱罗绢六十匹、织金文绮纱罗衣四袭；王子侄陪臣赐各有差。十五年，苏禄国东王巴都葛叭答剌、西王麻哈剌吒葛剌麻、丁峒王叭都葛巴剌卜来朝，各赐金箱玉带一、黄金百两、白金三千两、罗锦文绮二百匹、绢三百匹、钞一万锭、钱三百万、文金绣蟒龙文绮麒麟衣各一袭；随从头目赐各有差。东王卒德州，赐葬，立碑，留其妃及弟守墓三年乃归。十九年，古麻剌郎国王斡剌义亦敦奔来朝，赐如苏禄东王。其年还至福州卒，赐葬，亦如东王。

　　○夷王赏功之优
　　永乐三年，以日本国王源道义捕倭寇献俘，赐九章冕服、钞五千锭、钱一百五十万、织金文绮纱罗绢三百七十八疋。明年，又赐白金千两、织金诸色彩币二百匹、绮绣衣十六件、银茶壶三、执银盆及绮绣纱帐、衾褥、枕席、器皿诸物、海舟一艘。又赐白金千两、钱一千五百万、锦丝纱罗绢四百十三匹、僧衣十二袭、帷帐、衾褥、器皿若干事；王妃白金二百五十两、钱五百万、锦丝纱罗绢八十四匹。四年，占城请夹攻安南，赐镀金银印、纱帽、金带、黄金百两、白金五百两、金织文绮衣二袭、锦绮纱罗有差。六年，以夹攻安南功，赐金印、黄金百两、白金五百两、锦绮纱罗五十匹、彩绢百匹。四年，以朝鲜世子李礻是朝，赐御制诗、白金、锦绮、书籍。其王芳远白金千两、绒锦绮罗百二十匹。十五年，以献马功，赐敕及白金二千两、文绮表里二百匹、纱罗绒锦五十匹、马二十四匹；妃文绮表里八十匹。

　　○赐百官食
　　洪武中，视朝毕，上御奉天门或华盖殿、武英等殿，公侯一品官侍坐门内，二品至四品及翰林院坐门外，五品以下官于丹墀内赞拜叩头就坐。光禄司进膳，各设馔，食毕，叩头而退，日以为常。二十八年始罢之。 
    
　●卷十

　　○降仕降级
　　永乐初，吏部尚书张ヨ、启部尚书王钝，以中奉大夫、左布政使致仕，降一级，然赐奖谕。非从斥典，或亦不绝其禄耳。

　　○勋臣夺公孤
　　永乐，曹国公李景隆以罪夺特进、左柱国、太子太师，以公归第。宣德，成山侯王通夺太子太保及侯，下狱，降为都督佥事。正统，宁阳侯陈懋以劾夺太保，寻复；景泰加兼太子太师；天顺复辞兼职。同时辞太子太师者武清侯石亨，寻进封忠国公。辞太子太保者都督张，寻进封文安伯。安远侯柳溥以劾夺太傅。弘治，平江伯陈锐夺太保、太子太傅。正德，惠安伯张伟夺太保及伯，下狱，复爵，至嘉靖加太子太傅。伏羌伯毛锐夺太子太傅，后亦复。嘉靖，昌国公张鹤龄夺太师及公，以南京锦衣卫都指挥闲住。武定侯郭勋夺太保、太子太傅，后复，进至太师、太子太师、翊国公，寻下狱，夺官死。恭诚伯陶仲文辞所兼少师、少傅、少保。玉田伯蒋轮以不敬夺太子太保。咸宁侯仇鸾自甘肃逮还，赦之，落太子太保，起镇大同，复。

　　○孤卿左削
　　景泰中，户部尚书金濂落太子太保，为工部尚书，寻复。天顺初，礼部尚书胡钅癸、吏部尚书王直落少傅、太子太师、谨身殿大学士。高落少保、太子太傅，寻致仕。吏部尚书王翱落太子太保，寻加太子少保，后复故。兵部尚书石璞落太子太保，为南院左都御史。兵部左侍郎俞纲落太子少保。都察院左都御史萧维祯、右都御史罗通落太子少保，仍故官。成化，吏部尚书李秉落太子少保，致仕。兵部尚书俞子俊落太子太保，为左都御史，仍致仕，后复太保、尚书。南京兵部尚书王恕落太子少保，致仕；弘治，起为吏部尚书，加太子太保。吏部尚书尹落太子太傅，为太子少保，寻落少保，致仕。户部尚书刘昭落太子少保，致仕。正德，太子少保、文渊阁大学士曹元并落尚书。嘉靖中，大学士桂萼落少保、太子太傅，致仕，寻复。吏部尚书欧阳必进落少保、太子太保，寻致仕。礼部尚书兼学士温仁和被论，落太子少保。刑部尚书闻渊落太子少保，寻加太子太保，为吏部尚书。少师、大学士高拱削官职闲住。刑部尚书潘季驯削太子少保，为民，后起右都御史，仍落宫保。其致仕后削官者：正德中，大学士刘健、大学士焦芳，俱落少师、太子少师。大学士谢迁、刘宇，俱落少傅、太子太傅。大学士杨廷和、蒋冕、毛纪，尚书乔宇、彭泽，尽落其少师、少傅、少保并尚书、大学士衔。嘉靖中，大学士贾咏以迎驾误朝，落少保、太子太保，后年至八十复之。工部尚书朱衡以山陵事，落太子太保。太子太保、礼部尚书潘晟起兼武英殿大学士，寻致仕，再削官闲住。太子少保、兵部尚书凌云翼一落宫保、尚书，闲住。其累降累复者：嘉靖，特进、光禄大夫、上柱国、少师、太子少师、礼部尚书、武英殿大学士夏言致仕，至湾召入，落阶勋及少师、太子太师为少傅、太子太傅，寻悉复之，进吏部尚书、华盖殿大学士；复赐归，未行，落少师、华盖殿为少傅、太子太师、礼部尚书、武英殿大学士，满九载悉复之，仍落阶勋官职闲住；久之，以礼部尚书、武英殿大学士致仕；召用，仍悉复故官，再落阶勋师殿衔，以吏部尚书致仕，逮下狱论死；后复故官。

　　○死后追削生前公孤宫秩
　　嘉靖八年，以谬议大礼，追削毛澄太子太傅、林俊太子太保。万历十一年，以执政怙肆，追削张居正太师兼太子太师。

　　○死后削公孤赠及谥
　　太子太保、工部尚书李钅遂，赠太保，谥恭敏；以行履不称且太学士杨一清私与削。太子少保、礼部尚书、赠太子太保、谥荣简盛端明，太子太保、礼部尚书、赠少保、谥荣僖顾可学，礼部尚书赠少师、谥文康荣靖邵元节，恭诚伯、谥荣康惠肃陶仲文，俱以隆庆初元削。张居正上柱国，以万历十年削；其削文忠谥，以十一年。

　　○访仙进秩
　　永乐中，胡忠安公钅癸，以访仙人张三丰不值，由都谏超为少宗伯。嘉靖中，王大任、姜儆，以访仙及符篆秘方，超为侍读学士。其后荣悴之顿殊者，忠安盖别有托也。

　　○中贵岁米
　　中贵人虽尊重用事，而太监品不过正四，计日止廪米升半及衣帽靴料而已。高帝时，既定监局职名，后中书省请量增岁禄至十二石，不许。其后有以军功加者，如吉祥、刘永诚之类，盖以十二石为一级也，然多不过三十六石而止。惟成化中，御马监太监汪直，初以缉事功加岁米二十四石，以建州功加三十六石，以威宁海功加四十八石，以黑石崖功加三百石，后累至四百八十石。正德中，司礼监太监张永，初以恩加岁米十二石，以平宁夏、逆瑾功加四十八石，以获妖人功加一百二十石，后累至三百余石。东厂太监张忠，以获妖贼功加岁米二百二十石，前后缉贼及应州等功亦累至三百余石。大约米至七十二石则当为正一品，而兼从衣料亦累增益，不可胜计。盖又王振、刘瑾之所无也。嘉靖，司礼太监张佐，累加至二百四十二石。麦福，加至三百七十石。黄锦，加至五百余石。

　　○三厂
　　永乐十八年立东厂，命内官一人主，拨锦衣卫官校剌&lt;虎戋&gt;大小事情。成化十二年，增立西厂，命御马监太监汪直主之，权出东厂上。正德三年，东厂有太监丘聚，西厂太监谷大用矣。复以荣府旧仓地为内行厂，司礼太监刘瑾自领之，得&lt;虎戋&gt;察一切及二厂不法事。

　　○中贵家属勋封
　　昭武伯曹钦，司礼监太监吉祥从子为后者也，亦自以战功从吉祥夺门封，后诛。成化，宁晋伯刘聚，御马监太监永诚从子为后者也，从永诚积战功至左都督，自以破西虏功封袭。正德中，泰安伯张富，司礼监太监永兄也；安定伯容，永兄也；高平伯谷大宽，提督团营太监大用兄也；永清伯大亮，大用弟也；镇安伯魏英，司礼监太监彬弟也；平凉伯马山，提督东厂太监永成侄也；镇平伯陆永，监枪太监り侄地。皆冒永等恩泽封，后俱革。马山虽贵，衣蟒围玉，为永成汲水浇花，调马于庭。他亦往往类是。

　　○内臣封父
　　太监四品，其官又不可以封其父者，或推恩其兄弟至都督等官，因而及耳。正德初，谷大用之父奉、张永之父友，特封锦衣卫指挥使。丘聚、魏彬、马永成之父赠如之。明年，奉、友俱进都督同知，刘瑾缘以赠三代皆为都督同知。而后遂为故典矣。

　　○中贵与实录恩
　　嘉靖五年六月，大学士费宏等言：“皇考《实录》成，其于圣谟睿德，纪载颇为详实，然臣等不敢自以为功也。盖累朝《实录》皆有章奏可据。若今献皇帝三十余年事，臣等所赖以考据者，则有司礼监太监张佐、黄英、戴永原编《实录》一册，载献皇睿制序文及各年章奏为详，功当首论。后又得司设太监杨保、陈清，锦衣正千户翟裕、陆松所纂之助，功当并论。”有旨，佐荫弟侄指挥佥事，黄英、戴永俱正千户，杨保百户，陈清总旗，俱锦衣卫世袭；翟裕、陆松升指挥佥事。

　　○内臣赐祠
　　天顺初，复司礼监太监王振官，立祠，赐额曰“旌忠”。成化初，赐御马监太监刘永诚特祠，额曰“褒功”。成化初，赐司礼监太监怀恩特祠，额曰“显忠”。史言恩之后有覃昌，其贤亦相等。自是请乞日繁，不可胜纪。按：永诚以功，恩以德。若振，罪魁也，此祀为不经矣。

　　○特赐蒋山寺广荐佛会
　　翰林学士宋濂《记略》：洪武四年冬十有二月，诏征江南高僧十人，钦天监择日于蒋山太平兴国禅寺建广荐法会，上宿斋室，却荤肉弗御者一月。复敕中书右丞相汪广洋、左丞相胡惟庸移书城社之神，具宣上意，俾达诸冥期以毕集。明年春正月辛酉昧爽，上服皮弁，临奉天殿，群臣朝衣左右侍。尚宝卿梁子忠启御撰章奏，识以“皇帝之宝”。上再拜，燎香于炉；复再拜，躬视疏。已，授礼部尚书陶凯，凯捧从黄道出午门，置龙舆中。备法仗鼓吹，导至蒋山天界，总持万金及蒋山主僧行容率僧伽千人持香华出迎，取疏入大雄殿。用梵法从事，白而焚之，退阅三藏诸文。自辛酉至癸亥止。当癸亥日时加申，诣浮屠行祠事已，上法驾临幸。云中雨五色子如豆，或谓娑罗子，或谓天华坠地所变。上服皮弁玉圭上殿礼佛，北向立，群臣各衣法服以从，和声即举麾，奏悦佛之乐，首曰《善世曲》上再拜迎，群臣亦再拜；再奏《昭信曲》，上跪进薰芗奠币，复再拜；乐三奏《延慈曲》，相以悦佛之舞，舞人十其手，各有所执，或香，或灯，或珠玉明水，或青莲花冰桃暨名Η衣食之物，势皆低昂应以节。上行初献礼，跪进清净馔，史册祝复再拜。亚终二献同，其殊┆者不用册。光禄寺卿徐兴祖进馔，乐四奏，曰《法喜曲》五奏，曰《禅悦曲》，舞同。三献已，上还大次，群臣退，诸僧旋绕佛座演咒梵骂三周，以寓攀注之意。初，属刂山石地成六十坎，漫以垩。至是，令军卒五百负汤实之，汤蒸气成云，诸僧速幽爽入浴，焚象衣，使其更以彩幢。法乐引至三解脱门，每门内五十步筑方坛，高四尺。上升坛，东向坐，侍仪使浦博西向跪，受诏而出，集幽爽而戒饬之。诏已，引入殿，致三佛之礼，听法于径山禅师宗泐，受毗尼戒于天竺法师慧日。复引而出，命轨范师饭摩伽陀斛法食，凡四十九饭。已，夜将半，上复上殿，群臣从如初。乐六奏《偏应曲》，执事者彻豆，上再拜，群臣从拜。七奏《妙济曲》，上拜送者再，群臣复从拜。八奏《善成曲》，上至望位燎，已，还大次，解严，群臣趋出。濂复《跋》：十四日甲午大风晦，雨雪交作，至午忽开霁，上悦，敕近臣于秦淮河燃水灯万枝。十五日夜过半，竣事，还宫，随有佛光五道从东北贯月烛天，良久乃已。书之见高帝之于释门典礼之异如此。

　　○番僧封爵之异
　　永乐三年，封四僧尚师哈立麻为万行具足十方最胜圆觉妙智慧善普应国演教如来大宝法王、西天大善自在佛，领天下释教事，赐玉印、诰命。十年，封其徒尚师毗泽思巴为万行圆融妙法最胜真如慧智弘慈广泽护国宣教正觉太乘法王、西天上善金刚普应大光明佛，余如前。成化中，封西僧尚师巴坚参为万行庄严功德最胜智慧圆明能仁感应显国光教弘妙大悟法王、西天至善金刚普济大智慧佛，领天下释教事。尚师即帝师，史讳之也。按：元时赠帝师有“皇天之下，一人之上。”其称尤异。然不云佛而云佛子，又其他衔名亦小简。

　　○道教封爵之异
　　洪武中，封张正常为正一教主嗣汉四十二代天师护国阐祖通诚崇道弘德大真人，领天下道教事。宣德，封高道刘渊然为冲虚至道玄妙无为光范衍教庄靖普济长春大真人。嘉靖，封邵元节为清微妙济守静修真凝玄衍范志默秉诚致一真人、礼部尚书，兼管朝天、显灵、灵济三宫，总领道教事；封陶仲文为神霄紫府阐范保国弘烈宣教振法通真忠教秉一真人、特进、光禄大夫、柱国、恭诚伯，兼管三宫，总领道教事。时徽王厚爝、辽王宪节亦自乞封真人，授黄金印，其印特大于国封之宝。

　　○真人得内阁恩典
　　真人陶仲文以少师一品考六年满，加特进、光禄大夫、柱国，兼支大学士俸，荫一子尚宝司丞。

　　○夷王封号之异
　　永乐，封安南国王陈天平，降其僭王胡曰顺化郡公。宣德，敕安南黎利其衔曰权署国事。正德，朝鲜王传位其弟普城君怿，敕封以国王体统行事。嘉靖，安南莫登庸，命降为安南都统，从二品，银印。

　　○殉葬宫妃之典
　　英宗遗命止宫妃殉葬。此诚千古帝王之盛节。而未有能考累朝从殉之人与事者，故略记之。高皇帝殉葬宫人，系建文中追封，不可考。独有所谓张凤、李衡、赵福、张璧、汪宾者，初以锦衣卫所试百户，散骑带刀舍人，进为本所千户百户。永乐初，议革建文升授官员，上曰：“他每这几家都是好职事，不动。通调孝陵卫带俸世袭。”至今人谓之太祖朝“天女户。”太宗殉葬诸妃，考《仁庙录》，不见赠谥，当是误遗之耳。
　　洪熙元年七月，追谥皇庶母仁宗贵妃郭氏曰恭肃淑妃，王氏曰贞惠鹿妃，王氏曰惠安顺妃，谭氏曰恭僖充妃，黄氏曰恭靖。内郭氏、二王氏即二十二年十月所册立者也。
　　宣德十年八月，追赠皇庶母宣宗惠妃何氏为贵妃，谥端静；赵氏为贤妃，谥纯静；吴氏为惠妃，谥贞顺；焦氏为淑妃，谥庄静；曹氏为敬妃，谥庄顺；徐氏为顺妃，谥贞惠；袁氏为丽妃，谥恭定；诸氏为恭妃，谥贞静；李氏为充妃，谥恭顺；何氏为成妃，谥肃僖。其册辞曰：“兹委身而蹈义，随龙驭以上宾。宜荐徽称，用彰节行。”又考正统四年六月，周宪王有敦薨，无子，乙酉，上贻书王弟祥符王有爵，令其自妃，夫人以下不必从死，年少有父母各遣归其家。又，十日乙未，宪王府以王正室巩氏等死殉事闻，赐谥贞烈，赠夫人；施氏、欧氏、韩氏、陈氏、张氏、李氏俱赐谥贞顺，赠夫人，予祭及葬用一品礼。未及闻上命故也。当是时，帝甫十三，而有此书，其止殉张本哉。至成化四年，辽王豪盛上言嫡长子恩钅夭亡，子欲以其妇冯氏、妾曹氏殉，上贻书切责之，令移其妇妾于宫中供养如法，毋使失所。然二十二年，宁河康僖王卒，宫人王氏、杨氏、张氏、段氏俱自尽，俱赠夫人，赐祭及葬。盖上以其节烈而旌之，不知其亦从殉也。呜呼，英庙之仁泽远且大矣。

　　○诛公侯二特诏
　　国朝诛勋臣大将如蓝玉辈，俱无诏示天下。其颁诏者，仅忠国公石亨、太傅咸宁侯仇鸾而已。今记于后。天顺四年二月初四日诏曰：“朕惟有功者必赏，有罪者必罚。此古昔帝王驭世之要道，我祖宗垂统之成法也。朕遵之而岂敢有私？且如犯人石亨，援自下僚，荐历封爵，暨朕顺天应人以复大位，而亨适逄其会，掩以为功。朕于时信之不疑，爵以上公，宠以甲第，金帛之赉莫与为比，崇报之厚，亦已极矣。岂期石亨貌若忠厚，心实狡险，作威作福，黩货无厌，欺压诸司，卖官鬻狱。纵侄石彪肆为离逆，暗结人心，图谋镇守，法司论亨罪当连坐。朕念其微劳，累次宽宥，特令闲住以保全之。亨乃不知感悟，怨谤多端，包藏祸心，潜谋不轨。幸而天地不容，事乃发露，文武大臣佥谓石亨罪大恶极，不可再赦。朕不得已，置之于法。书不云乎“自作孽，不可活。”朕虽欲曲为保全，岂可得哉！尔文武群臣，继今以后，宜用为戒，母怙恩以违大义。然石亨所犯，乃其自取，于众无预。除将亲识情熟之人发遣外，其余头目人等曾出入门下者，悉置免究。尔等尚其同心同德，勉辅我邦家。钦哉。故谕。”
　　嘉靖三十一年九月初四日诏曰：“朕嗣守丕基，法祖图治。比因丑虏侵扰，边境靡宁，思欲选将练兵，以为攘外安内之计。二十九年，虏入犯京畿，贼臣仇鸾自大同拥兵入卫，要以为功。朕非不识，姑试用之，付以京营戎政之任，假之宠异，冀其感恩改善，为朕讨虏。讵意此逆怀蓄异志，欺诳朕躬，背叛朝廷，通虏结好，求箭纛为号，临阵不与厮杀。二年之间，一卒不练。迹其所为，惟欲合谋乘衅，志图匪细，大逆不道，罪深恶极，天地不容，神人共愤。彼身先殛死，事寻败露。已将通虏人犯勾引情迹，鞫审得实。逆鸾仍劈棺提尸斩首，九边枭示，并各犯家属人等，明正典刑。朕思此逆外假忠名，中藏祸心。非朕烛其险诈，伐其逆谋，几何不蹈宋巨奸之所为者！惟上天赐佑，宗社有灵，灭此祸本，以安邦家。即择吉遣官恭行奏谢南北郊，告谢太庙社稷先圣帝王，特兹诏示。于戏，瘅恶伐罪，国家之宪典具存；福善祸淫，天道之鉴临不爽。播告天下，咸使闻知。”

　　○罢辅臣特敕
　　国朝内阁辅臣罢任，多以礼待。其重而削夺者，亦不过于批旨内行遣而已。嘉靖中，宠任之极，无过于张、夏。而二公罢相，皆有敕谕群臣。
　　八年八月十五日谕：“朕本藩服，以我皇兄武宗毅皇帝青宫未建，上宾之日，遗诏命朕入继大统，以奉天地社稷之祀，君主臣民。当是时，杨廷和等怀贪天之功，袭用宋濮安懿王之陋事，以朕比拟英宗，毒离父子之亲，败乱天伦之正。朕方在冲年蒙昧，致彼愈为欺侮。其时幸赖皇天垂鉴，祖宗默佑，以今辅臣张璁首倡正议，忘身损命，不下锋镝之间。后遂致人伦溃而复叙，父子散而复完，厥功具载，莫可泯远。朕念璁等忠王事，授以重职，擢居辅导，欲其全君臣始终之义之美。奈何璁等自居官以来，不思图终之难，顿忘谨始之志。自用自恣，负君负国。所为事端，昭然众见。而桂萼尤甚。近以言官屡劾，朕不敢私。论法本当置诸刑典，特从宽贷，璁令还家怆悟，以资后用；萼夺其散官并学士职衔，回籍致仕；其余党分别区处。庶几仁之中义之公两尽焉。又照给事中孙应奎、王准、陆粲，居言官之列，有耳目之寄。既知大臣若斯，却乃坐观，至此方行举劾，实非忠爱之本心，亦负朝廷之委任者也。应奎首为进言，姑免究。陆粲已究外，王准也着法司提了问。兹特谕尔文武群臣，庶令咸知朕意。其璁等既已处置了，他每罪固不可掩，而功尤不可掩。内外大小官员军民人等，不许乘此挟私仇奏扰，敢有违的决行重治不宥。尚赖文武群臣协力同心，匡朕不逮。凡近日所行事务有未当者，都着条奏更正；可行的，不许一概混开，勿得罔上纵私效仿为事。事或败露，法典具在，必罪治之。尔礼部便转行都察院刻布天下，悉使知之。故谕。”
　　十年□月□日敕谕三法司：“薛侃以猖狂之性，发不讳之言。据其言，似忠谋远虑，但朕非宋仁宗向暮之年。原其心，实怀欺罔，忍于言君终无建嗣之期。妄生┆议，致惹事端，法司拟罪来看。彭泽质非有用，性本无良。小人狡诈之资，奸邪谲诡之行，往来构祸，搬弄是非。致薛侃招称有干宗室，伤朕亲亲之情，俾辅臣急于攻击，害朕君臣之义。罪犯深重，法当处死。姑从宽宥，发边远地面充军。辅臣张孚敬，初以建言大礼，朕特不次进用。既而，被人弹劾，有旨令其省改。却乃不慎于思，罔悛于性。朕心腹是托，奚止股肱而已。望以伊、傅之任，岂惟待遇是隆。乃昧休休有容之量，犯戚戚冒嫉之科。殊非朕所倚赖。专于忌恶，甚失丞弼之任。难以优从，着致仕去。夏言既于斯事无干，不合拍案喧骂。匪徒失仪，迹涉争报。念其被害所激，赦而不问。孙应奎、曹汴，职在纠举，岂责彼言？但其时，事未明白，遽斥辅臣，迹涉回护。故朕并令拿问。今念系言官，亦从赦放。其余见监人犯，悉宥之。此事既经区处，尔在朝大小官员，宜思革除私忿，务为尽忠。效古人事君同寅协恭之心，守圣人事君不贰不欺之训。匡朕不逮，以臻至化。庶不负其君、忝其亲，永有誉闻。”
　　二十一年六月朔之次日，手敕谕都察院：“近日人事愆违，天垂仁爱，雨泽方至，禾茂民康，今雨下竟朝矣。丞弼之臣，宜忠敬清亮者居之，故曰燮理调和之职也。朕承皇天眷命，以神王二道裁理天下，非求仙用夷荒昧之为，止是一早朝终始不一耳。然君逸臣劳，务本抑末，失小顾大，先贤用之。朕虽失此早一临门视多命，摄爱此身，佥是父母遗我者。宗礼帝神，加志天下，不曾色荒色迷于不省人事之地，无一时不思天下付民，上赖为人君之职所当惧者。奈何世降人浮，求一人才夹辅，卒不可得！昨夏言测东宫迁移，无故称改慈庆为东宫府。夫废母后备制以纵奉子，朕必不为。言前称朕意为正，驳郭勋为非，今何一用勋言？若今谓为忠正，前亦忠正，前谓为非，则今亦非也。夫嫉人贤己，必欲美皆己出，恶亦无归，夫何谓郭勋以不领敕下狱矣？犹千罗百织，如何自拟君旨谓不必用敕？言官系朝廷耳目，一犬不如，专一听受主使，逆君沽誉，倾人取位，以奉所悦。或戕人一家，以代报复。吁！是人为乎？又，凡工作，例有内官监官。昨撰大享殿兴工，何无高忠敕稿？前岁忠代言进玉器祝寿，朕已疑其与彼同计矣。今果通泄朕言，不具敕稿，果无例耶？果不通谋耶？昨又闻乘轿苑中，次日，朕以香叶束发巾，用皮帛鞋，以便跪起，彼谓不可。夫无赐而自乘，擅也；有命而抗违，非礼也。且朕不早朝，彼亦不入内阁，军国重事，径自私家而专裁之。王言要密，岂宜人臣视如戏具？如此大事，言官岂无一人知见？不闻一言片疏纠发，徒知欺谤君主，美法舞文，排挤忠直，贪生媚灶。今日神鬼皆怒，雨甚伤禾，卿等布谕，俾中外知之。”时言待罪于家。又十五日，降口宣召入，拜皇考讳辰御，仍直候内苍，礼成，言具疏谢罪，留中。至七月朔，始奉御批：“言始因朕谕孚敬，令上疏论郊礼，渐阶宠用，出群臣之首。累次放恣欺慢，全无惊惧。面谀退诽，深负朕恩遇优礼之甚。嘱当日食太重，正坐下慢上之咎。令革职闲住。”已，乃降敕谕礼部曰：“今日仰天心下眷，本朕不才，累及太阳。正坐臣子欺逼君父、外阴侵犯内阳之咎。夫天子者，有臣道焉，岂可居母位以匹夫？是一失。厥当退处本位。夏言以臣欺凌君上，作威作福，不下郭勋之罪。但卿五六人累年供事内苑，赞诚左右，独因此切轸朕心，故免死去之，用仰承天戒。是二失，中华阳，外夷阴，今夷犯华，若蹈荒原，可见此时内外臣工，通不爱民如身，视国如家。是三失。若是三咎，厥灾甚大。伏荷皇天降示，朕丕感弗胜。即于明日为始，修省三日，初五日躬祗告于玄极殿。内外大小百工，宜各洗净乃心，修举乃职。目即戎务为急，司其事者尽心图济，用保吾民。礼部刊刻，颁布天下。敬哉，敬哉！”
　　详夏之得罪，每以偃蹇傲惰见咎，而迄不知省，以至败﹃。如十八年五月己巳，先是上幸大峪山阅视陵工，内阁以居守敕稿，进览迟缓，上不悦，因责辅臣夏言欺慢状。言具疏引罪，上大怒，曰：“言自微官，朕命张孚敬示令建赞郊礼之仪，遂不次进官。其所倚任，皆朝廷恩眷，自当益励公勤，尽忠事主，乃每每怠慢不恭。昨所选拟宫僚，多不称用。密疏既不遵式，却借封皮以便私情。既不遵奉，原赐印记并历年御帖，可即进缴。御前虽无稿，其数尚可查考，无得隐匿取罪。宜痛自省改，以供职业。”言复自陈：“臣一介凡庸，遭逢圣明在上，追惟郊礼之议，虽小有论赞，实首发自渊衷，成以睿断。臣实何知何能，遂蒙显援，不次进用？臣非犬马草木，敢不思感恩图报于万一。昨扈从南巡，偶以疾昏迷，时典礼方殷，因勉强赴阁供事。至于录进旧文，并撰居守敕稿，既失稽迟，而密疏之陈又屡违钦式。不意圣度优弘，勉之省改，使得自新。臣于此惟有感激流涕、痛自悔省而已。复钦奉圣谕，令以原赐印记并历年谕帖进缴，臣于恐惧待罪之余，尚有意外祈恩之望。盖印记之文，乃特赐嘉奖；圣谕诸帖，皆亲洒宸翰，比隆于典谟训诰。已编之御集，当传之万世。惟是臣之家藏，实臣一时遭际之荣，为子孙百世之宝。今一旦追取，臣忍舍之？伏望重加矜念，仍以赐臣，或别加罚治，则臣死且不朽矣。”疏入，上曰：“言既宝君命手泽，可见其实。有旨追取，数日不缴，必有残坏。礼部即取进缴。姑念昔日赞议郊典，革其勋阶少师官职，其以少保兼尚书、学士致仕。”言乃检手敕谕帖，自嘉靖九年起至十八年，共四百余道，为十二匣，银印记一颗，具疏上之。上谕吏部阁臣：“夏言初出朕简用，首因奉示建赞北郊，兹典至大，言知之真正，克赞成之。朕尝曰‘昔孚敬为纲常立论，正吾父子之名；言不忌祸患，能赞吾复皇祖初礼。二臣于我有助。’不意言以惰慢之资，超进丞弼之任。身居是位，犹不警励，昨已令去之。然朕复念言建助大仪，力赞陵议，复他少傅兼太子太傅、礼部尚书、武英殿大学士，还阁办事，赞终丧礼，宜省思尽忠，未可怨尤君上也。即日任事。”初，言既罢政，将行，诣阙辞，上遣司礼官止之，命还家候旨，随降是谕。言即进阁上疏谢，上报曰：“览卿已起阁，朕知悦已。卿宜益励初忠，尽心辅政事，秉公持正。不惟副朕任，亦免众忿也。卿其思之。”言复疏谢，且言：“自处不敢后于他人，一志孤立，为众所忌。”上览之不悦，随诘责之，并朱涂疏中洗改字数处。言乃惶恐引罪，得旨，报闻。亡何，上以奉先殿雷震，召大学士夏言、顾鼎臣往视。时晷已移辰矣，而言等尚未入政府，上不悦，曰：“辅臣，朕所凭倚，恣逸若是，何以表率群工！”命礼部劾之。言等请罪，上曰：“朕每宽言过，非为言，为左右义重也。言乃滋傲惰成性，蔑不知儆，其何以表率百僚？鼎臣亦相效，既已知罪，姑宥之。自后诸司敢踵过蹈非者，礼部、都察院参奏；相党护者，连坐。”
　　十九年五月，始给还进缴御札四百三道、银记一刻手敕一道。
　　二十年八月，言久疾在告，上以慈寿晏驾皇太子服制议示言具疏对，误写字号，被旨切责，令从实陈状。言引咎谢罪，并乞假还乡治疾。上怒，曰：“言初以言职，朕命孚敬传示令上言郊礼，自是异擢崇迁，眷出群臣上。何肆意放恣一至于此！兹方庙灾修省之初，皇伯母大丧之际，边圉未靖，属主忧之时，乃罔思体念，居出任意；病已将平，敢于求逸，大负倚注。本当遣问，第念往劳，落职令致仕去。”因尽削其阶勋职秩，止令以礼书带武英殿学而已。言初测知上怒，奏备虏事宜，上答曰：“言既蕴忠谋，何乃坚于自爱，负朕眷倚。姑不究。”又五日，为九月朔，谕礼部：“今古异时，纵孔子生，未必不与我同。朕自十三年受病，重咳六十日余。昨冬复得奇疾，非热非寒，卧三旬乃起，早朝遂废。百司尽怠，不知君父本心，非放恣声色。大抵生长南方多脆，非比地比。奈夏言首辅先懈，群臣效尤，姑令罢去。今在位者务思忠劳之实，勿慢天欺君，旷职自肆。”又六日壬辰，言入，诣迎和门辞，赐酒馔无逸殿，仍令还私宅调理，以俟后命。至九月丁卯，一月余，乃诏以少傅、太子太师、礼部尚书、武英大学士赴阁，仍赐假调理，令于十一月廷谢履任。至壬寅之诏，凡三褫矣。
　　戊申，兵部议三边侍郎曾铣复河套疏上，上以言主议衔之，下问内阁，露意，大学士严嵩遂攻言。上批谓“言于铣疏初至时，乃密疏称人臣未有如铣忠者，朕已烛其私。但知肆其所为，不顾国安危、民生死，惟殉曾铣之欲”云云。言惧自辨，上批答：“尔等朝廷倚政之本，百尔自宜先以邦民为心，如何专殉私情，强君协众？昔密奏未允，乃诈称上意必行，兹所奏又无引罪词，吏、礼二部会都察院参看以闻。”部院参言事惟任意，迹涉强君。上曰：“尔等奉旨议奏，犹谓迹涉，此非媚即畏，是何臣体？姑不究。夏言削夺余官，以尚书致仕。”寻捕曾铣子淳及言妇翁下狱，得其交通事状，诏“夏言着锦衣卫差官校逮系来京问。”三法司谓“言法固当斩。以直侍多年，效有劳，据律有‘议能、议贵’之条，请自上裁。”上怒曰：“尔等任曰执法，岂不知恩威当自上出，乃敢借意朋护！朕视言为腹心，言则视君为何？方铣疏上时，即密奏强君，朕何尝一言谕答，敢动称有密谕主行？及事败，止令致仕，又不知引罪，故作怨语，曰‘前去因不带香巾，为朝廷计，非以身家。’是人臣礼欤？彼正以西内二三月直候，不得见苏纲为辞，尔等又为言直侍内苑，坚恣朋护之私，是何法理？其更拟奏。”遂同铣原坐交结近侍官员紊乱朝政律斩，妻子流三千里。及秋竟不免。
　　隆庆六年六月□日，皇后懿旨、皇贵妃令旨、皇帝圣旨：“说与内阁、五府、六部等衙门官员，大行皇帝宾天先一日，召内阁三臣在御榻前同我母子三人亲受遗嘱。说东宫年小，要你们辅佐。今有大学士高拱专权擅政，朝廷威福都强夺自专，通不许皇帝主管，不知他要何为？我母子三人惊惧不宁。高拱便着回籍闲住，不许停留。你每大臣受国家厚恩，当思竭忠报主，如何只阿附权臣，蔑视幼主？姑且不究。今后都要洗心涤虑，用心办事。如再有这等的，处以典刑。”

