卜魁纪略
 清 英和  撰


    地池未定以前，皆系打牲人居住，俄罗斯时或越境抢劫。康熙十五年，俄罗斯察罕汗遣使尼果来等贡方物，圣祖仁皇帝谕令归我逋逃，严禁罗刹毋扰边境。其后竟未奏复，而罗刹自特辽远，反侵入精奇哩乌拉诸处，筑室盘踞。
    康熙三十年，于嫩江东卜魁村地方筑城，邻近齐齐哈尔村，即以为名，以总管玛布岱，授副都统衔，暂守此城。打牲之索伦、达呼尔，皆属将军统辖。三十七年，移墨尔根副都统驻齐齐哈尔城。三十八年，复移将军驻扎。
    将军、副都统公署在城内。康熙三十八年，建设户、兵、刑、工四司，银库、军器楼、进贡楼，皆在署内。
    炮局在东门内，库贮无敌大将军炮四位、神威将军炮十二位、龙炮六位、冲天炮一位、子母炮二十位、行营炮四位、旧子母炮一百九十五位，闲炮五位，铅弹二十三万七千八百余粒，棉、铁甲各八百副。
    雍正十年，以索伦、达呼尔、巴尔虎兵丁内选三千名，察哈尔旗下兼管之额鲁特一百名，俱拨往呼伦布雨尔驻防。十三年，又以喀尔喀贝子旗下新巴尔虎三干四百名拨往。乾隆八年，将军博第奏准，裁汰索伦、巴尔虎、额鲁特、新巴尔虎兵丁三千五百名外，定额兵二千名。乾隆三十七年，将军增海奏准，裁汰各城领催一百九十八名，又添设兵丁五百名，现共兵二千五百名。
    汉军，崔姓大族也，初隶孔藩，既驻宁古塔，复于康熙年间移驻此城。其他姓汉军，多移自沈阳。
    将军一员，齐齐哈尔等五处官兵，皆归统辖。副都统一员，管理齐齐哈尔城事。防御八员。世袭佐领十三员，公中佐领二十七员，内满洲十六、达呼尔十二、汉军四、索伦四、巴尔虎四。参领一员、协领八员、骁骑校四十员。将军衙门堂主事一员，理刑主事一员。牢狱初设北门外．复移于城内西偏。银库主事一员，库贮饷银七万六千九百余两。备用银十二万两，尚有恩赏牛具等银两。将军衙门笔帖式六员，银库满汉蒙古翻译、记注船务仓务驿站关防笔帖式各二员，各驿站笔帖式二十员。又驿站领催二十六名。额设茂兴等处台站，共车百辆，马六百九十二匹，牛八百七十三头，其披甲人千九百三十三名，内有茂兴等站长伦甲五十三名。水师总管一员，四品、六品管各二员，管理水师事务，驻扎吉林修备船料之四品、五品、六品官各一员，皆归总管兼辖。凡大小战渡船三十三只，水手五百六十八名，内驻吉林者三百名。七品屯官一员，官屯三十座，领催三名，所辖屯丁，每年交粮七千四百八十石。额外世袭三等轻车都尉一员、骑都尉一员、六品荫生二员、八品监生三员、恩骑尉三员、防守额鲁特莽鼐卡伦官一员、兵五名，以时更替。又于每岁六月，派三城协领至俄罗斯界，分路巡视，谓之察边。
    税课司在南门外。
    演武厅在城外东南半里许。
    火药局在土城东门外，库贮操演鸟枪四百五十杆，火药万四千一百五十余两，烘药百三十余斤。
    铁匠局、弓匠局在木城北门外。修理鸟枪匠役三名、工匠二十四名、铁匠三十二名、鞍匠二名。
    万寿宫在南门外，每届令节，将军、副都统率官僚行礼。
    先农坛在土城外南门东。
    关帝庙西殿供大士。在城外西南隅。各匠之神附祀。
    文昌阁在马神庙内。
    江神庙在嫩江东岸。
    龙王庙在南门外。
    城隍庙在土城内西南隅。
    土地庙在土城北门内。
    娘娘庙、后殿供如来。鬼王庙，与龙王庙相近。鬼王庙亦称大悲寺。
    马神庙在土城内西南隅。真武牛神附祀。
    仓在城外西南隅，额贮粮十万石。又公仓贮粮三万余石。
    每年取租官房二十七间。
    正南五百余里至松花江，与吉林交界。正北二千六百余里至兴安岭，与俄界斯交界。正西九百余里，与喀尔喀车臣汗交界。正东一千二百余里至毕瞻河，与吉林交界。东南八百余里为呼兰河。东北八百余里为黑龙江。西北七百余里为呼伦布雨尔，北去百六十里为布特哈。
    札鲁特，杜尔伯特，皆在江西岸。郭尔罗斯在江南岸，附近卜魁，声气相通。
    内兴安岭去城百余里，为赴黑龙江所必经，其他山麓绵亘，不可枚数。
    城西三百里有雅克山。
    嫩江水势平缓，沙石停滞，多出奇石，与宝石、玛璃相似，往往于岸侧拾得。打牲乌拉官兵采取东珠，间年一至。岸畔石子，多含水珠，有类空青。
    卜魁城地近北极，几以北极为天顶，故黄、赤道皆似地平。日在黄道上旋转，与地平相近。是以夏至左右，日出早、入迟，较京师昼长夜短，冬至左右，则昼尤短，夜尤长。由卜魁北八千余里，则直以北极为天顶，夏无夜，冬无昼矣。
    地多风，屋宇藉草，压以大木，然往往尚为掀拔。
    冬日，窗积霜雪，融则纸脱，故涂以油，取其耐久。
    屋内，炕皆三面，或煨牛马粪，或烧草木枝叶御寒，外砌砖为筒，以出烟气，清语“兰”是也。
    地产桦木，其外皮为暖，内皮为桦，皆可以饰器。
    栎子房生名为橡斗，今谓之橡碗，可以染衣，土人只取供柴耳。
    柞亦名凿子木，取枯心以引石火，谓之木火茸。
    药如赤芍、黄芩、百合、防风、土黄连、益母草，茵陈、车前子之类，境内产之。
    距城东南六十余里，为呼雨哩河，有苇丛生百数十里，居民取以为柴。
    蓝菊俗名江西腊，花多蓝紫色。
    雁来红一名汉宫秋。
    草茉莉实可为粉。
    花多（复）[殆作夏]开。地气寒，群卉至盛夏始荣，仲秋已凋。
    月月红，一名长春花。
    马齿野苋名。
    猪牙野菜名。
    柳蒿野菜名，俗谓之额穆（毗）[昆]。清语蘩曰额穆（毗）[昆]，或即是此。抑萎蒿之讹邪？
    枯柞经雨生木耳，俗呼黑菜，亦曰木子。
    包谷，一名蜀黍。
    豆有黑、黄、赤、小之分。复有芸、蚕、豌、扁之别。
    淡巴菰草，以东三省产者良，今假借烟字，（谈）[读]若蔫。按烟有蔫音，故阏氏读为燕支。
    王瓜、西瓜、甜瓜、倭瓜之属，皆可种植。
    老羌瓜近日始有，西壶卢亦可食。
    堪达汉，《尔雅》所谓常也。角以为决，皮以为衣、裙、靴、<革占>，可避枪箭。亲达（卑）[罕]，老兔也，一名天马，生于密林，其皮毛，冬白色，春夏秋青色，为衣，最轻暖。
    獭儿形似水獭而小，穴于土中。
    混同江以东，有喜鲁林山，山在江之南，为奇勒尔、赫哲人等所居。江岸之北有库鲁河、奇穆尼河。库鲁以西、奇穆尼以东，亦奇勒尔、赫哲人等所居。又东有阿克忒里山。又东北为费雅喀人等所居。混同江口有看丹河，会江入海。隔海有岛，为费雅喀人等、库叶人等、鄂伦春人等所居。皆岁应贡貂，而布特哈人为最著。布特哈，华言虞猎也。其人世以猎貂为事，户出一丁，以竿量身，足五尺者，岁纳一貂。貂皮上各书打牡人名。貂分三等，记以绸签，黄者雅发哈鄂伦春，红者摩凌阿鄂伦春，绿者索伦、达呼尔物也。该处总管册报皮张齐备，将军、副都统于公署视匠挑取等第，派员驰进，抵京后，户部、内务府会同察核。鄂伦春不食粮饷者，所进貂皮人选，视其等第，分别赏赍，贡余貂皮，准其自售。
    三姓一带，有以犬牵车载物者。
    驴多青色，价则甚廉。
    蒙古间有乘驼来城交易者。
    操演九进十连环法，与京旗火器等营相似。
    战船而外，尚有札哈、威呼，可以渡人载物。札哈、威呼，皆小船名。
    每届二、八月望日，城南楼吹布楞半月，然后至教场操演。布楞即海螺，盖古笳吹遗意。各营水操，例在霜降前十日，江冻则止。
    官屯外，旗营耕种公田，养育兵三百四十名，又壮丁三百名，牛三百头。每丁交粮二十二石，入备（用）[殆作公]仓。
    乾隆九年于齐齐哈尔、黑尔根、黑龙江，各设官学一所，八旗每佐领名下额送学生一名，入学肄业。
    崔枝<上艹下禄>名阿尔赛，由水师营六品官，历任福州将军，署两广总督，授户部尚书。海公兰察，由兵丁以军功世袭公爵。嗣后叠出一、二品大员。
    贡木变石、桃皮木。六月进面，七月进鹰，十月进鲜鱼，十一月进海东青，十二月进春鱼。例进火茸，箭笴。
    出勒汗者，华言会也。各处旗民商贾来集。以苇为墙，值风雨则蔽以草茅，或即以车为屋，栖止焉。来集者，多携眷口。
    旗站官庄，共一万一千十二户、男女共七万四千五百七十九名口。
