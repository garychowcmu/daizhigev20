陶甓公牍　　（清）刘汝骥 编辑 

　　●目录 

　　丙午　　　召见恭纪 
　　丁未　　　召见恭纪 
　　禀谢中丞朱奏保贤能 
　　卷一 
　　卷二 
　　卷三 
　　卷四 
　　卷五 
　　卷六 
　　卷七 
　　卷八 
　　卷九 
　　卷十 
　　卷十一 
　　卷十二 

　　●丙午　　　召见恭纪 

　　光绪三十二年丙午二月二十六日臣汝骥在御史任内俸满预备召见时两宫驻跸南海是日同预备召见者三起一编修夏孙桐一奏事处全兴臣汝骥在第三起九钟太监带领上勤政殿太监揭帘臣鞠躬入皇太后皇上同御西暖阁面北设黄案一案前置毡垫一周白而内红俗所谓军机垫也臣跪垫旁屏息听圣训皇上训你多大年纪臣奏对臣年三十八岁皇上训你在那衙门当差臣奏对臣在都察院当差皇太后训你去年条陈甚有见地我们中国政体原与各国不同立宪一事不可不慎重臣奏对我国原是立宪祖国臣前折已详陈之今日所当分清者是君主立宪是民主立宪伏候宸断皇太后训近来保举过滥你条陈的很好臣奏对蒙天恩明诏中外下所司会议臣感激无地皇太后训你在翰林院几年臣奏对在翰林院九年皇太后训你在都察院几年臣奏对在都察院二年皇太后训你衙门双日是堂期么臣奏对是今日便是堂期皇太后训你今日预备召见你还上衙门吗臣奏对臣退便上衙门皇太后训直隶学堂如何臣奏对近日办学堂的毛病是縻费太多中学堂以上学科太杂于经学反多荒废皇太后训经学是最要紧的万不可荒废臣奏对近日英法德俄瑞士各国翻译中国书甚多四子五经彼国童子皆能童而习之皇太后训日本留学生将近万人国家费用不少流弊日多何故臣奏对此当慎之于始非中学有根柢者不得遣派自然流弊可去皇太后训近日丝茶商务亦为外人所夺闻日本有假丝售于我国者颇多臣奏对此不独日本印度法兰西皆有我中国亦可仿造求皇太后皇上责成商部认真提倡自然有效皇太后训他们办事尚属认真近来洋布充斥又为我国一大漏卮我国土性宜棉种棉一事尤宜讲究臣奏对我国多立织布局方能抵制洋布官办耗费太大仍不若民办皇太后训工艺广兴则贫民不至失所此是最要紧的臣奏对振兴工艺莫若赛会各国有共进会物产会博览会每数十年又特开大会奖进工艺其法最善我国可先择川陆通衢省分举行内地赛会以鼓舞之容臣逐条陈奏请皇太后皇上采择施行皇上训你下去罢臣谨退 

　　●丁未　　　召见恭纪 

　　光绪三十三年丁未正月初七日奉上谕徽州府知府员缺着刘汝骥补授钦此初十日具折谢恩传旨十一日递牌子是日黎明进隆宗门至九卿房预备召见者共三起臣在先太监引至干清宫西偏直庐稍坐九钟太监传语曰叫了臣鞠躬入干清宫地面皆青石光可鉴人太监打帘起皇太后皇上并御西暖阁窗前面北设黄案一地铺龙毯 【 故事每年上元节前殿座皆铺龙毯】 毯上有军机垫臣跪皇太后前免冠口奏臣对汝骥叩谢皇太后天恩磕头无数冠起跪皇上前免冠口奏如前磕头无数冠起跪听圣训皇上训你衙门新章都定妥当了你前日还上衙门么臣奏对都察院新章已定臣自蒙天恩简放便不上衙门了皇太后训你在都察院声气很好你几个折子全好你到外边办点事不好么臣奏对臣性迂不合时恐辜负天恩皇太后训你都要拜拜他们你也要笼络才好皇太后训天津地面情形如何臣奏对天津表面尚好只是民不聊生办新政有个缓急不肖牧令往往藉此生事皇太后训地方官不体恤小民疾苦是一个大病根若地方官皆是好官何愁不富强你几时到任开印后就可以去了臣奏对开印后去皇太后训你到任后要严饬州县实心办事有不好的你只管参他总耍体恤百姓学堂的流弊你是知道的你好好整顿臣奏对谨遵圣训臣蒙天恩简放感激抚地微臣临去尚有一言就是大权不可旁落就日本而论日本之弱由大将军揽权日本之强由明治收回大权臣前折己详言伏祈皇太后皇上垂察皇太后训你说的很是所谓预备立宪者无非通下情就是了那不是空空立宪两个字祖宗法度就全不用了就是各国宪法亦自不同我自然有主意不至失了大权你只管放心皇上训你到任去还是坐船好臣奏对臣坐船到上海去皇上训你下去罢臣起立伛偻而退 

　　●禀谢中丞朱奏保贤能 

　　敬禀者窃知府伏荷宪慈猥蒙上考祇膺宠命特予褒嘉望外之荣莫知所自戴恩愈极揣分弥惊伏念知府禀性颛愚触涂迂拙幸缘际会早玷近寮本无技能谬膺剧郡民困未苏而负担日重教育末溥而嚚讼滋章愧涓尘之莫裨奚伐阅之可言乃蒙大人宏奖为怀片长必录储小草于药笼达微名于黼座昔颖川化俗乡官皆畜鸡豚渤海劝农吏民皆种葱韭古之所谓良二千石者所居民富所去民思今则闻其语未见其人矣岂意考功之赏首及非才退省孱庸能无愧悚数九年之预备方知来日大难辱大匠之栽成惟有兼功自厉恩深责重无可上酬窃不自揆略陈丹悃敬敂钧安伏希慈鉴知府汝骥谨禀 

　　●陶甓公牍卷一 

　　静海刘汝骥 

　　示谕 

　　◆示谕 

　　到任裁革门丁谕 
　　谕代书承发房写生文 
　　禁演淫戏示 
　　劝禁缠足示 
　　破除迷信示 
　　招考书记生牌示 
　　冬防告示 
　　禁赛灯示 
　　谕书差戒烟文 
　　严禁烟馆示 
　　物产会开会示 
　　物产会颁发奖品示 

　　○到任裁革门丁谕 

　　照得门丁需索门包本属大干例禁本府初学作吏事必躬亲凡门丁执帖签押诸名色一概革除至承上启下之机关则延用士人为之凡官绅来谒见者通名立即延请一切公牍随到随呈不准片刻迟留所用仆人自发工食不准妄索一钱如有招摇需索者许指名禀究其有意存尝试欲见好于仆役者本府一经查觉定照与受同科惩处勿谓言之不预也切切此谕 
　　计　开　禁例六条 
　　一门丁既裁何所谓之门敬官绅来谒见者通名立即延请非家人所能进止亦万勿假之辞色致生若辈豕心 
　　一本府日坐堂皇治事该书等如有紧要事件许即径行禀请以省曲折例行公事仍由启事官收发登簿 
　　一房班书差不准与本署家人私相往来及附耳密语等事 
　　一以财营求无非意存曲徇不知本府事悉亲裁他人何从置喙况与受同科定例具在何苦以有用之银钱又买此不韪之罪名 
　　一绅民禀呈事件当用正式\陈诉公事则公言之凡从邮局私递或匿名密告事件一概不收以免误会 
　　一宅门内外关防宜严非本署人概不准擅自出入及私自容留寄宿等事犯者立惩 

　　○谕代书承发房写生文 

　　照得民间词讼为官民最亲切之事断不容从中取利生出种种弊端近日民情幻诈在官人役因讼索费诚所不免而刁民藉此生波以为挟制地步或无中生有使尔等受不洁之名亦属可恶迭奉　宪饬非切实搜剔不可该代书等缮写呈词来稿者费若干依叙者费若干该承发房挂号费及各房发行费值日差费若干着即一一据实禀明不准稍有隐饰本府已确有所闻将两相比较从中定价榜示周知尔书役等原不能枵腹从公凡我百姓亦不致因讼受累与者受者皆可告人此两利之事也为此谕仰该书等一体遵照限三日内禀复核办勿称隐匿干咎切切特谕 

　　○禁演淫戏示 

　　为严禁淫戏事照得美人蔓草思本无邪优孟衣冠义存谲谏郑滥淫志宋燕溺志盖声音与政相通河西善讴齐右善歌惟戏曲感人最易揆厥初哉义兼劝戒世风日下古乐销沈非鮀朝再世难免屡憎于人即傀儡登场亦且冶容以诲举国若狂司空见惯其害及世道人心殊非浅鲜本府下车伊始以维持风化为已任凡一切艳情小说淫荡戏出概不准登台试演自取罪戾其有能采古今忠臣孝子奇男子奇女子之嘉言媺行谱入新声开通风气者则非惟梨园之翘楚抑亦社会之嘉禾本府当赏给银牌以奖励之除传谕各戏班具结不准再演淫戏外为此申明禁令仰阖属士绅人等一体查照后开各戏目永远不准点演令出惟行俗以渐化登徒子原非好色不过滑稽之寓言敬新磨意在规时毌为优俳所窃笑詹詹小言切切特示 

　　○劝禁缠足示 

　　为剀切劝导事照得中国痼习为环球所诟病者有二曰吸烟曰缠足而缠足之苦之愚之不近人情视吸鸦片烟为尤甚查缠足之陋习或以为剙自李窅娘或以为剏自潘贵妃其是否不足深辨大抵习非成是习恶为美习莸为熏则无贵贱贤愚几成牢不可破之积习昔人之爱其女也持其踵而护惜之今人之爱其女也持其踵而戕贼之抑可谓智不如葵者矣我世祖章皇帝定鼎燕都则议除之奈当时臣工识见不远又视为无足重轻之事此禁遂弛识者惜之恭读光绪二十七年十二月二十三日皇太后懿旨妇女缠足有伤造物之和嗣后缙绅之家务当婉切劝导使之家喻户晓以期渐除积习等因钦此我皇太后皇上宵旰忧劳无时不以民间疾苦为念乃至区区缠足一事致上烦九重廑虑然究不忍县为厉禁使蠹吏奸胥或藉端以生事谁非臣子谁无妻女读此诏书而不幡然变计者天下无此慈父母也徽郡为江左声明文物之邦其山峭厉其水清洁其士人尚节义其女子尤以勤俭称本府入境以来沿途考察闻祁黟之俗同巷相从夜绩一月得四十五日此风至今未改歙休之俗居乡者数月不见鱼肉其荆布裙钗提瓮而汲烧笋而饷者比比也未尝不叹其风俗之美田家之苦独缠足一事尚狃于积习而不悟其非甚至三五岁垂髫稚女无不足曲拳而行跛倚者本府恻然悯之今与士大夫约务各父劝其子兄劝其弟夫劝其妻呼寐者而使觉提酲者而使醒其年老骨折者听其自便其十五岁内外之女子已缠者速行释放未缠者万勿自寻苦恼移此缠足之光阴之功夫使之识书算读经史畧知宇宙变迁之大势较之束缚其筋骸摧残其肢体动作需人扶掖者其优劣奚若此不待智者知也若以本府之言为未足深信本府更现身说法为都人士一道之本府有女三人皆橐橐大足也长女次女六七岁时初亦未能免俗聊复尔尔继见其日夜号泣筋骨腐烂深以废学为惧则毅然开放一任其距跃三百曲踊三百而体乃日健而学亦大进长女前在京师充四川女学堂总教习继又组织一怀新学社成就人才无算此不缠足之明效大验也都人士试思之缠足有何利不缠足有何害而尚游移不决乎合特明白晓谕为此示仰合属缙绅士庶人等一体知悉嗣后务各以身作则婉言劝导相与除此陋习以立家庭教育之基础本府有厚望焉毌违切切特示 

　　○破除迷信示 

　　为出示晓谕事据礼房禀称清明日七月十五日十月初一日俗谓之三元会中元会向在本署宜门外招僧道多人设坛诵经等语本府闻之愕然不解其故查中元令节例有小祭意在驱逐游魂禳除沴戾此亦守土者所有事但此事须在厉坛举行犹属名正言顺断未有堂堂衙署铙鼓齐鸣作盂兰之大会者厯任太守謇谔亮直者代不乏人何以不为紏正殊不可解本府奉命来守是邦凡淫昏之祀无益之费将一切罢黜之若以法堂而作道场无论大骇物听为有知觉有血气者所窃笑试问若敖虽馁其敢张牙翕舌出出嘻嘻向公堂而求食乎且本府于佛经梵语向未问津所谨守服膺者圣门之戒而已聚无数髠缁喃喃作咒尚复成何政体此则硁硁之见不能不宣布于大廷广众者也江南风气佞神媚佛习为固然或舁一木偶出巡名曰赛会或悬一画容供养名曰建醮遇有丧祭周诞等事则穷奢极欲虽破产亦所不恤掷脂膏于虚牝乞冥福于刍灵耗财废事莫此为甚此等风气徽郡恐亦不免除本月中元节已节另行择地致祭外合特明白晓谕为此示仰阖属士庶人等一体遵照此后一切浮靡浪费无裨公益之事即行革除以破迷信而挽浇风本府有厚望焉切切特示 

　　○招考书记生牌示 

　　照得各邑士民因事来控例有代书二名缮就盖戳具呈人当堂投讯厯经饬办在案惟查代书一项改头换面无非胥吏化身噬瘦吮肥仍未脱讼师习气积久蛊生不得不实行陶汰本府今定议招考书记生于三八放告日期来署伺候由控诉人依事直说书记生依口直写以事理明白为止其来稿照写者词尾须注明作词人浑称来稿者不理所有从前代书名目即行革除以杜弊窦而清讼源合行牌示仰阖属士民人等一体知悉有愿充是项书记生者定于本月二十日来辕听候命题考取毌误切切特示 
　　文庙升　大祀牌示 
　　恭照先师升为大祀典礼事宜厯经颁发在案本届秋祭典礼有姑从缓议者有即宜遵行者殿门覆黄瓦神牌金地青书尊用金爵用玉乐舞用八佾此时似难咄嗟立办不得不暂从简畧此姑从缓议者也大成殿祭品加笾二豆二崇圣祠加牛一笾二豆二府厅州县承祭官出入由右侧门不饮福受胙翰林院新撰祭文此即宜遵行者也惟尚有亟须讲求者数事神幄案衣有无积尘其加意蠲洁之宫墙内外有无茂草其加意薙除之两庑先贤神牌有无凌躐其加意安奉之登铏簠簋笾豆之属有无残缺其加意厘正之本府从大夫之后以襄祀事荣幸无似视牲之日当敬谨瞻礼焉若夫庭燎之设尤关典礼日前致祭 

　　○冬防告示 

　　丁米冬防　　壁垒一新　　分段设灯　　彻夜梭廵 
　　呜锣击柝　　曲突徙薪　　共处里闬　　守望相亲 
　　夜间聚赌　　尤属莠民　　猩猩好酒　　终戕其身 
　　烟馆虽闭　　或恐因循　　得规包庇　　立罚苦辛 
　　嗟尔捕保　　抖擞精神　　勿贪酣睡　　勿庇宵人 
　　勖哉绅董　　既富宜仁　　地方自治　　此其舟津 

　　○禁赛灯示 

　　顷闻岩镇　　定期赛灯　　哄动愚民　　啸聚飞腾 
　　花钱惹祸　　是可哀矜　　恃众故违　　尤属不应 
　　何人为首　　城社是凭　　按名提案　　尽法严惩 
　　特再告戒　　其各兢兢　　姑息养奸　　本府不能 

　　○谕书差戒烟文 

　　照得戒烟一事禁例甚严十年限满此系为六十以上老有废疾者而言近奉朝廷严旨凡大小官员一律戒除皆须出具切结尔书差等均系庶人在官尤当谨遵法律其有素染烟癖者亦即自行陈明本府并不苛求限一月内实行戒断照旧当差其有互相隐瞒者本府一经查出定即责革不贷戒烟并非难事林文忠公忌酸补正二方最为有益无害近日海上所售亚支奶戒烟药亦曾经化验无吗啡毒质皆可购服总之无论何药皆可戒除只在此心有恒有饿死冻死之人断无瘾死之人有吸烟日瘦弱之人断无戒烟后不强壮之人此理至明一望而知若因循不戒再迟数年试问腰缠十万将从何处购买乎尔等其细思之切切此谕 

　　○严禁烟馆示 

　　照得开灯烟馆勒限六月底一律闭歇厯经颁示晓谕在案近奉各大宪谆谆告诫至再至三闻天津上海汉口各埠凡以烟馆为生活者无不幡然改计舍其旧而新是谋环球耸听耳目一新我国民进步之速即此可见一班徽郡处万山之中地瘠民贫生利者少分利者多自当以痛除烟害为求治入手之办法近据各县禀报凡开灯烟馆遵限一律闭歇本府何忍以不肖之心逆测我百姓惟恐无知愚民得过且过旦夕偷安沉迷不返其尤黠者或勾结吏胥虎前作伥或改换门面壁后置人或昌言文诰不足畏法律不足恃招致无数惰民虱处于覆舟漏室之中致有野蛮之举动似此莠民岂容姑息本府执法无私除恶务尽其悔过自新者则是朝廷之好百姓本府之好子民本府当矜之恤之教育之其仍有梗顽不化者则是不有本府之言也不有本府之言是直抗朝廷之命令也本府则选健卒挟怒弩破柱以取张朔排闼以逐飞廉虽受苍鹰乳虎之恶名亦所弗恤决不能妪妪呴呴为妇人女子之仁也除□行六县实力铲除外本府并派委密查以求实际而去欺蒙合再明白晓谕为此示仰阖属士绅人等一体查照劝禁其以烟馆为生涯者速速改图他业毌再存死灰复燃之梦想经此次申示以后倘仍不知悛改则是冥顽不灵自甘化外一经查明定即饬拏到案烟具销毁房封入官轻则量予科罚垂则发充苦工其勿悔切切特示 

　　○物产会开会示 

　　为物产开会定期晓谕事案奉宪饬南洋区域各属均设物产会以本管府为监督徽州府物产会会场设在屯溪地方孙怡泰□行一切征口筹款事宜业经本府遴委绅商并札饬各县筹办在案徽州为皖南望郡代产伟人图书一部分中先儒著作之宏富大江以南实无伦比又天产富饶商力充厚故我国有无徽不成镇之谚此环球所公认也徒以交通不便风气未开以今视昔遂不免简陋自安利源外溢久郁思嚏久仆思起此其时矣现计我徽所有天产工艺美术教育各种物品经会员博采旁搜均已灿然大备会场内一切装饰陈列招待来宾各事宜亦经布置完密并罗致嘉卉文禽预备灯彩花炮以助游人之兴味而鼓动全体之精神本府兹定于十一月初八日为物产会开幕之期以腊八日而止合特出示晓谕为此示仰阖属绅商士庶人等一体知悉此次物产会本府专以惟土物爱四字为宗旨与各埠赛珍会展览会用意迥不相同凡饮食日用所必需无论卖品非卖品皆得赴会陈列以资比较而求进步开会时间任人观览惟不得紊乱秩序致干查究勖我商民联翩至止共谋进益共膺褎赏本府有厚望焉切切特示 

　　○物产会颁发奖品示 

　　为出示给奖事照得宣统元年奉南洋商督宪札饬创办物产会征集物品送宁陈赛曾于十一月初八日在屯溪地方开会禀奉遴员审查评定分数请奖在案兹于本年七月二十二日奉督宪核定颁发奖牌由事务所转送到府查徽州府属奉发金牌五面银牌十七面铜牌五十九面证明书共八十一张东南尽美耳目一新应即于八月初一日按名正武授奖除行县知照外合行出示召集仰出品人一体知照届期来辕祇领同膺褒赏毌违切切特示 
　　计开 

　　歙县出品人品名等级奖牌 
　　休宁县出品人品名等级奖牌 
　　婺源县出品人品名等级奖牌 
　　祁门县出品人品名等级奖牌 
　　□县出品人品名等级奖牌 
　　绩溪县出品人品名等级奖牌 

　　△歙县出品人品名等级奖牌 

　　许鸿熙桕子　　　　　　　　　三等铜牌 
　　许鸿熙五倍子　　　　　　　　三等铜牌 
　　汪培玉金星砚　　　　　　　　三等铜牌 
　　汪存源虾蟇丸　　　　　　　　三等铜牌 
　　吴清泉茶菊　　　　　　　　　三等铜牌 
　　程源■〈金受〉油画兵船图　　　　　　三等铜牌 
　　许鸿熙白煤　　　　　　　　　三等铜牌 
　　汪恒昌罗绢　　　　　　　　　三等铜牌 
　　汪正大罗绢　　　　　　　　　三等铜牌 
　　程聚泰铜器　　　　　　　　　三等铜牌 

　　△休宁县出品人品名等级奖牌 

　　农业公司肥丝　　　　　　　　一等金牌 
　　胡开文百寿图墨　　　　　　　一等金牌 
　　黄锡祉肥丝　　　　　　　　　一等金牌 
　　永记茶号凤眉　　　　　　　　二等银牌 
　　同昌永茶号娥眉　　　　　　　二等银牌 
　　洪士翘制茶模型　　　　　　　二等银牌 
　　洪士翘水碓模型　　　　　　　二等银牌 
　　协和树艺公司蚕茧　　　　　　二等银牌 
　　协和树艺公司蓝条稀布　　　　二等银牌 
　　大盛公司芦通布　　　　　　　二等银牌 
　　裕生纺织厂提花蓝布　　　　　二等银牌 
　　李祥记茶号贡珠　　　　　　　二等银牌 
　　同德仁鹿茸　　　　　　　　　二等银牌 
　　协和树艺公司毛巾　　　　　　三等铜牌 
　　珠里纺织传习所甬布　　　　　三等铜牌 
　　万成织布厂花布　　　　　　　三等铜牌 
　　甘正才织布竹梳　　　　　　　三等铜牌 
　　江同源白铜四眼壶　　　　　　三等铜牌 
　　程合记春石耳　　　　　　　　三等铜牌 
　　程合记春鹿角　　　　　　　　三等铜牌 
　　程合记春野神　　　　　　　　三等铜牌 
　　程合记春茯苓　　　　　　　　三等铜牌 
　　宁振丰葛精　　　　　　　　　三等铜牌 
　　宁振丰京庄火腿　　　　　　　三等铜牌 
　　石翼农黄精　　　　　　　　　三等铜牌 
　　石翼农祁朮　　　　　　　　　三等铜牌 
　　经余堂藕粉　　　　　　　　　三等铜牌 
　　应仁丰炉底锡　　　　　　　　三等铜牌 
　　阮德兴炉底锡　　　　　　　　三等铜牌 
　　黄竹笙铜矿　　　　　　　　　三等铜牌 
　　涂期和金矿　　　　　　　　　三等铜牌 
　　同昌永毛峯茶　　　　　　　　三等铜牌 
　　邵鸿恩山水四帧　　　　　　　三等铜牌 
　　胡茹易罗经　　　　　　　　　三等铜牌 
　　黄萤花卉四帧　　　　　　　　三等铜牌 
　　吴得新纸质兰花　　　　　　　三等铜牌 
　　吴得新纸质珠兰　　　　　　　三等铜牌 
　　周海呈梅花　　　　　　　　　三等铜牌 
　　王桂香女士通草　　　　　　　三等铜牌 
　　王桂香女士通草盆花　　　　　三等铜牌 
　　恒大成生漆　　　　　　　　　三等铜牌 
　　南先学校学生（王文焕吴国彦章锺桂）　铅笔画　三等铜牌 

　　△婺源县出品人品名等级奖牌 

　　大济公司花条布　　　　　　　二等银牌 
　　大济公司条希布　　　　　　　三等铜牌 
　　宋氏宋家锁　　　　　　　　　三等铜牌 
　　江铁臣龙尾砚　　　　　　　　三等铜牌 

　　△祁门县出品人品名等级奖牌 

　　胡培春磁土　　　　　　　　　二等银牌 
　　胡叙生磁土　　　　　　　　　三等铜牌 
　　王兰馨红茶　　　　　　　　　三等铜牌 
　　王成义红茶　　　　　　　　　三等铜牌 
　　公顺昌红茶　　　　　　　　　三等铜牌 
　　胡元龙红茶　　　　　　　　　三等铜牌 
　　汪广洲红茶　　　　　　　　　三等铜牌 
　　胡邦达丝线　　　　　　　　　三等铜牌 
　　姚受锐祁朮　　　　　　　　　三等铜牌 

　　△□县出品人品名等级奖牌 

　　高元青石笛　　　　　　　　　三等铜牌 
　　余毓元石墨　　　　　　　　　三等铜牌 

　　△绩溪县出品人品名等级奖牌 

　　程敷楷国省府县图四帧　　　　一等金牌 
　　胡继本细丝　　　　　　　　　一等金牌 
　　程全紫晶矿石　　　　　　　　二等金牌 
　　程全黄金矿　　　　　　　　　二等银牌 
　　江严远铅笔画　　　　　　　　二等银牌 
　　程国桢橡树　　　　　　　　　二等银牌 
　　程国桢樟树　　　　　　　　　三等铜牌 
　　程国桢家野禽图　　　　　　　三等铜牌 
　　程国桢益害虫图　　　　　　　三等铜牌 
　　汪正才竹火充　　　　　　三等铜牌 
　　程志寿竹提蓝　　　　　　　　三等铜牌 
　　涌春天香枣　　　　　　　　　三等铜牌 
　　胡仲韶女士绣镜套　　　　　　三等铜牌 
　　程敷模植物标本　　　　　　　三等铜牌 

　　●陶甓公牍卷二 

　　静海刘汝骥 

　　批判　吏科 

　　◆批判　吏科 

　　祁门县耆绅黄锺祺等禀批 
　　歙县南乡董事生员胡熙禀批 
　　经厯陈元彬禀批 
　　歙县江苏补用知县鲍振炳禀批 
　　代书李正本禀批 
　　休宁县刘令敬襄详批 
　　绩溪县张令廷权详政治事实表册批 
　　绩溪县张令廷权禀批 
　　礼科写生朱从义等禀批 
　　署歙县学教谕秦宗荫禀批 
　　□县阎令希仁详批 
　　黟县阎令希仁详批 
　　歙县易令景袚禀批 
　　学务佐治官陈令元瑞禀批 
　　歙县内阁中书程锦龢等禀批 
　　绩溪县岁贡曹作朋禀批 

　　○祁门县耆绅黄锺祺等禀批 

　　古之为循吏者所居无赫赫名而去后常见思故召伯甘棠栾公枌社皆在其官既去之后就吾徽言之自何比干贺齐以来政迹可数者千百中不过一二若羊欣任昉徐摛鲜于侁苏辙诸人其尤著者也其宰祁门者如曹凤厯任九年立去思碑陈翀奎厯任七年立祠祀之路达被召邑民趋朝留之边与土解绶寄居民戴之如始至彼岂有意于求名哉德泽之入人者深而又累年积岁必久任始克竟其志其歌之颂之既去而思慕之宜也今之为官者皆以官为寄者也官之视官也如传舍民之视官也如过客如浮萍飞絮之适相凑合去留聚散两无所动于其中也其教猱升木陷人作阱者姑不具论其偶有天良发见者则民方且以神君佛子呼之甚至旌旗夹道鼓乐喧阗脱靴于门攀辕于道送德政扁额作长生禄位名宦祠中几无下足之处呜呼岂古之循吏少而今之循吏多哉饥者易食渴者易饮有由然也本府到任瞬四逾月一无措施一无表见惟是昕宵自警与寅僚孜孜求治之心非惟不敢求知于上官抑不敢谓告无罪于百姓绕室彷徨深滋愧悚该代令匝月之间口碑载道该绅既有借寇之请本府亦自幸有知人之明闻之甚为佩慰惟瓜期既至宪檄己颁此则有朝廷之成例在新任赵令谙练朴诚任事尚勇本府亦稔知之二三子不患无贤使君之戾止也顾本府犹有为诸君进一解者仲氏闻过则喜昌黎闻誉则忧该代令其勤求治理毌以此侈然自足其有不及者尤愿该绅耆等相助为理共济时艰毌徒为善颂善祷之词且以收如切如磋之益也至所请转详之处应毌庸议候录批札行所属各县以励同寅而风有位可也此批 

　　○歙县南乡董事生员胡熙禀批 

　　忽谈因果忽谈阴律忽谓赌棍挟仇忽谓商会倚势东扯西拉令人不可捉摸其挟嫌倾轧之隐情显然可见且有一事即有一责成辞责成而不辞董事安用此不董事之董事又安用此无事生事之董事究其目的所在无非虑革去生董遂有此种种恐怖之现象仲长统谓倮虫三百人为最劣本府引伸其说曰倮虫三百董事为最劣此本府有感而言非专责备该生者也惟君子不以人废言饼肆葱坊亦不可无葑菲刍荛之采所陈富丁上口等处戏场聚赌有无其事仰歙县查访明确提案究办该生平日有无挟私妄渎情事亦即据实具复核夺切切禀发即缴 

　　○经厯陈元彬禀批 

　　禀悉据称梁县丞庆藩流寓此间又无力起复致饔飧不继短褐不完有索我枯鱼之景象闻之甚为悯恻属在同舟皆当援手惟所请谕饬蔡令函致各县集资佽助一节再四思维事恐窒碍难行无论登高一呼未必众山皆应即有勉强敷衍者蹄涔升斗岂能起枯鳞而飞腾之爱莫能助本府惟有扪心惭愧而已蒿目时艰官民交困今日是治生时代非依赖时代该县丞虽蹔时困踬其抖擞精神以图之勿自馁也仰即知照并转谕该县丞加之缴 

　　○歙县江苏补用知县鲍振炳禀批 

　　缿筒告密盖自赵广汉作俑以来识者己知其决婴非常之酷报不意其流毒以至于今日也该职迭被诬蔑显有三五宵人挟嫌妄讦此辈得志从此五百夜乂个个吹风放火烁烁夔夔怪怪奇奇盖未可量惟此等伎俩足以惑聋瞶断不足淆清听公道自在人心似不值与若辈争闲气生木必松枏勿生钩吻生物必凤麟勿生枭獍茫茫富媪岂能尽如人愿至所称申报载邀人上控一节更属无稽谰语或者弄巧成拙终有作法自毙请君入瓮之时幸勿介意可也希即知照此批结姑存 

　　○代书李正本禀批 

　　吴旺科系一乡愚老拙愖怜初与该代书无冤亦未供及每次出费若干本府偶讯及之据供六元五元三元都交李正本手等语本府始令某自行找回既念吴旺科异地乡民其力其辨断不足与猾吏相抗又奚能猫口挖鳅完璧归赵即经批示斥革追究在案该代书不知服罪希以辩胜求与吴旺科对质又辗转脱卸于歇家黄姓身上可谓积猾除歇家是否代书化名姑免深究外着即将三次浮收洋元限两日内缴案听候充公再行核办违即发县押追不贷懔之切切此批 

　　○休宁县刘令敬襄详批 

　　既据录案详请应准先营销案洪扬铃听唆上控固属刁狡汪长清不控之印官乃控之于捕衙不知有人指引否乡民不谙例章该典史岂不知之书差需索讼费此辈鬼蜮伎俩层出不穷精神稍有不到即难免受其欺朦无论约束严明与否此擅受之名适予人以攻讦之柄何如恪守官箴之为得也并传谕该典史知之切切此缴词存 

　　○绩溪县张令廷权详政治事实表册批 

　　据详已悉查表内填列思诚小学中教习有程宗泗一员该教员曾赴日本留学何时回国现在是否仍充该校教习岂曾参杜子夏偶尔姓名相同抑该员吸取文明潮流化作百东坡耶仰即查明具报并将十月份表册刻速填送勿稍含糊切切此缴表册存 

　　○绩溪县张令廷权禀批 

　　据禀已悉养正学堂并未开办该前县率请立案其用意真不可解就此事而推言之每月有事实表功过表词讼册又有命盗押犯监犯册立法之初何尝不周匝严密滴水不漏着实推敲实力奉行者百不获一随意填写隐匿欺朦者实居多数是直以胥吏传钞之手为涂饰耳目之具新衙门新局所犹以为未足也又催造各项表册乃纸上空谈仍无实际漆园叟所谓克核太至则必有不肖之心应之此可为浩叹者也仰即督同正绅赶紧妥筹办理禀报察核仍候各宪批示缴 

　　○礼科写生朱从义等禀批 

　　自岁科试停止以来凡衣食事畜于其间者生机顿绝皆累累有丧家之泣不独该科为然也该科承办学堂事件各前府准拨津贴欵本无多僧多粥少又不准托钵募化所禀办公清苦自是实情惟中学堂已有辛工未便买菜求益亦未便乞酰市恩应准仍在书院经费内再予按季提给鹰洋四元以为续加津贴自本年春季始按季具领着即遵照此批 

　　○署歙县学教谕秦宗荫禀批 

　　披阅来禀于近今政界现象洞若观火可谓慨乎其言之徒法不能以自行其人存则其政举举今日之沈痾丛瘢一旦摧陷而廓清之窃谓非张江陵俾士麦一流人物不能也清理词讼一层尤中肯綮大抵早结一日百姓即有一日好处近日牧令中明尤好手固亦有之高坐堂皇胸无点墨者亦复不少一陇一缗之诉讼尚且莫究莫殚其疑狱重案可知已茫茫四顾安得千百鲜于布满天下乎该教谕趁此闲暇时光其精研法政多读有用之书他日出而临民当必不负本府之期许也此缴 

　　○□县阎令希仁详批 

　　据详举职贡汪先甲孝廉方正并送册结到府查封内仅有印甘结七套事实册末据同送咄咄恠事且此事与考察属员有别该县并未加看尤难核办此项孝廉方正歙休婺祁绩五邑迄未举得一人足见人才之难该县前已举过姚联达姚铭恭二人今又接续举报岂该县士风之独厚耶若视为官样文章不顾部院准驳与否则大误矣仰该县核实办理勿缺勿滥是为至要此缴供结发还 

　　○黟县阎令希仁详批 

　　据详补送汪先甲事实册结姑候核转所请到任未久删除县看之处核与前详两歧未及两月业于姚铭恭案内加看岂己逾两月转不能加看耶且例不加考者以未知其为守若何耳今既称举报即不能委为不知否则三月以后确乎真知灼见然后详举亦不为迟又何必亟亟为者仰即知照仍将先后详举之姚铭恭汪先甲二人是否行诣卓绝堪膺是选刻日切实报覆詧勿稍玩违切切此缴册结存送 

　　○歙县易令景袚禀批 

　　既据查覆徐承佑尚无劣迹可指原出结官姑免置议查乾隆元年议准孝廉方正所举不实除本人斥革追究外出结各官照滥举匪人例议处等语又现行通饬章程由督抚加意察访遇有舆论不洽及各种情弊即立予扣除并将所司照例严参等语本府善善从长原乐成人之美舆论不洽考成綦重亦不敢轻易下笔所请加看转详之处仍无庸置议可也缴折存原结七纸发还 

　　○学务佐治官陈令元瑞禀批 

　　来牍备悉查该令月薪巳据领至八月分止检阅簿录各该县批解存储之款寥寥无几在各县或以为府帖之烦数在该令何以为既禀之取求又据称腊月薪水不敢虚领等语深合先事后食之意本府极为钦佩除排札飞催各县外本府应即借垫六十两连同前今存储九十两凑足九十冬三个月月薪之数先行颁发以作该令膏秼之需并以成该令高洁之志希即查照登记此缴钤领存 

　　○歙县内阁中书程锦龢等禀批 

　　来牍具悉所陈禁烟廵警查户口自治各要政此皆地方官应办之事本府所属望于易令者至厚且重瓜期将届舆诵翕然足见此邦民风之厚士绅望治之殷属县得有贤君冯翊喜可知已既据通禀乞留　各宪谅能俯允所请应候宪示遵行希即查照此覆 

　　○绩溪县岁贡曹作朋禀批 

　　既禀所以称事无米岂能为炊有俸给便有责任凡事皆然名誉义务等字此名士欺人之言断断不能耐久仰绩溪县立即会绅妥商筹定的款拨给济用勿误要政切切禀抄发 

　　●陶甓公牍卷三 

　　静海刘汝骥 

　　批判　户科 

　　◆批判　户科 

　　歙县蔡令世信详批 
　　歙县生员巴锡麟等禀批 
　　绩溪县耆民章玉来等呈批 
　　歙县民人江祺生呈批 
　　歙县蔡令世信详批 
　　歙县民人朱聚禀批 
　　黟县胡令汝霖禀批 
　　府学武生邵鹏呈批 
　　休宁教民黄金聚控汪社宝一案堂判 
　　歙县民妇王江氏呈批 
　　黟县武生汪凤标禀批 
　　敛县监生任良柱呈批 
　　绩溪县推收书张俭成等禀批 
　　婺源县生员汪泮林等呈批 
　　婺源县武生程仲沅呈批 
　　婺源县魏令驯详批 
　　休宁县孀妇吴程氏禀批 
　　屯溪廵警局外委任恒智禀批 
　　屯溪公济局绅洪廷俊等禀批 
　　候选知府曹英禀批 
　　休宁县附生程宗泗禀批 
　　候选知府曹英禀批 
　　休宁县江苏候补直州判王世勋等禀批 
　　徽州办赈义绅花翎知府衔洪廷俊禀批 
　　婺源县耆民胡承淦等呈批 
　　歙县耆民汪起和呈批 
　　歙县附生汪声大等禀批 
　　黟县前直隶肥乡县知县程元镕禀批 
　　歙县直隶候补县丞汪达增禀批 
　　休宁县刘令敬襄禀批 
　　歙县陈令德慈禀批 
　　祁门县监生胡舜传呈批 
　　婺源县监生詹铨等呈批 
　　休宁县耆民张政裨呈批 
　　绩溪监生程镕呈批 
　　休宁县职员程世璞等禀批 
　　祁门县监生金凤宜等呈批 
　　绩溪县胡维埙呈批 
　　绩溪县职贡生曹作朋禀批 
　　婺源县附贡詹鸿宾呈批 
　　婺源县魏令正鸿禀批 
　　婺源物产分会赵文光等禀批 
　　绩溪县物产分会程全牒呈批 
　　祁门县孔令庆尧申送物产表批 
　　绩溪县民人唐金发呈批 
　　婺源县生员汪泮林呈批 
　　黟县罗令贺瀛详邑绅前芜湖县训导余攀荣奉天候补道李淦等设立自治研究所批 
　　绩溪县桂令岩禀 
　　绩溪县桂令岩禀 
　　祁门县杜令英才禀批 
　　祁门县杜令英才禀批 
　　祁门县孔令庆尧禀批 
　　歙县五品封职翰林院编修许学诗等禀批 
　　歙县直隶试用道程源铨等禀批 
　　歙县湖南候补知县洪潆等禀批 
　　歙县易令景祓详批 
　　休宁县龚令化龙申批 
　　婺源县魏令正鸿禀批 
　　祁门县孔令庆尧申批 
　　绩溪县桂令岩申批 
　　婺源县魏令正鸿禀县自治提前开办批 
　　歙南吉林候补知府汪士仁等禀批 
　　歙南拣选知县程恩浚等禀批 
　　婺源县魏令正鸿申送覆查户口叹总表批 

　　○歙县蔡令世信详批 

　　据详巳悉准予立案徽州商业以茶为大宗闻近岁茶行亏折每至数十万元之巨大半为日本印度茶所夺何者滞销何者畅行自当急筹抵制之方何以会董会员无一业茶东伙似欠周密仰传谕该总理鲍绅振炳联络一气实行改良其种植之方烘制之方不妨参考西法以挽回既失之利权如是始于商战之意义纔不抛荒纔有着落质之该会以为然否仍候各宪批示缴章程履厯存 

　　○歙县生员巴锡麟等禀批 

　　有立据价卖之人便有出价受买之人有当契商赎之理更无卖契勒索之理此天下之公理也生等谓祀产不保尔族将不血食是也谁斩之巴冠山巴作周斩之也冠山作周非他非生等之伯叔诸父即生等祖若父之孝子顺孙也推原祸始岂不在于巴姓查子孙盗卖祀产例应加等治罪买主不知情者不坐生等不能将族丁申明约束又不能送县究治惟迁怒于出价受买之破衲僧人有是情乎有是理乎王道不外人情折狱必本公理尔谓彼俨然僧官岂罔知法度我问尔俨然秀才岂不讲公理至谓该僧受业譬买贼赃此语尤属不通然则该僧所买者非咏德祠之遗荫乃盗跖之食余也是不独诬一阇黎抑且诬及尔清白之先人尔第知洛阳纸贵尔岂知公门一纸铁案如山虽百世不能改乎先生休矣本府有牛渚之犀在不愿轻于一燃使牛鬼蛇神无处容身也且此案起衅之由实由巴长庚毁塍拔秧而起巴长庚抗传不到巳觉罪无可逭尔等挟串谋盗买问题以来问难其用意之巧设谋之狡诚觉匪夷所思谓非饰抵而何仰歙县遵照前今批饬分别确訉一面勒传巴长庚治以毁伤田禾之罪一面勒传僧道成当堂呈契验明虚实请示本府不能中巴锡麟等之狡谋逞蛮凶毁与卖买产业衅情显分轻重当各归各案不得揉为一案以期切实而儆凶横勿再玩忽切切词发仍缴 

　　○绩溪县耆民章玉来等呈批 

　　此案前经断充学堂暂管何两造仍复缠讼且有争殴情事玩抗巳极查阅两造粘抄契据均在恍兮惚兮之闲经该县劝归和好各烧各灰此贤有司爱民息讼之苦心何谓断出两歧细核前后呈词老辣简当一字不苟是在老于讼事者为之操刀设受其愚弄小则失时废事大则酿成命案悔之晚矣仰绩溪县立即将覆讯酌断情形录案通详察核毌任刁讼切切词粘并发 

　　○歙县民人江祺生呈批 

　　该民率请亲验本府并非深居简出何惮此一行惟既经该县勘验则与本府之亲勘无异案经录详请示该县所断情节与前府吴江各承其半之批示并不剌谬尔谓该屋大小不匀所断厚薄悬殊该县岂有厚于吴又岂独薄于江耶且不候讯断尔擅自拆卖该县即以其人之道还治其人之身买回重盖此支吾搪塞之言请君入瓮夫复何尤何观兆踞屋不让饬差押迁亦是正当办法惟据呈出入无门一节是否确实仰歙县斟酌妥善即行定案可也词黏并发仍缴 

　　○歙县蔡令世信详批 

　　减价售药限期戒烟所议各节尚属妥洽惟无论何项要政徒法不能以自行本府前到该局两次初次则门臭其无人第二次晤汪绅国杰叩以报名戒烟者有册可稽否又含糊答应未能指实是以不能无疑该令既捐廉提倡乐输者又踊跃而来贤有司关心民瘼复何事之不可举何害之不可除百级浮图起于一篑随车甘雨沛自崇朝运广长以砭口吃拨毒雾而见青天不必虑难乎其为继也仰即督率各绅董实力奉行一面将吸烟戒烟人数翔实调查造册通报是为至要切切仍候各宪批示缴折均存 

　　○歙县民人朱聚禀批 

　　前据该民禀请提追经批饬该县查照黄前府原断速理结报在案查此案拖累十余年该前县率行断结本欠平尤春前府亦姑徇其请实未加体察耳黄前府莅徽以来案无留牍物无遁形考之卷册可知也就此案言之的的山税不符并非有意翻案本府到任该民两次拦舆泣诉察其情形既老且贫形同乞丐并非刁狡健讼者流我辈忝居民上能勿为之恻然昔贤有言官之所谓小事者即民间所谓大事若听其残喘呼吸无求伸之日岂非父母斯民者清夜愧心之地耶仰歙县立即遵照前批迅速办理结案倘各董瞻徇延挨则是不体本府委曲求全之意该令其传案勒结永斩葛藤切切檄到奉行 

　　○黟县胡令汝霖禀批 

　　减价售药限期戒烟官立局以提倡之此牧民者人人能行之事独该县联合各绅剏立族祠戒烟社以辐官力之所不足意美法良此则为他县所未有呜呼宗法之不讲也久矣自井田既废以来其无常业无常居者举目皆是或至比邻不相识独我徽之民聚族而居家有祠宗有谱其乡社名目多沿袭晋唐宋之旧称此海内所独也今稍稍陵夷矣强宗豪族或时有结党纠讼之事然不数见也乾隆中叶江西廵抚辅德致有毁祠追谱之疏此可谓因噎而废食就徽言徽因势而利导之此其时也由一族而推之各族公举贵且贤者以为族正由地方官照会札付以责成之户口以告田谷以告学童及学龄而不入学者以告好讼好赌及非理之行为以告一切争讼械斗之事固可消弭于无形即保甲社仓团练各善政皆可由此逐渐施行地方自治此其初哉首基岂独戒烟一事哉愿贤有司及各绅交勉之也候录批札行所属各县一律推广切实举行该令其即拟公举族正详章禀复核夺以成我徽美满特色之善政本府有厚望焉并候各宪批示缴章程存 

　　○府学武生邵鹏呈批 

　　佃字从人从田人田各得其半也徽州山多田少但患无可耕之田不患无可招之佃何至听其挟制荒田多而熟田少乡民既恃田以为生方垦荒以为熟若本成熟岂肯听其荒芜核阅呈词既谓非买荒田又以责成开荒为请则从前之未熟可知自相矛盾显有别故究竟是熟是荒是佃欺主是主欺佃是佃欠租是主欠赋是捏熟以为荒是已熟而故荒是佃无力以垦荒是主将夺田以招佃案久不结亦属非是仰歙县立即勒传集訉秉公结断据实详夺勿再泄延词黏并发仍缴 

　　○休宁教民黄金聚控汪社宝一案堂判 

　　查此案涉讼之由冯观长之浮住屋卖于黄金聚黄前往拆屋汪社宝出为拦阻以致涉讼此原与前年控案无干更与教务无涉汪社宝之所以出为拦阻者由观长之父造屋时汪元英堂贴洋二十元查核县呈祠簿属实惟注明贴予又曰议助此与赏赐周济无异既非借欵即不能作为欠债无须偿还况元英堂族聚皆无异言独汪社宝执此以争显系挟嫌所致业经当堂严斥己知悔悟免其深究又县呈冯姓账本有开销工料细目其为自造无疑自造而自卖之买主自行拆搬他人何得过问断令该屋由黄金聚前往拆卸汪姓不准再阻惟冯观长所立卖契亦载明为浮住屋则地基确属汪姓俟此屋拆移后地基仍归汪姓执管至汪族携去门板二张应责成汪社宝查明交出付黄金聚验收所有屋瓦黄金聚已自行拆下八百余片其余未拆之砖瓦统由黄金聚自行拆落如有短少藏匿等事惟汪社宝是问本府衡情定断一秉大公既皆甘服无辞均是本府之好子民着各具遵结各自回家安业勿因些许小事别生轇轕至汪社宝在县呈有牧司铎告示一纸诘以此告示因何到尔之手供谓由本村请出此则大谬教民犯教规神甫立即斥革绝不偏袒此教堂公事公办与尔何涉当即申斥并晓以明白进理勿再谬执乡愚之见自取咎戾此谕各供结均存 

　　○歙县民妇王江氏呈批 

　　提讯该氏供谓伊子王荣由汉口寄来家信并有禀稿等语诘以尔子何时来信供谓伊子出外三年二月底初次来信则已与信内前月寄苏足件之语不符诘以尔子年岁若干供谓四十余岁诘以事隔八年何不即行控告则又以儿子尚幼为词诘以此信究属何人交付则浑其词以朋友对言语支离令人不解此姑不论诘以此地坐落何处地段何名该氏茫然只浑其词曰在屯溪又曰五姓公产地亦未能一一指实诘以尔从前收租若干则又茫然旋以从未经手为词夫以祖遗田产从未经手收租又不知坐落何处有是情理乎且苐就词内所叙言之收租分洋为汪炳元余朗卿二人与鲍振炳有何干涉细核呈诃显系有人嗾使以快其报复倾轧之私该氏年迈无知遂为甘言所愚弄耳否则恃妇妄渎有何便宜所请饬提鲍振炳勒还之处应毌庸议此批粘姑附追出禀稿存访 

　　○黟县武生汪凤标禀批 

　　显系私开烟馆暗售灯吸借土店门面以为影射脏奸之计致被查罚实属孽由自作乃任意牵砌希图泄忿须知本府疾烟更严郡城迭饬拏办不知凡几该武生岂无所闻尚昧昧焉来辕尝试本应澈惩重究姑先严批申斥着即别营生业勿再冒险妄为致干究办懔之慎之此批粘附 

　　○敛县监生任良柱呈批 

　　查抄粘县票提追者为税书任贵花户汪椿即大良并无尔良柱汪道培列名其上谓被票提殊滋疑窦惟江柏顺以差役之子辄敢在乡立字借钱约期裁串交抵即使并未掯串亦难保无挪移欺隐情弊江达江旭父子叔侄串通一气朦禀牵诬胆玩已极该村距城仅止十里不难自封投柜乃至尚为所欺则凡窵远乡僻恐暗无天日受害益烈若不严重惩处何以去蠹害而恤民艰仰歙县立即饬拘江达江旭提同在押之江柏顺严訉澈究尽法惩办一面查明票提之任贵汪椿是否系该监生等化名是否欠银应完分别辨理具报切切词粘并发仍缴 

　　○绩溪县推收书张俭成等禀批 

　　查该书等名为推收实则领串下乡征收钱粮恃此为牢不可破之饭碗本府早有所闻平心而论每人岁捐两元亦不至赔累难过惟地方官祇应设法禁革未便从而派捐致启借口诈偿之弊此本府前批之所由杜渐防微初非为该书等挽回利权也绩溪一县轮广不过七十里钱粮不过万余两八十人虱处其间从而吮其残膏诚有如该书等之所称专事推收难以资生活者应即从严陶汰并设柜大堂听民间自行输纳以铲除厯年之积弊其良善者为农为商各从其长仍自立于生存之地位其不肖者有意把持国法具在断不能姑息以养奸也仰绩溪县查照前今批饬核明办理具复察夺毌延切切禀粘并发仍缴 

　　○婺源县生员汪泮林等呈批 

　　查汪尚书应蛟廵抚天津日甚有惠政海滨斥卤垦田五千亩水利大兴本府身受其赐至今犹尸祝之先贤邱陇尚且樵苏有禁岂祠堂公产可容看守自盗惟数传而后或有二一不肖子孙贪图小利转卖于他人之手此则该族众虽愤愤不平而事前之疏于保护亦无辞以自解者也至此项山木应否发售是否盗砍以有无契据为断胡得福既干有执嘉年间红契三纸较之顺治八年业票尤为真确讯诸土名燕石既属相符不能以陈腐之鱼鳞册为据契纸短写价银无非希图省税此是民间通弊查阅抄粘堂谕节经该县验契讯断该族众抗断不遵本属非是姑仍候县详到日再行核示饬遵着即知照此批粘附 

　　○婺源县武生程仲沅呈批 

　　尔兄有无立过欠银字据一经检验真伪自明即使据真事确滕和已收店租十余年计洋百数十元以之抵五十两之欠银并不吃亏该生年己八十孑然一身仅恃此店租为养命之源亦在可矜之列乃滕和托病不案滕绍周平空插讼忽请封屋充公其假公逞忿之隐情巳可概见仰婺源县立即集讯明确秉公定断结报以昭核实而杜借口切切词粘并发仍缴 

　　○婺源县魏令驯详批 

　　查阅折开各件押店字据原非程松乔亲笔即滕绍恒诉词亦称由伊侄立一纸事之有无原难臆断若执松乔信件为据查信内语气空空洞洞恐与此事无涉况声明连至宝号数次未曾面晤则为并未转代挪借可知何由将单姓五十两之借欵交松乔乎或松乔原有借款滕和见松乔暴卒无法偿还即将此款移于单士良身上伊乃作中见以实之亦未可知未经一讯率尔徇情充公何以服人松乔故后无嗣仲沅乃其胞弟所有产业无论共业与否不得谓与伊无涉更不得谓伊图讹仰新任县立即遵照核明两造先后控词检查原约转约细心体察即传集人证秉公确讯另行定断报覆查考切切此缴原词清折存 

　　○休宁县孀妇吴程氏禀批 

　　平粜本有限制不能任人多籴否则囤积转售强者藉以取利弱者转无从得食流弊丛生何可究诘屯溪穷民不下数百户何以虚来实往均无异言尔子不遵约束强欲多籴本属不合为局员者喝之可也斥退阻之可也亦何致喝勇追毁如此之甚既据称氏子受伤甚重究竟是何情形分府发回后己否赴县请验仰休宁县立即查验核办勿违切切禀发仍缴 

　　○屯溪廵警局外委任恒智禀批 

　　前据吴程氏遣抱拦舆具控即经批县饬验核办在案警兵责在保护治安不准持警棒殴人有非理之行为者随时解散方为正办刁民不服禁令动辄聚众滋事甚至滋扰绅属打毁警局此等刁风尤不可长究竟吴士林身受之伤系诐何人所殴既称经县派仵委验饬将熊林标等送讯责押仰休宁县立即集讯明确断究具报该客民如敢卧局滋闹并即饬差押逐以儆刁妄此批禀抄发 

　　○屯溪公济局绅洪廷俊等禀批 

　　此案据吴程氏任外委先后禀诉业经明白批示在案设局平粜此振抚最要之政每人日籴二升既有定章岂能容任意强索办一事即有一阻力官绅当互相维持又岂能容一二刁民遽因噎而废食仰休宁县立即严提吴老大吴老四等及受伤之吴士林到案讯惩究报并查拿著名讼棍从重禀办警勇如非无故逞威业已拘责应即释放仍传谕该职绅等体察情形源源接济以维善举而惠穷黎切切 

　　○候选知府曹英禀批 

　　来牍具悉警察为维持秩序保卫治安要政岂能因一二警勇殴人被拘辄将全班停止廵缉必待勇丁释放然后出廵诚如所云未免迹近要挟明达之士绅当不至存此见解适遇地方有事该外委责守所系恐亦不能当此重咎除移参府一体饬遵外候札饬任外委即行照常梭廵查缉以安商旅而戒不虞希即查照并候参府批示此致 

　　○休宁县附生程宗泗禀批 

　　同是张口待哺之民本无畛域之可分为司牧者求牧与刍是其天职固不问其担当租税否也湖边被灾情形既据该生就近调查造册列表函由土太厦巡检呈请省委散放官赈想主计者统筹全局自当无缺无滥以副各宪一夫不获之廑念现在已否据报补查酌量匀济候扎饬休宁县查明申请核办着即知照此批 

　　○候选知府曹英禀批 

　　查吴程氏遣抱拦舆禀内所称氏子因食口众多满拟多籴局员喝阻不许多籴氏子语言无知触怒赶毁等情是皆吴士林屡籴滋事之明证经本府详细诘问该抱告逞刁反噬之情状亦厯厯如绘必谓士林未买粒米并无强买滋闹情事然则该警兵何仇于吴士林而无故寻衅该平粜义绅又何恶于吴士林而环请提惩耶平粜自有限制再三告籴此非强买而何不听喝阻信口嫚骂此非滋闹而何蛮野如此又久溷局中图诈不去此非刁民而何义绅焦劳辛苦而经营之刁民游戏怒骂而破坏之此揆之情法无从为之解脱者也总之警勇不准毁人既违警章自有法律以绳之刁民卧局滋闹饬差押逐提案惩戒此是一定办法厯次批饬甚明办理有何棘手现在士林受伤已在保辜限外计必早就平复更无所用其姑息仰休宁县立即查照节次批饬提集确讯酌予惩处报明察办以彰公道而遏刁风是为切要禀发仍缴抄折另单均存 

　　○休宁县江苏候补直州判王世勋等禀批 

　　极贫之民宜赈济次贫之民宜赈粜此救荒之大较也据禀请以赈余之欵广设冬赈平粜局以济民食事属可行惟运新米至万石沿途舟车存栈管钥以及设局处所持筹司事均须先事预算非得多数绅商妥议办法恐临事周章又生出种种窒碍致灰任事者之热忱文潞国知益州时减粜不限以数揆之今日实不切于事情林文忠公抚陕时查赏系贫户填给印单壹纸每一次准将五日之粮一并粜回仍分别各乡排日匀摊周而复始非贫者不得滥与如此办法似较妥当天下事履之而知艰豫之则不废大抵然也仰该绅等就近与洪绅廷俊商定简章呈候加谕饬办着即知照此缴 

　　○徽州办赈义绅花翎知府衔洪廷俊禀批 

　　据送义赈一览表以灾情之轻重为振抚之等差详明清简朗若列眉沪汉诸君子奔走呼号于炎天烈日之中高义凤麟固堪景跂贵绅等呕心区画于漂风撼雨之间覆巢既完梗道兼通赈工并策劳怨不辞所造福于维桑者尤大正不独为距心谢谤己也至查赈另筹夫马存欵酌认子金尤足见涓滴归公屋漏不愧容城孙征君论人必求其足色者如是如是曷胜佩慰候即如禀转详抚宪立案以彰劳勚而奖义行希即查照此覆各表存送 

　　○婺源县耆民胡承淦等呈批 

　　章字号山既有他姓产业在内则他姓自由樵采决非詹姓所能胁禁划清界限各管各业足矣胡姓不敢越界侵害足矣若勒令写立承植字据挑砍山木又须报验给票违则议罚王道不外人情试问詹姓所谓学堂余力能如此强硬否且抽分拚价以为培学还股之费迹近抑勒苛派流弊甚多碍难率予准行天下事必先除弊而后可言兴利必先消除其私见而后可言公益非廉明正直者不能也至应如何劝谕长养禁止戕害之处仍应由地方官剀切宣示总以不苛不扰为宗旨仰新任县查明地方情形妥议详复并将在押之胡纳谷等先行交保释放勿稍瞻徇延累切切词粘并发仍缴 

　　○歙县耆民汪起和呈批 

　　银不过三钱有奇米不过九合八勺乃由册书包缴竟须五元之多乡人之愚不识算猾吏之巧于剥民闻之滋痛至洋价之与市价不符犹其显焉者也迨愚民豁然省悟自行投柜完纳该册书无利可图遂借故中伤以泄其忿若如所呈尤属玩法非核实号办不可该册书程正本所谓隐漏之税究竟坐落何处是否该民之业不难按图而索长此弊混小民何以为生仰歙县立即吊册查明澈讯究办慎勿为胥吏所愚自干重咎切切词粘并发仍缴 

　　○歙县附生汪声大等禀批 

　　查郡城西北门外附郭一带沙洲上年经本府履勘详查试种杨柳八百余株成活者已十之八九乃宵人不便私图隐加戕害尤可惜者入秋以来不知何等人拔除凈尽此非种植之不善亦非地质天时之为害也本年正应循案举办以符初议据禀拟就该处栽种水竹俟得利益为开设蒙学经费迫不可待之学堂望梅不可以止渴画饼岂可以充饥此附郭公产即缴价认垦亦尚多窒碍难行所请立案出示之处应毌庸议此外濯濯童山举目皆是该生等果讲求树艺另择适宜之荒壤可也着各知照此批 

　　○黟县前直隶肥乡县知县程元镕禀批 

　　此系京师红禀材料式样其自北通州来尚属可信所陈差役骚扰各节果有实据自当究办罗令批不以有着之田作抵竟将欠账搪塞二句自是公理并无私见该绅亦曾任地方者设遇此等案件将依何项法律裁决遽以罗令批语指为丧心蔑良殆所谓知一十而不知二五者矣此批 

　　○歙县直隶候补县丞汪达增禀批 

　　禁烟为现今第一要政乡间私开烟馆尤为地方之害长此漫漫何以复旦披阅来牍于徽属禁烟现象言之极中窽窍所拟现行办法及造册发照章程亦极精核均可见诸施行嘉许何已候即通饬各县切实照办刊刷门牌册式所费无多应由县捐廉给发未便按户收取请发委员封条一层倘办理不得其人或稍涉操切转予莠民以反噬之柄再三详慎似不如随时查实请封较少流弊希即查照此批各件存 

　　○休宁县刘令敬襄禀批 

　　禀及各件均悉吸户可宽烟馆断难曲贷二语颇为中肯乡间私开烟馆倚捕保为护符自所难免应责成信实可靠之绅士查实即行照章充公以为房主贪图小利者警吸户虽稍可从宽仍须严为限制以次递减紧要关键又非将膏店凭照吸户牌照办成不可否则无从稽考于事终无济也仰即切实办理并依限办竣造册具报为要至近日条告各件喜用新名词如起点中心点污点极点烧点等词本甚鄙俚无甚意义此不过附笔及之并非以此等名词为禁体也仍候抚宪批示录报缴各件存 

　　○歙县陈令德慈禀批 

　　户口为内政之基经费为办事之母原无使无米为炊之理据禀调查经费拟令四乡按户收费六十文民果乐从似尚可行惟查奉发民政部告示底稿特于严禁藉端需索一条再三告诫并申明如有沾染从前编查保甲时种种积弊者准赴该管衙门指控各宜懔遵等语是大部之杜渐防微具有深意且乡民一钱如命贫富本自不齐若普通每户收钱六十文恐不免窒碍难行之处仰即遵照会绅妥议总期于事无误于民无扰方为妥当并即补禀　各宪祇候批示录报缴 

　　○祁门县监生胡舜传呈批 

　　胡海林重复出卖该监既受其欺岂能起死者而追偿之尔原出洋祇六十元县断追给洋四十元折耗无多从此息事岂非便宜尔任意妄加希图翻异又以倚势强盗等情指地保禀词为确证试问县令裁判能以地保之言为曲直乎仰祁门县立即查明案情录详察夺勿任缠讼切切词粘并发仍缴 

　　○婺源县监生詹铨等呈批 

　　兴学树艺此两个大题目近今三尺童子皆知之不独生族知之也何阻挠为藐尔胡纳谷竟不归生族隶属生族可谓负屈何又迁怒于胡联玑察阅呈词一派悬揣臆度之词实不足入人于罪所请檄提断难率准此批 

　　○休宁县耆民张政裨呈批 

　　该民应纳粮银三分一厘迫而出洋银四角以买官纸具呈完纳己属大不合算即恐稍有舛错必须检册查核此亦不过一须臾之事何以压搁两月之久迄未掣串给执又激成上控所称权书舞弊自非无因仰休宁县立即掣串兑收一面查明该书因何弊混提案重责毌违词黏并发仍缴 

　　○绩溪监生程镕呈批 

　　既称公司则股东利害相同何以该县初讯只责成该生与唐璋各罚洋五百元既饬商会核算何以开会数次各股东无一人到场细阅呈词恐系该生与唐璋别有纠葛唐璋为同益白炭公司总理是否由股东公举资本数目营业年月是否注册立案本衙门无案可稽殊难确核惟据称唐璋讯理不遵擅扣该生白炭运船殊属有违公理设酿出意外之事悔之已晚仰绩溪县立即调验该合股章程帐目核算清楚集訉结报仍先饬运船放行不得无故留难致生他变切切词粘并发 

　　○休宁县职员程世璞等禀批 

　　河间洲即何家洲全业既系程何二姓作为义冢迭经禀奉各该前县出示永禁私垦以泽枯骨而保地脉何家莹即何耀庭又尝函致程姓澈查禁垦岂有出尔反尔转将是地单独捐拨召垦之理总之开荒虽系美名专欲必干众怒此地既属公产又迭经勒石永禁自不能以个人利己之私遂间接渔人之计案已由县履勘仰休宁县即将查勘情形妥议通禀察办勿延切切禀粘并发仍缴折呈碑示并存 

　　○祁门县监生金凤宜等呈批 

　　该杨桃坞山地本系金姓公共坟山陈毓斋之出价契买却与平空魆葬者有别此案祸首其罪仍在私自出卖之金观林一人县訉初断谕陈姓起迁复断谕尔金姓推念亲谊不必强令起迁日近长安近亦自说得有理该监等因先后訉断两歧龂龂上控者在此本府酌理准情持平以解决之陈姓棺之应迁与否应以棺之是否安葬为断如陈姓只用二尺长小棺四具浮厝该地是与安葬有别应即饬令起迁吉坏甚多求则得之若泥于堪舆形象之言彼金姓葬坟数代何未闻有大富大贵之人此理至明无待烦言如陈姓果巳安葬则强令起迁累及朽骨似亦于理未安陈姓应即照原买价值再津贴金姓二十元金姓亦不得过生欲望但如此办法总须由县划清界址使金陈两姓邱陇永久相安方为妥当仰祁门县立即查照批示妥为区处结报以免争竞而杜借口切切词粘并发仍缴 

　　○绩溪县胡维埙呈批 

　　该民从九职衔久经该前县详奉各宪批准斥革何尚冒称职员殊属荒谬又称新定商律凡欠债除破产归偿外别无科罪之条不知此项法律并未实行况一经声明破产则人格永久堕落即普通选举权亦被剥夺此等办法必须地方官调查明确负欠人毫无立锥隐匿始可照准究竟该民田产抵欠有无抬偿取巧情事仰新任绩溪县查明追偿完案具报毌任饰延切切词粘并发仍缴 

　　○绩溪县职贡生曹作朋禀批 

　　统计处之成立以该县为最早调查报告亦以该绅等为最先察阅法制三册附风俗表一册详明精核切实不浮统计表亦大致不差惟农田表似据官册照抄稍欠精核此亦非咄嗟所能立办者也该绅等办事实心确有见地迥非率尔操觚敷衍塞责者所能望其肩背嘉慰何已应即照缮完好由县详送复核编定惟民政财政为统计最要之事现巳奉颁馆表酌举要例转行遵办此后查报事项应按照馆表填送毌庸照省章办理以求简要而省复繁仰即转传一体知照此批各件均存 

　　○婺源县附贡詹鸿宾呈批 

　　各管各业彼此不相侵越自然消患无形勿出骈枝又生滋蔓在丑夷不争君子不欲多上人该附贡既讲新政讲公益应亦素明斯义仰婺源县即将此案断结情形录详立案勿再宕延切切词粘并发 

　　○婺源县魏令正鸿禀批 

　　禀及清折均悉此次剏办物产会纯以比较良楛研究实业为宗旨所谓以多为贵者也一邑之大物产尚多未可以寥寥三数十种省事塞责婺源先儒著作未经表章者极伙教育品中本有图书一部分尤宜广为搜采仰再会绅按照发去调查表从速征集分别部居开折具报以凭定期开会是所切望正副监督名称亦与定章不符似应取消并即知照仍候劝业道宪批示缴折存 

　　○婺源物产分会赵文光等禀批 

　　据禀呈物产清单分会简章应准先行立案其副监督名称为奏定章程所无应仍作为剏立员较为妥善此次剙立物产会宗旨与京师陈列所及各埠展览会用意不同凡民间日用之品皆可运会比较以资研究而求进步盖纯乎生计问题非赛珍问题也府属会场已经部署妥当俟各县出品积有成数即行定期开会应再为征集多多益善是所切盼希即查照办理此批 

　　○绩溪县物产分会程全牒呈批 

　　据送表册均悉察阅各种物品美不胜收其采一部分尤为该县特出之品俱见任事实心良深佩慰惟此次开会宗旨凡寻常日用所必需皆可赴会陈列以资比较而求进步工艺品类独为阙如未免美哉犹憾现本府定于十一月初八日为开会日期此半月间尽可拾遗补阙源源运送并即将此次运送物品先行编成解说书以备审查研究之用希即查照此覆 

　　○祁门县孔令庆尧申送物产表批 

　　据申己悉此次剏办物产会纯以人民生计为宗旨并非必求精美应查照天产工艺美术教育各种类就该县所有者分别部居详细解说不论精粗良楛皆可运会陈列以供实业家研究之用乃查阅送到调查表九纸糅杂含混大有草草缴卷之意至如何装饰如何运送亦不着一字岂该前县未曾与该绅讨论及之耶现本府定于十一月初八日为开会期此半月间竭力经营尚未为晚仰该令立即督同各该绅广为征集力补前阙仍先将所得物品分别部居编成解说书限月内专差送府无误汇报之期是所切望切切此批排单存销 

　　○绩溪县民人唐金发呈批 

　　牙行经纪岂有好人尔胆敢不遵县批来辕妄渎寔属胆大姑宽批斥再渎即发县革究重办此批 

　　○婺源县生员汪泮林呈批 

　　胡得福等燕石一山三契共业二亩八分有奇曾经拚过数次且有批字可凭原断验据定案何遽谓运动朦复要之所砍无论是否一处但不越二亩八分契业之外即非该族之所得争其理至明无待深辨至送匾送伞此本地方相沿之陋习有司之贤否并不以此为该生谓书吏徇托亦近挟嫌攻讦应毌庸议此批 

　　○黟县罗令贺瀛详邑绅前芜湖县训导余攀荣奉天候补道李淦等设立自治研究所批 

　　据详及清折均悉处上下交困之时新政同时并举民力己苦不逮其黠者又往往假公益名词百计搜括民怨沸腾有由然矣该绅等洁已奉公从未开支薪水官民久无闲言此次提倡自治不烦公帑不竭民膏自行筹措常年经费尤深合自治名义嘉慰何己应准如详立案惟兹事体大固不可不求完备亦未便自为风气将来部颁钦定章程自当斠若画一推行尽利天津自治章程虽经奏咨有案不能以此为通行之善本也仰即转移遵照仍候 
　　抚宪曁　各宪批示缴折存 

　　○绩溪县桂令岩禀 

　　据禀该县十五都六百九十三村共计正户一万五千五百十二户附户三千七百十三户均已一律悬挂门牌发给证书办理尚为迅速仰即将人户名册先行造送候派员抽查以求实际切切仍候各宪批示缴总册表存 

　　○绩溪县桂令岩禀 

　　据禀调查该县城乡人口细数共男女七千四百八十七名口内有选民资格者二百一十名业己宣示期满核与 
　　自治筹办处宪颁发期限尚无贻误惟各镇乡区域如何划分尚难悬测仰具绘具区图附以论说并将甲乙两级选举人名正册依限造送以凭核办毌违切切此缴 

　　○祁门县杜令英才禀批 

　　积谷是自治范围内应办之事聚之则难散之则易所谓暂行移借另筹归还者亦是空言是否允洽应候宪示遵行至筹办自治期限各州县城乡人口细数及镇乡区团区图均应于十月初十日前依限详报迭经专差札饬遵办在案现在各县一律报齐独该县仅仅以一禀塞责其事前之并未筹备可知仰新任县孔令立即赶紧调查造册送核毌再玩延致干未便切切此缴 

　　○祁门县杜令英才禀批 

　　每户捐钱三百贫民如何能支虽有减半免收之说秤量如何匀称且恐以此生出阻力应审慎为之仰新任县孔令立即督促进行将正户附户总数列表造册送核是为至要仍候抚宪批示缴简章清折存 

　　○祁门县孔令庆尧禀批 

　　据称该县自治公所与统计处该前县虽禀报成立而办事并无一人殊堪诧异九年预备之事皆明定期限有成绩可考一纸空文作伪何益该令惟有急起直追兼程孟晋结结实实向前做去处此时局更当与该绅等开诚布公自可收事半功倍之效所请人户总数归入宣统二年十月汇报之处事关全局碍难照准仰即遵照仍候各宪批示录报缴 

　　○歙县五品封职翰林院编修许学诗等禀批 

　　九年预备之事官绅同与有责该绅等独能恪遵奏定章程首先组织镇自治公所以为先河良堪佩慰新制人口满五万以上为镇按之近日户口皆名实不符所请联合十区名为镇自治公所自可通融办理应即如禀立案所请饬县拨开办费及提户库认缴洋余府中无案可稽仰歙县查明核覆具报并分别照谕充任各职以专责成切切禀抄发简章名册存 

　　○歙县直隶试用道程源铨等禀批 

　　来牍具悉自治为宪政始基筹备各事甚为复杂诸绅再三商搉就歙北六区组织镇自治公所所长程绅源铨并捐助开办经费以为提倡磨炼国民发挥公益此其基础均堪嘉慰希即督促进行秉承监督县切实举办以卫公安而辅官治是所跂望此覆名册简章存 

　　○歙县湖南候补知县洪潆等禀批 

　　据禀组织歙东自治公所选举所长参议等情均悉歙东一带土客杂处田畴不治该绅等联合同志提前筹办实属当务之急所拟简章亦尚可行应准立案至援案请拨开办费一节是否有款可拨应听该自治监督核明饬遵希各知照此批简章名册存 

　　○歙县易令景祓详批 

　　据详该县城董事会选定总董许鸿熙陪董方文寯及董事名誉董事各节均悉仰候抚宪遴选任用录报查考本年六月为议董两会成立之期并即督促该员董等实力经营勿稍松懈切切缴册存 

　　○休宁县龚令化龙申批 

　　据申该县城董事会举定总董吴嗣箴陪董汪启寅及董事名誉董事各节均悉仰候抚宪遴选一名加札委用录报查考并将甲乙两级选民册补缮一分送府备查切切缴册存 

　　○婺源县魏令正鸿禀批 

　　据禀该县城董事会选定总董程学诰陪董汪启功及名誉董事各节均悉本年六月下旬为议董两会成立之期仰即督饬各该员董等和衷共济切实筹办切切仍候抚宪曁处宪批示缴表存 

　　○祁门县孔令庆尧申批 

　　据申该县城董事会举定总董程际隆陪董姚仲南及董事名誉董事各节均悉仰候抚宪遴选一名加札委用录报查考至是项甲乙两级选民册并即补缮一分送府备查切切仍候自治筹办处宪批示缴折存 

　　○绩溪县桂令岩申批 

　　据申该县城董事会举定总董章尚达陪董周懋和及董事名誉董事各节均悉仰候抚宪遴选一名加札委用录报查考仍候自治筹办处宪批示缴表册存. 

　　○婺源县魏令正鸿禀县自治提前开办批 

　　据禀己悉府厅州县自治此上级自治机关本与下级自治相辅而行其要则议员员额以所属地方人口之总数为准各镇乡居民选民尚未查清此上级自治选举人名册从何下手迨乡镇议董两会一律成立则此项选举事宜即以总董乡董任之亦自迎刃而解细绎奉发章程似应如此办理盖下级自治一律告成即所以为上级自治之准备也仰即遵照督促各员绅等将镇乡自治切实进行毋稍松劲是为至要仍候抚宪曁　处宪批示缴 

　　○歙南吉林候补知府汪士仁等禀批 

　　据呈歙南筹办自治析为三镇该绅等集第二镇士民一再决议询谋佥同就适中深渡地方设所订期开办公德热忱良深嘉慰仰歙县立即核明区域通详立案督饬次第进行毌稍贻误切切此批禀抄发 

　　○歙南拣选知县程恩浚等禀批 

　　来牍诵悉九年筹备之事方兴未艾果时时存一恐落人后之思何事不可成诸绅联络七区合为歙南第一镇人口已达七万以上生聚之蕃地利之饶实甲于其它镇乡就王村地方设立筹备自治公所亦属便利扼要希即将合格选民调查详明无误来年议董两会成立之期是所跂望此复简章名数册均存 

　　○婺源县魏令正鸿申送覆查户口叹总表批 

　　据送宣统二年六月覆查户口数总表阅悉查正附户共五万零六百六十八男女口数共二十一万七千九百四十三生聚之蕃临淄稷下不能专美于前为之欣悦此后婚嫁生死及侨寄迁移各情事应即督饬调查员随时报告添注以求翔实切切仍候各宪批示缴表存 

　　●陶甓公牍卷四 

　　静海刘汝骥 

　　批判　礼科 

　　◆批判　礼科 

　　府学廪生巴泽溥等禀批 
　　绩溪县候补廵捡曹登瀛呈批 
　　绩溪职妇曹程氏呈批 
　　歙县吕松柏等呈批 
　　歙县蔡令世信详批 
　　绩溪县文令化舒详批 
　　休宁县孀妇李洪氏呈批 
　　阳春班桂红云呈批 
　　婺源县余查氏控余启呈霸产一案堂判 
　　歙县蔡令世信详批 
　　休宁县中书科中书李应庚呈批 
　　歙县耆民毕家四呈批 
　　祁门县监生程康意附贡程际隆等呈批 
　　祁门县附贡程际隆呈批 
　　休宁县附生李应元呈批 
　　婺源县余查氏呈批 
　　歙县附贡汪文瑞等呈批 
　　歙县永豫商店叶步周呈批 
　　府学教授周赟禀批 
　　歙县永豫商号叶步周等呈批 
　　府学教授周赟折批 
　　歙县举人鲍鸿等禀批 
　　歙县候选教职鲍荪等禀批 
　　休宁耆民黄子玙呈批 
　　歙县生员汪勋等呈批 
　　歙县耆民鲍伦施等呈批 
　　祈雨告文 
　　酬神告文 
　　绩溪县张令廷权禀批 
　　歙县民妇黄许氏禀批 
　　歙县举人鲍鸿禀批 
　　伙县叶延禧等禀批 
　　黟县附生叶登瀛等呈批 
　　绩溪县增贡周之德等禀批 
　　周之德等禀批 
　　周之德等禀批 
　　周之德等禀批 
　　周之德等禀批 
　　绩溪县职员周汝坤呈批 
　　歙县民人孙开文禀批 
　　休宁县岁贡生韩熙禀批 
　　歙县附生朱学孔禀批 
　　歙县民人洪瑞麟呈批 
　　歙县民人叶其铭等呈批 
　　歙县民人洪瑞麟呈批 
　　歙县蔡令世信详寿民叶光衎五世同堂看语 
　　歙县孀妇吴程氏呈批 
　　休宁附生吴廷芸呈批 
　　祁门县生员盛清呈批 
　　绩溪县廪贡生程作霖等呈批 
　　婺源县耆民方新焕等呈批 
　　祁门县民人胡玉田呈批 
　　婺源县魏令正鸿详批 

　　○府学廪生巴泽溥等禀批 

　　记曰明视传曰毛颖为丁祭万不可缺之品何物老饕举永州之蛇泰山之虎与徽州之兔谬相比附其词易入其心可诛生等苦心分明再三陈请此即先师尔爱其羊我爱其礼之说也本府深为嘉许惟题目虽正文字却差谓祭品之不可废兔是也谓供兔必责之猎户则非也猎户既系贫民既非犯法何用保护徽州产兔既多购兔既易何必猎户且生等所谓保护者能禁两姓之凶鬬耶能禁差役之需索耶犷悍之性不识戟门为何地教官带斗弹压且不能保护一斗何有于诸生禁差役而不能禁书斗则尤与差役以口实是谓之目不见睫区区一兔使诸生结怨于差役未必见好于猎户再四思维诸多无益查春秋丁祭例有作正开销银两尽足敷用至勒传屠猎各户供给此本地方官相沿之陋习所谓官价者尤属掩人耳目之伎俩黄前府大张示谕永远豁免免猎户之供给非免文庙之祭品也意在责成教官自行采买特其意引而未伸耳王前府批生等购买备用不烦不扰亦属正当办法该教授年高学邃于礼经祀典尤能洞见其本原诸生试举此语而商搉之必不以鄙论为河汉也仰府学立即查照前今批饬转谕遵照毌违切切禀发仍缴 

　　○绩溪县候补廵捡曹登瀛呈批 

　　此案据该前县详请斥革曹诚照衣顶提究例办等情经前署府批饬集讯详究在案该巡检抹煞控情朦混禀见见即面递禀词任意牵控诘以贿嘱有何证据则目瞪舌噤状类疯魔当经本府大加申斥掷禀驱逐出署该廵检剌剌不休旋于放告时又呈递原禀实属荒谬已极夫妇为五伦之一廵检亦下士之班不能修身焉能齐家不能刑于寡妻焉能忝居民上该妇曹程氏嫁与金龟辜负香衾或别生怨望亦未可知该廵检不知自反致温柔床第之间幻出罗剎夜乂恶相则该职之帷簿不修己属确有证据清夜自思尚腼然五品顶翎厕名仕版耶惟曹诚照久避不案有意延宕亦属情虚畏究青天白日岂能容人面兽心之辈牺伦纪而播腥闻仕途之杂风化之偷可为浩叹仰绩溪县立即勒提集质究详察办毌任兔脱切切词黏并发仍缴 

　　○绩溪职妇曹程氏呈批 

　　该氏从何称为职归金花球金手镯等件此氏翁与氏夫铢积寸累之物从何为曹成照所诱骗从何听曹成照之寄藏避案与曹成照有何恩山情海从何誓同生死又从何负义昧吞核阅呈词不知为该氏捉刀者是何用意氏其子细思之案经批县提讯氏愿对质其回家听候传讯可也无抱违武并斥 

　　○歙县吕松柏等呈批 

　　据称新加一牛经县谕饬除交公秤肉二十斤外余连牛皮四张一概给领乃皆避匿不还等情若如所呈更属违抗既短牛价又添新牛牛皮非可食之具岂欲茹毛饮血尽供老饕之大嚼耶皮之不存毛将焉附小民何辜受此种种剥削问心实觉难安仰歙县立即会同府县二学严行查究此项新牛之肉及各牛皮张系何人吞匿即行追缴到县验给具领倘积久肉败着落匿者按值赔偿仍治以违抗侵欺之罪克日详报察核勿徇延词发仍缴 

　　○歙县蔡令世信详批 

　　此案吕松柏等两次具呈经本府先后批县会学查复查者查其虚实也会同两学者不以学官为疑也查阅该学移文愤气满纸若欲生吞活剥此牛经纪而后快者呜呼噫嘻谬矣既无实据既无凭证从何指为有人刁唆有人指嗾既用牛经纪解牛焉得不持刀且恐庖丁之刀不及萧何之刀之利也从何指为持刀逞凶持一千四百文而易一牛傲然日吾官价官价牛经纪且帖耳顺从焉此天下畏法之良民也从何指为不法痞棍又从何指为诬告官长牛经纪本府之子民也府学书斗亦本府之子民也本府一视同仁非有恶于书斗亦岂袒护于牛经纪若以市井无稽谰语遽欲污僚属之名誉又欲拖累苦楚无辜之小民此本府无从索解者也平情而论县学新加之牛既经缴肉四十斤则县学之愿巳足府学白付官价未交片肉二语当是实情惟勒令补缴不独本府无此压力亦恐无此政体所请传集质讯之处应毌庸议免兔一案与此事毫无关涉该典史斤斤自守为本府所素知大声以色转失止谤无辨之心所请当堂对簿之处亦无庸议仰即移行一体遵照此缴折存另单并悉 

　　○绩溪县文令化舒详批 


　　择贤择爱例有明条未昏立后出何法律古之殇不殇立后不立后系乎冠不冠今之殇不殇立后不立后系乎昏不昏程曹氏所生三子不幸具殇殇岂有为人父之道所择二子既经当堂定继铁案如山无可复翻程志濂伪造继书有意刁难迨理屈词穷又藉祠例以文饰之荒谬至此又何需乎该生之一押着即如详立案以安程曹氏母子之心徽属陋习凡暮年无子之人薄有赀产则刁族蠹胥狼狈而来若敖以馁而含痛盗跖以发冢为生充其觊觎乐祸之心使无子者并无家无产无坟墓而后快此等刁风殊堪发指嗣后无论何任翻控者概不准理如查有讼棍从中播弄者并即从严惩治以维风化而警刁顽缴原词存 

　　○休宁县孀妇李洪氏呈批 

　　累世缠讼骨肉相残有何益处前据李应庚来府呈诉本府当谕以敦宗睦族之道该职亦唯唯听命而去一面批饬该县讯结录详无论何造曲直总以速訉速结为是时厯数月何以不讯不结亦不覆一字殊属任延仰休宁县立即秉公讯结录详核夺万勿置之高阁切切词黏并发仍缴 

　　○阳春班桂红云呈批 

　　万寿庆典演戏三月儿童走卒皆忭舞欢呼愿跻公堂而呼万岁此与百姓同乐之事非地方官之独乐其乐也若以与众乐乐之事独使梨园子弟忍饥受饿有咨嗟然叹之声不如其巳也况更有狐假虎威者得以上下其手乎阳春班着免其传演以示体恤查去岁王前府任内该差吴春有贿纵抗差情事己经行牌斥革王任去未半载公然复充殊不可解戏差名目并即永远革除如有传唤面谕之事尽可随时拣泒有需索留难者立即从严惩办以恤伶艰而去弊政仰歙县分饬遵照仍查明案情是否属实录详核夺切切词黏并发仍缴 

　　○婺源县余查氏控余启呈霸产一案堂判 

　　余查氏继余启呈八岁子昌宏为嗣又继启稼子昌宠为嗣所有继产虽议定二人均分此为防日后兄弟争产计乳臭黄口岂能撑持门户查氏未亡昌宏未殇昌宏不得而私有之岂余启呈所得而觊觎之况明明昌宏九岁即殇乎县控初批所有氏翁遗产应仍归该氏掌管是也查昌宏生于壬辰殇于庚子方九岁耳余启呈亦自供属实九岁下殇岂有为人父之道何以宗谱内虚增七岁又捏假名家骐者为昌宏嗣其是否余际昌得贿主持姑不深究其以此欺朦该氏作永永霸产之计此所谓司马昭之心路人共见者也余启呈自知奸谋败露乃又有候有子生孙承祧之语荒谬至此何以族人调处无一据理力争者此余查氏郁郁不平之所由来也余启呈既攘契据于昌宏未殇之先复霸占于昌宏既殇之后余查氏之匍匐而府控而省控也迫于不得已也该职余显谟供谓此案系余炳章闹出亦属不谙事理余查氏以目不识丁之孀妇所有禀稿口述托人代做自是人情不得以此为有人架讼之据本府衙门每月案件不下二三十起自来稿居其大半将一一搜拿讼棍乎无论来稿代书全在听讼者之平心静气有以持其平耳余启呈所攘匿余查氏契据限五日内缴出当堂呈阅此判 

　　○歙县蔡令世信详批 

　　自行束修十脡不为薄非义不取一介所必严江国杰二子入学经如许调人始勉强缴修洋三十元其非出自行可知该教授坚意不收尚属廉隅自爱彼纵有呼尔蹴尔之情我岂有出尔反尔之理既退还之复追究之是则涵养犹有未到处不如其已也至请捐入善堂一节江国杰愿捐与否亦应听其自为苦由官府督责之此与缧绁办乐输者何异殊非政体非宜仰即分别移行传谕遵照此批 

　　○休宁县中书科中书李应庚呈批 

　　查此案造端于分府中移于该县继上控于本府如环无端各是其是彼谓服侄殴婶此谓服弟殴兄其是否虚责姑不深究该职弟捏情上控岂该职先发倒制有以服人乎百足之虫至死不僵再实之木其根必伤此本府不能不责备该职者也家庭起衅凡情理所不能喻者则恃有官以解决之官者父母斯民者也譬若二子阋墙为父母者将听其自相残噬乎将谓闭阁思过讼者遂不敢复争乎时厯数月杳不断报谓为泄沓其将奚辞此本府又不能不责备该县者也仰休宁县立即勒集质讯秉公定断具报毌再任差延宕别生枝节是为至要词发仍缴 

　　○歙县耆民毕家四呈批 

　　齐女嫁卫至城门而卫君死入持三年之丧诗人美之国家定例凡未昏守志者皆旌如例然则未昏而改适者非礼与曰礼也先王制礼断不敢强人以所难今日未嫁而夫死有齐衰而往吊者有捐躯而赴难者此所谓卓绝坚苦之行不可责之人人者也王开仁之子已死尔家将聘礼退还则尔孙女之改适尽可由尔自主何必追此无用礼单转遂其居奇图诈之计案情直捷一讯可明仰歙县立即比差勒传速讯速结报复察核毌违词粘并发仍缴 

　　○祁门县监生程康意附贡程际隆等呈批 

　　以五百两之母银利上加利滚折三千七百余两之巨款母子相权恐为文明法律所不容该族祠规岂能逃于法律之外乎细核粘抄该族虽公欵公追其主动力当在程际隆一人该生是否因直贾怨本府尚难悬揣以兄弟互讦之故乃疑及于学界联名皆由程膏渥之设谋贿串此则词近周内监督之认可本府之批示原禀具在可细按也果有诬蔑情事该生既爱惜羽毛本府亦乐为湔雪该生不必以假公济私者泄愤于程膏漏该族亦何必杀人以媚人受动于程际隆乎惟该县如何讯谕有无定断未据声叙无凭确核仰祁门县立即訉明酌断录案详核并将学生攻讦一案从速禀复以彰公道而端士风切切词粘并发仍缴 

　　○祁门县附贡程际隆呈批 

　　国有富民强邻不敢生心族有富户贫者待以举火程膏渥之因何致富本府不得而知其是否不服众望亦不得而知必谓膏渥之昧良教唆有意诬陷何不寻出铁板证据耶为富不仁固乡曲所不容同根相煎尤士夫所深戒该族既一郡之着姓该生亦一族之通人本府故不惮烦言忠告而晓谕之究之公堂裁判必凭公理不能为膏渥曲意解脱亦不能为该生特开新例既经该县遴派正绅会同核算亦是正当办法仰祁门县立即催饬算明禀复酌断具报切切词粘并发仍缴宗谱暂存 

　　○休宁县附生李应元呈批 

　　查县详李应庚供称屋价实洋六千三百元与现呈四千元不符氏家应分屋价及应庚□贴究竟共得若干元李应庚得若干元其余两房又分若干均未明晰声叙殊难确核案经县讯定断自当确有把握从此蠲弃前嫌岂非好事即或兑付未清可查照原议与房族中人商量清厘何必匍匐公堂再事紏缠乎本府当堂审察该生读书明理气宇亦甚轩昂前途远大正未可量故不惮絮语以劝戒之蠹书张云鹏声名狼籍当另案訉究李应庚不认殴婶犹之该生不认殴兄情事相同更毌庸剌剌置辩该生试持此语以告尔母尔母当亦释然无所蒂介也着即遵照此批 

　　○婺源县余查氏呈批 

　　余崇发所欠氏洋本息若干应由该县查訉明确断追给领仰婺源县立即传集訉断具报毌延切切至呈控事件叙明事理己足何必舞文弄墨词内忽引及羊欣任昉两贤谬相比附读之令人颜赤该氏既不能文亦未必得之耳食其出自余炳章手不问可知奈何昧依口直书之义为是不虞之誉乎不合应斥余汪氏附祠祀据应饬其自行查检附禀已当堂批还词粘并发仍缴 

　　○歙县附贡汪文瑞等呈批 

　　敛钱演戏名曰保安此神权时代之作用也今非其时矣叶步周请拨戏欵以修水龙化无用为有用亦自言之成理该生等读书明理岂犹昧此惟地方公益不仅消防一端地方捐欵亦非一二人所能垄断如虑叶步周假公济私尽可另举正绅以经理之即以此项外助余钱除岁修添购消防器具外移作路灯清道之用较之媚神徼福者岂不更有实济彼谓藉会分润此谓借题肥已互相攻讦两失之矣仰歙县立即查明秉公核断示谕周知报复查考毌任争竞是为至要词及永豫商店词并发 

　　○歙县永豫商店叶步周呈批 

　　士也农也工商也皆民也即推之于官亦非生而官者也其义仍国家之子民耳区区一小部分小村落画一鸿沟曰若者为商业捐欵若者为居民捐欵是同舟而吴越之矣尚何公益之可言且所谓久处专制之下压力甚重者本府亦百思不解谓县令专制耶有府道以纠绳之谓府道专制耶有督抚藩臬以考察之虽封疆大吏亦且有不敢自专之时不知所谓专制者目的何在既以为压力甚重该商何不寻无何有之乡以吸取空气耶案经批县查明公断应候该县确核示办非该商一面之词所得干请徒滋口实而启争端仰歙县立即传谕并速查照前批妥筹核办具报切切词粘并发仍缴 

　　○府学教授周赟禀批 

　　先师宫墙渐就倾圮此不独学官之瘝厥职也凡守土者与有责焉乃饬县筹捐迄无一应咄咄恠事候再行札催以大义责之丁祭牺牲例准作正开销并非悉索敝赋据称牛经纪藉此官差公然窝买私宰农民大受其害如查有实据或被人告发着即移县请究广文一官恃修羊为生活取之非并伤廉何以各生欠修观望不缴臣朔欲死吾道何之阅禀为之恻然据请移县请催事属可行应准照办该教授著作等身前所呈九华志山门新语等书类多见道之言本府再三披览甚为欣赏他日藏之名山传之其人此不朽之盛事又岂以一官之去留为轻重乎读杜工部但知高歌有鬼神焉知饿死填沟壑句辄为之拔剑斫地浮一大白请即以此语为赠缴 

　　○歙县永豫商号叶步周等呈批 

　　搏心一志是谓之专信赏必罚是谓之制专制非恶谥也该商苦心剖明谓专制二字非指城署而言尤属误会本府非恶此而逃之也所歉然者因人俯仰随俗唯诺做不到此专制地步耳若得张江陵俾士麦一流人物来守是邦吾徽其有起色矣阅该商递次呈词喜用新名词似亦留心时务者故本府率笔告之至两造争执各事由地方官持平决议此是行政范围着仍候县示遵行此批粘附 

　　○府学教授周赟折批 

　　查阅折开祭器图数及工程估价并悉殿祠之爵以磁代玉应用铜爵如无此良工似可以锡代之登旧制用铜今改用黄色磁有柱有足有纹应另行绘图寄景德窑户一并恭造铏鼎旧制用铜今仍之耳缘饰金两耳为蚁形上有三峰皆云纹三足亦同原图不符应敬谨另绘笾豆之属用竹木应饰黄色原议各一百八十二事两哲可减为十六篚原议三十事两哲可改为二爵原议哲十二祠十五配十二可减为各三香鼎可购置古鼎一尊卣斝罍洗罍尊龙勺元酒尊牺尊象尊山尊彝之属非咄嗟所能立办勉强摹仿亦恐刻鹄不成容缓图之余均如所议办理工程一节大成殿择要修整应核实另估明伦堂从缓仰即遵照切切此批 

　　○歙县举人鲍鸿等禀批 

　　据禀请将该族御冬一户循旧由本房收管不归司祠经理以期涓滴归公事属可行惟挨房轮流又恐贫富不齐贤愚不一仍不免有浮冒侵渔情事本府借箸而筹似不若公举本房明达士绅以肩其事较为妥善推举既定以二年或三年为任期连举连任收支出纳岁由支众决算而宣布之查有不实即行撤换庶足以维义举而杜弊端仰即一体遵照再行妥议秉公推举禀候核明立案饬遵切切此批 

　　○歙县候选教职鲍荪等禀批 

　　义田之设原为周恤贫族而起该职面呈账记见族内之绅而富者与四穷利益均沾此等办法已大非剏始者之本意该职前呈鲍氏义田记碑搨三册记载甚明并不及御冬名目是御冬一户与敦本体源本属两事当日由本房收执亦具有深意不得谓之非祖训也昨据生员鲍鹏等禀请援照旧章收回本房经管等情当经批准公举本房明达土绅禀候饬遵在案至收支出纳岁终宣布如有不实即行撤换本府所以杜渐防微者不为不至既知同族未便相讦更无容互生意见将来体源敦本亦即照此办理总以涓滴归公为断族学一事本府极力提倡族内即无余款热心之绅富尚须担任其事来禀谓必不得已惟有议罢学堂二语尤属非是试问学堂之设必紾四穷之臂而后可乎此不可解者也至该学堂岁费若干学生若干府中无案可稽该职热心学务应即担任补助核实办理以为阖族好义者劝仍候行县备案此批粘附 

　　○休宁耆民黄子玙呈批 

　　收租办祭既有祠规应归祠议必牵涉多人匍匐公堂何为者尔墓木拱矣本府尤不愿尔之负气缠讼也尔族岂无明白事理之人尔即抄批向族人商量公议可也此批 

　　○歙县生员汪勋等呈批 

　　卷查此案自光绪十四年两造互控迭经曾前爵督宪批饬该县秉公訉结在案本府细核吴前县之原断及何前县之复断皆系委曲求全之苦心并非有意偏袒乃两造一味固执此允则彼翻彼遵则此抗是以黄前府有两造共建一祠之批示敦族谊而弭讼隙诚有如王前府之所谓办法莫善如此者且生等既于前年十月将洋领回何忽焉又生波折尤所不解虞芮间田尚有责成之日葛藟一本岂竟无悔祸之心想该族不乏明达士绅必能共喻此意也此批 

　　○歙县耆民鲍伦施等呈批 

　　经管祠事本无利之可图有何害之可受同是一本先人之手植而庇荫者子孙皆当爱惜而保全之公事公言有何嫌隙司马温公之居洛也其族属或有相争不决者一一为之剖析皆解忿息争以去本府忝守是邦有董率训迪之责此事已与鲍荪鲍鸿剀切言之一经道破彼此即应释然此后皆顾全大局勿纵寻斧可也仍仰该房族等善体此意劝喻解释勿负本府殷殷训诲之至意着即一体遵照切切此批 

　　○祈雨告文 

　　维大清光绪三十四年七月甲申朔越十有五日戊戌徽州府知府刘汝骥率同僚属谨斋戒虔告于敕封辅德大王徽州府城隍尊神之座前曰维神视听达滞宣湮惟官职司布泽行仁恒旸恒雨咎征有因幽明不隔厥责维均五月之交霪雨津津蛟洪暴至沈灶壑邻哀鸿残喘方待抚循旱魃肆虐忽又四旬谁守兹土咎戾丛身上疏自劾以谢吾民官虽民虐神与民亲胡神不吊视民越秦三日不雨禾铄稻薪五日不雨饥馑洊臻甘霖一沛民气苏伸敢告神祇鉴此鞠辛尚飨 

　　○酬神告文 

　　维龙飞御极之三十有四年岁次戊申七月甲申朔越二十有一日甲辰徽州府知府刘汝骥率同僚属谨以牲醴之宜答告于敕封辅德大王徽州府城隍尊神之座前曰维神福佑下民燮阳理阴一闻呼吁立沛甘霖昔人有言雨粟雨金奚为后我民其呻吟甘泉瀵涌任人酌斟伊神所赐匪止蹄涔途无暍病禾无蝗侵恐惧修省责在距心何以报之莫测高深云车风马神其陟临尚飨 

　　○绩溪县张令廷权禀批 

　　近日官府祈晴祈雨辄视为照例文章不知恒旸恒雨咎征有因全在为地方官者时时恐惧修省即偶有愆忒亦无感而不通之理己据该县续禀于七月十八二十等日连得透雨一律均沾矣有秋可卜深慰且喜余批勘报秋成情形禀内仰即知照仍候各宪批示缴禀粘发 

　　○歙县民妇黄许氏禀批 

　　同是饮食男女之人投入凈土有自行皈依者有由家贫出卖者该僧虽有法术岂能执市童而髡之该氏侄肇青其由伊父黄桂顺得有些许身价不问可知不然氏侄既于四月初六日祝发迟至数月伊父何默尔无言谓串通游手数人将黄桂顺带至黄岑渡地方致死究竟如何致死曾否报验囫囵含糊尤属任意填砌佛法以慈悲为主家族以统系为宗该氏既愿将尔侄还俗蓄发以承似续未为不可不必以僧妖学蠹駴人视听也既据控县饬提应静候讯断无庸来府越渎无抱违式并斥 

　　又批 

　　前据该氏具控即经详尽批示非为该僧解脱恶该氏之额外生枝迹近图诈也且查阅粘抄前县有签差押回之批示是以饬其听候判断不料该僧海云恃有护法善神本府之棒喝置若罔闻殊不知买卖人口本干例禁岂该僧能逃化外况所持卖据未必尽足凭乎仰歙县立即吊验明确传集质讯定断具报毌任缠讼切切禀粘并发仍缴 

　　○歙县举人鲍鸿禀批 

　　该节妇赵吴氏事奉翁姑辛勤操作卒以苦守病殁濒危之日犹裒集厯年所蓄得银百圆交由士绅助作节孝祠款其志可嘉其情实尤可悯本府披览志乘我徽有闺阁邹鲁之称该节妇出自寒微深明大义如此可谓蓬不扶而自直木多节而弥坚者矣应准如禀谕饬司事先为缮主入祠仍由该职绅等采访事赏造册禀候汇请　旌表以彰劲节而慰幽魂着即遵照此批票洋存拨 

　　○伙县叶延禧等禀批 

　　昨据僧朗然来府呈控即经批县饬传应訉人等讯断在案释氏以空澈为上乘道家以虚无为宗旨四大皆空六尘不垢何恋恋于一荒废破庵自寻烦恼所尤不可解者叶氏累叶儒冠彼此又谊关同族何以为僧道争庵自纵寻斧实属多事此等寺庵处此天演世界久应在淘汰之列火其书庐其居原非苛刻无益庙产提归地方公用有部章在仰黟县立遵前今批饬集讯酌断具报勿延切切禀发仍缴 

　　○黟县附生叶登瀛等呈批 

　　僧道宗教虽殊其为太仓之耗鼠一也各挟私见同室操戈叶思明不足责叶延禧等尤不足责独怪该生等皆从师范毕业来者何悍然为羽客护符不顾清议致有是无意识之纷争据称叶进富等拥校扭辱截路揪发似此野蛮殊属可恶该生等试平心静气以思之亦或有自侮之道也该庵无关祀典应即拨充地方公用毌庸再行集议另召住持以杜纷扰而斩祸根仰黟县立遵前今批饬迅速查讯明确即予定断归公其余枝枝节节亦不烦言而自解矣勿违切切词粘并发仍缴 

　　○绩溪县增贡周之德等禀批 

　　国恤百日期内官员军民人等例均不准薙发前经本府查章晓示在案凡属食毛践土具有天良髠钳城旦脱帻秃鹙姑置不论自非有胸无肝何取此濯濯着以为美观耶据禀口口口藐章薙发如果属实殊违定制候即传验核办此批 

　　○周之德等禀批 

　　日前据禀传验该经厯家属称己赴休就医此或是校人烹鱼之伎俩该生等谓避匿内室托故不面抑何侦探如是之神速耶查该经厯原充警局委员本府不时巡察到局邂逅之时甚稀此次传验据称赴休就医无论托故与否事前并未禀明旷官之咎寔属无辞以解应即先行撤差以示薄惩着各知照此批 

　　○周之德等禀批 

　　昨据休宁县刘令函禀本月二十五日准某经厯函称现一息奄奄病将就木又奉藩宪檄饬速催祁门交代欠款当于二十二日禀请病假次辰抵休顺道访医赴祁惟假期届满非三日所能就理等由据情转禀到府核与生等前禀避匿内室之语尤不相符该生等既不能登子反之床本府更无从觅长房缩地之方薙发不薙发总以验过为据若以耳为目不能遽下断语也又日前接有邮递俳诗数首内有欲我默无语公宜速报酬二语阅之令人冲冠亦令人喷饭生等本为纲常起见即有谓生等欲挟此以索报酬者本府不以为疑也言者无罪闻者足戒伯有之魄已夺季子之舌尚存无论燕璞三献即秦庭七日之哭本府亦不以为渎也仍应候验明再行核办着即知照此批 

　　○周之德等禀批 

　　是否各得十元了事该生等但当自省果问心无愧又何恤乎人言□□□往省运动报仇之说究系何人捏造令该生等不敢出头该生等何不努力出头即就所闻者跟究下落忽伸忽缩若吐若茹抑何顾虑乃尔此满苟得之所谓悖战于胸中者也□仍静候验办勿庸畏首畏尾率以道路传言作无谓之窥伺其知之此批 

　　○周之德等禀批 

　　□□□身系职官非小民可比生等之言是也本府之所以立即传验者在此若该生所控者是民非官本府早以挟嫌讹诈大声呵斥之矣恭读乾隆十三年六月高庙谕旨山东沂州营都司姜兴汉奉天锦州府知府金文淳皆于孝贤皇后大事百日内薙头己降旨交刑部治罪今既明正其违犯之罪更当曲体其愚昧犯法之情更恐外省见有此两案谕旨虑蹈狥隐之咎纷纷参奏国家无此体制等因钦此煌煌祖训仁至义尽本府前批所谓凡属食毛践土具有天良者此也百日内不薙发此本众所共知之事何所谓效尤不效尤本府惟有自惭教化之不行耳传验一节该经厯临时他往本近规避本府批饬撤差已足示儆该生等尚以传验为请尚哓哓以比较长短为词试问三十余日发长若干与五十日发长若干该生等能定其标准否吹以求之擢以数之恐未必毫厘不差也相喻无言可耳着各知照此批 

　　○绩溪县职员周汝坤呈批 

　　查阅抄粘周锡淦锡淮兄弟二人锡淮无嗣锡淦本不应以殇子懋学为锡淮后许氏所生子懋培幼殇尤不应为之立后揆之律例礼经均属不合周锡淦初意本以防同族之争并以博少妇之欢不意朽骨未寒子孙己操戈相向此亦锡淦所意料不及者也究之此案衅情并非为继续起见不过为家产起见周锡淦所立分书子孙自当遵守周汝坤不听理处固不知天显之义周汝埙竟以祖训为乱命且横加庶祖母许氏以不安于室之恶名尤属荒谬仰绩溪县验明分书秉公定断勿任同气相残切切词粘并发仍缴 

　　○歙县民人孙开文禀批 

　　尔祖孙国瑞剏有微产皆由尔曾祖士安携带至朐抚教精能之所致粘抄笔据己首言之士安既抚国瑞如已出无论有无继书有无自置家产凡承国瑞之余荫者又岂可视士安之子若孙为涂人饮水思源食海知咸诚如县批孙骆氏系尔叔祖母自当酌量贴补者矣孙骆氏之夫孙国琇在日游荡废事本无足责孙骆氏有子尚未成立以孀妇稚子流离失所原孙姓合族颜面所关舆至尔家揪发碰头缠讼不休又岂尔孙开文一人之福本府剀切劝导孙开文年幼无知仍然不受理谕实属少不更事仰歙县立即讯断结报以斩葛藤孙骆氏亦不得过生奢望抗断干咎禀粘并发仍缴 

　　○休宁县岁贡生韩熙禀批 

　　公益美名也近日民智大开合羣义务组织机关名词己成为口头禅断不至有乡愚无知少见多恠之事何保护为来禀所谓预备为实行之母研究又预备之母自是确论惟公益二字范围甚广禀叙与简章又不无差点该生等其切实研究可也此批 

　　○歙县附生朱学孔禀批 

　　查阅粘抄歙县王村地方自道光年间剏设六邑厝所停寄旅榇限期掩埋泽及枯骨惠及游魂前人好义之诚可谓无微不至数传而后司其事者不善经营每岁施棺掩埋寥寥无几善举遂同虚设无怪遗人口实致有提公产以充学费之事本府细核情形权衡轻重学堂固不可不兴善举要不能中废且事关六邑停寄旅榇非歙邑南乡一隅之狭义其理尤甚明显应遴选公正义绅满厘接管以妥幽魂而昭核实仰歙县立即遵照速筹办理具报勿任争兢切切禀粘并发仍缴 

　　○歙县民人洪瑞麟呈批 

　　胡氏夫故再醮既由其姑叶江氏得价立据并有媒妁可证则非尔之串抢可知成婚己逾两月贫富命也愿从不愿从断无自由之理以恩义论胡氏自绝于前夫家不能自绝于母家为胡氏母者也是亦尔之岳母也如果匿留不放实出情理之外是必有人从中唆使图诈无疑仰歙县立即验据集证追给完聚详覆察夺毌任违抗切切词粘并发仍缴 

　　○歙县民人叶其铭等呈批 

　　此案洪瑞麟叶胡氏先后呈控均经批县訉断在案据呈洪瑞麟紏党抢捆当胡氏喊叫救命之时该民等己经目赌隐忍不发实属无此情理叶胡氏在洪瑞麟家巳寄宿两月有余毌论荐寝与否其姑叶江氏何以默无一语前后呈词互相推勘其由叶江氏出据嫁卖已无疑义该民等巧为辩护欲盖弥彰实属荒谬总之此等案件皆为图财起见并无名节之可言叶胡氏以甘节认作苦节洪瑞麟何苦以怨耦强作嘉耦合之未必两美离之未必两伤但鹬蚌相争渔人享利终不能使洪瑞麟人财两空方为平允仍仰歙县传集叶江氏一干人证确讯实情酌量办理可也切切词发仍缴 

　　○歙县民人洪瑞麟呈批 

　　胡氏独具只眼该民不满三尺勉强凑合非嘉耦也胡氏既悍然不顾两月相从之雅该民尚思寻百年偕老之欢可谓痴情男子即使如愿以偿其能终安于室否该县断令退还财礼该民恰好别寻嘉耦何必徒争闲气惟偿款有无立限叶江氏能否清交胡氏由其母家领回是否不复嫁卖未据抄录堂判无凭确核仰歙县立将讯断情形录案详覆察夺勿再稽延切切词粘并发仍缴 

　　○歙县蔡令世信详寿民叶光衎五世同堂看语 

　　核看得四品封职寿民叶光衎精神矍铄条达福持九十曰耄亲沐五朝　圣泽曾元继起犹传百忍家风女偊似婴儿信充符之不爽庚桑化及畏垒更善俗之有征允符成例宜荷恩荣合将送到册结加结具文详送仰祈宪台鉴核俯赐转详请咨寔为德便 

　　○歙县孀妇吴程氏呈批 

　　查阅粘抄尔凭媒聘定洪吴氏之女为孙媳业于三十二年十月初一日接娶过门是年尔孙媳才十三岁不幸两月之间尔孙夭亡毌论曾否成婚名分已定嫁守由尔自主洪吴氏既非应卖之人程根祥即不得借口霸占仰歙县立即传集人证秉公讯断具报勿稍褊抑切切词粘并发仍缴 

　　○休宁附生吴廷芸呈批 

　　同是一本一菀一枯木有相赒相济之义一经涉讼必致大伤感情反为不美查阅抄粘县批极为尤协该附生应即平心婉商其勿龂龂负气该生侄吴长荣等亦当推念亲谊其勿阳阳不理故总宪清德硕望久为时髦所推重该生叔侄等当以先德家声为念一经情商必不能漠然无所动于中也着即持批转传一体知照此批粘附 

　　○祁门县生员盛清呈批 

　　大和尚化缘小和尚享福大和尚欠债小和尚还钱此是公理宁建文控追该寺欠钱能否让缓该僧原可以自行清理奚烦该生之出为狡赖想该僧二和亦不过洒肉和尚该生以黉门秀才公然作护法善神事不干已任意填砌实属荒谬仰祁门县立即集讯断究结报勿任越渎切切词粘并发仍缴 

　　○绩溪县廪贡生程作霖等呈批 

　　神之在天上也犹水之在地中也云车风马本无迹像之可寻又乌能测其陟降之所在语曰祭神如神在该生读书明理正应将此意化导乡愚乃劳劳扰扰以接送神像之故致起争端敬神适以亵神求福反以得祸岂非大惑不解究竟挟忿紏众起自何造仰绩溪县立即集讯察究酌断具报勿稍褊抑切切词粘并发仍缴 

　　○婺源县耆民方新焕等呈批 

　　方三富即吴三富应承吴祀自是正理惟方孟亮故后三十余年所遗之产皆系吴三富承管何以方姓迄无异言亦无人为之议后想系孟亮在时方姓无可继之子因以赘壻入继亦未可知惟县中先后訉断西何两歧未据抄录第二次堂谕粘呈备核究竟是何情形尚难悬测仰婺源县即将是案节讯定断缘由缕晰详候察夺毌违状粘并发仍缴 

　　○祁门县民人胡玉田呈批 

　　该女叶娣既字该民为妻事阅二十年年逾三十岁何以伊母刘仰氏迄未容该民完娶男婚女嫁贫富各听天命非确犯有奸盗证据者断无离异退婚之理县讯因何断离给洋许列和有无纵子奸占情事仰祁门县立即复集讯断录案详复察办勿稍回护率延切切词粘并发仍缴 

　　○婺源县魏令正鸿详批 

　　据详己悉余崇发所欠余查氏先翁旧债本有折簿可凭乃余崇发立意赚吞狡不到案致余查氏拖累二年之久实属可恶姑念该族出为排解余崇发自知理亏出银洋一百八十元以了余查氏旧债公理己自昭然仁人不为己甚应准如详销案该绅等推诚劝导于公理族谊两得其平深堪嘉许并即录批传谕知之此缴原词存 

　　●陶甓公牍卷五 

　　静海刘汝骥 

　　批判　学科 

　　◆批判　学科 

　　歙县生员张廷楷等禀批 
　　歙县修业生罗萼禀批 
　　歙县蔡令世信禀批 
　　紫阳师范学生方光烈等禀批 
　　绩溪县文令化舒详批 
　　绩溪县文令化舒禀批 
　　歙县耆监方朋等禀批 
　　徽绅附贡生程全等禀批 
　　歙县蔡令世信禀批 
　　祁门县赵令元熙禀批 
　　祁门县赵令元熙详劝学章程批 
　　黟县罗令贺瀛详送附生汪烒桥私立崇实小学堂规章批 
　　屯溪茶业公所董事洪廷俊程恩浚等禀批 
　　歙县州同衔洪廷楫禀批 
　　歙县珠兰花户监生许元吉等禀批 
　　歙县内阁中书程锦龢庶吉士许承尧等呈批 
　　绩溪县学界汪希以等禀批 
　　绩溪县绅学界葛光汉等禀批 
　　紫阳师范学生胡熙等禀批 
　　绩溪县张令廷权禀批 
　　婺源县童生王彬禀批 
　　绩溪县商会司事高维干等呈批 
　　绩溪县东山高等官小学堂学生宋征等禀批 
　　绩溪县师范传习所学生曹杰等禀批 
　　绩溪县副贡生胡嗣运禀批 
　　绩溪县东山小学堂堂长周懋和禀批 
　　绩溪县副贡石嗣宗等禀批 
　　绩溪县廪生曹诚琪禀批 
　　绩溪县附贡生方城等禀批 
　　绩溪县优附生程秉昌禀批 
　　紫阳师范学堂监学举人黄家驹禀批 
　　内阁中书程锦龢等禀批 
　　休宁县刘令敬襄禀批 
　　绩溪县学界附生程裕济增生胡恒善等禀批 
　　歙县拔贡吴永龄等禀批 
　　歙县增生叶光禄禀批 
　　紫阳师范生张舜口等禀批 
　　休宁县中书科中书李应庚禀批 
　　歙县附生张璜等禀批 
　　绩溪商学同人附生程裕济等禀批 
　　休宁县刘令敬襄详批 
　　绩溪县增生李嘉善禀批 
　　黟县增生汪蓉镜等禀批 
　　休宁县翠岩小学堂堂长吴凯勋等禀批 
　　新安中学堂监督黄家驹咨呈批 
　　黟县罗令贺瀛详批 
　　学务佐治官陈令元瑞代理绩溪县叶令学仁会禀批 
　　绩溪县岁贡胡荣璆禀批 
　　祁门县岁贡生李训诰禀批 
　　绩溪县东山小学堂堂长廪贡生胡晋接禀批 
　　绩溪县廪贡生胡晋接禀批 
　　休宁县劝学总董王世勋禀批 
　　祁门县杜令英才禀批 
　　休宁县临川小学堂堂长增生程家炜禀批 
　　徽州府茶业董事花翎知府衔洪廷俊等禀批 
　　绩溪县四品封典胡位召举人石文瑞等禀批 
　　婺源县魏令正鸿详沱川初等小校改为两等请立案批 
　　歙县诚正两等小学堂朱惟升等禀批 
　　婺源县魏令正鸿禀批 

　　○歙县生员张廷楷等禀批 

　　筹地方之公欵办地方之公益地方官不能独肩其责也不能不借重于绅官与绅且不可有意见况绅与绅乎绅与绅冲突是谓同室操戈同舟共溺据禀抽收珠兰花捐每岁油洋五百元生等拟办两等学堂公也许绅鸿熙拟归入劝学所亦公也许绅谓生等抵制抗捐生等谓许绅等挟嫌报复则各有意见存乎其间似乎假公以济私兄弟阋于墙外御其侮处此深目高鼻耽耽虎视之世界不讲合羣之公理乃因一朝之忿一语言之不合致起蛮触甚非本府所望于生等者也平情而论劝学不能枵腹然非许鸿熙之所能把持花户既已认捐亦非萧政彪之所得抗拒劝学员妥为商量则各图都断无反对各图都普及教育则劝学员与有荣施应如何量予通融妥筹善全之法仰歙县立即遵照集讯定断通详立案勿稍回护率延切切禀黏并发仍缴 

　　○歙县修业生罗萼禀批 

　　此案巳经札行休宁县速复核夺事关公益地方官断无不赞成之理本府学殖荒芜正拟与此邦士绅研究自治之要素凡因公接见者无不倒屣欢迎以去生等热心兴学尤所钦佩苦口茧足此一份子之义务又何妨少屈玉趾以匡不逮耶至以私函来以回片去向来无此办法原禀发还此批 

　　○歙县蔡令世信禀批 

　　据禀此项花捐拟以六成拨劝学所以四成拨入南乡学堂妥协之至事关公益地方官不能不统筹全局如此委曲求全当亦为明白晓事人所共谅萧政彪如再固执不遵则是有意抗违当摈之学界之外至近日财政困难罗掘四出不肖士绅往往藉办学题目以自私自利又何怪纳捐者之啧有烦言乎学堂无论官立民立地方官皆有监督考察之责任非实力撙节不可仰即传谕凛遵速行妥议定案并谕劝学所一体查照毌违此缴 

　　○紫阳师范学生方光烈等禀批 

　　据禀各节果非子虚不但为学界之蠹抑亦政界之蟊贼候札饬祁门县严密查办详复核夺惟查阅禀词有持论过高之处本府视学生如子弟不得不以逆耳之言告诫之如谓非学堂出身不能深知管理一语方今学务萌芽自不能不降格以求若就学生之言而充之彼学部大臣及各省提学使何一是学堂出身其不满学生之意可知又何论自桧以下者乎如谓所聘教习只认中文地理厯史算学体操其余无论非其所能等语查奏定章程及中外臣工奏行各件各州县小学堂皆以中文为重并汰去洋文洋语俱有深意就此数者而言除体操而外谈何容易果有一长巳翘然自异矣核其语意若以中文为无甚紧要者所谓其余者更不知指何项科学责垂髫以举鼎求夔石于聋隅毌乃不知缓急不知先后至禀尾不署年月尤属非常疏忽并候照会监督分别申斥传谕各学生刻苦向学不必放言高论切切禀发仍缴 

　　○绩溪县文令化舒详批 

　　劝学与筹捐是相需甚殷之事又是两相龃龉之事该县于教育宗旨注重讲经读经改良私塾自是扼要之论惟据该绅调查学生至三千九百八十九之多莘莘学子有若虎贲岂非幸事而校舍何地教员何人未经指实开报不知此学生浮萍聚散如不系之舟耶抑大树下可以习礼耶抑如端木氏所言夫子焉不学亦何尝师之有耶殊不可解仰即传谕该绅切实列表以求实际至所请办捐一节是否可行仍候各宪批示缴册存 

　　○绩溪县文令化舒禀批 

　　捐廉俸提中饱热心教育搜索枯肠意良可嘉惟推收书私取规费虽相沿已久此大干例禁之事并不得谓之中饱何有于急公好义该令既有所知自应严禁澈查以苏民艰而袪蠹害区区缴洋二元试问该书等从何取偿或且以奉有明文胆大手辣又安能禁不倍蓰取偿乎与狐谋裘虽不得无后灾教猱升木则后患将无已时此端一开窃恐推书饱欲死百姓饥欲死即少数之学生亦未必有鼷鼠饮河之效果此为政者不可不预防其渐也又奏定章程小学无洋文洋语一门该令添附英文教习既非定章殊不可必仰即知照仍候各宪批示缴 

　　○歙县耆监方朋等禀批 

　　此案前奉学宪批示由司并案议覆再行饬遵等因自应静候核议示遵近日米价己涨至六元以外虽由日本告籴之请受其影响难保非奸商居奇有意垄断我徽山多田少虽丰年产米不足三月之食全恃浙赣接济以救民艰若不权轻重遽开米捐以兴学此与剜肉补疮者何异窃恐一疮未愈百孔随之而溃乱此本府所焦心苦思而局蹐不安者也惟据称年少愚民有拆学堂打捐局之谣此等刁风久为法律所不容浙江淳安之事可鉴也无论所禀是否实情应责成该耆监等传谕劝导认真约束如有暴动情事定惟该耆监等是问着各凛遵知照此批 

　　○徽绅附贡生程全等禀批 

　　此案磋议一年两县学商界各持一议迄未就绪本府忝领一郡学务民艰商困三者不能不兼筹统计昕夕焦思未能决议致两县士绅裹粮茧足重劳省宪慈廑此本府之咎也该职绅等公拟办法消融邑界念兄弟阋墙之训明同室缨冠之义本府披阅来禀深为欣悦惟据称拟将米麦捐名目即行删除于原有每袋出栈下力内酌加二分以资抵补至临溪各米业每袋自输二分等语究竟此捐是何名词商民有无疑阻歙绩两县士绅是否均认可行尚难悬揣今日地方筹捐有若国际交涉一字不可含糊界限稍有不清即有无穷后患此不可不先事防之仰仍传谕歙绩学商两界蠲弃猜疑会同具禀并声明切实办法再行定案转详是为要键切切此批 

　　○歙县蔡令世信禀批 

　　学堂之难办由于经费之难筹经费之难筹由于开支縻费之太多据禀各节自系实在情形本府察阅各属报告休宁海阳学堂每岁进款八千余元学生则仅十六人祁门东山学堂岁入不下四千余金学生不过二十余人其尤可骇者历年堂长接替并未有决算报销或至宵遁而去黟县岁入尤丰婺源称是绩溪次之然均以经济困难为辞该县小学堂岁支二千余千比较观之犹为彼善于此者也所有开支该县拟作十个月计算此原从核实撙节起见惟近日学界潮流日益膨涨其降志以从者往往窃美名以去稍为认真整顿不目为反对即抵为阻挠其不遭唾骂者有几歙多君子想念及筹捐拮据情形当亦缩衣减食不龂龂此区区少数之薪水也惟事关全局非一郡一邑所能决议是否可行仰候学宪核示遵行并候抚宪批示缴 

　　○祁门县赵令元熙禀批 

　　据禀巳悉仰候抚宪核示遵行查阅上年下学期收支清册诚如所禀殊欠撙节其伙食杂支等项有无浮冒尚难悬揣县礼房一项按节既支办公开办劝学所又支英洋四元甚至礼差茶房亦且索取规费任意侵蚀实属浮滥应即认真整顿核实厘剔并将礼房津贴改为每年六元按上下学期分给此外无论何项不准巧立名目于学款内滥行开支毌违切切并候学宪批示缴清册八项表均存 

　　○祁门县赵令元熙详劝学章程批 

　　详及章程均悉该董所陈各节甚有见地第四条尤为当务之急惟必沿袭义塾名目其义犹狭而不广徽州聚族而居祠堂文会此自然适用之校舍一族之中得贤且达者主持其事就原有祀产而推广之除岁时祭扫外尽数移作培植子弟之用族学之兴当翘足可待又据称西乡厯口学堂本年开校骤添数十余人何以官立学堂招之不来从无额满之日甚至各都私贴钱文始勉强来学尤属无从索解比较观之其原因亦可不言而喻岂得尽诿诸风气之闭塞耶仰即传谕该董切实劝导随时报告为要余仍候抚宪及　学宪批示缴 

　　○黟县罗令贺瀛详送附生汪烒桥私立崇实小学堂规章批 

　　经费由发起人担任仍收学费以补助之办法莫善于此该生甫经毕业即能以其所学者转饷其乡之子弟又独任开办经费不责以世俗之偿热心毅力洵近日学界中之难能而可贵者惟查阅学生姓名表越国子姓十居八九此纯乎族学性质原定私立名称似不若名为碧山汪氏公立族学较为翔实本府于族学一事极力提倡我徽聚族而居就祠堂文会而扩充之尤属轻而易举其以此校为椎轮大路可也仰即转行该生传知嘉奖仍督饬认真经理期收实效是为至要并候各宪批示缴表册存 

　　○屯溪茶业公所董事洪廷俊程恩浚等禀批 

　　凡关系一般公益之规则必双方适用始能作为执行之证据其有怀恶意而冐然请愿者是谓一方之私益即官厅许诺之事亦当在取消之例此环球之公理也据称杭州报关行十余家向由各茶商自由贸易若归仁昌生专司其事诸多窒碍自是实情且运送取扱人非有特约不得另求报酬未曾运送遽普律每箱抽洋二分何怪各商之啧有烦言以十七万箱计之其私益赢于报効者且不啻三倍是直以运送取扱之营业作公司专利之讲解揆之公理尤多刺谬应准将前案注销由该董等照议抽捐岁交中学堂经费壹千元以符原额而免窒碍仰即传知一体遵照此批 

　　○歙县州同衔洪廷楫禀批 

　　查阅粘抄殷景修等原禀章程本为力杜掮客私设牙行轻出重入把持侵欺诸弊广告内声明买卖进出一律官秤似与花户有益无损惟每花十两加捐二分则是重迭抽捐不啻以暴易暴且无论何项规则必双方适用方为有效苟有一方不遵守此条件更不得假强力以迫胁之本府细核情形所谓公司者此不过问屋营业犹未脱牙行窝臼实觉未尽允洽仰歙县查照何福顺等昨禀批示一并议覆察夺毌延切切禀黏并发仍缴 

　　○歙县珠兰花户监生许元吉等禀批 

　　案经本府两次批县妥议详覆据称已饬商会查复率循旧章仍听自行买卖殷景修等亦呈请缓办是则公司之议业己取销何必添砌空言鳃鳃过虑着即将认定劝学所花捐每百两二角之款赓续收取如数缴县以凭拨济急需该花董等并不得串同掮客把持侵欺倘于二角之外多取分文致干查出或被告发本府惟有执法以绳其后其各懔遵知照毌违切切此批 

　　○歙县内阁中书程锦龢庶吉士许承尧等呈批 

　　来牍备悉此案自上年十月间奉抚宪札催开办刻日出示刻日发给厘局联票刻日派董随收此非实行开办之证据乎不得谓之任其延宕也该箔商等一味诿卸终以商情困顿无可再捐为词诚有如贵绅之所谓对于地方义务放弃已甚者矣贵绅以此捐为学额扩充学务发达之希望岂为地方官者庞然大物漠然不关痛痒然官司祇能劝导未敢勒捐哓口瘏音听者充耳不知更有何术以盾其后此中为难情形当为有识者所共谅郡城经费无着前经禀请归六邑分任当奉抚宪批饬以外五县既请邀免分筹不能再加抑勒惟锡箔捐一项果能切实筹办亦可酌分若干以资经费等因果使有术转圜或可强迫从事一举而公益两全岂不更餍经济之欲望乃相持日久该商等既抱牢不可破之主义贵绅等亦无一活动之机关似与此次宪札谕绅集商妥筹之宗旨未曾体会未尽肳合若传集该商晓以大义则不待贵绅之请求上年九月间已剌剌不休聒以逆耳之言矣候再剀切劝谕该商俾晓然于省宪之德意并据情详覆各宪核示办理希即查照此致 

　　○绩溪县学界汪希以等禀批 

　　蒙小学堂并无监督名目二都周星所办学堂系何名称所筹经费系何公款曾否议章禀报有案近日自命为学界中人而文理不通者此比皆是即如此禀亦不免此病惟所称聚赌嗜烟究竟有无其事抑系该民人等挟嫌诬控以遂其报复之私仰绩溪县立即秉公查明具复核夺勿稍徇延切切禀发仍缴 

　　○绩溪县绅学界葛光汉等禀批 

　　二都周星迭据有人禀控当即批饬斥退旋据该县禀复复饬专提澈究在案据禀各节核与周宇涵前禀大略相同周星由赌界烟界羼入绅界污我学界遂蚕食及于农界屠界私塾界孀妇界又串通差役界图保界蠹书界讼师界亡命界为虎附翼择肉而食种种劣迹不胜偻指天壤虽大实不过人禽两界出乎此则入乎彼此不容混迹于人界者也仰绩溪县立即遵照先今批饬按欵澈究详办勿延切切禀粘并发仍缴 

　　○紫阳师范学生胡熙等禀批 

　　近日环球大通省界郡界之说久已消融对外人之激刺而言搏搏赤县茫茫神州皆我父母之邦也该生等生长绩溪负笈来郡相距不过数十里尚未出新安一步来禀谓期收新知归以灌输桑梓何囿于乡曲所见不广如是本府所望于学生者甚远且大故为该生等推广言之二都校长周星前经有人控告己饬秉公查复在案该生等又联名请惩其不洽士论毫无疑义应即先行斥退并查明种种劣迹有无土知县之名从重惩办地方自治之政策粗有萌芽而土知县乘时而起攘臂而来此辈得志辜权奸利后患方长仰绩溪县查照节次批示澈底根究据实禀办勿稍徇隐切切禀发仍缴 

　　○绩溪县张令廷权禀批 

　　周星以药铺帮伙又夙染烟癖聚赌横行公然自名监督摊派勒捐学界怪象可谓无奇不有荒谬巳极周纯璧等溷迹渔利假公肥私应即一律斥逐并专提周星到案按节次控告各条澈究通详察办一面会同正绅公举闲练学务之士人接办该学堂事宜以免中辍而求实际仰即遵照指饬分别具报勿稍徇延切切此缴 

　　○婺源县童生王彬禀批 

　　此项按村摊派学捐业经本府详请停止自不能再事勒追潘廷佐与尔虽有讼嫌案结即应冰释亦何至纠众寻仇所称潘廷佐教唆潘荣干等盗刈早稻截抢洋元究竟何人见证制造军械结党骚扰此何等罪名尔乃怀挟前嫌以之牵扯混控耶本府随堂察讯该童目动言肆实非安分之人乃屡思插足学界染指学捐不遂所欲则舞刀弄枪以搏击攻讦为能亦多见其不知量矣似此荒谬本应责惩姑宽先行申斥倘再无理取闹定即发县讯惩不贷懔之切切此批 

　　○绩溪县商会司事高维干等呈批 

　　学务警务同为新政大题目全在官绅一气公共维持方有起色近日士夫学说皆误会权利二字日以竞争为事不独学界警界屡起冲突即学界中人亦且有同室操戈互相攻讦情事究其眼光所注射者不过此阿堵中而已若如所呈警局筹定之欵小学堂再三拨去警务将不可支亦非正办仰绩溪县立即查明原有经费若干拨归学堂若干是否足敷巡警之用务须并顾兼筹勿稍畸重是为至要词发仍缴 

　　○绩溪县东山高等官小学堂学生宋征等禀批 

　　查奏定章程内教员当按所定日时上堂授课毌得旷废贻误又学堂教习有不得力者随时辞退等语据称该教员胡嗣运年老耳聋旷课任意照章应令辞退自不能听其恋栈该县巳聘孙训导接授教科胡嗣运尚思破坏如果属实甚骜无道惟事属空言无凭查办该学生有志上进但当确守规则孟晋潜修谁能尼之又谁能害之学堂非垄断之区更非修怨寻仇之地其有刁绅劣衿盘踞生事者本府断不假借也着各遵照此批 

　　○绩溪县师范传习所学生曹杰等禀批 

　　自学务日渐孳生士夫攻讦之风亦纷至沓来而未有己甚至投匦告奸含沙射影互相倾轧互相报复见恶者固多诬蔑见好者亦一味铺张或别有用意所在纷纷扰扰其影响于学务地方者甚巨实为人心世道之忧此案业经批县会董调查禀复公是公非直道在人自不能逃舆论应候查复核办该生等但常努力自修不必废学涉讼着即遵照此批同日许士荣等封递一禀并发 

　　○绩溪县副贡生胡嗣运禀批 

　　查阅教授课本该职员枕胙经史学有本源问答各条贯穿百家文约指明求之小学皋比中实堪独踞一席此亦近日之经师也寻次紬绎嘉慰何已该学生宋征等乃敢以教员旷课任性有意破坏等语率尔来府具控实属淆乱是非不知自爱查东山学堂于三十一年二月禀报开办招考学生二十五人三十二年上学期开学时已一哄而散仅存汪士成一名此二年间陆续招募其实在在堂者不过十数人耳证以三十三年九月文令之禀报宋征等十名自三十二年正月入堂起至本年暑假止实不过五学期其余黄宗培等八名尤年数程度不符毕业奖励岂能含胡攘取学生率意要求堂长不加约束已属有瘝厥职乃欲虚栽表录分数以掩饰之有一守正不阿者又煽动校外人诟骂而排挤之此孟子所谓揠苗助长贾生所谓逆首尾衡决者也若不择尤惩戒何以副名实而式浮靡仰绩溪县立即秉公查明严切整顿据实禀复核办勿稍瞻徇切切并行该职贡知照表册存教授稿十本随禀附发 

　　○绩溪县东山小学堂堂长周懋和禀批 

　　自古党人各立门户互相标榜不必皆小人也特以其一时意气之私激而成庙堂交哄之象故援春秋之义以责备之该职素有名誉胡教员学问优长又该职贡推毂之人何积不相能如是物先腐而后蛊生人先疑而后谗入一有隙之可乘遂有从中构衅者将坐收渔人之利胡荣璆特其显焉者也案经饬县查复自有水落石出之日胡教员己乞退矣该职贡何又斤斤缠讼殊不可解语有之礼义之不愆何恤乎人言该职从此力加整顿力戒浮靡便是止谤自修之道是在该职贡好自为之仰绩溪县传知遵照至该学生等不知安分用功率行攻讦师长其不守堂规亦可概见曹锡章等应如何酌惩之处仍由县查明禀复否则各科教员将以学生爱憎为进退流弊曷有穷极并即知照禀发仍缴 

　　○绩溪县副贡石嗣宗等禀批 

　　教员堂长各挟意见互相攻讦此个人之交涉于学堂无与也于绅学界全体更无与也本府厯次批县谆饬整顿正所以保全学堂又何败坏之足虑近来人心不古无奇不有同校相攻讦相排挤之事尤属习见不鲜一言以蔽之无意识之争竞而己案经迭饬查明禀办是非曲直自有定评见好见恶皆非确论不必多此一举着即知照此批 

　　○绩溪县廪生曹诚琪禀批 

　　胡荣璆朦没公欵此另是一问题与学务无涉查阅粘单所追者皆甲辰年以前之租自乙巳年书院改设学堂之日应即切实厘剔何以听其朦没以至于今即今年未闹风潮之先该廪生等何以寂不过问直至风潮既起乃推波助澜以排倒之事虽因公迹近报复转足贻人口实应俟学界互讦之案查明定断再行另案澈追着即遵照此批粘附 

　　○绩溪县附贡生方城等禀批 

　　学堂甫有萌芽经费漫无限制以今日之学员例从前之蒙师己不啻再获而又倍之甚至庖辉舆台亦自高价值得享优等之利益既得之而患失之宜也主计者日守此秘密主义其慕膻者已耽耽逐逐于其旁以抵瑕而踏隙风潮之起有自来矣所禀冐支分肥各节言之凿凿必非尽属子虚仰绩溪县汇入迭次批禀查明覆办勿延切切禀发仍缴 

　　○绩溪县优附生程秉昌禀批 

　　女以自媒而贱士不以自荐而羞平原好客毛遂脱颖而出齐桓求贤九九挟策而至古有之矣韩昌黎答吕医山人书自度世无孔子当不在弟子之列该生乃自称品之所成不及渊宪行之所操亚于夷齐何出言之谦也处士屡征不起一闻高轩则魂飞心荡此盗名之行耳昔有呈身御史该生愿尽义务不惮为呈身视学何所见之大也方今环球交通有志之士适异国挟重赀以购文凭者所在皆是该生既有毕业文凭持此以遨游公卿间大酒肥鱼黄金白璧易易耳该生乃不肯求举于众人又何自谋之拙也本府忝领一郡不能拔生于青云之上良用歉然仰绩溪县就近查明证诸舆论是否堪胜视学之选据实通详复办勿违切切禀发仍缴 

　　○紫阳师范学堂监学举人黄家驹禀批 

　　据禀己悉该举人学术纯正识见明通本府素所深知惟学堂职员本府初无任免之权此次因洪监督辞职而去该校主持无人该举人本系监学故敢详明学宪请蹔摄监督事宜此该举人责无旁贷者也近日学堂职员已寓职官统属之意非昔日皋比自去自来可比学堂攻讦大半系个人私怨尤与全体无涉现汪绅国杰被讦巳径情直遂而去中校监督将虚左以待何该举人遽作鸿飞冥冥之想耶尚望该举人勉力支撑勿萌退志至来年应行预筹办法以及佣聘教习诸事尽由该举人主任担当无所用其退诿仍候学宪批示再行饬遵希即知照此批 

　　○内阁中书程锦龢等禀批 

　　来牍具悉此项箔捐经司局详奉前抚宪严切批饬开办该商等仍抗不输纳实觉无从索解府中再三开导笔舌焦秃依然无济威信之不能孚人亦可概见深用怃然今贵绅议请札县饬缴较有把握自应照办候即檄饬休宁县谕令箔商遵缴学捐以尽义务并行该卡知照至按现在时值估定加捐诚如所云不免又生枝节自应毌庸更议希即查照此覆 

　　○休宁县刘令敬襄禀批 

　　据禀已悉此案经牙厘局宪详奉前抚宪严切批饬由局出示晓谕行卡随正厘代收等因转行到府即经本府粘抄批示及禀折札行该县该箔商等何复援督宪批局会董妥议之说谓为静候议覆非敢违抗是否该县并未录批转谕抑该商等佯作不知殊不可解中学堂经费旧有茶厘五千两本年夏间据茶业公所禀每年报効银币一千元经本府批准立案此通省共知之事本年中学甲乙丙三班学生实有六十九人谓五六十人尚是冥漠无据之词每年每生缴膳费二十元并非学费有学堂决算表在即使该镇添设小学此另是一问题与此案了无关涉学务商情二者并重本府岂不知之今夏该镇水灾铺捐邀免本府又岂不知之惟此案系奉前抚宪批定之案千折万磨谁能撼之本府惟有奉令承教再接再厉虽万弩齐发集矢一身遑恤其它仰即转谕迅速输捐勿任跋扈切切仍由县通禀各宪祇候批示录报缴牙厘局宪前次详奉院批再抄发 

　　○绩溪县学界附生程裕济增生胡恒善等禀批 

　　肉价层递增涨肉铺之因捐取诸买户者每斤决不止二文代收为难何如索性不售放下屠刀立地可以成佛偶尔大嚼无肉亦且快意固不问各户之愿与不愿也缧绁塞于道路而榜曰乐输金钱印入脑筋而口称公益此二种人皆本府深恶痛绝之人稍知政体者遇地方捐税之事盖不知枯肠几折不律几停以为准驳联合筹捐者惟学界联合阻挠者亦惟学界来禀所谓若海阳学堂一旦发达恐因捐锁押之人非一班馆所能容抑何其言之谑而虐也易地以处平心以思有率尔迁怒者恐又当按剑相嗔矣于王绅世勋一人何尤叶聚生应缴学费若干是否交差看管应静候休宁县核饬遵办毌庸该生等出为辨护着各知照此批 

　　○歙县拔贡吴永龄等禀批 

　　多财者损智贫而无力者则又失学生等恫然忧之此范文正为秀才时之抱负也据禀拟提户库中饱为邑城兴学经费事属可行应即照准惟洋余一项究竟是否确有此数府中无凭钩稽仰歙县立即核明饬遵具报勿任蒙盖切切禀发仍缴 

　　○歙县增生叶光禄禀批 

　　零星小数箔商低首认捐大宗箔商仍未输纳遵札出示无效遵议饬县追缴无效一宗事作出两样认捐不认捐纯以势力强弱为衡何以服人何以对士绅本府于宪饬事件无不奉令承救孜孜行之独此事矢尽援绝自告才力不及万一士绅不见谅虽加以阻挠学捐之咎亦俯首而无辞应候禀请宪示以定进止此批 

　　○紫阳师范生张舜口等禀批 

　　私塾不能改良教育何由发达自非造就多数师范不足收画一整齐之效据称歙县蒙塾多至千余平均计之一塾得学童十人是千塾己有盈数学童矣本府为之一喜又称为塾师者大抵句读弗清别字触目其出身不同其迂谬拙劣卑污浅陋则无不同张禹不识刚正字许敬宗不识忠孝字谬种流传诚有江河日下之势　文公有知当隐恫之矣本府又为之一叹该生等哀哀呼吁欲举此迂谬拙劣卑污浅陋之千百塾师一学期内陶汰之非有大知慧者不能也匠石运斤成风尽垩而鼻不伤善矣鯈与忽报混沌之德日凿一窍七日而混沌死本府又为此惧是否可行姑候体察情形会商饬办来禀首列之张生直犯今上御名第二字亟应敬谨改避并即遵照此批 

　　○休宁县中书科中书李应庚禀批 

　　李应元迭次寻衅讹诈既经该县差传自当酌予惩戒该职与宁绅郑绅议设小学一所此公益事与家务事绝无干涉何为中止何为扯杂牵入此呈词内将毌移花接木欲加以阻挠学务之罪名耶此则可以不必既据一再呈县仰休宁县分别讯惩具报切切词粘并发仍缴 

　　○歙县附生张璜等禀批 

　　筹学捐于既瘠且贫之民徒受苛捐之名有害而无利欲筹一有利无害之策莫如提中饱此语实为中肯实有见地我国财政主计者仰屋久矣究之漏卮者居其半中饱者居其大半安得综核如张江陵清皦如阎文介者出而一栉梳之乎街口船税固所谓太仓之一粟者也粘单所开各捐是否确有此数仰歙县详查明确应如何提成拨充学费之处即行妥议具复以凭核饬遵办毌稍瞻徇切切禀内列名张生直犯今上御名第二字敬以朱规别之名列胶庠不宜率尔如是应即赴学声请注册禀粘并发仍缴 

　　○绩溪商学同人附生程裕济等禀批 

　　叶聚生欠缴学捐若干是否抗捐拘留现尚在押该生等须知因学抽捐本万不得已之事权利二字非口曾闵而心跖蹻者所能攘取义务二字又岂能执途人而晓之所谓自愿认捐者不过公牍欺人之语大半强迫从事耳既据一再禀请姑仰休宁县核明饬遵具报禀发仍缴聚泰等店及该附生等前词禀各批均抄发 

　　○休宁县刘令敬襄详批 

　　近日文明巨子劝办学堂大半持风气未开之说本府向不以此语为然堕民蛋户尚且有志向学我国神明之冑不应狉獉至此推原其故因贫而失学者固居其多数仍办学之不善耳该令到任未及一年劝学所教育会以次成立并劝办小学多处各乡士绅均闻风而起联袂而兴教育普及之希望当不至徒托梦想嘉慰何已至近日学界恶习往往立一招牌虚张门面藉此以为勒捐利己地步尤为学务之大障碍该令事求实际不敢以空言搪塞率尔转详立案尤非俗吏所能果尽如该令之实心任事吾徽吏治其有起色矣仰仍随时劝导切实核以副九年预备人民识字义者二十分之一之宗旨是所厚望余候各宪批示缴 

　　○绩溪县增生李嘉善禀批 

　　学费皆地方脂膏所出学堂非游手噉饭之所该校经费本属无多职教员三人足矣此三人者又必名誉完全实心任事始无负发起人之苦心亦可不负担任出赀者之雅意姚晋卿等既非公举何以贸贸然来殊不可解小学添设洋文与奏定章程不合以粗识之无风丁之学童遽使其习格磔钩辀之殊语耗时伤脑尤非所宜候谕饬县视学王绅昭三查明斥退严示限制妥筹办法以垂久远着即知照此批 

　　○黟县增生汪蓉镜等禀批 

　　据禀该生等拟在田土叚蒨村两处开办蒙学姚国宜阻挠破坏等情阅之甚为诧异各姓子弟有各姓之父兄非姚氏所能进退各祠会费有各祠之长老更非姚氏所能把持各办各学各醵各钱悬壶者不卖假药牌号自传招股者不想骗钱花红自厚此言虽浅可以见道可以自反固无俟聚讼为也惟寒士以此为生得一馆地即不异得一铜山此中况味过来人当备尝之舒生既留原馆何旧东自食其言□生既有关书何轴山忽夺其席果如所禀将丧斯文东道主人不应前恭后倨如是仰黟县查核确情妥为区处勿任向隅切切禀粘并发仍缴 

　　○休宁县翠岩小学堂堂长吴凯勋等禀批 

　　经费本有定限学堂之接踵而起者正未有艾饥嗔饱喜此固人之恒情此润彼枯未免有乖公道若非一秉大公议详立案交涉家持利益均沾之说相持不下将何以应付之仰休宁县迅即查明原案核议通详察夺勿延切切禀发仍缴 

　　○新安中学堂监督黄家驹咨呈批 

　　既经所转入之学堂考试相符准其就学是该生黄晋祺乃转入之学堂之学生非原先肄业之学堂之学生也将来毕业奖励即由所转入之学堂办理此时若将该学生原先肄业之学堂分数或修业文凭声明备案亦未为不可惟该生所转入之崇正小学堂学级学年本衙门无案可稽仍由所转入之学堂直接该管衙门声明核办可也此复 

　　○黟县罗令贺瀛详批 

　　近日兴学宗旨以教育普及为要该县明达士绅皆能组织族学以为之倡迭阅详册欣阅殊深丰川案川两校其经费统取资于本族祀会赢余办法甚是并由四团文会费内每年补助洋一百元既经公认亦属可行惟叶氏南阳族学未曾筹有经费恐非持久之计该族为南屏望冑仕宦联翩方兴未艾应不乏热心教育之人能出其余资以扶植之此尤本府所亟为嘉许者也仰即录批分别嘉奖仍督饬认真经理以收实效是为至要并候各宪批示缴另详南阳案川小学二件粘发表册均存 

　　○学务佐治官陈令元瑞代理绩溪县叶令学仁会禀批 

　　此案现复迭据方城胡良荣程士桂等联名数十人接续来禀以投票选举之堂长仍不能餍众望以教育会长劝学总董开会举定牒请之查帐员当众调查簿据确核明白之议案仍不能箝制攻讦之口似此无理取闹实于学务前途大有妨害仰新任县桂令立即会同王视学胡会长确核妥议通详定案声明此后无论何人挟私讦控概不准行以遏浇风而杜争讼并移委员知照仍候提学宪批示缴各禀抄发 

　　○绩溪县岁贡胡荣璆禀批 

　　帐以簿据为凭有何罗织应照查帐员结算依限清缴是谓知几倘再饰词狡赖惟有押追二字其勿悔仰绩溪县立即转饬懔遵知照禀发仍缴 

　　○祁门县岁贡生李训诰禀批 

　　合则留不合则去凡事皆然该贡生知难而退辞去教员原无不可所不可解者该贡生拂衣而去适在与堂长龃龉之时该学生等卷堂而去又半系该生亲族中人谓非煽动挟制实觉百喙难辞学生率众罢课此一种桀骜不驯之习气正须陶冶为父兄者反从而耸动之岂非误其终身岂非自寻晦气一县之大不患无可招之学生不患无可佣聘之好教习该贡生果无挟私破坏之心正应从此息喙否则阳示远嫌阴怀阻挠上宪具有见闻毌谓一禀可文饰也着即知照此批 

　　○绩溪县东山小学堂堂长廪贡生胡晋接禀批 

　　该堂长受事以来申明旧章改良教育其不安分之学生独能不避嫌怨切实陶汰芟夷稂莠正所以扶植嘉禾权限所在如是方为尽职倘该革生等非理妄干挟嫌报复定当照章追缴学费从严示惩决不能使一二无理取闹之人又兴无名之师也希即查照仍将甄别情形移县转申学宪备案此缴 

　　○绩溪县廪贡生胡晋接禀批 

　　该生接充堂长以来力求整顿期渐改良曹作朋初无异词即斥退学生亦为实行规则并未訾为不应何必亟亟不俟终日无论后之来者未必得人否也即得人矣又岂能乡人皆好得免风潮现象如此士绅互相倾轧学生愈长虚骄此非地方之福也既据径禀学宪姑仰绩溪县饬候批示遵行禀抄发 

　　○休宁县劝学总董王世勋禀批 

　　因会演戏因戏聚赌贪人大嚼好人遭殃此种恶俗言之实堪痛恨如薙草然非铲断根子不可不然虑野火未尽又有春风之嘘拂也以报赛田祀之资作户诵家弦之费一转移间化无益为有用永斩祸根何幸如之应候如禀出示谕禁希即查照此复 

　　○祁门县杜令英才禀批 

　　该县官立小学堂开办己九学期毫无成绩可观自是实情据称上年册报不实下学期学生实只十九人试问该县改良以来本年上学期学生又有几人所谓改良者安在所谓进步甚速者又安在不过百步五十步之间耳至谓李训诰等忌嫉汪生捏名上控委员曾令遂力斥辞退语近臆度亦未免负气南乡两等小学西乡两等小学东乡初等小学既称加意整顿均有可观应即传谕嘉奖益加奋勉私塾改良章程久已通行饬办近奉部行简易办法尤属切实可行仰新任县孔令立即查照指饬分别认真办理切切仍候各宪批示缴章程表均存 

　　○休宁县临川小学堂堂长增生程家炜禀批 

　　查该村重阳会年年闹事经该前县谕饬各祠会首提充学费签允无异并经本府出示禁止各在案葛其文有何护符可以霸欵图抗如果属实殊为刁顽仰休宁县立即查案饬追申禁具报勿违切切禀粘并发仍缴 

　　○徽州府茶业董事花翎知府衔洪廷俊等禀批 

　　来牍阅悉该绅等输赀建校并筹定常年经费热忱能力均堪□□惟现在实业待兴孔亟体察我徽情形农林蚕三科目尤为当务之急原拟两等小学似不若改为初等农业学堂名实尚属相符如虑学生程度不齐并准设立预科二年再行升入本科与大部原奏及招考限制章程皆相肳合希即会同熟筹妥订规章另行见覆察核所请给示札县及颁发钤记之处应即照准仍俟详章到日再行核明转详立案可也希即查照此覆 

　　○绩溪县四品封典胡位召举人石文瑞等禀批 

　　兴学非难筹款为难肉捐既可不拨该职举等果热心兴学尚应勉为其难别筹挹注方法无逞意气无抛义务是为至要着各知照此批 

　　○婺源县魏令正鸿详沱川初等小校改为两等请立案批 

　　如详立案查阅学生名册只有十二人应即赶紧招足多多益善原章第十七条本校只备蔬菜以俭约为主只是正论所有荤腥由各生自备似欠妥协师生一堂会食皆有一定钟点断不能另起炉灶独树一帜本府借箸而筹似不若每星期间酌定荤腥两□几次丰俭较为适中仰即传知该绅等查照仍候抚宪曁　学宪批示缴 

　　○歙县诚正两等小学堂朱惟升等禀批 

　　朱衍朱霞想均是紫阳苗裔以五十余元之会费致起竞争朱惟升等攻朱衍烟瘾甚大朱学孔等攻朱霞文理不通旗鼓相当几演恶剧明知两败俱伤何苦相持不下究竟两造孰为实心兴学之人抑应否利益均沾之处仰歙县立即考查真确核明议详察夺毌稍偏倚切切禀粘并发仍缴朱学孔等禀并发 

　　○婺源县魏令正鸿禀批 

　　此项简易识字学塾愈多愈好揆之近日情形实为对症好药据禀该县会同劝学所汪绅开安已劝设十有五所办事勤奋良深嘉慰此外窵远乡僻仍当逐渐推广总以莫不饮食莫不识字为的十室必有忠信满街都是圣人此本府所朝夕企望者也仍候各宪批示缴总表存 

　　●陶甓公牍卷六 

　　静海刘汝骥 

　　批判　兵科 

　　◆批判　兵科 

　　休婺祁黟绩五县会禀批 
　　祁门县赵令元熙详批 
　　绩溪县张令廷权申批 
　　屯溪镇商号德厚昌等禀批 
　　屯溪德厚昌商号等禀批 
　　商号德厚昌等禀批 
　　黟县城议事会议长余攀荣等禀批 
　　硝磺分所司事方义盈禀批 

　　○休婺祁黟绩五县会禀批 

　　敲骨吸髓以筹款因循敷衍以办新政是今日之通病是本府最痛恨之事据禀沥陈办公竭蹶情形至民间除筹赔款各捐外断不敢另设别法贤有司关怀民瘼此言一出便是万家生佛此本府所深为嘉许者也惟郡城廵警不可中止经费不可不预筹此中困难情形有不得不重言以申明之者查郡城巡警创始于黄前府巳经通禀立案廵警之隶于府不隶于县彰彰明矣厯任皆奉行无失本府不能扩充之方引咎于无穷乃听其废坠乎灯捐停则警费无出是固然矣然灯捐乃普通停收不独徽郡为然也统全局计之实行禁烟以后岁入捐欵当骤减数百万有奇此数百万者设奉部指拨改解　督抚大宪能诿为无法筹抵乎事虽大小之不同其理则一也至谓郡城地方归歙县管辖廵警应归歙县承办则尤不免误会查京师地面为大宛所属警政则由大部举办省城地面为怀宁所属警政则由臬宪督办巡警者民政之总机关也地方既有长官即当由长官握其枢纽本府断断不敢以长官自居本府亦地方官也守令官阶虽差其亲民则一也谓地方由县令管辖然则知府一官岂至贵而无位高而无民之境界耶抑岂新安大好山水真容卧治耶不但此也郡城方面寥廓而廵警现额只有二十人此二十人者昼夜梭廵已时虑捉襟见肘此后再图扩充自当由歙县独力规画设并此二十人而亦废弃之万一风鹤有警本府赤手空拳内无爱妾骏马外无雷万春南霁云而所属六县将作壁上观乎抑将诿为自顾不暇乎愿贤有司熟思而审处之也本府初学作吏不敢喜事亦不敢废事月前道出渔亭黟县胡令慨然为民请命即以此事相告本府惄焉如捣亦岂愿重累吾民蹈石壕吏折臂翁之覆辙及到任考查情形则径情不敢欲罢不能午夜傍徨不知所措仰即遵照前府节札妥筹协济之方迅速具覆毌再藉词诿卸是为至要此缴 

　　○祁门县赵令元熙详批 

　　据详已悉此项拨充经费之茶规既据联名禀请邀免应即照准惟核阅该茶号天裕祥等原词其中多荒谬之语不得不明白批示为该商等告之查陈代令原禀与绅董迭经筹议均愿赞成自当确有依据谓不谙商情容或有之谓捏为会议果何所见而云然苛派勒捐此本府深恶痛绝之事果有抑勒白简具在试问有何功之可邀有何事之可希冀该商等于旧冬奉到谕示之日有则言有无则言无认可不认可据实声明可也何必移口诋毁如此诪张后之来者亦有去任之日其政策能每人而悦乎又安知不推翻前案甚于今日之所云云乎总之筹欵一事当官者不饱私囊不取非义便无疚于心无愧于百姓为商民者既隶帡幪则捐税义务无所逃于天地之间惜我国官民程度均未足以语此一二不便于己者遂乘机而坐享其利耳仰该县悬牌示谕俾众周知缴 

　　○绩溪县张令廷权申批 

　　游手嗜赌有若慕膻非一纸文诰所能禁也据称不时微服访查有犯即提该令果能耐劳苦事必躬亲自当办到禁烟一节调查给照限制购食此最是吃紧办法若于词讼原被中证强示区别恐多流弊原告吸烟词不受理恐不免阏抑下情有窒碍难行之处该令其斟酌尽善随时劝谕可也仰即知照此批 

　　○屯溪镇商号德厚昌等禀批 

　　武职有无吸烟业经参府照章调验取结遵办在案据禀任恒智嗜好甚深委靡不振如果属实何以在差两年有余未据揭禀殊觉费解惟是否确有嗜好姑候移请参府将原验情形见复核办着各知照此批 

　　○屯溪德厚昌商号等禀批 

　　查今岁攻讦任弁之商号亦即去岁保留任弁之商号然去岁保留之禀该镇绅董及盐典茶各商皆列名故立即照准今岁攻讦之禀盐典茶号各绅董皆未列名其出自一二人之私见非阖镇之公论可知故犹待察核夫以一镇之小小公益尚且忽爱忽憎意气用事如是遑论其大者远者哉所好好之所恶恶之舆论佥同地方官岂有不俯从舆论之理若两方面争执各事则以长官之裁决为断此是行政范围固不独此事为然也前禀己明白批示此禀本可不必批发近日诉讼攻讦事件以一二人之私怨煽动全体或控名邮递者居其多数本府故纵笔及之应静候核办勿多费笔墨足力此批 

　　○商号德厚昌等禀批 

　　该镇警局一差本非稍有气骨者所能办见好于此者必见恶于彼奴隶视之久矣合则留不合则撤一言可决安得如许闲暇取夜半临深池之呓语一一而解喻之禀粘列名者二百余家又不能传案解说一一察其眸子姑付之一笑而己此批折附 

　　○黟县城议事会议长余攀荣等禀批 

　　来牍具悉光绪三十三年本府到任之始筹办郡城警费赖诸绅协力认筹幸无废坠本府深为嘉许现在今昔情形不同即如警务一端各县皆须扩充举办同此困难自未便挹彼注兹又多一层担负所有原解一文肉捐应准其免再解郡专充该县教练所之费仰黟县立即遵照办理并照会余绅等一体查照至郡城巡警未归歙办以前挪亏经费二百余元并即由府另筹弥补以示体恤切切禀抄发原禀存 

　　○硝磺分所司事方义盈禀批 

　　查阅黏抄该司事禀控汪俊有私买硝磺情事业经该县分别提传究办该司事不候訉明辄迁怒于承书犹可说也乃率谓该县御下仁慈书生本色一似长官之为属员出考语也者无乃口不择言究竟是何情节仰休宁县澈底究追分别惩办具报勿稍含胡切切禀发仍缴 

　　●陶甓公牍卷七 

　　静海刘汝骥 

　　批判　刑科 

　　◆批判　刑科 

　　黟县布政司经历衔程济达呈批 
　　歙县民人曹九十投井捞救一案堂谕 
　　歙县民女胡月仙喊呈批 
　　歙县州同衔叶松等禀批 
　　歙县附生兼袭云骑尉王鉴等四十人禀批 
　　歙县监生吴高升禀批 
　　婺源县附生王锡时呈批 
　　委员歙县县丞叶学仁禀批 
　　歙县孀妇鲍陈氏呈批 
　　休宁县龄令安详批 
　　桐城县人金荣发呈批 
　　歙县革生洪汉云上控章炳勒索一案堂判 
　　桐城人管廷镕禀批 
　　休宁县职妇朱汪氏呈批 
　　黟县封妇胡余氏呈批 
　　分府革役孙进即孙金奎奉批监禁一案堂谕 
　　歙县民人方文光禀批 
　　婺源县附生许其忠呈批 
　　休宁县武生黄祺等呈批 
　　歙县朱家村铺户人等禀批 
　　绩溪县孀妇程曹氏呈批 
　　歙县民妇张方氏禀批 
　　休宁县附生李蟠根呈批 
　　婺源县贡生俞鹏翼呈批 
　　黟县从九衔胡承椿呈批 
　　婺源县职员齐江禀批 
　　歙县四品封职吴永麒呈批 
　　休宁县冤妇陈叶氏禀批 
　　歙县职员江兆垲禀批 
　　歙县武生吴国祥呈批 
　　黟县附生朱崧毓禀批 
　　歙县民妇程朱氏禀批 
　　黟县耆民胡二魁等呈批 
　　休宁县孀妇项金氏呈批 
　　歙县师范生王普安等禀批 
　　歙县生员郑世鹏等禀批 
　　黟县罗令贺瀛详批 
　　黟县罗令贺瀛详批 
　　湖北广济县冤妇陈干氏呈批 
　　休宁县绅界程德楷等禀批 
　　代理绩溪县叶令学仁禀批 
　　黟县附贡程肇璜等禀批 
　　歙县民人金有松呈批 
　　歙县职员程秉钧呈批 
　　歙县民女胡月仙呈批 
　　歙县附生萧士禄禀批 
　　歙县民人孙锦富等呈批 
　　歙县附生萧士禄呈批 
　　绩溪县孀妇胡姚氏禀批 
　　休宁县廪贡生吴尔宽等呈批 
　　歙县民妇吴黄氏禀批 
　　歙县民妇萧氏禀批 
　　歙县民妇萧氏禀批 
　　歙县附贡生胡烜呈批 
　　歙县民妇萧氏控胡兆麟等唆讼抬诈一案堂判 
　　又堂谕 
　　歙县民妇萧氏禀批 
　　府学教授周赟禀批 
　　婺源县民人王成们禀批 
　　王成们禀批 
　　王成们呈批 
　　王成们呈批 
　　黟县民人余炳荣呈批 
　　休宁县龚令化龙禀批 
　　歙县监生吴永銮禀批 
　　歙县耆民洪钲昆等呈批 
　　歙县民人潘大有等呈批 
　　黟县监生李桂馨呈批 
　　黟县江苏候补知府李显猷禀批 
　　黟县徐汪氏禀批 
　　婺源县民人王成们控朱宗煌等藉尸抬诈一案堂判 

　　○黟县布政司经历衔程济达呈批 

　　红拂夜投李靖绿珠身殉石崇该职妾未必有此肺肠该职既有专房之宠亦当有金屋之藏何故使饱则扬去此等贱婢即使汶阳归我恐亦未完璧返赵岂独该职焦心本府亦甚为该职虑之至所称娶该妾时礼宜媒妁彰明较着尤属荒谬此事若出自荜门圭窦原无足责该职既煌煌衔顶又自称书香世家此本府不能不训诫该职者也惟据称汪观盈等串谋诱拐霸匿不放该差捕等留难索费亦视为奇货可居如果属寔殊属目无法纪仰祁门县立即改差严提悉数拏案分别详惩察办并移行黟县知照切切词粘并发仍缴 

　　○歙县民人曹九十投井捞救一案堂谕 

　　核阅曹九十供词语无伦次似系曾患疯迷者惟前夕投井之后尚知呼救迄廵警差役救出又叩头道谢有无恩可报之话似非疯子且人非穷困无聊谁肯轻生曹九十头戴红风帽身穿洋缎马褂此岂穷汉形式曹九十果系真疯则投井之后必不知呼号求救伊家讵府城十有余里果求死所何处无之又何必投寻府署之井其中恐有隐情一夫含冤此守土者所惭愧也候亲提研问果有冤屈固当昭雪即系一时昏迷亦当责成该族及伊胞弟妥筹善后之方兵房写生孙镇淦奉传入署虽系无心凑合若非遇事留心立时呼救则曹九十之性命不保将来亲属控告且成千古之疑案孙镇淦着传谕奖励救蚁埋蛇尚食厚报公门中好修行该写生其无负期望之厚意此谕 

　　○歙县民女胡月仙喊呈批 

　　刘洪氏分投诬控是否邹启维之串捏抬害一面之词殊难臆断惟据该民女呈有郑启维亲笔信件始涎其财旋讦其阴其为索债逢怒可知朋友有通财之义男女无私相授受之理郑生既控该女为劣迹多端何以告籴书券笔札往还毌亦玷胶庠而忘瓜李耶刘洪氏之子刘至长年方十五经该女带堂呈验本应饬刘洪氏领回惟据该幼孩伏地哀鸣有张裁缝与其母欲置死地不敢回家等语证以裁缝张正顺之伏据彼幼孩断非诳语则该女之见怜收养并无恶意亦不辨而自明万一幼孩回家果有意外之惨我虽不杀伯仁伯仁由我而死此亦父母斯民之责也胡月仙以独居无偶女子又处营营青蝇之地位前遭强盗破户席卷一空情殊可悯乃据禀十三夜仍有匪徒撞门情事若不严加惩剏恐匪徒益无忌惮又演出不可思议之恶剧种种情节闪烁离奇人心之壤风俗之偷一至于此良堪浩叹除将幼孩函送该县派人看护外仰歙县立即查照禀情批示传集应讯人证质明究断并将盗案訉获分别具报毌延切切至刘洪氏不安于室己有张正顺伏据可凭不必更提张正顺庭质以省烦扰并即遵照禀粘并发仍缴 

　　○歙县州同衔叶松等禀批 

　　窃桥石耳即获正盗按盗无人看守器物计赃科断罪亦不过笞杖何致任差株连几成大狱若如所禀该差江华既获要证故匿不交计诱地保始则牵涉程观春旋又诬陷朱星如继复嗾攀王富顺锁拏送押拷诈开销彼差役房书多逮一人即多一分之财门丁管班按成分肥何乐不一气呵成互相朦蔽纵有发其覆者彼此巧为辨护以致本官所闻所见无非安分胥吏守法家丁惟小民实有不可胜诛之罪即令饱受私刑卖妻鬻女似属自取之咎独不思该丁役等家无立锥又未给有薪工而服物起居威权声势直驾本官而上狱吏之尊自昔巳然于今为烈其故果何在欤闻该县管班二人每人岁入不下二三百金入押有钱否则刑辱随之出押有钱否则多方留难或捏他故以中伤之必填溪壑而后已此中暗无天日之举动每为本官所不及知并为思虑意想之所不料是尚可稍忍须臾不亟为拔去凶邪耶仰歙县立即将该差江华即新奎密速致案发押严讯追赃禀办一面将是案改差勒集訉明例究其余无干冤押之人当堂立予省释饬令速回安业并将管班二人即行撤遣另派谨愿者俾充斯役仍随时严谕督察不准婪索分文以杜民害是为至要禀粘并发仍缴 

　　○歙县附生兼袭云骑尉王鉴等四十人禀批 

　　前据叶松等联名具控本府核其情节所发指者在差役江华勾通班馆家丁拷诈开销致王富顺鬻其幼女得洋十二元一节至案内窃石情节本府固未尝越俎也生等既喋喋有词姑即禀中疵谬之语一一指斥之查叶松等联名至三十人其求见者六人有候补知县有优廪有附贡不得谓此三十人者皆乌有先生也生等谓捏呈公禀何所见而云然查阅生等原词至再至三并无王富顺之名惟王富顺同谋窃石乃出自该差之口岂足为据生等迟之今日从而附和之曰确是同谋又何所见而云然且生等所谓同谋者犹是想当然之词也本府姑下一断语曰王富顺确是正窃生等讲公益讲谈判请问应讹索否忽谓谎词耸听忽谓不敢无婪索情事何自相矛盾如是无人告发则亦巳耳既经有人告发岂能置而不问为虺不摧为蛇奈何以是为横生枝节谬矣以是为挟制官长尤谬矣请问生等何不敢究问之有该县洞求民瘼为本府所素知果有其事岂独该县内疚于心抑本府杌臲愧汗之处言者无罪闻者足戒此本府与该县去噎求通之苦心废食云乎哉非生等所及知也仰歙县遵照前批严讯究追分别惩办禀复核夺万勿今日养痈贻明日噬哜之悔切切词粘并发仍缴 

　　○歙县监生吴高升禀批 

　　一涉讼事则差役张牙舞爪以待曲直未分弱者废时失业黠者转因以为利惟恐其案之速结此小民难言之隐痛也故地方官体恤民艰总以速讯速结为第一要着查阅县批一再勒提不为不严何以杳无集讯之期谓差棍玩庇自非无因且厯来讼事大半被控者情虚畏究吴清沛系首先发难之人何以缩项藏头匿而不见其捏情倒制尤属显然仰歙县立即严比勒集讯究速结以警刁顽而安良懦切切词粘并发仍缴 

　　○婺源县附生王锡时呈批 

　　打醮拜佛取水送水纷纷扰扰此愚夫愚妇无意识之举动岂足感召天和不霎时间烧香顶礼忽变为放火斗殴我佛慈悲何不洒杨枝甘露以澹祝融氏之狂焰耶生亦胶庠中人迷信至此何恠其它业经该县质讯罚洋作赔具结了案从此无猜无忌和好如初岂非好事惟据称被告不訉不结由该革书许良玉串弊等语卷查良玉革卯已久前据委查禀复无论何人撞遇皆得扭获送办何复有充当刑书串弊之事是否捏耸均宜澈究仰婺源县立将此事肇衅及讯断缘由克日录详察夺毌得徇延切切词粘并发仍缴 

　　○委员歙县县丞叶学仁禀批 

　　据禀巳悉此案现又奉抚宪批示迅速澈究详办等因仰即将业经拘管之许良玉胡锦修二书及应讯之王天佑先行会县派差押解来府以凭研鞫详办前札皆指名饬提不难按图而索何至指鹿为马既据称所提三人询非被告正身姑予酌核省释其未到人证仍由县按名严提随时解郡迟则再行委提王锡时再三省控代父鸣冤伊父王天和乃又有赴郡非所愿之语尤属无此情理总之该县书役积毒已深此案本府逐细密查已确有所闻若再姑息养奸吾民尚有生气耶并录批传知婺源县一体遵照勿违切切此缴 

　　○歙县孀妇鲍陈氏呈批 

　　乞恩自新原无不可惟查核氏子所犯情节凿凿有据并非出自一二人之口氏谓子犯何案奸逞何证然则该族长鲍贞桂等所禀控者皆属虚诬耶该犯有母未必知奉此母该氏有子不如无此子该氏果思子迫切其叩恳原禀族长等出具永滋不事之切结再行核办此批 

　　○休宁县龄令安详批 

　　查监犯项下黄昆源一名原请监禁五年今限满己逾二年久在应释之例岂得以无人具保为辞长此淹禁盖有钱便可保人已成各县通弊此中冤滥无所控诉者不知凡几该令岂不知之关金寿一名本年二月十一日亦满原禀三年之限均应释放或交族属领管以省羁累又未结项下储汪氏一犯原拟罪干凌迟案情何等重大据称患痫时发时愈迄又三年之久岂竟无可取供之一日迭奉宪饬清理积案诲者谆谆听者藐藐居心延宕殊属不合仰即遵照指饬逐一遵办具报仍按月陆续造册详送察核毌再玩延讳饰致干重咎切切并候督抚宪曁　藩臬宪示批缴册存 

　　○桐城县人金荣发呈批 

　　如谓疑窃截留何不即行送案案经告发既抗传不到又以无力偿还为词似此办法则白昼攫人者皆可以此四字开脱之程春生等纠众截夺悍然无忌即尽数追赔尚应确查情形科以相当之罪岂能率徇程墉之请遽予含糊了事致长刁风而贻口实仰歙县立即饬传郑明德程春生等澈訉明确秉公究断分别报办勿延切切词粘并发仍缴 

　　○歙县革生洪汉云上控章炳勒索一案堂判 

　　此案业经本府一再提讯己得梗概方姓失去铁井圈本与洪汉云无干事已经年查无消息洪汉云忽以传闻之言谓王堆偷去卖与吴永杰主令方德玉等纠率多人向吴永杰家肆行搜索又不能当场搜出赃据何怪吴永杰之有所借口将方德玉等扭送县讯方德玉深知悔悟据供厯年方姓受洪汉云的累不知多少等语洪汉云之平空诬陷借故讹索毫无疑义卷查县讯断结从宽罚令洪汉云方银仂等各出洋十元充公于上年十二月初五日具结完案限十日缴款方姓旋即措缴洪汉云始终避宕本年正月二十九日经县差催洪汉云反以巳经缴过差役勒索等情上控诘以尔欵何日交清则沉吟半向以腊月初初为词诘以究系何日则以又初五日对查县讯于初五日断结限状具在岂有案未定断而逆料如数缴欵之理且方银仂所罚之款供于十二月二十日当面交启事官方银仂可直接启事官岂洪汉云必间接于差役之手至所控二月初七日又付章炳二元并皮背心等语訉系洪汉章向章炳借洋二元四角留皮背心典当以之还款有眼见之胡恩诏包姓二人可证非章洪二人私相授受岂能狡赖洪汉云居心阴险实属可恶业己经县详革应予从严惩儆以申诬告反坐之律着还押听候详办吴永杰方德玉方银仂均受洪汉云之害讼累二年情殊可悯案既讯明着即回家安业各自解释前嫌县差章炳虽此案无勒索确据应由县随时考察犯即立惩当票及余钱交洪汉云收领各具遵结备案洪汉云尚有被控各案由县另行传证分别訉断可也此判 

　　○桐城人管廷镕禀批 

　　尔弟之死事在上年十月即使尔嫂尔侄当时被阻不得视殓岂尔不能赴县控请相验耶桐城至休宁相距不过四五百里乃迟至五月有余始行控县尔果痛弟情切何以濡缓至此核词既不近情诘讯年岁情形亦多不符显系图诈断难轻准惟控关人命姑仰休宁县访查实情禀复察核毌违切切词粘并发仍缴 

　　○休宁县职妇朱汪氏呈批 

　　氏子被控盗挖祖窖经县传集訉断原告朱鸿经结内既称并无实在证据何以勒捐押缴任意苛罚致五百洋元之多门丁名目久奉宪饬裁革何以该县阳奉阴违门丁邓缙尚敢明目张胆需索规费实属荒谬仰休宁县即将生员朱裕良先行释放录案详夺一面查明门丁需索实据从严究追报办慎勿自悞致干亲提懔切词粘并发仍缴 

　　○黟县封妇胡余氏呈批 

　　该氏前月具呈当经本府提讯该抱告胡升茫然不知并不悉该氏为何村人此次具呈该抱告又贸贸而来再三诘问始悉该抱告为府城人抱告一次得钱四百文由雇顶而来者平空飞一来稿雇一抱告显系有人包揽此等恶风寔属可恶该氏既奉县讯何不将堂谕录呈所称交差管押由书运动一味空言尤属不近情理岂得率准亲提惟案经县讯究竟如何判断仰黟县立遵前今批饬缕悉录详察夺毌延切切词粘并发仍缴 

　　○分府革役孙进即孙金奎奉批监禁一案堂谕 

　　该革役系奉抚宪批示监禁之犯前据休宁县访查与郑廷桂所控情节均属相符案情确凿讯供尚一味支吾寔属猾狡姑念该革役母老子幼从宽酌减年限以示法外之恩至该革役被拘之夕本府闻有吞烟自尽情事讯供系吞烟泡以之抵瘾实非欲图自尽并将洋火盒余存烟泡当堂呈验该革役身罹法网尚不思戒除烟瘾寔属冥顽不灵着即勒令戒断至看守夫役如有递给烟泡互相隐朦情事查明一律究办此谕 

　　○歙县民人方文光禀批 

　　此案迭据汪吴氏以该民人诱拐卷逃恋奸抗匿等情来府具控声明于上年五月十八日控县批饬提究该民如果凭媒价买执有婚据何不早为呈验挺身投讯案延一载始行出诉谓非设法装点希图抵制其何能信察核抄据情节不符讯供又极支离着即押发收讯以成信谳而遏刁风仰歙县即传原告人等到案调查婚据验明真伪分别究断报覆察夺毌稍瞻徇切切禀粘并发仍缴违式斥 

　　○婺源县附生许其忠呈批 

　　王锡时上控一案被证久提不到原告亦不到案以致无从讯究该县禀请照例注销业经本府据情详请宪示在案着仍静候宪批再行饬遵代父受罪此非其事亦非其时该生身列胶庠承考用誉惟该作是望易蛊之初六六五其终身诵之可也此批 

　　○休宁县武生黄祺等呈批 

　　每届茶市屯溪附近一带赌匪麕集作阱陷人无知愚民一入彀中无不倾家荡产迭经本府严饬拏禁何尚愍不畏法言之实堪痛恨彼诱赌窝赌之人固属法不可恕独怪读书明理之附生何亦贪利忘害甘入下流寔属不知自爱厥罪惟均事关地方利害凡士民条陈苟有不采无不立见施行该供事潘恩钦前次邮递禀件察系因公是以飞饬查禁此次该武生联名具控本府当堂审察似系与附生汪邦杰同赌被困出此先发制人之策不然亦难保无索规不遂藉题泄忿情事仰休宁县立即提案研讯确情并访查著名赌棍择尤禀办勿稍懈纵切切词粘并发仍缴 

　　○歙县朱家村铺户人等禀批 

　　凡匿名邮递之件本不准理本府亦经榜示在先来禀仅以地称茫无主名较之浑称商界学界者尤为不可捉摸既有被告即有原告寔则重办虚则反坐更无中立调停之官府所称传地保办公馆办伙食封闭店门勒索夫马各节又未尝一一指寔试问从何质究果有受此剥肤之灾者固无妨个人来辕申诉本府断不姑息也仰歙县查照备案并查该丁金春荣有无索费骚扰情事据实具复核夺毌徇延切切禀发仍缴 

　　○绩溪县孀妇程曹氏呈批 

　　既据县委提集讯断饬具切结完案程茂华如有尸棺停放氏家自当立予押迁断不准其搅扰所称被掳各物本府按照单开畧讯一二谷麦数皆不符手镯副数且以记忆不清对其为任意填砌可知究竟如何定断未据报闻仰绩溪县立即录案详覆察夺毌任渎讼切切词粘并发仍缴 

　　○歙县民妇张方氏禀批 

　　尔夫果系务农良民何以城守营兵专至尔家捉赌既未捉获赌具尔丈夫理直气壮随同进城恰好向官府鸣冤有何畏惧蓦腾走脱或尔夫欠交赌规藉捉赌题目以吓制之亦未可知该处距城十里耳目较近张海是否赌棍不难水落石出仰歙县立即访查明确票复核办勿延切切禀粘并发违式特斥 

　　○休宁县附生李蟠根呈批 

　　赌博为地方巨害盗窃人命胥由此生久经本府一再饬禁凫溪口黄畬口两处虽系祁休接坏之区并非瓯脱何以赌棍开设摊宝毫无忌惮实属玩法巳极各营县毫无所闻更难保无差兵捕保庇纵容隐情事本府前在屯溪河街一带亲自捉赌局数处其明证也仰休宁县立即会同祁门县约期驰诣该村密拏著名赌棍尽法惩办并会衔出示严申禁令以杜后患均毌率延切切词发仍缴 

　　○婺源县贡生俞鹏翼呈批 

　　俞友生是良是匪已经营县获押有案不辩自明中冓之丑本不可道实逼处此夤夜在妇女房中捆送是奸是盗二者必居一于此此等害羣之马实不可再事姑息乃该县不加深究希图省事适遂其毒蛇反噬之计殊不可解仰婺源县立即专提俞友生到案严惩究详察办勿稍依违模棱致贻养痈之患是为至要词粘并发仍缴 

　　○黟县从九衔胡承椿呈批 

　　渔亭距县祗三十里何必舍近就远赴分府衙门控追岂县属捕役皆坐地分赃分府差役皆不名一钱之好百姓乎殊不可解且该商赴屯控告至跋涉二百里之遥何以来府控告仅飞一来稿雇一抱告该商并未出里门一步本府放告日期皆当堂研讯以察情伪似此荒谬本不准理惟控关捕贼伙吞非严讯澈追亦不足起疲癃而去蟊贼仰黟县立提比追勿任弊纵切切词粘并发仍缴 

　　○婺源县职员齐江禀批 

　　该犯由永远监禁改为监禁十二年现在年限未满何以率行开释恐有贿纵脱逃情弊乃敢妄称职员来府混渎诚有如黄前府之所谓发短心长野性难驯者矣胆妄己极本应押发收讯姑念该犯年逾六十先行从宽批斥仰婺源县立即提案讯究并速将因何疏纵缘由限文到三日内专差飞禀察夺万勿懈延切切禀粘并发仍缴 

　　○歙县四品封职吴永麒呈批 

　　查阅粘抄控县三载官经两任迄未提集一讯不过以一批了之荡妇更无忌惮刁佃从而生心讼棍蠹差又从中把持贿蔽而鱼肉之此辈害羣之马若不严加惩创安用司牧为耶仰歙县立即勒差限十日内速提一干人等到案研讯究惩具报勿任玩延切切词粘并发仍缴 

　　○休宁县冤妇陈叶氏禀批 

　　氏夫陈排子因何身死何人处息呈请免验氏夫兄陈莲蓬等是否听人唆使始允终翻未受教育之民不知手足为何义兄弟口角原所难免一听外人离间遂生出种种枝节其愚尤属可悯彼此谊属同胞毌论陈排子是否病故陈莲蓬等当格外体恤岂容再生衅隙仰休宁县立即查案饬遵具覆毌许外人干预是为至要禀粘并发仍缴 

　　○歙县职员江兆垲禀批 

　　尔子启进故已七年尔媳吴氏始终并未回家节守尔亦寂不顾问直至吴氏病故始以暧昧情词猜疑妄控希图追回衣饰试问此六七年来尔父子既不以时抚恤孑身孀妇非典衣鬻饰何所恃以为生活乎粘呈秽语谓得诸死者贴身衣袋情形更属不符真所谓不知人世有羞耻事矣此等事明达士绅闻之皆掩耳而走岂有暇为之函致劝理耶尔尚自称职员何胡涂至是不准并斥粘字掷还 

　　○歙县武生吴国祥呈批 

　　程振昌所执期票既系尔之亲笔无可狡赖若谓汪恒等捆吊逼据此十月二十六日事尔受此奇冤当日放出岂有不实时喊控之理何迟至二十日之久始在县控诉且汪恒等既是赌棍何为邀尔吃饭何为又将尔平空捆打前呈谓耸替抬害犹可说也经县核据谕缴是赌是窃自当廉得确情尔反谓出钱受诬其刁健可知仰歙县立即将此案确情据实录供缕详察办断不容含糊了事长此刁风切切词发仍缴 

　　○黟县附生朱崧毓禀批 

　　该生十一日邮递一禀业经批县饬将汪香人等获押释放情形具复核办在案据称山深林密土客杂居守汛官兵仅十余人警勇又属无多地方如此空虚盗匪乘隙思逞有由然矣差捕疲玩积习固堪痛恨近日守令中揖让救火酣歌漏室者十之四五如龚渤海之治盗者能有几人各都图村堡若再不同心协力讲守望相助之义其何以治近奉抚宪严饬举办团防实足以辅官力之不逮消匪患于未萌该生读书明理当知此举为乡居必要之事推而广之适遇有事之秋执干戈以卫社稷胥于是乎在岂必以落落晨星之绿营耽耽虎视之衙快倚若长城耶着即持批会同各都董妥筹议办是所厚望切切此批保状存 

　　○歙县民妇程朱氏禀批 

　　程进裕等谋杀程德昌身死灭尸未获前据该氏喊控并称氏夫程林昌被凶掳捆即经批县会营分别拘放在案事隔旬日曾否照办何以又酿出支解程林昌之事该氏及氏夫弟程福昌衰绖哭诉并称举家幼小有性命之忧为地方官者闻之能勿恻然除饬将该氏家属幼孩妥为保护外仰歙县立即遵照会营前往该处追起德昌林昌尸身分别验填详报一面严限勒拏各要凶从重究办切勿再延致贻隐患禀发仍致 

　　○黟县耆民胡二魁等呈批 

　　藉尸图诈最为地方之害迭经各宪通饬查禁在案据称徐子春尸身己经该县相验确系发痧身死死既因病凭何噬诈汪源桂孙可旺更非尸亲何以移尸纠党如此愍不畏法该县又何不严究诬罔反将胡丙荣等一并械禁适中其毒噬善良之计殊不可解仰黟县立提汪源桂等研讯究办并将验讯缘由填格通详察办胡丙荣等果系无干即行释放切切词粘并发仍缴 

　　○休宁县孀妇项金氏呈批 

　　朱天喜等挟嫌诬窃既经总董捕保人等理论调处服礼息事是非曲直已为众所共知何又作出圈套栽赃朦控即或词出一面偶被耸准一经质讯当亦爽然何以滥罚滥押滥刑以乡间眦睚之细事视为审鞫重囚之巨案为民上者应不至仇视吾民若此核词情节奇离恐有不实不尽至该衙门差役无事生事勒索私费诚恐难免已经监禁之革役孙进即孙金奎是个榜样何犹不知戒惧亦应一并澈查仰休宁县立即传集人证澈讯究断详覆察夺勿稍姑息切切词粘并发仍缴 

　　○歙县师范生王普安等禀批 

　　程云兆如果被诬必不能自安缄默况有佳儿跨灶自当代父上书该生等事不干己出为禀渎何许子之不惮烦且少安而勿躁所请札拏断难率准此批 

　　○歙县生员郑世鹏等禀批 

　　昨据师范生王普安以程云兆被诬受害等情出头具禀即经明白批示在案何谓未沐批示也嗣生员郑世鹏乘轿来署直入公堂要开中门此等举动已属不知礼法本府姑一笑置之接阅禀词大骂歙县胡涂又有皇恩加赐黑朝珠等语直是疯狂当即掷还该生等犹不省悟又以歙县欺君为辞邮禀耸听闪烁离奇抑何藐玩乃尔究竟此案是何实情仰歙县立即查案申复核夺勿延切切禀粘并发仍缴 

　　○黟县罗令贺瀛详批 

　　据详送正月分命盗等项各册均悉查该县押犯自汪香人等脱逃后未曾缉获程松台又相继远扬可谓囹圄一空所谓拨所习艺者固是空言所谓迭饬缉获者直诳语耳似此宽纵优柔何怪一般宵人羣起而舞弄之仰即严比看役玩捕追究下落限一月内缉获到案以起疲癃而儆玩懈切切此缴册均存 

　　○黟县罗令贺瀛详批 

　　掳详送二月分命盗杂案等册均悉上控项下汪蓉镜叶延禧等案漏匿不列遽称无案殊属规避未结命案江祥洸程灶富二犯迭催勘解置若罔闻尤属颟顸仰新任县阎令作速清理分别拟解断结详销是为至要又该县盗风日炽刼窃之案层见迭出实属不成事体该令下车之始应以治盗为第一重要之事并即会同绅士参酌清乡办法妥拟章程禀候核夺切切仍候各宪批示缴 

　　○湖北广济县冤妇陈干氏呈批 

　　氏夫陈复泰如系私售灯吸原当枷责示惩惟据称三月初五夜县差将氏夫捉去初八夜将夫尸抬回到案仅阅三何日以遽尔毙命既经该县相验何以延今五十余日该县尚未通报殊滋疑窦仰祁门县立即将是案辨理情形连同验讯缘由据实通详察核差役江义李发有无索诈威逼情事并即澈底根究勿稍姑息切切词发仍缴 

　　○休宁县绅界程德楷等禀批 

　　昔巴寡妇清用财能以自卫全程项氏以七旬孀妇乃至遭书差敲索几至不保其命言之滋痛惟该氏居住休宁县属之榆村歙县书差何以能越境锁带该都董保又何以无一人诘阻此中殊滋疑窦程项氏究欠钱粮若无干赃由何人过付差庽系谁氏停留来禀又未缕晰声明应令切实呈复到日再行核办以昭核实而杜借口着即知照此批 

　　○代理绩溪县叶令学仁禀批 

　　土娼招赌卖烟最为风俗人心之害况当此烟禁森严领照吸烟之人尚须递年缩减以示限制彼故违禁令之人岂能任其蛩距相依视娼寮为逋逃薮葛玉恒程灶祚皆当场被获之人本应详革例办仅仅罚洋宽免未免轻纵仰新任县桂令立即发封变价拨充巡警经费一面勒拏该娼妇到案提同葛玉恒等研讯明确分别斥革详办并移该代令知照切切此缴 

　　○黟县附贡程肇璜等禀批 

　　客民吴怀先既经押候訉究何以外委黎光煦率请保释是否由余占鳌贿托有无见证姚澧即兰舫既系原告何以甘受茶房勇役之欺骗亲立据果如所禀何以身受其害之姚澧概不追究惟生等来府具控此中殊滋疑窦吴怀先与程荫榴为此案关系之人此案系指何案而言有何关系语尤模糊姑念控涉武弁营私官役需索虚寔应究仰新任县立即遵照指饬查明澈究并将程荫榴所置田契有无影射及不合定章之处一并查复核夺均勿徇延切切禀发仍缴附呈有恒心斋全集存览 

　　○歙县民人金有松呈批 

　　既经董事遵照谕批代为劝处两造自应照办岂容各不相下永无完案之期至所称蠹役江华唆谋把持一节查江华系三十三年间因案批饬拿办之犯胆敢更名江盛复充县役可谓积猾此案无论有无把持断不容其盘踞公门重为民害仰歙县立即拘提该蠹役江华澈究详办一面查明该民与汪贵有互控情节切实覆讯定案无任延讼切切词粘并发仍缴 

　　○歙县职员程秉钧呈批 

　　朱程氏夫故守志夫母两家既无主婚嫁卖之人柯太龙是何种强暴胆敢勾通地痞朱金桃诱拐作妾若如所呈实堪发指近日拐带妇女伤天害理之事层出迭出狡黠之徒公然踞有三窟视若无事非遇案严切究办断不能息此恶氛仰歙县立即提集原被人证追起被拐之妇讯明按律究办毌稍宽假切切同日朱李氏词粘并发 

　　○歙县民女胡月仙呈批 

　　谒者监何由有儿未嫁女何必养子该女对于胡德明虽有抚养之恩实无母子之名义世岂有无父有母之子更岂有有姑无翁之媳名之不正莫此为甚惟胡德明之聘程武程武之归胡德明汪文宝实主婚得聘之人成婚两月乃诱令席卷一空似此狡狯何异放鹰追回完聚自是正办此案若归本府判断应将胡月仙所立德明继书及所聘程武礼书一并追出当堂撕碎至汪文宝所骗聘钱应如数勒令退出拨归地方公用此亦移风易俗之妙用也仰歙县立即勒差提集汪文宝等到案研訉确情遵照批示办理勿延切切词粘并发仍缴 

　　○歙县附生萧士禄禀批 

　　阅词及察訉该附生情状语言不禁失笑尔妻俞氏尔已嫁三女乳名小女尔子天赐被棍徒拐去尔即病癫全家眷属渺如黄鹤何至容忍十数年不一控追前据尔婿孙告化控称伊妻师尔第三女由尔妻诱归拐去是此一段风流罪孽皆由尔妻做成尔女不知如何辗转又落徐守中父子之手孙告化突然撞获赴官控追尚属有名尔子年非幼稚断不能谓他人父又岂能听徐守中之掯留不放现词称自幼被拐徧查无踪查阅抄粘乃又有尔子天赐自幼随至戚常镇道员有年蒙给巨资等语果尔则尔女尔子被拐后之下落尔等又未尝不知之也尤属自相矛盾未便率准着即知照此批 

　　○歙县民人孙锦富等呈批 

　　藏一阿娇有大好处藏一癫翁有何用处同日萧士禄呈称自全家诐拐后十余年来幸赖长婿供给果然则萧士禄之婿之人格尚胜于萧士禄之子萧氏之归孙告化也其父萧士禄言之凿凿出聘之年庚岁月与孙告化所供相同尔等何为者也彼萧氏萧天赐未离襁褓之日能一一数之乎亦知萧士禄哺养之恩勤否耶萧士禄虽属癫痴其急急望见其子女也固人情也萧天赐果有天良当匍匐而抱其父痛哭一场乃到徽三月之久其父求望见颜色而不得反听人唆使牵扯可谓不知有父者矣本府甚为萧天赐恫之萧氏固曾经沧海者也一招招舟子之孙告化原不足供其咀嚼但姘识一无良无耻之徐姓恐亦未必得好结果本府甚为萧氏惜之尔等事不干己胆敢假不平则鸣之词捏情妄诉无非萧氏之所亲昵之人给尔少许铜钱尔等遂冒险出头希图耸听耳萧氏何人乃向尔等作喁喁之泣耶寔属荒谬业已严行申斥再渎即行究办该书记生近在附郭岂不知此案梗概乃率为一班穷极无聊之人任意填砌颠倒是非是直与旧日代书同一恶习想亦在此腥膻旋涡中欣欣然食指动耳着即将该生周之德停止办公一月以示薄惩仍仰歙县遵照前批立提一干人证质讯断究具报切切同日萧士禄呈并发 

　　○歙县附生萧士禄呈批 

　　萧天赐不知有父反听主唆牵扯实属毫无人理该生既失教养于前还当思所以善全于后一味缠渎亦未免为人傀儡此案迭据孙告化呈控业经饬县讯究尔子尔女本系一串牟尼相依为命该生即投候讯明分别领回可也着即遵照此批 

　　○绩溪县孀妇胡姚氏禀批 

　　氏媳之死原验尸伤致命肿硬其绳痕则并未深入是死于伤非死于缢无疑即如所称从俗掌殴亦必系解悬之时气尚未绝此呼吸绝续之时本可望其苏醒一掌再掌焉得不死责以非理殴打其又奚辞仰绩溪县立即集证研讯明确填格录供议详察办勿延切切禀粘并发仍缴 

　　○休宁县廪贡生吴尔宽等呈批 

　　陈春九等开场聚赌既经该县亲拿何以该地保竟敢得贿纵逃如果属实胆玩己极仰休宁县立即严提讯究详办至呈首联名十八人不伦不类其中未必无庇赌索规之人或所欲不遂始出头控告亦未可知如郑廷桂者乃亦头戴职衔口称公益强附于衣冠之列岂不为士林羞乎并传谕吴生尔宽张生裕杰余生正宜等知之切切词发仍缴 

　　○歙县民妇吴黄氏禀批 

　　黄福即黄清全犯赌被封事与氏夫吴绍儒无干非确有把持证据该廵检何冐冐然禀县查究若谓朱四因强奸不遂诬赌泄忿既被尔侄妇扭住发辫朱四情急自断发辫奔逃应有断辫在尔侄妇之手以制朱四之命己否呈县请验尔侄妇何以隐忍不发情节离奇恐未能自圆其说青年妇女事不干已毌得出头兴讼同日并据吴元贵等封递一禀为氏夫力辨其诬究竟是何情形姑候札县先行查明禀复一面饬提黄清全江长顺核讯察究报办可也着即知照此批 

　　○歙县民妇萧氏禀批 

　　前案业经县訉定断自应勿庸置议惟胡兆麟等唆讼抬诈既得现钱复勒期票赃至八百六十九元之多尚未满欲仍复敲诈不休此外因讼开销亦多至一千一百元似此贿串妄诈实属骇人听闻目无法纪候札县派差协同府役按名提集解府以凭亲讯追究该氏仍将过付店保遵用状式缕晣另呈查核勿延至所有期票应即一律取消到期不准再付并着该店商遵照慎勿自误切切此批 

　　○歙县民妇萧氏禀批 

　　据禀各情已随堂讯谕候即札县饬差随同府役补提江老利等一并解訉究办并传谕汪均甫约束妇女不准滋闹致干查究着即知照此批 

　　○歙县附贡生胡烜呈批 

　　出代排解则可枉法得赃则不可该生既知谢资太重却之至再矣何不力为拒绝坚持到底此等不义之财稍知自爱者去之若将浼我乃辄谓受此区区似不为过岂非明知故犯见利忘义耶原控该生得洋八十八元今仅缴票洋四十二元显系尚有隐匿自应听候集质訉辨以昭核实而杜借口着即知照粘票存 

　　○歙县民妇萧氏控胡兆麟等唆讼抬诈一案堂判 

　　此案萧氏控称在县讼费被诈去一千一百元事后又勒逼现洋期票至八百六十九元之多种种情节寔堪发指节经本府亲提研鞫已一一质证明确毫无遁形第一审究事后被诈之欵追出胡明英现洋四十四元期票四十二元罗月余现洋四十元程燕卿现洋三十元黄长清现洋十元票洋六十元俞根远现洋十元票洋十六元刘诚则现洋十元票三十元县差汪发等票洋三十元汪小喜票洋十六元李老仰票洋十六元萧仁杰票洋十元又萧氏代汪均甫缴出现洋十元票七十元以上皆当堂追缴有朱签附卷第二审究到案时被诈之款金镯一只金戒指一个金烟袋练子一根由罗月余手内追出金表练一条如意挖丹一根由江老利手内追出房费四十元着黄长清俞根远吐出差费一百四十元着江老利吐出闻所未闻之阻讯费一百六十元着程燕卿黄长清吐出以上皆当堂追缴有朱签附卷孙汪氏得洋六十元念年老贫苦姑免追缴其余零碎花销亦从宽免追以上皆此案狼狈为奸之人按赃科罪何足怜惜姑念一鞫即服核其情节较之敲诈良民者又不无一线可原姑分别轻重准其纳赎自新后再有犯加等治罪胡明英即附贡生胡烜武生刘诚则亦应斥革姑宽分别戒饬仍注劣县差除周炳汪发免责外周亮程辉汪太罗正均重责仍革役以上各人均饬本管官严加管束汪均甫即府户书汪本元虽系与萧氏姻亚分受罗月余程燕卿之唾余实属不知自爱亦应责罚仍革卯李老仰汪小喜萧仁杰及未到案之萧士禧萧纯方老官姑免责提惟事犯狡脱之胡兆麟方嘉寿得赃最多又系抬诈老手仍饬拿究重办徐长椿拐骗萧氏来徽致生出种种鬼蜮是谓自作孽伊父徐守中不知训子反以财行求央浼江老利等出为打点开销亦属罪有应得从宽申斥免责惟伊父子尚有匿藏萧氏衣饰存折等件及亲笔借字应追清另行发落益生所开期票非口许虚赃可比应一并照例追缴入官作兴办农林及编纂要政之用萧氏受此一番磨折亦知忏悔所有追出金镯一只戒指一个金表练金烟袋练各一条金如意挖丹一根从宽给与萧氏领回变价为伊癫父附生萧士禄养生送死以报襁褓后未报之恩此案讼费即按照新章由追款内酌提三十元分给书役以杜弊端各结附此判 

　　○又堂谕 

　　徐长椿押在益生号之朱宝春存洋折据当堂追缴该号商叶维羲另抄假折来抵殊非正经商人资格假折涂销并斥着原差押带追取真折呈验给领此谕 

　　○歙县民妇萧氏禀批 

　　金饰五件计五两存洋折一扣计千元已当堂给领亲手签押徐守中父子借字及匿藏衣饰存折等件既据称均已收回姑免讯追益生期票当堂追缴只二百九十元其余数无可稽考到官时再夺育婴捐款批周教授禀内氏父萧士禄一青青子衿落得妻不妻子不子年老无依实堪悯恻氏其遵谕为尔父置一大棺以备不虞存活时切勿使荷荷受饿唧唧号寒此本府为该氏说法也又为该氏说偈曰父一而已氏其勿忘此批领状附 

　　○府学教授周赟禀批 

　　学宫何地萧氏何人胡兆麟乃引近法门以为敲诈之地徒使育婴堂受勒捐之名冤哉育婴堂鸟死鸣哀兽困犹鬬知萧氏有死之心无生之气也始将此己经入手之赃出其少许嫁于育婴堂狡哉胡老兆胡老兆本有名讼棍又系逼诈萧氏案之头名渠魁本府亲提讯办各被皆叩头伏罪独老兆抗避不案可谓积猾己札歙县严拿究办矣育婴堂捐欵当日如何说法是否乐输本府尚难悬揣至所称洋票系益生图记已与氏萧无涉语亦近似即由该教授与商号直接谈判可也此缴粘呈胡老兆信票姑存 

　　○婺源县民人王成们禀批 

　　前据董晋瀛来府具控当以词甚隐约碍难确核批县查案具复去后迄今逾月尚未据县录报若如所禀董晋吉等藉尸串控搭台讹诈情形如绘实属玩法己极仰婺源县立即勒提被控人等澈讯追究详办勿稍含胡轻纵切切禀抄发 

　　○王成们禀批 

　　此案劣生蠹书句串无赖游民搭台敲诈致尔父子破产荡家几幽埋于黑暗地狱之中言之恻然幸该县再三研鞫廉得真情尔冤从此伸雪矣尔亦当听候该县照例究办毌再听该恶等甘言诱和之计仰婺源县立即将此案讯问情节据实录供详革从严究办并勒缉在逃人犯无使一名漏网切切禀粘并发仍缴 

　　○王成们呈批 

　　察尔形状是一老实百姓阅尔呈词是一巧言先生所不可解者尔反为该蠹书曲为解说是又入恶等之圈套中矣应听候该县照例究办毌得妄渎此批 

　　○王成们呈批 

　　尔着一场官司据称被诈去花边八百之多又株累一年之久情实可悯业经本府迭次批县澈底究追在案究竟此八百花边是何人诈去是何人吐出该县如何判断己否给领尚未据录详示遵乃该民再三来渎率请销案断断无此办法仰婺源县立即将是案研讯情形据实录详核夺该赃如已追清应即先行当堂给领切勿使暗地授受又剥削该民一层是为至要词黏并发仍缴 

　　○黟县民人余炳荣呈批 

　　同赌输钱罪有应得笞责管押均不足惜惟该民年甫弱冠从此悔悟自新好好作生意去尚可成一个好人否则既入赌坑又陷讼穽非特荡产倾家且恐身命不保回头猛省时不再来懔之勉之切切此批黏附 

　　○休宁县龚令化龙禀批 

　　书差作祟一经有人告发虚实均应澈究此当官者自巳应办之事据禀该书昂迪臣查无各项劣迹证据如果属实本府平空饬革岂不可惜大凡地方官对于外人函请之事应行者即行不应行者即据理辨驳总宜直捷了当断不可意存敷衍更不必揣度外人之意总以事之虚实是非为断其所以放失主权者则由一班不晓事之地方官操纵失宜有以致之倘该教士再为函请该县即据理辩驳可也仍仰速将正案勒差传集讯断详覆察夺切勿借口宕延致干未便缴 

　　○歙县监生吴永銮禀批 

　　该监锁门看会致宵人胠箧而去看会有何益处所谓程苏氏与伊子荣泰串窃一节该监固无实据差禀亦不可信总之真赃正贼不能不上紧缉拏仰歙县立即查访明确殿讯究追毌稍轻纵切切禀粘并发仍缴 

　　○歙县耆民洪钲昆等呈批 

　　生者寻仇死者遭殃殃及二百余年之朽骨其鬼不灵捆一七十余岁之衰翁其人焉用果如所称蛮野可恶查核案情由斫一坟树而起所砍之树恐非尔族所有是尔等又未始非祸由自惹仰歙县立即勒提一干人等讯明断究具报如洪正财宝系被捆并即先行押令释放毌延切切词粘并发仍缴 

　　○歙县民人潘大有等呈批 

　　尔潘姓汪姓既与蒋姓立有广计户合同自非蒋姓之仆人即使尔等先人曾在蒋姓服役亦断无子子孙孙世世奴仆之理彼蒋姓勒尔出据将焉用之尔等可持批与该董保知之所称捆人掠畜各节有无装点应听候该县查明虚实酌量办理着即知照此批粘姑附结掷还 

　　○黟县监生李桂馨呈批 

　　盗经卡过赃为卡截自应赃盗并获何以该卡勇不即擒获任其远扬而去究竟起获之赃有几同行之盗若干果从此上紧跴拿何至两月之久一无缉获捕务废弛寔堪痛恨仰黟县立即抖擞精神勒限严比该玩捕等无再玩延致干重咎仍先将起赃数目情形据实禀候核夺切切词粘并发仍缴 

　　○黟县江苏候补知府李显猷禀批 

　　紏伙至四五十人刼赃至千万金强盗如此横行有司所司何事为之芒刺事越旬日尚未拿获一犯官懦捕疲亦可概见该县盗案迭出迄未破获看此现状亦未必无豢盗窝盗之人除由本府密派侦探并悬示赏格外仰黟县立即加派干勇会营移县上紧缉拿勿再松懈懔之切切此批 

　　○黟县徐汪氏禀批 

　　尔子徐兴充当捕快刧案迭出无一缉获提府责比罪有应得应一月一比至案破而止岂事主朱先生所能祈免既据称尔子病急姑候提押察看再行核夺此批 

　　○婺源县民人王成们控朱宗煌等藉尸抬诈一案堂判 

　　此案革书朱宗煌听从劣绅董晋吉即董蔼仁藉命做案往看流尸诈谓指丄有戴过铜顶针样子实是裁缝老金搭台架证分得赃洋二十元革保王灶能听从作案混供诬指均属骫法之尤革书朱绍庄即朱坤成充当歇家复代混拟保结虽分赃无多惟开销讼费显有浮冒吴廷燮在场见付虽狡供不承第既知情分脏即属通同一气朱宗煌应监禁十五年革保王灶能应监禁五年革书朱绍庄革书吴廷燮应监禁三年以除民害金志和冒充尸亲吓诈多赃己据王茂全供指确凿情节本重乃倚恃年老茹供不吐严加诘訉则假装聩聋实属悖谬惟年近七旬不得不量从宽减应管押二年金纳梨贪贿作抱匿赃不缴程细即程列生不知案情得贿滥保均属不合惟金纳梨得赃无多其受雇作抱察系迫于贫寒不无一线可原应管押六个月程细滥保无知业巳因案久羁应薄示惩儆管押三个月老金即金灶坤窃物潜逃本有不合惟已被殴还赃应宽免置议王成们老实可欺无辜被诈及因讼花费至八百余元之多情赏可悯该犯朱宗煌等狡黠异常所得之赃断不止所认之数限令朱宗煌缴洋三百六十元内由金瑞养等家属凑缴二百元朱绍庄吴廷燮各缴洋一百八十元程细酌缴二十元又朱绍庄缴出讼费六十元共洋八百元当堂给予王成们父子如数具领以恤良懦逸犯董晋吉金瑞养金淮保玉泉癞金绩明金竹高及余砚斋等获日另结除将朱宗煌等先行解回外候详请宪示饬县分别办理此判 

　　●陶甓公牍卷八 

　　静海刘汝骥 

　　批判　工科 

　　◆批判　工科 

　　六县士绅同知衔增贡生程立达等禀批 
　　府学教授周赟禀批 
　　歙县雷堨董事方声茂呈批 
　　织布局董生员郑承绪禀批 
　　织布局董郑承绪禀批 
　　歙县吕堨董事郑广镇等禀批 
　　织布局董生员郑承绪禀批 
　　歙县鲍南堨董事吴中僎等禀批 
　　歙县民人徐慎言等呈批 
　　歙县职员汪训镛等呈批 

　　○六县士绅同知衔增贡生程立达等禀批 

　　桥路道路古皆有专官以涤除不蠲稽查击互若周礼之条狼氏野庐氏是也近日讲求路政民政部违警训条亦且有重车载运之禁我徽虽僻处山陬独桥工之坚致石路之广坦为他郡所未有前据婺源李侍郎函称担夫铁禾午最为损路曾以出示查禁为请念畴昔缔造之艰行人跋涉之苦保护而爱惜之此守土者之责也据禀前情候并案出示并檄行六县一律严禁惟本府自入境以来见有我马虺隤者矣未闻有车声辚辚招摇而过者不识此牵车服贾者必须假道于我耶抑过我而不假我有留难需索否耶仍仰各绅随时稽查有无滞碍以利行旅而便交通切切此批 

　　○府学教授周赟禀批 

　　据禀请发印簿五本分谕城乡绅董劝捐以济修理大成殿等工不敷之款体察各情诸多窒碍应尽现有之欵由该教授先行择修躬自督率勿再延缓善政得财亦必信而后劳外五县摊捐一节姑从缓议可也此缴 

　　○歙县雷堨董事方声茂呈批 

　　前据该监生具呈当经批县详覆在案该县尚未集讯禀复则虚实尚未分明查厯年并无出示差催之案惟二十七年春前府任内间一行之亦系各董事公同具禀方能照准该监生敢径自请谕将毌持本府之示谕遂作为世袭铁券兼以之吓诈农民耶所请不准行查历年讼牍己将盈尺该监生满口居功并牵涉唐代世系以为子叔疑垄断之谋殊属可笑前堨董事程益谦等以方承业素向外贸不谙堨务禀复经王前府批饬不准挂名接办铁案如山无可游移嗣据尔再三哓渎刘署府批谕姑准尔子随同习学未便率先给谕原属格外体恤不料得陇望蜀画蛇吞象从此生出如许鬼蜮如许风潮即如前控案情尔谓胡松银受嘱扛讼捏故生波彼吴丐食等五月十八日之呈词问是谁所授意谁所贿嘱乎本府忠厚待人原不以察察为明似此伎俩岂能逃夫洞鉴耶修理堨塘为现今第一要政岂能容无知劣董盘踞窟穴于其中私租踞谷一节尤应细心研究以水落石出为止仰歙县遵照节批集讯禀详核夺并即传谕该监生父子严行申斥不准妄渎切切词粘并发仍缴 

　　○织布局董生员郑承绪禀批 

　　递年亏耗积至一千二百余元之多似此小试其端已觉不可收拾该生尚以有成效为词何其巧于立言耶据称存布值洋一百八十八元一角二分究竟布存若干疋疋估若干价着即明晰呈复并将各布送候点验再行核饬遵办毌稍违延切切此批 

　　○织布局董郑承绪禀批 

　　据禀缴各色布疋候验收估价发店代售归款惟亏欠官款尚巨应由该生速筹补缴慎勿筑台自甘集矢懔切此批 

　　○歙县吕堨董事郑广镇等禀批 

　　查册内每年支销南北渠府县纸笔多至十六千文县差工食多至二十五千同一堨而两头开销需费之巨实骇听闻本府不为巳甚既往可以不咎未来者不能不稍加裁制应自三十四年为始减半开销即以所减钱二十千五百文专款提出为堨民购储积谷以备不时之用计中稔之年岁可储谷十石十年以后偶有荒歉固不至张皇失措即筹办各项公益亦皆有所藉手该堨董等仍将所支薪资伙食饮胙及夫头酬资等项力节縻费实用实销当更收聚米为山集腋成裘之效果本府不为遥制统由该生等认真经理妥筹禀核亦不得因循不覆致负本府核实恤民之至意仰即遵照各录一道悬挂报功祠内并候行县备案此批册存 

　　○织布局董生员郑承绪禀批 

　　卷查该生代办机件有巳于三十一年十月禀缴息洋内开单划扣作抵者此外并无禀明代办之件本府因该生讲求实业亏欠公款宽以期限不为不优示体恤奉催率尔请抵毌论工局现未开办机件无处消纳即以数年运动不灵之旧机抵孳生不已之母金公家私家亦断无此办法着即分期认还现银以重公欵所请应毌庸议仍先酌定期限禀复备案勿再宕延切切此批 

　　○歙县鲍南堨董事吴中僎等禀批 

　　禀册均悉堨尾泻水圳着即于来年正月赶紧疏浚开通勿再因循桃虫可以啮木蚁穴可以溃堤该董等经验巳久必能未雨绸缪仍将全堨情形切实察看修补以保水利而鉴覆车此批册存 

　　○歙县民人徐慎言等呈批 

　　查阅皇呈堨图所有圳坝壅阏圯坠之处甚多果如所称该堨革所司何事无怪农民之啧有烦言应即切实履勘不得以差查了事余己于程志熊词内批示矣着各知照此批粘附 

　　○歙县职员汪训镛等呈批 

　　既知汪德源改用大斗暗中剥削该农户等便应立时送县请验事后空言从何比较惟报销不实经手三分肥几成普通习惯此则在疑信之间富堨为北乡一大村聚自前董汪应鸣被诬引退以来此攻彼讦迄未得一秉公办事之人实非地方之福言之慨然仰新任歙县立即切实整顿查明堨工销册是否相符有无弊混部章凡有嗜好或未经断净之人概不准充当各项董事并查验汪德源有无嗜好及包庇情事据实具复核夺毌稍瞻徇切切词粘并发仍缴 

　　●陶甓公牍卷九 

　　静海刘汝骥 

　　批判　宪政科 

　　◆批判　宪政科 

　　祁门县赵令元熙申报选举人名册批 
　　休宁县刘令敬襄禀设立初选事务所批 
　　黟县罗令贺瀛详送初选人名册批 
　　婺源县杨令兆斌申报筹办选举批 
　　绩溪县叶令学仁详送初选人名册批 
　　婺源县杨令兆斌详送初选人名册批 
　　黟县罗令贺瀛详送初选人名册批 
　　休宁县刘令敬襄申送初选人名册批 
　　绩溪县叶令学仁禀更正选举人名批 
　　歙县陈令德慈申送初选人名册批 
　　婺源县杨令兆斌详换造人名册批 
　　祁门县杜令英才禀送初选人名册批 
　　祁门县理问衔姚受锐禀批 
　　休宁县岁贡生余正宜禀批 
　　休宁县岁贡生韩熙等禀批 
　　休宁县同知衔监生余宗俊等禀批 
　　歙县花翎同知衔直隶候补知县许家修等禀批 
　　绩溪县廪贡生曹辅仁等禀批 
　　歙县陈令德慈禀批 
　　休宁县刘令敬襄申批 
　　休宁县岁贡韩熙禀批 
　　黟县罗令贺瀛申批 
　　祁门县杜令英才禀批 
　　绩溪县桂令岩禀批 
　　歙县第八区耆民禀批 
　　绩溪县桂令岩禀批 
　　婺源县魏令正鸿禀批 
　　婺源县魏令正鸿禀批 
　　休宁县刘令敬襄申批 
　　祁门县增生胡邦达禀批 
　　黟县阎令希仁详批 
　　祁门县杜令英才申批 
　　休宁县刘令敬襄申批 

　　○祁门县赵令元熙申报选举人名册批 

　　申及册图均悉该县划作五区地方广狭人口多寡是否分配匀当尚难悬揣另册开呈选举人衔名是选举人是调查选举人殊欠明晰若谓此系选举人胡清鼎以监生候补知县黄光第以武生候选县丞胡清灏以监生候补通判姚受锐胡元龙汪克安冯得桂陈廷侯诸人仅有虚衔汪浩钧康权洪蔚文仅一监生许培騄浑称职员李畅懋虽系附生不及岁既未声明别项资望财产即与第三条选举资格不符祁邑虽小有五千元之营业及不动产者应不乏人何以一无调查如康绅达洪绅寿彭现虽宦游京外皆该县土著有名誉之绅又何以不列册内恐遗漏者尚多也分配议员之法以选举人多寡为标准似此寥寥数十人将来该县独无当选议员得无自悔率漏否又来申请发选举执照查投票级当选执照皆由复选监督制就分发此有一定阶级一定时间不可凌躐无序初选当选执照应于选举期二十日以前请发今议员之额尚未奉抚宪统核全皖选举人数分配派定应发执照若干岂能悬拟况未择定初选日期更不得率请颁发其选举人应用投票纸亦必于期前二十日始发奉发章程条理井然此非可以率尔操觚为也仰即将调查员办事细则飞速申报核定至选举人名数亦即另造妥册必须将年岁出身官阶品望财产吸烟已戒未戒均一一详细查明不得含糊了事其缮写各件尤须工整不得沿袭胥吏蟹行字样勿再率忽干咎切切仍通饬所属知照此批册图姑存 

　　○休宁县刘令敬襄禀设立初选事务所批 

　　据禀巳悉此事为我国剏举调查一切固赖士绅相助为理惟办理迟误或将来乖舛偾事则地方官独执其咎事务所设在本官本署具有深意仰即划分投票区域赶速调查造册绘图送府以凭汇核转请分配当选人数一面由县择定初选日期先期请发投票纸及当选执照并将管理监察各员衔名报候核明派定均毌延误切切至所长名目虽系沿用各省办法究非　馆章之所规定是否允洽既据通禀并候抚宪曁　筹办处宪批示缴 

　　○黟县罗令贺瀛详送初选人名册批 

　　查核选举人名册中区以西隅余氏九都舒氏为最多东区以西川胡氏为最多西区以三都汪氏为多南区以古筑孙氏南屏叶氏余村余氏为最多北区以宏村汪氏为多通德高明美不胜收宜也其余单户稀姓奥谷邃岩是否一无遗漏就渔亭一镇论之为该县商业最盛之区有五千元以上营业资本者只有六人寄居者尚占其四恐放弃者尚多也东区西川是否西递册与图不符中区九都舒氏西区三都汪氏均未填切实住址凡此数端均待商酌至统核各册年未满二十五岁以上者尤不胜偻指此虽无关要义与馆章局章均属不符恐亦当在暂行停止之例本应发还改正另造既据径详姑候宪示遵行仰即知照此缴图结均存 

　　○婺源县杨令兆斌申报筹办选举批 

　　据申该令集绅会议咸谓该县僻处山陬户鲜殷实士习亦坏合格当选之人未易多得等情阅之殊堪诧怪查此次选举本系采用限制选举章程其不合选举资格者自宜格外矜慎然地非互乡里非胜母断不能以士习亦坏一语一笔抹煞该邑幅■〈巾员〉既广人文亦盛其茶商木客有五千元以上之资本及不动产者更不乏人皖南之望县也该令何卒然出此愤语此本府之无从索解者矣自上年十月二十日奉到馆章本府即日督饬各县刻期举办随于二十七日撰刻简明告示分致各县以提倡之其余批札手示络绎不绝该令应亦一一庽目乃三月之久迄无一字见覆直至腊尾春初始草草以一申塞责所谓另文详报者候至二十余日寂无音响岂该令于奉发章程均未尝涉猎及之耶玩视要政不明时局莫此为甚本应详请示惩以儆泄沓姑先手示申饬仰即会督士绅迅速调查宣示草册赶造正册限二月十五日以前专差送府以赎前愆懔之慎之勿再玩忽切切此批 

　　○绩溪县叶令学仁详送初选人名册批 

　　查核送到人名册尚属妥洽惟记载选举人资格总以详核为贵如财产须注明种类价值出身须注明某年某科入学补廪出贡中举余可类推细核原册尚多忽略之处第五区八十七号程宗瑞系几品荫生何年得荫抑系云骑骑都世职应令查明速报第三区签呈舒翘冯端钲冯敦祝程志濂四名第四区周沛昌一名既充乡董多年尚有资劳可计均得有选举权由府代填入册第二区签黏胡世泽第三区胡文驈胡文骕三员既系纳粟得官应有财产可计何以未经调查应覆查服官省分有无署代篆务姑仍签送听候分别存删各项师范生不以毕业为断以文凭年限为断不足二年者概从割爱除通州师范毕业生程干棠一名外芜湖徽州公学郡城紫阳师范及该县东山传习所各生一年毕业均不合格已一律揭除矣仰即遵办宣示一体知照此缴册存送 

　　○婺源县杨令兆斌详送初选人名册批 

　　此项选举人名册曾奉筹办处宪颁发定式原为六十州县画一起见若各县大小参差自为风气又何必多此一举乃查阅送到人名册既不遵照颁式又不分区填造笼统舛错照转定干驳诘除留一分存参外应即交差发换以求妥善而期迅速仰即遵照定式分区换造每区一样三本十区共三十本多雇书手漏夜缮齐限二十日以前专差送府以凭核明汇申倘再错误逾延定即详请撤参不贷凛之切切至如一年毕业之紫阳师范生凡未注明别项资格者均不得有选举权己于本人姓名上加盖删除二字此次换造不必入册其余私塾改良教员是否有案可稽该令并即确核此缴册发还 

　　○黟县罗令贺瀛详送初选人名册批 

　　据详巳悉此次换造人名册填注均尚如式覆查亦颇详慎事务所员绅实力经营殊堪嘉许仰候核明分别汇转此缴册十五本存 

　　○休宁县刘令敬襄申送初选人名册批 

　　据申及册图均悉查奉颁册式祇令填写姓名无须填号来册或加号或不加号殊嫌参差生员应注明年分并无科分之可言所填出身与科分年分上下又均不一律如胡宗瀛之填写己巳毕业进士程■〈雨上澍下〉之填写丁未科主事尤欠明晰此次初造姑免苛求学堂毕业必与中学同等师范须两年以上法政讲习亦须足一年半始可照准一年内毕业者概不得援以为例此馆章也义塾非现在学务可比店董非地方公益可比职官文七品武五品以上皆须曾任实缺者任缺二字包署理代理在内办理厘卡非署代可比此紬绎馆章而可决定者也教官与选指本省言在籍投票则可在任所投票则不可教谕朱宇辉训导崔有道何亦一并填入殊属错误城区八十号东一区二十号东二区十七号四十六号南一区十六号七十九号八十八号一百五号一百六号南二区五十号六十六号及五十五号西一区六号四十三号西二区五十号以上十七名既未声明别项资格均不应入册惟查四十六号梁登仕系属附贡曾任浙江庆元县知县是否漏填抑有别故五十五号余应龙在浙江毕业系何等学堂几年毕业均应覆查以昭翔实又寄居人在寄籍投票原无不可惟须在本籍呈请注销经地方官批准始作为寄籍有选举权之证据册内外府寄居如青阳人同府寄居如绩溪人最占多数是否遵章办过同省之人不能两处投票即不能两名复见即如东二区十五号胡位咸等绩溪县已列入册内是一人而化作二人也其余寄籍人恐亦未能免此将来抚宪统核全省人数支配名额时甚多窒碍应由县查明径申省宪曁本府查考此系通融办理为换造误期起见俟奉核定分配后仍应另造划一正册为妥其调查员名为区董者并不在停止之列仰即遵照办理并照会事务所各绅一体知照此批册图存 

　　○绩溪县叶令学仁禀更正选举人名批 

　　此项人名册调查员固当详慎仍在地方官之细心审定方为妥善所有册内疏略之处该令恐辗转覆查致误分配限期自是实情既据禀明仰候核入前详汇详察办程宗瑞一名并准添注更正以免剥夺此缴 

　　○歙县陈令德慈申送初选人名册批 

　　据申及册均悉查程绅锦龢徐绅巽徐绅谦皆漏填科分鲍绅琪豹并误注顺天籍二区胡士梅九区程开均漏填住址第一区李嘉善巳据原籍绩溪县造入其在本籍并未呈请注销可知第一区洪绅寿彭第四区徐镕姚文徽胡树智胡启麟皆属寄籍应遵馆章办理第十区二十七号谢升瑞四十四号又有此名通省之中一人不能两名何以一县之内一人幻作二人岂曾参杜子夏偶尔名姓之相同耶殊不可解第三区江柷办学务三年第九区徐衡两淮运判徐之莘江西同知何项学堂有无署代未据缕叙碍难含胡列册以上各节应由县覆查以期核实歙在唐宋为富州在今日犹不失为望县何以选举人寥寥仅九百名即本府所素知者如外务部郎中吴绅荫培前中学监督中书科中书洪绅汝闿吉林同知署新城府知府汪绅士仁候选郎中程绅源铨举人程绅允徽生员鲍伦煌仰宗钺仰观文等皆有名誉之士绅何以概未入册此外遗漏者尚多也选举权此至荣至贵之权事务所即最重最要之事似此含胡脱漏本应发还覆查另造期限促迫祗好由府补查以昭公溥其调查员并不在停止之列除分别增删汇详外仰即遵照此批册存送 

　　○婺源县杨令兆斌详换造人名册批 

　　据详及换造选举名册巳核明汇转详送矣惟定章办公益办学务项下以着有成绩为断尤必以本省籍贯为限宣讲积谷等事项虽皆在公益范围之内填注悉属空言并无成绩不应予以选举权又在浙江江苏江西入学之生员副贡人等既非籍隶婺源亦非商籍即与本省籍贯之说不符亦难入册除将册列程祥生董志周等一百六十四人厘剔签注另造清册汇送院处各宪核定外仰即转谕一体知照图表分别存送申省公文二角发还厘剔人名区号抄发 

　　○祁门县杜令英才禀送初选人名册批 

　　禀及名册图折均悉查第二区五十八号五十九号吴永涛等二名第四区一号七号五十一号五十五号七十六号八十四号胡曰什等六名第七区三十七三十八三十九四十号四十二四十三四十四号五十四号陈显荣八名或办积谷仅二十石或称小学堂劝捐或称筹办襄办是不过畧有雏形并无成绩学务与公益并计尤与定章不符已汇册呈请核删区图内并未注明村堡都图及每方里数某村属某区均属无从查考各区投票区所地址未据择定声叙亦无凭审核第八区拟令进城投票有无窒碍内有许登杰等十五名住址均填写本邑城内为此数人计则得矣其余多数若执不便之说以难之恐未免有放弃选举之事西南东六区拟分两日派员轮流管理有无流弊恐又未免有桃僵李代笑倩旁人之事以上各节皆当会绅预筹妥慎经理仰即遵照指饬迅速办理勿再因循切切仍候抚宪曁筹办处宪批示缴另单并悉册折图存 

　　○祁门县理问衔姚受锐禀批 

　　查选举章程第二十二条宣示人名册以二十日为期如本人以为错误遗漏准于宣示期内取具凭证呈请更正又第二十四条凡过宣示期限即为确定不得再请更正等语此项人名册本府业经确定于前二月三十日汇请分配在案惟念该县人名册系急就之章又未及宣示覆查遗漏自所不免既据禀明核与定章尚符姑准通融办理应予以选举权及被选举权由府颁发投票纸届时在城区投票可也仰祁门县转饬知照禀发仍缴 

　　○休宁县岁贡生余正宜禀批 

　　调查一事本极复杂繁难其遗漏最多者莫如第五项资格之人自是实情良贾深藏怀玉披褐自甘放弃者十之四五至第三项资格之人则皆有政治思想者也如有错误遗漏之处正好未雨绸缪何既作壁上之观又为此后时之鸣察核禀词语近攻讦殊属不合章程第二十四条指未曾确定以前而言来禀解释为确定之后仍可续补亦属误会此项人名册本府已于上月汇送在案觥觥大名竟落孙山以外未免向隅既据具禀陈明应准予有选举权由府颁发投票纸届时在城区投票可也仰休宁县转饬知照禀粘并发仍缴同日金廷焕禀并发 

　　○休宁县岁贡生韩熙等禀批 

　　君子与君子亲小人与小人狎各是其是各党其党臭味原难强同究之公是公非自有定论此非可以口众我寡争也法律本因时损益无论何国臣民皆当遵守现行法律学政全书科举时现行之法律也即此次选举仍注重籍贯于流品限制尤严假平等名词缘饰以文其过如此立言殊属荒谬且即就普鲁士论之凡居一县之人分为三等下等奴隶不在此数平等乎不平等乎余正宜之为人本府原未深悉就该生禀内叙述言之运动举劝学总董无效要挟送法政学堂无效觊觎事务所所长无效选举中学监督捐派二美学欵各节或与事实不符或失劝捐宗旨余正宜之性格之价值亦可畧见一斑如此恭惟余正宜恐余正宜闻之嗒然若有所失也除余正宜前禀业已批行不议外恐该生等误会本府见此禀词亦以余正宜为人才故特揭以告之着各知照此批 

　　○休宁县同知衔监生余宗俊等禀批 

　　各县人名册本府业经确定于上月间汇申在案查宣示人名册　馆章原有定期凡过宣示期限断不能任意增添所以重要政而杜流弊惟念此次选举调查本急就之章前据余正宜禀称该县草册上月下旬甫行宣示一时未及周知本府曲体下情虽不能补列册内姑准给予投票纸以明其不在剥夺之列该监等以所纳地丁税指为财产凭证本衙门无案可稽碍难臆断况即在宣示期内亦须取具凭证呈请初选监督更正方为不背定章本府一视同仁此非于余正宜有所假借于该监等有所苛求也至此后纷纷乞补若竟概徇所请尚复成何政体应申明定章以示限制将来复选被选并不以初选选举人及当选人人名册为限凡年满三十岁以上者果学识品望众口交推均得被选举为咨议局议员失之东隅收之桑榆未为晚也仰休宁县牌示遵照并候札饬各县一体晓谕知照禀黏并发仍缴 

　　○歙县花翎同知衔直隶候补知县许家修等禀批 

　　划区调查分区造册投票所又必择区内适中之地原为投票人便利起见所谓第一区第二区者只类别之名称并无先后意义亦非此村附于彼村即为彼村之隶属品也此次选举本急就之章画区调查容有未尽详核之处惟人名区册本府已于上月底核明汇申在案自应毌庸更议至自治区域本不以选区为限将来奉到　部章尚应由该县会同各该绅等确实勘画界线分明以收使臂使指之效该绅等利害切身关怀桑梓正宜会商同志设所研究为他日实行之预备斯则揆事度情之刻不容缓者也仰歙县转饬知照一面分别照谕各绅筹设此项研究所以殖自治根荄切切禀发仍缴 

　　○绩溪县廪贡生曹辅仁等禀批 

　　既据联名禀称愿在寄籍投票业已遵章具禀原籍等情姑准查照休宁县人名册颁发投票纸给领届期即在寄籍各区投票可也着即知照仍录批报明原籍及寄籍各初选监督查考切切同日吴鹤龄等三人禀并发此批 

　　○歙县陈令德慈禀批 

　　据禀呈投票开票所地址及管理监察各员姓名满折已悉管理员除第五区姚宗衡第十区罗亨淦罗亨瀚三人毌庸添派外余均照来折派定各投票所亦俱照办监察员第一区应以许鸿熙方文寯程致泽江友燮派充第二区以胡自渊王庆春派充第三区以杨维新许霁峰派充第四区以方夏吴中僎派充第五区以吴宏绪张恩诰派充第七区以江仁纶派充第八区以王兰吴绍儒派充第九区以许炳文汪德源派充第十区以谢升瑞罗会珪派尤开票监察员即以第一区投票监察员充任惟第六区所举监察员或非本区或未列册能否越俎而代不至误事应着商定报核仰即遵照至请指示增删八名若干现尚未奉筹办处宪核覆札知未能作为确定既据禀诸姑先抄册随附批发并即查照此缴折存 

　　○休宁县刘令敬襄申批 

　　据申及折均悉投票所应指定处所来文仅称某某地方尚是浑含之词应令择定公所确切禀候核定总以爽垲轩朗为适宜之地管理各员均准照派投票监察员准以胡钦顺许桂林吴荣方熙锦程世璞胡荣第程恩灿黄锡香吴承铭朱恩杰潘光远余兆麒汪珍吴国溶胡树荣余克宽十六人按区派充开票监察员准以胡荣庆方家灿派充仰即遵办并分别移行照谕各该员一体查照敬慎将事切切此批折存 

　　○休宁县岁贡韩熙禀批 

　　近来联名具禀之事日益加多或封交邮局径寄或雇遣乡民赍投既非本人亲呈即无从知其真赝其被捏捏人及有被告并无原告之事亦往往而有一经澈查跟究长舌巧妇又率变为乌有先生长官广开言路原所以通民隐而纳嘉言岂期若辈翕唇鼓舌适以长诪张倾轧之风谁为作俑可胜浩叹该生等或被捏名或被牵及若如所呈此真咄咄怪事虽有神圣何处捉摸本府以俚语解决之曰见怪不怪而巳着各知照同日余正宜禀并发 

　　○黟县罗令贺瀛申批 

　　据申已悉汇核先今呈送员名清折所有管理员照章停止选举权每区投票管理员祗好延绅一人应以程希濂胡肇桂叶登瀛孙树昌汪保和派充监察员应以余毓元王淦吴翔藻余之芹汪光甲何宗逊叶腾芳孙樾卢琪汪■〈木棻〉十人派充开票管理员应以陈训导程定保派充监察员应以余攀荣程仲威胡麟瑞姚联达派充仰新任县迅即分别照谕延定以资襄办至投票开票处所均准照所择地址办理并即知照此批折存又来文系闰月二十三日申发申三月十二日始行到府驿夫疲玩实属可恶应由县严谕整顿紧要公牍仍遵前札交邮局呈递切切又批 

　　○祁门县杜令英才禀批 

　　禀折均悉一邑之大竟不能延致管理员三四人殊属可怪投票分作两日果无流弊岂不甚善是在该员绅等好自为之公权本各人所固有其各人有不甘者原无妨各人上诉学务与公益不能合计三年成绩以扣足三年为断先后解释至明本府前于汇详人名册内声明应厘剔者奉抚宪批暂免剥夺业已转行饬知在案所请免予摘除之处自应勿庸再议另折开各区投票所除城区外均未指定所址显系尚未择定仰即择定公所妥速布置另行报查切切此缴折均存 

　　○绩溪县桂令岩禀批 

　　据禀已悉该县于初八日再行投票初十日开票得四百三十七票以不足额五人除之折半应以四十三票又十分之七为当选即以四十四票计算不能照初次二十九票为定额也周懋和学欵一案虽未清结惟据会委禀报查帐员会算尚无弊窦应有被选举权又小学堂教员停止被选一节咨议局职务须知系何人所撰不能据为典要惟查局章第八条案语小学堂教员若以被选举为议员之故致旷厥职殊于学务有碍云云细加紬绎此条应专指复选被选而言盖初选举乃选举此选举议员之人初选当选乃复选之选举人也既不停止其初选选举权即不能停止其复选选举权仰即遵照办理并速将当选人衔名票数及两次投开票报告情形详细开折禀报切切此批即付来差赉回缴 

　　○歙县第八区耆民禀批 

　　选政如何重要罚则如何严明果实有串通舞弊情事及不合被选举资格之人一经判实即遵馆章办理断不能失宪政之信用贻地方之后害惟邮递匿名非正式之诉讼姑存之以观其后此批 

　　○绩溪县桂令岩禀批 

　　据禀巳悉调查员本不在停止选举及被选举之列本府前于歙县休宁人名册内业经批饬更正在案续查筹办处核正休宁人名册内亦有局章但停止管理员其余参议所长区长调查等员均不在内等语是此问题有此解决更无疑义胡本琪等热心公益担任调查与管理员事项迥异该县原送人名册调查员原在其中是公认其有选举权也明矣及得票当选后乃率谓与定章不符何所见而云然朱瑞麒为乡警总董与局章第七条意义迥不相同不但非官非吏更无所谓巡长查民政部廵警学堂章程第二十条廵警教练所毕业生专作为地方廵警之用其成绩最优者得派充巡长云云廵长者一排之头目也原禀以廵长比附官吏是则于廵长名义分际尚未了然此四个当选人均与章程相符该县照章知会给予执照均属正办更无庸别求变通之方又查章程内九十一条凡选举诉讼事件初选应向府直隶厅州衙门呈控现在初选事竣此后如有此等诉讼该县尽可饬令本人赴府投递以重选政否则邮递匿名概不受理仰即遵照仍速将当选人名资格票数遵式造册申报勿延此批交来差赍回缴 

　　○婺源县魏令正鸿禀批 

　　据禀该县初选开票计实行投票者一千三百七十一人以当选额十八名除之得数折半满三十五票为当选仅得王日含等八人展至十五日加倍开列次多数再行投票等情查投票实数一三七一以当选人十八名除之为七十六票又十分之三折半为三十八票又十二分之一应满三十八票以上为当选来禀以三十五票为当选所差不止毫厘或者事务所员开送票数清单用亚拉伯字码致成鲁鱼帝虎之讹抑或此一千三百七十一人中尚有应行作废之票未据声叙殊难悬揣再行投票筹办处宪原有规定期限该县展至十五日始行再选自是为召集烦难慎重选政起见万一仍不足额有烦三选四选将如之何恐知会管选人及收情愿书各节势必手忙脚乱此层亦不可不先事虑及总之五月五日为本府汇集各县当选人姓名票数之期万万不可错过仰即遵照定章妥速办理依限填册申报并将当选票额因何不符之处据实禀复更正慎勿饰延切切仍候抚宪曁　筹办处宪批示缴折存 

　　○婺源县魏令正鸿禀批 

　　据禀已悉重行投票实到人数几何以得票若干为当选未据缕晰声叙但照折开票数统计己有一千二百六十四票以缺额十人除之应得六十票以上为当选何以不及六十票之七人均作为候补当选恐有错误仰即将两次投票开票人数票数情形据实补报连同当选人衔名资格造册送候汇转勿稍率延切切仍候抚宪曁　筹办处批示缴折存 

　　○休宁县刘令敬襄申批 

　　据申该县四月初四日开票得实在投票人数六百二十三名以当选额九名除之以三十四票为当选仅得当选吴嗣箴一人尚缺八名初十日再行投票十四日开票得补足当选票额者金澐等十人等情查　馆章第五十六条非得票满该额以上者不得为初选当选人该县初次投票人数应以三十五票为当选来申以三十四票为当选微有差池惟吴嗣箴得三十七票已过票额自应当选至再行投票应照每次投票人实数另行核算察核文内得补足当选票额一语似系先后并计殊与定章不符究竟二次投票人数若干以若干票数及额未据逐一声叙殊难确核设有误会致全体无效所关匪细仰该县立即遵照查明第一次第二次实到人数若干检票若干有无废票第二次以若干票为及额金澐等八人得票是否满该额以上务须缕晰叙明刻日专差禀复以凭汇册详报切速切速此批 

　　○祁门县增生胡邦达禀批 

　　凡人名册确定后即不能随意添入该县批准补入想初意变通办理不知格于馆章而不能也现逾初选一月之久当选人久己举定更勿庸议惟遗漏与剥夺应有区别此次该生等未入名册是遗漏非剥夺虽暂失初选选举权仍不失复选被选举为议员之权该生等即以本府批词为日后凭证可也此批黏附 

　　○黟县阎令希仁详批 

　　据详及册均悉二次开票除作废外检得一百七十九票应按不足五人之数除折以得二十八票为当选即汪先甲一名不愿应选亦应以六除之折半以得二十四票为当选该县仍按八人计算折除系属误会除姚国宜江汝猷余毓元得票业已过额应与第一次举定之余攀荣舒文贵均准当选外其孙樾等三名票额不足断难通融致碍全案应再开列次多数六名举行三选将来得票即按三人除折仰即出示召集遵照指饬迅速办理专差具报毌再率误违延切切仍候抚宪曁　筹办处宪批示缴册姑存 

　　○祁门县杜令英才申批 

　　据申及册均悉该县初次投票无一当选人再行投票应加倍开列次多数十二名以当选额六名除实到投票人三百五十九十之数应得三十票为当选陈郊等八名票额均属相符除康达郑均二人不愿应选外以李训诰程际隆递推补充亦符定章惟落选四人姓名票数未据声叙否陈郊等共得三百是五十六票其余四人仅得三票盖初次既得次多数之人二次决不能仅得一票或竟不得一票也应令切实缕晰报覆以昭慎重仰即遵照查日查明补禀察夺勿延切切此批册存 

　　○休宁县刘令敬襄申批 

再行投票当选票额不得与第一次并计亦非以第一次票额为准应以第二次实到票数按未足之八人除折来申仍属错误查该县再选得三百七十九票八除之为四十七票又十六分之六折半为二十三票又十六分之十一自应以二十四票为当选不能以二十二票为及额除吴嗣箴初次当选汪辉祖业已辞选均毌庸议外其再选当选名次应以金澐王世勋李鸿遇在前吴国溶与黄锡香得票相同亦可以抽签序之次则戴禧麟邵鸿恩朱锡钧已敷定额仰即遵照迅速再行知会一面传谕各该初选当选人务于六月初十日以前检带执照来郡投票均毌违误切切此批清折存 

●陶甓公牍卷十 

　　静海刘汝骥 

　　禀详 

　　◆禀详 

　　徽州府禀地方情形文 
　　禀屯溪火灾劝捐文 
　　禀查勘屯溪水灾文 
　　禀请续拨赈欵文 
　　禀赈务报销文 
　　禀教士牧良请辨吴克明等一案议结文 
　　禀教士牧良请办吴克明等一案议结请销文 
　　详府中学抽收箔捐情形文 
　　禀查办绩溪县胡嗣运周懋和互讦一案文 
　　详查复新安中学堂学生滋事情形文 
　　禀查复警委任恒智被控文 
　　徽州府禀设立选举事务所文 
　　徽州府详送初选选举人名册文 
　　徽州府详复选投票办法文 
　　徽州府详送复选选举人名册文 
　　徽州府详选举议员衔名册数文 
　　徽州府申报复选事竣文 
　　徽州府禀筹办物产会文 
　　详报物产会开会文 
　　徽州府详办初等农业学堂文 
　　禀请设地方审判分厅文 
　　陶恭修文庙文 
　　禀重修谯楼文 

　　○徽州府禀地方情形文 

　　敬禀者窃知府于六月初八日接印视事曾经通禀在案知府到任以来日坐堂皇治事取其专精直接以除壅蔽而免偷安并随时咨询官绅于地方情形觕有所得谨就三月内力行筹划之事胪列八条为我宪台陈之一革除恶习徽俗之最恶者曰迷信曰嗜赌醵钱迎赛无村无之其所演戏出又多鄙俚不根之事一届秋令其赴九华山齐云山烧香还愿者络绎不绝尤可恠者七月十五日相沿于府署宜门招僧道多人作盂兰道场知府手撰告示为纠正之禁赌一事厯奉宪台严饬七月间派委密查寂然不闻现届冬防岁晚务闲或不免见猎心喜之人禁赌尤为要着知府已撰就四言告示责成六县实力奉行若夫缠足一事此本普通习惯惟徽俗尤甚不缠足者则羣以下户视之大约三五岁女子无不足曲拳而行跛倚者知府手撰告示并饬绅学界随时演说体察情形感悟者不过十之二三此事或非一朝夕所能见效容徐筹劝戒之方一实行戒烟徽俗不论贫富吃烟者十人而六七面黧骨削举目皆是此地方官之隐忧也自禁闭烟馆以来有殷姓者不遵禁令知府密察得实提案严惩凡以烟馆为生活者始懔然不敢再犯惟闻屯溪街口各处水陆通衢莠民杂处犹未能一律刬除并手撰告示重申禁令体察情形戒烟局所自属刻不容缓之事府城旧有一局虚有其名而己当饬歙县实力奉行外五县除休黟禀办外亦即专札严饬速行开办少一吸烟之人即多一有用之人有冻死饿死之人断无瘾死之人知府用白话浅说随时劝戒以此感悟者不少一速结词讼知府衙门每月案件不下二十余起知府随收随讯随批随发遇有关风化案件必反复批示至数百言而后巳次日午前必为榜示既免悬望又省旅费此知府区区之见也惟批回复审则延宕如前甚至有苍滑老吏一见上控愈激其怒者就知府所属而言府控案件以歙县为最多经知府面加督责讯结者已有十数起休宁虽无重大案件亦有十数起尚一字未覆婺源余查氏控余启呈霸产一案五控不准至激成府控省控现己奉批提审黟县无一府控案件绩溪讯结者亦有数起惟候补巡检曹登瀛控妻一案尚未定谳祁门无名男尸一案刘天富在押病毙一案亦多疑窦巳驳斥覆审久郁必嚏久屈必伸此岂尽小民之过哉查各县词讼简明册每月所报者不过四五起皆一堂断结其实隐匿漏延在所不免即人人清献亦未必只有此数拟请宪台一并申明例限违即详惩或牧令有所儆惕不敢以虚言尝试一严惩差役徽州健讼之风本甲于皖省而差役之玩疲亦为他处所未有种种弊端大抵皆由需索而起遇有联名告差役婪索者立即批饬责革从严讯究近奉通饬清讼恤囚章程及革除门丁陋规勒石永禁此辈皆稍知畏惧惟见闻有限鬼蜮难穷其愿者艰于一饱狡者或另谋三窟闻各州县承案有费值堂有费取保有费和息有费鬼鬼祟祟不可捉摸既拔去眼前之丁不得不并此附骨之疽取铅刀以割之或仿照天津讼费章程从轻核减犹为彼善于此此则非知府所敢擅拟一整顿学堂府城学堂之规模较好者有二一新安中学堂一紫阳师范学堂中学堂就试院改建每岁经费由屯溪茶厘拨银五千两师范即旧日紫阳书院每岁息银有三千两两校监督以许庶常承尧任之查阅学生程度其斐然可观者则面加奖励其偶有放言高论者则照会监督申斥之现已与监督约每月月考知府到堂面试惟该堂监督屡以经济困难为告如锡箔捐一案经前府黄守曾源通禀批准迄今仍有阻力珠兰花一案绅与绅致生冲突经知府作为调人晓以合羣之公理始和平了结若再事罗掘恐反对者愈有所借口不得不慎重以出之体察情形欲教育之普及仍以改良私塾为先着现已饬劝学总董实力奉行一改良巡警郡城之有廵警也自黄守曾源始也徽州风气其稍识之无者皆以当兵为耻其始降格以求者势也其不能长此终古者后来者之责也知府查阅警兵合格者十无三四即督同印委改良警章于查户清道廵夜事宜最为注意现己按段添设路灯督饬警员警兵彻夜梭廵惟警费尚未筹定刻巳有悬釜待炊之象迁就之处尚多查郡城警费向由六县烟灯捐分筹接济灯捐既停此款遂成画饼知府到任后即据休婺祁黟绩等县联衔邀免惟查阅禀词有自顾不暇等语知府不得不正言批饬现据禀复筹办者仅黟祁二县其余尚一味延宕且休宁拖欠烟灯捐款至一千零四十余千之多屡催不应尤属疲玩一郡之事自当一郡公任之若相率效尤只有不办一事而后巳此事仍乞宪台主持于上或油滑之牧令不致以个人之私见破坏巳成之要政以上六条皆知府实力奉行之实在情形也一兴修文庙知府到任以来瞻谒宫墙岁久失修丹青剥落栋柱欹倾衋然忧之查点祭器一无所有祭日则用最恶劣之磁碗当作豆笾虽老妇燔柴之祭不应若此简陋当即饬教授周赟敬谨勘估及祭器款式一并绘图恭造并分札六县速行筹款在案查礼部奏定章程文庙殿庑墙垣通覆黄瓦崇圣祠亦一律办理国学省垣自当敬谨遵办徽州僻处山陬恐无此财力拟大成殿先覆黄瓦其余修饰见新姑仍旧贯据瓦木油漆工预算巳需银币四千元之谱祭器一节如登铏牺尊之属仍当借材异地惟此时如何筹款尚无把握俟筹有的欵后当项目禀报一试办农林歙休祁黟四县皆知府经过之区茂林修竹蔚然可观童山濯濯亦所在多有此非山之性也查看情形自当从种树下手而种植区域则莫如先地而后山由近以及远现查得府治右侧有公地及无主民地约九亩有奇惠济仓及天宁寺故址约十二亩有奇武庙左侧约八亩有奇零星者不计郡城西北门外有小教场一处前后沙滩渐涨为沃壤约二百亩有奇东门外教场约三十亩有奇其树艺则城中宜果实宜蔬菜拟于明春种槿当墉编竹为篱作为植物园城外之地则宜竹宜柏宜玉未宜菅麻惟瓦砾砂碛垦费较多平均计之每亩银币四元左右或招垦或集股尚须与各绅细心筹划俟开办后当另案禀报以上二条皆知府筹划粗有端倪之实在情形也知府初学作吏见理未真阅厯又浅疵谬之处知所不免就徽地言徽事敬徽民或于风化民智不无坠露轻尘之益用是不揣冒昧撮陈大畧上尘钧座是否有当伏乞大人鉴核逐条批示祗遵无任悚惶之至 

　　○禀屯溪火灾劝捐文 

　　敬禀者知府于本年七月十二日准移驻屯溪同知朱丞牒开七月七日屯溪镇不戒于火延烧一百二十余家被灾者男女五百余名口等情当即飞饬休宁县龄令前往查勘妥为抚恤并饬将被灾户口查开实数清折呈报在案查屯溪为徽州巨镇浙赣通衢其土著者不过十之二三其来此求生活者大抵皆数米而食栉薪而炊之客民居其多数究之无论为客民为土著既受一廛而为氓自宪台视之则皆焭焭无告之子民自知府视之尤宜不分秦越者也知府任事月余既不能感召天和消除沴戾何意祝融氏大肆淫威使吾民烂额焦头有殃及池鱼之惨转瞬秋风砭骨虐雪侵肌幕天席地其何能支吾民何辜言之恻然昔汲黯矫诏发粟活人无算传之史册播为美谈去岁美国金山火灾唐人街一片焦士不数月泛舟麕至立起疮痍仁闻义声遐播中外知府才不足济变诚不足孚人昼夜焦思其何以安当捐银币百元以为之倡并制就捐簿六册分致所属各县转饬学商界各绅分投劝募勒限一月内汇齐批缴核实散放自知涸辙之鱼非斗水能活焚巢之鸟非一枝能栖区区之心如是而已再四思维似不可无破格奖励之方其有富绅义商慨捐巨欵者知府核实后拟请宪台旌门赐额以旌善行而风薄俗其不能分人以财而苦口劝募者知府亦拟手书楹联或给札奖励以为实心任事者劝所有劝捐拯灾并拟请奖励缘由理合专肃具陈是否有当伏乞大人鉴核批示祇遵实为德便再此次火灾损失不赀惟尚无待姆伯姬之惨差足稍慰宪廑合并声明 

　　○禀查勘屯溪水灾文 

　　敬禀者窃知府于本年六月二十日奉宪台五百里排单札饬亲往屯溪履勘水灾有应抚恤之处即就地速筹抚恤并准在该处厘局先拨一千两以应急需一面将被水及筹抚情形通禀核办等因奉此仰见我宪台民瘼关怀矜恤灾黎之至意伏查此次水患自五月十九以后连朝阴雨二十四五两日又复大雨倾盆山洪下注休宁县西南一带适当其冲其水性尤为湍急知府闻信之下立即派委会县察勘妥筹赈抚并谕令设法疏消积潦补种晚禾以慰田家望岁之心旋据查覆屯溪附近一带自五月二十四日夜起至二十五日晚止水势陡涨一二丈沿河屋舍多被冲毁街内店铺进水三五尺不等米盐杂货颇多损失幸未淹毙人口次日水即消退沿河穷民皆搭蓬以居惟西乡渭桥等处淹毙大小丁口一十八人其余虽遭淹浸尚未大受损害并据该县刘令敬襄查勘禀报情形尚属相符伏念屯溪沿河居民类皆穷苦上年七月间祝融一炬煨烬之余数口之家本未易谋一饱猝遭水患流离荡析更将何以为生再四筹思辗转发棠之请联翩告籴之书尤恐缓不济急仰荷鸿慈立沛饬在屯溪厘局拨银一千两交由知府逐处履勘分别抚恤哀鸿残喘得庆更生感戴宪仁奚有涯涘知府遵即于二十二日前往逐勘分别筹抚除移屯溪厘局拨款备用外理合将休宁水灾大畧情形及知府动身日期肃泐禀报仰祈宪台鉴核再府城溪河同时水涨及丈惟势若建瓴一宵即退其余各县未被水患之处菽豆收成结实稻禾亦葱蔚可观堪纾仁廑合并声明 

　　○禀请续拨赈欵文 

　　敬禀者窃知府前奉宪台札饬查勘屯溪水灾远筹抚恤并准在厘局拨银千两以应急需等因奉经将休宁县被水情形据实禀复并报明知府动身日期附缴排单在案发禀后遵于六月二十二日驰抵屯溪周徧履勘该镇东隅河街一带店户约二百余家椽瓦无存尽为洪涛卷去其穷苦小民共六百九十五名已先由公济局洪绅廷浚等劝捐洋二千七百余元每名放给洋二元米一斗闻宪台鸿慈立沛皆扶老携幼而来连日至上下黎阳隆阜阳湖各村勘验其被毁房屋亦十之三四迭经会同办赈绅董查明被灾人数约一千名连前次放过人数共计大小男妇一千六百九十六名口遵饬在于厘局拨发湘平银千两兑换鹰洋一千四百二十一元三角五分六厘益以洪绅等筹拨洋二百余元每名实给洋银一元内有小口一百三十九人减半放给此急速赈抚之情形也又据洪绅面述上海筹赈公所徽商谢筠亭洪伟臣等汇洋五千元汉口休宁商人汇洋六千圆又上海绅商电知筹米五百包面一千袋洪绅以转运需时函嘱变价汇洋未到知府当与洪绅商办拟将以上三款由公济局派人分赴休婺歙各县切实调查再行一律核放休宁渭桥等处已经派人往查优加抚恤歙县水南乡王村等处为屯溪之下游前次洪水经过由蔡令逐村履勘亦间有房屋冲倒豆苗淹坏情形知府综查此次水灾询诸绅耆人等佥称为近数十年所未有而以休宁为最重歙县较轻婺源虽未得切实报告知府逐加探询灾情当不减于休宁灾区既广来日方长斗粟杯浆恐难徧济惟有仰乞宪恩俯赐准再拨银二千两以期一夫不至失所灾黎得获再生不胜叩祷待命之至除赶造放过灾民名册另行呈送外理合将查放急赈情形缕晰禀报仰祈大人鉴核示遵再昨接洪绅廷俊函报六月二十七日奉督宪电汇银一万两协助赈抚又知府于二十六日赈毕回署合并声明 

　　○禀赈务报销文 

　　徽州府为汇册详报事窃照知府前奉札饬亲往屯溪履勘水灾速筹抚恤并准在屯溪厘局拨银一千两以应急需等因奉经知府即日前往会同各该绅董查明被灾人数遵饬领湘平银一千两兑换银币益以洪绅等前放急赈余款统计大口一千五百五十七人每人鹰洋一元小口一百三十九人每人减半共放过鹰洋一千六百二十六元五角业经禀报宪鉴在案旋奉藩司批歙休婺等县灾区既广准再拨银二千两由屯局垫发督同各县会绅核实散放等因知府伏思今夏水灾当冲处所荡析离居者十户而四五实以被淹毙命者为尤惨此次奉拨赈欵若照义绅挨户查放办法恐未能每人而济遂议将此项专作恤款死者有所归寡孤者有所养较之普通赈抚似为扼要此议既定当即由厘局领回湘平银二千两兑换鹰洋二千八百四十二元七角一分二厘和盘打算计淹毙者休宁县八十四人婺源县六十七人歙县十五人共一百六十六人每名各恤鹰洋十二元由家属亲自具领妥为掩埋共享洋一千九百九十二元黟县尚未放过官赈其灾民喁喁望泽由该县据情禀请亦未便独令向隅当拨发鹰洋四百元郡城附近穷苦灾民由歙县查放洋三百四十二元七角一分二厘又由知府自行查放洋一百八元十月之交先后如数放竣知府谨督饬员绅随时奉宣德意民情亦甚安谧并饬据各该县造册呈送前来知府覆加确核无异理合将两次奉发赈款分别查放缘由造具清册照录县册具文详报仰祈宪台鉴核再此案因催各县造册以致详报稍稽黟县册仍未到歙县册报银数相符办法间有更改合并声明 

　　○禀教士牧良请辨吴克明等一案议结文 

　　敬禀者窃于本年五月十六日奉宪台批知府会同委员陆倅禀奉委会訉休宁县天主教士请办汪社宝等阻教恃教一案讯明断结开录供折禀请鉴核示遵由奉批禀及供单均悉此案昨据省城费司铎函称牧教士要求三事其二已经议结惟吴克明恃教害人必须惩办等情业经批饬该守查明究办来禀以吴克明得贿质之见证汪培冠等所供洋数包数均未符合殊虽凭信不知得贿若干非当局说事之人势不能眼同点数无论吴克明之得贿与否其自供以生员入教堂当通事教士与知县通函由生员缮写教民与生员不和齐相倾害等语汪培冠等均称吴克明得洋包他汪姓无事则其平素之凭借教堂包揽欺朦己可概见以同一奉教之人而教士恶之教士恶之实非安分之徒自非仅予掌责所足示儆叶德彪以武生奉教亦末确守教规应一并严加惩办毌稍姑息等因同日并奉宪台札同前因抄发函单到府奉此除汪社宝已依限缴洋壹百元给予冯观长具领即予省释毌庸置议外知府伏查牧教士所指吴克明得贿一节先后送到见证八人均系教民其汪培冠涂世荣等六人皆称得之传闻并非目见母庸深加诘问惟应致和方志清称系同场目覩不得不切实研讯所供洋数包数又不能一一符合或系仓卒之间未及详审犹可说也至有无洋巾大包及坐立形式似不能同时同事所见歧异如此至吴克明之是否得贿以叶德彪之有无过付为凭叶德彪之是否过付则尤以汪社宝之有无出洋为断无论教堂一革条断无七八百元之价值汪社宝家境并非充裕恐破产倾家未易筹足此数既不办汪社宝行贿之罪即不能科吴克明叶德彪以得贿过付之条斧凿相寻其理至确无待深辨若夫恃教害人如果确有其事或实有被害之人地方官且疾首痛心必置之法岂犹待该教士之要求惩办查抄发费教士转述牧函谓陆委员有意庇护已属不可索解并云满载而归更不知从何说起牧教士本不通汉文无非为之捉刀者任意诬捏今昔相形觉吴克明在该堂缮函时尚不至如此狂妄乃该教士爱憎无常不知自反偏听一面之词谓吴克明叶德彪之欺朦于前不知又有无数人格不及吴叶者之煽惑于后岂遂足为定论第吴克明等既不获于教士不守教规大略可知此外虽稍有声名尚无确实劣迹应请将吴克明酌照不应重杖八十律拟杖八十按新章追银十两仍援汪社宝赔偿办法改为罚缴鹰洋壹百元拨充地方公用叶德彪照不应轻律笞四十追银贰两亦援赔偿办法减为罚鹰洋五拾元一并拨充公用如蒙恩准所罚之洋应请即充徽郡巡警经费爰奉前因理合将遵饬酌议惩办缘由具文报覆是否有当仰祈大人鉴核迅赐批示祇遵再汪社宝折杖银两无力完缴照章应作工四十日惟因案羁押巳逾三月应请宽免押罚工作实为德便 

　　○禀教士牧良请办吴克明等一案议结请销文 

　　敬禀者窃照休宁县天主堂牧教士请办汪社宝吴克明等阻教恃教一案前经知府会委讯断录供禀奉前宪台批饬吴克明非安分之徒非仅予掌责所足示儆叶德彪亦未确守教规应一并严加惩办等因奉经知府复加确核请将吴克明拟杖叶德彪拟笞均照章罚银仍援汪社宝办法吴克明罚缴洋银壹百元叶德彪罚缴洋银五十元充徽郡廵警公用于六月十六日具禀请示尚未奉批吴克明等迄仍看管候示兹于九月二十四日准现驻休宁天主堂教士谈司铎师秦来郡会晤述及牧司铎业己病故由伊来徽接任前司铎请将吴克明等惩办一事阁下办事平和以期民教相安敝铎亦愿意平和了结宽免吴克明叶德彪二人饬令出具安分切结即日开释回家安业惟闻此案阁下巳经再拟详请贵上司批示俟批示到日弟当勉饬吴叶二人遵照等语并称恐口语不懂特缮二纸面交请阅查所交二纸与晤述大畧相同均具名签有洋字当经知府面允所请即于是日晚间饬令吴克明叶德彪当堂各具安分切结谆谆谕以此后务安本分不准多事干究并据佥称愿限十日遵断缴洋遂予省释安业伏查此案之发生始于教牧士爱憎无常听信冯观长肤受之言必欲加吴克明叶德彪以得赃过付之罪经知府再三辨驳会委讯断禀复牧教士复以陆委满载而归之谎词函令省城费司铎晋谒前宪台要求惩办迭奉批札饬府严惩等因遵经知府定议酌惩禀请核示尚未奉批兹既据谈教士来署而述牧教士业己病故该教士接秉斯铎愿归平和了结仍俟奉批饬令吴叶二人照知府前禀酌议遵办似属可行应乞宪恩核入前禀迅赐批示祇遵并札洋务局一体销案以清枝蔓而免延累是否有当仰乞大人鉴核示遵再吴克明叶德彪应罚银两无力再缴业巳因案羁押八月之久应请宽免折工合并声明 

　　○详府中学抽收箔捐情形文 

　　徽州府为详报事窃照徽绅内阁中书程锦龢翰林院编修许承尧等禀请抽收箔捐以助学费一案迭奉前宪台批准开办由街口厘卡委员随正附收徽绅泒人簿录提存按月报查等因奉经知府照会原禀各绅更派增生叶光录随带府印票照前往街口簿录抽收并饬该卡委员汪府经昌焘遵照去后旋据该卡员覆称遵札会商叶生于九月初一日开收按原禀值百抽一章程办理并饬司扦竭力开导照案输捐嗣有屯溪景昌等号运箔过卡仅将正厘完纳附收学费一项抗不承认一再劝导始终坚持该商远距屯溪碍难理喻当将过卡锡箔仍饬叶生簿录注明号数以便稽查可否传案饬认抑或札县按照过卡数目分别饬缴否则即由叶生簿录具报以便饬令补捐开折禀请示遵等情据经知府查核折开景昌等号共运箔四千八百九十觔应捐钱十二千二百二十六文平均计算每觔捐钱二文五毫是否与原禀值百抽一之数相符箔价涨落无常未能深悉所请由府传案饬认恐滋纷扰未便遽行札县饬缴一层似可照办即请原禀各绅会议妥商当准覆称锡箔一小扎计三百张重量达三两照时价售钱百文若每斤捐钱二文五毫值百祇抽四毫五丝较之原禀尚未及半厘卡箔捐向章值百抽二今照厘捐减半查厘捐系咸丰同治年间估值核收迩来百物翔贵箔价亦倍于前致不相符惟捐局成规具在必照时价估计难免又生枝节应照局章办理请即札县饬缴等由经知府分饬各县照办嗣据叶生光录将巳收未收行号及开支数目按月折报并声明鹰洋壹元合钱壹千文局用不敷之欵由中学堂经费项下垫支等情又经知府按月行县饬缴在案乃迄今三月有余羽檄纷驰依然无效查叶生折开九月分过卡锡箔共四万四十五觔内己收者五千五百四十七觔捐洋十二元八角六分八厘未收者三万四千四百九十八觔应捐洋八十六元二角四分六厘十月分过箔共三万二千五百七十一斤内已收者六千九百四十二斤捐洋十七元三角五分七厘未收者二万五千六百二十九斤应捐洋六十四元七分四厘十一月分过箔共三万一千七百六十三觔内巳收者六千三百斤捐洋十五元七角五分二厘未收者二万五千四百六十三斤应捐洋六十三元六角五分八厘每月局费洋十七元五角三个月共支洋五十二元五角另有开办费三十元一角七分六厘以三个月为全年比例箔数约四十一万七千余斤捐数约英洋壹千四十余元除局内全年额支薪水二百一十圆活支夫马等费数十圆外学堂岁可得八百圆诚非鸡肋可比自难放弃今所认捐者不过零星细数所吸取者不敷每月局用两利相形所得反不偿所耗绝流而失跋扈何以解洿池数罟之讥画饼不能充饥更何以餍博士瘦羊之望似此情形甚为焦灼知府惟有再接再厉虽矢尽援绝三鼓而气不衰除仍严饬各县谕催各商按照簿录箔数补缴济用外理合将开收箔捐情形及未能全数输纳缘由据寔缕晰详报仰祈宪台鉴核示遵为此备由呈乞照详施行须至详者 

　　○禀查办绩溪县胡嗣运周懋和互讦一案文 

　　敬禀者窃于光绪三十四年十二月奉提学使札开案奉抚宪朱批据绩溪县副贡生胡嗣运禀控周懋和醉心私利营作莬裘一案由奉批该生前请辞退修身经学教习廉尚自安殊堪嘉尚业己另委接充在案兹禀控周懋和狥劣董曹诚琪之请滥用其弟诚瑾为该学教员并煽曹锡章与宋征宋琪等要求毕业如果周懋和确有徇纵情事殊不足胜校长之任应即撤换另选公正绅耆董理小学整躬牖俗一袪凌竞之习用以振作学风嗣后各学校长宜慎加遴选应由学司通筹办法至学生结党攻讦师长此端万不可萌如果所控不诬亦宜量加惩戒胡生熟于经训又属高年意气己平乃犹不知止得毌有人托名为之报怨耶本部院意甚惜之仰提学司转饬徽州府派员查办毌稍偏徇据寔禀复此批禀并发等因奉此查此案前据该生并禀到司当经抄禀札饬该府查办在案兹奉前因除将奉发原禀具文申缴外合亟札府派员查办据实复夺等因到府奉此查此案前据该副贡及章正镡周懋和先后讦禀均奉提学司批既经徽州府饬县秉公查明严切整顿仍仰该府督同该县并案查明惩办等因当经知府行县澈查在案奉饬前因遵即遴委府学教授周赟前往绩溪县切实调查去后旋据回郡复称案于光绪三十四年八月二十八日据绩邑东山高等官小学堂全体学生宋征等以教员胡嗣运衰迈重听无故怒骂等情禀县该县张令廷权诣校查询极力调停教员学生均相持不下不得已以训导孙家仁暂充经学教员以免解散曾经张令通禀在案查该教员胡嗣运学问渊深该堂长周懋和勤慎从公胡嗣运又周懋和所汲引之人本皆为合邑所推重曹诚琪与伊弟曹诚瑾颇负乡望学问亦好并无煽动其子要求毕业之事惟学堂职员班次堂长在教员之上经学教员反屈居西学教员之下胡嗣运性情伉爽未免郁郁不平适学生以畧加钟点赶速毕业为请经年郁忿触机而发此次起衅及胡嗣运周懋和互相猜忌之由似在乎此现胡嗣运早经乞退周懋和亦于年终辞去从此风潮当可平定学生宋征等查非有心结党攻讦师长教员孙训导率令出见经教授剀切告诫仍将宋征宋琪各记过一次以示惩儆曹锡章先己病故应毌庸议至周懋和控诉所称胡嗣运之子胡荣璆隐没租洋非集两造面质核寔结算不足以斩葛藤而息物议应由张令督同绅学核算等情具禀前来知府复旁采周谘细心体察大致均尚相符惟近日学界攻讦之事层出不穷亦无奇不有若一味调停不为之裁决是非何以袪凌竞之习即学界永无发达之日此案周懋和之被控寔发起于章正镡一禀公是公非听候查办可也师范生曹杰等之出为辩护何为者也教员胡嗣运之去留为堂长者可一言决之学生宋征等之哓哓禀控又何为者也药线一动万弩齐发卒激成交哄之象其余袒胡而攻周袒周而攻胡者纷纷扰扰上年九十月间几至巷无居人实属不成事体抉其病根争权攘利四字而己非为学务之兴衰起见也知府平情拟议堂长为一堂之主脑教员学生皆归堂长节制胡嗣运涵养未到学生等矜躁未除皆被动而非主动之人其情尚有可原所不能宽恕者周懋和办学四年縻费巨万未收一效转酿成如许怪诞现象虽无徇纵实据其不能认真董率巳可概见业己自行辞退姑免深究仍按照方城等禀控有无冐支膳费二百数十元情事应核明上学期开学放学日期饬周懋和核实扣算倘有浮支即令如数缴出以保令名至周懋和所控胡荣璆隐没书院公款一节此是节外生枝曹诚琪等不先不后乘此风潮以排倒之纵非扛帮亦近报复惟既有簿据可查应另案确核清追以重公款章正镡等办学无效一禀许士荣等捐重费縻一禀此是通病不独东山一校为然改良办法应核减薪水爱惜脂膏其关键在堂长专司教育不司财政出纳一切另举正绅经理已由该县绅董开会提议议决后通禀立案除饬县刻速选举堂长会同周懋和核实扣算以清学欵一面将胡荣璆隐没公款核明簿据结算追缴另行详报外是否有当理合将派员查明办理缘由据实缕晰禀复仰祈大人鉴核批示祇遵实为公便 

　　○详查复新安中学堂学生滋事情形文 

　　徽州府为详覆事窃于光绪三十四年十月初八日奉宪台批知府详报中学堂兼师范学堂监督洪汝闿等因事辞去派绅蹔摄由奉批以学生无理取闹挟众罢学久已悬为禁令仅予记过不足以遏嚣风饬即查明为首之人牌示开除严追在校费用以示惩儆等因同日并奉宪台批据学生余宝勋等禀监督辞去挽留未允公叩作主由奉批以全体学生联名具禀最为学堂恶习似此藉众要挟不守规章断难轻恕饬府会同监督并案查明前次滋事及此次倡首具禀学生择尤开除以肃学务等因二十六日复奉宪台批据徽州属学界附生汪迪哲等禀煽坏学务利便私图陈请查究由饬府一并澈查等因各到府奉此知府遵即亲诣中学堂一再查询适蹔权监督汪国杰亦被禀讦径情出校监督尚未得人未及宣示查办旋奉派委黄绅家驹充当监督由省回徽随即照请会同查办去后兹准黄监督覆称伏思学生挟众罢课联名具禀最为学堂恶习查询在校各生皆此推彼却坚不承认复询在校各员又谓事起仓猝实莫悉其原因查中学学生自洪监督去后规则松懈志气益骄不有惩前无以毖后乃日久事迁恐非仓猝之间可以查出实在拟俟家驹接办后详细查访确实即遵批办理仍默查各生举动如有不守规则再蹈前非者即行牌示开除并严追在校费用以示惩儆仰候宪裁又查汪迪哲籍隶黟县两江师范毕业生家驹素未闻其名至有无挟嫌攻讦等情更未由查出等情据实咨覆前来知府复加查核该堂学生国文程度之优美者惟余宝勋许家栻李毓龙等数人皆斐然可造之才言动亦向来恂谨从未多事查阅抄发禀词舌锋犀利纯乎以刀为笔口吻更非其余学生所能学到事后之联名具禀有人捉刀则事前之挟众罢课有人主动自可概见此案发见之由来似不能专罪学生督亢之图己尽黔驴之技亦穷此所谓弄巧以成拙也自应准如所咨俟该监督接办后访查确实再行遵批办理以免枉纵至汪迪哲等一禀其排击汪国杰不遗余力似亦持之有故言之成理独所谓干请刘守者不知如何干请既经宪台洞见隐微知府亦无俟赘语惟近日学界攻讦之人忽见忽没大抵以批语为断批好则擦拳磨掌而来批斥则掩耳抱头而遁此又近今之现象所谓巧于尝试者也汪迪哲所控各节有无挟嫌朦捏既据称无从查诘应请无庸置议爰奉前因理合将遵饬会同澈查缘由据实详覆是否有当仰祈宪台鉴核示遵为此备由呈乞照详施行 

　　○禀查复警委任恒智被控文 

　　敬禀者窃知府于本年三月十五日奉v抚宪朱批屯溪镇商德厚昌程震盈等公禀任外委恒智嗜烟纵赌等情由奉批据禀外委任恒智吸烟纵赌各情如果属实亟应革究仰徽州府确切查明据实禀复核办毌稍徇庇切切原禀并发仍缴等因奉此正在查覆间又奉巡警道札开奉督宪批同前由（中畧）札府立即遵照查办通报等因计抄原禀到府奉此遵即径札调验逐加访查谨就所控各节为我宪台覼缕陈之查原控嗜好洋烟一节自该商号告发后知府业经移请徽州营调验取有确无嗜好切结在案奉札后遵即重加调验一面移会徽州营札调来郡一面委派现充师范会计员附生李鸿麟实行查验李鸿麟者即原禀所指为见证曾被扭打之李鸿麟也就知府署中腾出一所饬该生与任外委寝馈其中又虑其怀挟代药品也入所之先并谕李生切实检查四月初七辰刻入署初十日午刻出署询据该生覆称入所之时遵示搜过并无怀挟终日相对共语却又无倦容此系生数日内监察真情诘以究竟有无嗜好又称实验不出等语以素有嫌隙之人任索求瘢结之事果有罅隙又岂肯甘为容隐又原控收受赌规一节查屯溪五方杂处赌风本炽上年六月间知府放赈至屯二更后微服密查拏获赌摊二处赌党四人一并交休宁县枷责重办其明证也赌规之说亦复人言藉藉知府以为有受此赌规之人即有出此赌规之人更必有居间说事之人非究出出此赌规之人不足执受此赌规人之口也原禀既称有证有据何不指其人以实之应仍饬县随时访拿果得有实据与者受者即一并尽法惩治亦是快事 

　　又原控纵勇滋事一节查上年八月初一日吴程氏遣抱次子吴园林以伊子吴士林至屯溪平粜局买米满拟多籴几升讵局员不准多籴想因氏语言无知出局后被任恒智喝勇凶殴伤重命危等情拦舆具控知府当以平籴本有限制屯溪穷民不下数百户皆无异言何以尔子不遵约朿必欲多籴实属不合惟既称受伤甚重批饬休宁县查验讯办八月初六日又据办账义绅洪廷俊宁恩曹蕊程康梓等联名禀称职等自水灾后就警局旁办米平籴定章每人米二升并商局委派勇梭廵以便弹压七月二十六日有客民吴士林兄弟再三强籴不服禁止又恃众逞凶以致互扭该勇原非妄扭平人业经因公责押吴士林兄弟恃众逞横岂无应得之咎即谓吴士林受有微伤现今十余日饮食如常仍卧警局镇日混骂此后善举谁为提倡警务可以废弛环请札县速提吴士林兄弟秉公讯惩以遏刁风等情又经该饬休宁县分别讯惩释办勿令再生枝节一面谕饬批绅等照常开籴不得因噎废食嗣经该县刘令禀复吴士林伤巳验明惟左肋拳伤一处别无伤痕訉系警勇费志发李荣生二人所殴当予分别责惩任弁喝令一节实无其事吴士林买米不遂辄即詈骂本属不合姑候伤痊再行核办等情各在案查违警律章程官吏办公处所聚众喧哗不服禁止者及当众詈骂人者廵警本有弹压扭送之责吴士林强籴詈骂巳非寻常违警律可比因受有微伤从宽免究局勇不应擅行殴人业已由县责惩亦足蔽辜不谓阴险好讼之徒因此而利用之盖其意不徒与巡警为难直与办赈义绅为难也此是案之原委也 

　　又原控借故停巡一节查此案即就吴士林强籴滋事一案而言吴士林久溷局中喊骂无状则停籴停廵自在意中八月十二日有二品顶戴道员用候选知府曹绅英者青阳之巨室德厚昌商号之店东也专差持名柬以警局停廵无备有患具禀到府据称本年水灾就警局平粜致有七月二十六日欧伤吴士林一案警局委员不出巡者十余日矣职往谒董事宁恩询及大起冲突窥其意被押之勇丁释放然后出廵不明理如此职因大局不敢缄默除禀参府外请加札严饬任外委不得藉此因循以重地方等情知府察其禀词虽与宁恩小有冲突究为地方起见当即严饬任外委照常梭巡札已行矣未及十日曹绅英忽又禀请将任弁撤回出尔反尔碍难照准且禀中至谓吴士林并无强籴滋闹情事故翻前案知府不能不明白批饬以明公是此因事停廵旋即照常廵缉之实在情形也知府伏思廵警有保卫地方监察人民之责就该镇情形论之无论何色局委非绅商意见相同断无相安之理该外委己于上年十二月十九日批饬撤差并请吴参将先行撤回应候绅商禀请再行派委至原禀所请饬府加札之外委张开元年近六旬就表面观之其躯干尚不及任恒智况巡警官制新章原有不准旧有弁勇改编充数之条更未便再蹈覆辙知府再四筹思此项警政人才徽属实难其选除饬县会绅暂选替人外应乞宪恩札饬巡警道遴派谙练警务人员来屯接办俾资整顿警费仍照向章由董抽收拨济局用或者于警务前途不无裨益理合将遵饬查明缘由据实禀复仰祈大人鉴核训示祇遵深为公便敬再禀者窃查该商号德厚昌等控任恒智一案迭奉批发原禀抄禀二件大致以三次具禀知府不理又以知府之隐情特迫于洪廷俊一人之私函不忍破除情面其以私心测知府无足深辨独该商号龂龂不休痛诋洪绅是其本意并非与任弁为难直与洪绅为难其挟嫌倾轧之情巳昭然共见知府敢不避絮聒再为我宪台陈之查上年十一月二十四日该商号德厚昌程震盈等以嗜好日深委靡不振等情公禀请撤任恒智二十五日该镇绅董洪廷俊宁恩曹蕊程康梓等以情形熟悉缉捕勤能公函请留任恒智两禀互勘适相抵触其为绅商两方面之意见无疑所不可解者此次攻讦任弁之商号大半即前次保留之商号也查外委任恒智于三十二年间经徽州营参将吴玉昆详明皖南镇札委接办屯溪警察局差是年八月到差并移准前府王守加札三十三年十月间知府任内据商号福康泰等一百余家以局委任外委办理已经三次缉捕勤能地方得力自上年八月到局至今共获窃案四十四起商民报领毫无花费实便商便民冬防吃紧熟手为宜恳请将任外委留办等情具禀当经知府批准移知吴参将查照在案前后互勘该商号先自相矛盾矣其将何说之辞惟所控吸烟纵赌各节其词亦足动听是以批候移会徽州营调验再行核办未及十日该商号又振振有词矣知府当以一镇之小小公益不当忽爱忽憎意气用事如此果舆论佥同岂有不俯从舆论之理若两方面龃龉各事则以地方官之裁决为断此是行政范围又经剀切批示静候核办在案且是时省垣警耗一夕数惊不惟替人难得亦实有不便遽易生手之情形查办揭哓以后无论所控虚寔既成一市之哄亦非地方之福俟冬防事竣再行撤回从此绅商蠲除意见岂不甚善此又知府委曲求全之苦心也不谓该商号悻悻其辞始与任弁为难者继则直与洪绅为难矣其尤可异者乃谓前次保留之禀商等皆不知情实属任意变幻至洪绅光明磊落久为乡望所推崇考其成绩办公济局办戊申义赈办调查选举皆一人担任劳怨不辞当久在宪台　鉴之中即该董宁恩曹蕊亦该镇有名誉之人无论公事公言无所谓私也就知府平日所询问者语语真诚百不失一亦实难强知府以不见信况两面禀函一并查办案卷具在岂有私函而敢入公牍者乎又岂有两方面龃龉之事不查虚实知府遂唯唯诺诺听客之所为着乎彼一二意气用事之人傲然曰此即舆论之所在也知府不认也彼主使者无非以列名商号另有盖章名单持以为舆论之据或者该商号视撤换一局弁为无关紧要之事漫然允许亦未可知然亦决不知禀中内容藉此以倾轧正绅也此可断言者也查该镇巡警局本即旧日之保甲局向章局勇二十名局弁一名由徽州营主政派委由府县加札饬办其经费则铺户捐茶叶捐各任其半自三十一年奉饬筹办廵警费无从出该前县龄令遂与绅商议定即以保甲改名为廵警局其章程一切照旧毫无变更此该巡警局之性质也知府所谓一镇小小公益者以此屯溪土客杂居又多富豪巨室商民狃于积习押运茶洋等事皆争先拨勇当差小不如意则立起冲突不认警捐经收之绅董孰肯起而发难局委对于各巨商盖无不奉令惟谨否则亦有不能一朝居之势知府所谓非有气骨者所能办者以此趁此时机力求整顿非恳请宪委干练警员督率办理断不足以挽积习而收实效经费一项应仍照旧章抽收倘再有以改归官办商不出赀要挟图抵者无论何等商号纳费多寡概由县委派差追缴以求进步而杜阻挠敢求宪恩核准维持地方幸甚人民幸甚 

　　○徽州府禀设立选举事务所文 

　　敬禀者窃于本年十月二十日奉宪台排单札行本省原设咨议局遵改咨议局筹办处其初选复选由各府州县就地分别办理饬即恪遵馆章在署设立选举事务所慎延公正士绅会同调查依限举办限十日内将办理大概情形曁延定绅士姓名先行报查等因并发章程票式五本套到府奉经分饬六县妥速遵办并将奉发排单申缴在案伏查咨议选举端绪纷繁非多数绅董划区调查不易速于蒇事将来投票开票检票各事尤属紧要非得老成持正乡望翕然之正绅监察而督责之亦未易观厥成徽州本人文渊薮近则稍稍陵替矣其黠者以匿名攻讦为事其贤者遂杜门谢客对于此事尚漠然无所动于中始之弗慎第四章选举变更第五章选举诉讼之事将层出迭起而未有己不敢谓其有效也知府署内谨遵章先设立办理选举事务所当即慎选公正士绅在籍陕西遇缺　题奏道汪绅廷栋奉天候补道李绅淦内阁中书程绅锦龢四品封职洪绅廷俊照请商办选举事宜并告以此次选举系属大路椎轮当以无迁就无嚣张为宗旨又以绅商散处山路崎岖恐偏僻村落未及周知也特撰印简明告示千张发县派丁分赴各都各图交董实贴随时解释演说以促进行而免误会除将复选应办事宜会同各绅妥慎经理一而督催各县造册绘图送府汇申核办外理合将遵饬办理大概情形曁延定绅士职名先行肃泐禀报仰祈大人鉴核示遵深为公便 

　　○徽州府详送初选选举人名册文 

　　为汇册详送事案奉宪饬遵旨筹办咨议选举各属设事务所延绅办理等因奉经知府设所延绅将办理大概情形禀陈宪鉴嗣奉筹办处规定初选期限札发表册各式先后奉委祝府经崧年来徽催选函饬歙绅汪达本帮同查催等因又经分别敦请并再三严札勒催各在案数月以来羽檄旁午又经祝府经周厯六邑汪绅达本分投劝喻始据各县会绅调查缮造人名正册陆续呈送本月初九日据代理绩溪县叶令学仁造册送府计分五区共选举人七百八十名内胡世泽等三名粘签请示十三日据署黟县罗令贺瀛造册送府计分五区共选举人八百二名十六日据署休宁县刘令敬襄造册申府计分八区共选举人九百四十三名内朱宇辉等三十六名应厘剔者另册呈核二十日据署歙县陈令德慈代理婺源县杨令兆斌造册呈送该二县辖境最广均划分十区歙选举人九百四名婺源选举人一千七百九十二名应厘剔者歙册内唐咸熙等九人婺册内程祥生等一百六十四人另册呈核歙册遗漏太多知府又照请参让汪绅廷栋等补查出京外各官举贡生员等二百三名分区造册遵照第二章第二十四条作为补遗惟祁门县杜令英才至本月二十二日尚未将名册送到商令汪绅达本驰往守催二十九日始据冒雨赍回计分八区共选举人六百十三名内吴永涛等十六名另册呈核总核各县名册惟黟县较为完善其余有失之迁就者有失之遗漏者有失之错误者谨为我宪台覼缕陈之资劳一项以有无成绩为断旧日之积谷社仓团防保甲本皆在公益范围之内惟积久玩生大半有名无实董事不董事此其显然者也各县类皆含浑其词东郭滥竽寔所难免至所谓阅报所宣讲所树艺会农学会植物会不缠足会者名词则翘然新矣按其实际或并无其事或徒具形式并无成绩之可言其失一学堂毕业必与中学同等师范须两年以上法政讲习亦须足一年半始为合格芜湖徽州公学徽州紫阳师范绩溪东山师范传习所各生皆一年毕业既与定章不符概从割爱此外办学务项下有填办义塾者有填办本村学务者又有填私塾改良教员者鱼目易混皋比可蒙模仿文明未免僣窃其失一职官文七品武五品以上皆须曾任实缺任缺二字本包署理代理在内查阅各册候补各员有填洋务局当差者有填分销缉私差者有填办理厘卡差者各项差使似非署代可比惟其人既能纳粟得官应非一贫如洗来册并未声明别项资格碍难一律阑入其失一此失之迁就者也徽属聚族而居其户族之蕃衍者莫如越国汪氏子姓他如程朱舒洪余詹胡皆着姓也自应得其多数其余奥谷邃岩单户稀姓原不乏能自树立之人有一区不过二十余人者有一都竟无一人者屐齿不及或致遗珠其失一良贾深藏知士怀宝此本我国习惯骤为调查财产辄生误会至乡间多田足谷之翁讳莫如深尤难解此大惑甚至有掩耳而走自甘放弃者五千元以上之财产盖不多见也其失一此失之遗漏者也寄居人在寄籍投票原准通融办理惟须在本籍呈请注销经地方官批准始作为有选举权及被选举权之证据就休宁一县论之异府寄籍如青阳人同府寄籍如绩溪人最占多数异府寄籍者无从校勘休宁绩溪二县人名册重复甚多是一人化作两人也一人不能两处投票即不能两名复见休宁两教官以任所为寄籍一并参入尤属误会其失一生员须注明年分并无科分之可言绩溪册漏注年分休宁册误注科分或加号不加号尤属参差其余各县或漏注科分或漏填住址或误注籍贯或填写己巳毕业进士或填写丁未科主事备记格式或存或削此虽微瑕亦乖通例其失一此失之错误者也以上各节不能不详细推勘黟绩开办最早歙休婺祁皆急就之章迫于时间若再发回换造深恐有误统核全省人数支配名额之期限又不得不从权办理计徽属六县划分四十六区每区一册又歙县补遗一册共选举人六千零三十七名内除重复及未合格者二百二十八名另造清册呈候宪裁外实共选举人五千八百零九名先将原册呈送鉴定分配如不中绳墨即请作为草册俟定案后再行分饬另造正册补送是否有当理合汇齐各县名册连同补遗一册并附厘剔人名清册一并具文详送仰祈宪台鉴核训示祇遵实为公便再黟县册闻系该县训导陈之澍会绅查造实力经营殊堪嘉许合并声明抚宪朱批据汇申该管六县选举人名正册共得合格者五千八百另九名并缕陈核正情形现当剏办选举之际官民俱非素习所论迁就遗漏错误三端均属切中弊病该守逐加厘剔并将重复及未合格者二百二十八名另造清册具见慎重选政力杜冐滥任事实心良深嘉慰惟尚有待商榷者局章籍贯与住所并重故寄居人得于寄居地方行使选举权如册开本籍人入外省籍贯中式入学者以籍贯论固当剔出然使其人仍住居于本籍似可准寄居人之例自行呈明愿在本籍行使选举权者仍当一律入册此节俟分别查明再夺至公益事项本无一定界限且有无成绩全在地方官就近访察册内剔除各人有无屈抑仍应饬县详查另单申覆现姑暂缓剥夺又据黟县调查各事系该县训导陈之澍会绅妥办本部院深为嘉许并即传谕奖励益加奋勉仰筹办处转饬知照此缴册存 

　　○徽州府详复选投票办法文 

　　为议详事窃于本年闰二月初八日奉筹办处札奉抚宪朱批宿松县禀复选投票人府县相隔来往诸费周折必多阻力等情奉批以该县所虑复选为难一节各属类此者正多宜如何设法劝导之处由处分行各复选监督核议呈夺等因札府遵照迅速议详以凭核转等因到府奉此仰见我宪台体恤下情至周且挚凡隶帡幪莫名钦佩窃惟复选投票人即初选当选人照议员定额应多十倍就徽属六县人数推之全皖人数约计选举人八十余名内外始得初选当选人一名此项当选人大邑不过二十余人小邑不过数人大抵皆开通明达之士绅也原不忍自甘放弃又查选举章程第六十一条当选人接到知会后应二十日内呈明情愿应选逾期不覆者作为不愿应选既据呈明情愿应选即愿担此责任更不至因往来周折又生种种阻力惟当选人不皆殷富各县有距郡二三百里者往返夫马及火食寓租等费必须十元左右出自寒畯亦诚难咄嗟立办知府拟于复选期间派定招待员二人凡应复选来郡者适馆授餐统由招待员妥为照料约计三五日内所费亦属无多悉由知府捐廉支给其绅富及附郭而居者愿否会食均从其便夫马一层应请饬由各该初选监督量路之远近分别筹给畧仿公交车之例以宠其行似此分别办理庶于选举前途可无窒碍抑知府更有请者风气之转移全在地方官之开诚劝导此次选举系我国数千年未有之旷典办理选举士绅亦与寻常谕充乡都图董者迥异必地方官虚衷延揽水乳交融始有相得益彰之妙若未曾就商或素未谋面泛泛焉投一照会谕单与从前例行公牍无异事必无济将来初当选人定期给与执照之时尤须各初选监督谆切劝勉优加奖励斯与选者不致放弃即不与选者亦将荣幸健羡之不遑矣是否有当理合将遵饬核议缘由具文详覆仰祈宪台鉴核训示祗遵深为公便 

　　○徽州府详送复选选举人名册文 

　　为汇册通报事案奉筹办处札饬复选选举人名册应由复选监督于各初选监督申报初选当选人名到日汇造总册申送抚宪及本处查考等因并奉发册式一分到府奉此知府遵即催饬各县遵照选举章程第六条第八项速将当选人姓名职衔□数及初选情形依限申报去后旋据各该县分别开折造册申详前来知府逐加审核间有将各次票数积合计算及票数与票额不符者迭经驳查更正始得确定所有当选票额均遵照每次投票人实数核算办理查歙县第一次得五百九十六票按当选人十一名除算以二十八票为及额得汪国杰等四人二次投票得四百九十四票以三十五票为及额得黄家驹等七人休宁县第一次得六百二十三票按当选人九名除算以三十五票为及额得吴嗣箴一人二次投票得三百七十九票以二十四票为及额得金澐等八人婺源县第一次得一千二百九十五票按当选人十八名除算以三十五票为及额得王日含等八人二次投票得一千二百六十四票以六十三票为及额得余家鼎等十人祁门县第一次得四百五十六票按当选人六名除算以三十八票为及额竟无一人当选二次投票得三百五十四票以三十票为及额得陈郊等六人黟县第一次得三百三十四票按当选人八名除算以二十一票为及额得余攀荣等二人二次投票得二百七十九票以二十四票为及额得姚国宜等三人第三次投票得三百十四票以五十三票为及额得吴翔藻等三人绩溪县第一次得四百五十四票按当选人八名除算以二十九票为及额得朱瑞麒等三人二次投票得四百三十七票以四十四票为及额得周懋和等五人总计徽属六邑共得初选当选人六十名适符分配定额始犹虑选举人不知公权之可贵也据各县员绅报告情形再选三选尚觉乐于从事始犹虑复选时之多费周折也除休宁黟县各辞选者一人祁门辞选者二人巳照额推补无庸置议外其余皆答复情愿应选当不至又生阻力除饬各县分别传知先期携带执照至郡举行复选投票外理合汇造姓名资格票数总册具文详送仰祈宪台鉴核训示祇遵再知府举行复选告示己于五月初十日撰印通颁合并声明 

　　复选选举人人名册 

　　△复选选举人人名册 

　　汪国杰　年三十三岁　歙　县　副贡生　初选当选五十六票 
　　鲍振炳　年三十九岁　歙　县　廪　生　初选当选四十二票 
　　汪达本　年三十九岁　歙　县　附　生　初选当选三十三票 
　　吴恩绶　年四十三岁　歙　县　廪　生　初选当选三十一票 
　　黄家驹　年三十七岁　歙　县　举　人　初选当选七十六票 
　　汪学诗　年四十岁　　歙　县　附　生　初选当选五十三票 
　　许家修　年四十二岁　歙　县　拔　贡　初选当选四十八票 
　　程恩浚　年六十岁　　歙　县　举　人　初选当选四十二票 
　　吴永灏　年四十一残　歙　县　岁　贡　初选当选三十七票 
　　胡自渊　年六十一岁　歙　县　廪　生　初选当选三十六票 
　　徐承祜　年四十岁　　歙　县　优廪生　初选当选三十五票 
　　吴嗣箴　年四十七岁　休宁县　举　人　初选当选三十七票 
　　金　澐　年五十一岁　休宁县　举　人　初选当选六十九票 
　　王世勖　年四十二岁　休宁县　拔贡生　初选当选四十四票 
　　李鸿遇　年五十八岁　休宁县　举　人　初选当选三十六票 
　　吴国溶　年三十九岁　休宁县　廪贡生　初选当选三十二票 
　　黄锡香　年五十五岁　休宁县　奉祀生　初选当选三十二票 
　　戴禧麟　年三十八岁　休宁县　附贡生　　　初选当选二十八票 
　　邵鸿恩　年五十九岁　休宁县　岁贡生　　　初选当选二十五票 
　　朱锡钧　年四十四岁　休宁县　附贡生　　　初选当选二十四票 
　　王日含　年四十八岁　婺源县　举　人　　　初选当选六十三票 
　　赵文光　年四十五岁　婺源县　廪贡生　　　初选当选五十七票 
　　汪咸熙　年六十四岁　婺源县　附贡生　　　初选当选五十五票 
　　余鸾翔　年四十岁　　婺源县　附贡生　　　初选当选四十四票 
　　汪镜芙　年五十二岁　婺源县　岁贡生　　　初选当选三十八票 
　　王石麟　年四十岁　　婺源县　附　生　　　初选当选三十六票 
　　方邦沐　年六十岁　　婺源县　岁贡生　　　初选当选三十五票 
　　俞赞元　年三十五岁　婺源县　附贡生　　　初选当选三十五票 
　　余家鼎　年五十八岁　婺源县　附贡生　　　初选当选一百四十六票 
　　查光斗　年四十三岁　婺源县　附　生　　　初选当选一百十九票 
　　董晋璧　年三十六岁　婺源县　廪　生　　　初选当选一百十二票 
　　王廷佐　年五十八岁　婺源县　恩贡生　　　初选当选九十九票 
　　汪开宗　年四十三岁　婺源县　附　生　　　初选当选九十四票 
　　胡亶时　年六十二岁　婺源县　岁贡生　　　初选当选八十九票 
　　程继贞　年六十六岁　婺源县　商籍附贡生　初选当选八十二票 
　　江福桢　年四十五岁　婺源县　附贡生　　　初选当选七十四票 
　　汪大文　年五十六岁　婺源县　增贡生　　　初选当选六十九票 
　　胡凤祥　年六十二岁　婺源县　商籍附贡生　初选当选六十三票 
　　陈　郊　年四十六岁　祁门县　岁贡生　　　初选富选七十一票 
　　方振均　年五十八岁　祁门县　廪贡生　　　初选当选五十三票 
　　谢庆余　年四十八岁　祁门县　岁贡生　　　初选当选三十九票 
　　汪绎清　年四十四岁　祁门县　岁贡生　　　初选当选三十五票 
　　李训诰　年四十五岁　祁门县　岁贡生　　　初选当选三十二票 
　　程际隆　年六十岁　　祁门县　附贡生　　　初选当选三十票 
　　余攀荣　年七十三岁　黟　县　增贡生　　　初选当选四十六票 
　　舒文贵　年五十五岁　黟　县　恩贡生　　　初选当选三十七票 
　　姚国宜　年六十二岁　黟　县　附贡生　　　初选当选四十八票 
　　江汝猷　年六十一岁　黟　县　附贡生　　　初选当选四十七票 
　　余毓元　年三十八岁　黟　县　廪　生　　　初选当选四十一票 
　　吴翔藻　年四十三岁　黟　县　附贡生　　　初选当选九十六票 
　　叶腾芳　年五十三岁　黟　县　附贡生　　　初选当选七十票 
　　卢　琪　年四十二岁　黟　县　举　人　　　初选当选六十四票 
　　朱瑞麒　年四十二岁　绩溪县　优附生　　　初选当选三十六票 
　　程　全　年八十五岁　绩溪县　附贡生　　　初选当选三十三票 
　　曹诚琪　年四十四岁　绩溪县　廪　生　　　初选当选三十二票 
　　周懋和　年五十六岁　绩溪县　岁贡生　　　初选当选七十票 
　　程玉墀　年三十五岁　绩溪县　附　生　　　初选当选六十六票 
　　胡在渊　年四十岁　　绩溪县　优廪贡生　　初选当选五十八票 
　　胡本琪　年四十四岁　绩溪县　优廪生　　　初选当选四十八票 
　　张辅臣　年四十一岁　绩溪县　附　生　　　初选当选四十六票 

　　○徽州府详选举议员衔名册数文 

　　为举定议员先行详报事窃照徽州议员奉派额定六名又续奉宪行预备候补三名均经知府先后晓示在案本月初十日为复选举投票之期各邑初选当选人己先期齐集郡城知府谨会同参议洪绅廷俊程绅锦龢及管理员监察员齐集投票所公同监视是日投票人数实到五十六名按议员额六名除之折半为四票又九分之六仍应以五票为当选票额十一日当堂开匦黄家驹洪廷俊江谦赵文元吴翔藻周懋和六人均得七票应作为议员康达得五票应作为候补次多数汪国杰余家鼎各得四票卢琪得一票检票无讹当即榜示惟候补议员尚缺二人次多数仅止三人当经取决众议由六县士绅各举一人再于六人中由知府当众抽签一人以补足加倍开列四人之数于十二日重行投票当日开票除检出废票一纸外得五十五票以十四票为当选票额汪国杰得二十票余家鼎得十九票应作为候补议员附康达之次至次多数卢琪得十六票亦满当选票额是否作为候补应候宪裁除将两次投票纸分别保存一面知会当选议员限于二十日以内答复定期给与执照外理合将复选举得票数目姓名职衔肃先造册具文详报仰祈宪台鉴核备考再当选举议员六人均得七票似无庸签分先后请以县纲作为次序合并声明 

　　复选举当选人候补当选人人名册 

　　△复选举当选人候补当选人人名册 

　　计开 
　　议员六名 
　　黄家驹　歙　县　年三十七岁　举人拣选知县　　　七票 
　　洪廷俊　休　宁　年六十五岁　花翎知府衔　　　　七票 
　　江　谦　婺　源　年三十五岁　附生分部员外郎　　七票 
　　赵文元　婺　源　年四十岁　举人江西候补知县　　七票 
　　吴翔藻　黟　县　年四十三岁　附贡庐州府训导　　七票 
　　周懋和　绩　溪　年五十六岁　岁　贡　生　　　　七票 
　　候补议员三名 
　　康　达　祁　门　年三十四岁　拔贡内阁中书　　　五票 
　　汪国杰　歙　县　年三十三岁　副　贡　生　　　　二十票再选 
　　余家鼎　婺　源　年五十八岁　附贡浙江候补知县　十九票再选 

　　○徽州府申报复选事竣文 

　　为申报事窃照知府办理复选举召集六邑初选当选人至郡投票业将复选情形及举定议员姓名履厯票数造册详报宪鉴在案伏惟此次进举事属创办期限又迫遇有紧要文件类专差投送或挂号邮寄以期迅速而昭慎重又以山深林密风气未开不得不多方劝导两次告示皆至千数百张制备初复选投票纸六千数百张以致用款较繁计自上年十月奉文举办之日起至本年六月止撙节动用共支洋银一百十五元一角九分六厘钱十九千另八十四文以钱合银统用洋银一百二十九元零七分五厘当经会商各绅在于书院息银项下如数借拨支讫理合造具清册具文申报仰祈宪台鉴核查考再书记写生本年二月以前事务尚简不支薪水二月至六月始开支月薪四元又初选当选人已由知府捐廉支讫请免列册合并声明抚宪朱批申册均悉该守自奉文筹办选举以来颇能恪守定章于各属初选事宜不惮反复谆详随时紏正现据复选已竣办理诸臻妥洽另册开支复选经费连同初选投票执照当选执照等项共支洋一百二十九元有余察核所支各欵均无浮滥似此费节事举应记大功一次以为实力奉行宪政者劝其在事各员绅即由该守传谕奖励该款据在书院息银项下借拨暂准照销容后筹还仰筹办处移司注册并转饬知照此批申抄发册存 

　　○徽州府禀筹办物产会文 

　　敬禀者窃奉宪饬南洋创办第一次劝业会各府应遵章设立物产会以知府充物产会监督商会总理或有资望而具热心者充物产会创立员务期官商联络一气共底于成等因先后颁发草案简章等件到府奉此知府遵即遴选歙绅商会总理许鸿熙休绅知府衔洪廷俊婺绅同知衔赵文光祁绅候选训导方振均黟绅商会总理余毓元绩绅五品封职程全分别照谕请任为该会创立员会同地方官绅切实筹办并饬各该县督同办理在案查简章第二条徽州府属会场应设在休宁县之屯溪地方与会场之设在府城者微有差别择借公所布置会场一切搜采陈列及预备来年运赛事宜至为繁重非组一联合机关不独呼应不灵亦诚恐有鞭长不及之处适复选举投票之时邀集阖属士绅公同集议一议会场所在地方择一人主任为便以洪绅廷俊任之一议征集物产由各绅就各县分任为便以许绅鸿熙等分任之责任既专进行自力又以洪绅复选当选八月必须晋省恐未能始终其事并加谕屯溪各董湖北候补知州曹蕊侯选布经厯宁恩举人郑景侨同知衔宁本纯试用巡检程康梓州同衔贾日华等帮同办理以收同力合作之效此迭次会绅筹办之情形也集欵之法就各地赛会演戏项中提拨化无益为有益本是正当办法体察情形乡曲智慧未开恐滋烦扰且本无存储之欵不若劝绅富捐助较为妥善据洪绅先后函报预算是会经费约须英洋三千元之谱拟由屯溪商号认筹一千元休邑绅富劝集一千元已经商同休宁县召绅决议其余一千元事关阖郡公益请饬五县公认知府核与官绅合筹之旨尚符当即分别函复札饬照办会场处所一议租潘氏宗祠一议借茶税总局面积宏敞以茶税局为合宜且可省建筑装潢之费现由洪绅商允借定事务所暂附在屯溪德源钱庄分派坐办书记庶务调查等员均巳常川任事此外各县所派员绅又经知府亲笔致书敦促劝勉现据先后函报已组合绅学农工商各界按照刊发调查表广为搜采此该会现时组织之情形也兹据洪绅议订事务所办事简章及请颁木质图记一颗开单摹式面呈前来知府察核所议均属可行自应准其照办惟咨议局开会伊迩该绅于八月初十以前即须束装登途所有会内应办事宜已委坐办曹蕊等会同各员次第进行当无贻误仍由知府督饬各员绅竭力经营随时奖劝总求美满完全以仰副我宪台提倡实业开通民智之至意除俟调查所得物产汇集成数定期开会另行详细报查外理合将办理情形照录简章办事员名检同摹式图记一并禀呈仰祈大人鉴核训示祇遵实为公便 

　　○详报物产会开会文 

　　为详报物产会开会日期事案奉宪饬南洋各属均设物产会徽州府物产会场应设在屯溪镇一切征品筹款办法及组织成立情形业经知府禀陈宪鉴在案查奉发简章各属物产会会期一月开赛之期至迟不得逾本年十一月朔日距南洋劝业会四月朔会期其间尚四阅月之久知府本拟展至明年上元为开会期从容布置力求完备继晋省面禀劝业道请示机宜并晤商劝业会事务所调查科科长陶逊更番讨论均以年前开会为宜知府因兼程回郡督促进行兹定于十一月初八日为开会期以腊八日为闭会期所有会场一切事宜均巳秩然有序厘然大备谨为我宪台一详陈之查此次剏办物产会之宗旨与各国赛珍会展览会用意迥不相同故搜采不必过苛现计调查所得天产品农业部类六水产部类三药材部类二采部类三狩猎部类一工艺品染织部类一服装部类二陶磁部类一髹漆部类二五金部类五竹木部类二玉石部类一笺扇部类一化学制造部额二美术品绘画部类二煅冶部类一手工编制部类三教育品教授用具部类三图书部类一属于歙绅征集者一百七十种属于休绅征集者六百七十五种属于婺绅征集者三十一种属于祁绅征集者六十六种属于黟绅征集者六十四种属于绩绅征集者一百零四种皆装潢完好签注详明部晰为类晰类为种计四十四类共一千一百十种由知府编成出品目录以便检查并另饬各该会员撰成简明解说书以供审查员评议员研究之用此征集物品之大凡也会场处所原商借茶税局事忽中梗又经知府派委会绅另借定孙怡泰茶行一所面积宏厂尚为适用会场门首悬徽州府物产会扁额一方东西建牌楼两座事务所设在门内东偏附卖票所票分两种一入场售铜钞三枚一优待先期送绅学界不另取值由正门入厅是为教育品陈列所再进为招待所由招待所而东是为天产品陈列所再进为工艺品陈列所又进为美术品陈列所逶迤而至东北隅是为书记室又设有生物场游艺场以娱视听庋置物品器具各视其容积以支配之二层玻璃厨十两层木板架十三层木板架底木板架各二十高不距足低不鞠躬适合观览人之视线会场门外则小贩食摊栉比而居灯彩焰花金吾不禁以助游人之兴味而鼓动全体之精神此会场布置之大凡也知府伏思徽州为皖南望郡图书之富甲于东南天产之饶数难更仆单简言之茶木两大宗实阖属人民命脉所寄他如胡开文之墨方秀水之罗经水力之磨碓石雕之牌坊皆独出心裁跨绝寰瀛不可谓徽属之无良工也自唐宋以来便号富州今何忽贫瘠若此当务之急莫要于讲树艺之事研究制茶造纸之方法其急须扩充者如祁门之磁土岁可供全国陶业之用歙县之煤矿绩溪之五金各矿倘得大化学家大矿学家大资本家赓续而合作之更足开万世无穷之利利必归农本富此其基础地不爱宝新学亟待发明知府区区之见实在于此除刊刻告示晓谕合属商民并饬由会员公推评议员外应乞宪台遴委博通科学之员莅会审查第其甲乙与以褎荣知府不胜荣幸翘企之至所有开会日期及请委员莅会审查缘由理合缕晰详陈并将会场图会场简章会员戢名出品部类目录一并具文详送仰祈宪台鉴核训示祇遵深为公便敬附禀者窃维绅士办事向无记功记过之条故举办一事题目是而文字差口禅多而成绩少识者忧之查本年徽州举行复选在事各绅员蒙宪台传谕嘉奖在案该绅等知上宪之微劳必录也故素不与外事之正绅亦且羣自濯磨而精神为之一振此次剏办物产会本无蓝本可寻各该绅等草创经营实具有曈曈朝旭之气象且预算会费至三千元之谱不费公家一缗尽出自绅商捐助各县所摊之费二百元亦有闻风兴起独力解囊者尤为难能各绅等虽口不言功似未便没其急公好义之忱除赴赛物品由审查员审定呈请褎赏外知府拟于闭会时间择其尤为得力者详请宪台酌量记功或由知府发给名誉执照以示优异之处知府未敢擅便如蒙恩准似于九年预备前途所关匪细仰乞大人鉴核批示祇遵寔为德便谨将物产会简章缮呈　宪鉴 
　　一宗旨　本会专以搜集本府歙休婺祁黟绩出品陈列比较鼓励农工商界之进步为宗旨 
　　二职员　监督　创办　坐办　会计员　调查员　庶务员　书记员　内外账房司事　内外陈列所司事　生物场司事　游艺埸司事　招待员　稽察员 
　　三经费　休宁绅商认筹二千元歙婺祁黟绩共摊一千元 
　　四场所　假休宁县屯溪镇中街凤邻巷下首临河孙怡泰茶行内另假江晋丰茶行内招待各分会会员 
　　五征集物品　歙婺祁黟绩五县各设分会征集汇送休宁县出品由本镇绅商征集送会 
　　六入场观览　甲　开会后每日上午十句钟起下午三句钟止　乙无论中外人等须在头门购二门缴再入陈列所观览　丙　无论何种出品只许眼观不许手动　丁　孩童无人带领不许入内　戊陈列所内无论何人不许吸咽吐痰　己　妇女准星期一四日购入览余日停止　庚　未闭会前出品不得出售　辛　如有愿购各项出品者可预先订定闭会再行交易 
　　七招待　各县运送出品到本会者由本会派员招待 
　　八规则细则不及备载 
　　九防护　甲预备消防器具　乙常设内外廵更　丙临时请派警察 
　　抚宪朱批 
　　据详及另禀均悉该府物产会征集物品分类骈罗若网在纲有条不紊所需会费尽由绅商捐助该府劝导有方与该绅等踊跃从事均堪嘉许应先传谕嘉奖并准于闭会时择其为出力者由府发给名誉执照以示优异仰劝业道转饬遵照一面遴委妥员赴会审查藉觇成绩并候督部堂批示缴册折图存 

　　○徽州府详办初等农业学堂文 

　　为详请立案事案据徽属茶业董事花翎知府衔洪廷俊举人拣选知县程恩浚举人议叙知县程道元花翎同知衔吴永柏等禀称窃职等于宣统元年四月间提议于屯溪附近阳湖地方度地建校开办茶商两等小学堂曾经禀蒙茶税总局详请督宪补助常年经费当奉批示该茶董等创立两等小学造就茶商子弟自系力图改良振兴实业所请在于二成茶税项下岁拨银一千两以资补助应即照准仰俟该校成立之日再行给领具报并饬将开办情形学课章程禀送查核等因职等遵即会商开办该校校址由永柏助地计税二亩二厘三毫二丝一忽又孙绅富垣助地计税七分一厘二毫一丝七忽建筑费由廷俊助英洋壹千元永柏助英洋壹万零六百九十七元零二分七厘开办费由公款动支计洋八百零九元四角四分二厘常年经费由禀蒙详请批准于二成茶税项下岁拨银壹千两复由各茶商会议认可于各茶号每引加抽银洋二分岁约抽壹千元上下又由钱业认捐每年补助经费银洋四百元各茶铺认捐每年补助经费银洋壹百元职等公同筹议务期该校规模大备学科完全所有建筑校舍经营一切悉由永柏竭力主持推为校长尚堪胜任至所聘教员均系宗旨纯正学识优长校中规则悉遵　奏定章程变通办理该校系阖郡茶商公立自应辖归府属拟名曰徽州茶商公立崇正两等小学堂定于二月二十八日先行招生开课三月十三日行开校礼除将学课章程及职员教员履厯薪水学生人数各表册另文具送外所有成立情形理合禀请通详立案给示保护刊发钤记俾昭信守并恳札饬休宁县一体给示以资保护等情到府据此当经知府以该绅等输资建校并筹定常年经费热忱能力深堪嘉慰惟现在实业待兴孔亟体察徽州情形农林蚕三科目尤为当务之急原拟两等小学似不若改为初等农业学堂如虑学生程度不齐并准设立豫科二年再行升入本科与大部原奏及招考限制章程皆相肳合令即会同熟筹见复等由批复去后旋据该职□等复称公立两等小学本为振兴实业起见上年请拨茶厘款项曾经声明拟先造就普通学业然后徐图扩充今绎批示皆职等始愿所及而未敢骤请者现在职等会议宗旨己定学生程度不齐暂分甲乙丙三班甲班为农业本科先授以蚕业实习科乙班为农业预科二年毕业后授以农业贲习科丙班为初等小学简易科四年毕业后授林业实习科查教员吴清望曾在浙江农业学堂肄业有年即请教甲班学生于普通外注重蚕学本科俟稍有成效仍随时添购图画彝器实验地段并再聘专科教员以求完备所有原拟两等小学名称应即改为初等农业学堂现在学堂工程尚有待改待添之处除常年经费外永柏自愿筹补不致支绌理合将办理实在情形及两等改为初等农业缘由呈乞示遵等情当经知府批饬照办即定名曰徽州茶商公立初等农业学堂所需钤记饬令自行摹式付梓并据该堂长吴永柏将学课章程职员教员履厯薪水学生班次人数岁出岁入款目分别造具册表呈乞详请报部核定前来查徽州中学以下学堂无虑百所而实业独为缺如非无一二热心提倡之人财者寡义义者寡财鸠巨赀以建新校者更如麟角凤毛之不易一觏该绅洪廷俊首先发起捐银币千元以为之倡该绅吴永柏闻风兴起慨输巨万卒艰辛缔造以底于成洵属深明大义懿媺可风本年三月十三日开校之日知府亲诣行礼进教员学生而嘉奖之复肫肫以耐劳苦去骄奢相勖勉参考校舍器具轮奂一新附近空气清澄青碧葱郁又有菜畦十余亩适足留为实验场圃之用徽州实业教育当以此校为先河校舍规模亦当以此校为巨擘除饬查明建筑工用细数及捐地估价实数造册另行吁请奖叙以昭激劝外理合将呈到各表册一并具文详送仰祈宪台鉴核俯赐咨部详咨立案实为公便除详督抚宪外为此备由开册具申伏乞照详施行 

　　○禀请设地方审判分厅文 

　　敬禀者窃照地方审判厅各府照章应设一所业经知府将择定城北惠济仓旧址堪资建筑情形禀报在案伏查地方审判厅为合议折衷制凡不属初级审判权限及不服初级审判厅判决控诉抗告案件皆属斯厅管辖事理至为繁赜规模未便过隘自应悉照省城地方审判厅建筑设置惟徽属六邑区域辽阔婺源距郡二百四十里中隔五岭迤西如中云太白等处距县又数十百里祁门距郡百九十里迤西又百余里黟县距郡百四十里迤西又数十里各县仅设初级审判一所以上民事以价额物额不满二百两为限刑事以罚金二百元以下或禁拘一年以下为限余如命盗鬬殴婚姻继嗣案件皆应远赴郡城地方审判厅控诉毌论事主尸亲亲族见证跋涉维艰不足以示体恤即此相验一端官民毫无停滞往复亦须经旬设遇夏令何堪设想再三筹度窒碍实多知府悉心酌核窃谓宜援司法区域章程第五条婺源县城内应设地方审判分厅一所祁黟二县共设一所应就适中之祁门县城内择地建筑费由两邑摊认仍与初级审判厅及地方审判厅同时成立开办不得歧误庶足昭便易而利推行是否有当理合将应设地方审判分厅情形据寔禀陈仰祈大人鉴核训示祇遵寔为公便 

　　○陶恭修文庙文 

　　敬禀者窃照徽州府学文庙年久失修栋柱倾欹丹青剥落朔望瞻谒恒疚于心重以地方瘠苦筹欵为艰三载以来陆续设法筹集计共兴修三次尚未竣事谨撮大要上尘宪鉴大成殿梁柱势将倾圯是宜先其所急择要修理光绪三十四年委教授周赟会同故绅巴树谦监修并恭制祭器一百二十五件饬该教授敬谨庋藏遇有接替项目移交以重祀事是年共筹拨鹰洋五百五十元取有领状及报销细数附卷土木之工既完次议绘画之事宣统二年委许绅鸿熙及故绅巴树谦先后监修大成殿龛座仰尘楹桷门楣及列圣御扁十方统加绘画重新油漆是年共筹拨鹰洋二百九十八元七角四分取有领状报销细数附卷大成殿工方告竣两庑大成门棂星门内外尚未一律整齐宣统二年委许绅鸿熙吴绅敦仁会同估工需洋二百元之谱现已拨洋发交吴绅敦仁承领监修惟知府现奉委署安庆府篆未能亲监全工应由署徽州府许守督饬查考望宫墙而仰止幸免欧风美雨之摧残奉笾豆而跄然盖亦重道崇师所有事理合肃泐禀报仰祈大人鉴核批示立案实为公便再此项工程实用实支并不动用公款应请邀免委员验收以省烦费合并声明谨将知府恭制文庙祭器开具件数清折恭呈　宪鉴 
　　计开 
　　一玉爵代以锡质外涂白粉叁件 
　　一龙勺涂金龙首紫铜勺壹一件 
　　一云雷尊涂金木脚白甆朱盖盌合贰件有□ 
　　一象尊涂金木象壹件朱甆盖盌壹件有□ 
　　一牺尊涂金木牺壹件绿甆盖盌壹件有□ 
　　一秬鬯卣甆盖筒壹件有□ 
　　一元酒尊甆盖筒壹件有□ 
　　一灌地斝玻璃杯壹件 
　　一古铜香炉壹件红木座壹件 
　　一彩画长圆小香盘贰件 
　　一茅砂盆壹件 
　　一玻璃荷叶元酒盌壹件 
　　一太羹登木涂脚壹件盖盌壹件 
　　一铏鼎点铜锡三峯盖涂金牺耳三足鼎贰件 
　　一相甆杓贰件托贰件 
　　一龟纽盖黄油簠贰件 
　　一龟纽盖黄油簋贰件 
　　一黄油顶盖豆拾贰件 
　　一黄漆有盖笾拾贰件 
　　一黄漆朱裹帛篚叁件 
　　一红油平盖簠陆件 
　　一红油平盖簋陆件 
　　一蓝油平盖豆贰拾贰件 
　　一无盖漆笾贰拾贰件 
　　一红油帛篚陆件 
　　一司尊所陈设尊罍木台壹件高叁尺加阑版广叁尺陆寸 
　　一祭器橱壹件并锁钥壹件 
　　以上共壹百贰拾伍件饬府学教授周赟敬谨庋藏再木瓦油漆工料开销细数应请邀免造报合并声明 

　　○禀重修谯楼文 

　　敬禀者窃照徽州府署大门谯楼年久失修渐就倾欹近更有岌岌不终日之势考诸郡志询诸耆老此楼建始于宋宣和三年明宏治十四年前郡守彭泽重修中龛奉风云雷雨山川社稷左右龛以名宦梁任昉明孙遇配之楼下配以二十四柱郡人名曰献柱盖藉以镇厌五魁控制万壑徽郡人文商业甲于东南实发轫于此前贤剏置具有深意知府到任之初即有志修复适遇水旱偏灾末敢重劳民力去岁切实查勘危险更甚不得不亟谋修建之策估工须洋一千八百余元油漆尚不在内知府函商士绅幸各该绅等协力赞成一呼而集统计先后捐洋休邑花翎知府衔洪绅廷俊捐洋二百元茶业公所众商捐款三百元歙邑在籍直隶试用道程绅源铨捐洋五百元黟邑在籍江苏补用知府李绅显猷捐洋二百元婺邑候选训导潘绅鸣铎优廪生许绅器各捐洋一百元新隆泰商捐洋五十元俞蔚记捐洋三十元查绅允滋俞绅国文各捐洋二十元俞绅国成捐洋拾元又由知府另行筹拨洋五百九十三元共二千零二十三元此事慷慨出资洪绅廷俊实首倡之而竭诚劝集则程绅恩浚鲍绅振炳余绅攀荣李绅冬华实赞成之本拟今岁改作日者以年向不利择于宣统三年二月二十日开工询诸士绅众议佥同遂即决议已由知府遴委江绅友高吴绅敦仁汪绅宣晖等先行具领以便购求大木免误临时应用竹楼作记盖有待政成岁熟之年徽国多贤又半皆好义急公之士除谕饬各绅照办并移新任许守督饬监修外理合将集欵择吉重修大门谯楼情形先行禀报仰祈大人鉴核批示立案实为公便 

　　●陶甓公牍卷十一 

　　静海刘汝骥 

　　笺启 

　　◆笺启 

　　复署徽州府刘润生前辈沛然 
　　复黟县胡鞠生同年汝霖 
　　复黟县胡鞠生同年汝霖 
　　复黟县胡鞠生同年汝霖 
　　复婺绅李蠡莼侍郎昭炜 
　　复藩宪连 
　　复天主堂总司铎牧良 
　　复祁门县赵令元熙 
　　复歙绅徐端父盐检受麌 
　　复歙绅徐受麌 
　　复歙绅汪芸浦观察廷栋 
　　复歙绅汪云浦观察 
　　复歙绅黄艮峰孝廉家驹 
　　复绩绅程志侯茂才宗沂 
　　复祁门县赵令元熙 
　　复婺绅李蠡莼侍郎 
　　致屯溪公济局洪绅廷俊 
　　复歙绅程霞坡内翰锦龢 
　　复绩绅程宗沂 
　　复绩绅王昭三 
　　复绩绅王子干视学昭三 
　　致屯溪茶叶公所洪其相议员廷俊 
　　复洪绅廷俊 
　　致休宁县刘令敬襄 
　　复代绩溪县叶学仁 
　　复绩溪县叶学仁 
　　复婺源县魏令正鸿 
　　复洪绅廷俊 
　　复婺绅李子襄岁贡冬华 
　　复歙绅鲍逵卿孝廉鸿 
　　复徽属议员公函 
　　复歙绅方小琹大令文寯 
　　致黟绅余桂芬广文攀荣 
　　复祁绅方际平岁贡振均 
　　致绩绅朱石松秀才瑞麒 
　　复耶稣堂牧师唐进贤 
　　复婺绅李冬华 
　　复休绅王景尧直州倅世勋 
　　致物产会（一） 
　　致物产会（二） 
　　复物产会 
　　复黟绅李子嘉太守显猷 
　　复物产会洪绅廷俊 
　　答　　词 
　　复农业学堂监学教员吴绅宏绪情华 
　　复农业学堂 
　　复茶业公所程伯俊同年恩浚 

　　○复署徽州府刘润生前辈沛然 

　　十九日自金陵回皖得读惠书训诲拳拳莫名钦感晚谏垣逐队本无寸长谬蒙特达之知出典剧郡清夜自思恒廪廪以不称职为惧所幸萧规曹随得先达提撕而开示之贵西席冯君子乔清风亮节素所钦佩不以晚为不才俯允推毂当益收驾轻就熟之效此尤不胜大喜过望者也谨备关书一分聘金十二元呈上台端请转致前途草草不恭并请代道歉忱是所至祷晚拟于廿六日起程赴徽约六月初旬当可晤教引领黄山不尽区区手布敬复并请台安 

　　○复黟县胡鞠生同年汝霖 

　　二十三日专差赍到赐书环诵再三甚为焦虑贵县本着名瘠缺而不情之勒派无谓之委提纷至沓来又均系因人受累安得千亿万王阳化身来作黄金耶桃源鸡犬一夕数惊此不独贤者为之短气即弟亦代为不平者也敝处前奉局札二次本不愿遽行委提继奉到南洋火票再四踌躇始行札委此中情形当亦在洞鉴之中惟陈委已经就道无从觅缩地之法使神女不过灌坛且惭且愧如坐针毡至以为歉尊处巳径详局宪诉明原委当不致代人受过陈委人尚明白亦决不至絮絮饶舌致渎清听也手布敬复 

　　○复黟县胡鞠生同年汝霖 

　　奉读来函于官场积弊慨乎其言之卓识高骞钦佩无似惟尊意拟于节后乞休鄙意窃不以为然蒿目时艰我辈稍识诗书岂复有好官多钱之思想惟少不如意便悻悻挂冠以去此亦贤者之过昔文成之谪龙场文清之令罗城蛮烟瘴雨山鬼揶揄尚且坚忍不磨卒成大业谕者谓一生功业得力全在此处愿我公以两贤为法勿为彭泽令所欺也叨恃知己故敢尽言密嘱之件容即相时而动断不容此害羣之马扰害治安惟公留意南洋报费请仍由尊处径解少此一层曲折似觉直截了当手布敬复 

　　○复黟县胡鞠生同年汝霖 

　　初三日由驿奉到瑶章咳唾琳琅爱不释手初五日又奉到专足惠书知我公调署桐城大喜大喜执事博学循声久为上游所倚重乃推美区区荐剡撝谦奖励俱不敢当惟上台为地择人为桐城计则得矣其如我徽之失此贤宰官何族祠戒烟社一事弟己录批通饬各县一律举行将来未尽章程尚赖我公之手定善政未终遽昂首腾骧而去此又弟彷徨而失措者也来示谓桐城绅权最重此种风气恐不独桐城为然地方官但开诚布公以接待之其毁誉可置之度外若夫不根之言何处蔑有百升明月坦腹小儿明眼人自能辨之弟以孤峭之性不解杀人以媚人数月以来巳渐入众谤羣疑之圈内所敢自信者惟独立不惧四字而己罗令如能月杪到任请即束装晋省万勿迂道来郡又多一番周旋手布敬复 

　　○复婺绅李蠡莼侍郎昭炜 

　　十月初旬接奉钧谕如炙慈颜盥诵再三莫名钦感前阅省抄知我师一月之内往皖往宁日无暇晷想为铁路拒款事朝廷俯顺舆情闻外部诸公与英使竭力磋商此事已有转机盼盼担夫铁杵一事己经出示严禁并檄行六县一律遵办休宁学堂腐败骥亦有所闻容饬该县令切实整顿惟近日学堂糜费滥支到处皆然一小学堂每岁经费三四千元尚不敷用其实学生不过二三十人东郭滥竽居其多数似此情形尚求教育之溥及是所谓南辕而北其辕考戈壁鄂博情形而取道于巫来由非律滨诸岛也可叹骥初学作吏阅厯甚浅尚祈我师时锡箴言以砭纰谬不胜大愿手布专肃敬敂崇安 

　　○复藩宪连 

　　敬禀者本月二十四日邮奉钧谕敬悉我　宪台于十月二十日倡建同乡公学克期决议不日告成逖听之余莫名忭舞伏惟近日乡先达中其扬厯中外为环瀛之泰斗者莫如南皮浭阳二老南皮相国督鄂十余年剏建学堂规模闳大实荜路启山之巨手甲辰岁曾招天津学生二百名来鄂附学可谓惠及枌榆浭阳尚书輶轩所至学风蔚起去岁出镇金陵建模范学堂于节署西偏招同官同乡子弟饮食教诲于其间知府五月谒见尚书导之参观并闻有联合旗奉畿辅组织一旅学之议迄今尚未实行我　宪台节莅是邦独首以栽植后进为任万千广厦比之冬日大裘都讲升堂尽是北方学者从兹互相矜奋公共搘擎知必有独出冠时润埏霖垓以勉副我　宪台之期望者非仅如今日之所谓恳亲乐贤者巳也知府僻处山陬自惭棉薄谨专足寄呈银币壹百元以补助建筑之费斗浆可■〈奭斗〉来日方长伏冀　　大人赏收注籍使区区微名得附先达之末不胜大喜过望专肃禀复敬敂勋安伏惟慈鉴 

　　○复天主堂总司铎牧良 

　　径复者前覆一缄知早邀览顷又接展手书以休宁县汪社宝一案尚未提解至郡瞬届封印未能结案为虑自应催饬速行解讯当经专差札催刻日传集在案此敝府洞求民瘼之心非徒为贵司铎之所请也惟来函有误会之处不得不为贵总司铎切实论之查此案本属土田事件原与教务无涉既经县断无烦敝府查讯因迭次函嘱敝府立即答复立即札查接见胡先生时亦备述贵司铎办事公平素所钦佩此案必当秉公办理请寄语贵司铎放心此固交情关照亦为保全贵堂声名起见敝府于词讼案件最为注意不分是教非教皆敝府子民偶有因讼延累者必严批申斥想贵司铎早有所闻乃以猜疑之词谓敝署房科有为汪社宝効力者此则何所见而云然继又以受该令朦蔽案任久悬为词闻之尤为诧异敝府办事一秉大公断非他人所能淆惑各国条约传教谕单及贵教十诫七克之大旨亦尝讲求而涉猎之若不加检点信口开河敝府决不承认也要之讼则终凶总以大事化小小事化无为第一要着必不得巳而涉讼甚愿速訉速结俾吾民早安生业惟此案结讼已久恐非一堂所能了结年内为日无多若令两造候訉不获回家度岁亦殊为不安耳贵司铎慈善为怀深明大义用是覼缕言之惟希亮照为幸此复藉颂日祉 

　　○复祁门县赵令元熙 

　　初九日专足赍到赐书知荩画周详孜孜求治政见宗旨亦与鄙意相同循诵再三甚为佩慰徽属山居村氓视吾乡田间尤苦筹欵一节不能不慎重以出之一言以蔽之捐一钱得一钱之用而己贵治东山学堂旧有经费不为不丰闻近年所谓堂长者任意滥支毫无收束非加意考核不可敝处前有私塾改良条陈己经通禀层宪若批准照办或于教育不无小补黟县胡令所办族祠戒烟社甚为可法鄙意所注重者在族正一节不徒为戒烟一事也请与绅士会商并调查祠数报告为盼手布敬复 

　　○复歙绅徐端父盐检受麌 

　　昨读惠书敬悉一切执事讲求实业于植物学尤有心得更番讨论无任钦佩前日会勘两处自以惠济仓旧址为合宜稍为芟薙编一竹篱便绝好一试验埸或种槿当墉亦觉不俗不知此处木槿易植否杨柳不择地而生其用处亦宏至少须栽五千株应需工价请即与妥当橐陀切实订定种竹当取之问政山蔬谷类相士所宜可以临时布种果类若桃梨枇杷橘柚来禽女贞之属皆可试植惟移植购秧每株须工价若干亦须胸有成竹方有把握仍请详细列表见覆为盼府志今晨收到手布敬复 

　　○复歙绅徐受麌 

　　顷奉手书及米郎赛会琐记一册深山聋瞶得此馈贫大喜初九日单骑出行到南乡一带考言树艺情形兼询民间疾苦及至瞻洪一带则天容黯淡雨霰缤纷遂匆匆叱驭而返回署己二鼓矣次日本拟趋谒龙门连雨六日闷闷试办农林一节本无经费之可言鄙意得尺叫尺得寸则寸无所谓名目也质言之曰种树而己无所谓预算也一钱得一钱之用而已前恳购植采物各种请执事及时预备为盼若夫规画宏远发明新理自当俟诸专门森林学之热心君子姑虚左以待可也去岁奉到梅册敬谨展视无任钦仰有崔颢在前又不敢轻易落笔是以久未复命疏懒之咎尚祈鉴原手布敬复顺颂箸安 

　　○复歙绅汪芸浦观察廷栋 

　　前谒龙门渥承教诲因天色己晚匆匆告别行里许便雨霰纷飞致马瘏人疲回署己二鼓矣连日阴雨尚未专足叩谢至以为歉顷奉钧示如获指南近日吏治窳败民生困苦环瀛一辙此不独我徽为然而差役之玩疲则为他处所未有省宪求通下情一不知姓名人白禀拦舆便见施行甚至捏名匿名之攻讦亦饬查办地方官在地方办事不能不借重士绅偶有不当市虎杯蛇之口因缘而利用之刁民可畏牧令之聋聩亦可想见此世道人心之所系也可胜浩叹总之公是公非自有直道得我公指示如拨云雾而见青天盥诵再三曷胜九顿我公虽林下优游不与外事桑梓公益尚蕲提倡而扶助之则受赐者非仅区区已也手布敬复顺羾谢悃伏惟崇照不宣 

　　○复歙绅汪云浦观察 

　　顷奉钧示及承赐算学箕说各书并黄海题词歙县舆图各件均敬谨拜受谢谢新安为文学渊薮代有闻人近有搜求遗书之通饬想我公家学渊源收藏必富尚蕲广为搜集以饷海内是所至祷廿三日到北乡一带询田间疾苦过云岚山展谒忠烈王墓祠瞻仰须眉想见当年提戈跃马精神山势亦蟠欎雄奥惟廵阅四周童山濯濯一望无余若多植森林十年以后葱葱隹气必更可观质诸高明以为何如临溪米捐一节去岁南乡耆民及绅商学界再三敶诉鄙意本不以米捐为然继奉宪批准办事关兴学又重以上宪训条岂能遽翻前案幸续奉宪批有临溪学堂万难中止应另行筹抵速将此捐停止之语鄙意即以此语为宗旨已檄行歙绩两县令会绅妥筹矣尊筹拟将米麦捐名目改为埠头捐三字范围愈广或恐又生波折此亦不可不先事防之两县必山迩并无畛界之可分总以消除意见俯顺民情为的知关廑念故覼缕言之手布敬复 

　　○复歙绅黄艮峰孝廉家驹 

　　顷奉手书敬悉一是查紫阳书院档册所存书籍甚伙何至大半失去谁与典守责有攸归近日新学家视陈籍为无用之物束之高阁固不足恠愿执事宝贵而护惜之也安徽通志请即验明卷册借敝处一阅新安志歙贤罗鄂州撰想故家犹有存者仍请代求借阅为感弟案牍余暇酷嗜旧书迂谬如此知必为高掌远跖者所窃笑也手布敬复 

　　○复绩绅程志侯茂才宗沂 

　　前劳文从过访藉聆伟论倾倒无似顷奉惠书兼赐瑶章过蒙奖借愧不敢当徽州僻处山陬生利单简又惮于农事求治之方自当以痛除烟赌为第一要义人人痛心疾首之事地方官尚不能实力铲除则一切新政皆属空言去岁闻屯溪深渡等处久为莠民之渊薮当密札县令严拏缇骑未至蠕蠕者已望风而遁来示谓差役通信可谓洞见瘢结之论另单容严密查实以霹雳手段治之先大人博学硕望久为当代巨公所宗仰何俟戋戋者之赘言既蒙台命以墓铭见属又于先大人为词馆后辈谊不容辞惟年来案牍旁午此事久疏恐言之无文不足寿贞珉而传史乘耳手布敬复 

　　○复祁门县赵令元熙 

　　接奉惠书并媵新茶一串拜领谢谢为贫而仕不料今日官埸乃至为仕而贫言之可胜浩叹近日仕途大半皆枣膏詹唐甘松苏合一流人物京城谓之漂亮吾乡谓之有火色我辈迂拙自守不能取悦流俗固分之宜然自来名臣事业无不从困苦磨炼而出阳明之谪龙场清端之命罗城较执事今日所处地步其抑郁牢骚当犹过之若遽萌退志此后轰轰烈烈之事业从何做去愿执事以两贤为法勿自馁也手布敬复此颂政安 

　　○复婺绅李蠡莼侍郎 

　　六月十八日奉到手谕于民生国计慨乎其言之卓识高骞钦佩无似骥治郡无补深滋愧悚月前山洪涨发屯溪沿河房间冲毁者不少商家囤积盐茶各货损失者亦属不赀渭桥一村淹毙人口十八名尚不至如时报所登哀告徽人之情状已飞饬休宁令妥速抚恤矣郡城一带练江水几与河西桥平幸水流湍急一宵即退婺祁黟绩尚未得切实报告其余未被蛟患之处稻禾菽豆均葱蔚可观私心计之有秋当可预卜请我师稍纾廑念骥严禁滥保一疏蒙圣明采纳诏旨如何严厉衮衮诸公过而辄忘岂非怪事其未曾发抄者尚有请定国是一疏大旨以我国为立宪祖国剌剌至三千言改定官制时又上一小疏极言总理大臣之不宜轻设亦颇为两宫所嘉纳迂谬之见向不敢持以告人因我师沆瀣故敢直抒胸臆近日朝局水火士气嚣张阅各报纸所载日日会议日日请愿筑室道旁可为太息骥喑哑久矣北望觚棱犹时作问夜如何之想想我师亦有同情乎溽暑熏蒸惟珍卫不宣 

　　○致屯溪公济局洪绅廷俊 

　　义赈官赈诸劳擘画无任钦佩昨午匆匆告别行至小南海日已暮矣今晨五钟始行到署拨款移文已饬专差赴屯可转告杨世珍携带公文去领今日补放赈票想诸君已经照办当不至失信于百姓户口册略为统计有壹千六百十六名口之数厘局壹千两作洋银一千四百元加之贵处补助二百余元当亦所差无几缴票领洋之期亦勿过缓二十八九日均可请酌定灾区甚广为日方长此后调查各处灾情有无续募巨欵尚祈随时见告使鄙人稍赎旷官之咎不胜大愿手布敬颂筹安 

　　○复歙绅程霞坡内翰锦龢 

　　顷奉惠书老成之言颠扑不破惟砥柱中流非我公莫任公一言九鼎羣喙自息开会推举请从速决议公若谦让弟当造庐请教否则径请学台委派亦不从道谋筑室也手布敬复 

　　○复绩绅程宗沂 

　　仇十洲上□图未曾见过贵友若肯见示眼福多矣出重金以购之无此大力也犹忆庚子在京见有骠骑国图殊形诡状栩栩欲活以二十金购得之不意七月二十一日又落于碧眼虬须之手至今思之犹为怦怦徽州为东南邹鲁故家收藏必富鄙意拟搜先贤墨迹都为一集将来付诸石印以饷海内未知此愿能餍足否手布敬复 

　　○复绩绅王昭三 

　　十二日畅聆伟论倾倒无似次日造访请教大旆巳遄归矣怅怅来函于东山学堂事擘画精详极为中肯第四条决议提出余欵五百元为乡小学补助费以图普及尤为吃紧办法近日学堂文明巨子大抵以经济困难为词考其内容尚不敢遽下断语就表面论之一小学岁辄消耗三四千元不等学生实不过二十余人或十余人如此办法无论官费私费从何处搜括岂非普及之一大障碍贵邑劝学总董一职既经公推执事贵邑学务从此必焕然改观鄙人不为执事贺为学务得人贺也碧阳大考试卷师生感情之挚己见一斑容细读再行奉还手布敬复 

　　○复绩绅王子干视学昭三 

　　伻来奉手示及包封各件循环朗诵心目为开章正镡禀内十二条是否虚实为此案主脑一语破的切实调查此问题正不难解决好好先生率以察见渊鱼为戒一味作模棱语不知学务之不能发达正坐此病少年学子又从而叫嚣之药线一动万弩齐发几至巷无居人如此搅局真可浩叹承惠盐豉二封拜谢和菜根咀嚼之饶有滋味也手布复颂年祺不宣 

　　○致屯溪茶叶公所洪其相议员廷俊 

　　敬启者郡治谯楼年久失修近更有岌岌不终日之象考诸郡志此楼之设固为郡守听政之所实所以坐镇五魁控制万壑前贤剏置具有深意我徽人文甲科商业富庶之盛甲于东南实基础于此此非厌胜荒谬之谈亦今之舆图家所公认者也鄙人到任之初即有志修复适去夏蛟洪告警未敢重劳民力旧冬切寔查勘危险更甚趁此时改作尚易为力若俟其栋折榱崩一瓦一椽尽成虀粉恐此后更难为役一切情形谅巳在台端洞鉴之中执事造福桑梓物望翕然应如何设法筹捐若借重鼎言必易速于蒇事众擎易举一木难支江南季布微公谁属手达专恳并候筹复无任翘企之至六邑各绅均此不另 

　　○复洪绅廷俊 

　　前上筹修谯楼一书冒昧陈请甚抱不安顷奉惠书既蒙执事指囷之赠又得程君借箸之筹两公皆热心公益力任其难曷胜佩谯楼工程前邀郡绅估算总须在二千四百元之谱得此五百元基础巳立此后或易于劝募鄙人当昼击木鱼夕诵南无此事必底于成诸君子如有闻风而起者将来落成之日必勒贞珉以纪其事又不能不归美两公提倡之力也去岁中学风潮本不能专责学生更不能归咎程德佩一人程生亦斐然可造之才鄙人甚为甄赏今岁入学鄙人当加意玉成请转致程绅不另启也手布敬复 

　　○致休宁县刘令敬襄 

　　敬启者顷接休宁生员某某邮递函禀知尊处派董监督塾师自是为整顿教育起见此项塾师讨人厌憎者原所不免惟若辈衣食所关若奉行者操之过蹙亦恐而走险铤上年敝省因陶汰塾师激出重案某县令竟褫其职今岁毘陵劝学总董几不保其命某县令亦大遭呵斥前车既覆不可不引为殷鉴且若辈所望不赊乡民视钱如命贫寒子弟出钱少许便稍识之无亦未始与教育无补此间操纵甚费斟酌察阅函词甚为哀痛应请执事体察情形妥为区处该董等只巽言以劝导之万无挟官力以强迫之庶学务地方两有裨益迂见如是即希卓裁是幸手布专达并颂荩安 

　　○复代绩溪县叶学仁 

　　杉秧三百株照收恰好及时栽种快慰无似署左新开荒壤现己裁成枇杷橘树百余株偶得余暇即荷锄学圃凡所手植甚爱惜也张令休致已见明谕省委尚未奉明文执事勤敏弟所深悉应办事尽放手为之手布敬复 

　　○复绩溪县叶学仁 

　　来函读悉东山学堂及时开学此是正当办法王绅昭三暂行权代必能条理秩然甚慰男子作事第一件要去就分明明明恋栈故作若推若挽之状此种人最讨人厌张合死去何关魏室兴亡况区区一学究乎既知退矣何大公无我之账又不肯揭示大廷广众之中如此奥妙真令人无从索解宪批尚未奉到若不以鄙见为然从此不闻不问固所愿也此复 

　　○复婺源县魏令正鸿 

　　来牍诵悉下车数日筹划各节皆能洞中肯綮痿疲久病之乡得贤令尹以针砭之必霍然而思起也何胜忻慰投票纸及当选执照巳于十二日由驿札发朱标五日送到报查字样当不致误仍祈将收到日期由邮报查以释鄙念此后有会商要件尽可随赐数行不必拘敬禀恭惟套语也公牍批发交来差赍回此复 

　　○复洪绅廷俊 

　　日前奉示知物产会己经成立甚佩荩筹会费预算约须三千番贵县绅商担任三之二由五县补助三之一所议亦极允洽己檄行各县会绅妥筹矣另抄札稿奉上备考事务所应用图记并即照办仍将启用日期摹式报查为荷歙祁黟绩各绅均己筹有端倪惟婺源交通不便尚未接有报告并闻此复 

　　○复婺绅李子襄岁贡冬华 

　　顷读赐书敬悉种切九年预备之事官绅同与有责得执事以提倡之均己秩然就序公德贤劳至为佩物产会场已经择定处所会费预算约须三千元由休宁绅商担任三之二其一由五县协助前据洪绅报告巳檄行各县妥筹矣贵县物产丰饶自不待言鄙意先儒著作未经表章者尚多教育品中本有此一部分请寄语各绅广为搜讨统计学会亦经组织成立其为一时通才妙选无疑坿寄学会格纸三百页请分致各绅先从法制第一股查照方策子目逐条撰说以次再逐渐报告似不致茫无头绪能事促迫未免不情诸君皆博学能文物望所归不能不交相勖勉也手布敬复 

　　○复歙绅鲍逵卿孝廉鸿 

　　顷奉大箸民情习惯各条言之娓娓极中肯綮来示犹自疑形丑抑何撝谦乃尔嫫毌无盐原各有一副眼睛然不知子都之姣亦可谓天下之无目者矣一笑惟管中之窥亟思全豹想执事亦素知太守之馋也蔚文荫森二君想近日亦有大文得暇过我至盼至盼头痛胡说谅之此颂箸安 

　　○复徽属议员公函 

　　十六日未刻奉专足赐书知诸君子已安抵省垣公德贤劳无任景企月之初九日戌刻奉　抚宪歌电饬查洪君被控一案尔时批禀尚未奉到弟即于是夜亥刻结结实实禀复初十日雇健足限四日到省较电禀尤为直捷想十三日己达宪鉴矣另抄禀稿呈阅时局日孱惟赖诸君子谠言伟论共挽时艰若桀犬跖客何处无之此不足为盛德累也并祈致语洪绅幸勿以此介意手布奉复容晤达悃并颂筹安不一 

　　○复歙绅方小琹大令文寯 

　　奉读大箸于诉讼习惯言之凿凿笔亦断制精严知君于法典学三折肱矣至佩至佩第二至第六类请即赓续起草能事促迫未免不情谅之此颂箸安 

　　○致黟绅余桂芬广文攀荣 

　　前恳调查法制一科民情风俗绅士三项习惯想已分条撰说请即赐下以便汇纂物产会调查所得几何并祈广为征集以便定期开会切盼切盼 

　　○复祁绅方际平岁贡振均 

　　前由邮递到民情三项报告已核明汇送省调查局诉讼习惯暂可从缓请即查照法制第三股子目逐条答问沿习利弊务以直言无隐为主物产会场已经安排妥当专待各县调查所得物品集有成数即行定期开会请即传语各绅商从速征集多多益善是所切盼商务分会已经组织成立亦属当务之急仍应由县核明详请札派候批县通禀立案方与部章相符手布敬复 

　　○致绩绅朱石松秀才瑞麒 

　　前据曹绅作明赍呈调查法制报告展读大箸风俗绅士二项尤为击节当即面交学会格纸二百页嘱转致缮清寄府以便汇核编纂此公一去渺如黄鹤怪事怪事仍请执事将民情风俗绅士三项习惯报告先行缮好邮递敝处是所切望执事学识弟所深许敝处延订为名誉调查员已将大名详送省调查局矣候另备公牍寄上手布专达此颁箸安 

　　○复耶稣堂牧师唐进贤 

　　唐牧师阁下来函敬悉求雨不求雨听人自便原无强迫之理汪银喜等因此小事辄至王万春家滋闹又捣毁家具什物实属不应已即日札饬休宁县谕董妥处约束该处居民不许藉端滋事矣此复即颂时祺 

　　○复婺绅李冬华 

　　郑生来郡赍呈手书并而询筹办各事知己孟晋力行至为佩级法制一科请即先将民情风俗绅士办事三习惯逐条撰说寄府以便编纂愈确切愈好披阅各县报告多有敷衍缴卷者此非实事求是意也学会诸绅皆学识兼优知必有觥觥大文亟思一覩为快谯楼事荷诸公推诚劝募潘绅鸣铎许绅器慨然各认捐一百元以为先河此意尤为可感请致意余彛伯大令近日到城否前奉赐书及楹联各件尚未专函致谢晤时并蕲道歉物产会调查所得品类前单只三十余种鄙人实未餍足尚祈诸公竭力以经营之余详公牍内手布敬复此颂箸安 

　　○复休绅王景尧直州倅世勋 

　　伻来奉手书及三项报告均读讫此项法制子目由省局所颁并无异同只答问有详有略有切题不切题之分别弟处广征鸿文将于此互证参观以求其差异即以此为纂订法典之定本也披阅大箸一过识解既高此一枝笔亦一时无两钦佩钦佩时局日艰惟赖诸君挚诚毅力同肩此一副担子一二不逞之徒狺狺狂吠何足介意手布敬复 

　　○致物产会（一） 

　　月间未得报告甚闷会场一切布置谅己经营妥善请绘图一纸调查所得物产共若干种应需厨架装饰各器具如何预备请详细开单示知过重阳节后便须订开会日期由敝处分别出示具柬邀集阖属绅商与兹大会将来开会时间点缀亦不可少未审诸公如何预备请公推一人来郡面谈尤为周至切盼切盼 

　　○致物产会（二） 

　　会场布置点缀己面商不赘物品解说书此最紧要之事记述以切实简明为主所以供审查之用诸君皆博雅通敏必优为之务祈于三日内编成寄府切盼切盼 

　　○复物产会 

　　来函读悉会期已近诸君实力经营鄙人极为高兴各物品务须装饰精好此虽外观却极当注意之事贵县未到物品作速催送歙分会装饰最好外四县巳专差催饬运送矣入场拟售铜钞三枚另拟优待式请查照印好寄敝处壹百张余由会酌量分赠广告发还应补填日期即由事务所照送各分会较为妥速征集书籍如未有函帙务请装饰夹板简章略为更正附寄告示三十张会员一览表请查收另单注明并奉还此复 

　　○复黟绅李子嘉太守显猷 

　　伻来赍奉手书并承惠藏书十种榧子一筒谨一一登拜感谢无似贵府失事之案纠伙至三四十人其非平空乌合必有窝顿通气之人可知弟处前派巡警二名到贵县侦探者以此不意该巡士回郡仅以去向不一踪迹毫无禀复我国警察本在幼稚时代固不足言侦探之术用也日前访闻休宁县拏获盗匪三名讯系殷家汇人并供出窝家某姓惟是否此案正盗已否移解贵县未据报闻殊为焦灼贵县旧今两年刼案迭出一无破获实不成事阎令到任之初弟便谆谆切嘱告以今日治黟当以治盗为第一要紧事可联络绅富参酌清乡法行之岂意荏■〈艹冉〉年余未曾实行又连出刼案三起此不独该令之咎无可逭抑弟所终日彷徨无地自容者也除严饬该县上紧缉拏外先此奉复以纾廑忧并候道履惟希亮察不宣 

　　○复物产会洪绅廷俊 

　　顷读惠书敬悉一切转送出品巳订有规则另备公牍送阅惟已经审定应行赴赛之品究有若干种是否即照来表统行赴赛请详细示知南洋会期为日方长运赀旅费自须宽为筹备亦必须力为撙节各县未解之款弟仍当设法筹济必不使执事之独为其难也又查阅寄来收支录内有土太厦司代办监督公馆支洋二十元一项甚为诧异弟于十一月初七申刻到屯初九日申刻回郡其间三餐皆在本会叨扰差役轿夫每日自发饭钱濒行时向饭馆买点心吃自己亲手付钱此共见共闻之事究竟此二十元作何开销想事务所必有细则请查帐开单示知以便核实事关公欵一文不能含胡也此复 

　　○答　　词 

　　本日物产会开会学生来庆祝者三百余人本监督实深欣悦本监督无他训辞惟望我学生日新月异皆成大器谨捐廉一百元交由劝学所总董王绅制成奖品按名分给以作纪念谨答 

　　○复农业学堂监学教员吴绅宏绪情华 

　　顷奉惠书及纪念品照片各件均拜领敬悉河干拜别瞬已月余想学生与日俱进又当刮目相看欣慰无似管子有言地宜不任草田多秽其国谓之饥国其君谓之寄生之君每诵此言辄为浃背大江以南徽国实为奥区稍为讲求树一获百可操左诸君皆劬学巨子治生求学原不分为两事总以习劳去奢为主脑愿诸君及学生交相奋勉也照片光线不甚合宜衮衮诸公皆非本来面目鄙人亦非故我一粲附寄详稿请查阅手布敬复 

　　○复农业学堂 

　　伻来奉手书及本科预科学生考卷均拜读悉鄙人智懵菽麦又闇于新知年来为案牍所困大有不殖将落之愳谬蒙诸公推重愧何可言惟结习未忘最喜与二三同志商量旧学又最喜读少年英发文字各科试卷容细读再行奉上又闻贵校学生至今未放假尤为之称赞不已郡城官立学校已久矣阒其无人矣附寄小园王瓜四十条聊佐嘉蔬以消盛暑此瓜种子来自敝乡色深碧皮棱起瓤子小与本地产腹大皮皴黄者迥异鄙人手自栽种所获甚丰老农入市卖瓜辄夸口曰人家瓜皆苦我家独甜鄙人亦不脱此种习气选种改良觕有一得敢请大实业家一鉴定之手布敬复 

　　○复茶业公所程伯俊同年恩浚 

　　奉手示及义账征信录均拜读悉容即详送各宪以昭大信茶局请匀拨学费一案奉　督宪批就己拨定之款酌量支配鄙意中学堂系一府范围决不至再遭剥削至各项小学彼瘠此肥诚所不免酌量摊分似系正当办法　督宪奖物产会札文尊处系六月六日由邮转寄今日始行递到察系邮局误递大通故尔往返迟滞十余日之久我徽出品统得金银铜奖牌八十一分尚不为少此次奖励系专了本属物产会一场将来运赛劝业会出品经审查大臣审定必另有一番奖励也便中函致运送员汪德恒将会埸近日情形详细告知是所切盼手布敬复 

　　●陶甓公牍卷十二 

　　静海刘汝骥 

　　法制 

　　◆法制 

　　申送六县民情风俗绅士办事习惯报告册文 

　　徽州府为申送事案奉宪台札饬调查法制统计事项按期报告等因奉经知府就署设立统计处派委各县学识兼优热心公益之士绅组织统计学会分任调查并令将法制事项一并分条撰说随时报告以凭汇核编订业将委绅职名及办理情形呈报在案兹据歙绅鲍鸿汪达本鲍振炳休绅王世勋婺绅汪开宗汪镜芙董晋璧祁绅方振均黟绅余攀荣绩绅朱瑞麒等先后编送民情风俗绅士办事习惯各方策陆续报告前来知府复加审核尚属确切理合汇册缮正具文申送仰祈宪台鉴核为此备由具申伏乞照验施行抚宪朱批据送该府六县民情风俗绅士办事习惯报告册均悉察阅纂辑各条尚属详赡良深嘉慰仍督饬各该绅等将其余各项报告详细调查依限造送务期益加精密为要仰调查局汇入编纂并转饬知照缴册存 

　　歙县民情之习惯 
　　歙县风俗之习惯 
　　歙县绅士办事之习惯 
　　休宁民情之习惯 
　　休宁风俗之习惯 
　　休宁绅士办事之习惯 
　　婺源民情之习惯 
　　婺源风俗之习惯 
　　婺源绅士办事之习惯 
　　祁门民情之习惯 
　　祁门风俗之习惯 
　　祁门绅士办事之习惯 
　　黟县民情之习惯 
　　黟县风俗之习惯 
　　黟县绅士办事之习惯 
　　绩溪民情之习惯 
　　绩溪风俗之习惯 
　　绩溪绅士办事之习惯 

　　○歙县民情之习惯（宣统元年调查） 

　　歙县鲍　鸿起草静海刘汝骥审核 

　　甲　从生活上观察民情 
　　乙　从行为上观察民情 
　　丙　从成绩上观察民情 
　　丁　从团体上观察民情 
　　戊　从教育上观察民情 
　　己　从道德上观察民情 

　　△甲　从生活上观察民情 

　　子　住居之流动固定 
　　丑　共产析产之趋势 
　　寅　食用好尚之方针 
　　卯　生产者不生产者之分数 

　　子　住居之流动固定 

　　歙俗十室九空中人之家子弟踰十龄辄学贾于外比长则数岁一归以为常不轻去其乡其尽室以行从而迁徙者盖寡俚谚有之曰歙县千年归故里则居住之固定可知 

　　丑　共产析产之趋势 

　　歙民曩饶于经济慕张公艺之风以同居合爨为美谈兵燹而后荡析离散有孝廉父别居者矣就目前大势论之析产者多共产者少 

　　寅　食用好尚之方针 

　　歙处万山中习俭朴干嘉之世鹾业盛富户多稍稍趋奢华书籍字画金玉古玩储藏最富一食用之细日费万钱者有之粤匪乱后内容愈瘠表面愈华好洋货者多好土货者少外强中干识者忧之 

　　卯　生产者不生产者之分数 

　　歙除东乡民气未复外以南乡为最勤北乡次之西乡又次之南乡多山而少田苞芦茶漆茶菊珠兰花出数颇多胼胝作苦妇女且然矧在男子故无旷土无闲民北乡茶梨称是西乡则舍禾稼少生活故荒田隙地视他处为多合一邑平均计之生产者什之八不生产者什之二 

　　△乙　从行为上观察民情 

　　子　权利义务之观念 
　　丑　诉讼之诬实 
　　寅　婚嫁之年龄 
　　卯　溺女之有无 

　　子　权利义务之观念 

　　明知为权利义务之所在而放弃之民即至愚不若是傎也惟风气未开明昧不齐创见之事辄生疑虑他不具论即如此次初选投票放弃选举权者已居其半调查户口造谣抗阻者实繁有徒其明证也 

　　丑　诉讼之诬实 

　　歙俗朴而谧弗好讼讼必以实迩来士习日浇习为险诈前抚冯喜投匦告密三五劣神迎机而应诬官诬绅岌岌乎不可终日赖今中丞朱饬地方官查办出示严禁风乃少杀 

　　寅　婚嫁之年龄 

　　富民饶于赀则婚嫁早往往在弱冠前贫者迟至二三十岁不等 

　　卯　溺女之有无 

　　贫家女子有自襁褓时为人抱养作童媳者至溺女之风向来所无 

　　△丙　从成绩上观察民情 

　　子　职业趋重之点 
　　丑　制造之品类 

　　子　职业趋重之点 

　　歙民向以读书为荣以当兵为耻又轻农而重商商业昔以盐典为大宗近则以茶业为命脉此外乡人服田力穑有唐宋之遗风焉 

　　丑　制造之品类 

　　歙无大工厂惟曹素功胡开文之墨驰名中外此外如郡肆之日月晷水旱罗经罗绢岩镇之剪彩花篏螺甸器漆墨砚盒皆精美南乡之蜜枣虹坑之空心挂面托山之缸钵牛沙之竹器亦自成一家惟非大宗出品 

　　△丁　从团体上观察民情 

　　子　集会结社之目的 
　　丑　交隙间之况状 

　　子　集会结社之目的 

　　商会教育会及旧日文会善会明达士绅皆以公益为目的至下流社会则好以迎神为事其逐年一行者有保安会其间年一行者有忏会会辄有戏戏必有赌贻害地方殊非浅鲜仅以迷信目之犹其小焉者也 

　　丑　交隙间之况状 

　　歙僻处山陬与外人交际少山谷之氓闻足音则跫然喜矣偶有交涉惟一二教堂近亦敛迹畏法不敢多事 

　　△戊　从教育上观察民情 

　　子　受学者百分之比例 
　　丑　报纸之销数 

　　子　受学者百分之比例 

　　歙邑两等学堂官立民立有二十余处调查旧日家塾及蒙童私塾亦有千余所识字者约百分之七惟深浅不同 

　　丑　报纸之销数 

　　学堂商会及城镇绅商皆喜阅报纸乡曲农民不知报纸为何事销数不甚鼓多 

　　△己　从道德上观察民情 

　　子　犯罪以何项为最多 
　　丑　自杀之多寡 

　　子　犯罪以何项为最多 

　　近来吾歙不法行为在社会上占多数者曰客民曰赌棍客民以江右为最强聚众行凶流为贼盗者亦复不少今方谋地方自治矣禁烟则彼不受禁赌则彼不受土著赌棍又以客民为羽翼以衙役为爪牙故厯来禀赌从无拿获到案者一纸官符直若辈之发财票耳去恶不尽反起而与告发人为难为民除害是所望于良有司 

　　丑　自杀之多寡 

　　歙民尚气好胜遇拂意事短见轻生者间亦有之 

　　○歙县风俗之习惯（宣统元年调查） 

　　歙县鲍振炳起草静海刘汝骥审核 

　　祭祀 
　　丧葬 
　　婚娶 
　　居处 
　　服饰 
　　饮食 
　　岁时 
　　乐歌 
　　方言 
　　游燕 
　　神道 
　　宗教 

　　△祭祀 

　　歙聚族而居清明冬至必有事于祖庙有宰猪羊者有虚供珍错及蔬果者祭品丰俭不一类皆奏乐歌曲子姓一堂衣冠跄济爵三献礼成退此外家自为祭文稍杀端午中秋及岁终岁首皆举行焉清明有祭墓礼祭毕剪纸为钱挂冢而归大村有文会三月三日祭文昌礼与祠祭畧等 

　　△丧葬 

　　马氏有言曰丧祭之礼约则终者掩藏矣歙多浮棺久且暴露半惑于堪舆祸福之说半为习俗所缚中人之产苟遇大故棺敛之费仅数十金而僧道之追荐冥器冥财之焚耗求神散福之食用往往数倍于此否则众訾之偶有心知其非者亦震于物议不敢居薄待其亲之名俗以越七日为一七至七七四十九日而殡殡而葬者什一不葬而厝者什九徽歙治茔坚固华美较胜于他属山地最贱卜葬购数丈隙土较常价数倍或数十倍不等其最不可解者属纩衣衾泥用古服色男女裙服冠履皆同正不独鼓乐迎宾贻经生家之訾议也 

　　△婚娶 

　　歙俗尚早婚男女嫁娶年皆在二十以内其贫不能聘与择配稍苛待字至二十外者羣以为失时矣结婚颇较贫富论门第一切听命尊长行聘用财或墨银百圆至二三百圆不等媵以鱼肉馒首之类奁厚薄不一无亲迎礼舆饰以彩非素封大家不鼓乐近小康家间用之三朝新郎与新妇谒土神谚曰出行岂行庙见之礼而误耶归则祀灶祀毕举手一调釜中羹盖犹三日入厨下之意其最无理者为闹房合卺之夕高烧巨烛置果酒坐新夫妇于上亲朋环列猜拳行令甚或涂粉作小丑状以博新娘之一笑谑也而失之虐矣习俗移人虽搢绅之家不免 

　　△居处 

　　弥望皆瓦屋他处惟名城巨镇有之徽歙则小村落皆然草房绝少屋多建楼大家厅事极宏敞梁用松柱用杉柏与银杏皆本邑产墙用砖铺地以石或用砖及木板一门颜雕刻费辄数十百金但天井小少窗光线黑暗此其所短床几各器类以坚木为之傅以漆亦土产起居之适贫富不甚相远溪山清丽居此者如置身画图中故人人有不忍轻去其乡之意四民早作夜息亦尚不失常度云 

　　△服饰 

　　歙扃万山服饰宜约按之事寔殊不尽然通邑以西乡为最华当年鹾业大盛扬州靡俗遂渐输入又与休邑鳞接自发逆乱平徽属商务聚于屯溪一冠履之时趋一袍袴之新样其自江浙来者休首承之次即及歙之西乡近少妇好效沪妆年长者犹戴鬏（扬州旧制）此今昔习染之大验也最朴质者为南乡富家坐拥厚赀男则冬不裘夏不葛女则不珠翠不脂粉与西乡适成一反例东北乡服御文野在西南之间是以洋货之用数以西乡为多土货之销场以南乡为最 

　　△饮食 

　　歙山多田少产米常供不给求东西两乡犹能输其羡于邻境惟南乡与北乡之黄山农家多种苞芦以自食非小康之家几不易得米面不常食商铺有定律月四餐六餐而已肉食用猪食牛羊者绝少鳞族羽属亦不多得寒素家风以蔬豆为常用品如新洲之萝卜葛塘之白菜问政山之笋皆绝美市中所制豆腐亦远胜他处有毛豆腐者乃江浙各属所未有惟卫生家不取焉富有者早起喜食盐茶蛋且用以供客酒则土酿与购自他省者参半皆力薄而性烈无深醇者 

　　△岁时 

　　一年佳节若立春元宵端午中秋冬至除夕蚤起卑幼至尊长前叩喜夜聚家人团饮（端午家宴在日中）肴之精粗多寡不一四簋者居多二月二日与腊月二十四日亦然上已重九独缺如新年礼节较盛戚族闾里冠带往来互祝贺相见作吉语或以茶食相贶农家者流预于旧腊以米粉制粿名曰寿桃作开年馈送品盖于酬应寓省俭之意焉谚有云老亲必拜年以亲情渐疏藉此岁一联合示不忘也 

　　△乐歌 

　　古乐寝亡雅歌不作上流社会类多不解音律家计稍裕者遇喜庆事或雇吹手作乐歌曲所唱多徽调乱弹间以昆腔亦有邀清客小唱者名曰唱灯棚大半下流社会中人每遇诸神诞日好事少年或乐为此其甚者则选班演戏矣又俗有摊簧小调之类音尤靡靡词野俚不可听近学堂有音乐一科以改良俗乐为宗旨风气初开能者盖鲜未易收反正之功也 

　　△方言 

　　歙地多山方言阅数里而一变下西乡一带较平旷故自潭渡郑村至岩市长龄桥以上迤逦二十余里乡语略同上西乡则悬殊矣东乡方言亦不甚相远惟南乡边境与北乡黄山深处出言竟不易晓总之音以近郭为客去城愈远言之相去亦愈远绅士及惯旅行之商界中人往往能说普通官话然亦有宦游数十年仍操土音者 

　　△游燕 

　　歙州大好山水即寻常一邱一壑亦自可爱黄山北乡秀甲东南然征朋结社载酒登临者盖鲜每当三春和暖菜花满地间有约五六同志就空旷之地狂歌纵饮一骋豪情者又间有相约游雄村桃花坝者渔梁每赛灯船亦有买舟以随诸后者此外名胜之区不胜枚举往往终年无骚人逸客携洒过从附城如仰斗阁如意寺白云禅院景皆幽胜官绅或借作燕会之处至若妇女游春及谢太傅之东山丝竹则绝无之他如喜事飨客或举春宴肴馔极俭约用鱼翅用鸭者盖寡 

　　△神道 

　　神道设数圣人所以补政刑之所不及也不料迷信之害一至于此年例有保安会数年开光一次游神演戏科敛丁口其所供奉者不一大约五瘟大王小王及汪公八九相公居多妇女喜拜观音大士大士庵住持为女僧亦间有男僧及道士者六月二十四日灵山雷祖会香火最盛红男绿女肩相摩趾相接如是者数昼夜九十月间各乡又有所谓忏香会者推年老在会久者为香头同朝九华之地藏齐云之上帝旗锣诵佛长途喃喃不休归则设坛建醮七日坛前列大香数十百炷（高四尺余粗如柱故名屋柱香）综计各费千金至数百金不等二月二日各铺户高悬土地财神衣于堂争华鬬丽以供一炬弗惜也土地庙财神庙大小村落所在多有五福庙亦无处无之其最可笑者有病外症拜祷获愈遂如其患处购猪肉代以酬神者有当春祈时窃神之纸履或攫会中之碗以为求子之劵者噫嘻神之魔力大已 

　　△宗教 

　　歙为程朱阙里（祠在篁墩今己倾圯）士大夫类能受孔子戒卫道严而信道笃卓然不惑于异端佛入中国久潜移默化几于无地无禅林歙多名山昔又最富故各处有寺观谈佛法者惟妇女居多间有茹素诵经者城中有英国耶稣堂又有法国天主堂奉教者尚少惟犯罪奸民偶借为护符焉 

　　○歙县绅士办事之习惯（宣统元年调查） 

　　歙县汪达本起草静海刘汝骥审核 

　　甲　属诸人者 
　　乙　属诸事者 

　　△甲　属诸人者 

　　子　资格 
　　丑　责任 
　　寅　任免 
　　卯　期限 
　　辰　功过 
　　巳　有给无给 

　　子　资格 

　　绅士之选任无一定资格凡在籍京外各官及举贡生员有名誉有资望者皆推重之 

　　丑　责任 

　　地方推行新政绅士能负责任者十无二三高者不与外事否则虚与委蛇而已 

　　寅　任免 

　　绅士办事向无任期亦无免例其有声名狼藉为里党所指摘者官长必摈斥之 

　　卯　期限 

　　向来地方公事归绅士办理者无一定期限惟现行新政如教育会长商会总理当选议员各职由投票公举者则以部章规定之其期限三年一年不等亦有期已满而续任与期未满而辞职者则须临时决议 

　　辰　功过 

　　绅士办事无记功记过之条然正绅终得好名誉否则即为士夫所诟病乡人所怨诅直道之公于兹可见 

　　巳　有给无给 

　　绅士办事尽义务者多受俸给者少惟学界既禀最厚然办事认真与否则在乎得人不得人不在俸给之有无 

　　△乙　属诸事者 

　　子　宗旨 
　　丑　权限 
　　寅　能力 
　　卯　秩序 
　　辰　效果 
　　巳　有继续力无继续力 
　　午　规则 
　　未　经费 

　　子　宗旨 

　　办事宗旨因人而异有以图公益谋自治为宗旨者如剏设学堂而垫经费陈列物产而赛工艺是也有以假公事营私利为宗旨者如裁串私征而短洋价筹拨学费而不立案是也当分别观之 

　　丑　权限 

　　每办一事每筹一捐绅与绅争学与商争权限不明冲突易起其何以治 

　　寅　能力 

　　商界农工界待举之事甚多惟苦于地方贫瘠财力既弱能力尚浅议论多而成功少职是之故 

　　卯　秩序 

　　凡官长邀集众绅公同议决之事无不秩序井然此次复选举最有秩序足为后来办事之模范 

　　辰　效果 

　　渔梁坝之修复由程氏乐输万年桥之重新由绅商赞助其利百世行人赖之就今岁论亢旱近四十日山塘田禾半皆枯槁惟吕堨昌堨鲍南堨工程完密一律有秋此效果之尤彰明较著者也 

　　巳　有继续力无继续力 

　　堨务塘工皆创自唐宋厯千百年而不坠可谓有继续力潭渡之敦素学堂棠樾之龙山学堂皆旋作旋辍此外保团树艺廵警各要政若有若无势将倾仆能维系而支撑之是所望于大政治家大经济家 

　　午　规则 

　　族祠必先禁约善举皆有规条此私家之纂述也至商会教育会及咨议选举自治选举各项皆遵守部定规则不敢自为风气 

　　未　经费 

　　徽属官立小学堂皆有大宗的款惟歙邑则无中学堂岁拨银五千两洋一千元紫阳初级师范岁息银三千两此系一府范围不入歙县预算之内昔号富州今称贫国每办一事仰屋咨嗟现经合县士绅集议由钱粮洋余项下岁提钱五千串拨作巡警教练所经费罗掘之穷巳可概见 

　　○休宁民情之习惯（宣统元年调查） 

　　休宁王世勋起草静海刘汝骥审核 

　　甲　从生活上观察民情 
　　乙　从行为上观察民情 
　　丙　从成绩上观察民情 
　　丁　从团体上观察民情 
　　戊　从教育上观察民情 
　　己　从道德上观察民情 

　　△甲　从生活上观察民情 

　　子　住居之流动固定 
　　丑　共产析产之趋势 
　　寅　食用好尚之方针 
　　卯　生产者与不生产者之分数 

　　子　住居之流动固定 

　　流动固定似即休谚在家出门之谓也此邦人多外贸乡贤金忠节集中尝屡及之就今日而论北乡之龙源北山东乡之十五六八都南乡之临溪■〈氵乂〉口及高枧以上诸族大半商于汉口或来年一归或隔二三年一归视水陆之远近而定至苏杭沪甬一水顺流往者尤众其老迈一乡不相往来者山农村丁而已 

　　丑　共产析产之趋势 

　　父母在不别籍不异财休人颇知此义然兄弟众多子姓繁衍析产之事亦贤人君子所不能禁昔年如南门汪北门汪互相愆尤此析产之蓍鉴也近人如某某之挖窖案枝节横生鬼蜮迭出本析产也偏托共产以寻衅族邻视之如虎狼都董畏之如蜂虿此怪现状足为世道之忧 

　　寅　食用好尚之方针 

　　食为民天休地生之休人食之此谓惟土物爱若荪田米临溪米四都万安米炊饭易熟入口质软他米多不及此其佐盘飧者若黎溪青螺岭后黄精由溪桃花鱼石田雕花卜皆称上品至洋酒之用于宴会洋芭芦之施于小盌洋乳为哺儿之要件番馔乃请客之恒需则休宁尚未盛行偶一见之不必云奢用物则不然洋油洋布几于比户可封学堂所用则铅笔药水也商人所用则毛毡铁柜也以此验其为奢吾不敢讳吾亦不敢决总之土货不改良洋货则乘隙而入履霜坚氷匪朝夕故无怪万安临溪等处之土机积赊巨万谈工艺者色阻研土产者灰心究之为民情之奢尚非正本清源之论 

　　卯　生产者与不生产者之分数 

　　编查户口法未实行生产者与不生产者之分数从何而定就耳所闻目所见者约畧言之可矣喝雉呼卢之偶聚一不生产者类也如大河滨西门头约有数百辈白役乞者之散居一不生产者类也如打脚肚东西行约有数百辈至窃贼之散于四乡痞棍之杂于村众无论巳计休宁一邑窃案不破者数十起生端讹索者数十起交差候保势所不免监收待质例所当然如斯种类关系民生平均时间与不生产者相去一间以三十三都之民而默为估量于是命曰不生产者十分之一 

　　△乙　从行为上观察民情 

　　子　权利义务之观念 
　　丑　诉讼事之诬实 
　　寅　婚嫁之年龄 
　　卯　溺女之有无 

　　子　权利义务之观念 

　　权利义务属新名词老师宿儒尚难解释近年选举之重迭学堂之增多公益之举似有进步但风气初开尚须提倡试观选举人名册一事家有不动产五千元者不肯书名屯溪黎阳数百店报营业者无一成越国紫阳诸大族甘放弃者居多数新理不明是谓心死开通此辈计将安出吾曰多设小学实行宣讲都董由投票公举官长用民事新律 

　　丑　诉讼事之诬实 

　　讼事之诬实殊虽启颊谨以境过情迁者验之某案则迭索不休奉层批而始息某案则恶僧行诈几害人以无穷此巳结也有以得窖控者而空屋避毒之士子不能归家有以窝顿告者而负薪撑船之良民相嗟于道当时情形闻者悯之故古来循吏案无留牍随到随问随问随结 

　　寅　婚嫁之年龄 

　　向平之愿无富贵贫贱而不然古者男子三十而娶女人二十而嫁今不能援是例也咏桃夭诗行反马礼大率以女年十六男年二十左右为率或以学问经济二问题扣之则婚嫁从迟是然是说也必地无遗利人无不学而后可也否则不如及时及时之岁月定于父母之体察不定于条例之限制至若年龄为经济所悞者则吸烟懒作之孤壮无村蔑有老大徒伤之轿夫城屯尤伙此当别论 

　　卯　溺女之有无 

　　溺女之风休人不认其有也然以公济一局言之收养女婴岁以数十屯溪如此四乡可知深山老坳窭人丐妇岂无胞衣甫脱置之隘巷者书至此不忍言矣吾请揭而告之曰欲求溺女之无风俗之厚必于编查户口时见女多之家量为资给调查学龄儿童时见女子及龄者代谋女教此地方公益之大者果能行之不怠擎之以羣则女界之安全长寿可计日以待 

　　△丙　从成绩上观察民情 

　　子　职业趋重之点 
　　丑　制造之品类 

　　子　职业趋重之点 

　　从本境之职业言之屯溪率口黎阳阳湖一市茶之区也朱明节届男妇壮幼业此者以数万计茶号藉钱庄以赀助之分茶品为二十余样统名之曰洋庄此趋重之点即耐苦之征也此外经商远出者白岳浙江直视同传舍田土荒芜既让安庆人以入垦矣工匠缺乏又召江西人以伐木烧炭矣喧宾夺主积重难移欲求挽救之方宜立乡团树自治机关为要 

　　丑　制造之品类 

　　休宁之制造以手足也以竹木也铜铁但施于小件布疋略见其权舆城中之水烟袋万安之罗经屯河之竹椅茶区之篾箱以烟作墨有胡开文以皮作胶有石翼农以蜜制枣有胡子卿以藕磨粉有后底汪皆我休特出之品物产陈列将于是乎选择 

　　△丁　从团体上观察民情 

　　子　集会结社之目的 
　　丑　交际间之状况 

　　子　集会结社之目的 

　　休宁之富在于屯溪局卡林立商贾辐辏故善举最易组合同仁会以揜埋路骼为目的公济局以施药送棺收婴施牛痘为目的华山惜字会培文惜字会以敬惜字纸为目的阳湖登善集万安停槥处以暂安旅榇为目的此社会之最有价值者也城中为通邑眼光所注商会私塾改良会毫无影响统计处自治公所虚有其名书吏研究所则门面初张貌是神非或且变本加厉最无谓者黎阳磨豆腐赣帮八月一差班之土地会西关庙杨三舍人之龙灯会城隍庙之演戏赛会好事者为之似非预备时代所宜 

　　丑　交际间之状况 

　　以土著言交际则孤姓单丁受巨族之凌轹食力作苦召邻豪之欺侵开放之义不明则溪口以上各族龂龂主仆天足会难发达矣畛域之心未化则里广山左右诸村抵制茶捐乡小学费踌躇矣以土客言交际则遂棍赣痞口舌兴戎近时怀桐等人又稍稍有事焉民教交涉县中不多而天主福音各行其道意见消融至于满汉问题则此邦人士咸知亲爱无事调停 

　　△戊　从教育上观察民情 

　　子　受学者百分之比例 
　　丑　报纸之销数 

　　子　受学者百分之比例 

　　调查户口与调查学龄儿童尚未有效惟休宁距离东西百数十里南北数十里向以三十三都计兵燹至今元气未复经劝学所支配为二十四学区己酉下学期开学上课之校已二十余所 

　　丑　报纸之销数 

　　官报之派销如政治报学部报南洋报安徽报由县署转发各界芜湖报汉口报商界偶一见之上海之日报如神州如时报如中外如申报如新闻如舆论如女报由屯溪民局寄送者约十分内外由邮局寄送者约五十分内外又东方杂志教育杂志卫生报医报国粹报见于绅学商界者约十分云 

　　△己　从道德上观察民情 

　　子　犯罪以何项为多 
　　丑　自杀之多寡 

　　子　犯罪以何项为多 

　　诉讼见于堂期理处先诸绅董此为争讼不入犯罪若贼盗立有专条赌博列于杂犯无处无之居于多数更若麻雀已奉明禁烟馆一律歇业法本实行操不过切过屠之嚼亦难更仆此外詈骂殴奸与藉尸行讹事虽有而不多云 

　　丑　自杀之多寡 

　　刚愎激切之气盛于北而衰于南休宁山深箐密北隔长江三四百里采风问俗者类以善良称之懦弱例之操刀自杀之风绝无仅有投水悬梁视彼加多或尸属自行棺殓或地远不闻于官无数可纪惟服烟毒一项曾奉抚院白话告示照例严禁不意身充刑房之蠹偏利用此假命案以为生涯且歇原告于其家或代传呈以成案百般钩结虽有神明之宰鲜不为之眩惑若辈之秘密主义以押人为发财之地以保释为索逋之方坐视被累者破家鬻产而不之顾此承办之书吏遇官司幕客不避嫌疑孰知其祸一至于此哉故因自杀问题而慨然言之以供贤明调查 

　　○休宁风俗之习惯（宣统元年调查） 

　　休宁王世勋起草静海刘汝骥审核 

　　祭祀 
　　丧葬 
　　婚娶 
　　居处 
　　服饰 
　　饮食 
　　岁时 
　　乐歌 
　　方言 
　　游燕 
　　神道 
　　宗教 

　　△祭祀 

　　休宁祀事之举行于地方者典籍载有定礼官绅以时从事民间则五祀之外加以扫墓扬厉铺张者用猪羊馔盌用鼓手爆铳此族人合祭其祖出于有祀产者时逢清明一为之达绅回籍一为之祠祭则中元冬至新正各随其俗家中拜祖亦如之肴必备三牲蔬必以时宜如男丁远出代以妇女雍雍将事风俗以厚 

　　△丧葬 

　　初丧则将死者换内衣具路饭焚冥轿焚锡箔一面报本家亲戚吊哭者至助冥箔助丝棉随人而异用僧道以诹时唤火夫以入殓而伙夫之抬价讹索昔有碑禁今犹踵弊入殓之后办回归逢七请其棺多用杉木十合十二合不等棺内用布用棉用绫纺石灰亦不等丧家满四十九日而除灵穿麻穿白递蓝素而止剃发从俗贵贱不改葬事礼有定期例禁久厝蒿目山邱浮厝遍地者何故义冢官山丛葬巳满凡有柩者必须买地一也买地之难休宁为最地主不清葬后多累二也坟地之价主一册二中资推印费乃不赀三也家长之棺兄弟牵制一房擅主众人为难四也仅以迷信吉凶目之犹其浅焉者也 

　　△婚娶 

　　文明结婚以扫去繁文缛节为先兹揭其陋习以备劝诫论婚之家先讨八字必问女子缠足不缠足缠足信为大姓不缠足者疑为小姓一陋也门户相当男家无言矣女家又要求家赀之比我好彼媒妁以虚与委蛇对付之二陋也事谐矣开一礼单送男家去縻费以二百圆为中数三陋也星期既定聘礼或有不给媒妁不敢担此任女家必欲求其盈虽男家借贷典质而不顾四陋也幸而勉强敷用而花轿鼓吹头面酒烛下人之把持甲头之讨索其实数必出于估数之外几耗中人之产五陋也鼓乐喧于门灯烛辉于室衣冠集于筵内有哭声母不忍舍其女也外有争吵声下人索赏封也主者噤不作声旁人圆其说曰不哭不发不争不发五陋也醮礼成矣交拜毕矣三朝新妇拜谒翁姑礼也而闹新人之俗相沿不废扮弄新奇伤风败俗意何取乎六陋也回门甫毕男家之责备苛求尽入于女母之耳女母召其婿于内室礼未行毕口已开声曰是云云者而出于若家耶吾何能堪婿但唯唯退细心不吃旋设盛席日晡席罢母又持女哭而别七陋也互接亲家女母赴召而男母不报于是奁赠有责言三节有责言始则背诉于戚里继则面数乎女母而新人若闻若不能尽闻至进退左右俱龃龉积不能平男母乃禁儿子省其岳家甚或禁儿子入乃妇房八陋也如此成为风俗皆由女学不兴家庭教育无人讲习有心风化者将若之何 

　　△居处 

　　低小之屋或以土为墙或以草为瓦四都源瑶碣源之棚民以及烧炭挖栲种山卜苞芦者大率类此不讲光线仅蔽风雨床与灶接人与畜居或一室一妇也或十室八室而无二三妇也店铺栈房但讲门面街道不开阔则火政未修也巷路不打扫则清道具文也弊至病疾大作人畜两瘟绅富之家重门深严似无以上诸弊而智识尚未通开惑八宅之东西配三元之年命置水沟日光风门于不问一入夏令湿气熏蒸床帷为之灌吸暑热因而乘逞居处之关系岂不重哉 

　　△服饰 

　　地多灵草木人尚古衣冠衣冠之古乡村甚于街市一袍也十年不变样一鞋袜也隔岁不移形今则窄袖紧身仿操衣而制袄呢袍草帽恃有表之可观此风盛于学堂经商者从而法之矣绅衿则徧身绮罗漏卮无算妇人则竹素花布年年花样翻新然亦城市然也若抱瓮之妻剪韭之妇固我行我志矣 

　　△饮食 

　　以休宁之田济休宁之食恒患供不敷求其食皆米也旱涝一告绝粒堪虞戊申水灾之后米价徐平盖绅富调剂之力苞芦山芋其收成较籼糯为易以补民食之不足茶则娥眉熙春为此邦之特产酒则元陈四甲乃土人所自窨市人一日三餐而苦者减其一至药饵糕饼数虽更仆 

　　△岁时 

　　市人重过年旧岁之胜负若何东伙之更替若何皆于岁首定之四乡商店则夏秋二时尤重茶成于夏谷成于秋茶之价起则乡店获利谷之熟丰则乡店又获利端午市停半日中秋如常酒食俱备其丰杀视人数资本数而异清明节远归祭扫千人一律回家过年则百中之一 

　　△乐歌 

　　琴瑟载于诗章古谱流传解人难遇若丁祭之乐歌在官之吹手其名虽是其实皆非近惟休宁城校与各乡校备风琴数具冷然一阕最易陶写多力墨拉似即古之七音云 

　　△方言 

　　居山之人唇舌多厚出音多钝休宁面积多山故方言未能普通率二三十里而一变流口以上一口音也小□以上一口音也龙湾以上一口音也与婺祁近而祁人之鼻音与婺人之唇音皆潜滋浸润于其间岩脚以上一口音也休城以上一口音也与黟太近而黟人之牙音太人之喉音胥依稀影响于其际屯溪以上一口音也草市以上一口音也下与歙邑毘连歙音和平故屯溪以下略似之最难解者屯溪一带水间泛宅浮家欵乃相语即世居屯溪者闻而不知所谓今欲求统合之方非各乡学堂添一国语科不可 

　　△游燕 

　　店伙有嬉工私塾有节假学堂有暑假年假官吏有不办公之例定日期通俗以为然也此为游息之时乎岩脚有齐云凤湖有落石万安有半亭屯溪有华山合郡以为胜也此为游眺之地乎至若燕会一事镇与乡殊贵与贱异城中面馆两间菜苦不能适口惟屯溪紫云馆得月楼各树一帜有游客忘归之盛焉八客之食几费何曾万钱恕之者曰此偶然为之为嘉宾欢也 

　　△神道 

　　就乱坛以请汤药问灵姑以断疾病在祈祷者之愚己不待赘吾谓医道不明而神道得以蒙利也自仙方之说盛行而华陀建庙于隆阜吕祖塑像于华山马鞍山黑面有灵则扎纸手纸脚以谢之矣临溪周宣有灵则焚纸鸡纸伞以报之矣牛一发瘟则请神出游以为牛福吾曾见于阳湖人一致疠则请神跑马以保平安吾又见于黎阳此由医道不明之证据而僧道之诬说得以乘隙而入城隍庙之扮鬼会邑人之相沿也齐云山之报父母恩名山之所供奉也诸如此类作俑无后 

　　△宗教 

　　休宁有天主堂二耶稣堂一其教民彼少于此释教口诵牟尼而若辈多嗜烟癖赌道教像奉天师而若辈多茹荤娶妻二氏之衰其徒自取果报之说妇女尤宗若回回教不吃猪肉则休邑闻其语未见其人 

　　○休宁绅士办事之习惯（宣统元年调查） 

　　休宁王世勋起草静海刘汝骥审核 

　　甲　属诸人者 
　　乙　属诸事者 

　　△甲　属诸人者 

　　子　资格 
　　丑　责任 
　　寅　任免 
　　卯　期限 
　　辰　功过 
　　巳　有给无给 

　　子　资格 

　　休宁一邑都三十有三以在籍人员而襄助官事则每都一人或三四人视地方人户多寡而定是曰都董市镇则有店董之名大致由公举请地方官谕饬现在自治章程巳经颁布应改以前都董不由选举之弊 

　　丑　责任 

　　都统有调处之责无裁判之权以本都事为限制以户婚田土事为限制间有邻都兼办者非奉特别谕单不可是项责任向无一定章程先事既无研究临期但知敷衍新学新政放弃良多可嘅也 

　　寅　任免 

　　都董无任免定期除明犯刑律外有一举而终身不废者是其人之贤能矣乎核之事实有然有不然也如有始勤终怠及改行易操之都董必斥退另举其里党指摘确有证据者亦如之 

　　卯　期限 

　　官吏有期限办学有期限而都董独无期限是规则之未完全也拟此后按照咨议选举三年一次或遵照部定教育会章两年一次庶均逸劳而易综核 

　　辰　功过 

　　向章都董无记功记过之举洁身自爱表率一乡者固有世家相授夤缘滥竽者亦在所不免故公益多未振兴私德又属缺憾如某董之犯吸烟某董之疲玩学务拟自今始先行记过以观后效其如何记功容拟另章 

　　巳　有给无给 

　　该都捕有给保有给每事唤其到场由事主投钱百六十八文贪者不拘刑事另论董则绅衿耆富位置既高排解是任无所用其给也路远则备舆夫供茶点而巳民固不出给也官亦不予给也若苞苴夜贡及事后得财此不在于有给之列 

　　△乙　属诸事者 

　　子　宗旨 
　　丑　权限 
　　寅　能力 
　　卯　秩序 
　　辰　效果 
　　巳　有继续力无继续力 
　　午　规则 
　　未　经费 

　　子　宗旨 

　　地方应办之事以自治为完全部分而学务为部分之一善举为部分之一晰而言之屯溪公济局屯市同仁会阳湖登善集万安停槥处华山惜字会城中培文惜字会皆以募有成效裨益地方为宗旨此善举范围内也学务问题则城校堂长其宗旨在改良劝学总董其宗旨在普及各乡校董其宗旨在就地筹款以兴乡学此学务范围内也至农工商会及警察与地方自治俟办有成效再志 

　　丑　权限 

　　都董之权仅查复事实而张弛损益自有县主愿认与否自在两造都董无与此谓权限各项善董按照所定规则切实经理之筹款一节捐户乐从与否捐户操其权政体之合宜与否县主操其权学务则界限尤明不敢侵越 

　　寅　能力 

　　能力以绅士现办各事能否胜任而言就学务一端言之总董认真推广己酉上学期城乡校有十八处以视戊申之休宁已四倍之矣其它劝学员组织报社劝学师范皆能辅之翼之将来自治机关岂异人任 

　　卯　秩序 

　　学堂之秩序则学生服堂长之命令调查事务所之秩序则调查员从所长之指挥民事之秩序则都图绅董受县主之约朿此公德上事也至于私德则家有家长店有店东有周道之率循焉 

　　辰　效果 

　　戊申五月休宁水灾浩大赖有官赈义赈就地赈有加无巳地方终底安谧南乡渭桥以上田骨被冲永难种作为之详请丈豁而居民不至远徙粮差作恶多端经汪昌鼐汪开培等控勒碑禁而良民不至逋逃佥税二册书贤愚不等吴国溶等禀陈情形革弊便民竖禁碑于大堂此后卖业推税之户可不受其掯索若新政种种则萌芽甫茁收果从迟云 

　　巳　有继续力无继续力 

　　休邑急公钱粮众志成城厯久弗替也屯溪公济局之善举财归实用源源乐输也此有继续力也盐局附设之戒烟会药丸将罄续捐为难也万安等处纱厂之亏折棉纱价贵出入难敷也此无继续力也办事非难得人为难于斯益信 

　　午　规则 

　　休宁官校之初章早为学宪嘉许洎今生徒共遵守之其日课尤注重国文兼勤写字星期日在自习室温习不令出外此办学之规则也公济局婴医药棺出入纷縜所有银钱数目年年刊征信录此劝捐之规则也至礼教风俗政学新理不于此论 

　　未　经费 

　　各都积谷捐计每担壹升也公济局愿捐计每日一愿或二三十愿也各乡学生学费计每年十元六元以至于不收费也登善集公积租额计年有叁百余担也若文会祀产向不报告者兹姑从缺 

　　○婺源民情之习惯（宣统元年调查） 

　　婺源汪开宗起草静海刘汝骥审核 

　　甲　从生活上观察民情 
　　乙　从行为上观察民情 
　　丙　从成绩上观察民情 
　　丁　从团体上观察民情 
　　戊　从教育上观察民情 
　　己　从道德上观察民情 

　　△甲　从生活上观察民情 

　　子　住居之流动固定 
　　丑　共产析产之趋势 
　　寅　食用好尚之方针 
　　卯　生产者不生产者之分数 

　　子　住居之流动固定 

　　住居之流动固定有二原因一在地理一在生计山居之民多固定泽居之民多流动此原于地理者也沃土之民以怀安而生系累则固定多瘠土之民以困乏而思进取则流动多此原于生计者也婺源山岭重迭无大川流就地理论民情宜固定迫于生计遂不得不流动流动者之经营以木墨茶三种实业为多流动者之分数东北两乡居多童子垂髫有离父母从乡人走数千里外自营生活者此商界特色也近今新学发明士人亦翻然有远志负书担囊肩背相望抑间有东渡大和西赴欧美以博求新智识者 

　　丑　共产析产之趋势 

　　九世同居之说吾国史册着为美谈有矫情以相仿者矣若婺民则无之为父母者及诸子婚娶毕即为之析产令自谋生活巳则传食于子若汉陆贾故事道光以前婺邑商战大竞家裕户饶抑未始非析产之效发逆而后商业衰颓十室九空然析产之风则如故也 

　　寅　食用好尚之方针 

　　婺民素质朴最可嘉者大腹贾在外开行栈毛蓝土布长衫红青土布马褂双梁阔头粗布鞋以会客于茶寮酒肆笙歌罗绮之丛至今苏松人传为笑话亦以此重婺商焉光绪以来此风寖微邑人之好尚爰分两种其守旧者必足不出乡关戮力于农圃以为生者也否则寒儒下士恐欧风之污人者也此外盖无人不喜洋货嗜新品矣昔之婺富而俭今之婺贫而奢所出日多所入日寡如之何其能继也 

　　卯　生产者不生产者之分数 

　　吾国生计问题种种受外人朘削而朘削之最酷者莫如鸦片其它洋货不过攫吾财而已鸦片则并吾民生产力而胥攫之此殆中国之通患而吾婺受患尤巨下流贫民烟瘾特深即令如限戒绝此辈重疾初瘳断难能力之骤长非生聚十年邑之元气何由复也地既不便交通民又无大资本生计萧条人浮于事就表面计之生产者十之八就里面察之能完全其生产力者不过八分之三 

　　△乙　从行为上观察民情 

　　子　权利义务之观念 
　　丑　诉讼事之诬实 
　　寅　婚嫁之年龄 
　　卯　溺女之有无 

　　子　权利义务之观念 

　　权利与义务相对待者也邑之大患莫甚于险陂贪狡之夫假义务为名以行其争权攘利之术办学堂目的祗在争公费办邮政目的祗在拆私函办警务目的祇在扣饷项肥身家办工艺办戒烟目的祇在勒索捐款布置私人大言以欺众曰吾事事能尽义务绅董其貌奴隶其心紫夺朱郑乱雅履霜冰至君子惧焉 

　　丑　诉讼事之诬实 

　　婺邑民情故敦愿也比年以来讼事日多婚姻细故可勒罚千余洋觞豆微争可牵累数十户而借学争款藉尸讹财之案更司空见惯靡月不闻其巧者勾通丁幕颠倒贤奸不疑无兄乃谓盗嫂曾参纯孝居然杀人昔时敦愿之风澌灭殆尽岂民情生而巧诈欤实由二三劣绅演出此恶象使邑人蒙玷也翁归披籍而别贞淫庞参拔薤而安良懦是在学道爱人之君子 

　　寅　婚嫁之年龄 

　　气候与身体有密切关系故居热带之人婚嫁必早居寒带之人婚嫁必迟室家与学业尤有密切关系故蛮野之国婚嫁多早文明之国婚嫁多迟就婺邑经纬度及社会情状计婚嫁年龄男子应以廿四五岁女子应以二十岁为适当乃乡俗联姻多尚同齿婚嫁期在十七八岁为多富贵之家配合尤早未胜舞象已谱求凰甫结鸦鬟辄来雁币子姓繁而尫羸强半学殖落而进取难言职此之由至乡曲贫民年逾三十配偶未谐者又在在皆有其因由经济困难其果将使户口消灭此又婺源隐忧匹夫与有匡正之责者也 

　　卯　溺女之有无 

　　痛哉中国有溺女之俗也其残酷较黑种之杀人以祭红种之猎人以食殆尤过之揆厥由来近因在生计艰难远因则在女职旷废生发未燥即针其耳缠其跌防闲其出入学问艺术皆不得与男子同贫民遂以女子为耗食累人之物方生而致死之其忍可恶其愚抑可矜矣婺民溺女者尚罕然弃女则时有之窭人女艰于抚字往往乘夜绷襁挂富家门环或置市面屠案见者即出为倡捐洋银数元给乳养者领去再就邻近劝捐若干作常年哺乳之资领袖者一年看验一次养成或为择偶或即以配其子若孙领袖者例不干预若卖为婢妾则得出而禁止然从未闻有鬻养女为婢妾者此尚足征吾邑风气之厚 

　　△丙　从成绩上观察民情 

　　子　职业趋重之点 
　　丑　制造之品类 

　　子　职业趋重之点 

　　婺自朱子后政界学界代有伟人乡人荣之生子皆欲读书必不堪造就者始遣之从事商途若农若工则更厌弃鄙夷惟寄迹市廛挂名庠序者比比焉生利日寡分利日多经济困难实由于此我邑冈峦重迭其民精神坚忍窃谓严樵采之禁则林业可兴辟风水之谬则矿业可兴组织公司优奖艺徒则工业商业可兴易曰穷则变变则通因素喜读书之习而利用之令读书者皆舍空文而注重实业我邑其可量乎 

　　丑　制造之品类 

　　婺邑制造以茶墨二者为特色墨销售遍国中制造最精亦最宏茶则焙法花样陈陈相因亟宜研究新法以求优胜地步他如莒根山之纸朱村之草纸洪源之火纸源口玉坦之皮纸皆取材植物各具匠心然出数有限销路未畅究不足言纸业若夫龙尾之砚中云之雨伞甲道巡检司之油纸山坑之火爆思口宋家之铜锁精且良矣业此者寥寥未能输入外埠识者惜之 

　　△丁　从团体上观察民情 

　　子　集会结社之目的 
　　丑　交际间之状况 

　　子　集会结社之目的 

　　婺邑社会有以一邑为范围者有以一乡一村为范围者紫阳学社目的在辅助官治文庙灯会目的在庄严祀事劝学所目的在普及教育自治研究所目的在讨论公益物产分会目的在宏奖实业统计分会目的在调查庶物不缠足会目的在改良闺范皆以一邑为范围者也城乡之集善局以慈善为目的水龙会水筹会以拯火灾为目的各乡文会以观摩文艺为目兮青苗会以保护农林为目的桥会路会以便行人备水患为目的皆以一乡一村为范围者也惜风气未开以私人集赀结社为教育政治实业上之研究者寂然罕闻而敛费酬神若同年会戏会土地会社会灶会胡帅会李帅会等则不一而足其尤著者如城乡之四月八会东乡汪口之三宝仙会北乡清华之端阳会南乡中云之重阳会演戏至十余日縻费至数百金竭可惜之脂膏以媚无知之土木已属大愚尤可恶者会场一开赌局林立奸人倚为利薮荡子因而破家邑尹悬禁赌之示而书役巧藉以抽头营佐借弹压为名而赌棍例有所馈献伤风败俗为害不可殚述此俗不革婺邑名誉减损多矣 

　　丑　交际间之状况 

　　婺邑交际占大部分者有数端一为对于外人自董门建天主教堂邑遂有白种人足迹奸民借奉教为护符欺压乡里邑人祇有文明之争绝无冲突之举久之司铎嘉居民平恕严斥教徒之凶横者民教遂至今相安此与外人交际之颠末也一为对于旅民婺与江西之浮梁乐平德兴浙江之开化等县皆犬牙相错邑人不注意工艺故江西工民多佣食其间其人性多粗犷稍不如意辄呶呶忿詈而婺人处之淡然又婺水直接乐河乐邑沿河村氓争运货争赁纤时有要挟婺舟阻截河道之暴动而乐邑船户屯聚婺埠者居人从不欺侵至若商界旅婺者布业有黟帮盐业酱业有休宁帮于业丝业有泾帮其人皆极和平主客尤无窒碍此与旅民交际之情状也若夫豪强武断乡曲劣绅把持官司衙役欺赚村氓奸商吞噬债项虽或有之必不韪于公论直道其犹未冺已 

　　△戊　从教育上观察民情 

　　子　受学者百分之比例 
　　丑　报纸之销数 

　　子　受学者百分之比例 

　　婺邑女界多不识字男界则喜读书畴习科学未停应童子试者千余人数家村落必有蒙塾赣省名士舒梦兰游婺纪事诗云最喜晚春风日好采茶娘子听书声盖实录也据光绪三十四年劝学所报告公私学堂共五十八处男女学生祇一千四百零八名然如城西明伦小学校生徒廿余人而报告称五十五人则人数容有未实各处私塾未列报告者尚多以昔日受学者之数相比例殊觉衰耗已甚风气未开欤抑办法未善也姑就识字人数约计之男界百分之七女界百分之一 

　　丑　报纸之销数 

　　我婺地僻民贫阅报者鲜前创设阅报社一处未匝岁中辍邮局又玩懈异常故四乡有商业在外者多不由邑邮递送惟时报二份神州日报三分汇报二份新闻报中外日报各一份而巳至若外交报各种官报除县署外无人购阅购报如此其少递报如彼其艰宜邑人故见自封全无世界思想也 

　　△己　从道德上观察民情 

　　子　犯罪以何项为最多 
　　丑　自杀之多寡 

　　子　犯罪以何项为最多 

　　有已受官府逮治之罪有未受官府逮治而影响及于风俗之罪小人失意不足以败风俗也不幸小人得意包揽词讼而长吏延为上宾斁坏伦常而雄狐列于冠带乡民私心自忖以为彼上流人物尚作奸犯科不畏人言吾侪小人又何诛焉则社会之行为不堪问矣呜呼庆封富而易内之风开叔鱼尊而鬻狱之门启谁为作俑不得不叹息痛恨于二三小人矣硁硁自好之彦力挽狂澜且遭排击而不敢与争吾深为地方自治前途危也 

　　丑　自杀之多寡 

　　婺源民气宽柔自杀者罕然投水服毒间见之于弱妇人非妇人刚于男子也其蹈此者或因有所忿（如夫妻反目翁姑诟谇之类）或因有所愧（如私隐被家人觉察或外人讦发）或因有所慑（如被豪强诬压冤抑不能自伸）此皆女界无学使然他日教育溥及必无等性命于鸿毛以细故而捐生者 

　　○婺源风俗之习惯（宣统元年调查） 

　　婺源汪镜芙起草静海刘汝骥审核 

　　祭祀 
　　丧葬 
　　婚嫁 
　　居处 
　　服饰 
　　饮食 
　　岁时 
　　乐歌 
　　方言 
　　游燕 
　　神道 
　　宗教 

　　△祭祀 

　　婺邑为朱子父母之邦又得江慎修汪双池两先生起而继之故礼教尤为修明风俗最重祖庙数家村落皆建祠以祀其先人祠分大宗支宗主祭之人有以嫡为贵者有以齿为贵者有以爵为贵者盖大宗小宗之法亡别子继别之序紊遂缘人情以定制也祭之疏数无定清明冬至始祖诞辰无不肃然孝享其它岁时荐新及因事致告则不于庙而于寝俗少墓祭但岁除必荐青精之饭寒食必标白打之钱祭祀之品节以文公家礼为宗五乡大都相似 

　　△丧葬 

　　婺俗丧葬士大夫家犹有礼意之存人子遭丧一切绞衾衿冒棺椁与夫衰麻之等哭泣之节饘粥之食祭奠之期皆有治丧者为之戒备欲荣其亲者则请贵人题主欲存其亲者则请文士志墓五乡风气大畧相同至若迷信风水顾忌时日小数经年停丧不葬或厝诸浅土致为盗贼所发素封之家往往供佛饭僧为亲忏悔丧祭之日多招吹手摐金伐鼓若演剧然俱非美俗此则急宜整顿者也 

　　△婚嫁 

　　昏礼尚门阀齐年齿下达之后六礼必备无论贫富皆有其文男女大约以十八九为期及期壻家彩舆往迎妇至壻揖以入两家均用鼓乐冠裳环佩照耀门庭城中为冠盖之地东北多富商尚奢华西南较俭陋近来业茶者多亦有渐趋于靡之势惟女学未能发达妇人有为争奁从争礼数致当昏嫁而不昏嫁者乡曲贫民子息既多必乳养媳妇或子未生而先抱媳皆由于此 

　　△居处 

　　婺为万山丛薄之区地主闭藏人之生其间者性情同之居处亦复相类居室之制大都三间四合缭以周墙有深奥而无开敞此通病也干嘉之间五乡富庶楼台拔地栋宇连云兵燹以来壮丽之居一朝颓尽败垣破瓦满目萧然承平四五十载元气卒不可复生计既极艰难商贾迥不如前而十匠九柯工价又数倍曩昔居斯室者但得鹿瓦砖作障莞葭为墙足矣亦可慨也 

　　△服饰 

　　变服而移赵俗乃成并翟之谋被发而祭伊川早着为戎之兆服饰非细事也婺邑二十年前服饰崇朴素富商大贾往来江淮吴越间皆穿土布衫虽茶寮酒肆之中楚舞吴歌之地莫不称为婺源朝奉女亦钗荆裙布不以金银珠翠为华近各国通商多染外洋习气城中短衣窄裤几于在谷满谷在坑满坑女子亦穿长衫不着下裳风气大变又有少年子弟剪发作流海圈殊非雅尚东北与城乡相埒惟西南地邻乐邑尚多宽袍大袖不达时变之人民 

　　△饮食 

　　婺为山麓之区土瘠而硗犁仅一尺计一岁所入仅供四月之粮岭以北取足于休宁岭南则仰给于江右饥馑凶年有采蕨薇以食者城中皆米食不喜杂粮乡间东北多山贫民种玉蜀黍作饼食西南高田种粟麦以充饔飧就目前米价言凿者一石计洋三元七八角低者三元三四角不等此米之大较也盐食浙产以贫故无盐商惟挑负踰岭价溢而劳倍向年每斤钱四五十文近则三倍之故村氓多淡食酒取之于江西乐平县本邑无烧锅躧曲之事近加倍抽捐计通邑不过二十余万人而捐洋至八九千之数酒价因以大昂其它猪鱼鸡面豆诸食物皆从江西运来出品惟茶为大宗东方一明羣口嗷嗷朝饔夕飧惟邻省是赖不幸有方千里之旱卒然边境有急关于民之生命者甚大将何以图之 

　　△岁时 

　　岁时者天之所同也而习惯则视乎其人其地釆兰上巳郑俗之所以淫祭韭良辰豳风之所以正在上者不可无调剂之功焉婺邑岁时习惯其成为通俗者如立春荐生菜元夜放花灯清明插柳端阳插艾苋菜出荐新嘉谷熟荐新小除夕祭灶除夕祭土地均与荆楚岁时记无殊其中可嘉者若正月元辰长幼入祠以齿为序交相揖拜名曰团拜拜毕饮酒犹见燕毛之遗清明之上冢挂钱腊月之上冢点灯犹见追远之意俱为美俗若三月三四月八五月端午九月重阳之醵钱演戏既属妄费且有藉此以开场聚赌者实为风俗之忧 

　　△乐歌 

　　自朝廷不采风里巷歌谣久矣不作间有士夫讴吟之暇寻声制曲可以被之管弦如先儒汪双池所订琴谱巳见流传然曲高和寡解者寥寥世俗之乐不过鼓吹而巳皆卑贱工人为之祭祖所用多属俗调惟北乡有工歌鹿鸣之三东乡有序其祖宗功德令童子歌唱者风犹近古昏丧则皆用鼓乐传称审乐以知政乐之正哇关于时之理乱固难言矣 

　　△方言 

　　婺无广漠大野可以穷人一览其居处大抵冈峦重迭溪涧迂回其民又大半深居简出故言语不通五乡各异有同邑之人相语不辨谁何者惟往来通都大邑之人能操官音与人浃洽近日教育家欲于学堂中添官话一门使童子童而习之一遇交涉不至箝口结舌同于坐忘是亦当务之急也不然参军而作蛮语其不惹人轩渠几希矣 

　　△游燕 

　　婺当嘉庆道光之间人文极盛故诗酒之燕往来无虚日琴书千里鸡黍一樽题名碧落之间寄兴青泥之上其见于文集者犹令人向往深之其民间亦复饮蜡祈年吹豳上寿春酒年羹熙熙然有承平象焉今四民皆困穷孜孜谋利之不暇其劣者又惟嗜赌嗜烟终日羣居更无复雅人深致亲朋庆贺不过循例招邀而已不足语游燕也 

　　△神道 

　　观之彖辞曰圣人以神道设教而天下服矣此岂有迹象之可言哉世俗之神道愈多圣人之神道愈晦即如我婺其所奉为神道者亦至伙矣若元帝若关帝若汪王周王若观音地藏其为名不一皆所谓神也若朝香若建醮若度孤若斋若忏其为事不一皆所以事神也近日斋教盛行不时聚徒开堂拜佛休宁齐云山住持负元帝像到处蹂躏名曰圆经愚夫愚妇无不卑躬屈膝一若有五通十殿之鉴观其旁者问以卑屈之由曾不足当智者一吷以有用之金钱奉无情之土木有心世道者窃为病之 

　　△宗教 

　　婺邑沐紫阳夫子遗泽士夫信道甚笃绝不为奇衺所淆乱所谓佛与道者其徒党甚希天主教自西乡董门竖造教堂始一时势焰极盛奉其教者实繁有徒其人皆下流社会未受教育之人不久将渐就衰微 

　　○婺源绅士办事之习惯（宣统元年调查） 

　　婺源董晋璧起草静海刘汝骥审核 

　　甲　属诸人者 
　　乙　属诸事者 

　　△甲　属诸人者 

　　子　资格 
　　丑　责任 
　　寅　任免 
　　卯　期限 
　　辰　功过 
　　巳　有给无给 

　　子　资格 

　　婺邑厯年办事之人多选于世职乡宦举贡生员择其老成公正者充之被举者亦多廉洁自爱以保守名誉为方针至阴险謟媚之徒奔走要津武断营私此虽具有资格如无资格士林羞之 

　　丑　责任 

　　凡办一事有一事之责任共有之责任如办选举之管理员监察员办统计之调查长调查员之类是也独有之责任如劝学所专理学务廵警局专理警务毛茶捐局专理捐务之类是也娶邑士绅对于应尽责任力为担负者尚不乏人 

　　寅　任免 

　　本年邑人士之被举任事者如紫阳学社司理二毛茶捐局经收二高等小学堂堂长一收支一选举事务所所长三廵警局管理员一此地方公举之人必任满而后免者也办统计处人员办工艺局人员办禁烟局人员此地方官所任之人亦必任满而后免者也凡办地方事者除法定任免外或自行辞职公同斥退皆秉于公论难行其私 

　　卯　期限 

　　绅士任事有宜于久者如学务堂长不久必无成效也有不宜于久者如收支会计过久恐为弊薮也高等小校堂长每乡轮充一年殊为未善现拟以四年毕业期为限限满再行公举或连任或另选仍限以四年为期各初等小学校长亦如之其余管理收支者则一年一换既免偏劳亦无丛弊 

　　辰　功过 

　　以本邑人办本邑事但求免过遑敢言功若强以功过分之则当以有无成绩为据西乡许村许源独力捐资陆千元立高等小学北乡石佛俞国桢独力捐资壹千元立初等小学现由劝学所禀请奖励皆学界之所谓功者也若前之办廵警办选举者情形不同皆縻费过巨过亦难辞 

　　巳　有给无给 

　　婺绅办事向多有给给皆从廉如高等小学堂长学社司理均月薪拾贰元视学员及高等小学庶务学社收支均月薪拾元毛茶捐局经收二人每年每人薪水百元膳费二十五元皆有给也皆从廉也若殷实董事之兼理众事者如一村公产一姓祠租多无薪水各乡小学管理员亦多无薪水然以无薪水之故遇事延宕不可究诘甚至阳受美名阴图厚利无给之取给弊尤无穷何如有给之尚有限制乎若徒以无给为高也则向来衙署之稿案钱漕差门各门丁非皆无给者耶 

　　△乙　属诸事者 

　　子　宗旨 
　　丑　权限 
　　寅　能力 
　　卯　秩序 
　　辰　效果 
　　巳　有继续力无继续力 
　　午　规则 
　　未　经费 

　　子　宗旨 

　　宗旨者办事主张之意也劝学所则劝办小学以期普及也警察局则对于地方维持安宁排除危害也自治公所则以筹办实行自治裨助官治增进公益也女子小学堂则以养成女子之德操智能留意使身体发育也劝导不缠足会则遵照集会定章不涉他事以解脱缠足之苦厄谋婚嫁之便益也此皆宗旨之宜实行者也婺邑各事虽有其名难副其实 

　　丑　权限 

　　今日诟病时政之细人鳃鳃过虑不曰绅权膨胀则曰绅权日张一似无从限制也者庸讵知其大谬不然耶今之廉洁自爱者吾惟虑其不与外事耳非甚不肖亦何至不守权限乎其有结党营私抗玩官府者此劣绅牟利之行为开口闭口曰官权当尊官权当尊考其实际遇词讼等事某官厚我之声到处招摇不逢犀照未易知此谦恭下气之人内容乃尔尔也今欲权限分明以为自治基础当毌堕入奸人之术中 

　　寅　能力 

　　婺之办事有能力者大都厌新喜故以不屑办事为高否则敷衍存心牢不可破一二志士中流砥柱能力几穷如办学务则夙儒诟病宵小乘机托名义务黑白混淆此学务能力未易言者也如办宪政则选举事务所事属创闻人皆疑惧初则财产匿不实报继则投票畏不肯来乃至一事务所费洋陆百余元十区区费肩舆费复选旅费又用洋一千二百数十元縻费之多駴人听视此宪政能力之未易言者也如谓朝奉一谕暮挂一牌饰一外观便为办一正事一胥吏优为之矣讵知子衿佻达精力久疲局所空存榛芜不治名为有种种之能力实则无一种之能力 

　　卯　秩序 

　　婺事之有秩序者以城乡集善局为最发起人捐资提倡赞助人协力维持手续几经规模乃具其助育婴种牛痘收字纸救火灾施棺木种种慈善之举皆能按序实行此后维持而推广之则自治之基础立矣 

　　辰　效果 

　　城厢程董汪王四姓小学同于丁未年开办比较成绩初年则汪校居殿旧今两载力求美善巳并驾而齐驱矣东乡江湾小学北乡山坑小学亦两美并称此教育之效果也城内同善路局造路通沟时有进步东乡谭公岭工程募资重新行旅便之此又道路工程之效果也他如卫生之不讲求农工之不振作积谷义仓之尠实惠廵警邮政之存空名以云效果尚待将来 

　　巳　有继续力无继续力 

　　婺沐紫阳遗泽于名教公益之事最易集合如紫阳学社名宦乡贤昭忠节孝等祠如各姓宗祠经理维持皆厯久不懈士商旅外者有会馆以联乡谊善堂以归旅榇睠怀桑梓厚意殷拳由是观之婺人固富于继续力矣其无继续力者则皆奉官命之所立者也如因利局之戒烟如惠民局之栽桑如积谷仓之备荒当时似有似无官去则竟废之此岂办事者之咎耶 

　　午　规则 

　　局所学堂本不能兼及之事近则一人手揽之为袒护私人之计地方人士啧有烦言而彼所办之局所学堂报告成绩于上台仍独称完善如斯模范流弊奚穷玩法舞文诚达极点仅自规则之表面观之诚不足据也 

　　未　经费 

　　婺邑地方公费恃毛茶捐为大宗城东高等小校每年提拨洋贰千伍百元廵警局每年提拨洋壹千贰百伍拾元巡警教习每年提拨薪膳银壹百贰拾两修造文公庙每年提拨洋伍百元教堂赔款每年解缴洋壹千伍百元劝学所每年请拨洋伍百元近年商情日困生计日艰劝学所禀定之款两年均未能拨足地方公费日形支绌矣紫阳学社及各姓各都教育费出于茶者十之七出于租者十之三每年通计约洋数千元又皆有绌无赢尚须补助本年创办城厢工艺局县署捐廉百元以为之倡现在城厢户口捐及铺捐每月约收钱捌拾余千文罗掘之力可谓已穷设令此后加抽地方税势必酿事虽有智者无可为借箸之筹此地方财力万分困难之现象也查婺邑茶木肉三项捐岁收钱六百千解作郡垣警费现准免解专作本县教练所之用又查元年七月十四日新任县魏令正鸿在紫阳学社开会慨然尤拨丁粮赢余八百洋归统计处公用婺之士绅咸致颂词焉 

　　○祁门民情之习惯（宣统元年调查） 

　　祁门方振均起草静海刘汝骥审核 

　　甲　从生活上观察民情 
　　乙　从行为上观察民情 
　　丙　从成绩上观察民情 
　　丁　从团体上观察民情 
　　戊　从教育上观察民情 
　　己　从道德上观察民情 

　　△甲　从生活上观察民情 

　　子　住居之流动固定 
　　丑　共产析产之趋势 
　　寅　食用好尚之方针 
　　卯　生产不生产之分数 

　　子　住居之流动固定 

　　祁门近城一都居民大半经商赣浙沪汉诸地东乡向分内外类营商在外又游宦者多故住居多流动南乡西乡风情最古北乡农家者流祗知稼穑不务诗书故住居多固定近有不避险阻远游万里之外者此亦民情变易之一证 

　　丑　共产析产之趋势 

　　贫窭之家以多男而累富厚之家甚至兄弟构讼较及锱铢故共产者少而析产者较多 

　　寅　食用好尚之方针 

　　旧志家居务俭啬茹淡操作日再食食惟饘粥客至不为黍不畜乘马不畜鹅鹜贫窭数月不见鱼肉此昔日之俭约也近今民风稍奢喜用洋货惟城一都为最西南两乡茶业最盛北乡无大宗出产而好尚亦喜新奇至各乡佃民多购土货犹有羲皇之遗风焉 

　　卯　生产不生产之分数 

　　城一都东乡居民大率以经商为生产西南北各乡居民大率以种植为生产就一邑而统计之为士者约十分之一为工商者约十分之二为农者约十分之五其不生产者约及二分 

　　△乙　从行为上观察民情 

　　子　权利义务之观念 
　　丑　诉讼事之诬实 
　　寅　婚嫁之年龄 
　　卯　溺女之有无 

　　子　权利义务之观念 

　　祁绅办事尽义务者较多近日一二少年误会权利二字未办一事先行科派似与义务权利真解尚未分明 

　　丑　诉讼事之诬实 

　　讼事以由墓田宅为多事起渺忽滋蔓不休理直者虽居多数被诬受累者似亦不少就三十三年而论田土钱债口角细故等案共五十起内原直被曲十二原曲被直六中息十原被平十七注销二未结二两两比较控情实者占十分之二诬者占十分之一 

　　寅　婚嫁之年龄 

　　富厚之家往往男未及冠女未及笄即议婚嫁筋力未强疾病丛生积习相沿殊难骤化 

　　卯　溺女之有无 

　　旧志山限壤隔民不染他俗女子贞洁不淫佚虽饥馑之年从无抛弃骨肉之事溺女之风向来所无至贫民无力抚养间有寄人养育称为义女者 

　　△丙　从成绩上观察民情 

　　子　职业趋重之点 
　　丑　制造之品类 

　　子　职业趋重之点 

　　祁田高亢快牛利剡不得用入甚薄岁粉蕨葛佐食故乡民趋重在农天将曙举家爨火致力于山场此外以植茶为大宗东乡绿茶得利最厚西乡红茶出产甚丰皆运售浔汉沪港等处 

　　丑　制造之品类 

　　祁民性椎鲁无机巧制造惟东乡土坑张岭脚等处制造磁土运往景德镇此为祁邑之特产此外西乡制土布冯家窟制斗笠七里桥制油纸南乡栗树坦董家湾溶口卢溪等处制造本河小船及竹簰东乡仙洞源制日用竹器北路芝溪造皮纸皆非大宗出品也至乡妇编稻草鞋无乡无之 

　　△丁　从团体上观察民情 

　　子　集会结社之目的 
　　丑　交际间之状况 

　　子　集会结社之目的 

　　自集会结社之说兴民始知有团结之义商会物产会现在组织统计学会现在举行总以开民智谋公益为目的关帝土地中元灶社等会名目事本报赛迹近迷信行之巳四五百年亦难骤加禁止 

　　丑　交际间之状况 

　　祁邑扃万山土弱客强因此缠讼者有之所幸婚姻联合相习既久交际均有感情至于民教之交际近数年来洋人罕至渐亦相安 

　　△戊　从教育上观察民情 

　　子　受学者百分之比例 
　　丑　报纸之销数 

　　子　受学者百分之比例 

　　祁处偏隅素瘠苦蒙童入学随处皆然惟城闉与乡曲微有不同大约士商子弟受学者约居十分之九农工子弟受学者不过十之三四 

　　丑　报纸之销数 

　　祁虽山邑向喜阅京报阁钞自沪上报馆接踵而起购阅者亦渐多就所查悉者除县学两署及城乡各学堂外城内销报十四家东乡浒溪销报两家南乡平里鳙溪等处销报六家西乡厯口闪里等处销报四家北乡善和等处销报两家 

　　△己　从道德上观察民情 

　　子　犯罪以何项为最多 
　　丑　自杀之多寡 

　　子　犯罪以何项为最多 

　　祁民畏法律旧志载无巨恶大憝是其明证地处万山争山业而鬬殴者居多西南两乡江右游民勾结为患赌博一项亦复不少若奸拐盗案本不常见 

　　丑　自杀之多寡 

　　祁民向称良善年轻子弟诱入赌场因输空而轻生者有之无知妇女或姑媳勃溪或夫妻反目一时忿不顾身投环赴水者有之情急自尽均非意存图赖一岁之中亦不多见 

　　○祁门风俗之习惯（宣统元年调查） 

　　祁门方振均起草静海刘汝骥审核 

　　祭祀 
　　丧葬 
　　婚娶 
　　居处 
　　服饰 
　　饮食 
　　岁时 
　　乐歌 
　　方言 
　　游燕 
　　神道 
　　宗教 

　　△祭祀 

　　凡事死之礼厚于奉生冬至贺长至祀始祖主人诣祠堂启椟荐时食致祭春祭先祖季秋祭祢间亦行之忌日有祭不与诸祭同元旦集子孙祭先祖序长幼团拜祠堂清明墓祭除草棘添土具酒粿以祭标楮于茔凡祠祭族长主祭或文会尊长陪祀俗用纸扎金银山绸缎架陈设在旁赞礼四人主祭者盥洗上香三献迎送神四拜礼毕颁胙 

　　△丧葬 

　　丧事初终迁居正寝戒内外属纩乃含家礼含饭祁俗用银钱代之丧主治棺以油檆为最小殓衾衬三五层不等家资丰者间用绸绫裹以丝棉实以石灰停柩在堂设孝帏以障内外俟设新奠而去之置灵座设魂帛灵座设真容亦曰寄颜程子曰若有一毫不似则为他人也殓毕设新奠主人以下各归丧次亲戚僚友皆往吊送赙敬知礼之家不作佛事殡日持功布用方相亲友相送如常栗主题于家于亲友中择有德者为之祁俗又有择地待葬者厝棺在外架木覆瓦四围砌泥砖惑于阴阳家之说或历数十年未得一佳城既得地开茔域亲友具馔送葬葬则填石灰泥土面筑草饼甚坚立石碣于墓前 

　　△婚娶 

　　祁门婚娶皆沿古礼男女及岁必先使媒氏议婚通好订纳釆礼向用首饰衣物今代以洋元嗣具纳币帖既媒氏约期迎娶曰星期亲迎之礼先一日女氏使人张陈婿室届期备彩舆鼓乐引导仆人登门具礼帖并陈堂敬三幅燎敬一幅以及红柴脯鱼盐烛之类女氏受毕族人迎舆入门翌日昧爽母导女于堂灯烛齐辉告语登舆从者以其家女仆为之往送婿家行合卺礼次日贺客盈庭欵待面饭日中新人诣堂前庙见男左女右拜天地拜祖先并谒舅姑尊长辈以及交拜礼节如常文中子曰婚姻而论财蛮貊之道也祁俗士大夫知礼之家向不论财自是美俗近日有习染贪鄙者是乃驵侩卖婢鬻奴之所为岂得谓之婚礼 

　　△居处 

　　祁邑城人烟稠密四处交通居处皆楼房厚以垣墉高以梁栋不事雕饰间有油漆以壮观者民房多三间亦有四会各式门前筑围院出入通行皆石板俗重宗祊着姓皆有宗祠支祠以萃子姓联宗族遗书祭器皆备旧建民房天井狭窄光线黑暗近年大为改观士大夫之家未有不高大门闾明窗凈几者东乡双溪诸村多名家大族居处与城闉相似家藏器具有留传至数百年者南乡侯潭地近江右舟楫易通第宅相连大有广厦万间之象西乡厯口近日业茶获利者屋宇亦多壮丽其余农家者流开门见山终日荷锄田亩有客问津此地水尽山穷又有柳暗花明之处 

　　△服饰 

　　祁俗向称俭朴男子长衫多客布棉袍多灰色布马褂外套多以青布天青呢布呢为之近日渐见繁华各色客布洋布销售颇多宁绸线绉官纱纺绸间亦用之乡村农民祇知用本地土布而已妇女衣服纯用布制冬裘夏葛不多见搢绅之家较为华丽至乡农妇女蒙头跣足别有一种情状乡先辈有竹枝词蓝布包头青布垂家家呼唤卖柴姨祁门乡俗于此可见一班 

　　△饮食 

　　祁居僻壤山多田少农夫终岁勤动仅敷三月之粮其余仰给于江西三十三年饶州遏籴不通民将绝食旋经电禀请照常通市永远立案民困复苏此祁门米食为民命第一关键春夏之交谷雨前采毛尖清和采红茶惟东乡绿茶价昂购食者少谷之属为秔稻籼稻糯稻邑之田高者宜早籼然五日不雨则苗槁矣低而沉者宜秔宜糯仰于陂塘溪堨者宜寒籼早糯然山源之田迭石为塍如接梯然凡数十级不盈一亩牛不可耕而手锄之物力艰难兹邑为甚 

　　△岁时 

　　岁时礼俗各处不同而乡俗所宜厯久不变正月元日尊长率卑幼拜祖礼毕天将曙向东方招吉兆谒祠宇交相贺岁人日收祖容正月上旬迎元帅坛行傩演剧上元夜东街五显庙鼓□张灯花爆喧阗十八日祀越国汪公二月中和节祀土地神集资演戏春社祀社神祭毕馂余秋社如之凡新封之墓新厝之棺均于春社前标扫三月清明插柳以避邪陈粿以祭墓祭毕颁胙粿是时农夫皆浸种下早秧谷雨前后采茶立夏日造夏粿新妇母氏备馈送浴佛日造乌饭相馈四月十五日船会迎竹于市钲鼓相送备制神船自宋大观始五月初一日福会以彩楮制元帅像舁游四隅船会扮十二神诵唝啰曲以驱疫闰年倍之端午日观龙舟竞渡是日迎神船袭画似鳅载而游诸市钲鼓导引六月六日晒衣服书籍七月中元节祀祖设盂兰会偶遇天旱乡民戴柳钲鼓喧哗祷雨于坛闰年演目连戏中秋夕家家陈瓜果拜月乡民縳稻草为龙舞游溪涧东向送之以祈豊年重九登高游人颇众十月下元节祭墓建醮赈孤冬至拜始祖腊八扫宇尘杂香蔬调粥二十三夕送灶二十四日供祖像于堂除日贴桃符饮团年酒燃爆守岁 

　　△乐歌 

　　治世之音安以乐当今之世宜为安乐之世也迩来奏定章程中小学堂皆有唱歌音乐一门祁邑自开办学堂以来故有雅正之乐歌其古诗源古谣谚两书及李白孟郊诸人乐府皆协律可歌以助儿童之发育至用于婚姻丧祭者悉杂乱之声乐有喇叭竹笛数种歌操土音而已 

　　△方言 

　　祁处万山土音极重甚至相去一二里邑人对语骤难领会城乡自呼为我南乡自呼为阿西乡自呼为侪东北两乡各自为呼东乡地近休邑言语和平西南两乡地邻江右言词似觉粗雄近城一带平易近人与城闉相似北乡地居峻岭人民朴实出言似无夸诈近日风气渐开宦商子弟好习英文英语亦有习东洋语言文字者 

　　△游燕 

　　祁有梅城十二景训导何雍作诗以咏惟青萝线天最饶胜境文人学士多喜燕游出南门里许有凰泉亭再蹑云梯有宣王古庙庙侧有凉亭一所众山一览如数罗纹春日游人题诗置酒颇得雅人深致城西十里有志和隐宅自号烟波钓徒东乡九都距城二十五里许村坞孝慈池题诗甚伙祁西四十里岳忠武王题壁处方岳之归来馆环谷之聚德堂凡此皆可为游燕之地 

　　△神道 

　　社稷坛在十王寺侧先农坛在五里牌厉坛在青塘坞口关帝庙在城西北隅文昌宫在庆安祠右城隍庙在崇法院故址火神庙在秀墩街刘猛将军庙在五里牌地方官以时致祭此普通之祀事也忠烈庙祀越国公双忠庙祀张廵许远周侯庙祀宋镇川侯周继忠此外有遗爱祠梅列侯祠长史吴公祠曾文正祠皆有功德于祁民者特别之祀事也其余不经之祀不胜枚举总之祁门地方最重神道岳帝祖师地藏五显土地莫不有会愚夫愚妇最畏神明每遇疾病诚心祷祀一似神道骤从天降者虽民智未开亦足见民情之纯朴也 

　　△宗教 

　　祁门为文公礼教之邦如方岳汪克宽余光谢芊谢琎汪时中谢复叶琦诸大儒类皆继绳紫阳相与发明孔教学士文人代有传授大抵以紫阳为宗至道士飞升释氏轮回之说皆为儒者所不信回教向不经见天主耶稣两教咸同以来入教者甚属寥寥光绪己亥年间教风最盛庚子以还教风渐杀彼此往来渐见融洽 

　　○祁门绅士办事之习惯（宣统元年调查） 

　　祁门方振均起草静海刘汝骥审核 

　　甲　属诸人者 
　　乙　属诸事者 

　　△甲　属诸人者 

　　子　资格 
　　丑　责任 
　　寅　任免 
　　卯　期限 
　　辰　功过 
　　巳　有给无给 

　　子　资格 

　　祁邑办事绅董无一定资格惟年齿最重实风俗使然 

　　丑　责任 

　　绅士办事原不可无责任就现今言之其自称义务云云者尚难概绳以责任 

　　寅　任免 

　　祁地办公士绅类多枵腹从公或奉官谕或应公举新政复杂得人最难究之或任或免听其自便 

　　卯　期限 

　　祁地士绅办公向无一定期限故事事恒落人后 

　　辰　功过 

　　功则归已过则归人此祁绅之习惯至三五劣绅颠倒是非尤大失情理之平 

　　巳　有给无给 

　　地方办事除学堂各职员外向无薪水至学会物产统计各要政不特无薪水可给抑且无经费可筹 

　　△乙　属诸事者 

　　子　宗旨 
　　丑　权限 
　　寅　能力 
　　卯　秩叙 
　　辰　效果 
　　巳　有继续力无继续力 
　　午　规则 
　　未　经费 

　　子　宗旨 

　　凡新政各事貌是神非毫无一定宗旨藉新名词作口头禅而已 

　　丑　权限 

　　尊官畏官事事禀命而行此祁民之性质惟此乡与彼乡往往意见未化畛域攸分此权限不明之故 

　　寅　能力 

　　祁邑办事士绅能力薄弱捐私财以图公益者尤不多见徽州府物产会祁门摊费洋二百元茶商汪克安独力认捐蒙府宪颁发名誉执照士论多之 

　　卯　秩叙 

　　学堂堂长则甲仆而乙倾商会总理则此举而彼讦操戈相向治丝而棼毫无秩序之可言 

　　辰　效果 

　　育婴堂筹资寄养同善局合力施棺修东路通衢以便行旅建南河阊坝以利商民咸丰三年间曾文正公驻节祁门多恃乡团为侦探光绪三十二年赣匪窜入祁境亦藉乡团抵御指日荡平此皆已成之放果也至于扩充学务推广戒烟及巡警改良户口调查自治研究章程其效果尚俟之异日 

　　巳　有继续力无继续力 

　　祁邑地方瘠苦凡事无继续力自光绪三十一年开办学堂地方公款尽数拨入费足则事易举为合邑之最有继续力者此外办理公益诸多棘手虽有巧妇不能作无米之炊宜其无继续力也 

　　午　规则 

　　祁邑聚族而居守家礼遗规最重宗族遗书祭器灿然备陈凡婚姻丧祭皆区分子目着于祠规他如客民之种植山场议立规约商民之赁租店产恪守规条似有自治之规则焉 

　　未　经费 

　　学务经费惟官立高等小学为最岁入墨银叁千余元西乡学堂抽园户茶捐岁墨银贰千余元南乡学堂岁墨银一千八百余元东乡初等小学四所约共墨银六百元皆取之园户茶捐他如慈善经费同善局递年息银叁百余元育婴堂存店生息墨银三百元又租谷折价约墨银拾二元警察经费由商家月捐约计四十余元至于各处排年会船会福会及各乡文约最多二三百金最少二三金总之地方瘠苦居民日用维艰竭泽而渔亦将有涸鲋之叹矣 

　　○黟县民情之习惯（宣统元年调查） 

　　黟县余攀荣起草静海刘汝骥审核 

　　甲　从生活上观察民情 
　　乙　从行为上观察民情 
　　丙　从成绩上观察民情 
　　丁　从团体上观察民情 
　　戊　从教育上观察民情 
　　己　从道德上观察民情 

　　△甲　从生活上观察民情 

　　子　住居之流动固定 
　　丑　共产析产之趋势 
　　寅　食用好尚之方针 
　　卯　生产者不生产者之分数 

　　子　住居之流动固定 

　　黟之置邑在秦汉时人民多聚族而居汪越国程灵洗之子姓支派最为蕃衍此外若胡孙余舒卢黄叶李各着姓皆数千百年故家旧族祠墓田庐兢兢世守每不肯轻弃其乡故旅行作客者甚多而流寓在外者终少 

　　丑　共产析产之趋势 

　　黟人析产较多于共产同居分爨者则十室而九 

　　寅　食用好尚之方针 

　　黟俗尚俭朴有古风称为小桃源食用一切土货居多学商两界喜用洋货渐有由俭入奢之势 

　　卯　生产者不生产者之分数 

　　黟民耐劳苦善聚积其地素鲜游民近十都十一都地方游手好闲专事赌博者实繁有徒黟人呼之为小地痞 

　　△乙　从行为上观察民情 

　　子　权利义务之观念 
　　丑　诉讼之诬实 
　　寅　婚嫁之年龄 
　　卯　溺女之有无 

　　子　权利义务之观念 

　　黟民尚义施茶施棺代族邻完课输米石赈饥民桥梁峻岭或独力捐修者所在多有至借义务之名争夺权利者黟人耻之 

　　丑　诉讼之诬实 

　　黟民尚气好胜往往两造互控上诉不休而到案者十无一二盖图批而不图审诬多实少或由于此亦讼师因以为利耳然愿朴之民安分守法不敢望见官府颜色者亦不少也 

　　寅　婚嫁之年龄 

　　男子三十而娶女子二十而嫁今黟俗男女婚嫁皆在十七八岁以上 

　　卯　溺女之有无 

　　黟之女子尤号能俭居乡者数月不见鱼肉襁负馌耕负薪担粪皆女子任之徽俗能蓄积盖亦由内德焉故生女同为父母所爱怜绝无溺女之弊 

　　△丙　从成绩上观察民情 

　　子　职业趋重之点 
　　丑　制造之品类 

　　子　职业趋重之点 

　　黟多山田土刚不化农人终岁勤劬供不给求故商重于农男子自髫龄时即出外学商其经商各埠者颇能占优胜地位 

　　丑　制造之品类 

　　黟邑制造向有棉布手巾麻布口袋之类皆无足称邑志载春渚纪闻有云黟川布衣张谷制墨得李氏法今黟邑无造墨者又新安志言黟歙多良纸有凝霜澄心之号长者五十尺自首至尾匀薄如一今黟邑并无造纸者惟县产石色青中含铜汞如碎金取作盘声清越稍次灵壁产西递石工能以其石制笛箫刻前人诗句于其上甚精巧又以非日用品销售甚寡制造将失传惜无人以奖进之也 

　　△丁　从团体上观察民情 

　　子　集会结社之目的 
　　丑　交际间之状况 

　　子　集会结社之目的 

　　黟之正当集会结社如自治研究所教育分会商务分会均巳成立至迎神赛会迷信之事仍未尽袪 

　　丑　交际间之状况 

　　黟地扃万山无中外之交涉惟土客杂居易生恶感 

　　△戊　从教育上观察民情 

　　子　受学者百分之比例 
　　丑　报纸之销数 

　　子　受学者百分之比例 

　　黟之能受学者大约百人中有六七十人以上之谱此科举时代然也近自改办学堂以来日日谋教育讲普及乡曲贫寒子弟识字者日见其少吾为此惧 

　　丑　报纸之销数 

　　黟之经商客外者每以阅过之报寄回家乡故报纸可阅者甚多由沪上邮局递到报纸亦有十数分 

　　△己　从道德上观察民情 

　　子　犯罪以何项为最多 
　　丑　自杀之多寡 

　　子　犯罪以何项为最多 

　　黟民向畏罪不轻犯法近则盗贼奸杀之案时有所闻其故由男子出外失业游民与外来匪党遂乘虚而入非严密稽查后息未已 

　　丑　自杀之多寡 

　　黟之妇女短见以轻生者时有所闻若男子之自杀尚不多见 

　　○黟县风俗之习惯（宣统元年调查） 

　　黟县余攀荣起草静海刘汝骥审核 

　　祭祀 
　　丧葬 
　　婚娶 
　　居处 
　　服饰 
　　饮食 
　　岁时 
　　乐歌 
　　方言 
　　游燕 
　　神道 
　　宗教 

　　△祭祀 

　　凡祠庙岁时普通祭祀悉遵典礼丧祭则本文公家礼用吉服相沿巳久 

　　△丧葬 

　　丧礼殡殓于众厅者十姓而九亲族送吊饷以素食山地戹隘择葬地实难形家说□杂出亲殁不即葬多为厝屋至有覆茅者 

　　△婚娶 

　　冠笄皆行古礼吉期前三日或一日主婚者延宾黎明布席焚香延宾为男冠女笄礼成醴宾女既笄母以客礼待之男女家皆告庙男送舆女升舆皆于众厅 

　　△居处 

　　屋宇务崇峻室必有层楼惟天井窄狭光线不足墙垣率外砖中土俗名灌斗不甚坚固 

　　△服饰 

　　衣服尚简朴惟女子首饰一具金珠累累值数百千金之多 

　　△饮食 

　　以麦食佐米食仅足三月之粮其余贩运江西 

　　△岁时 

　　黟俗以正月二十日为天穿节清明汲水酿酒为一年祭祀之用或得色红甘冽者谓之红娘过缸酒族邻相贺是日男女皆上冢客远方者亦归来挂扫夏至作白叶果相馈送冬至晒腊八豆腐元旦人人贺新端午中秋如平时但互馈节礼 

　　△乐歌 

　　大姓多世仆皆习乐歌凡婚嫁喜庆必令奏乐唱歌 

　　△方言 

　　黟地土音大抵沿唐宋之旧佶屈聱牙不易辨晓如朝奉孺人等名称读书人皆笑之 

　　△游燕 

　　往时宴客尚俭约八碟四大盘用海菜者盖寡近则一餐有费万钱者至洋酒番菜尚未灌输 

　　△神道 

　　黟俗多联会赛神汪公华张公廵许公远关圣帝周宣灵王忠孝大节素为黟民所崇奉康公深自山右与张公廵同迎归者称张康菩萨张公廵为太子舍人西安有宋碑称张巡为三太子故又祀三太子其尤为不经者七都复有游太阳降童之事岁六月酷暑时舁各神像出游数日乃还谓之游太阳又有村巫行术降神附童子身踯跳若狂谓之降童别煎大釜油下豆腐赤手入沸油取出俵分而手不烂左道惑人此俗亟宜禁革 

　　△宗教 

　　奉孔教为宗信佛者多愚夫愚妇其奉天主耶稣各教者盖不多见 

　　○黟县绅士办事之习惯（宣统元年调查） 

　　黟县余攀荣起草静海刘汝骥审核 

　　甲　属诸人者 
　　乙　属诸事者 

　　△甲　属诸人者 

　　子　资格 
　　丑　责任 
　　寅　任免 
　　卯　期限 
　　辰　功过 
　　巳　有给无给 

　　子　资格 

　　绅士资格向以举贡生监为限其解组归田乡望素孚者亦往往出而任事 

　　丑　责任 

　　遇事能负责任者十无一二天下兴亡匹夫有责此义固难尽人而譬喻之 

　　寅　任免 

　　绅士之办公事者除法定任免外或自行辞职或公同斥退皆一秉大公毫无成见 

　　卯　期限 

　　办学有期限商董有期限自治议员总董皆有期限至旧日都董为本地方办事者并无一定期限 

　　辰　功过 

　　以本地绅士办本地公事但期无过不敢言功 

　　巳　有给无给 

　　黟邑绅士办事向不开支薪水官民从无间言 

　　△乙　属诸事者 

　　子　宗旨 
　　丑　权限 
　　寅　能力 
　　卯　秩叙 
　　辰　效果 
　　巳　有继续力无继续力 
　　午　规则 
　　未　经费 

　　子　宗旨 

　　事无论新旧以官民两利为宗旨其宗旨奇衺者士人鄙之 

　　丑　权限 

　　绅士办事皆遵照部定章程或恪守长官命令从无侵越权限者 

　　寅　能力 

　　凡两造争执事件官有判断之权绅士但任调和之责此绅士之能力也至筹款一事惟取信孚毫无强迫 

　　卯　秩叙 

　　黟绅办事皆循秩序不敢卤莽以求功亦不敢因循以废事 

　　辰　效果 

　　凡学界商界警界及自治一切新政时方萌芽其效果尚俟之异日 

　　巳　有继续力无继续力 

　　黟邑桥路塘堨最坚固完好经理其事者厯久不懈其余各事无继续力者居多 

　　午　规则 

　　凡宗祠文会社仓善堂规则皆郑重分明有绦不紊 

　　未　经费 

　　黟无大宗公欵自书院改为学堂所有公欵一网打尽此外各项新政皆不名一钱故处处棘手一文肉捐向解郡垣警费现批准作本县教练所之用自治公所统计处皆士绅解囊佽助责重力棉恐难持久 

　　○绩溪民情之习惯（宣统元年调查） 

　　绩溪县朱瑞麒编纂静海刘汝骥审核 

　　甲　从生活上观察民情 
　　乙　从行为上观察民情 
　　丙　从成绩上观察民情 
　　丁　从团体上观察民情 
　　戊　从教育上观察民情 
　　己　从道德上观察民情 

　　△甲　从生活上观察民情 

　　子　住居之流动固定 
　　丑　共产析产之趋势 
　　寅　食用好尚之方针 
　　卯　生产不生产者之分数 

　　子　住居之流动固定 

　　绩邑士人除应试外足不出里闬农工妇女亦终岁家居不知乡里外有何世界其性质似好静不好动第以地方瘠苦田少山多饥来驱人又不得不奔走他乡以自谋生计儿童十一二岁即出为学徒三年两归已成通例而老生学究犹守闭关主义故学生之负笈远游者总难于绝裾父老之久客他乡者必遗言归骨论绩民之天性流动少而固定多观趋势之大同固定四而流动六 

　　丑　共产析产之趋势 

　　从旧学说共产乃室家盛事从新学说析产乃生活萌芽我绩析产者十之八九共产者不过百分之二三宜其经济活泼而发达矣然兄弟叔侄之析产者商铺仍合赀不肯者彼此妒忌大都貌合神离至商业倒闭而止徽商年来之不振半由于此以性质言之绩民似喜独立以表面观之绩民又类合羣吾无以定其趋势请断之曰析产者无独立特根性共产者无合羣道德心 

　　寅　食用好尚之方针 

　　昔人有言今之理财者每患在来处不知所患在去处胥是以言食用之关系非细故也绩俗啬俭犹有古风道光咸丰间衣必土布用必土货其好尚惟以朴实坚固者为合度兵燹以后洋货充牜货巧而价廉殷商显宦倡之士庶亦效之盖绩人算小不算大无爱国爱羣心后生新进复袭泰西皮毛衣洋衣食洋货其食用必期混同于欧俗其影响于生计者不至民穷财尽不已欲端好尚是在有转移风俗之责者 

　　卯　生产不生产者之分数 

　　旧学说曰无旷土无游民则财恒足新学说曰人人有职业即人人担责任乃足言治安新旧无二理也就吾绩现状言之生产者约十分之三不生产者约十分之七故生计日即于贫父母爱惜男女祝若掌珍孩提时既无家庭教育长谋职业辄废半途于是不士不商不工不农之人无所事事渐趋于烟赌两途此吾绩内容也惟西北乡蚕桑日有进步为新辟之利源东南乡蚕桑亦畧有起色果极力推广亦土货出口之大宗 

　　△乙　从行为上观察民情 

　　子　权利义务之观念 
　　丑　诉讼事之诬实 
　　寅　婚嫁之年龄 
　　卯　溺女之有无 

　　子　权利义务之观念 

　　权利者义务之对待义务者权利之匹配天下固无无权利之义务亦不能别义务而为权利也绩人于权利义务观念尚未分明假公济私以私害公比此皆是观察于厯来习惯而知之 

　　丑　诉讼事之诬实 

　　绩之民情素非刁健谚有云横打官司直耕田即此可见世风之变口角微嫌本民事也而架为刑事钱土细故可遵断也而故违判断甚至一诉讼事也有数个目的物之请求一原被告也有多数连带人之牵涉呈词则支离闪烁传审则躲避宕延其实由讼棍吏胥百端煽惑当事人既隳术中每有欲罢不能之叹诉讼之诬而不实吾不忍谓民情之巧诈吾亦不敢谓民情为正直悯而怜之曰下愚 

　　寅　婚嫁之年龄 

　　婚嫁年龄古训详于三礼新章于军界亦订定期我闻在昔绩人婚嫁每在二十岁外粤匪而后户口凋零家家俱望添丁婚嫁年龄较早久则沿为习惯绩人又素无远志学问经济之企望其取偿也易盈为父母者但早为子女完婚子孙众多含饴是乐其愿已足痨际病多人种日弱学问牵于爱欲而程度日低经济繁于食齿而困难日甚揠苗助长绩人抑傎之甚也 

　　卯　溺女之有无 

　　干道成男坤道成女虽不必说主平权其实原为敌体绩之民情重生男不重生女俗有赔钱货之呼僧而贱之又以食用之艰遂不恤害理忍心之举此道光咸丰间情事也中兴以后元气未复婚约聘金有增无减民间乃稍稍重女冀得多金故溺女之风绝无仅有近又有抱女养媳之一种习惯大抵为节损婚费起见也 

　　△丙　从成绩上观察民情 

　　子　职业趋重之点 
　　丑　制造之品类 

　　子　职业趋重之点 

　　徽人以商名天下盖徽人性耐艰苦又好劳働绩为徽州府属趋重之点可知也就百分比例之除无职业者若干人农约三十商约三十士约一十工则百分中不过数人焉从前业工艺者最多今则他邑之缝工木工竹工砖工及种种工匠转谋衣食于绩商无工则运动皆生货农无工则植物无熟货绩人未明其理故所趋在商而店铺时闻倒闭所重在农而田亩半即荒芜是其弊不在无商无农而在无工 

　　丑　制造之品类 

　　绩邑芙蓉布铁锁久有名于邻省今则业此者鲜惟近年所产之丝缫工称绩庄者于湖州能占优胜爆竹俗名双响烟火绩人为制造专家西北各乡贩马革以抽鞋梁抟赤土以陶器皿坦头村之士麻布营销江北石九隹村之铁冶锅畅运浙江他如双仁蜜枣棕皮细线十五都之青皮豆味胜广东附城之小麦粉白逾机面皆称精美惟非大宗之输出品 

　　△丁　从团体上观察民情 

　　子　集会结社之目的 
　　丑　交际间之况状 

　　子　集会结社之目的 

　　绩多迎神赛会风俗表详言之矣若论多数人之目的其愚者不外祈冥福祓不祥其黠者藉此敛钱肥已聚赌抽头而已当此新旧过渡时代旧者集一会结一社而新者非笑之新者集一社结一会而旧者阻挠之双方激战相持不下教育会虽经成立学务无发达之期商会己有萌芽商业鲜振兴之望谓绩民无团结力不如谓绩民无公益心 

　　丑　交际间之况状 

　　酒食征逐庆吊往来此表面之交际绩人优为之第绩人眼光最小嫉忌最深一涉权利则龂龂相争势成水火地判城乡绅界无粘合性派分新旧学界多恶感情吾观绩人之交际所谓乡愿派者有之所谓强权派者有之求能平心应物者率不多见奚足语纯全道德也 

　　△戊　从教育上观察民情 

　　子　受学者百分之比例 
　　丑　报纸之销数 

　　子　受学者百分之比例 

　　受学以识字为衡而识字亦有广狭二义以广义言之能认识不必能解释即为受学绩民百人中当有九十人以狭义言之必解识字义或能阅俗话报纸而后为受学则绩民百人中仅有六十人调查习惯通例凡女子受学者须士宦之家男子不受学者必赤贫之户余则儿童六七岁后送入蒙馆或三年或五年别图职业业商者尚能寻求字义业农工者依然目不识丁而己绩民男子中士商多而农工少故识字尚占多数若谓民情之文野由识字而分则绩溪于皖省州县中当在文明之列 

　　丑　报纸之销数 

　　未设邮局以前阅报者甚属寥寥留心时局之士设种种方法始赚得报纸而阅之邮局设后阅报者渐多调查现今销数约在百份以上惟城内学界占大多数乡间除学堂外官报派销外阅者仍属无多此其故由于民情之鄙僿亦半由于交通之不便经济之艰难 

　　△己　从道德上观察民情 

　　子　犯罪以何项人为最多 
　　丑　自杀之多寡 

　　子　犯罪以何项人为最多 

　　绩民懦而畏刑大盗不敢为小贼则有之调查犯罪之种类如私宰私贩皆少以赌博为最多剧场会期赌棚林立棚或数十人或数百人宝摊骰牌色色俱全秋成后无论大村小村不啻以赌场为其俱乐部通宵达旦习以为常然开赌之先又必于佐贰衙门说费费纳则畧无顾忌成年子弟因此倾家破产者有之近三年来赌风稍杀非人民道德有进化实社会经济日艰难我恐自此以往赌风绝而盗风起矣 

　　丑　自杀之多寡 

　　绩民近懦自杀之事男子罕闻若女子之刎颈饮毒自缢投河每层见迭出岂绩之男子性尽柔和而女子性转决绝耶其故由女子量狭识卑又素无教育有含忿自尽者母党辄纠众理论名曰吵死衣衾之丰棺椁之美较正命者有加妇人于是遇事有挟制之心翁姑少有勃溪遽萌短见夫妻偶然反目遂至轻生经救觉者有之本无死志而弄假成真者有之绩人族法最严有自杀不许祔庙之例而吵死之恶习不力为革除则自杀之事仍不能禁绝 

　　○绩溪风俗之习惯（宣统元年调查） 

　　绩溪县朱瑞麒编纂静海刘汝骥审核 

　　祭祀 
　　丧葬 
　　婚娶 
　　居处 
　　服饰 
　　饮食 
　　岁时 
　　乐歌 
　　方言 
　　游燕 
　　神道 
　　宗教 

　　△祭祀 

　　甲　祭之系属 
　　乙　祭之名称 
　　丙　祭之用品及秩序 
　　附说 

　　甲　祭之系属 

　　子　宗祠祭 
　　春分　冬至　祧主　告庙 
　　丑　家祭 
　　阴寿　丧事　题主 
　　寅　墓祭 
　　清明　扫墓　入墎　迁柩 
　　卯　神祭 
　　祈报　赛会 

　　乙　祭之名称 

　　子　大祭　于宗祠春分冬至并祧主用之主祭者宗子一人东西二献陪祭各一人（齿一）（爵一） 
　　丑　抄祭　于宗祠祭神祭用之礼生每次行礼东西会抄谓之抄祭 
　　寅　平祭　其礼较大祭抄祭为简家祭墓祭或路祭用之 

　　丙　祭之用品及秩序 

　　少牢（羊一）（猪一）神祭祠祭墓祭用之 
　　瘗毛血有少牢则用之 
　　降神（一香）（一爵）即古灌礼 
　　奠帛以纸为之 
　　三献（三爵）（三羹）（三点） 
　　三馔（鸡）（鱼）（肉） 
　　读祝文 
　　侑乐（三奏） 
　　望燎以纸制冠服并祭文及帛各冥器焚之 
　　福受胙礼生撤座前酒肉赐主祭人主祭人跪受之 
　　供菜四碗八碗十二碗十六碗二十四碗不等岁时伏腊生忌荐新供以祭拜 

　　附说 

　　徽郡素称礼乐之邦遗泽流风绩邑至今未斩观夫鸠宗合祭左昭右穆进退揖让有多足者然有形式而无精神缛节繁文识者不欲观于既灌以往夫尊祖故敬宗敬宗故修族修族而天下睦顾亭林谓欲天下之治必自行族法始告朔饩羊殊令人感慨系之也 

　　△丧葬 

　　子　小殓先撤床帐子女亲扶落枕并为沐浴梳发穿裹人倩人裹以丝棉焚锡箔无算送殓者礼皆以箔 
　　丑　大殓用吉礼孝子穿吉服奏乐入殓后乃成丧服服制用麻一遵古礼 
　　寅　棺木俗呼曰寿具用杉木八抖为上（以杉板八块为之）十二抖为次（以杉板十二块为之）外□以黑漆棺内敷底以陈石灰数十觔并锡箔灰数百包数十包不等 
　　卯　衾衬俗呼曰寿衣有九层有七层有五层或缎或绫或布不等尸胸前悬一大禅林有印香袋如□□经被然服式如古衣冠男女一□惟仕绅加穿品服入殓 
　　辰　领帖俗呼为开吊亦呼为起灵或三日或五日或七日有多至数十日者系遵佛家数七之说礼生设祭僧道诵经 
　　巳　赙礼不以银钱为重送礼以纸箔香烛亲戚送幛联并盒盛十色素礼或篮盛四色素礼及冥衣帽或以各种纸扎奇巧冥器丧家悬于帏幛名曰盘缎 
　　午　成主祔庙不待释服出殡后即行之停棺家中者不待举殡即行之孝子穿吉服谓之借吉而脚下必穿素靴或穿麻布鞋剃发以四十九日为限遵例百日者少 
　　未　墎先择吉地开一穴用石灰和土将地筑平后用砖砌成墎上覆以石灰和土多番推筑必极坚固逐年开看谓之□墎三年后决定吉凶始将棺居入 
　　申　■〈歹赞〉基出殡即有□亦不遽居或拘忌阴阳或迷信吉凶暂择空地下铺以石外围以墙谓之■〈歹赞〉基数十年后未葬而棺腐者检骨另盛小匣或以棕包谓之拾黄金 

　　附说 

　　附说 

　　堪舆风水之说兴而孝思转薄停棺不葬厝所累累有力者惑于吉凶能力者窘于资斧棺朽骨露习不为怪呜呼谈慈善者捐巨金以建义冢尚无所吝惜藉祖宗之骸骨以求子孙富贵何其傎也至于纸帛锡箔焚积如山岁耗不下十万金而妇孺迷信之心固结不解殆佛氏之说有以中之 

　　△婚娶 

　　子　问名俗呼为开八字必屡经星家将男女年庚推算合则成不合则还庚帖年庚配合始议婚约谓之礼单 
　　丑　纳采送聘谓之大定亦谓之鞋样担（鞋样担者以婿之鞋样送于女家）聘金六十四元八十元或百二十元至二百不等或送女饰四种八种不等谓之□首女家回礼有雌雄鸡一双殆即古奠雁之意 
　　寅　水礼水礼者物品之谓也（肉）（馒头）（饼）（鱼）觔重不等 
　　卯　节礼节礼谓之三茶洋蚨六元八元不等或色布或首饰物品十色四色不等 
　　辰　期礼送请期书不用允期书佐以洋蚨物品 
　　巳　笄礼俗呼为上头茶须送珠髻或折洋□ 
　　午　迎礼类皆用百子彩轿贫而无力者始用青庐邑之东南乡皆行亲迎礼西北乡不行凡亲迎婿至女家须请一陪宾同往谓之领亲先生壻拜见妻党诸尊长皆给拜见礼谢亲时由利市人将妇发递与壻手发吉语谓之结发（利市人乃有福寿人） 
　　未　嫁礼嫁之日女盛妆拜叩祖先父母伯叔及诸尊长利市人彩舆至门后沐浴更衣不梳妆不穿礼服不戴金银珠饰青衣外穿婿家送来之紫红衫（俗名过路衣）盘坐床上利市人敬酒三杯训以一敬天地二敬翁姑三敬夫婿即将嫁女抱入舆中兄弟或侄辈提升斗向女讨饭米钱发轿后用石磨压地谓之压富贵亲戚各携灯笼一支主人给以婿家送来之红烛随送彩舆于路谓之送亲 
　　申　婚礼奠雁后壻乘舆先归彩舆至门用供献祭轿谓之拜轿放爆竹以祓不祥奏乐登堂以蚕筐置地轿放筐中由利市人开轿门新人头戴纸扎花冠□以紫红方巾脚穿紫红布□鞋男女童各一扶之出轿履袋进房（以布袋铺地谓之传代）梳妆后换穿大红衫戴珠冠出房夫妇叩拜天地灶神祖先并父母诸尊长各给拜见礼是日设盛筵新人首座谓之待新人 
　　酉　卺礼夜宴男客席散后重奏乐利市夫妇及掌烛一人送新人新郎入房行卺礼谓之交杯酒发吉语谓之撒帐诸少年闹房谓之吵新人最为恶习更有于成婚之三夜席散后有躲窗外窥视夫妇作为俟熟睡潜入房中将床上衣服携出曰偷衫脱 
　　戌　庙见庙见礼于娶日行之第三日仍设筵招请戚眷新人让首位不坐谓之待三朝新人入厨略举炊器曰发利市 
　　亥　贽见三朝新人于妆奁内检鞋袜女膝手巾荷包等类献之舅姑及诸尊长谓之托鞋 

　　附说 

　　附说 

　　绩邑婚礼之坏莫如抢亲往往婚期未订夫家遽纠众乘隙将女抢归成婚最为陋习推厥原因殆由礼物太繁聘金过多始无力者迫而出此厯久相沿绝不为怪甚至酿成械鬬巨案至妆奁则中人之家约五百金之率千金者亦间有之其或有力之家因女家不允婚期亦踏此恶习恐非宣讲所能革除 

　　△居处 

　　甲　房屋之外观城乡俱瓦屋□以砖墙污以石灰墙脚用石次或用砖高约三丈六尺三丈八尺 
　　乙　房屋之内容屋内必有楼堂必取其□大房则狭隘窗高不嫌黑暗窗小不能接引空气并有房内仅可容一床一桌者厨房内必有厕所猪栏城内人家往往有水井 
　　丙　房屋之制度有楼有房有厢有下堂者谓之通转有楼有房有厢无下堂者谓之三桁无楼无房谓之厅无楼有房谓之假厅又有合厅平屋无天井者曰三间廊步五间廊步平屋无楼无房无厢有天井者曰小起座 
　　丁　房屋之妆饰俗喜朴不尚巧梁栋取其坚大柱取其元粗□用石取其高门楼用砖凿花有匠司多至数百工者梁栋两端楷棚楷子亦雕空数百工不吝费 
　　戊　房屋之材料梁栋用松柱用杉或用白果或用杂木□用杉木板油而不漆地面用径尺方砖或用三合土筑成上敷以青灰用白灰画线水□用竹用木用砖近有用洋铁洋铅者窗嵌玻璃者城多乡少 

　　附说 

　　附说 

　　绩邑聚族而居村落之大者户口以数百计其家室之制造虽有力者每限于地势不能为园囿亭台故家中嫌少空气然村落皆傍山林得其清气足以卫生至其房屋建筑之坚固高敞式朴不华地卑不湿内外整严家庭之中彬彬有礼殊足多也 

　　△服饰 

　　甲　从前男之服饰绩俗向朴兵燹前俱穿布衣帛者百不一二夏穿土葛布土麻布穿夏布者少穿纱绸者更少冬则穿粗布如常熟布余姚布富而老者穿棉袍次穿夹袍裘不多见有护膝而无套裤背心两外幅俱有袋谓之银衣幅短少袖狭冬用毡帽布鞋礼服布与羽毛居多 
　　乙　从前女之服饰头盘高髻首饰尚珠钗铒簪环金少银多其上必饰以珠式朴古不取华巧所戴不过三件服俱用布袖狭而幅短鞋绣花行礼无外套穿朱青布褂朱青布裙即有各种华衣亦不肯穿 
　　丙　晚近男之服饰兵燹以后渐效两湖妆式宽衣广幅□袖夏穿纱罗次亦穿夏布洋布冬穿轻裘次亦穿棉袍布必用细着绸缎衣服者十有二三土布罕见套裤背心均极趋时 
　　丁　晚近女之服饰妇人发髻皆用扬州之□处女之髻梳元宝式宽袖广幅绸缎衣不多见细布洋布每每皆是□□花草及盘钉阑杆每一女衣须缝人数工或数十工中人之家均有绸缀外套百折绸裙其首饰金珠并重钗铒簪环外如茉莉竿等类满头插徧 
　　戊　现在男之服饰守旧者仍是晚近形式然十不二三趋时者短衣袖小幅狭几如操衣长衣则袖小幅狭而长不但粗布不穿土货细布亦不愿穿绸缎纱罗亦憎本货而喜洋货鞋喜瓦式洋式平时亦喜穿操靴更喜穿革履每有手戴金戒子或镶宝石钻石者 
　　己　现在女之服饰服色向淡素狭袖幅亦不广城内及开通乡镇则窄袖幅狭而长过膝镶□较前为简不钉阑杆用品与男子同习惯洋货居多髻效苏杭之圆扁式首饰重金珠较少式取巧素所戴不过三件鞋不绣花喜黑色十二三岁之女童穿男衣者日见多数 

　　附说 

　　附说 

　　绩邑兵燹以前服饰皆俭朴以自制芙蓉布为大宗麻布夏布亦能运销别埠今则芙蓉布失传而布帛品类皆喜洋货而弃土货其它更无论矣好奇喜新天下通病以绩邑素称俭朴之区风俗之变迁若此其关于奢俭者犹小其无爱国心而不知讲制造以抵制利权之外溢则大也 

　　△饮食 

　　甲　食品 
　　乙　米类 
　　丙　麦类 
　　丁　杂粮类 
　　戊　佐食品 
　　附说 

　　甲　食品 

　　甲　食品按绩邑食性米多麦少杂粮不作正餐小麦粉□或数日一食妇人制麦粉食品最精洁农家于青黄不接之时则以麦粉为正粮佐以杂品 

　　乙　米类 

　　乙　米类（籼米）（糯米）（大米） 
　　稀饭早餐或晚餐 
　　硬饭午餐 
　　软饭晚餐或农工家早餐亦软饭 
　　酒甜酒陈酒以糯米为之烧酒糯米大米籼米皆可为之 
　　米粉粿其形如饼裹以肉菜饀烤之而食 
　　裹粽以糯米用□皮裹之中夹腌肉枣栗 
　　汤元以米粉搓成元团内夹白糖猪油 
　　元元形如馒头和以红曲制成红色纯是米粉别无资料 
　　年糕纯以米粉制成用笼床蒸之 
　　米糖俗名麻糖以糯米大米经几次造作将米蒸熟晒干炒开和饴糖蔗糖制成岁底家家自造多则一二百觔少亦数十觔作为新年糕饼 

　　丙　麦类 

　　丙　麦类（小麦）（大麦）（荞麦） 
　　粿裹以菜蔬及鲜肉作饀用干锅烤之 
　　包裹以菜蔬及鲜肉配各种资料作□用笼床蒸之 
　　挂面细而长味咸有专制家送礼用之 
　　切面细而长内有碱水有专业此者人家□遇客至买之以款客如遇喜事尤多用之喜事曰喜面寿诞曰寿面 
　　带面形如带□故名为带面 
　　蝴蝶面俗名碌撕块有煮有炒食颇爽口 
　　春饼俗名搭鲜以麦粉制成薄皮鲜肉菜蔬及各种资料作饀另取一簋将面皮卷之以食不炙故名搭鲜 
　　馄饨俗名点心其所制如市之馄饨色味较佳 
　　烧馒以薄麦粉制皮肉裹肉菜饀蒸而后食 
　　馒头俗呼曰白糖窖包色□俱佳面色与机器面等其味较广东馆尤为软和故各省驰名 
　　生面酱以小麦粉为之名曰淡酱他处所无以此酱裹肉穿以竹竿油煎火烤谓之□肉为特别食品 

　　丁　杂粮类 

　　苞芦城内及西北乡视为果品东南乡有以其粉制成食品为正餐者 
　　粟米东西乡与歙县邻界者每种之以补米之不足 
　　芦穄种数不及稻百分之一有以之裹粽者有以其粉作粿者土人亦能以其品酿酒 
　　蚕豆　黄豆　赤豆以上三种皆作为菜料然米价昂贵时农家赖以佐餐 
　　绿豆夏时煮汤加糖以作点心 
　　芋头无论山芋田芋食之皆可饱腹绩邑均视为菜品以为正餐者乃极贫家 
　　青皮豆妇人将此豆和酱油煮熟用火焙干较广东出品尤佳 

　　戊　佐食品 

　　子　鲜类 
　　猪肉人家养猪者十之八九 
　　鱼塘鱼多而河鱼少 
　　鸡家必养鸡价值牝贵而雄贱 
　　鸭不多养有自江西来者价较鸡昂贵 
　　牛肉秋冬之际私宰者多设汤锅人喜买食殊损害于耕事 
　　羊肉自养者为湖羊自山东贩来者为绵羊价昂贵食者少 
　　丑　蔬类 
　　白菜寻常鲜摘供食外妇人能制各种小菜以备春夏之需 
　　青菜逢年节妇人摘其鲜者供献神祖前谓之清吉菜 
　　南瓜即番瓜黄老者佳米贵之时以为正餐颇熬饥 
　　如意菜即蕨春间满山皆有妇人采以晒干谓之如意菜酒筵上每用之 
　　马栏头即十里香妇人采以晒干卖价昂贵 
　　豇豆鲜食外晒干者俗谓之干角豆 
　　萝葡干妇人善制最佳者以糖醋浸之较山东大头菜味高美 
　　大鄣笋笋肉厚而嫩干笋味尤美胜湖南玉□片 
　　以上所列或关于习惯之品或关于特别之品普通有者不叙 

　　附说 

　　绩邑山多田少道咸之间产米合小麦仅敷民食十分之六杂粮俱作正餐兵燹以后户口未复产米与民食约可相敷小麦产数不过稻米十分之二三种杂粮者更少而荒田尚多委货于地涸塞利源是在地方谋自治者有以图之 

　　△岁时 

　　元旦吉时启门燃爆竹迎喜神以绿纸红纸裁成方寸撒之于地谓之利市纸名曰行方中堂供祖像庭除设香案礼神祇男妇肃衣冠庆贺长幼以次谒宗亲是日禁扫地及针剪元旦至初三日或至十八日祖像前每夜焚香燃烛谓之照容儿童鸣金鼓闹新年速客传座夜宴谓之饮春酒上祖先坟省墓谓之拜坟年给胙给糕给饼不等 
　　上元日各处社土坛神庙张纸灯或演剧或扮童戏驰火马舞青狮游烛龙徧廵衢巷名曰闹元宵米粉为丸祀灶谓之迎灶神是日西北乡有太子会灯剧尤甚详神道表 
　　十八日落灯前夕或摘神前花灯送新妇谓之添丁 
　　二月二日家具鸡豚鱼菽之荐香烛爆竹以迎土地神祀于中庭家家食糯米裹粽多者裹糯米数斗 
　　花朝日东南乡十八社按年轮祀汪越国公张灯演剧陈设毕备罗四方珍馐聚集祭筵谓之赛花朝 
　　戊日祀社春祈秋报岁凡一举里自为域献豜醉酒尚遗古风神为男女二像庞眉皓首呼为社公社姆 
　　三月三日撷荠菜花祓除不祥谓之喜喜菜 
　　清明日户插柳枝粉米蒸饼饦祀祖扫墓增封悬楮钱于墓门谓之挂钱间有用牲牢鼓吹设祭者子孙诣墓各给饼饦胙肉谓之分例 
　　立夏日切苋菜馅作饼俗呼粿供麦蚕佐以青梅朱樱祀祖 
　　荐新谓之立夏见三新男女孩以秤称之曰免蛀夏 
　　四月八日造青精饭俗名乌饭以饷新嫁女佐以鸡雏 
　　端午饮雄黄酒风俗与各处普通家置酒肉是日食腌鸭蛋鮝鱼 
　　六月六日家家食麦粉包粿农家祀田祖于田坊谓之烧田福北乡谓之烧秋谚云田家大吃肉单看六月六是日撷园蔬瓜果田禾叶盛于筐以为祭主祀秩场圃牢笠诸神 
　　闰年六月中各乡村卜日致斋造瘟舟分方隅祀五方神并祀张雎阳殉难诸神名曰善会城中现已革除 
　　中元日祀祖荐新稻罗列时馐城隍神廵行县鄙宜仗甚盛扮诸鬼卒扮无常二人高与檐齐满街放爆竹谓之跳无常十八日西北乡六都有太子菩萨会烧香者以数千计五都于二十一日八都于二十五日详列神道表 
　　二十三日为张睢阳诞辰坊市分五土之色制花灯遍游三夜日出瘟车以驱疫疠近城一带材坊行之 
　　中秋日祀月华风俗普通摘东瓜馈新妇取多子兆偷瓜者物主撞见不之禁谓之摸秋少年以新稻草扎草龙燃香徧插龙身锣鼓喧天满街衢跳舞店户各助香燃放爆竹 
　　九日祀祖先登高风俗普通城内家家食芋西北乡食米粉裹馅粿谓之重阳粿 
　　十月后各乡立施孤会召僧设斋祀无主后之鬼谓之放蒙山又曰放觃口焚纸箔千万因即以所设食分给孤贫者 
　　腊八日以百果及各菜煮粥名腊八粥是日祓房尘以为无忌 
　　二十三日以茶点米粿祀灶曰送灶祭举燃烛于釜以照虚耗 
　　二十四日具肴馔各随丰俭序长幼祭于祠堂香火堂家中悬祖像祭毕聚家人燕饮谓之吃年饭 
　　除夕聚家人妇子共饮谓之团圆又谓之分岁酒亦有坐岁者 

　　附说 

　　附说 

　　风俗习惯巳细列表中有合于礼者有背于礼者有亡于礼之礼者要贵因革损益之 

　　△乐歌 

　　甲　祭祀之乐歌 
　　乙　丧葬之乐歌 
　　丙　婚娶之乐歌 
　　丁　游燕之乐歌 
　　附说 

　　甲　祭祀之乐歌（□有乐无歌而祭祀侑乐奏歌则唱昆曲数阙） 

　　子　粗奏乐用大工小工□ 
　　号筒先吹号筒排班喇叭次吹喇叭序立大哨吶亦呼喇叭两人吹和调奏词谱各曲牌名 
　　班鼓（一）小锣（一）冬磬（一）小铂（一） 
　　丑　细奏乐同前 
　　小哨吶亦呼喇叭其声较大哨吶轻□单吹 
　　管（二）笛（二）渔鼓　冬磬 

　　乙　丧葬之乐歌（有乐无歌亦不奏曲） 

　　子　粗奏乐器与前同用六调 
　　丑　细奏乐同前 

　　丙　婚娶之乐歌（行礼时有乐无歌开筵时杂以锣鼓胡琴唱而不演或唱□调或唱昆曲） 

　　子　粗奏乐器与前同调用大小工 
　　丑　细奏乐同前 

　　丁　游燕之乐歌（庆寿等喜事与婚娶同） 

　　子　粗奏乐同前 
　　丑　细奏乐同前 

　　附说 

　　三百篇当时皆歌谣也故王者以之采风自郑声既行古乐久已失传不谓泰西各国犹能得中国古音之遗每制各种歌谣以鼓励国民之意志而所谓礼乐之邦者转数典而忘之正不特绩之俚野独然也 

　　△方言 

　　甲　称谓 
　　乙　物名 
　　丙　通用语 
　　丁　语助词 
　　附说 

　　甲　称谓 

　　如呼父曰伯曰叔曰爷曰爹最异者曰官曰人俗音读银 
　　如呼母曰婶曰嫚最异者曰姐曰姨 
　　媳呼翁曰朝奉 
　　媳呼姑曰孺人读银 
　　夫呼妻曰老孺 
　　妻呼夫曰老官 
　　呼叔母曰婶姐呼妯亦曰婶 
　　呼伯母曰嫚妯呼娌亦曰嫚 
　　婿呼岳父曰丈人读银 
　　婿呼岳母曰丈母 
　　孙呼祖父曰朝 
　　孙呼祖母曰孺俗音作□ 
　　男子呼女子曰老妪家 
　　呼商家之学徒曰小官 
　　呼工家之学徒曰徒弟 
　　呼掌柜者曰老朝奉 
　　呼店东曰老板 
　　呼牧童曰养牛小小俗音作平声 
　　呼男孩曰小家 
　　呼世仆曰棹护曰作活 
　　呼女仆曰做事仂 
　　彼此通称曰官 
　　呼初生之孩曰毛娃 

　　乙　物名 

　　棹曰台盘 
　　烟袋曰烟筒 
　　白菓曰鸭脚 
　　油炸脍曰冬瓜穰 
　　火炬曰火把 
　　地龙曰水龙又曰蟾龙 
　　衣服曰衫脱 
　　肚兜曰包肚 
　　树桩曰树不老 
　　帐曰布罩 
　　灶曰锅冲 

　　丙　通用语 

　　邋遢曰污奢按污奢即说文污下二字之转 
　　有用曰有干 
　　没用曰没干 
　　事不成曰不相干 
　　事无可为曰尠的嬲曰尠的喂 
　　称好曰不打紧 
　　笑人不善干事曰现世曰献世宝曰典当 
　　言人晦气曰倒运曰倒灶 
　　得物曰嬲着 
　　物多曰好点 
　　物微曰一点点 
　　怎样曰朕兆不怎样曰不朕兆称人好亦曰不朕兆 
　　讥诮不堪之人曰宝贝曰噭咷 
　　冐失曰不见亮 
　　寻人不着曰毛俗音转作藐 
　　物无曰勘 
　　替差役办公者曰打脚肚 
　　地痞曰死命曰打孤拐 
　　初起事曰暴起头曰上么遭又曰发利市 
　　将毕事曰下么遭曰末了 
　　言浪用钱财者曰囷倒碌 
　　没奈何曰要死个枷 
　　胡涂了事曰过台戏 
　　日上晚上曰日下夜下 

　　丁　语助词 

　　仂加（你仂）（我仂）（哥仂）（弟仂）等类与的字之语尾词 
　　奢如（去奢）（来奢）（做奢）（算的奢）等类与苏州人语尾词 
　　啊语首多有此字 
　　讶语首多有此字 
　　是呼作自音或呼作守音 
　　唉感叹之语续以此字 

　　附说 

　　绩之方言外县人听之几如钩辀格磔有音无字者有之有字而谐音翻变者有之学界中未出里门者并不能学普通语苟非正以官音恐将来即有人才而不能言交际 

　　△游燕 

　　甲　庆贺之燕 
　　乙　丧事之燕 
　　丙　普通之燕 
　　丁　特别之燕 
　　附说 

　　甲　庆贺之燕 

　　甲　庆贺之燕案筵席女则日席男则夜席风俗皆然城内则由酒馆包办乡间无酒馆之处妇人之善烹者自办谨将奢俭习惯之不同叙列于左 
　　子　城中之男席三海菜三牲肉及杂品每席约洋蚨两元 
　　七大簋　四小簋　四点心　十二碟 
　　丑　城中之女席牲□杂品居多海菜次之每席约洋蚨一元四角 
　　九大簋　八碟 
　　寅　乡间之男席其用品与城同每席约洋蚨一元六角 
　　奢者　九大簋　八碟　二大盘（馒头）（米粉饦） 
　　俭者　四大盘　八碟 
　　又俭者　铁釜（猪肉）（鲜鱼）（杂品）约洋一元二角 
　　卯　乡间之女席与男席同 

　　乙　丧事之燕 

　　乙　丧事之燕案丧事设燕非礼也绩溪从前燕以素菜饮以水酒近今俱用荤菜与婚娶同 

　　丙　普通之燕 

　　丙　普通之燕案亲友往来寻常俱燕以四簋或六簋或六大盘或一品锅或如庆贺所列之形式 

　　丁　特别之燕 

　　丁　特别之燕其海菜牲肉杂品均丰而洁每席约洋蚨五元 
　　家庭祝寿 
　　题主大宾 
　　亲迎新壻 
　　十大簋　八小簋　四点心　十六碟 

　　附说 

　　绩溪朴而不华不独官绅富商无日食万钱之家即茶楼酒榭以及公园胜地皆无之业厨人者最多馔精而价廉主中馈者亦善厨娘之技近日斗靡争华流连冥会此亦人心世道之忧也 

　　△神道 

　　太子菩萨西北乡皆崇此神五都六都八都香火最盛或结数社或结十数社而为五朋六朋（俗以朋为会）挨年轮值正月则同以元宵日迎神赛会演剧七月则六都十八日五都二十一日八都二十五日迎神赛会演剧进香者以千计妇女跪拜焚纸箔者无算 
　　花朝菩萨东南乡多崇此神共十八社轮流值年于二月十五日出巡各社赛会演剧数日焚纸箔无算 
　　瘟舟善会按其所崇者是睢阳殉难诸义士而附会为瘟神其舟用竹木为架以雷万春为大王以南霁云为小王站立舟首舟尾大王蓝脸小王红脸较别像为大腔内盛以石块重近百觔少年有力者争抢此神满街跳舞各村各社多有此会几如镇江之天都 
　　五　　猖其神之像如小说封神之风调雨顺而加以元坛之像每村多立庙祀之 
　　麻布祖师东南乡有崇此神者俗传祈雨甚灵验 
　　观音菩萨按佛书有观音二字世俗相传各处皆有观音菩萨绩邑崇拜者尤盛有男像有女像有送子观音有千手千脚观音均呼为娘娘俗语观音十八变 
　　地藏王佛书有此名相传为暹罗国王绩邑最崇信之 
　　天花娘娘俗呼痘神凡孩子出痘疹其家必供此神各村每□年演剧据封神传则瘟神也面以男身为女身尤附会不解 
　　周　　王俗传此神好吃鸡故九月十五日进香者必携一雄鸡宰之衅血于座前 
　　李　　王社会每崇此神无所考俗传此神能佑生产侑神者亦以雄鸡血衅神座前 
　　八相公俗传是五代时越国公汪华之第八子无可考殆杜十姨伍髭须之附会欤 
　　大尉小尉因张巡许远而附会之 

　　附说 

　　附说 

　　查绩邑淫祠不外表中所列者计每岁淫祠耗费约万金男子崇信者十约五六女子则人人牢不可破火其庐焚其像散其会即其资产以开学堂其说过高而不能遽行欲清其源须教育普及以后其要在广兴女学 

　　△宗教 

　　甲　佛教调查僧数和尚一百零六人尼姑三十六人其教似不旧盛化缘布施间有吝与之时而焚烧纸帛银箔毫不吝惜殆天堂地狱之说有以怵之 
　　乙　道教绩邑无真道教道士只十五人其实乃火工也与人民无二娶妻养子以化缘应付道场为衣食其有吃斋者则谓之斋公是又不僧不道之宗派道陵之教久经式微 
　　丙　天主教查绩溪服天主教者庚子年有教民二百八十七人恃势横行凡诉讼皆恃保护故服教者日多嗣经郡守黄曾源持条约以公理判断教民知畏而服教者日稀近日调查服教者俱讳名不认其昭著仅数人有天主堂一所不礼拜亦无通使居住 
　　丁　耶稣教绩溪有一福音堂建造己二十余年初有传教一人迄今无一服教者堂内仅有小□ 

　　附说 

　　附说 

　　泰西立国君民共守一宗教中国如佛教道教回教天主教以及耶稣教皆扩张其权力所谓宗圣教者徒奉其名而已而阳儒阴释所行非其所言此一派人尤不可胜数绩之习惯佛教盛于道教天主盛于耶稣查阖邑无耶稣教民岂其教力不逮天主欤抑其教不肯以势力诱胁欤 

　　○绩溪绅士办事之习惯（宣统元年调查） 

　　绩溪县朱瑞麒编纂静海刘汝骥审核 

　　甲　属诸人者 
　　乙　属诸事者 

　　△甲　属诸人者 

　　子　资格 
　　丑　责任 
　　寅　任免 
　　卯　期限 
　　辰　功过 
　　巳　有给无给 

　　子　资格 

　　绩溪绅士本无一定资格既鲜致仕之搢绅又鲜闳通之学士熟悉法律者更无论己厯来董事父故子袭彼引此援能孚物望者实少更有勾通胥吏于新令接代时汇缘填入名簿目不识丁者亦且滥竽充数此怪现象也近日烟禁森严绅士为齐民表率不闻有具结督责之条有嗜好者帖然如故也欲望澄清必严加淘汰而后可言资格 

　　丑　责任 

　　有公益心而后可言担负可言责任绩邑之为绅董者大率出入衙署为赫耀乡闾之计耳兴一利除一弊谕单照会之频催不过畧为过目所言何事所议何条问之曰难诘之不覆上视为循例下视为具文积习相沿匪伊朝夕近来学界中稍有具热诚者究之为个人谋权利者多为社会谋幸福者少 

　　寅　任免 

　　凡选举各项章程或三年一任或二年一任其例近始萌芽绅士自来无任免之说监督又不实行其任免之权乃有年几耄耋未闻上引退之文身故数年犹附在乡图之列房科援名单以送稿邑令照故事而发行所责诸绅士者无实有名所充为绅士者有增无减详细调查良堪浩叹 

　　卯　期限 

　　官府札催之件期以一月半月绅士若无闻也限以三日五日绅士若无觉也差役持送文牒又不以时有迟至月余者有杳不投到者期则无期限亦徒限互相观望互相推诿毫无表面遑论内容能如期以空文塞责者尚占优胜 

　　辰　功过 

　　绩溪绅士其贤者固未闻特别之表扬其不肖者亦未闻有不测之黜退每都董事少则五六人多则十余人见利则争遇事交诿欲考成绩黑白混淆兴言治安须于绅士中立功过分数表 

　　巳　有给无给 

　　中国无绅士养廉之条例绩溪更无公费之开支办新政者半属名誉职员为绅士计即能枵腹从公终难受无形之赔累取巧者意存退避武断者恣其敲诈有耻者望望然去慕膻者营营而来非严定功过不能专责任非酌给薪津不能励廉隅 

　　△乙　属诸事者 

　　子　宗旨 
　　丑　权限 
　　寅　能力 
　　卯　秩序 
　　辰　效果 
　　巳　有继续力无继续 
　　午　规则 
　　未　经费 

　　子　宗旨 

　　绩邑绅士办事其普通宗旨曰柔软曰圆通曰因循曰敷衍维新者专事铺张迂旧者惟知固守辨学者以束修毕业为宗旨办捐者以盘踞秘密为宗旨若夫具爱国之思想以强族为主义者罕覩其人惟乡邻争讼间有以力任排解为宗旨者舌敝唇焦不辞劳怨宁人息事风有足多 

　　丑　权限 

　　尊官畏官绩民之性质故绅士中放弃义务者多敢于侵越范围者少其弊又在同社会者各欲揽权城与乡争权都与都争权商界与学界争权其限不明其权亦紊不能和衷乌能共济 

　　寅　能力 

　　沾沾自爱者以规避畏葸而消灭其能力把持阴狠者转以交结胥吏而发生其能力间有守正不阿者又以孤立无助反对者多而不能扩充其能力此绩邑通病也数年来民权渐张学界中或以抵制挟要为能力或借命令制裁为能力压力所至阻力亦生所谓公理完全之能力者绩邑之绅士则无 

　　卯　秩序 

　　万事有共同之秩序一事有一事之秩序顺则是逆则非新旧一理乃近日办事有足怪者姑即学堂外表言之私塾改良未能完全也而必强称为小学蒙小学程度未能完全也而必强报为两等未振其纲徒纷其绪无根之木易枯无源之水易涸无秩序何以有善良效果 

　　辰　效果 

　　集民脂民膏以办事苟无效果则谋新不如守旧之为佳调查各界新政劝学所教育会表面成立矣而学堂腐败如故商会商局表面成立矣而商市腐败如故自治巡警团练表面成立矣而地方腐败如故造种种恶因现种种怪状若非厘剔清订欲言效果恐难望于九年预备之期 

　　巳　有继续力无继续 

　　中国衰弱之病根在不能坚忍而绩邑绅士之性质病根更有二曰妒曰私未竟之事未成之业明知其善必思有以阻挠之或攘前功或思立异甚至彼此猜忌有意破坏山亏一篑业辍半途敢断之曰毫无继续力 

　　午　规则 

　　规则者办事之基础也绩邑习惯议事时各持一说行事时各持一心毫无条理奚言规则近时社会办事始知订一规则然朝立夕改彼是此非又或独出己意与部定章程相迕既无强制之履行又无道德之履行是有规则与无规则等 

　　未　经费 

　　办事必有经费少则竭蹶多则滥支绩邑年来所筹经费通盘计算不下巨万捷足者往往据为独有可怪也甲所筹之欵岁有盈余不肯拨于乙丙所筹之款岁有盈余不肯拨于丁城绅思中央集权乡绅则又思参预越俎各出理想各逞能力巧立名目竭泽而渔是非于一邑经费收支和盘托出立统计预算表妥为支配酌盈剂虚不可 

　　陶甓公牍 
 

