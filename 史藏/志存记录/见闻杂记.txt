见闻杂记　　[明]吴兴李乐彦和述着

卷之一

　　董渐川古今粹言 
人纔学便湏知有着力处既学便湏知有得力处今当于何处着力陆平泉云不过庸德之行庸言之谨
杨慈湖云学者通患在于思虑议论之多而不行孔子忠信笃敬之训
范文正公谓贾内翰曰君不忧不显惟不欺二字可终身行之内翰自谓平生用之不尽
薛文清公云舍而不求曰忘求之太过曰助长
胡力庵每颂此语谓学者所患正为忘字自朝至暮念念不忘便是圣贤
薛文清公常言心如镜敬如磨镜不敬便昏了所以说学有缉熙于光明
慈湖遗书云学者涵飬有道则气味和雅言语闲静临事而无事
文公训子帖云大槩礼数要恭谨详缓不要仓皇颠错
顾东江尝言人家夜饮晏起乃奸盗所由始
诉讼一事最当谨始使官司公明可恃尚不当为或官司虽无心而吏人佐使亦何所不至有是而后悔之固无及矣况邻里所争不过侵占田界逋欠钱物及凶悖凌犯耳徐徐谕之可也李参政汉老作其叔父成季墓志云居乡则以困畏不若人为哲真达识也
后生才俊者父兄当以为忧不当以为喜湏常加检束令熟读经书训以宽厚恭谨勿使与浮薄者游处不然其可虑之事盖非一端哺鳒撝斨BR>王静泉见户内日晷指之云光阴不可再得如何容易放他过去
伊川云今人于外事外对象件要好只有自家一个身与心却不要好待得外事外物好时自家身与心已先自不好了也
凡人妆成十分好不如真色一分好
陆平泉云朋友者今日之典籍典籍者往时之朋友籍溪教诸生于工课余暇以片纸书古人懿行或诗及铭赞之有补于人者粘置壁间俾往来诵之咸令精熟
康节诵希夷之语曰得便宜事不可再作得便宜处不可再去有诗云珍重至人尝有语落便宜处得便宜盖可终身行之也
张魏公每训子及门人曰学者当清明其心默存圣贤气象久久自有见处
吕申公居家夏不排窓不挥扇冬不附火平生未尝行草书尤不喜人愽未尝较曲直闻谤未尝辨
平泉言朋友易合者到利害之际多不得力其落落难合者到利害之际反得力
夫子温良恭俭让五字常要想见其气象谢安迎桓温时气象常要想刘宽下车还牛气象常要想
司马温公曰去恶从善舍非从是人或以为如制悍马干盘石之难静而思之在我而巳如转户枢何难之有
阁老木斋谢公正德初致仕上章力荐守溪王公匏庵吴公以代已吏科给事中王昂论选法得罪吏部尚书邃庵杨公救之薄谴二公休休大臣之风今不可复见矣
陆贽云锋镝交于原野而决策于九重之中机会变于斯湏而定计于千里之外非计也今各边緫兵巡抚见一虏出一军赏一功罚一罪必湏奏请令不得行事由中制互相推调常致误事由于将权不重故也
正德十四年 【钱宁下狱】 江彬用事　毅皇帝有旨南巡举朝文臣谏不听金吾卫指挥张英怀匕首入端门剖腹出心以谏死御道上其忠烈又出汉辛庆忌唐张万福二将军之上
吕泾野先生 【柟】 正德三年登进士第一时巨珰刘瑾用事权倾中外以其同乡也欲要致之先生不往继而以礼来贺又却之不受瑾口亍之先生因请告归于高陵瑾使人侦于途少有可议则就逮焉行至保定卒无所得而返先生之学于斯亦可见矣
可言不可行不若勿言可行不可言不若勿行平泉至本一禅院法堂与隐南禅师云每常静坐中觉胸中自有一种快活对人道不得今士大夫以纷华盛丽为乐吾看来乐得不甚利许鲁斋诗云万般补飬皆虚伪惟有操心是要规
悟真禅师云静中将平日所忧所疑看破自然不上心来 【妄情觑破则】 日常举动湏要知是甚么在这里举动 【一切动静俱属真性】 
分外事一毫不与使其心超然无系
白云云性如天清明广大性如地包容徧覆性如水周流无滞
静也不妨动也不妨动静间不把真性点污方纔是道
禅家本不求益只要了却一生无所牵罣便是完他事 【心无罣碍此生亦空】 
一庵云达磨面壁九年不曾有一刻闲闲了便有乘之者矣
把点检他人功夫做自巳事何有不办 【点检是对副人的意不特管人过失也上蔡所谓矜字正此数】 目有异见耳有异闻湏正巳心终不为患临死只有安命一法更无妙理可寻所以谓之淡中滋味
张含斋云这心驾驭他不得湏是静中慢慢收拾然亦无工夫可用处只是凡事退后些不得巳而应之可也
怜悧人去道远所以要痴要呆 【神仙伎俩无多子只是人间一味呆】 怨我谤我无非助道之良缘爱人敬人便是操心之要法
恶字不要看重了如私情眷恋谋计较前思后筭自择便宜的心即是恶念如酒色财气是非人我扳缘爱念患得患失皆是恶也
只有迷悟元无凡圣
大珠和尚云心逐物为邪物从心为正乃知先儒所谓循理不是行好事之谓也
火宅尘劳何时是了安乐得一日便是千万日样子
平时不怕死临终却忙乱此是正念主不定也所以功夫全要在平时
思量计较聦明怜悧于此个门中一点也用不着
素问曰恬澹虚无真气从之精神内存病安从来
郭康伯遇神人授一保身卫生之术云自身有病自心知身病还将心自医心境静时身亦静心生还是病生时郭信用其言知自护爱康强倍常年几百岁
康节云老年躯体素温存安乐窝中别有春尽道山翁拙于用也能康济自家身此自飬之旨也
华佗云人亦湏少劳动使谷气清
今人怕死至伤生之事却敢为圣人于伤生之事自不为到临死却不怕论语谢氏注云圣人之所不食穷口腹者或反食之欲心胜而不睱择也
唐柳公度年八十有强力人问其术对曰吾平生未尝以脾胃熟生物暖冷物以元气佐喜怒此亦可为座右铭也
大渴不大饮大饥不大食恐血气失常卒然不救也荒年饿莩饱食即死是验也嗟乎善飬生者飬内不善飬生者飬外飬内者安恬脏腑调顺血脉使一身之气流行冲和百痾不作飬外者恣口腹之欲极滋味之羙穷饮食之乐虽肌体充腴容色悦泽而酷烈之气内蚀脏肺形神虚矣安能保合太和以臻遐龄耶
古之善摄生者居常少思虑忍嗜欲平喜怒寡忧乐澹好恶世之羙丽贵重物事举不足以入其心由是志意舒畅形体安和血气顺利度百岁矣经曰不治已病治未病其此之谓与
方正学曰寒即乎燠暑即乎凉自外至者惧其巳伤而不知发乎中者为身之殃噫嗜欲之毒甚于剑芒人惟寒暑之慎而不于此之防何耶人从欲中生死孰能无欲但始则浓厚次则淡薄次则念头虽起过而不留次则虽有念如嚼蜡而无味又次则无念斯为工夫耳古箴曰不怕念起只怕觉遟
仙人道士非有灵积精飬气以成真
忍力最难如遇喜多言欲忍之使默见色思滥欲忍之使伏逢乐将纵欲忍之使敛临食方甘欲忍之使节皆人之所难也
晁文元公曰人生大难惟有重病极贫大乱三者而已其余细故何足介怀
东坡居士在黄州尝书云自今以往早晚饮食不过一爵一肉有尊客则三之可损不可增召我者预以此告一曰安分以飬福二田宽胃以飬气三曰省费以飬财
顾左山绝欲七八年矣而寿止六十八好酒故也可见酒色财气四件皆能减筭惟色为速耳
李南湄云吾午饭后不看书
天下事都是假的要识得破
王鹤坡尝言饮食畧多一口便不是畧觉食爱气便要折本鹤坡禀赋甚弱九十余乃卒
何五山云脾胃也要歇息他磨子常用也湏坏了
范冲座右戒曰凡吃饮食不可拣择去取
何五山云要节饮食湏于举筯时便着意
隐南禅师云凡视听皆能损神闲处徐步最好安定语诸生食饱未可据案或久坐皆于气血有伤
四百四种病宿食为根本
朝打坐暮打坐腹中尝忍三分饿
名利不苟狥喜怒不妄发滋味不过求声色不躭嗜神虑不邪思可以无病常寿
阳明先生曰绝饮酒薄滋味则气自清寡思虑屏嗜欲则精自明定心气少眠睡则神自澄
康斋云月下咏诗独步绿阴时倚修竹好风徐来人境寂然心甚平淡无康节所谓攻心之事
李谷砰云宇宙中有个大快乐要人会受用
久废不可速成积弊不可顿除优游不可久恋人情不能恰好祸患不可苟免夫为善知识达此五者涉世可无闷矣
躄者命在杖失杖则颠渡者命在舟失舟则溺凡林下人自无所守挟外势以为重者一旦失其所挟皆不能免颠溺之患
唐一庵云寿至百岁说着死还是怕人有何厌足
薛文清公云多言使人心志流荡而神气亦损吴石湖语乡中士大夫曰你莫道我没受用我虽贫尽有受用
东坡云人生乐处不必自已劳心摆布只是眼前山川草木无不可喜但是人看不见
人之贫富不常与天地阴晴相似断非人谋所能保守但当尽其道耳
不是富贵累人人自累富贵只思大舜若固有之之意任其去来何累之有
凡人做事未有不筭后来决不依所筭若依所筭则天为无权矣
钱财遗子孙反受怨
古来圣贤皆死何况于汝若做好人落得做耳不然枉做一场人
东坡谪惠州自言辟如生长此地便了山谷谪宜州自言做秀才时贫陋原是如此皆素患难之意
勤俭自能生财不在贪利如佃户皆宜处之有道道只在事上见
人不在贫富只在做好人耳若是好人贫亦不困乏富亦不取祸
知保身则必爱身如宝能爱身则不敢不爱人能爱人则人必爱我人爱我则吾身保矣推之不敢恶人不敢慢人皆然此万物一体之道也爱一家则一家爱我矣一家爱我则吾身保矣吾身保然后能保一家推之国与天下皆然此一贯之道也
食淡之胜于肥甘食后乃见贫贱之胜于富贵当亦如是
财物如饮食然多亦不可无亦不可白云适中之言最有理所以当勤而不当贪当俭而不当吝惟适于理而已
生老病死如春夏秋冬安可逃耶
富贵分定不能勉强若朝夕营营可以成家连天也无用处
游人园亭即吾所受用若生歆羡却是苦因周莱峰云不爱其身正是第一件不好处
那得自家许多精神去周旋人未必有益觉劳即止
昔者文王问于鬻子敢问人有大忘乎对曰有曰敢问大忘柰何曰知其身之忘而不改也以贼其身乃丧其躯其行如此是谓之大忘余有伤生之恶甚多虽甚悔之终不能改真所谓大忘也所以先儒以收放心为先务
贪财既不是懒惰又不是怎么是中道中道以何为凖曰以身命为凖饿杀也不是终日逐逐也不是
近得一拙字可守又得一约字可以飬拙二字可持之终身
常人以嗜欲害身以货财害子孙以政事害民人以学术害天下后世无是四者岂不快哉　留有余不尽之巧以还造化留有余不尽之禄以归　朝廷留有余不尽之财以厚百姓留有余不尽之福以遗子孙
　　　　以上俱录古今粹言

　　郑端简今言 

　　一

高皇帝戊辰生生二十五年入淮西从郭元帅三年起兵渡江明年定建康为吴国公八年为吴王四年为
皇帝是年胡享国三十有一年建文君洪武丁巳生生六年而其兄虞怀王卒又十年而其父　懿文太子卒当是时
高皇年六十有五矣遂立为太孙七年而嗣帝位四年而亡正统初建文君出滇南至广西一日呼寺僧谓曰我建文皇帝也寺僧大惧白官府迎至藩堂南面趺足坐地自称朱允炆曰胡濙名访张儠傝为我也众闻之悚然闻于　朝乘传之京师有司皆以王礼见比至入居大内以寿终葬西山不封不树提学鄞黄润玊尝见之言其状貌魁梧声如洪钟云帝尝赋诗曰牢落西南四十秋萧萧华发已盈头乾坤有恨家何在江汉无情水自流长乐宫中云气散朝元阁上雨声收新蒲细柳年年绿野老吞声哭未休至贵州金竺长官司罗永庵尝题诗壁间其一曰风尘一夕忽南侵天命潜移四海心凤返丹山红日远龙归沧海碧云深紫微有象星还拱玊漏无声水自沉遥想禁城今夜月六宫犹望翠华临其二曰阅罢楞严磬懒敲笑看黄屋寄云标南来瘴岭千层迥北望天门万里遥欵久忘飞凤辇袈裟新换衮龙袍百官此日知何处惟有群乌早晚朝

　　二

威宁出塞俘馘甚多虏自永乐以来惟此夺其气一时群臣忌功百方诬讪皆非实事汪直自敬惮威宁威宁不峻拒之亦未为过后人乃以威宁比陈钺何其忍也

　　三

麓川之役大费财力骚动半天下比再出兵益复虚耗苟且奏捷铁券金书至今不绝威宁新建止终其身岂不舛哉

　　四

恭仁康定景皇帝初封为郕王正统十四年七月茂陵北征王居守坐阙左门西面见群臣八月茂陵北狩　皇太后诏立其长子为皇太子郕王监国坐午门摄朝廷臣班劾王振监国仓卒未有处分廷臣大哭锦衣指挥马顺振党也叱且退台谏王竑等愤捽顺捶死且索毛王二长随二长随亦党振廷中大哗监国起且退兵部侍郎于谦趋上掖监国止顿首曰请殿下坐监国复坐问曰尔意云何谦进前密对数语顿首下监国遂曰百官前振罪当赤族予请　太后行诛未晚顺罪亦应诛今击死勿论又令左右縳二长随至立命将军击二长随死命都御史陈镒藉振家玊盘径尺者十四珊瑚树高六七尺者十数金银十余库马数万匹诛振侄锦衣指挥山夷其族移监国入坐奉天门左以谦为兵部尚书翰林侍读彭时辂入内阁九月丙子监国以太后命即　皇帝位诏改明年为景泰元年大赦天下遥尊茂陵为　太上皇帝尊皇后钱氏为太上皇后

　　五

难兵未起中朝非无备江阴侯吴高屯辽东都督宋忠屯怀来徐恺屯河间各十万人而张昺谢贵在北平耿炳文又统兵三十万至真定何以兵起涂地瓦觧谓非天命欤

　　六

宣德二年行在吏部言自永乐十九年迄今遣回庶官四千三百十九人居乡往往不循分守构词徤讼持官府短长请悉召至京考验才能可用者以次叙铨否罢为民

　　七

国初谥羙恶兼用洪武二十二年鲁王卒
上谕礼部尚书李原名曰父子天性谥法公议朕不得以私恩废公议可谥曰荒永乐六年伊王谥厉

　　八

永乐至正统间诸老臣在政地既久且专忠定蹇义秉铨忠靖夏原吉握利权皆二十七年忠宣刘大夏尚书两京三十九年而在交南者十有九年胡濙忠安为礼部尚书三十二年文襄廵抚江南二十二年以故用人理财礼乐征伐诸大政文经武纬各尽其长章程故在后鲜能及

　　九

洪武三十五年
文皇即位开内阁召七臣入预机务名直文渊阁盖自壬午至嘉靖百六十年间凡六十八人直隶十人南直隶八人浙江八人江西十六人河南七人山东四人福建二人湖广四人四川四人山西一人广东三人广西一人

　　十

洪武二十七年寰宇通衢书成书分为八目东距辽东都司又自辽东东北至三万卫西极四川松藩卫又西南距云南金齿南踰广东崖州又东南至福建漳州府北暨北平大宁卫又西北至陜西甘肃为驿九百四十浙江福建江西广东之道各一河南陜西山东山西北平湖广广西云南之道各二四川之道三为驿七百六十六凡天下道里纵一万九百里横一万一千七百五十里四夷之驿不与焉

　　十一

彭惠安公哀江南词叙述建文死义之臣至方逊志乃云后来奸佞儒巧言自粉餙叩头乞余生无乃非直笔盖指西杨辈修实录书方再三叩头乞生者非实事也

　　十二

靖难之岁十一月副都御史陈瑛言
皇上顺天应人以有天下四方万姓莫不率服然车驾初至京师有不顺天而効死建文者如礼部侍郎黄观太常少卿廖升翰林修撰王叔英衡府纪善周是修浙江按察使王良沛知县顾伯玮等计其存心与叛逆同宜从追戮　上曰朕初举义诛奸臣不过数辈后来二十九人中如张紞王钝郑赐黄福尹昌隆皆宥而用之今汝所言数人况有不与二十九人之数者彼食其禄自尽其心悉勿问

　　十三

春秋谨华夷之辨中国有主也文中子帝元魏未为非圣祖功德高百王诏文尝称曰天命真人于沙漠帝王庙中以元世祖与三皇五帝三王汉高光唐宗宋祖并祀真圣人卓越之见

　　十四

我朝虽设修譔编修检讨为史官特有其名耳实录进呈焚草液池一字不传况中间数多细事重大政体进退人材多不录每科京师乡试考官赐宴皆书冢宰内阁大臣其先后相继竟不可考他可知矣

　　十五

景泰元年吏部办事吏徐镇上疏言京官潜遣家归民心惊惧乞禁止

　　十六

知已不易得杨文贞不知王文端叶文庄不知于肃愍彭文宪不知李襄敏李文达不知叶文庄丘文庄不知王端毅倪文毅不知庄定山马端肃不知刘忠宣崔文敏不知王虎谷张文忠不知王阳明

　　十七

国初李太师胡丞相凉国公诸狱未可知若于少保石緫兵诸狱词恐未为无枉即刘瑾钱宁江彬亦未必有反谋坐奸党可也武定积恶负恩本有死罪近言官所指法官所拟亦难服其心侯爵终当复唯曹贼是实

　　十八

薛文清公山东巡按时尝言内外风宪缄默都御史顾佐恶之薛考满署平常以故不得进阶封赠父母顾名臣也尚然况其它乎

　　十九

正统己巳大统历二至日晷昼夜六十一刻岳文肃公大异之识者以为用事大臣任私智废历法必有摇本之祸八月六师陷土木

　　二十

吾乡入　国朝名臣辈出开创时文成文宪筹划军旅兴制礼乐未四十年而有靖难之事则逊志効夷齐之节又未五十年而有北狩之事则肃愍收宗李之功又未八十年而有南昌之变则端敏发其奸忠烈死其难阳明平其乱此皆焯焯在国史者内阁今纔七人文简文懿文毅文正文忠皆能称其职矣若章文懿纯心正学师表海内称为大老又不可以功名论也

　　二十一

孝皇召见刘忠宣公谕曰事有不可每欲召卿量又以非卿部内事而止今后有当议者卿可写揭帖密封进来对曰不敢　上曰何曰先朝李孜省可为鉴戒　上曰卿与我论国事岂孜省营私害物者比曰臣下以揭帖显行是亦前代斜封墨勑之弊
陛下宜远法帝王近法祖宗事有可否外付之府部内咨之内阁可也如有揭帖日久上下俱有弊且非后世法臣不敢効顺　上称善久之

　　二十二

马钧阳尝上疏言国制僧道府各不过四十人州三十人县二十人今天下百四十七府二百七十七州千一百四十五县额该僧三万七千九十余人成化十二年度僧十万成化二十二年度僧二十万以前所度僧道又不下二十万人共该五十余万人以一僧一道食米六石论之该米二百六十余万石足当京师一岁之用况不耕不织赋役不加军民匠灶私自披剃而隐于寺观者又不知其几启修寺观徧于天下自京师达之四方公私之财用于僧道过半乞严加禁约

　　二十三

王文恪公曰予在翰林与陆廉伯语及杨文贞廉伯曰文贞功之首罪之魁也予问为何廉伯曰内阁故有丝纶簿文贞晚年以子稷故欲媚王振以丝纶簿付之故内阁之权尽移中官余亦不知其然否及余入内阁见历朝诏诰底本皆在非所谓丝纶簿乎不闻送入况中官之专与否不在一簿之存亡也顾人主信用何如耳廉伯之言不知何所从授天下皆传之

　　二十四

张永初见　上乘间出怀中疏奏逆瑾十七事且言其将为不车丸　上怒夜縳瑾坐谋反凌遅三日诸被害者争拾其肉嚼之湏臾而尽九月吏部尚书张彩锦衣指挥杨玊石文义坐瑾党伏诛内阁曹元削籍尽革瑾所行乱政害人事焚与瑾往返书札文字论平宁夏及诛瑾功封仇金戊为咸宁伯内阁进勋荫子又封诸太监兄弟为伯者七人以杨一清为户部尚书南京御史张芹劾李东阳当瑾擅权时礼貌过于卑屈词旨极其称赞及他人奏诛瑾则攘功受赏不顾名节东阳引疾辞不允

　　二十五

杨文襄一清公与太监张永西征也叹息泣谓永曰藩室乱易除国家内变不可测柰何永曰何谓公曰公岂一日忘情顾无能为公画策者遂促席手画瑾字永曰渠日夜在上傍上一日不见渠不乐今其枝附已成耳目广矣柰何公曰公亦　天子信幸臣今讨贼不付他人付公　上意可知公试班师入京诡言请　上间语宁夏事　上必就公问公于此时上寘藩伪檄并述渠乱政凶狡谋不车丸海内愁怨大乱将起　上英武必悟且大怒诛瑾瑾诛柄用公益矫瑾行事吕强张承业暨公千载三人耳永曰不济柰何公曰他人言济不济未可知言出公必济顾公言时湏有端绪且委曲　上万一不信顿首请死愿死　上前即退瑾杀奴喂狗又涕哭顿首得请即行事无缓顷刻漏机事祸不旋踵永勃然作曰老奴何惜余年报
主乎已而永入京请见如公策竟诛瑾

　　二十六

大同初叛之岁失总兵官所佩征西前将军印职方请给新印余为主事白郎中緫兵印文柳叶篆请改印文或称别将军或增减其字恐原印在叛军处有事时行文奏报真伪不可辨悞事非小往年胡忠安公在礼部失行在礼部之印改铸行在礼部印此在内衙门尚然况边镇兵权又反侧不靖时乎郎中不以为然

　　二十七

嘉靖三年甲申大同伍堡军叛杀巡抚张文锦参将贾鉴时緫兵江桓坐视不能讨贼朝廷罢桓以桂勇代之令桂疾驱入大同诛首恶抚胁从且遣都督鲁纲緫兵侍郎胡锭提督军务率兵屯阳和堡候勇诛首恶抚定即班师勇巳诛郭巴子等首恶十七人绽纲以为功非巳有起营而西大同军复闭门及骂勇倒鬼诳我縳勇欲杀之勇不屈言汝等再杀我阖城无噍数矣乃释勇尽杀勇家丁代玊微服走宣府锭等又妄言功奏捷中朝皆知之不得已召还京是时内阁费宏不欲再用兵幸无事余及瓯宁李默各上疏乞讨贼李疏报闻余疏乙酉正月十七日进留中蓟州緫兵马永亦请自率兵讨贼不听以故大同叛军至今为边镇大祸

　　二十八

王虎谷为祠祭郎中疏请严试僧道精通玄典者始与度牒王晋溪问之曰兄谓此可塞异端乎若如兄策此辈欲得度必有精通玄典者出于其间今二氏之徒苟且为衣食计尚不可遏塞与吾儒争胜负若使精通玄典又可柰何虎谷叹服

　　二十九

大禹治河易今日治河难大禹时直欲除害今并欲兴利以故甚难既欲顺其流不逆水性必难得其济漕运既欲济漕运难保淮西陵寝无冲决之患大名张秋济宁徐州处处畏河患又必湏引之东南流虽大禹治之恐亦便无长策以故中滦之运及胶河故道皆不可不早之胶河即今所谓南北新河不出登莱大洋之险直自安东至海仓三百里耳

　　三十

景泰元年五月漕粟十五万石自丁字沽舟行抵雄县分给军饷

　　三十一

林见素劾继晓下诏狱　茂陵怒甚事且不测司礼太监怀恩叩首诤不可曰杀俊将失百官心将失天下心奴不敢奉诏　上大怒曰汝与俊合谋讪我不然安知宫中事举砚掷恩恩以首承砚不中又怒仆其几恩脱帽觧带伏地号泣曰奴不能复事爷爷矣叱恩出至东华门使人谓典诏狱者曰若等谄梁方合谋致俊死若等不得独生乃径归卧称中风不能起　上怒觧命医治疾屡使劳问俊得不死

　　三十二

嘉靖庚子北虏破大同塞深入山西时兵部三尚书张瓒掌部事毛伯温掌都察院事刘天和提督团营皆不肯帅师御虏起都御史翟鹏于家总督宣大偏保山东河南等处军务驻大同境上鹏质直端劲外若悃幅内有经纬不善附权贵通贿遗有前辈大臣风节柄臣恶之北虏退捃摭细故闲住明年虏又至诸大臣益畏惧莫肯出大同复起鹏提督如故以防御功历升兵部尚书甲辰兵部议掣防秋兵太早虏直犯紫荆　上大怒逮鹏诏狱谪戍边行至河西务借宿民家不纳告之钞关主事主事挞民家留鹏宿民家告之东厂以闻复逮鹏瘦死锦衣狱先是樊继祖为緫督丧师失律且杀良民报功侵费帑金数十万以厚赂巧媚得无罪

　　三十三

正德庚午逆瑾既缚治党与长沙欲逮内阁曹元太监张永曰老先生勿开此路当为日后计元得削籍去正德辛巳新都杨公廷和因言官论晋溪票拟下诏狱且将杀晋溪司礼曰　万岁今纔年十五王天官左班大臣一旦至此恐日后事不可料大礼议时永嘉欲逮新都司礼亦不肯

　　三十四

经筵面奏近世无闻惟嘉靖甲申夏吕修撰枏言五月十二日　献陵忌辰是日讲言君臣不宜华服己丑夏陆祭酒深言讲官讲章不宜辅臣改撺使得自尽其愚因以观学术邪正吕未几以论礼谪觧州判官陆竟以此谪延十同知程正叔词严义正范尧夫色温气和皆贤讲官也今难其人矣

　　三十五

正德十六年工部言内侍巾帽靴鞋合用纻丝纱罗皮张等料成化间二十余万弘治间三十余万正德八九年至四十六万今至七十二万昔东汉永平中始定宦官员中常侍四人小黄门十人和帝以后中常侍至十人小黄门二十人唐太宗诏内侍不立三品中宗时黄衣二千人员外置千人衣紫者尚少开元天宝黄衣以上三千人衣紫千人其称旨者辄拜三品列戟于门宋初自供奉官至黄门定员一百八十人孝宗定二百人后增至二百五十人洪武二年定置内使监奉御凡六十人今自太监至火者近万人矣

　　三十六

嘉靖初锦衣旗校革三万一千八百余人岁省粮储数十万革冗官冗兵四万余人岁省京储一百六十八万石

　　三十七

正德十四年六月宁王宸濠反巡抚都御史孙公燧按察副使许公逵死之汀赣都御史王公守仁及吉安知府伍文定起兵讨宸濠檄召江西各府兵宸濠出南昌寇陷南康九江丁亥遣人寇望江己丑安庆守备杨锐指挥崔文知府张文锦力御之时王公在吉安奏留公差还京御史谢源伍希儒纪功悉会吉安乡官都御史王懋中编修邹守益郎中曾直评事罗侨御史张鳌山佥事刘蓝进士郭持平驿丞王思李中按察使刘逊参政黄绣知府刘昭议十三凌十一等数百人被执胁从御史王金主事金山按察使杨璋佥事王畴参政陈杲布政使梁辰都指挥叶文马骥白昂等八月癸未　上亲征诏天下遂至南京驻太监王洪家十五年十月　上还京驻通州宸濠伏诛

　　三十八

弘治中台人缪恭学古行高晚年走京师奏六事其一纪绝属请封建庶人后为王奉祀懿文太子通政司官见恭奏大骇骂恭蛮子何为自速死系恭兵马司狱劾上待命赖
敬皇明圣放恭还乡

　　三十九

仁宗即位之岁十一月召礼部尚书吕震与御札曰建文中奸臣正犯悉受显戮其家属初发教坊司锦衣卫浣衣局习匠功臣家奴今有存者既经大赦并宥为民给还田土　仁宗撰　长陵神功圣德碑文称建文君虽追废犹书其没曰崩当在其位犹尊之曰朝廷又谕群臣曰若方孝孺辈皆忠臣诏从宽典于是天下始敢称孝孺诸死义者为忠臣云

　　四十

先朝用人惟贤惟材虽内阁辅佐不专翰林初开内阁七人用王府审理副中书舍人给事中知县改翰林官入直文渊阁此后如文达起吏部主事文清起御史功业道德有过二公者乎近日但有改入翰林及宫寮者千万指摘十无一完即有才行出群之士亦深避峻却惟恐一旦改官徒增多口耳且往时忌人官被至于死后定谥尚有公论今亦大异于昔矣

　　四十一

户部尚书王杲简谅廉平兵部尚书刘储秀清贞恪慎山西巡抚孙继鲁清修苦节文行卓然皆一时人材嘉靖丙午丁未二年相继去位孙系死诏狱王荷戟南荒卒刘削籍非出内阁之意即言官之口其贪墨奸佞依阿卑谄者安享荣禄即有论劾行贿得觧职任如故旋复旋转以故今之大臣实难展布上为内阁刼持下为言官巧诋相率低头下气者以为循谨千金双璧络绎道路即以雄才大器着声矣

　　四十二

嘉靖来浙中儒臣可为辅弼者王文定公瓒董中峯先生王巳张文定公邦奇皆不得用中峯文学蕴藉行谊修絜竟为永嘉中伤一废不复起善数甚惜之王官至礼部侍郎张南京兵部尚书中峯与张余尝接其言论正人君子也

　　四十三

我朝内阁以私喜进用人者有之未尝有以私怒杀人者万安焦芳刘宇曹元亦未尝至此

　　四十四

宸濠之役王阳明不顾九族之祸贼擒奏凯彬忠诸佞幸导　康陵南征罪人未就甸师之戮中外危疑汹汹视行阵间尤费心力媢嫉之徒肆为诬诋天日鉴之而巳其桶冈横水浰头之贼连穴数省寇叛数十年国无大费竟尔荡定此功岂在靖远威宁之下其学术非潜心内省密自体察者慎勿轻訾也

　　四十五

论大礼入内阁者席文襄张文忠桂文襄方文襄四人霍文敏以礼书掌詹事府事若杨文襄再入阁以称张疏李文康以谕德是张疏入阁

　　四十六

今人专指斥阳明学术余不知学但知大学恐不可直以宋儒改本为是而以汉儒旧本为非此湏虚心静思得之若宁藩反时余时年二十一应试在杭见诸路羽书皆不敢指名宸濠反或曰江西省城有变或曰江西省城十分紧急或曰江西巡抚被害重情或曰南昌忽聚军马船只传言有变唯阳明传报明言江西宁王谋反钦奉密旨会兵征讨安仁谓阳明学本邪说功由诡遇又曰王某心事众所共疑何其不谅至此

　　四十七

王阳明初见宸濠佯言售意以窥逆谋宴时李士实在坐宸濠言　康陵政事缺失外示愁叹士实曰世岂无汤武耶阳明曰汤武亦湏伊吕宸濠又曰有汤武便有伊吕阳明曰若有伊吕何患无夷齐自是阳明始知宸濠谋逆决矣乃遣其门生举人冀元亨往来濠邸觇其动静益得其详于是始上疏请提督军务言臣据江西上流江西连岁盗起乞假臣提督军务之权以便行事意在濠也司马王晋溪知阳明意覆奏王某有本之学有用之才今此请奏相应准允给与旗牌便宜行事江西一应大小缓急贼情悉听王某随机抚剿以故濠反阳明竟得以此权力起兵擒贼捷奏中功归本兵新都故不喜晋溪见阳明奏遂怒故封爵久不行至
今皇帝登极诏中及之议者遂谓新都自为已定策地也濠反书初至诸大臣惊惧以为濠事十成八九晋溪一日十四奏调兵食且大声对诸大臣曰王伯安在汀赣据南昌上流旦夕且縳宸濠诸公无恐曩请与伯安提督军务正为今日已而濠平职方郎中论功超升晋溪乃不得脱戍籍岂不大舛晋溪后以张桂荐起复为吏部尚书卒谥恭襄

　　四十八

洪武元年始设六部以滕毅为吏部尚书正三品属中书省十三年罢省以山西参政偰斯为吏部尚书改正二品自偰至张紞皆在南京蹇忠定公以后皆在北京

　　四十九

刘文安公陈十事其八言赏罚曰石亨于谦等将兵御虏未闻摧陷羊星膻迎回銮辂但迭为胜负互相杀伤而已虽不足罚亦未足赏今亨自伯爵升为侯爵谦由二品升为一品天下之人未闻其功而但见其赏岂不怠忠臣义士之心乎今宜使亨等但居旧职勿授新升以崇廉耻之节以作敌忾之气夫既与而不忍夺者姑息之政也既进而不肯退者患失之心也上不行姑息之政下不怀患失之心则治平可计日而望矣时罗通亦以为言然自德胜之役之后也先再不敢窥我居庸紫荆者谁之力也

　　五十

弘治十一年三月监生江瑢奏言刘徤李东阳杜绝言路掩蔽聦明妬贤嫉能排抑胜巳急宜斥退徤东阳疏言近日两京科道指陈时弊并劾奔竞交结乞恩传奉等官虽未尽当数多可采而乃漫无可否槩下施行自
祖宗朝至今未有此事皆臣等因循将顺苟避嫌疑不能力赞干刚俯从舆论别白忠邪明正赏罚以致人心惶惑物议沸腾草野之下其言乃至于此乞罢　上不许下瑢诏狱徤等又上疏力救瑢得释

　　五十一

南京设参赞机务自户部尚书黄忠宣公始实宣德乙卯也已而黄公兼掌兵部事正统五年代黄公者兵部侍郎徐琦正统十四年琦升尚书景泰元年止掌部事靖远伯代琦緫督机务成化间崔庄敏公以南吏书王端毅公以南右都御史参赞机务恐亦未然又云始于正统辛酉亦非盖正统辛酉始定名南京也

　　五十二

景泰元年九月初令九卿内阁相移文书名内阁移司属书孔目名

　　五十三

永乐中觧公胡公出内阁为广西参议国子祭酒宣德四年礼书华盖殿大学士张瑛户书谨身殿大学士陈山以干请诸司出内阁改瑛南京礼部山专教内竖书景泰□年江渊亦自内阁出为工部尚书代石璞

　　五十四

巡抚之名实始于洪武辛未是年敕遣
皇太子巡抚陜西也建文中遣侍郎夏忠靖等二十四人充采访使巡行天下永乐辛丑遣尚书蹇忠定等二十六人巡行天下宣德庚戍遣侍郎于肃愍周文襄等六人出巡抚也建文永乐廵行大臣并以给事中佐之

　　五十五

丘文庄公言我朝文臣有谥始于姚恭靖公胡文穆公恐恭靖未可谓为文臣谓之武臣可也文臣赐谥实始于王文节公祎文节于建文元年四月赠翰林学士赐谥永乐中改谥忠文

　　五十六

孝慈　仁宗二皇后开基育圣功迈莘涂德超任姒　列后济羙宜家之教戢于坤裳逮下之恩深于樛木百八十年余未尝有临朝干政者正统中天下休息　孝诚之功正德末国统中绝非　孝康为之内主祸未可知也然当是时四扬在内阁可谓勤劳王家者矣

　　五十七

翰林始得谥文余不得与不知出何令典郑文安仪文简吴杨二文恪魏文靖叶王邵三文庄何文肃黄文毅皆非翰林彭从吾易名惠安林见素有改谥之请未见施行然亦有官至内阁不得谥文者马许二襄敏王毅愍陈庄靖是也

　　五十八

宣德三年敕南京刑部侍郎民考察在京百司以民廉介端谨也民字时举武进人永乐二年进士庶吉士与修永乐大典除刑部主事又与修五经四书性理大全进员外　郎中十九年升山东左参政当是时索唐赛儿急尽逮山东北京尼既又尽逮天下出家妇女先后几万人民抚定绥辑曲为觧释人情始安　上再征虏敕民舟车转饷节约曲筭省财力民不扰事集　上在道中敕民与巡按御史考所过郡县吏宣德二年召充会试考官三年召入南京户部为右侍郎寻改南京刑部九年卒官贫不能丧吴文恪公力为经纪始充殓成化间叶文庄公请褒民不果

　　五十九

成化中太监张敏卒侄太常寺丞苗倾赀上献乞侍郎　上曰苗本由承差若侍郎六部执政不可可授南京三品左右急持官制请竟得南京通政使是时四方白丁钱虏贩技艺革职之流以及士夫子弟率夤缘近侍内臣进献珍玩辄得赐太常少卿通政寺丞郎署中书司务序班不复由吏部谓之传奉官阁老之子若孙甫髫齓巳授中书冠带牙牌支俸给隶但不署事朝参大抵多出于梁方之门弘治间马端肃公言京官额一千二百余人传奉官乃至八百余人内实支薪俸者九十一人冗官莫甚于今日请因灾汰罢上从之

　　六十

洪武十一年封　周王于河南开封一郡惟一王府今则郡王三十九府辅国将军二百一十二位奉国将军二百四十四位中尉而下不计矣洪武年间军职二万八千有奇成化五年军职八万二千有奇成化迄今不知增几倍矣洪武初年锦衣卫官二百五员今一千七百余员此禄俸所以不足也嘉靖八年春詹事霍韬奏云

　　六十一

国初伪汉陈友谅为勍敌伪吴张士诚次之吴能西扰建业我则不敢越鄱阳而取武昌矣是时以长兴侯耿炳文守长兴江阴侯吴良守江阴长兴守则陆骑不能出徽歙所以断平江之掌股江阴守则师舟不敢窥通泰所以扼平江之襟喉吴不我扰而陈氏张氏继之矣

　　六十二

弘治甲子六月虏中走回人云闻虏中欲掳黄里黄里者京城也时北虏小王子求贡朝廷既许而不至且闻有异谋又走回人云朵颜头目阿尔乞蛮领三百人与北虏通和小王子与一小女寄飬引诱入寇而大同亦告急于是　泰陵欲出军召刘东山面议东山力言京军不可轻出　上曰　文皇朝频年出兵逐虏数百里未尝失利对曰　文皇时何时也有粮有草有兵有马又有好将官所以得利今粮草缺乏军马罢弊将官鲜得其人军士玩于法利不能杀贼且又因而害人徒费财物有损无益师遂不出

　　六十三

正统十四年虏至京城榜购能擒斩也先者赏万金封国公景泰元年购杀也先者赏银五万两金万两封公官太师杀伯颜帖木儿喜宁等赏银二万两金千两

　　六十四

正德年间亲王三十位郡王二百十五位将军中尉二千七百位文官二万四百武官十万卫所七百二十二旗军八十九万六千廪膳生员三万五千八百吏五万五千其禄俸粮约数千万天下夏秋税粮大约二千六百六十八万四千石出多入少故王府久缺禄米卫所缺月粮各边缺军饷各省缺俸廪今宗室王二等将军三等中尉三等主君五等及疏庶人罪庶人凡五万余文武官益冗兵益窜名投占徒烦抽补召募名数日增而实用日减加以冗费无经财安得不尽民安得不穷哉

　　六十五

正德中吏部三尚书张彩坐瑾党死陆完坐宸濠党王晋溪坐奸党乱政皆论死减谪戍石文隐公代晋溪有匿名书帖吏部门云莫做莫做莫贺莫贺十五年间一连三个

　　六十六

中山王初夫人张氏继夫人谢氏王出师归孝陵谕王曰卿夫人好鞭挞人至死此不足佐卿朕为卿择一佳妇谢夫人是也谢夫人生四子四女女长即仁孝皇后次代王安王妃又次未聘永乐丁亥仁孝皇后崩长陵谕谢夫人朕欲得夫人季女继中宫夫人曰妾女不堪上配圣躬长陵曰夫人女不归朕更择何等壻耶季女竟不敢受人聘从佛氏为尼于南京聚宝门外所谓王姑庵者是也嘉靖中霍文敏公为礼书毁之

　　六十七

山西三杰乔公宇王公凤云王公琼白岩以德量胜虎谷以节槩胜晋溪以才畧胜然而晋溪有功于民社矣

　　六十八

太祖实录三修建文君即位初修王景充緫裁靖难后再修緫裁觧缙缙得罪后三修緫裁杨士奇初修再修时士奇亦秉笔

　　六十九

嘉靖九年更定南北郊礼南郊　皇天上帝南向　太祖西向东一坛大明西一坛夜明东二坛二十八宿西二坛云师雨师风师雷师北郊　皇地祗北向　太祖西向东一坛中岳东岳南岳西岳北岳基运山翊圣山神烈山西向西一坛中镇东镇南镇西镇北镇天寿山纯德山东向东二坛东海西海南海北海西向西二坛大江大淮大河大汉东向

　　七十

景泰四年刑科给事中曹凯言比者户部请听军民官吏输豆如输豆四千石以上授指挥历俸十六七年偿彼豆倍半矣又令管事世袭以生民脂膏飬无功之子孙于无穷也有功者必曰吾累世忘躯获此官彼输豆亦获此官朝廷以吾躯命同于菽粟其谁不觧体起端虽微弊流甚大乞勑输粟豆授武职者带俸不任事不世袭犯赃罪如文职止许原籍衙门带俸终身　上曰凯言有理巳授职者仍旧管事承袭今后悉如凯言

　　七十一

嘉靖壬寅北虏孔棘兵书张瓒恐统兵出御于会推总督文臣疏中历举往年御虏皆遣都御史故事奏下吏部时文选郎中谓余曰往时边事急推总督文臣皆兵部会府部诸衙门议上今乃移吏部又必欲推都御史柰何余曰渠负　国恩边事大坏今犹为此奸巧渠独不知虏棘本兵自出乎天顺五年孛来寇陜西马昂统兵木懋川之役王骥嘉靖初河西之役金献民皆本兵也景泰时于少保自请行边岭南蛮反用兵久无成功议设两广总督于少保亦自请行此独非故事耶已而廷推首上瓒次毛伯温刘天和三人皆兵书毛掌院刘督团营又次起用翟鹏
内批用鹏

　　七十二

大同古云中宣府古上谷虏入大同塞必犯紫荆倒马入宣府塞则犯白羊居庸自独石边外顺潮河川南下则古北口黄花镇不能御矣大同宣府有重兵古北口黄花镇兵最弱

　　七十三

景泰三年沙湾堤坏遣训导陈冕修筑先是冕以沙湾功升教授比沙湾复决冕奏言欲息斯患在用人工部恶冕请送冕山东巡抚责其成功否械赴京师既得旨给事中陈嘉猷言朝廷尝榜求治河之畧竟未有言冕尝有修河绩今更进言而工部嫉之必欲置诸有罪之地人人皆将缄口不言其它利病甚于此者孰肯复言冕不足恤而国体所关甚重乞令冕恊同巡抚等官修筑便　上从之

　　七十四

南京城大抵视江流为曲折以故广袤不相称似非体国经野辨方正位之意大内又迫东城且徧坡卑洼　太子太孙宜皆不禄江流去而不留山形散而不聚恐非帝王都也以故孝陵欲徙大梁关中长陵竟迁北平

　　七十五

嘉靖壬寅七月朔日食逐贵溪去时诸城一人在内阁中秋分宜入内阁甲辰诸城以二子举进士为言官所劾父子并削籍数月后灵宝许太宰石首张宗伯二人同入内阁丙午许乞致仕闲住去张病卒是冬复召贵溪贵溪至而寿宁侯张延龄死于西市戊申冬贵溪亦如之

　　七十六

漙洽字南洲浙江山阴人洪武初荐高僧入京历升左善世靖难兵起为建文君设药师灯忏诅　长陵金川门开又为建文君削发长陵即位微闻其事囚南洲十一年荣国公疾革　长陵遣人问所欲言言愿释漙洽　长陵从之释出狱时白发长数寸覆额矣走大隆兴寺拜荣国公床下曰吾余生少师赐也仁宗复其官卒年八十二

　　七十七

嘉靖丁未秋兵书陈经被劾王以旗代陈未几以河套议出陜西总督边务刘储秀代之刘循例疏辞　上怒削籍去赵廷瑞代之不半年兵部更四尚书近年兵部最久者张瓒边事大坏自瓒始瓒有才畧无柰其好货何

　　七十八

皇祖制太庙祭器曰今之不可为古犹古之不可为今礼顺人情可以义起所贵斟酌得宜必有损益近世泥古好用笾豆之属以祭其先生既不用似亦无谓其制祭如生仪

　　七十九

宣德五年十二月巡抚浙江侍郎成钧奏海塩县民言县并海旧置石嵌土岸延袤二千四百四十余丈备海患比因风潮冲激坏者一千一百余丈有司虽常修筑然旧石为水所囓皆刓弊无廉隅暂用累砌终不坚固今议于旧岸内别砌石岸而存其旧者以为外障庶可久远乞如洪武中令嘉兴湖州严州绍兴等府发夫匠恊助为便　上从之

　　八十

长陵北征命侍郎师逵督饷逵以道险车载民疲粮乏乃择平坦之地均其里路置站堡每夫一人运米一石此送彼接朝往暮来民以不困食亦旋足

　　八十一

成化末年宦者尚铭坐东厂陈凖继之甚简靖令剌事官校曰反逆妖言则缉余有司存非汝辈事也坐厂数月都城内外安之权竖以为失职百计媒孽凖自知不免一夕缢死凖广东顺德人

　　八十二

读成布衣祭忠文诗成器余姚人正统末闻翰林侍讲 【刘球】 死于狱即邑中龙泉山顶为文祭之祭毕以馂颁诸同志其文历述古今权奸之祸凡三千余言人谓之祭忠文命其地谓祭忠坛诗曰万古兴亡泪满笺一坛遥忆祭忠年大书笔在凭谁执高调歌沉待我传无地可投湘水裔有天应照越山颠布衣闵世尤堪吊何处松楸是墓田邵文庄公云

　　八十三

我郡守杨公承芳乞致仕疏云钱若水居枢密年四十而致仕以臣观之臣年尤多三岁陶弘景奉朝请年三十六而致仕以臣观之臣年尤多七岁放臣致仕死得与弘景若水游于地下足矣

　　八十四

席文襄公论漕船利害成化以前病在民成化以后病在军

　　八十五

北狩永乐七年己丑也六曹称行部十五年丁酉改云行在某部北京之为京师不复称行在也盖自正统辛酉始也

　　八十六

南赣与湖广福建广东相连流贼易起郧阳与陜西四川河南相界流民易聚故江西湖广既有抚宪此则又设提军抚治之官也南赣山深而人狡郧阳土旷而民贫

　　八十七

宣德四年七月太监马骐矫旨下内阁书勑付骐复往交趾闸办金银珠香时骐自交趾召还未久内阁覆请　上正色曰朕安得有此言渠曩在交趾荼毒军民卿等独不闻乎自骐召还交人如觧倒悬岂可再遣然亦不诛骐也

　　八十八

户部尚书梁公 【材】 南京人弘治己未进士字大用号俭庵清修劲节始终不渝为翊国公郭勋所恶削籍初为县令历知嘉杭二府皆有惠政有俭庵奏议四册

　　八十九

国朝定鼎金陵本兴王之地然江南形势终不能控制西北故　高皇时已有都汴都关中之意观洪武元年诏曰江左开基立四海永清之本中原图治广一视同仁之心其以金陵大梁为南北京方希古　懿文太子挽诗曰相宅图方献还宫疾遽侵关中诸老父犹幸翠华临盖有都关中之议以东宫薨而中止也

　　九十

昆山魏庄渠言　皇子之国　皇后子其仪制用上十王礼妃所生子用中十王礼嫔所生子用下十王礼降杀以毋为差此不知出何令甲　孝陵封诸王不然

　　九十一

国初设中书省左右丞相党狱起罢诏五府九卿分理庶务翰林春坊官看详诸司奏启署翰林院兼平驳诸司文章事某官某
成祖靖难后召觧公缙黄公淮胡公广杨公荣杨公士奇金公幼孜胡公俨入直文渊阁时洪武壬午实建文四年也自后杨公漙张公瑛陈公山陈公循曹公鼐马公愉苗公衷高公谷张公益彭公时公辂江公渊王公一宁萧公镃王公文徐公有贞许公彬薛公瑄李公贤吕公原岳公正陈公文刘公定之刘公珝刘公吉彭公华尹公直徐公漙刘公徤丘公浚李公东阳谢公迁焦芳王公鏊杨公廷和刘宇曹元刘公忠梁公储费公宏靳公贵杨公一清蒋公冕毛公纪盖自壬午至正德辛巳凡百二十年五十一人内有再入三入阁惟西杨起布衣历四朝四十一年
　　　　以上俱录郑端简公 【晓】 今言

卷之二

　　一

主上登极之初例遣翰林官或给事中祭告岳镇海渎之神东海祭于山东莱州西海祭于山西蒲州南海祭于广东南海北海祭于河南怀庆府清源县皆望祭也

　　二

余仕隆庆万历两朝恭遇　驾　幸太学郊
天百官止于午门外两傍站立未尝行跪礼也乃廵按二司官行郡邑合属沿街跪迎又闻学宪入司太守犹然头门下跪人云主人迎客礼不为过余谓此等恐不出孔子所云足恭不知始自何年何人作俑

　　三

六科岁有公宴于情或不可废者余尝从诸寅丈赴宴　陈皇亲宅未入席主宾先行酬酢礼礼毕置大卓于中堂者数四陈殽四五大盘主宾大飡立饮酒数行既毕主不送客座主宾各自持杯箸入席予初见而异之惶恐不为食同寅曰此盛典旧规也君胡不食余徉荅曰病脾不能食呜呼此规果贤人所创必不可改耶如其未必贤则亦何取于旧而陋风相袭恬不以为恠也

　　四

余自嘉靖丙辰始计偕上春官见都城夜巡军沿途摆列讥察甚严彼此相距不四五武尔自丙辰至壬申凡十七年而巡军百步之内不满四五人抑何寥寥也闻当事者稍为查复即怨讟丛生旋复旋废盖天下之事名存而实亡者不独夜巡为然矣

　　五

肃皇帝末年江西郭希颜原官春坊中允家食久矣具疏劝　上立储卒蒙显戮余在吏垣检其疏三复之词指慷慨激切出忠臣义士肝胆夫复何疑第　立储
主上急务公言之不嫌于出位不知何意疏内又有建帝二字大是诧异故
主上盛怒时大司寇郑公晓覆奏拟从未减
上不从郭公一言以为不智想其命运前定良可悲巳余所不平者士大夫有云郭公想望阁老先致殒身余谓不然夫全躯保命庸人稚子皆知之郭岂独性与人殊希将来不可必之阁臣而自轻其生也作是说以诮公者或分宜之私人不然则已既不言而又不喜人言者欤御史大夫海公瑞与中允郭公心肠不异海特幸而生郭特不幸而死尔

　　六

南澳当闽广之中实闽之门户天日晴明诏安县可望南澳也近奉议漳州潮州共捐赀城其地地可耕田而食设营房栖兵而緫兵镇之山下更得战艘三四十兵五百人更番防御寇至远击散之此八闽万世之利也

　　七

万历六年六月浙江金门卫后所千户金珰家卧房平地涌血如鼎沸高三尺许天明凝冻成块事闻　下礼部议修省夫血阴物也无故涌血高至三尺于人道为小人得志于刑狱为冤抑不伸于地方为杀戮惨伤之象此岂一人一家之变巳哉青衣素服角带办事完了一场修省不知曾有补地方否

　　八

余闻　国初旧制学使临邑考校生儒今改而止临本府犹之可也乃或以三院出巡相左或时日廹促往往坐湖州而吊嘉兴坐绍兴而吊宁波象山定海之去绍兴孝豊安吉之去嘉兴不下四三百里贫生盘费从何而出夫学使不知生儒之苦何以望　朝廷知小民艰难目覩湖州诸生赴考嘉兴时方六月大旱其无力赁寓者率坐府学门首食饮有一生肥胖方出学道门即中暑而卒二日抵家尸巳腐而难收矣天下可怜孰大于是

　　九

官至大学士吏部尚书尊荣极矣当为天下后世士大夫存些风骨标凖故易曰其羽可用为仪省中王给事论吏部某曰臣为　陛下作此犬当为　陛下吠此贼臣为　陛下作此猫当为　陛下捕此鼠贼与鼠何物也而以比方太宰又论大学士某曰　陛下当罢黜某人谨防某人夫谨防贼盗三尺童子皆能言之皆知其为辱也而以加之阁臣言者过矣二公不去于无事之时而去于事势穷促之日何以曰君子见几而作不俟终日也

　　十

故阁臣分宜以赃败其子世蕃播恶尤甚刑之西市人心大快余在都城及见也分宜有侄招之入京其人清修特立不预外事居常布衣自适不为文绮动心时骂世蕃曰看汝覆宗杀身后籍世蕃家其地方人眷爱保护秋毫不损善恶之报天道岂云哉

　　十一

毅皇帝之南征也我湖恭靖蒋公瑶时为扬州知府师已及淮所湏夫役计宝应高邮站程凡六站湏一万议者欲悉集于扬计夫六万以待公曰何至是即减五分之四站设二千更番迭遣俾得休息且给顾赁钱自资俾各便巳而迎　驾扈从贵近横肆要索游击江彬负　上所赐铜先驱胁人死尤张甚时时胁公不为动守备内监丘得素口亍公无殷懃尤窘辱公公曰吾安能以民脂丐吾身荣已而卒觧　上驻跸扬州会观渔得巨鱼顾彬戏曰此可直五百金彬欲中公遂请以畀公促偿直急公则脱夫人簪珥及绨绢服累累负进曰臣府库绝无缗钱谨率妻儿薄物以献　上笑曰酸儒去已乃　幸南京还　驻州彬欲夺萨氏居请建督府公持不可彬益怒屡浸润公赖
圣明无所入　驾旋扈送至淮奏辞不允沿徐上济宁至临清复奏辞有　旨蒋　前缺扈军口粮三日即补完去公计湏数百金无可办适徽吴某义重公贷给始赐还方公在扬曳布袍奔趋承应秪以身输民劳诚动权贵及扈送淮徐间步行露宿艰苦万状濒危者屡而扬人德公更生肖像立祠以展报私云

　　十二

湖州白粮船四十八只每船九百八十石到京止过光禄寺供应库酒醋局三衙门不系上用白粮浮费颇省若苏松等郡白粮湏经九衙门其费不赀矣吾湖何以得此恭靖公立　朝时曾经题疏之力也前辈留心桑梓盖如此

　　十三

嘉靖辛丑壬寅间礼部奉
旨严行各省大禁民间云巾云履一时有司视为要务不敢虚行故事人知畏惮未有犯者不意嘉靖末年以至隆万两　朝深衣大带忠靖进士等冠唯意制用而富贵公子衣色大数女妆巾式诡异难状　朝家亦曾设禁士民全不知警不知有司何事冗沓尘视
圣旨到此冠服所以章身匪为餙羙既有旧制自当遵守彼治于人者与治人者独何心哉

　　十四

万历五年丁丑十月朔慧星见于西北急指东南光芒甚巨经月方退主事周弘禴麻城人上言其应主有兵变在幽燕吴越闽广之间宜饬大臣各举将材诸无言者慧星约长二丈余觇者云自汉元成以来此第二见时余宦闽甚忧之问之督学使赵君君曰未必然予考事文数序慧星若此者甚多或云此是天之戾气原非星也孛星亦即此天变又有曰尤旗者其应更惨皆非盛世之所宜有赵名参鲁浙鄞县人

　　十五

张江陵之归葬其父也楚中巡抚三司郡邑官皆来会葬巡按御史赵应元 【山西人】 独以出巡不与江陵具本谢　恩不及应元名应元因告病去御史大夫陈炌 【江右人】 素亦有清望者阿江陵参应元伪称疾得　旨为民刑部员外王用汲 【闽人】 论列炌谄谀失大臣风节词指激烈内引孟子曰长君之恶其罪小逢君之恶其罪大臣则曰长君之恶其罪小逢相之恶其罪大今之诸臣皆逢相之恶者也云云一时士论伟之奉　旨亦为民出城之日江陵偶以是日还　朝江陵若先三日至而后王疏上王恐未得生还此王之大幸也时余佥宪闽度王将回先期移文闽之首驿沿途优其供给送至延平相晤握手大欢江陵败王起用官至南刑部尚书

　　十六

杨都御史继宗前知嘉兴时内臣恶其简抝欲中以奇祸赖
主上明圣得免粮储参政某北人也与内臣厚托他事具文草欲呈按院短公方下笔角莺数十百群飞集参政乌帽欲攫其面目参政为废草无何参政行部嘉禾舟将达郡角莺如前入舟状与在省时同参政乃回舟去飞鸟得气之先人心既巳爱戴天且弗违参政其如杨公何 【事见德政录】 

　　十七

嘉靖乙丑
肃皇帝春秋高矣臣范应期对策领回寓邸乐恭读　御批第一甲第一名　成祖着有司遵奉改正盖应期误写　成祖文皇帝为
太宗文皇帝故　　御批云云可见天生
圣人其精明迥出前代彼阁部大臣乌能彷佛其万一也

　　十八

提督荒政杨掌科 【文举】 万历丁丑进士□□
圣上内帑金万余赈我三吴之民恩至渥也可惜当时民不沾实惠却被有司里长干没了腠里事难言难言其弹杨掌科者自渡江入浙筵席之富穷极水陆只少杀一童子人皆归罪掌科予曰不然这筵席件数未尝遣在牌上定要如此还是不惜民财主人自少分晓其过广德时州守任某欵待简薄不曾闻杨计较了以此便见是非有归着也

　　十九

六科历事监生科有公本监生列名于末六部亦然监生与尚书侍郎诸郎官并名而疏
祖宗朝待士之意甚隆　　　此三途所以并用也今也纳银而免历雇市井负贩贱佣衣冠而揖同科科长答揖以待监生之礼待之予仅以手举不答揖询谋于同志者咸云宜答或云不宜答未有定论也大要还以不答为正

　　二十

元朝之事人都轻其胡俗不之依仿却有可取者二端其君后崩逝不用殉葬不陈祭器不作山陵埋深土中仍以万马揉之守以官军至次年土生青草而后懈守庙号止称某皇帝不似宋朝徽号加至十余字窃恐可法可传不当以胡俗而弃之也

　　二十一

西伯阴行善不是太史公贬西伯话头文王发政施仁见得君道如此只管实地做工夫畧无慕外求誉之心所谓阴德也今人纔有德处便急人知而名之或便望报责报于人此所谓阳为善而阴实不然者亦异乎西伯矣

　　二十二

年友周飬初言刘东山先生官至侍郎访母党之亲有一疏族舅氏年纔弱冠东山先生谒之下拜其人仅以手扶东山曰大夏莫拜终不答礼拜者不以为屈受者不以为亢古道哉近世叔侄甥舅之间相揖宛若平交可慨矣 【周讳思稷湖广麻城人】 

　　二十三

正统间会场灾举子死者百十人刘先生亟欲踰墙忽墙上有人连呼曰刘大夏刘大夏这里来从地若有扶掖而上者先生得出问曰汝是何人曰我东山之神也忽不见故号东山先生肖神小像居家在官必与神俱

　　二十四

刘南坦先生谥清惠与施菁阳先生孙太白山人交予不及见三先生第与南石太学善造其庐每出刘孙两公手翰诗词终日翫味自称曰友生刘某孙某称菁阳曰邦直贤弟别无赘语古人之风令人想慕菁阳名侃字邦直嘉靖丙戍进士未授官暴卒南石名蒙菁阳子也

　　二十五

唐一庵先生曰本　朝止有两部书一部是大明律一部是状元廷对策可惜大明律今日居官问理者专尚姑息苟且将律意律文俱不用廷对策自嘉靖庚戍以前还近古以后渐失　朝廷策士之意矣

　　二十六

余年十五时以民生谒嘉兴太守赵公瀛同试生曹姓者年十六七羙貌华鬓立班中赵公曰生非娼优家子弟乎何盛妆如此曹失色敛鬓不暇盖赵公端毅严肃一见民生遂训诲及此至万历十一年间学道巡湖民生俱红丝束发口脂面药廉耻扫地父兄方以为得计而郡邑官亦未闻有正言黜阻者噫若遇赵公凝然在上则人妖物恠安得可丑如是

　　二十七

范司成少试于郡郡守奇之令入衙见其夫人以二千石之配即华服亦分宜尔乃夫人俱衣青布衣首无金餙想是西北方人今不易得也

　　二十八

山西李君日强嘉靖乙丑进士与余同官礼科由家乡抵京师李君自夫人外止家人男子一妇人一男子时出街坊市蔬汲水妇司中厨夫人常助其不及掌科之淡薄官衙之清凈恐在北方亦不多见而况求之于南人乎

　　二十九

六卿尊官也驺从众盛亦分宜尔余初入闽省马公森户书林公廷机子燫俱礼书下访各苍头一人随入臬司及送出门外自轿伞夫五名外人不多见也不佞亦尝登三公之堂三公俱衙内衣冠而出应用童仆亦未有过二人者其简约殊绝人群可为宦家师法

　　三十

海公瑞琼山人仕为学谕谒太守长揖不跪两学训跪其左右人呼海笔架焉令淳安时胡公宗宪抚浙海裁损夫马胡不得侈用以直谏系狱蒙　宥后官御史大夫待诸御史甚严卒之日检箧唯绫葛一二俸金数两尔

　　三十一

臧君尧山为松江守时相　国存斋徐公当朝有侄一人衣色衣入郡仪门内作摇摆态者数四臧使人谕即出否且加辱徐扬扬故态弗出也臧令隶痛责二十而呵出之徐相公闻之致书于臧申谢畧无嗔意焉噫非尧山无以见相国之大微相国不能成郡守之严两贤之相遇此后恐不易再见矣臧名继芳嘉靖癸丑进士湖州长兴人

　　三十二

施西亭宪副儒距余镇十里许惜也生晚不及识公得公遗文及诗篇读之真前辈人物与郡邑诸公书论时事皆耿耿古道如师训其子弟绝无依阿柔媚之气闻西亭每入城郡守万公必先访入郡则万公必设饭果殽真率意不在酒在乎苍生利弊间也今想休风令人叹羡

　　三十三

刑部主政初入衙门例有提牢之差三月非区区管此囚人也与大理都察院彼此互有参驳之寄王文成公入见牢中多畜肥豕问是囚粮所喂堂上三老先生皆有之公宰一豕先祭皋陶余尽宰以分惠囚徒余闻之士辈有此语公不计想利害毁誉故人所不能为者彼独为之岂寻常人容易做得

　　三十四

余初入江右令淦便道谒代巡某适大雨骤作代巡无命移竚廊下竚雨中良久肌体衣冠沾湿殊甚然令官卑犹之可也同门友某巡按畿外边方苦寒之地也二司未见时俱着帽套暖耳既入见皆除去此友面语余曰看二司诸公零贯须鼻间余问何不云着如故荅曰无是体统夫帽套暖耳既奉传
旨小官皆得用之二司在代巡前有何不可这体统不知大明会典曾开载否九经说个体群臣却是君王事君王尚当体代巡独不可体乎拘泥甚矣拘泥甚矣予所见两君皆不寿死想是惨刻之人殷公正茂緫制两广才颇挥霍守却可议然盛暑中二司相见俱挥扇不忌亦大快人一事也耿楚侗抚闽吴鹏峯从宪按浙二司自不穿素服未尝损了官箴近来服色不知何似

　　三十五

湖郡守张西林铎关中人彼中春元谒郡伯云行庭参礼吾湖诸春元既入将上堂张南面俟行礼焉陆贞居隅年长首班正色曰旧规后堂相见张始退相与行拜礼闻先一日巳有行庭参礼者不必求其人

　　三十六

业师范兼山先生讳晋卿嘉靖丁酉举人少为钱正郎宅馆师嘉靖戊申己酉二年侍先生教其春初赴馆家有一仆送来馆舍定即去冬复来终年俱主人仆服役然待之甚恕未尝求备也说书及经每岁必徧而易系辞及学庸每说二通三十年来吾乡春元馆居跟仆至四人五人而经书不及说其半何今昔之悬殊若此

　　三十七

吾湖邵康山先生为举人家居不谒太府万石梁公一日问唐师曰闻贵郡有邵春元何以不相见师曰他要讲礼过然后见尔万公曰礼不必讲相见自然上坐遂投帖先拜邵邵荅之此不惟见万公礼贤下士之高节而邵公之为人愈可想其清修自重矣

　　三十八

嘉靖十几年湖郡守杨公将送三学应试生未及期云塩院廵湖太守废常礼不设酒每生各给代酒银二钱南离钱公镇时亦在诸生中辞于守曰按台报未亟礼酒犹及设也未亟而废礼是不以礼教诸生矣镇不愿受金也竟璧上太守太守语塞仅曰偏是你这秀才倔强难道就会中了此虽先生细事然也带得几分奇崛气令人竦然

　　三十九

归安施琏川先生峻与郡守莆田郑公富俱嘉靖乙未进士郑在郡初亦有善状后卒以贪损名施面指郑曰当时除目初下我乡人谓余曰施峻你造化到了郑富来做太守必然作成你也谁知你天杀的都是自家取了一些不作成我此语虽近戏然面呼太守名緫是太守召侮夫人必自侮然后人侮之信矣琏川素履好处甚多此特细节尔

　　四十

新淦潘君九思既中乡试邑令为里甲助公程费北上有一里长鬻子封官潘知其事立召其人尽返所具金为赎其子又母舅犯法赎杖数金强君白之邑求免潘曰舅请还宅此事必不相累也竟出囊金代赎焉君官终知县至死不能为殓余令淦日其妻孺人尚存每怜恤其母子云

　　四十一

高南宇先生以礼部尚书飬疾家居四方仰先生之名伺候于门墙者俱不得覩先生居会城近切抚按三司诸公经年不为一出抚按三司谒公公亦不轻出出亦不荅拜也嗟乎此所谓真杜门谢客者耶乃或视客显晦以为低昂而阍人辞纳异状号于人曰吾巳谢客谁则信之先生讳仪仕终东阁 【大斈士谥文端】 

　　四十二

余为淦令者将三年岁次辛未冬月梦一神人语余曰赵清献公一琴一鹤自随公止有一琴可惜少一鹤余不能觧至次年壬申六月应　召选入礼科科中有书房悬一琴于壁间询之则旧时相传物也余以为前梦应矣迨后转江右少参辞官方将出境□□益府潢南王差官赠余一琴余遂抱之而归梦之先兆如此故虽谬蒙圣恩再起西粤乐疏辞焉

　　四十三

嘉靖乙丑吾湖张庄僖公掌院公子天秩偕余至会场前阅示监场侍御巳出示不许举人进栅内闲走捕者因执张从一人欲送御史所张公子声色不动其从者亦不曰吾御史大夫人也任縳去既而释之可见庄僖公家法之谨饬而子若仆之闲于教也

　　四十四

蜀人某年十二岁时过其乡显仕余氏之门余方构堂屋材木甚巨某题其木曰余家门前好大木尽是江南民髓骨殷勤嘱付堂前儿莫教谢燕飞王屋余闻而迎之欵待甚厚因命其子谢教临别谓某曰吾子固不肖子出言不厚恐寿不永耳余卒未久其子果败家某年十七登科寻亦夭卒仕宦而构巨室少年而逞才华皆非恒久之道也

　　四十五

余尝谒徐文贞公剌方入入其门穿衣束带未竟而公偕长子太常少子尚宝君巳出二门迎矣是夕宿公书室公亲命童子焚香整衾枕啜茗坐谈良久而别情词真率若不觉其为贵人也又一日公欵余于中堂呼余曰临川我告假一进予意公服药就寝非移时不出一茶之顷乃即出曰发一友人书作副启数字故失陪八十元老对门人弟子犹称告假谨厚真异常哉湖广廖明河先生道南科第止先公三年公席间语廖事必称廖明河先生不单称明河盖前辈行古之道如此

　　四十六

廖明河先生谪吾浙塩运司判官于塩台为属之卑者一日持单侍生红帖拜之塩台闭门不相见亡何
肃皇召先生还院塩台具帖差吏请先生赴酌先生曰昨日拒见今日又请我小人小人笓其差吏二十此虽非长厚之道亦可发宦途一笑云此文贞公面语不佞者

　　四十七

吴小陵先生一儒于茅公坤为乡同年戊戍同上春官又同邸寓茅举进士小陵下第安其寓不徙且为茅书帖佐冗检点他事得失进退之际漠然不介其怀也友人兄弟同寓于杭弟报捷其兄茫茫迁他所去然则小陵之贤于人远矣哉后庚戌成进士官至太平知府

　　四十八

箬溪顾先生应祥官巡抚家居盛暑中有二司访之呼田间一老奴挥扇奴取小兀坐先生后先生不觉也既觉诘之奴曰汝有风足矣何管我坐为主宾大笑此奴不可谓知礼然膴仕而风味若此山家真率了无官套令人叹羡云

　　四十九

建安杨文敏公荣其父充渡船役他渡者率索往来钱又风雨寒夜辄惮劳公父独不然有堪舆家感其义者为卜地葬文敏祖指狐所栖窟焉嘱曰俟狐起而葬公父值严寒衣单乃逐狐葬归报堪舆家堪舆曰俟狐去子孙必有为侯王者今稍早止可多发科第然亦彀汝子孙用矣今杨氏科第果代不乏人云

　　五十

嘉靖乙卯予中乡试同二三同年谒文宗阮先生留坐时有六七教官亦候阮会骤雨不能出先生命各役持所盖伞一一送之出臬司门顾予等曰教职微官即有伞安得进臬司门来我故令人送之诸君他日居官体悉下属亦当如此此虽先生细事亦可概其生平多厚道矣后先生与祀名宦乡贤而子孙三世科第联翩为桐城望族盖亦有所自云


　　五十一

豪放不羁之士自不当以常礼责之姚江理斋诸先生当嘉靖癸卯寓凈慈寺其乡新举子十数辈共谒之先生冠带出见然自员领以内绝无衬衣莹然一玊体也数君口不言心谓先生慢客至此坐间报学宪张公来访数君谓先生必更衣也先生以此迎学宪如故殊无踌躇不安之意数君于是心服先生之旷达焉此可以资笑谈不可以为士子法也

　　五十二

学宪出巡进才退不肖关系重矣自来未有投受书扎者况亲于其身而与缙绅相见于途又继之以杯酌乎自不佞庚辰归田以来始闻此事而甚异之何恠乎世道之不兢也

　　五十三

吾湖凡数考生员郡邑诸公未有不蒙诸生之谤詈者诸生固不得无罪然反求诸身岂尽无可议得纳贿不足责矣关节盛行至显宦子弟必居首居次如何要人帖服来及泉李公颐未尝不令各县正官阅卷却关防严密各邑进铺陈亦当堂搜检过毫无挟带尽文看着取着乡宦子弟附其后榜出如何议得他人顾自处如何若动言诸生放肆孔子何以曰君子求诸己

　　五十四

嘉郡守侯公东莱当三学新进诸生送学访知往事敛分大有浮费谓乡先生曰此举即破费诸生一纹不必也列位老先生但各持一攒盒到学郡中士夫颇盛各持二盒去主宾俱享盒行酒礼毕侯公拜诸愽士曰诸子弟望诸先生教导之遂别此公治郡非贤者作用此事却做得超脱可爱惜后人不能法耳

　　五十五

抚按分巡一方士论所宗举动毫不可苟乃知府入　觐署郡委之节推而丞反署邑者盖为节推甲科而丞或乡科也夫丞果不可以署郡则大察必当处分既未必处分则何苦夺其必当署之次序而授节推以市恩也予所目覩不详姓名近日又三府署郡二府署邑皆不可晓

　　五十六

吾湖先辈煞有眼力会看文字嘉靖戊戍会元袁公炜闵午塘先生所取也癸丑会元曹公大章董浔阳先生所取也乃丁未会元胡公正蒙则吴霁寰先生以正郎同考取之逮万历庚子则沈检讨朱检讨国祯二公不但同邑且同里密近而沈主湖广乡试朱主福建乡试岂非一时文运之最盛者哉

　　五十七

江右邹东郭先生 【守益】 正德辛未会元子善官方伯方伯子 【漙】 官翰林漙偶被人言污蔑归苐请见方伯公公怒数月不得见巳而竟加朴责不宽假焉嗟乎此非吾东南士宦家所可望也

　　五十八

山东寿光刘文和公 【珝】 大学士致政家居封翁尚在封翁家法甚严一日文和公他出乘轿归第而封翁偶同客在应门文和公不知失避封翁盛怒欲杖之客不能觧予乡沈观颐 【秱】 中丞曾为其邑令云封翁竟以轿扛加责此宇宙间大奇事也

　　五十九

余乡顾飬默公 【震】 以贡仕为富川令少嗜学蜚声秇苑遇执友至戚患难若身蒙之苟可纾觧不遗余力生平唯知扬人之善绝口未尝称人过盖天性夙禀非有所惩而然子孙贵显宜矣

　　六十

学道出巡隔府回避两台致遣牌失信数四不以为非不知何故余少见代廵舒公 【汀】 按嘉兴督学孔公天胤亦考嘉兴二公未尝相避岂今是而昨非抑今非而昨是耶

　　六十一

凡人扬人好处尽可兴起自巳学好念头只有益无损若好称人过这阴隲不小于过处又增添些妆成一篇文字其阴隲更甚且速矣余目睹二三友人蹈此尤好呼人姓名贻祸立见可不戒哉

　　六十二

余少及见邑庠先生笞责诸生无敢抗逆者盖自嘉靖壬子甲寅以后而此风穴浸衰矣浙省学使屠坪石公持正方严访诸生行谊不委之广文多所询察务得其人以行赏罚诸生一时皆不敢失礼踰法自后大都务宽遂至肆无忌惮分廵以代巡命考校诸生不容唱名序坐呼朋自变量莫敢谁何不五年而诸生骂父母正官矣又骂祖父母官矣骂不巳群攻府通判而卷堂文出矣屠后擢国子祭酒奉法不少假借诸大老子弟大老趣言官论之惟恐其去之不速酿成今日之祸今但未面骂郡伯未攻郡伯去尔柰之何有世道之寄者思以仿其渐矣

　　六十三

两台出廵必考生员又不亲试必假重于守廵两道守廵两道又不亲阅卷必借目于太守推官知县诸公诸公又不秉公必先尽乡宦子弟次尽平日相知等第一出唾骂随之行赏又无岁泒钱粮都临时县官撮办予以为
钦敕内有此一欵故不得不行询之侍御辈曰
敕文无此一事是亦不可以巳乎其与考生员又出教官以私情拣送姑不足责也然皆隆庆元年以后事前此未之见

　　六十四

人生六十岁甲子一周天道变迁人事亦改据余所目击何湏许久盖习俗移人捷于影响甚可畏也母姨朱宜人少吴沈公封母年近八十相见止称大姨今人女流三四十岁人即呼为太太家门妯娌相呼俱不似向时伯母婶母以前富贵家女妆止重金宝今仍制巧样金宝却束之不用别用珠翠珊瑚奇巧等物只此二事与三十年前天壤迥别他日又不知作何状来大有足虑

　　六十五

乙卯中式后偕凌子 【廸知】 钱子 【锡】 严子 【文梁】 同欵郡伯郡佐于清容轩其席皆出馆夫包办者面食殽馔共八器汤减半添碟十二器予诘馆夫薄对曰此旧规不可增也此席若在今日移以欵吏书且不可况府公乎时琏川施先生 【峻】 为予辈作主与府公相对坦率少文较今时仪节悬别施先生其犹行古之道欤

　　六十六

余嘉靖乙卯中试时默林胡公 【宗宪】 巳自代巡特转抚台矣有贺礼见及书生不知合用手本伸谢仅将大红纸裁一板传白帖外以回差吏此虽余之疏闇然当时贵重红帖不轻作用亦可见矣近来郡邑上任或遇令节红帖积受多至百千今昔奢俭迥别苏子所谓世之自文而欲挽之质也殆欲移江河而行之山也讵不信然乎

　　六十七

庸德之行庸言之谨圣人也只是这样子若舍子臣弟友别求圣贤道理正所谓差之毫厘缪以千里也二十年来吾乡不湏说别样作怪只弟之揖兄侄之揖其伯叔间有口不称呼者其荡肆盖始于山人而对客饮食不相劝酬又末节矣柰之何柰之何

　　六十八

东广林公 【大钦】 嘉靖壬辰大魁也少贫为蒙师其主人有壻中甲科官主政来谒主人盛欵之请林相陪主政君虚让曰吾妻父家先生当首坐林竟首坐主人不乐主政君一阅林所作文字谓其翁曰此生当大魁可将小姨作配主人然其言妻之林少未尝从师时卖菜为活至人塾中听讲则曰书意如此见塾中士子文则曰文义如此便学为文吾湖孝豊吴公 【麟】 督学广东还省代廵二司诸公问佳士为谁吴公首曰林必大魁众哂其为迂后验始心服焉壬辰　廷试阁臣例进呈十二卷
世庙意不惬更索阁臣曰有一卷甚佳只是起散漫不合格臣等不敢进
上命进阅之林遂居第一此公异才奇气惜享年不永

　　六十九

吾乡孙屏石公前嘉靖戊戍进士余询前时大座师受礼不公曰时二主考为费公某公某出帘即分付曰诸生休听人言买坏了币每生各具清帕四方书一册送我两人一时诸进士皆如其言至问本房座主何如公曰嘉兴屠渐山先生也并其书帕不受每门生至欵洽如家人父子遇选遇差反加礼于诸门生不知戊戍以后何人受礼始迄今难言哉难言哉

　　七十

乌程令射陂朱公宝应人刻意诗文不废邑事足称循良吏云自北来介溪严公葵峰黄公俱托渠致书刘清惠公 【麟】 朱一日持书偕长兴刘令同候清惠公是日天大雪清惠公衣大红鹤氅衣相迎欵二公饭中厨出煮腐二盘大鲫二尾此外无他物也其超于世味之外而游乎澹薄之天如此李子曰坦上林泉雪中鱼腐朱衣白发佳客相留分明图画一幅

　　七十一

南兵部尚书韩公 【邦奇】 进部不久上疏乞归同官大老偕各属送之郊外问故公曰吾乡有一先达物故多年矣偶一夕余驰传坐驿此老赐帖下顾余讶之未及辞轿巳入门来矣升堂叙坐茶话久之绝不似物故人成礼而别且谓余曰公官南兵勿久留也予志其言故有今日之别韩既归不久旋卒此事亦云奇矣

　　七十二

楚侗耿先生 【定向】 讲明道学当世所重巡抚福建务在别有司贤否他务不汲汲也时张吕二大学士考满申公 【瑶泉】 初拜相公止具空书为贺不用币礼君子曰可以为难矣在闽俭约异常真率无官套辱视不佞若兄弟之爱不佞时转官江右公执手似不忍别且曰呼緫戎一会省中只忌惮先生一人先生吾直谅友也奔父丧各属俱为文具奠公命匠裁其文受去币折仪皆谢却公盖叔世清修之士不知何故得罪士数有极加丑诋者

　　七十三

天下极冤最枉之事莫如带征钱粮一节几知县知州在任止该清理任内钱粮任以前自有官在这官既不清得如何一并责备后官行取文书一到合干上司俱另具一眼相待惟恐得罪何人行取因钱粮不完上司留着他在今日则更有可笑如万历十年官直要他追而上之到万历四五年也要兼比来如何做得去天下只是这几个百姓百姓只有这些皮肤前面太宽后面太紧直是赶到大坏极乱不可救药便了

　　七十四

汉世剌史太守居官循良如二疏归田朝廷赏赉动称黄金二十斤或三十斤想当时民间不敢擅用即帝子王孙用之亦有节制故能藏金之富如此今日民间僣踰之甚但力可办金则用之等级贵贱之差应用不应用弗问也安得金不日贵民不日贫江右朱尚书衡余及交其子维京一日问之云贵宅女婢带金否荅曰用银餙也湏禀过老母况于金耶其言虽未必实大都江右节俭之风异于他省后即有兵革之乱必不受祸惨毒吾东南一路难言矣难言矣

　　七十五

薛方山先生先任慈溪令行季考袁元峯先生炜不与后得其文大奇之巳乡榜第二会榜第一廷试第三其督学吾浙也姚江诸大圭口许觧首山阴应试生员无一等是年中式无名盛称慈溪多才是年中式者十人嘉兴入学批首先后俱登科时吾桐首则沈虚舟继志也湖郡一州六邑童生今日赴试明早辰时出案凡平日知名者悉在所录人云先生止看破承想事势如此先生司文衡恐后此百年未易并其高焉

　　七十六

庄僖张公自束发以及盖棺未尝一日不砥砺名检时俗翕热脂韦之态特厌却之华靡侈艳一无所好居常进止有恒度虽燕闲无惰容媟语尤虚怀好问勇于从善未尝自用而以所长加人但刚肠疾恶视权奸若不可一日与居者秽相以是口亍公将中伤之赖公自律严谨卒无其隙伊藩之靖制之于未发优游缓带而消数十年之潜慝人见其易而使　朝廷不苦其难非抱负弘深不能及此也

　　七十七

吾乡凌公约言因闵午塘先生始识南渠吕先生本于都下凌时尚未领乡荐也后数年入南雍肄业吕为少司成矣师生之分悬绝吕特访之于寓又十余年凌谒铨曹受全椒令吕入内阁凌执官衔帖子谒之吕趋迎曰何以套为必欲以生平礼延之上坐凌固辞吕笑曰使汝作相终欲置吾傍坐耶令从者坚持其坐不能动凌竟当客礼焉吕公盛德何止加人一等

　　七十八

当官者贪财无耻想是性生不足责矣有一等廉靖无求之人非不可嘉可重至于临大事决大疑遇大歉湏要有胆畧有才智方能办得事来吾乡万历十六年荒甚有一郡伯令穷民至富家食粥百十成群几致大乱又下令顿米之家止许卖一两一石米愈不出价日益高毕竟到一两六钱一石纔住此郡伯甚是清介然何补于荒政也大抵遏籴限价皆非治荒妙术唯有未荒豫备而临时又多方设处令就食穷民止在三四里之内方是实惠实政

　　七十九

今之备荒者唯有劝借一策然劝之一字犹可言也借之一字既借问何日还不可言也聦明残刻之士平日不知爱飬斯民此心先与他隔绝了即有仓廪富民岂肯好义乐施若平日有一团实心实政及民即大荒穷民必不为乱劝民出粟十必有四五应之此可以理推者非臆说也

　　八十

太宰杨虞坡公慱以疾乞归先是余选礼垣公所试而荐者因送之郊外成别焉行李萧然毫无气焰其家人妇女俱跨蹇骡去都城内外人指曰此杨爷管家浦女也啧啧叹羡因忆隆庆戊辰徐文贞公阶罢相偶于　御道上见其家人媳妇成行步走不下一二十人服餙靡丽较之太宰家风天渊矣文贞公贤者尤不能超乎风声气习之外若此况其贤不逮文贞什伯千万者而可以朴素俭约责之乎

　　八十一

古和雷先生礼江右豊城人嘉靖己酉庚戌间视学吾浙其所取士文义专尚觧书得肯綮体贴圣贤口气徒逞浮词弗录也一时称至明至公即童生未尝滥进一人巡四明时闻太宰渊在朝其弟生员应发社郡邑诸公力救求置三等先生终不轻喏焉遐想高风若在邃古之世官至工部尚书少傅

　　八十二

弘治五年壬子浙觧首秦文未详其人品若何乃　国家重熙累洽独际其盛一时豪杰应运同榜者如孙忠烈公 【燧】 胡端敏公 【世宁】 王文成公 【守仁】 当宸濠之变或死节或预谋或戡乱三公者不同道其为百代殊绝人物一也增光山川照耀史册岂云小补孙中式第四如王在五十名后勋业岂系科第高下哉在嘉靖壬午则有海塩郑端简公 【晓】 吾湖唐一庵先生枢皆伟人也予所不知者尚多

　　八十三

山西蒲州王公崇古兵书大学士张公四维之母舅也张入候王偶竚立立而荅揖倘当坐即坐而荅之不为甥离席也吾湖士夫云有目击其事者此是西北人盛德致然若南人勉强学他便露出丑态却不可看得容易了

　　八十四

人子遭父母丧据朱文公家礼无悬像开丧受吊仪节若贝专奠则有之矣吾俗不知何人作始孝子俱幕内面南吊客面北拜其父母主人仍出幕外拜谢予曾走吊檇李屠项二氏孝子拜于幕外之右或其世德渊源有所传受吏部亚卿诸公大绶卒江陵往吊诸公子仿俗礼拜于幕内闻江陵不悦曰我来吊若父诸子如何南面临我即此可知吾乡开丧之礼不当袭故矣古人苫次亦不在幕内如今人厅事之侧房是也亲友即此吊之

　　八十五

东广霍渭崖先生 【韬】 正德甲戍会试第一人廷试二甲观吏部政凡观政进士率青袍角带入衙门办事先生独穿锦绣又不认会试本房为座师二者皆希世之事不知的否其子与瑕嘉靖己未进士时吾浙袁元峰先生 【炜】 知贡举与瑕亦不执门生礼选慈溪令投晚生帖君子云有父风焉予僣谓渭崖先生人品学术自当位阶入座然而先生遭逢亦是大幸使先生登第于万历甲戍士大夫必群起而诮之诮之不巳必群起而攻之攻之不巳必削籍除名榜为元恶大怼而后止者安得享有崇阶复谥文敏乎士君子信不可不遭时也

　　八十六

万历丁丑十月阁臣张居正闻父丧因
主上留遂不欲回籍守制时翰林检讨吴中行赵用贤同日上疏论列奉　旨廷杖为民刑部主事沈思孝草疏同部郎艾穆愿与名遂列名上　观政进士邹元标疏继上并　廷杖谪戍一时台谏未有敢言者而御史某
给事中某　附张保留故元标疏内有恨不斩某人　　首等语不七年居正死诸贤皆获起用诸倚居正者鲜不受累焉　吴武进人　赵常熟人　思孝秀水人　穆　　人　元标江西吉水人
 
卷之三

　　八十七

山东兖州滋阳县学文庙祀宗圣颜子之神与天下各郡邑不同想邹县祀孟子然未有的考

　　八十八

同年友吴姓者仕为蜀令母孺人有侄素不修行检者来谒留之衙内一日吴公出侄向姑索银不遂盗所蓄俸杀姑迯去后捕获虽正其罪于母氏竟何益哉官衙之不宜留客盖如此

　　八十九

江陵之丧父也一时建言诸臣受祸不为不惨矣而继诸公以具疏者翰林赵志皋田一儁张位习孔教张一桂于慎行李长春凡七人次辅吕公调阳为寝其疏不得入七人者皆吾戊辰榜人也惜向后结局未有大表著者尔

　　九十

沈纯父 【思孝】 疏既上候　旨朝房江陵家人及私人探听动静者甚众刑部郎蔡文范 【江西瑞州人】 排众视纯父起居呼居正名大詈者不一而足一时忿烈奋不顾身坐是谪福建塩运判官公论定官方起而公巳殁矣惜哉　 【蔡戊辰进士】 

　　九十一

易有云慢藏诲盗觧者曰藏之不固不密曰慢唐一庵先生曰慢然藏之不顾理义可否则货悖入者必悖而出故云诲盗　先生别着有易修墨守曾命余作叙其词甚奥其义甚玄不能窥先生万分一不敢妄叙

　　九十二

不佞乙卯秋捷计偕北上时少吴沈公 【应龙】 寓毘陵城谓予曰此行高第湏学节俭毋习富贵态予乙未同年某登苐后便奢侈贷二百金娶妾二人选南部主政至潞河舟次病作卒二妾即于潞河改嫁丧不成礼可为士人初苐之鉴

　　九十三

闽中黄斗坡曾通判湖郡官终知州予佥闽宪而会省号多事者公未尝妄有干请公有门生二人皆仕为二司腰金矣每访余三公同来二公傍坐黄不以为僣二公不以为屈坦然若相忘也嗟乎若在吾乡则弟子必不屑师必深避安敢望此

　　九十四

闽中士大夫凡遇新官上任不问尊卑拜帖俱用大红绝不用币作贺亦是简约妙法予归田二十年随在仿之亦未闻有见罪者

　　九十五

不佞戊辰举进士同乡嵇生者以贡入京喘疾卧榻上予访之 【嵇曰】 先生巳作人中龙矣愿为行雨龙毋作毒龙扰害人间方好此君与余踪迹素甚疏犹蒙箴规至此古道盖仅见乎

　　九十六

余为淦令巡道宪副吴公 【一介】 转大参行随俗馈赆十金公艴然曰先生贤者焉得污我至此予退而自愧自悔叹世未尝无人焉江右驿逓率三十里办一中火公嗔怒不食云世上无此事前知杭州府以廉节称惜寿不永不获竟所用云

　　九十七

隆庆二年戊辰同年进士大约一主雇一皂者居多间有巨室贵介公子则雇二三皂巳而辛未甲戍闻新科诸公俱二皂带马跟随家人众多绝不似戊辰矣戊辰有一同年好制衣服费至四三伯金所谓贵公子也不六七年物故朱子所云虽富贵之极亦有品节限制士大夫不可不熟玩

　　九十八

积善之家必有余庆此善字所包甚广不但好行其德虚巳让人周急拯危而后为善予窃意凡人躬行勤俭这一种节缩务实的意思最是善事之大者其子孙必昌必发科苐屡屡有验若暴殄奢侈曲意欵客不惟穷其身子孙往往不见好故易曰不节若则嗟若传曰不节之嗟又谁咎也奢之一字是恶之大者

　　九十九

按院临湖太守万公 【云鹏】 率属官入见安吉守某偶称按院为老爷盖一时之误非违众足恭也太守面叱之曰不才按院亦色动既出乌程令前峰戴公归安令南玄戚公白太守曰知州称呼过误老大人只宜退而教之面叱非礼万公随揖二令曰承教果是我过当了次日又至二邑门外投侍生单帖嘱门吏曰多上覆我特来谢教公之勇于从谏数此一守二令其皆有古人之风矣哉事在嘉靖六七年间

　　一百

太守万公延生员某入衙训子降尊隆礼叙坐间必称先生一夕问生曰归安叶县丞做官何如生正对曰蒙老大人下问生员不敢对愿老大人以后不复有此问太守谢曰承教我失问矣君子曰二公可称贤主佳宾云

　　一百一

万公入会城谒按察使使俗吏也万公长揖不跪使怒嘱隶俟公出扄头门内二门外键俾公不得出者良久公还湖即交印与丞竟弃官归诸当道移书遣吏再三请复来后擢本司按察使当丁酉岁新科举人郑怡者乘醉谒仁和令嘱以事令稍难之郑以手扑令面令系之狱呈文万公公庭讯郑坐革黜嗟乎郑特不幸而生于斯时遇有宪长执法尔若在今日则群举人合力求恳二司互相救觧且按院方中之门生也万欲行法得乎

　　一百二

余嘉靖丙寅岁馆于董宗伯时瑶泉申公以修撰丁忧起复来访宗伯宗伯邀予陪饮当送席申公具冠服止一仆手持纱帽革带置厅事前瓦上侍申公无两仆也余心服而识之既而访于舟中即雇赁香船简约多秀才风味又十年一盛夏余访宗伯偶友人授知县回宗伯迓而酌之仆从颇众奉事踰礼即前宴申公处余为心动亦以占此友不祥子思云见乎蓍龟动乎四体夫着龟犹涉影响渺茫也乃动乎四体则由中达外吉凶可预卜不能迯焉君子当慎其动矣

　　一百三

故按察副使 【施公观民】 闽人号龙冈前知常州府预器栢潭孙公超格加爱栢潭发大魁不久守制家居特往闽访施微服敛迹止仆从二人随行盖沿路从舟人不可行而物色也至浦城达闽省则山路崎岖不能如故态矣始不得巳用在官夫马予谓申之访董简其仆从犹可勉而能也孙以二仆往返四千里之程非其中有定见定力未易及此时浦城令褚公武进人对余详道其事如此

　　一百四

亚卿陈公 【升余姚人】 禔身清谨教子有父风严饬可法其所不易及者家人不知何等约束来冠履衣裳俱似山中农家人不知为着姓亚卿仆也客曰此细事君何故扬之予曰安可以言细近日士子一登乡荐家人走城市满面便帖了举人样子何曾带得些些朴实来此风俗浇漓淳厚所关余故有感而书之也

　　一百五

杨继宗字承芳山西 【泽州阳城人天顺丁】 丑进士王忠肃公荐知嘉兴公至止以苍头一人自随如旅寓然巡按孔酷刑杀人公出示令人告府迁按察使初藩臬诸司所用咸取办于下镇守中官日给万钱悉革去之公入　觐王直闻公名欲得一见公执不往一日
宪庙以廉吏问直直以公对天理人心之公其不可冺如此晋左佥都御史巡抚顺天外戚宦官多占民间地产公悉夺而还之权贵敛迹或谓公别白太明节目太疏言论太激三者非自全之道嗟乎其可谓不知公矣

　　一百六

项襄毅公既没子孙多贵显者说者谓其阴地甚佳故遗荫至此余谓不然天地之大德曰生居官者能体天心以治民全活众多则天必佑之此理之常非幸致也公自土木还景泰二年迁广东副使按部高州谍报贼携男妇数百流刼村落部将请发兵公曰流贼无携家理慎毋妄杀及讯其俘果皆良家被掠者尽释之拜陜西按察使适陜饥公不待奏报辄发仓以赈之全活者万计满四反公以计诱其爱将杨虎狸为内应竟擒满四斩首七千有奇进右都御史京圻大水敕公巡视公自发廪外复劝贷得米一十六万五千石棉布牛具各万余所全活者二十七万八千余人公有大功于　朝廷若此其食报于天宜矣

　　一百七

天下之事不但我求于人而不可必得亦有人馈于我而终不可得者吾湖慈感寺阮函峯先生业巳送之大老大老家具佃值于官僧人俱还族去庐舍丘墟矣唯毘卢阁高耸巨丽难以拆卸家人用燥荻干柴纵火焚之至再而火不发若有神以之者岂此寺当南门之冲山灵河伯护呵难以顿毁耶大老乃辞于官僧仍安堵四十年后添设同知何公 【挺】 府治在乌戍而白莲塔迫其衙门之左公欲毁之一日过慈感访余语及毁意颇决时相对坐阁下余即指阁道前事甚详云老公祖即欲毁恐匠氏难以措手公怒形于色巳而询之诸士友合口皆称不可公乃寝其念然公与不佞始终语意不相投也

　　一百八

举子文字作得高妙固好不高不妙于立身事业全不相掩吾湖庄僖公张永明少不以举业名求入诸时髦文会中众不之许甲午三场毕对友人自言梦寐颇佳众掩口笑之巳而联登甲第治邑有声自谏垣以至八座大有担当非人易及公何尝赋诗作古文耶今人见仕宦能诗文者即称有才窃恐孔子所叹才难非此之谓

　　一百九

云间吴某中乡举后游南都与一羙妓相厚语人曰吾若登第当妾此妓果两如其愿云此少年习心之常不足为恠榷税无湖囊橐既裕治第太侈制一卧床费至一千余金不知何木料何妆餙所成不久房属之他姓床巨丽难拆遂并弃焉此可为仕宦之永鉴矣

　　一百十

桐邑令蔡调吾 【时鼎】 福建漳浦人万历甲戍进士授官时年二十八岁端凝沉毅有老成人所不易及者一尘不染见士夫有盒礼陈于公庭即义形于色居衙唯茹菜腐肉食时绝少每造予冬无轻暖余抚其背衣甚薄问故曰敝郡漳州天气不寒素不为重裘也时有制裘为赠者公坚却之五月造余觧公服尚穿绢褶在内若不知此地有纱葛焉邑事巨细毕举吏胥敛迹其各役下人至为丝网以度日尊翁踰五旬一疾而逝公不能为厚殓徒跣扶柩出邑门百姓男妇皆为流涕

　　一百十一

徐贡元 【直隶繁昌人嘉靖辛丑进士为】 左使按台差吏取纸赎送仕宦吏知公廉絜难近不敢见者数四不获巳禀白公竟笞二十不发也兵备大名秋毫无取驿逓供送铺陈一二十副公曰家人卧毡褥归家何以度日止留一副自用余俱发回造册存注由大京兆转亚卿一时清望特着其子亦有父风

　　一百十二

按院二司纸赎都是觧京充边饷之用者近日任情送人甚者私入囊箧全不知有法万历年间有二按院犯之事
闻俱谪戍可鉴也

　　一百十三

余佥闽宪驻延平剑浦驿日供廪给银三钱一月应送九两除常俸柴薪马丁外又有此供
君上之恩无以加矣始事一月毕衙内亦支鱼肉蔬菜二两许驿官仍封九两进予诘之曰旧规也再诘欲责之曰不敢欺前边老爷俱如此予命此后要筭除明白予性愚拙意谓筭除人人皆尔一日同僚聚会言及有一同年蹑予足余乃噤口巳而询之曰兄言伤时各道皆未有筭除者即用过十两定规自是不少呜呼官为二司方面体统颇尊乃欺
君罔利至此然则何颜以惩下官之贪肆耶剑浦非冲繁之地止是本省上司及乡宦往来月支供应银四百余两余行延平府四百两驿官作四次领每旬日送道一查筭方领盖凡数月而节缩银近五六百金然则前此无实之费竟谁之咎也予不忍言予不忍言

　　一百十四

予由延平改福宁道驻会省矣一日按察司狱官初任持礼币数件皆重值之物也以手折送余余怒曰汝狱官又下首领官几等分最卑与我堂官悬绝如何可通交际狱官惶惧顿首不巳叱之去事虽违众风纪所关恐凡有志之士皆所不纳不待贤者而后能之也

　　一百十五

杨挺高嘉靖辛丑进士不能悉其行谊之详仕为南工部主事榷税芜湖竣事还部送堂翁青布二疋此外无长物焉即其事长之简薄则持巳之絜廉可知巳

　　一百十六

佛书云暴极化为虎滛极化为妇人唐进士李某少曾私一妇人夫家觉而欲杀之某纵火焚其居烧死数命后行山麓中卧起戏为四足状身忽生毛羽渐变为虎唯口能作人言有同年御史经其穴剧谈移时悲号备至自陈前过事详人虎传宋徽宗时男子化为妇人隆庆二年予观政礼部陜西又化一人见邸报至于妇人出髭须者宋时又不止一二人也

　　一百十七

许白塘御史名镃云南人少豪侠不羁为诸生时行市中有二人互争相殴一人理不直公抟杀之即诣县白其状甘认抵罪令怜其才云许秀才于汝无干请回公诤曰生亲手杀人如何教他人认罪得令卒为两觧焉是秋中　乡试第一人乙丑成进士令吾郡嘉善县清介绝俗不甚拘文法拜御史阁臣高中玄先生里居白塘过访席间问白塘曰我作相较徐存斋如何公曰老师不如徐高震怒击卓公曰即此便不如徐矣其峭直数如此巳而命酒再饮高怒亦觧可见中玄先生亦无他肠也

　　一百十八

人生至尊至亲莫如
君父父母而师即次之今之文学慱士官师也嘉靖三十年以前朴作教刑予犹及见之不意近年顿失尊卑之礼呼名呼字不可得矣呼兄呼号延诸生上坐者有之诸生虽不坐慱士实有此虚套可恨有志于世道者可胜浩叹哉

　　一百十九

余令淦三载历侍守巡二道数公如大参袁公 【随】 丙辰进士大参陈公 【绛】 甲辰进士副使吴公 【一介】 □□进士副使张公 【士佩】 丙辰进士不但不通币帛即遇令节亦不敢一伸下程之礼衙门严肃见之自令人竦然起敬今未易遘若人也张后由四川抚台内转吏部亚卿其故余不能晓

　　一百二十

嘉靖壬戍会试
上命大学士袁炜詹事府詹事董份主考录既成余师唐先生谓余曰曾见会试录否余应曰未见先生曰适来阅序文二公之意巳向徐存斋不属严介溪矣未几严以赃败子世蕃正罪籍没先生于文字中盖有以识其微也

　　一百二十一

余嘉靖己未卒业南雍时大司成缺人司业马孟河先生一龙动遵
高皇帝监规行事举人亦背监规监丞及六堂教官作揖先生坐受诸生走班严肃不能识左右生为何人一日进诸生于厢房面教曰我年三十以前全是禽兽不是人至四十尚出入于人数禽兽之间今日庶几免于禽兽矣尔诸生当及时自勉近世士大夫自责自讼不隐其过未有如先生之真切者也

　　一百二十二

余为大学士李石麓先生门人自戊辰始先是隆庆丁卯因友人董懋德始识其诸公子然亦彼此投剌之交也一日懋德试于国学余偕友人候懋德因往来于学前者数四有穿青家人数辈每见余二人行过虽坐亦必站立予恠而问之董仆曰此昨来李公子家人也时石麓先生当国其家人恪守家法加意于主人乍见之交如此则其视主人至亲执友更当何如恐是大江以南绝少之事

　　一百二十三

张江陵 【居正】 天分最高其万历元二三年相业尽有可观只视天下之人皆不巳若而忠言不入儿子必要中状元人谀其相业则曰我不是相我是摄分明把大舜自居了此是他没学问处其条列最不可废者督学使进学大县不过十五名不为无见果如所言拣得真才实学恐大县未必有十五名后来不依他滥进童生至六七十名一县如今做出许多病痛来故孔子曰君子不以人废言好事者又或议其有篡意此是作恶要绝他三族的话头断断乎不然也

　　一百二十四

鬼魅之事圣人所不语君子所不称述也然却不可云无予馆董氏和云楼从者以事离左右即昏夜尝有独处时未闻其有声响变恠也入冬觧馆诸友方对予言楼中曾有人自尽时露光恠大为余庆云逮余巡福宁道遵故事走福宁州驻札月许初入衙予问延宾馆何在时巳交巳午矣方入有一少妇周身皆穿红见予来如飞捷从廊檐外入门隙遁去予恐惑人亦不问左右见否巳而人云福宁地多鬼衙门更多其房舍百余间予以五六人居之绝未有鬼也余不敢自谓正人能驱邪魅想是心上不疑故鬼自不敢近尔

　　一百二十五

不佞闻之少吴沈公曰予嘉靖乙未登榜官刑部郎时代巡行部湖州竣事送乡士夫各廪米或三升或五升未有折银至两数者后不知何年折银始逮不佞宦江右行抚建广三府各县库藏俱造册送道查考唯抚州仕宦最盛内开借支某项银一百两送都御史陈炌盖陈时为御史大夫也自陈以下有差县官但知奉代巡命不知　朝廷有法数此守巡二道或滥用银两府县亦借支应命升任去恳代者以词状纸赎抵补此不知出何令甲载何典籍皆时事大舛处可笑可笑

　　一百二十六

清江杨遡川标道长自东广巡按归其子带马尾巾遡川到第之次日手除其子巾裂作六七磈恶其侈也时淦邑春元朱谨吾与杨儿女亲余询之曰公用何礼访杨曰用二十盒予以为盛礼矣细访二十盒者即予乡所云果垒杂置蔬果荤物在内外佐酒一小瓶置主人厅事酌之犹云接风也若三吴间亲家作代巡时不知礼盒币帛到恁田地

　　一百二十七

宋儒曰立朝以忠厚正直为本忠厚而不正直其失也怯正直而不忠厚其失也绞二者相济方是假如亲戚故旧在家在官皆有之但事关朝廷便有个法全任巳意不得吾桐万历间吏盗老库银三千余两邑令因抚台同乡幸止罢官去这故纵如何说得是忠厚

　　一百二十八

太宰周恭肃公 【用】 吴江人其人品卓伟郑端简公 【晓】 称之见吾学编及今言第恭肃墓文出徐文贞 【阶】 手笔谓其卒京邸贫不能殓则未必然恭肃居烂溪去余家六十余里其家岂不能殓者哉甚矣墓文之不可信也孝子慈孙甚不必为祖父做这一大件说谎事

　　一百二十九

同邑钱槐江公 【贡】 先人遗业颇厚弱冠即登乡科家无侈靡之习入其室多闻纺织声儿子数人居怕衣布今侍御梦得髫相见寒暑未尝紬葛也令新建治行卓异蒙内召仅转工部郎榷芜湖税除弊剔蠹迄今人称廉靖焉仕宦衣布之家东南不多得余至云间访徐文贞公 【阶】 蒙出诸孙揖俱穿青布短褶长公 【璠】 确守父前子名之礼

　　一百三十

阳明先生天资迥绝学问又到看他一部全集说出话来便彻头彻尾明白易晓宋儒若不到处便令人回头细想不来即如李延平先生令学者想喜怒哀乐未发前气象不佞清夜也曾想来前之一字緫不如时字为妥只有个喜怒哀乐未发并无未发之前更求以前便无下手做工夫处曾与沈镜宇许敬庵相质二公不以为然

　　一百三十一

唐先生曰志于道德者功名不足以累其心志于功名者富贵不足以累其心古人有此品苐今日连志于富贵的人看来也少门人问曰何谓也先生曰苟志于富贵则凡可守其富守其贵者无不实下工夫此方是志今但慕富贵而不尽其道却与无志同尔眼前有一大老庶几能志于富贵但不敢指其人

　　一百三十二

乌程令李公 【橡】 江西豊城人居官奉法循理事上不谄不傲与士夫处无炎凉态气度豁如也其最可法者遇人命不轻检验先拘两造鞠审事属可处委曲俯就若深冤大雠必欲执命不得巳而后检验加焉尝言检尸与凌遅不异上干天和慎毋轻忽至于破家荡产又是第二件事此仁人之言有司之上乘也

　　一百三十三

称人之善固是羙事然为一方抚按则自有公论在不得以私意过扬如有六七分好处褒羙至八九分这不失为厚道若到十二三分便人巳两失之矣不佞一日在省中阅河南巡抚荐一二司语云学贯天人才兼文武不佞大咲同官问故不佞曰可惜王阳明先生不在这八个字加在他身上去可作千载公案

　　一百三十四

湖郡庠教授万先生 【凤】 宣城人自县令谪之任未久奉府檄试本庠遗才生公严搜检封锁各门甚固具饭饭诸生不许自馈有生自馈痛惩其家僮生跪谢罪不少贷时录不佞为首初未尝识面也他生有以厚贿于进悉却之将赴山西典试差人促不佞见既见不佞欣然曰吾子必中矣及秋幸如先生许先生次年署邑率以峭直取罪士大夫罢官去然其能举慱士职则迥非流辈可及也

　　一百三十五

同年余晓山任湖广某府推官下官舫见一上司留茶门子侍彼此交谈良久呼接锺不应疑睡也再呼之不应视之则目瞑而死矣前此无疾亦未尝被刑也立而死奇哉若无本官在船则舟中之人鲜不受执命之累矣司刑者所以全要虚心细问不必一人死定求一人抵命也

　　一百三十六

蔺相如全璧归赵请秦王击何等气槩却能屈志于廉颇鸿门之会樊哙拥盾而入曰臣死且不避酒安足辞卒卫沛公于灞上郭子仪单骑见虏李沆引烛焚诏韩琦调和两宫皆百代豪杰过人事清夜内省如何学得他一二分来良可深媿

　　一百三十七

人把地位自高便湏思尧舜孔颜把功业自高便湏思伊吕周召若把举业文字自高便湏思唐荆川瞿昆湖二先生自高之念一时不觉降伏了

　　一百三十八

莫谓武夫悍卒终不可以礼义束縳不佞令淦四川緫兵郭成带兵数千自两广西下沿途县驿皆谨闭城门兵欲市鱼米无从也责以掳掠之罪　　不佞备最豊下程先拜郭郭见不佞而异之又出示各兵不许夹带兵器欲市鱼米者任入城不禁而城门亦设武备不踰时兵得其所大悦顺流而去

　　一百三十九

戊辰余成进士静台先生呼余曰临川今喜发高科矣汝素贫若二十年后脱此贫字方是好人若十年内即脱贫字非予所望于临川也先生数言最宜深味先生初姓沈后复杜姓官工部主事榷税荆州自常俸外秋毫无取环堵萧然饔飱常不给海内讲学名流真切罕有俪先生者

　　一百四十

施南石太学闵文川都事一日不相期俱下顾不佞两君年相若闵让施不敢列坐余问故闵曰南石公先人之杜友也余叹羡其厚而知礼焉巳而陈绣山先生于不佞同社年最高其长郎与不佞年相若也遇不佞亦执子弟礼岂吾湖清远独存古道至是耶

　　一百四十一

不佞佥闽宪驻延平而顺昌者延平属邑也地方佞佛之徒流言真武显灵欲新庙宇一时进香祈福者不远千里舍施颇巨至沿途设酒食肆焉邑令报闻据功德疏簿银凡三千四百余钱凡数万几千刻期盖殿　　不佞差杨同知诣彼处勘实回报具如邑言不佞亲作告示内称真武灵应本道素所崇信盖殿巨工岂可无主擅兴择某月某日俟本道躬拜建立命同知收功德簿暂将银钱悉贮县库其木料行县收管真武像送入别寺安置沿途开肆之人仅免治罪悉令拆卸事始觧散而地方迷惑大破矣若先期急处则此数千金者必分以资棍徒之欲公府安得而有之且左道惑众其咎非余而谁诿也

　　一百四十二

嘉兴知府杨公 【继宗】 在郡值岁旱公虔祷于城隍神雨弗应乃用铁链与神同锁项居雨应始觧

　　一百四十三

近世富贵之家子弟懒怠虽自巳作文字亦用家人誊真此通弊也江右同年友熊君瑞与余同观政礼部每暇日辄借诸同年会试卷亲手楷书之予问其故曰将以贻子孙辈读之也其勤约如此熊南昌人

　　一百四十四

余游会稽饮同年家席间宋春元 【楷】 谈子陵先生关云长公事曰子陵不事王侯高尚其志人亦有做得的只是加足于帝腹勉强做不来明烛达旦世传云长大节然少知义理者或可为之唯斩貂蝉一节非有大见识大气槩举手便软了此二事真三代以后奇绝事也

　　一百四十五

居官最害人的是旧规二字董子云继治世者其道同继乱世者其道异夫继治则旧规是好的不会害人杀人何湏更改如其继乱必如拯溺救焚唯恐不速或量度事势渐渐更新可也往往见贤人君子在官亦不免因仍苟且之病然则河伯娶妇西门豹何以连投二三人于水断绝病根且不闻河伯作崇彼岂独无仁心者只为这病根大不得不下此毒药余初令淦吏书动言旧规余每细细解之曰这是积弊不唤作旧规行之年余方纔改悟甞书对联于堂柱曰敢曰今人行古道秖怜积弊作成规不敢自以为名言然同志者闻亦有取而亮其不欺也

　　一百四十六

姥溪施运同名可大祖号邻溪年六十余须发皤然矣与客对坐时有族叔在襁褓中者乳母抱而过焉邻溪忽竚立客问曰何故荅曰家叔抱过此成弘间人物而又深于诗礼者锺祥毓秀曾孙联登甲科者二人

　　一百四十七

都门故事每朔望门生在官者率往师门投刺予与山西李晋峰尚思俱同麓余先生门人也每往见晋峰刺必出诸袖中盖止雇一皂带马更无一仆可持刺函耳余心服而识之晋峰后选吏部官至都御史先是以解首上春官子永培亦巳卯解首

　　一百四十八

四明某进士为诸生贫时娶室七月而举子其父纳义媳之谮以为孕而嫁也强进士出之后连生子皆七月进士父子始悔之然巳无及矣天下之事以急而败者十常八九此之谓与

　　一百四十九

韩昌黎河南孟县人孟即古河阳也嘉靖隆庆间屡有小人欲发先生之墓者纔发即闻雷电声自穴下起震惧不敢动岂先生为有唐一代正人英灵常在非小人之所能毁耶

　　一百五十

余访年家凌藻泉公公语予曰昨试小孙辈以文论其论题曰文帝修代来功孙以告其师师杭州屡试高等生也讶曰汉时止有未央宫何曾有代来宫盖不知代来为何事可发一长笑秀才名为读书只学做几句文字全不看史大都若此予在京邸述以告督学使滕公公然之至浙试生儒必先出子史题作论次出书经

　　一百五十一

里中陈先生 【观】 号桂月竹丘先生之父也弘治壬子中浙江乡试时未有报捷者先生亦无家僮归报越三日撤鹿鸣宴回有一大红旗上书魁字时亦未闻有旗帐也弘治壬子迄今八十余年耳一变而童生进学报者接踵古今风俗淳浇之悬绝可慨矣哉一日语沈镜宇亚卿镜宇曰家叔祖嘉靖元年中式时亦不报

　　一百五十二

吴江曹桐丘先生诗文高古画笔尤善年九十二而卒人言先生恃脾气旺食角黍过多令一女婢揉其腹因而私之故卒私婢事在瞹昧伤食或诚然也予师唐先生曰尽其道而死者为正命颜子三十二而卒却是正命曹公尚有欠缺处

　　一百五十三

吾湖沈巽洲先生工部亚卿镜宇公之封翁也家教甚严子孙畏惮每夜膳毕子孙俱集灯火下听教必至深更寒暑无异一日李子过访留饭先生安席镜宇公居长执杯箸送先生主宾相对自始至终时先生四子俱侍并不闻一字出声其家法如此可孜可法

　　一百五十四

吾桐邑同知庄先生其家居懿行不可悉知一日先生出游遗被褥于舟内其仆辈无知而误用焉先生怒甚至焚被褥而后罢此于人情似觉暴殄然较之猫鼠同眠之人其贤不肖亦天渊矣

　　一百五十五

万历巳卯秋试闽诸生在会省者率不衣不冠行于市予讶其事归以语侄辈侄辈曰不足为异也吾浙二十年来巳然矣余未之信历询士友一辞深为士风世道发慨同人道于牛马自云晋朝人物如此窃恐晋朝亦未必然督学先生既身其官焉得辞其责也

　　一百五十六

余观政礼部高南宇先生 【仪】 为大宗伯时进诸进士于火房而教之曰揖之与躬躬浅而揖深易辨也今人躬深不异于揖自谓谦恭殊失礼意今乃减岁入录何以传子孙自嘉靖辛丑以前无此事诸生甚不必沿习焉

　　一百五十七

宋仁宗朝遣一中使召翰林谕德某其人有亲故见访却不带家眷在衙从便于酒肆中欵洽趋命不亟上问故即以实情对无遮餙也上复曰慎勿令科道官知之分虽君臣情同父子今安可复得乎

　　一百五十八

六书之法一曰会意如疾病之疾该用失字迅疾之疾该用矢字如此数者甚多

　　一百五十九

臧顾渚慱士云亵裘长短右袂古人右字与有字通用恐是亵裘长短有袂宜作一句读不然短右袂服式何以无人用他用之亦不雅观此说虽于朱夫子有悖却似近理

　　一百六十

身体发肤受之父母不敢毁伤孝之始也立身行道扬名于后世以显父母孝之终也圣人立言甚有次第毁伤二字意义深长后人只求显亲扬名更不问身如何立道如何行与蒙师目孝经为童稚之书总是一般

　　一百六十一

唐荆川先生集中诮世人之死不问贵贱贤愚虽椎埋屠狗之夫凡力可为者皆有墓文此是实事吕南渠先生 【本】 母夫人卒先生时巳为大学士矣其墓文止是本邑礼侍陈公 【升】 所撰未见求之当朝元老墓表行状
诰命谕祭等文录皆不载君子之道闇然而日章吕先生有焉

　　一百六十二

同门张九山 【楚城】 江陵人自为令时巳号相知矣江陵入相后意欲援以为同宗而九山又在省中江陵颇注意九山落落求外补去比大参吾浙驻湖州不佞初自江右归田不谒郡邑公偶过禾城经皂林迂道入更下访余割鸡欵之剧谈良久约以次日同舟至苕上明发差役屡趣同饭余赴其饭一肉外无长物也坐间呼人取神仙菜来予问何以佳名曰请兄试尝之便见及尝即吾乡家常腌菜尔此公宴客无盛设自作客亦不喜人盛设同给舍京邸每途次马上相遇必勒马叙话且曰久欲屈年兄一坐恨不得暇一日予访之留坐出攒盒六器命酒皆菜豉小果计费不湏银一二分也怡然坦然两相忘其为薄殆仕宦中绝无而仅有者哉

　　一百六十三

余曾入会稽探禹穴止一僧寺其寺诸生借寓读书者十余人据余仆辈所见会食俱用菜腐旬口或设醎鱼不知有肉味也而江右士大夫居显官亦不忘贫贱呼蔬菜曰旧朋友可羡可羡东南读书家若父母供给薄时不肖子弟必嗔怒子弟自治生多强勉肉食求如会稽江右甘心澹薄得乎

　　一百六十四

里人王雨舟 【济】 承祖父巨产嗜学读书法书名刻盈宝岘楼骚人墨士日常满座外若放浪中实介然决择有优人乘醉呼公名辱骂家人欲诘责之公不许一日宴客召其人歌而侑觞公语家人曰我对客彼立而歌不止辱之巳公尝用重值售古镜一圆出以示门下客客不加意镜堕地破其人局蹐不胜公慰之曰吾前所云重值绐君尔镜实两许而致君毋芥带于怀也其厚德数此公遣一门客馈其壻屠子以玊牛客匿之负托他日屠子来询之曰未尝见也召其人诘之其人滑稽善谑袖玊牛至云向日领命送玊牛我尝试以价屠子俗物不识也故持还尔今返汝公明知其诈不欲面叱人过大笑而罢故门客乐为奔走自来无怨公者

　　一百六十五

王孝子世民金华武义诸生也父为族子所伤且死抚世民曰直之官必检检则骨析我是重僇我也汝孱有汝母且忍之父死而诸宗人议和捐田五十亩世民饮泣而见母以父之遗命告母曰秘之其姑受田而葬汝父既受田复白母曰家幸给饘粥母食雠遗田之入以共赋役外手籍其数扃固之岁以为常世民自是口不及父时事昼夜读书入试补慱士弟子以至婚娶举一孺子教弱弟使亦有成立而其于族子以兄礼礼之每召宴亦往饮食谈笑如恒时然归必识其数几何族子意世民且忘之然世民每岁旦即谒家祠之父主前而以两筳篿卜之不吉则掩泣退至辛巳卜得吉乃走冶工所铸钢斧镌姓名于背而匣焉日司族子所之一日族子之隔山饮大醉回世民于僻所袖斧挥之中项再斧其胁立死囊其首至家祠之父主前趋至县出袖中牍诵而授之且出其藏金如王曰此雠亩所出也又出其它镪如干曰此饮雠费也愿并亩悉以还之官于是世民之母与其弟皆来代曰某实为之世民不与也世民曰手刃雠者世民也能抚世民孤者母也代飬母者弟也何代为令义之俾浮系丽谯上具请监司檄会勘谓族子殴从父死者斩世民杀应斩之人当减徒然法必检而后狱可成世民闻之恸曰吾所以至此惧暴我父骨也因自楼投下折足即不食而死御史闻而嗟赏下邑令为祠令请以所归田金为材费御史曰雠金也而资之以祠孝子安乎乃议发他赎锾成之

　　又一百六十五

鲁宗道字贯夫亳州人仁宗在东宫公为谕德其居有酒肆在侧号仁和酒有名于京师公往往易服微行饮于其中一日真宗急召公将有所问使者及门而公不在移时乃自仁和肆中饮归中使遽先入白乃与公约曰上若恠公来遅当托何事以对幸先见教冀不异同公曰但以实告曰然则当得罪公曰饮酒人之常情欺君臣子之大罪也中使嗟叹而去真宗果问使者具如公对真宗问何故私入酒家公谢曰臣家贫无器皿酒肆百物具备宾至如归适有乡里亲客自远来遂与之饮然臣既易服市人亦无识臣者真宗笑曰卿为宫臣恐为御史所弹然自此奇公以为忠实可大用晚年每为章献言群臣可大用者数人公其一也后章献皆用之

　　又

宋哲宗自在濮邸即有贤名及迁入内良贱不及三十口行李萧然无异寒士有书数厨

　　一百六十六

不佞谒唐师于小厅偶有木匠在厅斲削声响不便领教师不命匠他徙讲论如故时方大暑未尝挥扇亦不见其流汗也又一日候师师方泛小艇自村庄归乏僮仆跟随单衣一件师自挂于臂膊间予欲代劳师亦不允亡论师学问渊邃不可易及只此细事三件要学他也学不来

　　一百六十七

颜子犯而不校先师觧曰今人但知颜子不校难及不知一犯字学他不来弟子请曰何谓也师曰颜子持巳应物决不得罪于人故人有不是加他方说得是犯若我辈人有不是加来必是自取所谓夫人必自侮然后人侮之也何曾是犯我辈未湏学不校湏先学他犯字弟子心服其言

　　一百六十八

嘉靖乙丑杜静台先生 【伟】 与不佞俱下第不佞馆于董宗伯 【份】 先生馆于钱驾部镇不佞执贽拜先生门下一日侍讲席不佞不能慎言偶语及友人过差先生正色曰攻其恶无攻人之恶临川何为如此不佞惭谢罪呜呼末俗弟子初学为文其师鲜有加面责者此先生所以为真道学欤

　　一百六十九

余闻之杜静台先生曰宋儒有一门人素慱闻广记诗书满腹忽遘不如意事冗冗年余昔所有者尽昏懵若忘去后静飬山中久许故学旋复焉隆庆丁卯余肄业都门崇国寺觉此心颇清乃少年所读文字不加温习悉能通篇成诵信哉先生之言不我欺也故知学以飬心为本

　　一百七十

温饱富贵之家不能废仆从势也彼仆从求悦其主人何所不至所贵乎高明者有礼义以制之耳余有一良友同笔研最久每见其小便童子执溺瓶以玊茎入之余辄隐讽不改此友后不果寿以明经卒逮不佞年渐长目见前事又不止二三人矣

　　一百七十一

余龆时领先赠君命尝赴亲邻之席水果不过五盘殽不过六盘汤不过三盏此喜筵也若岁朝邻人相呼坐客或五六人或八九人俱用冷殽四品以有蒂磁锺轮饮并无一客一杯者自予弱冠以后而此风杳然不可复见矣

　　一百七十二

唐一庵先生自少至老与人拜帖及书启莫不出自手笔江西新淦黄仁山历官给事中知府予至淦公年巳八十有二其亲书拜帖手启亦与吾唐先生同盖前辈持身以勤又写字可以验精神衰旺故其用心如此

　　一百七十三

余少时见一邻人施姓者于余家亦葛亲一日持古磁大碗问余太孺人典米数升予幼弟误击碎之太孺人惊惧曰此古器也彼欲原物将何以偿焉越数日果持米来太孺人以情告愿加米数升抵偿施怫然曰孺人何出此言我自以碗来典非汝强我也竟投原米执碎碗而去嗟乎辞受之节富贵人识者罕有况贫者乎此事若在今日则其说长矣何可湮没不书也

　　一百七十四

隆庆丁卯岁大江以南流言选取宫人民间女年八岁以上者俱嫁出良贱为婚不可胜纪镇人陆君相有女年二十众劝从权　　陆曰万万无是事也　皇家选宫女湏用北人南人必不与选万一吾女与选何福胜戴吾当亲送入宫耳女竟以礼如期归时俗元旦供天马设香烛糕果名曰接天君曰吾家房子窄小何能容太上天尊违众不从其它赛神事一切不尊不信可以订顽公殆贾而儒者矣

　　一百七十五

不佞一日对客叹曰天下最误人的是体面两字客曰何也曰假如吾家闲房借人住初先不察赁与做贼人或悖义迯来之人自巳先不是了至官府□捕主人来跟寻一切听之连忙说我家不是巳是遅了若主人要争体面家人又贪些酒食钱财极力庇护不容勾摄掌管自云吾家体面好看殊不知外有体面内有肚肠这等都是肚肠一团私欲的话头但知有巳不知有人恶在其为体面之好看也客笑而退

　　一百七十六

郡中有富翁家可万金其父原以克剥细民起维之以礼义济之以宽仁犹患其弗能久也乃纵欲不检私其亲侄之妇身不嗣侄妇之子嗣焉卒未踰年而家巳荡尽无卓锥矣君子曰天道好还亶其然乎

　　一百七十七

余少闻先赠君云无锡县有一老人当除岁夕贼穿壁入其室老人起而执之则邻人子也老人不号于众私语之曰贤侄何至此汝父与我颇厚想汝贫迫不得巳而为之耳赠百钱为度岁计又赠数百钱为资本顿首谢去愧不能故土居迁之他方颇有树立越数年买舟访老人夜分至门外看见一人缢其门呼同舟人为抬至舟上弃之湖水而去又踰年再访老人告以前事老人曰藉君之力多矣前死者日间曾与小儿闹来竟不得其死踪儿幸得免施者报者盖两付之忘言云

　　一百七十八

卢国之医姓秦名越人号扁鹊汉长沙太守张机字仲景号长川公着伤寒论金河间人刘完素字守真号宗真子又有曰子和者宛丘人即张戴人是也李东垣元初人名杲字明之号东垣老人有济生拔萃十卷行于世

　　一百七十九

医者意也得其方而不得其意为庸医其害可以杀人得其意而不局于方为良医其功足以济世昔湖人有患食戍肉停滞者诸医悉用消导之剂愈消导元气愈薄停滞愈不通绝延周用仁治之用人参大补之剂诸医惊愕不踰时停滞大通矣验之皆大块戍肉盖食时仓忙不暇细嚼所致也周名济明州仪凤桥人

　　一百八十

万历五年平湖县有一木匠其妻通于僧僧以箱笼衣物寄其家奸妇悉盗之比索止返箱笼僧讼之令令不责诘僧奸罪竟以盗寄之罪罪匠匠不堪大怒提屠豕利刃奔入邑堂先杀一皂令从后堂奔入匠追及之仅伤令一指濒死匠若发狂人不能执縳后卒升屋擒之夫令一邑之主也一事少不当于民心祸遂至此民风民情可畏哉

　　一百八十一

陈全苏州人父以牙人起家积累颇富喜游荡入南京日与诸名妓狎亦多巧智善谑家为荡废先是有客托千金病其家卒客子来求金隐闭不发及生全声音笑貌俨与客弗殊也其母不知父独自知曰索债者至矣果报之验安可云无

　　一百八十二

吴江钱皓女如絜许嫁按察佥事曹公璞冢子禟禟有废疾不能娶自愿觧盟钱氏不听曹乃先娶中人之家沈氏女与居以尝之禟终不知夫妇之道及禟卒钱始更许乌程温氏女闻累日不食母强之乃食止蔬食扣其故俛而不荅至温迎娶女知不免乃徉允沭浴遂阖户更衣书于寝壁云前缘巳定祸福同当等语遂自经死年二十六遗书与其姑董求葬曹氏墓侧从之沈氏终为室女亦无二志人有劝之嫁者沈作色曰钱氏未归于曹者尚能舍生而不改适我之归曹久矣何以嫁为年八十五时人目之为双烈云并蒙
恩旌表

　　一百八十三

妇人女子之隐行霜争絜者颇多惜其不传于人间而苦于无力奏　闻冺冺泉下可哀也予长女有乳母姚者王某之妻乡俗雇乳母约以三年为限彼意谓必限满此是夫妇会合之期执之甚坚乃一日夫家住颇近偶出看其祖父夫搂抱求媾媾之而随孕焉孕三月妇惶恐不胜口称曰吾羞见老爷盖指余也连日求死者再予令女使觧之曰多少做乳母者不惜廉耻汝亲夫相会得礼之正于事体何妨万勿介意而余内人辈亦数四觧慰之妇竟不从多服水银而死予率长女殓而奠之大为号咷云君子曰姚氏妇虽细人妻亦可以当烈妇名矣

　　一百八十四

妇人女子性有偏僻非人所能救药者尽多予友施君 【可大】 其母氏囊橐不下千余金悉以私其女若壻 【颂君行子媳弗□】 焉施君偕其妹氏妹夫不但不怒于言不怒于色恬愉和易终其身若忘其母之有是蓄而付之不闻也其贤于人远矣易曰君子厚德载物施君以之然而天之所以报施君良亦大且渥矣

　　一百八十五

侍郎少吴沈公夫人花氏予表兄嫂也予长女出合辱夫人来送一切珠翠文绮屏绝不用此夫人天性夙禀不足为羡素冠平金弋绨衣作客仅同中人妇一老婢随身更无少年艳妆夜与张氏媪共榻起居如如然也沈氏后昆藉其厚庇其昌炽宁有艾乎

　　一百八十六

妇德阃行非出自天成则父母训诲渐染所自来也予兄东野继嫂吴氏静正简默婉委柔顺事先赠君最孝自奉甚俭欵客唯恐不豊婢仆有过不见声责平居不轻言笑言必出自真诚虽导以诳谑弗屑也东野兄暑月当饭嫂每从傍轻扇予偶及见荅予揖傍扇弗辍也自少至老与兄未尝有反目时仍女流上乘人物云
义米本末启夏少府
荒镇建馆之地一河相距其东曰青镇隶桐乡西曰乌镇隶乌程不佞目击万历十六年斗米卖银一钱六分饥莩塞路正怀所以豫后之计而何公祖下车亦蒙轸念及故不佞凂医士方时吉对渠同乡典铺人劝谕幸人凡九典仗义乐施各捐中白米二十石共得一百八十石青镇八典计一百六十石乌镇一典止二十石尔不佞又同舍亲夏冲寰各出米三石以风青镇居民共得一百石其乌镇居民央耆老唐国宪王汉龄亦行劝谕竟乏好义者升合未之有也不佞以数报何公祖相约此米万不可报上司以滋查盘出入之弊家下贮一百石余寄顿殷实之家数人俱不佞亲故必无疏虞者不知何公祖何意报守道张老公祖张老公祖曾面谕不必申报盖有以烛将来弊窦之微也逮常平仓既建又不知何公祖何意欲将义米入仓不佞力陈收发不便不蒙见允入仓讫一百仍贮家下何公祖亦曾令党正出陈易新柰何党正各行其私春时即领卖银盘放至冬买下等杂色米充数易于浥滥即今七月所发之米甚恶是巳敝乡大户贮米大都卖于七八月青黄不接之时何公祖奉委日多早发甚贱其贮家下九十石零以八月间发卖得银七十六两零照党正卖数每石多银二钱零此二十六年事即此可征在官仓在民间在家下之应与不应有利无利矣夫郡邑各有疆界不幸遇灾荒上司郡邑赈济　亦有疆界常平者谷贱则增价而籴谷贵则减价而粜以利民也此义米三四百石一遇灾荒止可量力分投央得过之家煮粥以膳饥民粥不给或人与米一升二升尔此不佞初意也若谓之常平则灾荒时便当减价便民恐不湏一日之程千石可罄况止三四伯石哉且何公祖亦幸不值灾荒而去尔若值之则此三四百石之米青镇四郊之民孰不知有此豫备也难道全以力主张混同乌镇饥民一槩给发若一槩给发势必相聚为乱其乌镇可发可济者止有二十余石尔虽人八典义助迹似公物然亦藉青镇之人有此当房容开典而后有此义米实与青镇米同终不可谓乌程米也本馆前谓止可云义米不可云常平事理甚明今若欲移而贮之湖州乌程仓则青镇之民粒米无望即有当路许容遇灾给领窃恐远百里而待哺关支其驱穷民于必死可预卜者愿一筹之不佞年迫七十何乃自苦求管此米第免编仓夫可以绝其偷盗籴粜以时可以年年增米不幸而荒又可就近发赈家下所贮另为一室不混食米悬有官米之牌及寄顿民间全数以时报署以凭申道不审尊裁何如仓夫闵朝汉曹彬亏欠米四十石九斗零望一并留神不妨以此启抄白呈各位老公祖即求画一高见颙俟颙俟

卷之四


　　一

皇明宪纲　凡紏举官员生杀予夺悉听
上命若巳有　旨发落不许再劾　凡监察御史按察司官分廵去处如有陈告官吏取受不公等事湏要亲行追问不许转委违者杖一百　凡监察御史按察司官廵历去处若有官吏犯罪畏避追问故将财物妇女潜入公廨设计装诬沮坏风宪者并许取问实封奏闻犯人重处财物没官妇女发有司收问其出廵官吏仍不得自生嫌疑回避致妨廵历　凡廵按御史按察司官廵历去处但知有司等官守法奉公廉能昭著者随即举闻若奸贪废事蠹政害民者即便拏问其应请　旨者具实奏闻若知善不举见恶不拏杖一百发烟瘴地面安置有赃者从重论　凡分廵所至不许令有司和买物货及盛张筵宴邀请亲识并私役夫匠多用导从以张声势自招罪愆　所至下学诣明伦堂生员讲说经史监察御史按察司官中坐本处提调七品以上正佐官序坐于左教授学正教谕训导序坐于右听讲余皆立听布政司官下学亦同若布政司按察司官与御史一同下学御史左边正面坐布政司官按察司官依品级右边正面坐问荅之际教官生员不许行跪礼　狱禁所当矜恤仰本府州县官并司狱司官常加点视督令狱卒将见禁囚人如法收禁冬设暖柙夏备凉浆合得囚粮依数支飬若有疾病令医治疗不许纵令狱卒人等克落衣粮非理凌虐因而瘦死及将平民枉禁违错仍具狱官吏卒名数及见监囚数开报　指挥千百户镇抚緫小旗并要抚恤军士各令得所不许生事虐害勒取财物克减月粮　凡系卫所去处务要高城深濠门堞坚壮如有损坏即拨军余修理不许怠慢常常严督军士各遵纪律守御地方不许擅离信地扰害小民仍于门禁关津守把盘诘奸细但有乡村人民挑担货物柴薪等项入城货卖不许指以盘诘为由生事刁蹬因而勒要钱物

　　二

至圣先师孔子母颜氏以鲁襄二十二年庚戍之岁十二月二十一日庚子生孔子于鲁昌平乡鄹邑三岁父叔梁纥卒十五岁适闻孟仲之子杀立牛于塞关之外乃怃然而论之十七岁鲁大夫孟厘子病且死诫其嗣懿子曰吾闻圣人之后虽不当世必有达者今孔丘年少好礼其达者欤吾即没若必师之十九岁娶宋幵官氏二十岁为委吏料量平二十一岁为司职吏畜蕃息二十四岁母颜氏夫人卒夫子少孤不知父墓问于鄹曼之母然后得合葬于防二十七岁剡子来朝夫子见而问官二十八岁又见剡子而学礼二十九岁闻师襄善琴适晋学之三十一岁齐景公遣使来聘遂适齐三十二岁在齐景公欲以廪丘之邑为飬辞不受三十三岁在齐周使至言先王庙灾公曰何王之庙夫子曰其厘王之庙乎公曰何以知之子曰厘王变文武之制作玄黄华丽之餙宫室崇峻舆马奢侈天灾所宜加也既而使者报厘王庙灾公惊曰善乎圣人之智过人远矣三十四岁访乐于苌弘弘谓刘文公曰吾观仲尼有圣人之表河目而龙颡黄帝之形貌也修肱而龟背长九尺六寸成汤之形体也言必称先王躬履谦让洽闻强记愽物不穷其圣人之兴者乎三十五岁自卫反鲁与南宫敬叔俱适周见老日冉而问礼焉既辞去老子送之曰吾闻富贵者送人以财仁人者送人以言吾窃仁人之号送子以言曰聦明深察而近于死者好议人者也愽辨广大而危其身者好发人之恶者也夫子自周反于鲁弟子稍益进焉三十六岁鲁昭公率师击季平子平子与孟叔孙三家共攻公公师败鲁乱于是适齐为高昭子家臣以通乎景公公与齐太师语乐闻韶音景公欲封以尼溪之田晏婴进曰孔子盛容餙繁登降之礼趋详之节累世不能殚其学当年不能究其礼君欲用之以移齐俗非所以先细民也景公曰吾老矣不能用也遂行反乎鲁三十七岁自齐归鲁见延陵季子聘于上国季子之子死往观其葬曰季子其合礼矣四十二岁桓子穿井得土中若羊问仲尼云得狗仲尼曰土之恠羵羊也吴伐越堕会稽得骨节专车使使问仲尼骨何者最大仲尼曰禹致群神于会稽防风氏后至禹杀而戮之其节专车此为大矣吴客曰善哉圣人四十三岁在陈四十四岁在鲁桓子嬖臣曰仲良怀与阳虎有隙阳虎执怀桓子怒虎因囚桓子由此益轻季氏故夫子不仕退而修诗书礼乐弟子弥众四十六岁在鲁观于桓公之庙有欹器焉顾谓弟子曰试注水焉乃注之水中则正满则覆夫子喟然叹曰呜呼夫物恶有满而不覆者哉四十七岁定公以为中都宰一年四方之诸侯则焉定公以为司空乃别五土之性而物各得其所生之宜由司空而为大司寇由大司寇摄朝政七日而诛乱政大夫少正卯于两观之下五十二岁公会齐侯于夹谷请具左右司马齐有司请奏四方之乐夫子曰吾君为好会夷狄之乐何为于此有顷有司又请奏宫中之乐优倡侏儒为戏而前夫子曰匹夫而荧惑诸侯者罪当诛请命有司有司加法焉手足异处景公惧而动归而大恐乃归所侵鲁之郓灌龟阴之田以谢过五十三岁为大司寇国人谤之既而政化盛行国人诵之五十四岁言于定公曰臣闻家不藏甲大夫无百雉之城今三家过制请损之使仲由为季氏堕三都 【郈费郕】 五十五岁在鲁与闻国政三月鲁大治齐人闻而惧陈女乐文马于鲁南高门外桓子微服往观再三受之君臣怠于政事郊又不致膰爼于大夫乃作猗兰之操遂行宿于屯适卫主颜浊邹家五十六岁在卫灵公致粟六万居十月去卫自卫适曹自曹至宋五十七岁自宋适陈过匡匡人围之五日甲者进曰吾初以为阳虎也遂觧围五十九岁在卫居月余灵公与夫人同车宦者雍渠参乘使夫子为次乘夫子丑之去卫适曹又去曹适宋六十岁在宋与弟子习礼大树下司马桓魋欲杀之拔其树弟子曰去可以速矣遂适郑与弟子相失夫子独立郭东门郑人有丧家之狗之诮至陈主司城贞子家岁余六十一岁自陈过蒲有公良孺者以私车五乘从夫子灵公闻夫子来喜郊迎六十二岁灵公老怠于政不用夫子将西见赵简子至于河闻窦鸣犊舜华晋贤大夫之死也临河而叹曰羙哉水洋洋乎丘之不济此命也夫乃还息乎鄹乡作鄹操以哀之遂反乎卫主蘧伯玉家六十三岁自卫之陈自陈迁于蔡自蔡如叶叶公问政夫子曰政在来远附迩时宰予在楚楚昭王欲以安车象餙遗夫子宰我曰夫子无以此为也时齐有一足鸟飞集于公朝舒翅而跳齐侯恠之使使问之夫子曰此鸟名羊水祥也顷之大霖雨水溢泛时楚昭王渡江有一物触王舟使使问之夫子曰此萍实也其甘如蜜吴伐陈楚救陈军于城父闻夫子在陈蔡之间楚使人来聘夫子将往陈蔡大夫谋曰楚大国也来聘孔子孔子用于楚则陈蔡用事大夫危矣乃相与发徒役围夫子于野不得行绝粮从者病莫能兴夫子讲诵弦歌不衰子路子贡颜渊侍于是使子贡至楚楚昭王兴师来迎然后得免昭王欲封书社地七百里令尹子西沮之昭王乃止于是自楚反乎卫六十四岁卫君欲得夫子为政不果六十六岁夫人幵官氏卒六十七岁伯鱼母死朞年而犹哭夫子闻之曰嘻其甚也孔文子将攻太叔问策于夫子辞不知退而命驾而行会季康子逐公华公宾公林以币迎乃归鲁作五陵之歌是时周室微礼乐废诗书缺乃追迹三代之礼序书传上纪唐虞之际下至秦缪编次其事古者诗三千余篇夫子去其重取可施于礼义凡三百五篇晚而喜易序彖系象说卦文言韦编三绝六十九岁子伯鱼卒七十岁在鲁哀公馆焉问政七十一岁哀公春狩大野获兽以为不祥仲尼视之曰麟也反袂拭面涕泣涟洏　　曰吾道穷矣乃因史记作春秋其文约其指愽吴楚之君自称王而春秋贬之曰子践土之会实召周天子而春秋讳之曰天王狩于河阳推此类以绳当世贬损之义在位听讼文辞有可与人共者弗独有也至为春秋笔则笔削则削游夏之徒不能赞一词七十三夫子病子贡请见夫子方负手曳杖逍遥于门歌曰泰山其颓乎梁木其坏乎哲人其萎乎既歌而入当户而坐子贡闻之曰泰山其颓则吾将安仰梁木其坏哲人其萎则吾将安放夫子殆将病也盖寝疾七日而没乃哀公十六年四月乙丑哀公诔之曰旻天不吊不愸遗一老俾屏予一人以位茕茕予在疚呜呼哀哉尼父葬鲁城北泗上弟子及鲁人往从冢而家者百有余室因命曰孔里今名孔林

　　三

复圣孟子名轲字子舆生三岁丧父母仇氏有贤德初舍近墓孟子嬉戏为墓间事母去舍市又嬉戏为贾衒事母曰非所以居子也遂徙舍学宫之傍孟子嬉戏设爼豆揖让进退母曰此可以居子矣稍长就学归母方绩问曰学何所至轲曰自若也母以刀断织轲惧自是旦夕勤学请见子思子思敬而悦之既娶将入私室其妇袒而在内孟子不悦遂去不入妇辞母而求去曰窃闻夫妇之道私室不与焉今者妾窃惰在室夫子勃然不悦是客妾也妇人之义盖不容宿请归父母母召轲责之轲遂留妇道既通适梁见惠王又去适齐宣王以为上卿孟子处齐拥楹而叹母诘之对曰道不用于齐愿行而母老是以忧也孟母曰妇人之礼精五饭幕酒果飬舅姑缝衣裳而巳故有阃内之修而无境外之志少则从父母嫁则从夫夫死则从子礼也今子成人也而我老矣子行乎子义吾行乎吾礼子何忧乎孟子乃去齐适梁惠王不果用退而述唐虞三代之德仲尼之意作孟子七篇今邹县四基山有孟子墓

　　四

天目山高三万六千丈广八百里其巅有千丈峰千丈岩东南有瀑布下注汇为蛟龙池东南一峯曰翔凤林上有平地方一千五百尺东西峯各有天湖如天之两眼故曰天目湖中有异形之鱼当是潜龙也产有龙须草灵寿藤天目东峰从临安入疏豁可行高峰和尚道场在焉西峰从孝豊入深僻不易山中寒气早严山僧至九月即不敢出冬来多雪三月后方通行上有紫阳观梁大同五年建昭明太子勒碑记当时恩奖之盛傍有石室可容千人

　　五

成汤问于伊尹曰寿可为耶尹对曰王欲之则可为不欲则不可为也汤乃益勤修德政以迓天休年百余岁而崩　周公相成王使伯禽代就封于鲁公诫之曰往矣子无以鲁国骄士吾丈王之子武王之弟成王之叔父也又相天下吾于天下亦不轻矣然一沐三握发一饭三吐哺犹恐失天下之士吾闻德行宽裕守之以恭者荣土地广大守之以俭者安禄位尊盛守之以卑者贵人众兵强守之以畏者胜聦明睿智守之以愚者善愽闻强记守之以浅者智夫此六者皆谦德也　师尚父陈于武王敬胜怠者吉怠胜敬者义胜欲者从欲胜义者凶　鉴之铭曰见尔前虑尔后盥盘之铭曰与其溺于人也宁溺于渊溺于渊犹可游也溺于人不可救也楹之铭曰毋曰胡残其祸将然毋曰胡害其祸将大毋曰胡伤其祸将长杖之铭曰恶乎危于忿懥恶乎失道于嗜欲恶乎相忘于富贵矛之铭曰造矛造矛少间弗忍终身之羞予一人所闻以戒后世子孙

　　六

周封箕子于朝鲜朝鲜云者以其在东先见海底日故名秦属辽东汉初燕人卫满据其地武帝平之置真番临屯乐浪玄菟四郡漠末公孙度并有其地晋永嘉之乱扶余别种酋长高琏入据其地称高丽王居平壤城始列化外唐征高丽拔平壤置安东都护府其国东徙距鸭绿江千余里五代唐时王建代高氏辟地益广建都松岳以平壤为西京其后子孙遣使朝贡于宋亦常朝贡辽金历四百余年其主未尝易姓元至元中西京内属置东宁路緫管府尽慈岭为界本朝
太祖高皇帝洪武元年遣符宝郎偰斯奉玺书谕其国王二年国主王颛上表贺即位　正东偏北日本虽朝实诈即古倭奴国东西南北相距万余里国主世以王为姓臣亦世官唐咸亨初恶倭名更号日本
太祖高皇帝何等威灵倭无岁不扰我海上屡遣公侯都督重臣议防议战今安可以易视嘉靖间大贼如汪忤疯徐必欺毛醢疯魏纯杨淮顾文明等为害屡年今日不知海上防患区处之策如何

　　七

守溪王先生五湖记曰吴郡之西南有巨浸焉广三万六千顷中有山七十二襟带三州 【苏湖常也】 东南诸水皆归焉其最大者二一自宁国建康等处入漂阳迤里至长塘湖并润州金坛延陵丹阳诸水会于宜兴以入 【今宁国建康之水不由此矣】 一自宣歙天目诸山下杭之临安余杭湖之安吉武康长兴以入而皆由吴江分流以入海一名震泽书所谓震泽底定是也一名具区周礼职方扬州之薮曰具区山海经浮玉之山北望具区是也一名笠泽左传越伐吴吴子御之笠泽是也一名五湖范蠡乘舟出五湖口大史公登姑苏望五湖是也五湖者张勃吴录云周行五百里故名虞仲翔云太湖东通长洲松江南通乌程霅溪西通义兴荆溪北通晋陵滆湖东连嘉兴韭溪水凡五道故谓之五湖陆鲁望云太湖上禀咸池五车之气故一水五名然今湖中亦自有五湖曰菱湖莫湖游湖贡湖胥湖莫厘之东周三十余里曰菱湖其西北周五十里曰莫湖长山之东周三十余里曰游湖沿无锡老岸周一百九十里曰贡湖胥山之西周六十里曰胥湖五湖之外又有三小湖夫椒山东曰梅梁湖杜圻之西鱼查之东曰金鼎湖林屋之东曰东皐里湖而吴人称谓则惟曰太湖云

　　八

薛方山先生舜绍尧论曰夫天下大矣生民众矣而生生之道乃系于一人之身其责任不大艰难矣哉余观尚书载尧咨四岳以巽位而自叙在位七十载盖言耄期倦勤非避难也四岳自言德忝帝位而师锡有鳏在下之虞舜盖言责之难称而唯有德者斯足以当之非故以难事累舜也其时之人心气象如何哉故许由善卷之徒当时目为避难之士而彼亦不自以为高也后世视君位为富贵尊荣逸乐之具而失上天生民之初意于是莽操懿温之徒纷纷接迹于天下而上古之逃隐者斯擅其高矣

　　九

摘吏部侍郎兼学士冯公 【琦】 万历辛丑会试录序
高皇帝神圣兼总条贯至风厉学官齐一统类萃万世之耳目而悬之一鹄独禀于紫阳之训诂夫宋儒之训诂岂必千虑无一失然而王制也即今为之新说者岂必千虑无一得然而非王制也先王所是着为令士安得倡异说以自弛于维结之外乎臣与诸臣奉　诏旨取士即明与诸士约离经旨弃传注参用释老者皆置之令既具壹意禀尺幅从事而诸士习诡异者且数年舍故步而从臣一日之约宜不能尽雅驯臣亦士耳宁不相体其文醇亟收之醇而不能无小瑕亦收之然而上驷当中驷矣其在绳墨之外即绝尘而奔弃不录此非臣负士士负臣非负臣负王制也

　　十

郑端简公教子曰胆欲大心欲小志欲圆行欲方大志非才不就大才非学不成学非记诵云尔当究事所以然融于心目如身亲履之南阳一出即相淮阴一出即将果盖世英才皆是平时所学志士读书当知此不然世之能读书能文章不善做官做人者最多也

　　十一

宋倪文节公思归安人经鉏堂杂记云释氏论十不善业身三杀盗滛意三贪嗔痴而口业居四妄言也绮语也两舌也恶口也故人于口尤不可不慎　贱而谦卑未可贵贵而谦卑斯可贵矣贫而俭约未可贵富而俭约斯可贵矣衣食有余而能知足未可贵衣食粗给而能知足斯可贵矣血气巳衰而能绝欲未可贵血气未衰而能绝欲斯可贵矣　画扇不如帋扇锦绮不如布帛巨舰不如轻舟高堂不如低屋金宝器物不如磁瓦丽妻艳妾不如中等之姿食前方丈不如随分蔬菜　或问生死曰昼夜或问今生来生曰今日来日或问凈土曰清凈慈悲或问地狱曰贪浊忿怒或问快乐曰知足或问尊荣曰无求或问报应曰形影或问久长曰如常或问享福曰无祸或问寿考曰不朽　晋元帝初渡江以酒废务王导谏之遂覆杯终身不饮非有绝人之识刚断之资孰能与此

　　十二

书曰必有容德乃大必有忍乃济君子立心未有不成于容忍而败于不容忍也容则能恕人忍则能耐事一毫之咈即勃然而怒一事之违即愤然而发是无亟飬之力薄福之人也是故大丈夫当容人而不可为人容当制欲而不可为欲制观娄师德丙吉之为人则气自平而理自明矣　以言讥人此学者之大病取祸之大端也　稠人广坐之中不可极口议论逞已之长非惟惹祸抑亦伤人岂无有过者在其中耶即议论到彼则彼不言而心憾如对官长而言清则不清者见怒对朋友而言直则不直者见憎彼不自责其将我有意而为之矣彼或祸我我能免乎惟有简言语和颜色随问即荅庶几可耳　人之病在乎好谈其所长长于功名者动辄夸功名长于文章者动辄夸文章长于游历者动辄夸所见山川之胜长于刑名者动辄夸谳狱之情此皆露其所长而不能飬其所长者也惟智者不言其所长故能保其长　张九龄以功名忠义奋振一时可谓君子矣然或者谓其处士大夫之有辜者必致穷绝之地以故一念不仁所以无嗣人心之不可不仁如此　宝器珍玩不可示之于权势之人古琴名画不可夸之于贪污之士一经其目则动其心既动其心必索之于我矣有识畏祸者与之可也不然由物生祸其能逃哉　大凡君子之生于世也不可有过言过言非吉道也何也其瑕易露也吾有么么之清动辄以包拯之清夸人吾有么么之德动辄以颜子之德矜巳一有微瑕则众人指而责之矣殊不知清者巳之职分所当为德者天性之所当率岂可以此而骄人哉往往清者为人所污德者为人所败职此之由也　险人之前不可语人之阴私奸人之前不可论人之机巧我一时言之彼一时听之言之者固不为难彼听之者蓄之于心而不忘矣险者资其阴私以为讦本奸者用其机巧以为利基岂不损人害理之甚哉 【以上俱载笔畴】 

　　十三

伊尹寿百二十岁见竹书纪年周太公寿百四十岁见金石录汉窦公本魏文侯乐官至汉文帝时二百八十岁见怀瓘书断魏罗结寿百二十岁见北史唐李元一百三十六岁见白乐天集蜀范长生先事刘玄德至李特时一百三十余年宋谯定一百三十余岁犹横经授易见蜀志则彭祖之寿非诬也　导筋骨则形全剪情欲则神全靖言语则福全 【亢仓子格言】 　视而不见听而不闻非真不见不闻也见不超色虽见而似不见听不出声虽闻而似不闻必也见超乎色之外始谓之明听出于声之外始谓之聪汨没于声色之中者谓之聋瞶超脱乎声色之表者谓之聪明　日光之白曰皜月光之白曰皎男子之白曰晳女子之白曰皉老人之白曰皤草华之白曰葩雪霜之白曰皑鸟羽之白曰霍 【以上载秇林伐山】 　东方朔曰推甲乙之帐燔之于四通之衢帐多故以甲乙第之尧舜饭土簋 【盛饭器】 歠土铏 【盛羔火器】 皆烧土为之　汉帝坐宣室宣布政教之所也或曰室在前殿之傍斋则居之　太公为周立九府圜法周官太府玉府内府外府泉府天府职内职金职币皆掌财币之官故曰九府圜均而通也　椎埋谓椎杀人而埋之　辒辌车车有窓牖闭之则温开之则凉天子所用汉以其车载霍光柩　报睚眦怨举目相忤者即报之　抗疏抗举也谓上之也疏者疏条其事而言之　三秦章邯为雍王司马欣为塞王董翳为翟王分王秦地故曰三秦　县官东平王宇曰今县官年少不敢指斥成帝故曰县官　缗钱缗丝也以贯钱也千钱为一贯　跅也之士 【跅音橐】 士行有卓异不拘俗检而见黜逐也　缓颊徐言引譬喻也　执金吾金吾鸟名主辟不祥天子出行职主先导以御非常　戊己校尉甲乙丙丁庚辛壬癸皆有正位戊己居中以镇四方官设于西域抚四夷也　五兵矛戟弓剑戈　计然者濮上人愽学无所不通尤善计筭尝南游越范蠡卑身以事之　籧篨口柔观人颜色而为词佞也　首级斩敌一首拜爵一级故谓一首为一级又生获一人为一级　三尺法以三尺竹简书法律于上也　古者天子尝以春觧祀祀黄帝用一枭破镜 【枭鸟食母破镜兽名食父】 黄帝欲绝其类故使百吏祠皆用之 【觧罪求福曰觧】 　鸱夷形如榼可以乘酒多所容受而可卷怀吴王取马革为鸱夷受伍子胥沉之江　艺文志八体一大篆二小篆三刻符四虫书五摹印六署书七殳书八□书　汉二府谓丞相府御史大夫府　文帝身衣弋绨弋皂也　九流儒家者流道家者流阴阳家者流法家者流名家者流墨家者流从横家者流杂家者流农家者流小说家者流诸子十家其可观者九家而巳　申生雉经晋献公黜太子申生乃雉经于新城之庙盖为俛颈闭气而死若雉之为　槥椟小棺也给流民不能自葬者　贯高绝亢而死亢即喉咙也　樵苏后爨师不宿饱 【樵取薪苏取草】 饮泣泪流被面入于口也　句吴于越 【句音钩】 夷俗发语之发声也亦犹越为于越尔从无典故　三楚江陵为南楚吴为东楚彭城为西楚　琴本五弦曰宫角征羽文王增少宫少故有七弦　太公六韬一霸典文论二文师武论三龙韬主将四虎韬偏裨五豹韬校尉六马韬司马　六丁谓六甲中丁神也　封君达服黄连五十余年入鸟举山又服水银百余年竟成仙常乘青牛出入又号青牛道士　玉搔头汉武帝遇李夫人就取玉簪搔头自后宫人搔头皆用玉　牛黄味苦无毒牛出入呻者有之夜有光走角中牛死入胆中如鸡子黄神农本草曰能疗惊癎除邪逐鬼　金蚕晋永嘉末发齐桓公墓得水银池金蚕数十箔　折角巾郭林宗尝于陈梁间行遇雨垫一巾角时人乃故折巾一角号林宗巾其见慕于人如此　蔡侯帋蔡伦用树肤麻头及敝布鱼网□以为帋帝善其能故天下称蔡侯帋 【伦汉人】 三辅京兆左冯翊右扶风共在长安中分领诸县　诗有三家鲁人申公受诗于浮丘伯号鲁诗齐人辕固生传诗号齐诗燕人韩婴为韩诗外传号韩诗又赵人毛苌传诗故曰毛诗　大酺汉律三人以上无故群饮罚金四两恩诏横赐得令聚会饮食或三日或五日曰大酺酺布也　太白星天之将军唐诗常用之　内学谓图谶之书其事秘密故曰内　太白经天太白少阴之星以巳未为界不得经天而行经天为不臣之象今至午是为经天也　八行见马融与窦章书书虽两帋帋八行行七字　五星东方岁星南方荧惑西方太白北方辰星中央镇星　任城何休好公羊学遂着公羊墨守左氏膏盲谷梁 【废疾】 郑玄乃发墨守针膏盲起废疾休见而叹曰康成入吾室操吾矛以伐我乎 【以上载两汉愽闻】 

　　十四

矜巳之能非智没人之善非仁攻人之恶非勇唯忠恕之道可以永誉愽奕之交不日饮食之交不月势利之交不年唯君子之交可以终身　相国池乌程令李晤诞相国李绅于县署幼弄之岁坠于治廨之东池逾数刻若有物翼出故名　消暑楼在郡南子城上今四城唯南楼尤敞盖其遗也牧之佐宣城时来访郡公崔元亮题诗有时陪庾公赏之句　金浦女楼在鱼脯之东金浦女好道筑楼以居遇异人得太乙飬元之道后因尸觧有过洞庭者见之鱼脯贡鱼脯于此修制　清容轩在慈感寺鄞袁桷字伯长号清容居士与赵子昂交读书于此　孺山汉徐孺子哭友人姚元起于此山下有孺子祠绍兴中重修江都唐法记　郑端简公荅汪春谷书自古乱天下者贪夫暴夫谗夫而谗夫之祸烈于贪暴吁可畏也迩来宠赂公行官邪政乱小民苦于贪酷迫于徭赋困于饥寒相率为盗理固宜然不塞其源而徒事军旅乱反殷尔况军旅又未足恃乎　荅闾御史书遄归有期例应事竣举劾代廵之政莫此为大愿留意焉闷闷者或有裨于细民皦皦者或无裨于实事循良者或未尽出科甲贪残者或非皆由异路门下照临罔私谅无遁情矣今日御史马头未出都门而腹中巳盈荐奖大约甲科易上而乡贡终难以表见柰何豪杰不觧体而孤寒者不日志于橐装乎　戎政之名　肃皇帝所定罢团营仍复三营曰五军曰神枢曰神机即三大营也设总督武臣一员恊理戎政文臣一员给戎政之印革内外文武提督官　阳明先生曰勿为婴儿之态而有丈夫之志勿为终身之谋而有天下之虑不求人知而求天知不求同俗而求同理

　　十五

皇明逊国臣浙江凡二十三人
文学愽士方孝孺字希直一字希古台宁海人
兵部侍郎徐垕字宗实黄岩人靖难后杜门终老家覆没于京师
户部侍郎卢回或曰卢珙仙居人缚就刑长讴而死
都御史陈性善名复初以字行山阴人洪武十八年进士靖难后　成祖纵之归性善衣朝衣跃入河死
太常少卿卢原质宁海人父中母方孝孺姑也洪武二十一年进士第三人靖难后召见不屈死
左拾遗戴德彝奉化人洪武二十七年进士第三人靖难后不屈而死
翰林修撰王叔英字原采　成祖登极治奸党妻金安人系狱死二女赴井死有贞烈祠在黄淡岙上
给事中龚太字叔安义乌人洪武十九年乡荐
监察御史叶希贤或曰浙东松阳人洪武间举贤良方正
监察御史郑公智字叔贞台宁海人坐方党论死
工部尚书严震直乌程人起家布衣建文逊位后奉使安南遇建文君于云南悲怆吞金而死
佥都御史程本立崇德人今析桐乡改江西副使未至任闻　成祖入南京自经死
按察佥事林嘉猷名升以字行临海人以逆党论死
凤阳知府徐安鄞人洪武中人材累官济南知府谪戍云南
刘环字仲璟其父文成太师也　成祖登极诣阙犹称殿下且曰殿下百世后逃不得一个字诏狱自经死
萧县知县郑恕字本忠仙居人靖难兵攻破萧县恕死之
吏目郑华字思孝临海人洪武十八年进士建文元年谪东平州吏目靖难兵至长吏弃城走华率吏民力守救援不至不食五日而死
梁田玉　梁良玉　梁良用　梁中节俱定海人同族同仕一朝弃官去有为僧者有寓市肆者有为舟师者其効忠守节则一尔
侍郎学士王景字景彰松阳人洪武初起家教谕山西参政谪云南靖难后晋学士时言建文君崩　上问景葬礼景顿首曰宜用天子礼　上从之
翰林侍讲楼琏字士连金华人　成祖命草诏琏惶惧不敢辞归而自经死

　　十六

程公本立字原道号巽隐河南伊川程先生之后初以明经荐为　秦周二府引礼舍人被累改云南郎甸长官司吏目征入翰林纂修
高庙实录晋左佥都御史为舍人时事贵戚之主能匡廸以正不少诡随在云南余九年当王师初靖遗孽尚骄而能周旋其间怀柔抚字约束以情人至于今德之应天尹向瑶学士董伦皆以学问优长守身廉絜荐于朝及莅史职入宪台则又公笔削肃台纲暨革除时卒摈以死呜呼非涵飬之充见明守定而在夷狄在患难能以炳炳朗朗不隳其操如此哉士有窃一善以自名值幸会而争奋及其流离颠沛辄改其素者比比皆是噫不哭之孩孰不能抱于是见都宪所就真足以敦薄夫诏来裔英声义气凛凛乎若存矣都宪既卒家益落至其孙宽始稍自振治田筑庐以耕凿为事循循有宦家风乡里以善人目之宽子庠生山尝掇拾遗稿得诗及文共若干首帙藏于家请序于予予既祀三先生于学【徐纲贝琼及公也】 朔望参谒思其平生而追踵焉何幸又见其心声之存哉其文平易典实不事剽刻诗庄重非骋奇鬪妍者之比
国朝浑厚之制犹可想见读其集俨然正人硕士之在侧也方今持文柄以崇雅黜浮为意则是文讵可少哉
弘治乙丑知桐乡县事莆田李廷梧序
巽隐集载桐溪古迹
雪佛碑　天花堕虗空平地忽三尺异哉西方神现此水精域胎非托摩耶意象叵刻□乃瞻白玉相安用黄金餙一洗热恼心悉依清凈力红日起扶桑终焉化无迹其无本非空其有亦非色君看东逝波沧海不可测我来凤凰溪古寺久荆棘摩挲雪佛碑碑断字莫识金石亦巳坏况非金石质万事等泡影感之三叹息　洗马池　房星下照天池水水光一碧静如洗骅骝何来尘满身觧却金羁濯清泚不识谁人乐少年春风柳下曾扬鞭骅骝忽尔化龙去空余池水凄寒烟我闻渥洼在西极此水得名徒远忆却怜骏骨世间稀伫立池边三叹息　建炎槐 【宋高宗年号】 百尺高槐旧相门传闻南渡此移根心经百岁风霜苦身受三朝雨露恩破穴中霄经电火繁阴六月似云屯池台锦绣知何在幸尔青青独尚存　凤鸣梧　梧桐生高岗亭亭凌紫霄鸣凤丹山来依此百年乔良材中琴瑟和声合箫韶我非汉中郎讵识爨下焦
龙眼池　宝地多奇踪双池凿龙眼秋水涵远空寒波应灵响阴云翳或结夜月晴兼朗对此长湛然尘心自萧　迎凤桥　凤过桐溪水溪桥迎凤名光摇锦翮动影落彩虹明夹山梧桐老芳洲杜若生尚余千古迹登览一伤情　惠云塔　老禅西来兠率宫金昙舍利开芙蓉平地起作宝光相七级上凌天九重摩尼顶珠现穹碧丹霞掩日英鸡足峯八窓玲珑悬皎月层栏翠滑扶神龙我欲乘虚求帝释云梯高峻红尘隔檐铃停语寂籁冷白鹤飞下苍烟夕　浴凤沼　凤鸟从何来来止桐溪傍锦毛濯春雨彩翮晞朝阳苹藻动浮彩兰芷生幽香凤去今不返空余鸥鹭行　横湖　横湖如疋练风景此中稀日暖赤鳞跃天晴白鸟飞寒松蟠石岸春水没苔矶几度斜阳晚渔舟渡口归　东山陟彼东土山惘然思谢安草露湿我衣海日升岩峦愧无如花妓醉舞追前欢飘飘谷风来吹堕头上冠　桐溪　梧桐荫清溪溪水波上有五色鸟下有黄金鳞秋雨洗白石春风生绿苹愿学羊裘子时来钓缗

　　十七

太鲁生师朴愚子将辞而南游于楚朴愚子戚然不悦生曰吾从夫子久矣楚仕国也今将往焉而夫子不悦何也曰若才高而好辩才高则上人好辩则不屈祸之招也尝观之智者先覆巧者先辱惟匿知于愚而不伐其知天下不以吾为知寓巧于朴而不伐其巧天下不以吾为巧是莫与吾校者巳故外患不至彼知者先覆巧者先辱非知巧之过过在吾伐其知巧也荆山之璞閟其至羙而未之知也混于珞珞之石一旦光气属天如虹蜺卞和氏恠而献之举国信其羙虽十城不易也然璞毁而不完和亦再刖而死无足曷若混珞珞之石耶今若不能自閟如荆山之璞恃才与辩而求合于时器狭者不足与论海处闇者不足与论天彼将惊焉而不吾容其祸甚于刖而至羙不得全矣抑反诸大庭无为之天伏若形钤若喙之为愈乎昔孔子历聘诸侯卒穷陈蔡之间七日不火食楞然几死太公任吊之曰直木先伐甘井先竭子餙知以惊愚修身以明污昭昭如揭日月而行故不免也盍校其得失焉生退而遯于山□数月曰吾几丧吾而夫子存之遂反华而质易巧而拙椎锐而钝毁圆而方默而不复言与人居而不知异于人捐是非绝毁誉以太鲁号之终身　国子助教贝琼着

　　　十八

或曰庄子义则劣矣其文玄旷疏逸可喜可愕佛经所未有也诸为古文辞及举子业者咸靡然宗之则何如曰佛经者所谓至辞无文者也而与世人较文是阳春与百卉争颜色也置勿论子欲论文不有六经四子在乎而大成于孔子吾试喻之孔子之文正大而光明日月也彼南华佳者如繁星掣电劣者如野烧也孔子之文渟蓄而汪洋河海也彼南华佳者如瀑泉惊涛劣者如乱流也孔子之文融粹而温润良玉也彼南华佳者如水晶琉璃劣者如珉珂珷玞也孔子之文切近而精实五谷也彼南华佳者如安南之荔大宛之葡萄劣者如未熟之梨与柿也此其大较也业文者宜何师也而况乎为僧者之不以文为业也　予少时见前贤辟佛主先入之言作矮人之视罔觉也偶于戒坛经肆请数卷经读之始大惊曰不读如是书几虗度一生矣今人乃有自少而壮而老而死不一过目者可谓面宝山而不入者也又一类虽读之不过采其辞致以资谈柄助笔势自少而壮而老而死不一究其理者可谓入宝山而不取者也又一类虽讨论虽讲演亦不过训字销文争新兢高自少而壮而老而死不一真修而实践者可谓取其宝把玩之赏鉴之怀之袖之而复弃之者也虽然一染识田终成道种是故佛经不可不读　沙门莲池袾宏着

　　十九

林逋字君复居杭之孤山二十年不入城市临终诗云湖上青山对结庐亭前修竹亦萧疏茂陵他日求遗草犹喜曾无封禅书逋不娶无子教其兄之子宥登进士

　　二十

唐先生国琛集载本朝贤宦十四人而张永不与焉永事详端简公今言中　云奇南粤人预知胡惟庸逆谋力阻　高皇帝行驾死槌下　阮安交趾人清苦善谋画　成祖营建北京大有劳绩　陈芜交趾人永乐五年入宫至景泰年卒　成祖赐范金图书四颗 【一忠肝义胆　一金貂贵客　一忠诚自励　一心迹双清】 　沭敬建文中人　成祖北征兵困粮竭力劝回銮　刘永诚三扈　成祖北征便习骑射屡立战功景泰末召还成化朝具辞累朝所赐产第禄从　兴安性廉守不能干以私　景皇纵乐中外恐恐安虽短于才而能谘信二三大臣赞襄救正好佛法命作沉香龛子粉其骨作浮屠供　怀恩成化中以直道黜居凤阳弘治改元召还司礼　孝宗信任之黜内阁万安召还王恕皆恩之力也　王岳　何文鼎弘治末人鼎力抵戚畹被司礼李荣杖杀岳清介不伍俗维持士节执法认真谪戍孝陵赐死临清舟中　萧敬详谙国典持重老成正德中诸奸迭肆上每召问之辄对曰非先朝故事多所救正　黄律　吕宪　晏殊嘉靖间人清苦雅重彻屏华玩动以书史自随恂恂然儒者风也　孙裕孝皇时人嘉靖间怀　孝皇不考及戚畹罹宪泣控　天子颇过激竟自缢庙中嗟乎此吾师阐幽之意也公卿大夫小善微勋文士大为揄扬成书远播乃中贵则忽之矣吾师不忽人之所易忽此虽未尽其人之善者当俟后之君子续焉

　　二十一

祸莫大于从巳之欲恶莫甚于言人之非声色者败德之具思虑者残生之本　薄施厚望者不报贵而忘贱者不久　坐密室如通衢驭寸心如六马可以免过　闻人有过如闻父母之名耳可得闻口不可得言也　大祭之礼大羔火即太古煮肉汁也不用塩梅调和　和羔火以猪脊膂肉为之用调和藁鱼藁者干也　形塩周礼所谓刻为虎形之类是也　东坡居士赠张鹗曰吾有一方服之甚効其药四味而巳一曰无事以当贵二曰早寝以当富三曰缓步以当车四曰晚食以当肉　宋赵方少从张拭学令青阳告其守史弥远曰催科不扰是催科中抚字刑罚不差是刑罚中教化古今以为名言　陈希夷尝戒种放曰子他日遭逢明主迹动天颜名驰寰海名者古今之羙器造物者深忌之天地间无完名子名将起必有物败可戒之放至晚年侈餙过度营产满豊镐间门人戚属亦怙势强并岁入益厚遂丧清节李子曰人有言神仙难遇放亲承希夷教戒奚止遇之而巳然卒不保其终易之恒曰君子以立不易方旨哉　希夷召至阙下间有士夫诣其所止愿闻善言以自规荅曰优游之所勿久恋得志之地勿再往闻者以为至言　考遗胡公宿官至太子太傅字武平常州晋陵人中天圣二年进士知湖州为政有惠爱筑石塘百里捍水患大兴学校学者盛于东南自湖学始丁母夫人忧去州人思之名其塘曰胡公塘学者为公立生祠于学中至今祀之载欧阳文忠公墓志　宋陈尧叟同中书门下平章事尧咨节度使尧佐相仁宗父秦国公尚无恙客至三子常侍立左右故天下皆以秦公教子为法尧咨精于弧矢自号小由基方出守荆南还母冯夫人问之汝典名藩有何异政咨对曰过客以咨善射无不叹服冯夫人曰汝父训汝以忠孝辅国家今不务仁政大义而专卒伍一夫之技岂汝先人之意耶以杖击之金鱼坠地陈氏训子不但有父而且有母古今之所罕及也　狄武襄公 【青】 起家从军有大度才识过人以枢密副使奉命讨侬智高 【广源川蛮也】 有因贵近欲从青行者延见之曰从青之士能击贼立功朝廷有厚赏青不敢蔽也若不能则军中法重青不敢私也闻者大骇勿复有言从青者上从谏官韩绛疏欲以侍从文臣副其行庞籍为相力以为不宜分青权巳而果大败智高上悦公呼吸操纵如神而忠诚一念恳恳不欺朝廷韩范之为西帅也皆隶其节下二公咸奇之曰此国器也事亲甚孝遭父丧哀戚过人飬母尤笃他如善制豪士刘易不认梁公仁杰为祖特其细节尔矣　司马温公与谏议田锡子书曰常恠世人论譔其祖祢之德业圹中之铭道旁之碑必使二三人为之夫其德业一也铭与碑奚以异曷若刻大贤之言既纳之圹又植于道其为取信于永久岂不无疑乎愿审思之脱或可从请附刻于碑阴之末　唐先生枢书湖州府农桑志后曰湖丝遍天下而湖之民终身不被一缕者有之人亦有云畜马者羸步而走种粟者半菽而饱其是之谓乎　愚尝默坐以心想心思天下之物无有妙于心者以空洞言则海阔天高万里寥廓浑无一物蔽蘙以富有言则琼林大盈百珍咸集森无一物不具以严肃言则凛然大君峩冠南面而庶司拱翼两阶以清凈言则莹然壶贮盛寒水而秋蟾照映中外以镇定言则泰华凝峙万感不得而摇以活动言则江湖流转百折不得而滞以缜密言则层室重门深封固闭半埃点尘之不入以变化言则白云紫雾倐升乍散神出鬼没而不知以恒久言则寒暑屡迁元气未尝少改以感应言则桴鼓相荅形声不容少间心之妙有如此者善事之则众羙悉有将可贤而可圣不善事之则众羙悉亡为愚为不肖而巳人可不知所以善事此心耶世人动以好名斥人愚窃笑之夫好色好货好诈好勇之俦比比皆是何尝有好名之人哉论人于三代之下而疵其好名不亦迂耶陈勋曰三代以上惟恐好名三代以下惟恐不好名苟能好名甚君子其庶几乎如甚好尧舜之名则必影响尧舜之事甚好孔孟之名则必依稀孔孟之为譬之好利甚者必百计以求得好酒甚者必多方以觅饮虽其心在好名未免狥外为人之累与务实近里之学不侔而其施为大畧则固与君子无异矣孟子曰好名之人能让千乘之国自其让千乘之国观之则与泰伯季札何异苟不色于豆羔火何害其为好名哉簟食豆羔火之见色正以其好名未甚故不免有疏漏处也孔子曰君子疾没世而名不称君子亦未尝不好名也使每事而好名焉有辱名丧节之事耶钱文子以汉武好名为人主之累夫汉武何尝好名哉厚敛黩兵贻讥万世正缘其不好名之过也文子与之误矣讥之尤误矣好名者在圣贤病之则可在吾人则不容于轻议　天之所命固人所当顺受而人谋之所当尽者则不可无也譬之渔然勤三时人也有秋罔有秋则天命　譬之渔然具六物人也得鱼不得鱼则天命也有三时具六物而不得禾与鱼者有矣未有三时不勤六物不具而得禾与鱼者也今之人怠荒于人事之修玩愒乎当然之务士弗勤学女弗勤织弗勤于贸迁工弗勤于造作及不如志辄曰命也是正害三时弃六物而诿禾与鱼于命者耳岂理也哉盖必谨疾如伯牛而亡方可言命不惰如颜子而丧方可言天才名如李广而不侯方可言数故曰君子行法以俟命而巳矣　人之性每恶其所反者而刑罪之加亦多于其反巳者而置之毒也武后猜狠滛秽而操威福之权恣杀戮之暴吾恐狄仁杰朱敬则宋璟徐有功诸人亦岌岌乎殆也然当其时其所宠信邪恶之人反多不免而当世号为贤士则皆未有死者而于狄宋诸公护之尤力岂非人心之天理犹存欤噫武后一妇人耳尚能辨识乎忠佞保全乎正直阴能任阳刚之事如致堂胡氏所许者况不为妇人者而可使忠直网罗贤良坑堑反不免瓦全玉毁之悲耶　括苍华彦民着

　　二十二

金台纪游叙曰余孤拙人也僻居灵宫者期余交游最少日惟枕书静卧闲操楮颕以从事于古今之后了如在野中夏初始得交于乌程李彦和氏沈元明冯子渐二氏又在交李彦和后彦和性简而言讷交游亦寡予不意繁华披靡中有此人焉既定交而契之予躭趺坐竟日夜向达人前辄趦趄不肯进将以予性癖彦和亦耻言世利绝无俛仰伛偻状予比年断酒彦和为开涓滴顾向他人不欲饮也彦和能饮复厌沉酣向予则忘其量矣以此相契往来吟咏间遂不觉其篇章之几许彦和因出旧册命予汇而书之予僣题之曰金台纪游彦和优于德尤长于才与予应乡聘俱十三年以前人世故更涉不为少矣念惟此优游散澹景何能久得无何天涯聚散人各一方白衣苍狗倐焉变态金台之游何年能复重纪乎嗟乎冠履之崇卑勋猷之显著是予与彦和口不言而心自信者今姑弗之论矣
隆庆戊辰阳月刘伯爕书于芦苇别舍 【戊辰进士乙卯觧元】 
附卜居四首
性僻偏幽适人闲只旧编舍傍还陋巷案外有青天朝罢闻僧语呼来识客贤自能甘閴寂非是爱逃禅　不耻贫原宪谁论老伏波朝回人事少坐定鸟声多主圣看尧舜臣贤纵孔轲此中无限泽汲汲欲如何　趺坐无何有禅关寄此身频闲疑在野得禄愧拖绅事业谁千古韶华忽几春祗凭些子意梦里觉吾真　禅关元独闭朝去暂时开为爱幽闲色常如风雨来庭前无候吏阶下有荒苔试问人生事于今好自裁
李彦和沈年伯母寿屇六旬诗以贺之二首画省题名日慈帏乐寿年五花看子贵百岁羡金仙腊意桃风里春光栢酒边还闻多令器戏彩正蹁跹　闻道西王母筵开浮玊山地邻东海近丹自九成还鴈塔新承宠燕关一望颜应余百岁里金紫日斑斓

卷之五


　　一

本朝大明律未成书时闻自　御榻至殿庑皆粘律文于上朝夕览观亲加删正然后成书仁义并用虽曰惩过实令民远罪之书也惜乎今日任情而废律尔进律表尚书刘惟谦等上
高皇帝未登极时曾用叶春王兴宗为皂隶后以其老成不贪春除仪驾司副累迁至福建布政使兴宗除金华知县累迁至河南布政使其不拘资格如此真大圣人作为非汉唐英君谊辟所能彷佛其万一者

　　二

郭民敬山西人嘉靖间进士仕为山东某县令公出过邻邑有少妇先浴于河一男子故下河捱身同浴郭笓男子二十竟死地方咸仰郭为神明自是男女无复混杂矣

　　三


人子不幸丁继母忧然而继母亦难言矣其父果礼聘室女或虽再醮而恩及子女甚厚素以母道事者方可言忧嘉郡太守王公某父有副室素不以母视者既卒父强在家子举人丁忧持文书报太守太守无可柰何勉强以忧去或吊之无戚容也里中陆公丧妻甥女怜其老以无夫老婢侍公渐侍衾枕其称谓渐隆老婢卒人谓孙廪生无父当承重陆公予表叔也时入其内备知不当承重状乃白之文学愽士廪生得无服焉人间继母若此类者尽多恐不止王公陆生而巳此今日忧制之当议者

　　四

军政条例载各处起觧军丁并逃军正身务要连当房妻小同觧赴卫着役无妻小者审勘的实止觧本身此条载第六卷可考近来无妻之军或有妻故卖移累里逓情状难悉县官唯其所欲不啻如娶子妇略不查勘纵恶长奸仰负　朝廷德意可叹可叹

　　五

徐文贞公 【阶】 与郑端简公为同年其志端简有曰余与公同举进士者四百十人公独遇余厚余外以兄事公心实师事焉前辈不难于自屈如此　相嵩丑子世蕃以荫补顺天治中求转尚宝司丞端简公以非故事不从未几公出部得转尚宝少卿

　　六

见小人诬陷君子时当起怜悯心怜其用心之谬也当起得师心曰其为人如此可鉴也当起定心不愤不怒不为恶境所动也若直是恶之忿之我与小人贤不肖不能以寸

　　七

余佥闳宪左辖沈公僚友叙谈云公等但见郡邑官受贿至四五百金遂目为贪官这眼眶太小了我在广中见取珠送要地者巨细不等中有如荳之大者以斗计不以升计又非一次而止若照贪官例当加何罪所以做堂上人须放些宽大方好

　　八

嘉靖丙辰倭贼攻桐乡城甚急城中有冶人善镕铁以滚铁盛杓泼下被之者无不立死贼惧焉如湖城外宽转湏防贼囊土上城四周近城四五里间俱要用树枝大者塞河道绝其来路又悬赏格觅善浮水人暮夜能钻贼船致破受上赏其纾曲小河湏留以待民间往来逃避城外米谷柴草俱宜运进城中

　　九

刘忠宣公 【大夏】 忧民如有病见客似无官固是学问所造必其胞胎带得分数居多不然必有败露之时焉能永久不渝也今人视民疾苦恬不相干纔做些小官浑身是官态发挥其去忠宣远矣

　　十

郡邑官见士夫亦有口言求教者然本无是心姑为套语耳吾镇添设二守王公 【懋】 芜湖人每过吾家吏捧关防到厅便放下远去余人无一侍立者恳恳询民间疾苦衙门利弊不佞虽无知识敢不竭诚相告哉公虽以调去湖卒转刑部副郎衔命谳狱惜不永年未究设施尔

　　十一

万历廿九年辛丑六月寒气逼人单衣不能御倍而夹又倍而绵闻富阳山中飞雪成堆人言县官装桶觧抚台未知的否又言杭州深山中亦积雪至七月始热八九月仍热如故人为裸体沭浴可恠也里无不病之家家无不病之人天变于上而人变于下岂细故哉

　　十二

闽城林文安公 【瀚】 官宫保工部尚书子廷木昂廷机并尚书廷机子燫亦尚书少子烃参政奕世八座自开国以来未易媲羙予仕闽及与桥梓两公相接家风俭素仆从简少所居寻常弗弘丽也登其堂有不心羡心师者乎松江陆平泉先生 【树声】 吴门袁裕春先生 【洪愈】 吴人而林行皆所谓豪杰之士也

　　十三

耿公 【定向】 抚闽将福州一郡条鞭恳予更定予阅旧册大为发叹官司墙头荆茨凡数十金按察司狱卒五十余名每名工食银十三两八钱问狱囚几何则二人而巳初甚骇其太厚巳而询其故或云此工食借狱卒为名非狱卒所实受也本司六房吏书又有大作恠事不知何时何宪长定夺因闽省八郡地有肥瘠事有烦简六房各分郡分县如吏房又兼有户礼兵刑工房事其五房皆然盖六六三十六房矣己卯秋予暂署司事语吏人曰吾性拙不谙若旧规若须分六房明白吾始佥押不月余吾觧署任若等行也墙头茨改令三县每冬月里长一人各送一大把约二十斤狱卒工食揭耿公自裁而罢

　　十四

张江陵在朝气焰凌人意所欲为事不必面嘱亦无烦作书承望者悉逄迎为之杀人求媚不可胜纪其最惨者有吴士期南直隶宁国人曾上书诮江陵而当事者又不欲杖死显示人令狱卒绝食饮数日间乞食不得饥弗能忍初咬所穿衣衫既而咬木柱窓楞痛惨备极死恣行法外之诛戮忍伤天地之元和自古未有酷烈于此者

　　十五

吏部秉铨黜陟攸系生民之利病关焉贤否固资询访而定洁白则自家主张非人之所能赞襄也三十年来予所目覩严公 【清】 云南籍嘉兴人栖止吏部火房不携家不交际庶几一尘不滓求其女毚美严公者则先后余姚两公孙公 【鑨】 陈公 【有年】 矣乎五台陆公 【光祖】 有意气能加念人才虽屡招浮议而所守皭然或未可以轻诋也惜乎诸公皆与政府不相协在位不久弗竟设施

　　十六

戊辰进士谢君 【良弼】 凤阳之永平县人仕为平湖令辛未应　朝在官无所取空囊北上于京官书帕仪概不相通毁誉得失之际漠然不介其怀也贤矣哉予是年亦应　朝送一大座师礼自谓俭约过人然自揣不及谢君

　　十七

王恕谥端毅陜西三原人仕终吏部尚书在官四十五年疏凡三十余上公忧世之志如范希文济世之才如司马君实直谅如汲长孺慈爱如郑子产卒年九十三今人即在言职者一岁中上十余疏士大夫必群起而诮之公以道事君遭时遇主疏及三千百代希觏

　　十八

平湖曹君 【文铎】 隆庆间为东平州守予识其人但未知其素履在官何如耳然言谈朗性行轩豁每多可取为州守当道荐之者少行奖者多公作文宰一犬祭城隍神数当道诸公不法文中有有如此狗之句亦颇闻于当道当道莫之奈何卒转肇庆府二守行又一日按台离地方公送之道左问曰老大人此行荐知州否荅曰本院巳行奖公面曰没天理此公峭直迂狂想非琐屑庸人也

　　十九

户部尚书方 【简肃公名纯湖广人】 端毅严重有大臣风节一日户部三堂同饭方公曰各边廵抚尽将户部军储银两馈送人只说户部吝财致误戎事天理何在某侍郎曰我却不敢方曰公在镇三转官二荫子非户部银安能得此侍郎面赤语塞分宜闻之遂恨方方不久去位

　　二十

杜静台先生曰恼怒只害得自巳何尝害得人其能害人者必自恼怒生出枝节也　先生止京师崇国寺朝暮打坐时多不曾教跟随二人也打坐然二人也却常坐　海内知先生名者众弟子亦多在官之人然先生却漠然自守一毫不去于人人即馈之先生未尝滥受也　先生书斋对联无求胜在三公　上知足常如万斛余

　　二十一

友人 【顾侍御行弟】 某家人媳与外人通奸稔谋死其亲夫侍御君弟怜其妇不忍置之法侍御君召其妇之兄弟谓曰汝两人知情当坐罪汝为我处妇贷汝兄若弟乃将妇沉之水死侍御不出词不纵恶远迩义而快之

　　二十二

王沂公 【曾】 祥符中在掖垣时瑞应迭臻尝请对上语及公奏曰斯诚国家承平所感而致愿陛下推而勿居异日或有灾沴庶可免夫舆议夫不曰主上盛德至治所感而曰承平所感如沂公者虽列于皐夔周召何愧乎　公尝以大臣执政不当收恩避舛或问之曰恩欲归已怨使谁当闻者叹服

　　二十三

白比珩山西宁乡人父某文学愽士终其官止余俸一十六金公由贡授邑令升州守所至一尘不滓一仆自随赖公道昭明得转刑部副郎独处宦邸天津备兵某怜其贫赠勘合一道令其子奉母来京子系明经善继祖父之志长途俭约自为奉母勘合竟返备兵公不用斯人斯德前有贤父后有令子可谓世不恒有者乎副郎与予里夏公 【爋】 同部夏言其详如此

　　二十四

李文定公 【迪】 真宗不豫大渐之夕公与宰执以祈禳宿内殿时仁宗幼冲八大王元俨者有威名以问疾留禁中累日不肯出执政患之无以为计偶翰林司以金盂贮熟水曰王所须也公取案上墨笔搅水中尽黑令持去王见之大惊意其有毒也即上马去

　　二十五

曾鲁七岁能谙诵六经稍长泛滥史籍凡有扣之者如山川出云层见迭敷
高皇帝起公修元史初任礼部主事因安南有篡弒之变进表更名公核得其实　上悦即日召拜本部侍郎　练子宁名安以字行少以名节自砥砺声望蔚然廷对极言朝政无所避忌　太祖嘉之擢第二建文初拜吏部侍郎寻改都御史靖难兵起廷斥李景隆卖国　成祖登极不屈族诛亲戚被逮而死者数百人先是子宁生时其父梦其祖泣谓曰佳儿生第嫌太好尔嗟吁久之盖死难之先兆云　金幼孜建文元年进士靖难后改检讨上太子春秋直指三卷屡从　成祖北征所过山川夷险悉令公记之为人简易沉默宽裕能容不伐其善木川之变公在军中秘之护还朝始发丧　三公俱新淦人

　　二十六

予初令淦试本学诸生得邓生 【任字升之】 卷为首三愽士皆庆得人盖邓前江右督学何滨岩先生所拔士也 【何公名镗嘉靖丁未会魁】 按季再试则邓生不赴余恠而询之愽士愽士曰渠恐再试不出一二三名人以为私故避嫌尔　余行取离任典史某因觧南粮有获馈予五十金却差人至省下不可返惧其人之匿也邓生至正色谓予曰先生苦操三年今胡受幕赂也予曰久欲返之不得其人尔生竟为予璧去　钱湄洲名佑以贡任知县致仕家居居当邑衙后自不入邑门予每候之先生纶巾布袍相迓语不及他事民间利弊焉　乡饮酒礼淦人士最重必行谊高雅者始赴然终令之任止一赴自无再赴者庠友亦无受贿私举宾介之风君子谓淦有三羙

　　二十七

嘉靖某年桐乡令曾士彦广西人聪敏过人长于剖判惜不能自爱累赃四五万金赖佥宪王公访核抚台赵公拏问发回原籍定戌衙门倚官诸役大加惩创一时称快焉去后不三十年吾里侍御钱公 【梦得】 巡按其地询土人曾巳物故无地卓锥矣不知四五万金安顿何处先是曾听讯于郡竚雪中有被害民毒之深呼曾曰儿子汝亦有今日乎将雪一团从颈渗其衣内为民父母受辱至此孟子所谓今而后得反之也贻玷衣冠极矣

　　二十八

贝琼字廷珍号清江崇德人今析桐乡少颕悟不群负才积学闻杨铁崖倡古文于会稽负笈往从之避元不仕以诗赋自适　高皇帝召与修元史授国子助教中都分教能多方造士举称其职与宋学士景濂程公本立议论相契合晚居殳山所著有清江集又撰石经大韶二赋载　皇明文衡集中无之先生子五人长翱都府经历次翔楚府纪善次原翚武安县知县

　　二十九

予读逊国记一时慷慨仗义诸臣其为建文君所亲信倚任者固可悲矣乃漳州教授陈思贤率其徒伍性原等六人即明伦堂为旧君哭临如礼竟以身殉沛主簿唐子清典史黄谦永清典史周缙举人刘政生员高贤宁辈大节凛凛皆不可夺而死孰谓忠义非天植耶三复之不能不为泫然泪下

　　三十

同年鲍侍御当按浙辞江陵江陵曰此行就要管大计了出以语所知所知曰相公止言大计而不言科场或不欲兄管场事耶鲍如其言随注门籍不行浙巳闻鲍辞朝前代廵吴出浙境上候代而鲍竟不来场事迫近时己七月二十后矣二司复往境上请吴还省吴固辞然势不得巳八月初方复入省进帘中间事体舛错难以颕悉皆鲍所知一言起之甚矣揣摩之害事害人也江陵或以大计为重何尝谓鲍不足以管场争哉今天下才子皆以揣摩为仕途妙诀求以投当路之意而不顾万一更有大于场事虽有善者亦无如之何矣

　　三十一

吏兵部尚书杨公 【愽】 官廵抚时与廵按同拜
圣节吏并设地上毡公谓廵按曰老夫若有不是任凭道长指谪此行礼　君前自有等级不可并也廵按毡为下尺余余按铺毡行礼亦相沿之弊丹陛下何曾有毡都御史庞公 【尚鹏】 抚闽偶接　诏书时余与焉俱拜地上安得病其为立异也

　　三十二

湖郡贤守唐有颜公真卿宋苏公轼王公十朋 【胡公宿陈公与义】 本朝则刘公天和吕公盛万公云鹏卓乎不可尚巳据余所睹记则熊公汲江西南昌人栗公祁山东夏津人李公顾江西余千人沈公孟化福建永定人陈公经济河南禹州人皆以廉能称士民所追慕而乐道者

　　三十三

靖难死事诸臣大理丞邹瑾 【永豊人】 编修王艮 【吉水人】 纪善周是修 【太和人】 御史曾凤韶 【庐陵人】 教谕王省 【吉水人】 御史魏冕 【永豊人】 知县颜伯玮县丞刘亨 【俱庐陵人】 八君子者皆吉安郡属邑产也呜呼盛矣又彭与明 【万安人】 裂冠裳弃官变姓名去

　　三十四

乌青镇添设馆通判自嘉靖庚子年始加衘同知　钦给关防自万历甲戍年始诸公材品不同未闻有大贪极恶者廉能最着则府判唐公 【尧臣】 西郭仝公 【祉】 同知自庵刘公 【治】 仰斋罗公 【斗】 守原王公 【懋】 怀溪褚公 【国祥】 罗稍严切详见去思碑然其守终不可污蔑也

　　三十五

嘉郡守赵公 【瀛】 陜西人吏治严肃锄强抑暴务禁地方赌愽及妇人市肆操守粹白其余事尔浚郡城诸河运砖土成今南湖烟雨台以障风气待各属如初学小生各属仰视亦如严师终岁未尝留一茶也近年郡邑官谒二道道先留郡官茶次及县郡官谭久虽盛暑县亦穿衣危坐以待至有日中还邑者上下皆不能超脱以废时失事可厌哉

　　三十六

太守吕公 【盛】 之治湖也素以信治民如金石坚不可易而民亦信之当汤麻九之乱党与甚众杀人颇多罪在不原巳奉　朝旨欲用夷族之条矣吕公曰第缓之俟吾亲往观其意向若何公果传信入其穴麻九列兵仗开辕门以迎吕公不隐忍直示曰汝罪不赦如麾下某等某等皆不赦汝若自首妻子族人皆可免死在我身上担当麻九顿首伏罪太守行即随太守后到府同数人系狱后俱觧京斩市若无吕公地方屠戮之惨未易言也嗣后四十余年安吉江天祥者势不及麻九然巳白日杀人官府不能制吾师唐一庵先生亦单身入山谕之天祥悦服许以回心后卒为其党沈龙所杀非先生保全之初意也前辈人作用不可易及如此

　　三十七

吾湖士大夫屡屡归咎郡邑诸公若不肯虗心咨访者不佞窃谓士大夫与有责焉未必皆郡邑诸公之过也何者一日偶同诸大夫谒太守太守颇虚心求教问地方利弊中有一士夫对曰郡中害人事唯鸬鹚船为甚众愕然里中唐明府家曾被地方白日掳抢是真但失米不知几何石太守对诸士大夫问曰唐家失米云二千石此须用大船五六个方可承载果有之否有一士夫年长在前对曰实有之次又顾不佞问不佞曰掳抢之事目睹有之但米数生实不知也两大夫先不能信其心何以望太守取信

　　三十八

句践信谗赐剑杀大夫种真是长劲乌喙之人不可与共安乐不仁不义憾不当其时为种报复虽霸何足取也宋高宗为奸桧所束缚至矫诏杀武穆及其子与偦张宪全然不悟可为千古不君之戒汉武帝英雄盖世视窦太主之宠董偃恬然甘心幸其第纵饮且容入朝又与太主合葬乌在其为武耶

　　三十九

潞河有李五者曾出入董宗伯门下越二岁宗伯子懋德偕严壻及余往京赴试严道病卒李五庄上觅佳椑不得愿捐百金李五曰无庸觅也若家前岁曾有椑寄予舍可用之在董巳忘其为寄而五一贾人也不因其忘而匿之良可谓义士矣

　　四十

今天下远处地方予不能知耳目所覩记其害民而且大者有三事恨予乏力不能遣家丁陈疏以备
圣览尔衙门吏胥原有定额今郡邑吏想如故胥较前增十倍不止朝穿青衣而入暮各持金而回胥之外又有白役防夫快手人等亦增十倍居官者利其白役无工食宴然差遣之竟不知食民膏髓为可痛惜一大害也十年一造黄册一推一收一县细算不知费银若干不过将旧册略略曾损抄过一番缠勒里长各名出银若干其佥光书手者甚至破家目下而上所费巳不赀矣慎天下一度黄册之费可以富国强兵而有司全不知惜播利损民二大害也僧尼道士道人徧天下而修庵观寺院无虚日民间方苦于匮亟乃独于施舍则乐为于官粮则拖欠贫民効富室媚神病则竭力祈禳死则棺椁不具三大害也有世道之寄者当如拯溺救焚以图之

　　四十一

万历元年五台陆先生 【光祖】 为南太仆少卿次子随任以羊绒作褶红其里或以告先生先生大怒当元旦次日召跪于庭下剥其褶焚之仍欲加责同官者力觧得免嗟乎先生训子之严近日膴仕之家不可复见

　　四十二

本朝举业文字自永乐天顺间非无佳者然开创首功惟文恪王公 【鏊】 为正宗弘治则有钱公福嘉靖则有唐荆川 【顺之】 薛方山 【应旗】 瞿昆湖 【景淳】 三先生文恪周公兼夷狄驱猛兽而百姓宁会试文字何等气格何等精练当百世不磨三先生文佳者何可指数今后生小子将数公文字置之高阁即见以为不时不加工夫模仿细玩如何学得好文字出

　　四十三

浙总制胡公 【宗宪】 滥费之过或不可免而当时寇势方张人无固志使公徒随常谨守出纳之吝何以使陈可愿等大死行间饵致徐海王直辈哉古云财者君之所轻死者士之所重君不能委其所轻而责士以舍其所重不亦难乎汉高以黄金四十万听陈平所行终至胜楚亦知此术耳然则公之度量岂易及哉此其功之不可掩者况世蕃诛求百出稍不如意公又将继张经李天宠而肆诸市朝矣所谓权臣在内而大将岂能立功于外者其语不诬公之获保首领盖能以饵王直者饵世蕃尔亦可悲夫

　　四十四

归安令李际春楚人予不能悉其政事若何南离钱先生 【镇】 特见士也大不满其为令一日予同先生及范子 【应期】 游岘山李君去思碑文竖山寺门首视之则范子所撰也先生谓范曰若何等官何足去思而汝为若文也对曰姚子翀所撰不出于门生之手先生曰即不出汝手必汝许其代作故敢书汝名范语塞色惭是碑先生亦列名于后先生立命家僮取斧手劈钱镇二字去之

　　四十五

江陵柄国力能骤贵显人人望而趋之唯恐不出其门下予同年张楚城江陵人陈蕖应城人蕖又李尚书之甥二君同在省垣江陵所深注意者乃不愿为都给事各以左给事中补宪副去其贤加人一等矣江陵没物议不及张官至光禄卿以足疾致仕陈今为户部尚书

　　四十六

文士各成一家言其足耀今垂后者不少然互相标榜或至失实者亦有之李于鳞集雄视海内不待言汪司马 【道昆】 序之曰前汉两司马昭代一攀龙斯二言也其可为千古不磨之定论乎

　　四十七

京差监兑本省粮储职名虽异其为兑军一也粮储奉有专敕官职尊于监兑若不高坐省城而徧历兑军各州县则监兑之可无差万分不须商确况止浙西三郡其势易于徧阅乎自多设此差浮费何止千金有司又处馈送常仪不无有损监兑名节谁为惜之又谁为之疏罢也　万历二十五年　题革

　　四十八

礼科给事中张宁 【海宁人】 天顺间朝鲜与女直毛怜卫仇杀廷议举宁往问罪辽东奏夷构祸乞诏宁择进止宁曰君仁臣忠义难自便乃急趋朝鲜宣　上德威示祸福君臣震慑引咎觧兵焉时论宁此行不减重兵十万横行鸭绿也公善诗有□□集传于世其在朝鲜与馆伴赓和有溪流残白春前雪柳折新黄夜半风之句馆伴不能和心服　英庙复辟每眷注公尝独召公议事对廷臣有真给事之许李文达不喜公出为汀州知府引疾致仕

　　四十九

状元唐皋 【徽歙人】 舒芬 【江西人】 皋家贫力学愽洽群书下笔数千言立就而气槩英迈使朝鲜归日行囊唯一砚投之鸭绿江中行谊表表仅官侍读而卒芬清直敢言以翰林修撰谪福建市泊提举凡夷人至抚处得宜俱感其德以忧离官朝鲜长史金天爵等送之至泣下其为人大略可知矣

　　五十

吾湖自嘉靖初以前古风犹在闵庄懿公以御史大夫家居入城每多步行庄懿公之安于徒步其卓越不待言而城市人不敢捱挤使庄懿公之得安于徒步其气象人心可想也不意万历庚辰不佞归田至辛丑纔二十一年尔中间所见所闻唯湖乖张诧异者不一继今以往万一又生他衅以费郡邑大夫区处有世道之虑者讵能高枕无忧耶因纪其事有五　一董氏之变尚书董公颇无大过其对不佞亦自认奴仆过多奴仆既多则争趋觅利者不少田产广大焉能价值尽平只宜出示听愚民告之郡邑任其剖断可也而伊孙祠部君不谙世故自出处分之语语一出愚民谓登其堂者即可袖金而还不旬日拥至大门者百千余人主人闭门不纳愚民群聚骂詈吶喊随之其后终以门客之言大约田亩十分之中退还原主二分喧嚷稍息代廵彭公临湖准状极百帋分批郡邑一旬之内官差官船不知凡几而支持浮费不啻数千金愚民自此唯知有利不复知有八座之尊矣　二范氏之变司成范公予执友也董氏乱方炽人有言范亦不免予入山谕其家人母私相塞窦徒费钱财一一听之官司事方有绪可处而司成快意日久不耐窘迫愚民群聚状大约如董而董公何如胸次哉司成计拙居于城寓予劝其还第不从昕夕不胜忿忿食不下咽彭院所准状近六十帋当时处分将完未几而长子自尽矣又未几而司成以家难自经矣巳而疏再上戍父母官罢王抚台逮彭按院此三吴未有之乱所损吾湖非浅鲜也易有云君子以作事谋始董范所遭盖谋始之未慎焉　三闵潘之变尚书潘公家事有奴善掌细民德之无怨詈者闵有诸生饮酒于娼而潘奴失避致得罪于闵生闵故守礼义巨族时春元某者初无甚罪潘意也何当诸生内有好事者必欲以主使罪罪潘之诸公子家至戚诸公子之不主使三尺童子皆知之独不见谅于诸生时诸士大夫会议于慈感有一生者无故袖索突出以刼潘长公赖仆从众护不遭其毒此其变不在闵亦不在潘而在好事者可恠也潘虽无大害大费而不佞与诸大夫对三学诸生讲觧累日费辞亦足悲矣　四华亭徐氏之变故相徐文贞公曾督学吾浙乐吾湖风土之淳故构庐而居一孙不意一孙既居而湖士遂利其有闻有一生者杂与徐公子及其家奴往来杯酒既稔遂通财货生负券徐奴索偿不遂或又云起于赌钱生自投徐宅不返声言囚禁生又自絷一足于卓间诸生乃群掖之奔守道门门闭众槌门以示亟切守道亦莫之谁何盖意不在惩徐奴将以累其主人而快巳之欲也时太守沈公入觐署二守赵君一筹不展郡若无人任诸生赴府延宾馆以官法唱名取齐白事行跪礼一生不到则众生造其庐而攻之郡内外士若狂也赖沈公北还一言而定犹幸文贞公孙某官京堂善自贬损以消诸士之忿而丑态不甚张焉然巳非章缝之愿见矣　五僧士之变闵之主潘之奴其是非得失一庸人能辨之上自台二司以至郡邑初不为潘贵显而挫辱及于闵生也时方文宗在省类考而王生某　与家初无干涉不知何见觧蓝袍而缁衣削玄发而僧帽众中突出上下骇焉王生衣冠之裔必自有说第庸德之行不为也而希世之事则为之亦足以当一变矣

　　五十一

万历戊寅己卯间嘉郡太守黄公 【希宪】 江右人敷政严明豪强敛手时有一二明经干法公不少假借行笞诸生畏惮可知也曾几何时而诸生恣肆至督学使不能制时耶人耶

　　五十二

万历戊戍八月桐令谢 【谏】 上官辛丑应朝四月二十七日复任邻邑举人马锺二氏来访谢拒不见二举人家人与阍人相骂詈因并及谢颇丑次日谢通呈文书辞官蒙以大草及揭二举人草见示而谢巳不出堂矣不佞出城相候谢亦不见不佞对其使力劝出堂不从闻方伯冯公先一日已劝之自是予二人者不复求见谢所亲厚而昕夕密谋于衙者有诸生二三人自院司守廵而下留谢亦至再三不知何因何见六月二十三日竟挂冠去不忍其去而杯酒留连远送恋别于情似或宜然指数盛羙赴上保留不知于公论相应否尔

　　五十三

今天下文士务恠逞奇不如是不足以投时好而取青紫何可深罪唯是少读四书及宋夫子集注至觧文义而悖叛朱夫子明示攻击敢为异说而不顾此不但自坏心术贻害后生如
太祖　成祖表章尊崇之至意何司文教者当知所以力排矣第犯涉贵显公子却便心疑手软所以孤寒之士亦得有所挟以藐视主司若雷古和薛方山屠坪石三先生处之决无此病

　　五十四

剑门赵公 【炳然】 嘉靖乙未进士至嘉靖壬戍以后始以都御史总制吾浙前辈不亟于通显铨曹亦务得老成人方有此举动

　　五十五

万历癸酉麟阳赵公 【锦】 念斋陶公 【大临】 俱为亚卿宴吾浙衙门诸丈于公所时赵公年长于陶一切迎送与客酬酢对谈皆赵公为主而陶始终不发一语若严事之然然则为人弟侄者有长兄叔伯在前而对客妄谈畧无顾忌观此亦可自警矣

　　五十六

京彝伦堂　祖宗朝屡次　驾幸凡　主上登极亦必　视学升堂用翰林宿儒大臣说书故大司成少司成皆避中堂不坐在外明伦堂虽非　圣驾所临然顾名思义除乡饮酒礼外决不当设席其中今不惟设席又加演戏主与宾皆可谓读书不识字矣时事舛错不应至此

　　五十七

天下本无事庸人扰之耳宋人有言庸人何足以扰天下之事扰天下之事者智者也予谓庸人所扰其害小智者所扰其害大而私智穿凿天下之所尊信者其害为尤大

　　五十八

天下大势崇佛之地多而妇人女十尤多吾乡东南西北百里之内有称佛爷佛祖佛师巍然上坐群男妇数百人罗拜其下声色不动若辈不知几何人哉以一传十以十传百不湏牌票拘集二三日间响应可数千人也往岁马道之变吾镇焚烧殆尽可鉴巳一日以语分署某公求预处公顾左右言他事若恶闻之逾三年又以语某公公怡然饮酒如故恬不介意皆今之所谓巧于宦者

　　五十九

里中故有佛会如老人婆子辈念佛群聚而巳自万历辛丑而恶少始倡观音会则费在二三百金以上矣强人之所不欲以阴济其私官司不为禁约其明年壬寅则风益炽费近五六百金而四郊乡村之家争来市上亲友家看会说者云共费千金无故而裂缯市马聚娼碎金析栅卸功侈靡无状事属不祥倘践踏争鬪之祸出自意外不知谁任其咎哉予力不能止姑论其理如此嗟乎大士出会则灵否则不灵吾亦何靳于费也今会亦灵不会其灵亦自若也然则何取于会哉

　　六十

督学岁考生儒则生儒求进之心不必作之而自奋所以岁考二字自来相传闻往时吏礼二部年终独于督学使加意有品第等次今也法网太废如吾浙巳六年不岁考矣如何教生儒不放肆得纔放肆便犯上作乱势所必至此不特生儒之罪也予所目睹浙省督学如雷古和先生薛方山先生阮了峯先生皆一年一考不知何年将旧规废坏起

 
卷之六


　　六十一

余为童子时闻一督学使初蒙　简授请教于大老大老曰多退老廪少进童生不知实有此言否夫多退老廪稍近于刻必文理不通之极者方行黜革纔可至少进童生则断断乎为格言也但湏放一条大路与他人方肯向上或问其路如何曰
祖宗朝儒士应试仍作民生不得入学其以儒士中乡试者尽多今日读书人多若入学太少又恐觖望生变须得充广觧额如京之数每科中儒士一二十名则人人知不做秀才不妨于进取读书之志既不至于隳颓而滥进童生之弊自可潜消默夺矣

　　六十二

郑端简公 【晓】 其尊人吾核公愽综今古之士端简公方四岁即呼与同寝每事教之十余岁徧读古今书及三场文字讲觧精熟至十四岁方作举业文不轻作也至发觧公年二十四尔今人父兄子弟俱好名胸中不曾读得书轻易作文夸于人曰巳作文矣未久又夸于人曰文巳通矣非徒无益而反害之此之谓也　嘉兴府题名记郑端简公嘉靖癸巳年所撰云德政入人深至于今思之文衰者杨公继宗徐公盈也其不滥与如此自癸巳至今辛丑凡七十年予生也晚闻是孤陋不敢妄为评隲而舆论所喜谈乐称者如赵公 【瀛】 之方严刘公 【悫】 之循良王公 【郑德】 之清介或可以续二公之后乎　端简公任南光禄寺卿见洪武时故牍膳羞甚约亲王妃既日支羊肉一斤牛肉即免支或免支牛乳御膳亦甚俭唯奉先殿日进二膳朔望日则用少牢

　　六十三

颜子深潜纯粹是他天分如此愽文约礼是他传习如此如有所立卓尔虽欲从之末由是他地位如此一问为邦夫子就告以放郑声远佞人二事是有气魄的事非温软人做得畏匡在后便说子在回何敢死若不在不罢休看他何等刚断和风庆云四字宋儒也只对却孟子道得一边非通论也

　　六十四

宋谏官王觌劾执政忤旨落职知润州曾公肇封还词头言觌之一身出入内外不足为轻重陛下寄腹心于大臣寄耳目于台谏二者相湏不可阙一今觌一言论及执政即日去之是何异爱腹心而涂耳目岂不殆哉上悟加觌直龙图阁

　　六十五

高南宇先生 【仪】 为大宗伯戊辰同年数十人观政本部有进士未应选者见先生求差还籍先生曰讨差一节是进士大不好的事不过假差还家一番添得一番荣耀却有终身事被他坏了的果有万不得巳之事然后求之可也先生之言真是药石

　　六十六

不拘郡邑官前边有好事后人未必効法有一不好的事却私便身图后人准准学他吾桐有一父母官赴会城考满学校诸生迎至北新关今父母正官自浙江来则迎至钱塘江濆自镇江来则迎至镇江若苏州尤耻以为近不知何年何官方能痛革此病而一见恬退之风也　知县于诸生为提调官　先朝常加考试提调官得行鞭朴口称止曰老大人今不以老大人为尊而必以老师为亲富家宦族类馈厚币拜为门生其不才者每乘此嘱托反以觅利其利愈厚则馈师益豊师非不觉而误受彼此意原不在送文请益间也盖自万历戊戍以至辛丑而官箴士夙澌灭矣哀哉　金之川 【燕】 嘉靖癸丑进士安庆潜山人为桐令未闻有秀才拜门生者亦未闻有秀才馈送者有公宴则儒学三愽士与乡先生共席先宾三愽士而后乡先生想自开县以来旧规如此至万历间而愽士某江右人曲意事令口呼老堂尊夫堂尊丞簿辈所称也儒学自来无此称称之自某始令间招乡大夫饮则愽士坐主席不复列于上矣谁问旧规为哉

　　六十七

不佞嘉靖庚戌入泮及见太守以下黎明谒庙至丁祭则设寝于斋皆斋宿而致祭焉恐自丙辰以后而此规随废归田后见太守季考诸生有一年而发案者有七八月而发案者先期尖处赏资临时慢事朔望日诸生说书甚少即说亦漫无可否失仪失礼若罔闲知自以为老成宽大而诸生放恣则自此酿成矣

　　六十八

吾湖庄懿公 【珪】 为御史大夫云间张东海先生 【汝弼】 官太守予得睹往迹张手札上闵公称曰朝瑛都宪执事朝瑛闵公字也此成弘间前辈风味想不独东海一人为然俯视今日尊称有二十余字者不胜其陋矣

　　六十九

今天下诸事慕古衣尚唐宋锦巾尚晋巾唐巾东坡巾砚贵铜雀墨贵李廷珪字宗王羲之楮遂良画求赵子昂黄大痴独做人不思学古人且莫说　国初洪永间只嘉靖初年人也不追思仿效间有一二欲行古人之道人便指摘讥贬此之谓不知类也

　　七十

国家有大吉庆事　诏诸臣例得进阶所谓进阶者止于本品上进其勋阶如不佞官参议初授朝列大夫进阶则朝议大夫之类非谓五品可进四品四品可进三品也往时府同知闲住日见忽有金带黄伞者彼曰进阶人亦曰进阶误矣

　　七十一

里中潘辅之者起家可二三万金其子某心事坦直无顾后虑儿女亲唐生者欲援例湏三百金家贫不足潘卖米四百余石代为纳唐得卒南雍业焉后官均州吏目官囊可二三千金潘故其子即吏目壻也家事日落不加一念不施四五金之报亦不具鸡黍帋帛致奠于潘之茔远迩皆唾骂吏目不知官所自来云

　　七十二

万历壬寅二月桐令杨公 【日森】 上官李子辞以右目眊令侄通姓名不亲候居旬日作书其下程差仆候之杨公荅书过谦求教恳恳又月余李子因访方伯冯公入座杨亦偶来访冯其下人报李子在内李子避之冯圃令固求见差役请者三冯使请者再李子辞以冠服不具令又曰愿易冠带入圃又托方伯面恳曰廹斯可以见矣李子曰此贤者之事予何敢焉弟士大夫相见贵成礼礼不成则吾三人胥矢之不可请令还邑李子具衣冠先拜而后令荅拜如何令从之邑人观者皆曰李子其达于礼乎

　　七十三

同年沈豊阳 【藻海塩人】 自二十岁至三十九俱馆于同邑某姓之家更无别处至登科而后告辞里中寓公龙 【训】 仕终邑愽士初馆潘姓训其父又训其子历三十年不但课以诗书凡为其身家谋者靡不至焉君温雅从厚大畧相同惜也沈官不显寿仅几六旬而卒龙享年八十余又乏嗣天之所以报善人者何弗齐乎

　　七十四

况钟字伯律江西靖安人始以吏事吕尚书震以尚书荐授主事迁郎中擢蘓州守授玺书假便宜从事初视事佯为不觧事者诸吏抱案牍环立请判钟左右顾问吏吏所欲行止辄听而诸弊蠹悉识之于是吏大喜谓府公愚通判赵忱肆慢侮不校既月余命左右具香烛案呼学官子弟及僚属毕来云有勑未宣今宣勑勑中有僚属不法径自拿问语于是诸僚皆惕息恐栗礼毕坐堂上呼里老前曰吾闻郡人多武断倾害良善吾不能如阎罗老子自剖别今以属若等其速以善恶户报善者吾优视之礼请其贤者与乡饮恶者吾且为百姓杀之今列二簿俟之矣巳召诸府胥悉前大声言某日某事汝作如此拟应窃贿若干某日某如之群胥股栗不敢辩钟命引出择有膂力者四人掷一胥空中攧杀之不死钟大怒曰吾为百姓杀贼鼠辈顾不为我尽力耶高投之必死不死若鼠辈死矣于是立掷杀六人尸诸衢乃尽核属吏出贪墨者五人庸懦者十余人郡中不寒而栗谓太守神威咸畏法不犯于是扫剔诸宿蠹置通关勘合簿防欺诈痛绳卫卒之为暴横者而郡体始尊簿得民善恶名籍而榜列之示惩劝令民婚丧必以礼谕告反复而校督其不如命者威禁大行苏赋重而官田尤甚民苦之钟为奏减重赋焚香祝天乃具疏上卒得请复与周文襄画收粮法建济农仓置纲运簿防运夫侵盗置馆夫簿防非礼需索综理周密而行之又甚不难大抵钟为治专戢豪狡抚善良至寒门下士挟片艺皆获收故吏畏民安述职锡宴赐诗九载满民上章乞留者八万人杨文贞赠之诗十年不愧赵清献七县重迎张益州竟责于任钟刚果敏达不畏强御尝上奏与廵按御史争相见仪弗惮然度量廓如也兴学礼士苏人至于今诵之以为廉洁之操一尘不滓操履之介千夫莫回云其后南光禄寺卿蔚能陜西朝邑人亦起吏由光禄寺典簿累寺卿进礼部右侍郎后光禄三十余年未尝持一禁脔归家尝偕僚联名疏请查入内供应器皿下禁狱问所由能奋曰　上怒不可测能老矣当独任不以累诸公也独受责降官未尝有后言论者谓以吏奋身如能与况钟者殆士人高等何可以资格拘也

　　七十五

孙承佑吴越王妃之兄凭亲宠恣为奢侈每一饭宴凡杀物命千数常膳亦数十品方下筋所居室中爇龙脑不下数两从车驾北征以橐驰负大斛贮水飬鱼自随至幽州南村落间日巳旰西京留守石守信与其子驸马都尉保吉及近臣十数人尚未朝食适遇承佑即延所止幕舍中脍鱼具食穷极水陆但取恣口腹不计其费也死不数年子孙皆乞丐饿死

　　七十六

嘉靖戊戍进士陈宪城中人通于某氏其夫亦穴浸知矣然以其为进士或利其有忍弗发也久之闻陈与氏议欲杀其夫一夕将晓两人熟睡夫先杀妻复杀陈刎二首槌郡门诉太守太守壮之后五十余年予里中广福寺僧奸一妇厥夫亦杀二人头告之官皆得免罪

　　七十七

里中有中人之家贷钱开油饼坊其雇工人与市上一人剧饮而醉相殴雇工人推其人堕水死主人不知其饮亦不知其互殴也事闻于官官不诘责下手之人主人费六七十金半偿死者之家半赂衙门人事竟得寝今嘉湖间皆然假如亲弟杀人贫甚有兄饶裕被害家竟讼其兄而置其弟财尽家破纔罢亦不闻弟有仗义脱兄者此等冤枉　朝廷何由而知不佞窃愤之然舌柔于绵即对有司道着彼亦认作老人迂阔尔

　　七十八

万历二十八年庚子冬乌程地方有云七里者着姓温族所居也某姓人有婚嫁事故事设酒宴邻近人其设薄众不喜又有怒其邀不徧者众即扬言曰嫁女酒任汝薄却恐救焚酒薄不得难道不请我们是夜先用计扄其户外使内者不得出更余纵火自外焚之其家男子以送亲不在妇人及眷妇凡九人二妇又怀姙而诸妇女俱在卧榻被火仓皇莫措开门不得出家故开油坊畜牛数头牛惊火呌跳奔跃撞诸妇惨酷难状不踰时尸杂诸煨烬中难识认盖死者凡十一人而牛不与焉诸纵火者竚桥观火拍手大笑郡邑及观察公初闻亦骇其事然卒以为无证不加严究死者虽多含冤而谁恤也伤矣哉伤矣哉此地方古以来大变恐不应埋没纵恶到此

　　七十九

里中赵姓者出南渡后裔赵某少读书有义气父没其母通其伯赵巳积虑一日目睹用釞杀伯母卒自尽越五里许钱君子明卒有妾通于门下客客日食饮于主人受恩厚其次子生员亦用釞杀客告之邑大夫金公 【燕】 金曰可将尸掷之水不必闻官也嗟乎钱子幸而遇金尔若移至今日不知府县生事妄费受累到恁田地

　　八十

司礼贵人孙隆号东瀛监苏杭织造此老读书识事体苏杭山水景佳处不惜厚费多所点缀曾于岳武穆神像前用铜铸秦桧夫妇万侯卨张俊四像俱镌姓名于胸次跪之殿中栏以木栅图不毁不十年予再游岳墓惜四像巳不存矣士大夫求一时之利不顾名义杀人媚人如四人者比比有之可惜可惜

　　八十一

世宗朝大学士翟銮柄国其子二人一榜俱中甲科给事中王交 【浙宁波人】 论劾有一鸾当道双凤齐鸣之语赖
主上明圣不少假借二子进士俱革仍编戍籍

　　八十二

陈恪归安人狷澹劼毖卬首如碍然令县视民如子为大 【理丞】 家食会岁歉饘粥不给荐者谓其冰清玉洁此四字
孝宗皇帝书之御屏恪官至大理卿子应和官至右方伯清约一如父风

　　八十三

汉武既崩昭帝不永汉几岌岌矣霍光以异姓卿行创见事废昌邑王贺而立宣其胆畧功勋不在伊尹周公下严延年独　劾奏大将军擅废立无人臣礼奏虽寝然此奏天地间不可少与武王伐纣应天顺人而夷齐叩马一谏意同惜延年人品不夷齐若尔

　　八十四

仕为邑令郡守有暇时不必读闲杂书只看龚遂黄霸治行传其有裨益甚大遂为昌邑王郎中令刚毅有大节时谏诤于王及治渤海年七十余劝民觧兵器力田亩户种树畜鸡豕而盗自息不烦刑也上以遂年老不欲劳以公卿拜水衡都尉霸亦先教化而后诛罚务在成就全安外宽内明故得民心而上下诏旌之所重只在宣布诏令百姓向化岂像今日专事催科善事上官为也霸由颕川征守京兆尹后迁御史大夫卒代丙吉为丞相观于汉臣之所治郡及上之所以待治行者而古今治乱迥异厥有由矣

　　八十五

陈寿字本仁新淦人戍籍辽东成化八年进士弘治元年以都给事中升大理寺丞御史争寺丞劾公吏部尚书三原王公言寿廉正称执法力□之正德元年南京科道劾逆瑾被逮公抗□救诸言官夺职寻升兵部侍郎南刑部尚书致仕老无所归诸子旅寓飘泊环堵萧然没不能葬久之亲旧相周仅归其丧长子以荫仕至知府能读父书亦以清谨称

　　八十六

有贾人乘车而出道遇朱衣妇人求载载之贾曰男女何可同车吾当徒步尔妇感其义询其乡贯住址贾为详道妇曰汝勿远行某日汝家当有回禄之厄六神俱巳着字可急回徙其家资什物庐必毁矣言毕忽不见贾如其言竟得免于全祸朱衣妇盖火星之神也

　　八十七

二千石本尊自郡中设守廵道则士民习见二千石素衣卑礼日渐生轻狎心有情告府不伸便欲求伸于道太府且然其藐令不必言也即如督学使诸生习见素衣侍坐于三院近来末俗巳多轻狎心湏効直隶设提学御史庶为救弊之微权乎议者又谓守廵道如嘉靖以前专驻会城有故则暂临各郡此亦未为不可

　　八十八

万历壬午间成安吴公善言以中丞督抚我浙夜梦猕猴数百纷扰于前伤其面惊觉言于馆宾金大辂辂曰此公侯封兆也吴曰不然方梦寐时精神恍惚殊惊怖不宁恐非吉征也吴时承江陵风旨议减兵饷营兵扰嚷控诉吴不听众遂皷噪破幕府门拥吴出走营中备极殴辱果伤其额流血被面褫职罢归此浙之兵变也

　　八十九

里中许彦芳彦才兄弟同居彦芳病瞽目子少同其儿辈读书目睹盛暑中彦才携其兄手合口歌唐人诗往复数四不倦此同气白首盛事甚有故家遗风焉

　　九十

吴孝子名璋字廷用吴江人年十一岁而孤母陆氏守节永乐癸卯命选天下孀妇给事内庭陆以例行宣德丙午随亲王分封广东韶州改封江西饶州孝子弃家往来二藩时母子不相知者二十年矣孝子哀痛不巳誓欲求见正统丁卯启本情甚切王怜而许之遂得入见飬赡所而陆巳病笃不能言孝子计无所出退而焚香吁天刲股作糜以进陆啖之遂苏于是母子相劳苦抱持以泣王闻而召之赐白金五两彩一疋奖谕而遣之陆竟以旧疾卒于旅舍舁衬归葬先兆哀慕终身○初往韶州舟中设观音像一轴朝夕礼拜求见其母诚心恳恻哀声可掬将至广偶患痢一日百余起昏瞶中犹谆谆呼娘不置赖同行僧蕴空护视得无恙及抵韶而陆巳移江西矣遂与僧别从陆路往饶州奔驰沙迹间两足俱肿自胫及指分分皆裂不复能进乃卧野寺廊间有道人自言姓焦觧囊取药傅之随傅随愈明日两足完好如初一日行过岭有黑蛇从草中啮其足即昏瞶倒地复见前道人至以药涂之即于啮处抽出黑涎尺许而愈宿一孤村有妇人出留甚殷勤具汤沐浴方登榻而妇人求荐寝孝子曰吾半死枯藤岂有春意力拒之出门而路上雪深一尺彷徨风雪中勉强前进憩一枯庙中忽见焦道人冒雪而来抚之曰为毋忘躯若是乎真铁汉也出饼与啖顿忘饥寒天明寻路而行及至饶扣王府门访问则毋果在也启本求见不允屡启屡不允乃就府东赁一室中书思亲二大字傍帖云万里寻亲历百艰而无悔一朝见母誓九死以何辞江右士夫怜而与交赠诗文以慰之孝子素善银工其业极精府中诸内史见而悦之求造器餙遂有为之地者复具启以进中有云危岭草深幸脱命于毒蛇之口寒更雪拥几失身于嫠妇之门王问其故左右以实对王大贤之遂允其请子孙为尚书者二人京堂藩臬者数人至今科第不绝

　　又

东广陈海山先生 【丙辰进士名万言】 时为江右督学使此老真率肯训诲后学促膝教乐曰江右人钱财难得汝与他省得银子三分时彼百姓夫妇睡在枕上也说汝好余时念其言不忍悖也

　　又

万历辛丑之七月榷税私人横索民财而苏城六门尤甚有葛诚者号召数百人手不持刃而动中纪律手捶私人八九人至死焚烧乡宦与私人通者一二家诚即自投府愿入狱待死太守义之诚在狱士大夫有馈酒杀诗词者受绝不受金钱一时名誉遐布斯举也故相申公中贵孙公多所调和保全甚众虽事出骇常而葛诚者其罪固在不原激烈有足称矣

　　九十一

建安李公 【羔】 太宰默之弟也令吾桐邑其貌惧然其见卓然其守皭然不俟强制也发号出政咸有成规不可挠易尤严于生员入见见亦不假颜色在邑二年无分毫可疵惜也上官轻其贡途又值太宰遭纔之后卒为塩台所劾而去予友槐江钱君 【贡】 详其为令事欲为立碑识思未遂逮余佥闽宪公逝未久也予得为文而奠之○公居官廉靖持法无可訾议徽人汪某宋某轻其由贡途也诬讦之太守纳两人千金之贿初颇加意于李卒罗织去官无何太守大察以贪坐提问复来浙听理天道好还然哉

　　九十二

嘉靖二年癸未以至二十年辛丑廷试例进呈举人所对策十二卷不但俱经　御览且奉有　御批词指朗朗为章于天真自古帝王之罕俪也辛丑以后臣不及睹○嘉靖八年己丑取中唐顺之等廷试赐罗洪先程文德杨名及第先是大学士杨一清等以洪先文德名及唐顺之陈束任瀚六卷进览　上一一品题首卷各　御批于洪先曰学正有见言谠而意必宜擢之首于文德曰探本之论于名曰能守圣学以为此知要之说于顺之曰条论精详殆尽于束曰仁智之用着之吾心此不易之说于瀚曰勉吾敬一之为主忠哉六策以有　御批刻录○乙未殿试　上亲赐策问其读卷毕降谕曰卿等所进卷朕各览一周其上一卷正合题意周道善而备朕所取法其三说仁礼为用夫仁基之礼成之亦甚得其意其上四论仁敬夫敬而能仁可以保治矣其上二畧泛而滞于行其下二却似谠虽与题不合言以时事故朕取之可以甲首余以次列去盖自有制科以来朝廷策士未有亲承圣问躬自披阅如是举者后礼部因以圣谕恭列登科录篇首其十二人对策俱以次刊刻非似别科仅录鼎甲策对而巳其上一韩应龙上三吴山上二孙升下二李玑上四赵贞吉是科自鼎甲外九人皆选庶吉士皆留官翰林其后以尚书入内阁者一人郭朴两京六部尚书八人吴山孙升赵贞吉李玑尹台康太和林廷玑何维栢庶吉士之致高位亦惟是科为盛独榜首韩应龙以早世官不振

　　九十三

做得一分好人定有一分効验里中陆公孝先笃朴温厚人称长者邑大夫延致乡饮宾其孙媳病癎大詈翁姑于公则绝口无一恶言相加恭敬如平时人尤异焉

　　又

韩魏公 【琦】 为丞相每见文字有攻人隐恶者即手自封之未尝使人见　杜正献公 【衍】 历知州转运未尝坏一个官员其问不勤者即委以事使之不暇惰不谨者谕以祸福俾之改过自新或咎公持心太恕公曰为政去其太甚者尔　胡文恭公 【宿】 知湖州前守滕公大兴学校费钱不赀滕去群小菲然谤议通判以下不肯书其簿公当坐折之曰滕侯之谋倘有不臧何不早发俟其去乃非之岂古人分谤之意一坐大惭

　　九十四

范文正公为参政与韩富二公锐意天下之事患诸路监司不才公取班簿视之每见一人一笔勾之以次更易富公素以丈事公谓公曰六丈则是一笔焉知一家哭矣公曰一家哭何如一路哭部岁悉罢之

　　九十五

廉洁所以立身却只了得自家事不得因此自恃形人之短汉世原涉父为南阳太守卒于官例得赋敛送葬在万金以上涉一切辞之名满天下竟以任侠杀人终于自杀又何取于廉洁也孟子说献子之友五人只取他无献子之家无之一字不容易得故无之一字不可无有之一字不可有人一有有心便生出许多害来故曰谦者有而不居之谓也

　　九十六

孔道辅字原鲁知宁州道士缮真武像有蛇穿其前数出近人人以为神州将欲视验上闻公率其属往拜之而蛇果出公即举笏击杀之州将以下皆大惊巳而□皆大服由是知名天下

　　九十七

陈希夷先生 【搏】 仙品也然所言何尝玄远迂阔周世宗召至阙下问以黄白之术对曰陛下为天下君当以苍生为念何暇求此大宗召之宰相宋琪等问元默修飬之道对曰正使白日升天何益于治主上仁圣有道正君臣合德以治天下之时修炼无以加此上喜甚太祖微时与太宗赵普同游希夷一见喜甚左手绾太祖右手绾太宗愈顾愈喜头上巾为掉落巳而饭肆中赵普与二帝列坐希夷扯普坐傍盖巳烛其君臣之定分矣

　　九十八

石守道作庆历诗忠邪太明白韩公 【琦】 与范公 【仲淹】 适自陜西来朝道中得之范公拊股谓韩曰为此恠鬼辈坏了韩公曰天下事不可如此如此必坏万历廿□年甲午浙代廵彭公 【应参】 按湖谬爱不佞赠不佞扁曰真君子第夫不佞本非真君子也此扁一出湖之士夫俱笑曰然则吾辈皆具小人耶彭不但无益于不佞其损不佞多矣不佞巳而自悔方送扁时还欠极力推辞此不佞资质庸钝处　彭按台之被逮也官校奉　旨行法于嘉之西水驿环驿观者何止万人皆为流涕所遇亦云颠沛矣当日不佞差一使通书赆以十金盖荅其礼意之殷懃也公如故荅书却金不受书出手笔若不被逮然得古人蒙难而亨之意不佞预卜其无大祸巳而果止以为民还籍

　　九十九

杜正献公 【衍】 越州人尝戒门生曰天下唯浙人褊急易动柔懦少立衍自在幕府至于监司人尚不信及为三司副使累于上前执奏不移人始信之吾子慎勿为时所上下也李子曰凡吾浙人可以自考自勉

　　一百

吕诲字献可官御史中丞王安石初参大政上意所向时议亦翕然重之献可上章弹劾温公亦谓其勿遽也巳而皆如其言故温公叹曰吕献可之先见范景仁之勇决皆予所不及　范镇字景仁成都人故事殿庭唱第过三人则奏名曾为首者必抗声自陈以祈恩虽考校在下天子为擢上列以欧阳公之耿介犹不免焉景仁独不然众始服其恬退自是士知以自陈为耻

　　一百一

薛简肃公 【奎】 绛州人契丹使萧从顺来朝时明肃太后垂帘听政从顺谓南使至契丹者皆见太后遂亦请见朝议未有以决公独以理折之从顺乃止近年关白遣小西飞来朝朝议请　主上临御见之百官俱服大红右都御史兼兵部侍郎沈思孝独穿青入朝巳而　主上免朝不出士论皆伟沈焉

　　一百二

王沂公 【曾】 正色立朝与丁谓议论不合谓为山陵使附内侍雷允恭擅移动陵穴沂公托以他事后诸朝臣乘间奏上太后大惊差官按劾其事谓遂得贬公虽以计出谓人不以为诈也

　　一百三

刘元城先生名安世字器之大名人与温公为同年契因从学于温公者数年温公荐充馆职且语之曰光居闲足下时节问讯不绝光位政府足下独无书此光之所以荐也　章惇蔡卞用事必欲致公于死故方窜广东则移广西既抵广西则迁广东间关远道人皆谓公必死然七年之间未尝一日病年几八十坚悍不衰此非人力所及殆天相也　转运判官某章惇之私人也必欲杀公以报惇郡将遣其客来劝公治后事涕泣以言公色不动转运离贬所二十里家人闻之益号泣不食公饮食起居如平时夜半伺公酣寝鼻息如雷也忽闻钟声上下皆惊黎明问鸣钟者则转运因疾驰呕血而毙　公亦无喜色苏子瞻与客论元佑人才至公则曰器之真铁汉不可易及也今江西南安府地方有铁汉楼

　　一百四

愤世不如玩世多情不若忘情文过不如改过能言不若寡言　譬诸贤于我者则道心日长譬诸贫于我者则侈心日消

　　一百五

张忠定公 【咏】 字复之濮州人自为令以至尚书其政大都以严明为主然却肯教导人如民有买菜于市者公怒之曰何不自种而食惰若此笞而遣之所以杀人颇多不入于酷至如贼有杀耕牛逃亡者公许自首拘其母十日不出释之再拘其妻一宿而来公断曰拘母十夜留妻一宿倚门之望何疏结发之情何厚就市斩之于是首身者继至并遣归业治才真奇绝矣

　　一百六

金日磾本奴休屠王太子与母阏氏弟伦俱没入官输黄明飬马卒拜马监武帝甚信爱之长子弄儿掌在帝傍或自后拥　帝项后弄儿壮大不仅自殿下与宫人戏日磾适见之恶其滛乱遂杀弄儿帝大怒泣涕嗟乎人臣有不私其子如日磾者乎天下何事不可办只为情欲之私割绝不断庇护其子孙因以亡家误国殆日磾之罪人也

　　一百七

董浔阳先生 【份】 人但知其有过不知其却有过人处教子课孙甚严整得前辈人体待至亲故友无所不用其厚可惜不免好胜之病

　　一百八

湖庠名士黄 【榜】 唐先生入室弟子也以贡仕为南平学谕不佞佥闽宪及与相与不五六日即请过衙内叙旧论心公言侃侃誾誾无一毫阿附意初不以贫故语及地方事云卒以母年八十乞归当路留之者众余为白之抚院耿楚侗先生资其路费得归寻卒

　　一百九

富文忠公 【弼】 再使契丹只为献纳二字国书与口传之辞不同不惮驰还奏曰政府故为此欲置臣于死臣死不足惜柰国事何吕夷简争之曰恐是误上以问晏殊殊亦曰夷简决不为此诚恐误尔公怒曰晏殊奸邪党夷简以欺陛下公殊之壻也其忠直如此公岂三代以下人物哉若在今时则病富公以为行薄不能委曲者十居六七谁云朝廷大事为重

　　一百十

范延贵为殿直押兵过金陵张忠定公为守问曰天使沿路来还曾见好官员否范曰昨过袁州萍乡邑宰张希贤者入其境驿传桥道皆完葺田菜垦辟野无惰农及至县则廛肆无赌愽市易不敢諠争夜宿邸中闻更皷分明以是知其必善政也忠定公大笑曰希贤固好官矣天使所取若此独非好官耶即日并荐于朝

　　一百十一

刘恕字道原筠州人与王介甫有旧介甫参大政欲引道原修三司条例道原曰天子方属公以政事宜恢张尧舜之道不应以财货为先介甫尚未怒也及吕献可得罪道原往诤之极论所更法令不合众心宜复其旧则议论自息介甫大怒遂与之绝今与政府为故人者如道甫几何人哉

　　一百十二

陈师道字履常因侍从合荐为徐州教授传公钦之初为吏部侍郎闻师道游京师欲与相见先以问秦观观曰师道非持剌候公卿之门者殆难致也传曰非所望也吾将见之惧其不吾见尔子能介于陈君乎传知其贫甚因怀金馈之及覩其貌听其议论竟不敢以出口　明蔡春台 【国熙】 为苏州守王凤洲同诸公具帖欲邀酌既见蔡亦不投帖而出其事畧与陈传同

　　一百十三

真宗即位自未尝除右仆射一日以命向公敏中翰学李昌武当对上命潜察敏中家有贺客否昌武往向徐贺曰今日闻降麻士大夫莫不欢慰公但唯唯又曰自上即位未尝端揆非德重眷殊何以至此公复唯唯又历陈前世仆射荣遇公亦唯唯卒无一言亲戚宾客无有来贺者中厨寂然不设宴昌武具以告上上咲曰敏中大耐官职

　　一百十四

环庆大饥帅守坐不职罢去范公纯仁代之至则饿莩塞路苦无谷以赈恤公欲发常平封椿粟麦以赈之州郡皆欲俟奏请得旨后散公曰人七日不食即死何可待报诸公但勿预吾宁独坐罪也

　　一百十五

赵抃字阅道衢州人王荆公初参政下视庙堂如无人一日争新法怒目诸公曰公辈坐不读书尔赵公独折之曰君言失矣如皐夔稷契之时何书可读荆公默然　熙宁中以大资知越州浙旱蝗米价涌贵死者十五六诸州皆榜衢路禁增米价阅道独榜衢路令有米者任增价粜之于是诸州米辐集于越米价更贱民无饥者

　　一百十六

韩魏公 【琦】 在大名得玉盏二只表里无纤瑕可指绝宝也每开宴特设一卓覆以锦衣俄为一吏触倒玉盏俱碎公神色不动咲谓座客曰凡物成败亦自有数顾吏曰汝误也非故也何罪之有　公帅定州夜作书命侍兵持烛侍兵旁视烛燃公须以袖摩之作书如故　古人不但知人又能知巳且不难于屈巳欧阳文忠公尝曰百欧阳修不如一韩公其自屈如此今人有欧阳公地位那肯让人筭来只是未尝学问　入内都知杨怀敏坐卫士夜盗入禁中惊乘舆出为和州都监然怀敏用事久势动中外未几召复故职胡文恭公 【宿】 知制诰封还词头不草制论曰卫士之变踪迹连怀敏得不穷治诛死幸矣岂宜复在左右其命逐止 【宿常州人字武平】 　蔡公 【襄】 为文清遒粹羙尤工于书画颇自惜不妄为人书仁宗尤爱称之御制元舅陇西王碑文公奉旨书后命学士撰温成皇后碑文又敕公书公辞曰此待诏职也余谓成蔡公之羙者赖宋仁宗在上若后代便有些行不去　王懿敏公 【素】 旦之子也仁宗问曰大僚中谁可命相公对曰唯宦官宫妾不知姓名者乃可充选帝怃然曰其富弼乎公下拜曰陛下得人矣　刘敞字原父吉州临江人判考功时夏竦卒赐谥文正公上疏曰谥者有司之事也且竦行不应法今有司各得守其职而陛下侵臣官疏三上天子嘉其守改竦谥文庄公曰姑可以止矣　唐介贬岭南将行上遣中使赐介金又画其像于便殿改知复州未至召充言事御史帝曰知卿被谪以来未尝以私书至京师可谓不易所守介顿首谢退就职言事无避如前君仁臣直千载一时嗟乎不通私书于贵人者今世未尝乏人也安得受知如介乎

　　一百十七

刘松石公 【天和】 父家居夜有盗入其室起而视之族人也不为惊怖喊呌欵谕之将巳　财物尽资其贫终其身不言松石公父卒其人感德痛哭几绝事在麻城乡贤祠记

　　一百十八

福建长乐县陈姓最着本朝登甲科者二十七人登乡荐者四十余人自正卿亚卿翰林科道以至二司郡邑官皆有任之者予仕闽及交亚卿公省 【号幼溪】 省之父双溪者亦甲科官不甚显为人却刚正最有家法双溪宴邑父母官省止出送酒不侍坐客前父只呼陈省一日予同右辖吴君送天使渡海封琉球幼溪用二人肩舆下访邀酌于其家子举人数里外来迎甚谨恪亦不侍酒予二人罢酒送如初较吾乡士大夫子弟不知礼者天渊矣　陈氏长乐之十二都人是都马铎中永乐九年壬辰科状元未第时母逼于嫡母改嫁李氏生子名李马识不忘马也继铎戊戍科亦以状元及第
成祖御笔于马字傍加一其字因名李骐同胞二鼎甲且前后相继盖人文之异数云

　　一百十九

予为举人赴省起文会试时嘉郡伯唐岩刘公 【悫】 巳为右方伯矣谒之叙话云昨贵府一士夫令郎来见长揖不行跪礼余问姓谁公曰不必言其人又曰贵府申文云乡宦槩不作里长予批曰此载何令甲公江右万安人宦族世家其言论如此岂万安士大夫未尝不编里长耶

　　一百二十

罗念庵先生 【洪先】 嘉靖己丑鼎甲父循登进士官副使母有贤行在任与同寅阃人宴集布衣荆簪介于珠翠文绮之间或劝之加餙曰朴素乃吾性尔　先生父宦游见一寺停棺七具捐俸金命僧瘗之巳而产先生自号念庵言一念之善也大魁天下人亦以为阴德云

　　一百二十一

余入桐邑偶邑幕到任有一二甲科仕宦以金花二币贺之侍御钱君廵广西而邑幕广西人也幕具帖治席敢于邀侍御君此二事恐是宇宙间恠事

　　一百二十二

湖郡守万公不知用何术凡富民之家设宴欵仕宦公悉知之间召富民曰汝请某乡宦饮将以恐喝细民耶民惶惧求免责一日命二富民修学宫工毕勒碑富民恳仕宦求镌姓名于碑阴公召而诘之曰太守命汝修学宫汝应命分也柰何欲令姓名同太守勒于一石耶杖而遣之

　　一百二十三

吾桐自宣德四年析崇德而县此周文襄所经画也闻令初选者牛姓名用和上览之曰生民之父母何以姓牛　御笔改牛字为生字此不知果否然事在　祖宗朝不以令卑官而弗加念况县当首创理或然也

　　一百二十四

弟子群集侍唐先生先生曰人生世间做的事要做带得棺材里去的方好弟子惊问曰何物也先生曰棺材元带不得对象来只盖棺后人人说个好此便是带得去的也　一日里中人互争者来诉于先生说那人种种不是又说自巳许多是处言罢先生问曰你说那人不是信然矣说自家许多是果一毫不说谎否人有良心斯人默然而退　又曰乞丐不同有有学问的有没学问的弟子请问何故先生曰乞丐讨不得东西饭食退而自怨自责莫不是我口气硬又不看得主人颜色讨之非其时或少至再至三所以求讨不耒这等便是有学问的乞丐若求讨不得退后便呪骂主人一些不说自巳不是这便是没学问的先生斯言借贱以喻贵有痛省后学之意　天下不明之事贤者不能脱然凡居官被黜退或外补或降调准定驾一词说某人恠我所以处我至如科道升转佥宪知府此亦不见得　朝廷屈我也要寻一个对头餙罪自巳不是处全然不加讲求此即唐夫子所云没学问的乞丐也　先生一日叹曰天下从此乱矣门人问曰何征先生曰只看为善的人往往不得利便是

　　百二十五

不但先圣先贤格言后人当念当守即乡党先达老人说话日月愈久则愈有征验吾湖闵庄懿公戒子孙置田不得过五百亩茅南溪先生尝曰凡做人家完官秋粮若及五百石这便是豪恶人家了其言有深味可玩

　　百二十六

学通天地人谓之儒宋周程张朱先生始不负于儒之称孔子教子夏曰毋为小人儒这小人不是寻常人只为利名念头割不断些始皇坑儒这儒也不是泛泛读书之人当时有一等非先主之道毁朝廷之政自为高论以惊世者故坑之今秀士医卜滥戴儒冠动自称曰贫儒寒儒其鄙人曰腐儒迂儒俗儒此等儒正始皇之所不屑坑者何以儒为

　　百二十七

排难觧纷地方里闬一羙事然不易言非公其心爱憎不作絜其守贿赂不通平其事是非不者不足以语此余自四十岁以前鲜见地方处事之人有之则人或恳求而后应者不三十年而以处事为家不求而出者纷纷矣然却为郡邑诸公轻听人言词讼任人和息所以此辈获利又不十年不意我辈读书人亦甘心去学处事廉耻扫地大可惜也

　　百二十八

里中许世英予方读书古山时常携果见访坐间谆谆告我曰先生他日及第慎勿受人田产寄在户上予问何故曰难道不得些利必有一日他家欠了官钱粮府县比追挂先生姓名出来此时多少丑看

　　百二十九

距家五里许有颜姓老人年八十七岁少读书亦颇能诗每出市必经予门予留酌老人告我曰大人难得昆玉五人俱全不必拘殽馔豊俭湏兄弟时常聚首一酌莫错过好光景也其言甚有可采

　　百三十

士大夫居官常要思量此官今日要回就回明日要回就回得方好往往见尊官大吏一闻罢职茫然自失哭泣嗟咨继之可咲可咲然一官特小者尔至于未死时也要常想这死不是极苦极大事要晓得是吾身上一件少不得的事其间也有乐处一日儿女亲沈宪副卒余移书其叔曰唯天为大视一家一人之死如千山万山堕一黄叶山灵竟不知也不须甚苦这话可与知者道

　　百三十一

宋人有园丁种菜菜被人盗去者主人诘园丁园丁曰自巳固要吃也须着把些与他人吃主人默然曰也说得是

　　百三十二

人才不以多寡为盛衰取中才十人不如取杰士一人今之郡邑当督学按临误认人众为盛动称作飬人才恳督学多取至并其不才者而进之都是只管目前学问若想着这不才的他日究竟如何自然不轻进了然予少时所见不过郡邑曾取首名或督学见遗故复恳收之未至于私请也其后则为乡缙绅请矣又其后则为富室请矣难言哉

　　百三十三

赵心堂南刑书为廵抚时余遣家丁同沈三石家丁候之于宅心堂冠带出见家人送近地僧舍安置巳而作书荅礼家人告辞心堂仍冠带出亲授书致谢予诘家丁赵爷或有客至乘便冠带乎家丁曰此时俱无客心堂可谓以礼自处以礼处人者矣敬其主以及其仆岂人所易能哉

　　百三十四

长兴丁静吾少参为诸生时曾有延不佞为师之意不果越二十余年予与静吾俱官二司一日范廵按继川临湖予人同谒之坐于客厅静吾不肯并坐予强之静吾曰先年虽不及师先生然此念巳发今日何可并坐公有家教子元荐亦登甲科

　　百三十五

乌程令袁公 【光宇】 常熟人在任五载屡值水旱灾钱粮屡亏正额停俸方开复停公不介意终其官自不差一皂快下乡乌程人阴受其大赐不知也操履廉絜无赫赫声其初任也不佞谒之会袁病不相值巳而半载许彼此不相识一日公以公事下乡至南浔先作一书致殷勤想慕之意约次日下顾诘朝天方明予未及梳洗家人报公巳入门矣公能轻身以先于沉沦之仕宦殆不拘时套者乎

　　百三十六

不佞读宋史将日昃意欲饮酒数行适读至秦桧张俊万侯卨诸人杀岳武穆事心伤泪堕不乐而罢饮次日又读至史弥远杀韩匕冑于玉津园其首传畀金人弥远因是邪人然杀匕冑以舒神人之共愤宇宙间一大快也不觉呼酒饮二大觥

　　百三十七

距镇五里许钮君明者少贫壮能自立慷慨有大度起家万余金虽不事诗书然出言有序处事近理亲友乡党有难能不惜劳费以觧纷且不伐功不佞相与四十年未尝见其夸言傲气惰貌忧容也年八十余人无老少咸称雪舟翁地方倚以为重云

　　百三十八

自古及今忠臣义士得天地山川至清至粹之气贪夫奸臣禀天地山川至浊至戾之气孔子所谓上智下愚不移也伯夷叔齐不食周粟甘饿死首阳上圣上智之品贾似道当襄樊围急犹起半闲堂于葛岭与群妾踞地鬪蟋蟀逮贬循州固是囊橐有备然妾婢尚带数十人郑虎臣杀之于木棉庵悉被屏逐非天下下愚而何

　　百三十九

友人业尚书师事练川汤先生 【日新】 先生曰汝等凡作举业文字不可泛泛把与朋友看其不知文字者不但不能攻其过且加赞羙一番非徒无益而反有损我平生文字只把与吕宇岗 【穆】 卜岐山 【镐】 看见余人不多见也

　　百四十

近日秀才不惟才高气傲才不高者亦气傲小试不利便骂督学场屋不中便骂试官全不反巳进修余尝教子侄曰学问无穷唐荆川瞿昆湖两先生二十余岁就中会元假饶己丑甲辰二先生不第回来二先生亦必更求进难道面壁不复读书凡人自道高妙者总是没见识虗巳下人尊师取友便是人家贤子弟

　　百四十一

吉安太守周公 【之屏】 号鹤皋湖广湘潭人嘉靖己未进士重厚古雅举动端凝事有成法可守各属令不怒而畏如严师也以公事下省未尝遣牌余淦馆舍在隔江一日侦人报公驻余命衙内治菜五盘酒一壶候之公怡然相叙不以为薄予曰此非老先生晚生何敢作这主人巳而会造黄册同年张九山谓予曰周太尊曾言造册事甚妙甚简我行矣试请教焉得教遵而行之洗凈俗套不月不靡财而册稿告成此可与知者道尔

　　百四十二

宋方腊淳安人有漆园苦造作局屡酷取遂聚游手之徒以诛朱勔为名旬日众至数万人遂陷建德婺歙衢杭等州吾桐每岁修上司官船多委之丞簿典史其酷取合用舟念船等料害人甚大而船以内家火一切责备管修之官上司不曾议有公价即议亦不及半不知何意一年织造中贵官船亦吾桐认修可笑父母官不肯申呈中贵衙门一申呈他极千极万钱粮要造金船力亦可办何惮而坐视民艰漠然不顾也

　　百四十三

莫俦黄朴贾安宅吴兴人俱状元及第金人立张邦昌为楚帝宣赞舍人吴革死之莫俦与范琼等欣然自以为佐命功非端人矣 【贾字居仁年二十一魁天下以旧学为给事中封驳文柄皆得成材历官户部侍郎】 

　　百四十四

吾湖万历间仕宦享上寿者二人副宪茅公 【坤】 嘉靖甲午举人戊戌进士至万历辛丑冬九十而逝副宪孙公 【铨】 嘉靖丁酉举人戊戌进士至万历壬寅九十尚强徤茅阔大不拘细节孙谨饬动有成法材品不同其享天年一也

　　百四十五

密印寺僧责以通诗书识世故者甚少大都勤俭守家是其所长而学为词状恃老害人处同居之僧不少含忍玷辱山门则五十年来自惠镗始万历辛丑之冬卧火柜中火自下起四傍皆焚镗身受惨毒越二日而死天道无心此举若有择焉奇矣哉

　　百四十六

嘉兴知府王贻德广西人在官秋毫无取亦不以地方财结交上官时各邑有三大贪令皆公所劈断劣处其赵清献之后身乎　通判张廷相江右人癸未进士以部官谪任闻其清廉平恕颇超流俗管织染岁例可二三千金全却者唯公一人

　　百四十七

士君子居下位其上官相知与否想是命中带来勉强不得桐令蔡公 【时鼎】 治行尽是卓□乃李公贤太守也独不以蔡为贤兵部尚书胡公 【宗宪】 初令余姚此公量大善饮与六邑诸令谒太守胡多饮酣时太守不以为嫌语六邑曰若辈虽不饮却不及胡也讵不可谓命乎

　　百四十八

榷税中贵分督诸省唯吾浙所差驯谨于民不甚扰则司礼孙公与有力焉所可惜者郡邑诸公太是避事应税物件只凭中贵跟随人主张其最细者如民间卧床草荐儿童作戏鬼脸亦在税中鄙琐极矣宋仁宗朝农器得以免税到今仍之

　　百四十九

宋仁宗朝大内灾宫室略尽比早上御拱宸门楼百官皆拜楼下吕夷简为相独立不动上使人问故对曰宫庭有变群臣愿一望天颜上为举帘俯槛见之夷简始拜此举确有大臣风度　孙公愽平人事太宗真仁三朝位至翰林学士永兴军朱能上言得天书真宗躬拜迎入宫公时知河阳上疏切谏以为天且无言安得有书得来唯自于朱能崇信只闻于陛下其质直如此赖上优容顷之能果败　仁宗朝欧阳公 【修】 余公 【靖】 范公 【仲淹】 尹公 【洙】 相继抗疏论列大臣蒙贬天下贤士大夫相与惜其去号为四贤　欧阳文忠公宦辙所至民便既去民思如杨青南京皆大郡公至三五日间事巳十减五六一月后官府如僧舍或问公为政宽简而事不弛废者何也公曰以纵为宽以略为简则弛废而民受其弊吾所谓宽者不为苛急耳所谓简者不为繁碎耳识者以为知言　富郑公请老家居三上章皆云天子无职事唯辨君子小人而进退之此天子之职也此言可为万世告君之法　欧阳公不容于时执政贾昌朝陈执中亦恶公欲因其甥女张氏事深治之令苏安世鞠狱不成苏云不如鍜炼就仍乞不录问内官王昭明为监勘官正色曰上令某监勘正欲尽公道尔鍜炼何等语也公遂得脱昭明之贤于士大夫也远矣　公权知贡举是时进士为文以诡异相高号太学体文体大坏公患之所取率以词义近古为贵诸以险恠名者黜去殆尽榜出怨议纷然久之乃服而文章始有复古之渐

　　百五十

王阳明先生弘治十七年以刑部主事主山东乡试人言一部试录俱出先生手笔前序文古简绝与近年体格不同五策余少尝诵读久而失其本榜首穆孔晖人品端方官至太常卿赠侍郎谥文简

　　百五十一

不佞访巽洲沈先生先生着白巾问曰何制荅曰家侄女适某者病故且无子应有大功服先生时巳八旬其不忽卑幼之丧如此

　　百五十二

中书令赵公 【普】 际时行志事有不当上意反复奏之不巳太祖欲使符彦卿典兵普以为不可宣巳出普复怀之入奏上曰卿苦疑彦卿何也朕待彦卿最厚彦卿能负朕耶普曰陛下何以能负周世宗上默然太祖之宽仁普之切直三代以后罕得也　曹彬历典兵政未尝妄杀一人初克成都有获妇女者彬悉闭于一第窍以通食事罢咸访其亲以还之无者备礼以嫁之师还唯载图书无铢金寸餙之附将而儒者古今罕及宜其子孙之贵盛也彼曹翰好杀没夫三十年子孙有行乞道上者天道讵不昭然　窦仪兄弟五人仪居长家法严整弟俨等官既通显与兄谭时多侍立仪有才望太祖属意用之一日召仪语及赵普所为多不法仪盛言普开国元勋公忠亮直亳无忌意俨为学士被召入至屏树间不出中使促之不应盖知太祖燕服也待上袍笏然后趋出偁质直方正为晋府记室时每诸王宗室宴集贾琰必怡声下气褒赞捷给偁此之曰贾氏子何巧言令色之甚晋王怒巳而登极思偁贤自枢密直学士拜参政且告偁曰以卿尝面叱贾琰故置卿左右欲闻直言也　吕文穆公 【蒙正】 子从简应奏补旧制宰相子起家即为水部员外郎公辞于上曰从简始离襁褓一物不知膺此宠命恐罹阴谴上允之止授六品京官遂为制辞尊居卑绰有古人风度　公夹袋中有册子每四方人谒见必问有何人才客去悉分门疏记国用文武臣取之袋中而足焉吕正惠公端以荫补官至相真宗大不可及者三事保安军奏获李继迁母莱公议欲杀之端奏曰陛下今日杀继迁母继迁可擒乎此徒树怨益坚其叛心耳宜置延州善飬视之上拊髀称善　太宗大渐李太后欲立潞王元佐既崩使宣政使王继恩召端端知有变锁继恩于阁内使人守之而入太后曰宫车巳宴驾立嗣以长顺也何如端曰先帝立太子正为今日谁敢违命遂迎太子立之　真宗既即位垂帘引见群臣端于殿下平立不拜请卷帘上殿审视然后降阶率群臣拜呼万岁　钱若水为同州推官有富民家小女奴逃亡不知所之讼于州命录事鞠之录事尝贷钱于富民不遂劾富民父子数人杀奴弃水中富民不胜榜楚诬伏若水疑之留旬余访得女奴召奴父母认之父母泣曰是也乃释富民罪知州曰推官之赐也欲奏论其功若水固辞曰朝廷若以此为若水功当置录事于何地耶知州愈叹服太宗闻之骤加褒擢二年为枢密副使　李文靖公 【沆】 真宗初即位公为相日取四方水旱盗贼奏之时王旦参大政以为不足烦上听公曰人主少年长使知四方艰难不然不留意声色狗马则土木甲兵祷祠之事作矣吾老不及见此参政他日之忧也巳而文靖之言果验乃叹曰李文靖真圣人也　帝问治道所宜先沆曰不用浮薄新进喜事之人此最为先帝问其人曰如梅询曾致尧等是也帝深然之　帝又问公曰人皆有密启而卿独无何也对曰臣待罪宰相公事则公言之何用密启人臣有密启者非谗即佞臣尝恶之敢効尤乎　寇莱公始与丁晋公善屡以丁之才荐于公而终不用一日寇谓公曰比屡言丁之才而相公不用岂其才不足用耶公曰如斯人者可使之在人上乎莱公曰如谓者相公终能抑之使在人下乎公叹曰他日后悔当思吾言也晚年与寇交相倾夺卒有海康之行始服文靖之识　家人劝治居第未尝荅弟维语次及之公曰身食厚禄时有横赐计橐装力可治第但念内典以此世界为缺陷安得圆满如意自求称足巢林一枝聊自足尔安事豊屋哉刘元城论本朝名相最得大臣体者唯公一人　王文正公旦屡于上前称寇莱公之善而莱公数诋文正之非诚哉休休有容之大臣也他如处赵德明求粟蝗死不随众称贺宫禁火灾赖以减死者百辈张师旦及门则深惜之大都厚德长者惜乎晚节不兢受珠买妾不免为声色所移尔

　　百五十三

天下无事公卿之言轻于鸿毛天下有事匹夫之言重于泰山苏子之言也今天下承平无事余所深慨者则谓何止公卿之言轻于鸿毛虽
主上之言亦轻于鸿毛矣何也如吾镇初设府判专为塩盗也既而加衔同知又
钦给关防文凭注以住札乌镇地方何等严重而当时部覆且云上司不许差委守廵道不时廵察万历二年间奉
圣旨是矣今同知不署州署邑则终年累月居郡城衙舍不赴地方盗贼任其纵横塩贩任其出入何人管着又何曾见上司问来是　朝廷不为地方设官为本府备差备委而设此官矣若把　旨意为重必不倒阘至此故愚臣谓　主上之言亦轻于鸿毛非　主上之言果轻盖诸臣之轻　主上也可为太息流涕

　　百五十四

友人同胞兄弟不睦弟余同年友也一日兄招余饭不邀弟遣童子固请余余语之曰上覆大相公不请二相公我不好来得童子去道竟废邀而罢想其兄觉悟也又一日访其弟讯曰向来与令兄和气浃洽否荅曰这几时不通往来倒好余正色谏曰兄误矣凡弟兄不睦毕竟为弟者罪过居多即无过古人更有许多宛转求和工夫若自以为是兄读圣贤书何用年友默然不以余言为罪卒兄弟相好如初所以君子贵朋友丽泽也

　　百五十五

今人但见人多过便骂不是人等之为禽兽吾师唐先生不然一日论及潘天泉 【仲骖】 
先生曰彼有善根可取又论及豊南禺 【坊】 先生曰豊特带些炱气不是极恶余有一同年某真是恶请问状先生曰不须指数只夜卧一节家人自十二岁以上俱拶两手或用枷钮无轻放者一夕大盗入其室见而骇之问主人何在童子口指其卧处用乱鎗杀死去亦不刼其财也荀子但不当云尧舜伪也其云桀纣性也恐是确论然究竟纣之恶尤甚于桀武王悬太白旗斩其首以泄天地神人之忿正是圣人作用苏子曰武王非圣人盖从子谓武未尽善上发挥是文章家骇人语非通论也

　　百五十六

归安李某号观稼乡饮宾县令戚南玄公偶以小嫌得罪于一上官观稼翁多方为觧且有所费然秘其事终不令戚知也久之戚擢谏垣去始及闻叹曰吾在此老包涵中矣嗟乎今之富家巨室能包涵父母而不令其知者几何人哉

　　百五十七

前辈汲引后学致书游扬大都不令人知余佥宪南闽时徐文贞公尚在与都御火庞公 【尚鹏】 书荐不佞不令不佞知也庞一日言及始知之巳而转江右少参潘公 【季驯】 亦与陈廵按守轩书荐不佞亦不令不佞知也嗟乎较之索谢发书与计较谢仪之凉薄者其贤不肖岂不径庭矣哉

　　百五十八

宋朝诸公在史馆者其人虽未必皆贤然畏清议扶公道者尽多如王安石王钦若丁谓章惇蔡确辈实录瑜瑕不掩庶几太史公家法也　本朝人杰如王阳明先生闻实录有言曰守仁性警敏善机械能以学术自文此三言者或出忌者之笔恐宋人未必肯下也岂古今人果终不相及哉

　　百五十九

阳明先擒宸濠其初为诸宦立所掩既□世庙登极首揆杨新都与王晋溪相雠晋溪至下狱谪戍而阳明故晋汉所拔者故讹言万端谓南昌之破教人抢掠甚于盗贼及修世庙实录执笔者新都副之者董中峯董故不喜王且迎新都意极其剪斥后徐存斋郑端简薛方山诸公皆履其地得其详事乃大白伯安复封爵董之说遂大诎

　　又一百五十九

添设少府刘公 【治】 鄱阳人居镇署延予友颜生训其子颜生居数日公每见必恳行责生遅遅有待也一日公子背书少熟颜生呵之要打一书童遂背起公子一书童扯其两足一书童送竹笓于颜生责讫公子长揖曰谢先生教至下午掌家开宴生问曰有何客至对曰相公今早责五叔故谢相公刘公世家有家法其尊师重傅严课其子固如此

　　一百六十

因谈彼短我亦有短靡恃已长人各有长可作座右铭

卷之七


　　一

本朝开基
圣圣相传之年分
洪武元年 【戊申】 　三十一年 【戊寅】 止
建文元年 【己卯】 　四年 【壬午】 止
永乐元年 【癸未】 　二十二年 【甲辰】 止
洪熙元年 【乙巳】 止
宣德元年 【丙午】 　十年 【乙卯】 止
正统元年 【丙辰】 　十四年 【己巳】 止
景泰元年 【庚午】 　七年 【丙子】 止
天顺元年 【丁丑】 　八年 【甲申】 止
成化元年 【乙酉】 　二十三年 【丁未】 止
弘治元年 【戊申】 　十八年 【乙丑】 止
正德元年 【丙辰】 　十六年 【辛巳】 止
嘉靖元年 【壬午】 　四十五年 【丙寅】 止
隆庆元年 【丁卯】 　六年 【壬申】 止
万历元年 【癸酉】 

　　二

唐岑嘉州参送张升卿宰新淦
官柳叶尚小长安春未浓送君浔阳宰把酒青门钟水驿楚云冷山城江树重遥知南湖上秪对香炉峰

　　三

五脏之神肝鬼肺魄心神肾精脾意若人恬淡则神定魂清意安魄宁精不走失若人躁兢则神疲魂浊意乱魄散精遂溃耗　张无垢曰快意事孰不喜为往往事过则悔者以他人有甚不快存焉岂得不动于心君子所以隐忍详复而不轻为　王肃家诫曰凡为主人饮客使有酒色而巳无使至醉若为人所强必退席长跪称父命以辞之敬仲辞君而况于人乎　墨子曰轻誉苟毁好憎尚怒小人哉　唐李文公问药山禅师曰如何是黑风吹船飘落鬼国师曰李翱小子问此何为文公怫然怒形于色师笑曰发此嗔恚便是黑风吹船飘鬼国也　薛文清公读书录云促迫褊窄浅率浮躁非有德之气象　王文成公曰眼前路境须令放开若太逼窄非惟人不能近恐在巳亦无措足之地　程叔子曰精神道德言动一切以收敛为主发散是不得巳天地人物皆然　王龙舒劝戒文喜怒好恶嗜欲皆情也飬情为恶纵情为贼折情为善情为圣　以上述乌程唐守礼吏隐堂日镌

　　四

闻人善则疑之闻人恶则信之此满腔杀机也　士君子尽心利济使海内人少他不得则天亦自然少他不得即此便是立命　宦情太浓归时过不得生趣太浓死时过不得甚矣有味于淡也　一念之善吉神随之一念之恶厉鬼随之知此可以役使鬼神　大约评论古今人物不可便轻责人以死　治国家有二言曰忙时闲做闲时忙做变气质有二言曰生处渐熟熟处渐生　看中人看其大处不走作看豪杰看其小处不渗漏甔甔子每教人飬喜神止庵子每教人去杀机是二言吾之师也　奢者不特用度过侈之谓凡多视多听多言多动皆是暴殄天物　任事者当置身利害之外建言者当设身利害之中此二语其宰相台谏之药石乎　乘舟而遇逆风见扬帆者不无妬念彼自处顺于我何关我自处逆于彼何与究意思之都是自生烦恼天下事大率类此　出一个丧元气进士不若出一个积阴德平民　救荒不患无奇策只患无真心真心即奇策也　吾不知所谓善但使人感者即善也吾不知所谓恶但使人恨者即恶也　青天白日和风庆云不特人多喜色即鸟鹊且有好音若暴风怒雨疾雷闪电鸟亦投林人亦闭户乖戾之感至于此乎故君子以太和元气为主　吴俗坐定辄问新闻此游闲小人入门之渐而是非媒孽交构之端也地方无新闻可说此便是好风俗好世界盖讹言之讹字化其言而为讹也　天下容有曲谨之小人必无放肆之君子　人有好为清态而反浊者有好为富态而反贫者有好为文态而反俗者有好为高态而反卑者有好为淡态而反浓者有好为古态而反今者有好为奇态而反平者吾以为不如混沌为佳　偶谈司马温公资治通鉴且无论公之人品政事只此闲工夫何处淂来所谓君子乐得其道故老而不为疲也亦只为精神不在嗜好上分去耳　俗语近于市纤语近于娼诨语近于优士君子一涉此不独损威亦难迓福　罗仲素云子弒父臣弒君只是见君父有不是处耳若一味见人不是则兄弟朋友妻子以及于童仆鸡犬到处可憎终日落嗔火坑堑中如何得出头地故云每事自反真一帖清凉散也　欲见古人气象须于自巳胸中洁凈时观之故云见黄叔度使人鄙吝尽消又云见鲁仲连李太白使人不敢言名利事此二者亦须于自家体贴　夫衣食之源本广而人每营营苟苟以狭其生逍遥之路甚长而人每波波急急以促其死　士君子不能陶镕人毕竟学问中火力未透　后辈轻薄前辈者往往促筭何者彼既贱老天岂以贱者赠之　人生一日或闻一善言见一善行行一善事此日方不虗生　得意而喜失意而怒便被顺逆差遣何人作得主马牛为人穿着鼻孔要行则行要止则止不知世上一切差遣得我者皆是穿我鼻孔者也自朝至暮自少至老其不为马牛者几何哀哉　只说自家是者其心粗而气浮也　士大夫不贪官不受钱一无所利济以及人毕竟非天生圣贤之意盖洁巳好修德也济人利物功也有德而无功可乎　嗜异物者必得异病挟恠性者必淂恠证习阴谋者必得阴祸作奇态者必淂奇穷　待富贵人不难有礼而难有体待贫贱人不难有恩而又难有礼　闭门即是深山读书随处凈土　以上述华亭陈继儒着

　　五

唐一庵先生 【枢】 曰自古建都多大河南北雍豫幽冀之间虽欲居高以临下而察盛衰以乘天运则智者与造化俱伏羲神农都陈黄帝都涿少昊都曲阜颛顼都濮帝喾都亳尧都平阳舜都蒲坂夏都安邑殷都亳周都长安秦都咸阳汉都长安晋都洛六朝都建康唐都长安五代都汴元都燕说者谓豪杰觑天下之势争相据重战而图得之然而所以觑其势岂必袭故见而无所通乎故人事之交值暌依闿塞造化显呈于情境之间有不容于去而取者而习治既延地绝脉水化味又复不甚宜人况冲车所攻矢石所集积骸洒血莽为荆榛断垣坏壁鬼磷没盖有徙道朱朴云去巳衰之衰就未王而王不可谓非论天下之势圜变而无定在吾有以识之　北畿防御之势山西行都司当其冲万全都司护其背大宁都司藏其备蓟州守备断其径万全都司一卫一所嵌山西行都司之境瞭远之道也大宁都司五卫一所嵌蓟州守备之境夹持之法也　都金陵者守淮以防外庭守武昌九江以蔽上游守淮之势东固淮安泗州自丹阳而扬州而淮安而泗州乃全淮之右臂也西固凤阳寿州自采石而和州而凤阳而寿州乃全淮之左臂也东无淮安虽得泗州而不为用西无凤阳虽淂合肥而不为用上游之势沅湘诸水合洞庭之波而输之江则武昌为之都会故湖广省所以蔽九江江西诸水与鄱阳之浸汇于湓口则九江为之都会故九江所以接武昌而蔽金陵若用于天下则徐邳临清淮安之应也洛阳钧郑凤阳之应也荆州武昌之应也而襄阳又荆州之应也固荆州可以开蜀道固襄阳可以控川陜固临清可以通燕冀固洛阳可以制潼关其西南守江西以运百粤其东南守浙江以治闽吴皆金陵之门庭帑藏云尔　仪真旧设临江诸闸复新设拦江闸于江口引潮水以济诸闸且便停泊州近设口闸于西江觜诸坝之利也亦拦江遗意州旧有通江闸后寻废□既设似与仪真不异辟通江与十坝并发不亦可乎里河运船十年一造江南船五年一造以往回越坝耳　国初定鼎金陵以真定之恒山为北岳后迁都北平则真定在其南复以山西浑源州之恒山为北岳　南方蛊毒有数种蛇毒蜥蜴毒蜣蜋毒草毒食之变乱元气心腹绞痛或吐逆不定面目青黄十指俱黑验蛊法吐于水沉而不浮含黑豆豆胀烂脱皮嚼之不腥嚼白矾味甘皆是治蛊法饮白水牛血立効王氏愽济方归魂散必用方雄朱丸皆可　海塩海塘连年葺治之费虽天阙丫等处击冲势烈要亦人事未至揽胥利于创工董吏便于自逸乃故疏其谋工无永建有以也石塘在外所以防潮势土塘在内所以固渗漏二者皆不可无其间土塘受患病于石塘先隳石塘之隳病于土筑桩浅又病灶夫引潮以便抱瓮所以不久成害即如漕河砌闸土民利行舟停滞欲便经营之利私赂工师作为冲械　无襄阳则荆州不足以用武无汉中则巴蜀不能以存险无关中则河南不能以豫居无巴蜀则吴楚不能以奠枕　山东东三府隙地甚多皆可耕之区人事不修沟浍不立一雨成漫而旱则赤地千里虽古河额俱堙元虞集之议至今可行　山东平度州东南境有南北新河元时所开以避海运放洋之险其水源发高密至胶州分流为南北新河自胶州入新河二百四十里至莱州之海仓口入海自迤北新河店置闸以达安东止八十里可通海岁久尽塞近王副使献方御史远宜力主开复并于马家濠凿山麓通海人溺便安不遂此议不可终巳也　海运惮文登南之成山登州北之沙门此两险多碛又成山突出当东洋之冲沙门旋扼处北洋之腹宜无靖势新河一开可避两险不尔则古潍水及沽尤河稍致力皆可免于两险　太湖介苏常湖三府之中北纳荆溪百渎南纳霅溪七十二溇荆溪百渎上受金溧常广诸水东埧既立宣徽应天之水皆出大江霅溪七十二溇港口日淤苕川势渀嘉兴分以东泄湖之所潴自吴江长桥出合庞山湖以南入海为松江自大姚分支过淀山湖以东入海为东江自鲇鱼口北经苏郡之娄门东北入海为娄江又有胥口白洋湾鲇鱼口三支流惟吴江长桥筑而茭生沙壅松江之势缓惟大石赵屯等浦淤而淀山水阻东江之势缓惟七塩铁等塘滞而阳城水阻娄江之势缓近来三支流盛泻白茅港北入于大江以达海而白茅港亦易淤浅震泽注海三江松江一流巳久为淤上海之南跄浦口即吴淞江嘉定之刘家港即娄江常熟之白茅港乃震泽余流向北注之扬子江者水势东南为顺今盛流白茅港渐渀于北则长桥所为害其明验也故阳城昆承流壅复浚吴淞江南北两岸定安诸浦间道北注刘家白茅二港又大黄浦流壅傍浚范家浜间道注跄口皆引水北流以顺其势而三吴势占水利日盛莫知于何底止也　江势至京口颇下丹阳一带运河每患浅练湖高据欲厚所潴而时泄之可济缓急　黄河自兰州入中国五千余里至开封界不为患决溢惟开封大名居多二府地夷斥孟津而下无山冈束隘且土疏善崩又下流所受巳多旁无渟潴而河身易淤冬春止丈许其湍驶不能遏固势也古黄河周定王五年徙砱砾始失故道汉而下徙决无常汉武帝时巳通淮泗宋太宗时始入淮自是南北交注今河水全达淮入海一道自开封兰阳县赵皮寨口东南流由杞县睢州宁陵归德夏邑宿州下符离桥出宿迁县小河口至清河县入淮乃嘉靖七年新开赵皮寨口今盛流一道自赵皮寨口至宁陵县南入涡河经亳州蒙城怀远县出荆山口之西开赵皮寨口今由焉一道自仪封县北折经黄陵冈蔡家口缕水堤入梁靖口出徐州小浮桥下清河县入淮其梁靖之行自宋初今流渐微梁靖以上至仪封北乃黄河东行旧道此三流之南又正统十三年徙开封西北荣泽县孙家渡口入汴河至寿州入淮弘治二年塞三流之北又新开榆林集口经虞城县砀山县四口冲出萧县出小浮桥今塞又正德四年决曹县单县直冲沛县出飞云桥今塞又嘉靖九年决单县东北流冲出谷亭运河今塞又弘治二年决荆隆黄陵冈口经曹州濮州出张秋运河今塞河南防河堤湖广防江堤南直浙江防海堤一决而鱼其人今日之事土势岌岌人力言言　海运三道初元伯颜建议自上海刘家港入海经扬州海门黄连沙头万里长滩开洋沿山山奥而行抵塩城县历西海州东海县密州胶州放灵山洋投东北路多浅沙行月余抵成山计水程至杨村马头一万三千三百五十里至元二十九年朱清等陈便道自刘家港开洋至撑脚沙转沙觜至三沙洋子江过匾担沙大洪又过万里长滩血沙放大洋清水洋黑水洋至成山过刘岛至芝果沙门二岛放莱州大洋抵界河口其道差径至正十三年千户殷明畧又开新道刘家港入海至崇明州三沙放洋向东行入黑水大洋取成山转西至刘家岛登州沙门岛于莱州大洋入界河口舟行风信有时自浙西至京师不旬日比二道尤便　通惠河元郭守敬议开引昌平白浮村神仙泉过双王荅榆河引一亩玉泉诸水进都城绕至通州置闸以宣节之后渐淤废嘉靖间御史吴仲议修筑立五闸闸置剥船六十每米一石减陆挽费银四分五厘岁省漕价十万余两　雷州直出海中有围洲周广七十余里内有八村专业采珠　各省土田惟贵州无顷亩册应办粮差各于土官下緫行认纳　淮以北土无定亩以一望为顷欺隐田粮律条未之能行也江以南户无实丁以系产为户脱漏户丁律条未之能守也　苏松常镇杭嘉湖东南财赋七府经界正而赋均惟湖为最圩无定亩赋逐户开常之弊久矣官田粮重苏为害不可胜言嘉之征邑各不同积储殊寡于六府迥不迨焉　在京各衙门俸米出苏常二府緫约十万余石其白米尽派苏州　湖丝绝海内归安为最次德清其次嘉之崇德桐乡杭之仁和此外取于四川保宁又顺庆之南充渠县广安蓬州亦次之而山东次之河南又次之应天太平宁国镇江广德五府州以兴王之地全蠲赋不征近节议亩派劝米今至四升　杭州种族自南渡时至者故多汴音凤山门尤逼真以宋宫殿在也　广州无京觧至不能自给官俸取诸琼州岁以万计雷州无京觧正德后并免廉觧广西无京觧军饷取赡广东及福建海北之引塩湖广之行粮南赣衡永之塩税　天下运船凡一万二千二百有奇原设厂淮安造者十九临清造者十一近移临清所造于淮安各顺所便窃意山东緫遮洋緫当于临清便江南上江緫当于龙江关　云南土官非有沭府令牌不能调虽丽江每自大沭令至即虔纳　广西左江兵不可用可调惟右江土官喜于见调兵人日米一升计价月可一钱俱为土官所得兵自赍粮且献名倍役数以矢见粮给　北虏食腥膻夜目不明睡则沉熟可乘故被虏者每窃马以逃但为头墩哨夫害以报功　中都无城有陵在故以陵为城城可无设如得城则于陵守力疏又以临淮城辅之可援应　定海一潮下舟山起陆八十里至沈家口出港十里许至乌家口出莲花洋半潮至普陀　自安吉独松关陆路至杭城元大军取宋路　自杭由长兴之金竺关入南都为快捷方式　朝鲜贡道自鸦鹘关由辽阳经广宁过前屯入山海关日本贡道自定海关经浙省过苏扬至淮安临清迂曲之行以示中华基势　会通河元至正二十六年开漕东南之粟罢海运始元漕至济宁舍舟陆行数百里入临清卫河后由济宁开渠直抵临清复于兖州城东筑金口坝竭泗水注济宁以胜其高洪武二十四年河决原武黑洋山漫过安山湖而会通河乃淤永乐九年尚书宋礼浚通之十三年复罢海运又用老人白英策筑坝戴村社遏汶水东入海令尽去南旺乃赖其利元亦曾引汶亦借黄河为济而近来患在于河一至而淤且熯旱泉微反欲引黄河以济此河引之至而来之盛则又不能自胜其势禹之顺水之性而今若以逆焉则此河之不可常恃虽有善者不能必也近又有引沁之议河东池塩成于南风地在中条山阴洼局蒸燠熏成激荡造化自然所结所患水少则池暍生硝水多又气澹难酿调摄之计又在人事故雨漫而多或入北河浊水及东黑龙潭硝水皆大害常浚姚暹渠以泻五姓湖乃得　兵法圣贤不漏之学心体全定则随应普照所向无不克　兵之制始于轩辕其道贵一曰一者阶于道几于神故谓握奇盖言一也以天地风云为四正龙虎鸟蛇为四奇正以出兵立老营以为家奇以御敌设阵势以为战风后轩辕之臣乃司兵故谓风后握奇经正者所常居握而运之其惟所余之奇奇随时应用零出而不二故谓余奇　李筌言曰兵犹水水因地以制形兵因敌以制胜能与敌变化取胜谓之神庸将以教习之法为战敌之阵不亦谬乎宋儒有不然其说盖筌能言其意所以轻迹古法云善用兵者教正不教奇　古名将李广窦婴祭遵李绩等皆极廉约不私财故蓄惠不倦爱士能得其用这是世人命根此处得则我之根培于御人得则人之根益培根根相培造化日盛　请诸乡先生立社会疏切念志士不以出处易学仁者不以人巳异情达人不以远近弛事壮心不以老少改力豪杰不以雅俗贰念况今际明时处善郡当无恙之身励归田之操而盛忘年之风如我湖不少槩见者乎故倡不可无和事不可独成 【枢】 也晚昧深为是惧谋之楝塘南苕二君二君曰约时结社寔予同心因属枢居府城道路之中先为举事其事岁二会在春秋二社日当事者给馔治具先期一日到会所既会次日乃散会之所任当事之便枢今八月十六日奉候于岘山浮碧亭风雨无辍公私俱置众寡不拘后先绎来出入任意供具不华一取相观之益一勿盍簪之疑一温知旧之情一申乡曲之欵一寄登临之兴是会也止折简不邀止长揖不拜止隐服不冠止论说不哗止陶情不醉止盟神不祷恳愿俯临共成雅集辛酉湖涝岁大歉人情汹汹众问曰先生何以不向人道苦先生曰古制三年耕有一年之积自己酉被荒迄今岂淂怨天尤人众曰贫家每岁不彀用乌能例古先生曰大则大用小则小用大有大积小有小积古人量入以为出所以盈缩登耗均停近多务繁文浪费只顾目下乃量出以为入故一遭歉乏便涉狼狈　论春秋乃性命之书春秋为赏罚之书非也无其位而寄空文于荣辱之间乌乎得也谓褒善而贬恶亦非也圣人明道于天下而欲以虗名动之可乎孔子之作春秋也所以立教也不淂行道于当时虑后学之求其依归而不可得也而至理不容有言则又难于先备以为周行之示于是即易阴阳之化消长吉之实而假世象以章之所以阐其玄以通之者至矣然犹虑夫中资之未能遽以晓也乃复以当时行事之粗迹一折衷于性命精微之宜使知道必恊于中而人心本体之灵达于今古而不昧是故春秋是非之书也以别理欲而决王霸成治乱兴衰之由者也大中至正之矩无过不及之学损之而自生其惰也赘之而自肆其情也委之而自遏其明也紊之而自罔其迪也故春秋与易通无显微精粗本末之判也　以上俱唐先生枢着

　　六

月到天心处风来水面时大丈夫不可无此襟怀海阔从鱼跃天空任鸟飞大丈夫不可无此度量振衣千仞冈濯足万里流大丈夫不可无此气槩珠藏泽自媚玉韫山含辉大丈夫不可无此蕴藉　阳明先生曰有善无恶者心之体有善有恶者意之动知善知恶是良知为善去恶是格物

　　七

恭题
龙亭库壁
本朝令甲在外文武诸司遇
万寿元旦冬至及
太子千秋令节则陈　御座于中堂陈卤簿仪卫于两阶戺幄中设亭亭绕龙文餙以黄金其中大书阙宇以象
天子临见群臣之座习称为　龙亭长官率其僚属吏民望拜庭下升而祝降而嵩呼仪节视　中朝无二直竣事之后　令甲不着奉安之所以故诸司往往杂诸器物置之居积之库而库又率在堂之两傍失居尊之体间有别建以崇之者盖亦鲜矣隆庆己巳乌程李乐来令新淦行礼之余喟然叹曰　君父之尊犹天也乃以其虗位置之堂侧而吵吵臣子顾抗然居中以听邑事仲尼过位之训少而诵之今安在哉邑之缺典莫斯为甚乃相隙地建屋三楹其前为门缭以周垣扁曰龙亭库专为奉安　龙亭之所而幄帐卤簿从焉视　中朝所称銮驾库者虽大小制殊殆髣髴其意矣翼趋进而观之曰此不可以觇政乎世之居官者惟无敬　君之心故其所临之民　君之体也而不知惜所行之事　君之政也而不知供所司之法　君之令也而不知守所掌之财　君之所需也而不知节诬上行私坏法乱纪皆自一念之肆发之耳今乐于　君之虚位且知敬而尊之不习于故常而特为之计如此固宜其令淦未三载而善政种种莫非导　君之惠以布之民也他日位益隆代　君之责益重亦惟无忘此敬而巳库在邑治之内学士君子鲜造焉而间有事其中类皆胥徒之贱翼惧其不足以知此而例以建制之末视之也故特表而着之库创于乐筮仕之年十一月成于次年之春正月其旁并收邑之图籍以杜侵毁亦式负版之余意也隆庆辛未十二月新淦县儒学训导姚翼题

　　八

新淦县新修城隍庙记
古先圣人神道设教明有礼乐以维民生幽有鬼神以司民命冥显虽殊而其佑世安民理则一也是故御灾捍患悉载于祀典坊庸表畷咸列于八蜡凡以其有功于民也而况垒上为城堑土为隍蕃庶所聚政教所出国以之藩民以之卫则其赫灵显化受命于天造福于民有非常祀所可同者此城隍之神所由起也县之有庙则见于李阳缙云之记然止称吴越有之则唐制未达于天下也宋欧阳修云天下皆有而县则少则宋制达于天下而诸县犹有缺也我朝
太祖高皇帝洪武元年加以封爵府称公州称侯县称伯三年　诏定百神之祀皆革爵号独封城隍为鉴察司民之神郡邑建庙视其公厅以为高广有事于山川则合食于坛有事于厉祭则主祭于中令佐莅政先与神誓朔望行香次于先师夫名山大川万古称飬民之功者也神则配其亨先师至圣万古称教民之功者也神则同其敬令佐司教飬之任者兢兢然尊礼致肃岂非以神之保卫民生教飬所基而不可以或慢矣乎淦据豫章上游当虔广之冲为江省要邑则其高城深池保障一方藩卫亿兆丕着灵尤非他邑所可同者庙在学宫之左岁□就圯祀礼不称隆庆己巳吴兴李侯来令戡邑廉公节俭凡诸税羡纸赎及省约公费之余则合僚属庭封之以葺百废建尊经阁修练公祠创官店立邑仓将修庙而庙适火侯曰此更新之会也乃彻而新之高广如式宏丽过昔费出于官而民不知庙成命邑人朱琏记之琏窃惟城隍卫民而设者也其神则惠民而立者也列代崇祀则以其有功于民国家肇称则命以鉴察司民是庙其神者凡以为乎民也不致力于民而能致敬于神者惑也侯之尽心民事一芥不私百废具修节民之费葺神之宫远得夫圣人神道设教之旨仰体乎
皇祖重民制祀之心是庙之新神必罔怨罔恫吾意其风马云车而来驻斯宫城民固国而永妥其灵矣乎古之事神者思其所依思其所嗜城隍之神所司者惟民则其所依者亦惟民所主者正直则其所嗜好者亦惟正直侯于神所依者爱之神所好者得之其所以克当神心者不但穹窿其栋宇焜煌其丹垩而巳故锡福下民者神之理也昭崇庙貌者神之象也李侯得其理而因以新其象后人瞻其象而可以思其理则侯之永庇于淦而淦之徼灵于神者其与斯庙相为终始也哉侯尊名乐字彦和别号临川以戊辰进士高等筮仕董役则典史李汝秀及老人陈辅李夫敬等工始于己巳九月讫于庚午三月外设重门中为正堂前有拜亭后有寝宫缭以周垣翼以两庑斋宿有室庖省有所俱所当记者云
隆庆庚午孟秋邑人朱琏撰

　　九

新淦县学新建尊经阁记
学校建尊经阁制也学校遍天下而尊经阁不槩见非制也忘本始者弗修急簿书者缓修畏劳费者忌修而泮藻不泽爼豆不餙又未闻以课吏焉故为治急体要不随时变化之士或罕觏之噫势也亦意也新淦学旧无尊经阁隆庆二年郡理唐公舜钦视邑卜明伦堂后创建之然栋宇仅立弗葺弗备再岁不治当寻圯三年夏乌程李公领令至茹絜怀芳节用爱人睹前政阙绪亟图修之结重屋列门窓二进计十间周缭石垣翼翼殖殖与明制称工始于五年十二月朔落成于六年正月望乃蠲日率师生奉
国朝颁布经书秘而藏焉阁之下垲洞达便诸生肄习其中一日因学愽姚君翼征松言纪诸石拜手扬言曰
皇明列圣稽古右文秩官育材表章六经敷锡之德意何殷盛也孔子曰畏天命畏大人畏圣人之言夫大人莫尊于君父圣言莫大于六经六经之言皆发挥天命引翼民彝之具也世师弟子知所以尊天即知所以尊君父矣知所以尊君父即知所以尊六经矣三代之学所以明人伦也君臣父子夫妇长幼朋友之道具在六经犹日星然多士诵法先生躬行君子俾孝子忠臣真儒善治相待而成所为贤有司敬君爱士之报岂渺小哉按郡志载淦文献世有哲人昭代在实录者张太史之出处以道练中丞之忠节不群胡司成之文行振世陈司寇之耿介绝俗诸余嗣兴之士咸彬彬焉有其文质盖紫淦金川毓为仁贤其陶镕淬砺积渐章彻非偶然也诗曰执柯伐柯其则不远淦之士惟视其武熟趋之耳矣侯为政廉不刻物仁不惠奸守官不殉俗造士不先华虽更仆未易指陈松也得夙通于绍介故睹记特详如此且将告世之学与仕者曰士君子欲为尧舜之佐周孔之徒也察于三畏之旨斯可以语尊经矣侯名乐字彦和临川别号隆庆二年进士敦五伦修三畏在任饬旧日拆新无限兹举其一焉盖大且重者
隆庆壬申仲春新喻刘松汝贞拜譔

　　十

新淦县重建便民仓碑记
天下事多敝于因循而成于明决世之言政者孰不曰居成者易创始者难事可以仍旧贯焉吾焉用改作为也嗟乎天下事将任其颓敝而不为之所耶此庸俗之见非所以论豪杰也夫国之设官以裕民也官之子民以体国也事有弗便于民而仰□国计吾一任其颓敝而不为之所国与民将焉攸赖哉我
国朝财赋取给东南江之西当三分之一淦为兑粮者约三万有奇旧有仓曰便民者在南门之外以贮一岁之入而发运于江盖其事甚便岁久圯坏当事者惮于兴作每岁入则贮于舟敛发非时稽察靡悉于是巳有侵耗之弊国课稍亏民大称不便久未有所岁己巳浙临川李侯来莅兹土既悉其弊则慨然曰兹有司事也顾旧基巳圯且在门之外尤有未便视城中有基旧为藩司分署上官驻节不常司可无设请于当道以建新仓又虑工费无从乃捐在库四差诸色暨岁派余银共计叁伯有奇鸠工计日不扰于民不愆于素经始于隆庆四年九月落成于十二月计为屋伍拾肆间而颜其厅曰体国裕民凡岁之入时而贮时而发奸无所容岁课无损民始大称便走书属震记之震忆昔在胶庠读书湄湘之上当岁运时见舸船鳞次洲渚担者负污属道舟人喧集有若渔猎所谓旧仓者鞠于蓁莽则叹其时未有以处之者兹二十年矣邑非贤侯顾见有异同或犹未尽烛其弊间有欲任其事又或惮于上议不惬工费靡措则委而去之如傅舍取给一昔昔足矣何则意见之未明而行之未决也侯治邑仅二岁其它德政班班无论即此举罔疑罔滞积数十年所难者而一旦行之若无事然此其才识若悬鉴以照毫发无隐若神剑以运千里不留上以体国垂经久之图下以裕民贻子惠之爱其视随时迁就累岁月以愽华显者可同日语哉今
国家轸念元元财赋为急侯且不日内召俾在廊庙经理天下庶务了然一心运而行之无不如意所向其裨于国与民益宏且深兹可预卜矣夫破拘挛之见而成不世之业者豪杰事也享无穷之利而颂之不敢諠者邑士民分也震兹弗敢诿是用告于后之人其尚念兹举也时尔贡赋毋或后先慎尔出纳毋或耗损其有弊也循而葺之无废坠也以仰称侯体国裕民至意斯举也尚永永有赖哉隆庆壬申二月刑部广西司郎中邑人朱孟震撰

　　十一

新淦县新修飬济院记
尝疑周礼忧民布德虽医疕除骨比烦慁之事靡不曲至而独恤飬孤老经不专见然观文王治岐先四穷故可见古之圣人不忍于其民之不获也恻怛恳悃惴惴予辜或不暇任人如此　我朝法古为政损益之天下郡州县治令各设飬济院籍民之孤老残疾者宅之宁宇时其衣粮生有飬终有藏流惠九有无穷巳时诚
皇仁令典也郡县百执事固多奉
主上德意间有高视阔步之夫旁睇不省大吏过者或问而不察此所以王泽壅阏而实膏鲜流也新淦飬济院旧在大南门外二里许岁久屋颓令尹浙西临川李公览之蹙然抡材鸠工鼎构之凡四十间缭以周垣固密倍昔一力一金不妄勒罚作始于隆庆五年十月讫工于六年正月成之日孤老扶携蒲伏欢沸如雷一日介书入喻道故且曰惧日月久莫志也请记诸石松乃喟然叹曰古圣人之爱民也非臆其腹欲焉始与之也亦非臆其腹恶焉始除之也即天地生物之心求其所以生之者以左右民而巳仁人君子得百里而君之其于鳏寡孤独颠连无告之民使之饥食而寒衣朝暄而暮息脱夭札沴疠之菑者亦不过因天地生物之心以补造化之所穷以释圣人之所病如斯而巳于乎此李侯置院之工侯之心必然而不可巳者也语曰一根百叶一实万食言种善则生施德则胜也此室未作时侯尝忧四穷月粮不继也曲虑愽计置官店于要岁取任金接济给之关白当道着为定式语详文移碑中繇此言之此室不作四穷蚤德侯矧此室又作完密哉他日财成天地润泽生灵即此方寸有余地矣侯在淦洁巳信心无毫发干鬻缘餙之私法所欲锄击豪无避巨奸无昵近法所欲循拊众所弃必治众所忽必理大要嗜古修出流俗类此松罗溪野人也闻邻国之政欲执简而书之久矣斯役也谬辱之故不敢以不腆辞侯名乐字彦和湖州乌程人隆庆二年进士董役者老人陈辅其志与才皆能善事侯心也得附书谨记
隆庆六年季春吉旦新喻刘松汝贞拜譔

　　十二

散筵　有仕归田鞅鞅识者晓曰仕宦犹赴饮也有酒数行主人意不在客醉而即止者有午饮至晡酡醺而言归者有秉烛尽漏酩酊大醉而后巳者总之无不散之筵也然酒数行者宾主尚醒成礼而去至若酩酊者恐为酒所使或有詈殴而散者矣不如蚤辞之为愈也　刚折　老子之门人仕而请于老子老子曰若刚则取祸不可焉门人曰君子以刚为贵敢请所以老子曰夫齿刚而先缺舌柔而存木之生也其条柔软而枯槁也枝则硬直故刚强者死之徒柔弱者生之徒也　尚严　马之日就鞭羁者稍加之策则见影而驰历崎径如越康庄矣其不习者脱卒然加之彼必惊奔肆出则有泛驾而佚尔故御民者不可一时弛法子产曰其次莫如猛知言哉　不祥　子墨子见齐王曰今有刀于此试之人头倅然断之可谓利乎王曰利多试之人头倅然断之可谓利乎王曰利刀则利矣孰将受其不祥王曰刀受其利试者受其不祥曰然则战孰受其不祥王思久之曰我受其不祥遂止伐鲁　防邪　郁离子曰奸人之于人国家也一且不堪也而况慕効之相承乎腐肉之致蝇非特尽其肉而巳矣蝇生蛆而蛆复为蝇蝇蛆相生而不穷夫何以当之是故君子之修慝辨惑如良医之治疾也针其膏肓绝其根源然后邪滛不生　救急　梁武帝城且围亟矣尤聚讲老子臣有谏曰今有人焉边豆静嘉肴核维旅方执爵献酬雍容于堂序之上而火起寝室则将以为勾客乎抑火乎必以为且火也君当是时何暇治老子为　浪传　宋人日令一人汲水于里许巳而家掘井自喜而语人曰吾掘井似得一人里闾逓相传谓真井中得一人也而闻之宋君君召而问之宋人告以故君曰嗟夫传言之误若此宋人曰君门寥远指贤为不肖指不肖为贤皆类此也宋君曰然　残异　子车子之豭其色粹而黑一产而三豚焉二则粹而黑一则驳而白恶其弗类啮而杀之决裂其肾肠而后止其类于巳者字之昫昫惟恐伤也淡玄子曰世贵同脱勿同即父子相噬若仇敌矣矧交乎可畏也　轻敌　陈王涉以秦乱也有轻敌意愽士曰臣梁人有阳由者其力扛鼎骨腾肉飞手抟毚兽国人惧之一日嗔其妻左手建杖右手制头而笞其背妻恚而撮其阴由竟仆地夫以勇夫而劣于女子手者轻于无备也　厚望　子华子曰齐之憔瘁甚矣功曾不一二古之人而求治过之则何以哉穷乡下里其为丛祠也不过于酒脔肉之操而巳其所以请福者曰金玉满堂大小康宁 【千仓万箱】 足诸市利所挟持小所祝望者厚神其吐之矣　独醒　士人有絜絜独行而被黜盖甚不平也识者曰以子之行黜也固宜夫群饮而醉嚣一人避席去之众必奋臂而呼牵其裾惟恐后相与投辖巨觥而争饮之令酩酊而后巳何则惧其独醒也　掩瑕　夫素丝之微颣也染以为玄黄黼黻则可以荐于朝庙白璧之微瑕也镂以为瑚琏敦彝则可以享于神明大厦之腐栋以之削而为椽则不知其朽高岗之枯竹以之织而为笼则不知其枯淡玄子曰世有卓荦之才以小过而弃者悲夫　终迷　昔燕市有善酒者沉湎终日夜巳而病入肺脏去死无几所亲规之曰病亟矣无巳为糟丘之鬼乎其人大悟始断杯酌见酒辄推而去之曰毋溷乃公为也未几而唇脗焦枯郁郁无以遣乃自解曰试小尝之无伤也巳而大嚼如故遂不可药而死　极反　挫锋子曰物极至则反火之将烬也其焰必冲水之将竭也其流必驶木之将败也其实必繁钟之将毁也其声必震故体将僵者先亟奔佚心将迷者先察锱铢　豚饵　语云贪夫死利哉卫人钓而得鳏其大盈车子思子曰子何以得之曰吾始下钓垂一鲂之饵鳏遇而勿视也更以豚之半肩则吞之矣故高爵重禄皆豚肩也世之不为鳏者希矣　执迷　邾子以恶谏而亡奔于道谓御曰吾以贤为人所攻御曰臣里鄙人跨驴之市觏姜谓产于树市者云土所产鄙人弗信曰如若言当吾以驴予若否则若所售姜予我质之行道之人谓土所产也市者携驴而去鄙人张目曰即失驴然姜终树产邾子大惭　逄知　田翁得宝玉于田所以示邻父邻父绐为恠石归置庑下是夜光照一室田翁家大怖以为真恠而速弃于野邻父无何盗之献魏王立赐千金食上大夫禄为常夫宝一也勿知者弃之为恠物知者窃以受上赏然则贤才亦顾知与不知者尔　修备　晋伐虞虞公曰吾享祀丰絜神必据我无虞也宫之奇曰吴乡人患蚊入市货药驱之有道士黄冠者曰若持吾符归而悬之蚊即息踰于药乡人喜而听之蚊如故也谓道士谬巳也往而执之道士与俱而察焉曰否否吾之符悬在帷帐即验子悬诸壁若之何止今备不修而听于神吾恐虞不祀矣　性习　虎豹之生文章未成而有食牛之气鸿鹄之生毛羽未传而有翔霄之志性也狝猴之舞应节鹦鹉之语若人齐女工于剌绣襄女工于织锦习也　甘秽　昔蜚廉氏有二马一者朱躐白毳龙骼凤臆骤驰如无终日不释鞍竟以热死一者重胫昂尾驼颈貉膝踶啮善蹶奔而散诸野终年肥遁是以凤凰不憎山栖蛟龙不羞泥蟠君子不苟絜以罹患圣人不避秽而飬生　妄药　夫无病之人少有不和当静摄自愈不可妄投以药石稍寒而投以热则火炽稍热而投以寒则水泄水火相搏则元气日耗遂成沉疾而难于救药治国家亦犹是也弊不极不可以轻变　反神　老子曰聦明即用必反之神谓之大道故人之死也藏骸于野委其形于外也其祭也祀之于室存其神于中也知死可以知生矣　易浊　老子曰盆水若清之经日乃见眉睫浊之不过一挠即不能见方圆也人之精神难清而易浊犹盆水也故曰勿挠勿撄万物将自清勿骇勿惊万物将自澄　大匠　楚王为台材巳具矣召群匠之良者而计之群匠咸环待于陛砺斵锯持尺绳视其材而将斧也一匠独无所持窃俯仰周视默然若有所思恍然似有所度众皆目而笑之楚王曰此大匠也卒用之而台成混沌子曰古之大臣不动声色而奠我王家者其此之流与　以上俱述赘札庐州太守所著原不书姓名

卷之八


　　一

里中陈桂月先生 【观】 司教亳州与寅友某别数年某转嘉禾学谕桂月先生子文奎年十余岁家贫不能延师往某衙读书其内人有二子视陈子犹子朝为栉发夕为整衾凡食饮衣鞋悉与二子无异焉僚友谊敦可为右今绝倡而桂月先生遣少子远游非脱洒旷达何以有此

　　二

夏六月按院临湖余访茅鹿门翁翁舍其寓舟居也问故曰被归安将房屋固封以待他郡邑官至余问县有帖子来不曰无帖畧无忿愠不平之气时范司成同往余曰兄若以身处之不知怒到恁田地司成曰余信不如也又一日董宗伯宴茅翁及余座客某众中呼茅翁讥其好利而不自揣度则好利之尤者也翁付之　笑不荅故余常服茅翁器度迥不可及其享上寿宜也

　　三

予为童子入乡塾蒙师训其弟子往往多读小学孝经迨予四十以后读者鲜矣至晚岁又见有袁黄四书 【黄进士嘉善人官兵部主事】 全不用朱夫子注又见涂抹四书凡圈外注全涂抹其正注学庸十涂一二论孟十涂四五嗟乎若当
二祖朝　　　服上刑奚疑所以然者末世人不善教子急于进取故妄为简省而不顾竟不知其有一字不容增损者在也

　　四

余戊辰举进士谒古和雷先生先生时为少傅工书矣训予辈曰吾壬辰中进士时每同年四三人共一寓所一室置二床相对而寝出入骑马间骑骡今若辈一人一寓所必独力雇骑与膴仕不异吾甚骇之不知有何俸禄侈用到此

　　五

里中唐少华虞曾官中翰家亦中产　不至甚乏童仆一日余过访之留酌呼其子国柱不去请郑阿叔来 【静沂公也】 柱应之无难色俄而静沂至予窃羡其为贤子弟云

　　六

吾乡迩远人家子孙贵显其祖父未有不始于笃朴俭约者董浔阳先生之祖不识湖州府偶及见问这大墙门是何人家父封翰林编修字良仪平生欵客未尝设馒头一日施西亭宪副访之亦止设卷蒸座客咲曰董良仪馒头一生吃他不成矣他如沈果斋翁 【鉴】 夏云泉公 【儒】 及予先赠君不相约而从俭如有品节限制然盖俭则杀生少用度节为天道所默佑故子孙并发云

　　七

分宜柄国子世蕃炽恶延吾浔上纪明斋濂训其子馆宾二三载而纪亦未尝不通宾客却以礼义自闲严氏败分毫无累无议可谓士之善守其身者乎

　　八

予侄妻党某生好亲近父母官所至父母官必爱之试必首案高等自以为胜算也予语之曰秀才只不可得罪于提调尔若亲爱相厚非宜彼不以为然无何蔑视法纪自投宪网并秀才亦不可保且有大费子曰人皆曰予知驱而纳之罟擭陷穽而莫之知辟其生之谓乎

　　九

郡邑正官分廵分守皆得据所见施行移风易俗赖之若曰地方积习如此不必更张便是无志向的人杭州三天竺及西湖诸寺院春二三月任妇女烧香遨游寄宿僧舍莫之禁戢万历癸卯春按察佥宪何公 【湛之巳丑进士南京留守籍无锡人】 特加严禁妇女行及关闻风而止孰谓世道非贤人君子所可挽回者

　　十

京官主考各省　先朝行之今日复之未见不可若止为士子作弊而设此差则莫若仿江西廵按邵君陛内外帘皆用朱卷足矣且京差所费不赀揭榜之后多招物议累害门生不如仍旧廵按专掌之为便也　有一山人曾读书者余方在礼垣时谓余曰会场事余有一妙策公可上一疏问何如曰大主考两公不必言其同考诸公请如吏部升官事例每位各拟陪一员以凭
圣裁庶可以防奸止嚣余曰汝山人说得我若说了便做个痴给事中贻笑士大夫矣

　　十一

上饶杨止庵 【时乔】 久矣在告一旦赴南太仆丞任道经吾里纶巾布袍步访李子于东皐之上李子随后访之处一客航中有同行二三人非儒生盖流也时馈余止茶二包敦朴简淡之风市人初不知其贵显也贤矣哉

　　十二

赵康靖公 【槩】 与欧阳文忠同修起居注文忠意轻之他日文忠被诬康靖上书曰修以文学为近臣不可以闺房暧昧之事转加污蔑臣与修踪迹素疏修之待臣亦薄所惜者朝廷大体耳公之厚德视睚眦之雠必报者奚啻天渊

　　十三

不佞令淦临江府学岁贡生坊牌银五寸两出办于淦不佞当拆封时如数兑下固封一日下府置之箧中方抵寓贡生来谒出而予之人有言此举省贡生浮费可四五金为民父母皆能推广此心民岂有不被其泽者

　　十四

二十余年来士子作文变恠不必言矣凡公府告示余一日偶出城得见之词古意深仓卒不能句解若令细民仰读何以洞见官长心胸余不知其何意

　　十五

万历二十年间江右王给事 【如坚】 朱光禄丞【维京】 二公以谏
上立储为民归相会于浙之西湖余先具饭欵之用豕肉石首二味二公坚辞豕肉止用鱼下饭其怜余之贫不应至此景象亦清奇矣哉

　　十六

友人施太学蒙常言地方凡聚众至百十人以上不论事之巨细皆不当随众混人其言极为有见万历三十年冬北直长垣县地方作义勇武安王会人众不知其数想乘骑杂沓至伤人百口以外可鉴哉事闻邑令时以公出仅议罚俸而官无恙三十一年吾浙金华地方作神戏闭门拒客俄而火发死者凡八十二人六人踰墙获免

　　十七

分宜严氏之藉没也吾乡钱公 【贡】 锺公 【继元】 皆以抚按之委与监督焉入其邑乡党亲友咸曰
朝廷处之太过若不以为罪当者何也分宜止流毒缙绅而害不加于近地也如掌家永年素见亲幸然见士大夫虽卑軄亦必叩首不敢长揖何等有礼不知相君家仆皆然乎否间有不贤者放利而行播害必自近始乡党亲友十有四五切齿之而难作之时欲求人之不幸其灾不乐其祸焉可得也

　　十八

吴江令张公 【明道】 嘉靖十年前人物爱民若子守官如水时有督粮佥宪临邑颇多需索公吐词太峻促渠去佥宪骂公公亦不让至欲辞官去上官坚留之乡宦某完钱粮每遅公在席间缚其掌家者至具完始得释中贵私人择邑中诸富家诬以他事欲恣厚索上官俱不能制公痛责数人囚之戒以后次复来必笞至死其人哀恳纵之去果不复来迄今七十余年人谭及者无不思慕痛快立有专祠祀之

　　十九

徐凤竹先生 【栻】 常熟人廵抚江西余为淦令每入见必问民疾苦而于征收事尤惓惓焉先生令门子持一小手折余有陈说实时手书余还邑不多日而先生文移巳行各郡邑矣初见命坐整椅余不谙整先生座在下先生曰我座在上命茶余只作揖而饮不行跪他日同诸同官饮茶俱先行跪先生皆不余较也其开诚廓度如此

　　二十

余为举人时见乌程令蒋公问地方有贼否余荅曰甚多现有惯贼某在县狱蒋问何以不饿死予为具述所以得供送状别去不四五日蒋命狱禁绝其食而死焉迨予为给事及归田相见邑大夫则问民间事者绝少矣夫不佞不改其素亦未尝以私恶陷人地方贼人恶人或相对面讲或移书相告邑大夫又若见信予者绝未有见之施行而衙门吏胥则其言反易入而深信何也时移物换当官者另自一机局使然也

　　二十一

六科初选命下后科中即有仪注一帋送来内开拜部院大臣在宅则拜不在宅投帖即上马不得守候良久予性拙恪守之一日访太宰则见诸同寅列坐而候又一日途遇一尚书路直无可回避只下眼罩勒马闻尚书不悦他人处此必造门谢过余不然此余所以佥宪而出也况科场一疏甚忤大老虽欲不佥不可得巳

　　二十二

安分身无辱知几心自闲夫知几心自闲这工夫不易造诣安分二字人或可勉强学得人诚不安其分其间便有万千受累里中一市人自看得能事不肯让人一日恃强骂了廵司官廵司官只得忍他去不久又骂一典史被典史打一场毕竟丧其身命此非不安分之显祸欤

　　二十三

孟尝君薛公食客常三千余人狗盗鸡鸣二人其効劳报德颇是难得更难得一个冯驩每事献忠逆耳不谀顺薛公薛公若无驩时结果也不见好可惜今日士宦家也称有门客来不过逄主人之意成主人之恶而巳学得冯驩十分之一也少

　　二十四

杜静台先生 【伟】 当每月朔望日必以絜凈帋书
至圣先师孔子之位八字正衣冠面北行四拜礼仍侍坐移时方做工课弟子问故先生曰可以为收放心一助

　　二十六

归安陆贞居 【隅】 令江右大庾庾人府吏有宠于太府其父曾充隶前令竟延作乡饮介宾公至召隶且命穿乡饮巾服来至剥其巾服入库笞二十遣之此时太守尚在郡也自是郡邑乡饮严肃不敢滥赴公后改令高淳以高淳食无鱼挂冠归

　　二十七

元世祖像既彻今尚在帝王庙门首土中人有言其不当彻者余曰不然只杀我文文山先生一事这条命尽是饶得直是无仁心的　子彻之有余辜也岂可与自古帝王同列并祀

　　二十八

士大夫当断不断最是误事之大者余在告同年史君 【朝铉】 来□□当酷暑病疟□□诸同寅拘故事开宴欵之而史不固辞余访之睹其颜色病甚且曰小弟明日上省余危言止之不听省回不旬日而故矣佥闽时同年蒋君知建宁能举其职苐尊人止生渠一子家人来报病欲辞官去诸当道不允之余余曰当道止有为地方留贤未有促兄行者须兄自断尔卒弗断事亟遄归尊人故弗及视含殓也初在淦同年李君理刑吉安亦苦病犹承上司委出查盘遇之于道力劝勿行不听不一月而故夫三君之所遭不能逃命虽断亦故不断亦故然君子见几明决即死也讨些从容处置而忠言不见信柰之何

　　二十九

张江陵初政不无操切之意然却有一可观南科给事余懋学极论其操切之害为民去耿楚侗先生时在闽对余辈曰何尝是操切自我看来还是操而不切旨哉言也　张江陵丈量田地之议不可说他不是他意思尽是向好只有司奉行的大约不善区处所以害了许多百姓他只说清查浮粮假如吾桐一县原额应办粮几万几千某都某图粮不亏额不必量今一槩丈来丈去徒费精神而豪奸巨室大肆欺隐代书算做了一场大卖买何可尽归咎江陵得

　　三十

项少参 【笃筹嘉兴人】 官南考功柄京考人称不私又官北职方能守法不阿苐不诡合于江陵仅转东广少参出公家事颇巨少与予师沈梧山先生 【几先】 同笔砚先生寒素士也公有女嫁先生子为媳竟忘其贫超迈时俗之见回不可及

　　三十一

嘉湖间时俗浅见凡祖父客死其柩皆不入室何以故子孙云冷尸入后人不利也然则子孙为利而逐其祖父祖父为不利而不得入其所创之居可哀可笑甚矣吾邑钱正郎槐江卒京邸其子梦得梦传迎柩入屋两家自槐江故后寝昌寝隆绝无一毫不利岂不足订千古四方之迷哉余谓二子此举违俗从礼便是家道兴隆之象

　　三十二

沈亚卿少吴嘉靖六七年间为诸生当时提调官与诸生体统尚悬绝后官亚卿回闻提调官上任诸生有通贺仪者不胜惊骇予曰何止于此诸生具花币贺太府余甞目击之矣至万历二十年后提调官呼诸生相契厚者之号诸生安然受之而忘其为非此惟桐邑为然恐他邑或不如是

　　三十三

余馆浔中及见钱姓号石崖者家可二三千金尔顾画船歌童演戏出入声闻邑侯至签极繁解户不三十年子孙产业荡尽至赁房栖故居水滨足为侈靡不安分之鉴

　　三十四

司空刘清惠公 【麟】 僦居长兴富室黄氏欲聘其孙女为媳公不许公之子竟许焉女既归黄黄氏舅姑以其为司空孙也百凡顺所欲崇奉太过司空故而渐衰媳巳不堪矣厥舅督其子读书太亟闻詈媳于闺阃之外媳亦不逊未知的否若谓舅有新台意断断无之也自是刘与黄构讼黄遂以通奸家人事诬媳状属归安李令公令托友人周君密访周受黄贿以有奸报令令信之讯间拶刘氏指刘氏不胜忿忿奔赴廵道诉不纳乃出袖中刃自触其咽喉而死刘小姐死节世遂传名舅竟谪戍事在乙丑之明年范司成未第时好游曾过长兴访黄之侄不甚加意乃黄氏则隆礼事焉心感之乙丑值高第其冬奉差还黄不无殷勤之礼黄方系狱求司成一言保外度岁得从所请若其初事在李则司成毫不与闻也朝野不察司成卒受污蔑非天下古今之大冤乎近复有四明屠君 【隆】 上陈太府启至谓黄氏子从乱命不胜悖谬之甚嗟乎士大夫处交游辞受词命之际信不可不加慎矣李公名松壬戍进士北直隶大城县人

　　三十五

余尝自恨气质粗劣语及时事辄多忿激不平一日谒文贞徐公 【阶】 公曰吾松往时廵按临府则四府节推偕至本府太府作主欵之而僚友陪席其四节推亦未尝荅席也乃今太府而下各伸欵四节推又各伸荅凡为盛筵者十以一倍十所费不赀每送下程用燕窝菜二斤一盘郡中此菜甚少至赂节推门子市出而成礼焉语间击卓盛怒恨欲复其故不能也文贞公道学温粹论事犹然则予之愤激不平不足为恠矣　吾浙方公 【廉新昌人】 知松江乡士大夫招饮公曰公等只用水菓酒殽不过五六盘方敢赴多则不赴一时士夫相信俗为丕变盖公素有以信于人致然也

　　三十六

赵监庙素有羸疾或教之曰服鹿血则愈赵买鹿三四头日缚一枚以尖铁管插入其肉间少刻血凝满管乃止鹿日受此苦血尽而死赵果肤革充盈徤饮啖晚得病遍体生异疮陷肉成窍痒无以喻必以竹管立疮中注沸汤灌之痒方息终日不暂宁两月而卒

　　三十七

余闻之长老有云嘉靖初年分廵官临桐邑邑令为蒋某由甲科分廵在司而皂林河下又有一上司经过蒋迎之分廵开门令不候巳而大怒命皂加责令曰知县处两难之地非敢慢老大人倔强而罢时府节推南君在邑亦出皂林相迎分廵怒曰知县掌印官不得不出汝何故也出命皂责竟笓五板南不久擢南道御史去分廵因此告回嗟乎嘉靖初年去今未远也分廵得以朴县令节推而下官不敢违逆其时纲纪士风振肃槩可见矣今日下官即有罪求上官震怒者亦不可得凂行责哉或曰邹彦吉 【廸光无锡人】 知黄州府曾欲笓黄冈令以诸府佐下礼求觧而罢然则邹当乎曰不知邹发怒时中节与否未敢以为当也　杨公承芳 【继宗】 知嘉兴屡临各邑邑令舛错朴责以为常此亦长老传闻之言然此天顺间事也

　　三十八

吾里侍御钱君 【梦得】 自京还由嘉兴太守王公 【贻德广西人】 过访止用下程仪一两此外毫无洊加之礼使一涉世情人处之恐非一二十金不可王公盖近日郡守之特立者　亚卿少吴沈公 【应龙】 被论回籍寓居湖城乌程令张公 【冕福建人】 止用下程一副及菓盒酒相拜绝无花币盛仪后亦不闻其开宴盛欵此嘉靖乙卯间事

　　三十九

楚侗耿公抚闽出廵兴泉二府余同二司诸丈送之门外止用行李二抬虽非奇节亦见简约之风

　　四十

里中陈静学先生 【序】 中永乐庚子科乡试不佞及见试录察使一人居首监临由监生廵按御史次之布政司又次之盖时尚执法故臬司尊重如此取士一百余名每一行书二名其俭朴贵楮细书成文之风可想也

　　四十一

里中张公 【正】 以贡为蕲水令陈公 【观】 以明经止官广文张囊橐颇充田宅颇富陈终身清约颓然一小楼而巳四十年张之子绝嗣且无卓锥土而陈氏书香不绝隐隐家业渐起天道福善祸滛诚然哉

　　四十二

士大夫名节虽贪污无耻苟不至毙人杖下也坏得有数惟是足恭曲谨降志辱身阿附显达以求好官如宋赵师睪林间犬吠之徒败坏不知到恁田地

　　四十三

寒山拾得即普贤文殊菩萨其诗句时有忿世骂人者想亦只是要人学好心肠不是修行工夫未到犹露圭角

　　四十四

天下土音皆真唯苏松不真何也少年各尚纤巧而自立其说也天下哭死皆真唯嘉湖二三百里失真何也牵扯生人事多而哀痛绝少也可恠可笑

　　四十五

古今甘贫之士尽多状元及第如罗一峯先生 【伦】 至瓶粟常空对客坐谈心能不动其天质学力恐不在颜子之下荐三大臣劾三大臣气魄亦自浩然先生生长江右贫瘠之地地位既高而乡党亲友亦少以财货蛊惑之者故益以成其高若吾东南地方则风气元带些富贵态来况成人之羙不成人之恶者甚少所以全靠自家站立得定方成贤士大夫

　　四十六

乡饮酒礼说　唐虞夏之世飬国老于上庠飬庶老于下庠夫老一也而国老庶老异其名飬老一也而上庠下庠殊其所其文备其义深矣我朝稽古定制郡邑岁举乡饮者再义兼夫尚齿尚德而僎宾介主之位列焉不知何年何人作始郡邑僎位大都以丞处之席各欹斜不正不佞筮新淦凡六主乡饮则尝六仍其陋然而心窃疑媿弗自安也顷从司马敬庵许公 【孚远】 商之公曰
高皇帝神圣主也何事不讲求精密顾令乡饮大礼紊乱无章至此耶断断乎其不然也远慨习而不察着有乡饮会通一编当奉尊览编未及恳适阅中丞张虎东氏 【卤】 所校刊
皇明制书 【即大明会典】 弘纲细目无所不备而乡饮酒礼之文具矣首律仪次酒义若日月之有定位四时之有定序昭然秩然不容以私意僣差也监于成宪中丞以之立言破俗司马有焉均于世教有补余因锓梓呈之郡邑大夫尚冀一洗陋习以佐　昭代文明之盛治乎此虽不佞之上愿而不佞亦何敢必也万历壬寅冬十月呈湖州太守及桐乡县今皆改正

　　四十七

内外官考满照例得蒙
圣恩封赠臣子之至荣也赠者行焚黄礼考
会典并无本县正官至乡官坟上朝服主典焚黄仪注近年唯嘉兴郡县有之不知何据想初时曾有巨卿家行此郡邑承奉偶一为之今遂习以为当然耶　嘉兴郡伯赵公 【瀛】 丙午试儒士巳而又试童生余皆在试中乡大夫士未闻有开揭子弟姓名求进者况受他人嘱以求利乎郑端简公极口赞叹赵公详见年谱

　　四十八

嘉靖壬戌会试余同年祁君 【鲸】 北上途遇同年二陈公 【俱四明人】 谓祁曰春中主考定是吾乡元峰袁先生论语题定是事君能致其身年兄须先着意务要做得好吾乡钱锺二公同舟同作同中榜二陈亦同榜祁竟下第隆庆戊辰二月初余访章丈稷峰 【礼会稽人】 问题章曰论语题难料中庸坐定舜其大知也与快去做余竟受其益章同榜中式三公者开心见诚不少隐讳登科一念视人犹巳其贤于人远矣

　　四十九

吾邑沈宪副 【烝】 先为济南太守以贤能最称延吾里中张秀才 【王化】 训其子自德州登陆入省德济南属州也其它县不知凡几张身所经历州邑闻太守所延师俱请见有馈张谨守礼法一切谢绝不相见不通姓名其志操可云不凡矣予喜而书之

　　五十

余尝寓　京师崇国寺元旦见两廊僧来谒住持长老下拜住持端坐而受不荅礼余讶之僧曰旧规如此国子祭酒司业奉
高皇帝监规堂官作揖亦坐受不知何人改而荅揖焉马孟河先生 【一龙】 为司业始复之余受业亲觌也马先生而前马先生而后难言矣

　　五十一

余为童子时见同邑钮姓子随母改适沈姓长为诸生继父以讼事谒郡伯赵公 【瀛】 生随其后口口称父亲赵公曰某汝雠人也何以称父为此论在六十年前有之今日非惟百姓不知而官府亦不复道矣

　　五十二

余初仕为淦令家兄辈以余不理会民事欲请一老主文同行余曰主文在衙焉保其不生事吾心先为所牵罣这官何以做得畅莫若只如秀才赴试不知主司论题出处只仰屋猜作浪做终无大害不意三年在官无夫罪戾叨行取以出强近日友人作令雇主文行者十有四五非惟无益而反有害甚至讦讼成大狱可惜不知慎始之道

　　五十三

人一有急性便会轻喜轻怒轻喜之害小而稍缓轻怒之害大而且速齐家治国平天下都着这一字不得唯用兵不然

　　五十四

俭德之共羙德也世人只患不知俭不能俭今人一俭人便诮让轻鄙不知何心吾湖素以俭名自有诸大宦家一变而侈靡无筭中人家仿之甚至立破历历可数余当嘉靖庚戍入泮亲友作贺有遵古例用白金五分者今邈乎不可追矣惜哉

　　五十五

庖鳖鲙鲤虽古人所不废予守广信建昌太守王介石来谒饭之席出鳖王君咲谈曰此物不当食余问何也曰知府在良乡庖人曾剖鳖腹中有一戴纱帽官两皂傍侍知府目睹不但畧似人形而巳盖鳖交都于水面窥见船中官皂遂感而肖其形如此由此推之鳖之为物大约不食为宜夫鳖且然至于宰牛之惨非他物可方况食之屡屡中毒河鱼亦然可不戒乎

　　五十六

余在闽中时大座师石麓李先生罢相家居且有太老先生之丧同年宦闽者凡五六人约具候具奠而欧君以书来报分用二十金许余复之曰读来教吓倒穷酸弟不能与欧君不悦责余首其议余为大削之各分五六金毕事余同麓先生本房座师也时为祭酒一日以书候之用闽丝二疋延平推官姚子余先生同乡也知之白余曰据推官愚见老大人此书不如空致为妙二丝殊令发嗔怒尔余不从大约今之仕宦在地方则以地方之财致情所亲所尊余为分别公私公则用地方之财私则损俸薪之积虽违众不顾也

　　五十七

隆庆戊辰三月蒙
上赐恩荣宴于礼部每席粘诸进士姓名于上余初入而识之及拜诸大臣礼毕走席则诸席所陈品物一空矣盖棍徒皆用口抢去莫之禁而虗靡
朝廷盛典此必有任其咎者可慨也当入灾异志

　　五十八

家有仁义道德则其富不骤其贫不促自然气象悠长若无仁义道德则其富也勃焉其贫也亦忽焉不佞盖屡有验之矣　友人内子赴京奴仆众盛有力者雇骡雇驴得其所矣一奴司烹餁非漫游者乏力竟步走三千余里随行主人不之顾是岂有人心者所为乎此所谓家无仁义道德其贫忽焉者也

　　五十九

近地一二百里间主人有丧亲友吊之七终则主人必登门拜谢予却疑之所谢必尽富贵家若贫贱者足迹恐未必遍及也况此谢于礼无考无据宋人未见有行之者予以此意反复对许敬庵司马言之敬庵止谢郡邑治我者及平生师事者他友苦不肯信然谢郡邑止当拜于大门外投帖即去近日必欲衣麻入内与有司觌面为亲又不可晓

　　六十

礼有以多为贵者有以少为贵者差之些微不得吾湖仕宦拜郡伯入延宾馆坐候郡伯轿至二门外下则仕宦出二门外迎之同入是以宾迎主非主人迎宾之意余固守不出二门恐于礼为正此余之所以因老废礼而不入郡邑也

　　六十一

福建省城林公 【春泽】 正德甲戍进士官至知府子应亮官至侍郎侍郎子如楚乙丑进士官未艾余佥闽宪林公巳一百二岁建有人瑞坊牌生平尝食松梅丸老不绝色欲九十前生女身嫁之又见产甥卒之年一百五岁天下固自有不衰老者吾乡饶裕之家晚年举子其兄弟族人便指曰抱异姓者将以利其有乎然却有一等人实抱他人之子不顾紊乱宗枝甚是无识见不谙事理

　　六十二

新淦黄仁山太守予作令时年八十余矣府回便道访之留酌供茶供馔皆子弟在学者儒巾蓝袍服役未尝以耻此吾浙士大夫家所未易有也

　　六十三

宋学士陶谷曾于太祖前诬诋人行致不得其死厥后谷虽令终而传记有言其尸棺为人所残毁者岂天道报应锱铢固不耶

　　六十四

少年挟妓宿娼固非羙事然娼妓业巳堕落吾特不能介守为其所摇惑尔若良妇人女子一片真心原无瑕玷而用意用计用财以挑迷之此阴隲最大造物之所不宥灾殃之所必降者后生可以知戒矣

　　六十五

郑端简公 【晓】 嘉靖癸未甲科至辛丑凡十九年矣以吏部副郎作会试同考仕不躁急可见
世宗朝尚有古意今人若有端简大学问十九年尚为副郎定然怨天尤人闷闷成疾何以后面有大结果　万历间陈禺阳为掌科两进会试作同考只此便见不退避处后面受了亏所以古人重辞让

　　六十六

吾镇二府何公 【挺】 必欲符民间义米贮常平仓作官米以邀功于名巳是差了然犹为义米也乃代之者夏公 【尚忠】 恶其琐屑申分守道将米价三百余两分贮乌程桐乡库备荒义米竟改为库银不知卒然岁凶分银分米孰便孰不便孰贱孰贵天下大可咲之事今亦不知其银存否下有此申详上有此批允世道苍生将焉攸赖

　　六十七

里中马姓者幼儿四五岁两手用银镯餙之其族人贫无赖者哄之荒野间杀而夺焉贼不及到官自尽君子曰是亦父母者与有罪焉

　　六十八

不佞在淦三年以地方事用地方财不知凡几何自初任以至考满自巳身上事止庚午秋七月布政司差吏请入廉赏吏银五钱考满一纹弗费也由省回县亦不见士大夫下顾称贺逮不佞归田诸令君考满差人赴京皆云费五百金得之乌程袁公面语亦然若繁文绸缪教官诸生上舍俱迎至北新关塘栖则唯吾桐邑变恠可恨

　　七十

倪子良问心之精神是为圣苦于提掇不起柰何先生曰用志不分乃凝于神思之思之又重思之思之不通鬼神将通之非鬼神之力也精诚之极也精属水神属火古谓精无人神无我无人者自析之道专无我者所用之化遂精一有人则易流流则散神一有我则累私私则滞精散乃乱于思神滞乃溺伶志其要皆失其心之官也通于先生之旨则飬主生生之道备矣

　　七十一

正道如刀口上立差过一些便是异端而无所用心者不与焉孟子愿学孔子虗明中正天道本然之实乃是正学杨氏以为我求心墨氏以兼爱求心许行以齐物求心子莫以执中求心告子以强制求心淳于以言语求心孙张以功利求心白圭以省用求心这便各有所著孟子辞而辟之以明心体之大一自小即非正学近世只知斥佛老不知异端不在佛老亦不在世俗凡人乃在学道而有著者或以节操或以文艺或以简退或以任事或以讲论或以和同或以孑异其气魄足以移俗其声望足以流风其兴味足以集事为正道渐增赤帜而人莫之知要其归昭的于小物而不能充其量垫湮于意见而不能存其主摽猎于肤毛而不能入其精所以尧舜之道孝弟而巳无别等伎俩孔子之道忠恕而巳无外面工夫原是平等法门易知易作骇之以难闻之谈故天下无真知矫之以峻烈之事故天下无实行尧舜孔孟知有吾父母生吾身从而亲之兄弟吾父母所生从而爱之吾之有是生夫妇以为配君臣以成治朋友以辅德从而义之别之信之推而百姓夷狄禽兽草木凡肖形宇宙皆吾一气从而仁之爱之根苗既植畅茂油然尽此道于心之谓忠推此道于心之谓恕若学术不正便泥于所著只要行自家心愿便令此处颠倒错乱所厚者薄

　　七十二

里中一友人邀酌此友兄弟三四人余入门即语之曰令兄辈不妨同坐主人先实不邀其兄含糊应曰家兄不在俄而其兄自外至曰舍弟不请我我闻老先生在故来陪主人大不快此同胞也又一同宗兄弟余馆浔中时辱其兄相邀有弟不之请弟刚而滑者扬扬挥扇自外来语意亦类前而狂主人大不快陪酒不及平生之半竟沉酣不省人事家人扶进嗟乎惜半卓酒馔出丑至此凡今之人可以饮食细故而不慎哉

　　七十三

诸进士观政九卿衙门
祖宗固有深意盖欲堂长司僚与之朝夕试以事观其人之端邪能否或文学政事风节慈恺所宜何任以时上之天官天官准以为铨注也今之观政者东西两房分坐终日嬉笑剧谈何尝试以事来三月二十日间分拨各衙门至六月二十日取选去并进士面孔不识认的尚多何可以言知人此　先朝今日得人不得人所以悬殊也

　　七十四

余读书古山虗谷杨道人畜一犬咬人道人缚之斋房卓间日夕谆谆教之曰汝咬人我必受害今后再如此我当卖汝屠狗家受刀斧鼎镬之惨不可如此意恳言切旬日后解缚狗竟回心不复咬人呜呼可以人而不从谏不信谏不改过反此狗之不若乎

　　七十五

伯夷叔齐饿死首阳古今第一等奇崛人宜乎嫉恶太甚然却不念旧恶何等宽恕今人但怨人且不问自巳招致如何只管怨去不觧直到死而后巳只当痴迷一般可惜可惜

　　七十六

嘉兴太守郭公 【应奎】 一日上司副宪驻驿郭入见副宪公偶阅文书出席相见觉遅郭呼门子下曰上覆知府无久站之礼竟出宪副公对少府以下力自白非作意复相见两公皆前辈人风味也

　　七十七

天下大坏极敝不为南夷北虏也不运道不通也不为水旱频仍客问何等人坏之曰非礼之礼非义之义大人之所不为者举世乐为之又况姑息之仁穿凿之智错杂并用将
祖宗纪纲法度一切倒阘如何教天下不坏得

　　七十八

林退斋先生 【云同闽人】 嘉靖丙戍进士官至尚书临终子孙跪膝前请曰大人何以训儿辈先生曰无他言若等只要学吃亏此三字即五祖忍辱二字有味乎其言之也从古英雄只不能吃亏害了多少事

　　七十九

彭越既就诛敢有收瘗者族高帝之禁令非不严矣栾布非不知之也而使齐还乃奏事越头下哭而祭之埋之此旷古以来忠臣烈士假令宋室道学诸公值此不知作何区处

　　八十

廵抚之设洪武前无有也
太祖不欲以重臣合典钱粮兵马永乐十九年敕尚书侍郎都御史少卿等官十三员各同给事中一员廵行天下是谓廵抚宣德间令廵抚官每岁八月一赴京议事盖不欲疏逖以悬机重景泰四年统差都御史其意尚在执持风纪有故则入参庙议而握毒之柄则有司存自是则曰整饬曰提督曰总制曰镇守又复以兵部尚书侍郎之职兼都御史百寮群将俯首听一人之谋似于兼制少疏故复以廵按权杀之然表里异同病痒或不相关其司锋镝者每掣肘不能自尽天顺间石亨曹钦请罢廵抚正德间刘瑾取回廵抚皆不为无意

　　八十一

余少及见蒋恭靖公 【瑶】 入郡太守郑公以下送至大门外公傍站西向太守以下面比同揖其仪畧如师弟子然此嘉靖庚戌年事固太守之重公亦公之能自重使然也公器度能容一日施琏川公在座里中有□□者呼公名詈及二门将至厅事骂尚不绝口也公命家人曰若醉矣勿较　语若骂四品以上官有罪后勿如此琏川叹服

　　八十二

嘉靖甲辰余从沈冶村先生于密印寺弟子凡二十余人朔望必群集面试次日分等第粘之中堂诸生虽年长在学者必呼名晨揖先生先生止回半揖先生有母舅朱姓者未知礼却于甥舅分甚严一日来看先生先生面北恭拜朱西面傍立稍举手不荅揖也今也或是之无矣

　　八十三

沈巽洲先生 【塾】 子壻钱继修 【士完】 官南吏部先生为友人唐子贻之书称继修止曰吾子不似俗套贤坦某某云

卷之九


　　八十四

乙卯同年钱君 【锡】 赴会试道病卒于闸河之莲儿窝其兄 【镇】 庚子举人同行遭弟丧殡成礼访窝中大姓有戈者求借一室停棺戈不但诺之无难色也开正门延棺入家人俱为衣麻及次年而返古道厚德戈殆罕其伦匹焉

　　八十五

鄱阳刘姓者初未尝贵显也某祖业医术里人某病用药调愈之其人贫甚某又济之金若干弗索偿病愈者有山地若干巳而欲售夜梦神语之曰此刘家墓地非他人得夺也某又用高价售之葬其父母生子即仕为柳州太守嘉靖戊戍会魁 【洵】 予郡二守 【治】 都御史 【应麒】 皆公之后人也刘遂为鄱阳着姓科第代不乏人

　　八十六

苦节之士虽贤人君子也学他不得南昌太守丁公 【应壁壬戍进士山东寿光人】 予为令江右目见之治会省首郡剸繁绰有条理堂上堂下莹然清人犹勉强到得唯公澹薄自持衙内经月进豕肉不过二三度宰生绝不也此岂人之所易及哉当以豪杰定其品格

　　八十七

晋人落魄不拘如刘伶酣饮荷插随后曰死便埋我此于死生甚看得透乃王子猷雪夜访戴及门而返曰乘兴而来兴尽则止此虽带得些脱洒气味然亦有何高处至千载而下人犹喜谭士君子喜谈此等事便是好奇作恠之渐非世道之幸也

　　八十八

沈镜宇亚卿 【节甫】 言嘉靖初年以前廵塩侍御按浙乡士大夫止送侍生帖不用治生此盖传闻之言也虽未当理亦见前辈称谓不苟晚近世恤刑监兑相与亦有称治生呼老公祖者谬矣

　　八十九

古人重身教所以大学云其所令反其所好而民不从今日试院先生出示必言举子文字如用佛经老庄语者不取据余目见中式文甚少然何尝无佛语老庄家言至序文必言平正通达务黜奇诡然奇诡至不能觧读者中式甚多故天下文体大坏皆所好所令自相违悖致之也后生小子看这样子焉得心术不坏

　　九十

许敬庵亚卿 【孚远】 督学关中入境登华山山有三清殿及陈搏眠像处皆于主峯有妨碍即日命县官毁之其果断刚决与胡颕经畧广东相似余问希夷似可免荅曰希夷祠本山别有故亦在毁中

　　九十一

民间风俗淳浇这机括下边全看着上边举动吾乌程有里人父死巳葬年余乃诬告亲叔打死其父令不察准词竟穵尸检之毫无伤痕也这等人子虽未必当拟极刑然亦轻恕不得今当场父有剥尸之惨子不蒙笞责之辱岂惩恶劝孝之道可为湖下一大灾异事

　　九十二

余性拙闇不能悟佛理读佛典见释子亦不喜今世士大夫相聚大都讲些堪舆话又说些星命学此是有益之事独是谭禅若以为必悟禅而后人品始高者余以总不如讲孔孟之道于身心性情尤平易亲切

　　九十三

董懋德与余相处日久其人所不能及处尽多不亲僮仆不骂詈僮仆不鞭挞僮仆不谀客不慢客大者事继母最孝于尊公行事必极力救正力不可为付之慨叹而巳可惜家奴少驯谨一二事得罪士大夫尔

　　九十四

荒镇徼天之幸借重祖台下车以来恩威并着盗贼知辑苍生巳安枕矣若蒙谢署长兴台驾久驻何福如之颙望颙望敝乡春蚕一事事之最大者柰何十年以来民间好利心痴本无桑叶多收小蚕意图叶贱可获大利一旦高价则委而弃之河水凡一筐该蚕百千命十筐盖不知几万命十筐以上不知几万万命蚕无辜也杀之不祥其伤天地之和召灾致疹有自来矣今谷雨前后正收蚕时也万恳祖台出示豫禁有仍前不量力计桑临岐将蚕投水者许诸人首告重治庶地方相警而太和之气可回矣其它种种欲言统俟面竭　右启尚少府公祖

　　九十五

吴昂海塩人弘治间进士任福建方伯能玉其守时适有反狱之变方面被害者多贼独廉公不加害归田值邑令某贪甚一日访令邑前坊牌有牧爱二字出门公呼令曰老父母坊牌上何以书收受二字谑而箴也令色惭嗟乎今之不收受者鲜矣然欲如吴公之面箴于时非宜于言巽或不可乎

　　九十六

唐先生常言天下事贵在处分不在激烈吾乡严尚书 【震直】 道逄　建文君只吞金自尽便了却君臣大分何尝贻累父母妻子宗族来此所谓善处法也里中唐进士 【世济】 令福建宁化采矿内臣高彩入其邑先遣人远迎复厚礼欵遇内臣上下俱悦投剌平交身不屈而道自尊贤于他邑前亢后卑多矣况宁化因此独得免税所省民膏不赀又有足纪者乎

　　九十七

唐先生将终之前一二年治具于木钟堂邀门人仕宦者数人为一席闻教乐与焉时有某宅差家人见先生下跪扣头先生深揖荅之巳而又命自巳人仍跪叩头谢之其敬主及使如此　先生未尝口谈人过是日不知缘何谈及董公 【份】 顾公 【震】 谓董曰官至尚书至贵矣端阳止应在家同儿孙泛蒲觞柰何不惮劳亲谒郡邑送节谓顾则曰子静本是封君可惜做得太早了盖二公皆先生门人得以训诲深冀其闻而改之也　又一日论及早涝先生曰遍天下皆乖戾之气乌得雨旸时若　刘南坦司空清奇高品能令人竦然起敬然先生不深取之谓其非中庸学问也弟子问故先生曰长媳入门初见偶有元宝一锭 【五十两】 在箧出而予之不二三年娶次媳值空囊数金弗能也若用五十金时念及次媳便当节缩预计何厚薄悬绝至此　先生宗侄将为贾苦于无本商之先生先生曰汝往市中问许多业贾者其资本皆自巳有之抑借诸富人者乎侄还白十有六七借人者先生曰富人有本只欲生利但苦人失信负之尔汝未暇求本先须立信信立则我不求富人而富人当先觅汝矣

　　九十八

唐荆川先生自登高科后声望大震先后按院屡有馈先生坊牌值者先生悉辞谢不受今仕宦有几位辞谢上司馈者开口便议先生　余师唐先生屡应　诏合当补官先生亦有喜色尝云情愿做个典史不愿做翰林编修嗟乎其抱不伸其词可哀矣荆川先生久高卧巳而复出人亦议之余谓先生出也是立身行道何可议得其出为廵抚御倭失策此是可议处　唐先生着宋学商求一卷凡宋室以道学鸣者八十一人悉加品题有韩范不及富欧富以事功胜不及宜也乃欧文忠苏文忠皆不与先生之微意可推矣二公固以文词胜者耶
陈抟　　种放　　高怿　　李之才
聂崇义　　黄晞　　徐复　　邓孝甫
张举　　谯定　　张咏　　韩琦
范仲淹　　胡瑗　　孙复　　石介
周敦颐　　程颢　　程颐　　张载
邵雍　　司马光　　王安石　　郑谯
张九成　　陈祥道　　李觏　　刘安世
吕大钧　　吕希哲　　朱光庭　　李吁
马伸　　杨时　　谢良佐　　游酢
吕大临　　张绎　　尹焞　　孟厚
侯仲良　　周行巳　　苏昞　　刘安节
胡安国　　罗从彦　　李侗　　胡宏
胡宪　　刘勉之　　刘子翚　　刘清之
王苹　　李郁　　李衡　　朱熹
吕祖谦　　张栻　　陆九渊　　陈亮
魏梃之　　蔡元定　　黄余　　李燔
李方子　　黄灏　　张洽　　廖德明
赵师渊　　杜知仁　　陈埴　　薛季孟
程迥　　陈傅良　　叶适　　李道传
杨简　　真德秀　　魏了翁　　何基
陈淳

　　九十九

先生之学大则参赞经纶微则闺房琐屑无不讨究无不体贴其教门人弟子亦然一日言及濯足曰人有教人濯足者不知父母生我二只手作何用盖教人濯足也是一件肆志事纔肆志便渐渐流于怠荒故不可不谨也况富翁公子又有教妇人濯足浣体者乎　杜静台先生曰天生我二只手自家尽好着力不必全靠家人亦唐先生教之也余令新淦庚午蒙刘按台 【讳思问河南孟县人】 召入秋闱先五日前同官十余人皆列坐阅诸遗才文卷公真率老成人也间有门子不在侍时公亲手向阁板上自取文卷盖按院中之大破俗调者公差满首荐余越八年公复廵抚福建余再为属官造册延平相与凡二十日余时具殽饼入院聚话公出二子拜余嘱余日后青盻且手抱一幼儿呼余曰临川此我前年所生公年尚少母自诿也惜予尚未有以副其望云

　　一百

立志是为学种子期王而王期霸而霸试欲行十里若行十一二里便觉倦十五里便觉厌二十里便病以其原志不及也所以凡事必志以行之但中间邪正小大又贵辨志古人为学一年而离经辨志今人且未说辨的工夫只求有志者尚不多得志于道德功名不足以累其心志于功名富贵不足以累其心其不累者以志各有在耳志于富贵民斯为下今之志富贵者几人试观世上人孰不欲富贵毕竟求而不得何也情分气散未尝专志于求耳其心热事缠只一时意兴所发一心鸿鹄随物有迁朝立夕仆今日立明日仆今年立明年仆殊非贯始终等夷险合表里之道不足以言立安望其济即如人欲富专于取利欲贵专于取官有发舒而无翕敛譬之天行四时无元气以为之本立志是植此元气元气既植开发收闭自然生出许多节序岂有岁功不成佛家所谓婆子气道家所谓结胎皆能实用此道不谓吾儒辈乃甘心玩愒岁月猛省猛省
古时气化厚人不易偷后世漓薄之甚胎骨里巳带病痛加之以积成俗态过眼即移举心成学古人胎教少仪小学又荡然不存而世教不明义外风炽欲不泊溺盖难矣所以世间人都不肯挺然自做人都是吃别人饭穿别人衣说别人话行别人事客作自主翻覆乾坤间有小□主宰得其影响者便得手勾当辏泊轩昂次亦小成家当人生澜倒不振是诚可哀也　张子建问道大难弘不能一蹴至谁何以为从入先生曰道理平平妥妥可知可行至简至易中庸其至矣乎只是日用常行中而庸者便为极至道理人却不肯知不肯行看做天来大海样深的殊不知这个天则昭然自在乃因骄心起便飞扬而上吝心起便卑堕而下躁心起便纵放而前怠心起便廓落而后侵心起便攘据而右恃心起便委顺而左奇心起便索隐行恠巧心起便机械变诈所以中庸不可能若种种心俱泯即是平平妥妥的即是察乎天地但这种种心从久积习难得消磨排遣故道不明不行其或念而图之又出入悔吝脱缚交胜不得光凈打迭故学不易成　此三条皆先生所著刻木钟台集中余读之晚故失列于述

　　一百一

君子一言以为智一言以不智况士大夫初言官其举动尤四方之所瞻仰者万历癸酉山西某君与余同入省垣不一二月即论吾浙王阳明先生伪学阳明先生固未易轻议而
主上初登极事軆必有切要于论阳明者余谓此疏可无进也

　　一百二

当官者衙门固欲整肃而用刑尤贵得当当之一字即孔子所云中也若不中令人何以趋避有一等偏责衙门人自谓严治然衙门人独非苍生赤子乎陶渊明戒子待童仆曰彼亦人子也须善遇之此意可以治民束下

　　一百三

徐文贞公 【阶】 嘉靖癸未鼎甲官翰林编修以议大礼谪延平推官公如初仕为推官者然在任留心民事剖决刑狱暇时廵阡陌问疾苦行属邑咨贤否与今迁谪诸公迥异时耶人耶

　　一百四

有官守者不得其职则去有言责者不得其言则去此去全属自巳身上内省之学专而恬退之风着也今去全属主爵者罕见有说自巳不得当去及先几早去之人

　　一百五

不佞甲午年自警　朝里官多做不了世上利多取不了古今书多读不了亲友事多管不了闲是闲非听不了频频收拾身心好辛卯小像自赞颠发蒙茸颓乎其容既似江上之渔翁峩冠大带谭时气雄又似缙绅之巨公尔曾叨大夫之禄耶胡然而屡空尔有□辔之志而不遂耶又胡然而坦衷今人其居与俗通古人其心上皇风

　　一百六

宋时官制最善者举进士必先除县尉最不善者不待三年考绩屡升屡降士大夫历二十载有为官二三十任者何以求治　本朝洪武中第三甲进士俱选县丞亦宋邑尉遗意可惜行之不久　正德初年二甲进士初选尚得为御史今行久任知县推官愽士行人等必三年外或六年而后补御史给事中又不轻任人之意也

　　一百七

人臣有分职无分心唯职有专责则心随之而异用尔孔子尝为委吏为乘田为中都宰何尝择官而仕万历间闻有知县选为南道御史者大负不平之气直于吏部堂上忿争太宰不闻上疏区处其量真同文潞公娄师德矣

　　一百八

宋室诸君视臣下真有家人父子之意然律之君德以刚为主则胥有失焉野史载丁谓廷试名在第四人谓不悦上曰甲乙丙丁汝正该第四此等话但愿传者谬误若果真岂朝廷上所宜有耶王荆公自恃多学可以转移世道却视得神宗柔懦径情自用巳□不臣之罪矧奸恶如桧欺弄其主罢李忠定倾岳武穆又士论之所必诛者哉张江陵天分尽好事业也有几分可观只一日上□内扬自巳辅相庶几小康　陛下不欲用臣则巳如欲用臣云云似有唯其所欲而人莫敢言之意这心肠这笔端何以令人心服无议恐皇天后土亦不佑之冥冥中也

　　一百九

近世末俗有大恶大不义之事而巳不知其非人亦不以为非彼妇人视之似若以为当然而不媿者何也主人之于仆媳是也痛省痛省然亦有因是而亡身被弒者岁岁有之万历三十一年癸卯山东兖州知府某临清州守某皆被弒緫之不出床第之事

　　一百十

孟子七篇道性善本仁义称尧舜发前圣所未发功甚巨也其吃紧为人莫如夜气二字最唤得人醒即行盗之人清夜□□□心萌动所惜旦昼牿亡嗟嗟凡民无□□□曾口读孟子过的何不猛想

　　一百十一

孔子不取听讼而贵使民无讼使之一言有许大源头工夫在先文王所以使虞芮质成也不越此道今日非奉
勑旨明文不知谁人作俑倡为息供二字原告硬中需索被告悉如意即具息到官官一切准允不加详察虽抚按衙门贤者在上犹然甘心为之嗟乎此劝民好讼之妙术余不知其可也

　　一百十二

士大夫看得迎送一节为细故竟忘却律条有禁止二字又有牌行禁止而卑官失迎及迎弗远者往往蒙盛怒鞭挞此不知何意万历间吴江令遣丞迎一过客天寒结丞堕水莫救死匿故不以上闻若在
祖宗朝恐难逃于根究也

　　一百十三

莫之为而为者天也有所为而为非天矣因材而笃者天也笃之不因其材非天矣日月风雨露雷霜雪皆天也有私照私被非天矣官以天名俾人可求可测是谓自小其天　万历甲辰大察考功郎马公 【大儒山东阳信人】 质直详慎大寮不能干以私有一县令不軄守廵两道庇之公去令并处守廵两道入　觐诸公还具言其事如此可不谓难矣哉

　　一百十四

狄梁公 【仁杰】 廵按江南所至滛祠悉毁之止留大禹吴泰伯伍员季札四祠武三思妓素娥有殊色梁公请见之忽失所在堂奥中如闻语曰某花月之妖梁公正人也何敢见焉嗟乎为人不可不正也如此夫

　　一百十五

余尝与董懋德游　京师
天坛颇知道家嗜利自来无漫然留客者戊辰观政与胡年兄同在礼部一日午后胡忽约二年兄过余云游
天坛去余问曰何人治具决当怀金许以行胡曰兄任行不必问二兄亦不言意谓道家必留欵也余勉随行道家一茶之外更无留意乃空腹往返四十里事虽微亦冥行取困之一端欤

　　一百十六

蒋恭靖公 【瑶】 与中贵人会勘民事中贵受贿欲死被诬者公潜戒行杖者曰我命汝笞数多汝须勿重其人死我亦死汝辈被诬者巳而获全中贵大悦而罢先辈员机应物类如此

　　一百十七

宋王恭武公 【德用】 勋名盖世中丞孔道辅等因事论劾遂罢枢密出镇复贬官知随州久之道辅卒或有谀公者曰害公道辅卒矣公愀然曰孔公以軄言事岂害我耶可惜朝廷亡一直臣尔士大夫服公雅量

　　一百十八

王沂公 【曾】 状元及第还青州郡守遣父老娼乐迎之近郊公易服乘小骑由他门入遂谒守守惊曰方遣人奉迎公何为遽抵此公曰不才幸忝科名岂敢烦太守父老致迓是重其过也太守服其远器李子曰沂公特幸而当宋盛时又幸而青产故得遂其高雅尔若产吾东南则在千里外戚属邻里凡欲求媚纳交者必蒲伏蛇行孔道为塞公即欲变姓名从他城门入焉可得耶览今思古重有慨焉矣

　　一百十九

用明于内者见巳之过用明于外者见人之过见巳之过者视天下皆胜巳也见人之过者视天下皆不如巳也此智愚所以分欤此言可为终身师座右铭

　　一百二十

寇莱公年十九举进士时太宗取士多问其年年少者往往罢遣或教公增年公曰吾初进取可欺君耶高大学士 【仪】 尝教诸进士曰减年入齿录嘉靖辛丑以前无此事近日始有之诸子慎勿为卒无人从先生之言者致齿录与同年叙会大相矛盾恬然不以非呜呼何恠乎人品不莱公若者比比然也

　　一百二十一

宋太祖初仕周世宗于澶州曹彬为世宗亲吏掌茶酒太祖尝从彬索酒彬曰此官酒不敢相与自沽酒以饮太祖古之人臣即细事亦不欺其主如此后太祖卒大任彬岂无试而漫用之耶

　　一百二十二

滕公 【伯轮壬戌进士闽建宁人】 官浙廵抚时妾生一子夫人在家公卒于官归衬夫人不贤甚誓欲杀妾及子衬未至砺刃相待素无疾一夕忽奄逝母子得无恙焉盖公虽有长郎而不谙人道说者云此天不欲斩滕公后也其事稍与宋刘元城所遭相类人皆异之

　　一百二十三

包孝肃公家训云后世子孙仕宦有犯赃滥者不得放归本家亡殁之后不得葬于大茔之中不从吾志非吾子孙凡三十七字子孙皆押字其下吾嘉城钱怀苏公 【名同文】 癸丑进士初仕为祁门令官至太守清贫如洗又不寿殁后其父□之将葬地售之他姓或有传其毁尸市柩者状甚惨不知果否厥父少理刑衙书习成惨刻余幼时曾识之嗟嗟此贪夫者岂但孝肃之罪人盖天下古今士大夫之罪人也

　　一百二十四

人生至乐莫如读书至要无如教子富者之教子须是重道贫者之教子须是守节然欲教子必须先生子子不生教何从施生子之诀柰何曰聚精会神施惠强恕

　　一百二十五

东广方寅所 【亮工】 辛未进士知乌程有按察驿传道行县送乡官某某各折仪共二十余金仰动支无碍官银及本道纸赎送缴方回曰并无前项纸赎官银可以动支将原票径缴道口行之若在今日则须曲处应命求欲如方难其人巳

　　一百二十六

王文正公 【旦】 最是宽厚长者张师德状元及第巳谏议大夫视知制诰循资非骤至尔文正乃以两及门为奔兢曰后生待我浅也遅而不与古之大臣其用心固如此后世必以不及门为疏安有惜其及者

　　一百二十七

闵佥宪公【远庆】 执母丧扶柩不废俗礼邀余题其母氏神主登余舟相请痛哭涕零余目中所未见者子云丧与其易也宁戚闵公有焉

　　一百二十八

韩魏公 【琦】 为丞相每见文字有攻人隐恶者即手自封之未尝使人见　杜正献公 【衍】 历知州转运未尝坏一个官员其间不勤者即委以事使之不暇惰不谨者谕以祸福俾之改过自新或咎公持心太恕公曰为政去其太甚者尔　胡文恭公 【宿】 知湖州前守滕公大兴学校费钱不赀滕去群小菲然谤议通判以下不肯书其簿公当坐折之曰滕侯之谋倘有不臧何不早发俟其去乃非之岂古人分言弯之意一坐大惭　韩魏公曰人能扶人之危赒人之急固是羙事能勿自谈则益善矣　丁晋公虽险诈亦有长者之言仁庙尝怒一朝士再三语及公不荅上作色曰叵耐问辄不应谓徐奏曰雷霆之下更加一言则虀粉矣上重其言　傅献简公言以帷箔之罪加于人最为暗昧万一非辜则令终身被其恶名致使君臣父子之间难施面目言之得无讱乎　锺离权为江州守有女纳许氏聘将嫁市婢从嫁间因得故令之女于胥氏权恻然伤之移书于许欲将巳备嫁奁先嫁故令女巳女改明年许曰蘧伯玊耻独为君子君何自专仁义愿以前令之女配吾子君别求良家以嫁君女于是前令之女卒归许氏焉　受人之恩而不忍负者其为子必孝为臣必忠　有施贵勿念受施贵不忘　赵康靖公 【槩】 与欧阳文忠同修起居注文忠意轻之他日文忠被诬康靖上书曰修以文学为近臣不可以闺房暧昧之事转加污蔑臣与修踪迹素疏修之待臣亦薄所惜者朝廷大体耳公之厚德视睚眦之雠必报者奚啻天渊　宋哲宗自在濮邸即有贤名及迁入内良贱不及三十口行李萧然无异寒有书数厨而巳闻者莫不相贺　魏公虽在外然其心常系社稷至身老而心益笃虽病不忘国家或闻更祖宗一法度坏朝廷一纪纲则涕泣终日不食

　　一百二十九

乡同年冯小山 【敏功平胡人】 余仕淦为令公巳作江右少参矣移书不佞曰凡初入仕不可有立异心不可有好名心纔好名便要立异纔立异不久便要破败唯平易二字可终身行之余佩服其教　东广陈海山先生 【丙辰进士名万言】 时为江右督学使此老真率　　肯训诲后学促膝教乐曰江右人钱财难得汝与他省得银子三分时彼百姓夫妇睡在枕上也说汝好余时念其言不忍悖也

卷之十 


　　一

袁州学记皇帝二十有三年制诏州县立学惟时守令有哲有愚有屈力殚虑祗顺德意有假官借师苟具文书或连数城亡诵弦声倡而不和教尼不行三十有二年范阳祖君无择知袁州始至进诸生知学官阙状大惧人材放失儒効阙疏亡以称上意旨通判颕川陈君侁闻而是之议以克合相旧夫子庙陿隘不足改为乃营之东厥土燥刚厥位面阳厥材孔良殿堂门庑黝垩丹漆举以法故生师有舍庖廪有次百尔器备并手偕作工善吏勤晨夜展力越明年成余采且有日旴江李觏谂于众曰惟四代之学考诸经可见秦以山西鏖六国欲帝万世刘氏一呼而关门不守武夫徤将卖降恐后何邪诗书之道废人惟见利而不闻义焉耳孝武乘豊富世祖出戎行皆孳孳学术俗化之厚延于灵献草茅危言者折首而不悔功烈震主者闻命而释兵群雄相视不敢去臣位尚数十年教道之结人心如此今代遭圣神尔袁得圣君俾尔由庠序贱古人迹天下治则谭礼乐以陶吾民一有不幸尤当仗大节为臣死忠为子死孝使人有所赖且有所法是为朝家教学之意若其弄笔以徼利达而巳岂徒二三子之羞抑亦为国者之忧
薛文清公 【瑄】 要语近万言各自成未尝为长篇大章然而传布久远后有作者不能过何也先生以人品胜以道术胜而不以文词胜也试摘三四条有切于身心者粘之座右常目在之　敬录○读书不体贴向自家身心上做工夫虽读尽古今天下之书无益也○一念不谨即作狂之端兆一念能谨即作圣之端兆充其极则尧桀分矣○大丈夫心事当如青天白日使人得而见之可也○常默可以见道○张子曰无天下国家皆非之理学至于不责人其德进矣○多言最使人心志流荡而气亦损少言不惟飬得德深又飬得气完而梦寐亦安

　　二

礼部尚书于公书 【公名慎行】 同年中如翁丈相违最久彷佛伟貌玄言斗山可望也乃至芥屣轩冕高卧云松耳中之清誉可闻牍中之大名可指而千仞之羽不可下也则吴越之间如翁丈几人盖不肖弟心醉而神竦有年矣归卧山樊巳踰一纪关河辽邈附间益难而得从门人杨君备闻近履且述芳规盛范化孚里人自谓师承之幸盖停杯对语望南云而竦慕如将见之弟小年下德何足品题而杨君横以交游之私仰于鸿制明珠远道光映琅函所以宠灵下走亦过当矣然使不肖弟得从数千里外闻数十年之音徽其欣忭又何可言使旋附此奉谢顷当和歌奉祝附杨君以献惟翁丈加飡颐和以膺寿祉不具

　　三

范方伯书 【公名□徽州人】 侧闻门下修身澡德垂数十年进则泽加苍黎清□远□退则林泉为政示法乡邦士与民□□□口而揄扬之夫身隐而道尊名可闻而有司不可见维风化俗默为转移厥功伟矣生滥竽旬宣之末殊负耆旧桑梓之怀睠言高蹈每切趋承云树参差无由躬侍杖屦析名理求化源以裨謭陋何欝如之谨檄属吏持尺褚虔修问忱倘蒙台慈不鄙夷之词组发蒙四郊沭惠无量则亦诸父老之所愿也濒缄神驰不尽詹企

　　四 【此以下皆乐所著】 

杨守礼号南涧山西蒲州籍直隶安州人正德辛未进士历藩臬以尚书都御史緫督陜西三边加太乙子少保守制为人阔大不拘细节嘉靖间值地震大变州人争抢夺杀人不复言官法上司闻风畏避莫知计所出公时家食巳二十余年矣先期出示晓以　朝廷威法其乱犹故再越一二日仍乱公不得已升牛皮帐用家丁率地方知事人斩首乱者四人悬其头于四城门而乱遂定嗟乎公虽抱雄才大略倘死生利害之念一萌于中则无其位而欲便宜行事浩然之气将不索然而馁乎此豪杰大过人之作用难与拘儒道也尚公钦阳言其详如此○添设尚公从试 【蒲州人】 一言不苟一尘不染以严凝莅官以谦恭待士大夫前守病过慈纪法荡废吏胥各役人□得行其私胥近八十人公至不半载裁其半升堂无一胥傍侍衙门肃清决狱是非不无劳久候亦不令人费钱夏五月雨不降公竭诚祈求合衙茹蔬者两旬晨兴靡神不祷雨卒应旱不为患民甚德之卒因水土不伏病一士人又以寸帋数言触忤遂求去惜哉大计劣处不知其故

　　五

世风浅薄西吴为甚凡父兄登科第者其子弟大都凭借起家何况奴仆然利害倚伏丑态万状乞哀免祸余窃目覩而心伤之茅鹿门先生官颇显兄干俶傥有侠气家人贾为业弟艮笃朴安分嗜农桑利曾不倚恃鹿门剥削残虐细民各成大家卒以府判藩幕终其身二家子孙亦多读书登科嗟嗟俯视今之龌龊鄙琐满面染坊者天渊矣○茅族丁颇众盛富贵贫贱纷杂皆能务本力穑其贫贫贱者不屑仰于富贵家而富贵人待其宗人亦固守卑幼之礼能勿失较之他镇卑谄倨傲全无敦睦意不但婚丧杯酌不通即相见亦多艰阻其不逮茅甚矣○鹿门弱冠游学余姚师事钱应扬先生先生有羙婢腊梅见鹿门之丰姿而注意焉屡屡求合尝更深至书房呼猫鹿门厉声曰汝丫鬟何深夜呼猫应曰我非呼小猫呼汝大茅尔鹿门正色拒曰我父命我远出读书若分心于汝何以见父亦何颜以见先生我必不就汝毋再来也腊梅曰我心切想汝汝不应我我有死一夕果投后园井中幸井枯得不死主人索而出之价不满其色嫁焉公当少年其立志弘远坚贞若此可以为难矣卒以文章鸣于世而子若孙昌大也宜哉

　　六

天之生才不一朝廷储才不同调元秉铨大臣须要赏罚予夺稽众独断务得惩劝之宜方有裨化理今不问异才庸才上等廉中等廉异常贪酷平等贪酷混依故事处置豪杰何由特知奋起诸君子愽古通今独不见虞书知人安民之训汉高祖所以成帝业只在知人善任使五字乎

　　七

万历丙午北畿乡试有士人姓某者中苐四名其文乃割裂北方名士某朱卷取中士曾作馆师于治中衙治中曾阅其文与第四名刊卷同故及发觉上疏正罪闻举人问革充军当矣其巧计狠毒割裂士卷之人余谓夺造化之权窜主司之目律虽不载法所必诛今闻未必死法司高见玄远殊不能觧

　　八

万历甲辰会试程文论语不知命篇不知翰林先生何人所撰精确古雅即王文恪公 【鏊】 读之亦必点头余不胜叹羡时义古道再见也惜乎主试先生能以此呈
圣览不能以此律士中式文字下二条根上命字者多殊失书旨作到奇恠深奥后生不能句读恐于世道有关非细故也

　　九

余由礼科给事还　朝道经南宿州州无正官夫银想入棍徒手客至乏夫供役凡乡人出市者用强拿之囚于空室临发令夫头押以送行余行二三里有一夫诉余曰小人有家出入乘马何尝为人肩舆昨为夫头所苦耳余责夫头二十差人押之雇夫以代释是人去其人叩头致谢嗟嗟天下事棍徒得利平民受灾如此类者何可胜计哉但吾辈不肯加意尔由宿至徐徐孔道也夫苦亦与宿同此中多官会集大费朝廷钱粮有何难处

　　十

洪武间苏州太守姚善安陆人洞达政体周悉人情屡请郡贤咨求治道隐士王宾居陋巷善舍车诣门宾开门延语及宾报谒面府门再拜而返又将候韩奕先生奕避入太湖善叹曰韩先生所谓名可闻而面不可见者欤钱芹者自守甚高善愿见不可得使人先道意芹对使者曰芹诚愿见公然芹民也礼不可往见于庭若明公弘下士之风请俟月朔相会于学宫善如期至迎芹置上座芹授以战守制胜之策时犹未有靖难事也今苏州有三高祠抑即王韩钱三公耶

　　十一

桐邑令陆公培吾 【枝】 在邑五年守颇廉洁政亦平易人犹可及家常熟离桐一日夜之程尔终其官无一亲戚故人投剌嘱托留衙损誉百姓以事入官一面后久久识认人不能欺此古贤者所未易能也今之从政者乡里亲旧接踵填门巳不以为非上官亦不以为恠可笑

　　十二

江右史公星塘某天性简约清苦以道学鸣世除河南汝宁太守未入郡踪迹寒素诸役吏人无有能接太守于途者一日忽带一仆肩一竹箱至任与僚友相约行礼止二拜节推某行四拜礼公不荅后二拜直受焉贤而过者也节推公不从僚长之命足恭取辱何耶

　　十三

士大夫有不善处贫者亦有不善处富者贫而务奢好施与如翰林修撰沈公 【懋学】 结债至二三千金其卒也不知曾偿人否失古人量入为出之道同年姚华懋 【体信】 有田二三千亩口食不给时称贷于富家翁余讽之曰弟止田百亩岁食外尚余三四十石买蔬菜姚非不善处富之征乎○先进遗风一书楚侗耿公 【定向】 所纂也叙本朝名臣自宋文宪公 【濂】 至李公 【谦】 凡五十六人嘉言善行靡不可为后进楷法其意可尚矣先生讲学大意不贵勇往直言而贵退巽和柔吾师唐先生之见亦然○余少闻苏松间妇女夜走城市步月檇李则目及睹之不意湖城敦朴地二十年以来亦踵其陋风恬不知耻至于设席则湖尤在苏嘉之上盖作俑于大官家可慨也

　　十四

闽按台某江右人本长厚可取但临各属作揖虽仓场驿逓官亦深荅揖与郡邑长官同不知于礼有所据否余浅学失考然却不敢从之仅仅举手荅不鞠躬也

　　十五

近年当路太拘文法太重时套耿楚侗 【定向】 先生抚闽建阳县令方入觐回邑其官无碍也闻其用五十金售一羙少年先生即单本劾之席不暖罢职去○闽中又一县令浙人也年未甚高但苦病状甚龙钟拜跪艰起每见余余极怜之辄问衙中令郎辈俱在否恐其忽故乏人张主也然与太宰至亲按君欲留以充行取之选却不致仕去亦耿先生论其有疾罢职

　　十六

嘉靖壬戌年予读书家兄小庄黎明有湖州兵船十只许约百人从庄后过问何事曰张太爷差捕贼祝阿龙也先一日阿龙委在镇宿娼风闻先遁去不能得亡何桐令曾某亦索阿龙差一二善捕者密缚阿龙立至若运掌焉嗟乎阿龙一也不得其机则百人捕之而不足得其机则一二人缚之而有余夫大军亦然将兵者当先机矣

　　十七

古人重世德重家教二者得兼子孙必不沦落即沦落必不大狼狈余目见吕通政公 【希周崇德人】 汤通政公 【日新秀水人】 嘉靖戊戌状元吏侍茅公 【瓒杭城人】 三公殁后子孙皆不得其所徒步自肩米者有之敝衣行市中头不备冠者有之甚或寄食亲故者有之必其世德薄家教弛也有志于持盈虑后者可以鉴矣

　　十八

浙江廵按任满故事定于平望接待寺交代湖州嘉兴公同支应自万历十年后节推某公固请按君至湖时方盛暑将大艘并帮若干只用板平铺覆以席又厚盖以松枝暑无由入也两按君饮毕大悦去以后湖州交代遂为成规三司各府理刑无不会送按台十人中或二三公谢绝二县令夙兴夜寐食不以时奔走劳悴继之以病下役苦被笞木夕不待言也节推公之贻害大矣哉今幸稍稍不循故事矣

　　十九

余年七十外所见皆后生纤巧浅薄可厌回首往事近古者邈不可追因纪二二事以识羡慕○朱方伯约斋 【奎江右人巳未进士】 余佥闽时宪长也余同寅文王在吾自外道入省盘桓数日而别朱公衙切近吾两人衙公令一门子随后捧饼二盒面送予两人曰此敝衙手制菓馅饼也备途中用宛似乡村往来风致责以贵游中人安可复得也○里中王君绍白 【汉龄】 衣冠文物之后家业尽裕入会城每见其步行数十里不以为倦老于世故卑巳尊人赴人酌屡见其苦辞专席仆从甚简其所用意深远矣○封公夏云泉 【儒】 以子贵封奉直大夫自少至老色无他御每与不佞相晤犹暂呼不佞老大人予先兄时秀与公父最善殁且五十年公对余道往事必称时秀阿叔云云盖先兄最贫人所易忽余以是益服公贤不易及也○官无大小皆称曰老人无老幼皆称曰翁曾于题疏中见此四语哀时也今以老字复加于无官年少之夫谬舛甚矣予少为举人时表兄亚卿沈公还里陈竹丘先生年长于亚卿止称曰少吴未尝称老亦不称翁先赠君亦止称少吴医士金樗丘年颇高其见先赠君必高声呼曰母姨夫今家人伯叔侄兄弟相揖不口呼其尊行者多矣称子侄之号者亦有之嘉靖时不如是也

　　二十

名以命之器以别之故曰名器不可以假人孔子为政必先正名邑大夫于诸生为提调官今呼诸生曰先生先生长者之通称也以长者目其弟子为先生可乎○俗僧为人作道场迎佛焚尸僣张黄盖或青盖郡邑想不知余谓即知之未必加罪何也钱可以通神也赵高指鹿为马古今以为恠然马与鹿皆四足两耳鹿之老大者或与马并高今钱神一通四足可两两足可四曾有杭州一官检妇人尸伤者验之卒是男子身盖换尸巧妙皆钱神所致有志于世道者焉得不扼腕长叹耶○人间巧计趋利避害极矣今日只靠得一天在上时常发露莫之为而为照然报应所以人略有忌惮心何曾畏着王法来　曰然则王法可废耶曰王法何可废贪官污吏废之又有一种软熟自号长厚之人听其废而莫之禁虽有善者恐无补于祸乱之将至也
世宗肃皇帝英毅神断最严于夤缘科目故以翟阁老之贵宠不能庇其二子终
世宗朝严分宜徐文贞子弟何尝有于乡试者入隆万年间何湏阁老显官凡有财富人皆得以曲计中榜科道官秘之不以上闻即有闻亦不见究竟发落然往往见此辈多不寿不能享　朝廷厚俸大禄此是天理发现处可畏也

　　二十一

程婴公孙杵臼立孤死难人皆相传为一时事孔文谷先生 【天彳月陜西人嘉靖乙巳丙午间浙江学宪】 作文文山黄冠归故乡论独曰二公者一死于五十年之前一死于五十年之后万世而下皆不失为赵氏忠臣先生之言必有考据余故存之

　　二十二

唐武后滛秽无妇仪君子所羞称也然览骆宾王为王敬宗草檄犹曰有人如此而使之沦落不偶此宰相之过也其知大体固如此今岩栖穴处之士未可谓无□有人不用宰相曰责在吏部吏部曰责在抚按不举既举而不用又曰责在文选未有引以为巳辜者岂冠裳男子反妇人女子之不若哉世路只从行处熟人情不以节为甘也

　　二十三

万历辛丑春三月翰林检讨朱公 【国祯】 拜南国子司业戒行不佞送之浔上因讲师道立而善人多立之一字滋味甚是含蓄所关于世道甚大公此行与他尊官之出迥别不可不思所以立也若看得立字浅时难道许多尊官大吏一向只眠坐不成平涵深以为然时有杭嘉二郡生列坐听余言而讶之想以为迂阔不近人情也○退一步行安乐法道三个好喜欢缘此二言不知出自何人之口夫知进而不知退知存而不知亡知得而不知丧圣人以为动而有悔则退一步行是诚安乐法门矣乃逢人道好不为佞人则为鄙夫如何使得然斯言也余阅世既多知人情难处不是三个道好即贤者亦未必交欢乃叹斯言非世道之幸非君子处巳处人之成法也

　　二十四

刘司空南坦 【麟】 故人龙西溪 【霓】 有弟归葬司空送之柩临发司空向扶柩诸人曰列位大哥有劳你抬我龙三哥稳当些遂双膝跪地高义迈古振今非特以贵下贱为可称也

　　二十五

归安双林镇一人与沈中丞为邻其人残忍不仁毒害磨骡骡未死时忽作人言数其人之罪恶如何害我性命至天明死中亟母夫人亲听之常以戒其子孙孙某肄业舍下对余道其详

　　二十六

万历甲辰岁余欲制药需黑荳命仆辈求之姑苏嘉兴皆不得乃一肆中盈筐则在舍西百步内冬十月觅一穿井人旬日不获而赁房人善其事者在咫尺间且日持穿井器行市中李子浩叹曰心不在焉视而不见道在迩而求诸远其斯之谓与人薄妻房而昵他色雠兄弟而交匪人舍近圩而耕远亩皆此类也

　　二十七

毕松坡先生 【锵】 为吾浙督学使秉公殚明多得名士巳而为右方伯左方伯入觐去先生视司事既毕司故有例金皆诸方伯所不辞者库官悉出以献约千金先生义形于面郄不受具文详三院籍而贮之库焉嗟乎豪杰之士固非常格俗品所能束缚也后迁户部尚书余浙人都掌科九嗾余论劾之余不敢从而止未几余转闽佥以出

　　二十八

王凤洲太仓人愽学攻文章雅称才子州集若干卷内载三十三天来历详备言虽有据不无荒唐总不如张子由太虗有天之名一句创见近理谁为凤洲诤友而削之

　　二十九

唐人诗有关世教者尽多求其痛切民隐者莫如昨日到城郭归来泪满襟遍身绮罗者不是飬蚕人二月卖新丝五月粜新谷医得眼前疮剜却心头肉我愿君王心化作光明烛不照绮罗筵偏照逃亡屋贵介公子及富家郎其父若兄不可不自少以此讲解令子弟熟闻二十年来东南郡邑凡生员读书人家有力者尽为妇人红紫之服外披内衣姑不论也余对湖州太守陈公 【幼学】 曰近日老朽改得古诗一首太守曰愿闻余曰昨日到城郭归来泪满襟遍身女衣者尽是读书人时郡中诸公俱作客余叨陪席故言此○文房四宝笔居其一吾湖制笔之乡也余少时所见一分一矢者尽佳迨嘉靖末年乃有三分一矢者矣近年作恠云有三钱一矢者余未之见余亦上书太守极言此是地方灾异事不可不严禁士人所戴巾制作恠同在书中太守俱不见施行

　　三十

万历间阁臣某与太宰某途遇太宰举手与阁臣会阁臣不为礼夫大臣义不受辱况太宰百僚之长乎大明会典无途遇举手仪注不知此事曾奏闻
主上听处分否又闻陆五台先生为太宰不避阁臣赵濲阳轿不知何故余僣谓当太宰举手时阁臣必当荅礼为　朝廷存太宰体若太宰失礼自应谢过失不在阁臣今若此阁臣终自存体不顾太宰体尔山野之见未审如何

　　三十一

桐乡县旧志载儒学藏书　宋徐龟年澹轩集十卷　莫蒙集十卷　贝清江集二十卷清江诗集四卷　程都宪巽隐集四卷　鲍恂西溪漫稿四卷 【恂嘉兴人】 宋陈简斋诗集二册杨觧元述兰谷集四卷 【述崇德人】 旧县志七卷 【天顺五年教谕危山纂修】 续县志十四卷 【弘治十五年乡进士钱荣纂修今废】 正德五年冬十月虎入县境在梧桐乡见喜村县令张公痛自责省为文遣之虎即日不复见

　　三十二

余年十六七岁时有一篦头汉子常为余篦头忉一向余说里中一大家某妻妾四五人篦头皆用我余讶曰岂有此理巳而他询果然此姓人颇横老少皆不循规矩家兄欲以一子为其赘婿时嘉靖四十年也予读书古山作书近尺许力止家兄耳曰其家不久必破败无卓锥地家兄然余言寝赘不数年基地房屋果为宦家所有家兄子名造为诸生少有作文资笔然好赌钱穷昼夜之力不自惜以呕丹蚤亡可为后生戒

　　三十三

朝廷大内有惜薪司
祖宗崇俭深意今民间畧成家者妇人不知艰苦便不爱惜柴草可憾可憾故曰家道穷必起于妇人凡兄弟不睦之家必自妇人不贤始

　　三十四

浙浦江义门郑氏
高皇帝曾幸其第驾旋对　马皇后盛称其孝谊　后曰陛下以匹夫成帝业然则郑欲干大事易易乎
高皇召其族长问之曰汝家缘何得同心如此对曰臣家无他善状只不听妇人言唯遵祖宗训尔　帝默然此传闻语恐未必真　赐号义门郑氏坊额曰江南第一家

　　三十五

禾城谈时雍者号继岩世婴儿医也神术冠一时余宿其书舍晨兴约一时许远近抱婴孩至者不下四三十人视毕无不与药辞金大约十受二三此特小者尔余通家徽人开典于禾长郎中痘痘本无恙诸医故言不佳索厚谢与谈亦素交夜趋视之视毕诸医皆在谈不敢明言苐曳主人远去附耳曰令郎痘好不药无碍后果如其言徽设席酬以百十金笑而不纳嗟乎孰谓医仅小道哉如谈可以警贪风世矣

　　三十六

吴江朱大经由吏员任仓大使甫半载乞□训蒙度日取予不苟令公刘 【时俊四川人】 访求□中善士乡耆或以大经对公书扁具豊礼差义民官旌其庐此犹可诿于公家财易办也复有四六庄启与移尊官大吏不殊或问之衙人曰刘公亲笔也公一念扬善导民之意真迥拔时套者哉○公治行惩恶与劝善大都非人所能从臾亦非人所能劝止初政上官不甚悦后颇相安行取去语云千里马常有而伯乐不常有余与公未尝识面不知其人之详得之耳闻心窃异其为千里马也姑论其大畧如此

　　三十七

言官论劾大臣必须一公心是非不枉两下对证而我毫无媿色至如论元辅太宰本兵须先下工夫看见眼前何人可代得代者必贤于去者必有益于国家此善于进言亦忠于进言者也若只做得这篇文字打出自巳名头毫于国家无补不如缄口不言反于言责无损

　　三十八

唐先生对诸弟子曰人生一身只是脾胃受亏弟子问曰何也先生曰酒色财气四字酒字还兼着食味来今人说自家伤酒致病者尚有其伤食伤色伤财伤气诸病痛人却不肯伏罪人若问及何症一槩混推脾胃不佳脾胃是一件出官搪塞人的物事何等受亏

　　三十九

不拘郡邑官要做得好时湏先屏远吏胥门皂不容近身使其言不得到耳根即有问断差错百姓也亮得我过不然人便说满堂都是官了声誉何由得起淦令劳公樟崇德人虽由乡科任却不蹈这病人号劳铁耳祀名宦百余年矣○淦县治本在紫淦山隋开皇间令李子乐迁今治公名与余仅多一子字亦奇事也予后修葺谯楼不欲因一时之工而冺公名皆仍其旧不改焉唐末又有李中亦淦令多善政着碧云集不知何许人明有李乐号临川在任着金川纪事蒙行取归田着见闻杂纪淦人今号一劳三李○余□淦入府城每由陆路约六十里遇寒月则沿路里长二三处必带平定巾青衣来见见必以大茶瓯泻酒入鸡子四枚献予为各享其半收去这景象分明有父母子民之意不容易得若富家翁办了攒盒来供非不郑重却无古朴俭率意思近年嘉湖乡士夫宴郡邑官者动言客席须银一两一卓余不敢随众窃谓用银一两办殽百盘主人固不称贤主其客亦焉得为佳客哉胥失之矣可慨

　　四十

嘉靖戊午余读书古山州亚守玈川王君洲先期约治具入山访予越数日值重阳君自苕上归以诗来曰为订登高约风帆挂月来莫嫌供给少懒下读书台由今戊申追数巳五十一年矣感而伤之盖公殁于万历癸酉去今又三十六年也时俗但见例贡出仕辄以为不通经史而公实读书观其诗乌可忽其人也况多厚德清修可重同堂兄济即雨舟先生亦读书善诗行有高谊并载乌青志

　　四十一

朱都御史 【纨】 苏州人嘉靖二十三年间始廵抚吾浙前此久未设也嘉兴知府赵公 【瀛】 陜西三原人端凝严重有古大臣风迎朱都御史于三塔湾不下跪用黄伞盖立其下吏跪口禀知府接爷朱大不悦随移檄委赵往福建漳州平寇寇平还郡朱不能没其功仍荐之后擢易州备兵宪副以行

　　四十二

汉书屡见磔市之刑磔即今之凌遅刑也礼记月令云季冬命有司旁磔出土牛以送寒气磔音责裂意也○胡羊一兽白昼不交人前不交可以人而不胡羊若乎

　　四十三

龙宾野先生 【训】 侨寓吾镇仕终学谕少羸弱多病六月常穿绵觧褁脚亦至伤风然保身多方靡所不慎屡同宴会众饭先生度不饿止挑一二箸起卒年八十二可见人当保飬不宜全诿之命数也○龙家贫居馆师日多教弟子及其主人不必言矣暇时并教服侍童子温和真切童子粗暴者皆化之○里中陈竹丘先生 【文奎】 见乌青志人物传善行难以枚举曾作馆师于钱氏一日责其弟子弟子问何罪先生曰睡起如何不理衾穿衣忙遽不提领先生父作教于亳门人来浙为二司官召先生问曰闻尊翁坊牌倾圯修理需若干金意欲厚之也先生不敢大其费谨条开十金外以复生平自束修以上大约少受人礼物道逢大雨步不为乱后生虽有放肆者见先生亦必敛束也

　　四十四

皂林廵检司宣德五年设至万历甲辰改衙门于石门镇知县杨公 【日森】 从廵检金麟角之请也司系桐邑北门外有锁钥之意缓急不可少他日必有议复故土者金淮安人行甚贪恶亦杨公不察大计幸免

　　四十五

镇之北五里许吴江地方有高三者行盗二三十年专匿六里坝夜杀人少府罗公 【斗】 检其家赃物如员领金银带扇墨牙箸等无不具备他可知也成狱死狱中不及正罪人谓其有余辜也罗后以酷去官坐提问劾章有诬良民高三为盗等句皆本郡节推公手笔上司不察而过听之天下古今之大冤也节推公年未四旬而卒未必非诬善之报欤

　　四十六

相国少师申公 【时行】 少与吴江金生栗岗者同笔砚曾有婚姻之约以殇子不果金生卒相公归田后念金生欲以孙女许金生之孙其媳难之相公夫人谕相公意竟许焉相公躬送孙女于金厚其嫁资一切礼币皆谢不受君子曰念故不遗门楣不计而厚嫁薄聘相公可以风世厚俗矣

　　四十七

添设二守褚公 【国祥武进人】 庚辰进士宽平简易清守不缁北栅姚姓者妻以久病亡其父告壻殴死公准其词不发行下午特至北栅下役不知所之为何入姚姓家妻尚未殓也验无殴死状呼两造而俱释之不闻有一钱之费也○一日公出更深回衙适轿船落后命一门子同快兵持手灯步回地方不知为少府公或病其亵无官体余以为古道可取焉太守陈公 【幼学】 主持近祀入名宦李子曰褚公为官所谓三事克修者初任浦城孰不谓当行取乃因越囚三人不与升二守又值吾镇添设清苦百倍称贷三百金供应上官过客卒以终飬去补官东兖治河非其所长复议调归未久而病卒也天于廉吏何不悯至是哉

　　四十八

桐邑生沈惟藩应正贡偶跌损成疾县学起贡文书俱送陪贡生陆日新沈自揣狼狈约陆曰我当让汝言讫泪如雨陆恻然曰兄疾尚可瘳宽心尚有好日一生辛苦何遽让我时亲友多劝陆贡陆不以为然值洪宗师考陆生扶掖至案前禀云沈生昨日投文偶跌损正在调治试毕得贡后渐愈选处州缙云学训数岁归沈不忘本结为婚姻县以事闻陆蒙德行赏洪于诸生前极口称之陆今任严州府学训其子懋元负俊才清年食廪人以为善报云

　　四十九

真定大佛寺观音大士高十丈余镕铜所铸先是大士托梦于道者令其募铜于外郡得铜即投之井凡几年不知铜若干斤及镕铜时寺傍一井铜源源涌出铸方毕铜随尽其殿宇木料亦托梦道者俟风雨晦冥日至城外江上候木木果如山积乘风浪来若巨若细无不备也殿之落成特假手于匠氏所谓天造地设神运鬼输此事诚然乎大士之灵真伟矣神矣

　　五十

数十年来屡闻人言僧有坐而火化者订日众念佛会送之若云真佛故能如此余以问唐先生先生曰不然终是邪道一日里中宝阁寺朱道人者坐龛中打坐声响如雷余偶随先生视之先生曰此邪火也五祖六祖不闻如是

　　五十一

嘉靖庚申余馆浔上董宗伯公延举人陆抑斋赴京训其子而抑斋长郎适初婚母氏不欲其割爱遽行也余亦对抑斋述亲友之意思家或成疾姑遅其行何如抑斋曰若吾子果尔这等儿子要他何用莫说病死了我也不惜竟同去父为子纲抑斋得之子后登科官四川别驾○沈镜宇亚卿余访之留酌子演侍礼部郎也公当余前责演不读书闲过日演惶惧父子皆可谓贤矣

　　五十二

苏州有一絜烈奇伟之士家贫止卓四张每读史至秦桧杀岳武穆便以手拍卓高声大骂卓几碎其妻劝而止之骂曰若曾与桧有奸情耶毕竟无一完卓而止嗟乎此君若在桧时当必有些好事做出

　　五十三

嘉靖辛亥壬子间湖郡庠有生曹鲁者当乌程公季考诸生曹亦赴试盖以门生求媚也时教授陈先生 【言丁未会魁谪官】 当堂责曹生奔兢长跪许久更加笓责诸生竦然嗟嗟今之二邑有试而府庠生群趋之者恐责之不可胜责矣然教授风靡知之而不言者多也况望其有口责朴责者乎

　　五十四

近年官员升转都凭邸报然走报人有行者少或假捚求赏者有之曾见一二司官急性过信走报言便辞抚按两台竟坐虗羞惭直至告休以去○文贞徐公在朝时有一京官正郎以悞听自云转浙江学宪后不果竟升王府长史所谓求利未得而害随之

　　五十五

凡入觐年赴京大小官其家口必宜还家远者或寄寓大城郭为妥吾湖有一先辈官方伯矣家眷留西蜀卒以年老罢职往复携家费了许多心力可鉴也

　　五十六

南大司成刘公 【曰宁江右人】 动遵监规持法不阿吾湖一上舍贵介公子也驰马伤其面公不发惩愆厅行责面笞之揭衣见内裤大红盛怒加责先生风励士类爱而知劳类如此数十年以来所未遘也

　　五十七

古人言利必言害言得必言失言福必言祸三者相当自是盈虗消息之理士君子只为贪却目前竟贻后患一日与平涵太史 【国祯】 论及吾湖两尚书既卒皆不敢奏闻而抚按亦未有怜而上闻者沈亚卿 【节甫】 封翁塾以尚宝卿蒙赐葬祭荣在两公之上何也毫厘之差千里之谬知得不知失知利不知害知福不知祸有自来矣平涵深以余言为然

　　五十八

湖郡守陈公 【幼学】 曾为河南确山令语余曰汉时令某公苦旱求雨雨不应公竭诚求必得令民集薪于祈求所云雨终不应吾有纵火自焚巳而果自焚死时一丞一吏伤公死俱入火殉公雨卒大沛沾及旁邑今祠某公神位在上亟西向吏立而东向凡入祠未有不哀不泪堕者嗟乎人臣致身事君杀身以忠王事者自古有之求不惜惨祸死烈火中如公非数千载而一见者乎贪官污吏驱民于虐火者暏此亦可媿死矣

　　五十九

大学士徐文贞公 【阶】 语余曰大凡书本上话头听信不得者多即如长平坑卒四十万恐世上无此事今有一千卒于此请公为我坑一坑看自然不易得应命不得况进而万又进而十万四十万乎大意坑害也今人亦有坑杀我的话疑是此意之误

　　六十

余一日偶访湖郡庠诸愽士董宗伯浔阳先在诸愽士送之大门外然董却守少游郡庠礼不走其中道中门由东廊上出此目睹者闻张庄僖公 【永明】 潘尚书 【季驯】 诸老皆然不三十年而吾湖有二三士夫途遇郡公祖不避其轿在舆拱手一公祖荅拱一公祖不荅付之若不睹焉嗟乎何废礼放肆至此于风俗大有所关

　　六十一

俗吏不达礼但以从俗为恭比比而是湖郡府官上任斋宿城隍庙有酒大约演戏者多自太守筠塘陈公 【幼学】 始用蔬酌罢戏桐乡县送秀才应试及童生新进大约演戏于明伦堂万历戊申春二月李子临川作主酌邑侯湏日华 【之彦】 亦不用戏士夫傍观者皆以为啬嗟嗟此岂论豊啬哉

　　六十二

汉成帝游后苑欲与班婕妤同辇班辞曰自古贤圣之君必有贤臣在侧三代末主乃侍嬖女今欲同辇得无近□之乎帝乃止南史宋明帝于宫中裸妇人观之　　以扇障面帝怒后曰宫中自有乐事何至姊妹裸体相视以为乐耶妇德懿行不从主欲古今罕及

　　六十三

奇技滛巧奢靡之物自古无不败坏自古未有能传子孙者吾湖有仕宦内人造珠冠者用银四百余两闻不久即转之他宦家理或宜矣近又有闻四百金少者□更有千金者珠麤巨异常也

　　六十四

薛方山先生武进人督学吾浙临湖谒
庙退而诸生说书与诸生讲觧经二时反复不倦维时郡邑止照旧茶饮未尝设菓饼及饭亦见古风余在诸生中目睹盛事

　　六十五

宸濠之变其未出师也南康太守陈霖湖之长兴人时未有人告变独□疏云宸濠必反臣衰庸乏军旅才请代臣□知府者即致仕去较以恋位不舍临难偾事者岂不贤矣哉公之孙昌言后更名深中浙江巳酉乡试愽学弘才多所著述官终知州

　　六十六

万历癸酉间江右建昌罗近溪先生 【汝芳】 以道学名于时入京师　相国张公 【居正】 极加礼重先生上坐当大宾礼闻其言甚正极论持盈守满之理相国竦然

　　六十七

太史公食货传以本富为上如务农桑起家者而巧富所不取焉里中一人恃兄贵凌人兄卒未久被雠拏至家呵之跪下以粪灌其口讼未毕而家随破矣浔中又一生恃叔贵起家数千金被雠扶至慈感寺戮辱备至亦以粪灌其口涂其身者弗论也其它仕宦明经为属托被人毁冠裂衣用沟泥涂身于郡邑门者不可胜数哀哉财之误人甚大而人卒弗悟巳

　　六十八

苏州文衡山先生 【征明】 戒子孙曰吾殁若等慎勿为我求入乡贤祠子孙问故曰吴泰伯孔子所称至德季札才近伯夷公子中之最贤者二公俨然在上吾安敢滥侧其中耶先生不居巳于贤而贤卒为人所称其可重也巳○罗念庵先生洪先父官州守江右人郑澹泉先生父吾核公官学愽海塩人皆贤而祀之祠者念庵澹泉二先生见乡贤滥觞不忍其父之混名其间也皆抱其主归二先生之见其大异于近世士大夫家所见矣

　　六十九

桐邑沈生 【性善】 少贫赖上舍王君 【化】 起家王多所扶助莫大之恩也后有小嫌沈生行本可黜革疑王为之地卒成大雠亲友莫能觧王卒家废沈之子贸王地为父坟扶柩停穴所王之甥壻乡人辈共异沈柩投之河载浮载沉者两日夜骸骨觧散不待言矣君子曰夫王今而后得反之也天道不昭昭乎○里中一人余家至亲也其人奸诡百端不可名状夫妇双柩将入土舟载巳至穴所矣风发舟覆双柩上下颠倒乡人亦曰天道昭宜也

　　七十

里中沈双溪先生 【佑】 访一友人董姓者其家锁一负券人于小楼上先生睹锁者面容不佳谓董曰可亟放之其人至家当夕卒○长兴臧尧山先生之父开典于城门内偶至典中值一乡人赎典物者与家人小忿争臧翁不直其人其人逞忿以手扑翁面者再家人欲痛辱之翁不许反送其人至门安慰而别其人到家甫三日即死○庄僖张公 【永明】 初仕芜湖令甫三日未行一事也有一民扯公舆大骂公异之不加刑思所以处之之法未得诘朝厥父兄母皆来请罪云吾儿癎疾发狂请痛治之公曰既是狂疾吾且弗治可领回调理其人三日后亦卒公之大度能忍如此安得不享高爵垂名竹帛也○尧山先生 【名继芳】 仕为松江太守多羙政居父母丧三年不茹荤不入卧内在松江值徐文贞公当国廵按公令府建坊落成廵按公以奠神虔拜先生但伫立不随后拜人问故荅曰统于所尊不敢拜也

　　七十一

平湖陆胥峯公官主政三子 【光祖】 即太宰庄简公光祚光裕皆登科第而祚官显所居对门某家屠豕为业却非贫人家可三百金屠豕腥血淋漓胥峯厌之一日命家人多市砖砌塞店门阻其出入三子皆不知也既知齐往其家再拜谢过其人感德无言终易三百金以上之屋具礼而送之别居焉嗟乎今之仕宦家求如陆氏三公睦邻厚道未易得矣

　　七十二

礼有三不葬市井之地不葬庵观寺院之基不葬雠隙之地不葬○前人巳葬之地不论贤否万分不可毁掘毁掘见尸必有显祸子孙受害无涯

　　七十三

桐令高傅岩公 【梅四川人】 受乡士大夫生员礼甚狼藉金华火腿至堆壁间一日召木匠入衙工毕木匠恳其家人曰我有子患痢思此肉乞一小块家人将一大只赏之不知此须价四三钱也公子先还蜀所带回珠花值银两许一朵者颇富至荆州游娼家娼家想是叩头为恭公子未尝与娼有情率以珠花行赏二十年后高有亲周姓者作湖州照磨云与高门户相对余问高家事今若何荅曰家事荡然矣傅岩尊人官方伯析产颇巨宦囊亦稍充胡遽至此盖子或不肖不谙守成所致欤

　　七十四

万历丁未春二月桐尹须公上任 【嘉定人戊戍进士】 故事乡缙绅有公酌酌之余谋之所亲曰此分子要从厚问何也曰客席一卓旧规治殽百盘须银两许余不从家整薄席欵之须公颇悦诸公都厚费并力然出于厨夫包办弗佳也嗟乎主人固不可有慢客心亦不可有媚客心慢客媚客皆非礼也然而媚客品最庸矣○士大夫一饮一啄一言一动皆当为世道虑为地方风俗虑万分不可只管目前徒逞巳见不但出处辞受大节所关然后于昭　地伸其节也

　　七十五

都御史王公 【汝训浙抚台】 尊人家业尽大然恐盗入其室也终夜防守多至废寝□公委曲劝其父曰财身外物也何乃自苦如此乃召其宗族至亲执友亮情分析约十去其过半防守既觧尊人得以高枕卧者皆公散财一着地位高也岂世上守钱虏可同日语哉

　　七十六

嘉靖间严世蕃倚父当国鬻爵卖官受诛宜矣然当时门路不杂今杂出矣清浊分明今混淆矣不但君子难做连小人也不好做得奈之何○或有问于赵山人曰墨吏状若何山人曰不忍言不忍言譬如娼家一般然当时也存些廉耻掩房避人如今径在大路上清天白日滛媾全不怕人看见何世道不幸至此窃恐天心厌乱国家或有不可测之祸奈之何

　　七十七

自昔相传云郭璞题湖州　永无兵火之灾终有鱼龙之患不知果否果是郭璞有此题鄙见以为未必响应今日可患之大者何必兵火服食太奢僣宦族太恣肆人心太奸险衙门人役索财太纵横生员太不知有郡邑法纪绝不似嘉靖三十年以前气象无兵火而巳灾何必鱼龙作扰也

　　七十八

赵甬江 【文华】 视师本浙一时气焰颇盛其在嘉兴也不知何人作主宴之闻湖中饮酒时醉后连掷玊杯二三只于湖玊杯贵重之器胡草芥视之至此甬江富贵巳极意满心迷不足责矣彼为主人者既可与甬江献酬则方其掷杯一只时何不扯住致使一而二二而三至宝轻投大是可惜所谓富贵则亲戚畏惧正此之谓欤

　　七十九

提督荒政给事杨文举按嘉兴闻太守王公 【贻德】 欵之送代席金十两杨不悦呼船头欲赏之王公曰此是知府俸金老大人看得甚轻自知府看之甚重不是赏人之物若赏船头不如仍还知府命手下人收回讫噫当众人簇拥奉杨之时王公独立不惧如此可敬也夫杨渡江苏州廵抚兵道差人去探前路款待事宜当时若有一二当路如王公其人有主张有正气者在则苏州诸公何以病狂丧心沿及嘉兴嘉兴兵道治酒委一县丞料理县丞嘱厨夫曰今日是我性命所关汝不要害我嗟乎一给事且然若　朝廷驾过将如之何堂堂天朝贵官大爵不意无人到此田地可哀可哀

　　八十

诗云天之方蹶无然泄泄朱夫子注云泄泄怠缓悦从之貌今天下
主上精明众贤戮力固未有颠覆之状如周室然而怠缓悦从者未可谓无其人也夫怠缓悦从所包甚广未易指数乐姑举三事论之入　觐赍捧表文大典也入　觐约二月辞朝除云贵广西四川最远八月可抵原任赍捧九月辞　朝与入　觐事同明年正月二月可抵原任今据目见至十个月外尚多在家理事者恬不以为异不谓之怠缓而何新官初任人臣事君之始优游在家怠缓与入觐赍捧同前辈不敢为此见抚按亦有忌惮心今先是抚按恐得罪下官来遅绝不问故而吏科限凭者俱务宽纵不照旧规皆所谓悦从也余窃欲撞　朝钟击登闻皷请问诸君在
祖宗朝
世宗朝敢如此否今
主上宽仁姑不计较一旦
干刚奋发如法处治不少贷诸君复敢如此否其断然不敢无疑也孝子不因父慈而迕逆忠臣不因
君仁而越律犯纪有世道之寄者巳往不追亦可防其将来矣

　　八十一

云间王起云婴儿圣科也一乡大夫晚年举子中痘起云视之回曰不佳大夫集诸医并治痘愈脱壳大夫大开宴谢诸医亦请起云实丑之也宴罢起云曰恁老先生开宴令公子痘终是不佳大夫盛怒碎其卓巳而儿果殇或问其故曰一身痘只是一个种子不好脱壳不得其为术亦神奇矣哉○起云子亦业医术大不若其父或问之先生何不传之令郎曰小儿不济事纔见银子便要更无一点精进向上心肠如何做得名医来医如王君可以闻道不但术高一时也

　　八十二

万历丁未某月
上特命差行人某召故阁臣王锡爵故礼部尚书于慎行　南吏部侍郎叶向高入阁礼部侍郎李廷机见在京不旬日先入阁此
主上至公至明定自
宸衷　登极以来第一举动四海风闻莫不欣欢叹羡不知廷机缘何不得人心纷纷指摘廷机固辞
上不允从天下又仰服
圣断非众言所能摇乱也臣乐归田三十载与廷机未尝有交窃谓　朝廷用人如医者用药今天下在位诸臣固皆贤人君子然不无一二贪浊者厕于其间譬如人病火症一般用廷机未必不是清凉药试而不効劾之未晚方奉
上命而言者亹亹何也同寅恊恭开诚心布公道端于
庙堂诸老颙望以赞雍熙之化焉

　　八十三

万历甲辰嘉湖苏三郡数月间有四大变异事平湖县吏某为失一鸡不值银四五分尔致邻人母子于邑丞丞不察拶其母夫自外归直入官竟剖子腹以明心迹祸甚惨焉或云此是邑幕事非丞也○乞丐船　大都出淮阳人今又不拘丐首善骗术菓饼内置药幼儿女食之哑不能言即抱入舟浮舟他去人不得其踪迹幼女长大美者滛之卖弃得高价其丑者或瞎其目或断其手脚指教以求丐话行乞焉乞所得不如数痛责甚惨嘉禾有一被害家得实首之官官受嘱从轻发落方出门地方人公忿群驱丐首三人于市立死乙巳丐首又犯吾镇太守陈公系之狱相继死不及戍遣○房宪副公 【名寰】 官提学御史素石嘱公事偶访郡丞诸公时夏六月湖艰雨郡丞以下俱步祷公谓郡公宜节劳而告灾亦须七月不宜太早与诸人意左诸人不胜忿忿遂鼓噪将房公驱伤其面衣冠俱裂盖冠裳之被辱自古及今所未有者○张献翼者号幼于苏人善诗文年七十用价典一妇 【其夫王七】 以原值取赎张处之或过又惩之官而夫故徤卒也逞忿昏夜持刀入张张无备杀张男妇祸连宿客凡七人巳而徤卒卒自杀○李子曰一鸡小物也邑幕厚其吏致幼子受惨毒死法当抵命后不知作何发落丐船积恶一旦亡三命孰不谓天道昭昭然闻仕宦有受丐赂者恐无是事房公受异常辱不因私嘱召祸但六月之望非望七仕宦登舟入郡之时张幼于者年七十而典人少妇赎不如原数亦可情宽况惩之官过矣六人俱毙波及宿客伤哉

　　八十四

十阅数日复笞死此犯与纪胜童罪皆干闺门神人胥忿胜童丁未冬亦死其死施敏等恶皆地方所大称快者凡公刑威所及大都积贼积棍积赌积年教唆之人自未有及无辜者人或私憾谤公过严譬如农家芟草一般惰农夫时根深草长四五尺不大芟治何由见平地成良田公非残忍刻薄人也至于清玊莹菲饮食恶衣服自是公之天性致然矣○公不能无过过在性稍亟轻信人言□巳亦轻出言然胷次洞豁是非烱然逆耳之论多所茹纳事有议行而报罢者或平亟公 【朱国祯】 之力诤不佞乐之戆言与有力焉今之君子可惜动以圣贤责人而未必以贤人自处于公不将功过凖然而丘民之口夫有不深嘉不乐道者公其二千石之最良者哉○公清慎不待言公不惮夙兴夜寐一日之内在政事堂者约五时三年考满足可当他人六七年其勤有大过人者抚按二台虽知其贤何人肯荐语及此
朝廷何由知道本镇裁革廵捕官略本馆设有廵捕一员承上接下似不可少但苦数十年□　官署务便仰视积书五六为师塩不经心盗置末务眇视【守廵】 二道及本馆禁约专一接受手本擅理民事一词纔入非银数钱不差人及至问词大约官湏五六钱书手二三钱为例事情稍大贿及二三两余本镇民俱以小本为生捕官辄指呈堂为由往来非四五日不了民所最患愿脱衣典当揭债求免刁民大户欲逞豪势以酒食结纳授词凌虐此官在镇一日官与积书弓兵非日□二两不充其欲一年不下七八百金膏髓暗抽涕泪日堕民间隐痛未有甚于此者众议集思唯有台端严示禁约刊立板榜不得擅受民间一字庶几大害可杜蚁芥安生阴功无量蒙
三台各上司严批永永裁革不得再补

　　八十六

太守官尊自秦汉来巳然而汉尤重宋亦不轻入　国朝洪永宣顺成弘间亦重至嘉隆万历间而始轻然万历轻不可言矣轻则亵亵则下属百姓咸卑鄙之令不行禁不止有太守名无太守实矣其重也必自重而人重之其轻也必自轻而人轻之不可他尢也嘉靖辛丑壬寅间嘉兴知县李君时行东广人业巳升主事将行太守某发其不职状宁但褫职拟军行原籍定卫当时不闻而台二司得以宽释之也○嘉靖丙午丁未间嘉兴太守赵公 【瀛】 陜西三原人严重有体属官相见不闻留茶何况举酒壬戌以后少松滕公令广东番禺其守某少松语余曰三年内未尝留茶余问守行谊若何少松荅曰好不意今日气象萎靡仿効成习若以为不如是必不可以用世嗟乎非礼之礼大人弗为自少读过至入仕而忘之皆宋儒所谓读书不识字也○余戊辰举进士巳庚辛壬皆在新淦生员相见余必南面而临之未尝傍竚不闻生员有谤声迄今三十余年县令诸公皆不傍竚行师生仪若兄与弟并立而揖者多矣惜哉世道人心今亦可古缘何县官新任遇谦退卑巽失礼的人生员反以为好稍稍执礼方严生员同声便说不好此岂生员之罪哉为父母官者忧谗畏讥之念重屈巳狥人有自来也

　　八十七

易之中孚曰中孚豚鱼吉言至信可感豚鱼也余以一事证之圣人说话更无一字谎人余家有一犬畜之多年状甚颓败余怜之日以鱼肉人饭喂之知其不久也时有二犬素同食者恬然相安更不夺其所喂必是亮余怜老一念真切故能至此夫犬且然豚鱼可类推矣豚鱼犹然况人惟万物之灵岂有至诚而人不动者乎故孟子曰行有不得者皆反求诸巳

　　八十八

凡公家事不系一身一家者莫只为自巳筭计须要合人巳通筭方妥在朝在野皆然六科琉球差渡海风波躯命所关谁人要去然轮着也湏付之天命不由人躲万历某年间一友人应轮着先期告病归自谓得计不久遇京察降级改县丞转知县随卒盖得便宜事不但人忌造物亦不相容也○万历戊寅己卯间琉球使臣左给事萧崇业行人奉命至余分廵驻延平日也采木造渡海船使臣自张主船头意向口嘴关民间利害在呼吸间其来各州县采木拖损巳种之田拆毁久住之屋荼毒万状一日余入省二司公宴余曰臣子祝　圣寿万万岁不待言琉球国王也湏活千岁方好诸公诧异问故余为述其状诸公始知之余去闽不三十年国王又薨差使臣如故事里中唐存忆 【世济】 令宁化还为余详道其苦照往日尤甚是差中朝久有议将
圣朝勑文　钦赏礼物具在闽海口令琉球国人来领不知缘何做不来此湏阁部大臣恊力肯担当方纔做得○夫所谓担当者即任事之谓也纔任事便要任劳任怨任天下万世之重如伊尹放太甲直把家天下挑在身上何尝有些小顾虑纔顾虑便任不成一日与友人书笑而且愤大略云今天下大矣要时便有时的人然却非孔子之时盖时套之时要和便有和的人然却非柳下惠之和盖和同之和要清的人世界上尽有不可云无然却要如伯夷不念旧恶又少了只任之一字难言假如本朝事孰有大于治河向来岂无人承任然只与秀才猜做论题一般更无确然有见有才成始成终者○王敬所先生 【宗汴台州人】 疏海运事刊有成书其言凿凿可信然中间利害相当不免覆溺船只伤多人命如何容易任得任来亦必不久欲可久须从习熟上做工夫使人得海之利不习熟则望洋而怖心生不得海利则惜身而懈心作是求通海而壅塞之也何以济得大事为国家深长之虑者必不可废而不讲巳○徐文贞公面语余曰海船用不得钉用锭样镶成用钉则海水醎钉不久随要拔出这话想是书本上来的恐不可见之行事

　　八十九

果报是佛家话圣人所不道也然积善之家必有余庆积不善之家必有余殃实是果报圣语若无这二积字安能生得二余字来问人欲积善从何处做工夫起曰从忍耐上起凡事含忍得不计较人不求胜人此便是善世人以舍施念佛持斋为善误矣

　　九十

张江陵子中状元次日礼部尚书汪公 【镗】 率诸翰林公入贺汪首致词曰老先生功施社稷
(太祖成祖)在天有灵笃生贤嗣世世作　国家辅相江陵荅曰昌吾后者非今日二子 【指状元榜眼】 还是苐四个小儿方纔能继我江陵此言极深极狠

　　九十一

太宗伯陆公平泉 【树声】 在家日久方出宗伯不数月告病归翰林沈公 【一贯】 沈公 【懋孝】 当晚携榼报国寺访之公谈咲自若无纤毫病意两沈公请曰先生亟归意若何公曰我初见　朝时承江陵留我阁中具饭甚盛意也苐饭间江陵从者持骔刡刷双鬓者再更换所穿衣服数四这举动必非端人正士且一言不及时事吾是以不久留也见几而作不俟终日陆公有焉动乎四体不善必先知之江陵之谓矣　余入云间拜徐文贞公时陆公巳在家文贞公向余曰别位尚书我不怂慂临川去拜陆平泉不可不拜余往拜陆先是陆在礼部余边上科场疏而陆公为余覆本盖知余也语余曰先生正人君子今去北补谏垣不须多上本淂只默默静坐于朝端也自有益嗟乎孰知余之命蹇才劣卒负先生之奖与哉

　　九十二

余佥闽宪左辖沈公人 【种】 右辖吴公 【文隹】 一时相叙沈入觐与吴交盘库藏故事请臬司一位监盘而乐以两院命往两公词色大不相能盖吴拆银封兑嫌轻也故事亦不兑若封封要兑过须一月前交盘则可今在两日前势必不及余为宽觧而别巳而大计两公皆注不及考时抚按二公注两公考初无不及字此必两公互相揭吏部难处而均处不及耶语云人无害虎心虎无伤人意两公者人耶虎耶

　　九十三

天下人上智下愚者少中人之性可导而上下者多如太守廉能则同知以下必化之知县廉能则丞以下必化之此常理也必不可化自有　国法在吾湖太守陈公 【幼学】 一时廉能特着同知吴公 【从诚湖广潜山人】 尚公 【从试蒲州人】 皆一尘不染虽两公秉性故然而太守熏陶之助与有力焉可惜余所睹记者归安县一丞尽廉絜苐峭直不能阿承长官意大计以下考黜嗟乎冤枉如丞者其人多矣当路不可不察也

　　九十四

天下事迯不淂一个真天地于人若真孝真忠真清真直妇人真苦守贞节天地报之自然一毫不吾于本里中二三节妇有验甚矣人不可作伪也

　　九十五

隆庆丁卯余寓国子监前因董懋德识山西蒲州杨氏昆玉 【父太宰虞坡翁】 得窥其卧榻荐席皆用草无绣裀锦衾之杂陈也仆从质素绝无大官家态岂天地悃愊无华之气独锺于西北如是耶可羡可法

　　九十六

余嘉靖巳未入南雍晤锡山俞友问渠贵邑邹君家某某巨富今闻丧败曷故俞曰弟兄相雠讼之官官下之狱膏梁子弟不耐窘辱互相求胜用银不暇称兑唯意所撮亦唯家人张主一日不知凡若干焉得而不耗散也凡今之人莫如兄弟何昏迷至此

　　九十七

隆庆元年
庄皇帝践祚谒
至圣先师孔子特起翰林宿儒赵公贞吉为礼部尚书充
国学堂上讲书官升座饮茶巳而蒙
赐赉儒绅极荣也寻拜相赵公号大洲为人峭直鲠介不阿随当分宜柄用时议论常不合至援　先朝故事欲与分宜同廵边晚年拜相寔出望外公尝自言赵大洲有个阁老做人生信有命不用安排公言非特自道其素抑欲后进之士凡事皆行法以俟命乎

　　九十八

云间胡公涵白名嗣敬由官生判湖州府事偶以公事至镇镇南栅一人活活故杀六岁儿诈人财业巳经县和处归结矣吾党偶谈及公曰　朝家岂有此法差人拘来另鞠依律拟父军罪一时上官无不允从者若在今日不以胡为生事必以为出位孰肯挺身为此儿雪是冤哉当官避事世道陵夷一日不如一日矣噫

　　九十九

哱拜者故□□□□也本桀骜难制廵抚党公 【馨】 骤欲裁抑之彼已不堪又追比倒马赃银扣减月粮而冬衣布花等项且不以时给拜父子逞忿乃推刘东晹为首以督府朘削为名杀党及备兵副使石继芳石党之姻亲也悬首牌楼妻孥受辱上损
朝廷威重下玷衣冠体面后之当事斯土者可以鉴已变在万历十九年

　　一百

吏部掣签选官于古无考云自孙公丕扬始非良法成法也不意十年余因仍不改本欲示公而实济其私至被蒙选下僚面加讽剌朱夫子所谓欲诈为善而卒不可诈欲揜其恶而卒不可揜殆今日之谓矣少宰杨公 【时乔】 本清修士也一入世纲遂艰超脱手不能措口不能言深为可惜

　　一百一 

徐文贞公 【阶】 由编修谪延平推官只当进士初选一般下牢实做推官事非专谓
世宗英明不敢闲坐在家人臣之谊本如是□前辈人心肠在家眠坐不稳王阳明先生谪龙场驲丞久居其官讲学过日意亦如此今日贬秋诸公百无十九在官在家读书赋诗作善事的固多饮酒游荡嘱托公事的也有贤不肖之相去公论具在也然律以靖共匪懈之谊均之为偷惰不軄矣请问诸公设以身处
世宗朝也敢如此无忌惮否

　　一百二 

张江陵当万历丁丑戊寅间铸钱之念甚切铸钱便民行使贫人受益不可谓其无策但地方原有钱处则不必开局费事余廵延平地方自有旧钱余不敢迎江陵意虗开一局然□不闻嗔恼可见仕君子还以自守为正不必曲学阿世

　　一百三 

薛方山先生考校乌程诸生某自谓杰才考居二等前未见其为屈也手捧花红纸币而出嗔怒之气达于面目口尤谇语识者知其非受用器矣后果黜革幸以寿终○自古及今天下更无毁谤父师毁谤郡邑官的秀才日后会长 进成就者何也纔毁谤则其心术便不良心术一不良则天地鬼神必不佑之即有成就时□必不永于世余往验之○秀才读书作文如人医自巳病痛一般真知病症从某经络上受亏用药不差病自痊可阮了峰先生甲寅年三月岁考湖学余名在三等第七俗人见谓不是知巳然先生批余文三篇清而未裕切中余病余将此四字粘置座右蚤夜以思如何到得裕处真有寝食不皇之念读之踰年为明年乙卯自觉讨得些裕来纔裕便见文字不单薄清空至八月遂叨中乡试先生为余之恩师固不在考列一等一二三名也先生余不及补报及见其子自华孙以鼎竭力崇厚报之视犹骨肉不枉生平

　　一百四 

予为延平廵道闻前道毛公鄞人也而延平守林君 【怀玊】 仁和人入见既见骤雨集毛自应差人持伞以送毛不言林伞夫会意执伞盖其守闻毛微有言林不悦回首云汝分巡岂贵为天子乎两君大不相怡如毛公自处处人胥失之矣○乡同年冯小山 【敏功平湖人】 余仕淦为令公巳作江右少参矣移书不佞曰凡初入仕不可有立异心不可有好名心纔好名便要立异纔立异不久便要破败唯平易二字可终身行之余佩服其教

　　一百四又一 

裴晋公豁达大度报失印不介意既获亦无喜色是巳
文渊阁印惟 【阁臣密揭方用】 万历某年曾失则或以银铸而盗者利之奏闻改铸福建延平府少府署印渡水覆舟失竟不可觅此却无罪乃四川布政司万历间亦失印七日而获之榛莽中闻左使刘公在事万一终不可得左使何以自安其后不知
朝廷何以处治居官者岂可以不慎也哉

　　一百五 　

闻
成祖皇帝朝有一大臣入见赐坐
上偶当饭大臣侍饭
上问曰卿颜色今日何故忿欝对曰臣妻不贤适来与臣相争故形于面容尔
上曰卿苐饭少顷一武卒提妇人首至矣即大臣妻也
圣主念贤臣则杀其妻而不顾
英断真超万世矣哉

　　一百六 

隆庆壬申五月余与同年友汤君蒙　内召江右止吾两人汤先余北去诸同年会饯余于滕王阁谓余曰年兄与汤共事一时汤羌人往北不知几遭数年兄静坐一般也行取去一劳一逸同归如此余笑曰普天之下伶俐人也吃饭痴呆人也吃饭从古如此○余自少愚朴不谙机械徼幸中会试至腊月取选凭本部选出新淦知县至行取时江陵初在政府加意考选而太宰杨公虞坡又同心严试论一篇奏疏一篇绝与故事迥别至第三日始定衙门二大事余俱听命五更枕上皂隶来报始及知之抚今追往仅四十年尔乃今日自仓场廵务至五品以下各官无不先期谋及先期讲定行取两衙门未判争论纷然市朝真同市井臭秽万状
祖宗成规倒败如洗有志之士宁不抚膺长叹也哉○余既备员礼科太宰杨公谓其同乡赵御史仁斋曰昨日原要将李某注吏科却被刘应谷要荐汤某故李改礼科赵以语范屏麓云云太宰原意如此可憾山川遥隔太宰薨余不及生刍一拜巳而其郎君某以主政榷杭州南关税余非不知可惜余家贫乏通候仪物竟致缺情大约余于故人往往废礼不特一太宰也

　　一百七 

汉哀帝问尚书郑崇曰卿门何以如市对曰臣门如市臣心如水此特取办口给话尔天下岂有其心如水而其门如市之大臣耶余乏书失考郑崇何如人品姑论其理如此

　　一百八 

凡为官诸公素不能自树立为士大夫所轻忽故士大夫敢于嘱托又从而听信之变乱是非贫人受害其品愈卑下矣或问何以为上曰能自树立使人不敢进一言为上若地方灾沴所言公公言之则郡邑先当请教商确不在此例

　　一百九 

一方上人姓包自称孝肃公拯之系或假托也稍知医为人诊太素脉服其药亦不见効又自谓一百几十岁曾见阎王放还有何证佐余晤之柞溪越月许来下顾坐间口呼王阳明先生名曰我吃了王守仁狗骨头的亏可憾可憾此等人若为守土之官决当以法治之遣之出境为士大夫当与绝交今两不然是笃信而不好学矣近闻老贼巳死于荒庙中

　　一百十 

嘉靖壬辰癸巳间浙督学汪白泉 【先生湖广崇阳县人】 藻鉴精明一经奖与必发高第公不待言也苐课士甚严入试之日凡犯规者必罚跪行责吾桐丘君嶅试首名因不记论题仍不免行责今人若既首名文宗必不割舍了何也虑其中后不以为恩而反以为怨也这念横生便欠光明正大所以今人终不如古人尔丘甲午年中浙乡试

　　一百十一 

里中沈果斋先生余先人友壻也尝诲余曰我做秀才时有一上司分廵八郡我失于迎接掣签不应名分廵怒时巳岁暮不敢回家行部长兴带去至正旦三四日试文义平通免责方发回此想是弘治正德间事一时严整气象可想也

　　一百十二 

高皇帝时宋讷为祭酒以严教诸监生诸监生成才者往往大用今日秀才先是觧说严字不真但遇主司拘检绳放肆之心不遂便说主司过刻夫严者礼法本然之体刻则礼法外用意烦苛令人手足无措二字不相通用者如何以严为刻吾浙十六七年不行岁考秀才恣意任情目无郡守家无父兄一旦督学陈先生 【大绶】 以严课之景星凤麟缙绅胥庆柰何积习风靡贤愚混杂回心向道者固多然而怨讟毁谤者□不少矣○余嘉靖己未入南雍马孟河先生动遵监规待监丞慱士以下等官无一毫阿狥软熟之气余以初入监遵制熟读监矢见亲赴慱士先生抽背一距今五十年矣不知举人背监矢见依然如故否

　　一百十三 

万历甲辰秋楚府以吕易嬴宗人华魆奏于朝楚王惧辇金宝入京为贿行达汉阳宗人疑有私书劫其扛副使周应治擒数十人縳绑以金鼓迎入省城痛捶之械于狱诸宗大哗抵督府欲击周周走免而抚台赵公可怀遂受惨祸后以谋反闻坐斩者四人革禄发高墙者甚多宗人以公愤戕地方大吏赵以轻取死至今啧啧未巳而楚宗（卒不可正尤近代大变也）

　　一百十四 

厌常喜新去朴从艳天下第一件不好事此在富贵中人之家且犹不可况下此而贱役长年分止衣布食蔬者乎余乡二三百里内自丁酉至丁未若辈皆好穿丝紬绉纱湖罗且色染大类妇人余每见惊心骇目必叹曰此乱象也未几为戊申自毘陵以南洪水骤溢米价腾涌插秧田十无一二冬必不获明年己酉不知荒歉作何状既荒恐有意外不测之变柰之何哉

　　一百十五 

唐先生常言本朝有人当
肃皇帝入继时
兄终
弟及事理颇不难断而诸公议论纷纷俾
圣意如何允从自张桂二公
继统不继嗣五字一出而霍又从而和之大礼遂定
本朝人物直超迈汉唐未易及也

　　一百十六 

善莫大于扬人之德恶莫甚于言人之非余少时访窓友某见其父伯辈聚首所谈只嗤笑人讥讪人若以为乐事也弟若兄不但暮年不得其所其死也皆从俗火化令子孙皆零落不振可鉴巳夫

　　一百十七 

湖郡伯栗公 【初山东夏津人壬戍进士】 绝尘之守临行衙内诸器物分毫不带一铜□日用洗面者亦弃去清莹可爱乡士大夫春元请酌皆赴但藉此有所嘱托众弗敢也尤不可及者尚书董公系其大座师家人稍有不循礼惩治不少贷今人一遇同年家有事便束手无策缄口不言卑矣若遇座师不知何以处分

　　一百十八 

隆菩萨　永乐中欲杜释源籍童行皆谪为边士吴僧隆菩萨表求焚身救之许焉积薪坐其上围以刀戟拥燧未至口吐三昧火自焚肉尽而枯骸直立节□不堕谪者由是皆赦今吴中有焚身图也
○古时士大夫病在率直粗傲顾无别肠容易医治今日士大夫病在细车谦卑顾多别肠不易医治得然却要以地方论不可云举世皆然○万历某年嘉郡大守龚公入觐还余访之有一士夫在宾馆余问要拜否对曰先四拜后复四拜余问何也曰先为久别后为复任此便是细软谦卑之症○宋人有言举朝皆须眉妇人余少不以为然今日看来悍然不顾肆无忌惮既似男身委婉听从人哭也哭人笑也笑人贪也贪毕竟像妇人者多易曰大过君子以独立不惧能独立便与妇人杂居不妨然世界上容他不得故圣人又云遯世无闷

　　一百十九 

初潭集载汉朱慱为丞相临拜受策有大声如钟鸣上问杨雄李寻对曰洪范所谓皷妖者也人君不聦空名得进则有无形之声慱后果坐事自杀人君不聪四字汉去古未远故敢有此言君得闻之○顾雍累迁尚书令封阳遂乡侯拜侯还第家人不知李子曰何修何为有此懿行○仲尼曰史鳅有君 【子之】 道三不仕而敬上不祀而敬鬼直能曲于人李子曰直能曲于人非有大学问大涵飬不能若负直自矜曰吾性气如是其为直也浅矣何足以云君子○西门豹为邺令清克絜悫秋毫不私而甚简左右左右恶之期年上计君收其玺豹再求令邺因重敛百姓急事左右期年上计文侯迎而拜之豹对曰往年为君治邺而君夺臣玺今臣为左右治邺而君拜臣臣不治矣遂纳玺而去嗟嗟由今视魏文时一二千年矣吏风且然何恠乎今之奔兢趋利者众也○卢坦为河南尉杜黄裳为尹召坦立堂下曰某家子与恶人游破产公为捕盗盍察之坦曰凡居官廉虽大臣无厚蓄其能多积者必剥下以致之如其子孙善守是天富不道之家也不若恣其不道以归于人故不察客曰今之仕宦宁特在官贪婪而巳居乡务嘱托富增益惟日不足天道不加谴焉何即李子曰彼苍者网疏而不漏请君安意息目以待之

　　一百二十

太守欧阳歙署郅恽为功曹汝南旧俗十月享会百里内县皆赍牛酒到府燕饮临享歙曰西都督邮繇延禀性公方摧破奸贼不严而理今与众儒共论延功显之于朝主簿读书教户曹引延受赐恽于下座愀然前曰司正举觥以君之罪告谢于天按延资性贪邪外方内圆朋党构奸罔上害人所在荒乱怨慝并作明府以恶为善股肱以曲为直此既无君又复无臣恽敢再拜奉觥歙色动不知所言问下掾郑敬进曰君明臣直功曹言切明府德也可无受觥哉歙意少觧曰实歙罪也敬受觥嗟乎此即今之乡饮也饮必有主而主未必择贤饮以为宾而宾不皆纯德司正虽设徒文具尔焉得直言谠论如恽勇于任过如歙者而仰追古道哉

　　一百廿一 

张江陵既败蒲州张公四维代之言官论劾居正子某某等王篆子某　　　某等科场夤缘蒲州公票
旨张某某某等不问进取公私悉革軄除名余不能记其全
旨而大意如此大手大笔力真西北人气魄也伟哉

　　一百廿二 

魏武帝崩文帝悉取武帝宫人自侍帝病困卞太后出看疾见直侍皆昔所幸爱者问何时来云正伏魔时过因不复前而叹曰狗豕不食汝余死故应尔至山陵□竟不临○昭君有子曰世违单于卒世违继立胡俗父死子妻母昭君问世违曰汝为汉也为胡也世违曰欲为胡尔昭君乃吞药自杀

　　一百廿三 

马要沈封翁 【塾】 大寒下顾余生平惯夙兴纔兴未及栉发而门者报封翁至矣余迓迎问先生何时发舟曰鸡初鸣余不朦叹羡乃余壻南浔钱子人舟过我非午则未必经宿明日行余憾其无家法尝曰钱氏必败巳而田产家业不下万金果卖尽他徙次壻桐乡沈子为副宪邃庵公儿其过余家半浔路而近晏起晏来较钱尤甚吾没不及覩其败耳若沈封翁子孙贵显绵长宜哉

　　一百廿四 

谢安石与支遁书人生如寄尔顿风流得意之事殆为都尽终日戚戚触事惆怅惟遅君来以晤言消之一日当千载尔

　　一百廿五 

余请告还省停临清州数日同年于公 【有年】 以侍御飬疾在家屡过余寓只乘马不乘□家事亦萧然清也　　浙缙云同年郑君 【汝璧】 语余曰弟等在家乘马出入道遇族人尊行或卖柴鱼菜生理者必下马作揖别十数步复乘余问假饶不下马如何郑曰他会骂亦相传旧矢见如此

　　一百廿五又一 

鲍宣妻桓少君初归宣装送甚盛宣谓妻曰少君生富贵习羙餙而吾实贫贱不敢当礼少君曰大人以先生修德守约故使贱妾侍巾栉既奉承君子唯命是从乃悉屏侍御服餙更短布裳与宣共挽鹿车归乡里拜姑礼毕提瓮出汲修行妇道乡邦称之○梁鸿字伯鸾势家慕其高节多欲女之鸿并不娶同县孟氏女肥丑而黑择对不嫁鸿闻而聘之始以装餙入门七日而鸿不荅妻跽床下请罪鸿曰吾欲裘褐之人可与俱隐深山者今衣绮缟傅粉墨岂鸿所愿哉妻曰以观夫子之志尔乃更为椎髻着布衣操作而前鸿曰此真梁鸿妻也字之曰德耀名孟光久之同入霸陵山中业耕织咏诗弹琴以自娱多所著述至吴依皋伯通为人赁春妻具食举案齐眉伯通异之乃舍之于家疾且困伯通为求葬地于要离墓傍咸曰要离烈士伯鸾清高可令相近
李子曰鲍宣梁鸿清高绝俗少君德耀妇顺迈伦伯通□非寻常人矣彼鲍梁二君者生前生后何修何为而获此良配以流芳百世哉

　　一百廿六 

翰林方公 【从哲德清籍京师人】 大司成在告一日偶乘蹇骡行街坊而廵城御史某公门人也其跟随人不知为方公将鞭狠打骡一下骡跳奔方公堕地门人尾其行造宅请罪公曰无此事我不曾骑骡出谁妄说至此倘闻之市朝不雅我实未尝出也或跟官人误认耶此事虽小而公雅度宽弘善处师弟之间曲尽其妙矣迥未易及

　　一百廿七 

里中有土妓（某氏）厥夫某尝作短工于密印僧家知僧囊颇饶傍人唆之告僧滛其妻事在郡守陈公 【幼学】 郡批乌程问理乌程巳挞僧具由报矣陈公覆审密召铁佛寺一僧置之闲房厥夫□远置门外召妇问曰若所告僧若熟识其面乎妇曰滛我日久屡送我某物某物如何不认得询实召铁佛寺僧出问妇曰是乎若却认得乎妇曰正是太守大笑縳其夫进痛责之妇□去衣决密印僧冤得白郡门外聚观者至一二百人咸称快焉○僧道不守清矢见自是世间常事然却要存些体面庶僧门道院亦有光辉若肆无忌惮往往杀身宁止受辱而巳余所目击万历间北利济院僧某见杀于奸妇主人之子广福寺僧某见杀于奸妇之夫割其首送官两有可鉴不足惜巳

　　一百廿八 

吴中明 【号左海歙县人丙戍进士】 赵公 【志皋】 在政府有族人名学仕者任南京工部主事用官银三千两不明被参不议赔偿亦不拟罪止谪官通判巳而未赴京从内竟补饶州府判吴公极言学仕应坐监守自盗律失出并论南京法司衙门公论定赵卒问徒正法弹章传播海内惜余未之见也噫天下未尝无人但无人用之尔如公真直道事人者哉今官按察使

　　一百廿九 

戊申七月长兴丁慎所公 【元荐】 下顾道及原任吾浙抚台王公 【汝训山东人】 起南京刑部侍郎乌程籍吴江沈太素公 【季文】 廵抚河南特本荐原任吾浙廵按彭公 【应参】 又二员某某皆在林下者特荐与复　命不同王公云多懿行余并喜而识之○王公与慎所父同年慎所曾造其家时王公厚赀俱散尽无砖瓦重门之蔽命童子开篱栅延丁入景象幽雅盖人间地行僊也

　　一百三十 

余长伯家最薄先赠君代偿其负券零星难数一日下姑苏市货将还家长伯负邬氏十余金索甚亟祖母权辞对其人云俟赠君回即有处赠君不忍祖母食言即以所市苏货一船尽偿邬去较范公麦舟之助多寡虽殊其尚义一也○里中孔姓者失十余金于肆中赠君拾而藏之须臾号泣来觅慰之曰毋泣也开其封如数悉逓还　又一乡间妇人亟行市中堕倒插赠君追而还之妇泣拜谢去　先赠君懿行详载唐一庵先生志铭及家传遗事此特百分之一尔不肖万不能及者则先赠君为善出自夙禀素心随感而应初无好名责报之念古人所谓阴德赠君有焉

　　一百三十一 

人当不如意或遭大患难时可以考见学问操持当冣得意富贵荣利骈集尤可以考见学问操持故孟子曰富贵不能滛贫贱不能移威武不能屈此之谓大丈夫少不然即为小丈夫矣学者当时时猛省

　　一百三十二 

李固与弟书曰经有五涉其四州有九涉其八但未到益州尔唐先生足迹遍天下独不到四川晚年欲行其儿孙辈长跪阻之恐其客死也先生曰客死与老死牗下总一般先生无书不读何止五经贤于李固远矣若余壮年五经虽尝涉畧独苦拙性不能记人姓名左传胡传虽读犹不读也宇内山川百不睹一况八州乎

　　一百三十三 

严君平遵常叹曰益我货者损我神生我名者杀我身卖卜成都市日得百钱自给则闭肆下帘富人罗冲为具车马衣粮皆不受曰吾非不足子柰何以不足而助有余冲曰吾有万金子无儋石何云有余君平曰不然子家汲汲营营常苦不足我以卜为业不下床而钱自至犹余数百非我有余而子不足乎○向子平读易至损卦喟然叹曰我已知富不如贫贵不如贱但未知死何如生尔嫁娶毕敕断家事云当如我已死与同好禽子夏俱游五岳名山不知所终

　　一百三十四 

礼仪三百威仪三千非古先圣王好为此繁琐以苦人也人生世上此身此心唯礼可以检束之故诗曰人而无礼胡不遄死言礼不可一日无也沈封君 【塾】 在座镜宇昆弟四人一语不发偶一日沈中丞 【秱】 作社主镜宇以侄行犹执杯逓上中丞送客余访沈继山亚卿偶持斋素其内人并继山不供一荤肉余读书董氏拜三庄唐先生下顾董宗伯□趋庄来唐先生上坐宗伯与余在旁懋德侍立移时先生亦不命之坐礼固然也天地生人所以长久礼之为助居多

　　一百三十五 

延陵季子游于齐见遗金于路呼牧者取之牧者曰何子居之高而视之下也类君子而言野也有君不臣有友不友当暑衣裘吾岂取金者乎季子知其贤请问姓名牧者曰子皮相之士何足语姓字哉

　　一百三十六 

李景让为浙西观察因杖杀一左都押衙军中愤怒欲为变景让方视事其母出坐厅事立景让于庭责之曰天廷付汝以方面岂得妄杀万一致一方不宁岂惟上负天子下愧先人矣命左右褫其衣坐之欲挞其背将佐皆泣拜为请至久乃释军中遂定

　　一百三十七

艺祖将北征京师諠言欲立检点为天子太祖告其家曰外间讻讻将若之何时太祖姊在厨下举面杖击之曰丈夫临事可否当自决乃来家间恐怖妇女耶

　　一百三十八

卫大夫史鱼卒委柩后寝卫君吊而问之其子对曰吾父生不能进蘧伯玊退弥子瑕以尸谏也○子产闻子皮卒哭曰吾已无为去为善矣唯子知我○叔向见司马侯之子抚而泣之曰自此父之死也吾蔑与比事君也昔者此其父始之我终之我始之夫子终之○淮南子曰惠施死而庄子寝说言世莫可为语也○庞德公居汉之阴司马德操宅州之阳望衡对宇欢情自接泛舟褰裳率尔休畅一日德操诘之值德公他出德操入其室命其家速作黍妻子罗拜堂下奔走供设俄而德公还直入相就不知何者是客李子曰古人所云通家之好固若是乎今人投剌通家者多览此深媿○谢安石与支遁书人生如寄尔顷风流得意之事殆为都尽终日戚戚触事惆怅惟遅君来以晤言消之一日当千载尔

报国诸臣姓名
侍讲方孝孺字希古浙江宁海人
修撰王叔英字原采浙江黄岩人
左拾遗戴德彝浙江奉化人
编修王艮字钦止江西吉安县人
编修程济陜西朝邑人
国子监愽士黄彦清不知何许人
吏部侍郎毛太亨不知何许人
礼部尚书陈廸字景道宁国宣城人
子凤山丹山等六人同日就戮
侍郎黄魁不知何许人
工部尚书严震直湖州乌程人道遇建文
君　吞金自尽
侍中黄观字伯澜贵池人洪武中会试廷试皆第一妻翁氏二女同死
兵部尚书齐泰溧水人从兄弟敬宗等同死
尚书铁铉　上赐字鼎石邓州人
侍郎陈植庐江人
刑部尚书侯泰字顺怀南和人弟敬祖子纪寻坐死
尚书暴昭山西潞州人
侍郎张昺泽州人
侍郎胡子韶字仲常嘉定州荣县人
户部侍郎卓敬字惟恭浙江瑞安人
侍郎卢迥浙江僊居人
侍郎郭任镇江丹徒人
主事巨敬陜西平凉人
都御史茅大芳扬州太兴人
都御史陈性善初名复以字行浙江山阴人
佥都御史周璇青州诸城人妻子皆系狱
御史大夫练子宁初名安以字行江西新淦人
御史大夫景清陜西真宁人
都御史司中不知何许人
大理少卿胡闰字松友西隅人
少卿薛嵓陜西阌乡人
大理寺丞邹瑾字公瑾吉安永豊人
大理寺丞刘瑞江西南昌人
寺丞彭与明江西万安人弃官迯遁莫知所终
太常寺卿黄子澄字伯渊初名湜以字行江西分宜人
少卿卢原质字希鲁浙江宁海人
少卿廖升湖广襄阳人
少卿高巽志字士敏其先徐州萧县人
户科给事中陈继之兴化莆田人
户科给事中韩永西安人或云浮山人
刑科给事中黄金戊字叔扬苏州常熟县人
户科给事中龚泰字叔安浙江义乌人
监察御史曾凤韶江西庐陵人
御史董镛不知何许人
御史王度字子忠广东归善人
御史魏冕吉安永豊人
御史甘霖安庆怀宁人
御史高翔陜西朝邑人
御史王彬字文质山东滋阳人
御史郑公智字叔贞台州宁海人
御史王玭苏州人
中书舍人梁良玊变姓名走海南
中书舍人何申不知何许人
中书舍人郭节宋和不知何许人何洲海州人俱变姓名走异域
行人郑华字思孝浙江临海人
宗人府经历宋征妻子并被杀
钦天监副刘伯完亡去莫知所终
布政司参政郑居贞徽州人
山西布政司理问徐让不知何许人战殁
浙江按察使王良河南祥符人与家人同赴火死
四川按察使李文敏山西蔚州人
前佥都御史江西副使程本立嘉兴崇德人自缢死
北平按察佥事汤宗
佥事胡子义刑部侍郎子昭弟也弃去莫知所之
徽州知府陈彦回字士渊福建莆田人
苏州知府姚善字符一湖广安陆州人
卫辉知府孙镇合肥人荐起不就自号冲玄子
宁波知府王琎字器之日照人文庙赦还不仕
济南知府徐安宁波鄞县人谪戍云南
徽州知府黄希范不知何许人论死籍其家
知府杨任浙江嘉兴人子礼益同被戮
知府叶惠仲台州临海人被戮妻萧氏为奴
同知石允常免死谪戌
教谕王省子通判王祯同死于义
宾州知州蔡运南康人靖难后论死
沛县知县颜伯玮自经死子有为自刎江西庐陵人
乐平知县张彦方龙泉县人枭首暴尸颜面如玊
萧县知县郑恕字本忠僊居人靖难兵攻城破恕死之
孝义县丞卫徤战殁
沛县主簿唐子清为北兵所执不屈死典史黄谦死事与唐同
漳州府学教授陈思贤广东茂名人其徒诸生伍性原　陈应宗　林珏　邹君默　曾廷瑞　吕贤等同日死闻
文皇登极诏也
进士陈周不知何许人虽承吴僧道衍之荐隐居锡山终身不仕
进士王高南昌人与刘瑞同年坐纵方孝孺劓鼻于树下与瑞同死
举人刘政字仲理长洲人方孝孺所取觧首孝孺被戮政不食而死
生员高贤宁王省所教士志不授官
燕府长史葛诚
燕府伴读俞逄辰字彦章宁国宣城人以泣谏被戮
辽府长史程通字彦亨绩溪人死狱中
宁府长史石撰山西平定人支觧而死
衡府纪善周是修以字行吉安泰和人自经于应天府学
谷府长史刘璟字仲璟浙江青田人其父文成太师也下狱自经死
秦府长史邹朴字尔愚江西永豊人
晋府长史龙镡字德刚万载人不屈而死
魏国公徐辉祖凤阳人中山王之长子革爵闲住以疾薨
越巂侯俞通渊庐州巢县人阵亡于白沟河
驸马都尉李坚怀庆武陟人械送北平道卒
驸马都尉耿璇长兴侯之子杜门称疾竟坐罪死
都督廖镛无为州巢县人送刑部论死
都督孙岳宥死安置海南
都督耿瓛长兴侯仲子靖难后论死
都督赵清凤阳人靖难后召入乞闲不许
都督寗忠被执妻与父徐凯同死
都督马溥寿州人战败灵璧被执
都督陈晖被执送北平中道逸去不知所终
都指挥杨松　潘忠松战死忠被擒
都指挥谢贵伏发就擒而死
都指挥彭二为徤卒所格杀
都指挥马宣被执骂不绝口死之
都指挥邓戬　陈鹏俱被北兵擒
都指挥朱鉴被缚骂不绝口死之
都指挥瞿能战败白沟河死之
都指挥宋忠怀来战败被执而死
都指挥俞瑱被执不屈死之
都指挥彭聚力战死
都指挥孙泰力战死于阵
都指挥庄得一力战死之
都指挥陈质被执不屈死之
都指挥楚智　皁旗张同力战夹河被执不屈死之
都指挥薛朋济阳城陷被执教谕王省死之
都指挥唐礼为靖难兵所袭被擒
杨州卫世指挥崇刚与御史王彬同被执不屈而死
指挥王资不知所自始靖难后追罪废死
陆梁卫指挥滕聚战白沟河死
燕护卫指挥卢振数罪夷族
指挥赵谅坐废忧惧卒
指挥宋瑄忠顺公晟之子灵璧之战力屈死之
河北指挥张伦靖难后战死
胡骑指挥火耳被擒死
指挥丁良　朱彬被北兵所擒死
指挥贾荣为北兵所擒
蓟州卫镇抚曾浚为张玊所执不屈死
镇抚杨本处州人
镇抚周拱元湖广沅州人靖难后死之
燕山左护卫千户倪谅靖难后死之
千户苏瓛为北兵生擒
参军断事高巍辽州人笃孝谊善文章京城破自系驿舍死
行军断事钱芹字继忠苏州人云死国事或云病卒
卫卒储福无锡人调曲靖卫舟中不食而死
卫卒罗义山西都司戍卒曾上　燕王书下狱
皁隶茅印仔上高人同侯泰被拏后典刑
内官长寿为北兵擒
以下有官职而无姓名
尚书徐公　刑部侍郎金公
燕奉祠何公　松江府同知磔于市
有姓名而无官职
朱进常州人　谢升山东诸城人
牛景先变姓名走死萧寺中
杜奇北平人极谏　燕王当守臣节立斩之
周璇身死妻子没官
黄墀　陈子方余姚人与陈性善同死
以上报国诸臣纪中先列二十余人矣此采
建文朝野汇编所载而悉记其姓名庶使后学一览而易知改革之际豪杰忠贤不约而奋起如此然追想诛夷惨祸夫岂
昭代之幸哉吾师一庵先生尚论诸臣每极歔欷叹息而重羡尚书严公 【震直】 吞金自尽善効其忠以其体天地好生之德灾不横流旁及也先生之意大且深矣

卷之十一


　　一

荀子曰人有三不祥幼而不肯事长贱而不肯事贵不肖而不肯事贤此三不祥也○凡妇女不百里而奔丧事无擅为行无独成参知而后动可验而后言昼不游庭夜行以火所以正妇德也○君子不尽人之欢不竭人之忠以全交也

　　二

王文恪公撰吴郡治水碑记今天下财赋多仰东南东南财赋多出吴郡而吴郡于东南地最下最多水患故官多逋负民多流殍于是在廷之臣争言水利而以吴淞白茅港为首请设官专治时公以都御史廵抚应天等处诏即委之进太子少保工部尚书得便宜从事公奏是非臣一人所能独理诏复以工部都水司郎中林文沛颜如瓌往佐之公奉诏感激思奋欲为国家建东南无疆之利慱访群策相度源委谓东南之水咸汇太湖太湖由三江入海而三江久失故道东江不可复寻独娄江尚在吴淞江虽在而多湮其别出一支分从常熟白茆港入海最大且驶而海沙阏塞久成平陆自成化以来每议开之辄畏其难而止或谓水旱天数非人力可治或谓治之复塞徒费且劳或谓滨海地势高卬凿之复引水入内为患公皆不听曰我知奉　诏行事耳乃驻节湖上且行且度度地赋功量功赋役分授以责成时犒以行赏法令明一众心竞劝不数月告成矣初白茅自北达于江河形诘屈不可复通乃改就东南挑平陆直注诸海自双庙至通仓一万七千三百九十二丈其深一丈五尺阔三十三丈皆文沛所理也吴淞江上流颇通利自夏驾浦至旧江口仅如衣带不复容舟因其旧形广之深之自夏驾浦至龙王庙江口凡六千三百三十六丈其深一丈二尺阔一十八丈皆如瓌所理也盖宜兴湖州诸阏水归太湖无碍则常之宜兴武进湖之乌程归安松之华亭可无水患浚吴淞白茅之阏太湖之水入江海无碍则苏之长洲常熟昆山可无水患而吴淞白茅之役最大功费尤多始事于正德十六年十月讫工于嘉靖元年四月东南之水古人治之者多矣至　国初则又坏故夏忠靖公治之正统间又坏故周文襄公治之景泰中又坏故李恭靖公治之弘治中又坏故徐侍郎贯治之则今日之功又安保后日之无坏乎保而勿坏则在后之人焉勿废疏瀹勿惰启闭勿纵豪强勿矢见小利所以保之也时廵抚都御史治此河者李公克嗣四川内江人

　　三

王公琼山西太原人谥恭襄公八岁通尚书父静学公师事薛文清公公幼承家学践履实用不饰枝言业举时端坐一室不涉市肆试部政日与乔白岩王虎谷二公互益切劘正德时公当枢轴虎谷叹曰晋溪才识虽优亦原学力观其施诸经济无一不由平日讲履之素云　国家都北漕河特重沿河郡置通判县置丞各一员专任漕事总于都水郎岁久抚按时檄判丞兼杂委漕务无专职益弛公典漕务印敕判丞毋听抚按檄漕政始肃治河三年凡漕河里步远近闸坐丈尺漕舟材木之费考稽画一着漕志继治漕者按志以稽不毫发服公精练云　正德九年公以副都御史整理塩法检寻王宗望支氏渠故道奏复疏浚移掣塩所于淮河北岸既免长淮之险又无走掣之奸永为公私利便○公理户部边师乞粮草则屈指计曰某仓庤粮几何某场庤草几何各郡岁输粮几何边卒岁采秋草几何用盖饶也何重索边师愕愕服公明察不敢横乞○公莅兵部冦报至公坐筹曰某大师出某地某裨师出某地某由某蹃会师某由某地夹攻某绝某关隘防奔突某输饷粮某纪师勋又曰诸凡未悉之机主师权宜从事大事先行后闻公策胜数千里如对面谈复不胶尼故边师不窘束易策勋○丁丑八月　武皇帝单骑廵边朝士凛凛曰远则汉高帝之平城近则土木可鉴也议严兵守　京师公乃驰奏　行在命文武大臣守都门又密调将士列伏边城大同辽东延绥士马皆集　行在又请暂命大师一人开阃河间近保　京师远控齐鲁又于大名武定权置兵备副使二人镇压盗贼又檄蓟州都御史臧凤保定都御史李瓒严兵要害为　驾跸扈又檄山东河北饬武事又檄在　京守备时察奸宄是时舆出边逾年无虏警　京师至于边服按堵如常公筹划镇定之功也○宸濠反闻朝士愕骇持两端阴卜成败为从违公独奋曰竖子乌鼠聚刻期成擒又曰王守仁据上游蹑濠后擒濠必守仁乃从直房顷刻覆十三疏首请下诏削濠属籍正贼名次请命平贼大师趋南都次请命南和伯方寿祥防江翊南都次请命南都文武臣戒严次请命尚书王鸿儒主给饷次请命王守仁率南赣兵由临吉秦金率湖兵由荆瑞会南昌李充嗣镇镇江许廷光镇浙丛兰镇仪真遏贼冲俞谏率淮兵翊南都巳而守仁擒濠如公策礼部主事梁焯语人曰濠反时朝士归心者十之七且曰濠必成屹屹不惧独晋溪一人○辛巳春　驾驻通州江彬拥边兵环卫势极凶赫召九卿觐都下汹汹云江彬谋逆召九卿往屠焉因行大事九卿凛凛无敢诣觐公曰予也备位大臣　天威咫尺敢不觐即日诣通州觐人云彬将掠夺九卿印行大事公反佩印往盖彬独扈跸谋可逞兵部尚书扈跸将士属兵部彬有邪谋将士不皆从晋溪居中阴制奸变系将士望彬虽有谋不得逞大臣制变之畧也抑亦智勇合德者能焉○公自正德乙亥以户部尚书改兵部御史高公韶论公不称任公韶谪公乞避位疏六上不许丁丑加少保戊寅加少师庚辰转吏部辛巳江彬诛下御史狱谪戍绥德丁亥礼部右侍郎桂蕚荐公才望戊子起公兵部尚书兼右都御史总制陜西军务辛卯冬复改吏部壬辰七月公薨于位说者谓公才极高吏事精敏达权应变人不可及云

　　四

霍公韬谥文敏广东人公见中朝官有罪辄命锦衣官校擒拿拷问上疏曰天下刑狱付三法司足矣锦衣卫复兼刑狱横挠之越介冑之职侵刀笔之权不亦甚乎光武尚高节名节之士满东都以扶汉鼎宋祖敦廉耻刑罚不加衣冠忠义之士争死末世江西事变死者四人而巳足见今之丧廉耻贱节义者众也顾不系所飬乎士大夫有罪下之刑曹辱矣顾使官校当众执之脱冠裳以就锁梏屈体貌以听武夫朝列清班暮幽污狱刚气由此折尽矣不亦甚乎使有重罪或废或诛可也乃暮脱污狱朝立清班觧下拘挛便披冠带使武夫悍卒指之曰某也吾辱之矣某也吾得辱之矣小人遂无忌惮君子遂昧良心豪杰所以多山林之思变故所以少节槩之士也伏愿自今锦衣卫勿治刑狱士夫有罪宜谪则谪宜废则废宜诛则诛宜赎则赎勿加笞棰勿加锁梏以培飬廉耻以激励节义此于世道甚非小补○王公廷相河南人谥肃敏公尝曰大识者外伪不能累大气者外侮不能动大德者外物不能迁○迂儒强执不识古今之宜鄙儒依阿不顾国家之计俗儒浅陋不达治忽之几皆不堪委任○志不存乎天下者不可以言用道不本之经术者不可以言治政不要之安民者不可以言仁时皆以为名言○公以庶吉士改兵科给事中言事无所忌讳谪亳州判官升高淳知县又升四川道御史廵按陜西能约束镇守内臣廖銮为提学御史焚　内臣刘玉私书　遭诬构下狱再谪赣榆丞可谓历试诸艰遭逢大不幸矣后廵抚四川兵书緫宪大约持正不阿动中机宜一代名儒名臣非人所易及也

　　五

刘源清山东东平州人初仕江西德兴县调进贤政尚严肃百务整齐值宸濠反时巳害孙许二公矣遣兵校娄伯等数人取进贤县印公俱斩之檄报傍县互为防守民志赖以定宸濠闻之亦有戒心未几濠败公后官至侍郎都御史讨大同叛卒以□削籍□□庙初赠尚书今□上三十七年补谥○崔公铣字子锺河南安阳人尝曰碑志盛而史赝矣唐诗盛而教亡矣启札具而友滥矣表笺谀而君志骄矣封诰俪而臣报轻矣贿币流而贽礼失矣举业专而经学浅矣登第易而全才难矣

　　六

舒公芬 【江西进贤人正德丁丑年】 元励志圣贤之学不屑为慱物洽闻之士戊寅江彬等导　上游豫公率同志上疏廷杖系锦衣狱时死谏者凡十一人公愤然不欲独生濒死复苏谪福建市舶副提举君子谓其振士气阻权奸植风化大有功于世教惜哉年四十四以疾卒　吕公柟字仲木陜西高陵人公为修撰时刘瑾窃政横甚西夏乱公疏请　上入宫御经筵亲政事则祸乱潜消内外臣富贵可常保瑾恶其直因常却贺礼又不往见欲杀之乃乞飬病归瑾使校尉尾之至真定不得其过而返公归五年用言官荐复起供职上疏劝学谓文王缉熙敬止咸和万民斯享灵囿之乐元顺帝废学纵欲　太祖一举而取之　陛下不可不深念也或谓公曰元主之戒无乃伤于直乎公曰贾山借秦为喻汉文帝尚能用之况　主上之明圣不为汉文者乎

　　七

大学士杨廷和 【四川新都】 人由南京户部入阁与毛蒋二公同时时值江彬用事　武皇又多廵幸　武皇崩边将数十万在京内无皇储中外岌岌公密奏　张皇后散遣诸军擒江彬于厚载门加族诛议迎　世宗皇帝礼改元之诏公手笔也裁革传奉滥等役月省食粮一十六万余功亦伟矣○毛公澄谥文简太仓州人嘉靖初　上议选婚锦衣韦千户女与焉内侍并皇亲邵蕙俱得重赂咸属意文简公在左顺门厉声曰韦千户是韦太监家人不知的姓何以登玊牒此事礼部不敢担当汝曹自为之众议遂息文简体弱而气不可夺此其大节云○毛公纪谥文简山东掖县人戊寅　上复欲廵边公与杨廷和痛哭进疏不听未几而有宸濠之变是时储宫久虗权奸窃柄天下之势诚若厝火积薪之下矣公与杨公当居守之任竭忠尽瘁摅殚心力共济国事中外宴然　肃皇帝入继大统神器有归赞襄辅翊一新庶政此古所谓社稷臣者勋业之盛孰加焉既而以定筞功锡之伯爵力辞甫喻六十即恳致仕归○大学士蒋公冕广西全州人　上欲北廵自称威武大将军朱寿廵边命内阁草制公曰陛下受天明命内而四海外而四夷孰不尊称如天如日若称朱寿号为将军臣鼎镬在前不敢奉　诏公扈　驾至南京随事矢见谏曲尽心力恳请回　銮自春至秋怀疏跪门者屡次至于不穿罩甲则虽钱宁江彬同传旨苦逼亦未敢曲从不贺总督府悬挂牌额则虽文武群臣守候行礼亦不肯往○大学士梁公储谥文康广东人秦藩三疏请陜之边境益其封　上许之命杨廷和蒋冕草制二公皆引疾辞梁曰如皆引疾孰与事君耶草制曰昔　太祖皇帝着令曰此土不畀藩封非吝也念此土广且饶藩封得之多蓄士马饶富而骄奸人诱为不车丸不利宗社今王请祈恳笃朕念亲亲畀地与王王得地宜益谨毋收聚奸人毋多飬士马毋听狂人导为不车丸震及边方危我社稷是时虽念保亲亲不可得巳王慎之毋忽　上览制骇曰若是其可虞其勿与事遂寝公不显言直谏而托词悟○主有回天之力焉○桂公蕚谥文襄江西安仁县人公自释褐授丹徒知县执古傲上不能狥时曲媚见辱于知府林魁更改湖州武康成安三县低徊十余年未尝以淹屈降志后为南京刑部主事遇　世庙登极议追崇之礼一言悟主遂极峻用读公奏议皆经国大猷切中时弊无所忌讳至密论四事若放宫人止织造罢镇守却祥瑞尤时所难言者况其讲学论政皆自稽古根本中来于进退之际恳恳不肯自恕可谓名相也巳

　　八

刘瑾既诛余党尚在　世宗皇帝继统年龄虽少英断夙成待此辈不少假借又得张公孚敬以正佐之尽革各省镇守内臣司礼监不得干预章奏往瑾时公卿大臣相见无敢抗礼甚至有拜伏者自张公当国司礼以下至各监局巨珰见公竦息敬畏不敢并行并坐至以张爷呼之不动声色而潜消其骄悍之心盖自汉唐宋元以来宦官敛戢士气得伸国体尊严主威隆重未有如今日者诚千载一时哉○霍文敏公复吕泾野书曰生□罗峯者谓其一心忠于朝廷绝纤芥私也主张大礼不悚不慑明千古之谬伸　圣主大孝一也辨明大狱救一家十数冤命破散蔽主之奸党二也在阁九年未尝容内臣私请政本清端三也十年不进一内官且革镇守芟百余年积弊四也吏兵二部推选文武官未尝片言干预内官病故例荫义男义侄家僮校尉三四十人罗峯削黜之尽五也风宦官皆知警戢省郡有司在京大小官不敢肆滥六也革戚畹滥官罢十八侯伯弋也门无私谒风清弊绝八也三黜奔归行囊惟一二衣箱如寒儒卑官九也在位日只欲用外甥一人亦才名不忝余则绝□介私党坦坦平平过皆可见心迹至明十□□峯有此十善生是故敬之

　　九

李空同先生梦阳上杨邃庵公书曰议者谓公喜通才奖辨给拔门生复故吏其显名高位者程事簿书之夫多而雅裕镇俗之徒寡快取辨之流扬而先忧识微之士抑委曲活变之风行而守死执义之心至今言官犹以此病公而不知道以正行事由通济圣人通天下之情达天下之变而后能成天下之亹亹愚尝窃观今天下之才正德不如弘治弘治不如成化岂否泰有消长生才有高下耶抑有之而未用用之而未尽耶史氏曰抑观空同论才谓正德不如弘治弘治不如成化固矣今观嘉靖人才似又不如正德焉阅世变者宁不重有感耶○左都御史屠侨浙鄞县人公按居庸等关　武皇北狩命所在擒生虎使者日再促公抗疏虎恶兽也欲生致之必有撄其爪牙者柰何忍不惜民命以供一时之玩乎语甚切事遂止时濠贿结中外朝野以目闻公且按江右濠谓所亲曰柰何令此强项御史来耶令镇守太监毕真以金器彩数十逆公于杭公皆却之公历官端方严毅人不敢干以私位至御史大夫朝廷倚重○林公廷玉福建人弘治改元公为给事中上疏言妖僧继晓罪恶贯盈先年虽已发为民然盗窃赏赉家赀巨万日拥美姬以自娱乐漏网故乡优游自在非所以昭典法示鉴戒也　上纳其言命锦衣官校械继晓至京斩于市人心大快　方公艮谥简肃福建莆田人正德间幸臣朱宁黩货无厌以钞二万发浙江十一府易银三万两公时为左布政使具疏劾宁乞　陛下割偏私之爱下之诏狱明正典刑仍乞行廵按御史将巳□敛银尽给还民等语宁惧乃委过下人钞银得给还民讫友人黄巩谓公此疏足落权奸之胆宇宙间不可无此一举○寇公天叙山西榆次人任宁波府尝书青天白日高山大川爱民如子处事如家四言于座右浙秋试公与外廉有知县某持一卷固请公固止之曰不可开榜后乃知知县所私者人以公为神目在官异政擢应天府丞时宸濠乱　武庙亲征多权幸数百公处之有方所选女乐极千人候　驾不三日死者十数公曰吾为汝登籍分飬亲识家用则照簿取之尔全活不下数百人后廵抚陨阳甘肃等处屡有大功华夷帖服○胡公富徽州绩溪人官至户部尚书公为福建按察佥事分廵至福宁州阅狱囚有五六年不释者公密祷欲次日审录是夕狱中忽发火光州人大惊及视之火光犹未次日提狱囚二百余人逐一审决不五日而囹圄一空○王公宪谥康毅山东东平州人公为御史风裁凛如不畏强御宸濠称逆　武庙亲征边将江彬等随行恣肆矫诏系国学生跪行宫外公亲谒　武宗悉脱于厄嘉靖丁亥虏由花马池拆墙而入公调度文武将士拒之历震戒所细沟青羊岭等处先后共斩虏首级四百有奇虏溺水及饥死者十之七八仅存百余骑出境且不自居其功载对山平虏记○刘公天和谥庄襄湖广麻城人公初为御史廵陜西独持风裁忤权贵逮系锦衣狱谪金坛令后知湖州疏定两则以便征输豫识桂文襄之贤可以大用熟练边务抚御有声或拟之南仲卫霍焉生祠碑今在岘山之懋

　　十 【王恭襄而下至第九述为多亦多删繁就蕳者此以下皆朽人所著】 

浙江督学副使或佥事刘夫子不知何名四川人号西蜀刘夫子触物命题不拘经书但经许可无不登科第者想弘治正德间任
汪公文盛湖广人号白泉嘉靖壬辰癸巳任考法最严得人之盛自公始
徐公阶华亭人由翰林编修谪江右同知转浙佥事初号少湖以忧去廵按某比较二司吏书杖死学道一书手二司相见按台问闻死一书手可令二县从厚埋之徐公曰先生大人何言之易易也本道已具小疏欲上按台愕然再三恳二司诸公求觧公乃止上疏刘公思唐陜西人予年十四五岁时见之甲辰乙巳年任
孔公天胤号文谷陜西人善批评试卷
雷公礼江西豊城人号古和官至少傅工部尚书廵湖州予入府学庚戍辛亥年任
薛公应旗号方山南直隶武进人公官至按察副使吾师文章高品百年罕见惜性气少和平尔
毕公锵号松坡直隶石埭县人官至南京户部尚书
屠公羲英号坪石南直隶人升国子祭酒转京卿终以峭直不大用
乔公因阜号寿斋陜西耀州人提学佥事
苏公浚福建晋江人号紫溪四书易经俱着有讲章可传世者以其平易近理也
陈公大绶江西浮梁人号赤石严查诸生有以贿嘱进者尽行黜革众所称快万历三十五六年任
王公畿号慕蓼晋江人万历三十九年任凡吾浙督学先生皆出中朝会推交荐者余乌敢有所轩轾于其间哉姑据所闻聊为诠次尔

　　十一

士君子只患不笃学不力行不成一代人物不患朝廷不知上天不佑朱晦庵先生宋一代儒宗也仕不至通显然子在官吏部侍郎孙复官兵部侍郎福安府尹人物亦皆表表朝廷何曾亏他上天所以崇报之者可谓厚矣

　　十二

高而不危所以长守贵也满而不溢所以长守富也李子曰乐而不滛哀而不伤所以长守命也仲尼不为已甚只是本分之外不加毫末但从性体上发挥贤者过之智者过之便是已甚今人但遇凡事将就宽恕便自谓不为已甚是何圣人之多也无可无不可语意与君子之于天下无适无莫相似孟子云可以仕则仕可以止则止可以久则久可以速则速先无一点可不可成心即是物来顺应话头今人遇事含糊不决裂亦自谓无可无不可又何举世皆圣人也学者不可随俗糊说

　　十三

言者心之声文尤声之华美可观可听者也读其文精神心术可以洞见而国家治乱识者亦因此卜之
本朝成弘正德嘉靖初文字和平雅淡不求文而文自不可掩正如羙人生相不待簪花而后佳也入万历二三年先自试官好异必求学古字奇不便句读者然后入彀而天下遂趋于恠诞变幻矣安得起方山薛先生昆湖瞿先生于九原作士子模楷而与之论文哉或问今欲捄之何策李子曰未易言也陈请
主上先免差京考二员或是捄之之策也

　　十四

翟璜对魏文侯曰君仁则臣直璜虽一时偶对然亦感应常理今也不然君仁而臣诈矣未也君仁而臣放矣未也君仁而臣骄且横矣未也君仁而臣渐至于大不敬矣我
主上仁圣大度宽容所以爱护诸臣者何所不至贤臣直臣世亦何尝乏人然而诈也放也骄且横也大不敬也请在位诸公山林逸闲评公论四者之罪有之乎　无乎嗟为流涕痛哭矣

　　十五


古称千金之子可以贫人可以富人然则千金固贵重矣予十一二岁时睹邑令李公贪仅三四千金尔近暏归安施公贪亦如之皆蒙上司处治罢官去李越七十年施越四十余年今日大可骇异只要中个进士为县令赃至二三万或五六万上官惜大体面或受嘱托本犯不受笞辱不入囹圄不问徒罪只作不及孚躁降级轻处衣锦还乡人羡富贵其讨巧多护者依然官不改动十居四五嗟乎我
皇上何由得知大考察时何由淂拿处正法嗟乎此皆抚按二司太守诸公容隐之罪也再过二三十年不知到恁田地世安得不致大乱哉

　　十六

万历己酉三月朔桐乡令须公之彦觧任去台臣吴亮论劾吏科陈治则波及之也夫须公不奉　圣旨亦不奉吏部处分浙抚台甘公按君王公皆谓须当避吴公之锋其亲笔书余及见之须虽欲安其位得乎其去也乡士大夫父老子弟无不涕泣焚香以送或问假饶身处二公之地之时当何如处荅曰王同官不暇论巳甘道学也以宋儒律之作何处假饶嘉郡太守杨公继宗在任又作何处恐时事时套未必是儒者作用

　　十七

宰相肚里好撑船虽是俗谚实有至理肚内撑不得船不免窄狭局促何能平章天下韩范富欧四君子上殿相争如虎下殿不失和气都缘他有大学识胷次宽广故赞成仁宗庆历之治今人学问先无以天下为巳任这一意思所以议论纔不合便像自家屋里与人争田争地一般　　互相雠隙成何景象天下何由得太平李子曰四公者欧文忠畧不如三公文章胜些

　　十八

万历戊申巳酉间　朝士乞归不遂叩头文华殿出城去者凡六人李子曰挂冠而去欲窃高洁之名忿激而逃难免不忠之议国事至此可为流涕太息○万历三十七年五月淮上督臣李三才一本国势一有三无恳乞　圣明及早痛改毋致一败涂地事何谓三无一曰君无权二曰朝无臣三曰民无主云云何谓一有备此三无遂成一有所有维何亦曰乱而巳余读之叹息陨涕○三才疏内又有泄泄沓沓以社稷为戏此九字切中时事○八议之条　古人仁之至义之尽万世可行凡法司大臣言官论劾人若要加一杀字须万分不得巳万分不可恕方纔动口动笔方不负　朝廷不负公议顷有论阁臣李廷机列其可斩之罪凡几余以为廷机不但议贵不当斩只论清勤也是贤臣不当斩

　　十九

僧达观不知何许人通内典颕悟善诲人缙绅有师事之者苐不隐于深山而游于　朝市闻其恣肆不自检束恐不在继晓下也闻刑部郎曹君 【懋官平湖人】 当鞠讯笞死之宇宙间正气曹君颇带得几分可云　圣朝执法之臣矣○江右龙君 【宗武】 谪戍赦回闻家居病困入厕尝粪以为常一子无罪竟抛巨石碎其首杀之昏晕苏问家人始知其出自巳手夫初杀无辜之士期以媚相国既杀无罪之子以报士期呜呼天道迩如是哉然不知实有此事否

　　二十

陆五台太宰 【光祖】 侍坐于张沅洲太宰瀚之旁余见陆问故陆曰我为浚县令时张公大名郡守此后相见张必整余坐在旁今改不得前辈不虗让人其执礼如此行古道哉

　　二十一

吴匏庵先生 【宽】 同友人施 【焕】 赴南畿乡试又同寓先生下第施得中榜赴鹿鸣宴回先生在寓待之施完公据事与先生又同还乡先生之有飬如此得失之际不以介于怀也后登大魁词林贵显乡友远远去贺或有求也病卒于京先生以赀治木敛之命其子为周旋荅客礼家人为衣麻送柩登舟而返○都玄敬先生 【穆官】 终太仆少卿举进士时与同年李 【廷梧】 同舟南归相契厚巳而李擢侍御按苏州等府先生不往见李怪焉差官请之先生曰　天子使臣观采甚殷激扬权重莫可以通宾客俟事竣当一叙故尔李叹异之先生工文章凡润笔之资与异母弟共享次及二儿或推及门人弟子食贫时多至不能备后事并药饵可泉胡太守悉赒之且为立书院俨遗像○长洲草桥王翁 【鼎】 者以织机为业家颇饶当俭薄之年有夫妇二人伪言兄妹以兄嫁妹求售银七两王翁治殽酒酌之已立券矣二人临别深悲似不欲割者翁细察之知为夫妇也焚券不索其金竟遣去嗟乎此事若在巨室则必鸣官以诓骗治罪中人知礼之家亦未必慨然捐金如王翁者诚朱易得其尚义之品欤○吴江之西有石佛寺僧号秋林者其佛行不失毫杪吴江赵君某寄银若干禅房收贮两相恂谅者也后一日适逢回禄延烧衣钵声骇松陵赵使老仆疾奔来问秋林云玄室无恙旧物仍在汝可亟归报主人以慰之○昆山顾未斋阁老子某号怕斋自幼勤敏读书后领乡举渠翁当朝时王肃斋太守严禁渔户入海网黄鱼有以白金二千两曲求弛禁排置卓上动之顾君视如污垢目不少睇噫宰相之子片辞可以反复当路而峻节不为亦云难矣

　　二十二

常熟徐凤竹公官工部尚书孙某以荫为部郎居乡恣横不法甚众讼之两台下县治县系之狱而毙县官何以得无罪也余惑之讯其邑人邑人曰徐公子极恶云云县官不枉他只初然过恶未甚时岂无上官岂无郡邑岂无法度可治纵他到不可救药处而杀之今之从政者非古人矣大宦子弟何忍自投于法网哉

　　二十三

未有三代读书而不发科第者未有三代为吏而不问充军者论其常理如此然亦要看学业何如罪过何如本身遭际何如世代岁月尽论不定

　　二十四

嘉靖二十年部议特设都御史緫理塩法科臣郭鋆谓官不必设而余塩宜革部覆两淮塩额六十九万六千三百引两浙四十四万四千七百六十九引长芦六十万五千三百四十引原无余塩之法请自二十年始悉遵祖宗旧制勿派余塩　上从之今日不知何如行

　　二十五

宋仁宗宴驾□□哲宗入继在位四载崩方疾笃时发狂□呼有□杀我韩公 【琦】 曰此病也亟取药灌□□□掖入宫巳而遂绝太子未立韩公用自□□挟帝手书曰一定颕王即位当大任而宗庙社稷倚以为重如此公真宋室一人也哉 【颕王即神宗】 ○仁宗病久服药及愈思□□□召相吕夷简同列皆促公亟行公独缓□遅遅既至上问故对曰陛下不豫中外颇忧闻召臣若奔驰以进虑人心惊动尔上以为得大臣之体

　　二十六

韩魏公论□□□□□际皆当以诚待之但知其为小人则□□□接耳公于小人欺巳明足以照未尝形于辞色也○韩魏公常言保初节易保晚节难在北门九日宴诸曹诗有曰莫羞老圃秋容淡要看寒花晚节香即如我嘉靖间分宜严公 【嵩】 做礼部尚书以前人品尽好嘉禾吴公鹏做工部尚书以前人品亦好只多做了首相与太宰便弄到大不好田地世间如二公者甚多

　　二十七

汉有三杰邓通中大夫也嬉戏殿上申屠嘉召至丞相府欲斩之以帝命中止汲黯对武帝曰陛下内多欲而外施仁义柰何欲効唐虞之治乎二言切中武帝病根丙吉为相吏醉酒吐其衣不加责不问横道死人而牛喘则问之专崇大体细故不屑屑焉皆后人所罕及也○唐岐阳公主适殿中少监杜悰上所赐奴婢卒不肯穷屈奏请纳之上嘉许因锡其值悉自市寒贱易制者门第肃然悰剌澧州郡邑供百人馔主及从者不二十人驿吏舁饭食以返京师哗然以为奇事悰在澧三年主退然静守目不识剌史厅屏天子之女其贤固如是夫○楚昭王夫人贞姜齐女也王出游留夫人于渐台之上王闻江水大至使使者迎夫人失持其符使者至请夫人出夫人曰王与宫人约召必以符今使者不持符妾不敢从使者强之不得果取符未及还水大至夫人流而死焉嗟乎夫人奉王命守之至坚如此然非昭王贤何以得此于夫人也览古者可为流涕

　　二十八

程伊川先生曰人有三不幸一少年登高科一席父兄之势为美官一有高才能文章李子曰此三者人有之则不胜羡慕己有之则不胜忻幸骄傲滛纵何所不至肯视为不幸者能几人哉○恩雠分明四字非有道者之言也无好人三字非有德者之言也○晋孔戡于为义若嗜欲不顾前后于利与禄则畏避退怯如懦夫然君子人与君子人也

　　二十九

地方风俗乌镇属乌程青镇属桐乡自南栅以至北栅皆以一河为界至太师桥以北不论矣为逼近吴江地方阔大也余生长青镇独恨其俗尚奢日用会社婚葬皆以俭省为耻贫人负担之徒妻多好餙夜必饮酒病则祷神称贷而赛若乌镇则非无尚奢者大约朴俭居多所以富室悠久中人之家亦绵延不至卖房移徙所贵乎添设公祖专设而不城居与县治父母官同若肯留心劝化赏罚移风易俗也不是甚难事○两镇通患通弊又有大者牙人以招商为业商货有厚至一二百金者初至牙主人丰其欵待割鹅开宴招妓演戏以为常商货散去商本主人私收用度如囊中已物致商累月经年坐守者有之礼貌渐衰而供给渐薄矣情状甚惨官斯地者慎勿等为征债漫不经心漫不加刑漫不区处可也易不云乎圣人通天下之志故能成天下之务牙人执迷不改都缘心志不通望公祖大人出示晓谕这商货中间又有借本置来者举家悬望如何负得他负了他天不容地不载世间极恶大罪也余目击心伤载笔至此

　　三十

长兴吕山吴某弘治间昭庆寺欲建穿堂察使差人召之时召三人皆富翁命以共建吴曰此不甚费小人当独任之察使大喜归以语其父父曰儿子有这力量必能承吾家后功果成惜毁于嘉靖甲寅□□嗟乎此事若在今日即富过吴氏者必多方推避何人肯慨然仗义至此哉

　　三十一

寇莱公年十九登进士□□取士多问其年若年甚少往往遣回不任官职或劝公增年寇公曰吾初进取可欺君耶　本朝自嘉靖辛丑以后大都减年入序齿录者甚多至同年宴会又序真齿以□人而两其生齿非天下大可丑之事乎□□谈彼短我亦有短靡恃巳长人各有长可作座右铭

　　三十二

万历庚子八月秋试初场前东广廵按顾某无锡人在试院堂上与方伯王公 【泮】 绍兴人议论不恊顾　　以手掌扑王王不让反之顾披发倒地身且去服方伯疾行出院衣冠体面丧尽矣少参刘公入京谒代顾按君按君问刘曰贵道目击有此事否刘对从无此事夫有而曰无非诚心直道矣兹役也顾君大失礼于始而刘君所对又失言于终士大夫为海内所轻无足恠也

　　三十三

浙督学使陈公 【大绶】 不得于群士大夫转官归举城无送之者余赋二诗偶遣人送之公荅书曰吟大篇而西藉手以报老父使知众人怒骂之中未尝见弃于有道也荣甚矣李子曰乐固不敢以有道自居然江右士大夫一举手而不忘其亲如此自是可法

　　三十四

闽城尚书马公 【森】 余问之曰老先生有几房家人荅曰　　止有四房余曰人少不足用柰何荅曰多则飬他不活吾东南尚书门下多及百人少亦不下五六十人何为自异于闽人也然箬溪顾先生有马公之风又不可以槩论○顾箬溪先生一老家人之子穿绫子绵衣御寒先生目之曰看汝不成人他日死必无棺此子倚父积又援吏作仓官矣晚年竟苦贫撑船度日死不知其所终前辈臣家人服餙不容易如此

　　三十五

三吴间宦室家人皆好尊称其主人主人亦乐其所称甚至遣见尊官大吏每呼家老爷一日余与钱承江 【梦得】 太仆数人共酌署邑陈公时太仆在制中差人持帖谢陈曰家主服色不便不敢出陪未尝呼老爷也其家人何谨饬之至而主人之贤益彰矣　上廉太仆贤即家拜南大理卿未几又晋副都御史 廵抚河南皆以疾辞○嘉禾朱吏侍公【国祚】 号飬淳鼎甲为人平易慷慨能无大过一日两公子行街坊暑月张盖家人不自敛束盖触小户店达破损家人　　与店家嚷闹到不堪处有顷边朱公乘轩过小户人泣诉朱公为驻轿借坐一人家命仆呼张盖二人并持竹篦来俦人中责奴各三十慰小户人而去嗟乎当此季世宦家焰大求如朱公者其千万人之英杰乎

　　三十六

里中唐侍御在　京师与玊阳沈公曾有婚姻之约侍御未南还沈遣女使以珠玊餙币礼问候钱孺人孺人辞曰约婚事我未及闻不审果否且大人未归何敢受礼并沈氏女使亦不入门辞去孺人处此大事有廉靖丈夫学问贤矣哉孺人系钱承江之妹也○余宦友某与切邻人有隙偶伤其面宦友即其家卧厅事内亲友俱劝乘轿送回不允也经二晚众问如何曰凿厅之垣可通舆吾即去如其言宦友□于人情大不惬也不三十年宦友故家宅通前后悉卖其邻人为业有子八人莫瞑父目吁天道可畏哉

　　三十七

长兴方伯徐龙湾先生 【中行】 少贫有侠气诗文名家闽人董九华者业丹青术久客长兴病卒柩无力还乡先生边赴闽官官舫中带其柩去无所忌讳○先生未第时邑丞潘姓者宜兴人曾延先生训其二子及先生官滇中回二子负官逋系狱先生白之常州守多方处三百金偿官尚欠五十金先生倾官囊悉为貱足二子得释狱归○同邑有蒋贡生号太湖者与臧损斋韦南苕二公友善损斋当　世庙初官礼部主事议大礼　廷杖卒荫其子舜田太湖视舜田督教备至教不入涕而道之如是者三载视其文理通日别去毫无所受于臧也友谊之笃岂近世所易有耶

　　三十八

绍兴俞先生 【咨益】 鼎甲罗公 【万化】 张公 【元忭】 皆师事之常同见郡邑一公侍坐不以为屈士风抑何厚也城中凡缙绅回籍必先谒
文庙拜儒学先生而后拜郡邑道遇三学虽不避轿必让三学行过而后行古道相传尊师重傅不容易得○余曾入越庠友金姓曾馆余家者见招余酌家贫无仆其子躬持殽酒服役岂但不以为耻盖真习以为常也○朱金庭羽贝为大宗伯家居余友唐子访之欵饭案前对象乏仆时躬自举移不以为怪嘉湖间安得此风味也

　　三十九

尚书伍公 【文定】 湖广松滋人初为常州府推官以简伉忤提学御史陈琳左迁后起嘉兴府同知而陈边来为郡守相见握手道旧甚欢时两贤之文定后知江西吉安郡边宸濠反文成王公倡义旗而伍公应之伍公从义而诸郡邑应之卒擒濠以销大祸成大功□公部下万安知县毛冕手擒濠而赏不及后升兵部主事守山海关甫五旬奴卒作乱侍吏欲拽冕趋避冕曰不可吾有亲在急趋母所执兵以卫贼执胁之以不从见害赠光禄少卿子西星举乡试第一冕河南洛阳人

　　四十

太守杨 【继宗】 知嘉兴止带老家丁一人云是封翁所贻老家人长髯白发口呼太守止曰秀才前辈人传闻如此行囊止竹箱二只以此来亦以此去无增益也今人发摃有一二百摃者追仰杨公好似唐虞三代人物矣

　　四十一

余考　本朝诸大老诸名公谥为文者多矣若文洁则未之有也唯江右邓公以赞杨公 【时乔】 并谥文洁不觉喟然曰两先生者生同乡卒皆赐谥其易名之羙至从前未暏世世不磨杨公官非词林且蒙　俞旨甚速尤异数也○沈龙江阁老 【名鲤】 河南人性畏暑好乘阴其邻人有二大树茂密先生日过之避暑邻人贫求售于先生先生曰吾与若世为邻不忍售也厚为赠嘱曰吾在世夏月常过尔树下殁后凭尔售否尔友人吴梦晹曾访先生其厅堂园亭俱从简朴绝不似吾东南大宦家

　　四十二

邓绾虑王荆公去位失势乃上书言宜录安石子及壻仍赐第京师帝以语安石安石曰绾为国司直而为宰臣乞恩泽极伤国体请黜之帝斥绾知虢州以既去之宰臣而人主信其言犹若此君臣两得之矣盖安石在宋时加意学问者故能处绾如此可以三不足之说苛贬之耶○唐太宗朝张昌龄王公瑾皆以善属文名震京师而昌龄曾献翠微宫颂尤上所爱者王师旦知贡举奏第无二人名上恠而诘之师旦对曰二人虽有辞华顾其体轻薄终不成令器若置高第恐后进効之伤陛下雅道上善其言嗟乎若在今日则二人必蒙高选以希上悦安得守法如师旦者以挽一时文体哉○李吉甫为相谓裴垍曰吾职当进贤而朝廷后进罕所接识君有精鉴愿悉为我言之垍取笔疏三十余人数月之间选用畧尽当时翕然称吉甫为得人嗟乎两公皆虗心无我故共成一时盛羙君子哉若人乎

　　四十三

江右诸公乡科做二司官者甚多监生吏员作京卫经历等官考满与荐亦请得封赠回来荣及父母妻子此必勉强学好清修所致若吾乡则一见财货便忘却身躯荣辱好结果者百无一二何以故前无贤者可师法即可师法后辈亦不肯兴起効法也○胡文定公曰人须是一切世味淡薄方好不要有富贵相李子曰富贵相者一有之便触处会有遮掩不来士君子须时当检身省察克治方可消磨得他○河南乐羊子游学七年不返妻躬勤飬姑尝有邻人鸡入园中姑杀而欲食之媳对鸡不食而泣姑问其故媳曰自伤居贫使姑食他人肉姑竟弃之然则舅姑有过媳亦可几谏矣况为人子乎○季康子患盗问于孔子子曰苟子之不欲虽赏之不窃这话不加细想圣言似若迂阔细想之天地间实有此感召之理

　　四十四

世间惟讲学论政当从良友切切询究若夫出处语默大关节处即如饮食饥饱一般全要自巳斟酌不可决之他人亦非人之所能决也倘含糊隐忍鲜不坏事

　　四十五

前归安县令李公 【松】 大城人壬戌进士为辽廵抚丁忧回籍与县官议役相殴卒罹法为民子坐戍今　　吾桐秀才不自揣分遇父母官由甲科者不胜谄事视乡科者便五六成群嘱托以求必济苟不如意便加词色犯之恐非保身保家之道也书以俟验

　　四十六

高皇帝制经书文义乃大圣人作为尊崇朱夫子注觧所谓非天子不考文也今时渐渐要贬朱夫子创立奇说朝廷也禁约不来即如论语为命裨谌草创之一节总是郑国之为词命必更四贤之手集众人之长目击近科外省乡试时张江陵在　朝试官就要阿谀破题便说众臣効其能相臣擅其羙自谓得意殊不知江陵眼眶子大何曾把郑子产放在眼里作文者空做这场话言巴惹得天下人大咲○范祖禹上疏杜奸人时苏轼亦具疏将上及见祖禹疏曰经世之文也遂附名同进而毁巳草顷张江陵居正丧父不守制刑部主事沈 【思孝】 嘉兴人论列之同寮艾穆亦附名不自具草这一点虗巳从人意思大畧相同在今日则诸公必欲自草疏何人肯附名他人之后

　　四十七

骂詈人
大明律有禁如男子相骂巳有罪过若发人阴私辱人妻室到人所不忍言处祸必大且速余尝目暏之此天道也人可不戒哉○古人有云恩雠不可太分明然报恩欲厚必不可以雠报也余同堂兄某受郑姓恩卒以雠报之同胞弟某受毕姓恩颇巨为他人小事当付之不理而弟雠报毕至破其家十分之六两人皆子孙不贤而堂兄之祸尤惨不可谓天无显报也

　　四十八

姑苏俞少保父闲竚门首有偷儿潜入门内至祠堂盗一铜佛像出家人窥而窘之少保父谕曰他两日前曾问我借去作样我许他今日来非偷儿也偷儿得免窘辱俞公度量宽弘过人远矣

　　四十九

万历巳酉年四月山东历城地方举人王 【启亨】 庄上产一黄牛双头三眼两鼻三口四足一尾清苑地方四月民人程 【尚勤】 家牸牛产一犊一身双头并连一处四眼三耳两口四足一尾二异同日产抚臣奏闻此非一家一方之变异天下古今之大变大异也○本年八月初四日邸报山西繁峙县乡约所地方李 【宣臣】 妻牛氏六月二十三日生二女一女一眼一耳四齿手足全一女一耳一眼四齿一手两足皆痾也考之前代汉平帝元始中灵帝建灵中晋怀帝永嘉中愍帝建兴中 【近似】 ○辛亥年四月二十日山东青州府安丘县暴雨雹状如鸡卯势若抛石自未至亥平地水横发五谷尽伤雹击死渰死各社居民李洪等家牛七十四只驴三十一只羊四百四十六只又民王雷有雇工人刘邦守等六名在王洼内锄田忽被雹暴至山水骤涨将刘邦守五名打渰身死又一名李君佩在坡牧羊亦被击死所伤地方计长八十余里阔约三十余里抚按官　上闻

　　五十

万历癸丑年三月本里南栅李佺妻沈氏与邻人吴八稔奸佺　侦其熟睡执所藏刀并杀之本邑令胡公躬验讫得无罪叹曰如佺者可谓义丈夫矣

　　五十一

青镇密印寺钟成碑记
密印寺旧有铜钟质颇巨声甚洪不知铸自何年余弱冠为诸生时读书僧舍常登楼目之亦或命道者扣之嘉靖甲寅间倭奴猖炽军中苦乏火器督府默林胡公差官取用此一时权宜之计凡浙西诸寺观蒙取者多不特一密印尔也六十年来钟声绝响寺僧逐逐营家未尝齿及讵知钟之必不可少其理固易觧乎润州僧永琳者行游借栖廊庑未及一载偶走云间探友独见超然请见翰林董思白先生恳书功成钟鼎四字于册端持归本寺余于琳时尚未稔识也可怪者其来谒之五更余梦中书一鼎字楷而妥晨起栉发冠巾则阍人报琳至出册示余览之心喜焉盖壬子三月之朔也余作而叹曰嗟乎兹殆成钟之兆乎遂召僧道德守廉方择张道人等谋募缘顾里中乏大裕之家鸠集惟艰第此举父老子弟不问富贫咸以为必不容巳余乃命僧及诸党正不必择人凡有善念即四三十钱亦可登簿募及两月先后得二百余金又一月又得二百余金乃凂邻友叶应干囊二百七十金至　南都贸铜锡余又移书操江都御史丁公转贸芜湖丁公召至平价交易商大悦得上铜二千三百余觔槛锡四百余觔其还也尤仗丁公宪牌关津免税费诸所省不下六十金此中亦不偶然矣锡山人梅氏父子善铸业预为土胚胎者凡百日卜以八月二十九日开炉余先十日前口念观音大士日何止百声斋戒虔祷并所赛诸神礼品靡不精絜届期余端坐楼下偕四五友人候火举火纔两时梅使报钟巳成矣余惊喜曰嗟乎神矣哉其真大士之显灵乎人力不至于此又卜九月之望悬诸楼夫以重器高悬余惴惴恐惧而所藉人力最省不踰时钟竟上兹亦不可谓非神助也铜锡余值建小房一所栖永琳张道人以酬首议功奉护文昌帝君香火约费四十金修砌钟楼凡十六金付德廉二僧钟上杂用凡三十金谢梅氏凡三十五金竖碑石费凡十金石出湖郡太守张公 【惟枢】 所送里人施舍虽多寡悬殊皆不可不书姓名以永远故各附于丁公宋公及诸缙绅之后若江西道御史唐公 【世济】 湖广沅州守沈公 【元壮】 皆乐观厥成者也
万历四十年壬子十月朔里人尚宝司卿李乐撰后学唐泷篆额并书

　　五十二

附录　　　年家侍生生陆光祖顿首拜不奉音容忽巳几更寒暑怀□私衷无一日不在左右也窃惟门下清操硕行冲致高风为乡国祥麟威凤祖尝叨佐铨衡竟使谢公之辙尚滞东山即此明其不职矣然入京一月辄为羣少年所陵穆病乞身居无暇日无亦时势边然尔兹奉教言益增愧赧何能自赎耶广福兴复大是胜事遵命开名疏簿年来衰病窘乏百务俱废不过为方便劝发之助耳便风草率谢复诸惟照鉴不备

　　五十三

旧治生叶向高顿首拜
不肖自为诸生时即望见光仪于三山道上苍松翠栢古色映人虽童子无知巳有高山景行之想矣巳卯入闱则老公祖唱名呼进遂以幸捷去今三十余年杳然无从再瞻颜色但在留都日时听平涵兄称颂盛德与海内名流数当今人物便及台下而巳叨滥以来虽有荐贤为国之念而力不从心蹉跎无効符卿　新命良出　宸简谁敢干之且此何足为老公祖重也南署清闲甚望勉出大疏恳辞极知恬尚真心顾　圣意未欲赐允所以留中耳辱教感戢无巳名贤之赐所不敢却薄附聊见缁衣之好并小诗一首用摅向往统惟麾存不尽　三十年前识紫芝抵今犹自想光仪从教宦况浮云似赢得清名薄海知溪上荜门临罨画湖边兰桨问鸱夷艰危正是求贤日莫说征轮下巳遅

　　五十四

侍生赵焕顿首拜
高风姱节海内缙绅仰之如泰山北斗者非一日矣兹以公论特起清卿盖将为士林立一赤帜而辞疏旋至固知冥鸿不乐樊笼苐如中朝推毂之意何留中不报盖
主上眷怀旧德如此石城苕郡一水可通乘春命棹见国家不遗老成老成不忘国家亦清朝盛事也何如承翰教悉并州之雅草此附谢不尽惓惓

见闻杂记 跋语


年父李临川先生同榜中与先人最善□北上春官必同舟往返先人常语不肖曰世衰道丧言不由衷旧矣求发语必自肝膈无一字欺人者其吾李年兄乎小子其终身师之先人殁先生笃犹子爱每入城必过不肖谆谆训廸一日出见闻杂纪见示不肖受□率业焉平正通达无一毫暗昧险恠语先生论文大要以看关世教为主先之述皆硕儒名贤所撰修齐治平之车丸何所弗备次以着则先生谦让未遑自谓畧及时事不敢当世教二言然何尝于世教不关□漫然以灾楮颕也夫使先生所著倘□当于世教也即言言锦绮字字珠玊□何足深取乃今自以鄙琐为罪□考其事非滛秽可耻名教之所弗录也自以愤激为罪□考其□非乖戾忿争仁人之所不谅也大约感今慕古敦薄返淳此先生立言之本旨凡我后学试读□思焉思□履焉即未敢谓圣人之徒庶几免于大过而不为天壤间间弃人矣乎
                                                                         桐水年家子祁绍芳拜手书
