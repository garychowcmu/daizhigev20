沈阳纪程　　（清）何汝霖、潘祖荫 撰 

　　●目录 

　　叙 
　　撰著者（何汝霖） 
　　撰著者（潘祖荫） 
　　附录 

　　●叙 

　　余官枢曹八年与雨人尚书同直为最久道光己丑随扈沈阳登澄海楼陟医巫闾往还六十六日并辔而从公并几而起草无日不形影相随砚席与共者余成纪程诗五十首当时相国曹文正公激赏为题辞出示所作其数适符忽忽二十余年昨抵京师见斌笠耕侍郎遗藁中有和余纪程诗元韵如数兹读雨人尚书遗墨自松山杏山至盛京又渡萨尔浒至兴京所叙历历如绘并录余铁篴横吹七星响句以志激赏于是益叹师友先后之交契总不越语言文字间阅时既久为之怃然 
　　咸丰四年甲寅冬十月诗舲张祥河叙 

　　●沈阳纪程 【道光己丑年】 

　　江宁何汝霖撰 
　　八月十八日午初起程出东便门酉正至烟 【烟：燕】 郊账房已支搭齐备三河尹同乡余君以酒食馈因邀乔见斋张诗舲傅秋坪同饮戌正就寝不寐亥初大雷雨丑初止即行 
　　十九日上驾午初到直务颇简散后与诗舲秋坪访徐颖墀闲话因驼只装重再添一只屠如 【如：可】 可 【可：如】 赠马颇良戌刻雨一阵 
　　二十日丑初上车卯正至白涧途中泥淖异常 
　　二十一日子正起丑初行卯正至陈新庄夜月色甚佳 
　　二十二日卯正至八里铺 【玉田县】 途中大雷雨仆人喜儿所乘马逸去行五里许觅得黄骡不服驾驭车行极滞笨矣 
　　二十三日卯正至 【至：自】 丰润城外骑马至五里墩是日事简散后看祁春圃许滇生两供奉天气热燥 
　　二十四日丑初二刻登车入滦州境至迁安四山环绕有江南风景再骑马行十里始抵柳新庄大营申初散直 
　　二十五日夜过卢龙长桥约二里许水声汹涌成梁殊不易易也 【即滦水】 卯刻抵大营行宫在夷齐庙旁驾未至偕同直诸人瞻仰各座落结构巧丽无匹中秋水阁一所南北窗嵌玻璃大三四尺北窗外临滦河一望弥漫真巨观也水面浮小艇数十点缀亦颇工出谒夷齐庙神像冕服后有孤竹亭清风台大门额以清节庙碑立如林列圣题咏具在庙居城内临高阜下瞰滦水势极雄壮对面即首阳山二十六日丑初过滦河桥桥长二里许水声潺潺两岸插红镫数百俨然元宵光景过二十里又有青龙河桥长里许亦插镫申正散直祝诗舲慈寿就行幄中设筵十人同饮亦客途一乐也 
　　二十七日住深河村应行六十三里而绕避正道十分迂曲约行八十余里人马俱困乏已午正大雷雨行帐中顷刻水深二三寸竟无插脚处幸为时不久且直务亦简耳 
　　二十八日文殊庵行宫卯刻偕枢友进内瞻仰是日坐朝房办事较席地者有劳逸之判矣午初微雨上于途中坠马圉人逐出内廷道泥淖甚降旨切责晚与诗舲秋坪颖迟 【迟：墀】 小饮谈澄海楼去行帐十五里未能一登彼此怅怅 
　　二十九日晴霁丑正行穿临榆县城出山海关道途泥淖人马多倾陷者计程才四十九里历三时甫到中前所路过姜女庙庙内有峻石高数丈上镌望夫石三字出关后万山环抱气象宏敞较关内迥殊已 
　　三十日晴爽子正即登车卯正到周家村 【七十里】 看蒙古包陈设等件与座落无异 
　　九月初一日住沙河所七十八里辰初一刻到竟日无事夜过小桥翻车下临深渊危极巳刻大风卷沙不能张目诗舲约小饮 
　　初二日住五里河丑初登车行十里许密雨连绵天黑如漆潢潦满道车行艰涩异常越四时始抵大营而官账房尚未到因僵立泥淖以待迨支帐而淤泥与杂粪堆积不可除臭气逼人席地而坐仍复挥毫作楷数百生平之苦未有过于此者申初散直 
　　初三日晴夜间路颇难行辰正抵杏山大营山峙对面营有御碑亭一仁庙纪松山杏山战胜之绩载祖大受洪承畴事甚详 
　　初四日早晴午后又作雨势住兴隆屯大营凉甚 
　　初五日晴夜过大凌河居民稠密一巨镇也过河后好山层迭奇兀几于应接不暇辰正抵金刚屯行营 
　　初六日阴东北风大卷沙蔽目车中披裘犹寒辰初至北镇庙庙内有览秀亭仰止堂御碑林立又有大石一长丈余形如县磬 【上刻补天石翠云屏碑屹镇幽方华亭沈荃题】 庙旁即行殿傍医巫闾山之东麓山绵亘百余里奇峯插天青紫相间不可形状相传山之阴即热河云 
　　初七日仍东北风竟夕狂吼几将拔舍幸是日音德密卯正起廿日来精神罢倦得此乃圆复矣直屋窄甚未刻散 
　　初八日晴朗住常家屯未正散直仆人李忠坠马 
　　重九日住蒋家店小雨晚虹见过医巫闾后两日所经皆一望平原白沙满道真见塞垣气象已 【途中得句云大漠开千里好山无一重】 
　　初十日住黄旗堡一路皆沙漠平原也家申畬先生 【增元】 寿同人各以酒食祝客中酣饮亦颇尽欢 
　　十一日晴黎明冷甚披裘坐车中犹觉酸风剌骨也过巨流河水声潺潺有万马奔腾之概浮梁数十丈横压中流牵以巨缆圆如盎口车行浮梁 【脱上字】 殊战栗也过此 【脱地字】 沙没马足遍道沮淤大营住老边 【明时此以柳为地 【地：衍文】 墙】 是日自丑至巳行九十余里始驻足困乏异常行帐与寺人邻聒噪之声殊难入耳 
　　十二日住大台榆树成行道亦平坦 
　　十三日晴丑初行过岭高里许者凡四五见车中不能安坐因步行入山后左峭壁巉岩右浑河浩荡岸多垂柳路仅容一车大营住噶布垓满友言噶布译馋昔以居者多饕餮故名或亦想当然与 
　　十四日大雾障目巳刻始行住莲花背大营营倚山麓众山杂沓或取莲华峯意耶竟日无事未初即散 
　　十五日夜过英家沟古鲁邨山梁数十丈因下车步行寅刻大雷震山谷雨雹寸许车中衣物皆湿幸历半时即止辰初抵上夹河大营一路万山杂沓黄叶缤纷俨然江南风景 
　　十六日丑初登车月明如昼入山后峻岭迭见大雾渐渐密布对面不见人矣道路泥滑车行十分艰涩巳初到夏原行宫四面皆山奇峯插汉蔚然深秀真如山阴道上令人应接不暇也 
　　十七日音德密直务简甚偕马厚葊 【光澜】 秋坪颖墀策马赴永陵饱看山色红树参差门外万山拥护长河一道水皆西流古榆一株高立陵巅相传为天命年间物殿宇不甚宏敞想见当年浑朴之风而虎踞龙蟠气象深邃又非石门易州所可儗过陵街巿廛喧哄大类都门是日晴早霜如雪 
　　十八日夜月朦胧丑初即行披裘而坐辰初抵上夹河西大营一路看山较来时又添几树红叶已上驾由东门入同直站班自是日始散后偕秋坪颖墀循山闲步至五里外有奇石突兀高数十丈红树冠其巅山下流泉之声淙淙沁人心骨 
　　十九日夜冷甚早霜如雪月下行四十里天始明重抵莲华背饭后与秋坪颖墀策马绕山行六七里而山势平坦不及昨所见之奇崛矣 
　　二十日晴霜重归程第三日矣卯正重抵噶布垓竟日无事闻途中有虎啮兵者言之确凿亦殊可畏 
　　二十一日晴爽驻马官桥大营散后策马谒福陵万山环抱天然峯峦目所未覩也碑阴石上有观音大士象衣折皆具亦足征造化之奇 
　　二十二日抵瓦子峪散后进盛京城与诗舲同寓税务司后锦生帽局月余未住瓦屋今宵魂梦俱安矣 
　　二十三日小雨卯正赴盛京宫直房房三楹满汉各居其一余留守晚门酉刻散是日因伏风体中甚不适 
　　二十四日晴凉是日直务十分冗杂寅正至申正始散直房在大清门之西按 【脱大字】 清门外东牌楼为文德坊西牌楼为武功坊即称东华门西华门系崇德三年造大清门阶上立木架一如镫座式相传当日令进谏者置奏书于其上即谤木遗意也东为太庙庙前稍南有亭一亭内石幢六面皆镌字语多佛号特模糊不辨年代耳又东为大政殿殿东西列亭十相传为十王议政之所规模宏敞无异都京 
　　二十五日晴爽着蟒衣随班朝贺先是三日前上命恭进满汉军机章京名单至是赐线绉各一端 
　　二十六日晴辰刻在大清门外谢恩行九拜礼直务甚简散后赴彭宝臣学使浚公燕之招与同人饮畅甚 
　　二十七日晴班务稍繁有宗室关住豪横无匹在宫门外大呼老太汗祖宗堂派余与赛鹤汀 【尚阿】 传讯不至堂上亲讯犹崛强不服所言皆口角细故供词则哓哓数千言矣 
　　二十八日晴和入直后知关住昨在直房书供一夜申畬候至子正方散迨天明伊又大声呼冤得旨交将军审讯旋押去同人午刻散赏马二匹 
　　二十九日晴暖班务甚简散后傅徐两公走前营余令仆人预将账房运往备明晨早支搭也 【买虎胫骨一对】 
　　三十日夜甚暖天遂阴丑初自盛京豋车卯正即到老边大营微雨数阵转西北风又凉而晴矣在东门站班 
　　十月初一日在黄旗堡班务简午后东河安澜报到 
　　初二日夜微阴旋放晴辰初到蒋家店申正散行帐仍住来时地址仅隔廿二日而绿柳全黄秋风萧瑟矣 
　　初三日晴早凉午仍暖住常家屯申正散直晚与见斋秋坪诗舲颖墀小饮饭后散步片时见新月 
　　初四日晴夜冷欲僵重裘不足御之辰初抵北镇庙重见医巫闾山班务甚杂振笔直书自未至酉方罢散直已日落矣闻此地圣水盆观音阁极称名胜惜无暇游历不胜怅然 
　　初五日晴夜仍冷午后暖住金刚屯酉正传谕次日驻跸当即上门写交片传知内阁侍卫处戌初又传次日仍起程而追各处走前营者游骑已满道矣 
　　初六日寅刻随枢堂在东门请圣安卯初登车过大凌河辰正到兴隆屯大营上是日乘舆未正到酉初散直 
　　初七日晴重抵杏山南河奏报安澜是日散直略早然亦申正一刻矣 
　　初八日大风抵五里河邨事简甚 
　　初九日晴冷飞砂扑面自丑至辰始抵沙河所营路途之长诚遥遥己申初散直 
　　初十日夜半登车风狂如吼重裘仍战栗也辰正抵周家邨上驾午正到同人着蟒衣站班是日恭逢太后万寿随众行祝嘏礼 
　　十一日冷风益大住中前所著大毛犹不足御寒申初散直偕申畬见斋秋坪颖墀策马至海岸汪洋浩瀚目所未覩遇庆郡王同策骑归日已衔山矣计往返二十余里 
　　十二日抵姜女庙庙据山巅百级始上行数里至红墙即直隶界总督以下来迎銮者半道道途平坦坚实守兵甚齐进关绕道至澄海楼楼三面临海波涛掀涌近在足底诚巨观也远望巨舰如芥扬帆东来其疾如驶楼二层楼下碑二一曰天开海岳一曰一勺之多旁即天后宫海神庙龙神庙申正散直 
　　十三日西南风如虎飞砂迷目竟日不止文殊庵音德密一日未经登车 
　　十四日夜小雨辰正抵深河邨是日事繁镫时散直 
　　十五日霜重抵朝阳坡奇峯插天雄秀可爱酉正散直 
　　十六日霜住夷齐庙直务极繁上镫后散直 
　　十七日晴午后暖如中秋车中卷帘看山崇冈起伏新霜满地白草俱枯惜无红叶数株点缀秋景耳辰刻重抵柳新庄诗舲以所作澄海楼长謌见视余极赏其羽衣起舞双鹤翔铁篴横吹七星响之句同乡叶大尹 【德豫】 以鲜果见赠与同人分食之 
　　十八日夜间大风卷雨行帐欲拔寅刻雪积一二寸闭置车中不知所过好山又几重也少顷放晴月光如昼而泥沙沾滞马蹏车行顿缓越三时始抵丰润之五里墩 
　　十九日夜冷如冰风声如吼行抵八里铺行幄旋支旋塌几无立足地且班务甚繁自未至申始散内围例不点火同人在帐外执笔立书苦状可匊 
　　二十日风益劲山行七十余里抵隆福寺寺在半山行宫即居其右万山环列老树葱然行宫大门则小楼数椽额题坐揽烟霞二门之右有半天舫者高出楼上计五楹前后装饰陈设极精洁宫监云是大臣造膝之所此后则有亭四或圆或八角俛临水榭两廊嵌石数十方皆高庙御笔所临各种法帖也申正散直行帐住山坡下晚则万镫高下密如繁星真天家富丽也 
　　二十一日晴夜大风行抵桃花寺行宫在山巅盘旋而上约三百余步颇不易也直房在半山之西偏共五楹堂居其二中为穿堂直友二楹满汉各占其一早晨瞻仰行宫地皆堆石泉声清泠可爱窗外诸峯拱向目不暇赏是日班务甚繁上镫时始散因策马下山谒南石师相归则镫火如星布满山麓虽风吹落叶淅沥成响却无萧槭景象也与同人小饮闲话至亥初方就枕 
　　二十二日大风冷异常住白涧酉正散直 
　　二十三日寅初发自白涧黎明风又作行甚缓己初抵燕郊接驾者已满道矣行帐中飞沙瞇目万难握管幸事简得以申初散直计于役六十六日今甫竣事督奴子收拾行李明日可欢侍慈云亲舍矣乐何如之 

　　沈阳纪程 

　　●沈阳纪程 

　　吴县潘祖荫撰 
　　同治六年四月二十三日丙午辰刻行食双桥宿燕郊酉刻寿峰硕卿到蒋芝庭来托寄信 
　　出都柬长寿峰吴硕卿两水部桥山石马汗犹新千里关山百战尘自是舂陵锺王气从知辽水出真人两家羣纪风原古几辈倕般技入神熟读考工知有法漫将鞅掌说劳薪 
　　二十四日丁未寅刻行巳刻食段家岭申刻宿别山镇属蓟州计行一百四十里 
　　二十五日戊申寅刻行巳刻食玉田四十里至沙流河又四十里至丰润计行一百三十里时申刻沽酒同寿峰硕卿饮 
　　二十六日己酉寅刻行巳刻食榛子镇五十里至沙河驿又二十里至野鸡坨计行一百二十里时申刻地属迁安过沙河后车行甚迟烈日炎风惫甚榛子镇属滦州 
　　二十七日庚戌寅刻行巳刻食永平府三十五里双望属卢龙三十五里抚宁县风沙眯目殊不可耐申刻到店发家禀交钱大令小岩计行一百十里 
　　二十八日辛亥寅刻行巳刻深河驿食属抚宁申刻到山海关拜长乐初都护成竹坪税使俊至堂观察俱来店寓晤张星炜大令 【庆奎】 来风颇冷长都护在店寓请圣安发家禀交乐初遣人答张大令 
　　二十九日壬子卯初行出山海关自乐初都护以下均送至东关城楼颜曰天下第一关辰刻老君屯食至中前所西路缉捕委员宁远正红旗佐领李国文来见未刻宿前屯卫望夫台在前屯卫城西南七十里姜女墓在老君屯正南入海一里许圣祖圣制诗朝朝海上 望夫还留得荒祠半仞山多少征人埋白骨独将大节说红颜计行七十七里中前所驻防镶蓝正蓝二旗兵二百名佐领一骁骑校二属宁远州竟日阴云密布晚雷电雨作行人不能不虑中前所以兵七人护送食鱼甚美 
　　山海关 
　　草色连云古战场漫从胜国论边防北来地势横玄菟西去河声走白狼皁帽辽东空一榻青山华表几斜阳阑风伏雨无聊甚行客先秋鬓已霜 
　　前屯卫夜雨 
　　行行极目尽平芜且向山村薄酒沽夜雨廉纤人不寐卧听羸马龁残刍 【宋人句】 
　　五月朔癸丑寅刻行五十里食中后所宁远何刺史 【焕经】 遣人接至望海店五十里沙河所宿中后所驻防镶白镶红二旗有巡检一掌路记佐领觉罗额尔精额来见沙河所李国文来见宁远州城西六十里有鹰窝山曲尺河自山东发源东关驿河从山西发源计行一百里 
　　初二日甲寅寅刻行三十里宁远州食何耕畬刺史出迎到店见并送至八里外曹庄驿河自龙湾觜东发源东南流遶曹庄西遂南入海州东三十里双树堡河自石??子山发源东南流遶茨儿山入海城东一里有汤沙河或呼姜女河城西为女儿河环城合流入海未初连山茶憩属锦县连山河源出境内大虹螺山东南流遶连山城东至壶卢岛入海州城西南有巨无霸塔宁远正白正红驻防申刻高桥宿署锦州副都统古 【尼音布】 署锦县增厚田大令 【堃】 差接计行九十五里 
　　太宗天聪三年亲统大军伐明围燕京而不攻遣使议和班师直趋永平以猛士二十四人乘夜薄城克之 
　　明末以山海关为重镇屯戍密布而我大军每从古北喜峰诸口入天聪三年太宗征明入大安口八年入张家口后屡命王贝勒入边略地迨吴三桂请兵于我于是睿忠亲王统兵入关恭迎世祖定鼎燕京 
　　崇德间我兵围锦州洪承畴等集兵十三万来援太宗亲统大军乘二白马自盛京疾驰六日驻师松山杏山明兵望见黄葢指挥大惧夜遁我兵四面截击大败之遂围松山城克之于是锦州塔山杏山皆下 
　　松山之破明副将夏承德内应遂生擒洪承畴于吕翁山圣祖有十万健儿皆解甲一时大将此成擒之句 
　　明末骤加辽饷至八百余万 
　　我朝牧政分布于上都盐泽及大凌河各有牧场此处牧政夏则放逐水草冬则分交内府官庄餧养列圣皆有诗 
　　初三日乙卯寅刻行辰刻食松山副都统古尼音布请圣安增厚田大令文士林太守来至大凌河茶憩风狂雨骤雷电交作遂止时未刻恐前路难行矣高桥河源出小虹螺山东南会七星河入海小凌河一名锦川南流五十余里至唐家台西入海镶黄正黄二旗驻防小凌河署路记佐领宝玺来见大凌河自义州九官台流入边经出头山流九十三里至团山东又东南六十五里至鲇鱼塘东入海住永泰店屋宇甚精洁计行八十四里 
　　初四日丙辰寅正二刻行渡大凌河过石山站又名十三山站金蔡珪诗闾山尽处十三山是也距大凌河三十里又行二十六里食四台子店主人利瓦伊祺其兄平泉令利瓦伊堃也又行十八里闾阳驿属广宁县继可庭大令 【德】 差接医巫闾峰在东北五十里又行十八里常兴店茶憩又行二十四里至距广宁站九里之孤家子住计行百二十六里时酉初刻大风惧其雨也夜雨闻自东来者水过马腹此三百里中不知若何过去耳 
　　初五日丁巳寅初二刻行巳刻食小黑山镇酉初刻雨中行四十里住一半拉门计行一百三十里小黑山前明于此筑边至今老边驿其中东西二百余里为三卫驻牧之地有二道河源出境内乱石山经紫荆山西入小凌河旧志属锦县城东北十二里又有头道河源出龙觜山夜雨不止可谓甘雨随车矣谚云端阳有雨主丰年行人虽苦足为农人庆有秋也 
　　小黑山镇 
　　东行无日无风雨风雨来时客路长白酒黄鸡拚一醉黑山镇里是端阳 
　　初六日戊午寅正二刻行大白旗堡署同知谈云浦大令 【广庆】 差接巳刻过柳河沟午初新民屯食谈大令出迎并来见巡检茅尚年来见申初至巨流河缆船径渡申刻宿孤家子谈大令复来见巳送至三十里外矣巨流河一作枸柳河谓是枸河柳河合流之处本句骊河汉书水经俱作大辽水源出边外自开原县入边经铁岭县北凌流自东来会入双峡口西南分而为二曰内辽河外辽河或即此合流欤绕县之西南合而为一至开城为巨流河又分流复南汇经海城县之西与太子河会遂为三汊河入海辽河左右即分辽东西计行一百十里途中忽雨忽晴将军都统差接 
　　初七日己未卯初刻行六十里抵永安桥署承德县冯安洲大令 【继尧】 来见寿峰硕卿先进城 
　　初八日庚申卯刻行辰刻恭谒昭陵总管请圣安实胜寺小憩西关外南关帝庙将军都统侍郎府尹府丞请圣安至公馆志霭云额小山同年都质夫将军杜都统 【嘎尔】 清吉甫前辈冯安洲大令延树南桂莲舫同年王瀚桥年丈唐伯华司马均来安洲尊人士杰号古堂先祖进学门生蒋和叔治中来恩竹樵府尹来工部司员延年明哲来蒋和叔令郎汝僴汝传冯安洲令郎金鉴 
　　初九日辛酉辰刻恭谒福陵同桂莲舫敬谨查勘福陵碑楼工程莲舫设食归途答杜佩之额晓山清吉甫都质夫王瀚桥恩竹樵桂莲舫延树南志霭云霭云留晚饭大醉答唐伯华蒋和叔冯安洲不晤又拜赵子厚 【祖望】 不晤 
　　初十日壬戌冯安洲额晓山来谨案盛京以西向多沮洳其近沈阳者太祖命修迭道百二十里太宗崇德六年建永安桥柳河沟一带迭道高宗乾隆丙申允商民捐赀筑治赐复两岁见圣制诗序中天命十年迁都沈阳城周围九里三百三十二步门凡八东曰抚近曰内治西曰怀远曰外攘南曰德盛曰天佑北曰福胜曰地载池周围十里二百四步 
　　十一日癸亥都质夫杜佩之晓山吉甫树南蔼云莲舫行 【行：竹】 樵瀚桥公请于府尹署中雨雹蔼云来 
　　十二日甲子同莲舫到工部署发折莲舫来发家禀阴雨 
　　十三日乙丑访蔼云莲舫树南畅谈清吉甫蔼云冯安洲王瀚桥来晚赴晓山莲舫招同席者瀚桥竹樵蔼云树南亥初散夜雨 
　　十四日丙寅发家禀交晓山折差阴雨辞行晤额晓山清吉甫王瀚桥都质夫未晤者杜佩之蒋和叔冯安洲唐伯华树南蔼云来早饭杜佩之来答朱亮卿并璧其所赠之拉貂皮甬参枝竹樵瀚桥招同树南蔼云晓珊莲舫饮竹樵送帽檐袖头食物质夫来送 
　　十五日丁卯辞行蔼云树南莲舫竹樵均未晤莲舫安洲瀚桥竹樵唐伯华赵子厚来安洲送皮货受其一晓珊莲舫瀚桥所赠食物等皆受之晓山来送晚赴树南招同蔼云竹樵小山莲舫饮 
　　十六日戊辰寅初即起卯初二刻至善缘寺将军都统侍郎府尹寄请圣安冯安洲送至永安桥午初食老边站未初谈云浦迎至孤家子酉初宿新民屯计行一百二十里渡巨流河后雷电雨夜自炕堕地跌碎右膝痛甚 
　　十七日己巳丑正起寅刻行谈云浦送至正 【正：大】 白旗堡途遇俊至堂观察悤悤略谈食一半拉门宿胡家窝铺计行百三十里右膝痛甚不能行晨雨午后阴而风夜风雨大作晨过柳河沟无水 
　　十八日庚午膝盖甚痛不便行动仍住胡家窝铺闻羊肠河一带泥泞难行奈何奈何 
　　十九日辛未卯初行坐椅以绳缚之用四人舁之而行共八人值四十千合五金食中平 【平：安】 堡住广宁站计行九十里广宁令继 【德】 差接令长泰进城雇轿未成继可庭大令来见增厚田大令差接 
　　二十日壬申卯初行仍以四人舁一椅而行辰刻食闾阳驿未刻石三山站茶憩申初住大凌河即永泰旧店过大凌河水势盛涨乱流径渡今日行炎风烈日中竟日生平所未尝也舁夫值五十一千计行一百十里 
　　二十一日癸酉卯刻夏至自锦县借轿来行巳刻食松山古协领 【尼首布】 寄请圣安文士林增厚田来酉初刻住高桥堡右膝仍不能行动计行八十四里何耕畬刺史差接 
　　二十二日甲戌寅正二刻行午刻食宁远州何耕畬刺史出迎又至公馆来见又送至六里外遣锦县轿归付十三金工食又赏三十吊又晨服李姓接骨丹赏八吊戌初刻住望海店大风竟日如吼关内所无也借用宁远州轿四周仅有布帷俨然袁浦渡黄河所乘者佐领色普铿额来见 
　　二十三日乙亥寅刻行冒雨行三十五里过豹花岭下坡即六股河辰刻食中后所巳刻行仍有微雨未刻住前屯卫计行八十余里膝盖仍未愈关外得雨深透可望丰收 
　　二十四日丙子寅刻行食老君屯午刻抵山海关乐初至关门又至公馆拜成竹坪答长乐初张星炜大令来即往答之竹坪来膝盖结痂因行动纹裂流血申刻长乐初招饮对酌至亥初散 
　　赠长乐初 
　　弹指光阴几鹒蟀兹游喜得笑言同旌旗直变临淮色锁钥全归寇准功羽扇从容名将略醇醪交谊古人风山花驿柳情何限明日关城在梦中 
　　二十五日丁丑卯初行都统在西关关帝庙请圣安张星炜大令亦在巳刻食深河驿申初住抚宁村民祈雨者以千计关以内至今未得透雨也膝盖甚痛钱小岩大令差人来请安寿峰拟每日先赶二十里早到京一日交以家禀寄盛京信在东华门外折差下处寄乐初信在打磨厂永平车店不雨而风热甚 
　　二十六日戊寅卯初行食永平府代理卢龙县府经历吴钦号文俊武进人典史张文并来见永平古北平地卢龙塞距碣石二十里城西门外临青龙河水涨则险城内南面有水门一以资倾泄已淤午刻行过青龙河滦河则以舟渡申刻住野鸡陀热甚亢旱之象已成再过三四日不雨则农人无望矣奈何寿峰于尖后分路前行 
　　二十七日己卯寅刻行巳刻食榛子镇未刻板桥茶憩申刻住丰润县令彭载恩差接颖墀都转子未来见膝盖作脓肿痛未消道中燥热异常毫无雨意行客亦苦之不独农人也铁城磡虽有高坡尚无大石烂车山则有石矣酉刻折差领折回奉上谕工部知道钦此并得二十二日家谕行文知照盛京工部计行百二十里 
　　二十八日庚辰寅刻行巳刻食玉田路傍有明石文介 【珤】 神道未刻采亭桥茶憩良久酉刻住别山热风竟日晚更甚计行一百三十里四日前在关外犹着棉衣至此则境界全非矣关外时雨时止阴晴无定关内则风高日燥天无片云异哉 
　　二十九日辛巳寅刻行巳刻食段家岭食后途遇蒋芷庭解遵化州饷东去亦奇缘也未刻住枣林计行九十五里风热膝盖仍未愈行走仍不甚便 
　　三十日壬午卯初行巳刻食栅栏店申初刻抵双桥膝盖未愈因行动复肿复何耕畬书 
　　六月朔癸未是行也糜白金三百八十八两六钱一分 
　　初二日甲申具折复命请安 
　　太宗天聪年间敖汉奈曼喀尔喀巴林喀喇沁扎鲁特土默特诸部奔走臣服崇德六年太宗破明兵十三万于松杏山之间归建寺额曰实胜高宗因征金川建寺亦名同 
　　盛京宫阙之制正门曰大清正殿曰崇政殿直北为凤凰楼楼北曰清宁宫正殿东为颐和殿殿后为介祉宫西为迪光殿殿后为保极宫宫后为继思斋更东有大政殿乃太宗御以听政之所左右列署十则诸王大臣议政之所也 
　　高宗盛京土风杂咏霞棚诗序云汉语糠灯也有土障葛灯应忆朴之句又拉哈诗序云圬墙所缀麻也有层层坏土砌为墙之句 
　　澄海楼旧所谓关城堡也城根皆以铁釜为基以御海涛冲射 
　　天命四年己未二月明经略杨镐统兵二十万分四路侵兴京我太祖与太宗率贝勒定计先攻萨尔浒营破之又败明兵于斡珲鄂莫又败之尚间厓又败之菲芬山 
　　按天香阁随笔广宁既失辽东险要尽去议筑城大凌河当其冲佥举祖大寿往板筑未完大兵已迫城下吴襄拥救兵不敢进城遂陷大寿被卤某王知其世将甚重之与之钻刀说誓命以固山管正黄旗事大寿进言曰某守锦州妻子俱在愿归举城以听命某王大喜命饯其行其下谏曰不可曰吾既许之矣可食言乎大寿既行惧其追也由他道进驱果追之不及既至锦州会众议其弟大弼先镇宁夏经略洪承畴以剿贼至大弼醉拳殴承畴被疏罢归乃谓大寿曰吾属世受国恩奈何献城遂定城守计而飞章上闻口口大至围未合大弼欲乘其未定冲击之大寿曰吾众少藉以拒守待救兵此万全策兵不果出围日急朝廷命洪承畴为经略简九边十三路大总兵督精兵二十万出关往援大兵围锦州已三年闻之将解围去辎重先发承畴至营于吕洪山某王登山望其营谓左右曰彼以数十万众而团聚一隅可破而走也乃伏兵于南而英王率锐骑直冲上山时承畴大兵树木栅中列火器唐通督前部所练火器百发不绝者英王一骑先冲至栅下下马肩开其栅即入火器皆不及发营中大乱承畴惶遽不知所出谓诸将曰若自为计乃各奔吴平西将从西大路奔所亲柏总兵曰大路烟起必伏兵也盍从而南南则寂然平西曰君未悉敌虚实乃俱西奔奔而南者遇伏多死独二总全部归柏乃服大兵卤承畴去承畴爱将曹变蛟从至凌河谓承畴曰可以死矣承畴不死变蛟乃扼吭而死变蛟西人文诏侄也骁勇能臂上过车在关西杀贼有功为承畴所亲爱常与人博以乘马偿所负承畴为赎还之城中闻承畴败皆丧气大寿自刎众救止某王曰若以城下不若仇也及开门待大寿如初天香阁随笔昆仑山樵李介字介立所著其言亦未足为据姑录之以备考 
　　附京至沈阳路程 
　　朝阳门至大王庄　二十里　　有店 
　　八里桥　　　　　十二里　　有店 
　　通州　　　　　　八里　　　有店 
　　栅栏店　　　　　二十里 
　　燕郊　　　　　　二十里　　有店 
　　马起乏　　　　　八里　　　有店 
　　夏店　　　　　　十二里　　有店 
　　新店　　　　　　十六里 
　　百福图　　　　　六里 
　　西枣林　　　　　六里　　　有店 
　　东枣林　　　　　三里　　　有店 
　　三河县　　　　　三里　　　有店 
　　草桥河　　　　　五里 
　　石碑　　　　　　五里 
　　段家岭　　　　　十里　　　有店 
　　邦均　　　　　　二十里　　有店 
　　胡家庄　　　　　十里 
　　献渠　　　　　　八里 
　　龙湾　　　　　　五里 
　　阴溜　　　　　　二里　　　有店 
　　张家店　　　　　八里　　　有店 
　　别山　　　　　　十二里　　有店 
　　梯子山　　　　　四里 
　　螺山　　　　　　六里 
　　蜂山　　　　　　三里 
　　小枯树　　　　　六里 
　　大枯树　　　　　二里　　　有店 
　　采亭桥　　　　　十里　　　有店 
　　西八里铺　　　　十二里　　有店 
　　玉田县　　　　　八里　　　有店 
　　龙池庵　　　　　五里 
　　东八里铺　　　　三里　　　有店 
　　二十里铺　　　　十二里 
　　两家店　　　　　五里　　　有店 
　　凉水桥　　　　　五里　　　有店 
　　沙流河　　　　　十里　　　有店 
　　阎家铺　　　　　十五里　　有店 
　　曹家庄　　　　　十里 
　　卢各庄　　　　　七里　　　有店 
　　丰润县　　　　　八里　　　有店 
　　板桥　　　　　　二十里　　有店 
　　铁城坎　　　　　十里　　　有店 
　　榛子岭　　　　　二十里　　有店 
　　王家店　　　　　二十里　　有店 
　　新店　　　　　　十里　　　有店 
　　七家岭　　　　　五里　　　有店 
　　马坡营　　　　　五里 
　　红庙子　　　　　五里　　　有店 
　　沙河驿　　　　　五里　　　有店 
　　唐家庄　　　　　三里 
　　沙河铺　　　　　九里 
　　野鸡坨　　　　　八里　　　有店 【此处多盗】 
　　安河　　　　　　十五里　　有店 
　　望府台　　　　　五里 
　　范家店　　　　　五里　　　有店 
　　南秋庄　　　　　十二里　　有店 
　　永平府　　　　　三里　　　有店 
　　驴曹儿　　　　　五里 
　　十八里铺　　　　十三里　　有店 
　　蔀落岭　　　　　五里 
　　腰站　　　　　　五里 
　　双望铺　　　　　五里　　　有店 
　　背阴铺　　　　　五里　　　有店 
　　卢峰口　　　　　十二里　　有店 
　　抚宁县　　　　　十八里　　有店 
　　五关营　　　　　八里 
　　白石墩台　　　　二里　　　有店 
　　榆关　　　　　　十里　　　有店 
　　网子店　　　　　十里　　　有店 
　　深河驿　　　　　十里　　　有店 
　　望海店　　　　　五里 
　　凤凰店　　　　　七里 
　　大力营　　　　　八里　　　有店 
　　范家店　　　　　十里　　　有店 
　　红瓦店　　　　　二十里　　有店 
　　山海关　　　　　十里　　　有店 
　　新店　　　　　　二里　　　有店 
　　八里铺　　　　　八里　　　有店 
　　老君屯　　　　　十二里　　有店 
　　中前所　　　　　十五里　　有店 
　　小松林沟　　　　五里　　　有店 
　　大松林沟　　　　四里　　　有店 
　　高岭站　　　　　五里　　　有店 
　　陡峰台　　　　　五里 
　　高家站　　　　　五里 
　　西王冈台　　　　五里　　　有店 
　　东王冈台　　　　三里　　　有店 
　　石子河　　　　　三里 
　　前屯卫　　　　　二里　　　有店 
　　凉水河站　　　　八里 
　　满井　　　　　　六里　　　有店 
　　狗儿河城　　　　十里 
　　叶家坟　　　　　六里 
　　周家村　　　　　十五里　　有店 
　　中后所　　　　　十五里　　有店 
　　三里河　　　　　二十三里　有店 
　　望海店　　　　　十二里　　有店 
　　半拉门　　　　　三里 
　　观台河　　　　　四里　　　有店 
　　沙河所　　　　　八里　　　有店 
　　五里桥　　　　　五里　　　有店 
　　七里坡　　　　　七里　　　有店 
　　曹庄　　　　　　六里　　　有店 
　　宁远州　　　　　十二里　　有店 
　　首山　　　　　　五里 
　　双树铺　　　　　十三里　　有店 
　　老和尚台　　　　二里　　　有店 
　　五里河　　　　　五里　　　有店 
　　连山　　　　　　五里　　　有店 
　　罩篱山　　　　　十里　　　有店 
　　三义庙　　　　　二里　　　有店 
　　塔山　　　　　　六里　　　有店 
　　红旗营子　　　　五里　　　有店 
　　高桥　　　　　　十里　　　有店 
　　七里河　　　　　八里　　　有店 
　　杏山　　　　　　十里　　　有店 
　　松山　　　　　　十八里　　有店 
　　小凌河　　　　　十八里 
　　小凌河站　　　　五里　　　有店 
　　双阳店　　　　　五里　　　有店 
　　四桶牌　　　　　八里　　　有店 
　　渡堡子 【又名大凌河甸子】 　十二里　　有店 
　　大凌河渡口　　　二里　　　有店 
　　秃老婆店　　　　十八里　　有店 
　　石三山站　　　　十二里　　有店 
　　望山铺　　　　　八里　　　有店 
　　五台子　　　　　十里 
　　四台子　　　　　八里 
　　三台子　　　　　三里　　　有店 
　　二台子　　　　　五里 
　　头台子　　　　　五里 
　　闾阳驿　　　　　五里　　　有店 
　　三台子　　　　　五里 
　　二台子　　　　　三里 
　　头台子　　　　　五里　　　有店 
　　常兴店　　　　　五里　　　有店 
　　北镇堡　　　　　二里 
　　双河铺　　　　　六里　　　有店 
　　兴隆店　　　　　五里　　　有店 
　　广宁站　　　　　五里　　　有店 
　　焦家店　　　　　五里　　　有店 
　　孤家子　　　　　四里　　　有店 
　　达子营　　　　　四里 
　　二台子　　　　　四里 
　　侯家屯　　　　　三里 
　　于家台　　　　　十里　　　有店 
　　中安堡　　　　　五里　　　有店 
　　羊肠河　　　　　十八里　　有店 
　　小黑山　　　　　十二里　　有店 
　　十里铺　　　　　十里 
　　胡家窝铺　　　　十里　　　有店 
　　茶棚庵　　　　　二十二里 
　　二道井　　　　　八里　　　有店 
　　靠山屯　　　　　十二里　　有店 
　　半拉门　　　　　八里　　　有店 
　　小白旗堡　　　　十八里 
　　大白旗堡　　　　十二里　　有店 
　　营房　　　　　　五里 
　　石狮子　　　　　十里 
　　柳河沟　　　　　十五里 
　　大黄旗堡　　　　八里 
　　小黄旗堡　　　　五里　　　有店 
　　新民屯　　　　　五里　　　有店 
　　郭家屯　　　　　四里　　　有店 
　　塞勒台　　　　　六里 
　　五道河　　　　　四里 
　　巨流河　　　　　六里　　　有店 
　　辽河渡口　　　　七里　　　有店 
　　孤家子　　　　　九里　　　有店 
　　兴隆店　　　　　十二里　　有店 
　　旧边站　　　　　十三里　　有店 
　　板桥　　　　　　七里 
　　大房身　　　　　八里 
　　三十家子　　　　五里 
　　三家子　　　　　五里　　　有店 
　　永安桥　　　　　五里　　　有店 
　　转湾桥　　　　　十里 
　　塔湾　　　　　　八里 
　　沈阳　　　　　　十二里 
　　由京至山海关六百六十里 
　　由山海关至盛京八百一十里 
　　共一千四百七十里 
　　土人云当年逢山遇岭不在里数之内更兼今之绕路较多实在约计里数一千八百里有零 

　　●沈阳纪程附录 

　　奴才都兴阿跪奏为查勘陵寝要工缘由请旨简派大臣查估兴修恭折奏闻仰祈圣鉴事窃据福陵掌关防常升报称碑楼工程现有紧要情形呈请查勘前来奴才当即咨行盛京工部选派熟谙工程司员等覆加详勘去后兹准该部咨称据本部派出司员等前往敬谨查勘得碑楼正脊劈倒吻兽脱落损坏铜钩铜练损坏头停上下二层琉璃瓦片多有破碎铜帽脱落不全四角岔脊歪闪亦有损坏飞檐椽望曹?少朽坠落仔角梁曹?少朽油饰彩画爆落楼门铜丝网罩损坏不露明处恐亦有曹?少朽处所一切情形甚属较重与原报相符惟查此项工程向系钦工修理本部并无办过估修成案碍难核估等因咨覆前来奴才随带领司员亲诣工次覆勘无异查此工曾于嘉庆二十一年间经钦工修理已逾保固限外惟碑楼系安奉神功圣位碑正座工程最关紧要亟应先行奏明请旨简派大臣带同工部熟谙工程司员前来敬谨查估应否兴修之处恭候钦定所有奴才查勘要工请派大臣查估缘由理合恭折具奏伏祈皇上圣鉴训示遵行谨奏 
　　同治六年二月二十六日内阁奉上谕都兴阿奏福陵碑楼工程请派员查估兴修一折着派毓禄前往盛京会同桂清敬谨查估钦此同治六年四月十三日内阁奉上谕工部左侍郎毓禄奏病难速痊垦请开缺一折毓禄着准其开缺调理其查勘盛京福陵工程着改派潘祖荫前往敬谨查勘钦此 
　　跪 【单衔】 奏为奏闻请旨事窃臣准工部咨称同治六年二月二十六日内阁奉上谕都兴阿奏福陵碑楼工程请派员查估兴修一折着派毓禄前往盛京会同桂清敬谨查估钦此嗣于四月十三日内阁奉上谕盛京福陵工程着改派潘祖荫前往敬谨查勘等因钦此钦遵移咨前来臣谨遵于四月二十三日束装起程率同司员前往敬谨查勘理合恭折奏闻伏乞训示遵行谨奏 
　　再臣循例拣派工部郎中长润主事吴景萱随带书吏前往同于二十三日起程查历届出关由兵部给发口票进关请用盛京内务府佐领图票往返查验在案理合奏明伏候命下臣即行文各衙门遵照办理谨附片奏闻谨奏同治六年四月二十日具奏奉旨知到了钦此 
　　跪 【双衔】 奏为遵旨敬谨查勘福陵碑楼工程恭折仰祈圣鉴事窃臣潘祖荫于四月二十日请训二十三日率同司员等由京起程五月初八日行抵盛京恭诣福陵昭陵行礼后即会同臣桂清敬谨查勘得福陵碑楼一座重檐四面各显三间正脊劈倒头停渗漏角梁椽望曹?少朽吻兽瓦片破碎俱多脱落铜幪损坏踏跺座台闪卸砖石间有酥碱谨拟拆修座台踏跺选用石料八成糙砖五成细砖换新揭穴?瓦头停油画见新大脊正吻勾滴添新脊瓦料件换新五成修理其不露明处所俟承修大臣拆卸时如续有情形即由该大臣酌量奏明办理所有臣等会同敬谨查勘缘由理合据实奏闻伏候命下即将应修做法清册移咨工部核算钱粮奏请钦派承修再臣潘祖荫于拜折后即率同司员等起程回京合并声明为此谨奏 

　　沈阳纪程 
