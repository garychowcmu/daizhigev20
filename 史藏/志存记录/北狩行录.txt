
    北狩行录    宋 蔡鞗
    丁未年二月七日，太上初出青城。三月二十八日起发，随行宗族官吏，远触炎热，不谙风土，饮食不时。比至燕山，病者几半。尽出所有衣物，命李宗言货易药物，修合给赐，十救八九。寓止燕京延寿寺。宗室自濮王仲理以上，别居仙露僧舍，有粮食不给，形体裸裼之人。太上闻之恻然，谓姜谔曰：“宗族流离若此，甚悯念之。卿为予细取索等第，具一目来，欲将军前所送生绢一万匹，除给散随行亲族、官吏等外，尽周之。”言讫，不觉泣下。谔亦呜咽流涕，具目以闻。遣姜谔支散。
    斡离不在会城。太上面陈南北利害，叙结好休兵之意，兴灭继绝之道。词发涕零，义形于色。北人傍观，植立若堵，无不感叹，至有挥涕者。元帅无语，但首肯久之。
    行在统属之人，谓之都管，有职小官卑充其任者。然既是统辖，即令押班起居衔杨师道具此以闻。太上曰：“自有本朝杂压，不可为在此间顿改旧制。”
    太上自燕京迁居虏部相府院，每思宗社，寝膳俱废。一日，谓都尉蔡曰：“宸极失御，播越至此。观其前载厄运之困，古今未有。荷天眷，建炎中兴，亿兆攸归，奄有江左。虽居沉劫，思有以少助维天之祚。今草得一书，欲厚遣本路都统，求通于左副元帅。卿为我与秦桧商量，更润饰之。”曰：“圣述高妙，非臣等所及。”是时秦桧亦寓中京。初，大金军至城下，以议上徽号，邀请渊圣皇帝，遂留宿青城，而改朔不叙议。至六月六日，有易姓之命。翌日，请太上同太上皇后、嫔妃、诸王、驸马，一应皇族尽出，遂议置君。乃会城中共举，乞立张邦昌。桧职在御史，奋不顾身，历陈邦昌平日履行，身为宰相，奉使不死国难，而欲主承大器，非桧所闻。既不能尽忠于本朝，则何以效节于大国？乞立赵氏，以慰民心。不从。既而太上北迁，知桧等辈欲立赵氏，谓蔡曰：“天祚我宋，宋必有主。”今圣虑若此，定膺昭格。文华理胜，虽游、夏不能措词。明日，具酒肴，邀本部都统。后闻其书得达粘罕。其书曰：“某自北宋，众所鄙弃，独荷左右见怜，故知英雄度量，与俗不同也。尝欲通书于左右，而自卜自疑，因循至今。某闻惟大英雄之人，然后能听大度之言。敢略陈固陋，惟左右留神省察。古之君子，莫不以济世安民为己任。故有一国士者，止能安一国之人；有天下士者，然后能安天下之人。是以尧、舜、禹、汤之君，而辅以皋、夔、稷、契之臣，则日月所照，风雨所及，莫不被其泽。载在典籍，昭然可考，不止一二陈也。且以近事言之，昔唐之太宗，起自晋阳，奄有天下。征伐荒外，西破高昌，北擒颉利，可请黄帝之师，莫强乎天下也。而远思长久之计，知突厥稽首戴恩，尝为北藩。故唐之亡也，终赖沙陀以雪国耻。又匈奴冒顿单于，围高祖于白登，七日不食，当时若欲取之，如俯拾地芥。冒顿单于不贪近利，以为远图，使高帝得归，以奉祭祀。故得岁受缯币，举中国珍宝玉帛，奉约结好。后匈奴国乱，五单于争立，终得宣帝拥护呼韩。近契丹耶律德光，责石氏之失约，长驱至汴，举石氏宗族，迁之北荒。然中国之地，亦不能守，以至麋烂灰烬，数十年之间，生灵肝脑涂地，而终为刘知远所有。比之唐太宗、冒顿单于，其英雄度量，岂不为相去远哉！先皇帝初理兵于辽东，不避浮海之勤而请命于下吏。蒙先皇帝约为兄弟，许以燕云。适云中妄人，啸聚不逞。某之将臣巽懦，怀首鼠之两端。某以过听，惑于谬悠之说，得罪于大国之初，深自克责，去大号，传位嗣子。自知甚明，不敢怨尤。近闻嗣子之中，有为彼人之所推戴者。非嗣子之贤，盖祖宗德泽在人，至厚至深，未易忘也。不审左右欲法唐太宗、冒顿单于，受兴灭继绝之名，享岁币玉帛之好，保国活民，为万世法耶？抑欲效耶律德光，使生灵涂炭，而终为他人所有耶？若欲如此，则非某所知；若不欲如此，当遣一介之使，奉咫尺之书，谕嗣子以大计，使子子孙孙永奉职贡，岂不为万世之利哉！伏惟左右，以命世之才，当大有为之时，必能听大度之言也。昔人有为赵使秦者，秦问赵可伐与？赵使对曰：‘里人有好色者。好色之患，世所共知。而母言之则为贤母，妻言之则为妒妇。’今日之事，大类是矣。惟麾下多贤，必能审处。言欲尽意，不觉缕。伏望台慈，有以鉴察，幸甚幸甚！”
    太上天资好学，经传无不究览，尤精于班史。下笔洒洒，有西汉之风。每谓行在诸臣曰：“北狩以来，无书可阅。”一日闻外有货书者，以衣易之。
    戊申八月，入见。尽纵韩州之民，出而寓焉。
    《春秋》，博士废之久矣。诸王有得此书阅者。太上闻之不怿，宣谕蔡曰：“《春秋》之书，多弑君、弑父之事。为人臣子者，岂宜观哉？”顿首，从容对曰：“《春秋》者，鲁之史记也。周德既衰，君臣失守，上下无别。孔子所以惩恶劝善，以正褒贬，使后世知惧。凡君子之所疑而不决者，至《春秋》而后定。故司马迁曰：‘《春秋》，礼义之大宗也。为人君而不知《春秋》者，前有谗臣而不见，后有贼臣而不知。为人臣而不知《春秋》者，守经事而不知其宜，遭变事而不知其权。’愿陛下试取一观之。”他日因奏事，太上谓曰：“比取《春秋》读之，始知宣圣之深意，恨见此书之晚。”自是披览不倦，凡理乱兴废之迹，贤君忠臣之行，莫不采摭其华实，探涉其源流，钩纂枢要而编节之，改岁而成书。臣尝侍乾龙节宴，太上赋诗以寄渊圣，许令和进。因用亲仁善邻事，太上曰：“此出《春秋》。”特蒙宣示，以为荣观。
    太上皇有见闻，未尝隐情。每闻献纳，喜见于颜。数令杨师道宣谕曰：“若志虑未及，不时见教。”崇奉祖宗，本乎天性，非勉强伪为之也。每西南望，伫目久之，谓左右陵寝在何处，泣数行下。遇忌辰辍膳流涕，尽日出入，追慕不已。有献新者，必荐而后尝。虽在蒙尘，不忘教子以义方之训。每诸王问安，必留之坐而赐食，或赋诗属对。有两联，今附于左。太上曰：“方当月白风清夜。”故郓王楷对曰：“正是霜高木落时。”太上曰：“落花满地春光晚。”莘王植对曰：“芳草连云暮色深。”余皆类此。
    宗室晋康郡王孝骞以下九百四人，朝廷遣赴韩州同居。相见之日，为之感动，抚问再三，至于流涕。遣杜遵道计置薪米，均行给赐，莫不安居。差孝骞、仲晷主管御名宗职事，以宗室中有挟私恨而致讼者，纷争不已，全失礼容。降诰曰：“日来宗子，不遵宪度，失于长幼之序，各挟私愤，以成仇怨，争讼不已。岂不知身寄他乡，复得聚会，何幸如之！故阅礼义之言，用劝无知之辈。”且曰：“君义臣行，父慈子孝，兄爱弟敬，所谓六顺也。至夫贱妨贵，少陵长，远间亲，新间旧，小加大，淫破义，所谓六逆也。特申庭训之方，以示睦亲之义。宗室可体此意，分明开谕，使同姓晓然知其训诫！如尔后敢以未到韩州事陈诉者，并以罪罪之。毋作食言，各令知悉。”
    太上宣谕杨师道曰：“近日随行官吏等，悉皆穷困，使职伤心。初出青城，仓皇之间，了无一物得赍行道。卿等皆弃捐父母妻子，冒涉风霜而随予。今坐见如此，不能振济，为之奈何？”宣谕讫，遂泣下。左右之人，无不感动者。遂令有司具状，申明金国，乞给赐衣物。从之。时缺浣濯之衣，太上皇后进绢十匹。然绍述神考之志，未尝忘怀。适有货王安石《日录》者，闻之欣然，辍而易之。
    庚戌中元，徙居五国城。乘舟而行，凡四十六日至。东路都统习古乃奉朝命，令减随行官吏、诸色人等，不许尽行将带。太上力恳，不从。召而谕之曰：“公等冒风霜，涉险阻，忧乐固当同之。今日朝命如此，事属他人，无如之何。已再三力恳，竟不可回。”令选爱者将行，太上曰：“公等皆是共甘苦之人，岂有爱憎之别？君臣之间，彼此不能尽其事，一面请诣所属。”言讫泣下，官吏等亦号呼而出。一应宗室，不许随行。内有神考亲侄晋康郡王孝骞、嫡孙和义郡王有奕等六人，皆乞随侍，从之。
    族属有出入不节，而致物议纷纭者。太上闻之，降诰戒饬曰：“艰难之际，检慎为先。若复出入不节，言语轻易；或为狂药所困，举止取灾，有失事体。古人谓言行者，君子之枢机。枢机之要，荣辱之主系焉。而今而后，戒之慎之，各宜杜门省事。骨肉之间，以礼过从，恐间惹物议，自取悔尤。既贻亲忧，何以自处！”谆谆诲谕，使务体悉。
    太上圣度如天，下有细过者，其以闻者，皆情恕之。如刘定宰羊不如法，薛安造饭减克。太上曰：“羁旅他邦，不欲口腹罪人。只取戒励，亦可儆众。”而金国孛堇八曷打，下通事庆哥遣人审核。太上曰：“初无此事，恐复误传。”北人闻之，莫不加手于额。
    太子斡乌欢遣人奉书，云欲于奉侍中，求晓事能干、人才俊爽者二人，所须即请批谕，当使应办。太上览书不说。曰：“若应副，谁可遣者；若不应副，五太子不可违。”遣王佃、陈思正往。回书云：“示谕，内侍本亦乏材，不免于众中选择二人前来，皆自汴京随逐至此，艰苦万状，久处贫穷。敬望优容，不胜万幸。纸尾之谕，甚荷推意。然以人易物，岂其本心哉？”
    谙板勃极烈夫人致书于太上，并惠药物，亦求内侍。答曰：“承谕，乃荷不外，以本局只有一二人，难以辍那送。示药物虽出厚贶，以无官应命，不敢辄留。”
    太上好学不倦，移晷忘食。而动静语默之间，必有深诲焉。因观唐史，至《李泌传》，复读不已。泌谒肃宗于灵武，披冒棒莽，复立朝廷，尽忠致力于献纳之道。位至宰相，而数为权幸所嫉。遂令张玮录其传，以赐韦后。
    癸丑六月二十四日，沂王枵、驸马都尉刘文彦，首告太上谋反金国。蔡闻之于莘王植、驸马都尉宋邦光，径令徐中立闻达太上。太上惊惶，未以为然。翌日，遣渡河以询虚的。既济，则千户孛堇八曷打者，已陈兵河滨。二逆解发往彼帐前矣。尽得其所陈之详。归，太上即令奉亲属，及一行臣僚合议。徐王棣以病不能出，余皆预。然前此已闻有不测之议，至是皆悚忄栗。曰：“吾侪前日不死国难，二帝播迁，已有愧于前人。不意逆党出于至亲至爱之间。捐躯效命，正在今日。身以贯高自处，愿诸公尽力，以徇急难。少有退避者，神明殛之。”言词慷慨，坐皆泣下，莫不怀奋发心。至七月中旬，彼遣两使前来勘问。太上遣植同往见。来使欲太上渡河辩，又遣徐王棣、宋邦光再往。至则尚执前议，乃请渊圣及信王榛、驸马都尉向子、内侍王若冲同往，实从之。再三力恳，彼使方许。明日至行宫之侧，所寓之地，而引问焉。群臣力拒往。及诘问三日之间，二贼气折，自承诬枉。案上，复遣前使谕太上一面处置。太上曰：“二子悖逆，虽系诬告，天伦之属，岂忍为之。”使曰：“若如此，自有宣命，并死之。”使归，上疏曰：“乞深自悔祸，以畏天戒。”太上嘉纳之，以诰答曰：“老夫自闻男枵等有诬告之事，深悟众叛亲离，反求诸己，罔知所措。若非洗心革虑，则何以全身远害！寡悔寡尤，顾惟一体，其害尚轻。苟使坐累诸人，复何面可以自存？适览上疏，嘉谋谠论，非卿不闻此语。而今而后，凡所见闻，虽属微末，不惜吐露。若隐而不言，言而不从，高天后土，神之听之。况昔人所谓以国士遇我者，报之当何如？以此食言，千万毋隐。”一日，以书宣示李康曰：“予平日待蔡以国士，今日报我，殊不愧德。”康读其书而奏曰：“君使臣以礼，臣事君以忠。君臣之间，各尽其道。今陛下蒙尘之际，遽罹诬告，不责彼而求己，而能虚怀纳诲，得汤改过不吝、禹闻善言则拜之道。”太上曰：“予之不德，岂可以上比禹、汤？”康对曰：“舜何人也，有为者亦若是。陛下上畏天戒，下恤人民，则禹、汤何愧哉！臣闻诸故老曰：熙宁富弼为相，有于神宗之前，言灾异皆天数，非政之得失所致者。弼闻之叹曰：‘人君所畏惟天。若不畏天，何事不可为？’乃上疏曰：‘愿益畏天，远谗佞，近忠良。’神考亲书答诏曰：‘苟非意在爱君，志存王室，何以臻此？敢不置之枕席，铭诸肺腑，终身是戒！’”太上稽首而言曰：“神考听言如是！”康曰：“陛下天性至孝，每于忌辰，辍膳悲泣。愿陛下益广绍述之意。”太上曰：“是我志也。”后榜书于坐侧。
    金国送到太上皇帝金银等物，见之泣下。谓行在群臣曰：“荷天眷命，未忘赵氏，中兴之立继焉。今日信至，可谓幸会。老夫晚年，复睹盛际，使我回得一日，足瞑目矣。”群臣皆再拜称庆。药材留充备用，其余并赐亲属、官吏，皆鼓舞再拜受赐。
    行宫有回禄之扰，嫔御之内及沿烧者，本位陈乞，聚夫修盖。太上曰：“正是农时，岂可妨废？止令修盖官那容应办。”
    宗室仲晷等八百余人，自咸州徙居上京，至有缺食，死于道路者。太上闻之，悲不自胜。谓左右曰：“此辈何辜，至于如是！”令李拓宣谕蔡，草表一通，后有回期，欲乞同归。
    北狩未有行记。太上语王若冲曰：“一自北迁，于今八年。所履风俗异事，不谓不多。深欲记录，其未有人。询之蔡，以为学问文采无如卿者。高居东山，躬耕之余，为予记之。善恶必书，不可隐晦，将为后世之戒。”
    太上谦虚待下，随行群臣，无论大小，未尝名呼。每有遣使，则温颜慰谕。
    太上喜为篇章。自北狩以来，伤时感事，形于歌咏者，千有余首。以二逆告变之后，举畀炎火。以今所得灰烬之余者，仅有数十篇，类之为别集。
    太上好生之德，泽及禽兽。每间有捕网者，必买而释之。仍戒曰：“毛羽之属，喜生恶死，与人何殊？今伊辈皆在絷维之中，当求诸己也。”
    太上欲归之心，顷刻不忘。每令张玮、张尧臣询访之。少有嘉音，喜见于色。近梁举善等至，录得绍兴与左丞相书本进呈，大悦。
