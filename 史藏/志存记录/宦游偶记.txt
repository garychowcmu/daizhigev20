宦游偶记　　（清）陈惟彦 撰 

　　●目录 

　　题词 
　　序 
　　卷上 
　　卷下 
　　跋 
　　跋宦游偶记后 

　　●宦游偶记题词 

　　清光宣间石埭吾宗劭吾作宦黔中尝以属吏劾督帅及官江苏复抗督帅辞差返石埭风节赫然动天下光绪丙午尝一遇皖江见其人毅然有壁立千仞之概闻客道滇事尤绝慕之而不克相并合宣统元年再见都门叩其状乃一道之语至抗端帅时雷霆震砉须发怒张左右皆动色不敢逼视吾以此益重其为人未几君监湖南财政忌者中之归则读书金陵不与贵人通只字度支部泽尚书廉其状奏起整淮鹾逾年功绩辄张而武昌变作君乃翛然海上不复谈天下事已君久官黔中邻民乐其廉明辄奔走愬其枉天津严范孙侍郎督黔学尤叹异之君独欿然不屑道癸丑同客都门吾乃促成斯记君性严毅与人语质直不支而语辄破的是编所记乃绝类之今国事日棼求如光宣时如在天上君子读此可以观天下矣读竟书此复之丁巳秋九月宗愚弟桐城陈澹然书于白下之高卧楼 

　　●宦游偶记序 

　　余弱冠时因某纸坊榜书心识劭吾姓名越十余年奉使黔中而劭吾方牧开州见余所为劝士文告以为宜可与言惠然过访一见驩洽是为订交之始劭吾长余四年余生平遵　父遗命未尝结异姓兄弟遇所敬爱而齿稍长者直兄事之然综计不过三五人劭吾其一也劭吾之治开州也民怀吏畏政绩粲着尤能据公法约章折服外人间为余述经过事实多可惊喜足使听者忘倦余尝怂恿劭吾一一笔之于书劭吾以为有待也至今年而是书始脱稿介弟西甫持示余题曰宦游偶记其记开州事皆余曩日所饫闻他为余未及知者又若干事事之可惊喜如治开时西甫谓余宜有序余亦自谓余宜有序且宜序是书者莫先于余余使黔时所识士夫数十百人最心折者惟劭吾与王君采臣丙申丁酉间三人者数相过从纵论时事欷歔太息有积薪厝火之惧旁观讥笑见谓无病而呻劭吾则曰病深矣奈何言无病由今思之然乎否耶余固深喜是书之传世如吾曩日所期而又深叹劭吾有医国之术而不使竟其用卒使我国有不可救药之一日而劭吾是书遂等诸前朝之轶事可悲也已丁巳冬日严修谨序 

　　余宦黔七年治狱殊伙严子范孙督学黔中闻邻民之争相赴愬也叹为虞芮质成之风属记其事以为世法余笑曰是吾职也奚记焉且当案牍疲劳疾病时作治开婺足裂涌泉守黎平病至咯血命之几殆宁暇记之迨游苏湘迭绾财政殚精整理忌者纷如国变以还都成隔世宦游陈迹渺然相忘比来京师端居稍暇陈子晦堂敦促记之乃就其可忆者笔之简端吏事纷纶不过百之一二人地时日弥复遗忘一鳞一爪聊以示后昆云尔癸丑长至前五日石埭陈惟彦 

　　●宦游偶记卷上 

　　石埭陈惟彦劭吾 

　　辨开州无教案 
　　断杨氏承袭事 
　　争开州报灾事 
　　书田其嘴事 
　　判婺川命案 
　　辞安顺府厘捐 
　　整顿贵州厘金 
　　免黎平票差催粮 
　　缉匪得杀人案 
　　记龙世渭事 
　　记鸭贩事 

　　○辨开州无教案 

　　光绪甲午四月三日余莅任开州 【 先是丁丑以助振奖大理寺丞戊寅到寺甲申丁外艰李文忠公奏调北洋治淮军银钱所准免扣资癸巳四月选贵州开州至是莅任】 越数日绅董而陈有天主教民卢复生者川人也来此两月赁刘裕兴屋设药肆行踪诡秘唆讼扰民民愤甚且酿事端余曰虑复生曾取保入甲乎 【 定章客民须取保入甲始准留居】 曰未也余曰可具禀来 【 曾具禀前任李君家兰谕以即饬他徙禀未收】 但叙其事勿云教也禀至遂饬卢复生取保保状进已签押矣 【 余定章须当堂签押】 传保人询其状对曰不知盖伪托也因勒复生出境复生以所开药肆购药七百余金难遽徙请缓之而方步云之事作矣方步云者伪奈三王之先锋部将也奈投诚保至副将 【 亦州人时方卧病】 步云试入武庠充总甲为暴乡里间前任李君云方党众勿撄其锋恐致变余曰变迟祸巨其可缓乎及卢事起方欲藉教案激众掠民商民皇皇谋迁徙余止之而力肩保护不迁而被刦者当如失以偿之是月二十日乃传复生谕以唆讼扰民捏保状不速徙将重惩且众怒汹汹恐不保复生倔强甚严斥之乃言向居札佐 【 贵阳府属】 挈家入开州今欲归无力也余曰尔去吾当雇夫徙之卢求运木器余曰可乃饬吏目率书吏点验其器具药材开单存案估计药材仅值钱三四十千其报七百余金者为刦后索赔计也估既定遂点兵差护送至札佐取其收据而还乃令方步云传知团甲曰教民已徙勿藉端聚众也步云唯唯而阴约乡团将于二十二趁集之期起事 【 开州六日一集】 二十一日知照把总吏目并发谕单交差役分途解散二十二晨士绅闻余出以人众止之余曰彼仇教非仇官也果有事署可避耶乃出城驻要隘乡民挟刃裹粮而至者万人谕之曰教民数人耳果不法兵差不难制尔等奚为况教民已去耶值此农忙度非所愿当为人言误耳速归工作有须入城者派乡约于城门收兵械按号登记出则返之一时归者十八九余乃周巡城上返署中商民欢声载道复生既去绅董复上言刘裕兴滥招匪人几酿大祸请以其店屋充公抵复生夫价余曰夫价吾出无须取偿店屋归书院由斋长当堂具领可也复请以裕兴住屋充公余曰店屋招匪人于住屋何涉勿为已甚也初步云之激众也既散而乡人痛嫉之上言步云纠众起事状余笑曰步云充总甲纠众何为却其禀不纳步云以团众散归且被控惧而匿诸乡集其徒为卫及闻却禀状则还城五月六日饬传步云至讯之曰吾以至诚待尔等莅任时即饬改过自新何怙恶潜行纠众耶步云曰无之余掷数函示之曰函调团丁盖章明灼汝能狡赖耶步云乃叩头乞免掌责之押署后仓房免与外人通消息详革武生出示非印文不准调团丁罹民害当是时控步云者十八案率诈民财据确甚余悉置之而步云蚀公款益甚乃令速还三月始竣乃择绅董四人谕之曰步云被控十八案逐案票传并中证不下百余人累甚今由尔等订期理结开报原由负其责诸绅签押存案遂具保准释焉步云既出偿公私款已耗其家资强半不复如曩时横暴矣方卢复生之既行也法主教来函略曰光天化日之下开州何聚众五六万人 【 万人耳乃诬为五六万】 教民卢复生何驱逐出境堂中有基地在州城请保护将往建经堂也余复书曰地方事地方官为之无劳教堂过问卢复生唆讼扰民捏造保状护解出境乃地方官应为之事不与教堂相涉教堂基地如故无人侵占贵堂得此地已二十余年未来建筑者盖亦深知其难文司铎被祸于前可为车鉴在贵教劝人行善极佩热诚而开州地处偏隅少见多怪愿贵教仍设省垣勿临下邑远近信从之后开民自可欢迎傥未得地方允诺勉强行之致生事端殊非耶氏劝人为善之意万一或生他故责在教堂未便遽任保护也六月间卢复生复至商民哗然复生投署自称无投宿地余诘之曰吾前护尔出境全尔身家惠且至矣今又来此何耶复生曰负潘万盛药债特来归还耳余曰药债几何复生曰十八两余曰潘万盛非住州城不过趁集来开耳 【 开州饭店三十余家每日查号簿知之】 彼住札佐何不就彼偿还尔真如此善良不惮跋涉觅其人而惟恐债之不速偿耶饬检其行李仅银二两余钱数百文耳余笑曰是果敷偿潘万盛十八金耶复生曰洋人命我来建经堂也余曰尔中国商人假托洋人胡为者且区区二两足建经堂耶其伪皎然复生曰非伪也余曰无论真伪俱应重办复生曰伪须办真亦办耶余曰假托洋人固须重办如果洋人派尔尔应声明在开犯案不能复来既不声明是朦蔽洋人也亦应重办饬重责之递解回川管朿报明省垣法主教迭诉臬司巡抚皆据余所报答之继乃诉诸法公使照会总理衙门索刘屋并谓开州陈官故违条约余乃上书言无论民教悉中国人即应守中国之法以中国之官治中国之民以中国人之房产充入中国之书院与教堂绝不相关法主教乃云故违条约某徧查条约并无地方官不能治教民之条更无教士可以干预地方公事之条查行教载在条约例所不禁而行教之人必须爱惜体而之人法主教袒护教民干预地方公事即系不爱惜体面之人应请咨呈总署照会法公使将贵州法主教撤回别择爱惜体面之人来贵州主教以全该教声名巡抚称赏而未即行法使迭经促办总署电催开州教案速结余复以开州并无教案贵阳府函牍迭至商畧通融发还刘裕兴店屋余复以此案与教堂毫无牵涉如屋由外人索还势必成为教案得寸进尺教民惯技地方官将无以善其后未便因通融而招实祸也争持二年法主教知无可辨乃允不索刘屋立约而罢 

　　○断杨氏承袭事 

　　开州土司二一曰乖西正长官秩视守备 【 方印】 一曰乖西副长官秩视千总 【 长方钤记】 各有辖地及应征钱粮而属于州牧咸丰之季正长官杨某因乱出亡无嗣同治间总督檄催承袭杨姓丁弱多务农有名永清者在省行医稍干练众议返之呈报曰此故土司胞弟也请承袭实乃远房族弟也越数年永清修其祖若父之墓立墓碑与故土司祖若父之名不协州人多窃议之顾永清善酬应辄弥缝之久之遂无发其事者永清没其子复请袭焉副长官刘荣春及州牧已具结详送贵阳府矣 【 首府】 有杨启勋者称故土司堂弟其子应嗣故土司为子承袭土司执宗谱墓碑为证府州知永清之非故土司胞弟也以前案加结达之部难之两造迭控滇黔大吏久不决余莅任两造复控焉余以永清父子固冒疏为亲而启勋是否故土司堂弟非考察不能决也未几启勋控省久不归首府文海君有道君子也勇于任事迭訉之谓永清三代既与故土司不同自非胞弟启勋系故土司堂弟碑谱可凭应准其子承袭檄州加结具报碑谱发州备案州人颂之余念事关承袭误则悔莫追乃悬牌州人定期集讯州人有知底蕴者证之诬者罪之届期两造各邀宗戚至堂上永清之子以族人派费迎其父回州承袭启勋亦曾助费账册犹存如不应袭何以助费何以不争于请袭之时启勋则云永清承袭当同治癸酉巳则光绪辛巳始归何由助费帐册则永清所造也余曰讼已七年奔驰两省所费不已多乎皆曰倾家矣余诘启勋曰尔有田房乎曰田已典卖房固无人受也余曰田房何在曰新田坡余曰新田坡尚有杨姓乎曰只小人一家耳余曰尔子生于此房乎曰然余曰案已结矣曰未讯及案何云已结余曰杨姓皆可争袭独尔子不得争曰何也余曰尔子之姓尔知之乎曰小人姓杨子固杨姓也余曰尔虽杨姓尔子未必杨曰焉有是理余曰事固有之曰何凭也余曰尔子生于新田坡年二十二矣尔于辛巳方回迄今仅十数年尔未回里而子已生果能谓此子姓杨乎启勋语塞久之乃曰小人同治辛未回州 【 前数任屡以此为讯坚不肯承兹乃自言之】 余曰尔辛未已回永清癸酉承袭何不控之然则助费账册非虚矣启勋曰小人之子应袭碑谱可凭余曰尔新立之碑乃冒认故土司之高曾谱仅十叶后叶纸色虽旧刻手刀法不同前数叶线孔皆二后一叶线孔独一显系抽易重订以为争袭之阶且尔子固不姓杨即尔亦未必姓杨尚妄争耶启勋曰此言更奇公何所据余曰谱载婢女秋菊生子世居新田坡另为一支既非杨姓妻妾而生子何从实知其姓况谱载明另一支乎饬将谱交众传观一时旁听者皆失笑余曰启勋勾约讼棍徐某捏造证据争讼不休倾人之家而亦自倾其家且悬欠两年钱粮殊属不法先行枷号示众文君闻余未为启勋子请袭而反枷号颇异之适余因公进省乃挟全卷请阅文君曰碑谱皆吾所已阅竟莫察其伪君何明澈若此任君所为不复过问矣 

　　○争开州报灾事 

　　乙未夏黔省被旱成灾者八九州岛县开州与焉上季收成至薄粮价三倍于甲午贫民无所得食则采红子碾而食之且有以树皮草根为食者闰五月余报灾援古人水旱免官请撤任奉批未允且加勉焉六月晋省谒布政使唐公家丁索门包余曰来请撤任焉备此则辞以疾弗见谒巡抚嵩昆公备陈灾况嵩公讶曰灾乃若斯重耶余曰地方官多饰太平岂报灾而过其实灾则停征公费尚无所出非真饥馑谁肯上陈且开属奇灾尚有甚于此者嵩公曰有甚于开州者乎余曰遵义贵筑等县是也嵩公曰乌至是余曰请派员查勘嵩公曰君请撤任如有操守而能事者去位灾区尚忍言乎余曰开州粮价较邻境尚廉贵筑 【 首县】 遵义皆驻兵开介其间独鲜兵卒为守流民趋之惧为乱无已则请发振款给军械练团丁为备嵩公许之促还任余复谒唐公仍辞以疾余乃旋开清户口发义谷练团丁及秋而旱复作九月初勘灾造册呈请派员查勘月杪委员通判施君至乃曰收不在五成下盖收成及五成例不得报灾也余与施君同往乡野勘视之施君曰稻己获归无能证也余曰报秋灾不出九月今九月初具报未逾限期稻已获归根可验况有不待刈者乎而施君必欲会禀收及五成余曰君自具禀余何问焉余既报灾安能自易施君故难之盖一则思见好上官一则藉以需索也逾半月得省报施奉委曹家溪厘差施君乃欣然曰今将旋省灾册请略更即当会禀也故事委员出差例给公费余为备供应及夫价另赠三十金施君薄之愤而去 【 迨后巡抚王公莅任奏参施降为县丞】 会禀布政司批应查明田主姓名亩数坵数及收成各若干成具报候核倘照办数月不能竣且胥差纷出其能无扰耶绅民虑之来见曰贵筑勘灾报灾派费于民未邀上准今吾开闰五月即报灾先于各属 【 湄潭县王君人文报灾亦早】 官任费不取于民为吾民计者至矣何可复累官惟有勤作笠纳粮赋请毌复言灾盖开民工作笠粗者每具钱五六十文细者银二三钱余悯民之被灾而请停赋民乃恐官之受累而愿纳粮民真可爱哉明年春御史彭述奏参贵州匿灾不报及巡抚门丁和某威福状 【 余久有调任说迄不调有云官场结交和某颇得力君为众所知但投一名刺和某便为力矣余不允】 旨下总督查办抚藩及遵义县刘某等均革职 【 或未报灾或始报而继云勘不成灾及结交和某者】 而开州独以报灾得无事救民为念忘怀得失此圣人仁民利物之诚也今人视民之饥而死漠然无动于中而惟一己之利禄是营水火刀兵皆由此一念之私一念之忍召之也岂偶然哉 【 男汝湜谨识】 

　　○书田其嘴事 

　　婺川县南北相距五百里东西百七八十里出北门二百四十里有地曰后坪省委牧令一人镇其地 【 曾议改设通判以经费绌未果】 又百余里接四川界距城僻远风气悍强殴杀案迭出或控或否视为故常往往数年或数十年辄一大乱有田其嘴者居北鄙纠众横行为害乡里控案累累辄抗提巡抚檄各营县通缉十数年不获丙申四月余由开州调署婺川莅任旬日有人大呼于堂传入问之乃田其嘴也年五十余状甚奇倔余曰通缉十数年不获今尔来何也田曰仇人众控案多到案将置于死故不敢来向在重庆贩油开州人商重庆者屡道州官政迹小人深慕之今署吾邑知无冤民故来投案耳余曰若知罪乎田曰知罪但罪不至死公来即重办必得当故不敢逃余曰尔侠士也能立功赎罪乎田曰能余曰北鄙距城远殴鬬案多尔能令尔居数十里间无殴鬬案乎田曰能余曰试取店保来田将出书役曰田犯通缉安能任彼自行也余曰彼自投案自取保尔辈何问焉乃送之大堂视其出大门而去防书役勒索也次日田偕店保来余语保人曰汝保随传随到他事无与尔也保人签押讫余诘田曰尔衣食足自给乎田曰尚足自给余曰人生不过百年尔年逾五十即寿至七十八十不过二三十年耳能以二三十年所行之善抵前数十年所行之恶乃能于心稍安于己无罪苟善排解能令乡里间大事化小小事化无不至鬬殴伤命即大功矣如能劝行善事为善人则尤善之善者明有王法幽有鬼神作善降祥作不善降殃天道昭彰不爽毫发特算总帐耳倘不能以二三十年所行之善抵前数十年所行之恶则尔临死时自一念及心肝俱摧万分难过况未必定能活二三十年乎回头须早行善须猛望深思之田闻言喜甚叩头谢曰今乃拨云雾而见青天心中明白矣不力行善尚算人乎余仍送至大堂视其出大门而去故余在婺近一年北鄙无殴杀案一日克己复礼天下归仁精诚所积金石为开心能转物物为我化圣贤之德业功用于斯以着观吾　父于田其嘴事察其人之有为而神明于法律宽其既往启其良知感格者一人而保全者甚众益见仁心发为仁政至诚自能动人古人不吾欺也 【 男汝湜谨识】 

　　○判婺川命案 

　　余在婺川一日有陈春元者报其胞弟采樵误入彭姓山界彭某谓其盗树也殴之邻人劝罚钱五千期五日至期钱不获彭某大哄殴春元于地春元拔彭某袜中刀刺其腹而死余曰彭某强横屡控提不案尔年虽二十非甚强彭既按尔于地尔何能拔其袜中刀即拔刀不过刺其腿若足安能刺其腹且至死耶此他人杀彭尔得钱顶案耳春元曰他事或顶案如顶杀人且偿抵安用钱为小人虽愚不至此余曰情节乖离尔毌自误也春元曰既杀人有何异说余曰尔杀人即须办抵春元乞哀甚至余曰尔自认杀人何哀可乞春元曰必须抵偿亦无可奈何余曰地方官最不愿命案无凶手尔既认凶官可卸责但尔虽愿舍一命吾不愿欠命债耳反复开解迄无异词余乃问春元曰尔弟年几何矣曰十二家有几人曰弟外无他人也有亲支乎曰无有产业乎曰山地数亩小屋数间而已余曰尔诚好汉如不死可以育弟可立业成家今既以杀人应抵尔弟幼无亲支彭众而强尔既杀人之仇焉能容尔弟存活然则尔家香烟将绝矣可不悲哉春元不言而泣余曰尔既杀人何泣之有春元仍不言余曰尔尚有不得已之情乎可告我春元曰彭某索钱不得乃执弟于山坡殴甚惨吾弟保爷亦彭姓见之愤甚回家取枪刺彭某见其死乃惧而逃村人谓所居在府县交界处既出命案府县差至合村将受累吾故愿到案以解之村人曰虽到案凶手已逃府县差索凶手于村受累仍如故也吾思彭某暴凌人吾家孤弱受害尤甚屡思杀之而不能今吾弟保爷因吾家事杀之以泄吾愤即不啻吾杀之故自愿认为凶手并非得钱顶案所谓保爷者义父也余曰尔未杀人吾固已言之已今事已白可取保来春元曰城内鲜熟人只一饭店相识未必能保我也余曰尔可引店主来店主至曰春元犯命案不敢保余曰春元既认杀人投案今事已白必不潜逃祇须讯时尔知会其到案耳命案于尔无涉也店主乃具结签押次日诣验伤在腹左直透于背前下后上如系小刀所刺不能透背前下后上者彭某在坡刺之者在平地也二人皆凶徒一死一逃地方较安静矣余历任府州县所讯顶凶案频有之此案春元执之尤坚稍一粗心其不陷于过者鲜矣且安知平日听讼不恒有陷于过者乎余为此惧故不愿久任地方特书之以戒子弟切勿轻任法官万一任之断不可掉以轻心也 

　　○辞安顺府厘捐 

　　丁酉暮春呈请开缺归知府班 【 前在北洋文忠公奏保得缺后以知府前先补用】 将乞归适黄冈王公毓藻由川藩擢黔抚二十年前在京相识非有交也至是相见益契洽不任去委办安顺府厘捐访诸曾办此差者云优差也余曰薪水月六十五金优于何有曰此岂恃薪水耶凡纳捐由行户经办货百石或完五六十石七八十石不等余则缴费放行余曰不畏人知耶曰其地有韩胥者行户多与交韩胥请示每百石完捐若干石以棉纱鸦片为大宗如每石完八两者其不填票之货每石缴费三两无须报解提五厘给韩胥津贴韩胥利其获从不泄诸人也 【 此君仅晤一二次而直言不讳亦可见以舞弊为常事矣】 余闻之不禁汗下★政界所入往往失之易况卖放耶何以遗子孙☆翌晨谒巡抚辞差且言无论何处厘差皆不敢奉委王公诘之余曰从未办此恐贻误耳王公曰能任地方反不能任厘差耶余曰地方官虽虑为书役所朦然尚能自主厘差分卡多司丁众相信既寡保无为所累耶王公曰厘差有弊不愿任耳余曰厘差月薪数十金而名为调剂优差是纵之舞弊也断不敢任王公曰君所见甚大容与藩司商之比谒藩司邵公积诚述如王公问答之言而辞益坚邵公曰求厘差者多矣君何辞焉余曰求者既多何不可辞之有邵公曰如以厘差有弊君不舞弊不更佳乎余曰一人不舞弊本局及邻局员司无不疾视之是处危地也是尚可一朝居耶 【 总局无主持者外局何能办】 邵公曰君亦效他人所为竢差竣以所得归诸公有何不可余曰蹈常习故非心所安倘有变端安能自白反复言之迄未允次日复固辞邵公曰既声明全省厘差皆不就知府班祇善后厘金城防三提调皆瘠甚奈何余曰优瘠非所计也邵公曰是三差皆有人一时无可委余曰既请开缺岂尚觊他人之差邵公乃陈诸巡抚改委王君德昌赴安顺 

　　○整顿贵州厘金 

　　贵州厘金藩司主政臬道会衔提调驻局办事丁酉六月余奉委提调先是余声明不任厘差总局则董其成不自收捐也巡抚王公曰藩司首府均言贵州厘金整顿已无余地不能有起色也君谓若何余曰收成不歉用人必公赏罚精严仍无起色提调之过也王公曰任君所为应定何章为善余曰章程固善患不能行耳增收奖赏之章早经停止不可不复薪水亦应酌增王公曰可照办余曰厘金系藩司主政俟往商之乃谒藩司邵公详陈是说邵公曰定功过严赏罚不徇情均可照办奖赏增薪应从缓酌定余反复陈说邵公终以绥商为词余乃语王公曰操之过急恐生意见惟有渐以行之乃申明约朿通行各分局三阅月后收数有增王公曰已效矣余曰此小效耳王公曰尚有大效乎应若何办余曰欲取之必先与之用人之力应恤其私藩司惜费不遽允增薪提赏其实增薪所费无几而可安办事人之心增收提赏并无所费而可收其效且不使之俯仰有余而迫之趋于舞弊亦非造就人才之道也王公亟称善促速行之余曰俟与藩司商乃复商诸邵公始允提赏而增薪仍以从缓为言甫及一年几倍原额云 【 戊戌春王公奏保黔省良吏第一奉旨留中男汝湜谨注】 

　　○免黎平票差催粮 

　　云贵征粮岁自九月始戊戌九月朔余莅黎平任征赋向章十一月朔票差催粮纷然四出志在藉票索民也十月下旬户书拟稿催粮幕宾核定已余改票为示叙明粮赋正供不容拖欠向章冬月票差催粮纵约朿极严能无骚扰即无骚扰而差役在乡一餐一宿民已难安今与尔等约冬腊正不催粮悉任自封投柜如有差役催粮显系假冒捆送来府吾当重惩之幕宾见之曰黔民刁悍知法不知恩出示催粮犹惧不纳焉有明示冬腊正不催粮者以此为示粮可得乎余曰人同此心心同此理吾悯民之被扰姑照此行徐观其后可也黎平钱粮向须次年六月始清此届亦然民固未忍拖欠也迨次年冬初幕宾曰闻公有去志恐在任日短再出冬腊正不催粮之示粮不来矣余曰上届在任日长已颁此示今在任日短此示即止不行是为己非为民也今仍颁此示傥完纳无多而交替俟诸后任可也先是余历任差缺民喜而同僚忌者益多及查案入滇总督憾益甚则乞归巡抚王公毓藻强留之余感其诚遂留黔未去及是蜡月间闻王公病甚乃禀求交卸庚子二月始奉批准黎民闻之羣相告曰陈知府将去任吾辈不可不速完粮于是朝夕纷涌而至迨三月望卸任征数已竣黎平设府以来未有输将如此踊跃者孰谓吾民知法不知恩哉 

　　○缉匪得杀人案 

　　黎平有地曰墩寨距城九十里或负三千钱道被刦未及报案也余闻之叹曰行旅不安地方官之责也遣仆长杨某带亲兵四人给以谕单使巡缉至湖南交界之茅坪无所获杨等谋曰吾侪受命出不获一人何以对太守亲兵周某曰墩寨彭老么者故与匪交前在都江已行窃杨曰可诱之来周乃访彭曰有烟客颇携银 【 杨以石作包系腰间伪为贩鸦片者】 曷取之彭曰烟客往湖南安所获周曰彼阳湖南不靖已改道广西矣彭曰烟客好身手未可轻也周曰约数人同往何如彭曰朋辈往都江清江祇彭三在此耳周曰吾三人岂不足敌彼一人耶彭乃携短刀约彭三同往行将近杨出铁尺击而擒之周亦将彭三按获亲兵趋至解入城余讯之曰尔等何行刦耶彭老么曰某非行刦亲兵诱我也余曰苟安分何能诱且赴都江清江者何多耶彭三携兵器乎答曰未也饬搜之乃于腿布中得利刃细视血迹烂然余曰彭三杀人何也彭三曰此刀杀鸡者安敢杀人余曰刀以杀鸡何藏之密且鸡血磨之便去人血虽磨不能尽去也正研讯间有开泰县文生黄兴者呼冤入 【 开泰系同城首县而各有辖地】 诘之则称其胞兄某数月前被刦死张某见其盗左耳被割而微余下方今观彭三乃杀兄者请鞫焉余曰人命至重安能凭形貌剖是非汝挈张某来发县质讯可也及张某至见彭三貌实合而黄某伤痕又与彭三所携刀适符彭三乃伏罪以数月前杀人之犯无端牵连而至而适携此刀其死者含冤有以阴使之耶抑天道不爽凶人不能逃罪耶人命其可忽视哉 【 自是居民往往疑行旅为府署巡查而匪徒益远扬矣】 

　　○记龙世渭事 

　　黎平有龙世渭者居北乡习道教或云已集党数千人将谋乱前任屡欲擒之而未获也有揭呈世渭所作歌语悖甚其实妄人安足反然其势固扰害治安也一日有杨某控言世渭拐其妇旋约邻右至其家夺还并取其账册呈案而世渭之兄世兴则控杨毁其弟前宅余诘杨曰妇得矣奈何毁其宅取其账册耶杨曰邻右愤世渭强横羣起捣其宅某不能止也携其册者疑有联盟谋反之言卒未及察而不料所记乃帐也余曰杨某应赔龙世渭修屋费三十千杨曰因夺妇而毁其宅非无故也且所毁无多拐妇独无罪乎余曰拐妇诚有罪已夺回可毌究矣毁屋则必偿 【 不如是龙世渭不到案】 杨欲辨余曰遵断为上限五日两造当堂缴领届期杨某缴偿金世渭到堂具领余曰此案断结理由世渭当已知之账册发还果尔自记乎世渭曰然乃诘之曰尔欲谋反何耶世渭曰无此余曰尔作歌谓已集二万人 【 夸大之词非实有此数】 俟满三万人起事非谋反乎前任戮会匪二人尔欲为复仇此又何耶歌在此尔自观之世渭曰非小人所作余曰尔所书岂非尔所作耶世渭曰非小人所书余曰歌与账册字同尚狡赖耶世渭曰歌乃戏言非真有聚众之事余命重夹之及释而已不良于行遂钉镣收禁详请监禁十年出示散其党北乡晏然居民大悦 

　　○记鸭贩事 

　　余在黎平有鸭贩者报言随其东人父子由湖南至黎平支棚于野已两日矣东人遣至村索鸭价数百文及回则父子俱被杀请缉办地处山陬无可证反复研讯莫得端倪次日诣验父子俱刃伤惨甚乃诘鸭贩曰杀人者谁曰不知余曰吾已知此即尔是也曰小人报案岂杀人者耶余曰彼父子指谓尔杀尔岂未见耶曰未见余曰回视即见矣视其状畏甚畧回视辄曰未见余强令再回祝仍曰未见余曰尔衫有血迹何耶对曰此鸭血非人血也使解衣细视之鸭血濯之则无迹人血虽濯而微迹仍存不可诬也乃带署时已入夜烧巨烛讯之初犹狡赖乃谕之曰鬼神之道不显而严尔为其伙不合则去乃杀其父子二人如能逃罪岂尚有天道哉彼父子既指明尔杀尔衣血迹可凭焉能抵赖速供认可免受刑也乃叩首曰小人随其父子来劳役则小人独任饮食则彼父子先之往往食不饱而劳役苦艰诟詈不已小人深恨之彼父子携有防身刀是日其子在山脚大便小人杀其父其子回又杀之小人乃检点携钱二千余而逃逃时足无力不能速行身后有人曰何不报案回视无人行愈缓又闻人屡曰何不报案自念苟报案官必不疑可自脱遂转赴府城行辄速乃到案具报而不料公之察吾实情也于是不刑而案定噫逃则行缓报则行速且呼令报案者何人而谓无鬼神耶知道者可以决矣 【 己亥十二月家君乞代入觐庚子三月卸任候咨五月都中乱作九月旋里壬寅春黔抚邓公华熙以廉能卓著奏保传旨嘉奖并饬赴黔适助振奬道员改发江苏矣男汝湜谨注】 

　　●宦游偶记卷下 

　　石埭陈惟彦劭吾 

　　查金陵厘捐 
　　整顿金陵厘捐 
　　记皖岸盐务 
　　记与端督论辨数则 
　　记美商造油栈案 
　　记日本购米 
　　辞查皖南道 
　　莅湘始末 
　　整顿淮鹾 
　　撤西鄂湘掣验 
　　辞皖财政司长 
　　附记密查云贵总督案 

　　○查金陵厘捐 

　　壬寅六月入都引见将赴苏鲁抚周公馥奏调山东以屡病于甲辰秋仍赴苏适周公署江督十一月十八日而授密札饬带员司往查金陵所属厘捐事秘甚时奉委查盐务者皖岸则欧阳君述西岸则陈君际唐湘鄂岸则秦君秉礼人辄知之独不知余所查何事有见询者答以查案而已始出至镇江访询数日雇民舟按日给值勿问所之遂入瓜州口过扬州邵伯遍里下河至通州由芦泾港附轮舟至上海转火车至吴淞复自上海附轮舟至海门历靖江乘舟至泰兴易小车至马甸是日雨路泞滑车不易行留仆人于马甸择车夫健者御余以行未几亦困乃徒行至口岸镇次日附小轮舟过马甸三江营等处至镇江易民舟而别派员至高宝时已十二月十有六日矣方余之遍历各处也或称访友或伪商人酒肆茶楼游踪几遍所至见舟人商贾辄促膝倾谭或附货舟经局卡亲见司扦之需索船户之隐瞒而不勤之弊为害亦巨 【 地方官亦习于逸怠于事者居多】 委员深居司扦疲滑日已出而高卧日未入而锁档下票风行漫无顾忌常关之弊抑又甚焉复自十二圩泗源沟至大河口而奇变始作初溯州商人萧英如者自六合运豆饼四百二十二石过大河口船户王姓为报捐萧继至查捐票填六百四十四石乃咎船户之浮报船户曰十三即已运至先扦八百石告以实数迭次哀求迄不允今日复与辨论乃将吾捆吊诸商悯其状环乞之定为六百四十四石始见释吾岂忍客之多费哉旁有商人田姓者曰吾亦在劝解之列不能咎船户也萧曰浮捐若此贸易尚可为耶遂偕船户至厘局访所识陈司事问曰捐数不符何也哨弁周际堂大呼曰日将落矣尔等来抢局耶速吊之余随众往观见萧已被执复吊船户于局门余曰询查捐数乃事之常何遽若此周曰何干尔事岂将同刦耶余曰厘局固商人往来之地奈何加以抢刦之名此案不能不查办矣 【 密札有司丁强横即查提讯办】 周曰将委札来乃遣人取札至授其司事韦纶仲周瑞田等阅之阅毕笑曰总督乃东君至戚捐数乃系明加余曰何故韦曰比较严故也余曰严比较者所以提中饱非以加商人韦曰向若此东君方进省请留数日余曰吊船户者想系粗人有朱姓者当系司事甫询其姓乃亦凶横何耶朱自房出曰我名朱大福 【 闻其实名家磬】 虽总督其奈我何人多语杂不可理喻余乃作书上总督畧云十八日行至大河口有商人以捐数不符至厘局询查职道随往竟被扣留示以委札仍不放行请裁夺施行未叙捆吊船户等情恐过激总督怒也长江水师守备陈先堂把总胡应铭等至劝候查办韦等仍横傲如故胡把总始将船户释下次晨余移救生局雨雪大作民舟小轮概不克行视余所卧乃棺板也瓦稀屋漏衣履尽湿二十二日风渐息十二圩盐栈派哨弁率马勇至出示总督电迎余至圩少顷奉查滋事司丁方君至又少顷局员知府赵继椿来畧道歉仍无归咎司扦之词余乃以即行告赵请示办法余曰余乃查厘非办厘也赵请留商余曰君常在省局中司丁哨弁皆可擅行果与谁商耶赵曰此谓大权旁落矣余曰然则权固未旁落耶赵曰萧商前至镇江浼领事要求常镇道郭公函责扦数逾额此非司扦咎也余曰然则今吊船户为报复计耶前事固已闻之萧商运豆饼八百石而责以按一千六百石报捐再四乞求迄不允乃求领事卒按九百六十石纳捐萧商岂得已耶赵曰不在局声明实数而遽往求领事何耶余曰饼船初二到十三始开行其间屡次声明实数且呈发单迄不理特君在省不知耳倘能理喻求远奚为且领事岂易求耶赵语塞余乃行沿江商民曁舟子欢声雷动次日至省谒总督巳先派员率武弁十人提韦纶仲等严办则皆潜逃矣总督奏参赵降为通判各局卡乃稍知警云 

　　○整顿金陵厘捐 

　　金陵厘捐总局故事藩司领衔候补道一员为总办粮道巡道及候补道二员为会办佐之甲辰岁杪总督周公委余总办裁会办且以藩司事剧免会衔 【 近年关防存藩署亦交出】 权遂专于总办余以榷厘须习共地与人始易奏效初壬寅岁余将赴苏周公即奏调山左今旋宁未久人地未谙效何由致固辞不获又念财政为藩司专责请仍饬会衔亦未允余乃任事参酌旧案定章二十条而扼要有二一曰恤商民之困金陵总局辖江宁扬州通州海门四属分局三十余长江捐疏按九成完纳内河捐密 【 有常关漕捐等】 按七成完纳逾额者撤差记过逾十成者详参一曰恤办事之艰各员按年摊解出洋学费万金蠲免之增经费钱五万千更定比较留其有余按大中小局增收之数分别提奖凡更员一经商定即办札不逾日悉而交革送札到差等费及藉事送礼之习总局不荐司丁悉任自择凡司丁皆取保按季册报有更易者随时具报舞弊亏帑者保人及局员分任之及届一年除弥补钱价银约二十万两外 【 收数系钱解数系银是年钱价大落】 较最旺之年增银三十五万六千两 【 定额银七十万两嗣收数增而钱价涨最旺之年收银一百万两余兹乃突过此数木厘另增收数万两】 周公曰自曾文正督两江以来厘收未有若斯之盛者而商旅乐出其途诚非俗吏所能及也余曰金陵为大都会而各库空虚极为可虑增收之项皆实银寄储藩库以备缓急周公称赏不置然非周公假以事权不加牵掣余又安能收此微效耶财政在整理不在搜括搜括则民益窘而国益危矣恤商民之困恤办事之艰培元气剔中饱而国课自裕谓予不信曷读斯篇 【 男汝湜谨识】 

　　○记皖岸盐务 

　　丙午正月奉委督鹾皖岸 【 是年兼监督芜湖皖江中学创办安徽第一女校】 乃谒总督周公曰厘捐之弊在分局总办不受贿不徇私效可期也盐务之弊轻而先在总局革其弊则款归于公而部定提款二万五千金无所出此其难也周公曰盐务重整顿然部章严切而不能尽协事情骤革弊端恐多窒碍缓图之可也余莅事申明约朿整顿缉私员弁之不堪鼓励者易之余悉仍旧分局收款近者次月初十前解到远者十五前解到逾期记过总局十五解洋款二十三全行报解无或爽期清掣验官运之弊实支实报 【 官运额支仅及十之二一律实报总办月薪原二百两嗣减一百两援扬子总栈例改为薪水二百两公费一千两而浮费悉革】 另列一目部提之款取给焉余则悉以归公请设官银号司出纳总局会计则仅司帐 【 接办者不尽照所定章】 皖岸额销盐七万二千引 【 每引八包】 近年增为九万引仅而及额称幸事焉是年长江各省大水湘鄂西皆销不及额皖岸则销至十万八千余引 【 安宁池太庐五府滁和二州非全省也】 为自来所未有及交替而销数顿减矣 【 七月周公奏保交军机处存记九月周公调督两广奏调差委函电屡促端公不任行遂行以病辞久之始获卸】 

　　○记与端督论辨数则 

　　丁未二月朔余卸皖岸督销挈家寓芜湖不欲至金陵总督端方公以美商在芜湖筑煤油栈案两省派员磋议数年未结电约至金陵授以公牍促速商返芜两旬美商始至反复辨难甫半日而议定端公颇异之余仍寓芜如故五月初端公电促赴宁商要政及至委会办厘捐薪水夫马费各二百金并派往清江办漕徐等捐余曰漕捐隶江北提督如往必不能遽接办端公曰荫午楼 【 提督名荫昌字午楼】 易商余曰未必然也且南河候补人众必阴争之端公曰荫将来宁可而商也余屡辞不获乃曰电约商事未知委差须往芜取衣履端曰三日即来余乃行及荫至宁又电促余端与荫议不合端拟按捐数拨款提署荫不允争持不下余曰总督派员所收之捐名曰台捐 【 解济江南粮台也】 扬州一府有台捐有漕捐商人既嫌其扰开支亦复不赀不若将扬属漕捐四分局并归台捐而按向年所收捐数拨解提署其淮徐两府漕捐十一分局无台捐搀杂其间请仍旧端公必欲全并漕捐争不已久之乃从余议定案迭促到差余曰总办薪水夫马费共三百金从前会办仅百金今乃过于总办且既有总办矣会办奚为端公曰君曾任总办成效昭然正赖整顿必到差勿辞余复辞乃改为月二百金始于六月间到差中间以日人购米万春垦务津浦路股皖省糖捐事迭出差 

　　戊申二月委总办厘局余复辞端公曰前办厘捐有成效曷可辞余曰体衰多病时势亦殊端曰任君所为无牵掣诸友谓端公破格不可辞也三月二日甫接差帮提调兼收支知州金焕章亦于是日到收支差遽云有外销之外款万余金午帅属开折提用余曰有何外销之外款当系公裕官银号结余之款报明有案开折列总数则可未便请提用也嗣金屡催开折由午帅批行余曰批词云何金曰批归督署账房余曰此公款未便提归私帐也又一日金曰午帅云拨裕宁官银钱局余饬办文批金见稿怒曰区区万余金尚须文批不信金某耶不信午帅耶文牍员谓余云金某言若此尚办文批否余曰非不信金某更非不信午帅公事应如此即数少于此亦须文批傥不以所办为然惟有请午帅易人耳金与裕宁孙某乃大谗余于午帅 【 其后类此者问有之】 

　　五月间总巡知州汪乔年具报巡至扬州城外有米船三号无捐票按章捐罚将款缴公余以米船自湾邵分局来其为委员知县陈润藻卖放无疑也照章应撤差查办继思陈为端公私人如照章汪必不免乃檄端公由鄂调来之知县李承东复查以李为端所信李所言当无异议也李查如汪禀余乃请撤陈端公曰既无票必有故可饬陈来询之余曰卖放耳何故且李查相符何询之有端仍以询陈为言并语前办厘捐吴君学廉汪托陈买靴不给价故恨陈而陷之众皆为汪危余亦不欲属吏因认真被祸饬陈至询其无票何也陈曰商人不索票者多矣余曰减折卖放乃无票岂有照章纳捐而不索票者且此三船由邵伯镇至扬州过湾头时 【 委员驻湾头】 不扣罚何也陈曰不经湾头由槐子桥行耳余曰槐子桥接陆路舟能陆行乎陈曰邵伯下便入湖余曰入湖后有戴庙等分卡能越过乎且由此出江何能复至扬州城外陈语塞乃曰司扦舞弊亦有之余曰弊在委员或司扦尚未得实可欺以方即作为司扦之弊驱逐司扦记委员大过此系格外从宽后有犯不仅撤差矣陈唯唯余又询汪曾托买靴乎曰有之价几何曰十金何无零数曰夹靴三两四钱皮靴六两六钱何时带到曰三月杪价已还乎曰已还余曰汪而还乎抑在金陵还也陈曰扬州钱店拨还余曰何时陈曰午节前耳次日俱以陈端公曰如此宽已甚后须严也既而曰汪乔年可恶穿便宜靴须委以差如不往是自取咎也余曰靴付价何谓便宜汪查出厘弊如委苦差无以示鼓励端曰与厘无涉盐巡道荣恒君在座甚为不平时有武员或谓其通匪拟定充发新疆江宁府委巡检曹鸿绶押解端改填汪名盖押犯新疆往返率须年余汪年近六十以此困之也汪坚不欲往余屡白无效乃商之署布政使陈君伯陶陈君曰是非不可说惟乞恩或可转圜耳余曰但求有济委曲何伤一日司道咸集陈为汪乞恩端云汪某既老而多病如中途病故吾为请恤余曰大帅待属吏宽似不忍汪某若此端曰汪某不去谁愿去者余曰首府原委曹鸿绶可仍委曹端曰曹某何以愿余曰曹某年方三十其祖父病故新疆藉此运匶诚两便也端曰汪某不去俟吾参后再委曹荣亦进言迄无效布政使樊君增祥莅任余悉语之樊君进言亦无效余见不可挽回复力陈汪所查有功无过靴价已偿无不合且汪苟不偿价陈或愤汪汪不应愤陈此理之最易明者未偿之说闻自何人端曰闻之陈润藻余曰陈言靴价已付可而质也闻捏此语者乃陈处两司事甚招摇近谓人曰汪查弊而得祸可谓快事端仍诿之陈盖两司事者端荐之陈以渔利虽闻其招摇而不欲饬查也余语樊布政曰汪如不合而被参余争之是袒护属员也应先参我汪无不合而被参余争之无效不得其职则去岂复可留且无罪而杀士则大夫可以去樊君曰君已屡争遽去未免过决请稍缓再辞午帅之参汪以其无名耳彼自顾名誉断不至以非礼加君请姑待之余曰有官可无官亦可参不参何足计君既谆谆相劝不过求去稍缓耳既有同官谓余曰后勿与午帅争将委差出省也余曰属吏岂愿与上官争但事有不合不敢不争耳余屡辞矣另委何为友曰在省多直言甚碍事将委大差以全颜而也余曰朝廷所以驱策人者富与贵耳不为富贵所朿缚午帅其如余何无论委何大差决不就友曰何必然九月二十日端语余曰汪乔年吾已参余思樊言忍而未发端又迭言之余观其意在余乃曰汪查厘捐认真而被参以后谁肯认真直言者端曰与厘无涉余曰何事被参端曰心术不端余曰心术不可见见于何事端曰劣迹多余曰请言一二端曰汪乔年不好不应委差□曰差非余委但未见其劣迹耳倘有劣迹何以四月请补高邮州五月查出厘弊乃被参也端大怒汗涔涔下掷帽案上大言曰如斯言吾乃若此刻薄不顾子孙妄参劾耶余曰大帅参人或有他意外人求其故而不得但说不应认真不应直言耳端曰照此说以后厘捐不旺乃吾过耶余曰外人有此误会端曰是直皆吾之咎耶余曰外人有此误会职道固屡言才短体衰不胜任请从此辞端忽平气柔声曰吾辈相契何出此言余曰汪陈与余向无往来前任所委仍留原差耳凡事当问曲直有何厚薄于其间端曰君空洞无物且办厘有成效何辞为余曰是非不叨赏罚不公不能办事明矣请另委人端曰相契有素勿复言此遂顾而之他时提督程君允和道员王君铭谦等在座均为震恐余独坦然而出樊君复再三挽留十一月十五日委鄂岸督销余不谢亦不辞但微言难胜任盖一辞即恐樊留余榷厘也己酉正月初始独卸厘务遂谒端曰鄂岸督销为江南第一差岂不甚善惟职道不便往耳端曰何故余曰职道往须按定章此安能办端曰章程云何余曰分销亏空总办先行垫解鄂岸各分销亏空之巨大帅所知职道如往恐前总办不了耳端曰章程如此乎余曰奏案皎然必应遵办端曰若是非特前总办不了盐政亦将不了 【 分销委员多系端所荐】 余曰委差甚善委鄂岸督销尤善但须圆转人乃不决裂如职道往岂不决裂耶端曰所见极-老练余曰既以为然请另委端曰委君江西督销余曰不能就端曰何又不能就耶余曰鼻渊数载用心辄不成寐将赴上海就医耳端曰君受屈甚安能闲余曰江南候补多无差职道差事络绎且皆要差何屈之有因病辞差病愈再候差耳端曰万不能闲余曰请先开鄂岸差久未还乡请假扫墓端曰几日可达余曰三日端曰如此甚易速往速回余乃延地师挈熙儿还乡不欲即出矣 

　　○记美商造油栈案 

　　光绪乙巳美商刘懋恩潜造煤油栈于芜湖河南民居之旁商民以煤油危险应设栈于僻远之地迭讼之乃由官购其屋而准在弋矶山北置地设栈刘购地数十亩邑令往验焉诘曰何需地之广也刘曰一二年后将筑油池邑令以定案造栈而谋筑池与原案异则扣契不发商民益讼之督抚派员磋商久不决外务部促结益严丁未二月总督端方公檄余往芜定其事会同皖南道文焕君与辨难刘曰端督致恩抚函事属可行何必待外人强迫是不允筑池者特恩巡抚耳余曰商民屡控尔岂不知本国督抚办事必同意而后可行尔曾见此函乎刘曰闻之已久余曰吾办此事不闻此函尔何由闻之此必谣传勿为所误刘曰筑池无险上海汉口皆已行之芜湖何独不可余曰上海筑池于浦东荒远之区汉口油池吾未见度亦与上海同且皆议定而后筑尔藉造栈筑池无怪商民哗然也刘曰争讼两年久悬贸易失利甚巨于何取偿余曰如允筑池而临时阻止是曲在我也定案造栈而谋筑池则曲在尔矣失利虽巨尔皆自取何偿为且美人信义闻天下商利遂甲环球尔独影射以利其私是无信也外人贸易必洽民心始能获利尔乃迭致争讼使民不安是不义也循此不变尚能冀贸易之发达耶为尔计应速立约造栈即可贸易获利必多刘曰应商上海公司未便即行立约余曰总督委余办此事余即有立约签字之权尔任此事即同此权如不能立约签字后不能复商此事矣刘曰约内应叙一二年后筑池余曰尔前因此一语致停贸易二年今又欲自误耶且一二年后之事何必预提致生阻抗因虚言而误实事智者不为也一二年后他处油池有无危险自可渐明或任筑池或不任筑池俱未可知今造栈速则利速尔奈何自误耶刘曰约内勿叙以后不准筑池余曰可遂与立约签字而散越日刘自金陵来电曰领事不允仍须筑池请废前约余复书云查领事有保护商人之责无干预商务之权岂有商人自愿造栈而领事迫令筑池之理既经立约即不能废此中外通义也并陈督抚立案久之刘无复书余亦因事他往不复与闻其事矣 

　　○记日本购米 

　　丁未九月日本以国内水灾请购米中国 【 戊戌另案如日本有灾商请购米得酌量照准】 外务部许之咨准购米芜湖二十万石皖人以本省地方丰歉不一且向例禁米出洋此端一开流弊滋甚羣起争之而日人要求势不可缓总督端方公檄余为总办莅芜湖而以皖南道文焕君为会办候补道沈君佺为帮办佐之芜商率以阻购为宗旨余乃定期开议于商会众决之备言戊戌另案及此次外务部议准万难中止致启交涉惟余以本地人办本地事总须察酌妥善不令地方受损也众曰如必不得已准日人购米须令日人分批缓购庶不至米价顿涨累及贫民余曰非也当令日人限期速购众愕然曰何故余曰自日人购米之说起商民惊疑且有疑二十万石外尚须续购者如限期速购逾限即止则商情自定一也限期促则米价昂米商获利二也倘日人因价昂而不购则米在内地有裨民食与诸君阻购之意同三也众称善越日日人极言国内水灾之重灾民之多既蒙外务部照准请予速行余曰中国禁米出洋久垂法令第与日本同洲同文又有戊戌成案今日本有灾自应通融照准惟须按商办章程先缴押款购米满船派员点验封舱填给护照行至吴淞复验限十日护照缴销发还押款逾限不缴押款充公日人曰外部准预发千石护照今须载满一船始发护照沮滞实多余曰购米大端既遵部文其余节目部中未详应照向章办理如预发千石护照米未购而旬日限满押款充公殊为不值且纷琐已甚影射尤多断不可行也日人曰待米孔殷务求从速以惠灾黎余曰救灾恤邻岂容濡滞限十日购竣可也日人曰何如此之速也余曰尔既求速吾安能缓日人曰十日内安有如许多米耶余曰米则不敷责在于我日人曰广潮帮亦购米彼此争购价必昂余曰价之涨落由于商非余所知也然十日内可令广潮帮停购日人曰北洋山东等处购军米不能停也价仍昂余曰亦可停十日日人曰安得如许船速运余曰尔备价我赁船直放日本可也日人曰必运沪起栈待海轮余曰救灾不可缓尔乃不愿速何耶运米沪栈下力须费上力须费栈租须费迁延时日不惜重费何耶意者至沪后潜贩出洋非救灾也惟有陈请知照停办以符约章耳日人曰实救灾文君曰可展限为十五日余亦允之而日人辞以再议乃潜至金陵嗾日领事船津请诸端公改限六阅月余曰如此延缓日本饥民不尽獘乎乃亦至金陵持不可端公曰既允日人购米何争限期即半年可也余曰民食攸关不可不慎端公曰岂待外人兵船至始允耶余曰日人虽强岂能显干非理救灾宜速万国公理也我允速直也彼欲缓曲也如藉此贸易则更应停办彼不过巧为尝试断不能出以强迫如有事职道当之可也端公曰吾非为彼言特时势不佳耳余曰时势固所知但交涉事有应争者有不应争者应争而亦让何以自立彼如必改限半年则米价应以三两六钱为限 【 后日领商改为三两八钱】 过此则停办彼救灾民我岂能不自愿其民耶倘彼复关说请答以此事已交陈某无暇复问也端公唯唯帮办沈君亦主兹议乃与日领迭商卒从吾言订约十八条签字盖章端公见之曰何商结之易耶余曰理应则是日人购米将作罢矣已而果然 

　　○辞查皖南道 

　　戊申秋安徽巡抚冯公煦将去任奏参皖南道文焕罢之先是冯任川藩文任成都府密谗冯于川督劾之而冯已调皖藩饬江督查复得无事未几文擢皖南道而冯适官皖抚至是乃劾罢之于是有为文上言总督端方公廉其状顾所参嗜鸦片演女戏挟妓面粉公司及幕丁勒索状类不虚端公密札余查复札称该道乡望素孚宅心平恕余固已知其意之所在矣及入见余以部民不便查地方官为辞端公曰此何妨是日客众事繁乃姑退明日再见端公知余将辞也故为严厉状大言曰委尔差何辞也岂与冯梦华相契耶余曰冯文皆新识无深交以本地人查本地官殊不便端曰尔畏此耶余曰职道何所畏大帅如照职道所查办则不辞端曰如何余曰无一字虚耳端曰固应如此余曰果如此复何敢辞端公颜渐和声渐平曰无一字虚甚善亦可稍含浑耳余曰不敢含浑以欺大帅欺地方端曰亦有可作为不知者余曰以知为不知仍是欺大帅端曰文仲瀛素相识从前在京赌博冶游诚不足重但冯梦华之参全挟私嫌吾欲借君名誉了此事耳余曰职道无名誉苟有名誉一作虚言名誉荡然矣倘地方父老相诘将何辞端曰若此岂不误耶余曰查明实禀误不误非所知也端曰所参各节原不关重要如查云属实岂能开复耶余曰当实禀端曰不妥余仍请辞端曰可余曰密札须缴乎端曰无须余乃退 

　　○莅湘始末 

　　宣统己酉纪元闰二月余由金陵返故乡祭扫忽电传被简湖南正监理官加四品卿衔翌日江督端方公电促入都三月抵都谒度支部尚书泽公公曰外省财政紊乱报销多不实故请派监理官余曰为政在人如其贤也若曾文正李文忠必不蚀公款如其否也监理官安能事事相争事当创始忌者必多请辞此泽公曰闻君屡任要差着奇绩何独辞余曰有责任而无事权斯为难耳泽公曰姑勉为之不至过为难也因与论财政固宜整顿而闾阎尤应培养方今四民困苦伏莽极繁未可任刻吏以朘民生要在剔中饱以裕国奖廉吏以恤民民如获安邦本乃固纵有邪说其谁应之此方今急务也泽公韪其言 【 □摄政王所言略同】 既出都至金陵挈眷入湘中道祖发之变作先是有祖发者庖丁也久之见其勤使为仆丙午在大通得痰疾神思惝惚月余乃瘳余自甲申丁外艰饮食锐减须软饭始免停积 【 甲申始每食软饭半盌阅三年增至一盌嗣是遂以为常】 既登轮舟以该仆曾充庖丁也使任炊及饭具硬甚乃啜粥谕之曰舟中无事汝专任炊毌再忽也祖发诺焉明日午餐饭如故乃呼而责之则对曰炊自他人非己咎也诘其故则曰轮舶有庖人仆安能事此怒斥之祖发退益哓哓不已呵之止焉时午餐既毕诸客多散步舟旁祖发突出人丛中投江去停轮瞭望形影杳然急命武弁乘小舟罟之卒不获乃厚恤其家既抵湘而支应局 【 属于善后局专司供应】 供张甚备余却之询所赁住宅价几何局员蒋某以由公给资对固问卒不言余曰此吾私宅也可令耗公款耶即由公款亦须列报可不令知其数耶始以月赁八十元对顾宅狭不能容请另赁越日以无宅对乃别赁李姓宅资亦八十元顾敞甚蒋某争付资复严拒乃已湘人初闻吾官江南夙持正阴惮之至是见余却供张则忌甚余虑其谣谤也乃宣言俟副监理来 【 李葆初郎中启琛】 始视事李君方至鄂迭电促之旬余始至而都中大同报已有招权纳贿之谣 【 湘人陆鸿渐主报事】 时余固未视事也既视事定期盘查各库而两湖米捐局独以函来曰捐款随收随解畧无存款可查余曰款既无存帐可查也阅其帐则存钱二十一万余千余曰此非存款乎曰此寄钱庄 【 叶德辉所开德昌和】 非存局也曰此非公款乎曰固公款也曰何不存局而存钱庄且何不随收随解耶曰将解矣曰有折据乎曰无曰岂有存钱二十一万千而无折据者乎曰实无此 【 收支一官一绅官曰俟取来绅曰尔误矣此项实无折据其事可想】 逾旬日拟解之九万千尚未起解又久之始解六万千米捐局总稽查湘绅叶德辉迭致书副监理李君自侈多财词鄙甚且以舞弊取利为可耻夫有款而云无款不解而言随解存诸私店藉为营运舞弊取利不已甚乎而该局总办李起荣则视若无事督抚知其事且阴袒焉盖当时湘中情状如此余既屡查米捐局若辈乃贿满御史以祖发投江事劾之度支部以事出鄂境行鄂督陈夔龙鄂监理程利川查复陈方憾监理之不便于己也思慑之委员遂以祖仆被殴徧体鳞伤报陈遂联程街复部程固未尝查也八月九日电传湘正监理易人余乃电部由副监理兼摄电复照准如释重负盖敷衍则不安认真则速祸以微罪去固所愿也当未奉电复之前余治事一如平日或讶之余曰去留何足意在职一日尽一日心耳有谓余将速行者余曰无不可对湘人之事速去奚为乃徧游城外佳山水旬余而后行侨寓金陵闭户读书数十年烦劳至是乃得休息焉度支部之请派监理也部中设清理财政处晏海臣参议 【 安澜】 总其事他丞参多异之监理既出晏亦出京查盐务故关于监理之事鲜所主张晏之道归汉口也集部员约余前所乘舟执事人曁茶役等诘当时情状备悉陈督所复之诬程监理亦以未查为深咎苏正监理管仰三 【 象颐】 副监理景涵九 【 凌霄】 腾书部中曰江南署局凡陈某所辖一尘不染文卷秩然因公被诬令人悚惧他省监理官亦以为言泽公悔其事乃电约入都筹商盐务并奏调盐政处差委 【 滇督李仲宣制军迭电约往有挥泪求助之言至为恳挚适奏调在泽公调京之后故不果往】 泽公以程监理当事未查后认愆尤为咎余曰文过小人知非君子彼自认误方佩之不遑夫何怨余之去湘也未与泽公通只字既入都思述当日情状事既白矣遂不复言宣统纪元余客都下劭吾奉召入都过从益洽及赴湘任以赠言送之未几祖仆事作湘人主都门报馆尤讦之彼盖有所受也余见报恚甚即夕书劭吾孝亲信友及官黔中呈劾帅府改苏抗端帅辞差不就诸本末自署名亲送报馆使更正焉报馆迟未载乃函促之略言仆著书三百卷自忖言行无欺昨函如有虚词子孙殄灭望速载以明是非报馆乃照函登录闻者讶之今读此篇谨附书以见当时情状 【 澹然记】 

　　○整顿淮鹾 

　　庚戌正月泽公拟委整顿两淮盐务余曰全国盐务两淮为最而淮南课厘六七倍淮北相距辽远不若先治淮南效着乃治淮北泽公许之余曰淮南盐法虑周而法良行之既久或用人不当致滋流弊地利人事亦有迁移整饬变通事所应有倘根本破坏诚恐利未获而害已彰非计也听言不可不博择言不可不精如巧为新说朘削商民责以实行敢谢不敏泽公曰认真整顿果有效乎余曰期月无效愿任其咎泽公曰任若为之不牵掣也乃往扬州创设淮南盐政公所调查场产运销缉私诸务筹议进行增铺淮北盐圩以济淮南不足甫逾月奏派总办扬子淮盐总栈仍兼公所电辞未允乃辞公所薪水而暂兼其事扬子栈设十二圩为南北盐总汇之区运销苏皖赣鄂湘五省其地内河外江江中有洲可蔽大风场商运盐船泊内河起盐存栈挂号轮售运商船泊外江 【 与场商船无由相杂】 购盐装船限期开运各有弁勇缉私规制井然而苦力既多流民丛集窃盐滋事习为故常四月杪任事首重择人因器任材不轻更易仍如皖岸之申明约束严整缉私而尤以不扰为先务 【 先是乙巳夏余语蒯君曰君缉私认真而不免于扰奈何蒯君曰既须缉私又欲不扰何能办到余曰兼斯二者始为正办】 水师恃人众小轮恃外人往往夹带私盐一律查缉运私多者则锯其舟立江干以示众数月后私盐渐稀盐政处间据条陈提商款余辄争之遂有谓余顾惜商人者余曰余无盐票凡以为公也商情踊跃课厘自增苛索无裨徒伤大体且商人报劾屡矣不当稍留余地耶向章每年额运四十万引恒难及额自招降巨枭徐宝山后蒯君礼卿 【 光典】 任栈务添造轮帆各船认真整顿定额五十万引及额则奖余任事至辛亥四月杪一年期满逾额至十三万六千引国家增款二百余万两商人增款一百余万两为自来所未有五月以后进行不衰总栈不收课厘祇征栈用及缉私经费功盐变价等项余之接任也前任移交银一万八千余两任事一年又五月入款增而支款减移交后任银十六万三千七百余两钱十六万一千九百余千文亦自来所未有也乃未几而武昌之事作矣辛亥八月十九日武昌军起圩地无城奸民窃发昼夜防范寝食不安而咯血之患作九月十五日镇江独立十七日扬州运库被刧运司知府皆逃镇扬距圩俱不过数十里余乃集绅学商界语以病体不支京宁电阻请代莫由余苟遽行诚恐军队滋事糜烂地方请公举一人暂代以维现状众对举不得人地方莫保未敢轻议余曰事急矣可出商之次日未议定十九晨复集议众仍不得其人余曰舒君云亭 【 霈】 督带水师曾署县事如暂代理军队易洽商民可安众称善议乃定申初革军至督队者为刘某极道倾忱留办栈务余曰吾思去久矣况今咯血万不能支移交当即去耳二十日移交文武员弁有坚乞辞差随行者午膳后乘巡船以轮舟拖行绅学商界送于江干军官亦以次谒见有送至镇江者有涕泣不忍去者是日泊镇江二十一晨附火车至沪乃电陈盐政院云公于淮南场产运销诸弊皆已碻查望并印行以为世法 【 澹然记】 

　　○撤西鄂湘掣验 

　　淮南盐利甲天下其营销及于五省苏为食岸皖西鄂湘为纲岸省各设掣验卡所以防盐船夹带重斤之弊也行之日久而勒提索贿之弊以生张文襄督两江奏留下关掣验其余各掣验卡一律撤裁嗣以大通厘局禀盐船不停扬帆直上虽运百货无可稽查请饬由各岸督销局各派妥员督率司扦仍旧查掣俾免漏捐于是四省掣验之卡复设而勒提索贿之弊乃复生焉遂定各卡年解款额上取于卡卡取于商是准其舞弊也余始至淮南查下关为盐船上行第一卡如办理得宜即此已足扼要惟纲岸课厘重而食岸轻盐船过下关后辄有私贩潜运江浦高淳等处食岸之盐售诸江船大通为第二卡正资查验应俟下关与皖岸联络缉私办理协宜始可裁撤目前惟有严饬下关大通两卡切实扦查有私提私无私放行除零私准提充公外查出重斤照章注明护照不得有勒提情弊大通以上沿江无漏私之处湖口武穴岳州三卡应即裁撤改设挂号卡不复按船抽掣盐船投照挂号之际厘局即派员查明有无私货以杜流弊禀奉盐政处准行于是湖口武穴岳州掣验三卡张文襄几裁而未裁者至是悉裁一袪数十年之弊政乃甫及一载民军起事三卡复设可胜慨哉 

　　○辞皖财政司长 

　　壬子三月 【 即民国元年四月】 余养疴沪上忽被任为安徽财政司长都督孙君少侯 【 毓筠】 迭来函电派员敦促悉以病却之四月孙君电请入都道出沪上力言皖财紊乱得君整理民困可苏再四敦迫余曰都督知我乎曰知之久矣曰余固不愿复投政界既以救民为词何妨牺此一身为桑梓谋义务但须约法三章耳孙曰奈何余曰全省之财无论出入悉由财政司主之都督有稽查之责无干预之权薪水公费外无论何人不得妄取分文陆军限练一师辅以警备队足敷分布不得多养冗兵始可兴学校创实业不搜括以困闾阎也孙君矍然韪其说余曰既韪其说明日可集乡人证其事誓不复有后言三日内可偕行也孙君曰呈明入都未便中止余曰可复呈明旋皖自无不允之理孙君坚以入都?月为词余曰若是余亦惟逍遥海上矣 【 嗣是凡约任盐务及财政次长悉坚辞之约为中国银行监理以其营商业也暂就之数月亦谢去财政部盐务署先后延为顾问允焉而辞夫马费男汝湜谨注】 公山佛肸召子欲往所以见救世之仁心也识者当日岂不知其不往哉劭吾之于少侯犹存斯意 【 淮生】 

　　○附记密查云贵总督案 【 录民国二年十一月八九十三日都中国是报】 

　　石埭陈劭吾先生清严刚正今之古人也光绪间出守贵州卓有能名时云贵总督被劾 【 戊戌】 旨饬黔抚查办抚知先生廉召入节署出密封印文一揖告之曰以此至滇出城三十里 【 行五站至郎岱厅拆阅】 再与臬司拆阅期即行先生惑不解辞归束装行三十里臬司亦至同阅印文乃并派至滇查总督者也臬司大惊曰君将何为先生慷慨言曰总督长官也权足劾余然是非关天下之公安能媚总督以欺天下誓必公臬司称善同行至滇边总督已密知使者且来滇讽州县供张如事钦差状先生同臬司入滇平彝境 【 至普安厅境先行】 谓臬司曰廉访为监司大员未出黔境风己播滇不如驰驿往某当轻减从间道先至滇调查期会则可得实际矣臬司深然之先生遂舍轿貌商人手持蕉扇乘竹??兜行深林密箐中滇多崇山而又当六月 【 五月下旬】 瘴厉熏蒸州县承总督意派人迎候于途候者见先生来辄问曰客从黔来耶先生曰然又问曰知查办使来耶先生谬应以不知解襟涤暑萧然无异行人滇边行客稀独先生貌异徒步行而以竹??兜从候者望冠盖久不至羣疑客为使者奔入馆舍曲尽殷情先生挥弗受力白其非及席山珍海错杂然前陈先生大惊曰此僻壤嘉肴何来仍却弗食呼佣保市野菽大嚼给值闭门而睡候者惮先生严不敢进凌晨先生改途从僻径往滇入昆明由黔入滇者向由东门入先生绕道入南门门者知使者将至侦察尤勤闻先生音乃南人诘姓氏先生谬以他名刺应之先生自计滇省客舍府县必承总督旨密布以乱舆论诸小饭店为细商丛集舆论可得其真独寓其问明访暗察将十日臬司亦至遂同寓时总督假皇华馆以迎宾供张甚丽先生谢弗受滇司道倾城至先生又屏弗见总督惧托先生故人达其意先生对使者焚来书期查毕晤谈滇池水畔调查既竣先生同臬司谒诸僚友语弗及私而总督尤格例弗谒遂回黔半道谓臬司曰案毕而查文未覆某意今夕当了此则案定而私予者止矣臬司可其言请削藳先生一夕草成由驿递覆遂偕臬司回黔未至寓先诣节署覆其案抚军大加叹异旌其直即据覆入奏先生遂谢病归抚军弗许久之朝旨斥云贵总督降级留任 【 滇臬曁古州总兵均革职部议总督革职特旨留任】 先生复申前请求去益坚抚军曰某在子何虑先生不得已仍留黔补贵阳 【 守黎平非贵阳也】 政声卓越时总督仍留滇虽嫉先生而终无隙一劾先生后总督去而先生亦改官江南廉洁尤着屡以事忤端方端每改容优礼司道大惊而终惮其直不敢近实则先生和蔼可亲接士尤为恳挚海内称其律身近陆清献接物近张清恪盖定论云 【 报馆采人言为斯篇问有不符特为注明】 
　　同怀弟惟壬谨录 
　　三男汝湜恭校字 

　　●跋 

　　今岁春夏之交以事至沪上读仲兄宦游偶记而慨然曰人但知吾兄为明敏果断之才而孰知兄固慈祥恺恻之人也今观是书所记争报灾免票差以恤民隐脱田其嘴陈春元以重民生整厘金剔盐弊以苏商困所谓以不忍人之心行不忍人之政此固彰明较著者也罚开州教民限日人购米拒美商油池盖不忍吾民食用居处受制于外人也至破杨启勋之诈处彭三龙世渭鸭贩应得之罪除暴安良不遗余力密查云贵总督及与端督论辨不畏强御要皆发于不忍之诚绝非张汤来俊臣辈武健严酷可比独至祖发投江忌者指为威逼呜乎天下顾有不忍一夫失所之人而忍于其仆者哉至其规画皖财坚乞勿多养兵始可兴学校创实业不至搜括以困闾阎则尤痛乎其言之已嗟夫搜括之害至今极矣闾阎痛疾上之人若罔闻知惟事养兵以壮其威焰而学校农商之属盖已若存若亡财匮民穷甘为犯上作乱而不知所止非得明敏果断之才以慈祥恺恻力求内政以拯吾民兵甲愈多内争愈烈终为异族驱除已耳悲夫丁巳六月弟惟庚谨识 

　　●跋宦游偶记后 

　　右仲兄劭吾先生所为宦游偶记二卷总其目凡二十二皆追述宦游黔滇苏湘政绩之作也惟□幼侍先君子宫津门兄则居京师从黄冈洪右臣先生学时伯兄已早卒兄长惟壬十四岁每来津辄课读至夜分不倦光绪甲申乙酉间迭遭先父母大故时惟壬年方十五六踰年兄挈之扶匶归石埭遂为三兄西甫与惟壬及五弟实甫六弟丙甫延师课经史兄弟□自为师友时以敬承先志为兢兢往者先君子佐李文忠戎幕二十年凡勘定洪杨及张总愚之乱无役弗从久苦兵□惟　曾祖得营葬余自　五世祖以迄伯兄咸厝先茔侧每一念及辄用嘘唏及是兄乃挈惟壬相度山川经数年始克俱安兆域以弥先君子之遗憾既蒇事始复之津门又数年以京秩选刺开州量移婺川未几除守黎平以廉平称最而刚直不阿之节大吏日相懻思有以中之卒莫得纤毫间自是由黔而苏最后以京卿为湖南财政正监理官遇事伉厉守正一如其朔清白之操老而益坚其伉直固已昭著天下惟壬尝欲书其事以示子孙顾自黔游而后惟壬独旅津门南北阻艰辄数年始一而而兄书或月一二至或数数至律身行己之道尤反复特详惟壬置身实业间虽鲁钝不谐于时而兢兢焉以先儒训言自励不敢稍逾恒轨不为当世士君子所屏弃者盖有自焉国变已还痛心海上少研文史垂老益亲问着兹编略寻陈迹今夏西甫南归省兄沪上因携津舍以示惟壬惟壬以谓清季光宣问吏道之偷久矣儇巧之徒既以骫骳脂韦和尚一二贤哲将护其间亦惟昫昫无忤善事上官懦者至噎气喑默不敢出一语以自襮其奇乱亡之原莫大乎是兄独謇謇谔谔未尝自屈以贬其操虽屡撄贵人之怒险蹈危机然卒致通显而获伸其志事然则得失废兴之际固造物者宰乎其间君子亦惟修道以俟天已耳安能俯仰龌龊以伺贵人颜色乎哉且兄性刚而和中操守屹然不可夺遇人接物蔼然以温莅官所至擿伏发奸不务钩距而民自服输情伏罪则悯而舍之独至胥吏作奸则严治不稍贷兹编所记狱讼或俶诡多异事然皆虚心研鞫必得其情披览之余弥足益人神智世有览者当自得之秋雨满窗凭几书此固恍然与兄联床对坐挑灯夜读时也丁巳秋同怀弟惟壬谨跋 

　　宦游偶记 
 
