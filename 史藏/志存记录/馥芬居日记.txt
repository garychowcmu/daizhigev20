《馥芬居日记》（旧抄本）[清] 王汝润子雨著



　　余生自乾隆五十八年癸丑正月初六日巳时。生八日，至十三，即丧母俞氏，赖祖母庄氏收育。旋父百里公（元增谨按：百里公讳嗣学，字震远。鹤溪公长子，诸生。）雇乳母养活至三岁，乳母去，仍祖母抚养。至九岁，祖母亡。嘉庆九年甲子，十二岁，即过房于太仓岳父季超华家。超华本姓俞，岳母姜氏，女中丈夫，能治家事。至嘉庆十四年，统计上学攻书及抚养，已五、六年，此恩殊出意外。十七岁、己巳年，岳父力薄，不能从师读书，送至户房学写字，意欲于公门中吃饭。余自思：祖宗家世代代读书，岂可改业？即辞归家，寻馆读书。临时，岳母赠洋十元，作饮食之费。立志慈厚，一至于此。十八岁、庚午，馆于家之礼传堂。十九、二十岁，馆于俞母舅家迪光堂。二十一、二十二、二十三、二十四，馆于东乡朱蓉亭家。二十四岁，大病三场，赖继母何氏出钱、出力救治，方得生机。二十五岁，馆南乡陆蕴庄家，是敬夫兄荐。（元增谨按：敬夫公讳汝宽。诸生。）其年，毕姻于娄东，为赘婿。二十六岁县试，刘青藜邑尊拔第一，后拔第四。敬夫兄五十余名。是年，敬夫兄进第二名。学院汤金钊，江西人。是后方悟为人狂悖，至以袁了凡先生“自前摠摠如今日死，自后摠摠如今日生”（元增谨按：“从前种种譬如昨日死，从后种种譬如今日生”，乃云谷禅师教了凡先生语。见《了凡四训》《立命篇》。）为警戒，并以自收字纸为罪计。凡行道中见，门户上灰堆上，必亲自检阅，不敢怠忽。二十六岁戊寅，长女梦兰生。二十七岁，馆于岳丈家。二十八岁，馆于新阳金鸡河吴姓，寄父孙驭明荐。困苦万状，十死一生，生平未历之苦，奠如是年。然欲念自此而绝，深幸后寿可期焉。二十九岁，馆于嘉定南乡徐汝璧家，得其国初文数种，文章遂见清真。是年，庶祖母徐氏故。三十岁，馆于谈姓。是年，麟甫叔婶故。忆自二十岁麟甫叔故后，（元增谨按：鱗甫公，讳嗣祥，鹤溪公庶子。诸生。诗、文、字，号为三绝。字尤工，识者谓出入欧、褚间。卒年未三十，著述见前编。）被庶祖母、二婶娘吵闹，吓逼拆屋等语，心胆俱裂，泪眼常不能乾，此奠大之苦也。三十一岁癸未入泮。学宪周系英，河南人。名列第二，后覆第三。是年，次女庆哥生。是年水灾，有古风一首，录存之： 

　　岁次癸未大水灾，新雨并作旧雨来。自春至夏不见断，五月十九竟浮埃。青苗插处不见影，未插田亩不能栽。泛泛江河千万顷，小舟行处去复来。吾乡木棉是地产，登高四顾安在哉？龙作阵、鱼作堆，烧空霹雳只惊雷。禀入县廉四川士，淡之姓矣名春台。布告四方须补种，纷纷计画泪满腮。秧可买、豆可培，取衣入典心未灰。讵知七月风潮起，波翻浪作屋宇隤。田高尚有青青色，低者但见水沿洄。柴桂米珠禁遏籴，可怜仓社空不开。（吾乡常平仓社米，被书吏及绅宦乾没已尽。）幸有富室秦黄姓，（秦亦园、黄损之。）捐银平粜作豪魁。今已七月二十九，水势犹然浸石苔。闷坐一室心欲裂，呜呼！忍睹万亩荒芜尽汙莱？ 

　　语虽鄙，记事实颇不谬。三十二岁，赎二房屋，东书房同妻俞氏家焉。三十三岁，三月，骤得痴病，无所不至，得灸而愈。实则因管闲事，贪财得祸。自此以后，安贫之志方坚。是年赎二房外书房两间。恶棍张师愚搬去，莫大之幸。是年，长男坤哥生。十月初七生。三十四岁、丙戌，长男死。二月初六死。是年，馆于家之外书房。有人力唆告浮，旋得陶巡抚铸奏斥白规，明许浮收至道光。皇上有“所奏甚是，该抚督同藩臬二司斟酌分别，毋许多浮”等谕。自此以后，安贫之志益坚。室中壁上贴“安贫守拙，勿误交游”以自警。三十五岁，馆仍在家。有唐捕衙玉樽之第五子湘帆来家，讲究学问。盖吾师本陆卯君。是时湘帆亦从卯君师游也。湘帆，浙江绍兴府山阴人。余弟兄七人，一姊适俞思竹，年最长，中年故。长兄敬夫，名汝宽。二、三兄早殇。余行四。何母所生三弟：长利川，（元增谨按：利川公，讳汝舟，百里公三子。子文思。）行五；次达夫，（讳汝功。）行六；又次坤舆，（讳汝和。）行七。达夫，道光六年故。麟甫叔之子，长企贤，业儒；次希郑，不肖，游荡。（元增谨按：企贤、希郑二公均无后。）道光甲申，有存案文在县。道光七年三月记起。 

　　五年夏秋，彗星见东南。后二、三月，北边伊里叛，疲于军饷，捐例大开。六年春，黄河塞，大学士英河奏，海运太平无事。七年春，仍废海运，复走运河。余明于星学，善排八字，此事得之坤舆之师瞽目浦鉴东。盖坤舆早年丧明，曾习其业。余读书得暇，即兼其事。假此事只可为趋吉避凶计，不可乐为人算命之理，微天机莫泄，切宜戒之。宣灿兄为予言，辨字典原与翻之别。即在一“括”字注中，又与“髻”通，原板从“舌”，翻板误从“吉”字，检看信然。初一日，到圆通寺礼佛，遇启明僧。叩其族，乃明末侯■〈山童〉嶒先生后。前月十二，赴县甄别。秦邑尊树庆，四川人，录取内课十四名。十八日，山长陆卯君师课录二等。初一日，敬夫兄来接何母到乡居，闻侄女二宝凶信。来友，金良之侄孙，号载。十五日，徐徐晓荷来接。辛学政奏不可浮收一折，上谕：悉照前抚所奏施行云云。此是气数，无可挽回。四月二十七日，黄潜夫（元增谨按：潜夫名汝成，著《曰知录集释》。父鋐，号石香。）命伊管账。唐月樵来取《康熙字典》去。廿七日，得曾祖虚亭公笔记，本朝取士，一例录之。 

　　顺治二年乙酉十一月，初行乡试定例，中式一百四十五人。三年，再行乡试。四年丁亥，特恩会试。五年，行拔贡。八年，敕御史督学上、下江，定乡试中式额一百四十人。十一年，定江南乡试中式额一百三十二人。十二年乙未，督学用两佥事，分考上、下江。十四年，定乡试中式额一百二十五人。十六年，特恩会试（广额）四百名。十七年，减乡试中式额六十三人。十八年，裁各省巡抚。康熙元年，并岁科试，三年一考；并上、下两江为一学道。二年，罢八股，以论策取士。六年，裁推官。七年，复八股。八年，乡试广额十人。十一年，拔贡，副榜前十一名准作贡生。十三年，复分岁科考试。十六年，特开顺天、江南、浙江、河南四省监生乡试。江南中八十七人，裁入学额，大县四名。十七年，乡试广额十人。二十年，复入学额：大县十五名，中县十二名，小县八名。二十五年，命拔贡。二十七年，增江南府学入泮二十五名：大县二十名，中县十五名。三十五年，乡试定例，中式八十三名。（卓人公中式在内。）三十六年，因厄鲁特荡平，诏来科乡试加额十名，会试倍前科之额，诏行拔贡。五十二年，万寿特恩开科，中式一百二十人。雍正元年癸卯，正科作恩科。四月，乡试中式一百二十九名。二年二月，补正科乡试，分上、下江学院入泮，大学二十五名，中学二十名。乾隆元年，恩科，中式一百三十九名。十七年，太后万寿恩科，中式一百十四名。卓人公同榜八十三名。焦袁熹金山县人。十三名，卓人公七十二名，虞景星（镇江府人，工画松、鹤。余家堂画，至宝也。）七十三名。 

　　四月廿八，常州府、丹阳县、吕城镇、河南中街典当对门，星卜范金章之弟丽江来候。丽江精先天皇极数，俗名蠢子数。坤舆弟曾从游，余亦明其术。其数是欺人之学，不足道也；但不明其术，反受伊欺。五月初旬，吴圣容七十，求贺寿诗十二韵，录存之。 

　　余年交七岁，始得识翁颜。骨重坚如栗，神怡静若山。 
　　磘溪高隐迹，商岭远尘褒。酒满云霞候，筵开松柏间。 
　　堂中堆锦绣，膝下舞斓斑。南极星初耀，东王籍不删。 
　　杖鸠欣会集，侣鹤倦游还。种寿田真灌，声风木定攀。 
　　庞眉犹润泽，皓发正回环。乳燕丁帘入，新篁午院閒。 
　　八公迎后日，五老契前湾。瞻仰耆英盛，追随步玉班。 

　　十六，太仓王献兄之友徐裕诚来候。余家有旧芋棵地，因荒灾被人伐去。乙酉年租人种作。余骤得狂疾，遂许愿祀之至今，三尼邱是也。家母（何氏）不信。丁亥年五月五，弟妇李氏遂得狂疾，无所不至，口言目见众鬼来闹三尼邱索命。因一人面长，近五十者劝阻，（此是吾父百里公。）许锭数千，于中堂祀之，方可免。且云：“后再耕之，（因将泼粪之故。）其人之病必不能愈。”果如所云而醒。其事，余所目见，甚属奇异，始信《左传》所载鬼神作祟之事，实属不诬。考之其尼邱，名秀贞，明成化年间葬。（墓中有石刻。）其庵在教场西、天香桥畔，拆废已四十年，余岳超华公幼年尚游见之。此坟有明板数处，将来只好仍种柴草，以补皇粮之费。不然，捐作义冢则可，吾子孙必不可动。再传闻，此地当年是庵中托付照管，其三尼邱须代代祀之，如捐作义冢，须树石碑云：故明天香桥法花庵比尼邱之墓，则吾子孙仁及枯骨，福泽绵绵矣。至嘱！至嘱！道光七年五月二十四日志。 

　　四月，淡春台回任，因县试州试，赖膏火四期，至五月廿二重甄别，拔取一等七名。近时，漕规已革，邑宰于贫士如此刻薄；将来，十儒九丐，在所不免。八月初，有黄渡镇王赞廷来望，问其实，系同谱行小。伊云是徐冶堂之婿、徐香来之妹丈。其只一子，号茂加，现业农，有田七、八亩，现居高冈。五月初三起约课，龚学师名庆来，别号少山，阅卷甚有益。同约戴洞仙、徐友眉、俞直庵、蒋桐士、葛桂枝、俞友竹，并戴洞仙之弟号岐山，共八人。学师长洲县人，于余甚相得，有恩谊。九月初六，五色虹贯白曰：日下离尺许复有一日，光不及正日。此灾异之大者，故志之。十月十三午时，日光摩荡，如有四、五日者然。二十六，落日候有两日见于西方，不知何故，急志之。 

　　余伯祖讳鸣盛，号西庄。（元增谨按：五世祖考西庄公，字凤喈、一字礼堂，晚年又号西沚。）官至内阁下士，左迁光禄寺卿。寻丁内艰归，遂不复出。久之，迁苏州，学者称西庄先生。乾隆甲戌第二人，过目不忘，有蛾术编一百卷，未刻行世。十月二十八日，得先叔麟甫之契弟冯子龄，辛巳举人，力嘱陶巡抚云廷作札于邑尊。淡星亭刊刻约银千余金，此莫大之幸。计伯祖书籍已刊者：尚书后案三十卷、附后辨一卷，十七史商榷一百卷，周礼军赋说，吴中政本书，三吴水利考，竹素园诗，日下集始存稿、晚出稿，南宋文鉴诗、尤唐诗。披沙未刻者：蛾术编一百卷，内分说录、说字、说地、说人、说物、说制、说集、说刻、说通、说系十门。西沚居士集四十卷，内诗二十四卷、文十六卷，附谢桥词一卷。近闻诗集为南翔镇李静庵先生所刻。九月中，有方太朱东阳来候。问其故，是朱敬堂族侄。说：“后年将请先生，故来一候。”其云：“敬堂子耀坤三百亩，敬堂堂弟廷栋三百亩，伊父凤鸣二百亩，许若安子士观百余亩，同供一师。”戊子五月，钱侗人子、表弟直卿乞诗于余，即以原韵和之如左。 

　　读佛骨表一首： 
　　大唐宪宗惑佛骨，上书敢谏唯韩公。狂澜泛滥谁能挽，滔滔祸世杨墨同。 
　　苟得枯朽投水火，潮州久贬遇非穷。道违尧舜与孔孟，一切屏扫不可从。 

　　观传经会有感： 
　　吾乡浪说传经会，陋习相沿岂可为。废弃纺织奉邪道，男女混杂不成规。 
　　唯昔萧梁作之俑，至今愚妇受其欺。世无韩公莅兹土，禁绝顽风属阿谁？ 

　　附直卿原诗： 
　　狂澜方泛滥，障川钦韩公。不知伦理者，爱与禽兽同。 
　　圣道故具在，终身行弗穷。六经大文章，舍此我安从？ 
　　人生天地间，非礼不可为。嗟此群妇女，竟弗娴绳规。 
　　违逆圣人禁，甘为邪说欺。抚是滔滔然，醒者有阿谁？ 

　　戊子六月二十四，获敬夫兄病痊信，率成二十韵献之。 
　　昨此遘厉疾，彻夜不能眠。慨念手足四，一母唯比肩。 
　　颠狂不足惜，贤愚总自天。食贫原非病，贫病实可怜。 
　　欲为从井计，探囊无一钱。今获乃瘳札，悲喜情更牵。 
　　三槐长世泽，自昔本绵绵。零落今如此，天心难转旋。 
　　亲戚恩亦足，图报恐杳然。愿将履薄体，金玉共勉旃。 
　　既往已死视，来日是生年。耕也馁不免，学也禄在中。 
　　舜禹是何人？有为理亦同。经训本菑畲，惟不善贯通。 
　　自惭年逾壮，未获发瞽矇。将覆且力挽，敢没鹤溪公。 
　　中丑不可道，善导良由躬。可弃竟即弃，切弗作痴聋。 
　　养成后患巨，挂齿道终凶。欲言不尽意，聊复鉴幽衷。 

　　戊子八月十七，得敬夫八月十五对月述怀诗二首，录存之。 
　　疢疾新瘳心自清，凉天云散月华明。三条烛尽思长夜，五策书成愧此生。 
　　道在家庭推孝友，学求经史是功名。秋光迅速毋虚掷，伫听高门捷报声。 

　　少壮蹉跎屡放心，闲中开卷仰儒林。颜曾正学怀才粹，濂洛存诚汲古深。 
　　谁折蟾宮香馥馥，宜看奎斗朗森森。倚门静阐兴衰理，昃食盈虚成古今。 

　　己丑岁十二月，至孙鹤沥饮喜酒。寄父孙驭明之侄嘱子大观于余言：庚寅年寄馆于余家。大观之叔名集观、胜观，其母舅袁敬、袁醴泉，其舅之侄袁二山，新阳武生。大观之父即孙鸿。十六日，录敬夫兄丙戌端午节悼达夫六弟二绝。 

　　端节归来蒲艾新，苦茶淡饭不嫌贫。伤心竞渡游观处，出入门庭少一人。 
　　手足凋残未浃旬，可怜有馆不容身。咨嗟说与连枝听，莫把饥寒累母亲。 

　　又己丑岁十一月接诗云： 
　　驹驰人易老，失学叹穷庐。嗜欲精神敝，猖狂往业虚。 
　　孽缘终不了，阀阅愧当初。幸免饥寒苦，把持读过书。 

　　庚寅元旦，读留耕堂诗，即酬八愚表兄。 
　　梨枣新雕一卷诗，感君赠我读多时。汉唐笔墨千秋宝，李杜文章百世师。 
　　高第终当成宅相，勋名预卜重台司。还期再续东皋集，什袭吟笺莫忽遗。 

　　辛卯读《通鉴纪事》。濂溪，即今湖广周敦颐讲学处。洛阳，即今河南程颢、程颐讲学处。张天师名张道陵，汉子房八世孙，汉光武帝时生。 

　　壬辰春贺孙雨甘入泮诗： 
　　熔日精金百炼坚，怨尤胥泯独知天。功名到手何迟暮，事业从心薄少年。 
　　对策终成梁颢志，授书岂愧伏生篇。云梯直上谁为伴，果否同登袂亦连。 

　　蛾术编为秦藻石吃铜，竟不刻成，莫大之恨。 
　　录自巳作歌风台诗七古： 
　　汉家社稷四百载，至今犹溯歌风台。台前落叶逝流水，台下断碣生慈苔。 
　　忆昔天生汉赤帝，斩蛇横剑光飞锐。暮年戡乱英布平，还过丰沛且流憩。 
　　父老上寿见真王，泣数行下不能忘。天子犹是布衣友，魂魄常在故人乡。 
　　一留十日承欢侍，再加三日汤沐赐。酒澜击筑起大风，慷慨悲歌寓深意。 
　　韩彭就戮悔已迟，猛士不得系我思。可怜创业垂统主，藏弓烹狗竟如斯。 
　　登台一望泪如雨，自古不独汉高祖。功高不赏身见危，患难既平忘险阻。 
　　台中人已往，凭矛久留连。仰天而嘘下台去，春风碧草青年年。 

　　又，七律二首： 
　　汉王无意戮功臣，戡乱还乡入梦频。座有江云惊父老，身多黑痣识真人。 
　　鸿沟事业随流水，马上功名笑脱巾。一曲歌风成绝调，追思猛士惜前因。 
　　仗剑提戈驻六军，淮南终定恋榆枌。登台欢会思良弼，置酒悲歌惜旧勋。 
　　产禄他年成祸国，韩彭此日已浮云。真王自古怀忠荩，隐忌功高不足云。 

　　丁亥三月三，女兰哥生。己丑九月四，女桂哥生。庚寅四月，桂哥死。五月，兰哥死。九月，次男喜哥生。三朝，喜哥死。 

　　文昌帝君前锡香案一副，连香炉约重三十余斤。辛卯仲春，邑尊保先烈捐助道士，每欲没食润等，于春秋二祭，必使设陈文庙锡器，俱是不蜡铜，相传被广文程从王换去。于道光四、五年修文庙，士人将木主毁去，亦其众恶所聚之验也。从王为广文，在乾隆三十余年间。刻过文稿。现在文庙铜鼎，俱是元明物居多。广舆记：金地藏，新罗国僧。唐至德中渡海，居池州府青阳县九华山，取岩间白土杂饭食之，人以为异。年至九十九，忽召徒众告别，坐化龛中。后三年，开视，颜色如生，舁之，骨节都动。有送童子下山诗，僧自作：空山寂寞汝思家，礼别云房下九华。爱向竹栏骑竹马，懒于金地聚金沙。添瓶涧底休招月，烹茗瓯中罢弄花。好去不须频下泪，老僧相伴有烟霞。 

　　道光十二年壬辰，十一月二十六日，吴盘斋子三少君来谒。少君名章成，别号晓山，原任陕西西安府经历。其二兄别号杞亭。其先长兄早成之子，名尹京，别号伊望，壬辰年入泮。癸巳年，宁国府朱洊，号兰坡，翰林学士，坐正谊书院，托南翔黄兰汀来索逸野堂集。 

　　家静轩（元增谨按：先曾大父静轩公，讳汝翼，字右民。元和县优增生，著述见前编。）长子榜名之桢，号梧生。次子之翰，号申甫。（元增谨按：先大父申甫公，字仲翔，吴县籍，苏州府学生。道光束，遵父子不得同城异县，令改归元庠。著述见前编。）次子道光十三年入泮。癸巳十月初七，长女梦兰许字南翔吴春堂之子小庚，榜名钟茂。壬辰冬，姚邑尊拔取案元。癸巳春入泮。甲午何外公北庄之孙来访。长孙名星甫，寄于外冈北十一图王仁贤为子，已取妻顾氏，生二子，住外冈镇南大竹桥妙泾村中段王家宅。次孙何书田。金胜观住奉贤县南门外吊 

　　桥盐行廖恒顺家，与其姊夫姚春谷同居。甲午六月二十二，接兄敬夫诗二首，录存之： 

　　夏夜诚心祷斗魁，功名余烬燃残灰。还家见母惧其老，处馆携妻赖有媒。 
　　书册高低宜月照，纱灯转动觉风来。自渐酒后痴呆话，内主贤能斥不才。 

　　放心任性废斯文，胞弟先声学古勤。伴考小成怀秃笔，来书大比羡青云。 
　　支撑乏术三间屋，荒索多年数处坟。将近桑榆思自厉，孙山而外步清芬。 

　　录小庾婿诗，甲午寄又升处得之。 
　　光阴底事竟虚过，甘载匆匆疾似梭。作客一年看又尽，论交知已本无多。 
　　自嗟身世蜗盘殼，每叹遭逢雉罹罗。富贵原来关命达，抚心无奈悔蹉蛇（跎）。 

　　愁思无端逼岁残，空斋独坐两眉攒。萧条客况怜苏季，憔悴生涯抵范丹。 
　　世事未请迷黑白，人情到处是波澜。可怜一片青毡冷，也作神仙境地看。 

　　端为饥驱绊此身，茕茕客馆只依人。甘年大半因循悮，万事何当坎坷频。 
　　敢望绨袍怜范叔，本无村酒赠汪伦。自憎不解谋生术，话到成家倍怆神。 

　　此身直欲问天公，底事真如食蓼虫。时运不齐心益舛，文章无命遇偏穷。 
　　未开嫩蕊先遭雨，才挂轻帆又阻风。说与旁人总取笑，萧窗咄咄只书空。 

　　王蓝田孙，别号少逸，行八。又录小庾婿诗： 
　　青青松柏姿，经冬犹葱蒨。岂不畏严寒，耿介性独擅。 
　　笑彼桃李质，徒取一时炫。不久即委芜，终为世所贱。 
　　所以士君子，立行贵不变。 

　　丁酉春三月二十一日，忽遭次女梦蕙小名庆哥没，年十五岁。此女敏勤，予痛之甚，至眼目昏花，阅数岁尚然。此女许适南城外倪锄生之长子，许后即夭，大不幸之事。以后无心记事十数余年。其间，莫大之祸莫如道光二十二年五月初八英夷攻破吴淞营。城中纷纷逃难，予亦避居漕泾西谈生蕴卿家。城中幸有练廷璜邑尊勤俭守城，抚御约束，未遭汉奸破城。然城中寂寂无人，如新年中，目从未见也。又至大之灾，莫如二十九年，春雨落至四、五月，接连黄梅，水大如道光三年分，而荒灾更甚数倍。米价每升从三十五长至六十八文。此七月初四日记也。初九日，荒民拥挤至西门米行赵丹林子石君家，借米发钱。在北漕泾桥，桥栏断，溺死三十余人。初十日，县尊陈溶不敢至西门。检验其故，由大董事秦庆宝、葛锡祚贪鄙，不善办理；邑尊本富翁，捐班出身，不明治道。嘉邑之乱，奠此为甚。其时乡间抢大户，无日不然，苦极矣。嘉邑前淡邑尊捐开吳淞江坝夫银，每夫四千，创作义仓。此项本淡公之物，因淡公示德于民，捐作义仓。以后杨邑尊御恩提用利息钱五千千余千，董事秦炳等分用钱八百余千，绅耆诸仁煦等请发息钱，县尊推齣县用去，不肯赔补。秦炳又开消修理仓厫，是已乾没六千千余，止存息钱万余千。董事秦庆宝等创没籴米平粜，有名无实。所以民至七月困苦不堪，殆无生机。其时庠生徐彦庠等请动义仓本钱，董事又不许。本钱，十二年荒政，经文生严眆与余请，已动过。十四年，富户捐还。董事恐以后不能捐，还是义仓废。义仓废，董事用不着，则董事吃着不尽之职旷。一派私心用事，以至于此。捐项，三年分捐至十一万，此年荒大，反捐止五万略余，如何过去？其故，董事尽用富户，富户各保身家，你护我护，遂至捐少。吾家监生王用锡公正见此情形，即便告退。但未知将来天谴如何，姑书之，以观盛衰如何，观天理昭然不爽。淡邑尊枉诬嘉邑武生等闹公堂，问罪七人。至四、五年后，自己捐道通，部属舞弊，亦问罪伊里。以后开垦有功，复职回籍。则牢狱枷锁之苦，亦亲尝之矣。天之速于报应，良可畏也！初十日，民打毁万兴家，又打其弟米店，又打叶长茂。县尊在护国寺，莫可如何。十一日，打城中顾义兴米店，城门闭。其夜，邑尊到潘友顺米行、赵万兴米店封米，囤积至数千余石。然已贼去关门，出洋之余粒耳。前四月水大时，文生王柳江等请封城内外富商富绅米石，不许出境，县尊已允发封。经董事秦庆宝等原差王德得贿包庇，回明行中并无米石，说：“若封米行，客船不至。”邑尊信之，封遂已。所以米行连长钱三十余文，出洋不计其数。民情打此数家，皆因出洋之故。十二日，县尊拿潘友顺、恶监潘勇管押。十四日，拿赵万兴米店、恶监赵石君管押究办。米客船遂通，米价平至六十文一升。其故，潘、赵二家殷富，预差人至外冈一路接船，见大船，说：“嘉定现在义仓捉米，尔等须亭漳浦，俟更深夜静开至，两家斛尽，付银而去。”客商信之，感激而去。其余十担、五担小船，明日在市面应酬，遂至长价。即各米店，亦不信其家中囤积如此之多也。邑尊信城隍尊神，此事之破案，若有神助云。十九日，富绅董秦溯萱请动义仓本钱，照前抚恤。一月前、六月中，乱已，抚恤十日，每户大口四文，小口二文。将来本钱在田上征还，实为公便。此老年已七十九，而办事甚妥当。捐钱数，悉照三年分八千千另五百文，虽不为多，然伊典当十典，此时只当不赎，亦为吃本，奠怪其俭约也。此老预籴米数千千余石，并不平粜，至义仓缺米，始借一千四百石接济，民方感之，前怨悉平。要之此老，善达世故，公正廉明，不苟且费钱，所以家私益大，未遭祸患。即如此年，自四月中起至七月，佃户贫者俱发口粮，大口五合，小口二合半。伊各佃户，不吃饥民钱，合而算之，亦属不小。且此老办事尽有实处，非若黄氏之徒务虚名也。且即一事言之：嘉邑开吴淞浏河，向来编夫开河，每夫要用银五、六十千不等。自道光五年间陶中丞请冯兆彭为馆师，溯萱请各绅耆告准，每夫捐钱四千文，民捐官办以后，开河富民，合县尽沾其惠。无怪其近六得子，现在五孙，天报殆不虚也。以后邑尊信董事言，不办潘、赵，罚银一万一千赈济。岂知释放之后，潘勇之子潘大璋上控，藩宪发州审讯。幸而州尊照县案判断，仍要缴钱。赵姓乖巧，在县先缴，潘姓至岁底尚管押在州。总之，潘姓恶极，天报未平，故暗使上控，再费告状使用耳。向三年分饥口，大口八文，小口六文。今年饥甚于三年，董事葛雨亭六品顶带，倡为减大口四文，小口二文，邑尊信之，民困不堪，乡间仍乱。雨亭六月家中即遭盗发，其母吓死。雨亭对敌，尖刀伤胁，流血不止，十日即死，自仗少年，讳伤不验。以后镇洋盗破，因县无伤案，不能抵罪，竟白死。可知天报在近，所谓一言丧邦，良可畏也。且雨亭家四房，可泉、极山亦有家私，最小七襄，无家计，且无后。雨亭自傲董事，捐数甚少，可知虽有家私，不能享用，何可如此！其后潘姓缴州银一千余千，州尊徐家槐用去。其冬，家槐生落头疽病死。举人甘安人帮潘姓谋为控告，明春亦生落头疽死。与其告状费银不缴，何如缴钱捐足以积德无穷乎！迨后，潘姓又通董事等发县缴银，推抵破房，分文不缴。可叹！可叹！告状保家，本举人王石圃。石圃骗潘姓二百余洋后，即劝潘姓仍旧缴银。潘不从，即不管此事。石圃意潘姓畜类，骗些银用，用亦不妨，其心尚有可原，故未获谴。明年，伊子惠孚反入泮也。然不如预为开导潘姓，缴银救饥，积德为厚也。嘉定之变，奠大于咸丰三年七、八月。青浦周烈春谋反，先据嘉定。其未反之前，于二年十月初七夜地震，屋宇尽摇。三年三月初七夜又震。其时南京被广匪，已于二月初十失守。初八又震，十一又震，以后连震者数次。五月中，两日并斗，落日时，大黑日外罩，白日摇荡不已。久之，黑日散而不见。六月二十一日午后，大风中雨白毛，如柳絮，余目见之。拨开细看，内纹如羊毛。其时童谣云：“天雨毛，人吃刀。”七月十三日，匪类忽入城。五、六百人毁县署，县君冯翰逸去。十四日，游街。十五节日，不至。十六日，游街。十七日，守四门。十八日，富翁发饭食钱而去。二十一日，州差官镇洋县郑扬旌来看视。二十二日，董事到州请官，州委县郑姓来兼理。八月初二日，四鼓，县尊杀土匪陈阿木一名。初三日，匪众七百余人入城踞守。郑令逸去，学师、捕厅皆然。初五日卯时，上洋破。初七日，宝山破。初十日，周烈春进南门。十二日巳时，出兵到太仓，败回。十三日，添兵去，枪炮毕集。十四日，又败回。十五日，闻青浦破，匪贴伪示，称“太平天国三年”。十八日，委原任嘉定县丁兰汀率官兵至，攻北门，不克。十九日，攻西门、南门，不克。二十日辰时，乡民助之，诱开东门，次开南门，杀匪七八百人。周烈春于西隐寺后河中获住，解苏鳞（凌）迟。其余人头目获斩不少。至九月中，尚日获余匪，斩首示众。其时前后，匪把四门，城中居民只许空身逃出。我侄文思娶乡间秦氏妇，八月初三日，同伊母出北门逃去。我与妻俞氏竟陷城中，因无人看家也。直至十六日，侄慎思从望仙桥店内来城望看家中，我方能同妻、婢于十八日早上出城，逃至谈生家。及克复后，官兵、义勇、绅士守城，渐能将家中衣服等类，运至城外。我与妻生平之吓，莫此为甚。盖自初三至后，五日不惊，无夜不恐也。二十二日，吉臬台率广西兵至西门，滋扰不堪。二十三日、二十四日，西门罢市。幸丁公求臬台即到上洋，于二十三日午后开船去。二十六日，余匪徐姓率上洋匪至真如镇，大雷雨阻止，不能进。二十七日，臬台兵至镇击退，仍回上洋坚守。九月十四日，臬台调丁公至上洋帮攻，竟不能克。抚台许公亦至上洋会攻，仍不能克。且兵众往往乏饷，反烧民房，滋扰至今，已十二月初一矣，竟不能破城，奈何，奈何！其时六里桥董傅少堂倡议：离城三里不捐饷，各村自练乡勇，保护身家。岂知于十一月底意欲收租，被乡民抢毁一空。控县，不收呈词，意望议叙。翰林院待诏赏带花翎，未获诏命，先受其灾，可知乱世安分为主，求荣反辱矣！秦溯萱于八月逃至苏郡，年已八十三，惊忧，于九月后即死苏镇，家私渐耗，捐饷已近至十万矣。众兵攻至四年正月，尚未能破。究其实，夷人煽惑建、广人反乱，伊暗取其利，愚弄中华官民甘受其欺，实所不解。目下广匪已于上年冬间至直隶，失守州县不少。浙抚奏明于刘河海运已于正月初开，刘河大势，未知若何而可。正月二十六日，官兵从苏州、太仓来，一路滋扰。二十七日，将县署打抢一空，莫县令逃匿民间得免。申时后，顾桂山同都司到西门，向压队长讲通：水脚每日三百千，向黄硕甫（元增谨按：硕甫名宗文，潜夫子。子世荣，号暗伯。）借付。斗闹之时，死中城义勇严姓一名，闻官兵死二名。二月初八日，上洋官兵来剿外冈六里桥抢案，杀匪十七、八名。县令不肯再署，让于委员张姓。张亦不肯接印，逃去。莫公追回，恳代接。十日，自己上省去了。二月二十二日，委员刘郇膏到任，带兵二百余。公河南举人，即剿办抢案者。三月初八日，上洋败，逃兵到西门、南门者，抢掳尤甚。幸刘公出城弹压，至十四、五裹稍安。三月初一，余随县令讲乡约，枪刀兵勇护卫，竟似战国时矣。刘公出门下乡，有兵勇随卫，独龙、台枪齐备，乱世壮威，似不可少。上洋有夷人暗助，所以不能克复。初八之败，是夷人用西瓜炮将官兵营烧去也。娄河海运，浙江运九十万石，江苏白粮五万石。前年八月二十破城之饭后，余进城至家。自西门至门前，杀匪尸横街道，刀痕乱刺，无头连头，不计其数。余目亲见，我生不辰，逢此大变，可叹也！幸丁公领兵步不扰民间。只县前误伤剃头人一名。四年，避乱，馆谈商华家，课徒孙。商华之子，居乡多病。十二月初三，即假馆回家。五年，仍在家课徒。商华之子，寄膳在城。岁底，上洋难民隶籍免死，递回。正月初一日五更，上洋城破，夷人伪帮本朝，实系红巾财尽，夷人无买米、买火药之利，则不助红巾矣。总之，夷人之居心，惟利是图，煽惑中华人，反取中华人财，僭中华人地。初二日，余到总局，见上宪文书，有佛兰西人到陕西西安府，奉甘、陕文书递回苏州府，竟到旱地，其意何居？惜世人不知夷人为害深，而反欲借其力也。前壬子岁九月十七，接阅恕堂侄诗，作七律以慰之： 

　　从来天爵自超伦，人爵如尘不足珍。人造恶盈宜读易，小心持满可书绅。 
　　纲常克尽儒方贵，经史能通学始真。守拙安贫为孝子，何惭宗祖与慈亲。 

　　咸丰四年十一月，夜半地震。五年正月二十九日申时又震。自四年分起当十钱，每钱重七分三厘，以后渐轻，轻至三分不等。民间不胜其苦，盖买物不肯用；即用，物价高抬也。六年四月，丁公死。五月，吉抚阵亡，向经略退至丹阳，七月初九病死。难民逃进关者，四、五千人，嘉邑派养二百人。是年之苦亢旱，春间无大雨，黄梅又不雨，河水尽竭。余家太仓，航船不能通，停止二十余日。自七月十六日有潮水进内河，方能通。是年之旱，同于嘉庆十九年，而米价自二十八文长至三十八文。柴，自个七毫长至四、五文不等，较三年分尚好些。乡间苗存五分，木棉存三分。计雨数，自四月以来至六月初十方雨，约计一寸。七月初七，雨约计七分。十四日，雨约计二分。县尊王佛云现在下乡勘荒，未知其如何办法也。外边杀至丹阳，合省内地旱荒。荒乱交集，未知举家何如结局也。七月廿三，敬夫兄死。幸安甫敛钱，买棺成殓。二侄荣甫同伊子和尚到昆山安葬。余恨其变卖坟树，母何氏安葬不到家，亦未亲到乡送丧，拟于五七在家设祭一拜，以完手足之谊。八月初五日，蝗虫蔽天，自西北至东南。初六日，城中仍有。余捉一只观之，即只蜢样子。四扇旱荒，至秋不雨，故有此虫。莫大之灾，老年及见，不幸也。七月初九，向经略死在丹阳，又差德阿色刻勒到丹阳办理，未知局势何如？可叹，可叹！蝗伤稻十分之二，是年收成约计四、五、六分。八月十四日大雨，约计三寸，河路稍通。是年收成，通县约计三分余。县主张元揆匿灾，仅报二分八厘。荒民陆逐闹县堂，县主许其劝捐济荒，可发一叹。是年白粮，幸侄安甫抄着旧年金雪泉抬价捏浮详案，官与吏俱心虚胆软，仅议定三两九钱九分。其时白米价较旧岁四千八百大二千余，议价银止增三钱一分，小极矣。如再小，办不过矣，此通县人之福也。夏秋以后，南京人有家者，往往逃之嘉定，借房居住。叩其被难情形，据说：长发男有男兵，女有女兵，城破杀掠一空。被掳者，父母妻子不能交谈。即有赏赐婚配，必另配他人，不能如旧为夫妇也。其法，亦七日一礼拜耶蘇；其人，多是天主教。可知反乱之故，总属被夷人煽惑也。可叹，可叹！咸丰七年小熟，麦、豆、菜子约计七分收成。通省各县，上年冬间起，至今年五月，收买蝗虫子、小蝗虫无数，亦一良法也。五月，夷人来讲书、送书，竟说耶蘇命我等进中华，帮天国取天下。盖上年，英夷已与广东督抚打仗也。余谓反乱天下者，总属夷人，良不谬矣。余不善诗，所作甚少，幼年有诗数首，存之。 

　　秋菊七律一首： 
　　风卷秋云雨乍晴，菊开浓艳有深情。浮金对槛香偏别，点玉含烟色愈清。 
　　暮醉赠仙还自摘，朝吟携酒欲同盟。三余不减陶潜径，让尔常昭独秀名。 

　　冬日偶成七律一首： 
　　霜铺银野近春游，妙境闲看胜早秋。月照柳条横雪面，天寒鸟语绝枝头。 
　　深林竹绕音偏逸，曲处河冰水不流。独醉后园身未倦，为怜冬景再登楼。 

　　冬日同友登迎霞阁七律一首： 
　　携手登楼一望平，无边清景有余情。亭前杨柳传春早，阁外梧桐叠雪轻。 
　　月照小山偏皎洁，河冰倒影不分明。诗戒饮酒相评乐，说笑归家松竹迎。 

　　久雪七绝一首： 
　　白云密布寒光烈，遍野如花飘不绝。梦回枕上寂无声，破晓窗开天又雪。 

　　偕友雪夜郊望七律一首： 
　　天寒白雪积村融，遥望郊原景不穷。千树花光远近里，一庄月色有无中。 
　　深林低屋银装样，曲径横桥玉叠同。共爱忘机游甚乐，诗成相赏倚梧桐。 

　　义仓本钱贰万壹千千，二年分清款，被董事秦庆宝、张云口、叶慎斋等串用六千千。六年分旱荒，欲用赈济。顾桂山请籴米平粜，业经县尊批准，已买米三百余担，市上米价骤长数百文，民病甚。安甫侄不忍坐视，即稟请仍照旧章，以钱发赈，始无弊病。县主信之，追回前谕。安甫见东北乡河道久塞，所以水旱均荒，请以义仓本利开通河道，所谓以公济公。春间即以赈济钱发河夫，开河工竣，然后发饥口。只发三个月，东北方民已大得其益。通县发饥民，不至罔费。此最妙之策，幸县主信之，竟开通官河九条，其余支河，民自开。开通不计其数。东北方自此以后可以少荒矣。此安甫之善事，记此以观将来。盖北方民已控告六年，县主以编夫钱难缴，不准开也。以六年之难事，安甫一举成之，不愧读书人作用。现在董事串吞，安甫已告上状，奉州提审讯追偿，未知后日可能归款否？开河，安甫之策，并不经手银钱，以避嫌疑。董其事者，为葛晋卿，任劳任怨，昼夜在乡，劳苦万状，听说并不沾染银钱。此公之善心善事，将来子孙必有善报也。其时民有谚云：“葛晋卿有德而无财，秦嵩甫有财而无德。”嵩甫即秦 

　　庆宝也。伊子竟不能读书接后；晋卿之子已入泮，后中举人。二人之优劣见矣。余妻俞氏，于前数年为余绝契买一朱氏女。于今咸丰七年七月初五午时，竟产一男，行八舍，小名溁哥，学名温思。此子若能长成接后，仍余妻俞氏之力也。七月廿一日，大风潮，木棉尽坏，一无收成，只三四分而已。八月初二日，蝗虫大至，四境皆多。县令李公命捉蝗买钱，日数余担，未知能捉尽否？八舍溁哥生后两月余，得姚■〈火工〉基莼甫贺七律一首，录之： 

　　海中蟠实果生迟，花甲初添玉树枝。朱芾斯皇符泰兆，高崧维嶽锡神奇。 
　　凤毛麟角充闾起，骥子龙文绕杖随。谢傅徐卿同盛事，簪缨累叶庆无期。 

　　余八字绝处逢生格，上年六十四精绝，于十二月竟孕一男，岂非绝处逢生乎！命理之微，丝毫不爽。嘉邑丁前宪因孤贫粮银有余钱，捐设额外孤贫二百人。冯前宪停止，后失守城池，逃去，问罪。后张前令复设一百人。七年八月卸任时，经手户库书徐光裕、顾少霞、汤国华、童寿童、向苏焕侵吞三个月不发，余代为投单，奉县宪批准给领。张前宪少三期，着库书查覆。徐库竟禀张本少三期，其实张公并不少。有李二爷亲口说过，七人竟分用三期，观其子孙后报如何？目下顾少霞已故，苏焕丧明，须知此粮孤贫苦度之物，岂可侵吞，将来必有后报也。咸丰七年，白粮议三两九钱五分，因米价较上年每石四千四百小四文，所以减四分。前数月，闻句容溧水克复。十一月十二日，闻镇江克复。旧闻“镇江钥匙南京锁”，既复镇江，南京不久可复矣。厅上板壁，三堂门七扇，俱子雨独办，用钱十四千。嘉邑寺院多停柩，余投单押葬，蒙县移营押催，七年，分葬三百余柩，尚存七十余。熊中元城守已去，今冬俟其再来，可再催也，此事中元之力也。八年九月十四，安甫侄得报中式，顺天举人三十九名。是年二月，押运浙江粮到天津，遇英夷。天津打仗失守后，行李俱被土匪劫去，九死一生方能到京，是转祸为福之机也，余悲喜交集矣。八儿胎疟亦愈，莫大之幸。咸丰八年十月二十四，议白粮三两九钱一分。县尊周沐润酷议，嘱门生裘云桂、张云崖主其事。安甫不在家，余一人不能挽回众口也。其时米价三千四百文，较上年小一千文，应议三两五钱，幸上宪驳至三两陆钱。太、嘉航船执照，由臬宪饬县颁发，海船费用贰千，共四千文，付兵房一应在内。九年十月十五，议白粮三两八钱九分，较上年小三分，其时米价每升三十一文，顾石渠专主。安甫侄咸丰四年春初办海运事。五年夏补廪。六年、七年未办海运。八年二月十二，押运到天津，遇难进京，得中举人。南翔河淤塞数年，王叔彝来舍道喜，润说先生虽上洋籍，现居南翔，必须办通此河为是。叔即应允，到上海写捐壹万千。嘉邑照田征，每亩二十文，征万四千千。陈家行做一闸，四千千，筑坝一千千。九年十月动工，十二月告竣。葛晋卿、安甫侄二人之力居多。奠大之利，叔彝成其事，嘉邑之幸也。咸丰十年正月书。 

　　余年六十有八，耳目聪明，手足轻健，是盖有故。余自十八岁训蒙始，所处境地非一。有女有妇诱引余心，余忍耐不动，心拒之非一，所以能享大寿。表弟俞杏坪、俞友竹不能如余。杏坪年未满三十，友竹未满五十，且绝嗣。淫恶之报最重，少年人切须戒之。十年二月二十七，杭城失守，官死八十余口，民死七、八万口，杭城大劫数也。城中将军不服，率兵民御敌，自二十七打仗，直到三月初三，幸城外张玉良兵到，两路夹攻，得复杭城。杭城既复，苏州可望无虞也。闰三月，张家祥大营失守，退守镇江。长发进至丹阳。二十九日，失守丹阳，苏城逃兵放火，初四日烧至初七、八裹，尚未救灭，烧民房数十里，烧死居民无算。嘉邑幸邑尊温公名纶，与安甫侄相商，早巳团练乡勇，逃兵劫财物逃至嘉邑者，查讯明白，初六日，杀六名。以后逃来者，兵民混杂，溫公俱押出境外，嘉邑得安。幸安甫侄居心仁厚，且明于办事，不至悮杀无辜，王氏之幸也。四月十三日，苏郡失守。二十三日，昆山失守。二十八日，太仓失守。逃难人民不计其数，往南路去。五月初二，太仓土匪往娄塘外冈两路夹进。城守熊中元、倪文龙、衙卫刘武英往击，匪退。初三日，又来外冈，放火烧抢典当，官兵义勇往击，擒数人，杀之，余匪逃去。初五日，又来高升桥打仗，伤义勇百余名。县城失守，温公、熊公、倪公逃去。自申刻沿烧城中民房。初六日，城外沿烧民房。初六日早，匪即去，城内外掳掠一空。初七日，土匪放火，抢典当，城内外四典俱空。初八日，上洋吴道宪差候补府陈冶云来守城，杀抢典者数人，带绍勇二百名。初五日，有文生程应杓桐卿夫妇骂贼，曰：“我秀才，岂肯从汝贼匪。”遂被杀，并杀大、小口二名。城中民掳去四百余名。薛焕兵多通长发。初五日，薛兵来，即失守。初十日，温公、倪公、熊公俱来城筹善后事宜，城中妇被奸者不少，不从者杀死。崔寄妻一人，乳及阴门割去。初十日，青浦失守。十三日，淞江失守。五月二十七日，乡民擒蕉湖船长发五十六人，于高升桥杀去。六月初五日，贼又来。嘉城乡民贡献者少安，不贡献者俱被掳掠。至今八月初六日尚然。余避学生谈商华家，妻俞氏于七月二十四日到安甫侄处。二十九、八月初一等日，唐家行被掠，又受难。家占三子。长逊、修家、旭升八月十四日来候。长发久踞嘉城，竟无回家之日。安甫戊午北场首题：吾未见刚者。次题：敬其所尊。三题；不得于言，勿求于心；可不得于心，勿求于气，不可一。节录安甫末第时诗数首： 

　　凭文兢许夺标归，谁道先登愿竞违。鲤更潜渊何日跃，龙仍留壁几时飞。 
　　属词愿受强词诮，说理甘贻夺理讥。毕竟文章无口物，任人称是又称非。 
　　（呈伯父。） 

　　运蹇时乖遇辄穷，蟾宫路远复难通。长年客馆愁烦内，尽日高堂怅恨中。 
　　有子不才虚厚望，无人曲解慰深衷。即今竭力攻书史，欲报亲恩冈极同。（呈母。） 

　　霸王腆面赋虞兮，我独无颜见老妻。秋闱连战皆不捷，雁塔谁将姓氏题？ 
　　妇人识见未全非，夫婿从知是久微。痴心欲夺千人锦，漫说神龙破壁飞。 
　　而今下第说不得，强词夺理受人讥。何为郁郁久居此？且急遣人去告归。 
　　假归莫告我不问，渠知我正逢厄运。即今老母也难留，生儿不肖敢谁慍。 
　　吁嗟今古事，前后原相因。蹭蹬苏季子，偃蹇朱买臣。 
　　裘敝金尽不下衽，行歌采樵嫌其贫。故者已非故，亲者已非亲。 
　　自惭学浅与才疏，敢说今人即古人。待看点额龙门日，毕竟儿夫可绝伦。（示妻。） 

　　安甫侄、小庾婿俱迁至崇明伍激镇避难。余与妻、妾、子八舍，仍居谈商华家，未知逃得过去否？幸安甫尚有西洋信一封通消息。长发于十年开科取士，嘉邑申式三名，安亭二名。娄塘一名，姓氏严竹江，有诗四句，遂得中式。录之。“天父天兄，干戈不动。天下太平，山河一统。”十一年三月十三，取齐童生。十五日考试，取秀才二十名。余于四月二十二日搬至厂头峙伯馆。于五月初八到上海。初十到崇明五滧东沈家宅，与安甫同居，吃用俱安甫供给。余行医大方脉，稍有生意。八月初一，陈绣堂来，余购帽子三只，计钱七百二十七文。行医进门钱，每月可得三千。十一月二十七日，杭城又失守，浙宫俱逃至上洋。同治元年正月初一日，安甫侄早起拜佛，拜祖先，拜年，献小圆子，与家无异，此亦可喜之事。自余有进门钱后，稍为贴润安甫，以图永久，因逃难未知何日了也。壬戌三月初四日起，自爨，少米，小痰、安甫俱贴润些。三月二十八日，嘉定又失守。四月初三，克复嘉定。十四，克复青浦。未复之前，贼烧四乡房屋，杀掠一空，田荒无人耕种。浦东长毛伤夷人头目，夷人恨长毛，通而不通矣。上洋大势，有夷人把守，可望不失。三月初一日起，余与妾、八舍自炊，妻仍吃安甫。嘉定、青浦复失后，逃难至崇者不少。曾国藩在上江，于下江音响全无。本朝卖官卖爵，竟无一人可靠。余意天下百年之内，不得太平也。长毛铸钱，名“太平天国圣宝”，余目亲见。元年壬戌十二月初九，搬至廓家宅，房金七千二百，安甫出五千，二千二百余自出。冬天进门钱少，妻又同居，吃口苦甚。嘉定又复，竟是荒城，人民已死十分之七，耕种无人，房屋全无。苦难，惟嘉定最苦。癸亥正月初二起至初四稍有进门钱。嘉定男女掳去、杀死、自尽，共及十分之八。田荒地白，屋宇全无，尽成荒土矣。安甫正月贴米八升，二月五升。小庾正月五升，癸亥二月五升。二年，三月初四戌时，妻俞氏病故，享年七十一岁，癸丑二月初十巳时生。咸丰十年六月初五，贼掠谈商华家，八舍及妾投河，幸未死，余为救起。余避柴堆中，免遭其辱。同治二年三月，打太仓，官兵伤八百，假夷人伤二百。时势如此，焉得太平！三月十五，克复太仓。四月十三，克复昆山。癸亥九月初七，太太之棺蒙吴静斋之恩带回嘉定，烦吴峙伯安葬。前年余夫妇妾子四人过海来崇，舡费十二千亦代出，此恩德吾子孙断不可忘。二年十月十二日，克复苏州。前月，即九月，初四，克复嘉定。余自三年九月初十搬至席家栅秦寅生房两间，房金每月五百文，自出，航船稍有租钱，安甫稍为贴助。四年，邑尊汪福安请余教义学，修金三十千，节敬六千，馆设书院，学徒十八个，功课甚切。船租复原，又有馆金，可以度日矣。惟山东捻匪势盛，僧王阵亡，大为可虑。上年十一月十八日，又得一男，行九，名镜思，小名顺舍。四年乙丑三月，太仓航船复原两只，班钱亦原价，每日一百。旧季姓之船，被金岳串通吴二舍吃去，现在仅存生意，两只四班，每班十六日，租钱一千六百，稍佐度日之费。旧宅清河桥，竟成一块荒土。安甫买南门汪子安破房，六百六十千，修费六、七百千居住。余尚在秦房，房漏，夏间淫雨交作，困苦之甚，未知若何可过也。航船生意，只存三班，每日一百五十文一班。印大德之亲管去换船执照，竟费十三洋，若不换镇洋，差人锁船、锁人、押停。乱世诈人如此，可恶，可恶！八舍四岁逃难至谈宅，五岁至崇，六岁住沈家宅，七岁住廓家宅真，八岁九月回嘉，九岁在书院读书。乙丑十月二十八议白粮，安甫不在家，余与张云崖、秦鹤甫、杨月如、浦棣香等议二两九钱五分，小极矣。从来未有如是之小也。邑尊汪公之德，嘉民之幸也。上年议价三两五钱，今年竟少五钱五分，幸极之事，于今见之。五年丙寅正月十六日开馆，是日两儿种花，八舍故未到馆，未知吉凶若何也。种花之先生姓徐名少芹，是徐芹香之子。顺舍先出约五六十粒，是状元豆；八舍后出数千粒，性命几乎不保，至今已三月初五，尚未起身，未知若何可安好也。至四月方复元到馆读书，亦属幸事。端阳节，龙舟三只，甚属热闹，忘其为乱世矣。五月初八日后，淫雨交作，花田没坏，几同道光二十九年。今已十六矣，幸已天晴，未知能晴几日？不至荒年，方为幸事。小暑惊雷，黄梅少阳，至六月十二日大暑方晴，可以不荒年。幸甚，幸甚！六月酷热，连热二十余日不止。今已七月初二，立秋之后，仍未风凉。秦房处处残破，惟园小山堂邑尊汪福安居住。少园于七月初一日病故，年止四十余岁。观此，余之处境，已属妙境矣。同治五年丙寅，收成约六分。粮将起征，今九月十八日矣，尚未起征。学台姓鲍，于十六日夜到太仓，十七日到宮院。场期单已见，于十月二十三考。太、镇、嘉、宝童生进四十八名，于十一月十七送入学。丁卯二月十二亥时，又生一男，名祥舍。余命应有三子，今果然矣，命之不虚如此，但余必多活几年，方好过去。上年十一月初一，议白粮，议二两五钱半，小极矣。闻今年以后，京中颁价下来，以后不议，未知确否？讲圣渝，薪膳资每年十六两，县尊捐廉分送。期分三节，端阳、中秋、年夜，每节实得钱三千二百文，其领纸应领五两三钱三分正。同治六年六月十一日起，每日必讲，今已二十日矣，月月在县前讲。县尊谕，每月送薪膳资三千，未知可能到手否？七月初十，收到钱三千。以后停讲，初一、十五在西门外讲。长毛于十年庚申五月初五到嘉定。初六日，城外沿烧民房，烧后即去。六月初五又来嘉城，至十一年辛酉三月考童生以后即去。同治元年壬戌三月二十，嘉城又失守，四月初三又克复。二年癸亥，在崇。三年甲子九月，回嘉。同治六年丁卯，嘉、宝木棉全荒，西乡稻全熟，米价每升二十文。朔望讲生钱被帐房吃去，止得钱二千一百八十文。可叹，可叹！ 

　　右馥芬居日记，为子雨公所作，绝笔于同治六年丁卯，距公之卒盖一年耳。（卒同治七年戊辰八月。）公年七十，有六子，三濬思（日记中名温思。）堉思均早卒，镜思习酱园业，卒年未三十，无子。 

　　元增谨识。
