　　国闻备乘 清 胡思敬


　　自序

　　国朝自庄廷钅龙、吕留良、戴名世连兴大狱，文字之禁极严，内外士夫罔敢谈国故者。予来京师，七年之间，经甲午、戊戌、庚子三大变，私叹史官失职，起居注徒戴空名。历朝纂修实录，馆阁诸臣罕载笔能言之士，但据军机档册草率成书，凡一切内廷机密要闻，当时无人纪述，后世传闻异辞，家自为说，遂失是非褒贬之公。俯仰三百年庙堂擘画之勤、将相经营之苦，慨然于弓髯乔木之感，未尝不戚戚于怀也。

　　同时在京好谈掌故者有汪舍人穰卿、冒郎中鹤亭，询其著述，秘不肯示人。其出而问世者，多不脱小说余习，外此更无闻焉。甚矣，史才之不易也！

　　予趋职之暇，时有所纪，久之遂成卷帙，大约见而知之者十之七八。士非忧患不能著书，不经乱世亦不能尽人情之变。予忝负言责，绠短汲深，自愧无丝毫补济，安敢自托于古人忧患著书之旨？聊存此篇，备异时史官采择，庶为恶者知所戒而好善者交勉。人情变极思迁，亦转移风气之一道也。自辛亥三月，予携此稿辞职出都，不半载而武昌乱作，欲再行赓续，而东西窜走，交游断绝，四方音问不通，遂长为山中人矣。

　　宣统辛亥十月胡思敬自序○例言一、书中称太后、称上者，光绪朝所作；称孝钦、称德宗者，宣统时所作。

　　一、左氏叙列国大夫，或称名，或称字，或称官、称谥，前后错出，使人莫晓。明人以地称人，则尤不典。此书于本文则直书姓名，以符史法。于标目则书谥，无谥者书官，无官者书字，以激扬人品。

　　一、书非作于一时，有前日所纪如是而后日情形复变者，不再改削，用以存真，读者当分别观之。

　　一、一人数见，前后官职升转不同者，各从其时书，一人而再见者亦同。

　　一、光、宣之间，署名、官名及内外典制多随意变更，亦各从其时书。

　　一、古人讳尊、讳亲之说，亦为过小者言之，若大恶可讳，则桀，纣之残暴谁为播扬于后世乎？周公诛管、蔡，亲加刃于其躬尚无不可，更何论死后之褒讥。操史笔者，但不当掉弄楮墨，以快一己之私仇，他非所惧也。窃守此义，以待来者。

　　一、书中于清末新政言之最详，盖及身亲受其祸，艰险备尝，遂不觉大声疾呼而出，怒骂之态多，嬉笑之情少，识者鉴之。

　　卷一

　　◎同城督抚不和督、抚同城，权位不相下，各以意见缘隙成龃龉，虽君子不免。两广总督那彦成与巡抚百龄相攻讦，百龄寻以失察家丁议遣戍；继百龄者为孙玉庭，劾彦成滥赏盗魁，彦成亦被逮；及百龄再至两广，以玉庭葸懦复劾罢之，此君子攻君子也。吴文初至湖广，与巡抚崇纶不协，崇纶百计倾陷，以孤军无援死黄州，则小人攻君子矣。郭嵩焘权粤抚，不一年，见事权尽被总督侵夺，戚然不安，疏请罢抚院，不报。云贵总督魏光焘与法人议路矿，约已定矣，巡抚李经羲监临入闱，未知也，出则尽反前议。总督大恚，经羲力求去，朝廷恶其奏辞不逊，遂削职。张之洞在粤与倪文蔚争，在楚与谭继洵又争，但未露章相诋耳。戊戌诏罢南、湖北、广东三巡抚，旋复设如故，渝旨言“总督主兵事，巡抚主吏事，然总督位望较崇”。之洞任两广时，自言有节制巡抚之权，不能限其专治兵不问吏事也。至光绪三十年，复用前诏，罢三巡抚，留总督，事权始一。然总督名实不称，载之国史，徒滋后世之疑。云贵总督驻南，未尝问贵州事；两湖总督驻武昌，未尝问湖南事；推之两广、闽浙、陕甘，莫不皆然。江苏幅员不及四川四分之一，总督驻江宁，巡抚驻苏州，提督驻清江浦，兼兵部侍郎，专典制淮南，同于督、抚。江督名节制三省，其实号令不出一城，遑问皖、赣？宜将六总督各正其名，如直隶、四川，斯得之矣。

　　◎张果敏发迹固始张曜微时，依其姑夫蒯贺荪于固始令署，年未二十也。固始衙役以千数，最雄鸷有力者曰黄杰，党羽一呼毕集，历任县令皆阴与为缘，不敢相尔汝。河南巡抚廉得杰党奸状，密遣总兵某以五百人往，令絷以献。杰微闻其谋，未审，阴勒部众以待。总兵至，县令款以盛筵，左右前后皆杰耳目，县令不知也。酒数巡，总兵言曰：“闻贵治有黄老虎，其人安在，犹著役乎？”老虎，杰绰号也。令未及答，曜侍酒在旁，即趋前对曰：“此里中豪杰，好义，重然诺，缓急可倚，大人安从知之？”且语且旬，褒赞不容口。左右奔告杰，杰甚德令，以为事且解，部众俱散。翼日，曜率健儿数十，潜引总兵，掩其不备捕得之，遂伏法，一县皆服其勇。是时捻匪大乱，固始当兵冲。一夕，谍报寇至，县令已公出，城中惶扰。曜见事急，请典史出治团防。典史曰：“我狱吏耳，安敢主兵？”曜曰：“当为尔助。”曰：“无款奈何？”曜曰：“公姑出，徐设计，集之不难。”乃下令城中，贫者出力，富者出钱米，不愿相助者悉徙避城外。得千人，日夜训练，乘城以守。官军迫贼，战洪家埠，距城十里。曜登陴，见郭外烟尘蔽空，率三百人往觇，火其辎重。贼溃而走，追败之，斩馘以千计。官军即僧格林沁也，遣使问城中主兵者为谁？曜褐衣徒步诣营渴见，应答如流。僧王大奇之，令随营效力，屡建功。后统嵩武军，与宋庆俱称中州名将。

　　◎胡文忠权变《战国策》描画小人情状，后世虽极诡诈，莫能出其范围。君子恶其人，未尝不明其术，不幸当О：之交，事处至难，不得不假借用之，以济一时之变。如胡林翼之出谋用智，其心亦良苦矣。林翼初授鄂抚，驻师江南，官文以将军署总督，驻江北。两府将吏颇构异同，林翼大惧，即渡江谒见官文，结盟为兄弟，执礼甚恭，出其爱妾拜官文太夫人为义母，月进羡余多金充督署公费。官文大喜，一切军政吏事悉让林翼主持，不置可否，事乃克济。左宗棠为怨家所告陷狱，甚危。林翼辇三千金结交朝贵，得潘祖荫一疏，事遂解。多隆阿、鲍超两将勇鸷而骄，虽曾国藩不能驭，林翼阴以权术笼络之，时夸多以愧鲍，时誉鲍以激励多，如孺妇播弄口舌，阳怒阴讥，皆寓使用。其精诚贯金石，其妙算如鬼神，其心迹如青天白日，微论左、李望尘不及，即曾侯亦不能不却步矣。

　　◎文宗遗命得人文宗大渐，时尚驻跸热河，内外汹汹，讹言蜂起。显皇后进曰：“圣驾脱有不讳，枢府中畴则可倚？”帝引后手，书“文祥”二字示之。后又言：“大阿哥幼冲，当典学，安可无付托者？”帝闭目沉吟良久，徐惊寐曰：“得之矣。”急用倭仁。时倭仁被放新疆，为叶尔羌帮办大臣。帝崩，即日发急递召之回京，命授读东宫。文祥领军机，密加倚任。穆宗即位，尊后为慈安，号曰东太后；尊生母为慈禧，号曰西太后。慈安贤明，慈禧警敏饶机智，两宫同心一德。文祥又引用李棠而结欢恭亲王奕，故同治初年之政罔有缺失。慈安崩后数年始更变大臣，又二年始兴园工。西后忌慈安久矣，无疾暴崩，宜外言之啧啧也。

　　◎慈安防患之密慈安无子，一女嫁符珍，早寡。抚爱穆宗，一如己出。待慈禧甚谦让，不肯以嫡自居。初垂帘时，邀与同居养心殿，扃闭各宫门不启而告之曰：“吾两寡妇人抚一孤子，设不幸奸人乘机造作语言，居间播弄，则天下大事去矣。今寝处一所，朝夕相见，各坦怀相示，谗何由兴？”后穆宗大婚，乃各异宫而居，烛影斧声，遂成千古疑案。戊戌之变，亦因慈禧居颐和园，母子会见日稀，故康党以邪谋进。慈安远虑，真有不可及者。

　　◎君主专制之诬近世倡革命者，恒借君主专制一言为口实，其实诬也。总管太监李莲英有养子四人，曰福恒、福德、福立、福海，各捐郎中，分列户、兵、刑、工四部候补，亟请于孝钦谋实授。一日，刑部尚书葛宝华入见，孝钦以福海托之，宝华曰：“与以小乌布则可，补缺当遵部例，臣何敢专？”孝钦默然，不敢言破例也。鲁伯阳进四万金于珍妃，珍妃言于德宗，遂简放上海道。江督刘坤一知其事，伯阳莅任不一月，即劾罢之。是用人之权，君主不能专也。文宗北狩，行在提款过多，宝坚不奉诏。穆宗大婚，内务府告匮，假之部库，部臣力争，谓府、部界限甚清，不可牵混从事。孝钦初兴园工，游百川、屠仁守先后入谏，几罢者数矣。李鸿章等虽善迎合，不能不籍海军报效之名，掩饰国人耳目。是用财之权，君主亦不能专也。同、光以后政衰时犹如此，承平可知矣。

　　◎穆宗遗事穆宗春秋寝富，性豪爽，引内务府郎中贵宝为酒友，上书房翰林王庆祺导之冶游，微行无弗至，旋遘恶疾，讳云出痘，遂崩。李鸿藻傅帝十四年，临危入见，受遗诏辅立溥伦，寻窥太后意不然，乃立德宗。其母即太后女弟，以故得立。皇后闻德宗入继文宗，不为穆宗立后，泣涕坚卧不起，出怨言。太后召至宫，切齿大骂，批其颊者三。后父崇绮遣人以死讽之，遂不食，七日崩。

　　◎裕寿山诛李世忠李世忠既得罪，羁安庆，尚拥巨赀，私蓄健儿，横行多不法。候补知府吴廷选奉委解盗犯入城，解役饮于市，见少妇靓妆倚门而笑，疑为娼也而挑之。少妇者，某都司之妾。都司故世忠部曲，闻役人无礼，急持梃大呼而出，役恃众蜂拥入室，都司匿复壁以免。次日诉世忠，世忠曰：“鼠辈敢尔？必报之！”一呼而徒众毕集，走索廷选，适外出，其母年七十，出以好语慰之，世忠径批其颊。返遇廷选于途，从舆中曳出痛殴之，伤其左臂。廷选，湖南人也，是时左宗棠方督两江，湘人宦皖者气焰甚盛，闻有廷选事则皆不平，大会湖南馆，联名诉抚院。巡抚裕禄大惧，访诸藩司胡玉坦。玉坦与世忠有隙，劝令除之。初，世忠与陈国瑞私斗杀，曾国藩两惩之，奏请将世忠革职，交安徽巡抚严加管束，疏末有“如再怙恶，当即处以极刑”两语，至是裕禄援国藩旧案以请。诏诛世忠，余党悉赦勿问。世忠临刑，语其侪曰：“吾无大罪恶，唯枉杀何桂贞，宜有此报。”

　　◎李文忠滥用乡人李鸿章待皖人，乡谊最厚。晚年坐镇北洋，凡乡人有求无不应之。久之，闻风麇集，局所军营，安置殆遍，外省人几无容足之所。自谓率乡井子弟为国家捐躯杀贼保疆上，今幸遇太平，当令积钱财、长子孙，一切小过悉宽纵勿问。刘铭传与鸿章同县，因事至天津，观其所用人，大骇曰：“如某某者，识字无多，是尝负贩于乡，而亦委以道府要差，几何而不败耶？”因私戒所亲，谓北洋当有大乱，汝辈游橐稍充者，宜及早还家，毋令公私俱败。未几，中东事起，大东沟一战，海军尽毁，皖人治军务者，若丁汝昌、卫汝贵、龚照等俱误国获重咎。内外弹章蜂起，鸿章亦不自安，力求解任。知其事者，皆服铭传先见。

　　◎京曹印结承平时，京官最称清苦。翰林仰首望差，阅三年得一试差，可供十年之用；得一学差，俭约者终身用之不尽。部曹放差者甚寡，唯藉结费以自给，其实皆私利也。结费不知始自何时，究其端，大约因军兴以后，捐例开，仕途杂，入京引见者多假冒，吏部不能诘，乃令取具各同乡京官印结，始准注选或掣签分省补用。外吏既须京员出结，即不能不稍事应酬，此亦人情之常，不须绳以苛法。其后捐生益多，出结者益众，馈遗多寡无定数，则必有相争相轧之情。于是京曹出结，官始分省，各设印结局，派专员管理而均分其数，罔有议其非者。庚子以后，各省昭信股票悉准报捐，展转鬻贩，值遂大贱。由监生捐一主事，买票不过千余金，而结费有达二千者，过于捐数几倍。行之既久，相习以为固然。

　　◎张天师受骗皇太后七旬万寿，新袭天师张元旭，有人诱之入京祝嘏，费二千金可得二品顶戴，如数予之。天师至京，投文礼部，请随班祝嘏。礼部据旧案，驳斥不许。同乡有好事者，谓礼臣所援不知何案，欲怂恿天师具呈再请。予检乾隆七年九月《东华录》所载梅谷成一奏示之，众喙乃息（按鸿胪寺卿梅谷成奏云：“正一真人张遇隆恭祝万寿。据礼部文称，随班行礼应列左都御史下、侍郎前。臣思真人乃道家之流，祈禳驱邪时有小验，仍而不革可也，假以礼貌可也，乃竟入朝班，俨然与七卿并列，殊于观瞻有碍。应请敕部定议，不必另入班行。”旨下部议，寻议：“嗣后真人承袭谢恩，臣部带领引见，并遵三年来朝之例，准其入觐，照例筵宴，宴毕还山。倘在京适值百官朝贺之期，免其列班行礼。”从之）。

　　◎陈尚书罪不掩功庚申之役，文宗北狩，已得疾，内外惶悚。英人欲拥立恭亲王奕，如契丹待石晋故事，恐廷臣异议，未敢轻发。和约成，大宴夷酋于礼部，英法皆以兵往，议尊恭王绝席，令王公以下皆跪迎，以觇人情向背。大学士周祖培股栗不能言，孚恩拂衣起曰：“王、大臣事同一体，今日玉帛之会，观礼近万人，先朝典制具在，不可紊也！”夷酋知众论不予，遂戢邪谋。是役微孚恩持正，祸几不测。世以其阿附肃逆，咸加丑诋，并其大节而亦没之，殊可痛惜！孚恩后窜新疆，全家死回难，只一孙逃归，寄食济南，不知所终。

　　◎改题为奏内外言事，有题有奏。例行常事曰“题本”，露而不封，先交内阁，由内阁拟旨（从前外省折奏皆经过通政使司，谓之“通本”，后裁通政使，乃并入内阁），再交奏事处进呈，所谓“票签”是也。其非例行常事，或条陈时政，或匡谏阙失，或弹劾官员，用白简加小封，盛以黄匣，径交奏事处进呈，曰“封奏”。皇上黎明起，内奏事处总管太监以题奏上，阅毕，乃召见臣工。凡召见，只一人跪伏殿前，虽内侍不得窃听一语。奏对称旨，或移时乃出。引见则由各署堂官具绿头签，引至丹墀，分班跪诵履历，随退。枢臣俟其事毕，同班进见，禀受机宜，领本日章奏排单，退而拟旨。应颁示天下者曰“明发上谕”，密交各督抚者曰“军机寄字”，封交各部院者曰“军机交片”，悉以本日题本奏章移付内阁部员亲诣抄写，今通谓之“阁抄”。庚子以后，或以题本展转稽时日，乃改“题”为“奏”，自是阁臣旷无一事，万机勤劳，例折不能遍阅，枢府亦以具文视之，舛错无暇细勘，内批时有误者。余在吏部见部折往往有双请或条陈政见者，皆署曰“依议”，盖皆未尝寓目也。

　　◎兄弟不睦恭亲王奕与醇亲王奕讠为异母兄弟，恭王在文宗时已出参枢政。穆宗中兴，两宫并出垂帘，封为议政王，内外多赖其调护，天下称为贤王。醇王虽嫉之，莫能挤也。及德宗立，醇王之势渐张，趋附者益众，日伺恭王之短而攻之，遂有甲申□月□日之谕。恭王虽罢，醇王以太上之尊不便径入枢府，乃援孙毓汶为军机大臣。毓汶人甚狡诈，曾充醇邸蒙师，既得志，倚势骄横，每入对，班在后而发言最先。孝钦尝目送之，见毓汶如见醇王也。醇党多小人，稍通贿赂，自是政事日脞，恭王不敢与较。甲午和戎之役，皆毓汶等从中主持，而国势弱矣。

　　◎母子夫妇不和德宗既由藩邸入承大统，孝钦偏厚母家，援立其兄桂祥女为后，后长德宗二岁，貌不甚扬。长善二女同时入宫为贵妃，长曰珍妃，工翰墨，善棋，德宗尤宠爱之，与皇后不甚亲睦。二妃屡受孝钦鞭责，诉之上，上勿敢言，由是母子夫妇之间微有隙。戊戌康党构逆，论者不直德宗。庚子载漪信用拳匪，谋内禅，论者又不直孝钦。孝钦西巡还，亦自悔之，年且耄矣，屡更忧患，后事遥遥不可知，因推权政府不肯任劳怨。荣禄虽专，犹稍知大体。奕继之，侈而贪，群小辏进，久而左右前后之人皆其私党，孝钦亦无如何也。自光绪元年至十八年为兄弟不和时代，自十八年至三十四年为母子夫妇不和时代，终帝之身，两事相为首尾凡三十四年。自古国家之败多起于伦理，家齐而后国治，不诚信战？

　　◎屠仁守罢职孝感屠仁守在台谏颇负直声，同时大僚若大学士恩承、李鸿章、刑部侍郎薛允升、湖广总督卞宝第、两广总督张树声、广西巡抚徐延旭皆被纠弹。其后，光绪十四年谏修颐和园一疏，引宣宗圣谕五百余言，太后览奏，怒责枢臣曰：“祖宗家法如是，何不早告我知之？”孙毓汶进曰：“小臣冒昧何责焉？”寝其奏不下。越一年，太后归政，仁守复疏言：“时事方殷，太后不宜委卸，当仿高宗内禅故事，一切内外封奏仍进呈慈览，徐议施行。”太后遂下诏罪状仁守，谓：“垂帘听政本属万不得已，深宫鉴前代流弊，特饬及时归政，上符列圣成宪，下杜后世口实，主持坚定，用意甚深，早经宣示中外。令出未几，旋即反汗，天下后世将视予为何如人那？”掷还原疏，即令解职，候部议。吏部议以补官日革职留任。太后大怒，尽罢吏部六堂官及考功掌印郎中，中旨径革仁守职，永不叙用。当时士论颇疑仁守以揣摩得罪，实则园工一疏进言太直，早伏祸机也。

　　◎江西京官风气江西人向无党援，道、咸之交，陈孚恩、万青藜、胡家玉同时在高位，皆被人挤陷，一仆不再振。青藜既长六卿，与户部尚书董恂皆有协揆之望，李鸿藻后起而秉枢政，忌两人资望在先，嗾清流党攻之，遂沉滞，累年不迁。家玉奉使按事湖南，过武昌，官文以公款三千金为赆，曾国荃后为巡抚，与官文不协，暴其事，家玉遂出军机。江西钱粮多浮冒，巡抚刘坤一尤苛，家玉出死力纠弹，坤一与争不胜，遂摭其请托私函入告。朝廷两罪之，实阴庇坤一，降坤一三级留任，家玉由左都御史降通政司参议，旋即退休。以家玉之刚直使气而败，以青藜之自守而亦不振，孚恩浮沉于两党之间，宜其更负时谤矣。自家玉罢后垂三十年，江西无三品京官（詹事朱琛祖籍贵溪，亦休致不用）。

　　◎简放道府成例朝廷重道府，不欲以铨选常例限之，简放时枢臣分三单请旨：京察一等记名用道府者为一单，候补道府得保荐交军机存记者为一单，部曹科道俸满截取以道府用者为一单。三单虽并进，用京察人员十常八九，保荐存记多至数百人，与政府私有援系亦间放一二，截取简用者绝少（存记可归补，截取可归选，故不能与京察并）。唯御史戆直好言事者，枢府畏其锋芒，往往藉升迁为放黜，如余诚格、王乃徵、秦树声、姚舒密皆是也（树声由郎中考御史记名，尚未传补，召见时面参权要，故不待传补，先去之）。近岁督、抚不守旧制，每道府缺出，随折保荐一员，旨不下即除授之，朝士相顾错愕，莫知何许人。一省肇端，各督、抚援例而至，此朝廷失权之渐，考世变者不可不知。其不由军机进单，亦无疆臣保荐，中旨径任用者，近数十年中唯见编修张履春一人。履春，南丰人，因翰林院值班得召见，奏陈江西事甚详。已而武昌遗缺出，枢臣上请，太后曰：“张某朴实可用。”遂授之。是时，履春散馆甫二年，资俸最浅，不虞遽以口舌得官。报者至门，拒不纳曰：“此苏拉诈索，安有无因而外放者。”后谒军机，始询知其由。阅二月，侍读翁斌孙以京察一等放大同府，斌孙常熟世家，开坊十余年，放逐边远，念及履春，沮丧不宁者累日。

　　◎何小宋贻误军事马江之败，张佩纶为众恶所归，鲜有议及何者。法师扰闽时，任闽浙总督，佩纶衔命至，兵事悉以诿之，安坐不出一策，但日叩鬼神问吉凶。敌人与地方交涉，只知有督、抚，漫不省钦使为何人。事既决裂，法提督贻书督署，约日决战攻炮台。不晓西文，压置勿启者二日。洋务局提调某闻有夷书，寂不见督辕动静，因衙参请白事，索其书观之，则哀的美敦书也。期已迫矣，彼此瞠目相视，议驰告钦使。钦使行辕距省城六十里，得警报大惧，从幕客谋，遣翻译官入法军请缓期。法军不纳，已起碇鸣炮，鼓轮前进，我师措手不及，遂大溃。

　　◎袁岑气焰戊戌政变，袁世凯首发逆谋；庚子避兵西巡，岑春煊沿途拥卫入关，由是皆有宠于太后。余观二人举动，亦各具恣睢叱咤之才，非尽恃宠也。张翼以小吏给事醇邸，不数年，官至侍郎，大用。世凯参其私鬻开平矿产解职，涉讼英廷二年，怏怏归，遂一蹶不起，溥善以吏部侍郎兼左翼总兵，本近支宗亲，兄弟子侄布朝列，奸人盗卖陵地，用左翼印押契，世凯复劾罢之，其锋芒亦可畏矣。春煊气力更出其上，粤绅有周荣曜者，初由关吏起家，积赀数百万。春煊瞰其富，折简招至署中责报效，荣曜不应，私辇金入都，求通奕之门，遂简四品京卿，出使比利时。春煊怒曰：“奴子乃狡狯如是。”即日参其私蚀关税，请削职监追，荣曜奔香港，尽籍其产入官，奕熟视，莫敢出一辞救也。既而铁路议起，春煊主派捐，粤人不允，请招股。春煊曰：“是把持也！”捕倡议道员黎国廉，下之狱，全粤绅民皆愤，推前闽浙总督许应癸为首，联名上诉。诏周馥按问，亦莫能直也。春煊每至一省，必大肆纠弹，上下皆股栗失色。

　　◎媚袁袁世凯初以同知分发直隶，周馥方为藩司，言之李鸿章，知其为袁甲三侄也，始稍稍属以事。及世凯骤贵，交通政府，专北洋兵柄，馥反屈意事之。闻其抚山东时，或持北洋一书来谒，即日接见委要差。其人盖浮荡不羁末僚也，藩司以告，馥曰：“吾亦知其不可，慰帅欲之，奈何？”江西教案起，外务部曰：“北洋熟外交，得其人以往，必济。”于是世凯派津海关道梁敦彦往，卒不得要领而还。直隶创公债票，遍张告谕，无应者。日人贪其息，阴出金购之。及粤督请借洋款办新政，户部驳之曰：“洋款流弊多，利权外溢。北洋公债善，可仿行之。”公债之即洋款，部臣非不知之，盖借是以媚袁也。学堂、警察、新军皆萌芽天津，各省督、抚承望风旨，派员北上考察，皆采用其章程，如山东、河南、闽浙诸省，见之奏报，可考而知也。

　　◎岑云阶粗莽岑春煊性极粗莽，戊戌服阕入京，结交康党，入保国会，慷慨上书，急欲一试，遂由候补京卿外简广东布政使。莅任不数月，即与总督谭钟麟腾章相诋。太后恶之，荣禄为缓颊，乃调甘肃。甘肃库款多亏空，历任总督以空文盘查，相缘为故事，阅四五十年矣。总督陶模恐春煊揭破，追论前官徇隐，且兴大狱，甫至即具疏保荐，冀结其欢心，春煊益骄。庚子，拳匪乱京畿，自请统兵入卫，不候模命即率六营出关，绕漠行千余里至京。入见太后，自陈：“臣军临时召募，但任防守，不敢当前敌。”有诏令驻张家口防俄。未行而京城陷，仓卒走昌平。越日，御驾过南口，侍从皆散，春煊追及居庸关，有马队二千，两宫大喜，赖以护卫。遂随之入晋、入秦，擢陕西巡抚，宠任甚至。上方供用，日限三百金，内外整饬有法。凡所规画，多采用幕客张鸣岐之谋。后调抚山西，移督四川、广东，皆挈以俱行。至桂林，为捐双月道员，上疏论荐甚力。旋放太平思顺道，遂擢广西藩司，升巡抚，年甫三十，封圻中所仅见也。丙午秋，春煊由两广调云贵，怏怏留上海半年，坚不赴任，奏参丁振铎疲玩启戎心，疆事不可收拾。朝廷不得已，令锡良让四川予之。疆臣以去就要君，始自春煊，三百余年所未有。履霜之渐，识微者其知惧矣！

　　◎盛杏荪办洋务盛宣怀办洋务三十余年，电报、轮船、矿利、银行皆归掌握，揽东南利权，奔走效用者遍天下，官至尚书，资产过千万，亦可谓长袖善舞矣。其始起，推挽由李鸿章。鸿章内召，王文韶继为北洋大臣，倚之如左右手。北洋京畿左辅，为洋务总汇之地，湖广总督张之洞忌之。是时芦汉铁路议成，南端由之洞主政，北端由文韶。文韶欲保用宣怀，恐之洞不从，遣宣怀私诣武昌，探其意旨。之洞办武昌铁政亏空过百万，方窘迫，莫知为计。宣怀至，许为接办，任弥补。之洞大喜，遂与文韶合疏保荐宣怀为督办芦汉铁路大臣。后鸿章薨，文韶再罢，宣怀之势遂孤。袁世凯继为北洋大臣，先夺电报局以授吴重熹，继又夺铁路局以授唐绍仪，又严诘招商局报销。宣怀不得已，乃尽卸各差，脱身回里。癸卯，服阕还朝，遍交朝贵，皆不得其欢心，卧病僧舍，几不起。后数年，度支部办预算表，梁士诒与唐绍仪把持邮政，皆粤党也。泽公谋欲去之，莫能窥其底蕴，宣怀乘机进贿，遂起用为邮传部尚书。

　　◎兵权不轻假汉人朝廷兵柄不轻假汉人，入关之初，下山东，下河南，下陕西、四川、南，削平东南僭逆，皆用诸王贝勒。其时殷顽未靖，主少国疑，盖有不得不然之势。三藩变起，蹂躏半天下，圣祖神武，九载而后定。自是四方有事，辄简一亲贵大臣为大将军，或曰“经略”，副以一人曰“参赞”。康熙征噶尔丹，福全、祥宁为大将军，允礻是副之。再征策妄，允礻是为大将军。雍正征策零，傅尔丹为大将军。乾隆征达瓦齐，班第为定北将军，成兖杂布等为参赞；永常为定西将军，鄂容安等为参赞。再征霍集占，兆惠为将军。征廓尔喀、征台湾，皆福康安为大将军，海兰察为参赞。征缅甸，明瑞为将军，明瑞死，傅恒为经略，阿桂为副将军。两征金川，初命讷亲傅恒为经略，再命温福为定边将军，阿桂副之。嘉庆征三省邪匪，额勒登保为经略，德棱泰为参赞。唯世宗简年羹尧为抚远大将军、岳钟琪为参赞，以征青海。两用张广泗为宁远将军，接征准部，戡苗疆。钟琪遭蜚语，几不测；年、张贪功不悟，卒以诛死。粤匪之乱，始用赛尚阿不济，继用向荣、和春亦无功，乃重任曾国藩，统制四省。祁｛穴隽｝藻在军机，疑其兵权太重，请文宗裁抑，不许。江宁破，国藩贻弟国荃书，甚危惧，不敢居功，让官文领衔入奏。胡林翼亦曲意交欢官文。咸、同以后，局势稍稍变矣。用李鸿章平捻，用左宗棠平回，法越之役用彭玉麟督师，辽东之战用刘坤一节制关外诸将，近复参用汉员为将军、都统。北洋五大军既溃，袁世凯改变军制，大开幕府，筹饷征兵，欲联合南北为一，无敢议其专者。

　　◎部务部务之不振也，曹郎积资十余年，甫谙部章，京察保一等，即简放道府以去。侍郎多起家翰林，初膺部务，临事漫不訾省，司员拟稿进，涉笔占位署名，时人谓之“画黑稿”。尚书稍谙练，或一人兼数差，年又耄老，且视六部繁简次序，以调任为升迁（旧例由工调兵、刑，转礼，转户，至吏部，则侍郎可升总宪，尚书可升协办），势不得不委权司曹。司曹好逸恶劳，委之胥吏，遂子孙窟穴其中，倒持之渐，有自来矣。唯刑部法律精，例案山积，举笔一误，关系人生死。历朝重狱恤刑，必简一曾任刑曹、熟秋审者为尚、侍。薛允升薨，江苏巡抚赵舒翘内用为尚书。舒翘诛，直隶臬司沈家本内用为侍郎，皆刑部秋审处旧僚也。薛、赵、沈之治刑部也，薛主严，赵、沈主宽；徐桐，鹿传霖之治吏部也，桐主严，传霖主宽，宽严不得其中，各有流弊。求如阎敬铭之理财，近世盖罕见矣。敬铭为户部尚书时，每晨起入署，日晡而散，司员上堂取诺，穷诘再三，必尽其底蕴乃已。随身自备一册，视文牍要语伏案手自抄之。腹饥，市烧饼二枚，且啖且抄。勤劬耐劳苦，虽乡村老学究不逮。今阅数十年，部中尚守其成法，综核之精，自王庆云外鲜有及者。

　　◎太后七旬万寿京朝官出典乡试，命下数日，即驰驿出都。云、贵最边远，简放最先。癸卯五月，同日简李哲明为贵州正考官，刘彭年副之；张星吉为南正考官，吴庆坻副之。联撮四人之名，文为“明年吉庆”，盖枢臣以次年为太后七旬圣寿，藉是以献媚也。抡才大典，三年一举行，而游戏若是，可谓国无人矣。太后两次庆典皆遇兵祸，甲午高丽事起，既举而复罢；甲辰日俄构难，辽河以东画为战场，深宫轸念时艰，先有旨不受徽号，并禁绝诸臣贡献。礼亲王世铎固请，不允。庆亲王奕因倡率京外官报效二成俸廉，电音络绎，遍告各行省，张之洞、袁世凯以下无不附和。陕西巡抚升允独奏劾之，折留中未发（疏云：“夫臣下之于尊亲，祈报原无纪极。皇太后忧勤宵旰，恩德滂洋，虽天产地华悉备悉供，未足以言封祝。似此周旬一举之例典，何足答数十年天地之施；十五二五之俸廉，何足为亿万人涓埃之报。若奕之倡率，袁世凯、张之洞之附从，在世铎未经奏请以前，则际此昌期而思为坠露轻尘之效，犹可言也。乃既奉明诏，仍复为此报效之说，以图尝试，是直以从前之谕旨为具文，而并使天下臣民疑朝廷以文不以实，则奕等之罪大矣。”）

　　◎李文忠办洋务成效中兴以后，洋务大兴。李鸿章经营北洋，较丁日昌、张之洞诸人略有实际。始时用夷将戈登规复苏、常，惊叹西洋火器之妙，乃节军需糜费，设金陵、上海二机器局，命沈葆靖主之。及移督直隶，复奏荐葆靖仿办于天津。同治十一年，委朱其昂办招商局，领各省官帑百九十万金，集商股七十三万金，置轮船十二，辟口岸二十七。又收并旗昌公司，增十八艘。英商极力倾挤，中外惑浮言，两被御史弹奏，卒不能败。光绪五年，用唐廷枢办开平煤矿。十二年，用李金镛办漠河金矿。煤矿招商股八十万金，筑路开河，规模缔造甚巨。金矿招商股二十万金，金镛亲裹粮勘道，入山露宿四十余日，经行千九百里，皆旷无人烟，旋招集流民数千，设局通商贩，遂成聚落，岁采生金以两计近二万。后拳匪变起，开平质于英，漠河陷于俄，天津机器局毁于联军，鸿章临死犹引以为恨。

　　◎道员诡遇江西巡抚胡延干以教案罢职。吴重熹代之；臬司余肇康同案降二级调用，秦炳直代之，皆迁延未赴任。于是以藩司周浩护巡抚，粮道署藩司，盐道署臬司，同时南昌府新建、南昌两县皆系署理，会垣之内无一实任正印官，报纸喧腾，传为怪事。故事，督、抚出缺，循资用藩司护理，藩、臬以下以次递推，各行省皆然。丁未五月，锡良由蜀迁滇，超四阶用建昌道赵尔丰护总督，两司侧目而视，既事权所属，不得不隐忍事之。至摄理司篆，但凭督、抚取舍，以一疏入告，无有议其专者。毛庆蕃以通永道署直隶藩司，吴煦以惠潮嘉道署广东藩司，此犹实缺也。赖鹤年署四川藩司，张鹤龄署湖南藩司，则皆试用道员，纳赀捧檄初至，较毛、吴为尤捷矣。是时事例大减，由俊秀径捐道员只二千余金，中外显宦大半因之以起。段芝贵由试用道得巡抚，赵秉钧由试用道得侍郎，刘式训、胡惟德、黄诰由试用道得出使大臣，卢靖、方旭由试用道得提学使，刘世珩、施肇基由试用道得参议，陈昭常、姚锡光由试用道得左右丞，张德彝由试用道得都统，吴煦由试用道得提法使，朱启钤、荣勋由试用道得厅丞，刘永庆、李准由试用道得提督，黄忠洁、徐绍桢由试用道得总兵。

　　◎盛祭酒盛昱在宗室中颇负才名，诗文皆有雅趣，谈国朝掌故历历如数家珍，收蓄金石图籍多至数十万金。好延揽四方名士，每晨起，未及栉漱，宾客已咽集其门。光绪初年为讲官，锐意言事，东太后甚器重之。既迁祭酒，尽收太学陋规，刻石经，南学人才一时称为极盛。终以言事太直，尝谏修颐和园，甲申遍参枢府，为时所忌，沉滞不调者累年。戊子典试山东回，即谢病不出，张之洞移书劝之，昱答书谓“欲万里荷戈，自乘一障，身膏原野”，词甚凄楚。己亥闻溥俊立，病中强起，呼家人曰：“吾病不可为，国亦不可为矣！”遂卒。卒后一年而庚子乱作，夷兵入其室，见图书狼藉满地，一老妪守之，喟然曰：“此读书人家也。”掩门叹息而去。

　　◎朱陈学派近日粤中学派多宗朱次琦、陈澧。张之洞督两广时，特疏奏荐，皆赏给四品卿衔。次琦字子襄，阳江人，其学笃守程朱，力求实践，学者尊为九江先生。晚年尽焚其著述，惟《是汝师斋诗》一卷未归烬灭。门人最著者曰顺德简朝亮，隐居阳江，屡征不起。康有为尝问字朱门，初出，上当道书自渭“侍九江之经席”，朝亮痛诋之，称为游僧托钵。澧汉宋兼通，无门户异同之见，其学流衍最广，番禺林国赓，林国赞、赵子韶、石德芬，长沙胡锡燕皆其入室弟子，今达而在位者有梁鼎芬、文廷式、于式枚。廷式末路披猖，大为师门之玷。鼎芬再传而得，曾习经，工诗词，明习户曹掌故，今为度支部参议，可谓青出于蓝矣。

　　◎满洲世阀予戊戌入都时，满洲世阀最盛者推裕、溥二家。越二年，拳匪乱起，直隶总督裕禄走死杨村，裕长亦罢官家居。初太后拷问珍妃，于密室中搜得一簿，内书某月日收河南巡抚裕长馈金若干，太后怒曰：“裕氏父子兄弟，余初以心膂寄之，今顾阉然媚事宫妾，可丑也！”遂斥去不用。裕德好洁，多忌讳，以父名崇纶，癸卯主礼闱，凡举子试卷有犯其家讳者皆黜之，时论大怪。后正揆席，不一年薨于位，家门稍稍零落矣。溥良、溥善、溥兴兄弟三人同时登九列，溥善以吏部侍郎兼左翼监督，因奸人盗卖陵地，牵连罢职。溥兴遇甲午厘定官制，由刑部尚书改都统，郁郁不得志，卒。今唯溥良尚存，官礼部尚书，亦无宠。近世汉员中，兄弟秉节钺者有合肥李氏、湘乡曾氏、西林岑氏、东海赵氏，同时跻卿贰者绝少。南皮二张相继参枢政，同族行辈相近，非亲属也。

　　◎京官变局资格破而词林衰，吾于丙午裁卿贰见之；保荐开而世族盛，吾于丁未设丞参见之。当丙午厘定官制诏下，汉大臣同时失职者十一人，工部尚书陆润庠、兵部尚书吕海寰，吏部左侍郎李殿林、右侍郎张英麟、户部右侍郎柯逢时、礼部左侍郎李绂藻、兵部左侍郎秦绶章、工部右侍郎刘永亨、都察院左副都御史陈兆文、大理寺卿管廷鹗，皆翰林也。唯葛宝华以部曹进。盖自詹事府、国子监次第裁撤，废科举，罢督学典试使差，各部设丞，参，九卿多用异途，编检别为风气，清望顿减，极盛而衰，亦其变也。丞、参不分满汉，满员同时用十一人，皆借门望以起，民政部左参议裕厚为学部尚书荣庆胞叔，礼部左丞英绵为大学士麟书子，右参议良揆为大学士荣禄子，商部左丞耆龄为江宁将军诚勋子，邮传部左参议那晋为大学士那桐弟，吏部右丞宝铭为署度支部侍郎宝熙弟，右参议毓善为大学士福润子，陆军部右参议庆蕃为礼部尚书贵恒子。其初俱由各部堂官指名请简，嗣经廷臣弹奏，乃先保荐后请旨，列名在前者恒得之，其弊视魏晋九品中正殆有甚焉。

　　◎黄氏二女贾人黄开先与予同弄而居，二女皆有殊色，长曰采苹，年十七；次曰采菽，年十五矣，皆未许婚。庚子，夷兵据城，白昼闯入民家，淫掠无人理。采苹日夜啼泣，夜半闻马蹄声，梦中惊悸堕地，呼采菽曰：“妹起，妹起，顷梦缠头鬼子牵犬入吾家，堂上灯烛尽灭，我二人宜早为之所。”采菽曰：“诺，”因取冷水和铅粉盈瓯，两人分服之，不死，白是遂绝饮食，宛转床褥间，气恹恹，饥瘦无人色。其父怜之，予以带，两女携手阖户自经。时七月盛暑，陈尸十余日不坏，因就寝室掘浅土瘗之。乱既定，大学士昆冈为留守大臣，下令采访忠烈，汇案请旌，先后呈报六、七百人，凡病死适丁其时者皆与。黄贾谨愿无能，不闻有此令，亦不知何者为恤典。事后，予自昌平归，询知其由，欲代为呈报，已违限撤局。嗣闻袁世凯子克□居母丧遘疾不起，河南巡抚为请旌于朝，诏宣付史馆，入《孝子传》；岑春煊子德因、胡子肇兰死状与克□相似，有司亦援案请旌，得俞旨。忠孝节烈之名辄以权势得之，因是追念黄氏二女，益［B242］然伤心而叹后世史笔之多秽也。

　　◎赵御史参庆邸袁世凯有妾与其仆通，事觉自杀，仆窃藏而逃，久之不获。巡捕段芝贵为悬赏，募得之以献。世凯大喜，赞其才，令捐道员，密疏保荐甚力。丙午冬，贝子载振持节渡辽，过天津，留宴十日，悦歌妓杨翠喜，欲纳之，未有因也。次年奕七十生辰，芝贵进十万金为寿，并出重金购翠喜，媵以珠貂，献媚于载振。是时东三省初建行省，当设三节帅，遂授芝贵为黑龙江巡抚。旨下，京员相聚偶语，皆不知芝贵为何许人也。翠喜在教坊有盛名，一旦为豪有力者夺去，凡与交好者根究，具得其实。芝贵又展转从人假贷，故其事浸浸播扬。御史赵启霖风闻入告，诏罢芝贵，命大学士孙家鼐查办。家鼐昏髦畏事，不敢开罪政府，复奏尽为伸雪，启霖遂以诬蔑亲贵夺职。陆宝忠、赵炳麟、江春霖连章争辩，不获伸。士大夫慕其直声，争置酒作为诗歌以宠其行。奕父子虽悍，固无如舆论何也。

　　◎名流误国甲午之战由翁同一人主之。同苏旧傅德宗，德宗亲政后，以军机大臣兼毓庆宫行走，尝蒙独对，不同值诸大臣不尽闻其谋。通州张謇、瑞安黄绍箕、萍乡文廷式等皆名士，梯缘出其门下，日夜磨砺以须，思以功名自见。及东事发，咸起言兵。是时鸿章为北洋大臣，海陆兵权尽在其手，自以海军弱、器械单，不敢开边衅，孝钦以旧勋倚之。謇等仅恃同之力，不能敌也。于是廷式等结志锐密通宫闱，使珍妃进言于上，且献夺嫡之谋。妃日夜怂恿，上为所动，兵祸遂开。既而屡战不胜，敌逼榆关，孝钦大恐，召同切责，令即日驰赴天津诣鸿章问策。同见鸿章，即询北洋兵舰。鸿章怒目相视，半晌无一语，徐掉头曰：“师傅总理度支，平时请款辄驳诘，临事而问兵舰，兵舰果可恃乎？”同曰：“计臣以撙节为尽职，事诚急，何不复请？”鸿章曰：“政府疑我跋扈，台谏参我贪婪，我再哓哓不已，今日尚有李鸿章乎？”同语塞，归乃不敢言战。后卒派鸿章东渡，以二百兆议和。自是党祸渐兴，杖珍妃、谪志锐、罢长麟，汪鸣銮、同亦得罪去，謇及廷式皆弃官而逃，不敢混迹辇下。德宗势日孤而气日激，康、梁乘之，而戊戌之难作矣。

　　◎英侍郎相术兵部侍郎英年善堪舆术，一日扈驾游醇园，令相视园地吉凶，英年骇曰：“是气尚旺，再世为帝者，当仍在王家。”时光绪己亥九月，已立溥俊为皇子矣。孝钦曰：“天下已有所归，得毋言之妄乎？诚如卿说，当用何法破之？”英年顾视墓旁有老楸一株，夭矫盘拿且百年物，因指树奏曰：“伐此则气泄，是或可破也。”孝钦还宫，即遣使伐树。树坚如铁，斧锯交施，终日不能入寸，而血从树中迸出。次早趋视，断痕复合如故，监工者惧而请止。孝钦大怒，自诣园，督数十工人，尽一日之力仆之，中毙一巨蛇，小蛇蠕蠕盘伏无数，急聚薪焚之，臭达数里，后德宗薨，今上仍由醇邸入承大统，英年之言果验。

　　◎梁启超乙未会试被黜科场会试四总裁，按中额多寡平均其数，各定取舍，畸零则定为公额，数百年相沿，遂成故事。乙未会试，徐桐为正总裁，启秀、李文田、唐景崇副之。文田讲西北舆地学，刺取自注《西游记》中语发策，举场莫知所自出，唯梁启超条对甚详。文田得启超卷，不知谁何，欲拔之而额已满，乃邀景崇共诣桐，求以公额处之。桐阅经艺，谨守御纂，凡牵引古义者皆摈黜不录。启超二场书经艺发明孔注多异说，桐恶之，遂靳公额不予，文田不敢争。景崇因自请撤去一卷，以启超补之，议已成矣。五鼓漏尽，桐致书景崇，言：“顷所见粤东卷文字甚背绳尺，必非佳士，不可取。且文田袒庇同乡，不避嫌。”词甚厉。景崇以书示文田，文田默然。遂取启超卷，批其尾云：“还君明珠双泪垂，恨不相逢未嫁时。”启超后创设《时务报》，乃痛诋科举。是科康有为卷亦文田所拔，廷试后不得馆选，渐萌异志。

　　◎调任州县官纷纷调易，由于缺有肥瘠，藩、臬以上则不尽然。陕西巡抚升允以直言忤奕，左迁察哈尔都统，未行而荣庆入军机，升允之姻娅也，极力营护，遂改督闽浙。升允北人，不愿南迁，又调陕甘。半月之间凡三易其任，盖以政府之爱憎为转移也。王乃徵初任湖北藩司，与总督瑞不协；宣统二年冬调河南，又与巡抚宝不协；三年夏调贵州，半年之间凡三易其任，则以督抚之爱憎为转移矣。李鸿章督直隶，张之洞督湖广，前后累七八年，虽有爱憎而朝廷不敢轻动，此非余人所及也。

　　◎陈璧袁世凯之去台谏弹章，虽孝钦暮年奕专政未有不交查者，但查办大臣必先探询政府意旨，然后复禀。凡政府不愿去之人，虽空台以争，无效也。光绪三十二年谢远涵劾罢陈璧，三十三年陈田、赵炳麟劾罢袁世凯，不知者以为言官之力，实则非也。伦贝子督办陵工，以争利故，与璧不协，授意远涵，使捃摭他事以闻。璧仓卒周旋不及，遂败。隆裕奉德宗遗诏，命诛世凯，监国与张之洞力解之，迟迟未决，炳麟侦得其情，乃邀田各具一疏参之，而世凯款段出都门矣。

　　◎会匪政刑失，寇盗滋张，自咸、同迄今，名目不可指数。发匪既踞江南，同时揭竿而起者，中原腹地悉受捻匪蹂躏，竭天下全力，用重兵讨之，幸乃破灭。大乱平，根株未尽，余蘖旋扑旋起，据数年来耳目亲闻见者著之，亦可为酣嬉者戒矣。胡匪起奉天，蹂及蒙盟，驰马结械，一日踔数百里，日、俄俱有戒心。刀匪劫掠山东，一语不相合，拔靴刀生啖人肉，兖、曹一带哭声殷天，惨杀无人理。拳匪练习拳勇，自言有神术，徒手不畏枪炮，庚子乱京畿，致乘舆西狩，死一亲王（载勋）、三总督（李秉衡、裕禄、廷雍署直督）、一巡抚（毓贤）、两将军（寿山、延茂）、一大学士（徐桐）、六尚书（刚毅、赵舒翘、崇绮、启秀、立山、徐用仪），卿贰以下亡算。票匪倡自海外，康有为主之，私鬻票布曰“富有贵”，为隐寓康逆之名，悍然有割据东南之志，张之洞执唐才常诛之，乱乃定。枭匪运两淮私盐，率其丑类分道并驰，红帮西溯江，青帮南入湖，船炮器械皆坚利。匪窟穴南山，与白莲教相勾结。棚匪结伙入山谋食，支帐露宿，初无异谋，人既庞杂，奸民诱煽其间，遂相聚为匪，川楚瓯脱弃地往往有之。四川哥老会蔓延最广，余省名号不同，烧香结盟，敛钱米，阴相部勒，先后皆祖其术。近岁乱归德者曰混元会，乱川南者曰孝义会，乱两粤者曰三点会，乱福建者曰铁尺会，乱江皖者曰边钱会，张妙相乱桃源曰弥陀教会，杜亦勇乱金严曰天元会，陈庆、王泉乱厦门曰小刀会，各以邪术诱胁乡愚，统谓之会匪。当发匪初入长江，凡添弟会、串子会、捆柴会、丁叉会、红黑会、一股香会诸匪目皆附之，乱遂大炽。黄河发源甚微，沿途汇众流，势汹汹，渐不可遏，过三门而东无大山夹持，乃为中国患害，不可不知也。

　　◎本朝三大政乾嘉以来谈经济者以盐、漕、河为三大政，魏源、包世臣尤津津乐道。自淮南北试行票盐而盐法变，海运通、铁道畅行而漕法变，河决铜厢改道北行，两河形势亦随之而变。书生纸上空言，证之今日，无一合者。票盐初兴，商人献五百金即领一票，既获利，辗转私售，票值万金。顷岁捐输重，私枭横行，盐价增派无已。始时值万金者，贬十之六七犹无人过问，场岸皆疲敝矣。汤寿潜作《危言》，欲解驰盐禁，计口征税，事极可笑。后罢官家居，中旨径用为两淮运使，辞以母老，愿终养，岂亦自知其难耶？北人仰给南漕，或云罢转输，尽征折色，招商运贩，岁增国帑可二三百万。张之洞任封圻数十年，更事多，尚为浮言所动。及庚子乱后，朝廷毅然行之，未获丝毫羡利。京通十七仓，半归废毁，江浙留百万石起运（江苏六十万石、浙江四十万石），仅敷支销。国无一年之蓄，脱有变，南北阻隔不通，京师可坐困也。

　　◎学堂流派之杂女学堂兴而中国廉耻扫地殆尽，识者恒引以为忧。其尤可怪者，方外防侵夺，集其徒众，设计保丛林，遂立僧学堂；京师名优谭鑫培、汪桂芬等皆以善歌积赀累万，遂立伶学堂；狎客慕风雅，慷慨倾囊，悦其所私，遂立妓学堂。彼其所学犹是异国语言文字，与官立各学堂不相出入也。赵尔巽署户部尚书，设计学馆，令司员赴学，已而刑部设法律馆、兵部设兵学馆、工部设艺学馆、吏部设吏学馆，翰林院开学会，彼其所学亦不外异国语言文字，与僧伶优妓无以大过也。予闻吏部人语同僚云：“今新署林立，我而不开学馆，将无以自存，渐为他部所并。”当时士大夫保全禄位之意，其卑鄙大率类此。

　　◎搜罗名士广州将军长善好结纳名流，延文廷式、于式枚等入幕，甚礼重之。将军有二女，后入掖庭，即珍妃、瑾妃是也。是时，潘祖荫、翁同在政府，李文田在南书房，汪鸣銮在总署，皆慕文才，酷嗜金石书籍，倾身下士，极力宏奖江浙诸名士，倚之以煽流俗。庚寅殿试，同搜拔文廷式卷擢一甲第二，甲午又搜拔张謇卷擢一甲第一。康有为自以才名在文、张上，乙未举进上，昂然望大魁。榜发，竟不得入翰林，于是抑郁牢愁，百计簧鼓，未几而有戊戌政变。

　　◎南昌教案茬港为南昌巨镇，光绪乙巳某月日，天主、福音两教相殴杀，曲在天主，谳定执二教民监禁南昌，法教士王安之耻之。废员崔湘与藩司周浩有连，庚子之变，以保护教堂不力被劾，乞请于安之，谋开复。安之曰：“是不难，茬港二教士滥禁在狱，汝力能释之，保汝不失官。”湘急请于浩。是时浩以藩司护抚院，召南昌令江召棠即日出二犯于狱，召棠不敢争。次年，臬司余肇康抵任，廉得其事，大恶之，严诘召棠，索前犯。召棠捕得一人，其一逸去。安之益愧悔，大恨，设计招召棠饮酒，闭门拒亻兼从，出私约逼令认可，召棠不为动。安之即席上取利刃连刺之，中其喉，随谒巡抚胡廷干，诬以自刎。廷干惶悚，计无所出，肇康请收执安之，又不许，电奏江令刎死教堂，词甚隐约。越二日，学堂诸生相聚演说，庶吉士雷恒言辞支吾，众大噪，指而骂之，人聚益众，势汹汹，大举图报复。安之闻警，举火自焚其室，乘乱易服潜逃，中途被乱民击杀，投尸东湖。同时毁四教堂，杀法人六、英人二。事闻，命津海关道梁敦彦偕法参赞往谳。事卒未决，遂罢廷干，代以吴重熹，镌肇康二级，提案归外务部。法人要索无公理，部臣不能拒，侍读学士恽毓鼎、给事中左绍佐，御史蔡金台、吴钫先后疏争，事下鄂督张之洞密查。之洞派梁鼎芬往，尽摭其实入告，外务部大窘。适萍乡李有罢官家居，联名密电北洋，词多媚外，遂赔款三十五万，杀七人议结。召棠冤死无左证，周浩后被黄昌年参奏，削职归。

　　◎贡献拳匪之变，车驾幸西安，各省遣使致水土物慰问起居，辛丑还京，遂沿为贡献不改。太后一日谓枢臣曰：“曩予母子播越在外，各省疆臣冒险阻将币来问，愍其劳，不忍拒绝。今幸还守社稷，时事日艰，岂可违祖宗旧制，致开进奉之门，意欲悉罢之，何如？”荣庆叩头称善。瞿鸿礻几曰：“物各献其土之所产，所费几何而慈怀轸念若是？古者三年一朝、间年一聘，必执币以为礼，请仍旧赏收，以广尊亲之义，且毋虚远人向往之忱。”太后默不言。荣庆退而尤鸿礻几曰：“顷太后所言，意甚美，不极力赞成，反遏之何也？”鸿礻几笑曰：“公初领枢务，未知宫廷内情。向聊以觇吾曹向背，措辞一失当则谴怒至矣。”

　　卷二

　　◎颐和园出西直门三十余里即万岁山，颐和园在其麓，再西五里为玉泉山，再西北十里为香山，皆列圣巡游之地，所谓三山是也。园工初兴，立山为内务府大臣，报销八百万金，浸以致富。是的太后初归政，方藉园居娱老。上春秋盛，每事不欲自专，必禀命而行，常时辄一月数问起居，母子之间欢然无间。及戊戌康有为进用，荧惑圣聪，决意举行新法，太后颇有违言。新党畏忌之，相视莫可如何。园居旷而远，易启窥伺，于是有为始有邪谋。有为败，太后再出垂帘，仍思恋园居风景，每初夏必挈上同往，冬而归，或驻跸南海，终岁宿宫中不数十日。

　　◎捐例顺治六年，户部以军饷不济，请开监生、吏典、承差等捐纳，从之，此我朝开捐之始。其后康熙十六年征三藩，三十年征噶尔丹，雍正二年征青海，皆开捐例（三藩捐例阅三载停止，收二百余万。北征捐例只贡监、纪级、封典，免保举各项，银数无可考）。乾隆时，有豫工例、川运例（二例所收银皆过千万）。嘉庆时捐例最杂，见之奏报可考者，三年有川楚善后例（收三千余万），六年有工赈例（收七百余万），九年有衡工例（收千百二十万），十一年有捐输例（收二百余万），十二年有土方例（收三百余万），十五年有续增土方例（收三百六十万），十九年有豫东例（收七百五十万）。今考吏部铨政别有筹备、武涉二班，列土方、豫东例前，亦必嘉庆时奏开无疑。然则十余年间，九开捐例，亦猥杂甚矣。道光时，英夷扰海疆，浙江受祸尤酷，事平，乃开善后例，银数悉归外销（光绪十三年御史周天御奏言，道光年间曾因河工广开捐例，今查吏、户二部成案，道光无河工新例，或是嘉庆之讹）。发匪乱起，广东、广西、湖南各设捐局供军需，两广收捐三十六万余金，请奖人数多至一千七百余员，户部虽疑其滥，莫能撤也。咸丰元年奏开筹饷新例，乃悉停湘、粤外捐。光绪捐例与嘉庆同一猥杂，其始法越用兵，有海防例（事在十年）；河决郑州，有郑工例（事在十三年）；后又有新海防例。庚子之变，同时开三例：一，秦晋赈捐例，岑春煊主之；一、顺直善后捐例，李鸿章主之；一、各省筹办边防捐例，疆吏分任其事，各不相谋。分发既多，外省、内部皆不能容，辛丑七月乃下诏停捐实官，局吏倒填月日，收捐如故。后一年，各督抚筹款困绌，复以实官请。户部以诏墨未干，难于转圜，乃议典簿以上故有官职者准其加捐。既又推广其例，令举、贡、廪生皆得报捐实官，于是山东河工、广西剿匪、奉天筹边，皆奏准收捐如部库（各省赈捐但奖虚衔、封典者不数）。

　　◎报效凡奸臣善迎合者，多藉言利以结主。知岁入有常经，不能过求于户部；民穷虑走险，不能苛责于闾阎，则报效之说以起。当光绪十二年兴海军报效，时革员杨宗濂、姚宝勋、马永修、陈本各献多金，谋开复。主事延熙以五千金得郎中，郎中岑春荣以五千金得道员，道员周绶、沈永泉各以万金得记名简放。阳藉海军为名，实用以给园工。在内醇亲王奕讠主之，在外李鸿章主之，罔非献媚宫闱，以为固宠求容之地。然当时利孔初开，内外稍知畏忌，受授之间不过如是而止。后练兵处祖袭海军故智，仍用报效之法，罔利鬻官、辇金求进者自十万以至数十万不止，监司部郎上下不甚贵重，动以京堂相答谢。然交通关说必得要人指引，取径而入。闻诸员报效海军时副都统恩佑得贿独多，张振勋进二十万金报效练兵，擢太仆寺卿，私酬枢府乃过其数。始作俑者无后，李鸿章盖不得辞其责矣！

　　◎陈右铭服膺曾文正陈宝箴初以举人谒曾国藩，国藩曰：“江西人素尚节义，今顾颓丧至此，陈子鹤不得辞其责。转移风气将在公等，其勉图之。”子鹤者，新城陈孚恩也，附肃党，官至尚书，日营求入阁，故国藩及之。宝箴以资浅位卑，愕然莫知所对。国藩字而徐解之曰：“右铭疑吾言乎？人亦贵自立耳。转移之任，不必达而在上也，但汝数君子若罗惺四、许仙屏者，沉潜味道，各存一不求富贵利达之心。一人唱之，百人和之，则风气转矣。”宝箴谨佩不忘，对江西人辄传述其言，且喜且惧，自谓生平未受文正荐达，知己之感，倍深于他人。

　　◎朝士嗜好道光时，京朝士大夫好谈考据训诂，其后梅曾亮、曾国藩倡为古文，邵懿辰、龙启瑞、陈用光、王拯、朱琦皆从之游。一时为文者虽才力各有不同，皆接踵方、姚，尊尚义法，各以品谊相高。光绪初年学派最杂，潘祖荫好金石，翁同，汪鸣銮好碑版，洪钧、李文田好舆地，张之洞好目录，张之万好画，薛福成、王先谦好掌故，虽不能自成一家，亦足觇其趋向。予甲午至京，祖荫死已久，之洞外用，先谦被斥旋里。及戊戌再来，汪、翁先后忤旨归，洪、李亦皆物故。其时太常卿袁昶好为诗歌，刻书籍；王懿荣、盛昱精赏鉴，收藏甚富，彬彬有儒雅风。近数年来昆冈好饮，裕德好洁，徐甫阝好优伶，奎俊好佛，徐琪、曾广銮好狎邪游，张百熙好搜罗浮薄名士，诸王贝勒若善耆、溥伦好弹唱，那桐、胡芬一意媚洋，好与西人交涉。其四品以下京官奔走夤缘求进者，终日闭车宪中，好吊死问生、宴宾客，其鄙陋者好麻雀牌。

　　◎京师梨园京师人好听戏，正阳门外戏园七所，园各容千余人，以七园计，舍业以嬉者日不下万人。子弟中最负盛名者曰汪桂芬、谭鑫培。鑫培每入场，座客各增百钱，一日鬻技过百金，私宴酬赠尤多。桂芬声价出鑫培右。癸巳顺天乡试，同门诸友宴大学士裕德于湖广馆，遣使赍八十金相约，已诺之矣。裕德闻有桂芬，终宴不疲，待至四鼓，促请络绎载道，竟不至，举座为之索然。同时有路三宝妆束妖冶，善新声，立三嬖之。拳匪之难，立三被戮，亲故畏祸皆避匿，三宝携酒祭西市，哭泣甚哀，取头贮铜盘，吮其面血，闻者莫不义之。德处亦京师名优，故相穆彰阿之孙、崇绮之甥，其叔萨连，官兵部左侍郎。

　　◎部费祖宗旧制，督、抚受成于六部，非吏部核准不能私用一人，非户部核准不能私销一款。其后保举日滥，员缺多违例拔补，往往遭部诘，于是吏、兵二部始有补缺费、保奖费。外款报销户部者十之七八，报销兵、工两部者十之二三，侵蚀既多，概非实数，于是户、兵、工三部始有报销费，皆内外胥吏交通关说，私以自肥，堂司染指者绝少。自兵部尚书长庚、吏部尚书张百熙倡议裁书吏，工部尚书鹿传霖继之，化私为公，先后开单入告，遂视倘来为固有，行公文提取，莫有议其非者。六曹以刑部为最苦，适刑讯停笞杖，以下皆罚金，遂摊派各州县，岁解二百金，悬为定额。翰林院聘一俄教习，讲、读、编、检皆从之习西文，掌院孙家鼐请旨，饬下各省岁解学费银，大省五百，小省四百。钦天监颁发黄历，每本责州县缴银二两，亦奏请邀准。君臣上下日孳孳以利为事，不复问国体，嗡嗡砦砦，亦孔之哀，是诚可哀矣！

　　◎督抚奢俭左宗棠抚浙时遗诸子书，自言非宴客不用海菜，穷冬犹衣袍。同时阎敬铭、陶模、李秉衡皆以清操自励。敬铭初入政府，有布衣脱粟之风，或馈之馔，必留以待客，客至，经宿味变，相率阁箸不敢言，敬铭饮啖自如，弗觉也。模鳏居十余年，既升甘肃臬司，其夫人始来省视，不一月即遣送回家，随身食指只幕宾二三人而已。秉衡起自辽沈，行辈稍后而刻苦过之，既罢官家居，躬自灌园，夫人操作如灶下婢。后再起巡抚山东，山东人闻其将至，酒馆、衣庄同时歇业者凡十余家。秉衡与鄂抚于荫霖为密友，敬铭与东抚丁宝桢为姻亲，四人皆有俭德，唯疾恶太甚，小人多不便之。大抵国愈穷则愈奢，愈奢则官常愈败。传闻袁世凯侍姬甚众，每幸一姬辄赏赐金珠多品，吃余烟卷抛弃在地，仆人拾之，转鬻洋行改造，获利不下数千。端方移任时，所蓄玩好、书画、碑帖数十车，运之不尽。前南矿务大臣唐炯、今外务部侍郎唐绍仪，肴馔之丰，每膳必杀双鸡、双鹜，具鲜肉多筋，金华腿一具，取其汁以供烹调，骨肉尽弃去，亦暴殄甚矣。

　　◎左文襄循资进用近世言破格用人，多引左宗棠为口实。徐致靖疏荐康有为，言宗棠以举人赏三品卿，督办军务；柯劭态疏请慎用丞参，亦言宗棠以举人授四品京堂，当时比之形求梦卜。二公懵于掌故，故所言云然。其实宗棠亦循资而进，非破格也。咸丰四年，骆秉章礼聘宗棠入幕。六年，以筹饷功保郎中。八年，秉章复疏其运筹功入告，诏加四品卿衔。十年，募六千人援浙江，始以四品京堂候补。夫以一举人历保而得郎中，由郎中得卿衔，由卿衔得候补京堂，戎马倥偬之中，历五六年始进一阶，年且五十，亦迟钝甚矣。既自领一军，甫至江西，大破寇景德镇，连复德兴、婺源、浮梁三城，曾国藩上其功，诏以三品京堂候补。十一年，破李世贤于乐平，斩七千人，复建德、徽州，皖南略定，始擢太常寺卿，升浙江巡抚。京官三品视外官二品，由常卿升巡抚，亦犹由郎中放府道耳。世徒知宗棠由举人起家，而不考其中年履历如此，今日躁进之徒乃欲援以自解，不亦怪哉？

　　◎中俄交界图伊犁之西，科布多之南，有地名帕米尔，扼西域回部要枢，中国弃为瓯脱。俄人谋英思由此窥印度，乃诡为一图，悉圈我瓯脱阑入俄界，条例山川里道，五色灿然，甚精密可爱。是时，京朝士大夫多讲西北舆地学，若徐松、张穆、祁韵士、李文田等，皆详于考古，而略于知今。兵部侍郎洪钧方出使俄国，亦好谈舆地，尝注《元史。地理志》未成，见俄图大喜，出重金购之，译以中文，自作跋语，名曰《中俄交界图》，以为海外秘本，可傲徐张诸老，献之总署，且得褒奖也。俄人既售其术，潜遣师袭据帕米尔，谋通南方。英人来诘总署，谓何故割地畀俄，总署愕然，以询俄使，俄使检钧所译新图示之，指明两国界线，坚不认咎。钧方寝疾，闻边事棘，始知受欺，且惧谴，疾益剧，遂卒。俄人寻割帕米尔南疆与英和，英俄既定约，中国不能与争，遂丧地七百余里。或云此案洪钧为张阴桓所卖。

　　◎托名著书文士厄于时命，托身卑泽，不能及物，欲借一二空言光显于世，往往依附于人，为富贵强有力者所掩。世传《吕氏》八览成于门客之手，以予观国朝诸著述家，如《吕览》一流者盖不少也。南海伍崇曜以赀雄于一乡，延谭莹于家，为辑《粤雅堂丛书》数百种，各有题跋，殿以崇曜之名，后其书盛行海内，士林交口颂南海伍氏，鲜有道及莹者。《行水金鉴》本郑余庆撰，题曰傅泽洪。《皇朝经世文编》本魏源撰，题曰贺长龄。《续经世文编》本缪荃孙、汪洵合撰，题曰盛康。《读史兵略》本汪士铎撰，题曰胡林翼。左宗棠始入张亮基幕，继入骆秉章幕，今所传张、骆二司马奏稿皆宗棠笔也。李鸿章奏议先为薛福成等拟，后为吴汝纶、于式枚等拟。徐松代松筠撰《新疆识略》，筠遂进呈御览，称为“钦定”。毕沅开府武昌，幕宾最盛，精研史学者推邵晋涵，今所传毕氏《续通銮》一书，半系晋涵裁定，分任纂述者岁久不能具述，盖湮没久矣。至徐乾学谄事明珠，刻《通志堂经解》成，驾名纳兰成德，携板赠之，其卑鄙盖不足道矣。

　　◎江淮巡抚乙巳某月，割淮扬徐海三府，一直隶州建江淮省，改漕督为巡抚，仍驻清河，从修撰张謇议也（原议并割庐、凤）。江苏全省疆域不及川蜀四分之一，苏、宁各驻布政使司，督、抚分城而治，既割弃江北，总督权限不出江宁一府，一切理财、用人，捕盗、剿匪，如治丝而棼，不可骤理。苏人官京朝者推左都御史陆润庠为首，联名力争，请收回成命。江督周馥亦以为言，乃罢行省，改设江北提督，简用刘永庆，体制一如总漕。永庆，河南人，袁世凯姻党，以试用道从世凯练兵，充军正使。既超擢提督，兼侍郎衔，节制镇道以下，俨然开府一方，专奏报，比于督、抚矣。

　　◎一门两皇后两福晋三夫人孝钦为嘉湖道惠征女。惠征没于任，遗二子二女，子长曰桂祥、次曰兆祥，女长为孝钦、次为醇亲王奕讠福晋，自是连三代皆婚帝室。桂祥三女，一为隆裕皇后，一为顺郡王福晋，一为泽公夫人。兆祥女为澍贝勒夫人。桂样子曰佛佑，佛佑女为伦贝子夫人。澍贝勒见孝钦专，德宗孤立，心不平，由是与夫人不睦。孝钦大怒，圈禁高墙累年，至宣统初始释。载泽、溥伦皆缘妻宠，出而任事。载泽尤横，以其夫人与隆裕为同胞姊妹，时往来宫中，私传隆裕言语以挟制监国也。

　　◎蒋式星参庆王高宗十七年，庆僖亲王永薨，子绵ê嗣。绵ê薨，子奕彩嗣。奕彩薨，无嗣，两叔绵悌、绵性争爵，诏两斥之，以性子奕为绵ê后。初封贝勒，后封亲王，辛丑回銮后浸浸用事。既领枢务，五福晋争宠，各通贿赂，积存金钱日益增多，寄顿汇丰洋行达百万。道员吴懋鼎为汇丰司会计，私以告御史蒋式星，式星劾之，事下尚书鹿传霖、左都御史溥良查办。奕大惧，遣使先与吴约，愿割其半以借券还之，请勿宣，吴许诺。翼日，传霖等至，呈其簿据观之，凡巨室所存母金皆隐其名曰某堂、某会。传霖等不能辨，亦不愿穷竟其事结怨于王，遂以查无实据入告，而式星斥还翰林院，懋鼎浸浸富矣。

　　◎督抚各私利权直省分疆出入皆有定制，沈葆桢与曾国藩争九江关税，军兴时已不相让。边瘠远省受内地协饷，皆由户部指拨，督、抚不得以私谊相通融。自张之洞由山西调广东，挟赀二十万以往，权南洋督篆不百日，搜索江宁财赋弥补武昌。天下一家，视去留为厚薄。踵其迹者张曜，移毅军防山东，令河南供其军饷，两省腾章相诋，屡见邸抄。柯逢时升广西巡抚，临行奏拨江西统捐二十万，岁协桂军，藩司不能与争。逢时本出张门，好大喜功，颇与之洞相似。

　　◎疆吏调员辛丑款夷后，捐例大减，江苏试用道多至三百余员，然皆限于流域，非特旨升调，终身不出。本省近岁以来，督、抚量移之际，既掣乱其财政，又牵动其私人，累然如幕客官亲，相率尾之而去，锡良赴四川，调蔡乃煌等十余员；柯逢时赴广西，调王芝祥等十余员；周馥赴广东，调沈桐等二十余员。自是习为故事，疆臣援案以请，辄降中旨允之。奉天将军赵尔巽、两江总督端方调人尤猥杂，见之邸报者有废员、有学生，有选人、有部曹、有中书、有编修、有庶吉士，各视交谊厚薄，随地位置，同僚皆侧目相视，莫可如何。随岑春煊入粤者曰张鸣歧、祖绳武，鸣歧以候选同知不数年遂至巡抚，绳武因柳州兵变丧其首领，其亦有幸不幸欤？

　　◎光绪朝政府自光绪元年至三十二年，前后秉枢政者三十一人，罕能以恩礼终者。恭亲王奕、宝、李鸿藻、景廉、翁同以甲申被劾黜。同再入再黜，且削职禁锢于家，左宗棠以外任黜，张之万、额勒和布以甲午被劾黜，阎敬铭以宠衰予告黜，孙毓汶、徐用仪以乙未与同不合黜，钱应溥以戊戌政变引疾黜，廖寿恒以阿附康党自疑黜，王文韶以争废科举黜，礼亲王世铎以庚子随扈不及黜，赵舒翘、刚毅、启秀以纵容拳匪黜，旋诛死，鹿传霖、荣庆、徐世昌、铁良以丙午厘定官制黜。其克终于其任者，唯文祥、桂良、沈桂芬、许庚身、潘祖荫、荣禄而已。今在位者四人，世续、林绍年新入，未有建白；庆亲王奕、瞿鸿礻几屡被弹奏，以诡遇免。甲申五大臣之同日退值也，或云醇亲王奕倾奕掂，或云毓汶倾同，疑莫能明。后询思南程编修，乃知为盛昱所劾。闻盛昱上奏时，置酒意园，诸名士毕集，谓五臣且受申斥，不疑遽罢也。薄暮见谕旨，举座失色。继任者为世铎、额勒和布及之万、敬铭，盛昱复历诋之，谓不及旧政府远甚。太后怒曰：“盛昱利口覆邦，欲使官家不任一人！”裂奏抵地大骂，自是蹭蹬不起。翁、李皆清流所依附，是时陈宝琛方视学江西，闻朝变不怿，按临至瑞州，以“闻道长安似奕棋”命题，一生构思不及，拾西沤陈句入诗，有“天心收拾易，国手主张难”两语。宝琛赞赏，朗诵不绝，拔高等。

　　◎近人书画戴熙画迹初不贵重，南皮张之万一意摹熙，不惜重金购之，声价顿起。予甲辰游厂肆，以十二金购一便面，友人李希圣见之，犹以为不甚得意之作。同治时钱澧尚无书名，翁同学钱书，极力游扬，名遂高出刘墉、王文治之上。奉新许振出祁｛穴隽｝藻门，其书可乱祁；杨翰与何绍基友善，其书可乱何，掩其下款，虽厂贾莫能辨。近所见同书多系许叶芬、祝椿年伪笔，成亲王书多系葆初伪笔。皖人姜筠画山水，嫁名王，绝有佳者，虽亲密至好求其片缣，非先赠润笔不予。大约文艺之士或传或不传，亦各有命，非可以力争，死后得一知己，胜于生前十倍。尤侗、袁枚才名倾动一时，世愈远而价值愈轻，则中有所不足也。

　　◎督臣凌蔑司院张之洞督两广时，潮州府出缺，私拟一人授藩司游百川，而百川已许巡抚，遂压置勿用。之洞大怒，即日传见百川，厉声责曰：“尔邈视我而媚抚院，亦有所恃乎？”百川渝曰：“职司何恃之有？旧制，兵事归总督、吏事归巡抚，职司居两姑之间难乎为妇，不得不按制办理。”之洞益怒曰：“巡抚归总督节制，天下莫不知之。汝安从得此言，其速示我，我当据汝言入告，以便脱却吏事不问也。”百川惧，归检《会典》，仓卒无所得，忧之至呕血，之洞持之急，遂谢病归，自是广东政权尽归督署而巡抚成虚设矣。后戊戌变政，凡巡抚与总督同城者悉裁罢之，不数月，孝钦再出垂帘，下诏复设如故。诏言：“督、抚分管兵政、吏治，虽同居一城，各有所司，毋庸裁汰。”如百川前所云云。乃知总督兼辖两省，以资策应，盖国初专为用兵而设，遇兵事则有节制巡抚之权，吏治非所问也。之洞非懵于掌故也，平时恃才傲物，狭小汉家制度，故事事把持如此。

　　◎南党北党李鸿藻好收时誉，诸名士皆因之以起。光绪初年，台谏词垣弹章迭上，号为“清流”，实皆鸿藻主之。唯邓承修、边宝泉无所依倚，鸿藻每入见，凡承旨询问，事不即对，辄叩头曰：“容臣细思。”退朝即集诸名士密商，计既定，不日而言事者封事纷纷上矣。南皮张之洞、丰润张佩纶尤为鸿藻所器重，鸿藻欲援之洞入军机，孙毓汶等忌之，遂以内阁学士出抚山西。又欲出张佩纶，鸿藻坚执不可，卒有马江之败。宠之适以害之，非鸿藻所及料也。鸿藻引拔多直隶同乡，世称为“北党”。迨翁同，潘祖荫出，南党稍稍盛，然视二张声气不及远矣。

　　◎外务部媚夷吾友张若虚曰：“外务部不撤，夷难且未巳。”闻者莫不怪之。若虚又曰：“国际交涉凡数六端，朝聘、燕飨属礼部，民教争讼属刑部，立约通商，国债属户部，海陆军战事属兵部，铁路、矿务属工部，凡当世所称洋务皆内政也，何外之有？”世人盖潜笑之。顷岁部丞顾肇新、陈名侃，参议邹嘉禾、雷补同等最为用事，侍郎伍廷芳持论不合，即挤去之。堂司官坐拥厚糈，专恃媚夷为固位计，狡者作伥，钝者作媒，其能知外部为中国朝廷所设者，盖无几人。安徽争铜官山矿，部臣告皖抚曰：“皖南北矿产甚丰，此区区者何必与较？”丙午南昌教案起，初许赔六十万，江西京官联名力争，部臣曰：“南人多野蛮，不重创之，何以警后？”其纰谬若此。后士气日嚣，亦自知其非计，遇事辄电询疆臣，候疆臣复电，即声称准某督、抚咨云云，不置可否，为脱卸之计。当时至称外部为“德律风公司”，盖嗤其但知为人传话。曩译署未兴，地方官各有交涉之权，遇事执理不屈，外人亦无如何。既设署招引，辄麇聚而吠于朝，外吏惧得罪，不得不曲意从之，于是教案日棘，奸民乘之以起，有盗卖浙西、皖南矿产者，有盗卖陵地者，有购取洋旗设商行偷漏关税者，口角细故起争端，辄烦主听。予初疑张君之言过高，至是乃大折服。

　　◎铁路光绪二年，英人就上海租界辟铁路通吴淞，江督沈葆桢大惧，以二亿八万五千金购归中国。此为内地开通铁路之始。六年，俄人以伊犁故与我不协，沿海戒严。新疆巡抚刘铭传请筹办铁路，李鸿章赞之。参议刘锡鸿使德意志归，力陈不可者八，朝廷亦勿诘也。自是以来，强邻眈眈，边事大坏，其北则俄之铁道已及珲春、恰克图，又西北至七河；其西则英之铁道已抵独吉岭，又转而西南以及蛮暮；其南则谅山牧马铁道与法为邻。一呼吸间，三国之师已践我户庭。于是湖广总督张之洞始有芦汉铁路之议，迟之又久，至二十一年定约借比债，始克兴工，阅十年而工竣。是时，西人习知铁道利益，倾资极力包揽，凡京津、津榆、淞沪、津镇、沪宁数大支路悉归掌握。东南各省恐其蚕食不已，谋先发拒之。出使大臣梁诚首倡议赎粤汉自办，内则张之洞为主，遂废美约，举郑观应为广东督办，黄景棠佐之；袁树勋为湖南督办，王先谦、余肇康佐之。各省同时并兴，江西举李有，福建举陈宝琛，浙江举汤寿潜，安徽举李经芳，四川举胡峻，潮汕举张煜南，然皆徒手号召，不名一钱，不得已乃议捐派。闽、蜀亩捐最苛，皖、蜀彩票捐最琐。经芳议抽米捐，芜湖商惊徙远避，几酿大变；江西试办盐捐，不一年短销官引十余万，乃改办九江米捐。百物腾贵，穷民轻弃乡里，游食四方，盗乃盛于此时矣。

　　◎科目盛衰本朝最重科目，咸、同时俗尚未变，士由异途进者，乡里耻之。左宗棠以举人参楚南戎幕，叙功至郎中，加卿衔，曾国藩、胡林翼、宗稷辰交章论荐，坚不就官，乃欲请咨会试。文宗谓郭嵩焘曰：“左某年且五十，可劝令早出，何改以进士为荣耶？”奉新许振从国藩游最久，屡次军营保奖，皆辞谢不受，卒入翰林，擢道员，官至广东巡抚。江西人嫁女，必予秀才。吉安土俗，非士族妇人不敢蹑红绣丝履，否则哗然讪笑，以为越礼。新翰林乞假南归，所至鼓吹欢迎，敛财帛相赆，千里不赍粮。庐陵周氏、泰和萧氏由淮鹾起家，拥赀各数百万。新法初行，巡抚柯逢时劝令输财市义，为奏奖京堂，两家子弟皆不屑。周维藩选拔萧敷德、敷政兄弟，先后领乡荐，极力营求，一举掷数万金不惜。光绪庚子以前，予亲见者尚如此。后遇永新龙舍人于京师，询其遗俗，今不然矣。诸生焚弃笔砚，展转谋食四方，多槁死。翰林回籍措赀，俗名“张罗”，商贾皆避匿不见。科举废，学堂兴，朝局大变，盖不独江西为然也。近岁十一科殿撰陈冕早卒，黄思永由狱中赦出。久之乃还原官。赵以炯、刘福姚、骆成骧皆困踬不起。后进若刘春霖、王寿彭入进士馆，屈伏充生徒。张建勋、吴鲁稍通声气，同时简放学使，又投之吉、黑。夏同游学东瀛，三年毕业归，自循其发已割辫，改易西装，妻孥相对悲咤。唯张謇以经商致富，人皆艳之。

　　◎教案甲午议和以后，中国畏敌如虎，教士势力日益滋长，奸民失业者从之如归，蒙亻其以弱良善。浸而告诉无门，私相仇杀，或以口语相怨恶。教士受教民播弄，遇事不关白地方，辄诉之领事。领事诘外部，外部得夷书一纸，然恐开边衅，即请旨严诘督、抚。督、抚责州县保护不力，不问事曲直，辄劾罢之。江西学政黄均隆试抚州士，以士子改装游学比之西人变服传教命题，主教疑均隆讥己，电诉于朝，即传旨申饬。于是外吏以媚洋为得计，选人捧檄出都，不暇问缺肥瘠，闻属地无教堂，即额手称庆。报馆惧封闭、奸商苦关卡需索，出资购取洋旗，十居八九。粤人籍丛林房屋，上之当道，议改学堂，顺德某僧挟金赴洋行保险遂免。近十余年来，民畏官，宫畏督抚，督抚畏外部，外部畏公使、领事，内外隐忍，层累压制，民积怨不伸。好乱者掉弄笔舌，因之骂官长、倡新法，积非成是，牢不可解，浸成不可收拾之势。考世变者当知中国之弱，不弱于甲申、甲午、庚子之失败，而弱于总理衙门外务部之媚夷。可叹也！

　　◎二张张亨嘉以光禄寺卿充大学堂监督。或问中西学优劣，亨嘉曰：“中国积弱至此，安有学？即有学，安敢与外人较优劣？假而甲午争朝鲜，一战而胜日；戊戌援胶州，再战而胜德。诸夷足东望，谓中国之盛由人才，人才出科举，欧美各邦将有效吾楷折八股而立中华学堂者矣！”愤激之辞，以诙谐出之，闻者莫不倾倒。亨嘉裁抑学生甚严，又与管学大臣不相中，受事不久，旋即解任，改用编修李家驹。家驹趋时善变，甫入学堂，遂开运动大会，短衣褶裤跑三百密达，自夸武勇，报馆甚称颂之。学部初开，熙瑛受事不一月暴卒，调张仁黼为侍郎。是的，乔树黼方专部务，尚书荣庆之党也。初议设左、右二丞，树丹请用一人，意在独任。仁黼曰：“朝廷多用一人，即多一人为吾曹分谤，此地岂宜久居？要当各自检点耳！”树丹遂不敢言。后议改学政为提学使，仁黼执不可，出语侵荣庆。荣庆不能堪，入言张某不可共事，即日迁工部，严修遂以一人兼左、右侍郎。浊世非自秽不足以容，二张亦可谓矫然自好矣。

　　◎吴挚甫东游被谤吴汝纶从李鸿章最久，鸿章督畿辅十余年，前数年疏奏多属薛福成起草，后则汝纶笔也。汝纶尝知冀州，罢官后主讲保定莲池书院，成就弟子甚众。初以古文得名，晚岁好谈新学，侯官严复每译一书，必求汝纶润色。辛丑重开大学堂，张百熙荐为总教习，特赏四品卿，偕绍英入东洋考察学务。日人慕汝纶名，礼侍甚优，留学生亦开会欢迎。绍英旁睨之殊不平，密电学部，言东洋学生多主革命排满，汝沦日与为缘，言论叵测，恐生变。学部急召汝纶归，汝纶知中谗，年老忧惧成疾，遂致不起。后一年，绍英以考察政治大臣随载泽出使欧美，临发，遇盗伤左肱，大索十日不得。旋缉访知为吴樾，已炸死。樾，汝纶族子，亦东洋留学生，或云为汝纶复仇，莫能质也。

　　◎新增财赋无政事则财用不足，不节流而急急开源，适便于小人行私，上下皆受其害。予观近时筹款之法，灼然共见者盖有数端：一曰百货统捐，创自江西；一曰烟酒增税，一曰酌提州县盈余，一曰八省膏捐，皆创自北洋；一曰铜元余利，创自广东；一曰漕粮折价，一曰推广捐例，皆创自部臣；一曰房捐，一曰米捐，一曰亩捐，一曰报效，一曰彩票，一曰盐斤加价，一曰整顿契牙各税，皆东南各督抚私自筹画。取民之法愈巧，侵蚀之术愈工。三年之间，户部再火，天意盖可知矣！

　　◎京堂之多四、五品京卿，旧制以郎中、给事中分途并用，递升至三品，遂跻侍郎，途虽迂曲，亦有因之以自奋者。庚子以后，候补京堂多至三、四十员，犹日进未止，或以江南候补道比之，滥可知矣。有由使差得者，如蔡钧、杨枢、李盛铎、刘式训、梁诚、孙宝琦是；有由襄办败政得者，如张允言、黎大均、刘宇泰、瑞丰是；有由军机章京得者，如郭曾斤、杨寿枢是；有由随同议约得者，如于式枚、徐寿朋是；有由恤荫得者，如李经迈、李经芳、左孝同是；有由劳绩得者，如张柳是；有由报效得者，如庞元济、张煜南、吴懋鼎、陈时利、张振勋皆是。振勋交通王文韶，进十万金，除太仆寺卿，加侍郎衔，出为商务大臣，声势甚盛。自是郎中、给谏永无推升之期，皆翘首望外放矣。

　　◎保案之滥近世保举之弊，十倍于捐纳，百倍于科举。始时河工安澜有保（永定河、东明黄河、南河、漕河两年各保二十员，山东黄河两年保四十员），漕运有保（江浙海运、本省津通每岁各保六十员），边防有保，五城水会有保。已而洋务大兴，使馆随员有保，出洋肄业有保，机器局、船政局、洋务局、水师学堂、武备学堂莫不有保。各定年限，分别等次，开巧宦幸进之门，谓之例保。始而剿匪获盗有保，河工合龙有保，各馆修书有保（会典馆、方略馆、国史馆、玉牒馆），庆典有保。已而海防有保，劝捐有保，招垦有保，筹办电报、铁路有保，救护商船有保，督销缉私有保，厘金溢额有保。一岁保数十百案，一案保数十百员。刁绅、劣幕、纨绔皆窜名其中，谓之案保。辛丑车驾西归，或云宜素服郊迎哭庙而后入，未几各部院大臣开单入奏，某某居守有功、某某扈从有劳，各保升阶，鲜不破涕为笑。又经残破之后，大兴土木，城工、陵工奖叙甚优异。广西初报肃清，游匪数十过黔境，掠丙妹四寨，会垣发兵追之不及，遂张皇入告，保列百余员。藩司邵积诚、袁开第，臬司全绩，贵阳知府严隽熙各援其子弟幕宾得官，仁怀同知涂步衢贻书来告，予甚诧之，后询普定令邹炳文，云：“外省保案莫不如是，非独丙妹也。”丙午五月，从御史刘汝骥言，令政务处严定限制章程，冒滥犹自若也。前明用人只科举一途，及其亡也，人才之众不减我乾、嘉全盛之时。或顾谓科举所学非所用，岂不诬哉！

　　◎《湘军志》发捻既平，南方伤痍暂复，曾国荃督两江，念湖湘战士劳苦功高，恐日久传闻失实，延湘潭举人王运撰《湘军志》，辇军藏文牍、军报悉以遗之，月薪供给甚厚。书成，运手写付刊，中兴诸将无所不讥侮，于曾氏微词尤多。其言曾军围攻金陵，朝命促李鸿章会师，国荃忧愤，耻借力鸿章，日约将士穴地隧城，期必破。又云捐输筹饷，必避富贵权势之家，湖南藩司李榕倡言米捐当先大户，国荃有田百顷，榕不能问。其余抑扬高下之间，若笑若骂，使笔如口，令人难堪。国荃见书大怒，乃索其板烧之，命东湖王定安别撰一书曰《湘军记》。世人爱前书文字奇诡，后十余年国荃薨，复翻刻于成都。或改为《湘军水陆战纪》者，妄也。

　　◎新衙门争权旧制，京员签分入部者，其途有四，曰进士、曰拔贡、曰荫生、曰捐纳。非由此四途，虽枢府大僚欲位置一人，不能也。部务皆有成例，尚、侍欲以己意相高下，曹、郎得引例争之；曹、郎欲出入轻重于其间，胥吏援例以请，亦不能强辞辩也。其处理未协者，虽奏闻请旨，疆臣辄拒不受。自总署改外部，商部、警部、学部接踵而兴，用人行政本无轨辙之可循，移文提取动辄数十百万，指名奏调动辄数十百人。奔走小吏夤缘辐辏于公卿之门，投其意向所趋，高者擢丞参，次者补郎员，人不能责其徇私；朝三而暮四，此是而彼非，语言相轧，权力相倾，苞苴相唯诺，人不能责其乱法。聚无数茸小人于一堂，其面目可憎，其齿牙距角可畏，于是造谋生事，外扰乱郡县，内攘夺六部之权。废科举、立学堂，则礼部之权归学部矣。尽裁天下绿营，练巡警兵，设四品厅丞理京师刑名，权位视古廷尉，则兵部，刑部之权为警部所侵矣。关卡厘税居司农岁入大半，商部曰“此商务，当关白我”，是与户部争权也。庚子之变，外吏以保护教堂不力，被劾去位者凡数十员，事后稍稍开复，外部曰：“此外人交涉，当照会使馆，由我定准驳”，是与吏部争权也。大理院兴，法部遂成闲曹，两衙门分争权限，咨会往来，辄相水火。天下一统而辇毂之间先成乖离破碎之象，识者已知其不祥。后警部改为民政部，直无所不统，自署置官僚如吏部，自创办铺捐、车捐如户部，自练警兵如兵部，自开学堂如学部，把持讼狱如刑部，大治街道辟马路如工部，其实皆地方有司职守，古未闻以尚书亲民事者。

　　◎同罪异罚近时赏罚多有不可解者，段芝贵以杨翠喜事夺职，人皆快之；而尚其亨献妾于荣禄，迁布政使，杨士琦献妾于袁世凯，迁侍郎，不唯佚罚，且梯缘窃取高官。然犹可诿曰未经廷臣弹奏，朝廷不知也。唐绍仪以引用陈昭常、施肇基受谴，而徐世昌保陈友璋为丞参，友璋本知州，冒称道员得保事，为言官举发，部议革职，而世昌无丝毫牵挂，安富尊荣自若也。戊戌附康梁者皆获罪，而张之洞、张百熙独免，端方且因之以得京卿，岑春煊且因之以放藩司，内外皆不敢置喙。荣禄嫁女于醇王，疆帅各遣使赍金帛致贺，赃物累累。奕七十生辰，山东巡抚杨士骧献金佛十尊，尊各高三尺。吉林将军达桂献玉鱼一具，周身鳞甲，皆金钢宝石装饰，过崇文门为监督搜得，估税应纳银三万，物之贵重可知。而商部主事龚心铭怀五百金见载振、潼关同知进百金于李莲英、提督万震春献三百金于载洵，皆嫌其太啬，遂劾罢之以沽直名。庄子谓“窃钩者诛，窃国者侯”，不诚信与。

　　◎岑云阶入京举动岑春煊既调四川，有诏促令西行。春煊自陈有面奏机宜，拜疏后即由汉阳乘快车，一日夜抵京。朝士突闻其至，皆ツ然，或云且入军机，或云将夺袁世凯之位。太后念扈从旧劳，褒宠倍至，连召见三日，悯其宿疾未痊，不欲劳以疆寄，内用为邮传部尚书。春煊甫入见，即面参奕父子及杨士骧、陈璧，太后曰：“任天下事诚大难，卿在粤中，誉之者半，毁之者亦半，安能尽如人意？”春煊曰：“臣自知为众论所不容，幸赖圣明保全，然攻臣者亦有指臣黩货行私者乎？”太后默无语、及邮传部尚书命下，未莅任，即又劾罢右侍郎朱定奎，人皆快之。然春煊虽好直言，褊急不能容物，政见舛谬与世凯同而素不和睦，唯李莲英颇左右之。既与奕不协，为尚书不一月，复出为广东总督，临行乞借洋债千万，大举办新政，并请立上下议院，大更官制，各省设谘议局，各府、州，县设议事会，谆谆以实行立宪为嘱。疏稿近三千言，出自幕客姚绍书、高凤歧手，其刚可用，其智则黯矣。

　　◎邮传部不利堂官邮传部初开，用张百熙为尚书，胡、唐绍仪为左右侍郎、命下而病笃，未几遂死，改用江西巡抚吴重熹，以其旧办电政也。重熹渡鄱湖，大风覆舟，援起，绝而复苏，京师人不知确耗，有为之设祭招魂者。绍仪依北洋以起，故会办铁路大臣，一手把持部务，与百熙争权，属曹分为两党，争辩不休。侍读马吉樟劾之，两人皆受谴责。右丞陈昭常为绍仪同乡，押友右参议施肇基为绍仪侄婿，皆牵连罢官。百熙旋中寒疾，误服芩连不起。林绍年署尚书，不一月，岑春煊代之。春煊与奕不合，出为两广总督，陈璧又代之。绍仪外用为奉天巡抚，继其任者为朱宝奎。春煊奏弹夺职，召广东提学使于式枚为右侍郎，旋即出使。设部未及半年，死者、去者、革者相继连绵不绝，说者多谓邮传部不利堂官，后陈璧亦为谢远涵劾罢。阴阳小数，诚可怪矣！然前车虽覆，后进者犹贾勇直前，初不以为戒也。

　　◎林侍郎持正林绍年在枢廷，颇持正论。赵启霖革职时，绍年谓谏官本许风闻言事，事虽不实，当稍示优容。及瞿鸿礻几被恽毓鼎劾罢，绍年又谓大臣当进退以礼，一疏逖小臣造作语言，遽行放斥，后复谁敢任天下事者？积此二故，与奕不协，遂夺尚书，改度支部侍郎。寻自陈疏暗，求解枢务，太后不允。每日随班上殿叩头，甚惭惧不安。丁未六月，安徽巡警会办徐锡麟炸死巡抚恩铭，率党劫军械局以叛。布政使冯煦电奏至，举朝大骇。奕欲因是挤去绍年，请出之以代恩铭，世续曰：“皖省事简，今乱首已获，遽出枢臣为巡抚，恐南人震惊，新党互相猜疑，激成大变。冯煦办贼尚好，以节钺授之，必无事。”太后大悟，即升煦为安徽巡抚，煦执锡麟诛之，摘心生祭恩铭，皖变遂定。

　　◎藩司受制督抚藩司去督、抚一阶，用人、行政皆其责。督、抚专奏报，藩司遂不能与争，年终密考，听其一言以为进退。许振任江宁藩司数年，自言如作典史，督、抚遇有事故，例用藩司护理，稍欲自伸其志者，必招后任之忌。江督刘坤一薨，李有摄篆，不一月四上封奏，巡抚恩寿大恶之，年终密考，竟以“貌似有才，居心险诈”八字挤之去位。其后丁振铎莅滇，先劾藩司李绍芬去之；锡良莅蜀，亦先劾藩司某去之；偏任太专，渐成尾大不掉之势。恩寿移节山西，以学生私函劾罢藩司吴匡，疏中只摘其一二琐事，闻者皆为之不平。近唯见岑春煊以广东藩司参总督谭钟辚，冯子才以南提督参总督崧蕃，子才宿将、春煊世臣，终亦不能取胜。然春煊居下则傲上，居上则凌下，不数年，代钟麟督粤，恩命甫下，即奏弹广西提督苏元春，巡抚王之春、藩司汤寿铭同日罢职，全省官皆股栗失色。

　　◎李文忠徇私坏法湖北候补道杨宗濂初为御史邓承修所劾，改官直隶，太仆少卿延茂、御史屠仁守再劾之，遂革职，永不叙用。总督李鸿章与宗濂有旧，极力为图开复，时部例方严，久之不得当。适园工兴，费无所出，醇亲王奕讠假巡阅为名赴天津，与鸿章筹商移用海军费。鸿章曰：“海军筹款不易，常捐为部例所限，亦所获无几。无已，其令诸臣报效乎？”因授意宗濂，令乘机报效二万金。醇王大喜，回京即取中旨复宗濂官，交北洋委用。此朝廷坏法之始。或云鸿章丁未会试卧病闱中，几不能完卷，宗濂父延俊与同号舍，为之捉刀，遂举进士，故厚遇其子，不惜破法援之。

　　◎商部两状元世俗艳称状元，近科状元改从商业者二人，黄思永经营于北，张謇经营于南，皆江苏人也。思永初开工艺局，言官参其以水磨豆腐专小贩之利，遂落职。其子中慧通英文，两诣西洋赛会，得超等文凭归。工业渐振，其制作以景泰蓝铜器为最精，一瓶值五千元。竭数百工人之力，成一玩好以夸示四方，亦淫巧甚矣，謇自翁同被黜，畏祸不敢入京，外受刘坤一聘主讲文正书院，内实藉官力经营商业。始办大生纺纱公司，适庚子拳匪肇乱，海舶不至，遂获大利。继办种植公司、渔业公司，后又谋开航业，积资至数十万。其术巧于思永。后商部开，载振奏给謇三品卿衔，并起用思永，皆充头等顾问官，世呼为“商部两状元”。

　　◎赌捐娼捐张之洞弛广东闱姓赌禁，巡抚许振极诋之，语同僚曰：“疆帅而窝赌，其去开娼也盖无几矣。”当时咸以振言为过激。近数年来，吴、楚、闽、豫相次设彩票公司，以利诱民而分其润。北京罢巡城御史，设工巡局，那桐主之。局用不敷，议推广税务，遂及戏馆、娼寮，腾之奏牍，且移文刑部，令破除良贱之界，酌改旧律从宽。有李氏妇人虐其养女，本鸨母也，刑部断其恩义早绝，已定谳，议抵监禁在狱，会秋后论囚，行刑且有日。尚书葛宝华从主事吉同钧言，据那桐破除良贱咨文，奏请减议，贷其一死。太后大怒，特旨勾决，镌同钧二级，宝华以下降罚有差。而工巡局收娼捐如故也，且为之区分等级，上者曰“清吟小班”，次者曰“茶室”，张灯大饰其门，以招过客。惜振早死，不令亲见其事。今日朝廷实有开娼之事，不仅窝赌已也。

　　◎用人不分界限刘清由文臣起家，官至山东盐运使。临清盗起，自请以武职提兵杀贼，遂改总兵。张曜为布政使，言官劾其目不识丁，亦改总兵，当时诧为异数。自岑春煊荐道员李准为广东水师提督，袁世凯荐道员刘永庆为江北提督，徐绍桢、黄忠浩皆以道员擢总兵（徐擢苏松镇，黄擢右江镇），而文武之界破矣。乾嘉时，杭大宗、洪亮吉先后诣阙陈言，请用人不分满汉，俱遭严谴，后遂结舌，引为大戒。自徐世昌以商部右丞兼副都统，程德全以知州简黑龙江将军，赵尔巽以巡抚迁奉天将军，内召柯逢时为户部满侍郎，而满汉之界破矣。藩、臬以下内用者，近唯见袁昶、联元；京堂以上外用者，近唯见张之洞、沈秉成，岑春煊，皆采用时望。自商部挤王清穆出为按察使，常镇道刘若曾随端方出洋入为太常卿，巡警部滥调外吏，自州县佐贰以至从九未入流皆列司曹，而内外之界又破矣。

　　◎商部捷径商部既设，小人皆由是取径而入，不独堕坏朝纲也。盖全国之权寄于奕，奕之权又寄于载振，载振又转寄权于商部二三宵小之手。京朝议论纷纷，皆称商部为“小政府”。其时任丞、参者，左丞徐世昌、唐绍仪、陈璧不一年即升侍郎，先后为本部尚书，右丞杨士琦、唐文治旋升本部侍郎，参议沈云沛旋升吏部侍郎，其余侯补丞参、司员起家至大官者不可缕数。吾乡巨富称萧、周，其子弟入京求官，为小人所诱，萧敷训报效十万金，办万生园，徒得京堂虚衔；周维藩日陪载振斗马吊，输至十余万，但派会计司行走而已。倾资经营仕宦，盖亦有巧拙钝捷之分，非皆操券而获也。

　　◎文锡内务府大臣文锡，□□之幸臣也，屡被言官奏参，罢而复起者再。先是，文宗北狩得疾，知不起，察□□悍鸷，异时抱子临朝，恐不可制，欲效西汉钩弋故事，未忍发。以遗诏密授孝贞，令谨防之，即有过，宣诏赐死毋游移。同冶初，诛锄八大臣，赖□□刚断以济。孝贞仁贤，遇事咸推让之，后闻甚不谨，甚忧惧。一日，东宫传旨召西佛（宫人称孝贞为“东佛”，□□为“西佛”），西佛嘻嘻而往，入门，见孝贞盛服珠襦，宫人佩刀，森然侍列左右，大骇，孝贞指御案遗诏示之，默诵一过，伏地痛哭请死。孝贞仁而寡断，略责让数言，下席引与同坐，勉以好语，随取案上遗旨引火焚之，示毋他意，□□回至宫中，五日夜不寐，李莲英进密谋。越数日，孝贞暴崩，廷臣入临者见十指俱紫黑，不敢言。莲英自是擅权，宠之终身。文锡子崇光，□□以义儿蓄之，今官吏部侍郎兼内务府大臣。

　　◎张之洞骄蹇无礼张之洞以内阁学士出任山西巡抚，后遂连绾疆符。自负才地，多作度外之事，不屑拘守旧规，年愈迈而气愈骄，身享太平五十年，俯视一切，盖以为天下莫已若矣。湖北提学使黄绍箕用一人为学堂监督，已札委矣，之洞闻而怒曰：“汝今作学司，当受督、抚节制，不比提督学院，衔命驰节而来，可称钦差也。”绍箕垂头丧气而出，自是悒郁不伸，未几得疾卒（学部欲伸学政之夺，乃改为提学司，归督、抚节制，与藩、臬并行，其谬荒若此）。直隶人闻之洞内用，皆欣欣有喜色，合八府三州京官张宴于湖广馆，征集名优，衣冠济济，极一时之盛。之洞收柬已三日，届时催者络绎载道，卒托故不往，鹿传霖、徐世昌忍饥侍至二更，皆扫兴而散。闻其性情怪僻，或终夕不寐，或累月不剃发，或夜半呼庖人具馔，稍不惬即呼行杖，或白昼坐内厅宣淫，或出门谢客，客肃衣冠出迎，偃卧舆中不起。其生平细行大节，鲜不乖谬者。

　　◎荣文忠升沉荣禄在光绪初年即被宠任，一日独对养心殿，太后密告之曰：“今日军机大臣每事辄欲自专，浸浸露骄态，为之奈何？”荣禄曰：“此易处耳，出一二人于边远，以警其余，则无敢作梗矣！”适贵州巡抚缺出，拟用沈桂芬，闻其谋而未稔，私遣翁同探之。同见荣禄，大骂政府，荣禄不疑其诈，曰：“太后亦颇厌之，吾前献一策，未卜能行否也。”同出告桂芬曰：“信矣。”翼日遂出荣禄为福州将军，累年不调。后依附恭邸始召还，以侍郎用。

　　◎梁鼎芬奇气湖北臬司梁鼎芬，丙午俸满来京，连上四疏，一疏参军机大臣瞿鸿礻几、一疏参邮传部、一疏保陈澧、一疏请立曲阜学堂，京僚皆侧目而视。既入见，又面参两广总督周馥，谓馥为李鸿章执虎子，士大夫羞与为伍。又面保黄体芳、宝廷、陈宝琛、张佩纶、邓承修、盛昱、朱一新、屠仁守、王鹏运等十一人，大半皆已物故。及陛辞入见，又面诘太后曰：“光绪初年，太后所用督、抚，若胡林翼、沈葆桢、阎敬铭、丁宝桢诸臣为何如人？今日所用督抚，若周馥、端方、杨士骧等又何如人？疑非出自上意，得毋尽为奕所卖乎？”太后知其戆直，亦优容之，勿以为忤也。

　　◎王壬秋诙谐湘潭举人王运，性通脱，好诙谐。一日酒座，论及故抚陈宝箴事，皆曰：“陈中丞讲求吏治，刚直不挠，亦近时贤督、抚，但不应聘梁启超主讲时务学堂，败坏湖南风气。”或释之曰：“此非中丞之过，缘其子三立朋游太滥，不择人而交游，为所误，亦千虑之一失也。”运默不言，捻髭微笑。群以此语质之，因叹息曰：“江西人好听儿子说话，中丞亦犹行古之道耳！”座客瞠然不解所谓，运徐譬之曰：“公等疑吾言，亦尝读史乎？王荆公变法时，遇事多由子主持；严嵩当国，唯世蕃之言是从。今中丞亦然，固江西惯例也，何怪焉？”闻者莫不倾倒。

　　运晚年被荐，特旨授检讨，已七十余矣，时科举早废，游学生返国试高等，有牙科进士亦同时授馆职，运因撰联自嘲云：“愧无齿录称前辈，幸有牙科步后尘。”

　　◎大臣延揽不慎凡文士轻率浮躁，好为大言，建奇策，锐欲以功名自见，用之不慎，皆足以误国殃民，其失职无卿者尤可惧也。陈宝箴以信用梁启超而败，翁同以信用张謇、文廷式而败；张百熙信用李希圣、张鹤龄、沈兆祉，未及败而身死；锡良信用熊希龄、郑孝胥等，未及死而国变作。出张之洞门下者，如樊增祥、蔡乃煌、易顺鼎之徒，已大招物议。晚岁入军机，引进杨度，使参预政谋，瞀乱尤甚。若袁世凯、端方之树党招朋，彼此各以利合，盖不足道矣。当新政盛行，各督、抚奉承新章，奔走急急不暇，其实皆三五少年狡狯之技。大学堂章程出自黄陂人陈毅手，丙午官制则江宁人吴廷燮总其成，宪政编查馆所颁宪法，汪荣宝、杨度所拟居多。浙江巡抚增韫延张一麟入幕，广东总督袁树勋延沈同芳入幕，一切附和新政章奏皆其所撰。天下之亡，不亡于长枪大剑而亡于三寸毛锥。吁，可怪矣！

　　卷三

　　◎北洋捷径光绪末年，小人阶之以取富贵者捷径有二：一曰商部，载振主之，一曰北洋，袁世凯主之，皆内因奕而借二杨为交通枢纽。当世凯初莅北洋，梁敦彦方任津海关道，凌福彭任天津府，朱家宝任天津县，杨士骧、赵秉钧均以道员在直隶候补。不二三年，敦彦官至尚书，家宝、士骧均跻节镇，福彭升藩司，秉钧内召为警部侍郎。其非北洋官吏而攀附以起者，严修以编修在籍办天津学堂，遂擢学部侍郎；冯汝癸与世凯联姻，遂擢江西巡抚；吴重熹为世凯府试受知师，遂擢河南巡抚。唐绍仪旧从世凯驻朝鲜，甲午之变，出死力护之以归，故遇之加厚，既夺盛宣怀路政畀之，邮传部开，又用为侍郎，一手把持部务，案卷、合同尽为所匿，尚书张百熙虽属世凯姻娅，不能与之抗也。绍仪既得志，复引用其同乡梁如浩、梁士诒、陈昭常等皆列要位。士骧又引其弟士琦入商部。徐世昌久参世凯戎幕，铁良亦尝从之练兵，既入军机，始稍稍携贰。世凯不由科目出身，遇投帖称“门生”者，大喜，必力援之。定成晚入其门，遂长大理院。方其势盛时，端方、陈夔龙、陈璧、袁树勋无不附之。及己酉罢职，星夜奔天津，士骧匿不见。其子克定拟一疏求士琦代奏，士琦有难色，再请于修，修改削大半，阳袒而阴刺之。凡人以势交者，势逼则争，如徐、铁是也；以利交者，利尽则散，如杨、严是也。观此，可为小人结党营私者戒。

　　◎刘张优劣戊戌训政之后，孝钦坚欲废立。贻毂闻其谋，邀合满洲二三大老联名具疏请速行大事，荣禄谏不听，而恐其同负恶名于天下也，因献策曰：“朝廷不能独立，赖众力以维持之。疆臣服，斯天下莫敢议矣。臣请以私意先觇四方动静，然后行事未晚。”孝钦许之，遂以密电分询各省督臣，言太后将谒太庙，为穆宗立后。江督刘坤一得电，约张之洞合争。之洞始诺而中悔，折已发矣，中途追折弁回，削其名勿与。坤一曰：“香涛见小事勇，见大事怯，姑留其身以俟后图。吾老朽，何惮？”遂一人挺身独任，电复荣禄曰：“君臣之义至重，中外之口难防，坤一所以报国者在此，所以报公者亦在此。”道员陶森甲之词也。荣禄以坤一电入奏，孝钦惧而止，逾年乃建东宫。后闻粤督陶模亦有电谏阻，其词则佚之矣。

　　◎荣相谲谏正阳门外关帝庙，屋甚卑隘，相传神像为明熹宗手塑。车驾出城，必入庙拈香，祈签者甚众，孝钦亦笃信之。又，地安门内有一瞽者，姓赵，失其名，世呼为“赵瞎子”，善梅花易数，孝钦尝遣宫人就之问吉凶，凡八旗巨宅无不尊信其术。荣禄既得坤一复电，不敢遽奏，迟回者累日。因察知孝钦素信阴阳小数，潜遣人诣关庙祈一签，诣赵瞎子占一卦，怀之入朝。孝钦询曰：“外省复电何如？”荣禄曰：“外电久不至，奴才亦时念之。昨诣关庙求签不吉，诣赵瞎子问卜又不吉，颇以为忧。”孝钦曰：“其词何如？”荣禄探怀献之，大意皆云不可妄动，动则有悔，孝钦默然。既越二日，始以坤一复电进，废立之意遂解。

　　◎朱宝奎叛盛归袁常州朱宝奎游学西洋归，夤缘入盛宣怀门，宣怀以乡谊，处以铁路局小差。人颇机警，渐被亲任，不数年，由同知捐升道员，遂充上海电报局总办，凡各局弊窦无不知之。窥宣怀有婢绝美，求为室，宣怀不许，由是离交。私发路局积弊，并钞录累年洋商交涉案，叛归袁世凯。世凯久涎铁路、招商、电报三局之利而不详其底蕴，至是得所藉手，遂参宣怀，尽撤其差，以铁路局交唐绍仪、招商局交杨士琦、电报局交吴重熹而保宝奎为邮传部传郎，后为岑春煊劾罢。

　　◎会议前朝用人有廷推，行政有封驳，国初罢廷推以一主权，解散朋党，意私而言公，犹可说也。罢六科封驳，以一人独运于上，号令扦格不行，往往朝出暮更，不能取信于下，君制虽尊，王灵反亵矣。曩时军国大政犹交六部九卿会议，迩来变乱成宪，多由一二人主谋，废刑讯而刑部不知，废科举而学臣不知，礼部亦不知。割江北三府一州建行省，诏下数日，江督周馥得电音，茫然无所措手足。上有深闭固拒之心，下有疾雷不及掩耳之势，利刃在手，眯目而试之，其斫丧必多，况非出自宸断，又有倒持之患乎？癸卯秋，戴鸿慈疏言国事当采公论，折衷至当，徐议颁行。于是江淮设省之谕，内外皆以为不便，枢府亦内悔，重于改命，乃设会议处下廷臣会议。已而礼部请修贡院，户部请设丞、参，皆令议之。然筑室道谋，上下漫不经意，各衙门说帖积高至数尺，簧鼓雷同之说杂然并陈，当局稍稍厌之，遂再罢不行。

　　◎陈夔龙畏内内地六总督缺愈要者才愈下，品愈污。直隶兼北洋大臣用杨士骧，两江兼南洋大臣用端方，皆佥人也。湖广踞长江上游，亦绾毂南北要地，张之洞内召，用赵尔巽。尔巽赴任不数月，用陈夔龙。夔龙初为兵部主事，尚书许庚身爱其儇慧，以兄子妻之。庚身死，廖寿恒入军机，与夔龙为僚胥，荐之荣禄。时荣禄以枢臣典兵，节制南、北洋，即邸第开幕府，宾客甚盛。夔龙遨游其间，大被宠任，遂由郎中超擢内阁侍读学士，庚子乱后升顺天府尹，外转河南藩司，未莅任擢巡抚，去其为司员时前后甫二年，皆荣禄之力也。夔龙既由妻党显贵，曲意媚内，事无小大，必承意以行。初至河南，丧一女，请假一月治丧，大开辕门，全城文武官悉素服入吊。其夫人籍隶钱塘，每思恋江南风景，辄不乐，又新丧爱女，以南人不服北方水土，乃谋调江苏。莅任未久，升川督，夫人又不欲往。夔龙计无所出，乃私于奕，令尔巽以两湖让之而令锡良以四川让尔巽。以一女子之爱憎牵动数省督、抚，当时用人之得失盖可睹矣！

　　◎瞿鸿礻几因衽席之言失位鹿传霖、荣庆、徐世昌、铁良既出军机，瞿鸿礻几益与奕不合。岑春煊之入见也，或谓鸿礻几实召之来，载振疏请解职，意谓必得慰留，旨下率如所请，亦鸿礻几怂恿太后为之。鸿礻几人虽阴巧，然明习故事，无甚劣迹可指，孝钦亦颇信之。一日召鸿礻几独对，言及奕贪黩事，欲有所处分，意迟疑未决也。鸿礻几退朝与夫人燕语及之，汪康年之妻与瞿夫人往来甚密，闻之以告康年，康年告曾广铨。广铨方为泰晤士报馆访事，遂以庆王失宠、将出军机等情电达香港，登入西报。英公使阅报大惊，恐王罢而两国交涉中变，适孝钦宴外客于宫中，英使夫人乘间言：“庆邸若退，敝邦交涉事多其经手，请仍旧贯，毋失两国和好。”孝钦曰：“是安从得此言？”英使夫人以《泰晤士报》示之，太后愕然，私念与鸿礻几曾有是言，何遽腾播西报？心甚疑之。翼日，庆邸遣两格格入宫作叶子戏，孝钦恐奕不自安，寄语慰之。格格归，奕尽得其实，恨鸿礻几甚，召杨士琦密谋。士琦拟一折，言鸿礻几授意言官，勾通报馆。察廷臣中唯翰林侍读学士恽毓鼎热中而不甚得志，密召而告之曰：“顷承庆邸意，拟一参折，公如愿上，某省藩司可得也。”毓鼎许诺，即奔赴颐和园上之，实不知其所参何人也。疏上，留中一日，未发。翼日，奕入朝，袖其折归，径从私宅拟旨，鸿礻几遂罢。

　　◎樊增祥罢官樊增祥初为陕西知县，谄事鹿传霖，后又入荣禄幕，辛丑西安谕旨多其所拟，自是日益腾达，不一二年由县官躐升藩司。甲辰入京陛见，求顺天府尹不得，怏怏入关，气凌巡抚曹鸿勋，出其上。陕西督粮道缺美腴甲天下，每岁陋规多至二十万，升允为藩司时详请裁汰，归其利于公，事未行而迁甘督。增祥继任，尽反前政而私与督粮道通，或以告升允，升允以公文诘责。数十年来，总督不问隔省事，升允强干有气力，尝纠弹奕，不为权贵所慑。增祥得檄不敢校，逊词谢之，有“庆邸能容公，公岂不能容增祥”语。升允不听，遣兰州知府入陕提案，增祥曰：“知府无朝命，安能隔省按事？执系长安县。”升允大怒，即电劾增祥，而增祥先已密奏总督奴视藩司，要挟无礼等款。朝议拟两解之，适赵炳麟参折上，言增祥倚任私人，称樊门三狎客，广购第宅，赃款累累。诏四川总督锡良查办得实，遂落职。

　　◎荣禄权略荣禄既发康党邪谋，其余党分散四方，广播谣言，谓太后将不利德宗。或以告荣禄，荣禄曰：“是何患？吾月以二百金啖之，彼蠢蠢者尽入吾笋矣。”袁世凯统武卫军，归荣禄节制，虽倔强不敢自恣，尝遣人密至京师觇荣禄动静，得其一言以为喜戚，如安禄山防李林甫然。庚子匪乱炽时，辅国公载澜上疏言兵事，附片请杀王文韶，指为汉奸。军机入见，孝钦以疏示之，廖寿恒等均失色。荣禄班在前，力为剖白，愿以百口保文韶无他，事乃解。文韶耳重听，跪伏移时，不知论何事也。班退，坐直庐，见载澜疏，意不怿，询寿恒曰：“澜公尚有一附片安在？”荣禄匿之，佯答曰：“吾侪皆未之见，想留中矣。”终不言其营救事。晚年虽倚任袁世凯，尝言袁世凯不可近君侧。临没欲见孝钦一陈而不能待，长吁数四，遂暝。

　　◎孙文正恶杨杏城孙家鼐历事四朝，拘谨无过失，屡次变法皆身在事中，外虽委蛇而心实不怿。观其戊戌谋出康有为办上海《官报》，丙午总核官制草案，力言礼部、翰林院不可裁，亦未尝无一二补救。奕既倾去瞿鸿礻几，请以杨士琦代，孝钦欲用家鼐。及家鼐入见，叩头力辞，言老病不胜重任。孝钦曰：“然则杨士琦何如？”家鼐力言：“士琦小有才，性实巧诈，与臣同乡，臣知之最稔，盖古所谓‘饥则依人，饱则远’者也。”孝钦颔之，遂不用士琦，仍召鹿传霖入直，奕由是气沮。

　　◎书籍聚散京师琉璃厂书贾凡三十余家，唯翰文斋韩氏席先世旧业，善结纳，资本尚充，收藏较他商为富。其能辨古书贵贱者，推正文斋谭笃生、会文斋何厚甫。厚甫之甥韩左泉亦颇识书，唯贪欲过重，尝往来达官大宅，学部侍郎宝丰、练兵大臣凤山等多受其欺。予初至京，潘祖荫、盛昱，王懿荣皆好蓄书，其时钱塘许氏、寿阳祁氏之书已有鬻于市者。后数年，祖荫之书归翰文，懿荣之书归正文，物固未有聚而不散者。许庚身初官翰林，私取翰林院旧椠精本，别购坊间新书易之。庚子之乱，院署毁于兵，片楮无存，唯许氏易出本尚流落人间。内府图籍多贮武英殿，宦竖稍稍窃去。戊巳之间，内廷窃出殿本《朱子全书》凡数百部，每部只售四金。久之，恐事觉获罪，潜引火焚之，数十万卷顷刻而烬。当时但将管理员议处，初不知为内竖奸谋也。江南藏书家推归安陆氏，陆心源死，其子树藩不能守，日人岛田彦桢以番银十万元鬻之东渡，海内文人莫不扼腕相向而叹。

　　◎《湘谭志》前后印本不符沈归愚《国朝诗别裁》初以钱谦益居首，王锋次之，吴梅村、龚鼎又次之。经高宗申斥，始改从今本，此人所共知也。王运撰《湘潭志》，颇诏邑人怨恶。侍郎陈树棠，勤恪公鹏年子也，居乡甚豪横，逼死县官，被巡抚弹奏。旧志不言，盖讳之也。运以直笔自命，摭实补入甚详。黎培敬降四川臬司，时运掌尊经书院，亲见其行事多不满意，传中颇有微词，两家子弟俱衔之。又，国初有商人周环，以资雄于一乡，相传环起家时，毒死胡椒客，尽没其资，运作《食货志》偶及之。周氏虽微，其子姓犹众，遂与陈、黎合谋而控于官，涉讼经年。质之运，终莫能据书以对，后卒删去，狱乃解，故初印本与今本不符。言官可以风闻言事，史官不能以风闻著书，王氏昧此义例，几遭不测，秉笔者其慎之。

　　◎君相不能与布衣下僚争名高宗御制诗文凡三集，分订六函，南书房翰林写刻，字大如策卷。初印开化纸，墨色光黝，极精工，虽宋元版不及。予游厂肆，以番银六元得之，甚喜。后询书业中人，皆云常价不过二三金，无宝重者。计东吴江布衣有《改亭集》四卷，予求之累年不获，后见一部，索十六金，议价未谐，即为强有力夺去。以天子之尊，不能与布衣争名，古人所以重天爵也。奉宸苑八品苑副吉□见时政日非，拟一疏，词甚激烈，欲求堂官代陈，不许，愤甚。是夕怀稿入署，饮药死，都察院上之，并为请恤。远近争相叹服，一时名动京师，无不知有吉苑副者。满洲大学士若额勒和布、福锟、昆冈诸人，死未十年，问之久宦京师者，多不能详其履历。官岂能重人？人亦贵自重耳！

　　◎叉麻雀麻雀之风起自宁波沿海一带，后渐染于各省，近数年来京师遍地皆是。薪俸既丰，司员衙散辄相聚开赌，以此为日行常课，肃亲王善耆、贝子载振皆以叉麻雀自豪。孝钦晚年，宫中无事，亦颇好此戏。奕遣两女入侍，日挟金数千与博，辄佯负，往往空手而归，内监、宫婢各有赏犒，每月非数万金不足供挥霍。又自西巡以后，贡献之风日盛，奕所献尤多。孝钦亦颇谅之，尝语人曰：“奕死要钱，实负我。我不难去奕，但奕既去，宗室中又谁可用者？”盖奕贪婪之名，上下皆直言不讳，言路以是参之，宜孝钦付之一笑也。然孝钦既知其弊，不急罢贡献，犹纵两格格入宫以博弈戏弄为事，则未免累于嗜好矣。

　　◎袁世凯谋倾岑云阶袁世凯、岑春煊俱有宠于太后。世凯之宠，由戊戌告变；舂煊之宠，由庚子护驾，皆从患难中奋翅而起，虽有外言莫能间也。世凯恶春煊权势与已相埒，与奕比而谗之。及朱宝奎黜，仇恨益深，密奏春煊曾入保国会，为康梁死党，不可信。太后曾恶康党，以春煊新被宠，不应有是，待之如初。粤人蔡乃煌失志居天津，侦得其情，思媚袁以求进，因入照相馆，觅得春煊及康有为影相各一，点景合成一片，若两人聚首密有所商者，献于世凯。世凯大喜，交奕密呈太后，证为交通乱党，春煊之宠遂衰。未几，迁粤督，未及履任，中途罢归。乃煌以此擢上海道。

　　◎三先生崇祀文庙崇祀之典，自特旨驳斥李容后，礼臣持议甚严。顾、黄、王三先生屡请屡驳，最后御史赵启霖疏上，张之洞适入军机，遂同时邀准。死后馨香之报，犹必藉枢要贵人之援，以此知当时朝局，凡乘时窃取禄位者，皆非无因而至也。

　　王氏学初不甚显，曾国藩刊其遗书三十余种，湘人始知尊重。然国藩序文有“纯疵互见”之语，亦未甚倾心推服也。从祀之议倡自郭嵩焘，是时今上即位甫二年，政府虽专，部臣颇能自立，嵩焘归自海外，称服西洋，礼部侍郎徐桐恶之，疑其一乡阿好，遂引国藩序文，本表章夫之之人以驳夫之，嵩焘无以难也。光绪二十年，湖北学政孔祥霖上其书于朝，复申前请。礼臣再引《四库总目》议驳，且言遗书有《老子衍》、《庄子通》、《三藏法师八识规知》等目，儒佛老庄混为一途，又有《潇湘怨》、《黑鼓词》、《龙舟会戏》各体，事涉游戏，不得谓为无疵。《总目》为高宗钦定，藉圣谟以箝群议，廷臣更无敢置喙者。顾、黄崇祀之议则自陈宝琛发之，是时朝臣分南北两党，北党主驳，以李鸿藻为首，孙毓汶、张之万、张佩纶等附之；南党主准，以潘祖荫、翁同为首，孙家鼐、孙冶经、汪鸣銮、李文田，朱一新等附之。主驳者谓二儒生平著述仅托空言，不足当阐明圣学传授道统之目，推礼部主稿、汉大学士李鸿章领衔，合词以驳。议上，祖荫等联名疏争，诏下廷臣再议。北党复推满大学士领衔，请仍照礼臣前议，其事遂寝。此三先生崇祀先后被驳之始末也。

　　当夫之初次被驳时，嵩焘恐阻遏后路，不复能再请，别具一疏，请附礼部驳案并存，待异时公论。又于船山祠私制楹联，末云请从祀于庙，是有待于后贤。启霖，湘潭人，夙宗仰船山，欲续成郭氏未竟之志而难于措辞，乃并援顾、黄二先生以请。诏下部议，部臣以议驳在先，不敢主稿，乃用戴鸿慈奏定新章，交廷臣会议。自科场废八股改试策论，又废科举改学堂。《日知录》、《明夷待访录》、《读通鉴论》三书盛行于世，主准者十居八九。唯礼部郎中吴国镛不好新说，以黄氏书驳杂，摘其可议者数条，上说帖于堂官。尚书溥良以为是，侍郎郭曾斤以为非。然部务当由尚书主政，遂拟稿准顾、王驳黄，通行六部九卿大臣诣内阁会衔，邮传部尚书陈璧先画诺，吏部尚书陆润庠、都察院左副都御史陈名侃继之。画未竟而之洞遣使持说帖至，大意言黄学与孟子相合，议驳非是，举座愕然，各逡巡遁去。次日，邮传部咨行礼部取消陈璧花押，润庠、名侃亦各行文取消，其畏惧政府如此。之洞私语同僚，谓梨洲若驳，当并顾、王黜之。盖以启霖、国镛皆湖南人，疑其有私于王氏也。礼臣不敢坚持初议，遂准炎武而胪陈王、黄事实，请宸断。严修、宝熙、吴郁生、定成、刘若曾、徐定超各具封奏如之洞指，遂于光绪三十四年九月初三日奉上谕：“礼部会奏一折，王夫之、黄宗羲、顾炎武均著准其从祀文庙。钦此。”以如此巨典，只以二语了之，天下读诏书者不明其所以从祀之故，颇疑三先生之配食，颇似近世人才保荐得官也。

　　◎服妖风俗敝，人心变易无常，巧猾嗜利之徒，其始出于官商，其后执艺者窃其余智，诈取人财，孟子所谓“朝不信道，工不信度”，盖不独侈靡为可忧也。妇人最好妆饰，其服色簪珥无一年不变，旧者辄废弃不用，糜费不知凡几。戊戌以前，男子礼服冠檐高而仰，各行省效之，尊为京式，后渐俯又斜而外向，今前宽而后窄，如一小艇矣。高靴愈变愈低，补褂渐缩渐小，袍褂紧小，结束如武装，稍一欠伸辄破裂。予蓄一骚鼠冬帽，以其尚完好也，不忍弃，每戴以入署，同僚辄哗笑曰：“鹿中堂来矣。”鹿中堂者，吏部尚书鹿传霖也。合署四百余员，唯传霖及余尚戴高仰旧冠，故同僚谑之如此。一物之成，韧者至十余年不敝，未敝而先弃之，以徇工商牟利之诡计，殆班书《五行志》所谓服妖者欤。或曰是盖奸商贿通内监，先由宫禁服之，末乃及于四方。事或可信。绳以先王“器用不中度，不粥于市”之礼，必诛戮一二以儆其余，妖乃可息。

　　◎闾阁奇节京师正阳门东，有陈寡妇，老而馋，无子。一女曰钩儿，绣工绝巧，誓死不嫁，藉十指觅食养母，年四十余犹处子也。其为人缝纫，随多少受之，不较。予嫁女，欲延至家作绣事数日，谢曰：“妾自庚子后，历七八年，足迹未出门限。今逐利寄食于人，人其以我为不耐苦也。”予闻而敬之。寡妇死，钩儿亦积劳大病，邻居议为敛钱营葬，遣人视之，则衣衾礻冒衤遂之物皆具，盖平时十指所自办，贮而藏之久矣。有宦族闻其贤，欲聘为继室，钩儿曰：“母死，无人主婚，吾其敢自媒耶？”卒不嫁。后莫知所终。

　　同庆班优人刘鸿升，京师名角也，唱须生，价重一时，获金甚巨，衣食外无侈费，瘗而藏之。己酉，甘肃大饥，人相食。委员四出募赈，鸿升悉发所藏，遇劝捐者辄书之，或百金或数十金，尽隐其名，人无知者。戊申，两宫升遐，虽禁止演剧。百日后，托清唱为名，仍私行开演。唯鸿升不出，同庆班主百计求之，许馈千金，终不应，必俟服除乃出。天地之正气，日流行于两间，断无止息之时。有时不钟于衣冠士族，一二乡里愚贱分其余闰，孤行一意之所安，反足以维持世教。予纪此二事，以愧当时士大夫，且自警云。

　　◎孝钦临危定策孝钦病危，张之洞请定大计，孝钦颔之。翼日，出奕勘易州陵工，密召世续及之洞入内，谕以立今上为穆宗嗣。今上，醇亲王载沣子也，生四年矣，视德宗嗣位时龄尤弱。国难方殷，连三世临以幼主，世续、之洞恐皇后再出垂帘，因合词奏曰：“国有长君，社稷之福，不如径立载沣。”孝钦戚然曰：“卿言诚是，然不为穆宗立后，终无以对死者。今立溥仪，仍令载沣主持国政，是公义、私情两无所憾也。”之洞曰：“然则宜正其名。”孝钦曰：“古有之乎？”之洞曰：“前明有监国之号，国初有摄政王之名，皆可援以为例。”孝钦曰：“善，可两用之。”之洞又曰：“皇帝临御三十余载，不可使无后，古有兼祧之制，似可仿行。”是时德宗固无恙也，太后默不言，良久目之洞曰：“凡事不必泥古，此事姑从汝请，可即拟旨以进。”策既定，电召奕回京，告以谋，奕叩头称善，遂于十一月某日颁诏明告天下。袁世凯不预定策之功，自知失势，伪称足疾，两人扶掖入朝。

　　◎瑜贵妃争嗣瑜贵妃者，穆宗之妃也。自幼入宫，侍孝钦四十余年，警敏知书史，凡宫闱文墨，孝钦悉以委之。今上初入宫，孝钦抱以授隆裕曰：“以此儿付汝，以养以教，唯汝之责。”时瑜妃在旁，哭诉曰：“嗣皇既入继穆宗，先朝经事穆宗者，今唯妾在，岂宜以闲人置之？论光绪初年明诏，即今皇帝有子，尚当先让穆宗，太后岂忘之乎？”孝钦默然良久，曰：“汝言亦大有理，即以嗣皇付汝两人，互相保护，不必执意见也。”瑜妃即长跪叩头谢恩，遍呼宫人而告之曰：“顷太后所言，汝等皆闻之乎？”则皆对曰：“闻之矣。”已而今上登极，封皇后为皇太后，不及妃。妃大恚，召奕至宫，指其名而骂之曰：“奕，今日召汝非他，予死守至今，未即从毅皇帝于地下者，正为今日。太后临崩，以嗣君付我及皇后两人，宫中莫不闻之，今若此，将置我于何地？”奕谋于监国，乃封为皇贵妃以慰之，妃终怏怏。后孝钦安奉山陵，宫人皆送葬，事毕，妃与妃守陵，坚不还宫，摄政王遣使劝慰百端乃归。

　　◎戊申大丧失礼孝钦后德宗一日崩，孝钦梓宫安奉皇极殿，德宗安奉乾清宫，群臣哭临三日，皆无戚容。唯孙家鼐以东宫旧恩，伏地痛哭不起。予观当时丧仪，盖有三失，不独无戚容也。古者羔裘元冠不以吊，《大清通礼》云：“遇大丧，凡应成服之人，礼部奏准后，各给白衣成服，由户部给发。”今王公百官皆反穿羊皮而内袭元缎，不知倡自何人，上下相习，不以为怪。此一失也。群臣哭临皇帝丧，三品以上在乾清门外，四品以下则应在景运门外，今无论官职大小均混入乾清，人声嘈嘈，仆从皆杂其中，御史不纠礼，礼部不相仪。此二失也。定例，大丧二十七日内不奏事，盖指各部例行常事而言。孝钦二十一日崩，二十八日诏定监国典礼，初二日刘廷琛上疏言典礼事，乃以违例传旨申饬，此三失也。当德宗晏驾时，遗诏未下，民间已周知，是日遍城人无不剃发，嫁娶者纷纷，竟夕鼓乐声不绝。官司未闻禁止，殆所谓掩耳盗铃与！

　　◎溥伟争位德宗诸侄，最亲者以傅伟为长，恭忠亲王之孙也，庚子废溥俊，即有继统之望。其姑封固伦公主，孝钦抚为己女，早寡，居宫中为之内援，又结载振以为外援，曰：“事成，富贵与共。”孝钦之定策也，载沣叩头力辞，太后叱之曰：“此何时而讲谦让？真奴才也！”徐训之曰：“汝恐一人之力不能胜任，溥伟最亲，可引以为助。”溥伟闻之大喜，私冀当得政权。及遗诏下，只言国事皆听摄政王主持，不及己，大失望，趋入枢廷大骂张之洞曰：“大行皇太后临崩命我助摄政王，此顾命也，今诏中略不一及，是安可用？当别撰之。”之洞曰：“凡在廷臣子皆当为摄政王之助，岂得以此入诏？且太后弥留之际之洞在侧，实不闻此言。”溥伟顿足大哭，遍骂诸军机。之洞谨避之，不与校。越数日，溥伟忽传旨诣内务府，有所指挥，自言太后令己总理内外丧事。内务府大臣奎俊疑之，密启监国。监国闻有口传懿旨，大惧，急邀奕入见隆裕，言溥伟悖状。遂降旨言自皇帝以下皆当服从摄政王命令，溥伟始不敢逞。后载沣摄政不一年，两福晋、两弟及溥伦、善耆之徒同起，浊乱朝政，国人悔失溥伟。然溥伟当争位时，亲向载振屈膝，又因私昵与福晋不合，愤极持刀自刎几死，亦属倾覆之才。国统再绝而家无令子，识者早知其必有乱矣！

　　◎宫闱疑案孝贞显皇后、孝哲毅皇后、德宗景皇帝、醇亲王奕讠、珍妃五人之死，外廷皆有异言。孝哲以立后故忤孝钦，孝钦怒批其颊，愤甚，数日不食死。珍妃因庚子避乱，孝钦命数宫人以布囊盛之投入井中而死，此人所共知，无可疑也。孝贞暴崩，群臣临视，十指甲俱紫，疑有变，然无敢言者。奕讠之死也，皆云遘恶疾。先是，孝钦从勾栏中物色一娼妇入宫，旋以赐奕讠，秽而善淫，奕讠嬖之，遂得疾不起。奕讠素善趋承，何以见忌于孝钦？以末年砍伐陵树事度之，事或有因，不尽诬也。德宗先孝钦一日崩，天下事未有如是之巧。外间纷传李莲英与孝钦有密谋，予遍询内廷人员，皆畏罪不敢言。然孝钦病痢逾年，秘不肯宣，德宗稍不适则张皇求医，诏告天下，唯恐人之不知。陆润庠尝入内请脉，出语人曰：“皇上本无病，即有病亦肝郁耳，意稍顺当自愈，药何力焉。”迨奕讠荐商部郎中力钧入宫，进利剂，遂泄泻不止。次日，钧再入视，上怒目视之，不敢言。钧惧，遂托疾不往，谓恐他日加以大逆之名，卖己以谢天下也。当孝钦临危定策时，德宗尚在，而大臣不以为非。既立今上，称双祧，次日又诏各省疆臣保荐名医，其矛盾可笑如此。

　　◎孝钦驾驭庆邸奕屡被弹劾，太后以庚子告变功，未遽谴斥，然确知其黩货，必甚疑之。奕既倾去瞿鸿礻几、林绍年，自顾年老怨多，内不自安，亦谋引退，而援其子载振入军机，副以杨士琦，遣两格格达意宫中。太后虽阳许之，心实犹豫。因召见大学士孙家鼐、吏部尚书鹿传霖，告以故。家鼐力言士琦不可任，太后颔之。翼日，奕入见，阳以好语慰留，渭：“时事日艰，老成不可轻去，今当使载沣随汝学习一二年，再从汝志未晚。”奕闻载沣用，则载振将为所压，遂不敢再萌退志而引袁世凯相助，太后曰：“袁世凯与张之洞皆今日疆臣中之矫矫负时望者，可并令入直。”奕虽不悦之洞，而无辞以拒之。盖太后之意，始欲藉载沣以防载振，继又欲藉之洞以抵制世凯，其虑不可谓不周。及世凯入，交欢奕而与载振结盟为兄弟，阳以礼貌尊事之洞，推为老辈，凡朝廷不甚经意视为迂阔可缓之事，如崇祀三先生、改行金币等案悉让之洞主政，而各省疆吏、各部要臣尽安置私人，内外联为一气。太后年老多病，方以后事为忧，日渐废弛，外情亦不能尽达也。

　　◎要臣兔窟载振既罢，溥继为商部尚书，谨守旧令尹之政，事皆请命而行，不敢私用一人，亦不敢自定一稿，诸丞、参仍奔走贝子私第如故，视溥蔑如也。袁世凯内召，亏公帑甚多，保杨士骧为直隶总督，一切授意行之，每岁北洋供其经费不下百万，张之洞于湖北亦然。赵尔巽初莅任，易一财政局总办，之洞以未先关白，大怒，即迁四川而改用陈夔龙。故当时言溥为载振管家，津、鄂为袁、张外府，所谓狡兔之窟也。然袁、张皆在政府，故能以势力把持。锡良去滇而李经羲尽反其政，赵尔巽去奉天而徐世昌尽易其人，是又不可一辙论矣。

　　◎三杨杨士骧之兄曰士燮，使酒好骂，以御史出为嘉兴知府，后升浙江巡警道。弟曰士琦。工笔札，诡谲多智，由载振引谒奕，遂充庆府谋主。三杨唯士骧才最庸，官位最高，樗υ、六博、弹唱、狎游、赌酒无所不好，不择地而入，亦不择人而交。袁世凯既内用，亏公帑过多，密保士骧继北洋任，与之约，有过相护，有急难相援。士骧奉命唯谨，虽例行小事必请命而行。及世凯解职，微服至天津，招士骧密语，士骧匿不敢见。外议汹汹，皆云监国痛恶袁党，杨氏兄弟且败，士骧大惧，益纵酒近女色，百事尽弛。初聘一姬，姿容绝美，妇悍不敢近，私作无题诗四首，有“到死不知罗绮香”句，人皆以为不祥。一夕宴客于庭，酒半，命客操弦，引吭高声大唱。曲未终，气绝仆地，痰梗不能言，遂卒。如皋冒广生有《东阁》诗一首，即纪其事，诗云：“东阁宵深罢送迎，重烧官烛擘银筝。田荒下氵巽归无计，铁聚神州铸已成。尚有绮罗怜少妇，自将游侠了生平。堂堂开府千秋事，唱到回簧是尾声。”

　　◎鹿传霖暗中主复科举□□某月日，民政部参议刘彭年、翰林侍读学士恽毓鼎、给事中李灼华同时具疏请复科举，皆留中不发。三人本巧宦，忽进此背时亻面俗之言，人皆讶之，后乃知为鹿传霖所授意也。传霖与张之洞为姻党，之洞督鄂时，尝侦察内情以告，遇事辄袒护之。及两人同值枢庭，情意反不相洽，于科举一事龃龉尤甚。同时唯王文韶与传霖意合，文韶既去，传霖之势益孤，碍于之洞，不敢发言而嗾彭年、灼华、毓鼎言之。惜三人皆非善类，灼华尤不理于人口，疏上未久即以京察见黜。不知者或疑前疏招政党忌，阴为所陷，后遂无敢进言者。

　　◎孝钦裁抑幸臣庸主之情，凡溺爱之人即取而置诸怀中，一切勉徇其请，虽高爵厚禄不惜，如前史《佞幸传》所载率皆如是。唯孝钦不然。太常卿裕庚使西洋归，娶美利坚妇，生二女，有殊色，善画，兼通英文，夤缘入宫，侍孝钦作叶子戏，孝钦甚爱之。二女屡有所求，终不迁裕庚一级。内务府郎中庆宽给事内廷有年，被劾失官后，犹时时被召入内，借探外情。庆宽欲谋起复，卒无间而入，久之，以缉获沈荩功始赏给道员，选江西盐法道，缺甚瘠苦，怏怏而去。戊戌告变，杨崇伊居首功，及训政疏上，孝钦再出垂帘，自以富贵指顾可取，后卒寂然。唯母族待之甚厚，尽援其姊妹、兄弟之女，然桂祥作官终身不过都统，亦未尝无分晓也。

　　◎张文襄暗于知人张之洞晚年笃念故旧，颇以煦煦为仁，凡附之以求官者，必百计经营，餍所欲而去。安徽芜湖道缺出，屡为易顺鼎言之，监国曰：“闻易某湖南诗人，能作诗固佳。芜湖缺繁，恐妨事。”卒不予，久之始放临安开广道。自是每有大事，之洞虽极力谏争亦不见纳，盖疑其不尽出于公也。当时袁世凯势力极大，出其门者，不二三年辄至专阃。之洞自领封圻，以至入参枢政，推毂人卒不过道府丞参而止，故小人有才者不甚附之。又性骄好谀，士踵门求见者，或七八往不一延接，或引至花厅历数时不出，或出见略询数语即欠伸呼茶欲退。幕僚侍立白事，小有失误，呵责之声达于户外。以故君子亦望风远避，平时所赏拔者只一二浮华浅露之士而已。陈宝琛本之洞故交，监国从其言强起之，咸以为必大用。及至，只还原官，无后命。之洞虽引以为疚。亦不敢为宝琛进一言也。

　　◎后妃以言语得祸毅皇后之立，慈安主之，非孝钦意也。慈安既薨，孝钦益怜爱慧妃（孝钦意在立慧妃为后，事见《薛福成笔记》），谕帝宜加礼遇，无事不得辄至中宫。穆宗重违两母后意，恒独宿宫中，郁郁不乐，奸人遂诱之游幸民间，后尝书“戒嬉”二字榜于座隅，以规穆宗，海内皆知其贤。穆宗垂危，后入宫问疾，孝钦恶其不先白己，诘责甚厉，后愤然曰：“妾乘凤辇从大清门入，天下皆知，今入宫问皇帝疾，有何罪名而劳太后诘问？”孝钦疑后有意讥己，遂大诟曰：“婢子！汝以我为未尝入大清门乎？汝由我而入，安知不由我而出？”穆宗崩，遂不为立嗣，逼之自裁。珍妃亦颇倔强。东边道良进贿，事觉，李莲英又于宫中搜得文廷式书，内多指斥之辞，孝钦亲诣慈宁宫讯之曰：“他事犹可宥，汝宁不知祖宗家法而黩货若此！谁实教之！”妃曰：“祖宗家法亦自有坏之在先者，妾何敢尔？此太后之教也。”孝钦大怒，袒而杖之，降贵人，谪其兄志锐于边，愤犹未泄，后卒致之死。唯景皇后、瑾妃以庸谨畏祸获免。

　　卷四

　　◎差使变为实官国初盛时，官少事稀，三品以上许专折言事，尊为大员，极清贵自重。及其衰也，变乱六官，每部增设丞、参。厅丞三品，视副都御史；参议四品，视翰林侍读学士。然皆由堂官保荐，不设厅印，不联衔奏事，司曹拟稿径诣尚侍取诺而行，丞、参不尽知也。其后奔竟之风日盛，每部二丞、二参不足应人之求，则差尽变为实缺，学部首乱旧制，改学政为提学使司，归督抚统辖，已而度支部改大清银行总办、造币厂监督为三品实官，外务部改各国出使大臣为二品实官，学部又改大学堂监督为三品实官。或分踞一局所，或孤悬海外，无僚属、无衙署、无升迁开列进单次序，自古官制未有若是之离奇可怪者。论朝廷设官初意，在外各省督、抚以兵部侍郎兼副宪，携用关防，称为行部，尚属使臣；在内如军机大臣、内务府大臣、翰林院掌院学士尚属兼差，近内务府已成专缺。鹿传霖再入军机，不兼尚书，降旨称为补授军机大臣，颇有改设专缺之意。然同时值枢庭者，袁世凯以外务部尚书入，世续、张之洞以大学士入，各有本官，独传霖一人似缺非缺、似差非差，人多不解。

　　◎督抚趋时新定法律草案出自日本律师冈田之手，其引证历朝沿革则取之薛允升稿本，法部郎中董康笔也。稿既定，颁示各省，皆知其谬妄，决不可行，次第指驳复奏，不谋而同。唯山东巡抚袁树勋变一说曰：“是皆枝叶之论也，别有所谓根本之说者，其旨安在？曰不改从新律，不能收回治外法权。”内外相煽以浮言，遂恃为改律铁证。新政兴，各省皆以筹款为虑。浙江巡抚增韫议复赵炳麟折，独曰：“吾国非无财也，农林矿产遍地皆是，工艺制造尽人可学。印花本正当之税，至今尚未推行。外国之财产税、所得税、营业税皆入款大宗，而吾国不能仿办。”折凡千余言，其词甚辩，皆所谓趋时之论也。闻树勋延沈同芳入幕，增韫延张一｛鹿各｝入幕，奏稿尽出其手。两人皆江苏名士，薄有才华，而议论乃狂悖如是。甚矣！辩言乱政之可畏也。

　　◎隆裕始俭终奢隆裕虽于孝钦为姑侄，亦不甚得宠。醇亲王奕讠薨，后当诣祭，每次犒赏门丁、仆媪须千金，隆裕空手而往，不携一钱，皆王府代为颁给，隆裕不知也。后侦得其情，大惭。周年殷祭，措赀无所得，遂伪为有疾，不往。及宣统初尊立为皇太后，宠用内监张德，甫释服即召进梨园，筑长春宫，工费颇巨。复兴宫市，聚欧美、苏广杂货。时言路多以争新法为急务，无暇发宫禁事者。

　　◎汉员不丁忧旧制满京员不丁忧，百日限满即入署当差，缘缺多人少，其田宅、家族皆在京师，服官之地即守制之乡，仍停其升迁，使无所歆羡。外官则开缺回旗，如汉制，固未尝歧视也。自新法兴，汉人不丁忧者多援满制为口实。袁世凯之夺情，虽非金革之义，犹出自君命也。梁士诒、许秉琦皆斩然衰之中，一为陆军部右丞，一为邮传部参议。丞、参岂难任之职？梁、许岂不可少之才？自数人作俑之后，讳员调部者日益加多，其已任部事者，闻丧乞假一月，假满仍入署支领薪金，腼然莫知为怪。长芦盐运使周学熙丁母忧，已开缺矣，闻有荐其名于朝者，即入京赴部投名考验。学熙，周馥亲子，又身任三品大员，本世臣也，而悖礼若是，他更何尤。

　　◎监国预防隆裕隆裕初无他志，唯得时行乐而已，监国亦事之甚谨，无几微隙也。后朝政乱，宗室多违言，颇有浸润于隆裕之前者。于是外间哄传满洲八大臣联名请隆裕垂帘如孝钦故事，监国大惧，已而知为谣言，然无日不惴惴。时铁良罢归私第，疑其与谋，一日传旨召见，即出为江宁将军。隆裕妹为载泽妻，尝往来宫中通外廷消息，故载泽虽与载洵兄弟不合而气焰益张，恃内援也。奕在光绪末年招权纳贿，咸欲得而甘心，监国亦甚恶之。至是朝局大变，监国欲倚之以防隆裕，倍加优礼。前攻击奕者，见善耆、载泽、载洵、载涛、溥伦诸王贝勒迭出，转以恕词加之，盖以其受贿尚循资格，更变多持重，不敢生事也。

　　◎监国之黯监国性极谦让，与四军机同席议事，一切不敢自专，躁进之徒或诣王府献策，亦欣然受之。内畏隆裕，外畏福晋。福晋与老福晋争权，坐视无可如何，载涛忿甚，操刀向福晋寻仇，几酿大变。载涛归自西洋，欲借国债，大张海、陆军，并主张剪辫，廷议大哗。载涛呶呶不休，监国避居三所，兼旬不敢还家，其狼狈如此。杨士骧倚袁世凯以治事，世凯既罢，惧甚，阴贿张翼求解于醇府。后数日，北洋折上，大得褒奖，张翼力也。东三省总督锡良、湖广总督瑞以疆事同时入见，召对时只寻常劳慰，无他语。瑞欲有所陈，监国曰：“汝痰病尚未愈乎？”盖厌其烦聒也。出使日本大臣汪大燮屡疏密陈日本阴谋，皆不报。驰驿径归，请面对，词极警动。监国默无语，徐以时辰表示大燮曰：“已十钟矣。”麾之退。其倏来倏去，听其自便，不问也。予两参粤督袁树勋，皆不省。末一折指山东、上海两赃款，引载泽为证。次日，召载泽入见，以折示之，载泽不敢隐。监国曰：“既确有此事，则不必交查可矣。”载泽出，以为必有处分，越数日寂然，折仍留中。

　　◎京朝馈遗嘉庆时抄没和┞家产，有黄金百两、白金万余两。┞当国二十余年，所蓄只此，岁不过万金而已。王运尝入肃府，见肃顺受礼与近时悬绝，私语人曰：“余尝遨游公卿间，见咸同风气，虽招权纳贿中亦具先正典型。”词虽近谑，实谠言也。自来贪贿之臣未有一举而得十万、数十万者，闻光绪初年政府颇有私交，虽恭王不免，然当时督、抚入京，应酬政府，人不过三四百金，不受者却之，受者报以貂褂一袭、鹿茸两角，尚不失礼尚往来之意。嗣后乃有岁馈，亦只三节两寿。最后指缺进贿，直与交易无异。且恐货币不足以动心，有借衽席为媚献之地，如杨士琦、段芝贵、丁乃扬之流，盖愈趋而愈下矣。

　　◎外党张敌势以欺吓人主，自战国以来多用其术，然未有如今日之甚者。策士好谈形势，皆云莫强于德，莫富于美，莫狡于日本。我国媚外营私，亦卒不出此三党。美党多广东人，唐绍仪为之首。绍仪初奉命联美，事极秘，莫有知其详者。已闻袁世凯出军机，狼狈归，事遂未成。后载涛赴美考查海军，张荫棠方充使差。荫棠与绍仪为联盟兄弟，亦粤人也，阴贿西报极言联美之利，设词甚巧。载涛不知报馆机关，误以为实，归言于监国，遂援绍仪再出为尚书，主借美债六百万。然美实无意联我，经营数月，终不得要领。日党以那桐为首，李家驹、曹汝霖、杨度、汪荣宝及外务部、宪政馆诸人多附之。正金银行供其贿赂，汝霖用至百万。德党以＜广阴＞昌为首，陆军部附者甚多，故新军悉用德操。闻德太子来游，预筹二百万金办供帐。日人恐中、德合交，乃造鼠疫以阻之。要之，内政不修而恃外援以自懈，古未有不亡者。狡兔营窟，藉此为寄孥迁贿之所，奸人自为计则得之矣，安论国际哉！

　　◎宣统初年朝士新政兴，各器日益滥。京朝官嗜好不一，大约专以奔走宴饮为日行常课，其稍能自拔于流俗者，讲诗词有福建陈阁学宝琛、陈学部衍、四川赵侍御熙、广东曾参议习经、罗员外｛曰融｝、黄员外孝觉、温侍御肃、潘主事博、湖南夏编修寿田、陈部郎兆奎、袁户部钦绪、章郎中华、江西杨参事增荦。讲古文者有林教习纾、陈教习澹然、姚教习永概。讲汉学者有贵州程侍讲或林、福建江参事翰、江苏张教习闻远。讲宋学者有湖南吴郎中国镛、浙江夏主事震午、湖北周主事景涛。讲史学者有广西唐尚书景崇、山东柯参议劭、江西龙中书学泰。讲国朝掌故学者有浙江汪中书康年、江苏冒郎中广生、刘京卿澄如。讲目录学者有江苏缪编修荃孙、山东徐监丞坊、湖北陈参事毅、王推事基磐、江西雷员外凤鼎、熊教习罗宿。讲六朝骈体文者有江苏孙主事雄、山西王推丞式通、四川宋观察育仁、江西黄主事锡朋、广东梁员外志文。讲笺注考据者有陈参议毅、苏员外舆。讲绘画学者有安徽姜孝廉筠。讲舆地学者有湖南韩主事朴存、谭教习绍裳。讲金石兼工书法者有浙江罗参事振玉、江西赵内翰世骏。讲词章兼通政事、志趣卓然不为时俗所污者有安徽马主事其昶、湖南郭编修立山、江西刘监督廷琛、魏推事元旷、湖北陈员外曾寿、甘肃安侍御维峻，次则贵州陈给谏田、广西赵侍御炳麟、湖南郑侍读沅、郑编修家溉、胡参议祖荫、江西华编修焯、广西廖郎中振矩、四川乔左丞树丹。其人品不尽纯粹而稍具文才者有汪参议荣宝等，其人品学问俱好而文才稍逊者有吴国镛等。其余与余同时在京而不相闻知者盖亦有之，然大概具于此矣。辛亥出京时，访友于马通伯，据云有武昌饶学部叔光、华亭钱征士同寿、潍县陈征士星烂，皆君子人。鲍心增简放莱州时，为予述三士，一广东许主事汝、一广东驻防平学部远、一贵州驻防云编修书，唯平学部有一面之交，余皆未之见也。

　　◎孝钦仇恨外人康党既败，太后再出垂帘，外人颇有违言，上海各国领事因欲联盟逼太后归政。江苏道员罗嘉杰闻其谋，密告政府。电函为端郡王载漪所见，怀以奏太后，太后大恶之，噤不敢发。及己亥谋废立，英公使私探其情于李鸿章，鸿章力辨其诬，因留之饮酒，徐试之曰：“顷所言，仆实毫无所闻。设不幸而中国果有此事，亦内政耳，岂有邻好而肯干人内政乎？”英使曰：“邻国固无干与之权，然遇有交涉，我英认定光绪二字，他非所知。”鸿章以告荣禄，为太后所知，益恨之刺骨，此庚子拳匪之祸所由来也。

　　◎张翼倚醇府势盗卖官矿载沣初监国时，咸谓宜移宿宫中，太福晋不许。其弟载洵、载涛倚太福晋势，肆意要求，监国不能制也。监国正福晋即荣禄女，亦时与外廷通关节，有所祈请，监国以二弟故，不得不屈意从之。于是太福晋毁福晋，又毁载洵、载涛，监国大为所困，尝避居三所，累日不敢归。张翼旧在醇府饲马，官至内阁侍读学士。庚子乱时，盗卖开平矿产，为袁世凯所参，入英涉讼经年，久之始议赎回。至是恃监国宠，与英商勾结为奸，力护前非，主中外合办。直隶士绅联名力争，监国不能诘，卒从老福晋言，徇翼谋，悉依前约。凡开平附近之唐山、西山、半壁店、马家沟、无水庄、赵各庄、林西等处地脉相接数十里之矿产，以及秦皇岛通商口岸地亩，与承平、建平金银等矿，悉归英公司掌握。中国自办矿务以来，唯开平获利，至是竟不能保，闻者恨之。

　　◎张袁相恶袁世凯忌张之洞誉望出己上，尝语人曰：“张中堂是读书有学问人，仆是为国家办事人。”意盖讥其书生迂阔，不达事情也，之洞闻而恶之。太后之病亟也，已属意今上，恐为奕所挠，命勘陵工，密召之洞、世续夜半定策，不及世凯。世凯既不与定策功，意颇怏怏。载沣监国之初，推心以任之洞，之洞与监国密商处置世凯事，累日不决。其孙君立泄之御史赵炳麟，炳麟曰：“是可撼也。”犹恐势孤不胜，后邀陈、田两人同日各具一疏参之。疏上，世凯果罢。初，田未具疏时，往谒之洞，极言世凯之奸。之洞曰：“袁公知兵，习夷情，亦朝廷不可少之人。”田又极言其挟外交自重、误国欺君各款，之洞掀髯笑字田曰：“松山持论不必过激，君读史人，岂有枢辅重臣，朝廷肯轻听一言官之辞遽行易置乎？”田出，大骂之洞袒奸庇恶，与世凯结为一党，而不知其内谋如是之秘也。

　　◎江苏两巨绅江南之政，败于张之洞，大坏于端方。及张人骏继任，惴惴唯恐得罪。或献谋曰：“江北巨绅曰许鼎霖，江南巨绅曰张謇，公能笼络此二人，则高枕无忧矣。謇尝营一大宅，所费不过四五万金，端方辄予十二万金购归公家，此笼络之术也。”

　　◎政出多门孝钦训政时，权尽萃于奕，凡内外希图恩泽者，非夤缘奕之门不得入。奕虽贪，一人之欲壑易盈，非有援引之人亦未易身而进。至宣统初年，奕权力稍杀，而局势稍稍变矣。其时亲贵尽出专政，收蓄猖狂少年，造谋生事，内外声气大通。于是洵贝勒总持海军，兼办陵工，与毓朗合为一党；涛贝勒统军谘府，侵夺陆军部权，收用良弼等为一党；肃亲王好结纳勾通报馆，据民政部，领天下警政为一党；溥伦为宣宗长曾孙，同治初本有青宫之望，阴结议员为一党；隆裕以母后之尊，宠任太监张德为一党；泽公于隆裕为姻亲，又曾经出洋，握财政全权，创设监理财政官盐务处为一党；监国福晋雅有才能，颇通贿赂，联络母族为一党。以上七党皆专予夺之权，葺无耻之徒趋之若鹜，而庆邸别树一帜，又在七党之外。海军本肃王建议，载洵等出而攘之，故用载洵为海军大臣，派毓朗、载［1234］专司训练禁军大臣。朗好谈洋务；［1234］，载振弟也。载涛见载洵等已握兵权，恐遂失势，争于摄政王前，几有不顾而唾之势。王大窘，次日，复加派涛管理军谘府。唯溥伟以倔强与诸王不合，只派禁烟大臣，权力在诸王下。当时朝士议论，皆言庆党贪鄙，肃党龌龊，两贝勒党浮薄。泽公受人播弄，所识拔若熊希龄、丁乃扬、陈惟彦之徒皆极阴险。其初出任政颇有廉谨之名，后乃扬饰美姬以进，亦欣然受之。

　　◎言路盛衰言路至同治末年而盛，至宣统初年而极衰。恭亲王奕当国时，太后示以谏章，辄叩头曰：“我辈当自省，毋令外廷多言。”故当时鲜有败德。穆宗既亲政，念两宫训政之劳，欲修复圆明园以资颐养。辞非不顺也，言者交章谏阻，颇以土木为戒，最后御史游百川一疏，言尤悚动。穆宗召百川人，告以内情，百川曰：“无已，则西苑犹近宫中。”即南海子也。穆宗佯为不解，取御笔令百川书之，怀以谒两宫，意欲藉外廷清议以罢此役，当时视言路之重如此。光绪时仍循用旧法，虽末年不改，故蒋式星参奕寄私贿于汇丰银行，命鹿传霖查办；赵启霖参奕父子受贿营私，派孙家鼐查办，未尝不示天下以公也。至载沣摄政之初，江春霖以参奕被斥，旋告养去，士林互相褒重，作为诗歌，祖饯无虚日，报馆又极力张扬，朝廷丑声大播。自是凡言路章奏稍有关系者，悉留中不发，亦不谴及言者。于是老于谏垣者若左绍佐、陈田诸人皆噤不发声，唯新进入台者锐欲以言自见，时一上陈，久亦稍稍厌矣。

　　◎张之洞抑郁而死张之洞晚年见新学猖狂，颇有悔心。任鄂督时，指驳新律，电奏凡百余言，词绝沉痛。及内用，管理学部。学部考试东洋毕业生例派京官襄校，司员拟单进，之洞指汪荣宝名曰：“是轻薄子，不可用！”取朱笔抹之。顾满尚书荣庆曰：“我翰林院遂无一堪胜此任者乎？何必是！”自新名词盛行，公牍奏稿揉和通用，之洞尤恶之。一日，部员进稿中有“公民”二字，裂稿抵地，大骂。然新政倡自湖北，废科举，专办学堂，事极孟浪，实由之洞主持。既提倡在先，不能尽反前议，袖手嗟叹而已。及袁世凯既罢，无人掣肘，自料可伸己志，已而亲贵尽出揽权，心甚忧之。军谘府之设，争之累日不能入，唐绍仪为世凯死党，监国欲委以津浦铁路，之洞不可，绍仪闻而衔之。先是，粤汉铁路拒美款，本谓收回自办，旋以款绌又改借英债，皆之洞为政，绍仪因是嗾美使诘路事以撼之洞。之洞生平多处顺境，晚岁官愈高而境愈逆，由是郁郁成疾。疾甫作，即知不起，急将平日诗稿自编为《广雅堂集》。计其在位先后几五十年，官至大学士兼军机大臣，临死乃欲与文士争名，其自处盖可知矣。

　　◎孝钦优容庆邸庚子之乱，仪鸾殿毁于火。太后归自西安，念及旧时居处，凄然不乐。从李莲英言，出宫帑五百万金付奕重建，奕与莲英朋侵其半。太后尝语人曰：“奕藉朝廷势，网取金钱，是诚负我。今我夺奕位以畀他人，他人遂足信哉？”奕好利之名盖早达慈听，而宫闱受其贿赂数亦不赀，言路不知内情，往往摭其贪黩各款弹之，固太后所厌闻也。瞿鸿礻几出军机时，太后迫于众议，欲并奕罢去，召见孙家鼐、世续、鹿传霖，以密旨示之，令公荐堪胜枢务者一二人。家鼐等惶悚不敢任咎，传霖反极力保全奕，太后之意遂阻。

　　◎盛尚书诱骗泽公盛宣怀既失铁路之利，郁郁不伸者累年。已而袁世凯黜，载泽与粤党争权，窥其有隙可乘，遂贿载泽六十万金，起用为邮传部尚书。载泽知宣怀多财善贾，因出宿储合成百万，托其存商生息。宣怀极赞萍冶矿局之利，给以股票一张。国变后排满之风日炽，悉侵没为己有，载泽不敢校也。

　　◎主持新法罪魁自古变法，必有一揽权专断强有力之人主持其间，如秦之卫鞅、汉之王莽、宋之王安石皆是也。主持者一败，其势立转。独光绪变法与前代不同。张之洞提倡报馆，力主废科举、办学堂、派学生出洋，张百熙继之，诸新党半出其门，炙手可热，倾动一时，而二张则既死矣。袁世凯倡议派五大臣出洋考察宪政，丙午提兵入京，大乱官制；端方搜括民财，肆意铺张，学堂、报馆、警察、新军，糜费不知凡几，而袁、端则既罢矣。宣统初年，在朝并无一贵幸大臣能以权力主持变法者，其余附和诸奸若李家驹、汪荣宝、吴廷燮、曹汝霖、董康之流，皆阿附取容，一旦不用，取而弃之如孤雏耳。新政之害，已情见势绌，督、抚知之，政府知之，摄政王亦知之。京师官三五杂坐，莫不ソ手叱骂。其实骂新政府者无一非办新政之人，即无人不享新政之利。游东洋归者骂留学生，而钻营求差自若也；在学部当差者骂学堂章程，而拟稿批呈自若也；在法部当差者骂新律，而援引听断仍自若也。举一国之人，如蜩如螗，如沸如羹，妖由人兴，事极可怪。当世凯去位时，幕客代拟疏谢恩，中有“属当宪政垂成之时，正值两宫升遐之日”二语，世凯大惧，急取笔涂去“宪政垂成”四字，易以“庶政待理”，乃知立宪一事并非世凯本心，不过藉以翻乱朝局，既罢则防后祸，不敢以此自坐也。

　　◎贻谷参案近数十年来大臣赃款累累，虽屡见言官参折，卒以查无实据了之，未有能破案者。□□垦务大臣贻谷为副都统□□所参，诏鹿传霖查办。传霖力矫时弊，不肯假借一词，凡贻谷任内劣迹，虽原参所未及者悉以上闻，据称贪赃至二百余万，遂下刑部治罪，论者料其必诛。而贻谷出荣禄门，素通声气，京内要人多为之缓颊，其子侄布在朝列，代撰冤词，四出布散。法司遂为所动，欲轻减其罪，而传霖方在军机，乃藉咨查款目为名，悬案至三年不结，监国亦勿问也。或嘱予具疏言之，予曰：“贻谷案必俟鹿中堂出军机方可议结，言之何益？”已而传霖薨，廷杰为法部尚书，未及一月而贻谷定罪发边充军，果如予言。

　　当传霖赴边查办时，樊增祥实从。或云增祥初与贻谷同在荣幕，一夕谈及旧事，极言官不可为。贻谷笑曰：“君既不愿做官，何不学孟襄阳夜归鹿门？”盖讥其谄事传霖也。增祥引为大恨，至是遂藉手报复，陷其罪至死。增祥人虽狡险，究不可因此遂宽贻谷之罪。贻谷遣戌时，监国尚欲全之，廷杰力持不可。未几，杰死，遂不予谥。

　　◎郑苏龛好为大言闽人郑孝胥，字苏龛，能诗，工书法，薄有文才。历游江南、湖北、广西、奉天等省，为张之洞、岑春煊诸疆帅所知，盖幕府才也。辛亥入京，建两大策，竦动公卿。其第一策曰：“中国地非不大，民非不多，其所以见欺于列国者，兵弱故也。兵何以弱？由于器械不精也。直隶、广东、湖北、江南四省虽各设制造局，糜费多而出物少，其何能与各国争？今当尽撤四省之局，括其财，益以部帑，请一西人设厂包办，与之定约：每月支款若干，交枪炮若干，以若干年限。如此则费省而军装日富，始可与言强兵。”其第二策曰：“国力之强全在铁路，交通干路之外，各省支路皆须同时并举。今之办铁路者多以省分为界，争竟多则用人不公，财力薄则假贷无门，半途而辍，讼狱滋兴。宜一并收为国有，大借外债，用西人包办。十年之后，全国铁路交通，兵机迅速，百货流通，如此始可与言富国。”当孝胥建此二策时，余方整装出都，阅数月，闻孝胥简放湖南巡抚。四川争铁路，乱民大起，围成都，盖孝胥第二策行而天下已乱。邮传部尚书盛宣怀因此受天下重诟，孝胥亦伏匿上海，终日闭海藏楼，不敢妄言天下事。

　　◎宗人贫乏皇族中有所谓“黄带子”者，即宗室也，皆世祖子孙，身系黄带；有所谓“红带子”者，即觉罗也，皆太祖子孙，身系红带。有所谓“入八分公”、“不入八分公”者。予初不解所谓，后询八旗长老，乃知八分之制，一曰册宝、二曰家章、三曰朱轮、四曰紫缰、五曰升阶、六曰纳陛、七曰角灯、八曰尾枪，入八分者始得用之，不入八分者不敢僭也。旧制，皇族不得离城，不得经商，不得置产，不得外任，防范极严。后此例稍破，郎中文瀛、御史惠铭皆以京察一等简放道府以去，而经商置产者无闻。生齿既众，贫富不均，专恃公禄赡养，坐食无所事事，窘甚，多不能自给。尝有友人入内城赴宴，各征一妓侑酒。门外车马阗咽，忽见一艳妆少妇，年约二十许，乘红托泥车扬鞭竟入。问从何来？曰：“王府街宗室某宅。”及入座，遍拜座宾，即侑酒者也。宝廷、盛昱在宗室中最负时望，昱死无后，意园其著书地也，家人圈豕其中，臭不可近。长子曰寿富、次曰富寿，俱殉庚子之难，两妇孀居，皆联元女，借十指营生。其先世故人、门生有往视者，给以钱米，流涕而去。

　　◎翁师傅晚境翁同起贵介，不问家人生产。晚年罢官家居，薄田数顷，不足供家用，岁暮大困。无子，有侄曰曾桂，当同在军机时，一手挈之以起。时任浙江藩司，缺甚腴，因贻书告贷。苏、杭相距只一日程，竟置书不答。同愤甚，检书画、朝珠数事付质库，始获度岁。其门生故吏官京师者，多贵幸用事，闻其贫，相率醵资托昭文孙雄寄献。雄亦同弟子，学骈文，宗孙洪派，既得资，尽干没之，不以告同。同没后，书名大噪，一楹联值二十金。存时虽极窘乏，以曾为帝师，入枢府，不便鬻技自给。生平好作诗歌，随手取乱纸起草，积之盈箧，手自封储。后被家人窃卖，剩缣零绢，散在四方，枉费心血，不能成集矣。

　　◎保荐人才戊戌以后，两次开经济特科，一次保使才，一次开博学鸿词科，采虚声者十之二三，以私情相徇者十之七八，视科举茸尤甚。及戊申诏举人才，鉴于前弊，乃简那桐、徐世昌、梁敦彦、俞廉三、严修等五大臣分期考验。五大臣已不协众望，初见如督、抚延接属僚，略询数言，率不得要领，故刘廷琛、乔树丹、赵炳麟等虽皆被举，率不赴验。女子未嫁而遣人先辨其贞淫，稍知羞愧者宜拒媒不纳，不必负绝人之资也。后资政院行选举法，内有硕学通儒一门，得保者须呈验著述。干荣希进之徒，竟有自编其考试应酬无聊之作，遍馈公卿以希荐达者，其卑陋如此。

　　◎广东十姊妹广东女子多结盟不嫁，同时结盟者有十人，群称为“十姊妹”，藏利刃于胸，或逼之嫁则取刃自刺，其坚悍虽父母不顾也。邮传部尚书唐绍仪亦广东人，广交游，善挥霍，每日四餐，每餐费十金，犹云无可下箸。庚戌，再起用入京，邮传部营室以待。各工贾闻其将至，不谋而集，为之备厨传、为之陈器皿、为之张设古玩字画、为之点缀花木，凡室内所需之物，一日之间皆不徙而具。事毕，各以单至索钱，辄悉如其数予之，咸拍掌欢笑而散。绍仪本起贫乏，既骤贵，恣意奢侈，虽袁世凯不及。与同乡张荫棠、陈昭常、梁敦彦、伍廷芳、梁士诒等结盟为兄弟，敛钱购汉沪地皮，值数十万金，约有难相济，一切经营贿赂凡关涉进取者皆取给于此，粤人因戏以“十姊妹”呼之。宣统初年联美之策，即其党所主持也。

　　◎天阉凡男子不能近女色者谓之“天阉”，同时在位大臣若大学士翁同、礼部侍郎张亨嘉、吏部侍郎于式枚皆患此疾。三人在光绪时颇有文采风流之概。同主持文衡四十年，江浙名士多出其门，片纸只词，见者争相宝重。式枚从李鸿章最久，谙习国朝掌故，考察宪政归，独持异议，不肯随俗俯仰。亨嘉笃嗜古书画，尝以八百金购王石谷山水八幅。或言卖者贿通姜筠怂恿亨嘉受之，实赝鼎也。亨嘉长者，不疑，仍与筠交好往来如故。予所知楚士若陈毅、苏舆、郭立山等皆亨嘉视学时所取拔，湘人言近时学政，无有出亭嘉右者。今亨嘉、同俱憔悴死，唯式枚尚存，亦孤立无助。予在南方，不闻有阉疾，来京师数年始稍稍闻之。然此三人外亦别无所闻，岂奇疾独钟于方雅之士欤！闻德宗亦系天阉，疑莫能明。或宫人因其无子而诬之，未可据为实录也。

　　◎保皇党康有为遁入南洋群岛，敛钱数十万，设保皇会，皆欺骗华侨之术，非真欲效忠故主也。同、光以来，内外重臣皆孝钦所亲拔，德宗虽亲政，实未敢私用一人，其势固已孤矣。唯翁同以东宫旧恩极力保护，汪鸣銮与同同乡相亲昵，张謇出同之门，志锐为珍妃亲兄，文廷式与志锐为旧交。数人相比虽公私不同，皆以保皇自任，附之者只贝勒载澍、户部侍郎长麟而已，余皆孝钦耳目也。孝钦更变多，有事辄先为所觉。丙申逐长麟、鸣銮，丁酉逐廷式、志锐，戊戌逐同、幽载澍于高墙，謇大惧，弃官还江南，托商务自隐，而保皇党无一能自存者矣。有为后起，因廷式以通珍妃，因同以见德宗。是时，德宗羽翼已尽为孝钦所剪，有为败，孝钦手无一兵，潜至宫中，制德宗如孤雏，居之瀛台，在廷诸臣无敢为德宗进一言者。盖保皇党之误，一误于甲午之役，导珍妃夺嫡；再误于戊戌之变，导德宗叛母，知其事者颇不直之。殆孝钦崩，移志锐于近地，赦载澍出狱，而同、长麟、鸣銮诸人死已久矣。

　　◎言路报馆网利之术民之所畏者官，官之所畏者，一曰言路，一曰报馆。报馆网利之术，凡攻人过恶，必先隐其名而微讽之；不动则甚其辞，直叙其劣迹；又不动则指其名而大骂之。故官大而有力者，其于报馆月必馈干修，或投资与之合股，或出重金鬻归官办。如端方、袁树勋、蔡乃煌皆然，俗所谓“机关报”是也。官小而力弱者，遇事视轻重酬谢。善宦之人未有不联络报馆者。言路网利之术与报馆蹊径略同。初入台，搜寻细故或州县官小过，数数上疏。阅邸抄者见某御史时时递封奏，咸推为敢言，争以事相告。其初意在沽名，不能辨虚实，见即上之。交游渐广，往来书札渐多，稍加矜重，遂有以利进者矣。满御史俾寿声名尤劣，腹枵不能属文，其疏稿皆李钟豫代拟，后分贿不均，两相口角，语浸达于外。台长张英麟闻之，遂以京察被黜。其时祖法未尽破坏，言路、报馆虽以不正行之，污吏犹知所惧而不敢诬及贤者。至宣统以后，赏罚日弛，谏官之言不能见纳于上，报章之言不能取信于下，上下无所顾忌，吏乃横行于此时矣。

　　◎宦途异数近日宦途异数，多不可晓。有由捐纳起家，甫握篆即为总督者。袁世凯初以监生报捐中书科中书，改同知，再捐候补道。甲午自高丽逃归，擢宁绍台道，旋升直隶臬司，留小站练兵，皆未莅任。戊戌入康党，由谭嗣同保以侍郎候补。寻奉命往天津，叛康附荣禄，遂署直隶总督，此一异也。

　　有官至巡抚未经引见者。旧例，凡正印官必引见，奉旨除授，方许赴任，虽八品盐课大使亦然。张鸣岐以举人入岑春煊幕，报捐道员，旋补右江道，递升臬司、藩司，不二年遂至广西巡抚，讫未一履禁地，瞻仰天颜，此二异也。

　　又有兄弟同官一省，同时互为总督者。赵尔巽既移督四川，其弟尔丰方为建昌道，竟不回避，改为边务大臣。尔巽入京陛见，即以尔丰护总督；尔巽调东三省，即以尔丰补授四川总督；以封疆重任，乃兄弟私相交代如此，此三异也。

　　又有本省人同时为本省两司者。江西藩司刘春霖，本吉水人，其曾祖商贩在外，遂寄籍贵阳。臬司陈夔麟，崇仁人，父官贵州，遂家焉，其宗族、邱墓、姻亲故在。二人自请回避，皆不许，此四异也。

　　◎三菱公司湘潭赵启霖、莆田江春霖、全州赵炳麟同时为谏官，甚相得，号称敢言。京师人争目瞩之，因假上海洋商标记，共呼三御史为“三菱公司”。启霖美文辞，温慎如好女子，不妄与人交，入台不一年，以劾奕父子罢职。炳麟汲汲好名，视赵、江稍驰鹜，所著书秘不示人，多记国朝掌故，然文笔不甚雅驯。春霖刚直使气，好饮酒，饮数斗不醉，酒半辄掀髯指骂王公，闻者咋舌。妇死不再娶，僦居宣武城南，出无车，每上封事，夜半挟衣冠雇东洋车入宿朝房，虽大风雪如是。邮传部尚书陈璧亦福建人，贫而鄙，甚畏言路。欲为春霖置妾，固辞。又赠以骡车，亦不受。平时外官循俗例所馈冰炭别敬悉谢绝之，而微行蹩薛如故也。

　　◎铜元纸币之害钱币之制，必铸本与钱价相埒，乃可取信于民，久行无弊。古未闻有以圜法为利者。自厘金兴，所收制钱每缗重至七八斤，外人潜运出口，销化为铜，中国始忧钱荒。偷为一切取巧之计者乃倡议改铸铜元，始行于湖北，每枚重二钱七分，当制钱十枚。较其赢绌，六倍其利不止。各省仿效行之，铜元余利遂为入款大宗，端方、张之洞皆借此以济新政，于是局所增至二十余处。奸商结党盗铸，或更从海外输入，币日益多，银日益涨，每银一两易钱至二千。物价既昂，商业大窘。旧例，各州县丁粮，民间输钱而司库收银，银价既高，地方官入款顿绌，不敷解缴，拙者坐困，巧者遁而之他，吏治亦大坏。度支部忧之，乃请旨停铸，只留天津一厂归部臣督办，停铸未及一年而户部设大清银行、各省设官银号，内外库空如洗，官私通行纸币。主其事者侵盗无厌，或奸宄伪造，纷然莫可究诘，小有惊变，人情汹汹，百货不流，商店相率倒闭。盖始之创行铜元，以三钱铸本强作十钱之用，民已不堪，至官票行，但凭一纸空券攘取民间货物，直与虏略无异矣。主张新法者方以银行为莫大经济，至设专门学堂以资造就，其荒诞不经，殆有非思议所能及者。

　　◎军机不胜撰拟之任国初未设军机，多由南书房拟旨。故高士奇在南斋颇招物议，有“万国金珠贡淡人”之谣，“淡人”盖士奇字也。雍正时，张廷玉为军机大臣，携编修戴衢亨等入直，代司撰拟，尚无章京缺额。然雍、乾两朝诏谕反复详尽，用一人必宣示其所以擢用之故，行一政必表白其所以不得不行之苦心，其戒饬臣工，恳切如家人父子。有一诏长至数百言或千余言者，疑皆出自宸断，非军机所敢擅拟。光绪初年，潘祖荫、翁同号称绩学，颇工词藻。戊戌后，荣禄当国，尝在私第拟旨，同僚皆不与知。瞿鸿礻几稍具文才，亦莫敢表衤暴，至荣禄死，始稍稍秉笔。同时荣庆自以翰林起家，颇欲自试，每成一稿，鸿礻几径涂改之，不少假借。庆自顾不如，亦不敢争。鸿礻几罢，张之洞、袁世凯相继入军机。之洞暮年才尽，执笔沉思，终日不成一字，世凯从旁笑之，亦莫能赞一词也。之洞所拟德宗遗诏，自称“在天之灵弥留不起”，读者皆掩口而笑。十余年来，朝政不纲，直视枢务为例行公事，凡执旨批答辄令章京检成案改易数字以进，无成案者，诸大臣各出私见，凑缀成文，不必其能动人也，但求毕一日之事而已。故有此督、抚所参之员彼督、抚旋即保奏，彼省奏拨之款此省旋即截留，又有甲部奏定之章乙部旋即议改，从无严旨诘责之事。载沣初摄政时，兴致甚高，凡批答各省章奏，变“依议”曰“允行”，如史臣记事之体，折尾恭誉套语辄加浓圈。后亦稍稍懈弛，视德宗时尤甚，虽交议交查密旨，或累月经年不复，亦若忘之，无过问者。浙江巡抚增韫请简王丰镐为交涉使，奏朱批：“著照所请。”二品大员不见除授之旨，闻者莫不怪诧。旧制，凡属参案，虽一典史疏防越狱，必明降谕旨，用示惩戒。两广总督袁树勋被弹，密旨交瑞查办，内外莫不注意。及瑞查复请旨，亦随折批曰“著照所请”，无后命。己酉两宫大丧，民政部请奖出力司员凡百余人，礼部亦如之，乃部臣违例滥邀恩泽之举，非议案也。奏入，均奉旨依议。予在吏部时，尝见部中有举两例双请之折，旨下依议，部臣亦不再请，巧者遂以蒙混为得计矣。

　　◎兵变新军之乱，始于安徽炸杀巡抚恩铭。藩司冯煦收关防，不动声色，执首祸徐锡麟诛之，乱乃定。此光绪三十二年事也。宣统二年，湖南逐巡抚岑春煊，拥戴藩司庄赓良为巡抚，名曰饥民，实新军主之。是年，广东新军与巡防营大战于省会，死百余人，闭城三日，此可以惩矣，而筹款征兵、设军谘府，主张中央集权，尽夺督、抚兵柄，玩寇如故。七月，蜀中乱民勾结新军围成都，各州县同时响应，此宜稍知惧矣，而各省解散防营，搜括骚扰如故，殆武昌失守，兵不能见信于官，官亦不敢倚兵自固，上下互相疑贰，黠者鼓煽其间，遂不谋而合，十八省同时告变而天下皆成土崩矣。江西巡抚冯汝癸，初闻鄂乱，召集各将领痛陈君国大义，馈羊酒入军营，冀结其欢心。军士已私应革党，语其侪曰：“此饵我也，吾其为猩猩矣！”饮数巡，稍稍散去。是夕，遂攻抚署，南昌不守，汝癸走死九江。

　　◎辜鸿铭坚拒袁党辜鸿铭出洋最早，能通数国语言文字。辛亥冬，张謇、唐绍仪皆聚上海，极力效忠于袁，欲罗致鸿铭入党，因设宴款之，以甘言，且引孟子“君之视臣如犬马，则臣视君如国人；君之视臣如土芥，则臣视君如寇仇”数语以动之。鸿铭曰：“鄙人命不犹人，诚当见弃。然则汝两人者，一为土芥尚书，一为犬马状元乎？”掷卮不辞而去。

　　◎琐记张裕钊、吴汝纶先后掌莲池书院，王运掌尊经、船山两书院，王先谦掌校经堂，皆培植人才不少。至学堂兴而师礼废丧殆尽，稍知自爱者皆裹足不前矣。

　　金川平，始立健锐营；缅甸平，始立火器营。皆乾隆时兵政，相沿至今不改。

　　端方奏：“江宁省会为东南之望，关于学务一切并计岁支仅百七十万金，似不为多。”（见光绪二十四年二月二十一日《官报》）此人眼孔虽大，良心则尽丧矣。

　　朝廷不知采用何人之策，忽思经营卫藏，拔赵尔丰为边务大臣。驻边三年，糜款滥杀，大失边民心。初由各海关拨开办费百六十万，度支部又岁筹常年经费五十万（见三十四年二月二十六日《官报》），其兄尔巽方督四川，又倾司帑济之，蜀人衔之刺骨。

　　张荫桓好画，蓄王石谷真迹至百幅之多，因自名其所居曰“百石斋”。后谪新疆诛死，尽流落关外矣。

　　张佩纶为讲官时屡参李鸿章，及其败也，鸿章弃前怨，延之课子，且赘为婿，当时有“西席作东床”之谣。或云：法越之战，鸿章实阴尼之，事后恐为佩纶所持，故不得已而出此。

　　鹿传霖、锡良素称廉谨，皆大臣中之稍负时望者，独ウ于知人，殊不可解。传霖密荐三人，一江宁布政使樊增祥、一广西巡抚沈秉、一江苏巡抚程德全。增祥屡被弹奏，沈、程则效力乱党，俨然以佐命自居。锡良白首出关，乃调用郑孝胥、熊希龄、杨度。人固未易测耶！

　　宣统初，凡各省督、抚请将某员宣付史馆立传，或请昭雪获戾罪臣，皆不下部议，即降旨：“著照所请。”朝廷盖视此等表扬为无足轻重之事，名教扫地尽矣。

　　载泽既管度支，建两大策：一设各省监理财政官，尽夺藩司之权；一设盐政处于京师，尽夺盐政盐运使之权，即所谓中央集权是也。

　　戊申达赖入觐，从者数百人，沿途供给及临行赏赉费用不赀，犹不能结其欢心。所进表文，辞多不逊，亦优容之，无敢驳诘者。曩时州县供给使差，率多赔累，是役准报部作正开销，沿途州县官反获大利。及归，改使由京汉路易长江轮船入蜀，免其途中骚扰。

　　监国派新讲官十一员，一孙家鼐、一陆润庠、一荣庆、一唐景崇、一朱益藩、一李家驹、一刘廷琛、一赵炳麟、一乔树丹、一宝熙、一劳乃宣，分为八门，多偏重西学。初尚分班进讲，后渐弛，只按期呈递进章，如言官上封事而已。

　　汪兆铭谋炸杀监国，未成被执，释勿诛。民政部肃亲王善耆不交大理院，径定罪监禁。及送狱，遣许世英语部臣：“此国事犯宜优待。”副大臣王序忿曰：“我不知如何优待！”大臣沈家本明知不合法，亦默然不言，竟收受之。

　　善耆轻佻无威仪，自执鼓板与饔奴杂坐弹唱。光绪末年，日夜谋夺奕之席，财力大薄，不能敌也。

　　袁树勋以顺天府尹内召，奕求假五十万金，不予，遂羁留不令赴任。后被举为湖南铁路总办，临行请训，孝钦询顺天府事，对曰：“臣奉命此来，旅寓数月，尚未接印视事，未由知之。”孝钦愕然，始知为奕所抑。

　　御史刘汝骥放徽州府，入见。孝钦曰：“汝谒军机乎？”对曰：“未也。”徐谕之曰：“军机终须一谒。外官不比台谏，当稍学应酬也。”

　　近世吴县潘氏、常熟翁氏、嘉兴钱氏皆父子相继秉政，世以阀阅相高。自潘祖荫死，翁同、钱应溥相继去位，九列中遂无世臣。

　　光绪中叶，朝士多讲金石，潘文勤尤笃好之。文勤既薨，家人相聚而泣曰：“先尚书身后一无所有，只无数破铜烂铁，堆积书房，不能易盐米也。”

　　张荫桓由监生起家而为礼部侍郎，张翼由门丁起家而为内阁侍读学士，自是仕途流品不分清浊矣。

　　孝钦定策立德宗时，召见群臣于养心殿，无敢持异议者，唯文祥言国家多难，宜立长君。孝钦佯为不闻，同列即叩头而退。

　　有人游厂肆，见吴大篆联甚佳。问价，索番银二饼，嫌其过昂。厂贾笑曰：“此在甲午以前，虽再倍其数不可得。自款日以后，求者渐稀，故所值只此耳。”

　　某巡抚入京陛见，过天津，李鸿章宴之。谈及边事，因问北洋战兵可得几何？鸿章笑曰：“苟延之局，何必认真。”既而引酒自酌曰：“失言！失言！当罚酒一卮。”

　　常州赵凤昌年少美姿客，鄂督张之洞嬖之，用为内巡捕，所言无所不听，群呼为“一品夫人赵氏”。

　　庚子之变，山西巡抚毓贤初拟遣戍，行至兰州，有旨令就地正法。甘肃布政使李廷箫先任山西，贤旧僚也，劝令自裁。贤曰：“我大臣也，今有旨诛我而不延颈受刃，是朝廷之法不能行于臣下也。勉谢李君，毋以我为念”。贤死，廷箫私谓其亲曰：“当山西拳祸初起，吾亦有地方之责，宁忍独生？”亦仰药死。
