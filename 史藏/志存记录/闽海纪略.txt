
闽海纪略

　　乙酉、宏光元年

　　丙戌、隆武二年

　　丁亥、永历元年

　　戊子、永历二年

　　己丑、永历三年

　　庚寅、永历四年

　　辛卯、永历五年

　　壬辰、永历六年

　　癸巳、永历七年

　　甲午、永历八年

　　乙未、永历九年

　　丙申、永历十年

　　丁酉、永历十一年

　　戊戌、永历十二年

　　己亥、永历十三年

　　庚子、永历十四年

　　辛丑、永历十五年

　　壬寅、永历十六年

　　癸卯、永历十七年

　　甲辰、永历十八年

　　乙巳、永历十九年

　　 乙酉、宏光元年 

　　乙酉、宏光元年夏、闰六月，唐王即位于福州，改元隆武。

　　初，唐王统兵勤王，以擅离南阳，锢高墙；会赦，之南都。时靖虏伯驻师京口，邂逅相识。及南都失守，靖虏伯回师至浙，复于江口相逢，遂奉入闽。南安伯与诸大臣会议监国，靖虏伯固请正位以压众心；闰六月十五日唐王即皇帝位。改福州府为天兴府、布政司为大内，大赦；以汉光武亦乙酉改元即帝位，因改元隆武。封南安伯为平虏侯、靖虏伯为定虏侯；旋封平、定二国公。

　　平国公姓郑，讳芝龙，号飞虹，南安石井巡司人也。兄弟五人：长即公，次讳芝虎，三定国公讳鸿逵，四澄济伯讳芝豹。平国公年少起家海上，崇祯元年戊辰归诚，授游击；屡平海寇、红夷，累功升总兵，镇守福建。甲申年之变，福王即位南京，封为南安伯；定国公，即靖虏伯。至是，唐王即位；叙翊戴功，晋封为侯。旋以平虏侯为平国公、定定国公，即靖虏伯。至是，唐王即位；叙翊戴功，晋封为侯。旋以平虏侯为平国公、定虏侯为定国公。

　　赐平国公子国姓、名成功，封忠孝伯。

　　平国公长子名森，字大木，天启甲子年七月十五日生在日本国；后遣人取回。

　　方七岁，有大志，读书颖敏不群。年十五，补南安弟子员，食饩。省试时，有术士见之，惊曰：『公王侯相，殆非科第中人』；时方锐志场屋，不以为然。及隆武立，召见；奇其状貌，赐国姓，封忠孝伯。

　　 丙戌、隆武二年

　　丙戌、隆武二年秋、九月，清贝勒王入闽，诱挟平国公入（都）。

　　时朝政战守事宜，皆出于平国公。（公）尝与文臣龃龉，兵饷日匮；继闻钱塘信急，决计南归。于是各□守将皆言缺饷，尽撤兵回。清兵从容由建、由汀、由福宁分道入闽，各处无一守御；八月，至延平。隆武幸汀，将入赣；诘旦将朝，闻清兵踵至，仓皇登骑而奔，不知踪迹。九月，清兵至泉州；平国公在□□（安平），□□（外通）于海。贝勒驰书招之，略云：『吾所以重将军者，以将军能立唐藩也。人臣事主，苟有可为，以竭其力；力尽不胜天，则投明而事，乘时建功，此豪杰也。且两粤未平，吾欲见将军者，欲商地方人才故也』。平国公得书大喜，遂送款行；国姓力陈，弗听。及见贝勒王，置酒甚欢；忽夜半拔营，挟公北去。

　　 丁亥、永历元年

　　丁亥、永历元年国姓招讨大将军起兵。

　　初，平国公撤兵而南，密谕国姓速归；不从，曰：『父教子忠，未闻父教子贰』！及公北行，欲俱见贝勒，定国公阴命逸去，乃谋举义。时兵将、械船百无一备，遂往南澳召募；识者知其可与图大事，咸归心焉。丁亥永历元年（即顺治四年）自南澳回，闻永历即位粤西，遥奉年号，称「招讨大将军罪臣」。以厦门□□（先为）建国公郑彩与弟定远侯郑联所据，移泊鼓浪屿训练。七月，以洪政、陈辉为左右先锋，杨才、张进为亲丁镇，郭泰、余宽为左右镇，林习山为楼船镇。建国公兄弟招讨军□□□入海澄，破九都城。数日，援兵至，洪政中流矢，诸军回岛。

　　秋、八月，会定国公攻泉州。

　　定国公自平国公解兵投清，尚拥兵甲。八月，率所部进取泉州；国姓引兵会之，列营桃花山。清提督赵国祚镇泉州，每轻视之；二十八日，率骑数百直冲营垒。张进、杨才迎战，定国公遣林顺等夹击，大破之，追至城下。九月初三日攻城，别遣水师破溜石炮□，杀参将解应隆，军声大振。泉绅郭必□□□（昌子显）舍欲内应，国祚杀之，灭其宗，并系相国黄景昉等。国祚婴城严守，多杀戮，泉民日夜不敢喘息。漳州副将王进（即王老虎）率兵来援，围解。

　　 戊子、永历二年

　　戊子、永历二年闰三月，复同安（即顺治五年）。

　　国姓引兵取同安，守将步骑同九都民次小营岭店头拒战。同安兵奔溃，追至县围之；守将廉郎、知县张效龄夜弃城遁。以叶翼云知县事。

　　秋、八月，清兵破同安，知县叶翼云、守将丘晋、林壮猷、教谕陈鼎等皆死之；屠其城。

　　自丁亥攻泉州，所在蜂起；清之号令，仅至郡城外而止。七月十三日，佟、陈、李三大人援师在泉，义兵皆窜匿。丘晋，林壮猷等守同安；清兵日夜攻城，城陷，丘晋、林壮猷全军没焉。知县叶翼云、教谕陈鼎皆死之；屠其城。先是，有「同安血成沟」之谶；至是，果验（同安有书生，绰号鳅鱼，善术数。省回，见罗汉山中所称生阎罗者，值外出；先以折纸置砚底，生取视之，上云：『鳅鱼半途死，同安血成沟，嘉禾断人种，安海成平埔』。生读毕悚然。奔回，果至小盈岭下而死。初，国姓以「断人种」为「断人掌」所谣，皆断俘兵手掌放回以应之；其后，清兵毁安海镇城，厦门有乡名「嘉禾」，语果验）。

　　 己丑、永历三年

　　己丑、永历三年攻泉州，取之（即顺治六年）。

　　自同安败后，乃往铜山所募兵；以施琅、杨才、黄廷、柯宸枢、康明、张英等攻漳浦，守将王起俸降。遂由云霄镇抵诏安，移屯分水关黄冈；留黄廷、柯宸枢守盘陀岭。清兵进攻盘陀岭，柯宸枢兄弟死之。□宸枢，明武举人。

　　 庚寅、永历四年

　　庚寅、永历四年往潮州（即顺治七年）。

　　是年，全粤俱奉永历年号，土宄随在横窃。守潮者，□□（新泰）伯郝尚久也；自定国公入据揭阳，两家虽同奉正朔，实各按剑。潮人黄海如、陈斌先为据寇；至是，引国姓入潮。遂入南阳，剿许龙、杨广等；渡达濠，诛张礼，剿新墟、金田等寨，悉平之。

　　夏、六月，击苏利。

　　苏利在碣石卫，引兵攻之，不克。利后自据，清兵讨杀之。

　　秋、八月，并郑联军。

　　时两岛尚为建国公兄弟所据，其北将章云飞恣肆。国姓密与陈豹等谋袭之，曰：『两岛吾家土地，渠兄弟虎踞横行，大不道』！自揭阳扬帆，中秋夜抵厦门；定远侯郑联尚醉万石岩，诘朝酒醒，登舟谒见，握拜甚欢。国姓抚谕之，曰：『兄能以一军相假乎』？联曰：『敢不唯命』！先严部署，举炮为号，诸军争先进船，联众不敢动。未几，邀联宴万石岩，尽欢而罢；阴伏甲士，道杀之。时联兵众船强，国姓将至，其兄郑彩议全军出避；不从，复不设备，遂及于难。郑彩率所部航海而南；飘泊数载，兵众星散，不敢归。国姓以书招之，彩得书喜曰：『今不归，后无期矣』！遂回厦门，国姓善待之；病死于家。

　　 辛卯、永历五年

　　辛卯、永历五年春、二月，清巡抚张学圣遣泉镇马得功袭岛（即顺治八年）。

　　（国姓）既并郑联军，以郑芝莞守厦门；率舟师南下，次平海卫。清巡抚张学圣按泉，令泉镇马得功乘虚袭岛。时定国公弃揭阳回师未至，郑芝莞无守御；得功先遣数十骑渡五通登岸，兵民望见，皆奔窜，遂入岛。原阁部曾樱自缢死。学圣及兴泉道黄澍登山，望岛孤悬海外，汪洋万顷；怃然曰：『此绝地也！设有缓急，援兵岂能飞渡耶』！先引回。不数日，定国公至，得功欲退，不得渡，乃遣人谓公曰：『吾不得出，岛上人民必不能保全；公眷属皆在安海内地，无乃不便乎』？公以为然；又不期国姓之猝至也，纵其回。四月初一日，国姓至，得功已离岛二日矣；大悔恨，以失岛罪斩郑芝莞（芝莞，国姓叔也），诸将股栗。定国公退泊白沙，筑寨以居。系左先锋施琅。

　　施琅，晋江人；屡有战功，授左先锋镇。有标兵逃在国姓左右，琅擒之。国姓驰令勿杀，至已斩矣；大怒，系之，逮其家。琅乘间逃去，密渡安平依澄济伯；国姓收杀其父并其弟援剿左镇施显。琅归清，镇同安；累升水师提督、靖海将军。夏、五月，入漳州南溪。

　　自回岛之后，申严纪律，兵声复大震。率众入漳州南溪，镇将王拜（邦？）俊迎战，大破之。

　　冬、十二月，败提督杨名高于小盈岭。

　　清提督杨名高自福州率步骑入漳应援，迎战小盈岭；名高大败，仅以身免。乘胜徇漳浦，守将杨世德、陈尧策等降。

　　 壬辰、永历六年

　　壬辰、永历六年春、正月、复海澄（即顺治九年）

　　进取海澄，是日潮涨，舟达城垣，守将郝文兴以城降，授文兴为左都督；以壬午举人黄维璟、己卯举人林其昌、丙戌举人冯澄世先后知县事。三月，大败清部院陈锦于江东桥北。

　　陈部院先年引兵破同安，有威望，率兵来援；乃简精锐列营江东桥北大人庙待之。部院狃于同安之役，意甚轻视；及战，大败，奔回泉州。七月，部院复军于凤尾山，为其丁库成栋所刺，来归。国姓以奴弒主，大逆；虽赏其功，阴令杀之。

　　夏、四月，围漳州。

　　进围漳州，浙镇马逢知（原名进宝，号金衢马）率兵来援，纵其入城。数日，逢知出战，迎击之；逢知军溃，复退守陴。外援既绝，益危战。诸军百道攻城，昼夜不休；城中悉力堵御，不能克。距漳三十里有镇门曰象鼻，两山夹岸，筑断，激水灌城，不就；复列栅围之。城中升米银数两，人相食，死者相枕藉。围解后，署漳守道周亮工收枯骨七十三万余，焚■〈疒〈癶上土下〉〉一大穴，竖碑曰「同归所」。其收拾不尽者，不可胜数。

　　冬、十月，战于古县，败绩。

　　漳郡被围，中外隔绝。清遣金固山率兵来援，九月至漳，声势甚锐；时久围坚城，师老粮匮，众无战志。十月初三日，退屯古县。清兵追至，迎战，奔溃；退守海澄。

　　 癸巳、永历七年

　　癸巳、永历七年夏、五月，清攻海澄，不克而还（即顺治十年）。

　　金固山既解漳围，乃进攻海澄，郭外坏为平地。国姓鼓励士卒，亲立雉堞堵御；与诸将敌楼饮酒，指挥自若。忽一夕，闻空炮发；王秀奇、郝文兴曰：『是欲临城也』。甘辉勒兵持斧以待；令曰：『敌至齐砍』！须臾，清兵尽锐渡濠，大呼登城；举斧砍之，先登者悉填濠内，无一生还者。金固山连夜回，澄守益固矣。

　　秋、九月，救潮州；旋引还。

　　清兵攻潮州，郝尚久因郝文兴乞师；遣陈六御率兵援之。尚久疑，不敢开纳。未几，潮州破，乃攻鸥丁坝等寨，引还。

　　 甲午、永历八年

　　甲午、永历八年春、二月，清遣官议抚（即顺治十一年）。

　　初，平国公在京密令李德来劝就抚，阳许之；清遂封平国公为同安侯，遣郑、贾二员赍诏及海澄公印敕来文封定国公为奉化伯、澄济伯为左都督。国姓至安平，宴待郑、贾；辞以未有地方安插兵众，不受爵。乘郑、贾回京复命，乃就福、兴、泉、漳措饷。十月，清遣叶、阿二满员来，令削发登岸；不从。叶、阿从间道驰回京，清遂置同安侯于高墙、戍澄济伯于宁古塔。诛援剿前镇黄大振。

　　大振，兴化人；初从黄斌卿。斌卿死，来归；累升援剿前镇。至是，往兴化措饷；召募至数千人，多不法，有讹语。遂亲往海坛，召大振军前计事，执之以归；赐死，饮鸩不瞑，绞杀之。以戴捷代统其众。设六官。

　　以壬午举人潘庚锺为吏户官、丙戌举人陈宝钥为礼官、世职张光启为兵官、都督程应璠为刑官、丙戌举人冯澄世为工官；改中左所为思明州，以邓会知州事。时监国鲁王及泸溪、宁靖诸王皆厚赡之；礼待乡绅王忠孝、沈佺期、郭贞一、卢若腾、辜朝荐、徐孚远等；有军国大事，辄相谘。考诸生有学问者入储贤馆。先是，永历欲开科粤西，诸生赴科举者，皆给花红、路费银两。岛上衣冠济济，粗有太平景象。诛饷镇黄恺。

　　初，起兵时，苦军资不足。黄恺原充泉州户掾，为饷镇措饷；漳、泉悉听科索。恺少有才，日见亲幸；克剥不堪，怨声载道。遂收杀之。

　　冬、十二月，入漳州，漳州守将以郡城纳降。

　　十月晦日，自岛入澄。乘夜严部署，诸将未知所指；四更抵漳郡，守将开门迎纳；入城，兵不血刃。于是，守将朴世用、魏标、杨其志、知府房里煌、知县周琼、李奇生、范进等皆降；属邑悉附。泉州属县望风而溃，独副将韩尚亮守泉州。

　　 乙未、永历九年

　　乙未、永历九年春、正月，陷仙游县（即顺治十二年）。

　　时诸将分地措饷。甘辉知抚事不济，遂攻仙游县；开地道入，屠戮几无遗类，引军而还。

　　夏、五月，遣忠振伯洪旭、北镇陈六御舟师北征。

　　陈六御等扬帆进取舟山，守将巴臣兴举军降；调臣兴回思明，以六御守舟山。后为清兵攻破，死之（六御，陈谦子也）。洪旭等攻温、台，台州镇马信、宁波镇张宏德出降，空其城而归。

　　六月，堕安平镇；继毁漳郡及泉属县城。

　　安平镇，距泉州五十里，平国公置第其中；洋舶直通城外，人烟繁华胜于郡城。清世子统兵入闽，将至，乃堕安平镇；续毁漳郡及泉属南安、惠安、同安、安溪、永春各县，抽兵回岛。

　　冬、十二月，清世子至闽。

　　世子至泉，遣人赍谕至思明招降，不纳；复易函称书，乃答之。

　　 丙申、永历十年

　　丙申、永历十年春、三月，清舟师出泉港，遭风而还（即顺治十三年）。

　　世子调泉州水师攻岛；遣林顺、陈泽等驾炮船御之。未至，清船为飓风所飘，

　　多登岸而逃；十余人至金门，获之，断手掌、割耳鼻，欲厌「嘉禾断人掌」之谶也。断掌放回，自此始。清别遣兵攻白沙寨，不克而还。夏、五月，诛左先锋苏茂。

　　苏茂，原为施琅副将；因补其缺。密放琅逃脱，后露其迹。及同黄梧（原文为廷）入揭阳失利引军回，遂按军法诛之；仍责前冲锋镇黄梧，准偿铁甲自效。六月，前冲锋镇黄梧以海澄降清，封为海澄公。

　　海澄储蓄粮糗、器械不可胜数，以右提督王秀奇统黄梧、苏明守之（明，苏茂弟也）。世子入闽，漳、泉属邑皆下；独海澄未复，多方诱降。适秀奇出计事，黄梧以揭阳失利戴罪、苏明亦以兄被杀，遂举城降。清以海澄公爵爵黄梧；调苏明入京为内大臣，以其母尚在海也。嗣黄梧献平海策：请发郑氏祖坟、株求亲党、没五大商及迁界事，漳、泉之民苦益甚矣。

　　秋、七月，破闽安镇。

　　世子重兵在漳，议率众北向以袭之。克期解缆，会黄梧以海澄降清；国姓曰：『吾欲图大事，岂以澄邑阻之』！遂令扬帆进攻闽安镇，下之。省会震动，时王进缘事在狱，督、抚出之，夜修守具。屡攻不利，乃城牛心塔，以陈斌等戍之。冬、十月，礼官陈宝钥归清。

　　宝钥常惧得罪；至是，将北向，诡称回思明，移船，遂举家入泉州投诚，清以为青州道。以黄开泰为礼官（开泰，丙戌举人），后亦投诚为睢陈道。

　　 丁酉、永历十一年

　　丁酉、永历十一年春、三月十有八日，定国公病死（即顺治十四年）。

　　公中崇祯庚午武科，为津抚郑宗周坐营，转隶都督孙应龙麾下。登莱之役，应龙失机，□（逮）系天津狱；后辩释，复与巡抚张廷拱同事。未几，以兄平红夷功，福荫锦衣卫，掌刑千户。中庚辰武进士，故事勋卫射策武甲科加三级，进都指挥使。癸未，升蓬莱副总兵。甲申，李自成陷京城，弘光即位，檄守采石矶，以右军都督挂镇海将军印；破高杰、张天禄，封靖虏伯。己酉，南都失守，引回；迎唐王入闽，立之；封定虏侯，晋定国公。丙戌，清兵入闽，平国公北行；乃与国姓举义，攻泉，入潮。辛卯，退泊白沙，筑寨以居，名曰「华觉」；久患足疾，构园亭、池沼、花木，放吟度曲，笙歌自娱。丙申，清兵攻白沙，不克；移居金门养病。至是，卒；年四十有五。子耀基，隆武亦赐国姓，人称「小国姓」。时国姓在北闻之，回岛。甘辉击斩满将阿克襄。

　　清复闽安镇，诸将引回；陈斌孤军守牛心塔，不得出。清遣人招降至福州，杀之；尽屠其军。时甘辉等自北回，攻宁德县，满将阿克襄率兵来援。克襄骁勇，马蹶，裹创步战；为甘辉所杀。

　　 戊戌、永历十二年

　　戊戌、永历十二年举兵向浙江（即顺治十五年）。

　　议欲大举直取南京。诸将曰：『南京地远城坚，非数十万人不可；不如就近攻取为得计也』。国姓曰：『入据长江，则江南半壁皆吾囊中物矣』。以中提督甘辉、后提督万礼、武卫林胜、统□余新、虎卫左镇陈魁水陆甲士五万（号十万）、战船千余北行；入浙江，攻陷乐清等县。将进长江，次羊山，暴风覆舟，没数千余人；退泊舟山，整顿舟楫，以图后事。诸将劝回岛，不从。

　　 己亥、永历十三年

　　己亥、永历十三年册封延平王（即顺治十六年）。

　　永历在粤西，年年问遗，修表不绝。至是，遣周金汤赍印册从广东龙门航海至思明，封延平王；诸将升擢有差。时举兵江南；及回，仍称招讨大将军，不受王爵。六月，破瓜州、下镇江。

　　瓜州沿边设兵置炮。六月，南风盛发，鼓棹而进，遂破瓜州；柯宸枢子柯平时在军前监纪，以为瓜州同知。瓜州既破，清管提督、朱操江统兵迎战。两军未及交，周全斌率所部先登陷阵；诸军继之，清兵大溃。擒朱操江，纵之北去；管提督遁回镇江，不守。国姓以全斌违令先动，将杀之；诸将力请，乃免。全斌带伤守镇江。

　　秋、七月，围南京，不克而还。

　　瓜州已破，进围金陵。江、浙郡县望风愿附，江北遥有献款者，京师震动。江南周围百余里孤军深入，又狃于江上捷，可谓垂手得也。未几，余新一军为梁化凤所破；诸军奔溃赴舟，溺者不可胜数；甘辉、余新被获，甘辉不屈死之。出长江，（攻）崇明，不克而还。化凤，西安人，时为崇明副将；是役有功，升江西提督。辛亥病死，标兵鼓噪围其家，索取扣克之银至十余万。

　　 庚子、永历十四年

　　庚子、永历十四年夏、五月，大败清将达素于海门（即清顺治十七年）。

　　清遣达素为将军，大船出漳州、小船出同安，会粤中许龙、苏利舟师，水陆并举。乃遣右虎卫陈鹏督诸军守高崎，以遏同安；郑泰率所部舟师出浯屿，御粤舟；自率周全斌、黄廷等次海门。初十黎明，漳船顺风乘流逼海门；五府陈尧策传令诸将按舟勿动，俟其齐，出击之。呼吸间，漳船已至，诸船奉令不敢发；闽安侯周瑞先为漳船击破，与陈尧策皆死焉。继攻陈辉船；举火药烧之，满兵跃起，且战且却。近午，风发潮涌，亲率巨舰冲之；郑泰复自浯屿引舟合击，北兵大败，横尸浮海。时有满兵二百余见风势不利，弃舟登鸟（圭？）屿（屿距厦门数步）死力拒战；遣北将马信招降，夜溺死之。是日，同安满兵驾小舟趋高崎，陈鹏约降，敕所部勿动；北兵传有内应，未及近岸，弃舟争前。鹏部将陈蟒谓曰：『事急矣，岂可坐而待毙』！乃与殿兵镇陈章合兵出击；北兵皆指言鹏降，争赴之；比至，战遂不支，蹈海死者十有七、八。收陈鹏，凌迟处死；以陈蟒代之。粤舟后二日方至，知漳州、同安兵败而回。自是，对垒阅月；空岛北徇，清兵竟不敢渡。达素回至福州，自尽死。

　　 辛丑、永历十五年

　　辛丑、永历十五年春、三月，收台湾（即顺治十八年）。

　　初，红夷欲城浯屿，依粤澳例互市，以巨舰入犯。泊台湾，筑二城：曰赤崁、曰王城；余皆土番。立法甚严，咸奉约束，三十余年无敢犯者。至是，顺治新丧、未暇连兵，遂决意取之。先，亦有人献策也；诸将谓夹板多、炮火难近，鹿耳门水浅难入；献策者引红夷译何斌进曰：『台湾沃野千里，通外洋、横绝大海，足与中国抗衡。土番受红夷威凌，每欲反噬；天威临之，譬如豺狼逐群羊也。得其地足以广国，取其财足以饷兵；进战退守，无逾于此』。且陈可取状甚悉；从之。三月，率舟前行；次澎湖，下令曰：『惟吾鹢首是东』。至鹿耳门，则水涨丈余，大小舟衔尾而渡，红夷惊为自天而下。引兵登岸，先取赤崁；红夷弃城奔王城，死力拒守。复烧其夹板，尽歼之。围至十二月，食尽，红毛出降；生存者仅五百余人，纵其归国。

　　铜山守将郭义、蔡禄归清；忠匡伯张进死之。

　　忠匡伯张进原镇铜山；以郭义、蔡禄协守。畏往台湾，遂率师降清，挟张进同行。进不从，曰：『吾守土者，死而已』！密置火药署中，欲侯二镇来，并焚之；二镇遣人促行，遂举火，合家自焚。进在铜山，威惠甚着，人咸惜之。原知思明州薛联桂同降清，授江西粮道。

　　冬、十月，清杀平国公。

　　公在京屡以书谕抚，不则，必见诛僇；国姓回书云：『设有不幸，儿当缟素复仇，以结忠孝之局而已』！顺治在日，犹不加害；及康熙嗣位，执政者与公不协，遂促杀之；以十月初三日死于燕京之菜（柴）市，子孙在京者皆与焉。

　　清迁沿海居民于内地。

　　闽海历年用兵，损兵折将，倾帑协饷；苏纳海议曰：『厦门、金门，弹丸两岛，得延今日，实恃沿海一带交通接济。今将山东、江、浙、闽、广滨海人民一尽迁入内地，立边界、设防守、严稽查，片板不许下海，粒货不许越疆，则海上食尽，鸟兽散矣』。从之；分遣满员督迁。四省数千里生聚，一旦流离，古未有也。

　　 壬寅、永历十六年

　　壬寅、永历十六年春、正月，平台湾为东都（即康熙元年）。

　　红夷既平，改台湾为东都；王城号安平镇，赤崁为天兴府。以郑省英为府尹（省英，芝莞长子也）。及清迁界，叹曰：『举数省鱼盐之区千里尽委而弃之，岂得计哉？吾养兵蓄锐，天下事未可知也』！于是辟草莱、兴屯聚、严法令，稍犯者虽亲信不免；有谏用法宜稍宽者，国姓曰：『子产治郑、孔明治蜀，皆以严从事。立国之始，不加一番整顿，则流弊不可胜言矣』。严敕诸将移眷。时地方初辟，人不服水土，多死者；又惮法严，皆迁延不行。

　　三月，遣周全斌击忠勇侯陈豹于南澳。

　　豹原姓吕，为石井陈氏养子，因冒姓陈。先隶芝虎麾下；追刘香，芝虎没于海，豹复为平国公部将。有勇力，身才甚短，人号「三尺陈」。镇守南澳十余年，迹通海运；许龙、苏利畏之如虎。但不学无术，性专恣，人多忌之。至是，讹语日起，乃命周全斌回思明率黄昌等舟师攻之。豹仓卒不能自明，又不敢御敌，举家引师入粤投诚；清封为慕化伯。盖为谣言所误，逃死而去，原无异志也。未几，病盲。养子陈士鳌家资之在船者归全斌；后同全斌投诚，豹遣人索家资，不应，遂以病死。

　　夏、四月，诸将谋拒命。

　　自入台湾，果于用法。忽有户官郑泰监杀元子之令；泰骇愕，又恐获罪。时参军蔡鸣雷亦惧罪自台湾回，声言将尽诛诸将；诸将皆大惧，又畏往台湾。于是会议拒命，以元子子也，不可拒父；诸将臣也，不可拒君；郑泰为兄行，谓兄可以拒弟也。克期举事。值周全斌平南澳回，素与诸将不协；恐其为变，诱执之。

　　五月，国姓招讨大将军殂于台湾。

　　五月朔，国姓感风寒；文武官入谒，尚坐胡床，诸将不知其病。数日，遂殂；年三十九，时永历十六年五月初八日，即康熙元年也。国姓初起时，无兵、无将，又无现粮，徒以忠义自誓，众遂日附。治军严整，临阵身先士卒，明赏罚；北将来归，推心置腹，故乐效死力。遥传永历遇害，有劝改年号者；叹曰：『皇上西狩，安危尚无实据，何忍改年』；终身尊奉永历年号。威行东南，以两岛抗天下，从古未有也。

　　六月，元子嗣位思明州。

　　元子，号称「嗣世子」；发丧，嗣位思明。

　　清遣使至思明。

　　清靖南王耿继茂、总督李率泰遣旗鼓王明、赏功李有功至思明；郑泰与洪旭、黄廷、蔡鸣雷议曰：『先王在日东征，犹有权宜通好之意。今沿海迁移，惨至此极；纵不为他省计，独不念桑梓乎』？众议韪之于世子；世子曰：『先王开国东都，草创未半，遽尔崩殂，余将奉承遗绪；诸君苟能息兵安民，无堕先王一生孤忠苦节为善』。泰等议早照鲜例复李、耿，使疏请之；乃遣杨来嘉同入京侍命。不报；驿杨来嘉回。后来嘉归清，擢为襄阳镇。

　　清遣官安辑投诚。

　　清以连年用兵糜饷，乃严迁界，复议解散。江、浙、闽、广各设满、汉兵户部一员，专安辑，尽招诱之术；多张大其事，真伪莫辨，上下相蒙。武职率众投诚者，照原衔议叙；只身投诚者，降四级；文官亦降四级，优叙者降二级，考试字义补授。又有武改文之例：都督、副将改副使、佥事，参、游改同知。于是海上文武多往投诚，而幸功名者藉此为快捷方式。或目不识丁，谬膺监司、府厅县佐；力无缚鸡者，滥受副、参、游、守；名器狼藉，不可胜数。

　　冬、十月，世子入台湾。

　　初，平国公子六人：长国姓，次曰恩、三曰度、四曰荫、五曰袭、六曰脉（恩为颜夫人所生）；咸死于京，惟袭在家，令眷入台湾，以其生事安置之（？）。五月，诸将奉袭为护理，遂谋即位；引黄昭、萧拱宸为心腹，结姻谋自立。世子出周全斌为五军，以陈永华为咨议参军、冯锡范为侍卫。十月，率师渡海而东。至台湾，黄昭会诸将出兵，皆阳受命；值大雾昼冥，跬步不可视，诸将皆迷茫失道逾期，独黄昭先至，破营而入。世子所部多新募，未谙战，少却；会周全斌率左右数十人战，黄昭中流矢死。忽雾消天朗，日向午矣。其众惊乱曰：『吾君之子也』。解甲投戈。世子慰谕之，遂入安平镇。遣人请郑袭至，待之如初；袭委罪于其仆蔡云，云自缢。收杀季应清、曹从龙、萧拱宸等，余皆不问；曰：『令反侧子自安』。

　　 癸卯、永历十七年

　　癸卯、永历十七年春、正月，世子至自台湾（即康熙二年）。

　　内难既平，祭告先王，调诸将守汛；回师，以郑袭同归。正月，至思明州。

　　夏、六月，执户官郑泰，幽之；泰自缢。

　　世子自台湾回，得郑泰与黄昭往来书；又杨来嘉自北回，疑其有异志。泰不自安，称病金门。三月，世子率兵将入海澄；泰觇知，以为将图己也，举家扬帆出金门。时泰拥众数千、战船百余，有劝勒兵入见世子自明者；泰曰：『吾今日救死耳；若称兵，适重吾罪也』。又有劝投诚者；泰曰：『先平国公已误，岂容再误』。皆不从；舣舟待命。世子遣协理户官吴慎、协理吏官郑斌赍印至金门，传命曰：『两岛地方，听伯总制；余棹明东矣』。泰受印，犹豫未敢入谢；其弟鸣骏力劝之行。

　　六月，泰入谒，礼待之；翌日，置酒邀议军事，伏甲执之。越日，泰自缢死。

　　郑泰子缵绪及郑鸣骏逃归清。

　　鸣骏闻泰死，泣曰：『吾负杀兄之名』。举军踉跄引舟遁；周全斌等追之不及。鸣骏称同安伯、缵绪称永成伯，入泉州投诚——船二百余只、兵八千、文武官四百余员。清以鸣骏为遵义侯、缵绪为慕恩伯，文武员照衔叙用，赏赉有差。

　　冬、十月，清大举兵，攻破两岛。

　　自郑鸣骏入泉州，文武官蔡鸣雷、陈辉、杨富、何义等皆先后投诚，合谋会红夷请攻岛自效；许之。十月，靖南王、李总督调投诚官兵船只同夹板船出泉州，以提督马得功统之；自引小船从同安出，黄梧、施琅率漳州船出海澄。令周全斌御泉州大队。十九日，遇马得功于金门乌沙，时夹板船十四只、泉州船三百余号；全斌以二十船冲入其■〈舟宗〉，往来攻击，红夷炮无一中者，余船望见，披靡不敢前。马得功殿后，为全斌所破；得功赴海死，举船兵将皆没。是日，靖南王、李总督、黄梧、施琅以同安、海澄船济师入岛，世子众寡不敌，退守铜山；清堕厦门、金门城，焚庐屋，大掠而去。

　　 甲辰、永历十八年

　　甲辰、永历十八年春、三月，世子退守台湾（即康熙三年）。

　　时军乏粮，众志不固；惟参军陈永华与其□□（侄赞）画绳武大义相勉，艰难险阻不离左右。将往东都，周全斌、黄廷复率众投诚；独洪旭与参军叔侄、侍卫冯锡范翼世子东行。至台湾，庶事悉委参军统理。改东都为东宁，置天兴、万年二州。分诸将土地，课耕种、征租赋、税丁庸、立学校、通鱼盐、申法纪，安抚土民，贸易外国。向之惮行者，皆喜为乐土，固若金汤矣。

　　 乙巳、永历十九年

　　乙巳、永历十九年清遣水师提督施琅率舟师攻台湾，遭风雨而还（即康熙四年）。

　　两岛既破，施琅欲握兵自重。请攻台湾，「可」，加靖海将军；周全斌、杨富等皆听约束。方出外洋，飓风大作，各船飘散，不能相顾，引还。未几，施琅入京归旗，投诚官兵移驻各省效劳垦荒；设兵防界，不复以台湾为事。至己酉年，清遣明珠、蔡毓荣至泉州，加兴化知府慕天颜卿衔过台湾，议照朝鲜例；遣柯平、叶亨报使。会议虽格不行，而数年粗安。甲寅年，靖南王耿精忠据福州，请援师；闽海复有事矣。

　　●后纪略

　　甲寅、永历廿八年

　　乙卯、永历二十九年

　　丙辰、永历卅年

　　丁巳、永历卅一年

　　戊午、永历卅二年

　　己未、永历卅三年

　　庚申、永历卅四年

　　辛酉、永历卅五年

　　壬戌、永历卅六年

　　癸亥、永历卅七年

　　 甲寅、永历廿八年

　　甲寅、永历廿八年（即康熙十三年）

　　癸丑冬，平西亲王吴三桂起兵于云南，遂有川、贵、湖南诸郡县；以是年为周元年。靖南王耿精忠据闽，称甲寅年；即康熙十三年也。

　　春、二月，清以耿王仍驻福建。

　　初，平南王尚可喜疏请归老辽东，留其子安达公之信袭镇广州；清朝许之，并令举家归旗。于是，平西、靖南相继疏请如平南例，俱报「可」；遣内大臣促行。时有台省□□□（言三藩）并撤，供应费繁，当□次举行；不听。癸丑冬，平西先发拒命，杀督、抚等官，勒兵长驱；楚抚弃长沙，湖南尽失。报至，京师戒严；乃命平、靖二王仍留驻镇。先是，耿王密与麾下谋，迁行之日举事；及停移诏至，众谋稍定。然惑于图谶，阴有异志，其母太妃周氏力止；至太妃毙，反谋溢决矣。

　　三月，清耿王据福州，执总督范承谟幽之，杀知府王之仪，建宁同知喻三畏；自称总统兵马上将军。驰檄八闽，下之。

　　时，清以云南有事，通行直省督、抚增修武备，耿王益不自安。范承谟知之，欲出巡以避；耿王先严部曲，分□□（守诸）门。十五日，传各官赴府，承谟迟疑，刘秉政促之行；甫入门，炮响，出甲（士）执承谟。各官仓皇，知府王之仪、同知喻三畏逸出，为乱军所杀。移时稍定，以刘秉政为统制使、萧震为布政司，自称总统兵马上将军。移檄八闽，望风而降。檄略曰：『共奉大明之文物，适还中夏之乾坤。高皇大业，必留隆准之遗；明室中兴，断有舂陵之瑞。誓当推诚翊戴，戮力匡襄。申李、郭□□（再造）之功，振晋、郑相依之业；会周师而反商政，除新法以复汉仪。非惟日月重光，直令河山改色』。又有「中内之势已分，东南之民无主；远近喁喁，谬相推戴」等语。

　　清福建提督王进功掠泉州降耿。

　　进功先为漳浦镇，癸卯云霄有功，会提督马得功没于海，靖南王、李部院以进功题补。泉州人先苦得功之虐，进功莅任反其所为，十载之内咸相粗安焉。至是，十五日三山变，十□日檄至泉州，进功恐为其下所图，乃令剪辫，纵诸将焚劫郡中，烧南街、西街谯楼，搜掠彻夜，绅庶无遗。时兴化镇马惟兴劫兴化，提标前营守备郭维藩守惠安，闭县淫掠；独同安城守张学尧、晋江水师营李尚文所部无犯。翌日，进功勒派绅士粟二万石；移檄属邑，皆下之。

　　耿王遣黄镛往台湾。

　　镛，漳人也；为番译。耿王初闻移命，密遣镛入海请师声援。癸丑十一月，世藩舣舟澎湖待之；甲寅正月，耿停移，辞之。及三月举事，复遣黄镛请济师；且以全闽战船相许。曰：『世藩将水、吾将陆，江、浙不足平也』。

　　清海澄公黄梧降耿，病疽死；以其子芳度袭封平和公。

　　梧，平和人也；守海澄，以城降，清封海澄公。至是，耿檄至，值病疽，剪辫受印。不数日，疽溃死；以其子芳度袭封平和公。

　　清驻漳海道陈启泰杀其合家，死之。

　　启泰与范承谟有亲；承谟至闽，启泰密陈耿事。及承谟被执，搜得其书；启泰闻之，惧不自安，先杀家属十余人，乃自缢。耿王之变，难仅启泰一人；启泰虽在任有秽声，死亦烈美（矣？）。后世藩入漳，令有司塟之。

　　清漳浦镇刘炎、海澄镇赵得胜降耿，俱为将军。

　　炎，清戊戌科武状元；由内侍出任福州协将，升漳浦右路总兵。得胜，平西旧辖也；初，海澄原驻水师提督，后裁提督、设总兵，因以得胜补其缺。是月，耿王变；檄至，各以所部降耿。封炎为宁远将军、得胜为威远将军。

　　清福宁镇吴万福为其部下胁降耿；杀之。

　　万福在镇贪克，失将士心。耿王变，谋拒之；众不从，欲遁，不得出。都尉曾养性督兵至，万福□□□（降，养性）杀之，没其家，迁其眷口入福州。养性等乘胜长驱平阳，总兵蔡朝佐降；温、处望风皆附之。

　　夏、四月，清潮州镇刘进忠降耿；攻续顺公沈瑞，并其军。

　　进忠先为闽将，耿王待之有恩。耿王变，全粤尚定（？），进忠率先献款。时续顺公闻潮州镇进忠密请师，乃以漳浦镇刘炎率师会之。夜攻续顺公，并其军；勒令顺公闻潮州镇进忠密请师，乃以漳浦镇刘炎率师会之。夜攻续顺公，并其军；勒令迁家入省，以进忠为宁粤将军。

　　平北将军王进功至福州；留之。

　　进功在闽日久，耿王虑其为□□□。冯君瑞说之入觐，及至，留之，征其兵。遣协理礼官柯平至福州报聘。

　　耿王之欲举事也，虑下游郡邑不服，故遣黄镛会师。乃不一月，全闽降附，浙之温处、江右之广信、粤东之潮州相继纳款，声势大振。平至福州聘，耿王意甚轻之；曰：『世藩来甚善，各分地自战』。平还，而兵端起矣。

　　耿王征威远将军赵得胜兵，不赴命。

　　耿王征各路兵出闽，惟兴化镇马惟兴带兵先行，黄芳度遣原同安镇黄翼带兵千人应命。复征得胜兵，不从；阴以海澄待命于世藩。

　　以侍卫左都督冯锡范督诸军来思明州。

　　郑、耿会师有成议矣，乃遣冯锡范督诸镇来思明。时赵得胜已贰于耿，与锡范深相结纳。及（原文乃）柯平至福州，知耿意欲变；随将海澄之兵进取同安。

　　五月，冯锡范取同安，入之。

　　张学尧守同安；王进功入省，耿王调学尧镇泉州，以化尚兰代之。师至，尚兰开城迎纳。学尧闻变趋赴，家眷先获入海矣；遂降。施凤率舟师诣焉。

　　耿王以都尉王进镇泉州。

　　进，初为闽将，有战声，绰号老虎；缘事解任。后叩阁复职，补京口标营。范承谟廉其能，题调入闽，病足；未几，乃谒。值耿王变，擢为都尉，以吴万福眷属结其欢心。时王进功入省，征其兵出征；兵将惮行，潜遣诸生吴公鸿赍书入海请师，克期登岸。及闻同安之变，耿王以王进有夙望，命镇泉郡。

　　世藩至思明州。

　　叙海澄功：以赵得胜为左提督、封兴明伯；叙同安功：以张学尧为左先锋镇、挂荡虏将军印，化尚蔺为仁武镇、学尧中军，郑省英知思明州。

　　六月，平北将军王进功子藩锡诱执泉州城守赖玉，率众，王进逐之，以泉州来归。

　　王进至泉郡，率仅千人，擅作威福；与城守赖玉相结纳，用提标守备戴国用为爪牙。密受耿王意，勒进功家眷入省，提标站队伏甲，日夜相防；耿王复遣兵接应。将至矣，藩锡与杨青等议曰：『吾父被留在省，接兵又至；吾属无噍类矣；盍不先发制人』。六月初一日，诱赖玉、戴国用、李尚文等入军门，执之；炮响为号，部署夹攻。王进意气自若，走登涂门楼，势同困鼠，悉力以鬪；提标兵无统帅，相持竟日。至晚，进遥见船帆，恐海舶夹攻；夜阑，溃围出，赴省，束军整甲而还；惠安守将击赴之。初三日，杀赖玉于市；百姓脔其尸殆尽。初四日，绞杀戴国用；惠安守将击赴之。初三日，杀赖玉于市；百姓脔其尸殆尽。初四日，绞杀戴国用；泉民德李尚文，争为请免，释之。迎世子藩入泉。以藩锡为指挥使，暂理提督军务；弟三人皆为指挥同知。道、府、厅、县，照旧管事。

　　平和公黄芳度以漳州降，承制封为德化公。

　　黄梧虽死，其子芳度惧不能免；世藩遣谕之曰：『时际光复，事属而父；果能倾附，当弃前愆』。芳度初任，恐众以不附；乃杀漳州城守刘豹（豹，耿所署也）。降启至，封德化公，授前提督，漳属钱赋听其征给；凡有启请，靡不曲从。芳度终不自安，间道密表于清。时漳邑皆附，独漳浦为刘炎所据。耿王闻同安之失，遣冯国铨来议和，不克事而还。及失泉州，又遣使来，将使泉州归己也；以叶亨报之。

　　秋、七月，耿宁粤将军刘进忠以潮州来降。

　　进忠降耿，迁沈公家至漳浦；值漳、泉之变，不能达福州。平南王遣兵围潮，耿不能援，乃由海道献款。世藩遣援剿后镇金汉臣率舟师援之，以进忠为右提督，封定虏伯。

　　九月，耿遣王进争泉；以右武卫刘国轩督诸军御之。

　　王进自泉奔回，耿王令镇兴化；仍遣兵从上游入漳会刘炎，克期协攻泉州。进率兵至惠安屯营，肆行焚掠；遣刘国轩督诸军御之。

　　冬、十月，右武卫刘国轩败王进于涂岭。

　　进素轻南兵；泉州之役，以众寡不敌为辞。至是，请愿收泉州自效；耿王益步骑二万，鼓行至惠安，兵声甚赫。刘国轩严阵待之，对垒逾旬；进退屯枫亭，列营二十余里。刘国轩率轻骑觇之，猝遇于涂岭；进战，许耀少却，国轩督诸军分股转战。自辰至巳，两军殊死鬪。进师溃，国轩追至兴化郭外，三日夜而还。

　　十一月，周遣礼曹员外周文骥来聘。

　　周王初起兵，遣使赍帛书，一入福州、一入台湾会师；世藩遣监纪推官陈克歧、副将陈文镇报之。周王复遣礼曹员外钱点通问；值世藩入泉州，与耿王为敌国。钱点回报，周王又差文骥前来和解，大意以「同室操戈，贻笑敌国」为辞。

　　以兴明伯赵得胜、侍卫冯锡范督诸军取漳浦，克之。

　　漳州虽降，刘炎在漳浦不奉令，密请援于耿王；遣兵会之，至平和，为德化公守将游（邀？）击；复遣其亲军都尉徐鸿弼统兵间道入漳浦，盖欲连漳州之师、分泉州之势。及涂岭之捷，乃以锡范同得胜由海澄进取漳浦；徐鸿弼、刘炎会云霄镇刘成龙合师迎战于罗山岭。右虎卫何佑挥军击之，鸿弼等败回漳浦；得胜等环阵攻围，刘炎、徐鸿弼、刘成龙俱出降。

　　十二月，兴明伯赵得胜援潮州，围解。

　　刘进忠之被围也，金汉臣一军尽歼焉。时郑、耿构兵，不能救援，城坏百余丈；进忠极力守御，中外隔绝半载。及漳浦降，得胜督诸军赴潮，与广东兵战于黄冈；广兵大溃，烧营而遁，潮围始解。

　　耿王遣使来泉修好。

　　耿王闻徐鸿弼之败，乃遣蒲日兴修好。世藩遣使报之，曰：『果欲修和，当如约』。耿王遣董一奇，王世瑜来泉，议仍未合。

　　设官征饷。

　　先是，以咨议参军陈永华为御史总制，留守东宁。分设六官，名曰协理：以洪磊协理吏官（磊，忠振伯洪旭之子也）、杨英协理户官、郑斌协理礼官、柯平协理刑官、杨贤协理工官，不设兵官；仍置六科都事、都吏掾办之。武官具启。设察言、承宣司出入；宾客司主晋接聘问。亲军曰侍卫，以冯锡范为之；曰勇卫，总制留守陈永华兼摄之；曰左右武卫，以薛进思、刘国轩为之；曰左右虎卫，以何佑、许耀为之；曰五军，以施福为之；曰銮仪卫，以艾祯祥为之。又有五援剿折冲、五冲锋、五常、五行、五兵、左右先锋、前锋、后劲、中权、五戎旗、二十八宿营制，听五提督调遣。凡文武事宜，皆赞画参军陈绳武、侍卫冯锡范主之。方师之东（？）也，兵饷取给于东宁；及克漳、泉，兵将日多，转运不继，乃以征各饷。以六官督比绅士富民，以郑省英为宣慰使，总理各郡钱粮；清昌密道吴慎为屯田道，清查屯田寺租。各县令多以六科都事为之，皆从台湾随来者。百姓追丁钱，年十六岁以上、六十以下每月纳银五分，名曰「毛丁」。船计丈尺纳货，名曰「梁头」。督以上、六十以下每月纳银五分，名曰「毛丁」。船计丈尺纳货，名曰「梁头」。督造官采船料。监司分管盐场，以陈廷章为泉州盐政，冯锡珪为漳州盐政、李景为潮州盐政、郑聄英为惠州盐政；每石盐价二钱，征饷四钱。饷司科杂税，以给兵食。

　　 乙卯、永历二十九年

　　乙卯、永历二十九年春、正月，耿王遣使张文韬来泉州贺年、议和（即康熙十四年）。

　　耿王以董一奇、王世瑜议和未成，再遣张文韬来议，送船五只践约；许之，遣礼官郑斌报使，立条约：枫亭为界。自是，郑、耿交好。

　　二月，诛永春民吕华。

　　华，恃马跳峰地险，不服征索；凡避科派者皆依之。去冬十二月，遣中提督中镇卢仁、右镇张汉相讨之，不克；乃遣左武卫薛进思围之，三阅月不下，寨中亦困乏。永春知县郑时英遣人招谕，许以不死；华不已，出降。钉华及其弟吕十五、十六，没其家属并其族，一解□往淡水充军，死之。

　　清续顺公沈瑞以饶平降。

　　瑞叔母为平南王女，降耿时迁至漳浦，瑞尚留诏安；广兵围潮，瑞趋饶平。及潮州围解，刘进忠帅师攻之，不克；广兵来援，何佑督兵遇于百子桥，与战，广兵败回。瑞出降，改封怀安侯。

　　三月，窜洪承畴侄士昌、天恩等及杨明琅于台湾。

　　清祀洪承畴于学宫。至是，毁其祠；流其胞侄士昌、天恩、士伦及家属于琅■〈王乔〉。责杨明琅甲申之变过梓宫不下马，并其家俱流之。后皆死于东宁。

　　五月，世藩自泉帅师次海澄。

　　黄芳度虽受封，其志未尝忘清。饶平之捷，刘进忠启请南征，许之；初六日，自泉入海澄，实围漳州。芳度遣中军朱武启朝，意觇军容。驻澄两旬，芳度不敢来见；复遣礼官郑斌入漳慰谕：『或率兵（从）征、或束身入觐』。芳度终不受命。其兄黄翼源为同安水师总兵，因耿王征兵，驻师关外；至是，芳度密调回漳，耿王移书召之，又以病辞。世藩始定攻城之计。

　　刘国轩大败广兵于鲎母山。

　　国轩自涂岭之捷后，率兵入潮，同进忠规取属县之未附者。安达公尚之信锐气守御，相持日久，粮乏兵病，密议退潮扼守；之信挥步骑来追，国轩同左虎卫何佑等设伏以待。时吏官洪磊为广东宣慰使，悬赀赏勇；之信兵至鲎母山迎战，伏兵起，广兵大败而遁。是役也，仅以疲卒数千破敌数万，从来以少击众未有若斯之捷者。

　　自是，国轩、何佑名振粤东。

　　六月，黄芳度据守漳州归清。

　　世藩自海澄帅师移驻万松关，芳度剃发据守；遣其兄黄芳泰入广请援、赖升守平和县。世藩进攻漳州不克，援剿后镇万宏登云梯，中炮死；调何佑由潮州先攻平和县，赖升降，属县悉平。

　　番舶互市。

　　先是，中左所为诸洋利薮；破岛后，夷舶不至。甲寅复岛，诸番如英圭黎、万丹、暹罗、安南等国贡方物互市；岛上人烟市井，辐辏如旧矣。

　　冬、十月，海澄公标吴淑以漳州降，芳度投井死。

　　自六月围漳州，芳度悉力拒守；数攻不利，乃筑长垣困之。十月初六日，吴淑开城出降；芳度踉跄投开元寺井死。获其将黄翼、蔡龙、朱武、张济、戴麟、陈骥、黄管等，杀之；没其家，剖棺碎黄梧尸，并碎芳度身首，皆沉于海。时芳度兄芳泰往广求援，会其兄芳世由汀入援，亦以是日破永定县；闻漳城降，乃大掠永定而遁。吴淑初自海上投清，即隶黄梧标下，梧善待之；将死，呼淑托曰：『吾儿年少，君可善全之』。及（原文乃）围城日久，淑谓弟潜曰：『公虽待我厚，顾负先王罪重。今世藩恩待有加，反图逆命，大不道；吾岂可私恩废公义也』。遂决计约降；以为平虏将军、后提督，潜为戎旗二镇。时有议废黄梧祖坟者；世藩曰：『罪止其身，与其先死者何与』？竟不计。后清赠芳度忠勇王。

　　取回日本银。

　　故户官郑泰及其弟鸣骏所寄也。泰先事平国公，隆武立，授左都督，加宫傅衔。先王举兵，以为居守户官。有心计，善理财，十数年间白手营赀千余万；别寄日本四十余万，以备不虞。癸卯之变，泰自尽，世藩遣人日本取其所寄之银曰：『先王军赀悉属户官掌握，今泰已死，凡寄顿皆公帑』。郑鸣骏时已归清，亦遣人争之曰：『历年所寄者，吾兄弟血赀』。番通事居奇曰：『两家争竞，未知孰是』？皆不听载回。及世藩入漳、泉，遣龚淳往取（淳，原户官委寄之人也）；通事利其所有，仅以二十六万回，余皆混行开销。启请其子为礼官掾办，许之。　

　　 丙辰、永历卅年

　　丙辰、永历卅年春、正月，世藩移驻漳州（即康熙十五年）。

　　漳州既平，世藩移驻黄梧花亭；以右虎卫许耀，前冲锋镇洪羽等率师会在潮诸军，分取广东诸郡。

　　二月，取惠州，清总兵苗之秀、张国勋各率所部降；安达公尚之信挟其父平南王尚可喜降周。

　　平南王昏病日甚，会周师克肇庆、韶州等府，广州人人自危。乙卯除夕，清驻潮诸军闻音烧营遁回，刘国轩、进忠、何佑等分南北路而进。碣石镇苗之秀时军程乡，其妻在汛，遣人迎师，仍驰令之秀纳款；世藩以为灭虏将军，仍镇碣石。国轩等水陆并进，围惠州，分兵攻博罗，不利；旋下长乐、新安、龙门等县。之信势蹙，遂降周；周封之信为辅德公，下令退让惠州。之信檄提督严明撤守惠兵回广，遣使通好，馈弓马币帛；乃以刘国轩镇惠州。时东莞守将张国勋亦降；以为征虏将军、后劲镇。自是，与周分界而守。

　　以中书舍人许明廷督漳、泉学政。

　　泉、漳武生考授将材随军，时有言「考武不考文」者；乃命明廷督泉、漳学政，考较生童。

　　五月，后提督吴淑袭汀州，克之。

　　刘应麟为清汀郡副将，耿王署为汀镇。至是，耿王欲令出关，遂密献款；时郑、耿和好，未便起衅，乃遣吴淑督兵驰书报耿王曰：『将出江右，假道汀州』。耿王遣兵防围，应麟惧其图己也，率所部出掠瑞金、石城，下之。吴淑至汀郡，城中有备；应麟回汀，与淑议曰：『今不取，恐为后患』！勒兵晨攻，一鼓而下。封应麟为奉明伯、前提督，镇汀州；属邑皆下之。

　　秋、七月，（调）刘进忠出师；进忠自回潮州。

　　进忠以得汀州为失计，及调出师，每以粮饷、器仗未备为辞。至兴宁，知将与耿为难也，又与诸将不协，流言日起；进忠不自安，称病引兵回潮，阴以为自安之计。

　　九月，耿王归清；右虎卫许耀入兴化府。

　　初，耿王修好，实欲以全力出图江、浙。至是，师老无功，势已将溃；复闻汀郡已破，出征兵将益忧内顾，遂密谋归清；诈作耿王投诚献关，引康亲王率兵入。耿王闻变，知为王进等所谋，乃将王进并萧震、范承谟等皆绞杀之；谋由舟奔海，耿王闻变，知为王进等所谋，乃将王进并萧震、范承谟等皆绞杀之；谋由舟奔海，为徐文耀等所胁，不得出；延、建失守，声势已逼。九月十九日，不得已剃发待罪，迎康亲王入省。兴化守将马成龙以城来降，遣许耀（自）泉州出赴之；以马成龙为援剿左都督，封殄虏伯。

　　耿王遣平北将军王进功回泉州。

　　进功被留在省，耿王聘其次男为婿。及漳州平，王进功妻子哀请世藩修书耿王，取回进功。耿王欲令次男至省遣回，世藩欲进功先回，然后令次子至省；三往不听。至是，命进功来漳取救兵，临行密嘱曰：『吾忍死以待』。世藩承制封进功为匡明伯、中提督。

　　冬、十月，许耀至乌龙（江）与清兵战，败绩。

　　耀既入兴化，奉令督调诸军进取福州，驻师乌龙江。狃于涂岭之捷，有骄色；诸将不服统驭，纵兵劫掠，失远近人心；饮酒嬉戏，无将帅体。清兵渡江，有议半渡击之者；耀不听。既济，仓皇出战，前锋殊死鬪；既不能分兵救援，及少却，又不能殿后，举军先遁，委弃辎重、器械不可胜计。乃遣赵得胜、何佑代之；仍勚其罪，使将兵自效。

　　奇兵镇黄应督水军萧琛、萧武等败耿舟师于定海。

　　时耿王以归清，撤浙江兵回闽。鲁养性等自温州航海，将无战志，朱天贵以舟师来降；余船且战且却，逃入福州。黄应等击之，获巨舰数十号。

　　十一月，吴淑入邵武府。

　　邵守将彭某，耿王所署将军也。闻耿王归清，献款于淑；时淑驻汀，疾师赴之，入邵武。

　　十二月，吴淑败绩，弃邵武。

　　清兵将复邵武，淑自督兵御之；时天寒，诸军涉溪拒战，冻不能支，败绩。遂弃邵武，退驻汀州。

　　左武卫薛进思弃汀州。

　　初，吴淑以汀属闽、赣要地，请重师镇压；乃以进思守之。至是，清兵复邵武，至建宁县，距汀数程；进思闻之，仓皇失措。入与刘应鳞相议，时应麟愿倾家赀守御；进思猜忌不从，遂弃城遁。应麟不得已，奔潮州依刘进忠；愤而病，至正月死。

　　周辅德公尚之信遣使报讣，并请其妹回粤；许之。

　　平南王尚可喜九月病亡，之信遣使报讣，并请其妹奔丧（妹即怀安侯沈瑞叔母，时至厦门）；许其回粤，仍遣使吊丧。周晋之信为辅德亲王。

　　 丁巳、永历卅一年

　　丁巳、永历卅一年春、正月，清兵入兴化，何佑等弃城奔泉州；赵得胜死之（即康熙十六年）。

　　乌龙江、汀州之败，军心不可收拾；何佑又与得胜不睦，南北相疑。得胜出战，佑拥兵坐视；得胜力战，死之。佑等奔回泉州。

　　二月，清兵入泉州；世藩自漳回岛。

　　化兴既失，兵心涣散。守泉州中冲镇林定无备；初九黎明，清兵攻城，一鼓而下；参宿营谢贵、中冲标将林孟死之。世藩在漳闻泉州陷，仓皇登舟；至海澄，弃而不守，遂入岛。时人心风鹤，角宿营吴桂敛兵守思明，众赖以安。乃调水军防卫，陆续遣诸将家眷回台湾；继而余众稍集，分地守汛。月余，始定固守之计。

　　赏逃回诸将。

　　奔溃之时，诸将或弃军而回、或不得已投诚复回者，各赏银一、二百两；死事者，赙银五十两。泉州失，林定逃于民间，传为已死；半月后，剃发为僧，将出城，为司钥者所物色，纵之逃，昼伏夜行，间道至岛。世藩见之，泣下；定在泉与民相安，故得免于难。

　　祭故兴明伯赵得胜。

　　得胜督师兴化，诸将以北人疑之；及战败，或劝逃生，不从，力战而死。报至，世藩设祭，亲临哭之；后购回其首，殓焉。

　　收薛进思，诛之；释许耀，旋病死。

　　讨（？）汀州之失也，与许耀同系；诸将力请图功赎罪，不许。数进思不战而逃之罪浮于许耀，斩之；捆责许耀。耀先病痢，不数日亦死。并饬何佑、吴淑，以其有战功，令戴罪自效。断曰：自甲寅渡海而西，奄有泉、漳、惠、潮四郡，连和周、耿，声势岂不赫哉！及袭汀州，兵端一起，北骑随至。许耀挫衄于峡江，吴淑继败于邵武，赵得胜战死兴化，何佑弃城遁回；土崩瓦解，莫可如何！薛进思亲信宿将，专制汀郡，兴、泉、漳三府势犹可为：曾未一矢相加，踉跄逃遁，众心一动，弃兴、泉、漳如敝屣，伊谁之咎？按其失律，薛进思实为罪魁。使早明许耀之罚，进思未必敢弃汀州；速正进思之典，何佑未必敢弃兴化。入岛处分，错哉！至许耀之罪，不死法而死病，幸有天刑，人犹以为幸。

　　移北将家眷入台湾；刘炎以舟下碣石卫。

　　诸郡既失，令怀安侯沈瑞、中提督王进功、左提督赵得胜、骁骑将军张学尧、前冲锋镇刘炎家眷往台湾，王进功等先行。刘炎以老母病，不堪风涛，迟疑；后舟至海外，勒兵劫船，乘风下碣石卫，依苗之秀。世藩遣追不及，刘炎在潮与刘进忠归清。

　　三月，分水陆汛守。

　　诸将退集思明，军资不给；乃分汛措饷、召募。以前虎卫林升驻东石，晋南地方隶之；水师四营陈升、五营蔡冲琱、七营石至、八营陈胜分布蚶江，祥芝、崇武、獭窟、晋南、惠沿海悉隶之；一营萧武守兴化，水师五营章元勋分（布）海坛，先阴、福清、长乐沿海悉隶之；楼船中镇萧琛驻定海一带，危宿营陈起万驻福宁一带，总制后协林日慧及吴调纲分辖福安、宁德等处地方；此北汛之棋布也。援剿后镇陈起明驻同安港■〈氵丙〉州，后提督吴淑驻思明，大石、潮、同安地方悉隶之；扬威前镇陈昌、左镇陈福分驻漳港，海澄等处地方悉隶之；戎旗一镇林应分（屯）连江井尾，凡漳浦沿海悉隶之；奇兵镇黄应、英兵镇李隆、殿兵镇林奕、房宿营杨兴分屯铜山，南澳、诏安、潮阳、揭阳地方悉隶之；（此）南汛之碁布也。其余各将屯潮州、惠州，遥为声援。自布置后，人始有固志。

　　清康亲王遣佥事朱麟、臧庆祚赍书入思明。

　　大意以「知天识时」为词；世藩发礼都事林桂款待。复书有「春秋华夏」之语。

　　三月，朱寅入泉州；不克。

　　寅原姓蔡，漳浦人，业巫；以左道惑人，颇有占验，人咸信之。诡言崇祯三太子收拾余将，克期袭泉州。三月十九夜，率二百余人潜至城下，鱼贯缘垣堞而入；鸣鼓扬旗，至开元寺前，守泉兵甲昏夜出不意，以为海师复至，多惊窜；行过西街肃清门楼，值双门前大炮发，遂惊回。比晓，觇其无后继也，开城逐之；众寡不敌，按兵徐退，无一死者。自是，人益以为神，咸奉为真三太子；附者日众，屡战皆捷，蔓延漳、泉属县；头裹白布为号，人称为「白头贼」，声势甚壮。但乌合之众，又无巢穴，术有时而穷。后归世藩，封荡虏将军，改名蔡明义；年余病死。其党犹以为尸解、将转世云。

　　夏、六月，刘进忠以潮州归清。

　　进忠性悍，素叵测。乙卯破漳郡，入觐回，意其（甚？）奢，难厌，凡有启，辄为其请；进忠积不能平。各郡失守，拥兵观望。遣户官至潮督饷，不应；遣舟买运，又遏籴。更置府、县官，献款于周。至是，清以征逆将军刘炎同调入京，迁其家于江南。

　　刘国轩自惠州引回。

　　国轩，汀州人也，初为漳州千总。甲午年献漳州，累迁至右武卫将军。入潮，屡有战功；镇守惠州，粤人畏之。诸郡失守，刘进忠据潮州，尚氏眈视广州，国率一军摄乎潮、广之间，布置安闲。时尚氏犹奉周朔，国轩权宜用周号令，冀尚氏之相安也。末，尚之信、刘进忠相继归清，声问间绝；世藩遣舟迎之回师，国轩乃轩所部航海而归。

　　冬、十月，后提督吴淑取天成寨。

　　天成寨，水而险，从无被兵，漳属富厚者恃为巢窟；吴淑乘间取之。泉、漳援兵至，吴淑孤立难守，平其寨而退。

　　十二月，泉州知府张仲举、兴化知府卞永誉议息兵安民。

　　初，慕天颜之入台湾也，议照朝鲜例，称臣纳贡；不成。至康亲王遣兴、泉二府加卿衔同泉绅黄志美，监生吴公鸿再申前议，且以息兵安民为辞。世藩刑官与议曰：『安民必先息兵，息兵必先裕饷；果能裕饷，兵可息而民自安矣』；二知府回省，康亲王以其无定局也，又无报使，责其辱命。

　　 戊午、永历卅二年

　　戊午、永历卅二年春、正月，清提标侵日湖（即康熙十七年）。

　　退师之后，分据全海；上自浙江，下至雷、琼，沿海边各有分汛。日湖滨海，为水师四营陈升饷地；清提督遣兵巡界，陈升率所部击之，大为所败。提标兵乘胜侵东石等处。

　　二月，刘国轩督兵克江东桥等处；擢国轩为中提督，以吴淑副之。

　　自七郡已失也，顿兵海上。清总督郎廷相、海澄公黄芳世、副都统胡兔按兵漳郡，黄蓝镇海澄，分防玉州、三叉河、福浒、石码等处。初十日，国轩督军至海澄。十一日，攻玉州，守将刘宗拜降；徇三叉河、福浒，皆下。十八日，进取江东桥；时潮海风利，扬帆而入，先焚断桥梁；陆兵继至，守将王重禄、吕韬等奔溃。漳、泉援兵适至，国轩分兵击败之。是日，三战三捷，军声大振。廿三夜，取石码，获守将刘符、守备杨朝家，遂军祖山头，逼海澄。满州副都统孟安等自潮来援，国轩退屯石码，浚濠筑垣拒守；分兵屯漳州郭外。是役也，国轩杀其领兵苏爵，诸将股栗；又能身先士卒鼓勇，又被伤者出己资赏之；故众心悦服，所向皆捷。

　　三月，周王称皇帝。

　　周王在衡州，以初三日即位称帝，改元昭武。

　　战于赤岭。

　　自江东桥之断也，漳、泉隔绝。清提督段应举自泉州来，定海将军喇哈达自省来，平南将军赖塔自潮州来，先后率兵应援。国轩倏水、倏陆，满、汉疲于奔命。初二日，国轩列队郡东赤岭，清兵背城迎战。前虎卫林升一军严整，漳兵不敢侵轶；互有胜负，杀伤相当。明蔡明义驻札天宝，以牵漳兵之势；初一日，为清海澄公黄芳世所败，遁入长泰。

　　刘国轩败黄芳世于弯腰树。

　　国轩兵势日盛，树栅双桥一带，去漳数里。满、汉将会议，黄芳世督一股札水头山弯腰树、一股札镇门，安炮以绝来往。国轩侦知，十一日黎明焚营撤兵；漳兵意其遁也，少顷，举帆直抵水头，陟岭鏖战。黄芳世素不知兵，又以天宝破「白头」骤胜而骄，与满将不相下，一战而溃；奔回漳州，月余病死。

　　国轩复败清提督段应举于祖山头。

　　应举列营祖山头防御海澄，粮饷取给漳郡；自水头之败，漳州饷道阻绝。十八日未时，国轩轻兵出躧是地；应举意将攻城，已挥兵迎战；何佑少却，江胜、吴淑等绕出祖山之背，满、汉兵将望见，弃辎重，自相践踏，奔入海澄。国轩等追至城下，会日暮收兵。是役也，陈起明、卢仁、沈诚出军稍后国轩、启泰退缩，削起明等职，戴罪立效。国轩据祖山头，以逼海澄。

　　昂宿营张雄取平和山中召募，漳守将出兵遏之；相持逾月。

　　及克江东桥，调何佑回军；漳兵亦掣回守御。牛宿营曾伟、昂宿营张雄等乘间取平和，守将、知县弃城遁。时黄瑞镳亦在山，纠集兵旅入漳，俱出援海澄，未暇往争。

　　夏、四月，围海澄。

　　海澄负海枕山，城小而坚，为漳州门户；原设水师提督坐镇。丁已秋，以总兵黄蓝守之；及国轩入澄港，复遣南将马虎协防。祖山之败，于（？）段应举等俱逃入海澄；国轩以城险难攻，留一路欲听其出。段应举等恐丧师失地获罪，又以重兵在漳，咫尺不难救援，誓众死守；国轩严兵围之。时清□议罢督、抚、提官，征郎廷相单骑入京，以布政使姚启圣代之（启圣，浙江绍兴人，入旗发解，原任广东香山知县，缘事革职；甲寅之变，捐赀募兵起，复升道、转布政，遂授总督）；又勒巡抚杨熙致仕，以按察使吴兴祚代之（兴祚，亦绍兴人，原漳南道吴执中之子；由无锡县知县随征升按察使，不一年擢巡抚）；二人皆仅事（？）也。又调江南提督杨捷代段应举，以杨捷先任漳浦镇也。至海澄围急，援兵四集，屯笔架山；国轩据祖山头，重堑复垒，断其出入；前后四旁，皆浚渠与海潮相汇。清屡驱援兵，皆损折而还。

　　五月，后提督吴淑进屯灯火寨。

　　时满、汉兵数万集笔架山，援海澄，鼙鼓震天。国轩议曰：『笔架南小寨悬崖，状如挂灯，俗呼为「灯火」；寨下大溪顺流可通海澄，若不扼守，恐有援路。但咫尺满营，谁敢当是』？吴淑曰：『吾请据之』。夤夜率兵进寨，平明寨栅已备，清兵望之蚁集。初十日酉时，满营发炮攻寨，声响不绝；至夜，淑督军士穴地藏身，达旦，无死伤者。急驰报国轩曰：『乘夜发炮，意不在寨；宜别防之』。信甫至，万马已抵祖山岳岭，破林彪、张凤二营；张凤战死，进逼林升营。适国轩援兵至，满骑多填堑死者，乃退；海澄遂不可救援矣。

　　六月，破海澄；段应举、穆伯希佛自尽死。

　　海澄之被困者，满甲二千、马八千余匹、提督公标及各镇标各城守合澄镇兵计二万余人。澄邑原无蓄积，兵多食尽；罗雀鼠、杀牛马，继以食人，尸骸枕藉。围八十三日，众力不支；国轩进攻，克之，时初十日也。提督段应举、穆伯希佛自尽焚死，殓而归之；黄蓝不知所终，获孟安、马虎等满、汉官三十余员，兵将无一遗者。所获诸将，释之，授衔给俸；满兵千余，迁至东宁。黄蓝原充漳州府门子，后入公府；世藩围漳州时，黄芳度遣蓝赍密本赴京；后芳度死事，康熙以其有奔走劳，特授总兵。乙卯入漳，获蓝妻女，仁武镇叶明启请蓝妻及二女养于内。丁巳，黄蓝任海澄镇，世藩欲钓置之，乃取蓝妻女羁侍卫署中；侍卫左右人窃妻女渡海送归蓝。及海澄破，获其妾，妻自缢死；以一妾配副都统孟安、一妾配夸兰大魏赫。未七日，魏赫谋逃，为兵马王盛所首，溺死之；以此妾配赏王盛。二女长者配田香五，与孟安、魏赫等同获于海澄也。蓝在海澄，人以其女在海，疑之；及破，踪迹无实，犹以为伪死遁于海也。

　　刘国轩克长泰，清雅大里弃同安，国轩遂围泉州。

　　海澄之破也，闽省震动。援澄之师退守漳郡，国轩议乘虚捣泉州；吴淑分兵攻长泰，下之，国轩督诸军取同安。时副都统雅大里自浙江调援海澄，至同安，闻海澄破，国轩将至；十八夜弃县，全军入泉州。国轩引兵围泉州，水陆并驱；遣江胜等攻南安，克之，杀守将、知县。浙江提督石调声至惠安，亦弃县奔兴化。于是，永春、安溪、德化相继弃遁。阅月，运炮攻击，城坏百余丈；进取之，下。国轩兵将损伤不计其数，众心因之而沮。至八月二十四日，相继而走，竟不能克。

　　籍乡兵。

　　檄府、县团练乡兵自相守御。至是，泉属六县俱下，即遣官分籍乡总练哨并眷口，仍调同安，丁充伍，眷属一同移过思明。安土重迁，有赴海死者；时国轩以此举失民心，请停之，不听。及解围退师，始罢。其先搬到者，仍着眷口过台湾；身留在伍，多弃眷归清。按籍乡兵之议，因鉴丁巳年各郡失守，提、卫、镇、营辖兵盈千百数溃散，无一相随，咸谓若属多亡赖、游手无眷口，故流弊至此；今籍乡兵搬其眷口安插台湾，使之系念内顾，缓急可以为用，又存寓兵于农之意。熟筹已久，故锐意行之。

　　刘国轩、吴淑等启陈时政。

　　自攻海澄、围泉州，水陆军需公帑不继，取给民间。国轩、吴淑同具启，略曰：『奉令进取，权宜就地措饷。令官之催科，有内差、督粮饷司、宣慰、府县，又有总督、卫镇、义将。民之供应者，有大饷、大米、杂饷、月米，有棕麻、桨橹、油、钉、炭、铁、鹅毛、草粟等项；最惨者，又有水稍、毛丁、乡兵。民力已竭，科敛无度！请定画一之法，以收民心、以苏民困』。宣慰使郑省英亦以民夫烦苦，营房重难，请酌缓急调为言。时陈廷章新守泉州，启陈时弊：『一曰画一政令、二曰停籍乡兵、三曰禁饬召募、四曰请改饷司』；皆切中时弊。虽许察核举行，然已不可问矣。

　　叙功升赏有差。

　　汇叙勋次；略曰：『春仲起兵进取，二月十一日，克玉州、三叉河、福浒；十八日，夺断江东桥；二十四日，入石码；三月初二，战赤岭；十一日，水头之捷；十八日，追逐祖山头；四月十六日，新度南闸击退援骑；五月初五日，取普玄木栅；十一日，扼守祖山，截笔架山大队援兵；六月初十日，破海澄。或戮力□（行）间、或着绩守御，水陆诸将咸有功次；皆（正）副总督调度有方，至能以少击众。恢复海澄，满、汉兵将步骑无一遗者，厥劳尤懋。其以中提督刘国轩为武平伯征北将军海澄，满、汉兵将步骑无一遗者，厥劳尤懋。其以中提督刘国轩为武平伯征北将军、后提督吴淑为平虏伯（平北）将军；以左虎卫何佑为左武卫、前虎卫林升为右武卫、后提督吴淑为平虏伯（平北）将军；以左虎卫何佑为左武卫、前虎卫林升为右武卫、右虎卫江胜为左虎卫，俱授左都督；余镇、营各加级有差。

　　八月，周主殂于衡州，孙世璠立，改元洪化。

　　周主据湖南、川、陕，与清相持五年。至是，殂；孙尚幼。侄应奇守岳州，骄恣致败，事不可为矣。

　　刘国轩自泉州引还。

　　泉州攻围两月不下，漳兵克复平和，黄瑞镳以三百余众守漳平；漳兵屡攻，不克。七月，清将军喇哈达师次漳平，瑞镳无援，出降。喇哈达间道安溪出援泉州，湖头乡绅李光地练乡壮自守御向导，巡抚吴兴祚从仙游复永春，扬捷自兴化下惠安，林贤、黄镐、陈子威等以舟师出闽安镇，克期救泉州。国轩水陆布御，恐兵分力薄，乃退师。由是，长泰各县皆弃遁。

　　楼船中镇萧琛战败，失定海；五镇章元勋死之，诛萧琛。

　　泉州围急，福州以林贤、黄镐、陈子威等督师出闽安镇，遥为声援。萧琛守定海，所属汛地听其措饷；船只、器械不先期整备，临时遇敌，一战而溃。时琛为总督，议以舟寡且小，难以克敌，欲据上流牵制之；元勋欲先发制人，率所部十舟进战。福州船大而坚，元勋众寡不敌，阻风逐流，一军尽没；元勋身创甚，吴兆网获入福州，杀之。萧琛退泊海山。世藩调回，斩以徇；以援剿左镇陈谅、后镇陈起明督朱天贵等水军御之。是后诸将掠连江属寨男妇，在船候赎；故未战，奔回。乃饬所掠男妇，释之宁家。

　　九月，刘国轩（由）漳州溪西败回。

　　自泉州退师，堕同安城，遂进兵溪西；满、汉迎战尽锐，前锋击却之。午后，步卒饥乏，铁骑横冲，首尾不相顾，奔溃抽回，遂弃长泰；出江东，扼守三叉河、玉州、水头、镇门。满、汉军垒相望，督造江东桥。

　　冬、十月，议和。

　　漳、泉属县皆弃，独守海澄。清督、抚以海澄未下，难复命；欲并力进取，又难猝攻。乃使漳进士张雄赍公书议和；略云：『昔令先王震（动）天南，亦不忍父老怨嗟，静处台湾；今贵藩诚能体会先志，念井里疮痍，翻然解甲息兵，天和人顺，荣华世世。数月来徒劳士卒，涂炭生灵，亦何益于贵藩哉？即从贵藩下游者，恐今昔人心不同，事变难测，能不顾念及此。近悉贵藩大有测隐桑梓之念，故修章布悃，惟望息心毕论，并遣蘧使偕临漳府』。书至，礼遣张雄而归之；复书略云：『顷承明教，以生民为念；不佞亦正以生灵涂炭，不忍坐视，故修矛捉甲，相与周旋，亿万生灵所深亮也。天心厌乱，杀运将回，苟可休息，罔不如命。礼应遣员奉教，但贵使之缆未解，而诸将之戈已挥。彼此差池，未及如命』。复遣泉绅黄志美赍书来议，终以必（原文不）得海澄，始可通；书略云：『持复音，知贵藩惓惓以桑梓为念；近得传君复张中书手函，复鳃鳃于息兵安民。苟能始终恻隐之心，敢不委婉承命。是在仁人君子折肝露胆，毋事烦文，永缔于好』。复书略云：『事欲图其可久，言当慎于厥初。所述台意，责人难行之事，非安民之实心也。惟酌其可行而再裁教之』！议不能合。

　　十二月，清再迁界。

　　初，清迁山东、江、浙、闽、广沿海人民内地，设兵防守。甲寅之变，闽省迁民悉还故土。丙辰冬，八闽归清，复议迁界；时康亲王疏称迁界累民，请罢之，已报「可」。后缘各镇、营就内地取粮，于是清督、抚、提、镇仍请照顺治十八年例迁界，从之。值破海澄、围泉州，暂停；及泉州围解，遂行迁界之令，民益不聊生矣。

　　己未、永历卅三年

　　己未、永历卅三年春、清筑沿边界寨（即康熙十八年）。

　　时虽设界，而沿边汛守，内地征输如故。清乃复再议防界：上自福宁，下及诏安，或三十里、二十里，量地险要，筑寨安兵；仍筑界墙，以截内地。外滨海数千里，无复人烟矣。

　　亲军戎旗四镇董腾殴海澄知县洪荫。

　　对垒兵饷取给海澄，知县洪荫任性多忤；董腾驻防福浒，蓄恨尤甚。因坐营刘执中支米角口，荫殴执中；腾闻之，飞舸入县，殴荫。启闻，腾、荫皆革职；刘国轩启留腾戴罪复任，乃以张廷辉知海澄县事。

　　三月，□（清）争果堂寨，不克。

　　果堂寨逼近江东桥，清部院姚启圣议发兵据守。刘国轩侦知之，同吴淑率诸军入守其寨。清兵来争，挥兵击却之。

　　援剿左镇陈谅督朱天贵等败清舟于定海。

　　自定海失守，调楼船左镇朱天贵防守海坛；以援剿左镇陈谅为水师总督。廿九早，各船乘南风进泊定海。清遣大小船百余号由五虎镇衔尾而出，援剿后镇陈起明同朱天贵熕率船首先破■〈舟宗〉，熕船所及，望风而靡；破清船十余只，擒获大鸟船一只。值大风，清船逃入五虎门；陈起明船亦遭风失炮，各船仍收泊海坛。叙功：加陈。值大风，清船逃入五虎门；陈起明船亦遭风失炮，各船仍收泊海坛。叙功：加陈谅、朱天贵统领，余升赏有差。

　　三月，旌乐输寡妇辛氏。

　　时军糈浩大，议派殷户；以知思明州李景董其事。令未下，樊门寡妇辛氏（守一男，家颇殷）先呈充银三百两；世藩嘉其向义，赐金花、彩乐旌奖。于是州之富民、洋商，照程（？）上、中、下派取有差。

　　刘国轩辞俸，自饷其兵。

　　□□（丁巳）之变，州民每月输米一斗佐军。久矣，藉势荫免。乃令副□□卫陈庆清查漏口，凡文武官员人役不许影免。自本年二月起，每月人加米二斗。国轩请免文武官本身月米；上启云：『谬荷俸禄，因出隆典；军赀烦费，何敢再靡金钱！请辞月俸，愿竭微资自饷辖兵三月』。从之。于是，后提督、左武卫、右武卫、左虎卫等皆循例自饷其兵，援剿前镇施明良先捐千金助饷。

　　水师五镇蔡冲琱逃降清。

　　冲琱汛守惠安，老耄不能束兵，辖属多逃亡。遣科员核其余众船只，交虚宿营王杰接管；仍调冲琱回军。惧罪，驾小舟入泉州，往省投诚清巡抚吴兴祚。世藩令羁其家属之在台湾者。

　　清漳州城守中军守备吕韬来归。

　　吕韬原守江东桥，败归；刘国轩进军海澄，阴以漳郡通款，颇露其迹。清总督姚启圣疏参羁候，将入省待审；韬先遣人见英义镇林彪，请兵援；揭眷行，至同安界，林彪伏兵取之以归。□□□左镇，家眷移入东宁。

　　木□□（武营）陈恺叛归清。

　　恺，原海澄公家人也。乙卯冬，漳郡下，授为后提督，领兵中军。丁巳之变，复走归清；继闻黄芳世驻漳，惧罪，仍逃入海。戊午春，启请入山召募，以为木武营。至是，揭眷入漳投诚。清提督杨捷恶其叛复不常，题复随征千总。

　　牛宿营郑奇烈及纪朝佐被困归清。

　　奇烈，同安武生；朝佐，耿王属将。因蔡寅诡称三太子起兵，奇烈、朝佐从之；后同寅来归。未几，寅死；奇烈、朝佐请入山召募。清兵困之，众欲降；奇烈、朝佐不能违。清部院姚启圣以为随征官。

　　谕饬各汛镇营。

　　略云：『水陆镇、营分疆固圉，就地措饷，实出权宜。近察暴索横征，□苦生灵；或藉称抗饷，焚掠无遗，殊可痛恨！相应严饬，务遂法纪，以副勤恤至意。敢有仍前害民，定以军法从事。敬哉。特谕』。仍差监督查各汛有掳妇女，勒令释回。

　　遣官监纪南北汛。

　　南北汛防每有征调，动以缺船粮为辞。乃行谕，申严饬，遣官监纪；谕略云：『镇、营分汛，兵糈、船只就地设处；特设监纪，会同查核，酌量地方大小、配兵额多寡，每千准以七百充数；余三百之饷，备船只、械甲之资。务宜先期整顿，以听调遣；仍听监纪按季查报』。于是上自普陀，下及广东、平海、大蓬各（原文冬）镇营汛地，俱设官监纪之。

　　夏、四月，以元子监国。

　　甲寅西征，为总制陈永华守台湾。至是，永华以元子长成，请循「君行则守」之典，立为监国；从之。元子名克■〈臧上土下〉，时年十六，号曰「监国世孙」；莅事明敏，民望归焉。

　　六月，以屯田道郑时英兼理盐法。

　　时英驻东石，督粮饷，设晋、南二知县听其督催；凡米粟船料，皆派诸内地。时清设沿海台堡，将筑灵水寨（距东石二十里，泉州门户也），兴工有期。界内居民恐界严难通，急出东石贩盐；盐价腾贵至一两二、三钱。时英因计以沿海盐埕一尽发掘，则盐利尽归于我，月饷可得数万；乃启请盐司二员开行东石，商民载盐，官买官卖；论暂从之。既而界严，商贩则通（？），事遂寝。

　　右武卫、右协理杨忠掘南北场，战败。

　　檄右武卫林升遣杨忠率兵往浔尾南、北场掘盐埕；将行，升戒之曰：『盐埕逼近竿头寨，夤夜乘潮进掘，天明下船；至夜复然。如此，乃为万全；否则，危道也』。杨忠将邀功，开镇至深沪，舍舟登岸，督掘盐埕；两日夜不就船。竿头守将密请泉州大队侵晨骤至，四向攻击；忠殊死战，众寡不敌，身中炮，没于海。取回其尸，兵众死伤逃亡过半。忠辖下多亡（命），每入界内侵掠，泉南畏之；闻其死，皆曰：『莫予毒矣』！

　　秋、七月，筑浔尾寨。

　　同安浔尾，与厦门高崎咫尺带水；癸卯年，清起兵，从此过岛。刘国轩启请筑寨豫防之，鸠夫一夜而成；同安守将率将来争夺，击却之。筑石城一、土城一，复筑■〈氵丙〉州城。同安八桨从此不敢窥思明，西北藉以无虞矣。

　　清中书苏矿启请遣官议和。

　　前后议和不就，今春苏矿等致书再申和议；复启藩云：『盈庭事归独断，既感贵执事之万钧，更欲得世藩之一诺也。惟诚惟□（决），复候确示』！世藩回谕略云：

　　『「诚」、「决」两言，予实嘉纳。惟以此致之贵亲王，降心相从，则何犹豫之有』？矿复遣其胞侄苏珵至思明，奉亲王之命，启请遣官修和，间列三事；世藩令宾客司傅为霖赍书入省，略曰：『苏中书两启息兵安民，欲专驰一界面商；兹遣宾客司傅为霖驰报，仰候明示』。为霖由安平入泉赴省，沿途府、县迎送供应，巡抚、布政各遣官至兴化相接。至省，见康亲王，面议海澄及往来之体；为霖曰：『区区海澄，议定之后，为彼此公所。若亲王在闽，藩主并行往来；亲王回京，各设官往来』。总督部院姚启圣以非出己意，力阻其事，竟无着落。

　　清北京、地大震，阅月方止。

　　廿八日巳时，京城地大震；城垣、宫禁、官署、民房塌倒十六万余间，官民死伤数万。同日地震千里，通州三河尤甚。京城外□裂，涌出黄沙黑水，沸人头面立烂。阅月，地动方止。八月初□夜，流星犯斗。九月，地再震数日。真千古奇事也。

　　八月，清遣水师提督万正色至福州。

　　初，施琅为水师提督，继裁缺入京归旗。丁巳冬，复以黄芳世为海澄公兼水师提督；及弯腰树战败病死，督抚疏题施琅复任，不从；乃擢镇将军伯王之鼎（以先年曾任漳浦镇，能知闽事也）。之鼎入闽，屡疏不识水战，改调四川提督；而以万正色代之（正色，泉州晋江人，以投诚衔剳移驻山东，后自兴安镇左营升平鲁营参军；以入四川朝天关功，召对称旨，升岳州水师总镇；平定湖南，特擢福建水师提督；平两岛，复升福建陆提督军门正一品，仍带余级）。

　　征夷将军江机杀建宁府守将刘起龙。

　　机，漳浦人；甲寅之变，聚众江右，耿王以为左军都督。及耿王归清，屡遣招降，不从；置垒于江西、浙、闽交界，遣人献款，世藩授为征夷将军。机足跛，号拐子；与杨一豹同时起兵。至是，率众入闽；建宁守将刘起龙御之，阵伤，逃回而拐子；与杨一豹同时起兵。至是，率众入闽；建宁守将刘起龙御之，阵伤，逃回而死。

　　九月，取东石寨。

　　丁巳冬，分东石属右武卫林升，听其措饷。戊午春，调林升取海澄，委右协理杨忠镇守；一军粮饷，皆取办焉。今春，清设兵防界，又欲筑灵水寨；杨忠恐兵单难守，启请添兵协防，乃调林升回汛。及杨忠掘盐埕败死、林升复调出征，委左协理施廷、前协理陈申守之。精锐皆挑以往，在汛仅羸卒二百余。时有叛卒入泉，言东石空虚可取状，愿向导自效；于是清鸠集满、汉及投诚官马步卒数千，廿五日平明四面环攻，自辰至午，施廷力御被创，陈申战死；众寡不敌，遂溃，清兵蜂拥而入。

　　（原抄本缺一页）

　　清兵始引回。自是气夺，益不敢复轻视矣。

　　十一月，后提督吴淑卒于营。

　　新筑板尾寨，诸卫镇视为畏垒，独吴淑毅然请自守之。清筑垒环攻，炮声日夜不绝，淑处之晏如也。前月初九日，身被伤，复染病，不以为意。至是天雨，新筑垒墙多坏，淑挥左右避之；自踞胡床而卧。初八夜二更，墙塌压死。尸至思明，世藩亲临哭甚，厚殓之；分擢其辖下五镇余众，以其次子吴天驷为建威右镇统之。

　　清封荷兰国王，请夹板船。

　　初，红毛失台湾，每思恢复；癸卯年，清总督李率泰遣人招诱，许以先平两岛，后取台湾还之。红毛喜，自备械船、粮蔬助战，乞厦门为互市；李率泰虑为后患，不许，仍令其数年一贡。戊午年破海澄，清督、抚疏请照前年借红毛合攻事，仍遣原委知府刘仔加道衔同通事林奇逢、黄镛等赍敕至荷兰封王，并请夹板船会攻厦门。

　　十二月，遣右武卫林升督舟师北上。

　　清督、抚大举攻厦门、海澄；福州修葺战船四百余只，又题请江、浙船各一百只，檄潮州碣石船百余只，克期水陆协攻。乃调文武官历年荫免私船及各洋艘炮船，配兵北上，以右武卫林升为总督，左虎卫江胜、楼船左镇朱天贵为左右副总督，率诸军御之；临行，宴各将出（征）。

　　纵陈汝器北归。

　　汝器，清故海道陈启泰之子也。丁巳夏，汝器将入漳运其父骸回京，为东石守将执羁于台湾。至是，以万金赎，许之；纵其回，授右通政。不一年，转授都察院左佥都御史。

　　监督郭承龙逃归清。

　　初，破海澄，俘满、汉官皆授监督、监营有差。未几，满、汉将魏赫等谋逃被获，随迁诸俘于台湾；仅留孟安、田香五、马虎、李时春、黄九荣、张承龙、郭承隆等在思明。旋马虎、李时春逃归，孟安、田香五皆拨兵守之。郭承隆原为清提督段应举左营，以应举之死，恐株累；其妻子在泉，搬至思明，意图大用，逾年怏望。至是，弃妻子，同黄九荣逃归清。

　　 庚申、永历卅四年

　　庚申、永历卅四年（即康熙十九年）

　　二月，廿四日，武平伯刘国轩弃海澄县，率诸将归至鹭岛；百姓遮道稽首，求驻鹭保民。

　　廿六日，兵变掳掠，郑藩自纵火焚演武亭行营，尽率卫镇登舟。协理五军吴桂聚散卒据厦门，以俟清兵。

　　廿九日，郑藩舟至澎湖。

　　三月，十二日，郑藩及诸卫镇舟抵台湾。

　　五月，地作驴鸣；台湾半路店雨雹如鸡□（子）。

　　六月，总制陈永华昼坐，见有冠服□伟者，自称行灾使者，欲假其所居衙署，约三月后去。陈即移居，为设供、具酒醴，封衙署延之。

　　承天府猪生子，四耳、三目，前二脚向上。

　　藩令仿古田赋出兵，海（？）每田四十甲出丁壮一名。

　　发舟师增守澎湖。

　　七月，总制陈永华卒。

　　十月，武平伯营中猪生子，兽身人面。

　　十一月，白气长数丈见于四方。

　　 辛酉、永历卅五年

　　辛酉、永历卅五年（即康熙二十年）

　　正月，廿八日寅时，郑藩薨于承天府行台。舆尸归安平镇王城殡殓毕，嗣统未定，举国危疑。

　　三十日，侍卫将军冯锡范、武平伯刘国轩调兵驻承天府，会六官议建嗣。董太妃与诸公子收监国印，殛监国克■〈臧上土下〉于王城；悬谕国门，以克■〈臧上土下〉非藩本生子，谕以次子克塽嗣位。

　　三月，初一日，董太妃率世子克塽登位。百官朝贺毕，太妃起出位，复谕以诛监国□，以世子付托冯、刘等□悉力匡扶。涕泗沾襟，众心大慰。

　　以冯锡范为忠诚伯、刘国轩为武平侯，并参赞机务。

　　大赦国中。

　　初六日，发丧，百官哭临；谥先藩为文王，追谥赐姓延平王为武王。

　　以二分子聪为辅政公，领护卫，典机务。

　　故监国妃陈氏自经殉死。

　　三月，以五公子智为右武骧将军，募兵。

　　十一日，先藩所爱四嫔同日俱投环从死。

　　四月，以三公子明为左武骧将军，募兵。

　　承天府火炎。

　　六月，十六日，董太妃薨。

　　豕妖迭见。

　　七月，二十三日，北使到招抚。

　　十七日，北将宋明一□来降。

　　八月，廿八日，□□中军营火。

　　北使吴某、陈某复至。

　　九月，初二日，台湾涂墼庭火。

　　十月，廿六日，宾客司傅为霖通清事发，逸亡；大索国中。

　　廿八日，获傅为霖。

　　廿九日，执与谋续顺公沈瑞、宣毅左镇高寿、都吏陈典威，并收其家。

　　十一月，初一日，凌迟傅、高、陈，尽歼其子弟；续顺公沈瑞令自经，家口并入官发配。续顺公娣年二十五，未许聘；与夫人郑氏俱自经（郑氏礼官斌女也）。傅女亦自尽。

　　 壬戌、永历卅六年

　　壬戌、永历卅六年（即康熙廿一年）

　　正月，廿七夜，八公子温为其仆某刺杀不死，鞫得磔之。

　　五月，北警，大惊；列兵守各港澳。

　　武平侯刘国轩率舟守澎湖。

　　七月，刘国轩归自澎湖。

　　安平镇火。

　　十月，岁饥。

　　十一月，北警急，刘国轩赴澎湖。

　　十二月，承天府火灾，沿烧千六百余家。

　　米价腾贵，民不堪甚。武平候归。

　　 癸亥、永历卅七年

　　癸亥、永历卅七年（即康熙廿二年）

　　正月，北警；忠诚伯冯锡范备兵鹿耳门。

　　北使黄朝用至，议和；凡四款。

　　二月，遣官同北使赴清议和。

　　米价大腾，民饥死甚多。

　　三月，北米船至，米稍平。

　　五月，北警日急，复分师守要冲。

　　承天府猪生象。

　　武平侯率师赴澎湖。

　　六月，十八日夜，报清兵舟至澎湖，国中大惊。

　　十八日，报澎湖战捷，民心稍定。

　　十九日，载归战伤兵二百余。

　　廿二日，报清兵复挫；武平侯以领骑协陈谅为首功，挂将军印，迎之。

　　廿三日，右武卫林升战伤归。

　　廿四日午，报澎湖陷；夜，武平侯率萧某、姚富二将归。

　　廿五日，议遣官求降；仍为远遁之计。群情汹汹，各怀向背。民人一、二逃者，拿其囊橐，置街中焚之。

　　廿七夜，九公子柔为其家人焚劫；后捕获，尽杀之。

　　当事议固守，遣降者又迟发。

　　闰六月，初二日，清水师提督施琅发刘国轩幕下吏曾蜚并澎湖战伤卒回台湾；仍招降，词意甚佳。乃决计降，国人称庆。

　　初五日，命刑官郑平英、宾客司林胜并武平侯幕吏朱□□、曾蜚赍降表赴澎湖。

　　□□月，十七日，明宁靖王术桂衮冕拜告天地、二祖、列宗，从容投缳死；爱妾及家中五人俱自经死。

　　□六月十七日，朱□、曾某回台湾，传施提督言，□□□各以………（以下缺）。  
　  
