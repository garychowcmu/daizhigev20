《征乌梁海述略》　清 何秋涛


　　乌梁海即明时兀良哈部族，在蒙古诸部之北，而役属于蒙古诸部。大抵蒙古事游牧非平原旷野弗便也，乌梁海事采捕非深山密森弗便也。瀚海以外，迤南近内札萨克，多平原旷野，喀尔喀蒙古居之。迤北近俄罗斯，多深山密林，乌梁海居之。以故乌梁海种人与俄罗斯尤为密迩。有我朝所属之乌梁海，岁以五貂贡于我朝。有俄罗斯所属之乌梁海，岁以五貂贡于俄罗斯。其附近边境者，又有彼此各取一貂之乌梁海。至雍正五年，始议停止，然俄罗斯仍私征一貂如故，我朝亦姑置勿问也。又尼布楚城本我茂明安蒙古旧地，其树林中亦多乌梁海种人。康熙二十八年，议界割属俄罗斯，然此皆未尝征所征者，乃属准噶尔之乌梁海也。先是，札萨克图汗部人根敦者，世居和托辉特，其地为喀尔喀极边，西近厄鲁特，北近俄罗斯，俗喜斗。乌梁海复错处其间，捕貂射猎依木而居，纳赋于和托辉特，有事则藉之为兵，故和托辉特虽隶札萨克图汗，实自为一部。康熙二十五年，尚书阿喇尼莅盟，承制授根敦札萨克使领其众。四十四年，根敦卒，以其嗣子博贝袭札萨克辅国公。四十八年，谕曰博贝与厄鲁特接壤，防守不可不严，念伊力孤必得族中兄弟助之方克。有济纳玛琳藏布，本和托辉特人，著授札萨克一等台吉，与博贝同居，寻赐牧塔斯郭勒、克木克木齐克地。厥后还乌梁海人于此，因号克木克木齐克乌梁海云。五十四年，上以准噶尔策妄阿喇布坦扇众，喀尔喀命散秩大臣祁里德率大军赴推河侦御札萨克，博贝从往。博贝因言准噶尔不靖，恃乌梁海障之，乞往招，若抗即以兵取。札萨克台吉济纳弥达阿哩雅及根敦罗卜藏兵俱习战，请与同往。上韪其议，从之。此征唐努山乌梁海之始。九月乌梁海头目和罗尔迈率属降。先是，和罗尔迈居吹河，尝以越界射猎为博贝缚献，上宥其罪，谕还巢。至是，将遣子瑚洛虎纳请降。博贝至，因遣其游牧赴特斯冬，和罗尔迈遁，博贝追至时尔罕什巴尔，执之还。五十九年八月，大军自阿尔台分路进剿准噶尔，博贝偕朋素克喇布坦随征西将军祁里德由布鲁勒进剿至铿格尔河，侦宰桑色布腾率众据山守。大军分击之，降其属二千余，并擒乌梁海逃众四百，封多罗贝勒，籍准噶尔降众赐之。六十年，调车臣汗兵防护乌梁海降众于巴颜车尔克。雍正元年，有厄鲁特罗卜藏锡喇布者，乌梁海人，初隶厄鲁特和托辉特贝勒，博贝擒降之，置汗阿林。后徙置察哈尔，授佐领偕蓝翎侍卫春丕勒辖其属。至是，携众叛逃土谢图汗部，札萨克车木楚克纳木札勒偕同部札萨克车布登，车臣汗部贝勒旺札勒偕同部辅国公车棱旺布、札萨克色棱达什等追擒之，射毙贼众阿玉额博垒等。上嘉悦，叙功晋封车木楚克纳木札勒为多罗贝勒，以车布登父原爵，贝子晋封多罗贝勒，封旺札勒多罗郡王，寻授副盟长。二年正月，贝勒博贝来朝，谕廷臣曰：“朕询贝勒博贝管辖乌梁海，何以资生。据奏在将军祁里德处借饷一万八千余两，买牲分给，各得产业。今胜于昔，所借项伊自以贝勒俸逐年扣低。朕思博贝宣力戎行，勋绩卓著，且乌梁海均朕百姓，岂有朕之百姓而借饷于朕之理，所借银两，著不必扣还，谕祁里德知之。”三年，和罗尔迈复遁，由阿哩克窜准噶尔界。博贝遣次子额琳沁由托济邀擒，而自赴克木克木齐克缉叛党，诛之。四年正月，博贝偕策凌奉命勘阿尔台形胜，初厄鲁特与喀尔喀未构兵时，错处科布多乌兰固木地。噶尔丹既灭，喀尔喀西境直抵阿尔台。故自唐努山阴之克木克木齐克至博木等处，皆博贝及来归之，厄鲁特贝子策棱旺布所属乌梁海，游牧其地。至是，策妄阿喇布坦奏克木克木齐克旧隶准噶尔，乞还。上弗许。虑伺闻掠乌梁海，诏博贝率所部兵千，随前锋统领定寿驻唐努山阳特斯地，防护之。寻谕理藩院曰：“朕详忠克木克木齐克乌梁海皆博贝等所属，和罗尔迈既已就擒，交博贝抚恤，居之公所。但念此等人向在喀尔喀边外林木中射猎为生，与准噶尔所属乌梁海接壤，又与俄罗斯连界，宜令博贝等同大臣前往晓谕，令自为豫备，以防不虞。著传谕博贝知之。”五年，博贝率子额琳沁追擒乌梁海逃人和罗尔迈于托济，降其众。雍正八年，博贝卒。康熙年间征乌梁海之议发自博贝，厥后抚辑降众，殚竭心力，而唐努山北之乌梁海遂入版图，皆博贝功也。乾隆七年，赐札萨克图汗部一等台吉额琳沁公品级，命辖乌梁海降众。十四年，乌梁海降人巴党遁，有乌勒木济者驰告。旺布多尔济追至贡赞伯勒齐尔，尽擒还。理藩院议，虽擒获，究因疏懈所致，停叙功。上以旺布多尔济闻信疾追，奋勇可嘉，仍赐币。旺多布尔济，额琳沁子也。寻授二等台吉。十六年三月，博贝之孙青滚咱卜，坐纵属私与准噶尔互市罪，削爵。谕曰：“青滚咱卜纵所属人私出汛界，与准噶尔回众贸易，以致潜居乌梁海，甚属疏懈。且于特谕擒解之喇嘛札木图尚未解到，怯懦推诿，深负朕恩。著革副将军及札萨克贝勒爵。朕观额琳沁人材出众，著袭札萨克多罗贝勒。但念青滚咱卜系博贝长孙，一旦全削，朕心殊为不忍，著即以额琳沁所遗公品级札萨克台吉职，令其调补。诏额琳沁议定乌梁海出入汛界例，并饬禁所部越境与准噶尔及回众私市。”十八年，札萨克图汗部二等台吉达什朋素克，随北路军营参赞大臣萨拉尔，擒私入科布多汛之乌梁海人札木阐等。萨拉尔者，厄鲁特人，初为准噶尔宰桑。乾隆十五年，准噶尔内乱，萨拉尔率四十七户投城，授散秩大臣。至是立功，高宗嘉奖之，授内大臣。寻命萨拉尔收乌梁海及札哈沁众，此征阿尔泰乌梁海之始。是年，杜尔伯特部三车凌来归。十九年二月，乌梁海人博罗特瑚图克等擅入汛界，土谢图汗部札萨克、辅国公巴木丕勒、多尔济次子车登三丕勒，随参赞大臣萨拉尔擒之，有诏奖谕。萨拉尔遂由崆格进屯卓克索，招抚乌梁海。青滚咱卜、额琳沁等并率兵从，旋追擒木特党札木阐等。额琳沁尤奋励，萨拉尔以闻，诏封辅国公。二月，谕成衮札布曰：“前因军营无事，额驸策凌年老，就近以塔密尔作为军营。今有办理乌梁海之事，军营应移驻乌里雅苏台，以塔密尔作为内地。寻与尚书舒赫德议防秋，诏来京面授方略。三月，以收抚乌梁海，诏桑斋多尔济署所部副将军，偕车布登率诸部兵亲随成衮札布驻防鄂尔海。喀喇乌苏寻偕参赞大臣安崇阿德宁等移驻库克岭。九月，青滚咱卜及土谢图汗部札萨克台吉三都布多尔济，各以兵千随参赞大臣努三等赴阿勒和硕，侦乌梁海宰桑赤伦遁吹河，乃率兵由喀喇莽奈直抵所居，降其众四百四十五户，徙所属台吉班札喇克察于特斯伟衮安置之。萨拉尔又率额琳沁、车布登札布、贡格敦丹、车木楚克札布等剿抚乌梁海宰桑达克车根等于察罕乌苏。寻复击宰桑木特及通木特，降之。十一月，叙功，晋封青滚咱卜郡王品级，复授所部副将军。二十年正月，乌梁海降臣察达克招包沁种入来归，并察获杜尔伯特所属以献。诏给所部叙功，授察达克内大臣。七月固尔班和卓等贼众千余户潜通乌梁海，诱同逃。大军猝与遇，分路掩击，尽诛之。先是，班第之剿达瓦齐于伊犁也，遁出阿尔台，以乌梁海潜附准噶尔，遣车布登沿途剿捕。至固尔班、鼐塔克及乌兰布拉克、喀喇哈巴地，遇乌梁海副都统察达克属，得木齐绰罕宰桑图布慎属，得木齐喀喇曼济等众，尽降之，并获叛贼巴朗从贼二百余户，师旋。车布登偕副都统敦多卜率兵三百，由萨噶勒巴什岭往，收汗乌梁海汗即乌梁海所居地也。宰桑郭尔卓辉鄂木布及布鲁古特，宰桑根都什特楞古特、宰桑瓜齐楞皆率众降。青滚咱卜又招降宰桑齐巴汉等。自是，乌梁海地略定。编新降旗，分补授总管，以青滚咱卜习乌梁海情，命总辖之。先是，巴朗叛逃，青滚咱卜追至和通鄂博，率兵还，言巴朗由西路额琳哈毕尔噶遁，故追不及。至是，巴朗就擒，青滚咱卜言尽妄，谕责之。寻乌梁海逸贼戕守汛侍卫贝多尔，时齐巴克札布率兵驻防奇尔吉斯诺尔，即偕根敦往捕，至察罕乌苏，遇青滚咱卜自伊犁归，与合兵赴巴斯库斯收抚乌梁海。时旧属准噶尔之乌梁海散居汗哈屯等处，青滚咱卜宣扬上命，于是各宰桑曰哈尔玛什、曰玛济岱、曰纳木札勒、曰保衮、曰莽噶拉克、曰纳穆克布、曰珠库鄂木等相继降。叙功车布登封多罗贝勒，齐巴克札布公品级。九月，谕青滚咱卜率乌梁海兵，随参赞大臣哈达哈剿阿逆，方大军之剿达瓦齐也，青滚咱卜与阿逆同队，交甚昵。定北将军班第与参赞大臣萨拉尔密奏阿睦尔撒纳逆状，青滚咱卜微闻之，私以相告，阿逆既叛。青滚咱卜潜遣乌梁海人诺尔布丹津赴阿逆所，至是事发。谕哈达哈擒解来京。未几□□□招抚乌梁海功，宥弗究。会乌梁海贼郭勒卓辉博博等，讹传阿逆煽哈萨克阿布赉汗入寇，仍命青滚咱卜以参赞大臣随哈达哈进剿。二十一年三月，以阿睦尔撒纳煽乌梁海梗哈萨克道，诏札哈沁公札木禅从哈达哈剿乌梁海叛贼。有固尔班和卓者，奇尔吉斯宰桑也，携千余户潜赴乌梁海。车布登札布及车登三丕勒等邀擒之，因进兵哈萨克界。五月，达尔齐雅及纳木札勒齐苏咙等由海喇兰伯勒齐尔旺剿乌梁海之倡乱者，追至库楚克及哈达什伯根，斩获甚众。大军抵乌梁海，青滚咱卜私携所部兵还牧构逆且遣人赴乌里雅苏台军煽众，喀尔喀令散归，辉特逆贼普尔普德济特等由固都尔格叛逃，齐巴克札布追擒之。复随参赞大臣纳穆札尔捕乌梁海逃众至阿固特，贼逸尾击之，殁于阵。事闻，谕曰：“齐巴克札布殁于行阵，深堪嘉悯，著追封辅国公，赐银三百两。治丧视一品大臣例，赐祭葬入杞昭忠祠，其子巴图济尔噶勒袭爵，并授札萨克。”诏贡楚克札布由翁吉达什和硕解内札萨克马纳乌里雅苏台。自青滚咱卜屡干重谴，上不忍置之法，恩宥者三。至是，叛迹显著，不可复逭。谕廷臣曰：“青滚咱卜受朕恩最深，去岁将军大臣参奏阿逆，伊敢私自漏泄，百计趋承，以致阿逆趾高气扬，肆行无忌。后于追缉之时，观望退缩，妄言必得两路出师五万，方可追擒，种种乖谬，指不胜屈。前此屡欲擒治，念伊祖博贝，夙著勤劳，施恩宽宥。今无故自军营擅归，又扬言额琳沁多尔济达木巴札布等治罪之后，众心疑惧，而喀尔喀数年以来皆以用兵为累，以其怨望之私，托为他人之说，妄行渎奏，藐法巳极，断难姑容，必当明正典刑，以示惩戒。著传谕舒明阿兰泰，如已归游牧，可谕哈达哈等旋师往剿，如至舒明所驻地方，即降旨擒解。”青滚咱卜之叛，造伪符，撤汛兵众，札萨克多为所惑，延丕勒多尔济子旺沁多尔济等并弃汛归牧。土谢图汗部贝勒达什丕勒，亦虑所属游牧被掠，由乌里雅苏台军营私归，寻觉其诈，督兵护台汛。独桑斋多尔济饬所属安伍，察获台吉阿雅喇所匿伪符，札萨克图汗部台吉逊笃布与车臣汗部札萨克台吉成衮札布亦察其诈，安堵如故。初逊笃布等以檄由德沁札布所至，疑与青滚咱卜通，以闻。谕曰：“伪檄流传，或系他人假冒德沁札布之名亦未可定，著加恩免究，饬令速归旧汛，接理驿务，毋自贻误。”逊笃布督兵严守，各汛誓以死拒。事闻，谕曰：“喀尔喀王公等，为青滚咱卜所煽，多擅离职守。逊笃布等特一札萨克台吉耳，独明大义，不肯附逆，誓死郊力，朕甚嘉之。赐公品级，以示奖励。诏奖桑斋多尔济之能，授北路参赞大臣，命往谕乌梁海总管赤伦，协擒青滚咱卜。”时汗哈屯乌梁海，众附青滚咱卜叛，诏杜尔伯特汗车凌率兵从剿。自诸札萨克弃汛后，驿路中梗，军书旁午不得达，经过官吏辄遇害。车木楚克札布督兵续递文报，同部三等台吉噶瓦供给牲畜，为之护送，且多捐马助驿用，诸汛之路始通。诏晋封车木楚克札布多罗贝勒，赐噶瓦公品级。谕达什丕勒曰：“昨闻达什丕勒私归游牧，朕即料其不过为浮言所惑。今果知悔悟，率兵接递驿务，前咎不足深责，仍加恩晋封郡王品级。但驿站既系新设，非加意巡察，恐有迟误。著达什丕勒会同总管达松阿等，悉心办理。”七月，宣谕喀尔喀王公等曰：“青滚咱卜系获罪斥革之人，复加恩令袭贝勒，并授副将军，去岁众征伊犁封授郡王。稍有人心，自当图报，孰意深负朕恩，实出情理之外。此次办理乌梁海，授为参赞，予以自新之路。伊至乌梁海，并未擒获鄂木布郭勒卓辉等，即撤兵还。虽自有哈达哈率兵往剿，伊即退还，无关轻重。但既为参赞并不奏请谕旨，亦未咨报，将军率兵擅还，律以军法，罪不容诛。且妄造浮言，煽惑众听，其心实不可问。试思办准噶尔一事，原为喀尔喀经理，长久之计，命将兴师，以期一劳永逸。然选派尔部官兵，俱经实给钱粮米石，购办牲畜，何次不给价值，而伊乃以连年用兵为累，是诚何心？至军营赏罚，乃国家宪典所必行，达木巴札布系管理杜尔伯特游牧之人，纵令巴朗遁走，讳匿不报。额琳沁多尔济监视阿逆，来京明知叛迹，己著袖手旁观，致令免脱。二人情罪断无可逭。然犹不忍加以显戮，令其自裁。此而曲为宽贷，国法何在？伊乃谓成吉思汗裔向不治罪，此语舛谬更甚。如朕宗室中有犯刑章者，朕又何尝废法邪？至于稍知奋勉，如巴雅尔什第、桑斋多尔济及车布登札布等，则优封显秩，赐赍便蕃，伊宁不闻之邪？本应除其属众，削其封爵。朕始终眷念旧勋，不忍遽令澌灭所有。贝勒爵仍著施恩，以额琳沁子辅国公旺布多尔济承袭。”先是，众喀尔喀为青滚咱卜所煽，弃汛私归，或乘间肆劫。青滚咱卜又分遣其党诱厄鲁特贝子朋素克公丹拜及乌梁海总管赤伦察达克等，与同叛。及闻圣谕，无不悔悟乞罪。七月，诏旺布多尔济就近擒献青滚咱卜。谕曰：“逆贼青滚咱卜，背恩叛逆，所袭之爵，自不应复令承袭。但念此爵本系博贝所袭，且效力有年，不忍遽削，著加恩即令旺布多尔济晋袭，青滚咱卜所属尽辖之。曾哲布尊丹巴呼图克图以青滚咱卜悔罪乞宥具奏，诏弗许。青滚咱卜窘惧，为拥兵自卫计，胁所属曰伊克和托辉特、曰巴罕和托辉特、曰明噶特、曰哈柳沁、曰托斯、曰奢集努特六鄂拓克及乌梁海十六鄂拓克附己，大兵至皆弃去，青滚咱卜携孥由托济走斯吉特谋遁俄罗斯。谕旺布多尔济尔必无与逆贼同谋之事，朕可深信。昨据贝勒车布登札布属人告称，逆贼令迁尔游牧，尔虽听从，并非有心附之。今大兵已抵和托辉特，尔若能擒献，朕必加重赏。否，即率属速赴军营，既可永受朕恩，且不堕尔祖博贝旧勋。况青滚咱卜属人不过胁徒，若弃之来归，概免治罪。尔其熟思审虑，善自为计。毋贻后悔。”十一月，成衮札布遣参赞大臣纳穆札尔轻骑往追青滚咱卜，旺布多尔济亦率兵从，至杭哈将噶斯擒青滚咱卜及其子曰车苏隆多尔济、曰齐旺札布巴里，械送京师。贼平，解德沁札布参赞大臣职。十二月，谕曰：“亲王成衮札布奉命讨罪，实心效力，迅奏肤功。朕甚嘉之，著赏杏黄带，封伊第四子占楚布多尔济为世子，以奖忠勤。”成衮札布奏和托辉特属六鄂拓克，并乌梁海十六鄂拓克，闻大兵至即解，尚知感戴。和托辉特辅国公旺布多尔济系贝勒博贝嫡嗣，辅国公多尔济、车登台吉达什朋素克系博贝从子，皆未附逆。请令辖青滚咱卜属至车登札布助逆。时台吉诺尔布曾经谏沮弗听，乃率众台吉驰赴乌里雅苏台军汛，诉世受国恩，誓不从贼，因率属由博罗哈卜齐尔赴察罕托辉游牧，供应驼马亦极奋勉，请授札萨克，令辖车登札布属庶，伊等不致离析，各札萨克知感自必严加钤束。诏奖协机宜如议行。二十二年正月，青滚咱卜伏诛，特旨宥其幼子巴里。八月，车木楚克札布偕唐喀禄奏言，杜尔伯特贝勒巴图博罗特、公舍棱台吉阿喇善等通阿逆，走额尔齐斯，不从其汗车凌徙牧。臣等侦得状，偕副都统瑚尔起驰赴辉巴郎山后擒巴图博罗特，并剿乌梁海贼五十户，乃旋兵赴塔尔巴噶台吉哈萨克锡喇。谕嘉其能和衷且协机，宜以御用佩饰赐之，饬叙加级。九月，谕车木楚克札布偕车布登札布招降乌梁海宰桑博和勒纳木札勒等，车布登札布奏请遣乌梁海内大臣察达克往招之，并由布延图军选兵策应。上韪其议。于是，察达克率兵四百往招车木楚克札布，檄布延图兵百继进，尽降之。有特勒伯克札尔纳克者，阿勒坦诺尔之乌梁海宰桑也，闻之亦携属至。诏车木楚克札布定贡赏例，宣示德意。此阿尔泰诺尔乌梁海归附之始。十二月，谕曰：“车木楚克札布数年宣力戎行，勤劳懋著，近复招降乌梁海，善为抚纳，著晋封多罗郡王。”二十二年，先是，杜尔伯特及乌梁海未内属错牧额尔齐斯，后杜尔伯特诸台吉游牧札克拜达里克，初徙牧额克阿喇勒，再徙额尔齐斯乌梁海就抚，以乌兰固木地给之。车凌等复请由额尔齐斯往徙，遣都统纳木札尔往勘杜尔伯特及乌梁海牧界。车凌复请以乌兰固木为屯耕地，而游牧于科布多额克阿喇勒，允之。诏严禁所属勿攘窃，寻以错牧不便，定乌兰固木为杜尔伯特牧，别以科布多为乌梁海牧。车凌谍明噶特乌梁海众叛窜，哈喇哈尔榜复遣兵剿之，诏酌赏从军弁兵免追从征达瓦齐所给驼马。有察衮者，车凌婿也，附阿逆叛，闻追军至，窜相落霍斯河，为达什所擒献。谕诛，宥其妻给车凌。准噶尔窜党有额尔克胜者，准噶尔二十四鄂拓克之一也。既降寻叛，谋窜俄罗斯。有不从者二人中道脱归，至车凌所以告，车凌以其一械送科布多军，以一给辉特札萨克衮布为导，令率兵六十往剿。衮布驰逾阿尔台，遇贼于杭爱海图，擒斩其男，俘妻女，归无脱者，奖赐茶币。二十三年春，车木楚克札布奏，偕察达克勘乌梁海户口，其得秦有十余户、二十余户不等，分置得木齐及收楞额等员，请并户少者约四十户编得秦一。上知其悉乌梁海情，诏如所请。四月，乌梁海总管阿拉善携户百余叛逃，车木楚克札布率札萨克图部公多岳特追捕。有车根者，亦乌梁海总管也，缚献阿拉善，收其众。又有乌梁海人恩克叛逃，命成衮札布调诸部兵悉擒其属众，并赐银币。寻谕札萨克图部公多尔济车登偕参赞大臣缉乌梁海劫贼，布尔古特布格等擒之并蒙奖赉。时乌梁海贼阿木古朗等劫马札萨克图部札萨克达什朋素克护所属，福禄劾之，诏削札萨克留军效力。寻随福保追擒阿木古朗等，置于法，诏宥罚罪，仍授札萨。克思克等之叛窜也，其属已就擒，惟恩克未获。九月，车木楚克札布谍恩克窜哈屯河，疏请暂归阿勒和硕屯驻，冬雪后贼必就擒，许之。十二月，车木楚克札布果擒恩克，赉币。是年，乌梁海种人明噶特叛，定边左副将军成衮札布檄杜尔伯特札萨克辅国公巴图蒙克追剿之。明噶特旧为厄鲁特属，以大军定伊犁乞降，诏置之黑龙江之呼伦贝尔。既而由纳林喀喇泥叛遁，巴图蒙克追之，遇诸乌兰固木河，环以兵，不即降。中夜，围稍懈，贼乘间逸。成衮札布劾之，上以杜尔伯特部新附，且闻檄即以兵往，诏免饬责，仍量加赏赉。二十四年七月，车都布多尔济随杜尔伯特郡王车凌乌巴什等，追剿乌梁海宰桑库克辛，尽降其众，诏嘉之，命乾清门行走。先是，乌梁海人郭木萨以擅杀，惧罪遁俄罗斯，车都布多尔济追至和宁岭缚之献。至是，并赉币示奖。八月，诏赛音诺颜亲王成衮札布安置新抚乌梁海众。是时，乌梁海以科布多产貂无多，生计艰难，请徙就阿尔台山阳额尔齐斯之源采捕。上谕车凌乌巴什等曰：“额尔齐斯为尔旧牧，今尔移处，乌兰固木乌梁海察达克请游牧额尔齐斯地，向曾降旨尔等，若愿归旧牧，听尔便。今哈萨克已全部内附，伊犁厄鲁特贼众复歼无孑遗，若尔果愿归旧牧，可即徙往额尔齐斯，所遗乌兰固木自可给乌梁海处之。但哈萨克新附，非尔等久为内属者比，务宜严饬所属，安静无事。若尔部众既遵钤束，而哈萨克反来肆扰，可即擒诛之。尔等或安土重迁，则额尔齐斯地与其为哈萨克俄罗斯所窃据，不若令乌梁海往徙之也。”车凌乌巴什等奏，察达克所请地系乌梁海旧牧，距臣等牧远，且乌兰固木地饶水草，臣等游牧久，请勿徙，以额尔齐斯地给包梁海。诏如所请。十二月，哈萨克袭乌梁海，杜尔伯特以兵三百余击走之，得旨奖赉。二十五年，乌梁海为哈萨克部人巴图克巴图尔所掠，赛因诺颜部公额尔克沙喇获被掠者，诘之，告以乌梁海游牧远，以故被掠。且哈萨克汗阿布赉遣使至，欲擒献巴图克巴图尔。谕曰：“额尔克沙喇久驻哈萨克界，可撤兵还。即以朕旨宣谕，曰劫掠乌梁海系巴图克巴图尔一人所为，与其部长无涉，使彼知之。”寻车布登札布偕车木楚克札布擒获巴图克巴图尔。二十六年三月，赛因诺颜亲王成衮札布奏，喀尔喀汛旧设阿尔台，今准夷回部底定，向时戍区俱成内地，请展札哈沁乌梁海喀尔喀等汛，资耕牧。奉诏会勘。二十八年，奏奈曼明安至济罕布尔噶苏所设汛，宜展至乌鲁木齐。乌梁海内大臣察达克等勘巴颜珠尔克至乌拉克沁伯勒齐尔及乌鲁木齐，可设汛十五，俱相隔百里为率。军机大臣遵旨议奈曼明安旧汛，应远徙。但千里长途，喀尔喀难遥制，应将附近乌鲁木齐之乌尔图、布拉克、赛塔喇纳里特、济木萨四汛，令索伦绿旗兵驻防。其苏伯昂阿至乌拉克沁伯勒齐尔十一汛，令成衮札布督理，诏依议。既而，成衮札布来朝，以督理乌梁海与哈萨克互市协夷情，谕奖之。是年，乌梁海叛贼库克辛走俄罗斯，道掠哈萨克马，土尔扈特亲王车凌乌巴什率兵缉之。值匿和罗图郭尔驰往，击贼溃窜，尾至林际获之，斩库克辛及从党五十八人，俘其孥及户七十余归。诏赐币，并酌赏弁兵。是后，乌梁海感沐圣化，永远绥谧。迄今种人之著名者有三：曰唐努山乌梁海，凡四十五佐领；曰阿尔泰乌梁海，凡七旗；曰阿尔泰诺尔乌梁海，凡二旗，分隶于乌里雅苏台之定边左副将军及科布多之参赞大臣。以地在卡伦之外，密迩俄罗斯，禁止商民前往贸易。惟赴各城纳貂之便，许与民市，仍禁赊借石。

