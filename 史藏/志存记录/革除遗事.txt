革除遗事　　（明）黄佐 撰 


　　●革除遗事一 

　　方孝孺 
　　黄子澄 
　　齐泰 
　　谢贵 
　　张昺 
　　葛诚 
　　卢振 
　　宋忠 
　　马宣 
　　朱鉴 
　　彭聚 
　　铁铉 
　　郑华 
　　陈彦回 
　　叶惠仲 
　　姚善 
　　郑恕 
　　宋征 
　　戴德彛 
　　卢原质 
　　林嘉猷 
　　程通 

　　○方孝孺 

　　方孝孺，字希直，一字希古，台州宁海人。世家侯城，里族甚蕃。父克勤，洪武初为济宁守，学行政事，名闻一时。至正丁酉，孝孺始生之夕，有大星堕其所。自幼精敏绝伦， （「自幼精敏绝伦」，「精」原作「清」，据明朱当■〈氵眄〉国朝典故本改。） 双眸炳炯如电，日读书积寸， 
　　（「日读书积寸」，「寸」原作「学」，据明朱当■〈氵眄〉国朝典故本改。） 
　　人以为善属文，呼其为「小韩子」。十五六时，侍父宦游齐鲁，历览周公、孔子之庙宅，问陋巷舞雩所在，慨然有愿学之志。洪武八年，父被诬逮狱，上书政府，愿以身代，不报。明年，以文谒宋濂，濂深惊器之，名流先进如胡翰、苏伯衡、叶见泰辈皆让不敢及。会父坐「空印」事，草疏将诣阙申理，而父没，扶丧归葬。又明年，濂致仕还浦阳，复往卒业，四载辞归。濂寻徙蜀，孝孺欲往省，不可，为文吁天，愿输寿以延之。濂尝欲甥之而不果，亟称其文，至曰：「欧阳少师、苏长公姑置勿论，其余诸子与之角逐文场，不知孰为后先也？」然孝孺末视文艺，恒以明王道、辟异端为己任，进修所谓月异而岁不同，世咸以为程、朱复出。尝卧病绝粮，家人以告，笑曰：「古人有三旬九食、甑无储粟者，穷乏岂独我哉？」其不为贫寠所动如此。 
　　洪武十五年，上用吴沉、揭枢等荐，聘至，陈说多称旨。上谓枢曰：「孝孺孰与汝？」对曰：「十倍于臣。」锡之宴，几稍欹，必正之而后坐。上使人觇之，喜其举动端肃，谓皇太孙曰：「此庄士也，当老其才，以辅汝。」试灵芝甘露论，称旨，谕遣还家。二十五年，复辟至，上方重赏罚，以其志存教化，谓左右曰：「今非用孝孺时。」乃擢将仕郎、汉中府学教授。明年闰四月抵任，汉中水土暴恶，病瘿瘘者十人而五，孝孺安之，甘蔬粝，与诸生谈道不倦，视其色若饱万锺者。二十七年春，蜀献王延之，处以宾师，恒曰：「方先生古之贤者也。」孝孺每见，必以仁义道德之言陈于前，王喜甚，使之讲经论文无虚晷，为名其读书之庐曰「正学」，盖以圣贤待之也。久于蜀，因得访宋濂墓，恤其孤遗。癸酉、丙子，校文天府。 
　　三十一年，太孙即位，用交荐召为翰林侍读，日侍左右，备顾问，德望眷隆，一时倚重，凡将相所行，惟孝孺之咨。寻定官制，改侍读学士为文学博士，以孝孺为之。靖难师起，日召之谋议，诏檄皆出孝孺手。及将败。画策守，誓死社稷。 
　　嗣君既亡，文庙纳姚广孝言，召用之。孝孺不屈，系狱。遣人谕旨，终不从。寻诏天下，广孝举代草者，曰：「必须方孝孺。」召出，自狱斩缞而见，命草诏，曰：「有死而已。」遂就戮。临绝，为绝命词曰：「天降乱离兮孰知其由，奸臣得计兮谋国用猷。忠臣发愤兮血泪交流，以此殉君兮抑又何求。呜呼哀哉兮庶不我尤。」时年四十六。宗族坐死者八百四十七人。孝孺学术盖源流于伊洛，文章大类苏氏而正论过之，四方夷裔得一字宝于金璧，实一代之宗工也。尝与郭浚、郑居贞、林右、刘刚、王绅、王琦、郑楷、赵象、王叔英相友善，皆海内名儒，每以书往来，切劘道谊，闻风者莫不兴起，礼文为之复振。　自号逊志，有逊志斋集四十卷。 （「自号逊志有逊志斋集四十卷」，原作「自号逊志斋有集四十卷」，据明金声玉振集本、清借月山房汇钞本改。） 所著又有周礼考次、大易技辞、武王戒书注、帝王基命录、文统、宋史要言诸书，皆逸不传。洪熙初，仁庙尝谓羣臣曰：「若孝孺辈，皆忠臣也。」诏奸臣党与从宽典，方氏遗族因立祠堂以祠孝孺，后知县郭绅从而新之。成化初，郡人谢铎搜辑其遗文，梓行于世。 
　　谨按：孝孺在洪武、建文间，卓为一世儒宗。洪武末，太祖大渐，遗命必先召孝孺。孝孺固旷世异才，而我太祖所以待之者亦异矣。语曰：「知臣莫若君。」若我太祖深知孝孺哉！ 

　　○黄子澄 

　　黄子澄，名湜，以字行，袁州分宜人。少从邑人欧阳贞受易，周与学受尚书，清江梁寅受春秋，博学负俊声，游乡校，同舍避席，推为高等。尝赋寒江把钓图及枯梅诗，人争传诵之。洪武癸亥，膺贡入太学。明年，定科举之制，中京闱乡试第二。乙丑，会试第一，进士及第第三人，授翰林修撰。寻兼春坊官，侍东宫讲读。累迁太常寺卿。 
　　皇太孙立，诸王以叔父之尊多不逊服。一日皇太孙坐东角门，召子澄告曰：「诸王尊属各拥重兵，何以制之？」澄以汉平七国事为对。太孙喜曰：「得先生谋，吾无虑矣。」及即位时，周、齐、湘、代、岷五府相继煽动。 （「时周齐湘代岷五府相继煽动」，原脱「相」字，据明朱当■〈氵眄〉国朝典故本补。） 上朝罢，召子澄谓曰：「先生忆昔者东角门之言乎？」子澄曰：「不敢忘也。然须密。」退与齐泰谋之，泰欲先燕。子澄曰：「周，燕母弟，取周即剪燕之手足，而燕固可图也。」入白之。上遂遣曹国公李景隆围河南，迫周王橚至京师，迁之云南；徙代王桂于边；湘王柏闻讨狼狈，阖宫焚死；执齐王榑囚之京师；岷王楩降为庶人；虽圣德如燕王，亦捃摭其事加谯让。 （「亦捃摭其事加谯让」，「捃」原作「招」，「谯」原作「谦」，据明钞佚名国朝典故本改。） 朝廷以子澄为功，褒赏之。燕王于是上书救周，罪子澄，指为连坐，决意讨之。 
　　元年三月，命都督宋忠等北征。七月，靖难师起，移檄大意言：「上崇信奸回，离间骨肉，遵太祖高皇帝遗训，奉天征讨，罪人既得，则法周公以辅成王。」首以诛齐泰及子澄为名，遂破怀来、雄县。遣长兴侯耿炳文御之，互有胜负。子澄虑师老，遂言于上班师，诏以李景隆为征虏大将军，率诸将兵凡百万以往。景隆自负有文武才，子澄亦荐，上宠信特深，甫行，饯之江浒，赐犀玉带诸将各一，赍赍无算。子澄授以指画，景隆亦唯唯而已。子澄甚忧之。未几，景隆攻北平城，累战俱大败，奔还京师，上赦不诛。子澄泣谏曰：「景隆出师，无纪律，意在观望，不诛之以谢宗社，何以惩将士？」不听。已而，徐凯、盛庸继踵败衄，顾成等皆降。子澄拊膺大恸曰：「大事去矣，万死不足赎误国之罪矣。」乃赋一诗以志痛愤，诗曰：「仗钺曾登大将坛，貂裘遂赐朔方寒。出师无律真儿戏，负国全身独汝安。论将每时悲赵括，攘夷何日见齐桓。尚方有剑凭谁借，哭向苍天几堕冠。」闻者哀之。寻用侍臣议，诏谪子澄及齐泰于远方，以快敌意，其实使之募兵也。时诸将犹守淮南，而文庙忽已渡江矣。景隆开门迎谒，寻有诏执子澄等，责问不服，子澄等死之。上命赤其族，一子逃难，易姓为田经， （「易姓为田经」，「田」原作「囚」，据明金声玉振集本及明史卷一四一黄子澄传改。） 宥赦，乃复姓，家湖广之咸宁，至今不绝。近有登进士科者，袁州人，祀子澄于乡贤祠。倡其事者，推官陈辂也。 

　　○齐泰 

　　齐泰，应天府溧水人。洪武甲子，乡贡。明年，举进土。 （「洪武甲子乡贡明年举进士」，原脱「明年」，「甲子」作「丁卯」，据明史卷一四一齐泰传及明进士题名碑录补、改。） 始名德， （「始名得」，「得」原作「德」，据明史卷一四一齐泰传及明进士题名碑录改。） 后受知于高庙，改赐今名。筮仕礼部主事。一日雷震谨身殿，上躬祷于天，得九年无过官员陪祀，泰与焉。乙亥，为兵部左侍郎。戊寅，进本部尚书。尝被召问边将姓名，泰历数无遗。又欲考诸图籍，泰出袖中手册以进，甚悉。自是益承眷遇。及上弃羣臣，泰预受顾命辅嗣君。亲藩将入临淮安，泰言于上，令人赍敕符勒使归国。 
　　及靖难师起，泰主征讨之策，命将出师，多其筹划。嗣君惟召学士辈讨论周官法度，处便殿弄柔翰而已。诏阃外事，一以付泰。泰遂移檄指斥亲藩。或难之，泰怒曰：「名正言顺，敌乃可服，是何言耶？」语闻，太宗遂首以诛泰为名。泰以谷王漏师遁还，虑辽、宁二府为变，召还京师。惟辽王至，遂留之，于是天下勤王兵稍集。始战犹有胜负，及势不可支，朝廷乃谪其官，以求兵解，寻召还。嗣君出走，泰追之不及，至广德州，语在王叔英传。既而被执，泰抗辞不屈，遂族诛。 

　　○谢贵 

　　谢贵，□□□人。洪武末，黄子澄、齐泰建削夺诸王之策。 （「黄子澄齐泰建削夺诸王之策」，「削」、「诸」原作「成」、「怀」，据明钞佚名国朝典故本改。） 时燕藩称病，泰谋以备虏为名，乃以贵为北平都指挥使，张昺为布政使，俾计诱王府官属，觇察王府动静。 
　　元年三月，朝廷师至燕，约贵先发。六月，贵等以在城七卫并屯田军士布于城内，填溢街巷，迫围王城外墙，久以木栅断端礼等四门。燕王闻之曰：「我病不出，虽塞可也。」已而，军士登城，擐甲执兵，飞矢入王城，四面鼓噪，震动城内。七月，王不得已命指挥张玉、朱能等帅护卫勇士八百余人应之。能请先擒谢贵、张昺，王曰：「彼防守既严，猝尔难擒，须以计致之可也。今奸臣遣中贵人来逮护卫官属，宜悉依所坐名收之，就令中贵人召贵、昺付所逮者，则贵、昺必来矣。来则缚之，一夫之力尔。」乃匿壮士端礼门内，遣人召贵、昺。久之乃至，卫从甚众。至王门，门者呵止其卫从，惟贵、昺得入。至端礼门，壮士出擒之。其从者犹未知，移时贵、昺不出，稍稍散去。将士闻二人被擒，皆散走。玉等率勇士捕之。是夜，玉等攻九门，黎明已克其八，惟西直门未下。王命指挥唐云单骑往谕， （「王命指挥唐云单骑往谕」，「单」原作「军」，据明钞佚名国朝典故本改。） 守者皆散，乃尽克九门。上亲问贵、昺，乃知其谋出于齐、黄，遂上书请诛之。于是靖难师出矣。贵等遂被诛死。 

　　○张昺 

　　张昺，山西泽州人。革除年间，诸藩不靖，廷臣建议「凡藩国所在，悉更置守臣，必素负重望者使居其地。」乃擢昺为北平布政司左布政使。昺至，日求王府细事，将为不利。其司吏李友直密闻于太宗，遂命燕山右护卫副千户潭渊于端礼门执昺及都指挥谢贵等，随攻夺九门，己卯七月六日也。昺不屈而死，其亲族皆坐焚如之刑。 

　　○葛诚 

　　葛诚，字□□，人不知其所以进仕。为燕府长史。靖难师未起，王常病疟，暑中四围皆着火炉，犹自言寒。三司官入视疾，皆惧危笃，独诚知之以不得于上之故，因令人告变。会王遣人至京奏事，齐泰等言于上，执之鍜炼成狱。即发符逮王府官属，且约谢贵先举兵，诚许为内应，王府人无大小，诚皆籍以闻。后谋不密，见戮其家。 

　　○卢振 

　　卢振，字□□，□□人。尝与魏国公徐辉祖同谋抗御靖难之师，事见辉祖传。 

　　○宋忠 

　　宋忠，始为凤阳卫指挥使，以智勇闻。洪武三十一年，都督齐让讨西南夷无功，以忠代为参将，以虏功奏，革除君尤任之。 
　　元年三月，诏忠调缘边各卫马步官军三万屯开平，燕府护卫精壮官军悉选隶忠麾下，护卫胡骑指挥门童等悉召入京。调北平永清左卫官军于彰德，永清右卫官军于顺德，以都督徐凯练兵临清，都督耿瓛练兵山海，诸将防于外，张昺、谢贵防于内，约期俱发。时世子及二郡王高煦、三郡王高燧皆在京。齐泰曰：「三人在此，宜先收之。」黄子澄曰：「不可，事觉则彼先发有名，且得为备。莫若遣归，使坦怀无疑也。」遂遣归，寻悔，遣人追之不及。已而，齐泰传檄使约谢贵先发，长史葛诚为内应，尽拘亲藩官属。七月甲戌，贵与张昺败露，见执。靖难兵起。忠守怀来，大将俞顼守居庸关，相为声援。己卯，靖难将指挥徐安等败顼，拔其城。顼走依忠，而居庸为燕将所守。太宗尝语诸将曰：「宋忠拥兵怀来，则居庸有必争之理。伺其未至，可先击之。」诸将皆曰：「敌众我寡，难与争锋，击之未便，宜固守以待其至。」太宗曰：「此非尔等所知，当以智胜，难以力论，论力则不足，以智则有余。彼众新集，其心不一。宋忠轻躁寡谋，狠愎自用。乘其未定，击之必破矣。」癸未，太宗率马云、徐祥等马步精锐八千卷甲倍道而进。甲午，至怀来。先是，获敌谍者言：「宋忠诳其将士云，尔等家在北平城中，皆为亲藩所杀，委尸积满道路，宜为报雠。将士闻之或信或否。」太宗闻之，乃命其家人张其旧用旗帜为先锋，众遥识其帜，又识其父兄子弟无恙， （「为先锋众遥识其帜又识其父兄无恙」，原脱「为先锋众遥识其帜又识」十字，据明钞佚名国朝典故本补。） 相呼辄应，喜曰：「我家固安，几为宋都督所误。」皆倒戈来归。及战，忠余众仓惶，列阵未成，而太宗麾师渡河，鼓噪直冲其阵，忠大败，奔入城。我师乘之而入，忠急匿于厕，搜获之。诸将以得忠颇有喜色，太宗笑曰：「忠庸才尔，得之不足为喜，喜则骄，骄则不戒，不戒则祸败之机萌矣。尔曹戒之。」遂诛。 
　　忠子谦，镇南卫指挥使，始犹编伍，继而赐死，年十六。 

　　○马宣 

　　马宣者，革除中都指挥也。守蓟州。戊寅七月， （「戊寅七月」，不确。按戊寅即洪武三十一年，与下文「靖难兵起」不合。明金声玉振集作「己卯」，即建文元年。） 靖难兵起，宣谋起兵御之。已而，张玉、朱能来战，宣与镇抚曾浚等闭城坚守，反复谕之不下。玉拥众急攻，宣率兵出拒，玉遣精锐冲入其阵，执而杀之，并杀浚。事闻，革除君褒恤之。 

　　○朱鉴 

　　朱鉴，都指挥也。提兵守大宁。戊寅十月， （「戊寅十月」，不确。同前。） 靖难师至，与战，死之。事闻，革除君重加恤典。传马宣与朱鉴之死，尝嫚骂不绝口云。 

　　○彭聚 

　　彭聚以都指挥与同官孙太副、宋忠等守怀来，忠之败也，与都督指挥俞顼皆见执，聚与太宗力战，死之。 
　　先为靖难师所俘获者不可胜计，独都指挥庄得遁走得脱。 （「独都指挥庄得遁走得脱」，「庄得」下原衍「一」，据明史卷一四二庄得传删。） 其后反间得行，卜万、吴高皆见疑，而耿炳文、李景隆相继败绩，虽大将陈晖、平安，历城侯盛庸，皆不能用兵，而亡势成矣。 
　　初卜万将陈亨谋欲降燕，而为万所制。太宗渡江，设奇以败之。乃作书贻卜万，盛称奖万，而极毁诋亨，缄识牢密，召一卒饮之酒，且厚赍之，而置书其衣中，俾归与万。其同获之卒窃窥之，问守者曰：「彼何为者？」守者曰：「遣归通意，故得厚赍。」卒跪告守者曰：「能为我请得偕行，惟命是从，不敢望赍。」守者如所言为请，遂俱遣而不与赍。不得赍者终不喜，至即发其事。刘真、陈亨搜卒衣得与卜万书，遂疑万，执下狱，籍其家。其间吴高亦用此策，高遂见疑，有诏削江阴侯爵，安置广西。乃专命杨文守辽东，文用兵无纪律，太宗素知之者云云。 

　　○铁铉 

　　铁铉，河南邓州和丰乡人。 （「河南邓州和丰乡人」，「南」原作「内」，据清借月山房汇钞本改。） 洪武间，由国子监生授礼科给事中。一云初为都督府断事，奏对详明，高庙喜之，字之曰「鼎石」。凡遇法司有疑狱未能决者，必以属铉。文庙潜邸时，有诉违法状者，召至所属法司问之，数日狱未具，高皇帝怒，命铉鞫之，片时而成，以此益爱重之。未几，擢山东布政司参政。 
　　庚辰，靖难兵起，曹国公李景隆驻师德州，铉督漕运，飞刍挽粟，水陆并进，未尝乏缺。既而军败南奔，与参赞高巍相遇于临邑，遂协谋募兵固守济南，被围月余不下，城有被攻破者辄完之。以计诈开门降，用板候其入下之，几中其计。靖难师知不能克，越三月乃弃去。事闻，遣使赐以白金彩币，封及三代，铉入谢。上赐宴，升右布政使，寻升兵部尚书，佐大将军、历城侯盛庸统天下兵。太宗践祚，用计擒至，正言不屈。令其一顾，终不可得，去其耳鼻，亦不顾，乃碎分其体，至死骂方已。壬午十月十七日也。时年三十七。 
　　父仲名，母薛氏，皆寿八袠余，并海南安置。子福安，年十二，发配编伍，康七岁，鞍辔局充匠，寻皆死。 
　　按：建文诸将，北向拒战，如耿、盛及平安、何福、景隆辈，初虽以归附，一时获宥，而后来俱不得其□。噫，诸人之死，视铁铉之死仅迟岁月间耳，而易若铉辈之为能自靖而无愧者。 

　　○郑华 

　　郑华，台州之临海人。洪武丙子，由贡士任行人，坐诖误谪东平州判官。将赴任，闻靖难师至。时乡人赵坎进丞无锡，华以妻托之。驰至东平，力疾战死，壬午正月也。 

　　○陈彦回 

　　陈彦回，字士渊，号讷斋，兴化莆田人。父立诚，洪武间历仕州县，后以非辜罹重刑，彦回与弟彦国俱被遣， （「彦回与弟彦国俱被遣」，「彦国」，清借月山房汇钞本及明史卷一四二陈彦回传皆作「彦囦」。） 一戍滇南，一戍辽东。比入滇，家属数人多道亡，至蜀，惟彦回与祖母郭氏存焉。既而遇赦，不及彦回，监送者哀而释之。无所资以还，乃依乡人定远县尹黄积良以居，遂从其姓，更名礼。未几，积良去位，乃依南充县丞于仲和。其后，阆中教谕严德政以明经荐，为保宁府学训导。九载考绩至京，侍殿陛承顾问者四十日。高庙悦之，擢平江知县。莅任事甫十三日，高庙晏驾，彦回捧香入临，给事中杨惟康等以文学廉干荐，遂升知徽州府。彦回下车甫数月，政教一新，士民感悦。明年为革除己卯，以考核称职，蒙赏赍甚厚。其年冬，郭氏卒，当承重持服，徽民诣阙，奏乞夺情终任，不报。彦回衰绖赴京，疏其改姓历官情罪，乞正明籍。疏入，报可。仍从徽民前请，留治郡事，释彦国辽东之役。彦回复上疏终制，不许，诏丧事毕即莅郡供职。乃奉郭氏柩葬郡北十里北山之阳，构堂数楹为羞馈所。事竣，始莅郡视事，每旦必哀奠如礼，士民因名其山曰「太守山」。彦回自历官，以避难亡命更易姓为非礼，每悒悒不自安， （「每悒悒不自安」，「每」原作「相」，据明朱当■〈氵眄〉国朝典故本改。） 屡欲陈首，辄自筹曰：「祖母年既高，万一蹉跌，将托之何所？」隐忍二十余年，至是始得行其志，识者韪之。 
　　后靖难师起，彦回奉命召募义勇至京，适彦国至，自辽东邂逅旅邸，悲喜交集。郡中土人曰曹从善者，偶闻而往驾焉，彦回顾谓曹曰：「予荷朝廷再造之恩，此生再生不足以报万一，予固有以处之矣。到郡遣弟归以治家事，予身许国，死不恤也。子其为我述一词，以道吾家颠未，仍为索名，笔书「务本」二字以遣之，俾知孝弟为修身克家之道。」曹唯唯，固已知彦回之必殉身矣。未几复莅郡，会靖难师将渡江，彦回率义勇赴援，而势已不支。太宗入继统，械至京师，不屈而死，壬午十月十五日，时年四十七。 

　　○叶惠仲 

　　叶惠仲，台州临海人。兄刑部主事夷仲，尝雅为方孝孺所知，有文名。惠仲亦不愧其兄，时称「二叶」。惠仲尝以知县充修史官，考革除二年会试，后升知府。永乐元年二月二十二日，被戮。时六十四，妻萧氏为奴。 

　　○姚善 

　　姚善，字克一，湖广安陆州人。初姓李，后复今姓。家居鱼寨，为人志行淳实，学识高远。为诸生时，扁读书所曰「待旦轩」，会稽唐之淳为之铭。善工诗，与唐相倡和。 
　　洪武中，由乡举历祁门丞，同知庐州、重庆，所至有能声。三十年，擢知苏州府。初上以吴民熏染夷俗，习为僣靡，明法以齐之，嚣者或更籍持短长，谲诈蜂起， （「谲诈蜂起」，「谲诈蜂」处原空白，据明钞佚名国朝典故本补。） 号难理。善洞达政体，周悉人情，张弛宽密，各协事宜，每数造请郡贤。考求治道，商略民生，休戚俗尚，淳漓以施，消息因革，由是吏民顾尚礼义，转称大治，为列郡最。隐士王宾，独居陋巷，善往候见，舍车躬诣门，宾问为谁，应曰「姚善」，乃开门延语。及宾报谒见面府门，再拜而返，善自邀还，辞曰：「非公事不敢入也。」又将候韩奕，奕逊入太湖，善叹曰：「韩先生，所谓名可得闻面不可得见也。」钱芹自守甚高，善愿见不可得，将往候，乃使人先道意。芹对使者曰：「芹诚幸见公，然芹民也，礼不可往见于庭。苟明公弘下士之风，请伺月朔晋会于学宫。」善如对至，迎芹置上坐，请质经义。芹曰：「公今有官守，请姑舍是事，有急于此者。」善问何事，芹出一简以授善，竟不一言而去。视之，则守御制胜之策也。善心嘉之。后为行军司马。 
　　革除己卯，靖难师起，善画策勤王，与有劳焉。壬午，京师平。时黄子澄朝廷索之甚急，避匿善所，约与航海。善曰：「在公则可，在善则不可。善守土之臣，当与城存亡。」子澄去，善竟仗节而死。其见危授命，节义可称云。长子节发戍贺千户所， （「长子节发戍贺千户所」，疑「贺」下脱「县」字。） 幼子继儿苏洲随母给配，保儿、项儿送工部习匠。善以壬午六月二十一日送问，七月十日受戮，时年四十三。 
　　又考之太宗实录云：「燕师日迫，建文与方孝孺用汉破七国之策，贬齐、黄于外。善言于朝曰：『有文武才略可以扶颠济危者反置之散地而不用，今事势狼狈。』急召之，询其姓名，不对，再三询之，则曰：『于今人才岂有过于黄太卿哉？』遂复召二人，皆不至。」则是善尝在朝也，然其详不可闻矣。正德丙子，巡抚都御史秦金祀之乡贤祠。 

　　○郑恕 

　　郑恕，台州仙居人。由训导升任直隶徐州萧县知县。靖难师至，力拒焉。被擒，死时年五十六。二女当配，亦死之。子源、湜，侄韫汲，皆从坐恕之戮也，在壬午八月十七日云。今仙居建祠，祀恕及其二女，春秋祭之。 

　　○宋征 

　　宋征，□□□□人。宗人府经历。尝建议削亲藩属籍，故靖难之师讨焉，事平就戮。其详不可考。 

　　○戴德彛 

　　戴德彛，宁波奉化人。洪武甲戌进士第三，入翰林为编修，甫三载升侍讲。上谕之曰：「官翰林者，虽以论思为职，然既列近侍，且多在朕左右，凡国家政治得失，生民利病，当知无不言者。唐陆贽、崔羣、李绛之徒在翰林，皆能正言谠论，补益当时，显闻后世，尔盍以古人自期待哉！」德彝与侍读张信皆顿首谢。由是感旧恩，所以称上意，拾遗补阙，以直声震于朝。后改监察御史，益善于其职。 
　　革除年间，改左拾遗。靖难之师既迫，与太常卿黄子澄、兵部尚书齐泰、礼部侍郎黄观、户部侍郎郭任、刑部尚书侯泰、御史大夫练子宁、大理少卿胡闰、宗人府经历宋征、户科给事中韩永等，日夕筹划防御，后死难。 

　　○卢原质 

　　卢原质，字希鲁，台州宁海人。世家桑洲，为巨族。父中，乡称善人，母方氏，孝孺之姑也。原质于孝孺为外兄，而问学得于方门为多。洪武戊辰，由县学诸生登进士第三人，授承事郎、翰林院编修。二年庚午，闻父丧，诏赐驿舟楮币遣归。又四年，乙亥四月，升中顺大夫、太常寺少卿。革除间，多所建明。文庙登极，诏族其家。原质与其弟原朴等皆死于难。 

　　○林嘉猷 

　　林升，字嘉猷，台州宁海人。始师事同邑王琦。琦坐累，家徙云南，姻族无一人顾恤者，嘉猷徒步千里追送，泣涕与之诀别，人高其谊。后复行数千里至汉中，求方孝孺而师焉。方氏之门嗜学之士至者无虚席，而孝孺独以得嘉猷及郑叔贞为善，曰：「助之使进乎？圣贤之道。」且曰：「匡我者，二子也。」洪武丙子，以儒士校文四川。蜀献王讶其名字不相承，乃赐之名，曰：「良。」顾后以字行。由荐辟入史馆为文官，累迁至陕西按察司佥事。尝被燕邸召入，居处最久，得其隐情，以告孝孺。建文君以靖难师迫，遣锦衣千户张安赍书诣燕，许世子袭王位，本嘉猷之言也。内难平，坐孝孺之党，逮至京师，壬午九月丁亥被戮。 

　　○程通 

　　程通，字彦亨，徽州绩溪人。少有至性，动必遵礼，嗜学不倦，乡先生奇之。年十四，补县学生员。 （「年十四补县学生员」，原脱「十四」二字，据明钞佚名国朝典故本补。） 洪武己丑，以贡入太学，时年二十二。丙寅，遭父丧归庐墓下，三年哀恸毁形，妻子至不相识。戊辰，复上太学。时祖平谪戍延安，年已耄耋，通乃上书言：「臣壮而无父，祖犹父也。臣祖老而无子，孙犹子也。更相为命，今边徼戍卒如林，顾岂少臣祖者。」辞极恳切。书奏上，高皇帝怜之，持其章不下，私命兵部驿召平。既至，乃并召通东西立玉陛下，顾通曰：「汝识此人否？」祖孙相哽噎，不能仰视。高皇帝叹曰：「孝哉，若人！」命兵部除其籍，驿送平还乡。庚午秋，通以尚书举应天府乡试。时遣诸王将兵行边，以封建策诸贡士于廷，独所对称旨，亲擢第一。授辽王府纪善。辛未，随王阅武临清。壬申，从之国辽西。时王府未建，以祖丧免，归复庐墓，三年服阕。复任未几，高皇帝上宾。庚辰，从王渡海南还。辛巳，进左长史。明年，始从之国荆州，悉心辅导，王敬礼之，凡一国之事咨焉。 
　　府中有卫士纪纲者，用诇事得幸，通每召笞戒之。会文皇帝举兵靖难，遣人至荆州。通草上封事数千言。文皇帝既正大统，纪纲者以入贺留侍，历官锦衣指挥使，被顾问，因乘间及封事，遂有诏械通京师。簿录其家，得确田数十亩，遗书千百卷，牯皮数张。时黄希范者，洪武末先出知徽州府，雅与通善，至是亦为卫卒所捕，并籍其家，同赴京师。而绩溪程姓最多，幸望使者仁恕，罪止一房，余获免焉。文稿百余卷悉毁于官。 

　　●革除遗事二 

　　黄观 
　　王叔英 
　　周是修 
　　颜伯玮 
　　廖升 
　　王良 
　　曾凤韶 
　　魏公冕 
　　邹公瑾 
　　高巍 
　　程本立 
　　黄钺 
　　王省 
　　刘政 

　　○黄观 

　　黄观，字澜伯，一字尚宾，池州贵池人。父赘于同邑许氏，生观，遂从母家姓。明尚书，补邑诸生，尝筑翠微书舍，读书其间。受业于元翰林待制黄冔，天兵入大都，冔死之，观益砥砺，以忠义自许。洪武庚午，贡入监。是岁领乡荐，明年乡试第一。入对御戎策，大要以「天道福善祸滛之机，人事练兵讲武之法」为言。高庙嘉之，擢状元及第。由翰林历尚宝寺卿、礼部右侍郎。革除年间，改官制，增侍中，员次尚书，以观为之，仍掌尚宝司事。奏复其姓。与方孝孺等日见亲用。 
　　靖难师起，观奉命草诏，极论大义。师既渡淮，又奉命征兵上游诸郡入援，观奋不顾家，且行且募兵。至安庆，闻京城已定，痛哭谓人曰：「吾妻素有志节，必不肯受辱。」遂招魂葬之江上。明日，家僮自京逃来，言：「当国者索传国宝，不得，或言许尚宝已赴上游起兵矣。因命执其妻翁氏并二女配象奴。奴叱取钗钏出市酒肴，翁遂携二女率家属十人赴淮清桥下溺焉。」观舟次李阳河。间报者曰：「上已出奔过池州之建德，而郡臣奉新皇帝即位今三日矣。」自分大事已去，力不能支，乃东向再拜，于罗剎矶湍急处，绐舟人奋棹， （「绐舟人奋棹」，「绐」、「棹」原作「给」、「掉」，据明钞佚名国朝典故本改。） 乃投水而死。舟人急钩之，仅得珠丝棕帽，后追捕者得之以献。命购其尸，不获，疑有匿之者， （「疑有匿之者」，原脱「疑」字，据清借月山房汇钞本补。） 遂族观家，且逮其姻党百余人，坐系诏狱。仁庙初，悉释不问。 
　　其谪戍边徼又数十人。景泰中，进士邑人孙仁使辽，有老卒朱黻者给事使馆，亦以观累戍辽。黻故为诸生，尝从观游，仁问旧事，且泣且言，云：「翁氏，池口人。 （「池口人」，原作「池中人」，据明钞佚名国朝典故本改。） 殁时，有司收其尸，并二女具棺殓以待朝命。不报。」天顺中，池人至南柳林，破棺犹有存者。询之父老，咸曰：「此黄状元妻女云。」近知县龚守愚于所居故址学宫之西立祠祀之。 （「近知县龚守愚于所居故址学宫之西立祠祀之」，原脱「于」字，据明钞佚名国朝典故本补。） 或传故尚书泰州储巏家藏有观所著文稿尚存。 

　　○王叔英 

　　王叔英，字符采，台州黄严人。始从母姓为陈，后复本姓。洪武丁卯，辟为仙居训导。丁丑，改德安府学。后拜汉阳知县。高庙晏驾之明年，召为翰林修撰。上资治八策，曰务学问，曰谨好恶，曰辩邪正，曰讷谏诤，曰审才否，曰慎刑赏，曰明利害，曰定法制。皆援古证今，凿凿可行。且曰：「太祖高皇帝除奸剔秽，抑强锄梗，不啻如医之去病，农夫之去草。急于去疾则或伤其体肤，严于去草或损于禾稼，固自然之势。然体肤疾去之余则宜调爕其血脉，禾稼草去之后则宜培养其根苗，亦宜然之理也。」识者知为经济远器。 
　　靖难师起，叔英奉命募兵广德。未几，文皇帝渡江，郡人皆散走。兵部尚书齐泰来奔，叔英以泰为二，令州人执之。亲至，泰告之故，乃释泰图再举。然知事不可为，乃沐浴具衣冠，书绝命词，曰：「人生穹壤间，忠孝贵克全。嗟予侍君父，自省多过愆。有志未及竟，奇疾忽见缠。肥甘空在案，对之不能咽。意者造化神，有命归九泉。尝闻夷与齐，饿死首阳巅，周粟岂不佳，所见良独偏。高踪远难继，偶尔无足传。千秋史臣笔，慎勿称希贤。」又书于案曰：「生既久矣，愧无补于当时；死亦徒然，庶无惭于后世。」遂自缢而死，时年未四十。将死时，以书抵祠山道士盛希年， （「以书抵祠山道士盛希年」，「抵」原作「祗」，据明朱当■〈氵眄〉国朝典故本改。） 曰：「可葬我祠山之麓。」希年卒收葬之。盖希年亦台州人，故托以后事。寻有诏治奸党，其妻系狱死，二女俱赴井死。或人上其所赋诗，上曰：「彼食其禄，自尽其心尔。」乃置不问。 
　　叔英自号静学，有静学斋集，与同郡林右、方孝孺友善，二人尝序之以传。叔英没后，竟无完稿。后广德知州周英重修叔英墓，立石为之记。少师杨士奇，实叔英所荐， （「实叔英所荐」，原脱「英」字，据明朱当■〈氵眄〉国朝典故本补。） 尝为文以祭之，曰：「先生之学，圣贤是师。先生之行，纲常是持。先生之心，金石其贞。先生之行，霜雪其明。」又追称之曰：「先生学醇行正，子道臣道，终其身无一毫之苟。」盖真足以当之，不愧其言云。 

　　○周是修 

　　周是修，名德，以字行，吉安泰和人。洪武间，举为霍丘训导。入见，高皇帝问曰：「汝年几何？」对曰：「年四十四。」「家居何事？」曰：「导人为善而已。」遂擢周府奉祠正。革除初年，有诉王府不法者，官属皆下吏。是修以尝谏得免，改衡府纪善，预修纂于翰林。靖难兵起，是修数论国家大计及指斥用事者误国。用事者怒，甚挫折之，屹不为动。文庙既渡江，驻金川门，宫中悉自焚。明日，留书其家，别友人江仲隆、解大绅、胡光大、萧用道、杨士奇，且付以后事。暮入应天府学，自经死，时壬午六月十五日也。越数月，御史言是修不顺天命，请加追戮。文庙曰：「彼各为其主尔，置不问。」 
　　是修平生尝曰：「忠臣不以得失为忧，故其言无不直；贞女不以生死为虑，故其行无不果。」取先代及近世贞烈死节之事，闻见所及，史传所遗者，着一小传，名曰观感录。又着类编论语二卷、广衍太极图一卷、诗经小序及诗谱集义三卷、 （「诗经小序及诗谱集义三卷」，「序」原作「卷」，据明金声玉振集本改。） 纲常懿范十二卷、通言四卷、家训十二篇、诗文十余卷。初亦尝与缙、士奇辈约同死，后惟是修能如其言。士奇传是修事，且谓其子曰：「当时我亦同死，谁为尔父作传？」识者笑之。 

　　○颜伯玮 

　　颜环， （「颜环」，明史卷一四二作「颜瓌」。） 字伯玮，以字行，吉安庐陵人。唐鲁公之后。以贤良征，授徐州沛县知县。 
　　文庙举兵靖难，所过郡县皆归附，环独以死守。会曹国公李景隆奉命出师，驻于德州，环率淮北民给军饷，措画有方，未尝缺乏。辛巳六月，靖难师直捣济宁，过沛，沛民窜匿，环招来之。九月，设沛丰军民指挥司，集民壮五千人，筑堡备御，寻调三千益前军。壬午正月，靖难师驻沙河，二十二日攻沛，环遣县丞胡先诣徐州告急。既而度不能支，预送其子有为使归，且告之曰：「汝还家白大人，子职弗克尽矣。」题察院壁曰：「太守诸公监此情，只因国难未能平。丹心不改人臣节，青史谁书县尹名？一木岂能支大厦，三军空拟筑长城。吾徒虽死终无憾，望采民艰达圣明。」夜三鼓，师入东门，指挥王显迎降。环冠带升堂，南拜大哭，曰：「臣无以报国矣。」乃自缢死，时年五十。 
　　其子不忍去父，复还，则环已死矣，遂自刎以从。俄擒主簿唐子清、典史黄谦至，亦死之。县丞胡先收环父子尸，葬沛南关，题曰「颜公墓」。正统初，监察御史彭最巡邑，询诸户部主事致仕孟式，得其葬处，令有司修墓，立祠祀之。 
　　龙按：死难之臣，如卢陵颜环父子，为臣死忠，为子死孝，精忠大节，凛凛与日月争光，讵不伟欤！乃主簿、典史一时同死，其观感亦烈矣。窃以靖难之师，功高万世，而所以处死难之臣，不无过甚，令忠臣义士于今哽咽。至御史请追戮周是修，文皇曰：「彼各为其主耳，置不问。」嗟夫，尚于诸臣一一皆尔，岂不称盛德全懿乎哉？ 

　　○廖升 

　　廖升，学行德业最知名于时，与王绅、方孝孺辈相友善。革除间，官至太常寺少卿。修太祖高皇帝实录，学士董伦为总裁，升及侍读学士高巽志副之。会太宗平定内难，升恸哭与家人诀别，自缢而死。壬午，都御史陈瑛奏：「升与黄观、王叔英、周是修、王艮、颜伯玮皆不顺命，而致死于建文计，其存心与叛逆同，宜追戮之。」上悯其忠，不问。 

　　○王良 

　　王良，字天性，河南开封人。居常以忠孝自许。建文时，任刑部左侍郎。辛巳五月，坐问燕人罪轻，左迁浙江按察使。 （「左迁浙江按察使」，「左」原作「本」，据明钞佚名国朝典故本改。） 谒岳飞墓，誓曰：「苟愧武穆，非人也。」 
　　内难平，良闻变恸哭。会命使来召，良即集本司与各道印于私第，嗟叹踌躇者久之。妻问其故，但曰：「分应死，思所以处汝未决尔。」妻笑曰：「我则不难处，君为男子，乃为妇人谋乎？」遂命妾馈良食，即抱其子欷歔如厕，自投于池而死。良久往觅之，子匍匐池旁，其鞋犹在，顷之浮出。良殡殓毕，即列薪于户外，写立遗嘱付家人，令妾抱幼子往某佥事家，以图存宗祀为托，遂举火阖室自焚死，壬午九月中也。事闻于朝，上曰：「死自其分，印乃吾父皇所制， （「印乃吾父皇所制」，「印」原作「耶」，据明朱当■〈氵眄〉国朝典故本改。） 不宜毁。若毁，特可罪尔。」诏徙其家于边。 
　　其后，台人陈燧私志其事，每谈及必流涕沾襟云。正德戊寅九月，按察使梁材、提学副使刘瑞，于公署之东购水监亭者为祠，以祀之。 

　　○曾凤韶 

　　曾凤韶，吉安卢陵人。洪武末年进士。 （「洪武末年进士」，原脱「年」字，据明钞佚名国朝典故本补。） 高皇帝升遐后，为监察御史。时藩王入觐，有驰皇道入且不拜者，凤韶时侍班，有「殿上宜展君臣之礼，宫中乃叙叔侄之伦」之言，闻者骇愕。 
　　靖难师起，议遣使致书， （「议遣使致书」，原脱「使」字，据清借月山房汇钞本补。） 请罢兵归国，无敢行者，凤韶独请行。至军前，不纳，取竹通节入书，鼓风达之，亦不报。既而归第。 
　　文庙即位，嘉其直，复以御史召，不赴。寻加侍郎召，又不赴。乃刺血书愤词于襟，其略曰：「予生居卢陵，素负骨鲠，慨一死之得，宜可以含笑于地下，而不愧吾文天祥矣。 （「而不愧吾文天祥矣」，原脱「文」字，据明史卷一四三曾凤韶传补。） 嘱其妻李氏、子公望：「勿易衣。」遂自杀，时年二十有九。李氏亦死于节云。 

　　○魏公冕 （「魏公冕」，明史卷一四三作「魏冕」。） 

　　魏公冕，吉安永丰人。为监察御史。靖难师驻金川门，有约开门迎纳者，公冕与大理寺丞邹公瑾率同僚十八人即殿前殴之几死。其日辍朝，二人大呼曰：「请速加诛，臣等义不与同生。」不听。次日，宫中自焚死。或曰：「宜急迎附。」曰：「使吾二人改其臣节，明君必所不用。」文皇帝继统，二人皆自刎，诏夷其族。 

　　○邹公瑾 （「邹公瑾」，明史卷一四三作「邹瑾」。） 

　　邹公瑾，与魏公冕同邑，尝居蜀之重庆。甲戌，与王绅遇于古渝，绅称其志笃才敏，议论磊落，可喜忠谊人也。后果如其言，与公冕同死靖难之时。 

　　○高巍 

　　高巍，山西辽州人。事母萧氏至孝，萧老而痼疾，巍奉汤药不懈。母亡，庐墓蔬食三年。洪武十五年，应贡入太学。十七年，以孝行被旌表。寻授前军都督府试左断事。十八年，上疏欲垦河南、山东、北平兵后荒田及抑末役、慎选举、惜名器数事。高皇帝深嘉纳之。后因断事不称旨，当罪，以议贤谪戍贵州关索岭，仍许以侄代役。 
　　革除君即位，上疏陈情乞归田里，许之。既而辽守王钦辟送赴铨曹。会靖难师起，巍上书借汉为喻，略曰： 
　　昔汉高祖提三尺剑灭无道秦，大封同姓，分王天下之半，虽曰远虑，然卒遗文、景以不治之痼疾，贾谊所谓股大于腰，指几于股者也。赖文皇帝宽厚，含忍容之，尚不免斗粟尺布之谣。景皇帝宽厚既已弗类，又辅以晁错之深刻，径削诸侯，遂挑六国之祸，非命将得人，民心辅汉，则社稷危矣。 
　　我太祖高皇之起与汉高同，而神武过之。法三代之公，封建诸王，必先形势。关陕百二山河，昔人谓「一夫当关，万夫莫开」，其民悍勇，西邻吐蕃，故以藩王之长秦府王之。山西表里山河，地产良马，屈产之乘在焉，其民刚壮，所谓山西出将者也。北近胡虏，故以晋府王之。燕国虽无名山大川之限，其南冀州、真定、保定、顺德、广平、大名诸境，所谓桑土之野，坦平肥沃，财赋之饶不言可知；其北虽曰沙漠，寒凉不毛，然其地广畜马牛，其人衣皮食肉，驰射是务，辽、金、残元籍之而兴，故以燕府王之。四川僻在西南一隅，山河阻深，刘备据之，虎视吴、魏，故以蜀府王之。其余楚、湘、齐、兖、宁、辽、谷、代、庆、肃之属，以次星列。比诸古制，虽分封过当，然揣圣意，凡以护中国而屏四夷也。今各府不削则隳纪纲，削之则伤亲亲之恩，有难处者。贾谊曰：「欲天下之治安，莫要于众建诸侯而少其力。力少则易使，国小则无邪心。令海内之势如身之使臂，臂之使指，莫不率从。」真裁制诸侯良策也。 （「真裁制诸侯良策也」，「真」原作「甚」，据清借月山房汇钞本及本书立齐闲录卷一改。） 其在于今盍亦师其意， （「其在于今盍亦师其意，「盍」原作「盖」，据清借月山房汇钞本改。） 勿行晁错削夺之策，而效主父偃推恩之令。命秦、晋、燕、蜀四府子弟分王于齐、兖、吴、楚、潭、湘，齐、兖、吴、潭、湘分王于秦、晋、燕、蜀，其余比类皆然，藩王之权不削而自弱矣。 
　　臣又愿皇上益隆亲亲之礼，岁时伏腊使人馈问。其贤如汉之河间、东平者，下明诏褒赏之。或骄逸不法如汉之淮南、济北者，始犯则容，再则赦，三犯而不改则讨之。岂有不顺服者哉？夫天下亦犹夫人之一身也，昔贾谊见汉诸侯强盛，故以胫腰指股为喻，今臣则以一身百体为譬。皇上乃天君一心也，诸藩封则五脏、耳、目、鼻、口暨手足也。五脏酸甘嗜欲不同；首足安逸亦异，至如目好色，耳好音，纷纶不齐。苟天君从百体之好，则何以具众理而宰万物，亦在乎制其挠吾心者而已。医书云：「智者能调五脏、和五脏。」既和不惟无腹心之疾，虽疥癣亦无自生矣。」噫，五脏和而一身安，一家和而天下安。孟子曰：「言举斯心加诸彼而已。」惟皇上加鉴察焉。 
　　书奏，天子奇其才，遂命之从曹国公李景隆出师，参赞军务。巍请以口舌排难解纷，自比鲁仲连，累上书文皇帝，请罢兵归国，累数千言。不报。 
　　俄而战败，随景隆南奔，遇督饷参政铁铉于临邑，遂与协谋守济南，颇着劳绩。会敌退，与铉燕水心亭。巍为赋以志喜，相与赓和。且曰：「公既相几决胜，加之徐将军、盛总兵， （「加之徐将军盛统兵」，原脱「军」字，据明钞佚名国朝典故本补。） 皆勇如貔虎，高佥宪之纠慢，宋参军之谋略，张都统善于掠阵，王太守善于储给，王府校、王肯播善于论议，何忧国难不旦夕平乎？」又从征晋阳、雁门等处。闻京师已平，乃缢死驿舍。 （「乃缢死驿舍」，原脱「死」字，据明钞佚名国朝典故本补。） 

　　○程本立 

　　程本立，字原道，嘉兴崇德人。少读书，不务章句。闻金华朱彦修兄弟得考亭正传于白云许谦，乃往就学焉。寓金华最久，造诣日深。洪武丙辰，以明经秀才举，擢秦府典仪所引礼舍人，同秦、晋、燕三府官僚召见奉天门下，赐马匹楮币有差。在任五阅月，以母艰去。庚申，服除，补周府礼官。 
　　丁卯，从王朝京师。被累谪云南马龙他郎甸长官司吏目，留家大梁，自以一仆之任。时所部百夷煽诱为逆，本立单骑深入，为书开谕逆顺利害，由是诸夷感悦归顺，边事以息。西南当王师初靖，余孽尚骄，时西平侯沐英、布政使张紞以本立统领守御， （「布政使张紞以本立统领守御」，「紞」原作「纯」，据明朱当■〈氵眄〉国朝典故本改。） 因自誓曰：「吾当以死救此一方。」遂不避艰险，山行野宿，自楚雄、姚安以逮大理、鹤庆、丽江、永昌， （「永昌」，原作「永安」，据明史卷一四三程本立传改。） 咸赖其抚绥安辑。自是民得安业，军得着伍，本立之力也。 
　　戊寅，奏计京师。应天府尹尚瑶、学士董伦交章以文学优长守身廉洁荐。乃征入翰林，纂修高庙实录， （「纂修高庙实录」，原文「修」字下衍「身」，据明朱当■〈氵眄〉国朝典故本删。） 升都察院左佥都御史，阶中顺大夫，支正七品俸。辛巳，以夫悞陪祀调除，仍留翰林纂修。明年实录完，调江西按察司副使。未及行，适靖难兵渡江逮入京，本立遂自尽，壬午六月十三日也。官因追其恩典，家无遗资，时目为清御史。所著有巽隐集十卷，佥事吴昂刊行于闽，而林庭■〈木昂〉又称为今之夷、齐云。 
　　时同纂修者学士董伦，礼部郎中夏正善，史官钱塘高让、卢陵吴勤、赵友士、端孝思、同郡张秉彛、唐畊，侍讲王景，修撰李贯，编修吴溥、杨溥、杨子荣、刘现，侍书刘彦铭，皆免于难，或见用于新朝焉。 

　　○黄钺 

　　黄钺，字叔扬，苏州常熟人。洪武初，以太学生授典史，后登革除庚辰进士，迁户科给事中，以忧家居。 （「以忧家居」，原脱「家」字，据清借月山房汇钞本补。） 壬午岁，自投琴川桥下死。 

　　○王省 

　　王省，字子职，吉水人。洪武壬子领乡荐。明年，诏免会试，命吏部次第擢用之。省以亲老乞归养。复以文学应征。高庙亲试，称旨，例当殊擢。省自陈才薄亲老，乞便养， （「乞便养」，原脱「养」字，据明史卷一四二王省传补。） 遂授浮梁教谕。寻，丁外艰。起，改睢阳。八年，改济阳。 
　　靖难师至济阳，省为游军所获。从容引譬，辞义慷慨。众善之。省乃升明伦堂。召诸生谓曰：「若等知此堂如何名明伦？今日且都不说，只说君臣之义一节如何？」遂大哭，诸生亦哭。遂以头触堂柱而死。后有司立词学宫，祀之。其子祯，为夔州通判，亦死于贼。 

　　○刘政 

　　刘政，字仲理，苏州人。父以礼，学识该博。洪武初荐，授沛县教谕。政性聪睿，肆力问学。革除己卯，以春秋中应天府乡试第一。时国家多难，试题出可以托六尺之孤一章。考官侍讲方孝孺，为时儒宗，素号知人，得其文惊曰：「此子他日临大节而不可夺者也。」批之有「羣鸟中之孤凤」及「吾当虚左以处之」语。 （「批之有羣鸟之凤及吾当虚左以处之语」，「批」原作「托」，据明钞佚名国朝典故本改。） 政平生以忠义自许，壬午岁，闻国事感慨， （「闻国事感慨」，原脱「闻」字，据清借月山房汇钞本补。） 不食死。 

　　●革除遗事三 

　　陈迪 
　　练安 
　　侯泰 
　　郭任 
　　卢迥 
　　暴昭 
　　毛泰 
　　胡子昭 
　　卓敬 
　　茅大芳 
　　胡闰 
　　廖镛 
　　陈继之 
　　韩永 
　　高翔 
　　董庸 
　　王度 
　　巨敬 
　　谢升 
　　周璇 
　　黄魁 
　　黄彦清 
　　高不危 
　　牛景先 
　　甘霖 

　　○陈迪 

　　陈迪，字景通，宁国宣城人。世居麻姑山西村。曾祖巨卿，元江州路总管。祖有贤，父仲康，抚州守御千户所百户。迪自幼倜傥有志操。洪武中，为郡学训导。己未，以通经召除翰林院编修。乙丑二月，陛侍读，预修大典。辛未八月，升山东布政司左参政，捕蝗弥盗， （「捕蝗弥盗」，「盗」原作「边」，据清借月山房汇钞本改。） 民甚德之。甲戌十月，丁内艰，夺情起复，辞，不允。乙亥二月，升云南布政使。时普定、曲靖、乌撒、乌蒙等处苗贼猖獗，廸率土兵击破之，献俘于朝，有白金彩币之赐。戊寅八月，征诣行在，升礼部尚书，授特进荣禄大夫。庚辰，水旱，有旨集议。廸言：「刑狱未清，宜敕法司，择公廉仁厚者分诣郡县，审核狱囚，无令久淹，致伤和气。」又言：「逃民家业既丧，且畏公私逋负之追，失今不恤，必啸聚为恶，宜使有司招徕之。其不愿归者，听附籍种田，暂免其差役，则民安而盗息矣。」上皆从之。辛巳三月，加太子少保，辞所兼俸不受。靖难师逼，与黄子澄等上疏，陈论大计。廸受命攒运粮储于外，过家未尝入，闻变即赴京师。 
　　文庙入继统，召廸责问，始嫚骂不屈，与子凤山、丹山等六人同日就戮。将刑，凤山呼曰：「父亲累我。」廸叱使勿言。因骂不绝口，命割凤山等鼻舌熬熟，俾廸食之。廸吐唾之，益肆指斥，遂俱凌迟而死。有老苍头拾其遗骸归葬县之计家桥。洪熙初，诏释廸宗姻在戍者还乡，给复产业。成化壬寅，郡人祀于乡贤祠。甲辰，郡守复于廸故里立祠祀之。 

　　○练安 

　　练安，字子宁，以字行，临江新淦人。 （「临江新淦人」，原脱「淦」字，据明钞佚名国朝典故本补。） 父伯尚，洪武间为起居注，以直言忤旨，谪广德州同知，后迁临江、镇安二府通判，卒于官。 
　　安性资英迈，志操不凡。幼从乡长者竹庄先生游，竹庄命赋水竹村居，有「千山暮雨石泉通，一夜春雷化箨龙」之句，竹庄甚奇之。后游邑庠，与金幼孜相友善，尝谓之曰：「子异日必为良臣，我必为忠臣。」洪武甲子， （「洪武甲子」，原作「洪武中」。按「洪武中」，与下文「明年......」句不合，清借月山房汇钞本作「洪武甲子」，据改。） 安领乡荐。明年，入对大庭，极言：「今日朝廷用人，狥其名而不求其实，以小善而遽进之，以小过而遽戮之。」因历陈古人所以教养任用之道，言甚剀切，不顾忌讳。高庙嘉之，擢第二名进士及第，授翰林院修撰。安益以名节自砥砺，于是声望蔼然，中外咸以文学行义称之。未几，以母丧去位，杜门屏迹，力行古丧礼。服阕，升吏部左侍郎。时革除君初嗣位，安进贤退不肖，多所建白，与方孝孺等特见信用。寻迁左副都御史。会御史府成， （「会御史府成」，原作「府承」，据清借月山房汇钞本补、改。） 改御史大夫。 
　　靖难师起，安极论曹国公李景隆奸邪不忠。一日于朝班内执景隆数其罪，奏请诛之，不听，安愤激稽首，请先伏诛，遂罢朝。师既渡淮，靖江府长史萧用道、衡府纪善周是修上书论大计，指斥用事者罪过。书下羣臣及两人议，用事者怨之，盛气以诟两人。安言：「国事至此，尚不容言者乎？顾所论吾过，有则改之，无则加勉。」诟者愧而止。 
　　壬午六月，有诏治奸党，安不屈，遂族诛之，姻戚被逮论死者百五十一人，戍远方者又数百人，惟吉水钱氏得免。及钱习礼仕于朝，为乡人所持，恒怀不安，以告少保杨荣，乘间以闻。文庙欣然曰：「使练子宁今日在此，朕固当用之尔。况习礼乎？」后同知王佐辑安遗文一帙，序之曰金川玉屑集，提学副使李梦阳始命有司梓之。又立金川书院，祀安父子，名其堂曰「浩然」云。 

　　○侯泰 

　　侯泰，字顺怀，南和人。 （「字顺怀南和人」，原文「人」字上空白，据明史卷一四二侯泰传补。） 累官至刑部尚书。靖难师起，泰主抗御之策。壬午二月，运粮至济宁诸郡。五月，复运粮至淮安，京师已告急。六月赴京，行至高邮，被执。七月十日就戮。弟敬祖，子玘，寻亦坐死。 

　　○郭任 

　　郭任，镇江丹徒在城人，一云定远人。户部侍郎。戮死。其子经亦处斩，次子金山保戍广西，三女咸给配。 

　　○卢迥 

　　卢迥，台州仙居人。户部侍郎。迥为人疏俊。每饮酣，善长讴，人以为狂。及历任显达，恭慎自将。比犯难，将就刑，长讴而绝，闻者悲之。 

　　○暴昭 

　　暴昭，潞安潞城人。 （「潞安潞城人」，原文「人」字上空白，据清借月山房汇钞本补。） 刑部侍郎。 

　　○毛泰 

　　毛泰，□□□，□□人。吏部侍郎。 

　　○胡子昭 

　　胡子昭，字仲常，一字伯尚，嘉定州荣县人。 （「嘉定州荣县人」，「县」原作「阳」，据清借月山房汇钞本及明史卷一四一胡子昭传改。） 旧名志高，后以避嫌改今名。世居县之东平乡。 （「世居县之东平乡」，「平」原作「州」，据清借月山房汇钞本改。） 子昭富经术，性忠介。方孝孺为汉中教授，讲明理学，往从之游。蜀献王赋诗赠之。其后由儒士被荐至京师，甚重之。革除年间为史官，历升山东按察司佥事、刑部侍郎。壬午九月十一日受戮，年四十一。阖族被擒，父复初，母郭氏，皆年八十余，编伍。子绍、缜、继，发习匠，后亦编伍。独弟志远为蜀府典宝，匿丹棱以免。近御史熊相于州治之西立祠祀之。 

　　○卓敬 

　　卓敬，字惟恭，温州瑞安人。家卓澳，后徙沧洲。生而颖悟绝人，读书十行俱下，一目弃不复读，亦不忘。七岁时，有异人见之，曰：「奇儿也，惜血不华色耳。」年十五六，读书宝香山，性至孝，晨昏之礼虽远不废。常夜归，值风雨，路迷，得一牛乘之归，及门下纵之，则虎也。洪武戊辰中进士。 （「洪武戊辰中进士」，明进士题名碑录作「洪武乙丑科」。） 拜给事中，好直言，尝劝上曰：「诸王服饰尚有拟天子者，此舛之道也。何以令天下耶？」上笑而纳之。他日与同官见，适八十一人，上命改为元士。寻以六科为政事本源，又更为源士，后复称给事中。上疏多过直，或戒以太刚则折。敬谢曰：「敬知尽谏诤之职尔，祸福非所计也。」为之益力。历宗人府经历，升户部侍郎。 
　　革除初年，尝密奏裁抑宗藩，大略谓：「萌而未动者，几也；量时而为者，势也。势非至刚莫能断，几非至明莫能察。」奏入，事竟寝。 
　　文庙继统，首执敬数之曰：「此得非前日奏裁诸王者耶？」乃系之狱，遣人讽之使受官。姚广孝曰：「昔吴王不杀范蠡，而范蠡卒灭强吴；王衍不杀石勒，而勒终杀衍。使敬言诚见用，升下岂有今日哉？」敬遂不屈而死。临刑，神色自如，经日其面如生。卓之死，出于广孝所忮，上实不忍。尝叹曰：「国家养士三十余年，若卓敬者可谓不负君矣。」 
　　敬博学多能，谈论英发，虽天文、律历、地理、兵刑靡不造其奥。所著有遗书十卷，诗文五十卷。宣德间，敬门人黄朝光子养正，赍敬小像并其书至京师，求侍讲刘球作传，称其与夷、齐当并不朽，且私谥之曰「忠贞」。 

　　○茅大芳 

　　茅大芳，扬州泰兴人。博学能诗文，为宗党所重。洪武间，以儒士应辟，典教淮南。考绩入朝，高庙召对悦之，擢为秦府长史，且勉以董子辅相之业，赐赍期待者甚。大芳以为特受隆遇，惧无以称圣天子眷知之恩，益自感激，谏诤弥纶，得大臣体。未踰年，秦国称治，因大书揭其正堂曰「希董之堂」，以彰圣训，且着其志。方孝孺为之记，称其志意伟然，廓大和雅，不亢不诡，深有得于正谊明道之旨。革除间，累官至副都御史。 
　　及靖难师起，尝以诗寄淮南守将，忠义激烈，闻者壮之。其诗曰：「幽燕消息近如何，闻道将军志不磨。纵使火龙燔地轴，莫教铁骑过天河。关中事业萧丞相，塞上功名马伏波。老我不才无补报，西风一度一悲歌。」盖北兵初起，为铁铉所拒，尚未至淮时也。壬午八月十七日，坐奸党，与其子顺童、道寿皆戮死。永乐四年十二月，幼子文亦坐诛焉。 （「幼子文亦坐诛焉」，「幼」原作「初」，据明钞佚名国朝典故本改。） 

　　○胡闰 

　　胡闰，字松友，饶州鄱阳人。太祖伐陈友谅时，见庙中诗，阴记其姓名。洪武中，闰以有荐辟至阙下，上识之，曰：「此题诗鄱阳庙者也。」拜官都督府经历， （「拜官都督府经历」，「都」原作「督」，据明朱当■〈氵眄〉国朝典故本改。） 迁右补阙。革除年间为大理寺左少卿。 
　　靖难之兵定京师，实时坐诛戮。子传道亦诛死。次子传庆等俱戍边卫。妻汪氏二人俱给配象奴。郡志称其忠贞鲠直，节行闻天下云。又闻诸其乡人云：闰一女，后得归，贫无所依，闾里竞以钱米给之，曰：「此忠臣女也。」旬曰饶足。 

　　○廖镛 

　　廖镛，无为州巢县人。祖永忠，尝从高皇帝平中原、灭西蜀，有功。父权，袭封德庆侯。镛以元勋后任散骑舍人，见用革除间。癸未四月十日，镇抚司奏送刑部就戮。弟铭、钺及从父淮安卫指挥佥事升俱谪戍。母汤氏，东瓯王和长女也，并铭女送浣衣局。 
　　相传文皇帝清宫三日，即往召孝孺作诏，孝孺曰：「吾腕可断，此笔不可枉也。」上以廖都督两子受学于孝孺，复令召之。孝孺怒曰：「汝读几年书，还不识个是字！」两子复命，遂以军马收之。孝孺杖而衰绖至阙下哭，上问之再三，不答，但哀恸不置。命以刀抉其口两旁至耳，刑之聚宝门外，凡七日，尚作绝命词，骂声不绝。廖氏两子拾其遗骸葬之聚宝城门外山上。葬甫毕，而廖氏亦见收矣。两子遂逃，同时刑十八人，孝孺其首也。两子后亦就逮，铠之、铺之兄弟欤！出樗散杂录。 

　　○陈继之 

　　陈继之，兴化莆田人。登革除二年进士，授户科给事中。 （「授户科给事中」，「科」原作「部」，据明朱当■〈氵眄〉国朝典故本改。） 尝以江南僧道多占腴田，蚕食百姓，乃奏请僧道人给五亩，余以赋民。从之。文庙举兵，清君侧之恶，继之间有建白，因肆指斥。洪武三十五年六月，京师平，与黄子澄、齐泰、巨敬、韩永辈不服，遂夷其族。 

　　○韩永 

　　韩永，陕西西安人，一云山西人。兵科给事中，一云户科。癸未六月，与陈廸、巨敬、戴德彛等被责问，不屈而死。廷臣同约死义者二十五人，惟郑赐、黄福、尹昌隆归附。 

　　○高翔 

　　高翔，西安朝邑人。有文学节行。洪武中，以明经征，为监察御史。高皇帝甚眷注翔，翔所论奏，无不关国家机事当上心者。革除间，文皇帝素闻翔名，召翔将大用之。会翔服丧服入见，语又忤旨，乃杀翔，族其家，没入其产。诸给高氏产者皆倍其税，曰：「以世世怒骂御史也。」御史亲戚皆配为军。 
　　同县有程济者，有法术，亦以明经为四川岳池县学教谕。岳池去朝邑数千里，济寝食俱在朝邑，而日岳池学事不废。革除间，上书言某月某日西北方兵起。朝廷以为非所宜言，系至京。召入，将杀之。济叩头曰：「陛下幸囚臣，期而无兵，臣死未晚也。」遂系济诏狱。已而兵果起，乃赦出济，更以为军师，护诸将北行，与靖难军先锋战于徐州，大捷。会曹国公师退，文皇帝至江上，济逃去不知所终。始徐州捷时，诸将乃树碑，载战伐次第及统军者姓名。济一日夜往祭碑，人莫测其故。文皇帝过徐州，望见碑，顾左右曰：「碑者何也？」或以状对， （「或以状对」，原脱「对」字，据明钞佚名国朝典故本补。） 上大怒，趣左右推碑，一再击，遽曰：「止、止，为我录碑来。」乃按碑族诛，诸将无得脱者。济姓名正用击处，得免。济曩者之祭，盖禳之也。 

　　○董庸 

　　董庸，□□□，□□人。监察御史。 

　　○王度 

　　王度，字子中，惠州归善人。由明经儒士为山东道监察御史。弹劾不避权要，尝监革除二年会试。壬午七月，以奸党发贺县千户所编伍，出不逊语，后坐诛族，死时年四十七岁。 

　　○巨敬 

　　巨敬，陕西平凉人。工部主事。 （「工部主事」，清借月山房汇钞本及明史卷一四一巨敬传作「户部主事」。） 

　　○谢升 

　　谢升，青州诸城人。 （「青州诸城人」，原文「人」字上空白，据清借月山房汇钞本补。） □□□□。曾犯靖难之师。壬午□月，□□□□诛死。父旺，年七十四，子咬儿，年二十，俱本年十月初二日发金齿卫编伍。 

　　○周璇 

　　周璇，青州诸城人。□□□□。曾与抗御燕师。壬午内难平，璇戮死。妻王氏，子蛮儿，是年十二月给配。 

　　○黄魁 

　　黄魁，□□□□人。礼部侍郎。 

　　○黄彦清 

　　黄彦清，徽州歙人。 （「徽州歙人」，原文「人」字上空白，据清借月山房汇钞本补。） 相传有黄清者巡抚某地方。太宗即位，颁诏至，力拒之，其下皆用命，欲兴兵，力寡而死。盖即彦清也。 

　　○高不危 （「高不危」。按另本革除遗事(如清借月山房汇钞等本)有高巍传二，其一详，其一略。略者云：「高巍，字不危。」籍贯均作「山西辽州人」。本书高巍传前见，此处高不危传不涉高巍事，似非一人。） 

　　高不危，□□□人。□□□□□□□□。壬午七月，逮其家属至京， （「逮其家属至京」，原脱「京」字，据明钞佚名国朝典故本补。） 弟宣戍海南卫，审发习匠。 

　　○牛景先 

　　牛景先，□□□□人。革除间，尝率兵抗御靖难师。后京师平，景先逃难出走而死。永乐改元，穷治奸党齐、黄等。 （「穷治奸党齐黄等」，「齐黄」原作「徐广」，据清借月山房汇钞本及明史卷一四三牛景先传改。） 二年冬，逮景先妻妾及卓敬女至，诏发教坊司。 

　　○甘霖 

　　甘霖，安庆怀宁人。 （「安庆怀宁人」，「怀」原作「淮」，据明钞佚名国朝典故本改。） 洪武丁卯，领乡荐，任为监察御史，持正不靡。闻文皇帝靖内难，执不从，被执，遂求死。乃遂被杀。其子与孙亦不敢仕，今且单弱。正德末，知府胡缵宗尝哀而恤之，且祀霖于乡贤祠。 

　　●革除遗事四 

　　董伦 
　　张紞 
　　徐辉祖 
　　景清 
　　龚泰 
　　陈性善 
　　平安 
　　楼琏 
　　刘有年 
　　郑居贞 
　　魏泽 

　　○董伦 

　　董伦，字安常，本东昌恩县人。世居燕之宛平。自为儒生，处山林间，布褐藜藿，已怀忧世之志，学者多从之游，以所居贝川，因称为贝川先生。元末，征辟不出。国初，擢用单县儒士张宁。洪武十五年，宁以伦荐，遣使征之，以为春坊赞善大夫，赐冠带，事懿文皇太子，其所说多忠厚之言，太祖皇帝闻而善之。十八年正月，由右春坊右赞善升左春坊大学士，赐文绮六疋、钞五十锭。 （「赐文绮六疋钞五十锭」，原脱「赐」字，据明朱当■〈氵眄〉国朝典故本补。） 会东宫宴驾，二十五年出为河南左参议。在任尽心民事，名其退食思政之堂曰「后乐」。 （「名其退食思政之堂曰后乐」，「政」原作「改」，据明朱当■〈氵眄〉国朝典故本改。） 方孝孺为之记。尝草封事数千言，无一不惬上心者。二十六年，上书荐肇州吏目诸葛伯衡，上命擢为陕西右参议。三十年，以诖误坐免，典教滇南。东宫怜其老，赐以白金若干镒。伦行至成都，蜀献王深宠之，留连弥月，恩礼有加，赋诗八章以道行。至滇，凡作养成就，用夏变夷，渐摩育煦，皆出于仁义道德，故虽蛮童夷竖皆知向方。 
　　洪武三十一年后五月，建文君即位，眷念东宫旧臣，屡询及之。左右多言伦可用，即召至京师，慰劳备至，拜嘉议大夫、礼部侍郎兼翰林院学士，与方孝孺皆入内禁侍经筵。是年七月十三日，赐御书「怡老堂」三大字及髹几玉鸠杖各一。伦上表称谢。初，监察御史解缙尝代夏长文作劾袁泰书，泰御之，被泰诬斥。太祖令缙十年著述，始许擢用。未及期，会太祖宾天，缙遽赴临，权臣谓赴临非诏旨，遂谪河州。缙与伦书祈哀，岁余权臣黜，伦言之上，召缙还，以为翰林待诏。其拳拳汲引，皆此类也。伦为人质直敦厚，富有文学，为时所重。革除间，屡恳言当务亲睦，不听。太宗即位，时伦年八十余，上命致仕，出京数日卒。 （「革除间......出京数日卒」，清借月山房汇钞本无此段，另作「济时匡君之念老而益笃。其卒也，不可考，盖在革除年间云」。） 

　　○张紞 

　　张紞，字昭季，号鷃庵，西安富平人。父月川，文行知名。紞由明经举，为东宫侍书，才识通敏，懿文皇太子器之。洪武十二年冬，升通政司左参议，寻出为云南布政司右参政，进布政使。凡土地、贡赋、法令、条格、祀神、坛祠、公署、廨宇与夫上下典仪、公用程度，悉裁定之，夷民心孚，远迩奠安。二十年三月，秩满入觐，上嘉其能。称为天下第一，赐玺书劳之曰：「曩者讨平西南夷，命官抚守，尔紞实先挺任，今五年矣。言出则诸蛮听服，令布则四野欢欣，皆由诚信相孚，克供乃职。今年来朝，不待考而朕知其功出乎天下十二牧之首。故嘉汝绩，复命仍治滇南。 （「故嘉汝绩复命仍治滇南」，「绩」原作「续」，「滇」原作「黔」，据明钞佚名国朝典故本改。） 汝往，钦哉。」遂还治。 
　　三十一年，召为吏部尚书。会修太祖皇帝实录。被旨试翰林之任编纂者，考第高下而奏之。时杨士奇以教官征入翰林，亦在试列。紞读其策，独喜曰：「明达时务，有用之才，不但文辞之工也。」以为第一，奏授王府审理。士奇由是著名，后果大用，其知人之鉴如此。 
　　壬午六月，靖难之师入京城，讨奸党，紞与焉。及上即位，召紞与王钝谕曰：「卿二人久事皇考，习知典故。今皆老矣，其解职务，月给尚书半俸，居京师，视时政有戾旧制，并向朕直言之无隐，庶称厚望老成之意。」紞遂自经于部之后室。 

　　○徐辉祖 

　　徐辉祖，凤阳人，中山武宁王之嫡长子。王为开国功臣第一。洪武二十一年十月，辉祖袭封魏国公。始名允恭，高庙赐今名。为革除君所信任。 
　　文庙兴靖难师，辉祖元舅也，召之不为动。遂与黄子澄、齐泰、卢振、张昺、葛诚等通谋。内难平，子澄等死，上以中山王有大功于国家，赦辉祖不诛，惟革其爵禄，令闲住，被系而卒。永乐五年八月，诏还其禄米，辉祖时已死，其子钦仍袭魏国公。 

　　○景清 

　　景清，陕西真宁人。本姓耿，以报籍而讹。倜傥尚大节，领乡荐，游国学。时同舍生有秘书。清求焉，弗与， （「弗与」，原作「弗以」，据明钞佚名国朝期故本改。） 固请，约旦见即还，曰：「吾纵敏，能一夕尽熟之邪？」生不得已与之，日往索其书，曰：「吾不知何书？初未尝假汝也。」生忿讼于祭酒，清即将所假书往见，曰：「此清灯窻所业书耳。」即背诵彻卷，及问生，生无以对也。祭酒叱生退，清即以书还生，曰：「吾以子珍秘太甚，特此相戏耳。」初清赴举时，逆旅家有女，为妖凭，清宿其家。是夜妖不至，去即复来，女诘之，曰：「避景秀才耳。」旦日，女以闻其父，父追及清，语之故， （「语之故」，「语」原作「女」，据明钞佚名国朝典故本改。） 清书「景清在此」四字，令父归粘于户，而妖自是遂绝。后清试甲戌礼部，中第三，录诗、书二经，对大廷，赐第二人及第，入翰林，三载改监察御史。丁丑春召见，嘉其材能，命署都察院右佥都御史。革除间，陟左都御史。会改都察院为御史府，改御史大夫。 
　　文庙继统，方孝孺、练子宁等同日死之，而清独委蛇侍朝，人疑焉。一日早朝，清着绯衣入。先是，占星者奏文曲犯帝座，甚急。上备之，固疑清。及朝，清独着绯也。遂收之，而搜得所带剑。 （「而搜得所带剑」，原脱「搜」字，据清借月山房汇钞本补。） 因加诘责，清不屈而死。死之夕，精英迭见。呜呼，豫让为主报雠，清岂其伦欤？ 

　　○龚泰 

　　龚泰，字叔安，金华义乌人。九岁而孤，母傅氏躬教之，遣就外傅，日记数千百言。长从宋濂之门人宗恩睿游。洪武丙子，领乡荐。明年入太学。奉旨阅齐王府卫，综画周密，众始危之而后服之。吏部策试第一，除户科试给事中。辛巳，迁都给事中。 
　　壬午六月，太宗师渡江，泰与其妻傅诀曰：「顾事至此，我且分死矣。尔弟斋敕携幼稚以归，否则俱溺于井，辱可免也。」言未既，火起内廷，泰驰赴之，道为兵校所执。见上于金川门，命非奸籍者释之，泰亦释，乃遂投城以死，是月十三日也。 
　　泰遇事刚果有为，以孝友闻。始居邑庠，出息学宫之阴，俄有狂者至，挤泰于池，几溺弗救，或请讼官，泰曰：「彼诚病狂，于吾何较。」卒不纳。乡人赵文庆者，为盗所窃，迹之弗得。有谓巫言其应如响，叩之当得其实，愿泰俱往。及往，巫见泰瞠不能出一语，众由是服泰之正。死时年三十六，卿士夫莫不悲之。子永吉，累官兵部右侍郎，改南京大理寺卿，致仕。议者谓：「泰得释与罪不及族，必有其由。」或谓：「泰绳军士最严，其死盖雠之者所为也。」 

　　○陈性善 

　　陈性善，名复初，以字行，山阴人。洪武中，以春秋魁乡试。丁丑会试，列名上第。胪唱时，上见其凝重，属目久之。谓侍臣曰：「向唱名陈性善者，君子人也。」赐进士出身，授行人司副。已而入翰林，为检讨。初诚意伯刘基薨，上命御史李铎往取其遗书，基子琏即出观象玩占于石室中，从铎赴阙上之。上简精楷书者数人入便殿翻录，性善预焉。上天威严重，进见者皆惶汗，甚或掣肘不成一字，惟性善动止安雅，既竣，书法端妍。上嘉悦，命赐以酒。是时威谴叵测，性善淹留竟日，家人以为必死。既出，莫不大惊。久之，超拜礼部左侍郎。荐进薛正言辈。前云南布政使韩宜可方隶谪籍，亦以性善言起为副都御史。 
　　皇太孙在东宫时，已熟性善名。及即位，一日退朝，独留性善，赐之坐，问以治天下之要，且使书于纸。以是性善感知遇，尽所欲言，朝廷悉从之，然施行未竟，辄为权奸所更改。性善朝见曰：「陛下不以臣愚，猥承顾问。臣既僣尘上听，许臣必行，今而诏书云然，所谓为法自戾，陛下无以信天下矣。」未几，文皇帝入靖内难，上命性善监李景隆军，大战白沟河，败绩，与大理寺丞彭与明、钦天监副刘伯完、指挥王赉等皆被执以归，文皇帝悉纵遣之。性善朝服跃马入于河以死。诏加追戮，徙其家属于边。后悉赦还。邑人吴騵为传其事。 

　　○平安 

　　平安，一名保倪，真定藁城人。骁勇有名，决战善取胜。庚辰四月，以都指挥从李景隆战白沟河。辛巳闰三月，战藁城，统卒十余万，大败北兵于小河。壬午春，充副总兵，督辽东军十万围通州，大战单家桥。四月，退至灵璧，大战，为北将朱能所擒。安尝操长鎗驰马追文庙几及之。会马蹶，乃弗克前。至是，上问曰：「向若非马蹶，汝将何为？」安大言曰：「刺殿下如摧朽耳。」上壮其言，叹曰：「高皇帝养下好汉子。」慰劳备至。命掌北平都指挥使司事。 
　　京城既平，久之，上尝谓：「平保儿尚在耶？」安遂自经死。少保李贤称铁铉之死之烈，曰平氏有愧焉。 
　　按：是战也，安操长鎗驰马追燕王几及之，会马蹶乃弗克前。安叹曰：「真命天子也！」先是，王夜梦与安战败，有一男子，丰貌美髯，乘白马持大刀自西北来，声言救驾，即顾，安马应声而倒，王得脱难。问其姓名，对曰：「臣莘县城隍神也。」既觉，王喜。及与安战，始末一如梦焉。我成祖天命在躬，百神呵护。此理宜有□□□。 
　　又有北平都指挥孙狗皮者，徐州人，革除年间有战功，以忠义闻。后永乐初降百户。 

　　○楼琏 

　　楼琏，字士连，金华人。尝从宋濂学。洪武中，以儒士召主宣宁、仁寿二县簿。革除君嗣位，屡下诏求贤。琏以文学举， （「琏以文学举」，「琏」原作「濂」，据明钞佚名国朝典故本改。） 入翰林，侍讲经筵，官至侍读。 
　　靖难师定京城，文庙命方孝孺草诏，孝孺哭且骂，授之笔，掷诸地，曰：「身可死，诏不可草。」改命琏为之。方入见时，孝孺受凌迟之刑未毕，琏惶惧受命，归而愤叹。妻子问之， （「妻子问之」，「妻」原作「妾」，据明钞佚名国朝典故本改。） 曰：「得无伤方先生邪？」琏愧曰：「我受刑尚可，正恐累及尔辈耳。」逡巡间，一家皆自经死。 

　　○刘有年 

　　刘有年，字大有。其先本庐陵人，元季徙家沅州。洪武中，以明经起家，擢监察御史。学行焯焯有称。寻以辞官养母忤旨，谪通州摆站间，于州故家得仪礼逸经十八帘，上之，诏藏秘阁。建文即位，复起太平府知府。 
　　文庙入正大统，以不肯迎驾谪云南。丙子之春，与王绅遇，以道义相勖。黔国公知其贤，遣诸子从学，且荐于朝。及交址平，起为交址按察司佥事。其卒也，尚书黄福诔之曰：「江湖胸次，洙泗规模，文宗韩柳，学本程朱。」其为名流所推如此，惜欠革除君一死耳。 

　　○郑居贞 

　　郑居贞，徽州人。父潜，有文名，国初历仕路州同知。居贞丰颊美姿髯，从父官闽中，因从尚书贡师泰甫游。 （「因从尚书贡师泰甫游」，「师」原作「所」，据明朱当■〈氵眄〉国朝典故本改。） 洪武中，以明经举，授巩昌府通判，升礼部郎中，甚见重高帝时。终河南布政司左参政。坐累卒于南京。有文曰闽南集、关陇行稿、归来稿、随稿、桧庭稿。子孙因留福州瓜山。方孝孺之为汉中教授也，居贞以诗送之，曰：「翩翩紫凤雏，羽融备五彩，徘徊千刃冈，余音散江海。于焉览德辉，济济锵环佩，天门何嵯峨，羣仙久相待。晨沐晞朝阳，夜息饮沆瀣，如何复西飞，去去秦关外。岐山谅匪遥，啄食良自爱，终当巢阿阁，庶以鸣昭代。」又次韵寄孝孺：「阙下知名久，相逢值暮春。才华曾动主，论议每过人。汉水元通蜀，台州亦近闽。何时江海上，樽酒话西秦。 （「樽酒话西秦」，原脱「樽」字，据明钞佚名国朝典故本补。） 为问天台客，何时别草堂。千岩空剑气，万卷有虹光。为政惭吾拙。擒辞羡子良。方思歌伐木，深负咏甘棠。」孝孺亦尝赠之文，谓其为参政三年而去，吏民以不能留为憾。事在洪武二十三年。然其坐累岁月不可考书，或因孝孺之故云。 

　　○魏泽 

　　魏泽，字彦恩，应天府溧水人。有学行。累迁至刑部尚书。先是燕师南下，姚广孝请曰：「殿下至京，幸全方孝孺，杀此人则天下读书种子绝矣。」 （「杀此人则天下读书种子绝矣」，原脱「下」、「书」二字，据明朱当■〈氵眄〉国朝典故本补。） 上纳之。既至，建文帝亡，遂召孝孺，问曰：「我以周公匡成王而来，成王不在，当议所立。」对曰：「殿下既以匡王室而来，成王不在，当立成王之子。」忤旨，因有灭十族等语。上大怒，囚于狱。以广孝言未即杀，以次收捕其族党，每捕者至，辄欲服之，不屈，乃令尽诛之。泽是时谪为宁海典史，当捕方氏时，悉力保护，使免于辱，且资以行费。后过孝孺故居，有诗云：「笋舆冲雨过侯城，抚景令人感慨生，黄鸟向人空百啭，清猿堕泪只三声。山中自可全高节，天下难居是盛名，却忆令威千载后，重归华表不胜情。」闻者壮泽之义。 

　　●革除遗事五 

　　沐春 
　　王绅 
　　王稌 
　　高逊志 
　　唐愚士 
　　钱芹 
　　王艮 
　　宋怿 

　　○沐春 

　　沐春，字景春，凤阳定远人。黔宁王沐英长子也。生未朞，母殁，鞠于外氏，长归就学。年十七即侍英征西番，明年，从征亦集乃，俱擒其渠魁。又明年，从征云南，历功先士卒。癸亥，还京师，遂掌禁旅。冬，江西寇僣号顺天王，扇诸郡作乱。春与征，奋勇先登，歼之。乙丑秋，授骠骑将军，佥后军都督府事。廷臣请试职，上曰：「是儿，我家人，非他比也，畀实授。」春剖决如流，尝录囚于烈山，审逆党于蔚州，奏释各数百人。壬申，英薨于云南，春往奔丧。起复，袭爵西平侯，镇云南，一遵父道。谓屯田为政要务， （「谓屯田为政要务」，「谓」原作「为」，据明佚名国朝典故本改。） 岁较多寡，严赏罚，穑功乃倍，馈饷以足。已而，缅酋暨东川夷相继作难，春命将授成筭，遂皆殄平。甲戌，春复平越嶲番寇。越州蛮阿资者， （「越州蛮阿资者」，「州」原作「用」，据清借月山房汇钞本改。） 先年倡乱，朝廷费数万之师，往往无功，春又平之。麓川宣慰思伦发为其下所图，戊寅四月，破刀千孟诸岩， （「破刀千孟诸岩」，「刀千孟」，清借月山房汇钞本及明史卷一二六沐春传作「刀干孟」。） 诛其罪首而释其余众。自是百蛮震慑，不复携贰。功闻，授征虏前将军，使尽平其地。九月十二日，春薨，年三十六。革除君震悼，加厚赙焉，谥之曰「惠襄」。 
　　春，沉毅果敢，明识绝伦，在镇七年，辟田至三十万余亩，复民户至五千余。又尝凿铁池河，灌涸田数万亩，民受其利云。弟晟，袭西平侯。相传建文君之奔也，晟使人护之。或至西平侯第，然人亡有知者。 

　　○王绅 

　　王绅，字仲缙，金华义乌人。父祎，以文行重海内，与宋濂齐名。国初擢儒台校理，历起居，出判南康、临漳二郡，会修元史，召为总裁官，寻推翰林待制， （「国初擢儒台校理历起居出判南康临漳二郡会修元史召为总裁官寻推翰林待制」，原作「国初翰林待制」，脱二十七字，据清借月山房汇钞本补。） 使云南，仗节死。时绅甫十三，聪敏过人，落笔为文，沛然不可御。鞠于伯氏绶，事母何尽孝，及卒， （「及卒」，原作「父卒」，据清借月山房汇钞本改。） 衰毁踰礼。未几绶亦殁，绅独综理生业，茕茕忧患中而杰然负奇志。暇日益取经史百氏言，穷其旨归，纵横磅礡，出入上下，宋濂一见即器之曰：「王华川其有后乎！」一时俊杰多自服不逮。洪武二十五年，蜀献王闻其贤，驰书币聘致，待以客礼， （「待以客礼」，原脱「待」字，据明佚名国朝典故本补。） 俾教授蜀郡。绅痛父遗骼未返丘垄，白其情事，王悯之，给道里费以行。至云南，访求不获，遂即死所奠祭，仰天号恸几绝，过者为之泣下沾襟。述滇南恸哭记以着志。云南布政张紞尤重之，作吊王翰林文纾其情。既还，王慰劳备至，蜀人无贵贱咸知敬爱。 
　　建文君即位，召为国子博士，遂入词垣，编摩太祖实录。与侯城方孝孺交游，尝尊孝孺为百代儒宗，劝之著书，以淑来世。孝孺不以为然。绅自是益响道德而略文艺。尝以其父死节事闻于朝，得旨：赠翰林院学士，谥文节。开国以来，文臣有谥者实自祎始。庚辰十二月丙午，绅卒，年四十有一。有继志斋集三十卷行于世。 

　　○王稌 

　　王稌，字叔丰。绅子，从学方孝孺，甚为所器，许妻以女。逮其难之及也，尝周旋其间。又尝与孝孺表侄郑珣至聚宝门外，求其遗骼以归葬而不可得，卒坐逮系。文皇帝念祖祎死国之功，特从宥免，且方向用之。而稌力以疾辞，还金华，读书结屋清岩之下，将终身焉。复集孝孺遗文私藏之。 
　　稌性至孝。初，绅痛念父没，每食必斥兼味，稌一遵其志，子孙相承，阅数十年不变，事母亦如事其父，送终尽礼，三年酒食未尝入于口。学问该博，士之从游者日众，郡邑交重之。但礼为乡饮，宾至以分献于先圣庙。稌疏髯伟貌，出必俨然古冠服，人争观之，曰：「此王先生也。」所著有青岩稿、圣朝文纂、金华贤达传、续文章正宗。卒年五十九，门人私谥曰孝庄先生。 

　　○高逊志 

　　高逊志，字士敏，徐州萧县人。元末侨寓嘉兴。自幼好学，嗜文辞。尝侍父宦游吴中，一时文章大家如宣城贡师泰、番易周伯琦、遂昌郑元佑皆在， （「遂昌郑元佑皆在」，原脱「在」字，「元」作「之」，据明钞佚名国朝典故本、清借月山房汇钞本补、改。） 逊志获受其业，故其为文深纯典雅，成一家言。年二十五，为郑山书院山长。洪武二年，征修元史，入翰林为编修，累迁侍讲学士。建文朝，兼太常寺右少卿。庚辰会试，与董伦为考试官，精于去取，而名士胡广、吴溥、杨子荣、杨溥、胡濙辈皆入彀中，号得人焉。内难既平，逊志存没莫考。尝考是科同预较艺者右拾遗朱逢吉，编修史官吴勤、叶惠仲、赵友士、徐旭、张秉彛，监试者御史王度、俞士吉，盖一时之选，惟叶惠仲、王度死难， （「监察御史王度俞士吉盖一时之选惟叶惠仲王度死难」，原脱「俞士吉盖一时之选惟叶惠仲王度」十四字，据清借月山房汇钞本补。） 余皆居位如故。而徐旭者，永乐初为吏部郎中，与逢吉皆预重修高庙实录。旭升国子祭酒，俞士吉永乐初拜佥都御史。 

　　○唐愚士 

　　唐之淳，字愚士，以字行，绍兴山阴人。父肃，国初应举翰林，文字有名。愚士少有奇志，攻学不倦，年二十余，已有声浙水。父谪死临濠，辛勤扶丧归葬。追求其平生所作，不惮荒远，纂录收拾，如获金璧。时时伏读凄切，人为之掩泣。然愚士亦工为文者，且喜笔札，酷似其父。洪武中，屡有荐之者，谢不就。曹国公李景隆好士，为勋戚第一，闻其名，走使者请至家，俾其子师焉。征行四方，皆与俱。历燕、蓟、秦、周，览前代遗迹，授笔而赋，躝跞一时。 
　　岁辛巳，嗣君诏翰林词臣集数千载经史中事为书，考治乱为鉴戒，命举优通文学士。方孝孺辈以愚士荐，上亦雅知其名，且谓曹国公之客必贤，趋召至殿庭，即拜翰林侍读，赐以冠带，俾与孝孺俱领修书事，且同以前汉书进读。未几病，以闰三月二十三日卒。时景隆久将兵于外，及归，则愚士病甚不可为矣，赒恤之甚厚。所著有萍居稿、文断诸书。 

　　○钱芹 

　　钱芹，字继忠，苏州吴县人。少负气节，欲以奇功自奋。元季，以策干诸将，无所遇。洪武初，辟大都督府掾，从大将军徐达出北平，绝大漠。凯旋，俄以例解职。家居二十年，甘贫守道，为郡守姚善所知，语在善传。 
　　革除初年，诏求遗逸，善以芹应诏，召对称旨，留中议事，授户部司务。北陲有警，署行军断事，从征虏将军咨谋。会军府遣芹入奏，道病将卒， （「道将病卒」，原脱「将」字，据明朱当■〈氵眄〉国朝典故本补。） 犹条边事缓急上执政。年七十二。赐棺殓，归葬黄山。 

　　○王艮 

　　王艮，字敬止， （「字敬止」，「敬」原作「钦」，据清借月山房汇钞本、本书卷一九建文遗迹王艮传改。） 吉水人。建文己卯，江西乡试第一。明年对大廷，复当第一，以貌不及胡广，且广对策有「亲藩陆梁，人心不摇」等语，上以为敢言，遂擢广状元，而以艮次之。遵洪武乙丑事例，首甲皆授修撰，艮与第三人李贯皆预焉。艮闻靖难师起，居常忧惧辄不食，日就羸惫，以辛巳九月卒。上悯之，遣礼部侍郎黄观谕祭。艮之家谱所述如此。而吉安志乃曰：「文庙继统，先一日羣臣多往迎附，艮阖门与妻子诀，是夜吞脑子死。」非其实也。 
　　后广与贯皆事太宗。一日上于宫中持建文时羣臣所上封事千余过览，一二有干犯者命翰林院侍读解缙等编阅，关系军马钱粮数目则留，余干犯者悉焚之。既而从容问缙等曰：「尔等宜皆有之。」众稽首未对。修撰李贯进曰：「臣实无之。」上曰：「尔以独无为美耶？食其禄思任其事，当国家危急之际，在近侍独无一言，可乎？朕非恶夫尽心于建文者，但恶导诱建文坏祖法乱政经耳。尔等前日事彼则忠于彼，今日事朕当忠于朕，不必曲自遮蔽也。」 

　　○宋怿 

　　宋怿，字子夷，金华人，宋濂之孙也。怿父璲，中书舍人。 （「中书舍人」，原脱「书」字，据明史卷一二八宋濂传补。） 怿思绍父学，奉母居蜀。蜀献王悯之，时赐粟帛赒其家，由是益得专于学，其书益工。 
　　建文君即位，念濂为皇考兴宗皇帝旧学之臣，召怿复官之于翰林，为侍书，与刘彦铭、朱思平皆见知于建文时，而濂门人有声称者，同郡楼琏、浦阳郑楷，皆见擢用。 

　　●革除遗事六 

　　耿炳文 
　　李景隆 
　　王纯 
　　郑赐 
　　黄福 
　　尹昌隆 
　　茹瑺 
　　罗义 
　　薛嵓 
　　陈瑛 
　　张显宗 
　　李友直 
　　胡广 

　　○耿炳文 

　　耿炳文，濠州人。父君用，元末从高庙取滁、和，积功为明威将军，管军总管。其后，克采石，取金陵，日有功，炳文皆从焉。丙申岁，与张士诚战宜兴，君用贾勇先登而死。炳文代领其军。明年取广德、长兴， （「长兴」，「兴」原作「沙」，据明朱当■〈氵眄〉国朝典故本改。） 擒士诚守将而降其兵。会立元帅府于长兴，以炳文为总兵都元帅守之。辛丑，败士诚将李伯升，追斩五千余级，拜指挥使，抚绥有方，湖人安堵。吴元年，破苏州，士诚就擒。论功，召见戟门，降谕曰：「今日之功，虽古名将不能过也。」升大都督府佥事。 
　　洪武之初，升授镇国大将军，兼右率府副使。二年，同徐达征陕西，克之，留炳文镇守。三年正月，授秦王府左相兼陕西行省右丞。十一月，封长兴侯。十四年，辅徐达大破虏兵于北黄河。复还陕西。二十四年，赐宝镪伍万锭、钞贰千锭，俾造第凤阳，葺其先茔，而追爵君用为侯。二十五年，陕西两当县妖人作乱，承制总兵声讨，至二十七年始克之。三十年，蜀中盗起，命为征西将军往剿，平之。三十一年，镇守辽东。 
　　革除改元，靖难兵起，其年九月，命炳文佩大将军印，自辽东率众二十万援真定，都督徐凯领兵十万驻河间，都督潘忠、杨松营郑州，先锋至雄县。太宗帅师御之。会届中秋，炳文不虞，破其城，忠、松引众来援，伏兵起，忠等皆被擒，因得炳文虚实，遂长驱至真定。壬戌，靖难将张玉、朱能、谭渊来战，炳文大败，几为所擒。奔还滹沱河东，炳文众尚数万。十月，复与能战，众皆溃降。副将驸马都尉李坚，都督宁忠、顾成，都指挥刘遂俱被擒。炳文固守。燕兵攻城二日，不能下而去。炳文老将，长于战，至是败覆，建文君始有忧色。遂召之还，以李景隆代之，竟至于亡。 
　　及太宗即位，旧将惟炳文与郭英皆见用。炳文后以谴死，年六十五。长子璇，前军都督佥事，尚懿文长女江都郡主。革除中，为驸马都尉。次瓛，龙虎将军，后军都督佥事，亦预亲藩之征。瑄，散骑舍人，擢尚宝卿。皆获罪，无后。 

　　○李景隆 

　　李景隆，泗州盱眙县人。父文忠，曹国公，长公主之子，为开国元勋，追谥岐阳武靖王。景隆以洪武十九年四月袭封曹国公。上尝书「体尔祖祢，忠孝不息」八字以赐之。使之读书，友儒生，一日韦布，有名者若天台林右辈，皆与交游。革除君即位，与魏国公徐辉祖等俱以元勋子见任用。 
　　太宗靖难师起，命为征虏大将军，帅师往伐，赐通天犀带，饯之江浒。遂乘传至德州，收集耿炳文败亡将卒，悉调各处军马五十万，进营河间。太宗语诸将曰：「李九江，豢养之子，寡谋而骄矜，色厉而中馁，忌刻而自用，况未尝习兵见战阵，而辄以五十万付之，是自坑之矣。汉高祖大度，知人善任，使英雄为用不过能将十万，九江何等才而能将五十万，赵括之败可待矣。」复召报者问景隆军中事，上笑曰：「兵法有五败，景隆皆蹈之。为将政令不修，纪律不整，上下异心，死生离志，一也；今北地早寒，南卒裘褐不足，披冒霜雪，手足皲瘃，甚者堕指，又士无嬴粮，马无宿藁，二也；不量险易，深入趋利，三也；贪而不治，智信不足，气盈而愎，仁勇俱无，威令不行，三军易挠，四也；部曲喧哗，金鼓无节，好谀喜佞，专任小人，五也。九江五败悉备，必无能为。然吾在此，必不敢至。今须往援永平，彼知我出，必来攻城，回师击之，坚城在前，大军在后，必成擒矣。」诸将曰：「永平兵少。」太宗曰：「城中之众，以战则不足，以守则有余。且世子能推诚任人，足办御敌。若前军在城，祇自示弱，彼得专攻，非策之善。兵出在外，奇变随用，内外犄角，破敌必矣。吾出非专为永平，直欲诱九江使来就擒耳。吴高怯不能战，闻我来必走，是我一举解永平围而破九江也。」九江，景隆小字云。十一月，景隆引兵数十万围北平城，再战郑村坝，大败，匿不以闻。明年二月癸亥，景隆致书太宗，词不逊。诸将皆怒。四月丙申。引兵号百万，军德州，郭英、吴杰等军真定，渐移近北。先是，朝廷命中书赉玺书，赐景隆斧钺，俾专征伐，渡江沉于水，识者以为不祥。至是复赐之。已而，遇靖难师，战于白沟，三进三郄，兵将漫散南奔，而德州等处俱失守，惟山东参政铁铉固守济南，北兵围之不下，缘江舟兵皆望风降。扬州卫指挥王礼、高邮等卫指挥王杰等，相率约欵。景隆不以为意。未几，镇江亦北附矣。建文君忧惶不知所出，景隆遂奔还。 
　　太宗既渡江，驻跸金川门，上犹使之城守。景隆遂与谷王橞开门迎纳。上阖宫自焚，六月十三日也。九月初四日，论功行赏，封景隆奉天辅运推诚宣力武臣、特进光禄大夫、柱国、太子太师、曹国公，增禄一千石，通前四千石，子孙世世承袭，赏银四百两，彩段四十表里，钞四千贯。寻命充修太祖皇帝实录都总裁官。景隆与解缙辈秉笔，多所更易。其后谷王以谋逆废为庶人，景隆亦获罪革爵，阖门被监禁，寻下狱而死。 
　　盛庸者，历城侯也。既降，至永乐元年十月，都御史陈瑛论之，亦削爵，论死。二人者，纵老死牗下，与死国难等死耳。宠光犹在，僇辱随之，天之报施，果如何哉！ 

　　○王纯 （一作钝） 

　　王纯，字仕鲁，河南太康人。洪武间，由吏部郎中为福建布政司参议，升参政。宽慎廉介， （「宽慎廉介」，「廉」原作「广」，据明朱当■〈氵眄〉国朝典故本改。） 民怀其惠。革除年间，迁户部尚书。 
　　靖难师至，纯走出城外。已而归附。文庙登极，召见之，曰「尔向辅建文，间朕骨肉。今何颜邪？」纯顿首惭谢，命降布政使，仍令致仕。纯怏怏成疾，卒。子噩， （「子噩」，一作「子瀹」，见清借月山房汇钞本、明王世贞弇山堂别集卷五五南京左右侍郎条及明史卷一五一王钝传。） 官至户部侍郎。 

　　○郑赐 

　　郑赐，字彦嘉，建宁瓯宁人。乙丑进士。除监察御史。升湖广布政司右参议。丁难。起复，改北平布政司。坐事谪安东屯。革除间，召为工部尚书。太宗登极，转刑部、礼部，后为侍郎赵翀谗间，以忧卒。仁庙初，赠太子少师，谥文安。 

　　○黄福 

　　黄福，字如锡，平度州昌邑人。由监生授项城主簿，迁金吾前卫知事，升龙江卫经历。上书论大计。洪武中，超升工部右侍郎。用事革除时。 
　　永乐初，迁左侍郎，寻升尚书。北京初建，改北京刑部尚书。交址既平，置三司，命掌布、按二司印，在交址二十年。仁宗初，诏还。会交人叛，镇守尚书陈洽奏请还福于交。命福同将臣帅师以往，及战失利，交人擒福，不忍加害，送之出境。召为户部尚书，数日转南京户部。正统初，加少保，仍兼尚书，守备南京。 （「守备南京」，不确。明史卷一五四黄福传作「参赞南京守备襄城伯李隆机务。」） 五年正月，字。成化初，赠太保，谥忠宣。 （「谥忠宣」，「忠」原作「惠」，据清借月山房汇钞本及明王世贞弇山堂别集卷七一谥法二改。） 太宗御极时，治齐、黄离间之罪。李景隆于上前并指福为奸，福厉声言：「臣罪应死，但目为奸则非。」上知其正直，置不问。 

　　○尹昌隆 

　　尹昌隆，字彦谦，吉安泰和人。在乡校已擅文名，应贡，中应天乡试第一。洪武丁丑，礼闱第二，赐进士及第，授翰林编修。改监察御史。革除中，大臣相讦奏者，命各道鞠之。同官皆畏缩，昌隆独不避，一绳以法。巡按闽中， （「巡按闽中」，原脱「闽中」，据明钞佚名国朝典故本补。） 去贪苛，理寃狱，所至风裁凛然。还朝，上疏言：「节民力，谨嗜欲，勤政治，务正学。」不报。既而京师地震，复上疏言：「阴盛阳微，奸臣专政所致。」执政者憾焉，黜福宁县知县， （「黜福宁知县」，原脱「福」字，据明朱当■〈氵眄〉国朝典故本补。） 以清白公勤称。坐中使诬呪咀，下狱。既得白，还京师，预密议。 
　　太宗入正大统，有排昌隆者，不听。改北平按察司知事。时皇储未立，武臣丘福言：「皇第二子高煦有扈从功。」上犹豫，驿召昌隆，叩首曰：「长嫡承统，万世常经。」上悟，遂册仁宗为皇太子，高煦为汉王。进昌隆左春坊中允，在东宫屡进谠言，皆嘉纳。汉王忿切齿，谮于上。又明年，黜为礼部主事。时吕震为尚书，属官谄附者率得近，恶倡隆刚果，诬其预谷庶人谋逆事。昌隆死焉，家亦籍没。 

　　○茹瑺 

　　茹瑺，衡州衡山人。洪武中，由监生官至左通政，甚称上意，称为内外一人。旧令中外文武服勤在官者复其家，上以瑺卓异，并其田塘、园林一切租税悉蠲之。其叔与弟诣阙谢，及陛辞，上赐钞十锭，仍敕光禄赐酒殽，偕瑺诣其门饯之。累迁兵部尚书、太子少保。革除间，以尚书掌河南布政司事。 
　　靖难师起，瑺主兵饷。及迫近京师，诏以诸王分守诸城门，遣李景隆、都督王佐及瑺往龙潭见太宗，瑺望风吐欵。未几，遂入宫。羣臣未有言，瑺独先于上前稽首劝进。及即位，以瑺有奉天征讨功，封奉天翊运守正文臣、特进荣禄大夫、柱国、太子少保兼兵尚书、忠诚伯，食禄一千石，子孙不世袭。诏以秦王第二女长安郡主下嫁其子鉴，礼遇优渥，赐赉不可胜筭。后乞骸骨，得致仕于家。寻以事逮至京，死于狱。 

　　○罗义 

　　罗义，山西都司清远卫戍卒也。建文中，举兵加亲藩。义诣阙上书，乞息兵讲和。其文多不载，并附上燕王书。其书略曰：「昔者，武王崩，成王幼，周公乃叔父也而辅相焉。管叔流言间王室，周公诛之。殿下聪明英武，博通经史，今之周公也，宜以周公之心为心，谨守燕王，则天下皆知以为周公之圣复生于今日矣。」又谓：「古之夷、齐，以国相让，去隐首阳山，矧圣贤欲成天下之事，必先明逆顺之理，成败之势，祸福之机，又得天道之宜，人心之安，然后可。今殿下以藩国敌朝廷，如遂其愿，愚实羞之。乞早息兵。」书上，忤旨下狱。 
　　太宗即位，以义为户科给事中。寻升湖广左参议。又升前湖广左参议杨砥为鸿胪寺卿，以其在建文时尝上书，请「敦亲恩、罢兵息民」故也。 

　　○薛嵓 

　　薛嵓，陕西阌乡人。慷慨负志操，有治才，口辨。洪武间，累官大理寺少卿。革除年间，大见信任。辛巳闰三月，兵屡败，方孝孺献议草诏，令嵓赍至燕军。又作宣谕数千言，刊印千余纸，付嵓令密散诸将士，使归心。嵓见上言：「殿下且释兵谒孝陵，即暮下令旋师。」太宗叱其绐己，左右欲杀之。太宗曰：「此天子命使也。」释之，而其谋不行。及内难平，免嵓死，谪广西。 
　　永乐初，安南国王为黎季牦所杀， （「安南国王为黎季牦所杀」，原脱「季」，据明史卷三二一安南传及本传另文补。） 其孙陈天平自老挝来归，季牦子苍请还君之。上命广西总兵官都督黄中以兵五千送归其国，中举嵓为辅。行至芹站，伏发，劫天平去。嵓被虏死之。 

　　○陈瑛 

　　陈瑛，字□□，□□□□人。历仕洪武至革除年，为北平按察使，坐交通藩邸，谪广西。太宗即位，首召为都察院右副都御史，怨建文诸臣最深。上为帝允炆辍朝五日，瑛请减之，上不从。寻抗奏黄观、廖升、王叔英、周是修、王良、颜伯玮皆悖逆，宜追戮之。上曰：「朕初举义，诸奸臣不过齐、黄数辈耳。后来二十九人中如张紞、王纯、郑赐、黄福、尹昌隆，皆宥而用之。今汝所言数人，况有不与二十九人之数者。彼食其禄，自尽其心耳，悉勿问。」 
　　盖上初入京城，升及是修自缢死；观时守安庆，投江死；叔英守广德，自缢死；良在官，合家自焚。先是，上兵至沛县，伯玮不肯下，与其子俱死。后瑛阅方孝孺等狱词，遂簿录观、叔英家妻女，皆将给配。观妻出通济门，先挤其二女于河，遂自沉死。叔英二女皆就锦衣狱，俱赴井死。其违命忍心如此。后竟以罗织苛刻得罪诛。至洪熙时，诸臣宗族皆释还田里。天顺中，英宗又释建庶人之囚。孝宗朝，有建言欲继绝褒忠者，于是瑛之罪益不可掩矣。 

　　○张显宗 

　　张显宗，汀州宁化人。少丧父，某母黄氏守志教之。洪武辛未，进士第二人，授编修，升太常寺丞。建文中，自国子监祭酒升工部右侍郎，往江西招集丁壮，募民出粟。 
　　太宗即位，显宗及江西布政使杨连、按察使房安、佥事吕升等并为军卒执。告其罪，上释不诛，谪戍兴州。显宗有文学，多所著述，惜其功名不终。一时皈附之臣，有政事者如大理寺卿虞谦、侍郎徐守实；文学者如侍读王景、司业张智、修撰李贯辈。虽免于罪咎，然文皇帝未尝重之。 

　　○李友直 

　　李友直，字居正，保定清苑人。始为北平布政司吏，以朝廷密事告于亲藩，语在张昺传。 
　　太宗义师既举，遂擢用友直出理饟运。入严城守，率以命之，凡事皆集，称上旨。初授北平布政司右参议。既建北京，改布政司为行部。升左侍郎。初作宫室，友直受命经度提督，勤劳弗懈。改行在工部侍郎。仁宗临御，嘉念旧劳，升刑部尚书，奉命代祀周文、武、成、康陵及秦愍王墓。既还，言关中民瘼，深见嘉纳。赐诰命，追赠二代。宣德初，改行在工部尚书。凡有兴作重役，悉委之。死年七十。与黄福、杨士奇辈相莫逆，其死也，士奇为之撰神道碑铭，称其坦夷闿敏，有长者风焉。 

　　○胡广 

　　胡广，字光大，吉水人。生八岁而孤。自幼好学，日记数千言。革除庚辰，擢进士第一，赐名靖，除翰林修撰，擢侍读。 
　　归附太宗，复名广，拜翰林学士，兼左春坊大学士。为上所知，一时制诰戒谕之文多出其手。诏修五经四书性理大全，命广总裁。尝从上巡北虏，出居庸关，入沙漠，王师所至，功烈炳耀，皆广记述之。十一年春，上幸北京，再扈从出塞，灭虏还。既丁艰，服阕，进文渊阁大学士，兼春坊。尝上却封禅颂，历数前代帝王不务国事，矫诬上天，卒贻天下后世笑。时称其有识。自称澹庵之后，喜谈忠义事，尝集文山事迹为传记，序之以传。卒年四十九。累赠少师，谥文穆。 
　　与广同时有解缙、杨士奇、夏原吉、杨溥、杨荣、黄淮、金幼孜、蹇义辈，皆攀龙附凤，为时大臣云。后大学士李东阳读所述文山传记，以时跋之，曰：「状元忠义古今传，野史何如旧史全，删述总烦胡学士，姓名犹记丙申年。」其意最微婉。卒后公论乃定，大都如此。 

