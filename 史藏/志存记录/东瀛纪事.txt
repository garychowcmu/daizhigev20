《东瀛纪事》　　（清）林豪 撰
　●序号   篇名
　　1  自序
　　2  吴序
　　3  东瀛纪事例言
　　4  东瀛纪事目录
　　5  东瀛纪事卷上
　　6  戴逆倡乱
　　7  贼党陷彰化县
　　8  郡治筹防始末
　　9  鹿港防剿始末
　　10  北路防剿始末
　　11  大甲城守
　　12  嘉义城守
　　13  斗六门之陷
　　14  南路防剿始末
　　15  东瀛纪事卷下
　　16  官军收复彰化县始末
　　17  涂库拒贼始末
　　18  翁仔社屯军始末
　　19  逆首戴潮春伏诛
　　20  戆虎晟伏诛
　　21  余匪
　　22  灾祥
　　23  丛谈（上）
　　24  丛谈（下）
　　●自序
　　余自壬戌七月应淡水族人之招，买舟东渡，拟便道南下访友；时彰化贼氛正炽，路梗不通，适家雪村方伯奉檄办团，相晤于艋津旅次，一见如故，遂邀余寓其竹堑里第之潜园别业。未几，平贼凯旋，属余为典笔札；暇辄相从论诗，荏苒者四载于兹矣。中间薄游郡垣，往复者再，所过之城郭、川原昔日被兵之处，旧垒遗墟，萧条在目，慨然者久之。辄与其贤士大夫、田间野老纵谈当日兵燹流离之故，因即见闻所可及者随笔劄记。近又博采旁搜，实事求是，得戴逆所以倡乱者，原委犁然矣。于是仿赵云松先生武功纪盛及杨氏三藩纪事、魏氏圣武记之例，分类编次，附以论断，成上下二卷，题曰东瀛纪事，亦欲诛乱贼于既死、存义烈于不刊，俾他日征文考献者有所参考也。余不敏，窃附草创讨论之义，海内博雅君子，幸惠教之，则不啻百朋之锡矣。岁次庚午嘉平，鹭江林豪。
　　●吴序
　　余友林卓人孝廉，鹭门绩学士也。尝薄游台阳，值戴逆甫平，因综其见闻，成东瀛纪事二卷，而属余为序。余三复卒业，见其兼综条贯，体裁虽本之谷氏应泰，而是非褒贬实不缪于紫阳大旨，斯诚有关风教之书也。林君之言曰：「凡载记之文，宜实事求是，无偏无饰。是以野叟之传闻，质于当轴之封事；老兵之偶语，确于大帅之文移。某尝往复郡垣，辄与田夫、老卒纵谈兵燹乱离之故，随手劄记，得数百楮；比归，发箧编次，以成此书，盖易稿者屡矣」。林君用心之勤如此，宜其体大思精，有条不紊，足以信今而传后无疑也。独念余自少饥驱海上，代人作嫁，风尘碌碌，笔砚久荒，而君不以余为门外俗生，而以文字雅相知爱，知其蕴蓄者深矣，区区海外一书云乎哉。同治五年岁次丙寅中秋夕，石门愚弟吴希潜拜手谨撰于竹城官廨之可谈风月书斋。


　　●东瀛纪事卷上
　　鹭江林豪卓人着
　　戴逆倡乱
　　贼党陷彰化县
　　郡治筹防始末
　　鹿港防剿始末
　　北路防剿始末
　　大甲城守
　　嘉义城守
　　斗六门之陷
　　南路防剿始末
　　戴逆倡乱
　　台湾雄峙东海，横亘千余里，土田膏腴，家多殷实，顾民气易动难静。康熙间凤山朱一贵倡乱，旋就诛灭。至乾隆初，漳州有严烟者，偷渡台湾，传布五祖邪教，私挟教约一册，备载入会、过香等事。于是彰化林爽文、南路庄大田、北路林小文等，转相纠约，因之作乱。厥后乱者凡三十余次，或随时戡定，或调大军荡平。若咸丰三年，内地海澄黄得美之乱，亦奉五祖邪说，称双刀会（亦名小刀，其会起自外洋，蔓延于沿海之漳、码、同、厦，故又称天地会。厦门既平，黄位乘船拦出，至淡水鸡笼头滋扰，旋往安南狪狒居焉）。迨同治元年，复有彰化戴逆之变。
　　戴逆名潮春，字万生，彰化四张犁人，原籍龙溪县。祖神保，生子四人，长松江。松江有子七人，潮春其季也。潮春家素裕。世为北路协稿识。其兄万桂，以田租为阿罩雾人所占，与张水浑号五股水者招集殷户为八卦会，立约有事相援。潮春恐生变波累，未尝预之。咸丰十一年冬，知县高廷镜下乡办事，潮春执庄棍以献，而北路协副将夏汝贤（四川人，武进士），猜其贰于己也，索贿不从，革退伍籍。时万桂已死，潮春既家居，乃招集旧党为天地会，请邑令给戳，假名团练，自备乡勇三百名随官捕盗，官倚重焉。自潮春扩充斯会，豪右歛手，行旅便之，愚民安之，无不乐从，有布赂巨金始得窜名会中者。其渠称「香主」，入会者谓之「过香」，每名纳银半元。过香之法，环竹为城，城分四门，守门神将称韩平、韩福、郑田、李国昌。城中设香案三层，谓之花亭，上奉五祖，亦曰洪英。北门外立一香案，书戴潮春长生禄位，冠以奉天承运天命大元帅等伪号。旁别设一几，所奉从前逆首朱一贵、林爽文辈，皆妄称先贤。过香之时，择其已入会者十余人，皆披发、跣足，首裹红巾，谓之「旧香」，在场执事。其将入者谓之「新香」，十数人为一行，叩门而入。问：「何来」？则曰：「从东方来」。问：「何为」？又曰：「将寻兄弟」。红巾者导跪案前，教以册内禁约，斩鸡为盟，执香默祷，有天地香、父母香、兄弟香名目，复宣示十戒。既毕，然后出城，牵白巾为长桥，由桥下穿出。红巾者问：「何不过桥」？则应曰：「桥头桥尾具有大兵把守，不得出」。问：「今何能出」？又应曰：「五祖化小路一条，导我逃生」云云。复礼跪城外香案，于是授以八卦及隐语甚多（每条有七绝一章，语甚鄙俚），皆悖逆之言。其党郑玉麟（即郑狗母）、黄丕建、戴彩龙、叶虎鞭辈同谋举事，转相招纳，南北两路不逞之徒多聚党以应之。凡香主、领簿、缴簿，皆纳银四元。其党之上簿者，已多至十余万。迨同治元年春，高廷镜免，雷以镇接任仍倚潮春办事。时会党横甚，白昼抢杀，不特县令无如何，即潮春亦暂不能制矣。
　　论曰：呜呼！自古潢池弄兵、草间求活之徒，其忍而为此者，厥有由矣。台阳土性松脆，民俗浮嚣，兼之无籍游民趋之如鹜，无妻子之恋，无田宅之安，聚则成群，动辄滋事。而漳、泉、粤三籍各分气类，仇怨相寻，酿成巨案。其始陷于无知，诱于不觉，或冀攀鳞附翼以立殊功，或思剚刃寻仇以快宿忿，其黠者乘机以罔利，其妄者喜事而轻生。至于大势已去，亡命何之，犹为铤险之谋，以缓须臾之死。呜呼！岂蚩蚩者之乐死哉？且夫入宝山者谁肯空回，过屠门者咸思大嚼，是以硕鼠既肆其贪婪，奸蠹必因而为利，乃至豪猾武断以噬民之肤，搢绅舞文以绝民之命。至于民膏既竭，民怨方深，一旦乘势揭竿，闻风响应，始嚣然曰，吾今而后得反之也，而时事可知矣。嗟夫！嗟夫！使汝贤不为中饱之图，则潮春终为下走之吏，何至生心不轨，背地为逆，竞授兄弟之香，甘为朱（一贵）、林（爽文）之续，使民生蹂躝，文武陷没，至于三年之久也？独是化干戈莫如爼豆，革鴞獍端在驺虞，移风易俗，匪异人任。是故文翁治蜀，教以诗书；常衮使闽，先兴学校。其时之遵道、遵路而无反、无侧者，岂有异民哉！吾论戴逆倡乱，推原祸始，而伤其致此之故也，愈穆然思陈、曹诸公不置矣！（前台湾县知县升台厦道陈璸、前淡水同知曹士桂，皆以良吏称。）
　　贼党陷彰化县
　　台湾道孔昭慈（云鹤，山东曲阜人，进士）闻会党滋蔓，于同治元年三月初九日北至彰化，执总理洪某杀之（总理即该地耆老，官给戳记，使理一乡之事，多系士豪为之）。檄召淡水同知秋曰觐（雁臣，山阴副榜）。曰觐前任彰化，以武健为治，豪右屏息，至则以办贼自任。而同知马庆钊（四川人）请出赏格购诸会首。贼大惧，逆谋愈决。
　　先是涑东保四块厝人林日成，诨号戆虎晟，性粗暴，与前厝庄族人相仇杀；曰觐屡办不下。至是总理林大狗保晟带勇四百，前厝人林天和带勇六百，随曰觐剿贼。十七日，秋曰觐偕北路协副将林得成、守备游绍芳带兵千余名至乌日庄，贼负隅拒战。官军至大墩，晟之勇反兵相向，官兵截断，退入民间竹围；贼环攻之。十八日，曰觐逃出竹围，为其下所杀。仆从颜大汉力战死之。幼仆诨号小黄者，年十五，以身翼蔽秋丞，大呼曰：「杀我，无伤我主人！」代受数刃而死。尽先守备郭得陞、把总郭秉衡（金门人）俱死焉。林协被执，囚于林日成家。
　　秋曰觐之出兵也，贼党郑玉麟、黄丕建、戴彩龙、叶虎鞭等于是日纠众围彰化县，时城中尚有兵三百余名。孔道命胡都司、吕千总守城，仍属大狗抽城厢民兵同营弁分埤守御，拨银千余元以犒军。吕不以时散给，军心稍懈。孔道先期令鹿港人施九挺招勇千名，卒无一人应援。外委杨夺元见贼皆乌合，请率左右出城斫贼营；吕千总恐兵败担责，力持不许。忽有奸民王万等七、八人与兵勇角闘于市，为官军所执，大狗仍保令带勇守城以赎罪。复缒城出见贼目议和，贼佯许之，按兵不攻，但四出派饭。大狗遽称贼已就抚，孔道信之，各官皆相贺，令守城者归家休息。王万既带勇乘城，遂与衙役陈在、何有章等与贼通，为内应。二十日，开门引贼入，呼于众曰：「如约内之人，各人头发及门首爇香为号者不杀」。百姓皆具香案迎贼。贼党乃备鼓吹，迎戴逆入城。其寡嫂罗氏死之。时满城香烟纷绕，如履云雾，逆首既至，自称伪大元帅，居北门外妻兄许慕舍家。以戴彩龙为伪二路副元帅（彩龙一名云从，原籍长泰县），郑玉麟为伪大将军，麟兄郑猪母为伪都督，城内人卢裕为伪飞虎将军，郑大柴为伪保驾大将军。以陈在据梧栖港，称伪镇港将军。黄丕建、叶虎鞭、林大用、陈大戆、逆叔戴老见、逆侄戴如川、戴如璧皆称伪将军。丕建父黄小脸伪称老元帅。设伪宾贤馆以处文士，强令岁贡生董大经为伪宾贤馆大学士。以陈有福为伪殿前参谋大国师，相士董阿狗为伪副国师，外甥余红鼻、乌鼻为伪左右丞相兼管刑部，乌鼻弟为伪礼部尚书（轶其名，县署水夫也），黄秋桐（眇一目）为伪户部尚书，李炎为伪兵部尚书。设伪应天局于书院，以蔡茂猪为伪备粮使司，办理局务兼内阁事务。以魏得为伪内阁中书。于是抽银、派饭，民不堪命！时城中文武俱羁拘总局。南投县丞纽成标，尝奉檄清庄搜贼，威名流闻，贼恨之，执见股首郑玉麟，大骂不屈死之。孔道遣林日成时，幕友汪季铭力谏不听。及被围，复从问计，应曰：「贼首多漳属人，城中漳多而泉少，且兵力单薄，不可守也，乘贼未合，可纠亲丁兵勇，夺门而出，退守鹿港，然后调兵规复，未为晚也」。又不听。至是仍向汪问计，汪手书「朝闻道夕」四字示之。孔道点头，是夕仰药死。前任副将夏汝贤一家囚于楼中，受辱尤甚，以愤死。某同知见戴逆顿首曰：「今世界在兄，但清官如某，乞赐矜恤」！戴逆慰劳之。是夕备酒庆贺，□与□预焉，未几纵回鹿港。守备游绍芳、吕千总亦脱回鹿港。
　　戆虎晟先与洪丛、何守等密谋同执戴逆，故犹羁留北协林得成于家，为反正计。时戴逆屡送黄马褂、伪令、伪印于晟，诱之助逆，而林协屡劝晟杀贼立功。族之殷户欲鸠巨金与晟，使助官，晟未决。江有仁者，彰邑人，尝带勇赴内地剿贼，积官蓝翎守备，至是日说晟以内地粤寇未平，必无暇及此，不若乘机举大事。晟惑之。林协知不可回，伏剑死。晟反谋既决，恐诸人不附，召至家欲杀之。何守入门大言曰：「事势至此，大哥默然不称位号，岂有他计耶？」晟意愈决。遂自称伪大元帅，与戴逆俱称伪千岁。江有仁为伪军师，何守为伪扫北大将军，卢江为伪粮官，其死党王万、何有章、晟弟狗母各称伪将军。林猫皆为伪中军，掌其伪帅印，每事倚任之；晟之作恶，多皆所为。
　　时各处皆杀汛弁以应贼。其股首可指数者，如小埔心巨族陈弄，诨号哑狗弄，性悍而騃，喜招纳亡命，一时剧盗、罗汉（罗汉脚为台湾无业游民之称）多归之；至是竖旗应贼，称伪大将军。茄投大姓陈鮄为一方巨猾，称伪元帅，与伪将军陈梓生、陈狗母、赵戆、刘安等据茄投大肚溪以应贼。水沙连殷户洪丛，家北势湳，山溪险僻，戴逆以为伪元帅。关帝厅萧金泉称伪三元帅。牛骂头蔡通称伪西保元帅。葫芦墩纪番仔朝称伪满汉将军。南门外三十五庄大姓张赤、西螺廖谈、涑东廖有誉、廖安然、内山刘参筋、林海、吴文凤、海峰仑邱阿福、大盗康江中皆称伪将军。嘉义则有牛朝山严办，以叠案监嘉义狱中六年，是年二月逃匿米户林炳森家，潜往彰化领伪令，煽惑愚民入会，称伪征南大将军。妻侯氏，本著名流娼，亦招党助逆。柳仔林黄猪羔、大仑吕仔梓称伪将军。鳗鱼寮黄丁（诨号芦鳗丁）称伪大都督。廉厝沟许丰年（即许琏笨）称伪大总制（丰年妻常劝夫反正，后得保全）。赖厝廍赖阿矮称伪先锋。新港东朱登科、埤堵罗猪羔、湖仔内罗昌、台斗坑林忠厚、大溪厝赖猪羔、青埔庄何钱鼠、何万基、水窟头黄猪、八掌溪黄番仔、覆鼎金宋田市、石榴班张窍喙、张公毅等，凤山则有许夏老、刘来成等，郡治有萧垄庄陈盖、杨毛等，淡水则有大甲王九螺、王和尚、陈再添、王江龙、庄柳及粤籍李阿两、钟阿桂等，难更仆数。时彰化一邑，股首有名号者三百六十余人，其领簿为小头目者无算。南北二路附逆者不与焉。
　　贼之入城也，营兵犹巷战。陆提戍兵李得志被执，贼问官银何在，李诱群贼至其住眷处，诡云银库，乃火药局也，遽然药火发，一家男女与数百匪皆焚死。
　　夏四月，贼攻阿罩雾前厝庄。先是后厝人林和尚仇害前厝人，为十二岁幼孤所杀。而戆虎晟亦后厝人，声言为和尚复仇，与前厝连年械闘。戴逆尝与前厝人争田，因会众变弱为强，以保家业。至是二逆俱寻前衅，纠众数万以攻之，前厝人林天和、林文明竭力拒守，罗冠英起兵来援，贼不得志而还。
　　戴逆以首祸故为其党所附，然皆乌合之众，缓急不足恃。而戆虎晟、哑狗弄宗族强盛，犷悍习战，戴逆内惮之。五月，晟入邑城，与戴逆以事相失，戴逆不得已以邑城让之。晟遂踞邑治，拆民居以盖伪帅府。使其党四出勒派，或薄有田产而无现钱可捐者，晟立使书契，令有钱者出赀承买，以饱其欲。不从，立杀之。民倾家荡产及全家被戮者无算。戴逆还四张犁，称伪东王，旋赴南北投、沙仔仑、水沙连等处派饷。
　　粤人刘仔屘（一作阿妹），死六日复苏，所言皆悖乱之事，戴逆招致之，称伪军师，赠以绣衣、朱履；为坛于葫芦墩，祭告天地，以屘赞其事。屘大呼：「天父有旨，命潮春为千岁，晟为大元师」。尝数言休咎，又书符分给贼党，令粘于军械，然实无所验。其矫诬多此类也。
　　先是总兵曾玉明致书戴逆，劝其杀晟立功；与晟书亦如之。二逆出书互观，知其意在反间。中秋日，复相与焚香立约，令死党皆蓄发刺字焉。
　　九月，贼以涑东人庄天赐为伪左相（赐目眇口斜，手足俱偏废），赐尝杀人亡命，后为彰邑粮胥起家，喜交结，有侠名。初拒逆命，寻以香炉不火而爇，卜之吉，遂决意从逆。逆首俱信任之，后再困嘉义，三围大甲，皆赐之谋也。
　　冬十月，戴逆以陈梓生守四张犁老巢，而率其妻子窜踞斗六门。次年春，逆晟攻大甲而败，亦遁归四块厝，以彰邑付江有仁等，不复至城矣。
　　论曰：彰邑之乱，虽曰天意，要亦人谋之不臧也。以戆虎晟为秋丞龃龉之人，乃使之带兵以从，欲其顿忘夙憾，与林天和协力立功也难矣。又况官军并出，邑治空虚，未尝虑及，此则一时轻举之失也。至于贼党蓄谋已久，所谓急之则发速而祸小，缓之则发迟而祸大，正未可以激变罪秋君耳。嗟乎！询幕府之三策，用其一而见事已迟；悬赏格于通衢，坚其约而召祸乃速；希缓颊于方张之寇，而贼胆愈横；待赴援于嗜利之徒，而召募难集；屈勇将于贪懦之下，而掣肘堪伤；削兵脂于危急之秋，而群情不附；以内寇为心腹，变遂起于萧墙；强秦越使同舟，解乃同于片瓦。由是言之，以末尝经事之书痴，而猝应地方之变故，其偾事也宜哉。世有庸劣之流，胸无一策，贻误苍生，至于身撄世祸，求生不能，乃以一死塞责者，正未可因其死事之微，而宽其误事之罪也。噫！
　　郡治筹防始末
　　同治元年春三月，彰化警报至，知府洪毓琛（润堂，山东人，进士）已升汉黄德道，卸府篆。或劝之速行，对曰：「吾受朝廷厚恩，民情爱戴，一旦有变，委而去之，于心何安」！于是修城垣，备器械，抽厘劝捐，调选兵勇，以备战守。毓琛历任台湾，声望素洽，民有「洪菩萨」之称。旋以绅民恳留，奏调台澎道。时贼势猖獗，所在风鹤，兼之羽书旁午，请兵请饷，日不暇给。毓琛百计维持，以顾大局，人心倚以为重。二十三日，设立腰站，探报军情。时郡北处处皆贼，截抢文报，派往胥役，间被杀害，仅据细字印函潜通消息。设筹防局于郡垣，筹借洋商十五万两，于关税项下抵还，各营始有饷可给。时记名总兵曾玉明军抵鹿港，挂印总兵林向荣全师北上，洪道内顾守城，并筹备粮饷及器械铅药，由陆路接济林镇，使知府陈锷、同知凌定国、县丞姚■〈氵靓〉、王建勳由水道接济曾镇。又准就鹿港郊商设法汇兑。又函饬鹿港盐馆，将盐价尽数提付曾镇。其竭力维持，不分畛域，皆此类也。
　　五月，地大震，郡垣倒坍百数十丈。洪道会同署城守参将石渠及在城绅士举人黄景祺等出赀重修。洪道率署知府马枢辉、署台防同知秦煦、署知县章觐文、候补同知图塔本、通判王恒修、萧澈、王衢昼夜巡防。饬委佐杂官十六员分门防守，稽查出入。获奸细李刣狗、罗海洋，诛之。近城之萧垄庄复有陈盖、杨毛、戴分、黄文滔等竖旗应贼，洪道以计擒之。
　　六月，游击陈鹰飞（厦门人，世袭云骑尉）以兵六百名至，遂出驻城外。时郡治兵力单薄，奸民岌岌欲动，至是人心稍安。已而师老无功，旋调赴吴帅军前差遣。毓琛以嘉义为郡治屏蔽，斗六又为嘉义藩篱，故催林向荣进军以规复彰邑。
　　秋九月，林镇至斗六，被围，告急文书猝至；毓琛屡派员运饷，俱不能达。未几，败耗继至，远近大震。乃委署府经王仲汶内渡请援。谕令城内挨抽壮丁，造册查点，无事各安生业，有警协同登陴。派兵每日出哨一次，于离城较近之南、北、东三路探有贼踪，即往掩捕。人心稍定。
　　十二月，署福建水师提督吴鸿源（春波，同安人）统兵抵郡。洪道以客兵道路生疏，须用本地人为向导，添调精兵屯勇千余名随军前往。洪道屡飞书内地请饷，巡抚徐宗干（树人，南通州进士）准其就地劝捐。时兵荒之际，富户避匿，乃激劝官幕，分上、中、下三等，筹捐十余万金，不能敷用；不得已权用票钞，通行郡治，以济眉急。出其服用玩器，命易钱以赡军。时已积劳成疾，又以逆贼未平，兵饷支绌，悲愤增剧。每与僚属议筹时务，未尝不泣下。弥留犹倚枕力疾作书示诸属僚，前后数十纸，皆剿贼事宜也。
　　二年六月，按察使司衔分巡台澎兵备道兼提督学政洪毓琛卒于任。洪公莅台数载，廉洁爱民，民丧之如失慈母。巡抚徐宗干奏请从优议恤，赠太常寺卿，荫一子入监读书。乡宦左赞善赵新、主事施琼芳等佥呈，以毓琛毁家纾难，保障全台，请援已故江甯布政使王梦龄、南河河营参将蔡天禄之例，于城内建专祠，查取在官事蹟，宣付史馆立传，并请饬下闽省督抚，转饬道府各官，将该故员灵柩照料回籍各情，都察院左都御史宗室灵桂据情代奏。奉旨该部议奏。
　　论曰：洪公岂弟君子，民之父母，于将略似非所长，然艰难拮据，策应前敌，保全郡城，力持危局，所谓以死勤事者，殆其人欤！赵赞善谓其保障全台，谅矣。又岂草草一死，轻同注瓦，以贻无穷之祸者，所得相提并论哉？
　　鹿港防剿始末
　　彰邑既陷，鹿港近在肘腋，人情危惧。时股首皆漳人，惟叶虎鞭、林大用以泉人预其间。漳人藉势欺凌泉人，虎鞭积不能平。戴逆遣虎鞭攻鹿港，对曰：「鹿港乃泉人生聚之区，攻之是无泉人也」。戴逆怒，虎鞭负气而出，退谓黄丕建曰：「以吾二人当日订约，将联和二属，无相侵轶也；今城中漳人出入者不问，独泉人搬徙皆遭劫杀，且约中禁无滥杀，而陆提兵皆泉人，无一免者；恐他日兄弟之约不坚，将复成分类之变耳」。先是虎鞭与黄丕建结为生死交，同谋举事，以为事成同擅其利，不成则同献首逆以邀功，是以并力陷城，同迎戴逆。及戴逆入城，权势日盛，丕建但效奔走而已，心颇怏怏。至是以虎鞭言闻于戴逆。于是下令止杀，限三日内听民迁徙，虎鞭率其党巡警北门，以护泉民之出城者，全活颇众。改命林大用为伪镇北大将军，领令徇鹿港，民皆鼓吹香案，迎接入街。
　　时鹿港民心无主，多搬家眷于舟中，维舟港口以避。仓卒避难，殷户争迎股首以护其家。有欲请陈弄者，弄索重贿，众议未决，而弄已至，闻演炮声，以为众拒之也，大怒。先是殷户黄季忠闻彰邑不守，亟出赀雇夫，清浚沟渠，为守御计（鹿港无城，故深沟为守），遂率众拒守。弄屡攻不下。季忠约束宗族，有通贼者，辄擒治之。时文武多藏匿，惟水师游击江国珍（海山人）督兵拒守汛地，列炮以待；署中安设火药，为自焚计，贼不敢迫。
　　同治元年五月，总兵曾玉明（晋江人）以兵六百抵鹿港。玉明前任北协，戴逆尝充书办，而前后厝械闘，尝为和解。觊到台招两逆首来降，将不战自下。已而逆侦官军安坐鹿港，遂轻之，屡招不报。
　　时鹿港虽与贼拒，而二十四庄犹为贼所胁。戴逆闻三家村生员陈宗文通款官军，大怒。六月，遣戴彩龙、郑玉麟、李炎、逆侄如璧率贼数百，到庄胁之。庄中欲歛五百金为贿。贼出语横恣，胁宗文之妻出为把盏。由是庄民公愤，密议拒贼。时阴雨连日，贼僵立雨中，道路泥泞，无复部伍。适至加冬脚，于是白沙坑中庄泉民共起邀截，擒斩彩龙、如璧、玉麟、李炎等二百余级。自此贼恨二十四庄次骨，无日不率党来攻矣。
　　八月，叶虎鞭、陈大戆来降，遂带勇守秀水。大戆尝监狱七年，城破始出，戴逆以为伪将军。而大戆旋与李章慈投诚，同心拒贼。十五至十七日，贼连攻秀水，势张甚，虎鞭悉力拒战。贼以旗戈七齐刺之，虎鞭执剑抵拒，一击断其三戈，身亦被数创，败而复振。守备毓恩守仑仔顶，与秀水畸连。贼攻方急，兵勇欲溃退，恩长跪大哭，士皆感奋拒贼，却之。未几，南门外三十五庄巨族张赤来降，遂带勇八百名防守，而鹿港民气愈固矣。
　　闰八月，都司衔金门左营守备黄炳南（鹿臣，金门人）以金厦水师四百名，及兴化守备练■〈金夅〉带兵二百名抵鹿港。时二十四庄以鹿港为生路，接济铅药，而马鸣山四庄贼党阻截要害。十七日，贼攻番婆庄，炳南应援，进剿四庄及柑仔井、刺桐脚等庄，扫通道路。
　　九月，贼复犯秀水。金厦兵赴援，进屯口庄。口庄距城里许，与附城之湳尾毗连，最为冲要。贼悉锐来争，皆拒却之。
　　二年春正月，官军攻乌瓦厝，拔之。叶虎鞭、黄炳南等遂进屯十四甲。贼亦于枋寮、湳尾、后港仔结寨相持。
　　二月，逆妇严侯氏攻湖仔内，总理许行义等御之。
　　以曾玉明署台湾挂印总兵官。玉明以陆提游击苏长安为中军，坐守鹿港，广行捐派。仍令游击游绍芳、都司胡松龄及吕千总等带兵坐防，然屡经挫失，贼亦易而狎之，故日久逗遛，而锐气潜坠矣。玉明遗札令城内人陈钟麒为内应。麒与侄生员陈玉昆、总理陈魁、林凤、民人潘知、林张密约，复书订期行事。玉明以书示人，事露。逆晟执潘知一家杀之，因酷责钟麒，令扳城厢富户，以便吞噬，麒垂死不肯扳一人，乃倾家二千金贿贼，获免。
　　三月，记名总兵北路协副将曾元福（晋江人）以台勇千名抵鹿港。时称玉明为大曾、元福为小曾以别之。先是官军克后港仔，未及札营，贼乘夜回踞，守御更密。至是金厦兵奋勇攻拔，乃遣陈大戆屯营防守。
　　夏四月，小曾镇屯兵白沙坑山顶。兵备道洪毓琛以贼用铳楼死拒，密插■〈艹〈束刂〉〉竹，兵力难施，须大炮轰击，方可得手，遂请总督耆龄调派红单艇船载炮助剿；从鹿港同知兴廉（宜泉，满州举人）之策也。
　　五月，粤省游击萧瑞芳、守备陈启祥（俱广东人）配坐艇船抵鹿港，运大炮数十尊轰击贼寨。遂与金厦兵移营水梘桥，攻湳尾庄贼。大曾镇寻调陈大戆移屯水梘桥，而金厦兵移守后港仔口。贼亦拒守竹围，相距半里许。
　　秋七月，小曾镇撤回鹿港，以兵勇多染疾疫也。旋接署水师提督，乃由海道纡途至嘉义接印。二十七日，遇股首严于倒店，遂顿兵相持。
　　九月十六日，官军乘夜绕过北门口，攻中寮十二张犁。适陈鮄带贼数百往南门口天妃宫参香，在途闻炮声，率众赴援，官军失利而还。
　　十月，林大用来降。大用为贼守北门及城外枋寮，官军屡为所挫，知贼无能为，久有反正之意，至是率所部投诚。贼大失所恃，遂固守贼垒，不敢大举来犯矣。
　　以陆路提督林文察（密卿，彰化人）总办台湾军务。十月由泉州扬帆，抵嘉义之麦寮登岸。旋回阿罩雾前厝庄里第，而檄催二曾等军刻期平贼。
　　论曰：台湾大势，海口多泉，内山多漳，再入与生番毗连则为粤籍人。泉人倡乱，则漳属起而攻泉；漳人倡乱，则泉属起而拒漳，粤之于泉、漳也亦然。盖三属素不相能，往往分类械闘，地势使然也。是故彰化、斗六有城可守，而孔道、林镇皆败不旋踵者，由于无与为守也。鹿港无城，大曾镇坐守而无虞者，良以鹿港商艘所聚，抽其货可以集饷，签其民可以为兵，民苟有官可倚，则争起而拒贼耳。嗟乎！前人既轻于一掷自取败亡，而继之者又安坐数月不敢出鹿港一步，坐令贼势蔓延，几于不可收拾也，可胜叹哉！
　　北路防剿始末
　　同治元年春二月，总办台北团练盐运使衔浙江补用道林占梅（雪村，竹堑人）设保安总局于淡水厅治。先是占梅侦戴逆结会，知事在必发，传集绅商，设局团练，为先事预防计，同知秋曰觐不之善也。及曰觐奉檄南下，占梅遂出赀备器械，积铅药，修城濠，募勇士，以生员郑秉经、贡生陈缉熙、职员翁林萃董其事，联络乡民，训练乡勇。遣勇首蔡宇总带练勇，防守城外要害，以备非常。部署甫定，而警报至。时奸民多与贼通，岌岌欲发。城内外居民搬徙不定，各绅商咸请歛赀贿贼，以缓其来，或请出城避贼。占梅曰：「淡水为该贼卧榻之侧，行贿后安能必其不来？不如即所贿赀为战守之费。我能往，贼亦能往，走将安之耶？今与诸君约：当倾囊饷军，共图灭贼，幸而获济，论功悉归诸君；倘贼围城，某以死守，不能守，则以死殉！若今日伪将军至而贿，明日伪元帅千岁纷至，仍倍索贿，已而内地大兵适至，复问罪贿贼之人，斯时家破身亡，死为不忠、不孝之鬼，何计之左耶！」众皆曰：「诺」。于是共推候补通判张世英（实卿，绍兴人）权视同知篆务，使竹堑巡检就秋司马眷属索其关防，以授世英，飞禀徐抚军请示进止。遂率众至城隍庙，誓同心拒贼。每日亲率精勇，弹压城厢内外，拏奸细，禁迁徙，止抢掠，以安地方。遂遣兵克复大甲土城，使张世英进劄翁仔社。自率亲勇巡视淡南，以为声援。旋奉福建巡抚徐宗干檄，准藩司颁给总办台北军务铃记，通饬沿海文武，一体遵行。时北门外苏、黄二姓械闘，人情汹汹，占梅带勇弹压，手擒其渠魁，尤不逞者，送官重惩之，闘乃解。小夫、罗汉之徒，一时无所觅食，皆喜贼至；乃令各头人造名册，计口给粮，日费不赀，皆破产以应，斥去腴田无算。凡军报、书檄，多出己手；夜辄弹琴、赋诗，若无事然者。于是众心皆倚以为重焉。逆党王江龙以伪令窜入中港王美家，遍贴伪示，设局派饭。竹堑总局遣勇驰赴，与生员陈其英执江龙，械送竹堑诛之。人情稍定。逆党王和尚窜踞大甲。其兄王为潜入后垄街，诱民入会，每名纳银半元，良民恐不自保，欲从之。而粤人李阿两亦乘轿带匪数百，与为争长，民始疑骇。适竹堑总局驰信至，谓官军随到，不可从贼。于是贾人杜喜鸣金集众以拒贼，贼党始惊溃。
　　夏四月，淡水新庄街奸民杨贡谋作乱，艋舺县丞郭志炜执贡诛之。
　　以候补道区天民（觉生，广东举人）督办北路军务，饬令就地捐输为军费。淡水举人陈维英（迂谷，咸丰元年举孝廉方正）倡捐千金，与绅士郑如梁等鸠赀接济。天民遣候补游击陈捷元带勇四百名前敌协剿，而自驻竹堑以督之。
　　二年春，勇首蔡宇克复牛骂头、梧栖等汛。梧栖海口为逆党接济洋烟铅药之所，而泉人何守为股首，潜通声息，故城外泉庄皆遭残毁，惟梧栖港、牛骂头生理获利数倍。林占梅以梧栖一隅尤为平贼要隘，于是多方购线，招该地郊户杨至器从官拒贼。
　　二月初四日，蔡宇进攻梧栖街，伪镇港将军陈在屯街尾拒战，击走之。初六日，在纠众来争，蔡宇、杨至器当先奋击，绅士杨清珠从间道夹攻，大破之。宇遂以降将林尚为乡导，进屯三块厝山脚庄。时通判张世英在翁仔社，亦乘胜南下，首尾相应，而贼势渐蹙矣。
　　论曰：嗟乎！人之度量相越，诚悬远也。夫戴逆特庸鄙细民，何论余子，而戆虎亦里閈无赖，不识一丁，一旦乘腐儒之闇昧，敢据城社以陆梁，识者知其败可翘足待也。而当时文学之士，亦复从风而靡。在昔朱逆倡乱，有赞礼之老儒；今者戴逆陷城，有宾贤之学士。世风至此，可胜慨耶！淡水介在比邻，势同卧榻。在贼以为马上索靴，趯倒坚壁，梦中伸脚，踏破长安，将投鞭以渡大甲之溪，可驰檄而开北门之管矣。乃林观察力排众议，投袂而前，悉群虏于目中，运全局于掌上，用能毁家纾难，部署从容，率乍合之军，当方张之寇，屡收要隘，再复坚城。以视夫阶下叩头、羞惭肉眼者，其人之贤不肖何如也！使当日者，或贿重赀以生贼心，或辨一走以为民望，举足一误，远近解体，大事去矣，又安能不动声色而措地方于磐石也？徐中丞专章论荐，谓其有为有守，胆识兼优，谅哉！
　　按平定戴逆之乱，战绩殊无足观。盖贼以社鼠城狐之智，与棘门灞上之师，搏戏三年，只堪一噱。若得迩来劲旅，如楚勇千余，迅扫一月，何难鸣吠之尽息耶？虽然，制敌之方，在好谋不在好战，行军之要，有胜将必无胜兵；是以贵勇而贱谋者，君子不韪焉。如彰化一役，林方伯处心积虑，筹备多时，而收功一旦；抑亦好谋而成，而非同浪战者也。且其间义民烈士，草莽效忠，稽之前史，实未多见；是宜表其颠末，以俟志乘之采择云。
　　大甲城守
　　同治元年三月，大甲人王和尚闻秋曰觐失利，于是日假伪令，与陈再添、庄柳窜入大甲，住奸民王九螺家，勒派铺户，诱胁良民，谋窥竹堑。守备洪某、巡检吴某皆遁。然贼故等夷不相下，请戴逆遣一头目。逆遣蒋马泉至甲，百姓皆具香案迎接，而贼党随后者争攫取案上器物。王、陈大姓倚贼势以压良民，民皆厌苦之，阴谋拒贼，惧九螺助逆，相顾不敢发。时屡传官军将至，王和尚以为溪水险绝，必难飞渡。马泉信之，不设备，日收民间词讼，坐堂理断。
　　五月，竹堑总局林占梅遣勇首蔡宇带勇四百名，同岁贡生陈缉熙赴大甲。时值端午，东门小姓欲开城门通贸易，王、陈大姓持不可，相攻杀。适练勇骤至，合击贼党，大败之，群贼皆退，遂复大甲。缉熙以和尚、再添皆平日习熟，招之即来。和尚侦官军无多，不从。初六日，纠众来犯，水道断绝。节妇余林氏祷雨，雨随降。练勇婴域固守，与小姓同心拒贼。马泉遁至彰化，林逆罪其不先期告急，抄斩全家，而责和尚等立功赎罪。十三日，代理淡水同知张世英率千总曾捷步、把总周长桂、林盛、武生赖志达、义首罗冠英、林传生赴大甲。是日，练勇出城拒战，擒斩股匪戴瑞必，贼大肆淫掠，各庄望风而靡，惟大安庄黄教率宗族拒之，贼稍歛迹。时军饷浩繁，总理林愿设抚安局办理经费，而竹堑总局仍不时接济。援军出城击贼，走之。
　　二十一日，王和尚复纠伪扫北大元帅何守，合戴如川、江有仁、陈鮄、刘安、陈在、庄柳、蔡断、蔡海、陈再添、陈梓生、陈狗母、刘阿屘、刘阿鹿、钟阿桂、王盏司、赖得六、扬大旗、陈得、吴仔华、李阿两、廖安然、蔡通、赵憨、黄汉、林尚二十七营，共万余贼，复围大甲。水道为贼所断，城中绝汲数日。节妇余林氏复出祷雨，并斋戒祷天，愿贼早退。时贼压城而军，居上风轰击，几不支。忽大雨反风，濠边草屋失火，贼之据其中者皆惊溃。张世英登城击鼓，罗冠英开门急击破之，大甲围解。逆党扬大旗将随贼来攻，妻蔡氏力阻不听，遂自缢。城内奸民陈发与王九螺谋为内应，事露，官军执发诛之，九螺夤缘得免。
　　十一月初十日，戴逆复犯大甲。南埔大姓庄泠子以事系狱，庄柳诱泠从贼。南埔既叛，十八庄皆应之。官军在水汴头接仗而败。下大安庄正黄腰、吴算被擒，死之。南庄义首陈此一家皆陷于贼，此脱回大甲，随官守城。十一日，贼焚劫脚踏等庄。十二日，沿西奸民伪称贼退，同知郑元杰弟郑荣信之，遣勇出城追贼，贼逆战于水尾溪，别以奇兵由顶店直趋北门，勇士杜壬午、柯宗茂战死。十四日，罗冠英由翁仔社来援。十七日，竹堑林占梅派千总曾捷步带兵勇铅药至甲。十八日，贼分三路围城。于是郑、曾二军出东路，陈此、黄定安出西路，冠英合海口庄丁出中路以拒之，转战至水汴头。时戆虎晟在牛骂头，遣生力军骤至，势甚猖獗。东路官军先溃，西路亦退，冠英孤军被围，贼四面裹合，势如风雨。冠英拔剑大呼曰：「事急矣，当各奋力！」与柯兴、柯九突围出，退至坊南。贼在前邀截，死战抽回。贼乘势攻城，冠英登埤守御，发巨炮击之，日暮乃退。冠英愤甚，是夜回翁仔社，谋再起兵，留柯兴等带勇协守。十九日，柯兴屯社尾，柯九屯营盘口，陈此屯顶店以拒贼。贼亦踞四甲、横圳、溪州以相持。二十一日，柯兴出战，至南沟，柯九出坊南以应之。战方合，忽逆匪火药桶失火，我军疾击败之。二十六日，镇澜宫神降乩云：「今夜大难」，随当空书符以压之。是夜四更，贼潜至南门，暗藏火药，火发，城垣大震，忽大雨；乃息。时水道屡断，民皆饮沟水，垂罄，幸节妇林氏三出祷雨，雨降，士气倍奋。
　　十二月初一日，郑荣带兵五百，攻松仔脚贼营。贼以六十余人逆战，官军失利，退至柯九营前，九分兵出援，击败之，追贼至瓦磘溪乃还。贼复分路由水汴头而来，何守、江有仁、王和尚皆黄罗青盖红伞帅旗，指挥督战。噶玛兰生员黄某带屯番三百名，与保安军夹击于水尾坑，乃退。自是日日血战。幸番勇同心防守，巡警严密，众皆倚之。时贼党多而无纪律，有庄民某中夜梦呓，大呼杀贼，贼惊起，以为救兵已至，自相攻击。我军乘之，保安军勇首郭龙驹奋勇追剿，获贼帜五，书「大汉挂帅何」、「平北将军简」、「平北先锋黄」等字，夺江有仁伪令一支，追至瓦磘溪，焚其寨而还。初八日，约鸡鸣出兵，庄丁列队城外以待，而官军迁延不出，得乘间收合余匪，复据旧寨。初十日，戴逆倾巢北上，以千余贼犯脚踏庄；其水汴头之贼，自溪埔直趣南门；另一股由东南袭顶店营，径捣东门；至酉方退。十一日，竹堑总局派勇运赴铅药，至中途遇贼邀截，击退之。贼再断水道，自管府坑一带圳道填平，遂由水汴头立营以迫城；庄民退守水柳。十二日，兵勇往通水圳，贼邀战于铁砧山东，新埔勇先溃，各队皆不支。贼蚁集西、南二门，悉力攻扑，守埤者皆哭。屯勇开炮毙数贼，乃退。十三日，罗冠英、廖廷凤、廖江峰带生番乡勇千余名，一路由大甲溪，一路由六分崎，绕大甲东以援大甲。时城外贼营罗布，贼进驻新社，攻顶店营甚急。冠英邀贼于新厝仔，大呼陷阵，斩二十余级，遂与大安庄丁合攻溪州、水汴头贼营。城中闻炮声，分道出城接应，顶店之贼乃退。廷凤督生番由贼背冲入，斩首百余，与冠英会。日暮，犹冐雨攻贼营，城中发布篷策应，至起更后，贼势大溃。已而官军皆回，乃收军。十四日，大雾，庄丁列阵于城外，冠英合队进剿，追贼至南埔，毙贼无算，西南近溪贼营一律肃清。廖江峰败贼于溪州，毁其老营。于是三保义首吴送、船头埔李清芬、大安李求各带庄丁，四出搜贼，贼尽遁过溪，大甲围解（王和尚谮陈梓生攻城不力，为梓生所杀）。
　　戴逆之遁归也，已无复北意，而伪丞相庄天赐议先取大甲，次陷嘉义，二城既得，然后长驱犯郡城，戆虎晟从之。二年正月，复纠其精锐，北犯大甲。初八日，淡水同知郑元杰在甲闻贼耗，乘夜脱回。十三日，候补同知王桢率义首林盛、陈瓶至磁磘庄，晟纠众淹至，□夺路先脱，贼烧毁民居，烟焰蔽天，晟据磁磘庄，穿黄马褂，张黄罗盖，督众填平水道。连日分股攻城。十四日奸细王发豆、签新嫂带火药潜入中庄，约放火烧屋以应何守，为陈此所获，骈诛。十八日，晟登铁砧山。山上固有国姓井，相传明末郑成功尝拔剑斫地，井泉涌出，剑尚埋井中。晟信之，乃祭而祝曰：「晟若得成大事，剑当浮出；若无成，即以一炮相加可也」。祭毕，进犯社尾庄，兵勇力拒之，晟中炮折两齿，乃遁。其别股拒战于田螺淤，俱败回。乡勇沿途邀击。晟遂窜回四块厝，不敢复窥大甲矣。
　　论曰：嘉义、大甲，为南北扼要之区。嘉义不守，则贼可长驱以犯郡垣。大甲不守，则迤北一带皆为贼有。是两地安危，均有系全郡之利害也。顾大甲被兵之剧同于嘉义，而防守之难有甚焉者何也？嘉义城坚而峻，大甲城低而狭，仅一土堡而已；一难也。嘉义民多而众协，大甲居民稀少，且大姓多与贼通，人心不一；二难也。嘉义民多殷实，抽市厘以为饷，抽市人以为兵，已堪御敌，而大甲土城中，家少千金之产，民少隔宿之粮，经费易匮；三难也。嘉义城中随在有井可汲，而大甲地本硗确，数十丈无水，居民皆汲溪水为炊，水源一断，则民心自乱；四难也。嘉义戍兵千计，多内地上游之人，若城一破，无处逃匿，不得不同心固守，而大甲汛兵不过百余，临时所顾之勇，费多而难恃；五难也。然贼以全力来围，始终防守，婴城血战，仅而获全者，一则恃竹堑总局之接济，一赖翁仔社之救援，与夫噶玛兰屯勇之协力守城，节妇余林氏之一再祷雨，皆足以维系人心而有关安危之数也。嗟乎！嘉义本诸罗旧邑，前此以邑民守义之故，久锡嘉名。而台湾自设郡至今，奸民屡次蠢动，淡水一隅，惟有率众固守，每全城以待援军，无敢为祸首者。而此次大甲翁仔社等军，既已百计严防，不遗余力，卒赖竹堑保安一军，越境进剿，兵不浃旬，遂复岩邑，功亦伟矣；乃未蒙异数之褒，岂犹有待欤？
　　嘉义城守
　　同治元年三月，总兵林向荣闻变，遣安平协副将王国忠（嘉义人）、游击颜常春（龙溪人）赴嘉义。常春带番勇百余名，至柳仔林，遇股首黄猪羔伏中途邀截，且战且行，二十八日，达邑城，与国忠所带水师五十名，仓卒备城守。日暮，猪羔纠党攻城，冐死攀堞上，守者掷以瓦石，不动，燃火药掷之，始惊溃。兵勇开门逐贼，贼乘势抢掠而遁。先是百姓误传贼不害良民，及见贼肆焚掠，乃大惧戒严。
　　夏四月，猪羔复纠埤堵罗猪羔、湖仔内罗昌、柳仔林黄万基、黄大戆等贼，引戴彩龙（即戴云从）、陈弄、严办等来犯。三庄为附县要隘，台湾每滋事，嘉义必遭围困者，皆由三庄附贼，南北声息不通故也。于是绅士王朝辅、陈熙年等同至城隍庙，誓同心拒贼。时贼锋甚炽，城中饷馈断绝，殷户许山（名安邦）倾家赀以给军，复编籍城中贫民，每日按给钱米，始终不懈。
　　五月十一夜，地大震，城圯数丈。西门外土墙倾塌，守兵退入城。贼争顾抢掠，百姓乘夜运木石填塞圯处，安炮据守，天明贼不能入。凡血战三阅月，至林镇来援始解。
　　四月初七日，挂印总兵林向荣统兵三千发郡城，以都司陈宝三为总带，同知寗长敬办理粮台。初九日，军次枋埤，立五大营相犄角；贼据南靖厝、后寮仔相持，以八掌溪为界。戴彩龙纠陈弄、严办、黄猪羔、赖阿矮、王新妇、黄房、黄山虎等，悉众数万来犯。时霖雨溪涨，饷项俱屯盐水港。二十八日，贼据白沙墩，断我粮道。翌日，官兵出营逐之。义首林有才火药垂罄，向澎湖兵借用不许。已而贼由后包抄，澎军腹背受敌，守备蔡守邦、署把总李连陞、外委周得荣被迫落水死。自是青寮、后壁寮皆从贼，而粮道为所断矣。贼轻官军，有溪南贼目执旗当先，二贼以藤牌鸟枪翼之，直犯林有才营。有才戒营中伏不动，待其迫近，忽炮响一声，三贼具中炮倒地，余贼皆夺气，诸军乘之。忽大雨，乃罢。
　　五月，兵备道洪毓琛派千总龚朝俊带屯番五百名、从九品陆晋带勇二百名护饷来援。晋令乡勇分带饷银于身上，众尽生心。初五日，至安溪寮，遇贼猝至，晋为其下所杀。朝俊且战且行，歛众劄营于安溪寮。初七日，贼乘胜攻大营，官军大溃，军装尽失，澎湖把总周允魁战死。朝俊分军应援，遇林镇于荒野，仅有二卒，乃相与退守安溪寮。初九日，移驻盐水港，收合溃众。洪道赶造军械，源源接济。林镇堂弟千总林向日在厦门原籍募亲兵五百名到台，兵势复振。于是股首柳仔林黄猪羔、店仔口吴墙俱请降。时嘉义被围日久，林镇选精锐八百名，以林有才、王飞琥为前锋，分遣署守备龚朝俊、把总寗长泰、外委柯必从、勇首李志扬、李成龙、屯番把总段得寿、屯番外委刘尊贤等分道赴援。六月初八日、转战至城下，击贼破之，阵擒股首王新妇、黄房等，贼营皆溃，嘉义围解。林镇驻师嘉义，欲就地捐派，声息颇达于郡垣。七月，洪道趣林镇进军斗六门，向荣不得已率副将王国忠等悬军深入，为贼所围。
　　九月，斗六不守。洪道遣候补未入流姚僮募南路粤勇五百名，添调屯丁五百名驰赴嘉义，与署知县白鸾卿、参将汤得陞合力守御。时群贼议攻嘉义，伪军师刘仔屘谓戴逆曰：「斗六既陷，各处破胆，若悉锐鼓行而南，郡城必望风瓦解。郡城既得，嘉义不攻自破。今以全力攻一小邑，嘉义城坚而众协，急切未易下也。」不听。于是降贼黄猪羔复叛，纠陈弄、严办、吕仔梓、廖有誉、廖谈、洪花等复围嘉义。北路贼何守、陈鮄皆率众助攻，毁拆民居，环筑土围，数十步立一炮台，高与城楼等，以瞰城中虚实。严办、廖谈、洪花等妻妾皆立阵前督战。城内绅士王朝辅、岁贡陈熙年、总理蔡鹏飞等设联义局，抽市厘，派民兵，轮流守城，无日不战，至明年二月吴提军来援，始解，被围又六阅月矣。
　　十月二十一日，严办纠番仔溜（溜即向朝江，又名向趣，即劫杀陆晋者）、猫顺等攻盐水港，义首李丙寅、李志镛拒之，附近之麻豆庄义首李成龙、李朝魁、查亩营举人刘达元亦遣勇助战。溜中铁钯，顺破腹，俱死。擒斩剧贼张有成等六名。贼死伤甚多。时陈弄、黄丕建屡攻涂库，为陈澄清所败。自是不敢复窥郡治，恐两地议其后也。
　　十二月，署水师提督朴勇巴图鲁吴鸿源统兵三千抵郡城。明年正月初十日进军盐水港，号令严肃。洪道饬镇中游击洪金陞、左营游击叶得茂选兵四百名，同知张启煃、盐大使秦恩培募勇一千为前导。时鹿仔草陈姓向军中随员陈策明纳款，愿为乡导，策明信之。十五夜，率州同衔施廷仁、守备徐荣生带兵千余，由鹿仔草迳进，以叶得茂为前锋。路过梅影厝，而埔心、南靖厝后寮贼由后包抄，大仑、二重沟群贼纷起响应。得茂与千总林茂生（金门人）陷阵战死。把总吴祯祥与荣生据险横击，歛军徐退。时将士多染疾疫，总理柯得安谓镇道两次败亡，死难者众，请设祭以慰忠魂，从之。遂诹日于较场致祭，吴帅亲诣哭奠，哀动三军。于是沿途捕斩贼党，派海坛游击吴邦基、金门游击李懋德（俱同安人）扼守后壁寮。二月十二日，攻破上树头贼庄，进攻马稠仔后庄，杀贼八十余。吴帅移军下加冬，密饬吴邦基就军中虚立旗帜为疑兵，遣洪金陞分驻白沙墩，通判杨兴邦、张启煃前至永堀头，以壮犄角。令店仔口降将吴志高（即吴仔墙）为乡导，亲统游击周逢时、守备苏吉良诸军进发。令金厦精兵攻后寮仔，毁之，获伪元帅先锋十八名。是时贼党王禄拔、臭头钵据守马稠后庄，与官军相持，遏其救城之路，飞书赴陈弄告急。有林镇稿识陈吉生（嘉义大脚殿人），为陈弄所得，掌其书记，至是阴嘱降兵蔡某诈报彰化已失，弄大惧，欲遁。乃分其党援王禄拔，而使吉生覆信，令拔坚守，约三更救兵必至。吉生私改云：「彰化已失，令各营三更尽撤」。群贼接信，皆狼狈撤回。是夜，提督吴鸿源督吴志高诸军由店仔口直抵城下，城中开门夹击，贼纵火遁去。逆叔戴老见率降番二百余名接战，番勇见贼势已溃，执老见来归，诛之，围乃解。自上年九月贼以全力围困嘉义，许山家赀既匮，继以所蓄桂圆按口分给，民多掘草根煮败革为食，许山之媳何氏出私财散给，继买仙草干熬冻以济军，得延数日残喘。若吴帅之军不亟至，则城已难守矣，许山素患足疾，至是脱体，人以为忠义之报。
　　陈弄既归，知为吉生所绐，执而诘之。或问吉生于改信之后，何不乘间亡去？吉生笑曰：「余纠合同志数十人欲于途次执弄以归，为林镇报仇；事之不成，天也，何足悔哉」！贼躶缚之，以铜钱数千烧红，遍贴其体，血肉狼藉，吉生大骂而死，不肯扳一人。
　　时吴帅所部诸将，以苏吉良、徐荣生为冠军。吉良先后三百余战，连破刘厝庄、小定厝、上涂沟、下涂沟数十匪庄，锋甚锐，而洪道误闻蜚语，催进军。吴帅惩林向荣之败，欲扫清附贼村庄，疏通道路，然后移师规复彰化，方为万全。夏四月，剿南靖厝，其地竹围坚密，吕仔梓之妻系南靖厝人，与贼渠罗彭湖抗拒甚力。吉良力战，禽斩伪大将军何钱鼠、罗彭湖、伪副元帅叶新媍、伪局长不潭等多名，梓妻中炮死，遂大破之。五月剿严办于新港，破走之，进剿大仑，吕仔梓乞降。
　　罢水帅提督朴勇巴图鲁吴鸿源，以曾元福代之。
　　论曰：余尝揽辔过诸罗城下，父老为余指顾逆贼攻城屯札之处，及百姓所以守御者，旧垒存焉，未尝不肃然起敬，而叹我国家德泽之入人者远矣！自台湾辟地，至今垂二百年，其间鸣狐篝火之徒，随在窃发，而嘉义处台、彰之中，每先受其害。其民之血战死守，至于势穷力匮而不忍变者，虽张许之守睢阳，孝宽之存玉璧，无以过之，抑何其壮也！今则历年既久，其间祖父蒙尚义之嘉，其子孙仍守知方之训者，盖比户相望。然后叹我朝一字之褒，所以维系民心、鼓励风节者，意至深远也。夫以戴林诸贼之覆灭不旋踵如彼，此都人士之荣褒如此，顺逆之几，已昭然矣，人何乐而为逆贼哉？
　　斗六门之陷
　　同治元年夏五月，贼犯斗六门，都司汤得陞悉力拒战，副将王国忠来援，屡却之。
　　林镇向荣既解嘉义之围，欲招抚附近村庄，节次进兵，以图彰化。已而郡垣当事者催促进兵，或说向荣曰：「台湾大势，内山皆漳，海口皆泉。今漳人方附贼仇泉，若由海口进兵，则泉人争起为官，胜气百倍。况就地购粮，可省转运虚费，尤策之便者」。向荣不能从。秋七月，洒泪出师，进驻斗六门，兵勇入街屯札。副将王国忠曰：「屯城外则声援可通，屯街中如鼠入穴底，贼若四面合围，何以御之」？又不从。未几股首陈弄、严办、许丰年、伪军师刘阿屘合群贼数万，进迫城下，粮道为贼所掳。八月，洪道遣参将陈国诠带饷八千余元，比至打猫，是夕微雨，国诠欲暂息，把总黄某（金门人）谓兵贵神速，不宜迁延启贼心，遂行。贼觉之，果率众来追，已无及。是日贼与我军鏖战而败，无暇他顾，故饷项得达军营。先是米户林炳森领项买米，建议屯于石龟，可省往来脚费，至是遣炳森赴石龟运粮，路梗不能达。十舍娘庄、乌瓦■〈缶舀〉庄为粮道往来要地，贼并力攻而据之，惟涂库义首陈澄清杀开血路，屡运米到营，贼防之尤密，遂不能达。经制外委黄金城骁勇善战，闻屯番怨言不绝，愤甚，与杨、李二卒执械当先击贼，毙贼数人。贼环而攻之，金城溃围既出，身负数创，复翻身入围以寻二卒，遂死围中，闻者痛惜之。时戴逆在内山派饷，亲至城下督战，势更猖獗。斗六附近之石榴班等庄与林镇通款者，约大军若至，咸愿输米。及见贼势浩大，遂为伪军师刘阿屘所胁，更相率附贼，禁绝接济。洪道复遣守备许黄邦带饷银一万两，路经柳仔林，为黄猪羔所夺，黄邦被执，仅剩二千元，皆千总许炳所带也。林镇以数千众坐困孤城，杀战马而食，军士枵腹力战，至采树子煮鞋皮为食。副将王国忠请协力杀开一路，退守海峰仑以就粮。而安平守备林国泰自称善卜，谓明日即有救兵，林镇惑之。九月十三夜，林镇弟向皋（台湾县学生员）往海峰仑求援，乡人以向皋兵少，疑不之纳，遂陷贼中。是夜番勇放火烧屋，延烧街店百余间，贼乘势急攻，诸军立足不住，不得不入土围内矣。十七夜，国忠带所部为前锋，溃围力战，被执。贼使之跪，国忠瞋目大骂，贼寸剐之。屯番把总潘永寿、外委刘金彦久与贼通，见国忠失利，遂引贼入城，密约发上插香者不杀。向荣久患足疾，乃仰药死（妻吴氏在任，闻讣，亦绝粒死）。同死者同知寗长敬、参将颜常春、署斗六门都司蔡朝阳、都司刘国标（刘安与国标有旧，欲救之，标不屈）、守备石必得、沈登龙、千总护理都司王光春、把总孙鹏程、寗长泰、南路营把总李青、屯番把总段得寿、安平中营外委孙朝荣、右营外委许祥光、外委徐精忠、署外委林忠成、勇首陈有庆、向荣子林张成等共三十余员。国忠死尤烈。勇首陈车（号大舌车）、米户林炳森为林镇所信任，至是被执。炳森有恩于严办，办欲救之，不屈，与车皆死之。王国忠选健卒翁洗等十八人为亲军，从国忠溃围被执，皆杀于宝斗仔溪边。后贼攻宝斗街，时时见十八人骑马往来阵前，贼惊愕，屡战皆败，宝斗街竟得全。后土人合而埋之，称十八将军墓，祷者皆应。斗六有纪姓者，泉州人，换班戍此，遂家焉。尝鼓舞各庄接济官军，尤为出力。城破被执，不屈，贼寸磔之。林镇胞弟向皋暨举人王献瑶、幕友王钟秀（金门人）、稿识陈吉生、义首林有才、王飞琥皆被执。王钟秀为伪丞相庄天赐所救，后脱回牛骂头，从泉人以拒贼。戴逆欲屈有才，不可，贼不敢害；又命献瑶办局，瑶日夜高声读书，佯狂不理，贼以为痴；皆纵之归。向皋被拘于戴逆家，逆妻怜而厚待之。陈吉生为郑大柴妻谢秀娘所得，待之甚厚，旋为陈弄掌书记，后皆被杀（事见前编。按吉生改信绐贼，被祸尤为惨烈，同时军士皆能言之。丁曰健治台必告录谓是吴姓之事，盖传闻异词耳）。
　　屯番把总潘春辉既脱贼营，执手刃林镇军者陈还、陈临二贼，在鹿港凌迟处死，以祭镇军。鹿港生员杨清时（金门人）请大曾镇攻小埔心，以救斗六；不许。请檄饬宝斗仔各义庄举兵进攻，以为林镇声援；又不许。乃与总理许行义带勇四百名援斗六门，不及，遇贼于番婆庄，力战却之，退守湖仔内，联庄拒守。进屯宝斗仔街，与陈弄连战数月，兵少粮缺，几不能支。
　　林向荣已革职。及殉难，当事奏请开复原官，照例赐恤。乡官监察御史范熙溥奏称：「林向荣力竭被戕，受祸尤惨。一家之内，子殉其父，弟殉其兄，妻殉其夫；一军之中，弁死其将，兵死其官；忠节萃于一门，诚堪矜悯。理合援前台澎道孔昭慈、洪毓琛之案，请于台湾府城建祠，并准于本籍自行捐建专祠。其同时殉难之子弟弁兵等，一并附祠」云云。报可。
　　论曰：饷道者，行军之大命也，一日不通，则军心自乱，何待两军相角，而胜败始决哉？方向荣进军枋埤，以饷道被绝而败，乃前车不鉴，覆辙相寻，将谁咎耶！林镇于水师诸将中较有声望，不幸内为监军所制，外为奸民所绐，举足一误，全局皆错，用违其才，终至偾事。甚矣不明地利、不谙民情者之不可为大将也！抑闻之，将在外，君命有所不受，诚以大夫出疆，有可以安国家利社稷者，专之可也。林镇手握兵符，身履行阵，可进可退，高下在心，岂不谓全属安危，视此一举，利钝可否，当自了然乎。斗六处群贼之中，非用武之地，平贼机括，殊不系此，而乃徇数百里外儒生之见，驱三千人于必死之地，惴惴焉若诏旨之不容违也者。揆诸春秋责备之义，吾无能为贤者解也。熊襄愍有言，令箭催而张帅殒命，马上催而三路丧命，是以哥舒翰奉诏出关，英雄扼腕，孙传庭横刀入阵，猛士成禽，坐令远近震动，贼势燎原，前事不忘，可为殷鉴，况彼才不及古人者乎！虽然，当林镇进军时，尝驰书约鹿港统兵官东西并举，以分贼势；则怒曰：「彼若不能平贼，当避贤路，何为管吾闲事也」！而林镇死矣。嗟乎！令鹿港诸军亦复分道四出，惟贼是求，则不死于贼，亦久已平贼也。胡为坐观疆事之颠危，无异越人之肥瘠？此岂复有人心者耶！林镇此时，即令粮饷未缺，而贼暇我劳，厚我单，知其万无生理也。又况内无鼠雀之供，而外绝蚍蝣之援者乎？呜呼！廉閵交懽，而秦人不能得志；贺兰观望，则张许终以身殉。师克在和，古人岂欺我哉！
　　又曰：王副将国忠，海疆良将也。徒以事权不属，数谏不行，赉志一死，与碌碌者同为一邱之貉，诚堪浩叹！然而枵腹再战，犹起金鼓之死声，叱贼余威，长作沙场之生气。且国忠本嘉义人，所部健儿，贼所素慑，亦岂无自全之术；乃其言云，吾计不从命也，然终不忍弃主帅而独生，且必欲杀数贼而后死焉。呜呼！古所谓守死善道、仁之至、义之尽，如国忠者，殆其人欤？是故李得志爇火以俱烬，陈吉生改信而被戕，刘国标遇救弗从，则从容就义，钮成标骂贼不屈，亦慷慨捐躯；之数公者，类皆致命遂志，而浩气丹心长留千古者也。呜呼忠矣！
　　南路防剿始末
　　同治元年六月，南路奸民许夏老、李从、杨振等据冈山谋作乱。巡道洪毓琛派通判陈兆琮、职员朱必昌会同守备赵偘、参将凌敬先、凤山令罗宪章夹攻于冈山。偘力战破贼，擒夏老、李从、苏赐酒等十五名，诛之。
　　凤山水底寮人林万掌，数世为义首，地方有事，每率其宗族随官效力。咸丰三年，凤山林供滋事，知县王廷干檄万掌带勇入城防守。其勇密通贼，乘势杀县令，据城反，万掌为所胁，亦从之。及贼攻郡城而败，万掌与义首王飞琥乘间救出县令妻子，脱归水底寮。官军欲穷治其事，乃缚献剧贼以谢，事始解。至是万掌已卒，子有才方十五岁，奸民欲奉之以为乱。其母番女李氏（一作陈氏）谓有才曰：「我家世笃忠义，可不及时报效，一雪先人心迹耶」？遣有才自备资斧，带番勇随总兵林向荣为前队，而约束境内，不许从贼（有才后随提督林文察剿贼漳州，殁于阵）。
　　凤山奸民刘来成潜往彰化，领戴逆伪令窜回南路，招集冈山贼党，谋作乱。冬十月，洪道复遣朱必昌会同该地绅士，设局于阿公店，团练清庄，来成窜北路。水底寮匪徒陈大目与柯歹、吴旺、连包谋于十月十二日举事，请林有才母李氏助铅药。问粮饷何出？答以各乡派饭。李氏笑曰：「甫举事而婪取于民，何以能久？」斥绝之。洪道侦贼啸集滚山坪，遣同知张启煃带兵赴阿公店，会合赵偘围捕，获贼目简恶、唐乌犍及伪印一颗。洪道又密谕石井汛弁朱通，在冈山左近偏插旗帜为疑兵。已而柯歹母哭詈其子，众知事难集，遂各解散。
　　论曰：女子而才非难，能明大义为难。当彰邑陆沉，台郡震动，李氏苟奋迹夜郎，效尤贰侧，因众心之思逞，遂阻险以自雄，则退可以踞一隅，进可以窥全郡；相持死蚌，将收利于渔人，虽有长鞭，何暇及于马腹，事有未可料者矣。而乃从容敌忾，慷慨同仇，保全一方，免遭兵燹，使先世微瑕，一旦昭雪，方之冯嫽锦车，秦家良玉，呜呼贤矣！
　　●东瀛纪事卷下
　　鹭江林豪卓人着
　　官军收复彰化县始末
　　涂库拒贼始末
　　翁仔社屯军始末
　　逆首戴潮春伏诛
　　戆虎晟伏诛
　　余匪
　　灾祥
　　丛谈（上）
　　丛谈（下）
　　官军收复彰化县始末
　　同治二年冬十月，新任台澎兵备道丁曰健（述安，安徽举人）以兵抵竹堑。先是在籍道员林占梅奉檄办团，起兵拒贼，既复大甲、梧栖港等处，绝其接济，议带兵规复彰邑，为忌者所阻。是时官军与城贼相持日久，各罢敝不相下。已而巡抚徐宗干仍檄催占梅进兵，占梅核陈大略谓：「贼本乌合之众，死踞孤城，其势难久。我军前后进剿，非不能战，乃迄久未克者，诚以诸军皆由鹿港进兵，贼已备悉虚实故也。若得省垣遣一大员由淡水登岸，沿途招兵选勇，以壮声势，然后某统练勇千，同时南下，一路剿抚并行，贼闻风胆落，将不战自下矣。兵有先声而后实者，此也」。徐中丞韪之。而兵备道洪毓琛临终遗摺亦请另遣大员，到台办贼。徐宗干随会同太子少保闽浙总督左宗棠（季高，湖南举人，大学士，伯，晋二等侯）奏请以丁曰健授台澎兵备道，主事周懋琦（子玉，□□州拔贡）参谋军事，督副将关镇国等军，由淡水南下，俟克复彰化，始赴郡接任。丁道前为嘉义令，历淡水同知，有威望；集其故吏门生，旧时部曲，选兵勇三千余名。遂抵竹堑厅治，与林占梅刻期进兵。初八日，丁道进屯牛骂头，张世英、陈捷元、王桢、郑荣诸军皆会，绅士蔡怀斌、蔡鸿猷、杨清珠皆以乡勇从攻福州厝、水返厝，拔之。十六日，林占梅率绅士翁林萃、陈尚惠等督勇首林忠艺、林南山、郑义诸军三千，进扼山脚庄，帜上书「保顺安良」四字，谓归顺者保全之，良善者安抚之，一路号令严肃，道傍耕夫荷锄而观，皆谓此行必能办贼也。以茄投为彰邑鎻钥，而山脚为茄投咽喉，故密致山脚人林山、林尚兄弟为乡导，使招其附近村庄纳款，散给白布条，盖戳记为号。密约：衣襟间有白布者皆良民，官军不得擅杀。庄民被胁者争向军营支领，并运巨炮数尊，沿途演放，声震山谷。贼党大惧，归顺者愈众。时陈鮄踞茄投，赵憨踞大肚溪，何守踞水师寮，未下。而茄投一带背山倚海，地势如长蛇，贼据守尤力。二十七日，占梅率诸军分道并进，贼退入炮楼。我军冒雨环攻之，擒蓄发贼数人。其良民被胁者，占梅命人为之剃发，赏盘费遣之去。转相传布，远近皆倾心焉。于是何守由林尚乞降，水师寮、何厝庄皆竖官军旗号，而茄投各庄总理亦相率纳款。遂分兵攻大肚。是时贼氛尚炽，各军至中途不敢进，惟林忠艺以所部越茄投而南，转战至大肚溪，招贼党陈番婴来降。番婴意未决，忠艺驰入其壁，谕以利害，拔贼红旗，竖官军白旗。陈鮄大惧，空壁遁。忠艺与番婴纵兵邀击，擒鮄爱妾蔡美娘，夺伪印、伪令、器械甚多，以兵少不敢穷追。乘势击赵憨，走之。
　　十一月，林占梅纵降将□□入城，约为内应，遂进军彰化北门。罗冠英扫清涑东一路相应。时戆虎晟窜匿四块厝，戴逆久处斗六门，以江有仁、陈梓生、郑猪母、卢江、刘安辈守城。群贼见势不支，皆有降意，唯江有仁持不可。初三日，林占梅前锋林忠艺、林尚等攻入彰化北门，生擒伪军师江有仁、黄旭日、伪都督郑猪母、伪先锋王城等，诛之。陈鮄、陈梓生、陈在、刘安、赵憨、卢江、陈狗母诸贼，皆开东门遁。先是城贼于初二日声言，明日当悉锐攻鹿港及后港仔口军营，故鹿港诸军皆戒严防守。是日西门外垒贼尚与鹿港官军鏖战，势张甚，见城上已立白旗，乃仓皇遁去。盖林忠艺入北门良久，而西南门城外贼与官军皆未知也。丁道旋往鹿港，留占梅一军暂驻彰化城中，以防不测。贼多入戆虎晟巢穴，复乘夜谋营，官军有备，拒却之。伪备粮使司蔡茂猪为坑仔内蔡姓所执，丁道命支解之。时丁曰健所过，被胁贼庄立行剿洗，以振军威，惟林占梅谓胁从罔治，数为缓颊，全活无算。涑东林姓请占梅乘胜进讨逆晟，愿为乡导，而当道忌之，不果。十二月，总办台北军务浙江补用道林占梅振旅还竹堑。
　　三年三月，石榴班降贼张三显复纠陈鮄、陈在、陈梓生、陈狗母、赵憨、洪丛、叶清、叶中、王春等谋作乱，彰化城外市仔尾街及东北一带余党俱应之，皆执青旗为号。先是张三显执送戴逆，自以功大赏薄，颇怀怨望，遂谋不轨。二十七日，贼党千余攻城，势甚猖獗。知县凌定国乘城堵御，几不支。义首林大用闻变来援，贼退踞市仔尾抢掠。时提督林文察诸军攻小埔心未下，皆回军堵御。幸西南一带泉庄及鹿港义民相率赴援，贼乃溃散。三显为其族人所执，伏诛，彰化平。诏加台湾道丁曰健二品顶戴，在籍道员林占梅赏加布政使衔，其余将士进秩有差。
　　论曰：戴逆之乱，其出死力与贼相拒者，惟泉属绅民为多。盖台湾漳泉民各分气类，积习已久。贼若得志，必修旧怨于泉，故泉人终不乐为用。是以叶虎鞭、林大用、何守、林尚皆泉人也，四人来归，而贼已溃其藩篱，翦其羽翼，而无能为矣。虽然，虎鞭降于鹿港，仅足以佐守鹿港，何守、林尚降于淡水，遂用为前驱，以平彰化，则运用之妙，又存乎其人耳。
　　涂库拒贼始末
　　同治元年春，嘉义义民陈澄清起兵拒贼，盐水港各庄俱应之。澄清小名贶，涂库人，性明决，知兵任战。有友十余人，皆勇敢有气，缓急可恃，澄清待如手足。侦戴逆有异谋，遂于所居竹围外，筑垣掘濠，造炮楼，布竹钉，聚米盐食物，作三年蓄。左近田园皆种地瓜，插山箐，以防不给。及事发，倡言拒贼，事事皆办。于是附近粤庄暨盐水港联庄固守，皆倚以为重焉。
　　七月，总兵林向荣驻师斗六，澄清数为运饷，尝一日七战，三袭贼营，林镇奖以五品衔及名马珍物。迨官军移入土城，要害为贼所据，而饷始难达矣。斗六既陷，贼恨澄清，移攻之，新民庄陈廷顺、无底潭杨姓皆附贼来攻。清拒贼三年，未尝败。黄丕建尝带贼五百来犯，过埔姜庄派饭，生员刘丰庆漫许之，贼旋为澄清所败，走五、六里乃息。时饭甫取至，或笑曰：「此等不耐杀之徒，乃欲作贼混饭吃耶」！贼忍饥遁。
　　澄清所居与土库街毗连。陈弄、严办以大股贼踞街中。时铺户皆罢市，澄清设伏以待，遣壮士苏阿传率十余人，假贼旗号，径至街中令曰：「我元帅谕尔辈安堵，贸易如常，违者斩」！贼骇顾间，而传遽大呼杀贼而出。贼集众追之，伏兵突起夹击。传斫死数贼，且战且行，及回营，不伤一人（传与吴仔婴、陈瑞基、吴戆仔、王明俱骁勇敢战，贼惮之，谓之五虎）。
　　戴逆尝以书招澄清，清绝之。及踞土库街，誓灭澄清始返。清兄必湖挺身谒弄，弄露刃见之。必湖笑曰：「始吾以大哥为豪杰，故倾心相向，今始知非欲成大事也。不然，如愚兄弟亦足效指臂，而大哥见拒何耶」？弄曰：「汝果欲降，吾岂相拒；但未必然耳」。必湖因说之曰：「我兄弟欲降久矣，然不假重权，无以令众，如肯赐一将军名号，当于明早竖旗相应也」。弄喜，延之坐，以伪令与之。警备稍懈。必湖归，即传集义勇，约五鼓并力攻贼，而是夜三更，澄清已潜遣人烧毁街尾店屋，阻贼归路。弄见火起，始大惊，知为必湖所绐，于五鼓前已踉跄遁去。
　　澄清之治军也，禁赌，禁洋烟，禁奸盗，赏罚严明。多纵侦探，故贼之声息皆知。出军不言所往，惟马首是瞻，虽至亲无能测者，常以一军与贼持，乘炮声连发之顷，从间道袭贼后或烧贼营。贼见背后火起，方忙乱间，我军乘之，蔑不胜矣。谓兵多则众心不一，故所用但六、七十人，并养其家于竹围内，以固众心。其侄适约在下庄仔有众三、四十人，相去二里许，附近庄众听命者又六、七百，而粤籍刘丰庆及盐水港时助铅药，故能持久。后丰庆为其叔阿霖所杀，澄清为之复仇云。必湖性宽厚，贼既平，澄清欲诛胁从者，湖密劝止，全活颇众。清弟澄江攻元掌贼庄，中炮卒，澄清悉力攻之，计擒其渠十余人，枭祭江墓（后澄清历官斗六门都司）。
　　论曰：嘉义之有土库，犹淡水之有翁仔社也。二地虽蕞尔一丸，然贼不能越大甲一步以逞志于北路者，赖有翁仔社之分其势，犹之贼不敢迳越嘉义而窥伺郡治者，赖有土库与盐水港之议其后。翁仔社与大甲土城，非恃罗冠英一军则不能守，犹之土库等庄，无陈澄清一人则亦不能存，之二人者，其有关大局盖略相等矣。自予论之，冠英战功颇盛于澄清，而澄清举动尤合兵法。然则澄清殆古名将之流而冠英亦一能战之士欤！要其明大义、识顺逆一也。予未识二君之为人，而自大甲以至郡治，凡士夫野老每谈及二君轶事，无不称道不置，味其所言，如节之合，如珠之串，何其佥无异词也。然则天殆厌戴、陈二逆之所为，故预生磊落瑰奇之士，以折其锋而树之敌，使之终弗得志欤，未可知也。
　　翁仔社屯军始末
　　同治元年秋七月，候补通判张世英进军翁仔社，以图彰化。先是秋曰觐之南下也，檄东势角人罗冠英招勇四百赴彰协剿。冠英至中途，闻变而还。竹堑总办团练林占梅闻其名，遗人赉金帛结之，属其由内山攻四张犁以分贼势。旋从世英克复大甲，复率众护送在籍参将林文明回阿罩雾，济其困乏。贼愤恨，移攻之。七月，张世英已卸淡水同知任，仍带勇剿贼，遂与占梅定议，进屯翁仔社以图进兵，从冠英之策也。翁仔社本非村堡，以地居上流，可断贼东南水道，为内山南北要害，故屯老营于此，以顾淡南全局。仍派冠英及廖廷凤、廖世元、林传生管带粤勇数千，皆百战劲旅，贼甚畏之。时粮饷维艰，世英能绝甘分少，与士同甘苦，以故众皆爱之，愿出死力。凡血战三年，两援大甲，所向有功，皆张司马之善用冠英，俾得成功也。
　　冠英，小名阿察，刚直敢战，与廖廷凤结为生死交。侦戴逆结会，亦联络各社，立誓有事相援。所居内山与生番接壤，生番以射鹿为生，镖枪无虚发，冠英为所畏服，尝率之以解大甲之围，颇称得力云。
　　闰八月十四日，冠英克寮脚庄。二十二日，克葫芦墩汛；廖世元进拔圆宝庄，据之，遂攻圳寮。二十八日，戆虎晟由彰邑来争，势甚猖獗，世元仓卒接战，众寡不敌，与敢死士溃围出，身被数十创，至翁仔社而卒。张世英厚葬之，以其兄廖江峰、弟廖树代领其众。
　　张世英父历游台幕，囊有余积；及世英带兵，垫累无算。竹堑总局不时接济，犹苦不给；是年除夕，兵勇索饷而譁，廖廷凤亟出家赀散给，以好言抚之，乃定。
　　二年二月，张世英遣罗冠英等攻马公厝，拔之。初五日，拔新广庄。十六日，克坝仔街，进攻四张犁老巢，断其水道，横亘二十余里无水，贼遂不支。二十七日，冠英攻入贼巢，毁掘戴逆祖坟，拾得伪印、大簿、旗帜甚多，由是无日不战，进迫戆虎晟巢穴。自夏徂秋，股首陈梓生、林狗母、廖安然等屡纠贼来攻，皆击走之。
　　十月，冠英等克棋盘厝、东大墩、犁头店等庄，乘势攻克圳寮，守贼廖安然中枪死。于是石冈仔、枋寮、土牛及涑东巡司地方，以次收复。
　　论曰：翁仔社地虽僻处，然左以赴大甲之援，右以分阿罩雾之势，内以固淡水之藩篱，外可以进窥彰化而蹈其瑕，近以断四张犁之水道，远亦可为二曾声援而张其威。然则此地屯军，诚有关全郡安危之大局，为克复彰邑之先机。是张司马与罗冠英等之劳，诚可念也。乃烂羊头者咸爵彻侯，续狗尾者亦登勳籍，而罗冠英既沙场授命，廖廷凤仅百战余生，究未获沾微禄也。噫！
　　逆首戴潮春伏诛
　　戴逆既以彰邑让戆虎晟，顿觉失势，欲仍回四张犁为负隅计。戆虎诮之曰：「自古帝王皆南征北讨，亲冒矢石，然后士卒肯用命；岂有高卧屋中，而可以经营天下者乎」？戴逆恧之，又自知兵力不足自立，恐一旦情见势绌，为群贼觑破伎俩，乃谬自张大，称伪东王，亲往水沙连派饷，一路具威仪，排队仗，妄行耕耤田、祭天地之礼。旋入居斗六门，颇事淫佚，有伪宫监、宫娥名目。
　　同治二年冬十一月，官军克彰化。吴帅鸿原、曾镇元福、副将关镇国、游击陈捷元诸军进攻斗六，贼拒守未下。林帅文察登高望之，谓诸将曰：「我攻其一隅，而城外匪乡接济如故，何由制贼死命」？乃令四品军功洪廷贵驰赴嘉、彰交界，联络二百四十一庄，各取结状，饬带先锋队攻破仑仔顶等庄，先摧贼党。命其弟文明防范水沙连诸处，扼贼入山之路，以布远势。时贼党屡败，伪总制许丰年等多降，贼势日穷蹙。而四张犁老巢为罗冠英所破，祖墓发掘，无家可归。以斗六地势浅狭，接济暂断，必不可守，乃窜至石榴班、宝斗仔顶等庄，倚七十五庄大姓张三显，图窜内山番界。而庄民因戕害镇协，罪大惧讨，亦固留戴逆为自赎计。丁道悬赏令，得戴逆者官五品翎顶。于是三显怂恿戴逆自首，许保其拏。曾元福任北路协时，戴逆尝为稿识，与有旧，亦遣人劝令自首，援朱一贵、林爽文之例，约俘至京师，始候廷议。逆信之，谓可缓死。
　　癸亥十二月二十一日，逆首戴潮春由张三显执送官军。肩舆将发，妻许氏治酒叙别，尚尽数觞。既见丁道，犹立而不跪。且云：「起事者惟本藩一人，为官所迫，与百姓无与」。丁道大怒，立命正法。其党星散，无一从者。陈捷元令人剜其肉啖之（肉一两偿钱一贯）。盖捷元家为贼所破，故深恨之也。戴逆既诛，是夜三显迫淫其妻女，尽掠所有。逆妻愤而自焚，子女皆死（或云一女尚存）。未几三显复以反诛，即戴逆正法之处，先后不过两月余耳。
　　论曰：戴逆平生伎俩在牢笼时望，纳诸陷阱之中，鼓舞凶徒，多树官军之敌，使晟、弄辈误坠术中，竟至死不悟焉；何其狡也！至于天荆地棘，城社莫可凭，鼠窜羊亡，角距无足恃；又何惫耶！此无他，依人作计，薄借虚声，自顾本无寸长，战守皆非素习，故即惊愚饰智，狐媚所自甘，而外强中干，虎威难久假耳。呜呼！自戴彩龙、郑玉鳞殄戮，已失爪牙；叶虎鞭、陈大戆来归，遂失羽翼。乃复纵乐水山之上，嬉游危幕之间，堂燕井蛙，修饰边幅，以虚憍之态，愚弄齐民而不知，适为张三显所愚，其身终落群贼之手也。夫强族其可倚哉，势盛则挟以为资，事败则因而为利。迹其生平，始则要结戆晟，拱手而让岩邑矣；继则委命三显，俯首而奉妻孥矣；卒之踯躅一身，进退无据，凄凉杯酒，掩袂长辞，戴逆此时应亦叹党羽之无良，悲阴谋之日毙，椎心茹痛，而悔恨莫及也乎！乃至红颜谁托，生任摧残，白骨无辜，死遭戮辱，而犹贸贸然求缓须臾之死也。嗟乎！使果械至京师，究何术幸逃国法？就令暂延残喘，亦何颜视息人寰？转不若戆虎、哑狗诸逆妇之决然一死为干净也。哀哉！
　　戆虎晟伏诛
　　同治二年春，逆晟自大甲中枪败回，命江有仁、卢江等守城，自归老巢养疾，延僧预做功果，不复治军。迨彰化既复，余匪多窜匿四块厝老巢，晟遣弟林狗母率陈鮄、刘安、陈梓生等守其外寨，抗拒官军，以王万、林猫皆率死党保其内寨。
　　三年春正月，陆路提督林文察督其弟副将林文明（利卿，彰化武生）、游击王世清（直隶人，武状元）等军合围攻击，狗母伏诛，逆党多自脱来归。贼势已孤，疑鮄等有异谋，不许擅入。乃紧闭寨门，另凿狗窦，欲进内白事者，伛偻乃入。时群贼多通款于官军，林帅皆待以不死。唯王万罪大不赦。群贼乃佯与官军接仗，戆虎信之，始肯放入。梓生密使其党钉封大炮，与官军订期为内应。晟以群贼尚与官军相持，遂陈其财货，呼死党六十余人，恣所取。众得资，各哄而散。王万自知不免，以变走告晟。晟环火药桶于门，与妻妾王万相对饮，酒酣登床，妻为烧洋烟吸之，两妾侍立。其一萧氏（涑东人）乃掳自良家者，宠嬖专房，至是不愿从死，闻炮声渐迫，遽走出门外，晟亟挽之入，而妻已点放火药，与王万俱成灰烬。晟与萧氏为火药所轰，飈出户外，气未绝，官军执诛之，分其尸首为六，以首级函送邑城，其两手两足分寘被扰各处。寨中积蓄尚多，皆两年间所抢掠者。伪左相庄天赐逃匿北茄荖庄，为其亲家生员洪钟英所执，械送官军诛之。
　　论曰：哀哉戆虎之愚也！身已不保，犹恋恋一妇人。其与预作功果，皆冀于冥间受用耳。夫使死者而无知则已矣，如其有知，该逆罪恶贯盈，必当永坠泥犁，遍受刑戮，又安能与妻妾重聚九泉以行乐哉？嗟乎！传雀台之遗令，众妓分香，动乌江之悲歌，美人系念；遗珠何在，伤心坠金谷之楼，故国长辞，携手入胭脂之井。人虽不同，而千古枭雄末路，乱贼到头，其堪回首之情则一也。不可叹哉！
　　又曰：吾观戴、林二逆之终局，而叹人情之难恃也！当该逆恶焰方张，举凡捐派银米，无弗朝接片纸，夕自赉到，惟恐后至焉者。及其大势一去，众情疑贰，同舟皆敌国，谁开复壁以藏，下石尽懿亲，谁不倒戈相向。即同时怂恿为乱者，皆欲因以为利。乃至生平爱妾，亦怀二心。计所与戆虎同死者，惟王万一人及其妻耳。夫民犹水也，水能载舟，亦能覆舟，世有窃一时之权势，恣为不义，谓小民其奈我何，而不知民之蓄恨已久，有待时而后发者，观此能毋少悟乎！
　　按戴逆称伪东王，事实有之。他惟戆虎晟伪称千岁，亦未闻有伪王名号也。盖诸贼中，惟戴逆粗谙文理，故有此伪称；其他非不欲自崇其号，使之至大无两也，然皆目不识丁，但概云大元帅、大将军而已。乃阅文报，以逆晟为燕王，逆弄为西王，洪逆为北王，则皆由他人所赠。而非其实矣。予悉心采访，迟之五、六年，经三、四易稿者，亦欲实事求是耳，何敢略哉？
　　余匪
　　同治三年春三月，陆路提督鸟纳■〈齐思〉、巴图鲁林文察督小曾镇暨王世清、张世英诸军进讨小埔心陈逆，哑狗弄纠党拒战。义首罗冠英等率敢死士在前奋击，官军乘之，贼大败。陈逆有降意，其妻（姓陈，诨号无毛招）曰：「今日虽降，难免一死。与其俯首受戮，何如悉力抗拒以缓须臾耶」？已而贼垒中瓦屋为大炮击塌，立足不驻，乃就屋中掘地为窖，匿其中以避炮。官军引水灌之，水注地窖，贼遂不支。十九日，冠英率壮士急击。弄妻以羸卒诱英深入，乃率死党开炮横击，冠英与壮士数十人皆中炮死（事闻，赐恤立祠）。时贼粮垂罄，林帅勒诸军番休进攻，而冠英弟罗坑以粤勇夹击，破之。逆妻自焚死，弄逃匿新兴庄。官军欲剿之，绅士陈元吉乃缚弄至军营，伏诛。
　　黄丕建降于大曾镇，遂公然到庄派饷。庄民以建才为贼派饷，复为官派饷，反复无常，争缚送邑令，诛之。
　　严办妻侯氏（一作魏氏，诨号大脚甚），流毒尤剧，办颇惮之。每出，亲为牵马，后为沟尾王姓所获，缚置槛车，遍历城厢以徇，被害者皆抛掷瓦石或锥刺之，甚痛极，无一言。有无赖子号刣人武者，当甚为娼时，与有却，及甚作乱，誓得武而甘心焉，武亡命无踪；至是仍为刽子，以猪毛穿其乱窍，始大呼一声。旋寸磔之。办本一无赖，其围嘉义也，凡北路诸贼及陈弄等不啻数万，所需军费，皆办一人应之。至乙丑三月，复竖旗于二重沟，被执伏诛。
　　贼党王新妇伪称将军，其母喜曰：「吾子素日不凡，今果如此」！因雕图章，自称一品正夫人。及新妇伏诛，其母称为子报仇，屡攻嘉义，战败，逃于吕梓处，梓败，骈诛。
　　伪保驾将军郑大柴，力能举五百筋，与伪总制许丰年攻龟壳花庄，中炮死。其妻谢秀娘甚美，称为夫报仇，屡攻宝斗街。后再嫁营兵，复至宝斗仔，众执诛之。
　　西螺股首廖谈欲降，其妾蔡迈娘曰：「势败而背人，非信也。寗死于红旗下，始瞑目耳！何为束手受戮乎」？每临阵，策马督战，不避矢石。西螺街铺户半附官，蔡氏恨之，烧毁百余间，谈不能止。后与夫同为官军所执，官鞫之。蔡氏供称：「谋逆之事，皆己所为，与夫无与」。问：「一妇人何能为乱」？对曰：「我先出私财四百金招集党羽。得四百人以举事，足矣。由是每月抽派铺户，得数千金，利孰厚焉」。乃骈诛之，暴其尸数日，目犹视。或制小红旗覆其面，乃瞑；时贼皆以红旗为号故也。
　　彰邑海峰仑七十二庄粤籍人多附贼抗官，抢劫军饷。彰邑平后，知县凌定国、游击陈启祥率把总凌定邦、义首叶保国（即叶虎鞭）、杨金简往剿，以生员杨清时为乡导，劝谕近庄，疏通道路。先击番婆庄，克之。进击海峰仑，股首邱阿福、江秋印拒战，攻破之。贼乞鸠资助饷，乃还。
　　三年冬，兵备道丁曰健进军北势湳，攻洪丛。先是丛据地自守，观望成败。至是悉众抗拒，势已不支。丛诸兄与官军通款，丛杀兄而占其妾，未几病，自言见兄索命，遂死。官军索其尸首，丛长兄洪番不肯献，仍阻险拒捕。时番移居别业，贼党王春诱番妾，席卷所有与俱遁。贼众见番与妾皆他往，疑有异谋，遂共掠所有，执番送官，诛之。丛尸首埋豚阑下，亦剖棺戮尸焉。
　　四年夏四月，参将徐荣生、知县白鸾卿讨吕仔梓，义首叶保国等皆以兵会。梓分贼为三营，以奇兵假官军旗帜，从间道夹击；官军几为所乘，乃更筑垒以困之。副将陈启祥以巨炮击贼寨，梓歛众为一营，势窘甚。时有海贼蔡沙（诨号臭头沙）所居海口名布袋喙，素与贼接济。梓以家口寄沙处，沙善待之，诱梓同坐巨艇脱入海，邀至海边，乃执而数之曰：「汝名投诚，实持两端观望。严办为掳之时，汝不引援，今唇亡齿寒，行将及我，皆汝贻之也」。遂沉之于海。官军乘战舰将击之，侦梓已死，乃引还。
　　丁道侦陈鮄、刘安、陈狗母等窜匿淡水之内山三汊河马麟潭，仍蓄发出扰居民，檄淡防同知王镛剿办。四年九月，镛赴大甲，签派农氓为兵以进剿。贼屯鲤鱼潭逆战，官军接仗即溃，义首廖廷凤以屯勇来援，殊死战，镛乘轻舆先回，官军伤者甚众。乃以贿啖贼，密令暂退内山，而搜被胁庄民数名枭决报竣，遂还。
　　五年秋，彰化令李时英以重金购得林猫皆诛之。六年春，兵备道吴大廷（湖南举人）檄委员查拿南北余匪，先后获股首朱登科、赵憨，诛之。
　　其著名剧贼至今漏网者，如大甲城内王九螺，一方巨猾，屡为贼内应，与淡水王司马通谱，冒保五品职衔；嘉义黄猪羔纠贼攻贼，截抢兵饷甚多，以夤缘得补营员；葫芦墩人王秋（即王国助）为贼设局抽分，并理断案件，现年七十余；赖厝廍人赖阿矮为戴彩龙伪先锋，带贼随攻彰化、嘉义等处；牛骂头蔡通、杨大旗及伪镇港将军陈在等屡攻大甲；诸人至今尚存，家巨富。股首何有章为戆虎晟苛歛民财，横抄民产，不知纪极；又教晟演炮，甚见倚任；尝带贼攻嘉义，足中铅子。有章前为县差，历数任，故事皆谙练，至今仍为粮差。内山人林海，尝为股首，彰化知县李时英悬重赏购之，不得；及李解任，海乃以钜赀夤缘仍充县差。内山人刘阿奴为伪先锋，攻打内山一带义庄，至今尚存，往来葫芦墩地方。贼中老而无赖者，莫如刘安，尝从陈办、曾圭角作乱，至是年七十余，仍为股首。其反覆无常者，莫如王春，见戆虎晟势败乃与官通款，钉封贼炮而遁，又于陈弄处钉炮脱逃，复从洪番拒捕，乘番他出乃诱其妾而亡。至今二人俱亡命无踪焉。水沙连近内山一带，五城吴文凤、笋仔林刘参筋（本武生也）、涑东廖有誉、卢江、葫芦墩纪番仔朝等，淡、彰交界之三汊河陈鮄、陈梓生，粤籍钟阿桂、李阿两、刘阿屘等，皆漏网至今，诸贼犹多蓄发也。
　　论曰：弄妻与侯、蔡二妪，皆戾气所感，应劫数以祸生灵，为王法所必诛者也。观其临敌决战，有勇有谋，刀临颈上，至死不悔，可谓之人妖矣。而世之膺高爵、制方面者，一旦有事，或束手无策，或藉端规避，与夫林中丧马，委重寄于草莱，阶下叩头，乞余生于犬豕者，随在比比也。岂自顾其身视妇女为重耶？吾不知其自命居何等也！
　　案首祸者为戴潮春，贼党所奉为伪首者，然其强盛尚不及戆虎晟十分之一。是逆晟未下，则事犹未平也。其他最悍恶者莫如陈逆哑狗弄，然彰邑已复，戴、林二逆已擒，则大局定矣。弄虽悍恶，何能为哉！他如洪丛僻处内山，既不附言，亦不甚助逆，故官军屡招之。而丛素与前厝人不睦，且戴、林二逆与之交厚，为所愚惑，恃其地势险远，谓可自据一隅以观望成败。厥后文报中张皇其词，至赠以伪北王伪宫殿题目，而营员用是得巴图鲁勇号，盖海外军报类多如是也，余故阙而不书。其余著名股首，或死或降，不能具述，兹于见闻所及者，略志数条，自陈弄而下概谓之余匪云。
　　灾祥
　　戴逆祖名神保，彰化县志行谊传作戴天定，称重修文庙，凡经费出入皆经手襄办，与其子松江均有劳焉。松江即戴逆父也。逆将作乱时，天定之墓夜闻鬼哭，逆未信，自往闻之，果然。后戴逆祖坟为罗冠英所发掘，鬼神岂前知之而无如何耶？
　　嘉彰分界处有涝水溪，源出内山，流急而浊。若浊者忽清，则地方有变。壬戌春，水清三日，未几，变作。
　　火山在嘉义谓之水火同源。相传地方有事，则火息。戴逆未变之前，火息三日云（按火山有四穴：一为风穴，上半年风自外入，下半年风从内出；一为雾穴，每清早时，云雾从穴中吐出；其二穴即水火同源也）。
　　辛酉年秋，彰化明伦堂鬼哭数日，闻者惊悚。越明年春，雷起彰邑孔庙，人以为孔道偾事之征云。
　　相传壬戌年春，四张犁有耕牛作人言云：「免咻有田，播无稻收」。按是事不知真伪。殆即汉书五行志所谓牛祸，亦咎征也。又大甲有雄鸡生卵之异。
　　逆党于坑沟中掘得青石如剑者五，盖石被水冲泐成剑形者，如钟乳枝之类。戴逆以为神，每出则命人捧以随之。后折其一，而逆巢适为官军所破。亦异哉！
　　壬戌五月十一日，台地连日大震，府治及嘉义县尤甚，城垣倾塌数丈，压死数千人,民居倾圯者无算，连日夜不稍止，真非常之变也。
　　或于淡水城隍庙问彰化何时收复，得一签语，有「若遇清江贵公子」之句，后果竹堑林雪村观察往剿始克。清江为观察小名，亦一奇验也。
　　观察润堂洪公停柩处，夜间邻居失火，延烧无数，公子抱柩大哭。其家人亟命力士移柩，并救公子。甫舁出，而火炽梁折，一屋皆灰烬矣。观者以为忠孝之报。
　　壬戌元旦，秋雁臣司马在淡水厅署将出拜客，忽失其帽，遍寻不得，人以为先兆。
　　彰化东门有八卦楼，相传前邑令杨桂森所建。尝谶云：「八卦楼开，必有兵灾」。故门闭十余年，后有某令强启之，不匝月而彰泉分类械闘，令仰药死。民愈神杨令之说。至是戴逆捏造谶文，密置楼下，使人掘得之，诈称杨令遗谶，其语云：「雷从天地起，扫除乙氏子，夏秋多湮没，万民靡所止」。按洪范传所谓诗妖，殆此类也。后有解之者曰：「雷谓县令雷以镇，言天地会从雷令而起也，乙氏子谓孔观察也。夏秋谓副将夏汝贤与秋司马，皆死于贼。万生即潮春小名也。以一愚民而敢于造逆，厥后该逆虽欲为民而不可得，言靡所■〈扌妻〉止也」。然则戴逆之捏造以惑愚民，适以自谶矣，似之（此事出自传闻，未知真伪，姑疑以传疑）。
　　彰化内山野番之处有所谓玉山者，人迹罕至，值天气晴明，山色偶现，见之者则为吉征。癸亥之冬，丁观察南下平贼，于路见之。及岁试，以「玉山连见三日」为古学题云。甲子正月初二日，余在潜园，人传玉山见矣，余登啸望台最上层望之，见三峰遥峙天外，其白如玉，中峰尤高，左一峰微作蔚蓝色，良久始隐。
　　丛谈（上）
　　戴逆兄早死，其嫂罗氏年十八，过门长斋守节，戴逆敬惮之。将作乱，罗氏力谏，不从。迨贼党迎之入城，罗与逆妇许氏长跪大哭，请勿杀百姓；逆许之，约入斋堂者不杀（斋堂，为持斋男妇鸠聚奉佛之所）。后雷知县得不死，以逃入斋堂故也。或曰，贼于雷令怀中搜出佛经一卷，知为奉佛者，故释之。罗氏旋投缳死。呜呼！戴逆作乱，一时达官文士，或亦效奔走以求富贵，而为之嫂者方且决然一死，不肯视息于贼中也，而逆焰于是少夺矣。嫂其贤矣哉！
　　大甲节妇林氏，为余姓苗媳，十二岁守节，事姑极孝。时年已七十余，祷雨辄应。及戴逆围大甲，数断水道，而土城内遍皆石，不堪穿井，皆汲溪水为食，水源一断，民心汹汹。凡三次祷雨，雨皆随降，其应如响，民踊跃欢呼，胜气百倍，以为有神助。乃备牲醴至城外节孝坊下致祭，拜跪甚虔，以祈神佑焉。
　　嘉义民妇名粉娘者，逸其姓，为股首严办所得，将犯之，粉娘大骂不从，被杀。
　　林雪村方伯尝语余云：「出师之日，日辰不利于主帅。或谓日辰不合，当倒执帅旗以厌之。适大雨泥泞，执帅旗者倒卷而前，直取贼寨，竟中炮死。时有勇首至中途而病，其母张氏代率所部前进，战良久，有返顾者，母辄以杖击之曰，贼不足畏，汝何畏死如此！众见妇人尚不畏死，争向前杀贼，遂获胜仗。然母出入于枪炮如雨中，未尝被伤。所谓死生有命，不其然乎」？
　　秋司马初遇害时，竹堑人心岌岌，林雪村方伯静以镇之。其叔母请先事绸缪，为仓卒避贼计。雪村邀至园中，指示之云：「此即全家避贼之处」。视之，井也。叔母泣而返。张司马遣人觇之，方弹琴不辍。谓人曰：「此君从容如是，何事不可了耶」！
　　山脚人林尚妾蔡美娘为陈鮄所夺。尚纳赀戴逆，得伪将军名号，将修怨于鮄。林雪村方伯遣人招之，至竹堑，辟人密议良久，复纵之归。及方伯统兵南下，尚率众来迎，遂为乡导，卒以平贼。蔡氏为军士所获，尚欲杀之，方伯不许，乃赠银二百元，使之再娶，而资嫁蔡氏。其不喜杀人，委曲成全，皆此类也。
　　洪第、郑番婆，竹堑人也，从林雪村方伯攻贼茄投。第执旗迫攻城垒，中枪仆，番婆前夺尸，亦中炮殒。是夜二鼓，第家犬狂吠，嫂梦第云：「身负创，卧地上，望见林大人驰逐军中，有红光一簇随之，热极不可近，欻有老人以袖拂身，冷如霜雪，顿觉痛苦。俄而身轻如叶，迳至城隍挂号，乘便回家一视，为犬所皞，惊倒良久。妻殊无情，不肯为吾逐犬，今传语阿嫂责之」。番婆母亦梦婆云：「儿不孝，不能终事阿母，儿今没王事，已随众挂号，即可转生，并无烦经谶超度，愿母自爱，勿以为念。妇年少，去留任意，勿强也」。言讫呜呜哭，母亦哭。醒，恍惚间犹闻番婆哭声，天明始寂。未几，二人凶问俱至矣。
　　游击叶得茂战死，贼悬其首于南靖厝之竹围上，日久坠浸水中。及事平，有犬以两足抱其首移置高处，众皆异之，询得实，乃访其遗骸合葬焉。
　　大墩之溃，把总庄奇轩身被三十六创，与尸首数百杂卧地上，晕绝间恍见蓝衣人以袖蔽之。贼散后，该地总理始率众作丛塚埋诸死者。奇轩突起坐大言曰：「上帝命我不应死，汝辈何得擅杀」！众大惊，不敢近。既散，乃匍匐逃伏山谷间，饮涧水三日。庄民林润见之，救匿于家，为之调治，其头颈疮溃生虫，臭不可闻，良久始愈。
　　林镇军尝于水口被贼所围，有良马名五魁者，骑以脱难。及困守斗六门，粮道断绝，乃杀而食之。时有屯番欲乞其余，不可得，遂叛应戴逆焉。
　　相传斗六门地理甚佳。其来龙处土名茄冬王，有茄冬三株，百余年物也，堪舆家谓为虎形，敌楼上夜点两灯，以象虎目，贼之善鸟枪者不能中，贼党许丰年掘断龙脉，以狗血厌之，是夜敌楼之灯无故自坠。翌日守将蔡朝阳中炮死，而林镇全军俱溃矣。后贼党之踞此者，如戴逆及廖厉、张窍喙相继死，而茄冬亦枯。
　　同安人吴仔墙在嘉义店仔口教读，颇得众心。戴逆以股首卢大鼻守店仔口，墙从之。及林镇军至，墙欲降，大鼻不可。墙乃以计分散其党，伏壮士拉杀之。后吴帅进军解嘉义之围，颇得其助云。
　　岁贡董大经尝为戴逆塾师，至是已病，为贼所胁，不得已从之，以忧死。其子诸生也，以同治年号题其神主，贼大怒，罚赀千余金，犹杖责二十。时彰属诸生多入宾贤馆，或强受伪职，惟举人陈肇兴（着有陶村诗集）、岁贡生王孚三洁身远遁（肇兴旋招集内山义民以拒贼，事载陶村诗集中）。
　　优人猫仔鹿者，逸其姓，为秋司马家丁，甚见宠用。大墩之溃，鹿首先斫断秋丞首级以献戴逆，逆惊悔，然已无如何。因叱曰：「汝以奴杀主，大不忠也！不忠之人，谁敢用之」。乃给数金戒之曰：「速远去，无溷斯土」！呜呼！万生虽作逆之徒，而能斥逐逆奴，不可谓非一节之明也。然则今之宠用家丁而头颅乃为所卖者，独猫鹿乎哉！
　　斗六门之败，把总孙鹏程（福州武举）为贼党朱尔成所杀，取其首以献戴逆，逆罪其擅杀，责尔成十板。
　　戴逆至水沙连派饷，以红旗数对前导，使伪军师绣衣朱履，佩剑执拂，骑马先行。伟男子数十人，手执大刀，称伪保驾大将军，簇拥轿前。逆之衣服乘轿皆黄色，后有赤脚男妇数十随行，伪称宫娥宫监。所往，门前悬木牌二，书「风雨免朝，鬼神免参」八字。先期出伪示，择日到田间教民耕种。该地总理预修径路，以黄色土铺田中。至期，逆与伪军师到地播谷种、犁田毕，鼓吹竞作。伪军师披发仗剑，引戴逆雪帽雪衣登坛，祭告天地。远近来观者不下数万人，遍野漫山，惟见万头蠢动。百姓争送猪羊米谷无算，有送美女者，戴逆自取一、二人，以其余分赐军师、伪将军，皆淫污数夕，然后遣归其家。
　　戴逆妻许氏，小名晟官，自知逆谋难恃，恐他日事败并外家亦不能全，故留林镇之弟向皋于家，议以妹归之，为他日计。有识向皋者，欲导之亡去，不听。适降者陈吉生私改贼信，召回逆党之攻嘉义者，事露被戕。于是戆虎晟辈以降兵多叛，悉搜杀之。迫令戴逆杀向皋，逆之妻女列跪求免，不可得。宾贤馆诸文士请全其尸首，乃被扑杀，逆妻买棺殓焉。
　　戆虎晟妻妾四人，一月内同生四子，命相俱佳。遂妄觊非分。弥月，远近贺者金冠、金钏以千百计。自大甲败回，四子同时死，晟亦两次中枪折齿，自知不久，乃预作功果，焚楮帛山积。自制黄色衣服，以金银为冠，妄称通天冠，焚之。谓其党云：「本藩虽在阳间占据一方，终以无子灰志，不如于阴间称帝称王，长久自雄，谁敢阻我」。王万应曰：「大哥为阴间真命天子，某当作地下开国功臣」。相传以为笑。
　　戆虎晟尝以江有仁为放屁兵，言接仗即走也。
　　哑狗弄夫妇性尤惨酷，每执弁兵，缚树上，命鸟枪齐放击之。有鹿港人过其地，因不蓄发，疑为奸细，执之。时弄生日方毕，所积烛泪甚多，乃以烛泪遍涂其体，裹以草纸，复涂复裹，以棉花为烛心，浇注于上点之，臭闻远近，点至中间，忽訇然一声甚烈，盖头裂作响也。
　　陈逆哑狗弄口吃特甚。当鹿港人请往时，弄坐轿鸣锣而出。锣打七下，行数十武，唤阿殿者问：「有傍人诮诮我否」？曰：「无之」。则曰：「可连敲十数」。行半里复问。又应曰：「彼以礼来请，何敢相诮」！则又曰：「可敲十十五数」。如是数次。最后谓鸣锣者曰：「既无人诮，即连打数百，入街不复停停手可也」。至鹿港，闻演炮声，以为众拒之也，大怒，诘鸣锣者曰：「尔言无人诮诮我，今何开炮相拒耶」？痛责之。
　　严办攻盐水港而败，见众心不附，势难持久，而群贼皆欲索饷，知有他谋，绐之曰：「某生平足力甚捷，无能及者，尔等如能追及，当如所请」。众漫诺之。是日，角逐数次而止。翌日竟举足直奔，遂不顾返，观者以为仍角足力，不之疑，军装器物皆弃之。如此退军法，殊堪捧腹也。
　　伪军师刘阿屘（一作阿妹）好作不经之言，以愚群贼。谓林镇军前世为鲸鱼精。坊埤之溃，退屯盐水港，时贼势方炽，刘独曰：「鱼得水必难制矣」。及官军获胜，进驻斗六，乃喜曰：「鱼入斗中，不久当自溃矣」。民皆神其说，无肯附官者。而林镇果以粮尽而败，皆阿屘煽动民心所致也。
　　吕仔梓焚毁二重沟沟尾庄（俗名太保庄）王子爵里第，拆为平地，其中梁搁置路隅，有声哭三昼夜。
　　某同知之逃回鹿港也，以白布书「清官送回」四字挂胸前。及事平，随孔前道灵柩回郡城，欲仍挂此四字，有议之者，乃止。或为志云：「长跽军前笑口开，而今世界属兄台，清官二字寻常见，难得红旗直送回」！
　　戴逆用四六文移檄远近，语多鄙俚。凡入会者，谓之「约内」，以不预会者为「约外」，犹粤逆洪秀全之以百姓为外小也。又尝为短札寄其党云：「闻卿有采薪之忧，朕心甚为纪念。兹送去小种茶叶四两，到可查收。不腆征物，聊申朕意。愚弟戴潮春顿首拜」云云。
　　戴逆自铸铜章狮狃，林逆银章虎狃，萧金泉称三元帅，亦作木戮。三逆俱妄篆为「受命于天、既受永昌」八字，而下句讹作「受」字，尤可笑也！
　　萧氏，涑东人，美名噪一方。某官微时尝过其门，氏目送之，某以为慕己也，遣媒求之，氏不从，且訾为贼，某深衔之。后为戆虎晟所得，宠嬖专房。从逆晟于彰化，造伪宫殿以居，言无不从，颇预外事。及被擒，时为火药所伤，气未绝。某官谓之曰：「汝以予为贼，今何为仍入吾手」？氏应曰：「往事无足言者，但大人宽洪大度，必不肯仇一妇人，以绝远近之望」。某命医疗之，曰：「吾所以疗此逆妇者，为十年前目送之情也」。相传以为笑。
　　丛谈（下）
　　台湾辟地至今，乱者三十余次。最大者莫如朱一贵、林爽文、张丙、蔡牵与戴万生而五。朱逆以饲鸭小民（时称鸭母王）伪号义王，窃踞府治，然为日无多，人心未定，故施提军世骠、蓝镇军廷珍直攻鹿耳门，一战而克。爽文踞彰化县，张丙踞盐水港，扰嘉、彰间，众心未附，故福大将军之平爽文，由鹿港进兵，马提军济胜之平张丙，由盐水港进兵，皆一战而克。海寇蔡牵虽攻陷凤山，实恃海船为退步，故李提军长庚（同安人，三等壮烈伯，谥忠毅）以舟师来援，围住港口，贼闻而胆落，遂舍命遁去。盖其时内地兵力剽劲，将帅能军，故能直捣中坚，如摧枯朽也。若戴逆踞城颇久，我军虽进兵鹿港，而贼登城一望，已悉虚实，又以抚局坐失事机，故久而未克。迨丁、林全军由淡水南下，乘建瓴之势，且招其党羽来归，杜绝接济，贼势已孤，然后一战克之，所谓先人有夺人之心也。朱子云：「敌势缓，当直捣之；敌势急，当左右缠绕之」。此一定之法。
　　台湾本海外荒岛，明末南安人郑芝龙载沿海贫民以辟之。芝龙子成功遂据有其地，设天兴、万年二州，遥奉永历年号，传子经。经乘耿逆之变，率百余艘扰泉、漳、汀、潮间，卒败归，未几病死，传子克■〈臧上土下〉，托孤于陈永华、刘国轩、冯锡范（克■〈臧上土下〉系永华之婿）。永华既卒，锡范忌克■〈臧上土下〉英明，乃弑之而立■〈臧上土下〉弟克塽（锡范之婿）。康熙二十二年，大学士安溪李文贞公特荐内大臣一等伯施琅为福建水师提督，挂靖海将军印，统舟师克澎湖，守将刘国轩乘小舟由吼门（吼门水浅忽骤涨二尺）遁归台湾，劝克塽纳土降（克塽封汉军公）。于是设台湾一府，辖澎湖一厅、台湾、凤山、诸罗三县（林爽文之乱，诸罗被围，总兵柴大纪婴城固守，诏改诸罗县为嘉义以旌之），以台厦兵备道挂印总兵治之，设巡台御史，满汉各一，以汉御史兼提督学政（雍正间奉裁），以兵备道兼提学副使。其时北路多瘴雨，生番所巢；未几于半线增设彰化县，寻于竹堑增设淡水厅同知，于蛤仔难增设噶玛兰厅通判。地大物蕃，米榖所出（南路多糖油，北路则茶菁磺煤樟脑尤盛），遂为海外重镇。论者以台澎为沿海七省藩篱，洵不诬也。同治五年，余应淡水严司马金清（紫卿，江苏人）之招，修淡水厅志，尝以淡水一隅地甚广漠，南北几五、六百里，同知驻劄竹堑，势难兼顾，而府治至淡北几千余里，未免鞭长莫及，谓宜于艋舺增设州县以分理之，并复设巡台御史一员兼理学政，下以分道府之劳，上可为制抚之助。而林生挺华谓鸡笼头与省会对渡，为全台第一好港，洋舶所聚，最为冲要，宜增设水师以资弹压，亦要着也。又台民易乱而难靖者，恃有内山番社为渊薮耳，则内山宜辟，固也，而辟地升赋，宜仿杨太守廷理办理噶玛兰之法，力裁业户，使赋归实额；仿福大将军之设屯番以裕兵食，其法将每社熟番编为屯丁，以屯番把总外委领之，年给番租若干，无事各安生业，有事听官调遣，可辅兵力之不足；皆理台善政，尝于厅志内略叙其概云。
　　彰化城内漳人居多，泉人不过二十之一，故贼甫举事，奸民多为内应，识者知其不可守矣。或谓彰化城垣低狭，外迫八卦山，每逆党滋事，登山以瞰城内虚实，易为所乘。谓宜展拓邑城，将八卦山包于城内，或靠山筑城，因山为墙，墙外浚濠，导八保圳之泉以注之，而移守道驻劄，增设道标弁兵，居中控制，亦甚便也。总之彰化为南北适中之地，民俗浮动，不可不筹守御之方耳。
　　嘉彰交界之内山为水沙连，又东为埔里社，其地平原饶沃，有日月潭、珠仔山诸胜，风景绝似西湖。道光初，埔水六社生番，内迫凶番之戕杀，外苦奸民之侵夺，由理番同知史密（梅叔，江苏拔贡）献地归诚，密详请刘制军韵珂。制军以闻，朝议命制军躬自巡阅，以决可否。制军巡视毕，力主其事。史同知以为事在必行，遂传集绅商，出赀立股，招民垦辟，将成田矣，偶遗一巨绅，适该绅入都谒选，因力陈不便，事竟中止，论者惜之。窃谓淡、兰之辟，皆由民间渐垦渐拓，略有成绪，而后设官治之。若能开越界之禁，听民间自行垦辟，事以渐成，则将辟之初，不费朝廷钜饷，既辟之后，择干员经理田赋，量入为出，亦可免每岁之津贴，其利益岂浅鲜哉。夫噶玛兰田土不过淡水十分之三，然每岁支给官军俸饷之外，尚可以协济邻邑，亦可知经画之初重赖有人矣。余在淡水时，着有淡水田赋考、救弊补偏等议，具载拙集中。
　　由凤山而南，至琅峤、沙马矶头折而东北，地颇广漠。然内山生番尤凶，罕敢深入者，惟汉奸能通番语（俗谓之番刈），或娶番女（俗称牵手），与番议和。岁以酒肉犒番，必人人尽醉，一有不周，则变色而出，而枪镖伺于途矣。故虽和议已成，而民之耕于野者，犹惴惴也。番刈时以盐、布、铁器与番交易，货其鹿皮、鹿茸之类，获利颇钜。家瘦云先生（讳树梅，金门人，着歗云诗文抄）尝从曹大令谨兴埤头水利，自绘琅峤全图以示先君子，谓此地田土沃衍，可增设厅县水师，相其港道形胜，插竹为城；控制山海，为郡垣后户云
　　沙马矶头山常带云雾，相传有绦衣、缟衣人对奕其上，生成之棋盘石磴犹在焉。此山直接吕宋，舟人必由此放洋。中有屿名龟仔壳。又南行四更至红头屿，系生番聚处，其地产铜，所用杂物皆铜器也。
　　淡水林部郎有海舶，遭风，驶至一屿。有识者曰，此名五使屿，其地五峰卓立，悬瀑分流而下，绿野绵亘，几百余里。此屿距鸡笼头不甚远。舟既归，部郎闻其异，另备一舟，载餱粮、耕具之属，欲往辟之。部郎寻卒，遂不果。
　　台湾为海外奥区，不特珠仔屿、日月潭欲与西湖争胜也，如鸡笼、金包里沿海一带，洞壑幽邃，又大冈山石洞莫测其底，以石投之，窅然无声，相传是处通海底。
　　淡水物产濆盈。近兴茶利，制法愈精，然其茶泡开逾时，则下有油晕，色亦重浊，不及武夷远矣。内山有桂皮，宛然肉桂，而无其香味，意者制法未精欤？他如三貂岭之白海棠，观音山之素心兰，皆随地丛生。其果实莫佳于西螺柑，妙绝天下。而凤梨、檨子，亦佳品也。台属本无荔支，林雪村方伯遍购兴化状元红、漳州乌叶佳种，植于潜园，色香味俱不少逊。又购江、浙梅花数种植之，已数十株矣。又后垄出地油，与外国无甚异，但不多耳。
　　台地无虎，生番即虎也。闻噶吗兰之奇莱有居民近生番者父死于番，安葬既毕，二子在野，见父导番至，杀兄以去，弟疾趋斜径，匿丛草中，得免（番目直视，遇者每斜行以避之）。是夜，弟闻兄叩门，不敢喘息焉，盖死于虎者为虎伥，导虎以伤人，而死于番者则为番伥，导番以杀人也。故凡见杀于番者，其家人不敢出声哭泣，不敢为位招魂、上墓祭享，恐番觉而镖枪随至也。呜呼！亦可悯哉！
　　安平撮土，有如弹丸，而设一协两营，重海防也。然总镇在郡城，相距不过三、四里，则安平营伍不待副将崇阶始资弹压也。若艋舺参将统辖淡、兰水陆各营，洋面广阔，山泽雄深，实海外之奥区。而鸡笼头洋舶所聚，尤资弹压，为最要者，非如七鲲身海口淤塞已久，仅为次要之地也。况自四月至十月，鹿耳门潮势喷涌，不可泊船，祗于口岸严密稽查足矣。则以淡水参将与安平副将两缺互相抵换，诚不无裨益耳。
　　台地民俗嚣凌，必内地班兵轮换戍守以资弹压，势为之也。然朱逆之变，尝招募民兵助剿，及事平，蓝鹿州先生建议，以为半线至淡水宜增设营县，即可留此经战之兵分配各营，为经制之兵，其说非无见也。若澎湖两营兵制，则尤当早为更易者，盖澎之民气质朴，从无揭竿谋乱之事。若将戍兵撤回，而就地募补，一可省三年换班来往劳费，一可免内地各营兵额之虚悬，一则近海渔人谙习水性，以之募补水兵，尤为得用，一则该兵各有耕渔生计，即米饷偶缺，不至脱巾而呼，挟制百端而猝难钤束。兼之兵皆土着，即偶有外侮，莫不各保身家，各卫桑梓，尤可得其死力。况就近各乡选募，分之虽各有里居，合之实如同一家，非若戍兵之分标、分馆，各分气类，动辄聚党互闘，凌虐居民，横占地界，种种恶习也。而且澎湖瘠苦异常，岁多荒歉，若每年得此宗饷米散给，使之互相挹注，则一方阴受其惠，是一举而数善备矣。予向有澎湖营制议，载拙集中。
　　秋雁臣司马素以才勇自负，尝谓台属民情喜乱，每数年间即有变动，而见兵实不足恃，欲自练一军，备缓急之用。闻者壮之。以经费无所出而止。大墩之役，孔道仅恃一秋丞，秋丞自恃所能而不暇计其后，盖勇敢有余而好谋未足也。然咸丰间淡水漳泉民分类械闘，焚毁街庄数处，死者山积，几于蔓延不可收拾。其时彰化无籍游民多相率至淡水受雇，即泉属所雇者已不下万人，屯营相望，积欠雇费甚多，已成欲罢不能之势。秋司马甫到任，即傅集各庄总理头人，令计口酌给路费。遂亲到各营，勒令各队旗首撤营回籍，有不从者，当以军法从事。于是各队即日撤回，无敢梗者，亦其平日威望有以震慑之也。呜呼！徒勇其可常恃耶！
　　台澎皆食郡治馆盐，而竹堑海口虎仔山可晒私盐，故馆丁时时访拏盐枭，动辄列械相闘，然不能绝也。若澎湖四面皆海，小岛错列，其地斥卤，处处可以晒盐，而其民则皆食官盐无敢私晒者。现时以每年盐价为澎营加饷，而法令愈峻矣。然澎地馆盐八十斤贾银一元，盐色灰黑，殊逊内地。且澎民以海为田，得鱼则需盐孔亟，而风信不常，或暴风不已，海船有数月不至者。傥郡盐接济缺，则无以为腌鱼之用，而民受其病。故不若民间自晒之为便也。夫今日而欲兴澎海之盐利，斯事体大，实不易言。然有可行者，其法令民间各占地晒盐，丈量区分，收其正课，以敷加饷之费，而严查出口，免使溢灌他处以符定制。若内地偶尔缺盐，海船来运者，必有明文，方许出口，官为查验，收其厘金，以益帑项，而不立定额，是于变通利民之中仍寓严画界限之意也。至于郡治馆盐，亦不患无消售之处，盖内山以东，生番食盐皆奸民接济，若能开越界之禁，听民占地自垦，官为经理，他日渐辟渐广，民居稍密，恐郡治馆盐不敷其食耳。且澎湖地皆硗瘠，仅产地瓜杂粮，偶尔旱荒，则束手而仰待赈济；若盐利可兴，即肩挑贫民，亦可稍获工资为生活之计，又何必蹈常袭故，坐令货弃于地、人废其力，而不亟为之所哉？
　　台湾膏腴之地，故凡渡海宦游者，率视为金穴；其他利病，概未暇讲求。所谓洁己爱民者，若台湾知县历台厦道陈公璸（海康人，进士，官至福建巡抚，谥清端，建专祠）敻乎尚已。他如兵备道周公凯（芸皋，富阳人，由翰林院编修积劳卒于任，着有内自讼斋文集）之栽培士类，廉惠并着；淡水同知曹公士桂（馥堂，云南文山举人）之勤民慎狱（积劳卒于任，相传为淡水城隍）；澎湖通判胡公建伟（勉亭，广东三水人，进士）之教养兼尽；凤山知县曹公谨（怀朴，河南解元）之为民兴利；民至今犹歌思之。傥以数公入祠郡治名宦祠，俾守土者知所感发，台民其有豸乎！
