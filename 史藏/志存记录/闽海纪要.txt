闽海纪要


卷之上

　　乙酉、大清皇帝顺治二年（明隆武元年）夏、闰六月，明主（原文为立）唐王聿键称帝于福州。

　　初，唐王统兵勤王，以擅离南阳，锢禁狱。及宏光立，赦出，而南都破；靖虏伯郑鸿逵遇于嘉兴，语合，遂奉以入闽，与其兄南安伯芝龙谋立之。闰六月十五日即位；升福州为天兴府、布政司为大内，改元隆武。

　　明晋南安伯郑芝龙平虏侯，寻封平国公；镇海将军郑鸿逵定虏侯，寻封定国公；郑芝豹为澄济伯。

　　芝龙字飞黄，南安石井人。兄弟四：长芝龙，次芝虎，三鸿逵，四芝豹。初为海盗，崇祯戊辰归诚。以平海寇功，累迁至南澳总兵。甲申之变，宏光即位南京，封南安伯。至是，以翊立功，晋芝龙平国公、鸿逵定国公、芝豹澄济伯。

　　明主召芝龙子成功，赐姓朱，封忠孝伯。

　　成功原名森，字大木；天启甲子年七月十五日生于日本。诞时万火齐明，丰仪秀整。七岁取回，俶傥有大志。年十五，补南安弟子员；试高等，食饩。赴省试，有金陵术士相之，惊曰：『君非科甲中人也，殆王侯相矣』！时方锐志场屋，不以为然。及隆武召见，奇其状貌，封忠孝伯；抚其背曰：『惜朕无一女配卿，卿当尽忠吾家，无相忘也』！因赐姓朱，改名成功。自是，中外咸称国姓云。

　　明以郑鸿逵为大元帅，出浙东；郑彩为副元帅，出江西。

　　二将既出关，疏言饷缺。逗遛不前。

　　丙戌、三年（明隆武二年）春、正月，明主以忠孝伯成功为御前营内都督，赐尚方剑，仪同驸马；寻封命佩招讨大将军印，镇仙霞关。

　　时军国大事，皆取决于芝龙；明主积不宁平，常独居愁叹。成功进见，奏曰：『陛下郁郁不乐，得无以臣父有异志耶！臣受国恩，义无反顾，誓当以死报陛下』！明主嘉叹，故有是命。

　　秋、八月，郑芝龙密撤仙霞关，大清兵入关。

　　芝龙以拥立非其本意，日与文臣忤。又度清朝神武，必不能偏安一隅，有叛意；密遣人以通内院洪承畴、黄熙允〔胤？〕。至是，闻鲁监国杭州失守，乃称饷缺，檄守将施天福回。

　　明忠孝伯成功兵溃于仙霞关。

　　芝龙闻清兵将至，密遣亲吏到师纳款。帅诘之曰：『吾兵未临境，而前途献降书，得无诈乎』？疑系细作，命推出斩之。吏疾声呼冤；有闽人在军中，察其词哀，知其无诈，为告于帅。帅曰：『归语尔主，吾于秋仲提师由仙霞入关，可备壶浆以迎』。于是，芝龙遣心腹蔡辅至关，将授意于成功；辅入见，语未发，成功厉声先谓曰：『敌师已迫而粮不继，空釜司饔吾将奈之何耶？速请太师，急发饷济军，慎勿以封疆付一掷也』！辅噤不敢发语，回见芝龙，备述前事；且曰：『向若道及纳款，此头已断矣』！芝龙曰：『痴儿不识天命，固执乃尔；吾不给饷，彼岂枵腹战哉』！赐姓屡请，皆不报。关兵无粮，遂逃散；成功不得已引还。至延平，登城周视，叹息而回。

　　九月，明主下诏亲征。师次延平，大清兵猝至；明主出奔，殂于将乐。

　　初，明主决意亲征。于南台祭江，忽风雨骤至，旗帜尽拔，不能成礼。成功跪榻前，泣奏曰：『臣父已有异志，陛下当自为计』！因伏地呜咽。明主掩袂挥泪，命之起；遂向延平。将幸赣，清兵猝至迫城。明主仓皇出奔将乐；追及之，遂遇害。

　　贝勒王入闽，郑芝龙退保安平镇，忠孝伯成功遁入海。

　　王兵至泉州，芝龙退保安平，军容甚盛；以洪承畴、黄熙允之信未通，未敢迎师。王以书招之；略曰：『吾所重将军者，正以将军能立唐藩也。人臣事君，苟有可为，必竭其力；力不胜天，必投明主而事，乘时建不世之功，此豪杰事也。若将军不辅立，吾何用将军哉！且两广未平，现在铸闽粤总督印以相待』！芝龙得书大喜，成功力谏不听；遂降。十一月，〔将〕往福州见贝勒王，成功又泣谏；知不可挽，乃遁入海。芝龙至福州见贝勒王，王置酒相待，甚欢；忽夜半挟（原文为扶）之北去，从者皆不得见。

　　丁亥、四年（明永历元年）明主永明王由榔称帝于肇庆。

　　王为神宗之孙、桂王之子，初封衡阳，以寇乱徙梧州。会桂王薨，两广总督丁魁楚与广西巡抚瞿式耜拥立之；以肇庆府署为行宫，改元永历。

　　明招讨大将军忠孝伯国姓成功起兵。

　　初，芝龙既归诚，以书谕成功速降；赐姓泣曰：『父教子忠，不闻以贰』！遂逸去。及芝龙北上，乃与所厚数十人举义，收兵南澳。时年二十四，文移称「招讨大将军罪臣国姓」。比闻永历即位，遣人间道上表，尊奉正朔。

　　明招讨大将军成功屯兵于鼓浪屿。

　　时厦门先为建国公郑彩及弟定远侯郑联所据。成功自南澳回，旧将稍集，乃移屯鼓浪屿。以洪政、陈辉为左右先锋，杨才、张进为亲丁镇，郭泰、余宽为左右镇，林习山为楼船镇，进攻海澄；清援兵至，洪政中流矢死，乃引还。

　　秋、八月，明大将军成功会定国公鸿逵攻泉州。

　　鸿逵自芝龙归诚，尚拥甲兵。至是，与成功合攻泉州；提督赵国祚率师与战于桃花山，败绩；走入保城，郑师进至城下。九月三日攻城，军声大振；漳州守将王进率兵来援，解围。

　　戊子、五年（明永历二年）明主在桂林。

　　春、闰三月，成功取同安，以叶翼云知县事。

　　成功引兵攻同安，守将廉郎、知县张效龄御之；战于店头山，败绩，廉郎等弃城遁。成功入据之，以叶翼云知县事。翼云、厦门人，庚辰进士，由吴江知县擢吏部主事。

　　秋、八月，总督陈锦率师破同安，明知县叶翼云、教谕陈鼎、守将邱晋、林庄猷皆死之，屠其城。

　　泉州之围，自冬徂春，郡邑戒严，所在蜂起。七月十三日，总督陈锦援师至。

　　八月，遂克同安；邱晋、林壮猷战殁，翼云及陈鼎死之；屠戮无遗，凡五万余人。

　　先是，有「同安血流沟」之谶；至是果验。是岁大饥，斗米千钱。

　　明主封平国公部将洪旭为忠振伯、张进为忠匡伯、林习山忠定伯、陈辉忠靖伯，寻封陈霸（「辑要」作陈豹）为忠勇侯、施天福忠毅伯。

　　己丑、六年（明永历三年）明主在肇庆。

　　春、正月，成功陷漳浦。

　　自同安败后，成功往铜山募兵，命柯宸枢、黄廷等攻漳浦，守将王起凤降；遂由云霄抵诏安，移屯分水关，令黄廷、柯宸枢等守盘陀岭。

　　四月，漳镇王邦俊、副将王之刚败中冲镇柯宸枢于盘陀岭，宸枢战死。

　　漳镇王邦俊与副将王之刚合兵攻盘陀岭，黄廷不战而走；柯宸枢分兵拒战，众寡不敌，与其弟中军宸梅俱战死。成功哀悼，厚恤其家，建祠祀之。

　　秋、七月，明主遣使晋招讨大将军忠孝伯国姓成功为漳国公。

　　冬、十一月，成功伐潮州。

　　是年，全粤俱奉永历正朔，土寇随在窃据。守潮者，郝尚久也；自鸿逵据潮之揭阳，两家各相疑忌。初，潮人黄海如、陈斌为巨寇，归成功；至是，导成功，遂入南阳，分兵剿许隆诸贼及达濠（原文建壕）、新墟等寨，悉平之。命太子太师郑香守石尾城，有众数千；后为国朝所破，二子郑广、郑海死焉。

　　庚寅、七年（明永历四年）春、正月，成功入潮阳。

　　成功引兵将至潮阳，知县常翼风以城降；令洪旭驻镇其地。

　　夏、六月，成功伐潮州。

　　成功遣甘辉杀贼黄亮釆，复败广东合提督军于潮阳。

　　秋、八月，成功回师厦门，取定远侯郑联军兵。

　　时金、厦两岛尚为建国公郑彩、定远侯郑联所据，肆虐不堪，民不堪命；其守将章云飞（原文飞云）尤横。成功乃与陈霸议曰：『两岛本吾家土地，彼兄弟所据，肆横无道，大为不堪』！乃严部署，自揭阳回军，于中秋夜抵厦门。联方醉万石岩，报至，不得入；诘朝出见成功于舟中，交拜甚欢。成功笑曰：『兄能以一军相假乎』？联未对，执锐者前矣，唯唯惟命。于是麾军过船，联将皆降，海上军皆属焉。惟彩率所部遁去，飘泊数年；成功招之还，以病卒于家。

　　冬、十一月，成功南下，命郑芝鹏镇守厦门。

　　成功至潮阳，提塘黄文自行在来，称有旨征赐姓率兵入援。

　　明主在南宁。

　　明招讨大将军漳国公成功起兵南下。

　　时平南王尚可喜、靖南王耿继茂率满骑数万攻复广州，西宁王李定国望援甚急。闰十一月，成功率各镇官兵南下；十二月，抵揭阳。

　　辛卯、八年（明永历五年）春、正月，成功率兵至南澳。

　　时施琅进曰：『勤王，固臣子职分；但琅昨夜得一梦，甚然不利。乞复细思』！成功默然；令将琅所佩左先锋印及所辖兵将委副将苏茂管辖，命琅同郑鸿逵回厦门，助芝鹏固守。成功率兵南下。二月，至白沙湖，飓风大作，船几覆。三月，至大星所，杀退惠州援兵；攻其城，下之。

　　二月，巡抚张学圣会提督马得功袭厦门，明文渊阁大学士吏部尚书曾樱死之。

　　成功兵南下，舟次平海卫；学圣、得功乘虚来袭厦门。时鸿逵弃揭阳回师未至，芝鹏不能守；得功先遣数十骑渡五通登岸，兵民望见皆溃。时曾樱在城中，或邀之遁；樱曰：『此一块清净土，正吾死所，岂复泛海求活耶』！遂自缢；时二月三十日也。门人阮旻锡、陈泰等冒险出其尸，乡绅王忠孝殓之，殡于金门。奏闻永历行在，追赠光禄大夫上柱国太师，谥文忠，赐祭葬；荫一子中书舍人、一子锦衣卫，世袭。

　　夏、四月，成功回师厦门，承制杀郑芝鹏。

　　先时，马得功既入岛，张学圣及兴泉道黄澍于三月初一日至；见厦门孤悬海外，汪洋万顷，愕然曰：『此绝地也！若有缓急，援兵岂能渡哉』！即先引回。不数日，鸿逵至，截港围攻。得功欲退，不得渡，窘甚；乃谓鸿逵曰：『公等家口皆在安平，脱得功不出，恐不利公家』！鸿逵患之，且不虞（疑有脱字）。成功旋师，得功渡海已三日矣；成功大悔恨，按芝鹏以失守罪罪之，奉尚方剑斩以徇；诸将股栗，兵势复振，凡六万余人。鸿逵退泊白沙，筑寨居之。

　　明左先锋施琅来降。

　　琅，晋江人也。事成功，年最少，知兵善战；自楼橹、旗帜、阵伍之法，皆琅启之。前在南澳，兵付苏茂代将，意回必复任；成功不与，遂请为僧。成功令再募兵，许授前锋镇。偶有亲丁曾德逃于成功营，琅擒治之，成功驰令勿杀，琅竟杀之；成功大怒，捕琅并逮其家口。琅乘间逸去，密渡安平，依郑芝豹；成功收其父大宣及其弟援剿左镇施显，杀之。

　　五月，成功入南溪。

　　成功自回厦门，申严纪律，军声大振。率众入漳之南溪，漳镇王邦俊率兵迎战，败绩；又败于漳浦，降者数百人，漳州戒严。

　　冬、十一月，提督杨名高及郑成功战于小盈岭，名高败走。

　　名高自福州率步骑援漳，成功迎战于小盈岭；名高大败，仅以身免。成功乘势攻漳浦，守将陈尧策以城降。

　　壬辰、九年（明永历六年）春、正月，成功攻海澄；守将郝文兴以城降。

　　成功引兵向海澄。是日，潮乍涨，舟达城垣，守将郝文兴降；成功以举人黄维璟、冯澄世先后知县事。

　　三月，总督陈锦及郑成功战于江东桥，大败；成功乘势拔长泰，漳州属邑俱下。

　　成功遣中提督甘辉攻长泰，遇副将王进于北溪。二人俱雄健著名，久念一决雌雄；乃奋戈传矢，两马相当。自已至午，纵横跌荡，观者竦踊。既而两家兵至，乃解。王进入长泰，甘辉日夜攻城，弗克。会总督陈锦来援，成功选精锐迎战于江东桥北。陈锦狃先年同安之捷，颇轻敌，全军皆没；奔回泉州。成功乘势攻长泰，拔之；王进独以数十骑遁入漳州城，属邑俱下。

　　夏、四月，成功攻漳州。

　　成功引兵围漳城。五月，浙镇马逢知（原名进宝）率兵来援，纵其入城；引兵出战，连败之，遂婴城固守不出。成功累攻不下，乃壅（原文为拥）镇门之水灌之，堤坏不浸；复列栅围之。城中食尽，人相食，枕藉死者七十余万人。

　　秋、七月，库成栋杀其主总督陈锦归成功，诛之。

　　陈锦军于凤尾山，惭江东之败，号令峻刻；为其仆库成栋所刺，持首归成功。成功叹曰：『仆隶之人而叛其主，是大逆也；大逆何以劝后』！命斩以徇。成栋疾呼曰：『陈锦暴戾不仁，众心已离；宽我一死，必有望风续至者：八闽可不劳而定也』。众咸为之请；成功曰：『得八闽者，一时之私利也；诛叛逆者，万世之公义也。吾终不忍以一时之私利废万世之公义焉』！命斩之。

　　冬、十月，固山金砺及成功战于古县，败之，解漳州围；成功退守海澄。

　　漳州久围，中外隔绝，固山金砺来援。时成功久顿坚城，师老粮匮，退屯古县；迎战累败，收兵退保海澄。

　　明主在安隆。

　　是时，明主封李定国为西宁王；定南王孔有德、敬谨王尼堪皆为所败（有德败于桂林，尼堪败于衡州）。

　　癸巳、十年（明永历七年）春、正月，成功遣定西侯张名振率水师攻复浙直州县。

　　夏、五月，固山金砺攻海澄，成功亲督兵迎击；金砺退。

　　金砺既解漳围，悉满、汉精锐之兵进攻海澄。城坏百余丈，成功立雉堞防御；张盖而坐，与诸将饮于敌楼。砺兵望见，矢炮雨集；成功益语治军，指挥自若。方易位而坐，而原坐为炮击碎；成功呼曰：『天佑孤臣，诸将无虞矣』！于是众各奋气力十倍。〔砺〕兵临城，蜂拥而上；有厮养卒郑仁举斧以砍，众从之，登者悉坠，积尸填河。甘辉复率兵击之，擒斩无遗；金砺宵遁。是役也，成功论功行赏，以忠孝伯印授甘辉，辉不敢受；召郑仁，拜都督。乃更筑短城，而海澄之守益固。

　　明主遣兵部主事万年英赍敕晋漳国公成功延平王；成功表辞。

　　成功既败固山金砺，遣监纪池士绅以蜡表奏明主行在，并叙破提督杨名高及歼总督陈锦之功。明主即命晋封成功为延平王，成功表辞；甘辉、黄廷等及各镇皆有封爵。

　　秋、九月，成功率师南下，剿鸥汀贝；寻引还。

　　时郝尚久守潮，被兵求援；成功先遣陈六御率兵救之，尚久狐疑不敢纳。及潮州破，自焚死。寻破鸥汀贝而还。初，鸥汀贝恃其土城险固，聚众剽掠，海上商船多被擒截，抽肠刳腹，惨酷非常。至是，成功攻破之，屠其城，丁壮无遗。

　　甲午、十一年（明永历八年）春、二月，遣官议抚，以海澄公印封成功；成功弗受。

　　初，芝龙在京密令李德回劝成功就抚，阳许之；帝遂封芝龙同安侯、芝豹左都督，遣郑、贾二官赍诏及海澄公印敕授成功，且授封鸿逵为奉化伯。成功不受。十一月，再遣内院学士叶成格、理藩院阿山及芝龙少子郑度赍敕至，许以泉、漳、惠、潮四府安插兵众；成功坚执不从。李德泣曰：『将军不听，恐太师祸且不测』！

　　成功戚然久之；谓曰：『非不知清朝待我厚，但我受明室厚恩，义不可屈』。因泣；挥之去。叶、阿二官回奏，帝大怒；置芝龙于高墙、戍芝豹宁古塔。

　　冬、十一月，成功起兵。

　　成功遣辅明侯林察、闽安侯周瑞督水师，戎旗镇王秀奇、左先锋苏茂督陆师，率官兵战舰百余艘南下勤王。差效用官林璇奉表诣明主行在，并持书会西宁王李定国。

　　十二月，郑成功陷漳州。

　　时十一月晦，成功自厦门入海澄。夜严部署，四鼓直抵漳州；入其城，兵不血刃。于是，守将卜世用、魏标等及知县周琼、知府房星璨皆降；十县皆下。泉州属邑，望风而溃；独泉帅（原文为师）韩尚亮守泉州，不下。

　　乙未、十二年（明永历九年）春、二月，明招讨大将军延平王成功承制设六官。

　　初，成功以明主行在遥隔，军前所委文武职衔一时不及奏闻，明主许其便宜委用：武职许至一品，文衔许设六部主事。成功复疏请，以六部主事衔卑，难以弹压；明主乃赐诏，许其军前所设六部主事秩比行在侍郎、都事秩比郎中、都吏秩比员外。于是设六官：以潘赓锺（壬午举人）为吏官、洪旭为户官、陈宝钥（丙戌举人）为礼官、张光启为兵官、程璠为刑官、冯澄世（丙戌举人）为工官；设协理各一员、左右都事各二员。以常寿宁为察言司，邓会、张一彬为正副审理。

　　又设储贤馆、育冑馆。

　　以前所试洪初辟、杨芳、吕鼎、林复明、阮旻锡等充之。先是，明主开科粤西，诸生愿赴科举者，成功给花红、路费遣之。岛上衣冠济济，犹有升平气象。又以死事诸将及侯伯子弟柯平、林维荣充育冑馆。

　　明郑成功改中左所为思明州。

　　中左所，即厦门城。至是，改称思明州；以薛联桂（原文为柱）、郑会先后知州事。

　　郑成功奉明鲁王居金门。

　　时监国鲁王及宁靖王诸宗室避难至厦门，成功皆礼赡优给，奉之居金门。

　　又给避难诸缙绅卢若腾、王忠孝、辜朝荐、徐孚远等银币。

　　时缙绅避难入岛者众，成功皆优给之；岁有常额，待以客礼，军国大事辄咨之，皆称为老先生而不名。若卢、王、辜、徐及沈佺期、郭贞一、纪许国诸公，尤所尊敬者。

　　郑成功诛饷镇黄恺。

　　成功自起兵以来，军律严明，禁止淫掠；犯者立斩。破城之日，诸军虽争取财物，遇妇人在房内，则却退不敢入，远近称快。以饷馈不足，命黄恺为饷镇，供给军需。恺克剥不堪，怨声载道；成功怒，收斩之。

　　夏、五月，明总督水陆兵马林察、周瑞、王秀奇、苏茂等无功引还；成功怒，贬责有差。

　　林察等回军，称西宁王李定国战败，应援不及，已退入梧州。成功大怒，将斩之；以其夙昔战功，各降黜、捆责有差。因致书于李定国，其略曰：『敝员以台命至，知老台台内急君父之忧，外切仇仇之痛；某恨不能征帆倏忽直指珠江，同挈故土，以迎乘舆。讵意船师未至，而大军已先班回！胜负兵家之常，不足深忧；但敝船逗遛，既不能先期会师，又不能奋图后援，使丑类长驱，某实有罪焉。已将水陆各将领审定功罪，重行捆责；乃念其有功，不然已正法矣。今援粤之精锐已悉来闽，且檄全粤水陆与某对衡，则粤东势必空虚；乘机袭取，正其时也。幸迅旆入粤直取，某处定有摧枯拉朽之势！从此长驱破竹，共抵燕京聚首策勋，深所愿也』。

　　明郑成功遣忠振伯洪旭、北镇陈六御督师北上。

　　六御等扬帆进取舟山，守将巴臣兴降，以御守其地；洪旭等攻温、台等处，台州镇马信、宁波镇张宏德出降，空其地而归。

　　六月，成功毁安平镇。

　　安平距泉州六十里，芝龙置第其中；洋船直抵海外，人烟繁华胜于郡城。至是，闻贝子王统大兵将至，乃堕其城；并毁漳府及惠安、同安三城，敛兵回厦。

　　秋、七月，成功遣中提督甘辉、右提督王秀奇统兵北上，遣前提督黄廷、后提督万礼统兵南下。

　　成功以辉为正总督，秀奇副之；率二十余镇往北，与洪旭、陈六御相机进取。以廷为正总督，礼副之；率二十余镇南下。八月，黄廷等攻揭扬，潮镇刘伯禄来援，累败；陈霸复自南澳率兵与廷会，遂拔揭阳，并复普宁县。

　　冬、十一月，定远大将军庶子王入闽。成功同思明州。

　　庶子王至泉，使人持谕至厦门招抚，不纳；复易函称书，成功答之。令厦门居民搬移过海，官兵家口搬住金门、镇海等处，空岛以待。

　　丙申、十三年（明永历十年）春、正月，平南王尚可喜遣兵攻揭阳；及苏茂战，败之。

　　可喜同潮镇刘伯禄来复揭阳，茂率左冲镇黄梧迎战，大败；可喜追至城下，黄廷出兵迎战，乃退。

　　三月，庶子王遣水师攻两岛，遭风引还。

　　庶子王大集各澳船只，令泉镇韩尚亮督率，出泉州港；成功令林顺、陈泽等迎击。忽飓风大作，尚亮船飘散沉坏，收回者不满十船；由是，不敢渡海。

　　夏、五月，郑成功杀左先锋苏茂。

　　茂，原为左先锋（疑有脱字）；施琅之逸去，茂实密纵之，因补其职。至是，同前冲镇黄梧丧师于揭阳；成功怒，调还，遂按军法斩之。

　　六月，郑成功督师北上。

　　明前冲镇黄梧以海澄叛来降，诏封梧为海澄公。

　　成功将北向，留储蓄于海澄，以左提督王秀奇统黄梧、苏明等守之；克日解缆。时贝子王入闽，泉、漳属邑皆下；独海澄未复，百计诱降。适调守将出，计称黄梧以揭阳失利惧诛，可以诱之；王从其计，黄梧遂挟苏明据海澄叛，来降。诏封为海澄公，命驻漳州。先时，遣官■〈冖上贝下〉海澄公印欲封成功，成功不受；总督上疏曰：『悬此印于国门，彼中岂无有内应者』！至是，黄梧降，即以此印爵封之；别调苏明入京，授为哆理机邦内大臣。其后梧献平海策，请发郑氏祖坟、诛求亲党、没五大商及迁界等事，祸及五省，人罹其害。

　　秋、七月，明郑成功克闽安镇，进攻福州。

　　贝子王顿重兵在漳，成功议率兵北向以缀之。既解缆，忽报黄梧以海澄叛，或劝旋师以争之；成功曰：『吾欲图大事，海澄何足惜哉』！遂扬帆进攻闽安镇，破之，福州大震；攻之不克，乃城牛心塔，以陈斌戍之。

　　八月、〔北〕兵复出舟山，明总制陈六御、英义伯阮骏死之。

　　浙兵攻舟山，明陈、阮二将帅兵迎击，被诱深入，水急收船不回，俱赴海自焚死；余船奔散。于是毁舟山城郭，迁徙居民。

　　冬、世子王发兵攻铜山，为明后冲镇华栋、护卫黄元击败，遂引兵还福州。

　　华栋，原名金璲第，兴化书生也；归成功，时其母尚系府狱，故改名，成功以千金赎出之。后栋死，乃存恤其子。

　　十二月，成功入罗源、宁德，世子王使梅剌（原文为敕）阿格襄帅兵来援，为甘辉所杀。

　　阿格襄帅将巴都、柯如良等袭辉军，诸将见辉阵整，不敢迫；格襄恃勇直前，甘辉挥戈大呼迎击，杀之。是役也，格襄最骁勇，而巴都等皆善战；及俱败殁，诸兵为之夺气。

　　同安侯郑芝龙遣谢表劝成功就抚，不听。

　　时遣芝龙命谢表劝成功就抚，总督李率泰亦令人说暂退兵以就抚局，成功不听；表等日夜涕泣，以无可复命为忧。成功因复书于芝龙，略曰：『谢表赍父亲手谕忽然而至，疑信参半，情能不自伤，而势无可如何耳！吾父存亡祸福，儿料之已熟。清朝待投诚之人，猜忌多端，有始无终，总是「挟」之一字；而儿岂可挟之人乎？自清朝入闽以来，丧许多人马、费许多钱粮，百姓涂炭，赤地千里，已验于往时矣。兹世子倾国来闽，将历三载；殊无奇谋异能，只是补葺破地，淫掠毁杀！一弄兵于白沙，而船兵覆没；再弄兵于铜山，而全军歼灭；闽安为福州门户，遽尔遂破；罗源一战，阿格襄〔等〕尽丧：其力量亦可见矣。乃损无数之甲兵、费无稽之钱粮，区区争此数百枝无用之头发，不特大失策，亦何量之不广也！清朝诚能略其小而计其大，裨地方安插我众，彼无诈、我无虞，如此则奉清朝之正朔，无非为生民计而为吾父屈也。安插得宜，清朝自无南顾之忧！中左在海外别一天地，儿效巢父、严光辈优游山林，高尚其志耳。清朝多疑，不便差人再往。儿至此，心已尽而言尤实。伏祈鉴照』！成功不就抚；然父子之情不能忘，常于中夜起立北向，私自悲哭痛哀。

　　丁酉、十四年（明永历十一年）明主在云南。

　　春、三月，明定国公郑鸿逵卒于金门。

　　鸿逵由崇祯庚辰科中武进士，累迁登莱副总兵。甲申京师陷，宏光即位于南都，檄守釆石矶，以右军都督挂镇海将军印。乙酉南都失守，引回；迎隆武立之，封定国公。丙戌贝勒王入闽，芝龙北去，乃与成功举兵；攻泉州，入潮。辛卯退泊白沙，筑寨以居。丙申攻之不克，移居金门养病。至是卒，年四十五岁。成功闻之，回思明州。

　　夏、六月，台湾红夷酋长揆一献方物于成功，求通商；许之。

　　揆一使通事何斌贡外国珍宝于成功，求通商；愿年输款纳饷银五千两、箭坯十万枝、硫磺一千担。成功许之。

　　秋、七月，成功率师北上；命洪旭守思明州。

　　成功既北向，八月，进攻黄岩，守将王戎以城降；乘胜攻台州，总兵李必、知府齐维藩、临海知县黎岳詹俱降。九月，下太平、天台，守将俱降。

　　九月，〔北〕兵复闽安镇。

　　世子王及总督李率泰合攻闽安镇，明前提督右镇余程战死；护卫前镇陈斌率五百余人守罗星塔，不得出，世子王使人招之，尽杀之于南台桥。成功弃台州，率兵欲救；闽安已失，乃引回思明州。

　　冬、十一月，明主遣漳平伯周金汤晋招讨大将军延平王成功潮王。

　　初，永历癸巳差万年英封成功为延平王。成功让于诸镇，请封爵；明主以帛诏封甘辉为崇明伯、黄廷永安伯、万礼建安伯、郝文兴祥符伯、王秀奇庆都伯、张煌言兵部左侍郎、冯澄世太仆卿兼佥都御史，余各封爵有差。至是，复命周金汤及太监刘国柱从海道赍延平王敕印至，晋封潮王；成功谦让不敢当，仍称招讨大将军。

　　明前监臣徐孚远至自交趾。

　　孚远字闇公，几社六子之一。避难入岛，奉明主命使安南，为交趾所得；欲要以臣礼见，孚远不屈而还（有「交趾摘锦」传于世）。成功怒，遂禁商船，不许往交趾贸易。

　　戊戌、十五年（明永历十二年）春、三月，成功筑演武亭练兵。

　　亭在厦门港院东，澳仔岭之交，成功筑以操练军士。以石狮重五百斤为的，力能举者拨入左右虎卫亲军；皆戴铁面、着铁裙，执斩马大刀，并戴弓箭，号曰「铁人」。

　　成功命其将左武卫林胜督兵南下攻许龙，破之。

　　许龙为南阳巨盗，出没反复，负固不服；成功命林胜合左右〔虎〕卫之兵攻之。师至，港水忽涨，胜等直入，龙率众遁；获其辎重、船只，焚其巢穴。澄海守将刘进忠迎降。

　　夏、五月，成功大举兵，图江南。

　　初，永历己丑开科于粤东，诏各勋镇考送诸生赴试。成功遂送生员叶后诏、洪初辟（原文开辟）等十余人，令洪志高赍本诣行在；舟至潮阳，遭风飘散，十余人不得达。独志高至粤，诏为兵部职方司监；命成功以〔舟〕师直抵南都。成功承旨，至是议欲大举直攻袭南京。诸将请曰：『南京地远城坚，非数万人不可，不如近取为得计』；成功曰：『入据长江，则江南半壁皆吾囊中物矣』！乃以黄廷为前提督、洪旭为兵官、郑泰为户官，留守厦门；而自率甘辉等北上。甲士十七万、铁人八千、战船八千扬帆而进，号八十万。

　　六月，成功徇浙江，平阳、瑞安诸县皆降。

　　成功兵至浙江，平阳守将车任暹、瑞安守将艾诚祥降。七月，师次羊山，为暴风飘没八千余人，次子从军溺焉；泊滃州修理战舰。九月，至象山（原文常山）；知县令父老赍羊酒犒师，命勿攻。十月，至台州港；后冲镇刘进忠叛入海门，遂令攻之，弃城而走。

　　己亥、十六年（明永历十三年）春、正月，成功军驻沙关。

　　夏、五月，明主在永昌。

　　成功军至崇明。

　　成功次崇明，诸将请先取之以为老营；不听。乃遣监纪刘澄密通江南提督马进宝；进宝有思明之心，密与成功通。

　　六月，成功破瓜州，寻克镇江府。

　　成功舟至焦山，谓诸将曰：『瓜镇为金陵门户，须先破之』；乃授诸将机宜。值南风盛发，各率所部进据瓜州上流。十六日，自督亲军及甘辉等将直捣其栅，操江军门朱衣佐、城守左云龙率满骑兵迎战。阵方交，成功挥军大进，右武卫周全斌率步骑浮水先登，直冲其阵；身中五矢，气益厉。诸军继之，衣佐等兵大溃，杀云龙于桥下，衣佐被擒，瓜州遂为所陷；成功命援剿左镇刘猷守之，以柯平为江防同知。见朱衣佐，欲用之；以有母在，哀恳求归，成功给资脯纵之。二十日，成功移兵趋镇江，总督管效忠率满、汉军夹击，奋力死战；成功亲督诸军，效忠大败，仅以身免，积尸填河。知府戴可进等开门出降，成功令周全斌守之；属邑皆下。又令张煌言督戎政杨朝栋招抚江南、袁起振招抚江北；于是太平、宁国、滁、和、徽、池诸郡县俱欲降成功，即杭州及九江等处亦有密谋归成功给札欲为内应者。

　　秋、七月，成功进逼南京。

　　瓜镇既破，甘辉进谓成功曰：『瓜镇南北咽喉，但坐镇此，断瓜州，则山东之师不得下；据北固，则两浙之路不得通：南都不劳而定矣』！成功不听。将进兵，甘辉又请陆路而行，以为『乘破竹之势，一鼓可下，或破其附近州县以绝援兵，则南京势孤，自必难守；若欲由水路，恐风信稽迟，援兵四集，又费工力』。时诸将（原文为众）多以从水路为利便，成功遂率兵扬帆，直指南都；传檄有『六月兴师，敢云趋利！十年养锐，正欲待时』之语。

　　成功遥祭明太祖高皇帝孝陵。

　　成功由凤仪门登岸，屯兵岳庙山；望祭明太祖孝陵，再拜恸哭，哀动三军，诸将士无不感奋。

　　成功遣蔡政、高绵祖会江南提督马进宝师。

　　进宝心恋明朝，密有通款；成功师次崇明时，曾遣刘澄赍密函通之。至是，遣蔡政等前往，订其帅师来会。

　　成功列营围南京，副将梁化凤率师击败之。

　　成功师迫南京，甘辉进曰：『兵贵神速，宜急攻城，乘其势未定而拔之；不然，彼缓兵毕集，难以攻取，君必悔之』！成功不听；乃列营围之。方下令示期攻城，会援兵至，有千骑迫前锋营，为余新击败，成功遂轻敌无备。城上兵觇其军懈，是夜副将梁化凤由凤仪门穴城十余道，率兵从街房中毁墙而进，复迫余新营；众不及甲，仓皇出拒，副将董拱中、萧拱柱死焉，余新被擒。成功闻警，使〔翁〕天佑驰援，已无及矣。南京于是尽出骑兵列于城下，成功自督亲军击退。既而援兵云集，四面合攻。成功督诸将接战，累败；麾军退，登船而渡；水师击楫追之，成功令黄安御之，沉其数船，追兵乃止。成功于是徐渡诸军，而趋镇江。是役也，甘辉且战且走，单骑驰骋，人不敢近，马踬被擒；入金陵，戟手骂，不屈；遂幽之，徐使人说降；辉怒骂，求速死，数日水浆不入口，乃引出斩之，神色不变；悬其首于市，青蝇不敢附，军士以为忠义所感，函而葬之。时五军张英、亲军林胜、陈魁、提督万礼、总镇蓝衍、魏标、卜世用、洪复、户官潘赓锺、仪卫吴赐等皆阵亡。

　　成功攻崇明，不克；遣蔡政往北京议和。

　　是月四日，成功回师至吴淞港；使蔡政往见马进宝，商酌入京议和事宜。八日，至崇明；十一日，攻城，崩裂数十丈，守将梁化凤固守不下。周全斌以为孤城狭隘，得之无益；适马进宝差中军同蔡政劝成功退师以待奏请，徐观和局成否。从之；仍遣蔡政往北京。

　　九月，成功回厦门。

　　成功既回，建忠臣庙祠死事诸人，以甘辉为第一，入哭尽哀；曰：『吾早从将军之言，不至此』！以女妻其子孟煜，厚恤其家。

　　冬、十二月，蔡政自北京还。

　　政至京，特赐一品袍褂；命回江南，与督抚、提督会议。甫出京，有人言劾成功无礼，请系来使；驰檄追捕。政闻之，即昼夜兼程，由间道奔回。既至，成功嘉其才智，亲酌酒劳之，礼待有加；始知和议不成、系同安侯于狱、逮马进宝入京问罪及遣满州将军达素督兵三省会剿之由。

　　庚子、十七年（明永历十四年）夏、四月，成功改右提督马信为提督亲军骁骑镇。

　　成功闻达素将合兵攻厦门，令各镇官兵眷口搬住金门，命英兵镇陈瑞同户官郑泰保护。

　　五月，满州将军达素合兵攻厦门；及郑成功战于海上，达素败绩。

　　帝以江南既定，乃命达素及总督李率泰大搜两岛。五月，部份满、汉军大船出漳州、小船出同安，檄广东投诚许龙等引兵来会。成功以陈鹏督诸军守高崎，遏同安；郑泰出浯州，遏广东；自勒诸部，据海门。初十黎明，漳船乘风迫海门，成功使五府陈尧策令诸战舰按兵不动，俟其齐出击之；呼吸间，兵船乍至，诸战舰奉令莫敢先动，闽安侯周瑞先为漳船击破，与陈尧策皆死焉。继攻陈辉船，辉发火药烧之，满兵跃退，且战且却。成功自驾八桨板船，往来视师。向午，潮涌风发，乃亲率巨舰冲之；郑泰自浯屿引兵合攻，北兵大败，尸积遍海。有满兵数百弃船上圭屿，马信亲招降之，夜溺诸海。是日，同安船趋高崎，陈鹏约降，饬所部勿动，欲为内应；于是诸兵未及岸，涉水争先。鹏部将陈蟒不与谋，曰：『事急矣！当决一死战』；麾其属过船，与殿兵镇陈璋合攻击之，北兵披靡，蹈海死者十七八（原文为人），首领吕哈唎被擒，满兵被杀者一千六百余人。成功收鹏诛之，以蟒代其职。

　　许龙等后二日至，知兵已败，奔回；达素率残兵奔回福州，自杀。

　　冬、十月，监国鲁王殂于金门。

　　辛丑、十八年（明永历十五年）春、正月，帝崩，太子即位。

　　明主在缅甸。

　　三月，成功兴师攻台湾。

　　台湾，在东南海中，绵亘数千里，土番杂处。明天启末，红夷据其地筑城，一曰赤嵌、一曰王城；与中国、日本、广南贸易。以夷长揆一镇之，立法甚严，土番皆听约束，历三十余年无敢犯者。至是，成功以世祖新崩未暇征战，遂决意取之。诸将咸有难色；通事何斌进曰：『台湾沃野千里，四通外洋，横绝大海，足与中国抗衡。土番受红夷欺凌，每欲反噬；以天威临之，如猛虎逐群羊也。得其地足以广国、取其财足以饷兵，进战退守，无踰于此』！且陈可取情状甚悉；协理戎政杨朝栋亦主取之。成功悦，以忠振伯洪旭、前提督黄廷居守思明州，户官郑泰居守金门，自率文武官、亲军、武卫前进。

　　夏、四月，成功入台湾。

　　成功舟次澎湖，下令曰：『视吾鹢首所向』！至鹿耳门，水骤涨丈余，大小战船衔尾而进，纵横无碍。红夷大惊，以为自天而下；成功以手加额曰：『此天所以哀吾而不委之壑也！天怜孤臣，有宁宇矣』。引兵登岸，先取赤嵌。红夷败，退保王城；酋长揆一死守不下，乃列营环围以迫之，俟其自降。

　　六月，明铜山守将蔡禄、郭义叛来降，忠匡伯张进自焚死。

　　进守铜山，恩威并着。蔡禄、郭义畏往台湾，据城以叛；胁进前行，进不从。曰：『吾守土而已』！密置火药署中，欲俟禄等前来焚之；禄等侦知，不赴；使人促行，进遂举火，合室自焚。清兵入据铜城，忠勇侯陈霸与洪旭统水师复之。报至，成功感叹，命厚恤其家；使总监营翁天佑守其地。是役也，原任思明州知州薛联桂亦同蔡禄等降，诏封授为江西督粮道。

　　秋、八月，红夷率甲板及成功战，成功击败之。

　　红夷先以甲板接战，陈泽、陈广等攻之，沉其〔头〕■〈舟宗〉、焚其次■〈舟宗〉。至是，复会甲板至，令陈泽督水师击之，获其巨舰二只并小艇诸船。自是，甲板不敢复出。

　　冬、十月，弃同安侯郑芝龙于市。

　　初，芝龙在京屡以书谕成功就抚，不则恐见诛戮。成功复书有云：『儿昔者再三苦谏而吾父不听，今事已差池，言之何益！设有不幸，儿当缟素复仇以结忠孝之局而已』！然世祖亦不之罪也。至是世祖崩，执政者与芝龙有隙，遂促杀之；以十月初三日斩于燕京之柴市，子孙在京者皆与焉。

　　迁界，徙沿海居民于内地。

　　闽海以成功故，历年用兵，捐师縻饷。苏纳海议曰：『蕞尔两岛得遂猖獗者，实恃沿海居民交通接济。令将山东、江、浙、闽、广海滨居民尽迁于内地，设界防守，片板不许下水、粒货不许越疆，则海上食尽，鸟兽散矣』。从之；于是分遣满员督迁各省。

　　十二月，红夷酋长揆一降于成功；成功纵其归国，台湾平。

　　成功督攻王城，平其炮台；揆一乞降，许之。凡珍宝、辎重，听其搬回本国。

　　揆一泣谢，率残兵五百余名归荷兰。

　　壬寅、康熙元年（明永历十六年）〔春〕、二月，成功开创台湾府县。

　　台湾既平，成功改为安平镇，赤嵌城为承天府；设县二：曰天兴、曰万年，总号东都。成功闻迁界，怃然曰：『举五省数万里鱼盐之地无故而弃之，涂炭生民，岂得计哉！清之技亦穷矣。吾养兵蓄锐，天下事未可知也』！于是辟草莱、兴屯聚、严法令，犯者虽亲不贷；或谏以用法宜稍宽，成功曰：『子产治郑、孔明治蜀，皆以严从事。况立国之初，不加一番整顿，则流弊不可胜言矣』！众皆拜服。

　　三月，成功遣周全斌击陈霸于南澳。

　　霸封忠勇侯，精悍雄壮，守南澳近二十年，许龙、苏利（原文为和）不敢犯，畏之如虎；但性傲，人多忌之。至是为飞语所中，成功命全斌攻之。霸仓卒不能自明，又不敢迎战，乃举家入粤投诚；封为慕化伯。

　　夏、四月，成功遣官至思明州杀其子经及其妻董氏，不果。

　　成功治家严肃。世子经居思明州，与乳媪通，生子；成功闻之大怒，命黄昱至岛，谕郑泰监杀世子经及经母夫人董氏，以教子不严也。诸部大惊，忠振伯洪旭不肯用命。

　　五月庚辰，明招讨大将军延平王晋封潮王国姓成功殂于东都。

　　五月朔，成功感冒风寒；文武官入谒，尚坐胡床谈论，人莫知其病。及疾革，都督洪秉诚调药以进，成功投之于地；叹曰：『自国家飘零以来，枕戈泣血十有七年，进退无据，罪案日增；今又屏迹遐荒，遽捐人世：忠孝两亏，死不瞑目！天乎天乎！何使孤臣至于此极也』！顿足抚膺，大呼而殂。时年三十有九，为五月八日也。初，成功倡义时，无兵将、又无粮饷，徒以忠贞自矢，众遂日附。治军严整，临阵身先士卒，赏罚必信。北将或归，推心置腹，故一时智勇咸效死乐为之用。虽位极人臣，犹以未能恢复境土为恨，终其世不敢称王。将卒之年，遥传明主遇害，有劝其改年者；答曰：『皇上西狩，存亡未卜，何忍改年』！终身奉尊正朔，以两岛抗天下全力，威振海内，从古未有也。

　　六月，明赏勋司蔡政奉潮王冠袍至思明州，请世子经发丧嗣位。

　　成功之弟世袭护理大将军印，以经得罪于父，阴谋自立。蔡政抗声折以大义；乃奉成功所遗冠袍赴厦门，请经发丧嗣位，文移称「嗣封世子」。以周全斌为五军都督、陈永华为咨议参军、冯锡范（澄世之子）为侍卫。

　　靖南王耿继茂、总督李率泰遣官至思明州招抚。

　　耿、李闻成功殂，使中军王明、李有功持书入厦门，议招抚。郑泰与洪旭、黄廷、蔡雷鸣议曰：『先王东征之日，犹有权宜通好之意。今沿海迁移，惨至此极；纵不为他省计，独不为桑梓计乎』？因请于世子；世子曰：『先王开国东都，草创未平，遽尔崩殂，余将东承遗绪；诸君苟能息兵安民，无堕先王一生孤贞苦节，甚善』。泰等议照朝鲜例，遣杨来嘉入京侍命；不报，来嘉回。时世子复书于耿、李云：『日在鹭、铜，多荷指教。读「诚来诚往、延揽英雄」之语，虽不能从，然心异之！顷承惠书，尚袭游说之后谈，岂犹是不相知者之论乎！东宁偏隅，远在海外，与中国版图渺不相涉；虽夷落部曲日与为邻，正如张仲坚远绝扶余，以中土让太原公子；阁下亦曾知其意乎？倘能延揽英雄、休兵息民为念，即静饬部曲，慰安边陲；羊、陆故事，敢不勉承！若夫疆场之事，一彼一此，胜负之数自有天在，得失难易，阁下自知，亦无容赘也』。

　　遣户部郎中贲岱、兵部郎中金世德入闽，安插投诚各官。

　　时既迁界，遣满汉兵部、户部郎中各一员，安插海上投诚官员；上下相蒙，真伪莫别。武职率众降者，照原衔议（原文为谨）叙；只身降者，降三级；文官亦降二级补授。又有武改文之例；都督改副使，副使改佥事，参、游改同知。或目不识丁，谬膺监司；力无缚鸡，滥受总兵。斯时，幸功名者多藉此为快捷方式。

　　冬、十月，明招讨大将军世子郑经入东都。

　　成功既殂，黄昭奉成功弟世袭为护理，谋将嗣位；世子经乃偕陈永华、周全斌、冯锡范率兵东渡。十月晦，世子至。十一月朔，黄昭会诸部来攻。值大雾昼暗，诸将皆迷失道，独昭先至，破营而入，世子溃，几为所困；周全斌率左右数十人力战，昭中流矢，斌斩以徇。忽而雾消天朗，日向午矣。其众惊溃，皆曰：『吾君之子也』！悉投戈降。世子慰谕之，遂入安平镇；收杀李应清、萧拱辰、曹从龙等，余皆不问。曰：『令反侧子自安』。使人请世袭至，待之如初。

　　郑经以赏勋司蔡政为审理所正，巡访封内。

　　东宁初开，南、北二路之人犹尚夷习，相沿侈靡，等威无别。成功方欲遣官敷教，会疾革，不果。至是，郑经以政为审理所正，巡访其地。所至，毁淫祠、崇正道、定制度、别尊卑，民悉向化，知所率循。

　　十一月，郑经以左虎卫黄安为勇卫将军。

　　安，雄勇善战，从成功起兵；累升至左冲镇。随攻南京，既克镇江，成功命安总督水师，守三叉河；成功兵溃，安断后，保全诸军回棹，擢左虎卫。从征台湾，领先锋印；亲冒矢石，遂平其地。及成功殂，世子至台，会黄昭之变，在台诸将咸拥兵观望；独安率所部来援，力战破之。世子曰：『世乱识忠臣，非君吾几不保』！因约为婚姻，裂襟与之。事定，升为勇卫将军；寻以女（原文为子）妻其子。

　　癸卯、二年（明永历十七年）春、正月，明招讨大将军世子郑经自东都回思明州。

　　经既定内难，祭告先王；调诸将分守各汛，自率周全斌等及其叔世袭回思明州。是年，永历讣至；经犹奉正朔，称永历十七年。

　　郑经以审理所正蔡政兼理思明州事。

　　时经因迁界，外给不至；而军需迫切，民苦征役。以政有长才，命兼理思明州事务；政虚心抚字，斟酌用缓，均匀甲里，严革滥荫：凡所兴除，悉因利害，岛人皆德之。

　　夏、六月，郑经执其户官郑泰幽之；泰自杀。

　　泰守金门，赀以百万计。经自东都回，得泰与黄昭往来书，疑其有异志；泰不自安，称病不入谒。经欲袭之，或劝泰勒兵见经自白；泰曰：『吾今救死而已！若称兵，适重吾罪也』。又劝其投清；泰曰：『芝龙已误，岂容再误』！遂舣舟待命。陈永华谋以世子将归东都，命泰居守，铸居守印，差协理吴慎赍至金门授之；泰犹豫未敢入谢，弟鸣骏力赞其行，遂带兵船及饷银十万赴思明州进见。郑经慰劳毕，遂托更衣以入；永华即榜泰之罪，并出所与黄昭往来之书示之。泰欲向辨，洪旭曰：『无庸也』；挽之别室幽之。周全斌率兵并其船；独蔡璋一船逸出金门。鸣骏仓卒与泰子缵绪率诸将及眷口下船，入泉州港投诚；船凡二百余号、精兵八千人、文武〔官〕数百员，周全斌追之不及。泰闻之，遂自缢；诏封鸣骏为遵义侯、缵绪为慕恩伯，同降文武官班赏、叙用有差。

　　秋、七月，郑经以思明州蔡政为协理刑官，使日本。

　　先是，传郑泰有银巨万寄日本。郑经使政往征以佐饷，倭首酋已将原银包封付政。适泰弟鸣骏亦使人持勘合至，倭首酋以其有据也，将欲与之；政告之曰：『郑泰，我国故司农也，粮饷由其掌握；所寄乃我主国帑，于义取之固当』。倭人韪之；乃皆不发，而收贮以待后命。

　　郑经以黄而辉为思明州知州。

　　〔而〕辉，黄廷之子。自郑鸣骏投诚，镇营多叛：右武卫杨富、左武卫何义、忠靖伯陈辉、参军蔡雷鸣等皆先后来降。八月，前提督黄廷自铜山入见郑经，经慰劳之。

　　九月，荷兰红夷犯两岛。

　　红夷纠集甲板船十六只、夷兵数千，会靖南王及总督同攻金、厦两岛；约事定之日，筑城浯屿贸易；如广东香山澳例。总督李率泰遂议平岛。

　　冬、十月，靖南王耿继茂、总督李率泰督满、汉投诚官兵及红夷甲板破思明州。

　　继茂、率泰调投诚官兵船只同甲板出泉州，以陆路提督马得功统之；自引小船从同安出，海澄公黄梧、水师提督施琅出海澄。郑经部分死士，令周全斌迎战。十九日，遇得功于金门乌沙头，时甲板十四只、泉州战舰三百余号，全斌以十三船直冲其■〈舟宗〉，往来攻击，剽疾如马，红夷炮无一中者。得功兵望见，披靡不敢前；得功殿后，为全斌所破，赴海死，举船兵众皆殁。已而，继茂、率泰、黄梧、施琅各济师，郑经以寡不敌众，遂弃思明州及金门，退守铜山。继茂等兵入岛，男女童稚虏掠一空，遗民数十万靡有孑遗；遂堕其城、焚其屋，弃其地而回。先是，有「嘉禾断人种」之谶；至是果验。

　　十二月，郑经至铜山。

　　金、厦既破，经收余众退屯铜山；而两岛之旧将、残兵、官员、绅士无船可渡者，或投诚、或逃遁，流离失所，死亡殆尽。

　　甲辰、三年（明永历十八年）春、正月，明五军都督周全斌来降。

　　郑经驻铜山，诸军乏粮，周全斌欲袭洪旭而并其船；旭亦防之。值海风大作，船各飘开，全斌遂率所部入漳投诚；诏封为承恩伯。而洪旭以杜辉守南澳；辉亦掠旭辎重归诚。

　　三月，郑经弃铜山，退守东都。

　　经见众叛粮乏，难以久驻；乃偕陈永华、冯锡范等率余众归东都。工官冯澄世别驾一船从行，为其徒所迫，投海死。

　　明前提督永安伯黄廷来降。

　　经既归东都，洪旭以二十船邀廷同行。廷所部兵众多不欲往，欲令其子而辉与婿吴朝宰率众投诚，而已挈眷与旭同行。适黄梧遣官招安，黄廷遂降；诏封为慕义伯。

　　郑经至东都。

　　经至东都，以咨议参军陈永华理国政。改东都为东宁，置天兴、万年二州。分诸将土地，课耕种、征租赋、税丁庸、兴学校、通鱼盐，安抚土民，贸易外国，俨然别一乾坤。

　　秋、七月，明协理刑官蔡政自泉州归东宁。

　　政出使日本归，将至厦，值郑经兵败，欲遁东宁；政为舟人挟入泉州，遵义侯郑鸣骏设馆礼待，防卫甚密。是时，方隆招抚之命，凡投诚部职，量与监司。政名素着，督抚即会鸣骏缮疏具题；命将下，而政以计脱归东宁。既至，郑经大喜；命为协理礼官，宠遇日隆。

　　乙巳、四年（明永历十九年）夏、四月，加封水师提督施琅为靖海将军，统舟师进攻东宁；遭风引还。

　　时总督李率泰上疏：命施琅攻东宁；报可。乃加靖海将军，总率官兵；以周全斌副之。整舟师数百号出洋；将至澎湖，飓风大作，各船飘散，不能相顾，乃引还。寻石施琅归旗，加封伯爵；其余投诚各官兵移驻各省，设兵防界，不复以东宁为事。东人于是大安。

　　丙午、五年（明永历二十年）

　　丁未、六年（明永历二十一年）遣总兵孔元章至东宁招抚。

　　时议以沿海地方与郑经通商、欲其称臣奉贡并遣子入京为质等三事；经曰：『和议之事不可久，先王之志不可坠』！即令舟人渡元章还。

　　戊申、七年（明永历二十二年）夏、五月，明协理礼官蔡政卒。

　　政字拱枢，金门人。性至孝，谨敏多才略。凡军前号令条教，属笔立就；动中机宜，最见重于成功。其出使京师议和及迫于舟人挟入泉州，俱运胆智从容遁去，人所莫测也。莅思明州，有惠政，岛人德之；掌刑篆，平反甚多，以仁恕称。东宁开国之初，奉令巡访封内：因民性而施教令，申制度以昭王章；政在宜人，士庶便之。每进谠论，世子改容加纳。与兵部侍郎王忠孝交善。至是，卒；郑经亲临哭之。其长子济、次子汉襄俱授察言司。

　　己酉、八年（明永历二十三年）复遣太常寺卿慕天颜至东宁招抚。

　　时遣大人明珠、蔡毓荣至泉州，遴选兴化知府慕天颜加以卿衔，渡海往议；欲照朝鲜例，称臣奉贡，不削发。郑经使柯平、叶亨报许，服明制冠带而入泉州；军民复睹汉官威仪，观者如市。议虽不成，而数年之间海上亦相安无事。

　　明忠振伯洪旭卒。

　　旭事成功父子，尽效忠悃，始终不贰。两岛之败，诸宿将多投诚，均膺显秩；独旭率所（原文为数）部拥郑经东归。至是，卒。经感悼；以其子磊为吏官，与永华之侄绳武皆见亲信。

　　庚戌、九年（明永历二十四年）春、二月，明招讨大将军世子郑经遣监纪推官吴济聘平西王吴三桂。

　　三桂在云南，渐蓄异志。经使监纪推官吴宏济持聘；略曰：『经儿发未燥，即闻大名；每读殿下家书檄草，忠孝激烈，未尝不抚膺慨叹、感极而继之以泣也！今者四海仰望，惟殿下一人；未审军政之暇，亦知有天外孤臣否？特遣推官吴宏济恭候福履！敝国虽小，楼船千艘、甲士十万，惟殿下所使之。仰俟德音，无任主臣』！

　　郑经立国学，以叶后诏为国子司业。

　　初，永历开科粤西，诏诸勋镇各送生员赴试；成功礼送生员十余人，以后诏为首。舟至广，遇风不得达；后诏乃回，隐遁海上，与王忠孝、沈佺期交最善。至是，聘为司业；善于训导诸生，人人自庆得师。凡后进之士经其赏识，无不以文章著名于世。

　　明太常寺卿兵部右侍郎王忠孝卒于东宁。

　　忠孝字愧两，崇祯戊辰进士，清贞忠毅。明室既亡，不避艰险，举义兵，复兴化；寻避难入厦门，居曾厝埯。十三年，永历命官赍敕升为兵部右侍郎，忠孝疏辞；永历复赐敕曰：『王忠孝孤臣亮节，允鉴朕心。新衔未足示酬，尚宜祗受，以资联络。俟闽、广克奠，卿即驰赴行畿，用展壮猷』！忠孝感泣，日望恢复。至是，卒。

　　辛亥、十年（明永历二十五年）

　　壬子、十一年（明永历二十六年）  
　 
卷之下

　　癸丑、十二年（明永历二十七年）冬、十月，明招讨大将军世子郑经率舟师次澎湖。

　　初，平南王尚可喜疏请归老辽东，而留其子安达分之信袭镇广州；许之，并令其举家归旗。于是平西、靖南二王相继疏请如平南例，俱报可；遣内大臣促行。靖南王耿精忠蓄逆谋，密令黄镛入东宁，请济师为声援；郑经许之，率师次澎湖以待。是月，平西王吴三桂反于云南，尽有川、湖、云、贵之地；耿精忠停其归旗，复使人辞经回师。

　　甲寅、十三年（明永历二十八年）〔春、正月〕，靖南王耿精忠据福州反，自称总统兵马上将军；驰檄七闽，皆下之。

　　是时，以吴三桂反，令直省督抚增修武备，精忠益不自安；乃于十五日传各官议事，总督范承谟、巡抚刘秉政至，伏甲执之。移檄各府县，皆望风而降。其檄文略云『共奉大明之文物，悉还中夏之乾坤。高皇大业，必留隆准之遗；明室中兴，断有春陵之瑞！誓当推诚翼戴，戳力匡襄。申李、郭再造之功，振晋、郑相依之业；会周师而反商政，除新法以复汉仪！非惟日月重光，直令山河改色』云。

　　上将军耿精忠遣黄镛入东宁，请济师。

　　精忠既反，复令黄镛往东宁，请郑经以舟师由海道取江南，且以战船（原文为地）相许；曰：『世藩将水、吾将陆，江、浙可定也』。镛回言海上舟不满百、兵不满万，精忠始轻之。

　　明招讨大将军世子郑经遣礼官柯平入福州报聘。

　　初，精忠将反，虑下游郡邑不服，故令黄镛入东宁会师。乃不一月而全闽降附，浙之温处、江右之广信、粤之潮州亦相继纳款，声势大振；及见柯平来报聘，意甚轻之，谩应曰：『世藩来甚善，各分地自战可也』。由是，兵端遂起。

　　明侍卫冯锡范、右武卫刘国轩督兵入思明州；海澄总兵赵得胜叛，以城降；复攻同安，守将亦降。

　　郑、耿会师有成议矣，经乃令锡范等率兵先至厦门。时海澄总兵赵得胜先降于耿，封为威远将军，征其兵入关；得胜不从，乃以城约降世藩，与锡范深相结。及柯平出福州，知精忠有变意；遂将兵攻同安。时张学尧守同安；精忠征提督王进功入省，调学尧守泉州，以化尚兰代之。锡范兵至同安，尚兰迎降。学尧闻变趋回，家眷已被获入海矣；不得已，亦降。

　　〔夏〕、五月，郑经至思明州，传檄四方。

　　经将济兵，以参军陈永华为总制，留守东宁；自率兵官陈绳武、吏官洪磊等奉永历二十八年正朔渡海西来，传檄直省；略曰：『洪惟二祖列宗，丰功伟业，泽润生民；践土食毛，世承君德。即有亡国之祸，非有失道之君；而煤山龙驭，死守社稷，尤忠臣义士所椎心而感泣者也。今平西倡义于滇南、靖南反正于闽中，秦、黔、楚、蜀莫不骚动；人怀逐鹿之心，家思执棰之逐。余组练数万、楼船数千，陆战而兕虎辟易，水阵则蛟龙震惊；愿与同志之士，共效故主之恩，上雪国家之耻，下救生民之祸。凡诸官员，不论汉、满，有能以城邑、兵马反正来归者，各照职加升委用；其有前系故将中道离去者，悉赦不究，一本收录。师之所过，秋毫无犯，非得罪社稷及抗我戎行者，一无所问。嘉与士民，共建匡复之业，永快升平之乐』！既至厦门，叙海澄功：以赵得胜为左提督，封兴明侯；叙同安功：以张学尧为左先锋荡虏将军、化尚兰为仁武镇。邓麟彩仍知县事，以郑省英知思明州。寻遣人至精忠处，议拨船及地方安插兵众；精忠不答。于是，郑、耿交恶。

　　六月，郑经入泉州。

　　初，提督王进功降于耿，封为平北将军；征至福州，留之。使都尉王进率兵镇泉州；进至，与城守赖玉深相结，勒进功家眷入省，精忠复遣兵接应；进功之子藩锡（原文为镇）惧，议先发以制之，乃诱执赖玉杀之，率兵逐王进，遣人迎郑经入泉州。经慰劳之，以为指挥使，命暂理提督军务；道、府、厅、县，各仍其旧。海澄公黄芳度以漳州降郑经，经封为德化公。

　　初，精忠反，海澄公黄梧降精忠，封为平和公（原文和平王）；寻病疽死，子芳度袭封。精忠征其兵，使刘豹守漳州。及郑经入泉州，芳度惧不免；经使人慰谕之，乃袭杀刘豹，具启请降；略曰：『某荷恩早世，依袭今兹；宜负弩以前驱，敢乘尘而后至。缘罪在诛殛，非丧面所得自宽；即量加优容，然扪心安能无愧！既为天壤间所不容之罪，窃比鱼鸟之飞潜；自计百十口凡有生之年，总望雷霆之生育！拜遣员弁奉奏微悃，伏祈宏开覆载，广布包荒！退补过而进尽忠，岂仅埒于事大之小；生捐躯而死结草，期少图乎赎罪之功』！启进，经封芳度为德化公、授前提督，漳属钱粮听其征给。芳度终不自安，密遣人入京请援。

　　秋、七月，潮州总兵刘进忠以城降郑经。

　　进忠据潮州，先降于精忠，封为宁粤将军。至是，为安达公尚之信所围；精忠以泉、漳之变不能援，进忠乃以城降经。经遣援剿后镇金汉臣率舟师援之，以进忠为右提督、封定虏伯。

　　九月，上将军耿精忠遣都尉王进率兵攻泉州，郑经命右武卫刘国轩提督诸军御之。

　　王进自泉州奔回，精忠命镇兴化，发兵从上游入漳浦，会刘炎协攻泉州；进鼓行至惠安，肆行焚掠。郑经乃命国轩提军御之。

　　冬、十月，明右武卫刘国轩破王进于涂岭（原文为岩），追至兴化而还。

　　王进，素号老虎，尝轻敌南兵；泉州之役，以众寡不敌为辞。至是，请攻泉州自效；精忠益以步骑二万，直抵惠安，兵势甚盛。刘国轩严阵待之，对垒逾旬，进不能前；退屯枫亭，列营二十余里。国轩率轻骑觇之，猝遇于涂岭；王进引兵出战，自辰至巳，两军奋勇死鬪。进败走；国轩追之兴化郭外，宿三日而还。

　　十一月，周主吴三桂遣礼曹员外周文骥聘于郑经。

　　三桂既反，国号周；遣使赍帛书入东宁会师，郑经令推官陈克峻〔岐？〕与副将陈文焕报之。三桂复遣礼曹钱点通问；值耿、郑构兵，点回报三桂；三桂乃遣文骥解和，大意以「同室操戈、贻笑敌国」为言。

　　郑经遣兴明伯赵得胜、侍卫冯锡范督诸军攻漳浦。

　　漳府既约降郑经，诸邑皆下；独刘炎据守漳浦附耿精忠。精忠遣兵援之，至平和，黄芳度守将击却之；精忠复遣亲军都尉徐鸿弼从间道入漳浦。郑经令赵得胜等由海澄攻之，鸿弼、刘炎会云霄镇刘成龙迎战于罗山岭。经将左虎卫何佑挥戈邀击，鸿弼等大败，退入城；得胜督兵环攻，以红夷冲天炮击之。刘炎惧，与鸿弼、成龙出降。

　　郑经设六官。

　　以洪磊为吏官、杨英户官、郑斌礼官、柯平刑官、杨贤工官，各名曰协理；不设兵官，以陈绳武为赞画兵部；仍置六科都事、都吏及察言、承宣二司、中书舍人本科等官。初，成功虽承制设六官，文书仅称卑职；至郑经中年，文武具启，始称臣。军国事宜，皆决于赞画陈绳武、侍卫冯锡范。

　　郑经以郑省英为宣慰使。

　　初，郑经率师西来，兵饷皆取给东宁。及得泉、漳，兵将日多，转运不给；乃议征饷：百姓年十六以上、六十以下每人日纳银五分，名曰毛丁；船计丈尺纳饷，名曰梁头。以省英为宣慰使，总理各部钱粮；各县令以六科都事为之。又设盐运使，分管盐场：以陈廷章为泉州盐政、冯锡珪（原文为范）为漳州盐政、李景为潮州盐政；盐价每石二钱，征饷四钱。又设饷司，科杂税，以给兵食。

　　郑经以郑得潇为中书科。

　　得潇，明书生；博洽群书，方正澹雅，与陈永华交厚。经至思明州时，永华以书聘得潇与其侄兵部陈绳武同计事，以老辞。既而经征为从事，又辞；乃以为中书科，供笔札、掌笺奏，一时称为文辞巨手。

　　乙卯、十四年（明永历二十九年）春、正月，上将军耿精忠遣少卿张文韬贺郑经元旦。

　　时精忠以船五只送郑经，以践前约；经许之，命郑斌报聘，以枫亭为界，各不侵犯。自是，郑、耿交好。

　　二月，续顺公沈瑞及明左虎卫何佑战于饶平，大败，降之。

　　沈瑞封续顺公，驻饶平；刘进忠攻之不克，广兵援之。何佑遇之于百子桥，破之；沈瑞降，郑经封为怀安侯。

　　三月，郑经流经略洪承畴眷属及前进士杨明琅于狼峤。

　　时祀洪承畴于学宫。经毁祠，破木主，改祀故相黄道周、忠毅蔡道宪；流承畴胞侄士昌、士伦及其家属于东宁极边狼峤。并责杨明琅「甲申之变过崇祯梓宫（原文为官）不下马、且斥为亡国之君」，亦流于狼峤。后皆死于窜所。

　　郑经礼送南安县刘佑北归。

　　先是，将修南安县志，乡绅以承畴、成功二家请；刘佑曰：『洪不可太褒、郑亦不可太贬』！经闻其语而感之。精忠之变，佑逃匿光山谷（（光似衍文）。至是，经令人致聘，将欲官之；辞曰：『吾向者所言，乃公道在人，所不容泯耳，岂为今日地也哉！吾官授本朝，城破不能死，已有余罪；何忍苟降以偷生』！经义之，遣兵护送北归，礼待甚厚。

　　夏、五月，明招讨大将军世子郑经率师之海澄。

　　时黄芳度虽受封于经，其心未尝忘国朝。饶平之捷，刘进忠请经南征，许之；乃自泉州帅师次海澄，实欲图漳州。芳度不敢出谒，乃使郑彬入漳慰谕之：『或率兵从征、或束身入朝』；芳度终不敢受命。精忠移檄召之，亦以疾辞。经始欲定计攻之。

　　安达公尚之信及明左虎卫何佑战于鲎母山，败绩。

　　刘国轩自涂岭捷后，率诸镇入潮州，同刘进忠规（原文为窥）取属县之未附者。安达公尚之信调兵十余万尽锐攻之，相持日久。国轩等以所扎新墟垒次地坦，虑恐骑突，且侦知之信分兵由间道欲绕后邀击，乃抽回鲎母山，据险以待；之信率兵追之，何佑奋勇冲击，直贯其中，骁骑出其左右，国轩继之；之信大败，奔回。是役，以饥卒数千破劲敌数万；自是，何佑名振粤东，广兵望其旗帜皆遁。

　　六月，郑经攻漳州。

　　经师次万松关，黄芳度令其众俱削发固守；遣其兄芳泰入粤求援（原文为救）。经进攻不利，乃筑长垣围之；调何佑从潮州先攻平和县，守将赖升降，属邑悉下。英圭黎及暹罗贡物于郑经，乞互市；许之。

　　先是，厦门为诸洋利薮；癸卯破之，番船不至。至是，英圭黎及万丹、暹罗、安南诸国贡物于经，求互市，许之；岛上人烟，辐辏如前。

　　冬、十月，郑经陷漳州，夷黄芳度家。

　　经自六月围漳，芳度悉力拒守；经数攻不下，列营困之。初六日，芳度标将吴淑献城降。芳度方登北门巡视，闻变，踉跄投开元寺井而死。经获其将黄翼、蔡龙、朱武、张济、戴邻〔麟？〕、陈骥、黄管等，皆杀之。剖黄梧棺，戮其尸，枭芳度首以徇；梧亲属无少长，皆肆诸市：报发冢之仇也。有请毁梧祖坟者；经曰：『罪止其身，与其祖何与』！不许。时芳泰往广求援，会其兄芳世率广兵由汀州入，亦以是日破永定县；闻漳城陷，乃大掠而遁。初，吴淑自海上投成功，拨归黄梧标，梧待甚厚；将死，呼淑托曰：『吾儿年少，君可善辅之』！及漳围日久，淑谓弟潜曰：『梧虽待我厚，顾负先藩实深。今世子待芳度有加，反图逆命；吾岂可以私恩废公义耶』？遂决计降；经封为平虏将军、后提督，潜为戎旗镇。

　　郑经礼葬殉难巡海道陈启泰。

　　启泰字大来，辽东人；为政豪敢有威。甲寅之变，会海澄公黄梧疽发背死，漳兵乱，启泰令合家二十余口自缢，亲为排列，从容引僚属入视，皆相顾失色；启泰谈笑自若，乃朝服望阙再拜，自经以死。至是，经入漳州，高其节，盛礼葬于漳之阪。

　　十一月，郑经遣龚淳取回日本银。

　　故户官郑泰所寄也。泰先事芝龙，隆武立，加宫傅；成功起兵，以为居守户官。有心计，善理财，积赀百余万；别以四十万寄日本国，以备不虞。癸卯泰死，弟鸣骏来降，使人往取；适郑经亦遣蔡政至，力争之；倭首居奇，乃两不听载还。至是，经入泉州，而泰原委寄银之人龚淳持献勘合，乃令淳往取；倭人混开支销，仅得二十六万而回。

　　丙辰、十五年（明永历三十年）春、正月，明大将军世子郑经遣右虎卫许耀、前冲镇洪羽徇广东州郡。

　　经驻漳州，念广东州郡未下，乃令许耀等率兵会在潮诸军，分道进取。

　　二月，明右武卫将军刘国轩入惠州。

　　时平南王尚可喜昏病已久，会周师克肇庆、韶州等府，广州人人自危。乙卯除夕，驻潮兵烧营遁回，国轩、何佑等分道而进。碣石镇苗之秀军程乡；其妻在汛，使人迎国轩师，之秀不得已，遂降；经封为灭虏将军，命〔仍〕镇碣石。国轩围（原文为图）惠州，分兵博罗，不利；寻下长乐、新安等县。尚可喜势蹙，遂降周；吴三桂封为辅德公，令退让惠州；与其子尚之信檄提督严自明撤惠州兵回广，遣使通好，馈弓马币帛。乃以国轩镇惠州。时东莞守将张国勋亦降，封为征虏将军。自是，与郑经分界而守。

　　郑经以中书舍人许明廷提督泉、漳学政。

　　时考拔武生从军，有「考武不考文」之谣；乃命明廷提督泉、漳学政，考校生童。

　　夏、五月，郑经遣后提督吴淑袭汀州。

　　时刘应麟为副将，守汀州；精忠反，封为怀远将军。至是，檄其出关，应麟不从；密献款于郑经。经令吴淑督兵观望，驰书耿精忠，言欲假道汀州以出江右；精忠遣兵防守，应鳞惧见图，率所部出掠瑞金、石城。吴淑兵至，见汀州有备，欲回；应麟劝淑攻之，一鼓而下，汀州属邑皆降。报至，经以应麟为前提督，封奉明伯。

　　秋、九月，总统兵马上将军耿精忠遣原提督王进功回泉州。

　　初，精忠与郑经修好，欲以全力图江、浙。至是，师老无功，大势已溃；复闻失汀州，益忧内顾。诸将遂密谋归诚，引康亲王入闽。精忠闻变，知为王进等所谋，乃收进并范承谟、萧震等，皆缢杀之。欲乘舟奔海，为都尉徐文耀等所胁，不得出；遣王进功回泉州取救兵，密嘱曰：「吾忍死以待」！进功至，郑经授为中提督匡明伯，竟不发兵。康亲王兵遂入延、建，精忠势困，不得已于十九日削发待罪，迎康亲王入福州。

　　耿精忠兴化守将马成龙以城降郑经。

　　精忠既归诚，马成龙以兴化城降郑经；经令许耀率兵赴之，以成龙为援剿左提督，封殄虏伯。

　　冬、十一月，〔北〕兵及明右虎卫许耀战于乌龙江，大败之。

　　耀入兴化，遂督诸军进取福州，驻师乌龙江；狃于涂岭之捷，骄纵嬉戏，诸将不服。北兵渡江，或请半渡击之；不听。既济成列，耀仓皇出战；前锋小却，耀即引兵先遁，委弃辎重不可胜计。郑经乃调赵得胜、何佑代守兴化；贳许耀罪，使将兵自效。

　　明奇兵镇黄应督水师败耿精忠舟师于定海。

　　耿精忠檄会曾养性自温州航海回闽，黄应等邀击之，获巨舰数十号；余舟且战且走。

　　耿精忠邵武守将杨德以城降郑经。

　　德守邵武，精忠所署将军也。闻精忠归诚，献款于郑经；时吴淑驻汀州，疾驰赴之，遂入其城。

　　十二月，〔北〕兵及明后提督吴淑战于邵武，败之

　　北兵来攻邵武，淑督兵迎战；时大雪严寒，淑兵涉溪拒战，皆冻不能支，遂溃。淑弃邵武，退屯汀州。

　　明右武卫薛进思弃汀州，奔回。

　　初，吴淑以汀州属闽、赣要地，请重师弹压；郑经使进思守之。及北兵破邵武，进（删思字）至建宁县，距汀州数程；进思闻之，仓皇失措。刘应麟愿倾家赀饷兵固守，进思猜疑不从，弃城宵遁。应麟奔潮州依刘进忠，发愤病死。

　　丁已、十六年（明永历三十一年）春、正月，北兵入兴化；明左提督兴明伯赵得胜死之，何佑弃城奔泉州。

　　乌龙江之役，明诸军锐气已丧。正月廿九日，北兵至，纵反间；〔佑〕疑得胜有异志，战之日，拥兵坐视。得胜力战死之，佑奔回泉州。

　　二月，北兵入泉州；郑经弃漳州，遁入岛。

　　时兴化既失，兵心涣散。北兵至泉州，守将林定无备。初九黎明，北兵攻城，一鼓而下，标将林孟、参宿营谢贵死之；林定素与民相安，削发为僧，走脱。郑经驻漳州闻之，仓皇登舟，至海澄，弃而不守，遂遁入厦门，欲回东宁；百姓遮留，角宿营吴桂敛兵拒守，众赖以安。既而诸将稍集，调水师防卫，分汛而守，赏逃回各将；祭赵得胜，经亲临哭之，以女妻其子。

　　郑经诛薛进思、杖许耀；释吴淑、何佑，责令图功赎罪。

　　时各处失守，进思与许耀同系，诸将为之请图功赎罪；不许。于是数进思不战而逃，罪浮于耀，斩之；杖耀百；释吴淑，溯何佑前功，夺所佩将军印，令各戴罪自效。不数日，耀痢疾死。论曰：自甲寅渡海而西，奄有泉、漳、惠、潮，连胜吴、耿，声势岂不赫哉！及袭汀州，兵端一起，北骑随至：许耀挫（原文为坐）衄于峡江，吴淑继败于邵武，得胜战死于兴化，何佑奔回于泉州：土崩瓦解，无可如何。进思以亲信宿将专制汀郡，曾未一矢加遗，踉跄逃遁；众心一摇，弃兴、泉、漳如敝屣：伊谁之咎哉？使早明许耀之罚，进思未必敢弃汀州；速正进思之诛，何佑亦不敢弃兴化！入岛处分，惜哉！至许耀之罪，不死法而死病，人犹以为憾！

　　郑经移北将家眷入东宁；刘炎奔碣石卫。

　　经令王进功、沈瑞、张学尧等各搬眷住东宁，陆续起程；刘炎以母老病，至外洋勒兵劫船，乘风下碣石卫，依苗之秀。

　　三月，郑经分水陆汛守。

　　时诸将退守厦门，兵饷不给；乃分汛南北地方措（原文为借）饷、募兵；布置周密，人始有固志。

　　夏、六月，明右提督定虏伯刘进忠以潮州来降。

　　进忠性悍，素叵测。乙卯郑经陷漳州，进忠往谒；经坦率迎之，礼意甚厚；及回，意望甚奢。比经各郡失守，辄拥兵观望。经遣官至潮州征饷，不应；遣舟买运，又闭籴；遂献款于吴三桂。至是来降，封为征逆将军；后逮入京，殛死。

　　明右武卫将军刘国轩自惠州还。

　　国轩，武平人，原漳州千总。甲午漳州破，归成功；累迁至右武卫将军。入潮，屡有战功；镇惠州，粤人畏之。诸郡失守，进忠据潮，尚氏据广，国轩一军摄其间，布置安闲，两家俱不敢迫。未几，尚之信、刘进忠相继来降，声问隔绝；经遣舟往迎，乃率所（原文为数）部从容航海而归。

　　冬、十二月，和硕康亲王遣兴化知府卞永誉、泉州知府张仲举往厦门抚议；郑经弗从。

　　初，慕天颜之往东宁也，议照朝鲜例，称臣纳贡；不成。至是，康亲王遣兴、泉二知府同乡绅黄志义〔美？〕、吴公鹏〔鸿？〕再申前议，经不从；亦无报使。

　　戊午、十七年（明永历三十二年）春、二月，明招讨大将军世子郑经以右武卫刘国轩为中提督、总督诸军；后提督吴淑副之，率师徇海澄。

　　经自七郡之失，顿兵岛上。时总督郎廷相、海澄公黄芳世、副都统胡兔按兵漳州，黄蓝镇海澄，分防玉州、石码等堡。初十日，国轩督军至海澄，破玉州、三叉河、福浒；寻取江东桥，守将王重禄、吕韬奔溃。适泉、漳援兵至，国轩分兵迎击。是日，国轩三战皆捷，军声大振。廿三夜，取石码，获守将刘符、杨朝宗，遂军于祖山头，以迫海澄。满州将军副〔都〕统孟安自潮来援，国轩退屯石码，浚濠筑垣拒守；遂分兵屯漳州郭外。是役也，国轩部将苏爵战却，立斩以徇，诸将皆股栗；又能身先士卒，有被伤者辄出己赀赏之：故众心悦服，所向皆捷。

　　三月，周主吴三桂僣号于衡州；遣使聘于郑经。

　　三桂在衡州，以三月初二日称帝，改元昭武。适郑经使人赍书至，三桂乃遣使致书，署曰「大周皇帝致书郑世子殿下」。

　　水师提督海澄公黄芳世及明中提督刘国轩战于水头，败绩。

　　自江东桥之断，泉、漳隔绝。提督段应举自泉州来，宁海将军喇哈达自福州来，平南将军赖塔自潮州来：先后率兵应援。国轩倏水、倏陆，满、汉兵疲于奔命。初二日，国轩列阵漳郡东赤岭，北兵背城迎战，互有胜负。时朱寅率兵扎天宝山，以牵北兵之势；黄芳世击走之，乃移屯水头湾，砍树塞镇门，以断北兵往来水路。国轩侦知，伪焚营垒、撤兵为遁状；少顷，举帆直抵水头，登岸鏖战。芳世素不知兵，又以天宝山骤胜而骄，与满将不相下；一战而溃，惊惶坠马。奔回漳州，抱病月余而死。国轩兵势日盛。

　　提督段应举及明中提督刘国轩战于祖山头，败绩；国轩遂围海澄。

　　应举及满、汉军兵数万列营祖山头。三月十八日，国轩兵至，应举麾兵迎战；何佑小却，江胜、吴淑等绕出左右之背，国轩督劲卒冲满州营，满兵惊走，众遂溃。国轩又以疑兵截漳州大路，满、汉兵望见，弃辎重，自相践踏。应举率残兵奔入海澄，国轩追至城下，连夜凿堑引江水环城围之；外又凿沟数重，沿堤两岸安锐〔铳？〕守之：由是中外隔绝。昴宿营张雄乘间取平和，副将苏瑞鏖〔镳？〕取漳平，皆下之。夏、五月，江南提督杨捷率师援海澄，为刘国轩所败。

　　时总督郎廷相入京，以布政姚启圣代之；勒巡抚杨熙致仕，以按察使吴兴祚代之；寻调江南提督杨捷代段应举，援兵四集，屯笔架山，以救海澄。刘国轩以山南灯〔火〕寨下临大溪，顺流可通海澄，恐北兵据之；问谁敢阨守？吴淑请往，乘夜率兵进寨。初十酉刻，北兵发炮攻击，连夜不绝；淑令军士穴地藏身，无一伤者。驰报国轩，以为乘夜发炮，意不在寨，当别防之。信至，满、汉军兵已齐抵祖山头岳岭，破林彪、张凤二营；凤战死，进攻林升营。适国轩救兵至，发大炮齐击之，死者无数，满骑多填于堑；遂退走，海澄援绝。

　　六月，明中提督刘国轩陷海澄，提督段应举死之。

　　海澄素无蓄积，被国轩围城八十三日，满州甲兵二千、马八千余匹，合各镇兵计二万余人，至是食尽，尸横枕藉。国轩于初十日进攻，众力不支，城遂破；应举从容自缢于敌楼，穆伯希佛自焚死，黄蓝战殁，获孟安、魏赫、田香五等，满、汉兵无一遗者。国轩入城，厚殓（原文为敛）段应举，付家人舁还。所获诸将，郑经皆释之；授衔给俸，迁之东宁。

　　明郑经晋其将中提督刘国轩为武平伯征北将军、吴淑为定西伯平北将军，其余营镇各升赏有差。

　　经以恢复海澄，或戮力行间、或着绩守御，水陆诸将咸有功次。既晋国轩等封爵，仍升右虎卫何佑为左武卫将军、前虎卫林升为右武卫将军，俱授左都督；镇营各加级有差。

　　朱寅率众归郑经，经封为荡虏将军。

　　寅，漳浦人，挟左道惑众。郑经丁已之败，诡称三太子，收集海上残兵。三月十九夜，袭泉州，扳堞而入，率三百余人从西门至开元寺，鸣鼓扬旗；守泉兵昏夜出其不意，以为海兵复至，多惊窜。值城门炮发，寅乃抽兵而出，守兵追之，按兵徐行，无一死者。人益以为神，归附日众，屡战皆捷；蔓延于泉、漳属邑，聚万人，头裹白衣为号，时人谓之白头贼，海上亦藉壮其声势。至是，率众归经；经封为荡虏将军。改姓蔡、名义；岁余病死。

　　明中提督刘国轩率兵攻泉州，属邑皆下。

　　海澄之破，闽省震动。诸援兵退守漳州，国轩议乘虚捣泉州：吴淑分兵复长泰，国轩自率诸军攻同安。时都统雅大里自浙江调兵援海澄，至同安而海澄破；闻国轩至，弃城走退泉州，国轩督水陆攻之。左虎卫江胜攻南安，下之。于是，惠安、安溪、永春、德化诸县守将皆相继弃城遁走。

　　秋、八月，林贤、黄镐督舟师攻定海；明守将萧琛兵溃，水师五镇章元勋死之。

　　泉州围急，以林贤等督师出闽安镇，遥为声援。萧琛守定海，不及设备，以舟寡且小，欲据上流牵制；元勋欲先发制之，以所部十船进战。林贤等击之，元勋众寡不敌，一军尽没；萧琛大溃，奔海山。

　　郑经召刘国轩旋师，所得诸县皆弃。

　　国轩攻泉州，阅两月不下，援师四至。七月，宁海将军喇哈达间出，安溪学士李光地练乡壮为向导出同安，巡抚吴兴祚由仙游出永春，提督杨捷由兴化下惠安；国轩对垒相持（原文为待），援兵皆未敢向前。会萧琛失定海，妄报福州水师大至；经恐厦门有失，檄国轩解围退守。二十四日，国轩退兵下船，援兵不敢追；越三日，城中兵始敢出。国轩既退，所得州县皆失。经召萧琛回，斩之；以援剿左镇陈谅、右镇陈起明、楼船左镇朱天贵督水军防御北船。

　　伪周主吴三桂死，孙世璠立。

　　三桂病死衡州，其孙世璠立；年甫十二，改元洪化。侄应奇守岳州，骄而贪；北兵攻之，弃城遁回。于是湖、云、贵皆不守，驯（原文为周）至于亡。

　　九月，耿精忠及国轩战于龙虎山，败之。

　　国轩自泉州退兵，复率诸镇入漳，军于溪西。满、汉兵尽锐攻之，国轩力战，击败之；乘胜长驱，冲至耿精忠营。精忠故仇海上，挥戈迎战；亲自督阵，大呼疾骤。诸军继进，国轩奔溃，遂弃长泰，出江东，退屯观音山。

　　冬、十月，总督姚启圣遣中书张雄入思明州议和；郑经弗从，礼遣张雄归。

　　时泉、漳属邑皆复，独海澄未下；启圣难以复命，乃遣漳州进士张雄往厦门议和。略云：『昔令先王震动天威，亦不忍父老嗟怨，静处台湾；今贵藩诚能体会先志，念井里疮痍，翻然解甲息兵，天和人顺，荣华世世！数月徒劳士卒，涂炭生灵，亦何益于贵藩哉？即从贵藩下游者，恐今昔人心不同，事变难测；能不顾念及此！近悉贵藩大有恻隐桑梓之念，故修章布悃，惟望息心毕论，并遣使偕临』。经复书云：『顷承明教，以生民为念；不佞亦正以生灵涂炭不忍坐视，故修矛缮甲相与周旋，亿万生灵所共谅也。天心厌乱，杀运将回；苟可休息，敢不如命！礼应遣员奉教，但贵使之缆未解，而诸将之戈已挥。彼此差池，未及如愿』。时（疑为衍文）张雄回，启圣复遣泉州乡绅黄志美赍书入厦门再议；将以必得海澄，乃可通好。经终不从。

　　十二月，再迁界。

　　甲寅之变，闽省居民迁入内地者，悉还故土。丙辰冬，八闽归顺，复令迁界；康亲王奏言迁界累民，罢之。至是，督抚请迁，报可；会破海澄、围泉州，事暂停；及泉州围解，遂行迁界之令。上自福州、福宁，下至诏安，沿海筑寨、置兵守之；仍筑界墙以截内外，滨海数千里无复人烟。

　　己未、十八年（明永历三十三年）春、二月，舟师及明援剿左镇陈谅战于定海，败绩。

　　郑经自定海失守，遣楼船左镇朱天贵守海坛；以陈谅为水师总兵，进〔泊〕定海。北兵战船百余号出五虎门迎战，朱天贵及陈起明督船冲■〈舟宗〉而入，北船望风披靡，破十余船，失大乌船一只。值大风起，北船逃入五虎门，海船收泊海坛。报至，经加谅、天贵统领；余各有差。

　　三（原文为二）月，郑经以李景知思明州。

　　经以师需浩大，议派殷户，富民、洋船、商船照上、中、下派取；以知州李景任其事。令未下，樊门寡妇辛氏先输银三百两；经嘉其向义，赐金花、彩缎旌奖。

　　李景任事苛刻，岛人怨之。

　　明中提督刘国轩辞俸自饷其兵。

　　自丁巳之变，岛民月输米一斗佐军；久之，多藉势荫免。乃令仪卫陈庆清查漏口，每月加米二斗。国轩请停文武官员月俸，自饷辖兵三月；经从之。

　　夏、四月，明参军御史陈永华请世孙克■〈臧上土下〉监国，经许之。

　　甲寅郑经率师西来，留陈永华总制守东宁。至是，以世孙克■〈臧上土下〉长，请循「君行则守」之例，立为监国；许之，铸印曰「监国世孙之章」。克■〈臧上土下〉，永华之婿也；时年十六。

　　秋、七月，明中提督刘国轩筑浔尾寨。

　　浔尾，与厦门高崎咫尺隔一水；癸卯北兵从此入岛。国轩请筑寨预防之，一夜而成；同安守将来争，击却之。复筑■〈氵丙〉州城。由是，同安八桨船不敢窥伺厦门，西北藉以无虞。

　　康亲王命中书苏矿入厦门议和，郑经遣宾客司傅为霖报之。

　　前后议和不成，苏矿致书再申前议；康亲王使矿至厦门，请修好。经乃命为霖入省，沿途府、县供应，巡抚、布政遣官至兴化接待。至省，见康亲王，面议海澄及往来之礼；为霖曰：『区区海澄，议成之后为彼此公所。若康亲王在闽，藩主并行往来；亲王回京，各设官往来』。总督姚启圣以非出己意，力阻其事；遂止。

　　冬，耿精忠及刘国轩战于坂尾寨，败绩。

　　时国轩离漳州五里列营，满、汉兵援兵十余万，营垒咫尺相对；国轩仅万余人，指挥自如，满、汉〔兵〕畏之。以果堂扼要重地，就于坂尾再筑一寨。国轩工未就，耿精忠与提督将军率满、汉兵数万锐不可当；国轩与何佑、吴淑、林升、江胜等兵不满二千，奋力死鬪。自午至申，冲击数次，国轩依寨，且战且守；每发炮，无不披靡，阵杀章京巴石兔等。满、汉兵死伤数千，始引回；自是气夺，兵不敢出。国轩每令卒数百持鹿铳、鸟鎗，渡河冲击；身登土阜，据胡床张盖而观。满、汉〔兵〕遇之，皆摧破。又善用间谍，北兵情状纤悉必知。

　　十一月，明后提督定西伯吴淑卒于军。

　　淑守坂尾寨，北兵筑垒环攻；炮声日夜不绝，淑处之晏如。后因伤染病，不以为意。值阴雨，新筑垒墙多坏，挥左右避之；自据床而卧，墙崩压死。舁至厦门，经亲临哭之；以其子吴天驷为建威右镇，统其兵。

　　十二月，郑经遣右武卫林升督舟师北上。

　　时总督姚启圣、巡抚吴兴祚大集舟师攻厦门。经乃调文武官船及洋船配兵北上，以右武卫林升为总督、左虎卫江胜、楼船镇朱天贵为左右副将，率诸军来御；临行宴之。

　　郑经礼遣死节故巡海道陈启泰子陈汝器北归。

　　汝器，故巡海道陈启泰子也。丁巳（原文为亥）夏，自京来运父骸，为中左守将所执；羁于东宁，经令水师镇林亮监之。亮以其忠臣之子，待之甚厚。至是，总督以万金赎之；经悯启泰忠烈，却其金，礼遣汝器回。汝器至京，诏授右通政；寻擢安徽巡抚。

　　庚申、十九年（明永历三十四年）春、正月，水师提督万正色入海坛。

　　正色督水师战船出闽（原文为黄）安镇，巡抚吴兴祚率兵援之；林升等退入崇武，正色入海坛。

　　二月，水师提督万正色及明右武卫林升战于崇武。

　　正色至围头，明朱天贵以七船冲其■〈舟宗〉，所向无前；偶海风大作，船收入泉州港；吴兴祚督陆师沿海滨放炮，林升等船无所取水，乃退入金门。报至，思明州惊惶，以为战败；各思逃窜，众心遂摇。

　　郑经召刘国轩退守思明州，遂弃海澄。

　　二月二十二日，经闻林升退守金门，以为战败，急驰谕令国轩退守思明州；以为思明州若失，海澄何益！国轩不知，以为实然，遂弃海澄入厦。比及林升启事，顿足叹曰：『右武卫战胜，若此惊怖；苟败，何所逃生！误坏大事，贻笑千古矣』。

　　郑经弃思明州，回东宁。

　　时国轩全师引回，犹欲据厦门；然兵心已变，不可收拾。诸文官如杨英、洪磊等已先携眷登舟，诸军乘间掳掠；国轩禁之，不止。〔经〕惧为人所图，乃焚演武亭行宫，辎重、宝玩悉毁于火；踉跄回东宁。时二月二十六日也。二十九日，次于澎湖。诸文武士民俱接踵而至；总制陈永华具启请回国，经许之。

　　总督姚启圣、巡抚吴兴祚、水师提督万正色率兵入厦门。

　　郑经既去，海兵乘机劫掠；协理五军吴桂调兵禁戢，民赖以安。寻渡江请师；二十八日，姚启圣等率兵入岛：秋毫无犯，百姓欢呼。

　　三月，郑经至东宁。

　　经于十二日至东宁。其母董太妃召责之曰：『若辈不才，莫如勿往；今观此举，徒累桑梓、苦生灵，是何益哉』！

　　夏、五月，东宁雨雹。

　　时地鸣，声如驴；寻雨雹，如鸡卵。

　　总督姚启圣招降明楼船左镇正统领朱天贵。

　　郑经弃厦门，朱天贵统所部全军屯南澳；船百余只，军容甚盛，进退未决。姚启圣累遣官致书招之，乃进泊铜山；于五月率所部入海澄投诚。

　　明总制陈永华辞解勇卫军，郑经许之。

　　永华留守东宁，兼领勇卫军。侍卫冯锡范知思明州之弃，众咸归咎于己；非握重兵，不足以压众。及至东宁，察诸镇兵，惟勇卫军最骁壮；诡谓永华曰：『自愧护〔驾〕西征无效，拟欲辞职』。永华念曰：『彼武夫也，尚能谦退；吾侪文士，岂可久恋重权』！即具启乞解兵柄，并辞总制；冯锡范密赞，经许之，以其军归刘国轩，而己仍任侍卫。

　　郑经籍民兵自卫。

　　甲寅耿精忠变，世子倾国西来。至是，弃思明州东归，兵将日叛去；随回仅有千余，恐北兵乘虚来攻，乃籍文武官田甲与百姓丁壮，每十人抽一人，训练自卫。

　　秋、七月，明咨议参军右都御史陈永华卒。

　　永华字复甫，明诸生，孝廉陈鼎之子。鼎为同安教谕，死节；成功怜永华为忠臣之子，延与世子伴读。及世子嗣位，授为参军，甚见亲信。甲寅西来，擢总制，留守东宁；戢兵抚民，供给军需，俱有条规，尤爱惜士类。为政佐以儒雅，东宁赖以乂安；为经文臣第一。至是卒，而大权尽归冯锡范矣。

　　冬、十月，郑经命右武卫林升率兵堕鸡笼城。

　　鸡笼在东宁之北，居淡水上游，其澳堪泊数百船。先是，吕宋夷建此城，与土番贸易；因远馈不给，弃去。后红夷及成功据台湾，不守其地。癸卯，总督李率泰约红夷攻金、厦两岛，并许力请东宁归之（？），后仅许其就省交易；红夷知为所绐，于乙巳重修鸡笼城，谋复东宁。丙午年，经命勇卫黄安督水陆诸军攻之，亲随营林凤战死；红夷无外援，遁还。至是，传北兵欲从此飞渡；恐其据为老营，乃命林升北巡，并毁其城。

　　郑经委政其子监国克■〈臧上土下〉。

　　经素不亲政，在东宁则委参军陈永华，西征则委赞画陈绳武、侍卫冯锡范。至是，乃委于监国克■〈臧上土下〉。凡文武启章裁决呈上，契合世子意。其赋性刚决，颇有赐姓遗风；诸公子及锡范皆深忌之。

　　辛酉、二十年（明永历三十五年）春、正月壬午，招讨大将军延平〔王〕世子郑经殂。

　　经字贤之，工诗赋、善弓马，推诚待人，礼敬明室遗宗。嗣王位十九年，虽得七郡、雄据一方，而终身自称世子。奉明正朔，终不少变；甚协舆论，称述不忘。惜性质柔懦，怠于政事；自厦门归，溺于酒色；无复西征之意，东宁之业遂衰。至是，殂于承天府行台。时年四十，为正月二十八日。

　　明侍卫将军冯锡范与诸公子共废监国克■〈臧上土下〉，缢杀之。

　　初，世藩未有子，嬖妾生女，密取他人子代之，即克■〈臧上土下〉也。其事甚秘，世藩不知；甚爱之，立为监国。世藩临终，授以剑印，命中提督刘国轩辅之。锡范以克■〈臧上土下〉非世藩之子，且欲立其婿克塽；乃与国轩及诸公子请于董太妃，收还剑印。寻缢杀之。

　　二月，明董太妃命世孙克塽嗣延平王位；仍称招讨大将军世子。

　　克塽，世藩子也，时年十二。诸文武官上启劝进，太妃乃下教令立之。事无大小，皆决于冯锡范矣。

　　郑克塽颁国忧令，谕于诸军。

　　其略曰：『气运邅回，我父藩规恢未就，薪胆自励；不幸于正月十三日遘疾，至二十八日登遐于寝殿。惟兹世庶悲号，既扳髯而莫逮；遥念将军暴露，倍摧胆以震惊。文到之日，诸大小将领及诸兵士挂孝三日，释服办汛。呜呼！先德是念，知臣心之爱无穷；小子告哀，惟匪躬之报是望』！

　　郑克塽以其叔郑聪为辅政公。

　　聪，成功次子。克塽初立，以太妃命封为辅政公；授以令谕，略曰：『属当家造之披离，遗我末嗣以艰大；未知臧否，罔克负荷！幸蒙太祖之慈训，爰命叔父以匡扶。为贤为亲，木水笃本源之谊；维诚维翰，厦栋获盘础之安。繄予小子，宠承我祖我父之洪庥；抑亦太叔，克敦为子为弟之大义』。然聪庸懦，事少决断；惟侍卫冯锡范是从。

　　郑克塽晋中提督武平伯刘国轩武平侯、冯锡范忠诚伯。

　　克塽以翊戴功，晋国轩武平侯、锡范忠诚伯兼〔参〕赞机务。

　　郑克塽命戎旗四镇董腾守澎湖。

　　自弃厦门东归，澎湖不设守备。至是，以国丧，恐北兵乘衅来攻，乃议拨兵防守；以腾系国戚，命守之。

　　郑克塽以其叔郑明、郑智为左右〔武〕骧将军。

　　明，成功第三子；智，第五子也。时有为国谋者，以大权归臣下、公子募兵为羽翼；明、智以闻，乃授是职。

　　夏、四月，承天府灾。

　　监国夫人陈氏自经。

　　初，克■〈臧上土下〉被收禁，顾谓陈氏曰：『耳目非是，恐不相保』！陈氏曰：『夫在与在、夫亡与亡，必不相负』！及克■〈臧上土下〉见杀，董太妃以陈氏父永华为国之望，礼待抚慰，询其所为。陈氏泣曰：『昔为箕帚妇，今为罪人妻。愿出别室，待亡夫卒哭，即相从地下耳』！许之。陈氏旦夕临哭，日啜苦茶数勺；既卒哭，沐浴自经于柩前。

　　郑克塽上招讨大将军延平王晋潮王国姓成功谥，曰武；嗣位世子经谥，曰文。

　　初，永历封成功为延平王，寻晋潮王；成功让不敢当，终身祗称大将军。至是，克塽拜表，请谥为武王，并世子谥为文王。其略曰：『窃惟国有荩臣，世笃棐忱；朝行谥典，用阐幽光：所以昭公道而励臣节者也。粤自甲申板荡以来，虏氛肆播。不共之仇，惟臣家罹祸最惨；匡复之业，亦惟臣门匪躬不懈。伏念臣祖成功赐姓封延平王、晋潮王，誓师奋武，詟震三吴；暨臣父经，奉朔讨罪，恢复七郡。天运未回，事多废沮；而义问昭于六宇，心血亦竭于毕生：此祖宗神明所共鉴其精诚也。臣祖、臣父，咸以劳瘁致殒，年皆不踰四十；生荷朝廷王爵之颁、属籍之赐，犹欿然以国耻未雪，夙夜靡遑，不敢坐享荣贵、虚席名号！兹既殂丧，即欲更捐肤发筋骨图报国恩，亦痛心于无从矣。缅稽古典，勋臣勤死，厥有赠谥。今君门万里，弗获请命；惟是诸臣以臣祖父勋在社稷，例有易名，佥举谥法，以表忠贞。敢借一字之华衮，用慰九泉之忠魂。伏乞俯循公论，锡以誉命；庶稽勋有光于史册，而志士亦乐效于疆场矣』！

　　又上世子妃唐氏谥，曰文妃。

　　唐氏为明兵部侍郎显悦孙女，贞节有礼，不苟言笑；经惑于嬖妾，久不见答，抑郁而卒。及经病革，乃追悔前非，遗命合葬。至是，谥文妃；克塽嫡母也。

　　六月，明潮武王妃董氏卒。

　　妃为成功夫人，经母，泉州乡绅董用先侄女，方正端雅。凡理家政、处妾媵，俱以贤德见称。辛卯马得功入岛，妃独怀其姑木主以行；成功嘉其识大义，尤加敬礼。居常无事，深戒子孙以抚恤民瘼为念。至七郡之失、厦门之弃，每云『若辈不才，不如勿往；今徒苦生灵，使百姓流离至此，须加轸恤』！凡难民得免丁役者，皆董妃之赐也。

　　秋、八月，东宁中军营火。

　　时灾异数见。九月，涂墼庭火。

　　冬、十月，郑克塽杀宾客司傅为霖。

　　为霖，先同郑缵绪入泉州投诚，授为湘江通判，革职归。甲寅之变，以为宾客司；甚见亲幸。及经卒，为霖即以密书通总督姚启圣云：『东宁废长立少，主幼国疑，权门树党，人心失望，可乘时进取之机也』；约为内应。事发，克塽乃收为霖磔之；其〔子〕弟党羽皆斩。

　　明侍卫冯锡范杀怀安侯沈瑞。

　　瑞在国朝袭父职续顺公；镇潮州，为〔刘〕进忠所迫，出屯饶平；郑经令何佑攻之，不得已，降；封为怀安侯，迁之东宁。至是，人利其财，诬其与傅为霖谋；冯锡范遂收之，令自经。其祖母及母皆自缢。瑞妻郑氏，礼官郑斌女，斌欲全之；郑氏守义，亦自经以殉。

　　郑克塽修葺战船。

　　时闻北兵将内侵，议修战船；命水师镇林亮董其役。

　　郑克塽命武平侯刘国轩总督诸军守澎湖。

　　先是，以右武卫林升代董腾守澎湖。至是，命刘国轩为总督，率诸镇往戍；授以令谕，略曰：『惟武平侯声塞宇宙，义炳月日。电掣风驱，胆落望刘之帜；虞（原文为虎）张机骇，气夺撼岳之军。草木已知其名，楼船亦壮其烈。兹特命尔总督诸镇营兵，驾我大小战船，前往扼守澎湖，遏截虏船。鱼龙队里，独高杀气之英腾；霹雳声中，倏见敌舟之虀粉。岂不休哉』！

　　郑克塽以天兴州知州柯鼎开为赞画中书舍人。

　　鼎开，刑官柯平之子、大将军仪宾也；秀美能文，尤工诗赋。为知州时，爱惜士类，民亦戴之。至是，以为赞画中书；谕曰：『两性质朗润，气度温蔼。由其式榖能似，谢家固自有其凤毛；以故公姻夙连，柴氏亦分荣夫蟠李。莅方州而歌其襦裤，瞻气宇足资乎栋梁！兹升尔某官，尔其朝夕照美，纠缪绳愆。以无怠左右辅直，塈茨丹艧；而必〔周〕休戚攸关，崇本未艾』。

　　又以万年州知州张日曜为天兴州。

　　日曜，忠匡伯张进之子。由长泰县擢至天兴州；谕曰：『立政惟在养民，譬筑室先厚其址；良材足以治剧，如迁莺乍出于乔。尔从忠孝起家，着神明而茂宰。谣兴买椟，慈惠已播于万年；兆合梦刀，明陟正及乎三载。兹转授尔为天兴知州，治众有如治寡，适应轻车熟路之材；保赤即为保民，无待攀辕卧辙之苦！尔尚益懋前修，悉布中悃。劝相惟求安静，将岁计而有余；禔福必及氓萌，行扬历而大受。敬哉无忽』！

　　郑克塽命右武卫将军何佑督诸军守鸡笼、淡水。

　　淡水与福州相对，天色晴明，山势可以望见。恐北兵从此潜渡，乃命何佑督诸军防御；以〔左〕先锋李茂副之。

　　郑克塽税乡社民居间架。

　　东宁府治居民，原有税间架之科；惟乡村茅舍无税。至是，工官杨贤建议征之；百姓患焉，自毁其居，十去其三。然事终不行。

　　壬戌、二十一年（明永历三十六年）春、二月，明郑克塽遣陈福及宣毅镇叶明往淡水取金。

　　淡水通事李沧愿取金自效；克塽乃遣监纪陈福等同往。至产金之处，土番执锐扼要以待；曰：『吾侪累世恃此为活，若汉人来取，不特害生，且为受劳；不回，必决一死』！译者以告，福乃引回。

　　鸡笼山大疫。

　　时值疫气盛行，汛守兵死者过半。

　　郑克塽以仪宾甘孟煜知天兴州。

　　孟煜，崇明伯甘辉子；善属文，性明敏。为州时，民有欠粮者，数限不能完，皆贷（原文为代）其债；民奋然曰：「后期当如数全完」。已而，果然；孟煜察其色凄怆，诘之，民泣曰：『鬻女所得也』！孟煜怜之，出俸金赎还。其仁恕，类如此。又以吏官洪磊兼理户官事务。

　　磊，忠振伯洪旭子；事经为吏官，亲信亚于冯锡范。至是，命兼理户官事务；谕曰：『抡才以适用为宜，寇平仲不循例簿；筦（原文为管）计非清修不可，房元龄兼领度支。惟其至明出于至清，故知驭贵即能驭富。念尔清操兼有长材，是用授尔为吏官、兼协理户官事务。尔其合内外而酌盈虚，兼有无以准轻重。但能不畜聚敛之臣以阜吾民，则用（原文为有）人、理财合而为一；更念既富方榖之义以植国本，则养贤、致民道亦在中矣。敬哉』。

　　三月，白虹贯日。

　　秋、七月，明武平侯刘国轩调拨诸将守澎湖，而已回东宁。

　　时闻总督姚启圣调兵回汛，乃拨诸将守澎湖，暂回东宁。是月，安平镇火。

　　八月，北路土番反，命宣毅镇叶明讨平之。

　　鸡笼城之守，凡军需、粮饷悉着土番沿途接递（原文为迎），男子老幼均任役使。督运弁目酷施鞭挞，土番不堪，乃相率倡乱；新港、竹堑诸社皆应。于是，克塽命叶明等会剿，土番逃入山；寻请降，许之。

　　冬、十一月，明中提督刘国轩赴澎湖。

　　时闻水师提督施琅题请专征，相机进取，报可；国轩乃往澎湖视师。

　　十二月，承天府灾。

　　是时岁饥，米价腾贵，民不堪命。承天府火，沿烧一千六百余家。国轩乃自澎湖归。

　　癸亥、二十二年（明永历三十七年）春、正月，郑克塽以忠诚伯冯锡范为左提督。

　　时值岁饥，民多饿死。复闻北兵将来攻，乃以锡范为左提督，备兵鹿耳门。

　　夏、四月，鳄鱼登澎湖岛，死于民家。

　　澎湖素无鳄鱼，忽一日从海登岸，长丈余，四足，身有鳞甲火炎。百姓惊异，以冥钞、金鼓送之下水。越三日，又乘夜登山，死于民间厨下。安抚司杨秉模具启以闻。

　　五月，明中提督刘国轩率师至澎湖。

　　国轩以铳船十九号、战船十六号、兵六千人分拨诸将防守；身自往来督视。

　　大星陨。

　　东宁于五月十一日雨；夜有大星四坠下，各有小星随之。

　　下淡水山顶喷泥。

　　下淡水地气甚热，居者多病。有一山绝顶喷泥，浮于溪中，夜见光炎如火。老番私语云：『欲易代者固如是也』！自红夷窃据及国姓开刱以至于今，皆一一为人道之。后果验。

　　（删五月二字）大雨。

　　东宁旱荒已三年；至五月二十八日，突降大雨。六月初六日方晴，溪谷皆崩。六月，水师提督施琅率兵攻澎湖，明中提督刘国轩败，退还东宁。

　　是月十四日，琅自铜山开驾；战舰六百余号、甲士六万余人。十五日，至澎湖。十六日，国轩督兵迎战。右武卫林升率所部直冲其■〈舟宗〉，贾勇奋鬪，所向无敌；琅兵退遁，随潮而西，升亦伤炮归。国轩自度舟少，且军士阅月无粮，恐其乘机溃，乃不敢追。琅于是夜得安闲，抛泊洋中，放炮收军；诸船星散，越三日始陆续毕集，移次八罩。国轩笑曰：『谁谓施琅能军，天时、地利尚莫之识！诸军但饮酒以坐观其败耳』。盖澎湖六月北风，常有飓风至；八罩流水湍急，岛下有老古石，刚利胜铁；凡泊船下椗，遇风立坏，故国轩以为喜也。时数起风，俄而雷响即止。八罩井泉稀少，平日不足供十人；兹忽泉涌，琅军六万余人用之不竭。国轩闻之失色，盖（原文为皆）知天意有在也。二十一日，琅集诸将，申号令，严赏罚，自督诸军，蜂拥齐击，以六船攻一船。国轩令江胜、邱辉、陈起明（原文为时）迎战，各奋死力，一以当百。邱辉之船，军士尽歼，犹手自击杀，鲜血溅水有声，抚剑疾视，琅兵不敢向前；然大势已去，乃自发火药焚死。而琅亦用火船乘风纵发，烟焰弥天，海船相继焚毁，胜等皆阵殁。国轩知势不敌，急驾小船从吼门遁回东宁。琅遂得澎湖；迎降兵将受伤者，令人医治，赏以袍帽、给以糇粮，送之东还；皆感泣拜舞，归相传说。东人由是大悦，各思归顺。

　　闰六月，明招讨大将军延平王郑克塽遣刑官郑英平、宾客司林维荣奉表请降。

　　时国轩自澎湖败归，知天意有在、人心瓦解，遂决意投诚；适提督施琅使曾蜚至国轩招抚，国轩即首倡降议。克塽年少，不得自主，乃遣英平等赍降表赴澎湖；略曰：『论域中有常尊，历代绍百王而得统；观天意所攸属，兴朝（原文为王）宅九士以受符：诚五德之推移，为万汇所瞻仰者也。伏念先世自矢愚忠，追怀前代之恩，未沾新朝之泽；是以臣祖华路以开东土，臣父靺韦以杂文身：宁敢负固重险、自拟夜郎，抑亦保全遗黎、孤栖海角而已。迨至先人弛担，乃俾稚子承祧；当思畏天之威，莫求缩地之术。兹盖伏遇皇帝陛下，高覆厚载，仁育义怀。底定中邦，如旭日升而普照；扫扩六宇，如浮云蔽而乍消。苟修文德以来远人，宁事胜心而焚海内。乃者轴轳西下，自揣履蹈之获愆；念此血气东来，无非霜露之所坠。颜行何敢再逆，革心以表后诚。昔也威未见德，无怪鸟骇于虞机；今也悟已（原文误己）知迷，敢后麟游于仁圃！伏愿视天地万物为一体，合众胥寄棘于大同。柔远而迩能，形民固无心于醉饱；贰讨而服舍，依鱼自适性乎渊泓。夫且问黄考之海波，岂特誓丹诚于皎日也哉』！表奏，帝降敕至京入觐；封为汉军公。自国姓起兵，迄世孙凡三世，奉永历正朔三十七年；至是降，而明朔亡。

　　明建威镇黄良骥、水师镇萧武、中提督中镇洪拱柱等谋奉公子郑明奔吕宋，不果。

　　拱柱恐世孙投诚，有意外之患，乃议奉公子郑明往攻吕宋，再造国家，以存郑祀；世孙从之。辎重已移在船，会有传其欲大掠而去者，国轩止之；不果行。

　　东宁降议成，明宁靖王朱术桂死之。

　　宁靖王术桂，字天球。南都破，间关流寓岛上。后至东宁，成功父子礼之甚厚。至是，见世孙降，自以明室宗亲，义不可辱；乃朝服拜二祖列宗，作绝命词曰：『艰辛避海外，总为几根发！今日事已毕，祖宗应容纳』！遂从容自经。妾王氏、袁氏、梅姐、荷姐、秀姑，皆缢以殉。见闻之人，莫不流涕；谓其可与北地王争烈矣！  
　
