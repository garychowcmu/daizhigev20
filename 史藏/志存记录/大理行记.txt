大理行记　 元 郭松年 

 

　　中庆距大理，城西顾里有千。历府治一，曰威楚；州四，曰安宁、鎭南、云南、赵州；县三，禄品、安边、白嵓，皆三府支属。鎭南而西有雌岭，卽大理之境。 

　　出行七十里有甸焉，川原坦夷，山势回合，周二百余里，乃云南州也。州西北十余里山麓间，有石如镜，光可鉴面，故旧名镜州。张氏进求时，州北龙兴和山，忽五色云起，萧索轮囷，终日不散，人以为祥。州居云之南，因改今名。 

　　又西行三十余里，至品甸。按唐史，尝置波州，亦名淸子川。其川泽土壤不减云南，而民种莳为不及尔。甸中有池，名曰靑湖，灌溉之利达于云南之埜。湖西官道中有石焉，纹如古篆，号曰地符，行人谨避，莫敢践之。 

　　又山行三十里至白嵓甸，其地形南北袤，大小略与云南、品甸相埒。居民凑集，禾麻蔽野，县西石崖斩绝，其色如雪，故曰嵓白嵓。赤水江回环曲折，经于其中。甸西南有古庙，中有铁柱，高七尺五寸，径二尺八寸，乃昔时蒙氏第十一主景庄王所造，题曰「建极十三年壬辰四月庚子朔十有四日癸丑」铸。土人岁岁贴金其上，号天尊柱，四时享祀，有祷必应。或以为武侯所立，非也。 

　　又山行四十里至赵州甸，卽赵睑也。山形四周回抱，有藏风蔽气之势。川泽平旷，故家乔木犹有存者。神庄江贯于其中，溉田千顷，以故百姓富庶，少旱虐之灾。出州治十五里，路转峯回，茂林修竹，蔚然深秀，中而建峯神庙在焉。凡水旱疾疫，祈请有澄，州人赖之。州之北，行约数百步，地极明秀，蒙昭成王保和九年，有高将军者卽其地建遍知寺。其殿像壁绘于今罕见，意非汉匠名笔，不能造也。出寺门，东北行一里余，有高原，号澄城。其地空而不畊，乃世祖驻骅之所也。近岁州寀建一佛宇，遇旦望焚香祝寿，盖以报圣恩之万一焉。 

　　川行三十里，至河尾(关)[桥]，卽洱水之下流也；架木为梁，长十五丈余，穹形饮水，睨而视之，如虹蜺然。顺流而下约一里许，有石门，巨石横楣，号石马桥，为群波争道之地，悬流奔注，云涛雪浪，声闻数里。河尾桥之西有关焉，北入大理，名龙尾关，卽蒙氏之所筑也。此为州之大观，故记之。西阨苍山，东属洱水，其高壁危构，岿然犹存。 

　　入关十五里，山壑浓秀，望之蔚然前陈者，乃点苍之奔冲也；诸峯罗列，前后参从，有城在其下，是曰太和，周十有余里。夷语以坡陀为和，和在城中，故谓之太和。昔蒙归义王皮罗阁自蒙(社)[舍]徙河西，乃筑此城。后阁罗凤以张虔陀谗构，乃杀之，陷唐鲜于仲通兵。因自结之吐蕃，受锺王，刻石记功，明不得已而改号蒙国大诏，立德化碑，使蜀人郑回制文，其碑今在，卽唐代宗大历元年也。 

　　又北行十五里至大理，名阳苴咩城，亦名紫城，方围四五里，卽蒙氏第五主神武王阁罗凤赞普锺十三年甲辰岁所筑，时唐代宗广德二年也。自后郑、赵、杨、段四氏皆都其中。是城也，西倚苍山之险，东挟洱水之阨，龙首关于邓川之南，龙尾关于赵睑之北；昔人用心，自以为金城汤池，可以传之万世。及天兵北来，一鼓而下，良可叹哉！此非在德不在险之明效大验欤？ 

　　故大理之民，数百年之间五姓守固。值唐末五季衰乱之世，尝与中国抗衡。宋兴，北有大敌，不暇远畧，相与使传往来，通于中国。故其宫室、楼观、言语、书数，以至冠婚丧祭之礼，干戈战陈之法，虽不能尽善尽美，其规模、服色、动作、云为，畧本于汉。自今观之，犹有故国之遗风焉。 

　　若夫点苍之山，条冈南北，百有余里；峯峦岩岫，萦云戴雪，四时不消；上则高河、窦海，泉源喷涌，水镜澄彻，纤芥不容，佳木奇卉，垂光倒景，吹风嘘云，神龙所宅，岁旱祈祷，灵贶昭著；派为一十八溪，悬流飞瀑，泻于群峯之间，雷霆砰轰，烟霞晻霭，功利布散，皆可灌溉。洱水则源于浪穹，涉历三郡，渟滀紫城之东；北自河首，南尽河尾，波涛二关之间，周围百有余里；内则四洲、三岛、九皐之奇，浩荡汪洋，烟波无际。于以见江山之美，有足称者。 

　　然而此邦之人，西去天竺为近，其俗多尚浮屠法，家无贫富皆有佛堂，人不以老壮，手不释数珠；一岁之间斋戒几半，绝不茹荤、饮酒，至斋毕乃已。沿山寺宇极多，不可殚记。中峯之下有庙焉，是为点苍山神，亦号中岳。中峯之北有崇圣寺，中有三塔，一大二小，大者高二百余尺，凡一十六级，样制精巧，卽唐遣大匠恭韬、徽义所造。塔成，韬、义乃归。中峯之南有玉局寺，又西南有上山寺。凡诸寺宇皆有得道居之。得道者，非师僧之比也。师僧有妻子，然往往读儒书，段氏而上有国家者设科选士，皆出此辈。今则不尔。其得道者，戒行精严，日中一食，所诵经律一如中国；所居洒扫淸洁，云烟静境，花不禅房，水循堂厨，至其处者，使人名利之心倶尽。 

　　此大理之大观。南游则永昌、腾冲，北走则鹤庆、丽江。周行数千里，皆莫若此也。 



