寿妃册文
    皇帝制曰：四星丽于天极，共赞乾行；六寝备于皇宫，并参坤教。然必茂珩璜之德，斯可称褕翟之华。咨尔尚氏，赋性柔嘉，禔身端淑，早膺宫选。遂从法相之班，夙侍宸居；克励小星之节，劳勤既著。宠数宜隆，兹特遣使持节，封尔为寿妃，锡以金册、金印。夫五福之先曰“寿”，朕方丕迓于纯禧。九御之上为妃，尔乃荣升于峻列。尚其祗服，益懋忠忱。永承眷顾之恩，仰翊康宁之祉。钦哉！
瑞谷颂（有序）
    臣闻天鉴明德，则休征迭应。然图牒所纪，星华露醴，未骈芝秀，以至灵兽珍禽之属，虽曰嘉祥，匪切民用，岂若五谷之瑞，实居万宝之先者乎？是以论嘉禾者，谓为帝王和气之符，又云国家安富之应。爰自异亩，咏于周诗。骈穗夸乎汉史，征诸古昔，非可屡致而数见也。
    惟我皇上玄机默运，神化旁流；斋祓之虔，达乎苍昊；保和之道，彻于黄祗。是以百神受职，四序均调，协气薰蒸，毓为嘉谷。同本异穗，竟亩连芳。曩曾累岁产于内苑，乃今又产焉，而至百十五本；亦曾献自郑藩，乃今又献焉，而至八十本。视昔益加丰焉。盖古之圣帝明王历世而罕见者，在皇上为独盛。惟德动天，惟天眷德之厚，不既昭然矣乎。
矧秋序维初，圣诞伊迩，则又以合《豳风•七月》之义，而叶兕觥万寿之祝，猗欤休哉！臣诚庸陋，无以揄扬洪德，然独抱葵藿之悃，免效衢壤之歌，有不能自已焉者。谨稽首顿首而献颂曰：
    我皇神圣超羲，黄握运元。化恢玄纲，期保民食。时雨旸寅恭，祷祀升馨香。帝命纯佑福无量，珍糈种种呈嘉祥。倬彼天田无逸旁，降种后稷耕勾芒。有禾彧彧惊殊常，含和毓秀扬芬芳。骈出联如凤翼张，纷披矫若龙虬翔。初获方拟登神仓，复闻贡献来中邦。累累嘉实堆琳琅，尚方之产同辉光。天生神物纷炜煌，玄锡应感何昭彰。祗荐祖考登明堂，圣灵于赫歆来尝。征庥纪瑞颂声洋，鸟兽豫悦同跄跄。普天率土洽丰穰，康衢击壤歌陶唐。愿称兕觥祝圣皇，天长地久茀禄昌。一人有庆及万方，粒我丞民常乐康。微臣作颂告无疆！
劝进第三笺
    伏以佑下民而作之君，方新帝命；有大德者得其位，宜顺人心。况神器不可久虚，而宗祧必当有主。启既贤于继禹，舜自合以绍尧。敢干咫尺之威，不避再三之渎。敬惟殿下灵承丕绪，昭受贞符。学廑文后之缉熙，德迈代王之仁俭。一索而乘震兆，久叶于大横；六龙以御乾世，方望其首出。矧弥留之有托，惟克纂之是期。虽南向让、西向让，坚不肯居；然天与之、人与之，竟将焉往。且王者从民之欲，每屈己以安民；惟圣人酌礼之中，贵抑情而徇礼。若忽于负荷，独持哀痛之情；是上以帝王，俯同士庶之行。非天下国家计，如宗庙社稷何？臣等是用频数致恳，迫切陈词；如犬马之诚未伸，则闾阖之扣不已。
伏愿殿下以遗大投艰为虑，以代天理物为心。少纾罔极之怀，遄发乃雍之旨。恢皇纲而接帝统，保运祚于泰山磐石之安；缵考服以培祖基，绵本支于瓜瓞椒聊之盛。
贺登极表
    伏以帝出乎震，应五百年隆庆之期；天作之君，开亿万载太平之业。大观在上，涣号惟新；寰宇奠安，臣民闿怿。恭惟皇帝陛下广渊神启，仁俭性成。武孝缵文，明郊社禘尝之义；启贤承禹，致讴歌朝觐之归。兆叶大横，时当利见。南面先者五世，方望于亲贤；西向让者三躬，莫辞于历数。遂膺大宝，爰绍丕基。三十登庸，允协重华于帝德；月正受命，更符元始于王春。乾首出而万国咸宁，离继明而四方均照。蛮夷华夏，罔不率俾；草木昆虫，悉皆忻鬯。臣等幸逢景运，叨列清朝。望如云，就如日，仰识圣主之有真；风从虎，云从龙，俯合愚诚而共戴。伏愿缉熙睿学，恢振皇纲。务实、虑远、谨微，永系苞桑之固；敬天、勤民、法祖，益培丰芑之贻。绵圣寿以无疆，保洪图于罔极。
上圣母尊谥议文
    伏惟暘谷腾曜，九有戴其照临；摄提生春，万汇蒙其发育。故尧勋光被，由庆都之毓祥；启贤敬承，惟涂山之式诲。曰若哲圣，实有本源；令德既隆，尊称宜备。义实通于今古，礼何间于幽明。
    恭惟荣淑康妃，柔顺承天，安贞应地。降芬华族，夙闻四德之修；栖景紫宸，允作六宫之冠。嗣音太母，祗范先皇。承长乐之欢，则执馈惟谨；翊坤宁之教，则献茧惟勤。若乃居贵撝谦，处盈尚约，肃雍有度，儆戒无违。筐筥采蘩，迈有齐之季女；瑟琴流荇，媲思媚于周姜。嘉问翕以光扬，芳猷蔚其休畅。抑且廓载物之量，弘逮下之恩。不詖以偏，终温且惠。遂使后宫观化，象婉嬺于青蒲。女史正词，纂静娟于彤管；千灵荐祉，九昊锡符玄云。入户诞发，母萌之祯。彩电绕枢光，衍寿丘之庆。周熙昌祚，笃生我皇；金波鲜朓，侧之晖豫。形胎教银榜，有言动之喻。体备师模慈训，所征睿姿首出。声为律而身为度，望如日而就如云。遂缵丕图，遹隆洪绪。缅惟宝运方启，未正位于长秋。顾乃玉缀久韬，已归神于修夜。人怀大练，推梦日之功；帝省灵楸，有终天之感。是用循故典，举彝章。进位号于瑶斋，森礼容于金戺。虽三泉旧閟，不及享九州四海之供；然六衣新陈，尚可永一人百世之孝。
    臣等睹龙飞于圣德，怀鸾驭于慈颜。稽谋皇穹，考实舆论。敢缘节惠之义，敬上俪尊之名。宜天锡之曰：孝恪渊纯慈懿恭顺赞天开圣皇太后。
上圣母尊谥册文
    臣闻其德茂者其报隆，其功闳者其名显。矧劬劳之德，笃佑一人。发育之功，普施四海，宜名与报，益显以隆。是登有赫之鸿称，庸阐无前之景烈。
    恭惟皇妣荣淑康妃，枳庆尧门，蜚英姒幄。方祗奠厚承璇，盖以资生素魄。涵精并羲，晖而朗耀。事太母有婉愉之爱，奉先皇有敬顺之诚。赞（上齐下皿）敦以维虔，载筐驹而罔（泽—氵+攵）。藏往伊智，深沉允合于含章；逮下以仁，温惠实同于诩物。行皆图史，言悉箴规。九御仰风，既弼成于坤教；三灵锡祉，乃浚发于震祥。诞育眇躬，备贻慈训。兹受凭几之命，遂膺御历之符。省翟彩于旧宫，音容已隔；望瑶华于玄室，悽怆如存。惟木有本，惟水有源，曷解终身之慕；谓天盖高，谓地盖厚，难酬罔极之恩。爰率彝章，通追令范。考言于众，稽谋自天。徽数崇升，具袆褕之盛礼；芳猷表著，扬庙祐之大名。谨奉册宝，上尊谥曰：孝恪渊纯慈懿恭顺赞天开圣皇太后。
    呜呼！桂殿承欢，恸九原之难作；兰宫正号，昭万代以弥光。伏冀明灵，俯垂嘉享。佑我嗣人，永保萝图之固；施及后裔，益绵椒实之蕃。俾子子孙孙世承裸献，与明无疆。谨言。
上圣母尊谥诏
    奉天承运，皇帝诏曰：朕惟礼不可以忘本，而孝莫大乎尊亲。是以自古圣帝明王暨我祖宗列圣，缵祚膺图，君主天下，莫不致隆于所生，盖天理人情之至也。成宪具存，在朕为尤切焉。
    洪惟皇妣荣淑康妃，生禀巽明，躬备坤则。事我祖妣，既克嗣于徽音；奉我先皇，实赞成夫阴教。和惠洽乎九御，恭俭闻于四方。委祉发祥，诞育冲眇。不惟保爱之曲至，抑且训迪之周详。兹朕获奉宗祧，绍列圣之弘休，缵先皇之大业，固皆慈诲之贻也。顾音容已隔，叹霜露之屡经；尊养欲伸，悲风木之不待。永言感慕，倍结深衷。乃考旧章，载询舆论，特举追崇之典，遹隆俪极之称。于正月二十一日，祗告天地、宗庙、社稷，恭上尊谥曰：孝恪渊纯慈懿恭顺赞天开圣皇太后。
    呜呼！至恩罔报，鸿仪少展于孝思；大德难名，显号伹从于节惠。庶广普天之誉，用为永世之辞。播告中外，俾咸知悉。
上孝懿皇后册文
    制曰：朕诞膺洪祚，寅奉丕图。法天道以理阴阳，本人伦而弘治化。特揭中闱之号，通追元配之贤。典秩攸隆，存亡奚间。咨尔妃李氏，躬有令德，起于名家。受命先皇，作嫔藩邸。鸡鸣问寝，夙祗范于坤仪；燕至祀禖，早发祥于震器。正期偕老，乃遽长终。兹朕握鬯承祧，既已临乎函夏。而尔收华掩彩，莫获主于长秋。抚翟服之徒存，怅鸾骖其焉往。时用率循彝矩，蠲卜嘉辰备具。袆褕之章进，正轩星之位。遣使持节，捧册追谥尔为孝懿皇后。
    於戏！生也有涯，虽未享椒涂之盛礼；殁而不朽，尚克歆兰殿之鸿名。式表至怀，永慰幽爽。
册立中宫命妇贺笺
    伏以膺天命而抚方夏，既有大君；修女顺以领长秋，宜崇主配。盖三代之兴，咸资内助；而二南之化，必本人伦。惟《关雎》、《正始》之风具，既醉太平之福。事关宗社，喜溢神人。
    恭惟皇后殿下，天启睿明，性成仁孝。行皆应乎图史，言悉合于箴规。爰自妫汭嫔虞，已协重华之德。遂乃涂山佐禹，坐看朝觐之归。兹当圣主嗣服之初，允惟我后俪尊之日。椒房兰殿，陈袆翟之鸿仪；宝册金符，进轩龙之大号。于以统六宫之政令，于以奉九庙之烝尝。得一以清，得一以宁，参乾坤而赞化育；正位乎外，正位乎内，作父母以御家邦。
    妾等夙慕洪慈，今逢盛典。叨缀朝参之列，莫纾颂祝之忱。伏愿鸡鸣有儆，鱼贯多恩。厥庆孔覃，百斯男而未艾；维祺茂介，万有岁以方将。妾等下情无任，瞻天仰圣，激切屏营之至。
考察自陈疏
    奏为遵诏自陈不职，乞赐罢免，以光新政事。
    伏睹诏书一款：“两京六部等衙门四品以上官，俱着自陈，去留取自上裁。钦此。”臣拱谨钦遵自陈者，臣本草茅，谬跻通显。报国之心虽切，而谋国之智则疏；救时之志徒殷，而谐时之术甚寡。爰自备员内阁，已渐涉于岁时；然惟伴食中书，曾罔裨于毫发。兹遇皇上龙飞九五，鼎命方凝，正宜明赏罚、振纪纲、辩官材、正风俗。而臣猥以鄙陋，参与政机，非惟无补圣时，抑且有妨贤路。黜幽之典，首宜及臣。
    伏望皇上鉴臣悃愫，实出至诚，将臣特赐罢免，庶止足自安，夙心获遂，而黜陟允当，新政弥光。臣无任祈请恳切之至。为此，谨具本亲赍奏闻，伏候敕旨。
辞免加少保兼太子太保武英殿大学士疏
    奏为辞免恩命事。
    隆庆元年二月初九日，准吏部咨，节奉敕谕：“原讲官，今礼部尚书兼文渊阁大学士高拱加少保兼太子太保武英殿大学士，尚书如故。如敕奉行，钦此。”涣号有临，震惶无措，敢摅恳悃，上渎宸聪。
    臣本陋庸，夙滥馆秩。当嘉靖壬子，恭逢皇上出阁讲学，臣即承乏首侍讲筵。自愧空疏，罔所裨益。而仰荷圣明，特垂嘉纳，且辱眷知，托以心膂。九载之间，礼顾隆渥，臣亦不能殚述。自时厥后，益蒙简注，存问不一，赏赉荐加。违讲筵虽已数年，受殊宠恒如一日。臣则何幸获此非常之遇，诚感彻心骨，愿效捐糜而莫之遂也。及至备员内阁，亦且数时，然于提调讲读更无寸补。兹遇皇上光登大宝，乃并叙旧劳，特颁徽数。既跻孤保，复摄宫衔，而又晋以殿学。夫臣受皇上之恩久矣，尚未伸一日之报；臣受皇上之恩厚矣，尚未伸一毫之报。而三锡荣命，萃于一朝，一品穹阶，超乎百辟。臣俯自循省，实不能胜，此所以展转踧踖而不能已于控辞也。
    伏望皇上收回成命，俾臣仍以旧衔供职。或问以言，臣当披沥而无隐；或委以事，臣当鞠瘁而不辞。苟系社稷之谋，必不敢避嫌疑而择便；苟非国家之利，必不敢随时势以图容。倘有蚁绩之可观，乃拜鸿恩而未晚。臣无任祈请恳切之至。为此，谨具本亲赍奏闻，伏候敕旨。
辞免加少傅兼太子太傅吏部尚书疏
    奏为辞免恩命事。
    准吏部咨，节奉敕谕：“兹重录《永乐大典》成，足慰我皇考，尊祖右文至意，内阁辅臣综理校阅，著有劳绩。少保兼太子太保礼部尚书武英殿大学士高拱，加少傅兼太子太傅吏部尚书，大学士如故。如敕奉行，钦此。”臣闻命自天，不胜惶悚。切惟加秩乃君恩之渥，而况秩之至崇者乎！效劳乃臣分之常，而况劳之至细者乎！今以臣陋庸，谬跻孤保，穹阶厚禄，复出百僚，恩遇可谓极矣。即鞠躬尽瘁，捐致此躯，亦未足以仰酬于万一也。乃兹又以《大典》告成，谓臣曾综理校阅，特颁异数，尤极优隆。论功曾蔑鸿毛之轻，而疏宠不啻泰山之重。臣展转省循，诚有甚不安于心者，此所以不避斧锧而控辞也。
    伏望皇上俯鉴愚忱，收回成命，俾臣仍以旧官供事。庶臣获守过盈之戒，而亦可免非分之愆。臣无任祈请恳切之至。谨具本亲赍奏闻，伏候敕旨。

