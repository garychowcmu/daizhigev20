《宋大诏令集》

卷第一 

帝统一 

即位 

太祖即位赦天下制 

太宗即位赦天下制 

真宗即位赦天下制 

仁宗即位赦天下制 

英宗即位赦文 

神宗即位赦 

哲宗即位赦 

徽宗即位赦 

诞节 

宰臣等请立长春节表 

宰臣等请立乾明节表 

宰臣丁谓等请立乾元节名表 

批答 

宰臣等乞立寿圣节表批答 

宰臣等请立同天节表 

宰臣等请立兴龙节表 

批答 

宰臣章惇等奏天宁节名表 

批答 

卷第二 

帝统二 

改元 

改太平兴国元年赦天下见禁例 

改淳化元年降京畿流罪以下德音 

改至道元年在京降流罪以下德音 

改咸平元年诏 

改景德元年赦天下制 

改大中祥符元年赦 

改天禧元年诏 

改乾兴元年制 

改天圣元年诏 

灾伤改景祐元年御札 

改康定元年及尊号去宝元二字诏 

雨灾赦天下改皇祐元年制 

日食正阳改皇祐六年为至和元年德音 

改治平元年制 

改熙宁元年诏 

改元丰元年诏 

改元祐元年御札 

改绍圣元年御札 

改元符元年诏 

改建中靖国元年御札 

改大观元年赦 

己酉朔旦冬至改重和元年赦 

改重和二年为宣和元年御札 

名讳 

改名诏 

太宗藩邸讳不避诏 

卷第三 

帝统三 

尊号批答上 

建隆四年上尊号第三表允批答 

宰相等上尊号第□表不允批答 

晋王等上尊号第一表不允批答 

省尊号诏 

群臣上法天崇道上圣至仁皇帝号不允批答 

宰相上尊号不允批答 

第五表上尊号允批答 

群臣三上表乞加尊号不允批答 

宰相等表上尊号不允批答 

第五表允批答 

宰相等表上尊号不允批答 

第五表不允批答 

宰相等上尊号不允批答 

第五表允批答 

宰相等上尊号第□表不允批答 

第五表允批答 

省尊号诏 

宰相等上表请复尊号不允诏 

三上表请复尊号允诏 

宰相等表上尊号不允批答 

南郊毋得上尊号诏 

宰相等再上表请加尊号不允批答 

卷第四 

帝统四 

尊号批答下 

去尊号中睿圣文武字求言诏 

宰相等上表加上尊号第五表允批答 

不许上尊号诏 

南郊不得乞上尊号诏 

宰相等表上尊号曰体天法道钦文聪武大仁至治圣神孝德皇帝 

不允批答 

明堂毋得上尊号诏 

宰臣韩琦等上尊号不允批答 

第三表不允批答 

第四表不允批答 

第五表不允批答 

宰相等上尊号不允批答 

宰相等上尊号第三表谕翰林学士司马光善为答词诏 

宰相等表上尊号不允批答 

宰相等上尊号表不允批答 

宰臣韩绛等表上尊号不允批答 

第二表不允批答 

第三表不允仍断来章批答 

第四表不允批答 

第五表不允仍断来章批答 

宰相等表上尊号不允批答 

大礼罢上尊号诏 

服除不上尊号诏 

卷第五 

帝统五 

尊号册上 

应天广运仁圣文武至德皇帝册文

应天广运圣文神武明道至德仁孝皇帝册文

应运统天圣明文武皇帝册文

崇文广武圣明仁孝皇帝册文 

崇文广武仪天尊道宝应章感圣明仁孝皇帝册文 

崇文广武感天尊道应真祐德上圣钦明仁孝皇帝册文 

卷第六 

帝统六 

尊号册下 

体元御极感天尊道应真宝运文德武功上圣钦明仁孝皇帝册文

圣文睿武仁明孝德皇帝册文 

睿圣文武体天法道仁明孝德皇帝册文 

景祐体天法道钦文聪武圣神孝德皇帝册文 

宝元体天法道钦文聪武圣神孝德皇帝册文 

体乾膺厤文武圣孝皇帝册文 

尊号赦 

上尊号讫四京畿内德音 

卷第七 

帝统七 

违豫康复 

微恙谕辅臣手诏 

康复诸道德音 

元符三年不豫赦 

康复德音 

内禅 

宣和传位诏 

遗制 

开宝遗制 

至道遗制 

乾兴遗诏 

嘉祐遗制 

治平遗制 

元丰遗诏 

元符遗制 

谥议上 

太祖谥议 

太宗谥议 

卷第八 

帝统八 

谥议下 

真宗谥议 

仁宗谥议 

英宗谥议 

神宗谥议 

哲宗谥议 

卷第九 

帝统九 

谥册 

太祖谥册 

太宗谥册 

真宗谥册 

仁宗谥册 

英宗谥册 

神宗谥册 

哲宗谥册 

卷第十 

帝统十 

哀册 

太祖哀册 

太宗哀册 

真宗哀册 

仁宗哀册 

英宗哀册 

神宗哀册 

哲宗哀册 

卷第十一 

太皇太后上 

尊立 

尊太皇太后制 

尊太皇太后制 

太皇太后册文 

太皇太后册文 

诞节 

建坤成节诏 

建宫殿 

答宰臣请太皇太后建宫殿名诏 

受册 

太皇太后受册止用崇政殿诏 

以旱罢受册礼诏 

御殿 

太皇太后元日不御殿诏 

责躬 

太皇太后以旱降诏 

恩泽 

太皇太后減圣节大礼生辰亲属恩泽诏 

推恩太皇太后本家骨肉诏 

本命 

元祐七年正旦以太皇太后本命年齐醮设狱诏 

服药 

以太皇太后寝疾赦见禁德音 

太皇太后服药赦 

遗诰 

太皇太后遗诰 

太皇太后遗诰 

卷第十二 

太皇太后下 

谥议 

慈圣光献谥议 

宣仁圣烈谥议 

谥册 

慈圣光献谥册 

宣仁圣烈谥册 

哀册 

慈圣光献哀册 

宣仁圣烈哀册 

山陵 

太皇太后称山陵诏 

易太后园陵作山陵诏 

卷第十三 

皇太后一 

尊立 

有司请上皇太后尊号奏 

尊皇太后制 

追尊贤妃李氏为皇太后制 

追尊李宸妃位号营奉园陵诏 

故圣瑞皇太妃朱氏追尊为皇太后制 

谕崇宁初姦臣损钦成旧仪诏 

尊号 

百官上皇太后尊号不许批答 

皇太后降毋得上尊号手书 

追尊李宸妃为皇太后制 

皇太后号保庆诏 

尊皇太后制 

尊皇太后制 

尊皇太后制 

追尊陈太妃为皇太后制 

瑞圣皇太妃追崇为皇太后诏 

文武百寮再上表加上皇太后尊号不许批答 

册文 

皇太后尊号玉册文 

明道二年皇太后尊号册文 

皇太后册文 

皇太后册文 

皇太后册文 

卷第十四 

皇太后二 

听政 

真宗丧服臣寮请皇太后处分军国事表不许批答 

第二表不许批答 

第三表许批答 

皇太后降军国政事进入文字手书 

宰臣等请皇太后五日一次坐朝不许批答 

第二表不许批答 

第三表许批答 

宰臣等上皇帝乞皇太后五日一次坐朝表允批答 

真宗大祥后皇太后赐宰臣等手书 

皇太后权同听政制 

皇太后第一次付中书门下還政书 

皇太后第二次付中书门下還政书 

皇太后权处分军国事诏 

皇太后手书付三省 

皇太后手书付三省 

皇太后罢同听断诏 

皇太后罢同听断德音 

礼仪 

建万安宫奏 

命妇见皇太后仪式诏 

天安殿发皇太后册诏 

尊崇皇太后仪范诏 

尊崇皇太后典礼诏 

违豫 

皇太后不豫降死罪已下赦 

皇太后寝疾赦天下普度僧尼制 

皇太后不豫德音 

遗令遗诰 

昭宪皇太后遗令 

皇太后遺诰 

皇太后遺诰 

皇太后遺诰 

卷第十五 

皇太后三 

谥议 

明宪皇太后谥议 

元德皇太后谥议 

庄献明肃皇太后谥议 

庄懿皇太后谥议 

庄惠皇太后谥议 

钦慈皇后谥议 

谥册 

元德皇太后谥册 

明德皇太后谥册 

庄献明肃皇太后谥册 

庄懿皇太后谥册 

庄惠皇太后谥册 

钦慈皇太后谥册 

钦成皇太后谥册 

卷第十六 

皇太后四 

哀册 

明宪皇太后哀册 

元德皇太后哀册 

明德皇太后哀册 

庄献明肃皇太后哀册 

庄懿皇太后哀册 

庄惠太后哀册 

钦圣宪肃皇太后哀册 

钦慈皇后哀册 

钦成皇太后哀册 

山陵 

皇太后园陵称山陵诏 

卷第十七 

皇太妃 

尊立 

尊太妃制 

太后令褒崇皇太妃诏 

令礼部太常寺礼官参详皇太妃仪制诏 

追命 

追尊皇太妃制 

太后 

复元祐皇后制 

加崇元符皇后诏 

元符皇后进号太后赐名崇恩宫诏 

元符皇后刘氏进号太后制 

再废元祐皇后诏 

孟氏赐希微元通知和妙静仙师诏 

卷第十八 

皇后上 

尊立上 

立琅邪郡夫人王氏为皇后制 

立陇西李氏为皇后制 

立秦国夫人郭氏为皇后制 

答群臣乞立后诏 

立德妃刘氏为皇后制 

皇太后降立郭皇后手书 

立郭皇后制 

立曹皇后制 

立高皇后制 

立向皇后制 

太皇太后下诏礼官检详六礼著为成式纳皇后 

立孟后制 

卷第十九 

皇后中 

尊立下 

答宰相请建中宫诏 

立贤妃刘氏为皇后诏 

立刘皇后制 

立王皇后制 

立郑皇后御笔 

立郑皇后制 

册文 

册曹皇后文 

册高皇后文 

册向皇后文 

册孟皇后文 

册刘皇后文 

册王皇后文 

卷第二十 

皇后下 

废黜 

皇后郭氏封净妃玉京沖妙仙师诏 

净妃等外宅诏 

废皇后孟氏批语 

废皇后孟氏诏 

追命 

追册会稽郡夫人贺氏为皇后制 

追册故夫人尹氏为皇后诏 

追册越国夫人符氏为皇后制 

追册莒国夫人潘氏为皇后制 

故美人张氏特追册为皇后制 

追册郭皇后制 

贵妃张氏追册为皇后制 

贵妃刘氏追册皇后御笔手诏 

明达懿文贵妃刘氏特追册明达皇后制 

明节和文贵妃刘氏特追册明节皇后制 

谥议 

大行皇后谥议 

谥册 

庄穆皇后谥册 

温成皇后谥册 

哀册 

庄穆皇后哀册 

温成皇后哀册 

卷第二十一 

妃嫔一 

内职 

置淑仪淑容顺仪顺容婉仪婉容宫司令诏 

改定尚书内省职掌御笔 

进拜一 

修仪刘氏封德妃制 

李氏可才人制 

朱氏掌籍制 

李氏等顺容制 

臧氏等贵仪制 

宋惠冲淑仪制 

赵氏等尚宫莱国夫人制 

淑仪太和宫明真大师朱冲惠特进封贤妃依前明真大师制 

婉容沈氏特进封德妃制 

美人张氏进封贵妃制 

淑仪苗氏特进封贤妃制 

德妃沈氏特进封贵妃制 

贤妃苗氏特进封德妃制 

卷第二十二 

妃嫔二 

进拜二 

永嘉郡君邢氏美人制 

婕好宋氏特封充媛制 

某氏充媛制 

昭容朱氏进位贤妃制 

贤妃周氏进位德妃制 

贤妃朱氏进位德妃制 

德妃苗氏进位贵妃制 

德妃周氏进位淑妃制 

邢氏进位淑妃制 

秦晋国安仁保祐夫人张氏特封吴楚国安仁贤寿夫人制 

婉仪宋氏特进位贤妃制 

婉仪刘氏进位贤妃制 

淑妃周氏进位贵妃制 

淑妃邢氏进位贵妃制 

贤妃宋氏进位德妃制 

昭仪武氏进位贤妃制 

安康郡夫人刘氏等可並封國夫人制 

文安郡君张氏等可並封郡夫人制 

掌珍薛氏等可並封典字制 

尚仪杨氏可封郡夫人制 

掌设张氏可封典字制 

随龙任氏可並封掌字制 

仙韶副使王氏可掌乐充仙韶使依旧管干仙韶公事制 

才人郑氏可特进封美人制 

掌簿李氏可知尚书内省公事制 

宫人朱氏可掌珍制 

典簿韩氏司言等制 

卷第二十三 

妃嫔三 

进拜三 

神宗乳母张氏进封制 

婕好郑氏进封婉仪制 

婉仪郑氏进位贤妃制 

充仪张氏进位贤妃制 

贤妃郑氏进位淑妃制 

淑妃郑氏进位贵妃制 

婉仪王氏进封德妃制 

德妃王氏进位淑妃制 

贤妃王氏进位德妃制 

婉容崔氏进位贤妃制 

德妃王氏特进位淑妃制 

贤妃崔氏进位德妃制 

淑妃宋氏进位贵妃制 

淑妃王氏进位贵妃制 

德妃崔氏进位贵妃制 

婉仪刘氏进位贤妃制 

卷第二十四 

妃嫔四 

进拜四 

宫人王氏可特封楚國夫人制 

婉容王氏进位贤妃制 

淑妃刘氏进位贵妃制 

册文 

册贵妃张氏文 

册贵妃沈氏文 

册贤妃宋氏文 

降黜 

降封宝氏等制 

贵妃崔氏降为庶人制 

追命 

故秦國延寿保圣夫人刘氏改号秦國成圣继明夫人诏 

雍王元份母任氏赠太仪诏 

故贵仪曹氏可追封贤妃 

故尚宫柳氏追封华原郡夫人制 

藩邸故知宫杨氏可特赠尚宫制 

大内内侍省尚宫赵氏赠崇德夫人制 

故贤妃杨氏赠贵妃赐谥懿静制 

故贤妃林氏特赠贵妃制 

故美人钱氏可追赠婕好制 

建安郡夫人张氏可追赠仪國夫人制 

宋大诏令集目录 

诫约西蕃邈川首领河西军节度使阿里骨诏 

阿里骨加恩制 

赐新除检校太保依前河西节度使阿里骨加恩官告勅书 

赐阿里骨诏 

西蕃邈川首领阿里骨落起复制 

卷第二百四十 

政事九十三 

四裔十三 

西蕃下 

赐阿里骨诏 

阿里骨检校太尉依前河西节度仍旧西蕃邈川首领加恩制 

西蕃首领陇桚河西节度制 

瞎征怀远节度使制 

瞎里结等拜官制 

青唐首领撒结逋厥鸡归顺补内殿承制制 

西蕃溪赊罗撒西平节度西蕃邈川首领制 

诸蕃 

安抚秦州蕃部尚波于诏 

山后两林蛮王归德将军勿尼等进官制 

沙州曹延禄拜官制 

讨契丹谕乌含城浮渝府渤海府主应王师诏 

答安定国公鸟元明玺书 

赐潘罗支诏 

潘罗支追封武威郡王制 

廝铎督朔方节度制 

赐甘州回紇天圣五年厤日敕书 

甘州外甥回纥可汗王夜落隔可特进怀宁顺化可汗王制 

赵怀德加恩制 

赵怀德赠开府仪同三司追封怀化郡王制 

赐于阗国后鳞黑汗王进奉勅书 

赐于阗国黑汗王进贺登位勅书 

同前 

赐西南罗蕃进奉勅书 

赐溪洞蛮人彭元宗等进奉端午布勅书 

赐溪洞彭儒武等进兴龙节溪布勅书





宋大诏令集卷第一 

　　帝统一 

　　即位 

　　太祖即位赦天下制建隆元年正月乙巳 

　　门下。五运推移。上帝于焉眷命。三灵改卜。王者所以膺图。朕起自侧微。备尝艰险。当周邦草昧。从二帝以徂征。洎虞舜陟方。翊嗣君而纂位。但罄一心而事上。敢期百姓之与能。属以北敌侵疆。边民罹苦。朕长驱禁旅。往殄烽尘。旗鼓才出于国门。将校共推于天命。迫回京阙。欣戴眇躬。幼主以历数有归。寻行禅让。兆庶不可以无主。万几不可以旷时。勉徇群心。已登大宝。昔汤武革命。发大号以顺人。汉唐开基。因始封而建国。宜国号大宋。改周显德七年为建隆元年。乘时抚运。既协于讴谣。及物推恩。宜周于华夏。可大赦天下。云云于戏。革故鼎新。皇祚初膺于景命。变家为国。鸿恩宜被于寰区。更赖将相王公。同心协力。共裨寡昧。以致昇平。凡百军民。深体朕意。 

　　太宗即位赦天下制开宝九年十月乙卯 

　　门下。王者继统承祧。所以嗣神器。节哀顺变。所以宁万邦。顾历代之通规。谅旧章而可法。先皇帝勤劳启国。宵旰临朝。万几靡倦于躬亲。四海方成于开泰。念农民之疾苦。知战士之辛勤。多垒尽平。生灵永逸。而寒暄遘厉。寝疾弥留。方臻偃革之期。遽起遗弓之叹。猥以神器。付予冲人。遵理命而莫获固辞。涉大川而罔知攸济。负荷斯重。攀号莫任。宜覃在宥之恩。俾洽惟新之泽。可大赦天下。云云恭惟先皇帝推诚损己。焦思劳神。念将士之忠勤。知战伐之辛苦。衣粮禄赐。无非经手经心。土地官封。不惜酬功酬效。生灵是念。稼穑为忧。罢非理之差徭。去无名之侵耗。不贪□□。尽去奢华。减后宫冗食之人。停诸司不急之务。方岳止甘鲜之贡。殿庭碎珠玉之珍。狱讼无冤。刑戮不滥。凡开物务。尽立规绳。予小子缵绍丕基。恭禀遗训。仰承法度。不敢踰违。更赖将相公卿。左右前后。恭遵先旨。同守成规。庶俾冲人。不坠鸿业。宣布遐迩。咸使闻知。 

　　真宗即位赦天下制至道三年四月 

　　门下。创业垂统。于以贻后昆。嗣位承祧。于以绍前烈。为股肱之元首。俾亿兆之宅心。洪惟永图。属在明辟。夫何凉德。享是至休。先皇帝膺箓上元。受遗太祖。临驭迨踰于二纪。忧勤遂冠于百王。无一日不举皇纲。无一事不亲圣览。宵衣旰食。焦思劳神。禹迹混同。方致太平之运。尧心不倦。俄兴弗豫之灾。弃大宝以上仙。付冲人之神器。仰遵顾命。下迫推崇。若涉大川。罔知涯涘。黾勉负荷。兢畏交并。宜覃作解之恩。聊展奉先之意。可大赦天下。云云恭念先朝庶政。尽有成规。谨守奉行。不敢失坠。所宜开谏诤之路。拔茂异之材。鳏寡无告之民。悉令安泰。动植有生之类。冀获昭苏。庶几延宗社之鸿休。召天地之和气。更赖中外百执。左右荩臣。各罄乃诚。辅兹不逮。布告迩遐。咸使闻知。 

　　仁宗即位赦天下制乾兴元年二月二十日 

　　门下。惟天辅德。所以司牧黔黎。惟后守邦。所以奉承绪业。稽三代传归之典。寔百王善继之规。洪惟先皇帝绍二圣之丕图。膺三灵之眷命。仁临区宇。泽浸昆虫。诞扬清静之风。聿致和平之治。焦劳虔巩。二纪于兹。遽兴凭儿之言。遂起遗弓之恨。肆予眇质。俾荷庆基。顾殒越以无容。且哀荒而在疚。适属承祧之始。宜覃在宥之恩。可大赦天下。云云恭念夙侍圣颜。备承宝训。凡百机务。尽有成规。谨当奉行。不敢失坠。更赖宗工良佐。中外具僚。咸竭乃诚。以辅不逮。布告遐迩。咸使闻知。 

　　英宗即位赦文嘉祐八年四月癸酉 

　　门下。烝民之生。置君为之司牧。神器之重。有子所以传归。先皇帝天资慈仁。圣德深厚。临御岁踰于三纪。忧勤日揽于万几。常旰昃以忘劳。因晦明而遘厉。寖违冲豫。遂至弥留。遽兴凭几之言。念及承祧之寄。猥以大业。属于冲人。永惟负荷之艰。矧在哀迷之次。罔知攸济。祇率旧章。宜覃在宥之恩。式表奉先之志。可大赦天下。云云恭念夙奉慈颜。备闻圣训。在于庶政。悉有成规。惟谨奉行。罔敢废失。更赖中外多士。左右忠贤。各尽乃诚。以辅台德。布告遐迩。咸使闻知。 

　　神宗即位赦治平四年正月九日 

　　门下。夫民之戴君。尊如元首之奉。天之与子。传有神器之归。先皇帝绍履至尊。钦笃先烈。图治百王之上。垂精五载之间。玉几留章。每及夜分之览。紫闱访道。多踰日旰之咨。既寤寐之积廑。因寒暄之遘厉。神机未餍。遽至弥留之忧。邦祸何胜。已闻遗训之托。属哀荒之靡次。顾负荷之惟艰。茕然自思。浩莫能济。宜本承祧之始。用覃泽物之私。可大赦天下。云云恭念先朝之摹。具循四圣之业。虽寡德之未类。敢旧章之或隳。尚觊宗社隤灵。忠贤合虑。以固鸿图之守。以安宝命之承。咨尔万方。其体朕意。 

　　哲宗即位赦元丰八年三月己亥 

　　门下。生黎民而立之君。所以出四方之令。有天下而传于子。所以维万世之安。先皇帝道极圣神。德兼文武。图治三王之上。储精七闰之间。缉熙事功。董正法度。积勤劳于日昃。违冲豫于春元。植璧以归。方致金縢之祷。缀衣遽设。忍闻玉几之言。眷予冲人。属以重器。永荷艰难之托。曷胜哀疚之怀。宜谨始于承祧。用涣恩而及物。可大赦天下。云云恭念先朝之治。必循五圣之谋。思祗率于旧章。用答扬于先训。尚赖中外列辟。左右忠贤。交修厥官。以辅予治。布告遐迩。咸使闻知。 

　　徽宗即位赦元符三年正月庚辰 

　　门下。朕承先帝之末命。嗣累圣之丕图。若履渊水。未知攸济。先皇帝睿明聪哲。克勤于邦。遵志扬功。笃绍先烈。十有六载。海内蒙休。忧劳爽和。遂至大渐。乃以神器。属于冲人。负荷惟艰。怵惕以惧。用谨承祧之始。肆颁在宥之恩。可大赦天下。云云恭念元丰诒谋。绍圣遗训。具在天下。可举而行。惟既厥心。罔敢废失。其率循于天下。用奉若于先王。更赖忠良尽规。文武合虑。永弼乃后。共图康功。咨尔万邦。体予至意。 

　　诞节 

　　宰臣等请立长春节表建隆元年正月己未 

　　伏闻轩帝生于寿邱。发绕枢之异。夏禹诞于石纽。流贯昴之祥。莫不炳焕灵符。延长宝历。谅惟圣德。允叶昌符。伏惟皇帝陛下禀天地之英。挺龙凤之表。艰难创业。揖让兴邦。岂可使姚墟启圣之辰。未新嘉节。里社呈祥之日。有阙称觞臣等不胜大愿。请以二月十六日为长春节。群臣上寿。百司休假如式。从之。 

　　宰臣等请立乾明节表太平兴国二年三月甲戌 

　　圣人之生。必记其瑞。著为令节。厥有旧章。俯及立冬之初。寔为载诞之日。盍荐嘉号。式纪休辰。伏以乾元发祥。万物资始。以圣继圣。谓之大明。愿合二义之称。用表无疆之庆。臣等不胜大愿。请以十月七日为乾明节。休假宴赐如故事。从之。 

　　宰臣丁谓等请立乾元节名表 

　　内外文武百寮具衔丁谓等。与诸军将校谨诣东上合门。再拜稽首上言。臣等伏以玉理诞祥。式契贯星之兆。璇枢纪历。爰标出震之期。祇率旧章。惟新令序。臣等诚惶诚恐。顿首顿首。伏惟皇帝陛下清宁毓粹。聪哲凝华。袭仙系之莫京。绍帝图之累盛。 

候开炎律。气应薰风。叶离德之融晖。仰荣河之启瑞。丕承在旦。欣戴翘心。愿奉嘉名。以昭茂典。遐稽易象。虔纪圣猷。惟受命以缵戎。必体天而致治。臣等不胜大庆。请以四月十四日为乾元节。播芳蕤于甲令。式耀多仪。介纯嘏于鸿灵。弥昌宝筭。臣等无任祈天俟命。沥恳云云。 

　　批答 

　　省表具之。朕猥惟眇质。方嗣丕图。念烛理以未明。若涉川而增畏。卿等情深体国。志切爱君。爰贡封章。备陈典礼。就兹诞日。记以嘉名。载念恭勤。不忘叹尚。重违诚请。勉示允俞。所请宜允。 

　　宰臣等乞立寿圣节表批答 

　　省表具之。赤制告图。肇承题序。青炜动陆。俯协诞期。卿等过稽旧章。列上芳牍。缘华封之素祝。建寿圣之嘉名。窃惟受天元符。抚国昌运。百辟称觞而在席。四夷奉币而在廷。敢以菲怀。抑于舆望。所请宜允。 

　　宰臣等请立同天节表二月庚寅 

　　伏以诞圣题期。表灵源之浚发。揆时纪节。昭皇德之开先。旧典垂鸿。绵区赖庆。恭惟皇帝陛下钦承先训。祇荷丕图。嗣扬遹骏之声。茂协重华之德。方缉熙于绪业。必诹度于故常。当正阳绕月之辰。乃申徽袭祥之日。庆由运会。道与天同。宜敷锡于隆名。用彰明于盛旦。请以四月十日为同天节。从之。 

　　宰臣等请立兴龙节表 

　　伏以德之盛者。礼文既缛。泽之广者。源委必长。梦日储祥。预席有开之庆。奉符践阼。适丁利见之期。幸际熙朝。永标令节。臣等伏惟皇帝陛下诞膺骏命。祇绍燕谋。益安天作之高。方茂日跻之圣。千龄启运。肇新出震之辰。万国环瞻。愿祝后天之筭。臣等不胜大愿。谨以十二月八日为兴龙节。著之令式。布于天下。上寿宴锡。并如故事。臣等谨奉表诣东上合门陈请以闻。 

　　批答 

　　省表具之。赤断锡符。获承洪绪。冬成肃物。用纪诞辰。卿等志切爱君。情深体国。稽前王之著令。举列圣之大章。对扬甲观之祥。愿上兴龙之号。顾惟寡昧。膺此休明。既以申盛礼于两宫。亦以同欢心于万国。有嘉诚请。姑用听从。所请宜允。 

　　宰臣章惇等奏天宁节名表戊申 

　　诗纪生民。易称出震。以表帝王之德。必膺天地之符。历世寖昌。弥文益著。乃建殊常之号。用标载诞之期。流庆万年。均欢四海。属时熙洽。嗣圣统临。敢即群心。前稽故实。云云恭惟皇帝陛下聪明渊懿。刚健粹精。顺亿姓之乐推。享三灵之眷祐。时惟阳月。瑞集枢星。肇开震夙之祥。永御光华之旦。离明继照。敷同四海之欢。天德出宁。请祝万年之寿。列辟称觞而拱极。 

殊邻奉贽以造廷。必有鸿名。以申善颂。臣惇等不胜大愿。请以十月十日为天宁节。编诸甲令。播厥治朝。以彰甚盛之休。以配无疆之祚。 

　　批答 

　　省表具之。朕猥以眇躬。获缵洪业。方此该藏之月。寔为震夙之辰。公等志切爱君。情深体国。诗记诞弥之庆。以昭长发之祥。选建节名。旅陈章奏。勉从俞允。兹用叹嘉。所请宜允。 


●　　宋大诏令集卷第二 

　　帝统二 

　　改元 

　　改太平兴国元年赦天下见禁例开宝九年十二月 

　　门下。朕猥以眇躬。嗣守鸿业。托于人上。奄宅域中。继先朝不拔之基。副率土乐推之意。神器大宝。既负荷以维艰。薄冰深渊。寔怵惕而为惧。自登宸极。再易朔辰。躬亲虽览于万几。德泽未周于四海。而中外胥悦。遐迩谧宁。顾寡昧以何堪。赖宗社而垂祐。今者千官在列。万国来庭。被衮冕以临朝。顺乾坤而布政。改元更号。举前古之旧章。荡秽涤瑕。洽普天之大庆。可大赦天下。改开宝九年为太平兴国元年。云云于戏。为君之道。无先于克俭克勤。致理之由。必赖于同心同德。矧惟眇质。初嗣宝图。敢忘驭朽之怀。庶致垂衣之化。允资卿士。共竭谋猷。沃心造膝者。无恡谠言。求瘼班条者。勉扬善政。百职各思于振举。兆民俾乐于和平。同施翊赞之劳。永保延鸿之祚。布告天下。咸使闻知。 

　　改淳化元年降京畿流罪以下德音端拱三年正月 

　　门下。朕受天明命。司牧黎元。荷上帝之丕休。奉祖宗之洪绪。顾惟凉德。弗敢遑宁。寰区幸致于和平。稼穑屡观于丰稔。诞膺神眷。敷布邦家。爰念去秋。颇闻愆亢。虑将成于灾沴。固深轸于忧劳。名山大川。亟令精祷。撤悬减膳。勉自励修。精诚上通。灵应犹响。雨如膏而润物。雪盈尺以呈祥。慰三农望岁之心。见百谷用成之象。庆兹元感。思举旧章。是用列羽卫于彤庭。俨衣冠于著位。因斯献岁。取象阳春。御正殿以受朝。出纶言而示众。宜改纪元之号。仍覃及物之恩。可改端拱三年为淳化元年。云云于戏。圣人立言。既以慈俭为宝。王者之道。必先兢慎为心。永为稽古之文。爰布顺时之令。凡尔中外。当体朕怀。 

　　改至道元年在京降流罪以下德音正月戊申朔 

　　朕以眇躬。缵承丕构。托于兆民之上。二十载于兹矣。夙兴夜寐。罔敢荒宁。未尝发一念不先于黎元。举一事不先于政教。庶脩人纪。用答天工。近岁以来。荐逢灾厉。蜀主暴兴于狂孽。齐民颇匮于仓箱。予心浩然。罔知攸济。是用侧身思道。期洽隆平。弥增宵旰之忧。果获昊穹之祐。妖氛渐弭。禾稼咸登。对越上元。载深祇惕。当惟新于大政。冀永保于鸿猷。发号改元。与民更始。宜改淳化六年为至道元年。云云于戏。钦若昊天。诞革纪年之号。霈兹德泽。爰敷作解之恩。曲赦上京。式遵旧典。凡尔黎庶。当体朕怀。 

　　改咸平元年诏 

　　朕诞受皇图。缵承茂烈。深惟抑畏。岂敢遑宁。岁阜民康。迩安远肃。承上穹之眷命。宅大宝以踰年。四序履端。万物资始。式遵古义。俾易新元。可改至道四年为咸平元年。 

　　改景德元年赦天下制 

　　门下。我国家皇天眷命。四海归仁。太祖以神武定寰中。肇基王业。太宗以睿文化天下。光阐鸿图。朕以眇躬。肆承丕构。荷二圣之余庆。为万邦之所尊。夙夜忧勤。不遑宁处。四时迁易。七载于兹。何尝不寤寐贤良。焦劳疲瘵。亲临庶政。期及小康。志在日新。愿从人欲。时惟献岁。气正阳春。诸方之贡物充庭。蕃国之酋豪在列。仗卫森肃。金石成音。是宜景慕前修。昭宣令典。稽于古训。顺彼发生。覃作解之宽恩。建纪元之新号。与民更始。保国隆平。可大赦天下。改咸平七年为景德元年。云云于戏。君人者不患无才。患于蔽固。事君者不患无位。患于诡随。朕清涤化源。励精君体。庶令圆首方足。渐革于浇风。四夷八蛮。永通于和气。更赖左右辅弼。中外勋臣。同坚赤心。助成深德。诞告遐迩。明知朕怀。 

　　改大中祥符元年赦正月戊辰 

　　朕钦承命历。思惠黎元。抚御万邦。忧勤一纪。何尝不顺考古道。钦怀永图。严祀事以奉神祇。洁至诚而享宗庙。政刑是恤。茂育于群生。恩信所加。同跻于寿域。罔敢自逸。期臻太和。荷上帝之眷怀。启灵心而降鉴。烛祥辉于寝殿。神告先期。肃清醮于斋坛。天垂宝箓。祇膺景贶。躬受丹书。所期纯嘏以及人。岂止殊禧而在己。载窥秘检。诞锡元符。清净为宗。浚发爱民之旨。延洪储祉。远踰卜世之期。嘉应非常。惕然增惧。且详观载籍。眇觌前闻。圣若羲黄。八卦演连山之象。功齐舜禹。九畴浮出洛之文。何凉德之感通。偕昔王之盛美。是用时均庆赐。仰答高明。虔增锡瑞之名。用易纪年之号。式均大赉。普洽洪休。可大赦天下。改景德五年为大中祥符元年。云云于戏。庞鸿之庆。荷天意以弥彰。寅畏之心。岂予衷之敢怠。更赖文武列辟。中外荩臣。益竭乃诚。以辅台德。同底于道。不其祎欤。 

　　改天禧元年诏大中祥符九年十一月乙卯 

　　朕奄受元符。克绍骏命。示以延洪之旨。诲其清净之方。爰建号以纪年。用垂鸿而流庆。登封乔岳。禋瘗隆脽。荐锡蕃禧。弥思昭报。是用率寰区之臣庶。崇霄极之尊称。属献岁方初。涓日惟吉。诣真居而钦洁。奉恭册以陈仪。将刊荐信之辞。式举建元之典。归尊之礼。庶协于惟新。诞告之文。特申于先甲。来年正月一日宜改元为天禧。布告遐迩。当体朕意。 

　　改乾兴元年制正月辛未 

　　朕祇荷庆灵。嗣守鸿业。惧涉道之多昧。念守文之惟艰。未明求衣。既吴忘食。兢兢业业。靡敢怠荒。而天地储休。宗社垂祐。嘉生屡降。庶政斯和。民俗阜康。边陲清谧。兴言致此。益用愧怀。属岁律之肇新。庆春祺之纷委。式建纪年之号。伫申及物之恩。宜自正月一日改天禧六年为乾兴元年。重念类甲荐诚。尚赊于亚岁。先庚施令。俾告于明庭。其今年冬南郊恩泽并移就二月一日。庶兹惠渥。亟洽群伦。其覃庆赏赉。悉用南郊例。至日御正阳门宣制。有司具仪注以闻。 

　　改天圣元年诏正月丙寅朔 

　　王者继圣子民。握图御宇。必因岁始。以正天端。肆予冲人。获嗣丕构。兢兢业业。罔敢怠荒。而穹昊眷怀。宗社垂祐。四气调豫。百谷顺蕃。政刑交修。夷夏胥悦。顾惭凉德。享是洪休。属万汇发春。三朝协序。思与民而更始。宜建号以纪元。其改乾兴二年为天圣元年。 

　　灾伤改景祐元年御扎明道二年十二月丁巳 

　　朕钦膺骏命。临御中区。守三代之成基。为群黎之司牧。四隅底定。一纪于兹。乃至图任忠良。博询谠直。罔敢暇逸。务致隆平。自明道之建元。逮作噩之居岁。祲灾荐起。暵潦相仍。人多疠疫之伤。稼有虫螟之害。亦尝去溢美之号。损兼膳之珍。宵旰不遑。但虞于阙政。牲币靡爱。遍祷于群神。然而丰泽尚＜僣日心＞。和气犹郁。物价腾涌。编氓阻饥。常赋既蠲。廪粟皆振。岂恻隐之心弗至。致休若之应未臻。侧身内思。其咎安在。且夫阴阳之道难测。变则能通。天地之戒甚明。顺则成福。消救之言斯在。向应之报可期。惟上春首祚之辰。及万物向荣之始。用举授时之典。载更纪岁之名。祇若灵心。庶迎丕贶。式报惟新之令。先申诞告之文。宜改明道三年为景祐元年。咨尔庶邦。当体予意。 

　　改康定元年及尊号去宝元二字诏二月甲辰 

　　朕绍膺骏命。统御庶邦。祇迪先猷。甫浃九闰。何尝不稽探前载。询纳迩言。克念永图之安。聿求小毖之助。靡敢暇逸。汔臻治康。而近岁以来。眚异间作。霄躔示象。星舍舛期。天戒靡私。史占攸著。企汤乙在予之诰。慕周王侧身之思。屡省寔勤。厥咎非远。虽彻盛食之品。躬怀旰朝之忧。恐未足导迎至和。消伏众变。是用推策正本。协纪求中。庶回灵鉴之孚。式新瑞历之授。宜改宝元三年为康定元年。重念向徇群请。加荐徽名。因以建年之元。冠于丕称之上。特从损挹。益务兢修。自今上表尊号。勿复称宝元二字。尚虑政体或疵。言路犹壅。嘉与内外臣庶。参图阙遗。其悉上封。以辅不逮。 

　　雨灾赦天下改皇祐元年制庆历 

　　朕执象御民。稽古布度。顾幅员之至广。常临履以自持。莫不顺人之心。奉天之道。虑一物之失所。期庶政之惟和。稼穑虽登。或未臻于丰稔。兵戈载戢。尚靡格于偃销。惕惕居怀。兢兢在念。惟兹黔庶。仅底乐康。而自春夏之交。霖雨作沴。伤暴禾麦。漂溢堤防。河朔之民。尤罹毙苦。粒食罄阙。庐室荡空。流离乡邦。携挈老幼。十室而九。自秋徂冬。嗷嗷道涂。沟壑为虑。愍其失业。弥甚纳隍。当原究其由来。冀消弭于灾变。宜均霈泽。以召善祥。仍更纪岁之元。用冀自天之祐。宜改庆历九年为皇祐元年。云云于戏。侧身修德。于政治以为先。作善降祥。庶凶灾之可伏。 

　　日食正阳改皇祐六年为至和元年德音三月庚辰 

　　门下。朕以寡闇。守兹盈成。缅念为君之难。深惟置器之重。罔敢怠忽。思致治平。而王泽未孚。治道多阙。皇天降谴。太史上言。豫陈薄蚀之灾。近在正阳之朔。经典所忌。阴慝是嫌。寻灾异之攸兴。缘政教之所起。永思厥咎。在予一人。德不能绥。理有未烛。赏罚失序。听纳不明。庶政未协于中。众冤或壅于下。有违万物之性。以累三光之明。上穹动感。阳精示变。此皆彰朕过失。警予省修。畏天之威。栗栗危惧。若将陨于深谷。兹用惕于夙宵。庶几减损之诚。或蒙降监之眷。是用改避正寝。却去常珍。俾更元历之名。冀召太和之气。仍敷惠泽。益霈眚恩。庶达眇冲之心。更回亿兆之祐。宜改皇祐六年为至和元年以四月一日为始。应天下罪人云云于戏。恐惧乎未睹。抑畏于未然。庶竭夤恭。或致消复。咨尔有众。咸体朕怀。 

　　改治平元年制 

　　朕以鲜躬。获承鸿绪。涉道犹浅。烛理弗明。大惧菲冲。罔克负荷。深惟抑畏。曷敢荒宁。然而仰凭社稷之灵。俯赖股肱之助。先帝至德遗惠。结于人心。列圣重光流泽。长于世祚。所以自亲庶政。甫涉逾年。中外乂宁。风雨时若。惟春秋之正始。盖历代之通规。献岁发春。方临于吉旦。开元易纪。祇率于旧章。宜改嘉祐九年为治平元年。 

　　改熙宁元年诏 

　　朕膺凭几之遗音。遵覆盂之定业。默思至道。祇述先猷。白云未远于遗弓。驹景俄迁于过隙。属穷阴之毕岁。肇苍德以建正。乃眷时雍。是更岁纪。混齐六合。敢期尽入于甄陶。鼓舞万民。将以一新其耳目。正月一日改治平五年为熙宁元年。 

　　改元丰元年诏熙宁十年十二月壬午 

　　朕奉承圣绪。一纪于兹。兢兢业业。罔敢暇逸。赖天之祐。年谷顺成。其因来岁之正。以新元统之号。式循典旧。对越神休。宜自明年正月朔旦改为元丰元年。 

　　改元祐元年御札元祐元年正月庚寅朔 

　　朕绍承大统。遹骏燕谋。于乎皇王。永世克孝。维予小子。未堪多难。业业兢兢。夙夜钦止。尚赖亲慈拥佑。神保贶临。百谷顺成。方内安乂。永惟春秋正始之义。深见天人相与之符。即位逾年。改元布政。以仆属景命。以作新斯民。顾惟守成。敢忘继序。宜自正月一日改元丰九年为元祐元年。 

　　改绍圣元年御札元祐九年四月癸丑 

　　朕荷皇穹之眷命。守列圣之丕基。十年于兹。四海用乂。日听外朝之治。躬勤万务之几。眇若涉渊。未知所济。顾念祗承上帝。诞保受命。惟骏惠于先猷。以缵隆于下武。乃稽仁祖之成宪。思大文考之烈光。其因盛夏之辰。载新元统之号。庶导迎于景贶。用敷锡于群黎。宜改元祐九年为绍圣元年。布告多方。咸体朕意。 

　　改元符元年诏绍圣五年五月丙寅 

　　朕统承圣绪。绍述先猷。克享天心。屡蒙嘉贶。甘露荐降。灵光属天。申赐无疆。神玺自出。顾德菲薄。荷帝博临。敕命之几。惟圣时宪。严恭寅畏。惧不克胜。思答神休。以协瑞应。其易统年之号。用昭受命之符。宜自绍圣五年六月朔改为元符元年。 

　　改建中靖国元年御札元符三年十一月甲子 

　　朕丕承祖宗。奉若天命。思建皇极。嘉靖庶邦。盖尝端好恶以示人。本中和而立政。日慎一日。期月于兹。稽历数在躬之文。念春秋谨始之义。肇新元统。国有典常。是遵踰岁之期。以易纪年之号。岂惟昭示朕志。永绥斯民。庶几仰协灵心。导迎景福。宜自来年正月一日改为建中靖国元年。布告多方。咸体朕意。故兹札示。想宜知悉。 

　　改大观元年赦崇宁五年十二月三十日 

　　门下。朕膺盈成之基。式顾諟之训。奉承大业。抚宁四方。若涉渊水。罔敢豫怠。永惟继志之重。深念守文之艰。□□忽揽万微。缉熙百度。勤于政、庶以图天下之佚。俭于家、庶以资天下之丰。昭恩信以怀戎。敦廉耻以励俗。迺正律度。迺宾贤能。八年于兹。海内绥靖。兵革不试。囹圄屡空。边陲妥安。年谷丰稔。乾端垂象。日当交而不亏。坤厚荐珍。禾与芝而并秀。顾岂眇躬之克享。寔赖昊穹之博临。嘉与群黎。导迎景贶。是用因三朝之庆会。顺一气之发生。易冠元之名。覃作解之泽。既革而当。惟新是图。可大赦天下。云云于戏。发政施仁。任德以承于天意。赦过宥罪。好生迺洽于民心。诞敷纯被之恩。益广布新之令。更赖百官修职。三事协恭。时若熙丰之大猷。共济唐虞之极治。咨尔多士。咸体朕怀。 

　　己酉朔旦冬至改重和元年赦 

　　门下。得天之统。上帝所以申景命之休。以道为门。圣人所以对高真之眷。朕绍承丕绪。祇遹先猷。荷穹昊之降康。罄寰区而作乂。法全令具。礼备乐成。迺追古道之淳。迺发内经之隐。顺斗布合宫之政。分方调文鼎之神。修德锡符。维新九宝。迎日推策。载列三雍。固已祉福咸蒙。天人无间。云物龙翔而抱月。桧芝獒伏而如丹。金篆浮波。河伯顺流而听命。琼科宣箓。青华正昼以临坛。兹者气应中冬。日极南至。当甲子之月朔旦。逢己酉之会复元。遂契臾区之言。上同黄帝之世。于时太一。适次乾维。基迹潜宫。仰宪紫微之象。妥神熉幄。下娱黄秘之庭。丛祥并胙于邦图。冠号肇更于年统。与四时而合序。以莫不增。参万岁以成统。终而复始。肆扬大号。溥宥多方。可大赦天下。云云于戏。万邦协和。式鉴太清之治。五福敷锡。诞昭丕冒之仁。尚繄弼亮之联。更励寅恭之助。共崇妙道。永佑群元。 

　　改重和二年为宣和元年御札宣和元年二月四日 

　　农□天下之本。朕躬执耒耜。以劝天下。赖天降康。礼成涓日。用协惟新之政。诞扬率土之休。可于布政之初。用冠纪元之号。宜以重和二年为宣和元年。布告中外。咸使闻知。 

　　名讳 

　　改名诏太平兴国二年二月庚子 

　　王者对越上元。祇见九庙。凡因祭告。必署名称。稽历代之旧章。贵难知而易避。爰遵故事。载易嘉名炅。凡州县散官、职事官号及人名外。其旧名二字今后不须回避。仍令中书门下差官择日奏告天地社稷宗庙。 

　　太宗藩邸讳不避诏大中祥符二年六月戊申 

　　太宗皇帝藩邸旧讳。溥率咸知。虽先训之具存。俾临文而不避 


●　　宋大诏令集卷第三 

　　帝统三 

　　尊号批答上 

　　建隆四年上尊号第三表允批答百寮三上表上尊号曰应天广运仁圣文武至德皇帝 

　　朕奄有万国。于今四年。寅畏上元。忧勤庶政。匪敢逸豫。期于底宁。而德教未孚。干戈未戢。赋调无减。刑罚尚繁。永言生民。讵臻富寿。一念至此。予心惕然。至于二叛诛夷。三湘款附。皆宗庙垂庆。公侯协谋。集是大勋。顾予何有。□思损抑。以答天休。而中外同辞。猥加徽号。手诏避让。至于再三。所请益坚。情不可抑。噫。尊我以应天广运之号。加我以仁圣文武之名。复兼至德之称。深惟溢美之惧。群公卿士其将何道以弼予。无使名过于实也。勉从众议。 

　　宰相等上尊号第□表不允批答开宝四年九月丙申 

　　朕自临御万邦。躬亲庶政。惟小心而自励。虑大化之未凝。至于边境无虞。寰区甫定。复土疆于西蜀。被声教于南荒。风雨应时。岁年屡稔。此皆乾坤垂祐。文武协谋。顾惟冲人。何力之有。将伸报谢。用展虔恭。大庆殊休。未洽于庶汇。鸿名懿号。先加于眇躬。三拜封章。过陈虚美。夙夜是念。岂能当之。徒嘉奉上之诚。难徇推尊之请。宜体朕意。即断来章。 

　　晋王等上尊号第一表不允批答开宝九年 

　　今汾晋未平。燕蓟未复。谓之一统。无乃过谈。仍曰太平。寔多惭德。固难俞允。 

　　省尊号诏端拱二年十二月庚申 

　　朕闻在昔哲王。统临大宝。精求治道。茂育黎元。固无尚于虚名。惟在敷于至化。矧惟眇质。获奉丕基。上夤畏于昊穹。下忧劳于兆庶。万几之重。兢兢敢怠于宵衣。四海之尊。栗栗宁忘于驭朽。而涉道犹浅。烛理未明。四时罕保于太和。庶政讵臻于无事。寡昧之愧。谅交积于予怀。庞鸿之称。徒有加于人上。名浮于寔。甚非所宜。朕尝览群书。备观前古。居尊之号。近代方行。固非轩昊之令猷。且异唐虞之旧典。载惟凉德。尤愧前王。向者群后同辞。封章见请。虔恳斯至。避让无由。勉从将顺之心。遂极尊崇之称。每一自念。深用怃然。岂敢以谦德自私。必将以古道自法。其自前所加尊号。宜从省去。今后四方所上表。只称皇帝。庶协至公。凡百臣僚。当体朕意。 

　　群臣上法天崇道上圣至仁皇帝号不允批答至道元年十二月甲戌 

　　昔者陶唐以茅茨采椽。聿脩俭德。伯阳谓孤寡不谷。用示谦称。周室以还。时风寖薄。秦称三五之号。唐极尊大之名。朕纂绍已来。褒崇太过。中心愧惕。启处不遑。亟谕宰衡。尽令省去。勉徇群臣之请。尚加四字之文。法天者、盖遵让德之心。崇道者、庶取还淳之旨。辞避不获。愧畏良深。今者以郊祀有期。礼容咸备。爰伸报本之义。何事溢美之名。唯圣与仁。则吾岂敢。欲益反损。其理甚明。勉体素怀。勿至勤请。 

　　宰相上尊号不允批答咸平二年七月乙巳崇文广武圣明仁孝皇帝 

　　古先哲王。尊道贵德。务宣至化。靡尚虚名。矧惟眇躬。初嗣洪业。忧勤虽极。声教未孚。遽览上封。过陈徽号。顾惟凉薄。但益兢惭。所请宜不允。 

　　第五表上尊号不允批答咸平二年八月乙卯崇文广武圣明仁孝皇帝 

　　朕每念为君之难。且思继志之重。兢兢业业。罔敢怠荒。而百职交修。万邦咸乂。岁有丰穰之庆。人无薖轴之嗟。仰赖降衷。议伸昭报。而群公百辟。猥致徽名。申谕再三。恳请弥确。且陈旧制。靡获固辞。勉徇众心。良增多愧。宜俟郊礼毕日受册。 

　　群臣三上表乞加尊号不允批答咸平五年八月崇文广武应道章德圣明仁孝皇帝 

　　朕以岁时登稔。告谢上元。非敢贪天之功。志在为民祈福。而中外臣庶。再三上言。咸以虚称。加于菲薄。且思徽号。肇自唐宗。王者有功。受之无愧。五代而下。二圣膺乾。德皆庞鸿。礼犹逊抑。惟太祖威加四海。辞立极居尊之名。惟太宗功庇生人。止法天崇道之号。肆朕冲眇。叨荷庆灵。前所推崇。已惭溢美。虽谅戴君之意。有违宾寔之言。当悉至怀。速断来表。所请宜不允。 

　　宰相等表上尊号不允批答大中祥符元年六月辛亥崇文广武仪天尊道宝应彰感圣明仁孝皇帝 

　　位号之称。宾实斯在。苟预虚美。人其谓何。朕荷天地之眷怀。绍祖宗之丕构。罔敢自逸。汔此小康。迩者百谷阜昌。五兵不试。秘符荐降。嘉应屡臻。顾仰鉴之斯临。岂眇躬之能享。庆灵所集。寅畏弥深。爰以孟冬。式遵茂典。昭答殊贶。有事大封。盖以勉徇舆情。奉承先志。遽观来表。愿益徽名。且夫仪象圆穹。尊崇妙道。惟鸿休之敷锡。垂世祚于无疆。方切钦承。更思惕厉。用为显号。非所克当。虽谅尔之勤诚。无重予之不德。所请宜不允。 

　　第五表允批答大中祥符元年六月丙辰 

　　朕将陟介邱。躬陈大祀。报上穹贶施之德。崇二圣配侑之仪。祗荐精衷。奉成先志。而卿等率和有众。悃愊上言。奉我嘉称。成兹溢美。亦敦谕之期至。尚列请以弥勤。在于朕怀。非敢自大。念群心之逾确。述天命之孔昭。与其封执于素心。曷若曲从于人欲。嘉乃称君之善。奉兹建显之文。勉徇倾输。良多愧惕。仍俟封禅还京日受册。 

　　宰相等表上尊号不允批答大中祥符三年八月丁卯崇文广武仪天尊道宝应彰感钦明上圣至德仁孝皇帝 

　　朕致享坤元。式昭毋事。秩兹久废之典。以介无疆之休。盖祈福以祐民。非求名而为己。群情忻戴。封疏咸集。罄归美之情。极推高之说。夫以尧典攸述。寔首于钦明。洛书是陈。聿崇于睿圣。加以至哉之德。盖表巍乎之功。兹谓鸿徽。非可轻议。顾朕凉薄。宁所克堪。方且讲泰畤之遗仪。报后祇之博施。稽明察之教。姑务致恭于神。念持盈之言。安敢自大其意。但增抑畏。曷以遵从。所请宜不允。 

　　第五表不允批答□月甲戌 

　　夫褒赞成功。将顺其美者。臣子之志也。允恭克让。谦尊而光者。后辟之心也。故天之广覆。以不宰而为先。人之持盈。惟若冲而能久。顾朕寡德。获总多方。祇荷庆灵。岂尝满假。近者将祠厚德。诞告先期。俄舆诵之佥同。以徽名而来上。亟颁诏谕。未悉予怀。夫以谒款后祇。大庇黎献。答圜丘之垂贶。冀普率之蒙休。务陈信以格神。非图荣而为己。确乎之恳。言罄于兹。深谅由衷。即断来表。所请宜不允。 

　　宰相等上尊号不允批答大中祥符五年闰十月乙亥崇文广武感天尊道应真祐德上圣钦明仁孝皇帝 

　　夫号以表功为先。名以副寔为重。苟或溢美。即爽至公。矧乃帝皇之尊。已兼三五之极。挚徽懿之尊称。著典籍之明闻。钦惟祖宗。垂厥宪度。肆予寡德。敢怠丕承。曩以郊见之初。逮夫垂庆之际。再遵群议。祇受鸿名。在予眇冲。曷尝满假。今者至真降格。洪应殊尤。仰基命之开先。本宗祊之积累。发祥霄极。浃庆家邦。岂于予躬。敢自崇大。遽披列奏。愿益徽称。方厉钦翼之诚。难副众多之请。体兹勤谕。无或再三。所请宜不允。 

　　第五表允批答大中祥符五年闰十月壬午 

　　朕胥遘真期。躬延飙御。备闻大诲。洞晓仙宗。顾基绪之有开。识源流之自远。邦家大庆。中外攸同。卿等继率群伦。五陈封奏。加予称谓。顾极褒扬。以为宗稷之蒙休。所宜典册之备物。恳请弥笃。确辞靡遑。考宾实之过差。虽惭溢美。拒倾输之尽礼。亦阻欢心。勉徇勤诚。良增愧恧。所请宜允。候奉册毕日施行。 

　　宰相等上尊号第□表不允批答天禧三年七月己卯体元御极感天尊道应真寔运文德武圣钦明仁孝皇帝 

　　朕闻太古之时。称谓以象德。三王之代。名号以显美。所以绍天阐绎。昭世焜煌。顾惟菲薄。获承丕构。寅畏元命。绥怀兆民。虽驯致于大宁。尚有惭于前烈。若夫灵章荐锡。缛礼交修。景瑞协符。群臣受职。此又穹厚垂监。祖宗降祥。岂惟眇冲。专所感召。今以就国阳之显位。诹天正之吉辰。大备禋燔。盖伸钦翼。遽陈众志。愿益徽称。溢美兹多。靦颜增极。所请宜不允。 

　　第五表允批答天禧三年八月辛丑 

　　朕获奉牲瑄。昭事天地。庆灵俯及。寰宇大同。将修严禋。用答嘉贶。卿等遽以徽称。加乎眇躬。还诏屡宣。舆情益固。睹臣民之克一。诚验欢心。念名寔之未宾。愈增凉德。勉从群恳。弥用愧怀。所请宜允。 

　　省尊号诏乾兴元年二月庚子 

　　朕忧勤二纪。临制万邦。刑法蠲苛。教条敦本。吏谨于职。民怀其生。边烽无横草之虞。疆陇厚如茨之蓄。矧我元子。参于政经。夙夜惟寅。权纲毕举。粤予眇质。席此重熙。思亿兆之永图。奉盘盂之法诫。详求简易。庶保隆平。乃者迫以群情。屡增显号。重违率吁。勉徇昌言。今以刚辰。肇乎元历。爰及布和之令。获伸□克之怀。自今中外所上表章。宜令省去尊号。用合持盈之训。益敦进道之风。布告群伦。咸知此意。 

　　宰相等上表请复尊号不允诏二月辛丑 

　　徽号之文。肇于近古。夫惟至德。乃可诞膺。朕缅慕前规。深思抑损。冀蠲虚称。式叶忧勤。卿等遽列封章。过陈众议。眷言诚恪。徒切叹嘉。所请宜不允。 

　　三上表请复尊号允诏二月癸卯 

　　夫以凉薄之质。荷于诒燕之厚。遂臻嘉靖。用庇苍黔。敢冒天功。过为宾实。是用及建元之庆。协肆眚之辰。昭示素怀。咸蠲虚美。所冀同德。叶赞茂规。而中外一辞。疏封三上。仍询旧典。旅述群情。裁以质文。就为损益。加于弗类。诚亦未遑。然念眇躬。重烦勤恳。勉循嘉请。增用恧焉。所请宜依。 

　　宰相等表上尊号不允批答天圣二年圣文睿武仁明孝德皇帝 

　　眷言菲德。获绍鸿图。念兴王之艰。罔敢自暇。赖累圣之业。聿致小康。至若封宇乂宁。阴阳调豫。官修其次。民乐其生。岂伊眇躬。能底兹道。肇申郊报。式展时思。而公卿搢绅。封号旋上。稽于旧式。加我美名。详览之余。难应所请。 

　　南郊毋得上尊号诏天圣五年七月己未 

　　朕荷三灵之眷祐。席累圣之基图。业业兢兢。日慎一日。而九功未序。常纬或差。时泽不滋。渎流匪顺。虽并祷群望。精忠屡申。而顾思永图。焦心是咎。属岁当郊祀。已告先期。尚虑臣寮。辄沿旧典。再加徽称。良匪予怀。将来南郊。文武百僚毋得上加尊号。 

　　宰相等再上表请加尊号不允批答天圣八年 

　　朕自宅丕后。肇禋泰坛。群心叶恭。猥加大号。每念浮寔。今犹惕然。昨之再郊。前诏拒止。习岁惟吉。拜贶有常。而囊封遽来。复形推美。已尝敷谕。未寝溢言。顾循菲冲。获绍基构。无忘兢业。庶保盈成。祖宗旧规。多所谦挹。矧兹不德。安敢荐膺。至于体洪覆之日生。钦妙朴之惟静。固当勉于行己。岂须餙以为名。徒谅祇勤。尤增愧悚。 


●　　宋大诏令集卷第四 

　　帝统四 

　　尊号批答下 

　　去尊号中睿圣文武字求言诏明道二年七月戊子 

　　朕膺昊天之眷命。嗣烈圣之鸿图。惧帝监之下临。荷神器之至重。何尝不夙宵兢畏。旰昃忧勤。务专稽古之钦明。靡敢暂时而暇佚。自文考在宥之旦。洎冲人储两之初。问膳寝门。已日承于谟训。游心讲肄。固动法于典坟。比纂宏基。式丁昌运。窃复详披金匮。逖览油缇。以谓古者因积久之承平。受自然之富贵。靡不忘大宝之慎。忽守文之难。或畋猎以肆其狂。或宴游以耽其乐。穷兵极武。震威而暴民。高台深池。纵情而兴役。朕自向明正宁。驭朽居怀。非大飨群臣。未尝陈于羽葆。非防秋四鄙。未尝动于干戈。放鹰犬而绝禽荒。屏珠玉而崇俭宝。惟天地神祇之是奉。惟宗庙社稷之是依。采纳忠谠之言。倚成辅相之绩。周公无逸。文王小心。虽休勿休。日慎一日。而比年之内。旱爞相仍。方春以来。蝱螣为沴。民或阙食。田用不收。州郡之间。奏报相继。岂朕德之不逮。将天时之使然。须自戒灾。敢忘罪己。申旦不寐。畏上之威。曩者大礼越成。群公列奏。增予以睿圣之号。重予以文武之称。虽迫于众心。□难于克让。而内思阙政。将溢美是名。矧乎惟睿之猷。箕畴之所演。若圣之美。汉光之靡当。文在乎化成。武由乎定乱。内惟菲薄。难以具膺。宜令天下。于朕尊号内。其表奏并不得称睿圣文武四字。寰海之中。治化攸广。百揆之内  

。事叙实烦。眷乃多方。岂无谠议。所宜采听。以致平康。应天下赋调横加。于民间而为患。刑狱罹枉。阻官司而莫伸。草莱之人。负材而不能自达。里闾之下。积弊而无由可除。并许文武众官直言极谏。朕将亲览。以禆政纲。冀表至诚。用召和气。应天下名山大川。圣贤祠庙。能捍大灾御大患者。并令中书门下差官精加祈祷。以救万民。朕所减尊号字。亦仰择日告于天地宗庙。庶申朕志。以达神灵。更赖三事大臣。百司庶尹。共竭忠荩。以洽嘉祥。故兹诏示。想宜知悉。 

　　宰相等上表加上尊号第五表允批答宝元元年 

　　朕奉承先猷。日儆端命。获事上帝。于兹五郊。官师率和。奏牍连委。冀缘瑞福之集。增列荣号之崇。若乃宝用善元。易冠丕称。是惟勉德。匪曰名功。袭用旧章。差或无愧。至于英睿之烈。后辟罕兼。未寔而居。省已胡益。矧于近岁。变眚屡臻。霄舍舛期。坤载愆静。遽加徽显。是黩齐明。宜损溢言之华。姑循备物之典。其所上尊号内英睿二字宜不允。余依所请。 

　　不许上尊号诏庆历五年 

　　朕以寡薄。绍膺骏命。夙夜兢业。□□□□□□□□□□□□□□岁一举。朕不敢稽。间者公卿百僚。率吁有众。大事之始。乃欲增显徽懿。以归美于眇质。朕惟皇帝之号。称谓已极。浮文溢美。抑又何加。况今百度缺然。五纪或沴。履谦畏满。或觊有终。三事大夫。秉谊叶心。交修不逮。同底于道。顾不美欤。华言过寔之名非朕志也。将来中外文武臣僚不得乞上尊号。咨尔多士。体朕至怀。 

　　南郊不得乞上尊号诏皇祐五年七月癸巳 

　　朕以严配总章。于兹三岁。今恭祀泰畤。奉若丕典。期答天贶。用对神休。且虑左右近臣。中外百执。共循故事。将益徽名。既存让德之诚。更增溢美之愧。载惟寡昧。嗣守宗祊。靡敢怠荒。固常抑畏。而念民力尚困。农望屡愆。顾稼穑之方滋。间螟螣之为暴。方图大报。以伫善应。自取崇美。且异□怀。无假虚称。以重不德。其将来南郊。文武臣寮不得乞上尊号。咨尔列位。当体朕意。 

　　宰相等表上尊号曰体天法道钦文聪武大仁至治圣神孝德皇帝不允批答嘉祐四年五月乙巳 

　　朕嗣守丕业。远监前代得失之效。盖本冲淹者每多遐福。徇矜夸者鲜不后艰。且宗庙之祭。朕所尽志者。列尊卑。叙昭穆。致孝思以化天下也。其敢自尊显乎。虽将顺之意。有副于群情。然溢美之辞。未安于眇质。凡五上表。不许。 

　　明堂毋得上尊号诏嘉祐七年七月壬子 

　　朕在位四十一载。惟上天眷祐之命。先帝燕翼之谋。遗大投艰。惧不克胜。故于礼文之事。尝尽诚意之格。季秋今月。其日辛亥。事天事亲。用卜惟吉。牲玉币帛。所宜蠲洁。钟鼓管磬。比于和乐。凡明祀之所举。当致力而无懈。至于徇虚名以溢朕之美。既非交神之道。又非求己之实。徒自崇大。无益祇畏。其将来大享明堂。百寮毋得上尊号。 

　　宰臣韩琦等上尊号不允批答治平二年七月庚寅 

　　省表具之。朕获承大统。三载于兹。蒙天之休。海内清静。方将饬齐辂。洁纯牺。以祇见天地宗庙之灵。乃敢昭发丕册。扬徽垂鸿。以自施虖尊荣者哉。不图执事之臣。列上表功之号。且临政之日浅。未有盛烈之章。况事神之意恭。岂在弥文之饰。适增予愧。难徇所陈。所请宜不允。 

　　第三表不允批答 

　　省表具之。朕守神器之重。思王业之囏。历日未长。涉道犹浅。而三事庶尹、搢绅之伦、殊邻异俗、霜露所坠。咸裴回阙廷。愿得镂宝文、章鸿铄、以荐无穷之休。兹甚盛德顾何足以堪之。窃尝览前世之载、近事之寔。惟至圣为能兼天下之媺。惟至功为能飨天下之报。慎微端始。莫或敢承。所请宜不允。 

　　第四表不允批答 

　　省表具之。昔夏禹不自矜能。而闳三代之声。汉光戒诸言圣。而振东京之烈。朕顾循菲德。膺守圣图。亦尝远览其所未形。积思其所不及。盖谦恭抑畏者靡不受多福。夸浮侈大者靡不蹈后虞。今就阳初郊。假庙始祼。大惧无以荐四时之和气。来万国之欢心。乃欲仰慕祖宗之烈光。过迹金石之绝记。祇登宝册。骏腾徽称。岂朕所以答三神之休、法后王之意哉。虽情见忠者之谓报。然文溢美者未易承也。所请宜不允。 

　　第五表不允批答 

　　省表具之。朕接神明之统。享平富之图。且三岁亲郊。始严尽物之报。而百辟进旅。率吁在廷之言。考前世之遗闻。慕本朝之故事。将合群灵之祉。荐扬丕册之名。封章五陈。勤恳一志。然自躬庶政。降异相仍。永惟前王。跂德不及。载视琐凉之质。难居尊美之称。虽欲勉从。良不可得。所请宜不允。仍断来章。 

　　宰相等上尊号不允批答熙宁元年七月己卯奉天宪道文武仁孝皇帝 

　　朕以薄德。嗣膺基绪。继天理物。常惧弗任。方赖交修。以熙众治。群公卿士。外暨庶黎。欲举鸿名。阶之眇质。臣民归美。为义则多。揣寔揆时。朕犹不敢。 

　　宰相等上尊号第三表谕翰林学士司马光善为答词诏 

　　览卿来奏。深谅忠诚。朕方以频日淫雨。甲申地震。天威彰著。日虞倾祸。被此鸿名。有惭面目。况在亮阴。亦难当是盛典。诚如卿言。今已批降指挥。可善为答辞。使中外知朕至诚。寔乃内顾惭惧。非是欺众。以邀虚名。 

　　宰相等表上尊号不允批答熙宁二年四月丁酉 

　　朕揽政以来。于兹三祀。图治不明。灾变屡出。日星凌食。大河决溢。地裂朔陲。生民流徙。今复时雨愆亢。蟊贼食麦。愁叹之声。盈于庐井。夙夜震悼。未究消复之理。二三股肱。内外列辟。不能倾尽忠赤。共为启沃。弭去灾咎。召来嘉祥。反务谀悦。妄称功德之隆。甚非忠且直也。可亟罢此议。勿以虚名浼予。所请宜不允。 

　　宰相等上尊号表不允批答熙宁四年六月庚申 

　　夫道以常无名为尊。乾以不言所利为大。朕所宪焉。至于崇饰徽号。以临四方。非朕之所先务也。方命有司议合宫之配。以昭严父之孝矣。乃当前受宝册自为光荣哉。无使大禹之不矜不伐、汉光武之禁人言圣、独见称于前史也。 

　　宰臣韩绛等表上尊号不允批答熙宁七年七月癸卯绍天宪古文武仁孝皇帝 

　　敕云云。朕获绍祖宗之基。已当帝皇之号。内惟菲薄。窃慕往初。惕然忧勤。无以负荷。而公卿多士、夷夏众民。且欲崇上徽名。昭发丕册。况夙戒于斋辂。将亲飨于泰坛。惟时肃恭。敢自尊显。念报上之义。庶言则同。然溢美之称。朕德罔克。适增多愧。难徇所陈。 

　　第二表不允批答 

　　敕云云。朕以谓上则天明。远稽古道。文武大备。以底成功之隆。仁孝显闻。以跻绝德之盛。兹惟二典之懿。寔冠百王之贤。朕仰止潜心。曾未跂及。而群公卿士。过见褒崇。集是光华。作为称号。咸造路屏。再陈囊封。虽归美尽恭。莫非至恳。而循名揣寔。未易克承。维尔臣民。当体予意。 

　　第三表不允仍断来章批答 

　　敕云云。朕闻唐虞之世。君臣吁俞。相与敕戒。以康庶事。未闻有自耀其功德。大为名称。以动天下之听。朕以凉菲。获承皇绪。固以极崇高之位号矣。向者奉郊宗之祀。三事大夫亦屡以徽册来上。而愧不敢从。方且嘉与众贤。夙寤晨兴。以营极治之业。要之万世。建无穷之基。亦有无穷之闻。不犹愈于虚名欤。臣之尊君。义则勤至。朕守弗集。毋烦数陈。 

　　第四表不允批答熙宁七年 

　　省表具之。朕闻皇帝之号。并包三五。高明光大。岂复可加。末流增华。务极徽称。盖有以极治、而徇群下之所请。亦或以否德、而崇浮侈以为荣。朕惟菲躬。嗣守丕烈。上既无祖宗致治之实以配鸿名。下不为后世溢美之文以事虚饰。方与黎献。共图康功。远迩华夷。宜思所以调一镇抚。教化号令。宜思所以緫缉补完。至于习俗末为。若皆可略。当体至意。勿复有云。所请宜不允。 

　　第五表不允仍断来章批答 

　　省表具之。夫臣之爱君。惟义理是悦。下之报上。以诚寔为先。今法度方开更化之端。事物既振积习之弊。功有绪而未就。俗于变而未纯。卿等与其崇溢美之华辞、欲加我虚名之饰。孰若致弼违之一德、以成予愿治之心。乃足以垂裕无穷。比踪前古。尊荣之极。何以尚兹。如其不然。自侈奚益。勉体朕志。毋或屡言。所请宜不允。仍断来章。 

　　宰相等表上尊号不允批答熙宁十年七月辛酉奉天宪古文武仁孝皇帝五表终不允 

　　朕帝有天下。于兹十年。夙兴夜寐。以图乂民。然犹惧无以奉天之元。宪古之道。而文武仁孝之烈。未足以绍休前人。勉然于中。庶几及此。而群公多士、诸夏众民。乃欲合是数端。崇上徽号。爱君之诚。义则至矣。浮实之称。朕无取焉。 

　　大礼罢上尊号诏元丰三年七月甲戌 

　　朕惟皇以道。帝以德。王以业。各因时制名。用配其实。何为加崇称号以自饰哉。秦汉以来尊天子曰皇帝。其亦至矣。朕承祖宗之休。宅士民之上。凡虚文繁礼。悉已革去。而近司群辟。犹或时以称号见请。虽出于归美报上之忠。然非朕所以若稽先王之意。自今每遇大礼。罢上尊号。 

　　服除不上尊号诏元祐元年十二月己丑 

　　进中书省检会故事。将来服除。百官等合拜表上尊号。朕惟先帝临御天下。十有九年。威加四夷。泽被万物。功德可谓博矣。然群公卿士每上徽号。则拒而不受。其谦厚不伐至矣。以眇眇之身。绍承统绪。夙兴夜寐。不敢遑宁。今近司稽用典故。以为丧礼之除。百官当崇上徽称。此岂朕所以衔训嗣事。绍休前人之意哉。将来服除。依元丰三年诏书。更不上尊号。咨尔中外。体朕意焉。 


●　　宋大诏令集卷第五 

　　帝统五 

　　尊号册上 

　　应天广运仁圣文武至德皇帝册文乾德元年十一月甲子 

　　维乾德元年岁次癸亥。十一月己酉朔。十六日甲子。摄太尉守司徒兼侍中萧国公臣范质。守司空平章事臣王溥。尚书右仆射平章事臣魏仁浦及内外文武臣寮。马步诸军将校。藩郡守臣。四夷君长。缁黄耆乂等七千五百人。谨再拜稽首上言曰。惟天为大。惟尧则之。又曰、舜有天下。无为而理。是以古之言道德者。莫先于二帝。一则曰聪明文思。一则曰温恭浚哲。英声茂实。意无欲而自彰。景德洪休。心无求而自至。巍巍荡荡。可得而言。伏惟皇帝陛下高明博厚。宣慈惠和。纯粹之德全。孝友之行著。惟精惟一。知微知章。向者龙尚处于潜渊。日未离于旸谷。历试之际。志在扶危。险阻艰难。何往不济。跃马陷高平之阵。麾戈佐淮甸之征。喋血鏖兵。一月三捷。劳旋饮至。论功莫二。洎乎天鉴厥德。用集大命。人祇叶应。风雨咸若。鼎运初建。国步犹梗。始则李筠犯顺。长戟指阙。并人连祸。寇我北鄙。于是有太行之行。重进怙乱。弃德崇奸。幅员千里。生民被毒。于是有广陵之役。千乘万骑。如霆如雷。询彼仇方。震叠区宇。翠华宵至。坚城旦下。连平二孽。有同符契。累朝以来。出师诛暴。未有若兹之奇速也。顷者华风不竞。中国政微。五岭三江。置诸度外。殊文异轨。六纪于兹。肇启圣谋。驱攘寇乱。荆湖底定。南土晏然。燕蓟之戎。汾晋之孽也。燕巢幕上。朝不谋夕。边事少间。理道无壅。严恭寅畏。一日万几。勤于己而泰于人。俭于躬而丰于物。明四目而高视。达四聪而远听。不侮鳏寡。恤天穷也。信及＜月豖＞鱼。遂物性也。惜力念耕耘之苦。推食闵介胄之劳。法家者流。既峻且密。乃诏大理。毋重刑名。俾尽哀矜。务从宽简。减盗窃之罪。缓盐麴之禁。好生之德。通于神明。若乃昧爽丕显。坐以待旦。商汤之戒慎也。侧身损己。长辔远驭。汉文之化导也。循名责寔。信赏必罚。建武之法制也。果敢决断。从善如流。贞观之风烈也。帝王之道于兹备矣。太平之业于兹成矣。由是祇见清庙。致其孝享。圜丘展礼。对越上元。一献而天帝降止。再献而神人以和。三献而万禄攸报。祥风拂袂。休气绕坛。熙熙怡怡。群心胥悦。国家大庆。众庶共之。肆赦覃恩。俾民更始。与天合道。谓之应天。大无不覆谓之广。远无不至谓之运。博施济众谓之仁。智周万物谓之圣。化成天下谓之文。保大定功谓之武。其德无际。谓之至德。臣等不胜大愿。谨奉玉册玉宝上尊号曰应天广运仁圣文武至德皇帝。伏惟垂日月之明。监亿兆之情。凝旒端冕。昭受鸿名。如山岳之固。若松柏之贞。乾徤不息。品物咸亨。承天之祐。万寿千龄。 

　　应天广运圣文神武明道至德仁孝皇帝册文开宝元年 

　　维开宝元年岁次戊辰。十一月庚辰朔。二十四日癸卯。摄太尉、左仆射、兼门下侍郎、同中书门下平章事、昭文馆大学士、兼修国史赵普。与内外文武臣寮。马步诸军将校。四夷酋长。耆艾缁黄八千三百人上言曰。臣闻天生黎民。树之司牧。非至仁无以守其位。非大号不能书其功。书契以来。简编斯在。是以放勋光宅。居二帝之先。文命锡圭。冠三王之首。伏惟应天广运仁圣文武至德皇帝陛下膺乾御宇。括地开基。威加海内。道莅天下。偏师南出而荆湘定。灵旗西指而邛蜀降。嘉谷屡登。休祥荐至。几至刑措。汔用小康。爰考旧章。再陈严祀。六龙在御。百神受职。金石合奏。天地同和。明德惟馨。无文咸秩。昭事上帝、而三灵允怀。阴隲下民、则万户胥悦。巍巍荡荡。焕乎成功。由是含生之伦。有位之士。同辞抗表。愿增鸿名。陛下谦尊而光。固拒其请。群心恳至。始曰俞哉。若乃其智如神。唐尧之美也。克谐以孝。虞舜之志也。生长万物之谓道。照临四方之谓明。播文武之英声。广仁圣之至德。合兹具美。用阐鸿休。臣等不胜大愿。谨奉玉册玉宝。上尊号曰应天广运圣文神武明道至德仁孝皇帝。伏惟陛下盛德大业。治定功成。不矜于己。不有其名。坤厚载物。乾元利贞。温恭允塞。永协隆平。 

　　应运统天圣明文武皇帝册文。太平兴国三年 

　　维太平兴国三年岁次戊寅。十一月癸未朔。十四日丙申。摄太尉皇弟廷美等顿首言曰。陛下挺生奇表。诞膺元贶。钟五行之秀气。受三灵之眷命。肇自晋邸。入纂皇图。恭勤日跻。孝友天纵。对越穹昊。秉兹小心。驾御英雄。恢以大度。言未出口。化驰若神。心之所之。威重千里。奄有万国。逮兹三年。勾吴尽室以来朝。闽越稽颡而献地。海隅倔强之长。浙右狡狯之俗。不劳折简之召。悉归舆地之图。百年污俗。一夕丕变。至于远夷之国。漠北之人。奉琛外府。述职有司者。盖无虚月矣。群臣等沐浴元泽。瞻望清光。如戴天焉。不知其高。如饮海焉。徒极其量。且夫太上立德。非名言之所及。三五建号。有皇帝之尊称。相与测寸管以窥。设寸表以度。咏天地之大德。睇日月之末光。佥以为陛下应运以居中。统天而垂教。总万几以圣。烛万＜宀禹＞以明。裁成以文。底定以武。天工帝力。群臣岂得而知。屈己狥人。上圣之所不免。至干天请。始曰俞哉。臣等因肆类之克终。属在宥之方始。仰巍巍之德。罄拳拳之心。谨与文武百官。诸军将校。蕃夷酋长。缁黄耆艾等凡七千四百五十四人。不胜大愿。奉玉册玉宝。上尊号曰应运统天圣明文武皇帝。伏惟陛下顺考古道。对扬鸿休。克绥万邦。永锡纯嘏。臣等诚欢诚抃。顿首顿首。 

　　崇文广武圣明仁孝皇帝册文 

　　维咸平二年岁次己亥。十一月庚辰朔。七日丙戌。摄太尉、兵部尚书、平章事张齐贤与内外文武百寮。诸军将校。蕃夷君长等。再拜稽首上言曰。臣等闻承天序以临民。播神功而育物。符命昭晰。道德敷闻。非鸿名无以表其尊。非显号无以明乎大。盖王者法舆盖于天地。圣人运舒惨于生成。上以答宗庙之灵。□以副人神之望。伏惟皇帝陛下握图御极。观妙宅中。缵二圣之丕休。兼列辟之通术。制事以简。御众以宽。天成岁□。人述日用。奉宗祏尽尊尊之礼。叙昭穆示亲亲之慈。至于蠲庸调之逋悬。削条章之靡密。穷神设教。便俗立防。内□公卿。外咨岳牧。啬夫相庆。亩有余粮。廷尉上言。府无积□。逮□乘秋讲武。筑台观兵。视学崇儒。右文宣化。非烟翥野。协气凝霄。昭格之功与时俱茂。耀临之德与天比隆。此所谓神明胥悦。天人交应者也。繇是夷夏臣庶。不谋而集。咸以为嘉运累洽。鸿猷允塞。宜受尊称。以符至公。群恳翕然。疏封五上。舆情难夺。帝命乃俞。夫昭德塞违。柔远绥近。成均讲道。宣室礼贤。七萃训戎。五营练卒。边城弛柝。绝域销烽。大圣以叶三灵。大明以熙百度。以仁克己复礼。以孝奉先承统。该□□忽徽美。焕盈宇宙。臣等不胜大愿。谨奉玉册玉宝。上尊号曰崇文广武圣明仁孝皇帝。伏惟陛下膺宝命于中夏。答祺祥于上元。跨越文景。焜煌羲轩。百祉斯永。九龄克延。无疆之庆。亿万斯年。臣等诚欢诚庆。顿首顿首。谨言。 

　　崇文广武仪天尊道宝应章感圣明仁孝皇帝册文大中祥符元年十二月辛卯 

　　维大中祥符元年岁次戊申。十二月丁亥朔。五日辛卯。摄太尉、工部尚书、平章事臣王旦与内外文武百官。马步诸军将校。及蕃夷酋长。缁黄耆艾等再拜稽首上言。臣等闻陟圜丘而禅方泽。所以勒崇垂鸿。镂金板而书玉牒。所以飞声腾寔。非苍灵交感。无以兆丕应。非函夏宅心。无以建显号。故齐圣合德。必有发挥。天意人欲。不可推拒。至于践八九之遐迹。兼三五之徽称。拥百神之休。为列辟之首者。何莫由斯道也。伏惟崇文广武圣明仁孝皇帝陛下德寓天覆。英威霆断。宅中黄而握秘纪。席萝图而操绝瑞。抚临寰海。十有二载。清心而思道。正身而率下。茂陶唐钦明之姿。敦有虞忠利之教。体禹之勤俭。而未尝满假。法汤之宽仁。而济之勇智。周武慈和、而人神胥悦。汉高豁达、而小大毕力。矧复讲求令典。咨度善言。建大中于民极。刑敦叙于内治。物色遗彦。体貌宗工。重慎一成之文。辨明三至之谤。仁风溥畅。王度清夷。乃者边候弗宁弗宁。疆吏致告。戎衣徂征。武节焱厉。扬威以靖乱。修明而继好。包束干戈。示不复用。抚和荒远。如乐之谐。此汉宣之功光祖宗也。先园俯迩。时思罔极。按历修谒。奠献悲涕。览松槚而勤止。阅脂泽而僾然。此显宗之孝通神明也。故得渊监储祉。祺祥昭答。斋居乙夜。示肹蚃之期。灵门旭旦。垂图书之锡。况施殊尤。眷命深厚。爰徇臣民之请。乃修旷绝之礼。协吉日。历岱宗。亲至上封。谒款太一。陈信辞于金策。铭休功于翠崖。彰帝王之盛节。为天下之壮观。诚千载之一时也。于是群卿庶尹。虎臣爪士。闾里耆艾。夷邸酋渠。咸伏阙而言曰。陛下膺图纂服。绍休圣绪。昭姓考瑞。继诚先志。诚宜述宣鸿德。著于徽册。端委法坐。祇受尊名。兹事体大。不可阙也。陛下犹以撝挹冲让。至于五请。始曰俞哉。夫体元则大之谓仪天。抱一守柔之谓尊道。宝命元应之谓辅德。明章通感之谓合符。臣等不胜大愿。谨奉玉册玉宝。上尊号曰崇文广武仪天尊道宝应章感圣明仁孝皇帝。伏惟陛下总清明之妙用。赜希夷之至言。生成而不宰。劳谦而益尊。永锡难老。垂裕后昆。增重九鼎。比隆黄轩。臣旦等诚欢诚抃。顿首、顿首。谨言。 

　　崇文广武感天尊道应真祐德上圣钦明仁孝皇帝册文天禧元年正月辛亥 

　　维天禧元年岁次丁巳。正月辛丑朔。十一日辛亥。摄太尉天书仪卫使恭上宝册南郊恭谢大礼使司空兼门下侍郎平章事王旦与内外文武百寮。诸军将校。藩卫牧伯。郡县官吏。蕃夷酋长。僧道耆寿等再拜稽首上言曰。臣等闻太上元始。道之宗也。应物而强名。穹昊清明。天之体也。因时而表德。惟重熙之嘉会。集三灵之休应。广大悠久。法象昭著。增简册之徽烈。系天人之合符。伏惟崇文广武仪天尊道宝应章感圣明仁孝皇帝陛下睿知渊凝。圣谟天远。恭睦而敦敏。文明而柔克。恢太平大定之业。慎持盈守成之戒。孝德本乎善继。时雍始于惇叙。典礼乐以布王泽。则异俗咸怀。辑典章以恢邦教。则时文载郁。万方在宥。百志惟熙。海外畅清淑之风。寰中归仁寿之域。向以乾符纷委。坤珍绍至。故升中于天、而礼岱社。报本乎地、而享汾脽。广虞巡之咸秩。举汉祠之合祛。馨德格于上下。介福浃于遐迩。既而作灵宫以模太紫。为至神之攸处。推尊名以周群岳。寔前载之未有。是以穹灵乃顾。高真荐降。协梦云纪。觌神汾水。启仙源于太古。谕宝历于无疆。而复景亳鸣鸾。祈禠而济物。睢阳按跸。尊祖而建都。寅奉明威。昭报繁锡。稽得。一善成之道。崇生□为大之名。徽章极于范围。盛则踰于载籍。溥天率土。鼓舞称庆。由是圆首方足。不谋而同。以为神贶益章。清宁之所辅。帝绪日远。商周之莫京。赏善是图。邦国之大业。盛美纯备。兆庶之欣戴。窃惟称谓。未昭懿铄。敢稽古训。式导群心。诏旨下临。深形谦拒。至于五请。始奉帝俞。夫克世丕基。惟新受命。感天也。膺箓协期。跻俗归厚。应真也。燕翼有初。蕃衍惟永。佑德也。高视绳契。为之称首。上圣也。齐明虚受。克念则哲。钦明也。矧以献岁初吉。奉册于殊庭。次辛协辰。升禋于吉土。方交举于盛节。宜诞膺于茂典。率吁众恳。俯伏丹阙。复露章五上。冀行前诏。陛下不获已而从之。臣等不胜大愿。谨奉玉册玉宝、上尊号曰崇文广武感天尊道应真佑德上圣钦明仁孝皇帝。伏惟陛下总列辟之令猷。绍九皇之至德。保佑黎献。锡羡千亿。与天比崇。万寿无极。臣旦等诚欢诚抃。顿首顿首。 



　宋大诏令集卷第六 

　　帝统六 

　　尊号册下 

　　体元御极感天尊道应真宝运文德武功上圣钦明仁孝皇帝册文天禧三年十一月丁丑 

　　维天禧三年岁次己未。十一月癸丑朔。二十五日丁丑。摄太尉、中书侍郎、兼吏部尚书、平章事臣寇准与内外文武群臣。诸军将校。蕃夷酋长。僧道耆寿等上言。臣闻陟泰坛、肆禋享、邦国之大事也。崇丕称、表茂功、帝皇之盛节也。惟天祐圣。故珍符休命。必务乎昭答。惟人戴君。故鸿徽钜典。必从其欣赞。我国家奋淳耀之烈。袭神灵之系。于皇圣祖。绍天阐绎。首中古之号。诒万世之法。艺祖文考。创业垂统。爰举盛礼。乃受丕名。肆重熙之在历。本善述以昭孝。奉若成宪。斯惟至心。伏惟崇文广武仪天尊道应真祐德上圣钦明仁孝皇帝陛下浚明在躬。刚健成德。垂策以司契。顺斗而布度。具用平之大智。讲长世之善经。慎罚宝慈。劭农抑末。卑服彰乎克俭。旰食勤于屡省。五兵载戟。而殊方即叙。至神广运。而洪化浮流。保合太和。妥绥有截。二十三载于兹矣。曩者霄极储祉。真瑞应期。登封告成。刻号昭姓。寖寻汾畤。大报于坤元。推尊岳灵。并跻于帝箓。声明燀耀。福瑞纷沓。既而秘感冥应。飞朝旁戾。悟鸿源之浚邈。承渊宗之右序。乃复严师曲里。钦众妙之本。设都睢水。表兴王之壤。卜郊吉土。以谢贶穹厚。荐册泰馆。以归美真圣。礼乐之文著矣。天人之际交矣。方且凝神于蠖濩。绎照乎靓渊。远猷是经。小心弗匮。崇建上嗣。亿宁大本。万邦斯正。重晖克明。繇是三泰之奥区。终南之灵阜。荐受符书之贶。诞下阙 

　　圣文睿武仁明孝德皇帝册文天圣二年二月丁酉文前半阙 

　　礼恢儒也。矧乃永怀先训。明发时思。虽遵易月之文。终守通丧之制。戚见七庙、而忾然如有闻。恩加九族、而欢然以相睦。人情大顺。天道丕应。三边绝警。五稼屡丰。属至景之临冬。因圜丘而肆类。中外臣庶、藩卫夷酋。咸以为承休袭熙。重烈敷燿。宜享尊称。用昭众闻。而陛下虔巩抑畏。载执谦悫。抗封五上。始降俞音。夫惟睿作圣。所以膺景命也。懿文经武。所以绍鸿业也。显仁为明。所以运群物也。纯孝为德。所以刑万方也。臣等不胜大愿。奉玉册玉宝。上尊号曰圣文睿武仁明孝德皇帝。伏惟陛下徇黔首之戴。荷上灵之祥。蹑九皇之遐迹。保四海之永康。恢一祖二宗之圣绪。与天地而无疆。 

　　睿圣文武体天法道仁明孝德皇帝册文明道二年 

　　维明道二年岁次癸酉。二月丁酉朔。十一日丁未。摄太尉具官吕夷简等上言曰。臣闻穹旻之垂景命。必资神睿之略。以庇于方夏。臣庶之沐利泽。必荐崇高之号。以归于尊极。炎德初基。艺祖兴运。造邦戡难。不惮濡足。神宗纂治。以圣继圣。功德宏伟。充格天地。洎乎文考。内平外成。重明累洽。礼乐大备。莫不勉膺徽册。俯循群请。度越乎前载。烜赫于无穷。洪惟尊号皇帝本神灵之系。凭积累之厚。享天下之富、而守以约。乘天下之安、而虑以危。以慈者、道之宝。乃恤孤而赈穷。以俭者、德之基。故浣衣而菲食。以天戒之可畏。间形责躬罪己之言。以人命之至重。每下钦刑慎罚之诏。乾乾翼翼。一纪于兹。故桀骜之俗。陶至化而面内。肖翘之类。被善气以乐生。岁时大顺。禾稼屡稔。乃询舆议。刺旧闻。讲希世之仪。举盛德之事。仲春令序。土膏脉起。辟千亩之田。展三推之制。于是彤庭文武之烈。藁街夷裔之长。班白之老。缁黄之众。属陈盛礼。愿进鸿名。中外一辞。封章五上。陛下矜其恳悫。始赐允俞。夫智迎事解。意发天合。不曰睿圣乎。兴学招士。包戈远服。不曰文武乎。居上凝命。御气生物。不曰体天乎。执象观妙。抱一无为。不曰法道乎。靡惠不孚。靡幽不烛。不曰仁明乎。竭恭致养。率礼范俗。不曰孝德乎。臣等不胜大愿。谨奉玉册玉宝、上尊号曰睿圣文武体天法道仁明孝德皇帝。伏惟陛下因率吁之志。顺归报之隆。繄自天之祐极。用十世之延鸿。既寿而康。申锡无穷。 

　　景祐体天法道钦文聪武圣神孝德皇帝册文景祐二年十一月乙未 

　　维景祐二年岁次乙亥。十一月辛巳朔。十五日乙未。摄太尉、南郊大礼使、推忠协谋同德守正佐理功臣、开府仪同三司、行尚书右仆射、兼门下侍郎、同中书门下平章事、昭文馆大学士、监修国史、东平郡开国公、食邑一万一千户、食实封四千五百户吕夷简率内外文武百官。诸军将校。藩卫牧伯。蕃夷酋长。僧道耆寿等再拜稽首上言曰。臣等闻以至公御众者。必有至公之议归之。以盛德居上者。必有盛德之事尊之。归之不可却其诚。尊之无能辞其美。亦犹云蒸雨施。天地之相合也。宫动商应。律吕之相召也。推于至治。本乎自然。是以燀赫之仪。不戒而备。鸿懿之号。不谋而同。眇觌茫昧之初。逮乎绳契之际。司牧所暨。称谓必昭。窥美大之迹。稽审谛之美。功由号显。号以德隆。放勋重华。敷命甚美。其来尚矣。粤自炎德肇兴。真人协应。传继之盛。夐出百王。莫不宪古御今。诒谋垂后。乘熙洽之会。顺爱戴之心。典册备物。为万世法。恭惟体天法道仁明孝德皇帝陛下绍累圣之绪。膺千龄之期。天赞庆灵。日跻浚、哲。声身律度。蹈伯禹之法。憯怛忠利。广有虞之爱。若乃振举废坠。讲求希阔。则躬执黛耜。修耕籍之仪。屏绝玩好。虔巩祭祀。则精择美璞。为祼瓒之器。肇新钟律。恭荐郊庙。鄙申韩之法。务蠲烦苛。宗黄老之言。尊高清净。纳忠堲谗。而辨邪正之分。念功忘过。而无喜愠之色。虚心应物。屈己从人。前疑后承。以熙夫庶绩。左嘉右肺。以达于下情。间以螽螟为灾。众庶艰食。寅畏灵谴。抑损徽名。惟德动天。其应如答。尚执撝冲之旨。夙申敦谕之言。而中外震悚。官师怫郁。今懿纲载肃。治具毕张。绵宇安宁。含生茂遂。诹升阳之谷旦。展肆类之上仪。怀柔百神。崇侑三后。繇是大庭绅冕之列。荒服鞮译之人。麟趾茂亲。虎贲雄帅。鲐背鲵齿之老。黄冠缁服之侣。咸谓美报方毕。繁祉具应。恳陈难夺之言。愿复至尊之号。倾葵向日。虽极于舆情。镂玉填金。未昭于丕矩。旅庭剡奏。五上一辞。陛下勉迪前寻。俯从众欲。夫祇遹天命。修明宪度。皇猷无外。光被四表。钦文之谓也。讲修邻好。戡济暴乱。睿知独运。爥见万里。聪武之谓也。知万物之几。妙天下之用。周流不测。变化无穷。圣神之谓也。岁历更号。天符荐休。事沿盛唐。以冠元首。臣等不胜大愿。谨奉玉册玉宝。上尊号曰景祐体天法道钦文聪武圣神孝德皇帝。伏惟膺穹厚之眷。荷祖宗之祥。置神器于安静。纳天民于阜康。惟亿万斯载。保邦祚之无疆。 

　　宝元体天法道钦文聪武圣神孝德皇帝册文宝元元年十一月庚戌 

　　维宝元元年岁在戊寅。十一月癸巳朔。十八日庚戌。摄太尉、南郊大礼使、推忠协谋同德佐理功臣、开府仪同三司、门下侍郎、兼兵部尚书。同中书门下平章事、昭文馆大学士、监修国史、上柱国、清河郡开国公、食邑一万一千九百户、食实封四千六百户臣张士逊率内外文武官弁。诸军将校。藩卫牧伯。番夷酋长。僧道耆寿等再拜稽首上言曰。臣等闻王者受命。上系岁端。故谨五始之元以立极。天子至尊。孚令臣下。故总万国之号以归美。盖夫据图箓之正。握枢衡之宝。必有典册备物。表功于无穷。既以本顾諟之旨。又以纳输戴之诚。奉时若古。允繇斯准。神宋。肇运。祖宗重熙。统一增鸿。克煇淳耀。善袭诒法。兹谓至公。恭惟景祐体天法道钦文聪武圣神孝德皇帝陛下。乾健离文。雷动渊默。清明禺昂。天光见乎表。浚哲几敏。德音应乎远。绍服嘉靖。励精持循。偃兵讲和。垂裳思治。乃质故载。酌先规。览权纲。核名寔。谂坠绪之旧。靡不缉求。□谟之助。罔有攸伏。隆儒视学。探书受道。奋辞摛藻。星汉昭回。题毫拂素。龙鸾点绚。匪徒作者之壸。寔有化成之益。四见郊畤。中履农甸。祈报之诚达。陟配三后。并假二庙。尊亲之孝展。考礼均乐。声容以谐。备政详刑。威赏自出。定著科令。辨章宪度。论材懋官、则髦士进。推恩恤后、则世禄蕃。恶比周之蠹。则斥憸谮。近端良。遴左右之选。则图宿艾。延谠直。敦族纠爱。合小宗于朱邸。练师选将。制新书于金匮。裕民绝横赋之暴。驭吏得善使之方。舜孳禹勤。敢或逸豫。仍岁康稔。廥庾饶衍。边亭晏如。物无疵疠。怀生□□虫□□虫。不识烽燧之警。诵弦舞戚。比屋知教。献琛挚玉。裔夷面内。属阳升日至。帝飨习吉。灵欢交。瑞策举。繇是卿尹群辟。藩岳师帅。洎千夫百夫之长。要荒之酋。都鄙之耆。缁黄之侣。率吁言而窥景铄。咸愿采春秋之一元。乐经之英华。洪范之思睿。拟议徽懿。褒合尊称。陛下高居怵然。推而弗有。群臣叫阍五请。始迁思报可。犹以祇眚徼贶。略褒节而揭初历。至哉圣人。纾己徇下。损满敦辞之旨。固已比皇勋。铺帝猷。不矜不怠。自我折中。□等不胜大愿。谨奉玉册玉宝。上尊号曰宝元体天法道钦文聪武圣神孝德皇帝。伏惟陛下儆置器之安。思守文之难。翕对丕名。懋恢令声。畏天保民。遹观厥成。于皇万年。如日之升。本支绵绵。福祚莫京。 

　　体乾膺历文武圣孝皇帝册文治平四年 

　　维治平四年岁次丁未。正月庚戌朔。摄太尉具官韩琦与内外文武百寮。诸军将校。藩卫牧伯。郡县长吏。暨藩夷酋长。缁黄耆艾等再拜稽首上言。臣闻天地育万物而不责其报。然飞走之微。必时而有荐者。以知其本也。君德被万＜宀禹＞而不有其名。然百辟之众。必崇而有号者。以献其诚也。故报虽不责荐。而知其本者天必享。名虽不有号。而献其诚者君不违。是以上下之情通。而古今不能以易也。恭惟皇帝陛下自然之性。得尧之仁。不闻而式。绍文之圣。总百行而无不备。探六艺而无不达。粤在宗邸。德充而晦。令闻莫遏。四海系心。譬夫大明将升。光气前发。万目瞻望。不可韬戢。及乎膺受圣托。纂隆皇绪。信默三祀。动谨先法。奉养长乐。孝惟克谐。内严宫闱而细大必修。外正纪纲而颓坠皆举。揽威权以归己。斡神化而独运。下暨鳏寡。悉安其生。至于昆虫。莫不被泽。其九族之睦也。俾先乎知道。其百揆之序也。本精乎任人。若夫延见迩臣。咨访不倦。有虞之好问也。抑损浮费。用度日约。大禹之克俭也。缉熙光明。而德行以显。周成之保邦也。综核名寔。而赏罚必信。汉宣之图治也。并会众美。嗣兴太平。故自舟车所通。日月所照。皆奉顺声教。无敢弗虔。固足以恢四圣之闳休。极百王之盛节者矣。迺者肇禋吉土。始见清庙。祭而受福。庆将逮下。下之报上。安可无述。臣等所以合中外之志。叩阍屡渎。请上丕称。以形容于万一。而陛下持易之谦。执道之契。德贯二仪而不自满。功偕八世而无所矜。冲然弗居。可诏不下。自是舆情郁邑。更相责诮。以为睿圣之烈。赫赫如此。而不能发扬而增大之。是不若飞走知本之著也。今三朝之吉。万玉来会。重译有贡。八音在廷。臣等幸于此时。冀毕前恳。封奏五上。莫匪倾竭。陛下犹敦谕数四。不得已而俞之。夫道济群生、而不言所利。体乾也。躬膺大命、而若固有之。膺历也。化成天下。辉光而日新。文也。守在四夷。而兵革不试。武也。日用而百姓不知。圣也。亲宁而万国以欢。孝也。臣等不胜大愿。谨奉玉册玉宝。上尊号曰体乾膺历文武圣孝皇帝。伏惟陛下无前之绩。本忘其名。徇众之欲。勉而是诚。斯亦踵祖宗之旧。而慰夷夏之情。惟持其盈。以守其成。寿考万年。以安以荣。臣等诚欢诚抃。顿首顿首。谨言。 

　　尊号赦 

　　上尊号讫四京畿内德音治平四年正月 

　　门下。朕光膺眷命。祇绍萝图。逖惟守位之艰。浩若涉川之广。恭勤矜慎。四载于兹。所幸方隅敉宁。岁时和顺。比屋咸臻于富庶。怀生率底于缉熙。近者王公迩臣。百辟多士。咸扣阍而陈请。屡囊奏以露衷。共以徽名。加于菲质。庞鸿纪号。诚愧于祇承。爱戴倾心。重违于勤请。会兹元朔。图上宝文。阐丕庆于皇家。劭先猷于祖烈。宜推涣泽。俯逮都畿。用伸旷荡之休。以懋丕平之化。四京畿内见禁罪人。限德音到日云云于戏。宅心御极。日慎于政经。覃下均恩。大孚于庆典。咨尔有众。宜体朕怀。 



●　　宋大诏令集卷第七 

　　帝统七 

　　违豫康复 

　　微恙谕辅臣手诏天禧四年十二月乙亥 

　　朕觉微恙发动。四体不得痊和。每念太祖太宗创业艰难。不敢懈怠。忧劳积久。成此疾疢。太子虽至性天赋。而年未及壮。须文武大臣尽忠翊赞。自今后。有要切时政。可召入内都知会议闻奏。内廷有皇后辅佐。庶无忧也。 

　　康复诸道德音天禧五年正月十□日 

　　门下。朕荷三宝之纯祐。□二圣之宏基。慈庇万方。宠绥庶类。博文轨而无外。罄小大以咸宜。备申昭报之诚。允集来同之祉。钦崇天道。益励于寅恭。敷畅国经。务臻于嘉靖。克固重熙之业。聿恢至治之风。而朕旰昃弥勤。节宣微爽。斋居涤虑。简政怡神。夙昔以□。保宁如故。属以芳春肇起。品物□萌。眷农事之方兴。矧彝伦之式序。兆人允殖。六府交修。体阴阳之和。所期大顺。□雷雨之动。用洽至仁。应三京及诸道云云于戏。恭己向□。既谐于有裕。宣恩协庆。良表于胥欢。咨尔群伦。当体予意。 

　　元符三年不豫赦正月十日 

　　门下。朕以夙兴御朝。数冒寒气。比婴腹疾。未获痊平。载念囹圄之间。不无缧系之久。宜推恩宥。以格善祥。嘉与含生。用臻寿域。于戏。帝王之德。莫大好生。天地之心。寔惟助顺。冀导迎于和气。永孚祐于不图。咨尔多方。咸知朕意。 

　　康复德音政和元年□月十一日 

　　门下。朕守积累之宏基。抚盈□之景运。深自抑畏。靡怀宴安。顾万物之得宜。惧一夫之失所。勤劳政治。儆戒几微。□爽节宣。乃为祲沴。旋日勿药。涓辰御朝。神荐康宁。人胥庆悦。丕共三灵之眷。于昭九庙之休。嘉应翕臻。至和充塞。惟纯佑命。岂备福之敢专。以浸黎民。俾湛恩之溥及。应四京云云于戏。视履考祥。永缉熙于纯嘏。发号出令。大敷锡于庶民。咨尔多方。体予至意。 

　内禅 

　　宣和传位诏宣和八年十二月二十四日 

　　朕以不德。获奉宗庙。赖天地之灵。方内乂安。二十有六年。永惟累圣付托之重。夙夜祇惧。靡遑康宁。迺忧勤感疾。虑壅万机。断自朕心。以决大计。皇太子桓。聪明之质。日就月将。孝友温文。闻于天下。主鬯十载。练达政经。宜从春宫。付以社稷。天人之望。非朕敢私。皇太子桓可即皇帝位。凡军国庶务。一听裁决。予当以道君号退居旧宫。予体道为心。释此重负。大器有托。寔所欣然。尚赖文武忠良。同德协心。永底于治。 

　　遗制 

　　开宝遗制开宝九年十一月甲寅 

　　脩短有定期。死生有冥数。圣人达理。古无所逃。朕生长军戎。勤劳邦国。艰难险阻。实备尝之。定天下妖尘。成域中大业。而焦劳成疾。弥留不瘳。言念亲贤。可付后事。皇弟晋王某。天钟睿哲。神授英奇。自列王蕃。愈彰厚德。授以神器。时惟长君。可于柩前即皇帝位。丧制以日易月。皇帝三日听政。十三日小祥。二十七日大祥。诸道节度观察防御团练刺史知州等。并不得辄离任赴阙。闻哀之日。所在军府三日出临释服。其余并委嗣君处分。更赖将相协力。中外同心。共辅乃君。永光丕祚。 

　　至道遗制至道三年三月癸巳 

　　朕闻两曜丽天。不能逃亏昃之数。四时成岁。无以逾代谢之期。知冥运之有终。乃达人之大观。朕以凉德。君临万邦。二纪于兹。庶民咸乂。爰从春首。忧劳遘灾。虽药石之载加。奈沉绵而愈剧。以至大渐。弗寤弗兴。皇太子克茂温文。夙彰孝爱。自处前星之位。弥光主鬯之贤。嗣守丕图。必符昌运。宜于柩前即皇帝位。尔其任贤去邪。克遵于往诰。布德施惠。深念于黎民。更赖中外荩臣。文武多士。一心协佐。共致雍熙。诸军赏给。并取嗣君处分。丧纪以日易月。山陵制度。务从俭约。应在外臣寮不得擅离治所。只于本处举哀。于戏。有生必死。品物之大端。送往事居。前哲之明训。克慎洪业。吾无恨焉。 

　　乾兴遗诏 

　　门下。朕嗣守丕基。君临万寓。惧德弗类。侧身靡宁。业业兢兢。倐逾二纪。幸赖天地之祐。祖宗之灵。符瑞荐臻。边鄙不耸。臻乎至治。无让古先。而寒暑外侵。忧劳内积。遘兹疾疢。屡易炎凉。虽博访良医。遍走群望。逮诸禳禬之法。徒竭精格之诚。弗获寤兴。至于大渐。皇太子某。予之元子。国之储君。仁孝自天。岐嶷成质。爰自正名上嗣。毓德春闱。延企隽髦。尊礼师傅。动遵四术之教。诞扬三善之称。矧穹昊眷怀。寰区系望。付之神器。式协至公。可于柩前即皇帝位。然念方在冲年。适临庶务。保兹皇绪。属于母仪。宜尊皇后为皇太后。淑妃为皇太妃。军国事权兼取皇太后处分。必能祇荷庆灵。奉若成宪。抚重熙之运。副率土之心。更赖佑佐宗工。文武列辟。辅其不逮。惟怀永图。诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。于戏。修短之数。岂物理之能逃。付托之宜。谅舆情之增慰。咨尔中外。体朕至怀。主者施行。 

　　嘉祐遗制 

　　朕荷国大统四十有二年。尝惧菲凉。不足以承祖宗之鸿烈。然兵休民靖。底于丕平。顾朕何德以堪之。乃自春已来。积勤爽豫。今至大渐。恐不得负扆以见群臣。皇子某。以天性之爱。朝夕寝门。未始少懈。况聪知明睿。朕素有承嗣之托矣。夫岂不顺天人之望哉。可柩前即皇帝位。皇后以坤仪之尊。左右朕躬。慈仁端顺。闻于天下。宜尊皇后为皇太后。应诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应沿边州镇皆以金革从事。不用举哀。于戏。死生之际。惟圣为能达其归。矧天之宝命。不坠于我有邦。更赖文武列辟。辅其不逮。朕何慊焉。咨尔中外。体予至怀。主者施行。 

　　治平遗制治平四年正月丁巳 

　　朕蒙先帝之遗休。荷高穹之眷命。获主大器。于兹五年。乐与群公。讲求至治。先身以俭。冀臻四海之富康。励志之勤。未尝一日而暇逸。而忧劳积虑。疾恙踰时。有加无瘳。遂至大渐。皇太子某。睿哲之性。天姿夙成。储两之明。人望攸瞩。可于柩前即皇帝位。尊皇太后为太皇太后。皇后为皇太后。诸军赏给。取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应沿边州镇皆以金革从事。不用举哀。于戏。死生之理。圣哲所同。惟赖宗社之灵。臣邻协德。辅我元子。永康王家。咨尔多方。当体予意。 

　　元丰遗诏八年三月戊戌 

　　朕以菲凉。奉承大统。获事宗庙。十有九年。永惟万机。靡敢暇佚。赖天右序。方内乂宁。逮至首春。偶至违豫。病既益进。遂尔弥留。恐不复誓言。以嗣兹志。皇太子某。温文日就。睿智夙成。仁厚孝恭。发于天性。人望攸属。神器所归。可于柩前即皇帝位。然念方在冲年。庶务至广。保兹皇绪。寔繄母仪。皇太后圣哲渊深。慈仁恻隐。辅佐先帝。拥佑朕躬。识达几微。闻于四海。宜尊为太皇太后。皇后为皇太后。德妃朱氏为皇太妃。应军国事。并太皇太后权同处分。依章献明肃皇后故事施行。如向来典礼。有所阙失。命有司更加讨论。诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应缘边州镇皆以金革从事。不用举哀。于戏。惟生知死。惟圣人能达其情。托重受遗。惟贤者能致其义。尚赖左右辅弼。文武官师。同寅协恭。永底至治。 

　　元符遗制 

　　朕嗣守大业。十有六年。永惟付托之重。夙夜祇惧。靡敢遑宁。赖天之休。方内乂安。蛮夷率服。乃自故冬以来。数冒大寒。浸以成疾。药石弗效。遂至弥留。恐不获嗣言。以诏列位。皇弟端王某。先帝之子。而朕之爱弟也。仁孝恭俭。闻于天下。宜授神器。以昭前人之光。可于柩前即皇帝位。皇太后、皇太妃、保佑朕躬。恩德至厚。凡在礼数。其议所以增崇。以称朕欲报无已之意。方嗣君践祚之初。应军国事。请皇太后权同处分。应诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应缘边州镇皆以金革从事。不用举哀。于戏。死生之期。理有必至。宗社之奉。其永无疆。尚赖股肱近臣。中外百辟。协辅王室。底绥万邦。咨尔臣民。咸体朕意。 

　　谥议上 

　　太祖谥议 

　　朕以易名之典。抑惟旧章。所以昭著圣猷。传示来世。流芳垂裕。永永无穷。此百王不易之道也。伏惟大行皇帝禀上圣之姿。君至尊之位。契三灵之眷命。开万世之洪基。应乎天而顺乎人。声为律而身为度。奄宅区宇十有七年。以乃圣乃神之功。守克勤克俭之德。躬决庶务。则日旰忘疲。广览群书。则宵分辍寐。外诫畋游之乐。内无耳目之娱。揭进善之旌。悬敢谏之鼓。解衣推食。悯战士之勤劳。薄赋轻徭。念农人之疾苦。万古皇王之道。平窥于掌握之中。三方僣伪之君。生致于阙廷之下。威加四海。德合二仪。三辰顺而天道无差。兆民康而年谷屡稔。功已成矣。理已定矣。而犹小心恭己。诘旦视朝。既勤倦以劳神。致寒暄而遘厉。马归华岳。方臻偃武之期。龙去鼎湖。遽促上仙之驾。今虔遵旧典。上易尊称。谨案谥法。道德应物曰英。除乱静难曰武。穷神知化曰圣。经纬天地曰文。阴阳不测曰神。功成民用曰德。若乃坐筹决胜。训卒练兵。复吴蜀之土疆。吊交广之生聚。畏天威者不召而至。慕皇风者重译而来。岂不谓之英武乎。又若兴起学校。搜访隐沦。广延儒雅之徒。乐闻俎豆之事。明王圣帝。靡不葺其祠宇。名山大川。靡不奉其禋祀。岂不谓之圣文乎。又若宸谋不测。睿略遐敷。先天而天不违。作事而事无愆。素功侔造化。智识洞元微。万灵归指顾之中。六合入牢笼之内。岂不谓之神德乎。太者表极尊之称。祖者彰开基之德。洪惟清庙。永配昊天。伏请上大行皇帝尊谥为英武圣文神德皇帝。庙号太祖。 

　　太宗谥议 

　　臣闻明一合道曰皇。德象天地曰帝。聪明文思。行也。尧舜禹汤。谥也。王者膺图受历。应天顺人。美盛德而试诸难。腾英声而节一惠。生有尊号。终受大名。垂诸简编。如揭日月。伏惟大行皇帝允恭克让。豁达神武。千年诞圣。彤云紫气之祥。五行钟秀。日角龙颜之表。纯孝因心。奉宣祖而尊严父。雍睦悌弟。翊太祖而肇兴王。始者姬室下衰。梁王在位。讴歌狱讼。去周归宋。至于出征。帝亦言迈。三灵改卜百姓与能。陈桥有切谏之言。京邑无敚攘之患。市不易肆。遂登皇极。佐圣之功大也。乃荒鲁邦。乃建元侯。内总熊罴。肃清禁卫。龙潜邸第。晦九五之迹。凤德尹京。洽亿兆之心。洎奄有四海。为天下君。大宝曰位。其命惟新。改元太平。符守文之代。于铄军政。协下武之时。应运之期至也。蕞尔汾晋。结援林胡。逆节乱常。两朝三纪。劳人动众。坚不可拔。帝赫斯怒。定议亲征。矢石齐攻。金汤不守。折铁易于摧枯。渠魁倐已衔璧。与民更始。惠如春阳。本封晋王。终定厥土。受天之命光也。漳泉入觐。混同文轨。杭越献地。一统寰区。无思不服。无远弗届。占城于阗之封。大食宾同之国。献琛奉贽。岁无虚月。白鹦紫鹊之异。神麟丹凤之灵。嘉禾连理。史不绝书。中孚之信及也。经纬天地。克定祸乱。政之大者必躬亲之。高台讲武。临轩选士。英儒赡文之鸿博。骨腾肉飞之杰俊。天下英雄。落吾彀中。升之峻级。待以清华。不数十年有登廊庙而定疆场者。知臣之鉴精也。幽有鬼神。明有礼乐。坠典聿脩。无文咸秩。五展南郊之仪。一议东封之礼。籍田劝农。御楼肆赦。释老之教。崇奉为先。名山大川。灵迹胜境。仁祠仙宇。经之营之。致恭之诚广也。求贤审官。化民成俗。为政以德。惟刑恤哉。置详刑之曹。下考课之令。菅蒯不弃。泾渭分流。时无遗才。吏皆守法。兴废继绝。矜孤赈寡。视民如子。使无蹈乎水旱。思艰食为忧。遐幽在念。吁天无所。增加使额。勤恤人隐。纳隍之言远也。俯仰山谷。详延隐沦。修史氏之职。改班秩之称。著治化之书。贞观之风也。纪仙山之石。开元之事也。弧矢以威天下。善射通神。药石以救齐人。仙方填委。乐正雅颂。无相夺伦。幸太学以谈经。召儒臣而侍读。卑宫室、则斵雕为朴。减尊称、则法天崇道。开理检以登闻。升便殿而崇政。立储定社稷之本。清心希天庭之妙。治世之规备也。在宥天下。二十有二年。王泽深矣。机务详矣。臣下之归尊至矣。黎甿之受赐多矣。越书契以无伦。尽帝王之能事。还淳反古。如指诸掌。泥金检玉。方卜近期。而鼎成龙至。圣驾上仙。万方缟素。九成遏密。下臣奉诏。拟议徽烈。丕扬耿光。追惟古始。巢燧之际。载籍未备。炎黄已还。声明有章。若乃兼商周之质文。总汉唐之雄盛。乃圣乃神。乃武乃文。叙全功与令德。实映后而辉前也。旁稽礼文。恭案谥典。应变无方。不疾而速。得不谓之神乎。施为于民。裁成万物。得不谓之圣乎。万邦为宪。帝德广运。得不谓之文乎。保大定功。奄有九域。得不谓之武乎。夫法太初前志。谓太上立德。以宗礼经。有宗祀配天。惟千龄应运之君。为百代不迁之主。请上尊谥曰神功圣德文武皇帝。庙号太宗。 



●　　宋大诏令集卷第八 

　　帝统八 

　　谥议下 

　　真宗谥议 

　　伏以古之王者。申节惠之文。举易名之典。取法于天地。陈礼于郊庙。盖所以褒劝成德。彰示方来。著为令猷。历代不易者也。伏惟大行皇帝诞膺基命。祇嗣宝图。席二后之庆晖。接五精之正统。业隆富有。德茂□孚。端绣扆以向明。偃雕戈而下武。四鄙清定。九区率顺。面内之夷钦向。充庭之贡狎至。丰泽流丽。载谣洋溢。孰远而弗达。胡微而弗浸。仍岁大熟。方内大宁。协百志以咸熙。总万机而惟允。励精以思道。广听而博纳。刑罚止息。品汇阜滋。刑忠利以宣猷。涣文明而施化。家兴礼让。俗跻仁寿。无爽物性。勤恤民隐。祇遹成宪。克务在宽。居无自我之规。动叶用中之道。乃至慎选列辟。体貌皇僚。畴咨蹇谔之臣。以箴主阙。浚发丁宁之札。以重农本。下民之言好问。声色之娱不迩。九功灼叙。百吏肃谨。讲求礼式。修明宪度。政体以之毕举。时俗以之于变。絜诚而致祀。钦容以事天。举必率于齐蠲。奉必资于崇宠。精专祇戒。翕习示祥。天人之际已交。帝王之制兼劭。旋荷昭回之鉴。荐膺奥秘之锡。示先期于路寝。接珍御于紫闱。丕昭濯濯之灵。恍悟绵绵之绪。博观品列。诞告方国。均同于纯贶。载严于崇报。隆神丽之靖宇。范端邛之晬豫。纪节物于令甲。总使职于台宰。阐绎集虚之道。奉延御辨之游。茂讲景仪。专致精意。聿询夏谚。载事虞巡。祇建天家之封。亲款后皇之祀。金庭顺拜。缅尊于道荫。旻坛荐类。式报于春禖。震耀采章之容。纷纶符瑞之富。且夫修明典则。祇祓燔狸。必归美于祖宗。祈褫于兆庶。然后发涣汗之号。建尊显之称。昭祲盛之威容。腾英茂之声烈。繇是振章天之藻翰。纪镂石之信辞。钟律均和。黼黻交丽。逮星灰之屡改。积缇缃而弥广。矧乃中禁之地。侔于上帝之府。金楹丛倚。钿轴相鲜。迈炎汉之好文。盛开元之致治。朝廷无事。皇家多欢。处帝所之秘深。叶真风之冲漠。希微致用。睟穆居尊。体广运于乾元。保久视于教父。齐皇极以敷训。示太素以御民。固以守丕业于盈成。致怀生于茂遂。岂图时有浸沴。疾生腠理。欻凭玉以大渐。遽脱屣而上仙。冢宰导乎遗音。天下瞻乎晏出。所以三灵愤惨。万国号慕。穆卜惟吉。同轨赴辰。列哀仗以绮城。引龙辒于御道。虔遵礼典。上易徽称。谨按谥法。经纬天地曰文。无幽不察曰明。法度明大曰章。通达先知曰圣。生善行德曰元。慈惠爱亲曰孝。文以化成。明以临照。章以垂宪。圣以广运。元以法天。孝以述志。惟治也本乎至道。惟德也所以称宗。则法旧史之明文。为来叶之懿范者。盖天之所命矣。请上大行皇帝尊谥曰文明章圣元孝皇帝。庙号真宗。 

　　仁宗谥议 

　　臣闻元精磅礴。济万物而不昭其迹者。荐名曰天。至道汪洋。泽万世而不有其功者。定议于帝。伏思自古帝王。膺太名。号大行。使金声而玉振之。以绍乎无穷之闻者。帝莫盛于尧舜。王莫盛于禹汤也。盖易名之典。下不得诔上。古者将为至尊之谥。必质于郊。然后定之。所以推天下之至公。虽天子不得以自专也。洪惟大行皇帝躬上圣之质。承累圣之绪。流大汉之岂弟。承放勋之钦明也。包富有之业、而能守以约。揽泰定之基而弗恃以安。固尝邈然驰视其未刑。俛然积思所不及。谓天命之匪易。乃严心戒惧。以答灵心之顾。谓民怀之靡常。乃函容照物。以陶善类之归。知括万虑而不可赜。恩隆四垠而不可形。如两仪之无不焘载。如三辰之无不临照。于时修废官。继绝世。礼高年。勤力穑。减常赋。却末游。虚己以遇豪俊之材。降志以从忠直之谏。振立赏罚而权衡之。章明典礼而黼黻之。宥恕刑狱而涤荡之。惠安困穷而衣食之。人情莫不欲逸。爱人力而不劳。人情莫不欲寿。辅其生而不伤。群公庶尹。罔不交孚。相与谋王之朝。殊邻绝区。罔弗亿宁。相与慕王之境。父父子子。兄兄弟弟。罔弗祗顺。相与立王之途。仁政之施。沛然其若是莫之能御也。矧复耕籍于千亩之田。祫祭乎先王之庙。报天之诚笃。则八奠于圜丘。严父之志尽。则再侑于明堂。宗室既蕃。则广诸分玉之爱。邦统未昭。则豫有主鬯之属。下议乐之诏。以考钟石之和。置写书之官。以缀经坟之学。迩英敷席。图讲艺也。凝机被宇。资味道也。藻思粹发。穷圣作也飞毫洒落。肆天纵也。知声色之靡伐于德义。于是乎屏燕饮之娱。知雉兔之获殚于精神。于是乎绝盘游之欲。念织组之勤。则却服御之华。念土木之费。则损宫室之丽。西羌阻命。不欲久戍劳师。而遂纳玉关之誓。南蜑肆奸。不欲深入薄寇。而自致藁街之戮。时则有踰沙轶漠卓荦之贡委。应图合课沕潏之瑞丛。四十二年于兹。可谓海内大治矣。窃迹羲皇之前。夐乎莫索其详。自诗书之载。揆厥所元。暨乎攸卒。未有如兹之盛者也。方将勒鸿休。受永佑。岂图神机忽厌。邦衅上延。仙鼎已成。不返荆山之御。玉衣虽在。空陈渭水之游。嘉原既新。同轨毕至。下华盖于北极。引龙輴之西巡。此万国之所以摧心。三灵为之变色。有司由是饬旧典。□丕称。皇哉铄乎。几有以绥王灵而炳帝烈也。谨按谥法。一民无为曰神。经天纬地曰文。通达先知曰圣。保大定功曰武。照临四方曰明。慈德爱亲曰孝。若乃群生啿啿。鼓之舞之。不知至化之所自然。非至神乎。制礼作乐。际天接地。焕乎而大备。非至文乎。惟宗庙之奉。实发先识。以建大本。非至圣乎。戴白之老。不知兵革之警。非至武乎。遐方荒昧之情。格于聪明而无所遗。非至明乎。敦叙九族。以述奉祖先之志。非至孝乎。粤自庙号之建尚矣。惟其历古圣贤之君。莫不极其所以尊明盛德之称。又或至于代相袭之。夫仁者圣人之盛德。岂独未有以当之耶。抑当时鸿儒钜学。乃略于稽求。将天之所启。期以克配大行之庙乎。诗云。维天之命。于穆不已。此之谓矣。惟功以创业为祖。德以守成为宗。皆尊尊之大义也。大行皇帝尊谥宜天锡之曰神文圣武明孝皇帝。庙号曰仁宗。 

　　英宗谥议 

　　臣闻惟天为大。在形器而已分。惟君为尊。抑德名而后显。皇坟帝典。玉板金函。勒鸿垂休。略见方策。我宋受命。以作神主。乃武乃文。克明克类。故七世之庙。可以观德。三灵之心。怀于有仁。保定之眷。永锡景祚。淳耀之烈。爰集治平。恭惟大行皇帝浚哲应期。泰清抚运。体乾元之刚健。涵阳精之光铄。粤初清明在躬。隐而未见。则惟尊德性而道问学。致广大而极渊微。储思养正、而圣功内充。处谦自牧、而物情已服。仁宗皇帝深烛天意。知人神之依。曰惟汝贤。授之宗器。乃怀抑畏。坚避历年。不易乎世。无然歆羡。至诚达节。天下莫际其量。文言曰。确乎其不可拔。潜龙也。历数讴谣。谅非人事。遂膺图箓。正位凝命。景至而冬夏应。气动而风云从。震声而离明。巽齐而兑说。既已保富有之业。席嘉靖之治。敕天之命。严恭励翼。率时昭考之道。祇奉慈仪之尊。肇禋圜丘。诚志内尽。登祼清庙。孝思惟则。君道王体。大本举矣。若乃励精庶政。收采群策。朝以听决。至于中昃。夕而访览。迨于乙夜。稽考典刑。综核名实。谨宪度。振纲律。中庸所谓审问慎思。笃行固守。其自致也悉矣。惟其体貌丞弼。优遇耆老。辨章才品。慎重名器。虚怀以待俊德。前席以尽嘉言。纳用不专于亲近。眷接无间于疎逖。推择髦秀。以充册府。增置学官。以训宗胄。惟日孜孜。每怀靡及。喜老氏之清净。则乐行其道。贵大易之简易。而尝以为言。故无有作好。用敦乎俭。器服才具。玩好不设。未尝致意于观于逸。于游于田。宫室苑囿无所增饰。左右嫔御无一名号。爵罔及于私昵。恩无假于近习。夙戒戚里。微濯龙车马之盛。裁省主第。无堂邑山林之侈。身先处厚。以示四方。此皆治古之盛事。哲主之懿铄。得其一二。足以垂光载籍。宣昭义问。矧翕受敷施。广大悉备。兹士民之所目见。天下之所共闻者矣。至于宽仁温厚。煦然若春阳之布和。庄毅明察。凛然若秋霜之肃物。其稽古也。多识前言往行。其御今也。有以极深研几。而犹罢朝则敷经于外阁。退食则开帙于内殿。惇序宗属。抚怀戎狄。钦恤刑辟。蠲薄赋繇。惠养鳏独。赈恤乏绝。凡曰仁政。不忘寤寐。傥若日月得天而能久照。四时更化而能久成。于万斯年。永绥寿恺。则雄才大略足以弥纶于高厚。丰功远烈足以辉掩于往初。以此积德。则三代不必企也。以此立威。则四夷不足攘也。上仪壮观。遗风茂实。奇伟倜傥。竹帛不可殚纪。爰厌世之已早。遽乘云而上宾。植璧于坛。顾金縢之靡兆。遗弓在地。怅龙驭之莫攀。因山已穹。同轨斯会。爰饬旧典。申诏近臣。参考历代之法。崇荐对天之号。谨按谥法。圣能法天曰宪。经天纬地曰文。刚德克就曰肃。保大定功曰武。重光奠丽曰宣。尊仁安义曰孝。若夫惟天聪明。惟圣攸法。惟臣钦率。惟民从乂。兹所以为宪。典常是师。俊民用章。乂用明。以化成天下。兹所以为文。以义制事。以礼制心。王道正直。罔失法度。兹所以为肃。董正治官。威怀并设。六服八表。靡不承德。兹所以为武。丕显哉皇祖之谟。丕承哉三宗之烈。缉熙景训。垂裕后昆。兹所以为宣。持盈保成。夤恭戒惧。顾諟明命。克昌统业。兹所以为孝。孔子曰。道之行也与。三代之英。某未之逮也。而有志焉。盖禹汤文武。三代之英者。惟德有以当之。不在乎禹汤文武专其美也。是故继韶夏。建鸿名。必本诸事业。质诸公论。考诸先圣而不谬。垂之万世而不疑。则可以昭告于郊。锡命于帝。宗庙享之。子孙保之。言而可为天下信。著而可为后王法。盖诗书所存。断自唐虞以下。所以发扬盛德。诏于无穷者用此。大行皇帝尊谥。宜天锡之曰宪文肃武宣孝皇帝。庙曰英宗。 

　　神宗谥议 

　　伏以生而不有。为而不恃。澹然无极。而不可强名者。天也。感而后通。迫而后应。化育万物。而不可为象者。帝也。夫人君之德□天。如此则可以配神明。享天地。小大精粗。无乎不在。尚何俟于外之文哉。然为之臣子者。必列大功。纪大行。继韶夏。崇号谥。刻之玉册。藏之金匮。历之春秋。垂之后世。岂特贻观者之耳目也。盖所以扬祖宗对天之闳休。成万世无疆之大业。其事岂小补哉。然下不得以诔上。古之道也。惟天子制谥于南郊。以明受之于天。不敢专也。故周官太史。汉官大行。寔掌其事。其历世莫之敢已。恭惟大行皇帝天启上圣。人与成能。其英伟之识。高明之学。微妙之德。隽杰之功。卓乎不可名象也。然非建显号。施尊名。则何以加施于万物之上。充塞于天地之间。以与尧舜文武比隆。而传示无极哉。惟王者之迹熄久矣。绵绵延延。至于五代。四方遂分裂不合。圣人之道。浸以微灭。至宋受命。真人出。乃能合天下于一。圣子神孙。继继承承。缉礼典。协音乐。定制度。一轨量。正刑辟。招儒学之士。阐仁义之涂。然后先王之道。弛而复张。郁而复发。而天下之治。几于三代。及大行践阼。超然远览。垂意当世。旻天之所以付予有宋者。既全安盛大如彼。而祖宗之积累德业。□丰融显懿如此。苟不能继志述事。以底□极治。则何以称神灵之心哉。虽然。天下之治。必以三王五帝为法。若秦汉以下。局促狭隘。纷纠钩裂。盖不足论也。□是咨诹诸儒。若稽古昔。协礼文。正法度。以庠序造士。以经术取人。以法理核吏。以水土理财。以舍役息民。以考试任子。以六典正官。以品式驭用。以清议驭俗。罢兼并。抑末作。以一民之业。绌浮淫。务功寔。以致民之治。为之师表。以教其不及。为之医药。以救其夭死。为之政以糺其偷堕。为之刑以禁其暴傲。同度量以一之。正历纪以齐之。昭文章比象以示之。为等级度数以穆之。夫合祖宗。立原庙。隆至孝也。定郊祀。□一天。缉上仪也。祀明堂。脩定配。正大典也。考金石。协声律。复雅乐也。刺六经。绌百家。扶道术也。决万机之务也。逾□日□。掌四方之奏也。至于夜艾。其拔士也。用其所长而弃其所短。其推赏也。纪人之功而忘人之过。尊宠儒术。驾驭豪英。所以为天下兴利除害。变法易政。以成大功者。岂止数十而已哉。故十九年间。表里晏然。德泽洋溢。蠭涌泉源。云布雾散。符瑞应期。间见层出。俶傥穷变。若夫守谦抑。却徽号。尚敦朴。去侈靡。内则繇安车辇道。以致天下之养。外则合同宗远属。以章天下之睦。念英考之烈也。则抱终身之忧戚而致其慕。念光献之慈也。则谨四时之祭而极其哀。罢彻畋游之乐。慎节燕私之娱。其道问学也。足以并包经术。绵络天地。其纵神藻也。足以黼黻云汉。陶镕典谟。荀卿曰。欲观圣人之迹。则于其粲然者矣。矧复审计策。奋威武。饬边备。正马法。实府库。利器械。广仓庾。谨平籴。以兵法授诸将。以什伍教人民。诛奔军叛师以作士气。推高爵厚禄以劝有功。其所规恢万世之策。可谓雄深而博厚矣。然而睿圣之心。乃在于安强中国。制胜无形。而不以黩武事。夸远略为务。故遣使旁午。婉辞饬币。以固北敌之好。而息边甿之劳。出师征诛。正名问罪。以□□亟夏人之患。而无过时之役。是以三垂晏然。兵寝不用。大化神明。恩施浃洽。与夫劳师远攻。快心于□望之北。倾国殚货。以鳞介易我衣裳者。岂可同日而论哉。惜乎大业未究。荆山鼎成。遽凭玉几。道扬末命。此四海所以殒心。群臣所以泣血。乃相与稽旧章。图徽称。以表里诗书。而与天地相终始也。谨按谥法。道德应物曰英。经纬天地曰文乘德尊业曰烈。保大定功曰武。穷神知化曰圣。继志述事曰孝。夫乂用三德。以应万邦。非至英乎。缀礼缉乐。陶冶群生。非至文乎。藏用以为神。显设以为业。非至烈乎。不怒而威。不杀而服。非至武乎。嗣天制作。民莫得名。非至圣乎。继述前烈。慈惠爱亲。非至孝乎。皇皇乎真丕天之大律。王者之绝业。惟备道全美者。乃能与于此。粤庙号之建久矣。其间圣贤之君作。而应天下之治者多矣。然未有以神为号者。抑神也者。妙万物以为言、而难其称欤。抑天之所启、以配大行之庙乎。书载益称尧德。曰乃圣乃神。乃武乃文。盖圣神所以立道。文武所以立事也。大行皇帝尊谥。自天锡之曰英文烈武圣孝皇帝。庙曰神宗。 

　　哲宗谥议 

　　臣闻道有常道。名有常名。道无乎不在。而名未始有极。此道与名之常也。古之圣人。得道之常。以入于有。即其应物之迹。而名随焉。虽所称异号。而道之所谓常名者。固存乎其中矣。恭惟大行皇帝以天纵之圣。承百年积累之业。越在幼冲。履帝之位。若固有之。体道以为德。故寂然不动。有以见天下之赜。明而用晦。盖不言者九年。及南面而听天下。疏观万物。泛应曲当。其辟也开而天。其阖也渊而深。虽左右之人。莫察其喜怒之色。临下以简。制物以静。可谓盛德之至。无得而名言矣。然臣考之前载。质诸先王。柔内直外谓之钦。经天纬地谓之文。思以作圣谓之睿。戡定祸乱谓之武。无小不见谓之昭。继志述事谓之孝。于是窃迹盛德大业。著于事为。而可以形容者。条列而拟象之。盖外温恭而内允塞。敬天之威。遇灾而惧。顺帝之则。小心翼翼。动容周旋。必中于礼。望之如天之高不可度。就之如日之温而可爱。可谓钦矣。沉潜刚克。高明柔克。错综日跻其用。尊敬儒学。以缉熙于光明。罢黜章句之小道。发六艺之科指。可谓文矣。致虚以为明。致一以为思。思而后言。言简而切。迫而后动。动而不舍。扩而充之。至于大而能化之圣。可谓睿矣。不令而威。不严而肃。偏师裨将。授以成筭。乘边出塞。不顿一戟。开疆辟地。列障置守。羌人扶服而请罪。陇右稽颡而乞降。可谓武矣。吉之先见。独观乎昭旷之原。允听万事。而不惑于是非。取舍之际。富善人。敦有德。或自一言而知。难任人。堲谗说。或由一见而察。光被四表。不遗微小。可谓昭矣。遹骏其声。丕承其烈。悼法度之板荡。则当宁太息。愤奸罔之诬言□比。则敛容出涕。政无小大。追复之。不夺于浮言。不移于异议。熙宁元丰之政。复行于今日。可谓孝矣。十有六年。海内乂安。百姓蒙福。天地协应。奸宄不作。神宝自至。祥光烛天。时和岁丰。物无疵疠。遐荒幽远。毡裘毳服左衽之俗。莫不面内来臣。方慨然以有为。以追迹三代之隆。志未就而上宾。此万国所以摧心。三灵为之变色。虽殚天下之美。固不足以名。而百辟卿士。斋心涤虑。合天下之心。即南郊之阳。以请命于上帝。乃按谥法。威仪悉备曰钦。道德博闻曰文。家方盖平曰睿。辟境斥土曰武。圣敬日跻曰昭。继志述事曰孝。口是众德。以为之名。垂示后世。于是为称。然古之王天下者。祖有功而宗有德。德之可宗者。莫大乎哲。昔之称尧曰知人则哲。称舜曰浚哲文明。称成汤至于帝乙。曰经德秉哲。称文王至于武王。曰世有哲王。窃考大行皇帝运量酬酢。万世可得而宗者。哲也。盖帝之所难。而王之所由兴。非天下之至明。其孰能与于此。大行皇帝尊谥。宜自天锡之曰钦明睿武昭孝皇帝。庙曰哲宗。 





宋大诏令集卷第九 

　　帝统九 

　　谥册 

　　太祖谥册 

　　维太平兴国二年岁次丁丑。三月壬戌朔。十八日己卯。哀弟嗣皇帝臣某谨再拜稽首上言曰。伏以膺图受命。千年肇启于洪基。表行称功。万世永扬于茂实。□哲王之懿号。乃历代之通规。敢凭稽古之文。虔举易名之典。伏惟大行皇帝量包四海。道冠百王。顷事周朝。实当大任。貔虎内权于万旅。干戈外奉于四征。专战伐而立功勋。历艰难而创皇业。三灵眷命。兆庶乐推。既应天以顺人。乃变家而为国。自临大宝。光宅中区。端拱九重。留心万务。向明而治。惟道是求。公车徵草泽之贤。束帛聘邱园之秀。勤恤民隐。澄清化源。秣马厉兵。陈师鞠旅。偏将南征而湘中定。灵旗西指而剑外降。岭表金陵。相继面缚。削平区宇。混一车书。万物于是由庚。二仪以之贞观。然乃无为而治。让德于天。四登圜坛。告类上帝。神功圣德。冠绝古今。方修检玉之仪。遽趣上仙之驾。诉穹旻而靡及。痛弓剑以俄遗。因山之陵寝既成。陟冈之孺慕何已。臣虔遵顾命。俾奉宗祧。徒知怀翼翼之心。何以继安安之化。爰徵旧典。奉上尊称。谨遣摄太尉、皇弟、协谋同德守正保顺功臣、开府仪同三司、检校太尉、兼中书令、行开封尹、兼归德管内河堤等使、上柱国、食邑五千五百户、食实封一千七百户、齐王廷美。奉宝册。上尊谥曰英武圣文神德皇帝。庙号太祖。伏惟俯鉴至诚。允膺盛礼。陵迁谷变。长垂不朽之名。地久天长。永福无疆之祚。 

　　太宗谥册 

　　惟至道三年岁次丁酉。八月癸巳朔。二十八日庚申。哀子嗣皇帝臣某谨再拜稽首言。臣闻天地之大莫能形容。圣神之功无所拟议。然而圆方之象。必取于强名。尧舜之称。盖从乎节惠。伏惟大行皇帝承天位极。执象临人。其生也感大电之精。其出也应真人之运。声身为律度。道德作藩篱。若日月之明。无幽不烛。如江海之量。无大不容。爰自历数在躬。大横叶繇。旧疆来复。尽有江吴。戎辂亲征。旅平汾晋。皆出于睿断。运以圣谋。系象不能赜其微。鬼神不能窥其奥。视宇宙于掌握。得英雄于彀中。宅诸夏以制四维。坐明堂而觐群后。髽首贯胸之类。接武于藁街。景星甘露之祥。叠书于册府。在宥天下。二十二年。当是时也。灵台偃伯。象阙悬书。瓯脱弛禁。县道率化。物无疵疠。岁有顺成。积粟腐于太仓。丰财溢乎内帑。材官剑客。皆六郡之豪。分阃登坛。尽万人之敌。自历代以来。未有若斯之盛者。于是赐民酺饮。展礼藉田。被衮冕于泰坛。躬俎豆于清庙。幸成均而视学。屡睹横经。纪延阁以垂文。尝缅睿思。若乃生知多艺。天纵聪明。洒草隶之华。得琴棋之绝。擅弧矢之妙。洞元释之微。皆作世模楷。出人意表。岂力学之攸及。寔振古之未闻。大哉邈乎。不可得而论也。然犹日慎一日。虽休勿休。温颜以尽下情。虚己以延谠议。一夫不获。纳隍之虑每深。万邦有罪。在予之责尤切。至若省去徽号。汉后之不言圣也。杜绝田猎。元元之虑发狂也。屏藻丹之饰。夏禹之卑宫也。念黄沙之枉。成汤之祝网也。有一于此。犹谓之圣。况兼是数者乎。方将鸣鸾东夏。检玉介邱。而天祸忽临。仙驾长往。群臣咽绝。愿赎以身。百姓哀穷。如畏厥考。顾惟寡昧。虔奉丕图。荒疚哀迷。惧不克荷。今因山甫毕。同轨咸臻。敢荐大名。爰稽载籍。询博士礼官之公议。叶宰衡庶尹之舆情。定谥于南郊。得请于上帝。谨遣摄太尉、右仆射、兼门下侍郎平章事臣吕端。奉宝册。上尊谥曰神功圣德文武皇帝。庙号太宗。恭惟圣灵。诞膺茂典。锡兹纯嘏。俾盛业之无疆。播厥鸿休。垂永代而不朽。呜呼哀哉。 

　　真宗谥册 

　　维乾兴元年岁次壬戌。九月戊辰朔。六日癸酉。哀子嗣皇帝臣某谨再拜稽首上言曰。夫谥以行成。号以功显。法日而明者。盖德之甚盛。称天以诔者。惟名之至公。三五以还。何莫由斯道也。伏惟大行皇帝禀上圣之资。袭累仁之祚。缉熙嘉靖。丕冒统一。□成覆露。踰于二纪。昔者以维城之固。膺主器之重。班政□室。始基风化。缵戎在宥。昭前善继。清明独运。禺邛博临。□几而众志熙。定心而万物服。奉养长乐。极纯至之性。协比九宗。隆敦睦之教。有陶唐之恭让。同姬王之抑畏。惨怛忠利本于好生。焦劳敏给未尝自满。豁大度以含垢。询善言而堲谗。勤轸幽隐。宝行俭朴。重纠刑之任。谨劭农之制。罚不滥而人趋本矣。广荐能之路。严较材之式。官无邪而朝多士矣。述教条以勖郡国之吏。褒简策以缉君臣之训。倬天章以成宪。炳人文而化下。绎治古之闳论。叙彝伦于大中。物则昭明。政俗纯固。曩以疆事犹警。武节方耀。亲巡河右。启和戎之利。怀柔西鄙。纳保塞之款。二边宁晏。五刃销戢。民用休息。物皆茂遂。职贡填于夷邸。欢谣溢于农畔。祗谒园陵。孝达乎神明。罢去羽猎。仁及乎飞走。諴和交感。休嘉震动。宝图申锡。诞恢于景命。飈游胥接。逖知于遐胄。讲崇报之则。振希阔之仪。勒成岱宗。答礼脽上。帝群岳。祠仙李。筑宫于神隩。荐册乎霄极。馨香斋栗。百神以修。钦翼静悫。万祥见表。休烈浃洽。德泽鸿鬯。然犹处谦而归勋不有。禔福而俾人大赉。絜元枢之至妙。穆道风于无外。巍巍端拱。称首百王。遽厌黄屋之勤。奄从白云之举。函夏摧陨。攀号靡及。顾兹眇质。获嗣丕构。哀穷迷愦。惧忝贻法。方中既启。同轨赴期。考尊名节惠之文。合群公庶尹之议。虔遵古训。敢扬懿铄。谨遣摄太尉、推忠协谋同德守正佐理功臣、开府仪同三司、守司徒、兼侍中、充玉清昭应宫使、昭文馆大学士、监修国史、上柱国、魏国公、食邑九千七百户、食实封三千六百户臣冯拯。奉玉宝玉册。上尊谥曰文明章圣元孝皇帝。庙曰真宗。恭惟在天降鉴。昭膺茂典。锡祉流庆。与运无极。呜呼哀哉。 

　　仁宗谥册 

　　维嘉祐八年岁次癸卯。九月戊戌朔。二十日丁巳。嗣皇帝臣某谨再拜稽首言曰。臣闻名以宾实。谥以表行。先王之通宪也。伏羲氏躬法象。正五行。故首太皞之称。有熊氏建中和。存万世。故冠黄轩之号。彰大圣烈。义莫此先。恭惟大行皇帝粹天之武。纯地之文。缵祖之道。继昭之德。惨怛忠利。有唐尧之至仁。沉深宽博。有汉高之大度。身先敦朴。有夏王之克俭。己自抑畏。有高宗之无逸。昔在潜隐。早彰于睿闻。载登元良。益储于群望。天禧之年。永定倦勤。是资监辅。乃总机务。九域奠枕而晏谥。四表覆盂而安乂。人君之量。已表于冲年矣。及嗣宅大统。绍宣圣职。以大功驭群品。以大定域群生。以四海食宗庙。以天下养文母。于时遐迩砥砺。风化景开。宾迺老臣。斥去凶党。赏不失劳而忠义劝。罚不遗近而权幸詟。若乃旌用谠直。开纳谏诤。增言职之选。广所未闻。复制策之举。询及在下。士得尽忠矣。播刑之迪。所尚在宽。闲临便坐。亲虑系囚。申警攸司。增设科法。人以不冤矣。封先代之后。录功臣之世。民化而归厚矣。察贡士之行。裁入流之冗。官修而无邪矣。矧复逮亲邸以合族。幸学宫而尊教。杜斜封之启宠。禁私谒之败公。放后宫之御。以遂物情。发少府之藏。以广平籴。致田廪以活艰食。赐爵币以礼高年。采山抵禁。论者日报。故弛之以惠下。铸钱乱币。刑者岁积。故平之以利俗。加以戢兵而时动。得武之善经。当夏戎之不恭也。谋臣献濯征之议。犹念暴师于外。卒勤款塞之请。侬寇之背叛也。上将建荡平之策。犹虑勤人于远。遂止深入之伐。自是二方之寇。冠带而入朝。百越之长。梯航而请命。其御戎怀远之术。保邦息民之利长矣。至于明号令。信言动。远声色。屏佞任。迩英岁启。惟讲学之接。观文燕居。必坟史之究。穷礼乐书射之蕴。洞阴阳图纬之奥。斯又天纵神悟。上圣之兼得也。故能统一海内。四十有二年。熙缉光明。达于上下。三辰顺轨。群瑞昭锡。九荐阳祉。皆上帝之显临。再类合宫。极圣人之能事矣。方当归勋祖考。谢德穹厚。大庭特室。垂拱无为。不图邦祸。奄弃宸极。三灵变景。万类摧心。顾惟菲质。获承丕绪。穷哀荒迷。惧弗克嗣。今考筮迪吉。因山有日。爰稽节惠之法。虔讲至郊之文。丕承监观。以易称谓。谨遣摄太尉、推忠协谋同德守正佐理功臣、开府仪同三司、行门下侍郎、兼兵部尚书、同中书门下平章事、昭文馆大学士、监修国史、兼绎经润文使、上柱国、卫国公、食邑九千七百户、食实封二千四百户韩琦。奉宝册。上尊谥曰神文圣武明孝皇帝。庙号仁宗。伏惟睿灵昭格。允膺大典。锡祚流庆。与运无极。呜呼哀哉。  

　　英宗谥册 

　　维治平四年岁次丁未。七月丁丑朔。十六日壬辰。哀子嗣皇帝臣某谨再拜稽首言曰。臣闻号者。功之表。谥者。行之迹。王者则天以为大。非号无以立隆。法日以为明。非谥无以垂远。故要之于终。拟而后言。以诏乎无穷之间者。易名之谓也。眇觌前圣。率循兹范。则我昭考之光烈。其不可阙也。恭惟大行皇帝浚哲自天。绍熙有宋。得一而清明奋。用九而刚健至。粤自毓德藩房。齿学庠序。不释卷以究先王之道。不窥牖而知天下之事。此高宗之宅河朔也。仁宗皇帝雅知兴世之量。遂定主器之托。谦巩弗嗣。控愬历年。终迫人神之望。勉徇社禝之计。此汉文之逊代邸也。及夫绍天纂历。正位凝命。不遍览六合而视已明。不遍视八荒而聪已达。综览万务、而指诸其掌。役用众智、而断之以独。岁未再闰。表里禔福。洋洋乎圣谟神化。不可度已。若乃荷仁庙付畀之重。尽志乎三年之丧。思慈寿鞠育之深。竭诚乎四海之养。肇禋乎郊、而万灵秩。始祼在庙、而八室顾。孝格于人祇矣。立严以救政宽。故道克无弊。循名以核吏理。故下皆儆职。发廪赡岁、而流冗悉沾。除籍蠲负、而系缧一空。泽深于黔细矣。至于好问不倦。纳谏无壅。日临经幕。以御讲训。间开别殿。延访侍从。其用人也。拔于未显。其求贤也。常若不及。广宗子之学。亲同姓也。增策府之员。罗遗俊也。籍兵于畎亩。复古教也。取才于跅弛。明驭术也。矧复敦朴以率俭。勤瑟以训恭。后宫无职御之授。外家无封爵之过。舆马之迹。不涉于苑囿。钟鼓之音。不流于俎席。然犹□□抑畏。退托不逮。日昃而听理。夜分而程奏。五上徽称。□抑而未俞。再诏庶位。直言而箴阙。于斯之时。宪度清旷。品式明备。文武各致其用。农工不夺其力。北有悍敌。款附而□□。西有黠羌。文告而伏罪。何其德之隆、治之盛欤。夫惟创业之□固劳。守成之功易怠。今乘大□、而虑益深。御丕平、而精益勉。虽商言武丁。周云成康。亦未有纯风之可拟也。宜夫天锡永命。以闳阐我祖宗之统业。而夏后勤德。忘于劳身。文王忧民。讫至损寿。遽弃天人之宝。上从飈欻之驾。三辰雾惨。兆姓血泣。肆及凉菲。获奉宝训。哀穷荒感。惧弗克承。因山戒期。同轨毕至。一二乡老。洎百工庶尹。相与节大惠。稽旧章。谒款于郊。得请于帝。仰谋称谓。以对光铄。谨遣摄太尉具官韩琦。奉宝册。上尊谥曰宪文肃武宣孝皇帝。庙曰英宗。伏惟睿灵在天。昭鉴逮下。膺是典礼。永祚来叶。呜呼哀哉。 

　　神宗谥册九月己亥 

　　维元丰八年岁次乙丑。九月壬辰朔。八日己亥。哀子嗣皇帝臣某。谨再拜稽首言曰。臣闻大象无形。孰窥于奥妙。至人无己。理绝于称谓。然而万物并作。道亦强为之名。兆姓乐推。号焉以表其德。自书契所载。帝皇相因。有见于今。率由斯义。呜呼。曾未若我圣考。道济天下、而未始有其善。功冠帝者、而不自有其成。归美祖宗。屏却徽称。虽欲颂次。无得而名。至于诔行饬终。勒崇垂后。以诏于万世者。义不敢已。恭惟大行皇帝挺生知之资。席勃兴之运。尊德性以服仁义。道问学以熙光明。爰自妙龄。克广德业。迨膺宝命。垂福黎元。言动以为法则。声身以为律度。文参乎彖象。音中乎＜殸召＞夏。于以考训诗书。更正礼乐。美教化。励风俗。修举废坠。刬除弊蠹。纲纪文章。粲然可述。品程条式。按之可行。至于务农训兵。理财均力。急于所先务。行之以不倦者。要以正心诚意为本。且承颜两宫。笃温凊之养。昭事十世。增凄怵之感。厚天伦之爱。礼同于家人。屈帝妹之贵。首执于妇道。阅新史则泪落简册。享原庙则哀动左右。罢郡国之献。节苑囿之幸。无歌钟燕游之娱。无田猎驰骋之好。宫室以弗广。池台以弗缮。府寺是严。沟郭是固。此自家以刑国也。爵诸王之后。续功臣之世。任宗子以职事。课郡吏以法令。蠲减赋租。宽省徭役。抑兼并。禁游末。修水土之政。增农田之官。联比闾以寓兵。按什伍以司盗。出使者以问疾苦。举逸民以振滞淹。延对草茅。褒表嵓穴。蕃夷之长。日齿内朝。遐徼穷陬。如附畿甸。此自近以及远也。籍天田、粢盛于是乎洁。弛禁籞、蒭荛于是乎往。哀矜庶狱。阔略小过。发常平以赈乏绝。储义仓以救饥踣。仁无施而不遍。物无微而不格。至于除戎器。班马政。亲程材官。指授将略。兵习其帅。士萃所屯。隐雷霆于军声。伏龙蛇于阵势。其静也渊默。其动也天行。左顾而楚越溃。右睨而河隍辟。殊绝之域。狚犷之渠。覆其巢穴。携厥种落。相与列毳裳。弁髽首。顿颡屈膝。四面而至。请事于鸿胪者。接属不绝。阴阳调和。符瑞沕潏。灵芝产于宫楹。庆云覆于洛水。麒麟至。龙凤扰。抑而弗奏者。讵可殚纪。若夫郊以一天。配以一帝。丘泽有辨。寝庙有制。旂常车服。以昭文采。钟钥度量。以正声律。审浑仪。定历象。立五学以造士。咸奉于经术。复三省以正官。率循于古训。盖十有九年。覃精于此。朴皇质。雕唐文。补帝典。张王纲。照临若日月。变化如神明。善政至于累百。大功逾于数千。辩者莫能悉谈。智者不可胜计。为之而不有。视之以余事。洋洋乎旋乾关而辟坤户。三代以来。未之有也。祖功宗德。自我光之。文昭武穆。自我长之。辟雍明堂。自我章之。朱崖幽垠。自我荒之。巍巍皇皇。何以尚之。当斯时也。天下安于泰山。神器重于九鼎。积勤宵旰。遽爽晦明。生民无禄。昊天不吊。弃我黄屋。欻乘白云。望车辙者、犹徯乎东巡。思轩台者、不敢以西向。末予小子。茕茕在疚。获嗣丕训。罔知攸济。王公卿士。稽合典礼。以谓移御上宫。升祔清庙。于兹有日矣。宜刺六经之文。以联八室之号。夫圣而不可知者、道之妙。物无以称者、名之尊。尧勋舜华。禹文汤武。并包众美。庶几万一。是用涤蠲牲币。有请于郊。人谋天同。锡兹定命。镂以玉册。藏之金匮。荐于几筵。告于宗社。于以示至公而彰大信。施罔极而垂无穷。谨遣通议大夫、守尚书左仆射、兼门下侍郎、上柱国、清源郡开国公、食邑五千二百户、食实封二千二百户蔡确。奉玉宝玉册。上尊谥曰英文烈武圣孝皇帝。庙曰神宗。伏惟威灵在天。对越于下。于皇受之。式时昭鉴。维万斯年。永裕于后。呜呼哀哉。 

　　哲宗谥册 

　　维元符三年岁次庚辰。七月丙寅朔。三日戊辰。哀弟嗣皇帝臣某谨再拜稽首曰。臣闻神妙万物。故民莫得名。尊无二上。故下不得诔。然有其迹者。因名之所归。命于天者。固诔之所从出。是以诗书以来。曰帝与王。生有丕称。没存显号。拟议形容。盖有不可废者已。恭惟大行皇帝聪明刚健。出于天纵。深智远识。洞照几微。神考早弃万邦。属以宗社。践阼之日。寔在幼冲。委政帘帏。恭默渊静。年甫及冠。而犹沉潜用晦。十年不言。庙堂宗工。左右携仆。朝夕陪侍。莫能窥其仿佛。一旦亲政。独运神断。指顾号令。耸动中外。延登勋旧。屏斥奸回。威声所加。雷迅电击。于是祖述先业。询图治道。熙宁元丰之际。美政良法。切于世务。便于人情。可施于今。可传于后者。莫不斟酌增损。举而行之。申严制度。□□典刑。振肃媮惰。扶倾起废。填苴补阙。品式防范。粲然一新。西戎乱常。侵侮边吏。狃于姑息。日益骄炽。赫然一怒。收擥群策。听任裁决。终始不疑。选将练兵。指授方略。宽其衔勒。责以成效。故王师所向。囊括席卷。执俘斩馘。动以千计。横山天都。耕牧要地。建麾列戈。十据八九。遗丑穷蹙。寖以孤弱。情见力屈。扣关请吏。而俯徇其志。亟下诏书。与之休息。陇右酋帅。接踵款塞。殊邻远俗。莫不震慑。若夫祀一天于圜丘。以克享上帝之心。作新宫于方泽。以终成昭考之志。三讲严配希阔之典。以亲飨明堂。载收馆御图像之容。以秘藏内阁。孟祀于原庙。则致恭进退。不惮陟降之勤。祼将于太室。则辉泪歔欷。有动人之色。内则躬率子职。尊事两宫。容典仪物。多所崇益。至于仁心所加。恻隐善类。尝谓一言之失。不可以废人。群小伺隙。巧诋忠良。而委曲保全。卒不使陷于横议。迩英讲读。至乐贤之诗。则咨嗟称颂。擢讲官于不次。而寘之侍从之列。彗星见象。则侧躬寅畏。深饬辅弼。以进贤退不肖。答天之戒。迩臣进对。间有异论。则缔听熟察。灼见是非。可否之间。必处其当。详延多士。燕见绎。寸长片善。靡不褒旌。从官暬御。作为奸欺。虽素所优假。行法不贷。访问疾苦。勤恤民隐。释逋□以惠疲瘵。损帑藏。发仓廪。以振贫穷。凶年荒岁。经营拯救。惟恐不及。凡所以事神治人。曲尽诚敬。孝爱之风。昭格幽显。嘉言德意。闻于在位。文明武烈。见于有为。天受神宝。不求自至。珍符瑞牒。洋溢外府。谓宜翕受纯嘏。永锡难老。而视朝听政。不避凝冽。积勤遘厉。奄至弥留。率土崩心。如失怙恃。顾惟眇质。嗣服大统。无穷追慕。哀莫能胜。因山告成。先远卜吉。清庙九室。升祔有期。节惠易名。实惟旧典。率吁众志。稽谋于天。阐扬休声。昭示来世。以章可大之业。以永无穷之传。谨遣摄太尉、特进尚书左仆射、兼门下侍郎、上柱国、申国公、食邑八千一百户、食实封二千六百户臣章惇。奉玉册玉宝。上尊谥曰钦文睿武昭孝皇帝。庙曰哲宗。伏惟灵德在天。昭鉴不远。诞膺典册。比隆唐虞。锡羡邦家。万世无斁。呜呼哀哉。 



●宋大诏令集卷第十 

　　帝统十 

　　哀册 

　　太祖哀册 

　　维开宝九年岁次丙子。十月甲午朔。二十日癸丑。太祖英武圣文神德皇帝崩于万岁殿。旋殡于殿之西阶。粤以太平兴国二年。夏四月辛卯朔。二十五日乙卯迁座于永昌陵。礼也。仙驭将升。哀歌暂阕。晨霞欲曙于东方。宿仗初辞于北阙。揭丹旐以徐进。辟素帷而待彻。龙輴虽命乎□留。象物于焉而虚设。皇帝增孺慕以何极。痛天伦之永诀。感在后之恩重。怆陟岗之望绝。瞻凤翼兮徘徊。想龙髯兮呜噎。爰诏辅臣。式扬徽烈。其词曰。惟天有命。惟宋膺期。始炳灵于五纬。亦开祥于二仪。诞生仁圣。俾毓黔黎。作中原之真主。启万代之丕基。昔在潜跃。屡属阽危。萧鈇既授。寅车载驰。并汾荡寇。淮泗行师。威陵虎兕。气慑熊罴。功既成兮不伐。讼攸归兮岂知。天既咎周。人皆戴舜。乃御乎乾。乃出乎震。杲日上兮六合明。庆云升而万物润。伐必有罪。战皆不阵。潞寇既夷。江都俄尽。帝业于是初融。皇猷以之克振。乃发号令。乃奠寰区。雷动天际。风行海隅。物无不譓。人亦来苏。康哉宝运。赫矣瑶图。乃新宫阙。法乎大壮。乃肃郊祀。受兹来贶。乃立刑书。百工观象。乃正乐章。八音交畅。诸侯繇是以骏奔。四海因兹而内向。大风于是泱泱。大化以之荡荡。若乃五材并用。谁能去兵。七德既懋。王于有征。爰命将帅。载辟寰瀛。湖湘既殄。巴蜀寻平。百越受焚巢之祸。三吴有归命之行。四隩既宅。万物由庚。功侔立极。道济遗氓。逖矣娲燧。无得齐名。眇哉汉魏。孰敢争衡。方篆玉以纪绩。伫泥金而告成。俄铸鼎于荆岫。忽乘云于玉京。盖万机兮久倦。匪百疾兮能婴。思轩台兮如在。遏舞乐兮无声。呜呼哀哉。有唐之末。寓县分裂。运既有开。天惟生哲。驱万旅之雄师。制八方之余孽。俾系颈以献琛。或束身而就绁。四海以之会同。三辰为之昭晰。何万世之功兮如此。何九龄之梦兮杳绝。未访道于峒山。已游神于禹穴。呜呼哀哉。鹭翿难驱。鸾车已乘。想鸟耕于舜葬。稽鹤语于尧崩。山献寿兮安可信。畤祈年兮何足徵。终顾命于玉几。虚纳册于金縢。呜呼哀哉。同轨斯来。因山是卜。陪鹤驭于缑岭。閟倾曦于昧谷。悲风空扬兮箫笳。宿雾已凝于林麓。虽脱屣于人寰。永垂芳于帝箓。呜呼哀哉。汉茔渭北。周葬岐阳。或四百余祀。或三十六王。矧惟洪烈。谅集休祥。寿原极谨。景祚无疆。期卜年兮卜世。与地久兮天长。呜呼哀哉。 

　　太宗哀册 

　　维至道三年岁次丁酉。三月乙丑朔。二十九日癸巳。太宗神功圣德文武皇帝崩于万岁殿。旋殡于殿之西阶。粤以十月壬辰朔。十八日己酉迁座于永熙陵。礼也。初启＜木赞＞涂。夙陈备物。万国来庭。千官执绋。残日晖于素帷。朔吹生于元律。列天仗以启行。整宫车而将出。孝子嗣皇帝臣某。仁孝纯至。创钜痛深。攀号遣奠。恻怛尧心。感血泪以交坠。苦哀忧之弗任。乃命宰执。卷扬德音。词曰。五代以还。战争交起。上天眷命。与民更始。皇宋肇基。诞膺繁祉。我后重熙。继天养理。将泰黎元。先制奸宄。恢张睿略。震耀武功。柔怀越徼。亲殄边戎。四夷奉贽。八表承风。神化天下。鉴清域中。声教遐被。车书混同。而犹躬览万几。焦劳庶政。辨论官材。勤恤民病。爰念刑章。实悬人命。务尽哀矜。必惟公正。九服归仁。百灵助圣。雨霈皇恩。风宣时令。文武万品。提封四方。一夫之不获。一士之所长。必从拯济。亟示明扬。天覆地载。礼具乐张。一耕帝籍。五郊上苍。丰年荐瑞。群物交祥。多能天纵。盛德日新。飞翰延阁。横经上庠。草隶垂乎、世范。歌词播于乐章。学究天人之际。文胜日月之光。神功不宰。圣智无方。高视前古。辉映百王。将欲登封岱岳。布政明堂。方怡神于姑射。俄寝疾于未央。成荆山之铸鼎。往苍梧而陟方。呜呼哀哉。君临二纪。泽浸四维。天崩杞国。日坠崦嵫。缀衣在御。脱履如遗。遵凭几之顾命。抱遗弓而涕洟。鸟耘增感。龙去难追。百姓摧心。徒行号而巷哭。三辰失色。竞雨泣而风悲。当华渚之诞月。是辒辌之去时。呜呼哀哉。见同轨之咸臻。诉上元而永诀。双阙展仪。六龙就列。旌旐蔽空而色惨。笳挽沸天而韵咽。照鹭羽兮寒日悠扬。飘凤翣兮哀飙凄切。呜呼哀哉。荐牺樽兮已毕。俨龙輴而下来。出清禁兮顾慕。临驰道兮徘徊。莫睹冕旒于秘殿。空送冠剑于夜台。宸仪肃肃兮想如在。仙驭遥遥兮去不回。呜呼哀哉。势接高峰。地邻洛宅。萧萧陵邑兮草树寒。寂寂寝园兮霜露白。才停灵驾兮万邦归。一掩元扉兮千古隔。惟赫赫宝图。巍巍睿德。致王道之一平。布皇猷之四塞。垂万叶之耿光。亘万代而为则。呜呼哀哉。 

　　真宗哀册 

　　维乾兴元年岁次壬戌。二月庚子朔。十九日戊午。真宗文明章圣元孝皇帝崩于延庆殿。三月庚午朔。四日癸酉。旋殡于殿之西阶。粤十月丁酉朔。十三日己酉迁座于永定陵。礼也。桂殿飈回。蓬壶景灭。舜方之先远有期。禹服之来宾永诀。孝子嗣皇帝臣某。云望如疑。天瞻逮绝。号弓之慕山积。执绋之哀川咽。杳御辨之霓轩。攀上霄之霞辙。哽恋清光。仰怀鸿烈。爰申命于宰衡。以恭扬于圣哲。其词曰。穹旻立极。华夏归德。太祖膺之。四海文命。黎民时雍。太宗绍之。三叶嗣兴。重熙继明。道大天大。奉之作程。曰勤曰俭。守之立诚。无私临照。得一清宁。岐嶷多能。温恭跻圣。三善克脩。万邦以正。问竖皇欢。承颜帝庆。尹兹千里。表乃四方。惠均闾闬。颂洽康庄。纂承厥初。光宅爰始。物物来斯。师师仰止。渊默雷声。风清草靡。行天子之孝。以之感人。用百姓为心。以之致治。事无过举。言必度思。对越后帝。载栗载祇。肃雍陵庙。是享是仪。执契居尊。握图布政。百度允厘。万方惟命。驭朽为怀。靡矜全盛。烹鲜是师。庶臻大定。哀念必罚。心乎在宽。恭慎出令。虑乎行难。是作中典。训兹理官。爰开三面。育此黎元。属心希微。凝神惚恍。乐只无何。寂兮罔象。端拱穆清。独观昭旷。轸虑邦本。周爰率宾。以力劝穑。如伤视民。薄敛里粟。全祛算緍。延登俊良。柬擢翘秀。尽副乐育。无遗英彀。七德奚武。五兵匪佳。惠养生植。柔怀迩遐。纳赆无垠。交欢有北。戍卒余闲。野农休息。展豫观风。宣条问俗。渥赐耆艾。抚存茕独。亡国之后。保其旧族。死事之孤。隆其赋禄。游心艺学。著意典坟。际天博达。冠古多闻。雅尚立言。覃精垂训。汗简光华。刻金英润。登高必赋。遇物有成。圭璧六府。丝篁七情。五射神传。八法天纵。星摘啼猿。烟毫舞凤。不二妙本。正一渊宗。举世与照。为人指蒙。囿游以时。燕处以礼。出则怡怡。居则济济。严恭真圣。奉本神灵。钦明国典。蠲荐德馨。徼福苍黔。祈褫太紫。十极监观。百嘉效祉。玉水发源。珠星循轨。温麦两岐。周禾九穗。奇树交柯。宝芝连理。瑞命至重。乾文独尊。锡庆皇祚。呈祥帝阍。积德下著。殊勋上存。简易可久。清净是敦。治定功成。奉符展采。上仪聿修。盛德斯在。景从庶邦。风占寰海。骖驭飞龙。轩墀卿霭。六辔遵途。讴词接响。群后述职。衔轴相望。清跸踌躇。湛恩旷荡。祗款邓壤。祀事孔严。弭盖洛宅。山园载瞻。孝思卒获。容物具兼。举燎坎牲。兹体至大。配侑祖宗。无旷三载。尧樽共乐。汉饮多欢。驾肩怿怿。比户安安。尽美升闻。至真临降。观时睟容。恭瞻宝仗。赐饮瑶浆。延陪黼帐。琢玉腾文。镕金肖像。犹龙上圣。指李仙乡。肃增徽称。宜答丕祥。琳馆肇新。琅函斯秘。玉帝宝册。瑶坛禋类。永惟主鬯。崇建元良。大本有系。斯人用康。夙夜寅威。若靡宁处。旰昃勤劬。遘兹弗豫。方垂裳兮穆如。忽脱屣兮弃去。呜呼哀哉。悠悠穹苍。哀哀父母。幅员土宇。廓然兮无睹。亿兆生聚。茫然兮何岵。同轨遏密。穷荒缟素。恸剑舄于宫车。怅衣冠于云路。呜呼哀哉。太筮袭吉。容成戒期。望长陵而惨惨。登卑陌以迟迟。铭旌露泣。卤簿风悲。俨时巡之仙仗。护川逝之宸仪。呜呼哀哉。攀鼎龙兮靡皇。瞻幄凤兮何有。霜封窆繂。尘飘翣柳。云苍梧兮不还。日蒙谷兮难就。哭象物以凄魂。拜鸟耘而回首。惟盛德与大功。同天长而地久。呜呼哀哉。 

　　仁宗哀册 

　　维嘉祐八年岁次癸卯。三月癸卯朔。二十九日辛未。仁宗神文圣武明孝皇帝崩于福宁殿。旋殡于殿之西阶。粤十月戊辰朔。六日癸酉迁座于永昭陵。礼也。龙驭宾天。珠襦留殡。万方之轨同臻。七月之期兹近。法仗已严。灵輴未进。风云惨郁以生悲。臣妾涕号而思殉。孝子嗣皇帝臣某。接统承尧。念亲晞舜。徘徊象物。惊禁从以如存。摧慕仙游。致哀诚兮必尽。繄临奠以长辞。盖终天之永恨。乃命弼臣。以文传信。其词曰。惟宋受命。与天无疆。艺祖以武。底定四方。太宗以文。万邦一王。真庙绍隆。赫然其光。逮夫仁宗。益炽而昌。厥生之初。上帝惟祜。天日之表。振古未睹。色出圭璋。步严龙虎。其俾真人。来绥下土。元良之建。匕鬯是主。寝门之问。惕若文武。嗣训之循。纂承丕绪。左右献后。以蒙自处。大运归乾。独化陶甄。进良黜奸。始彰圣权。其仁如天。其度如渊。其仁伊何。得之自然。草秀而茁。虫飞而翾。尚不忍伤。况吾民焉。惠泽之霈。滂洋幅员。物无不滋。四十二年。猗如天兮。化功则全。其度伊何。汪然莫际。巨细必容。默分诚伪。臣在言职。不知讳忌。时肆诋訏。众嫉狂易。圣心怡然。曰此忠义。是也吾从。过焉何戾。猗如渊兮。是能致治。明慎庶狱。极于哀矜。惟法所在。未尝妄刑。郡邑之吏。责之详平。一失入罪。无阶显荣。尊为天子。以俭为贵。崇尚清虚。屏斥纷丽。向缘不怿。辅臣入视。殿幄萧然。茵衾故弊。率用缯素。了无文绮。众目惊嗟。上曰何喟。吾之受用。素止如是。此民膏血。乌敢妄费。恭事天地。孝承祖宗。九视圜丘。再祇合宫。大祫于庙。亲籍于东。服器精备。粢盛洁丰。小次不御。秉书禺禺。何必户晓。民胥偃风。取士之器。务在至公。十二临轩。策之必躬。隽髦尽得。岩穴几空。有将有相。曰功曰庸。眇视三代。吾其比崇。北敌之强。西夏之猘。时欲跳梁。恣其贪嗜。吾以威怀。折其凶锐。而皆摇尾。从我羁饵。百蛮梯航。琛赆日至。礼乐具备。干戈不试。夫惟立嗣。天下之基。前世令主。或牵以私。事不前定。滨于乱危。我出独断。挺然不疑。求贤于宗。唯圣是知。神器之重。其传有归。庙社以安。生灵以嬉。迹其大功。尧舜之为。昔在人上。必有偏好。或乐驰逐。或喜征讨。或务宴游。或专营造。或迩声色。或泥丹灶。棋奕之工。击拂之妙。有一于此。下从而效。噫吾仁宗。澹无所乐。曰吾好者。在勤政道。日必旰昃。惟先之绍。间时弄翰。或隶或草。垩扫之挥。千奇万巧。去冬之暮。清燕之间。再辟天阁。诏呼从官。亲作飞白。侍臣纵观。心合造化。生成笔端。书幅踰百。大均宠颁。退座群玉。行觞尽欢。呜呼哀哉。赐墨尚湿。宸章未刊。植璧斯虔。遽有金縢之祷。缀衣遂撤。俄承玉几之言。呜呼哀哉。大变之来。天倾地裂。四海之恸。风号雨血。兆民震骇其无生。百辟冤呼而仅绝。乘云之游兮。汗漫而自高。持□(□□冉)□页□之慕兮。僵仆而徒切。固疑前会之非常。似与群臣之叙诀。呜呼哀哉。候律云凛。诹辰协元。俨宸辂兮以方驾。视羽幢兮始前。池竹摇雉。车旗饰鸾。背朱雀之通逵。指青龙之吉山。关路长兮去复去。宫车晚兮还不还。痛彻六宫兮莫如逝。泪洒重瞳兮胡可攀。呜呼哀哉。终日昼昏。愁阴夜积。卷晴霓于丹旐。荡霜波于素帟。哀笳互咽。六州之奏增凄。峻岳前瞻。万岁之声何阒。大隧一扃。幽堂永寂。人间之怅空长。帝所之欢岂极。呜呼哀哉。秦汉而下。御邦于民。夐绝三纪。才闻数君。其间治乱以相驳。否亨之不醇。如仁宗享国之久而始终太平兮。彼安敢望吾之清尘。生而无穷者厚载。健而不息者高旻。惟至仁盛德与高厚之俱兮。万世巍然而不泯。呜呼哀哉。 

　　英宗哀册 

　　维治平四年岁次丁亥。正月庚戌朔。八日丁巳。英宗宪文肃武宣孝皇帝崩于福宁殿。旋殡于殿之西阶。粤八月丁未朔。八日甲寅迁座于永厚陵。礼也。历在而帝。鼎成则仙。四海惊摧兮。犹考妣之丧也。群臣号慕兮。有衣冠之葬焉。哀仗初肃。灵輴即前。孝子嗣皇帝臣某。永念罔极。痛深所天。睹象物兮如在。挽宫车兮莫旋。一奠之设兮。既已悲霄壤之隔。万古将信兮。又将假文字之传。乃命臣琦。继之以言。其词曰。惟宋之典。祀踰百年。圣圣相授。前羲后轩。于穆英宗。其承赫然。嗣世惟五。应期则千。厥初在藩。潜德固异。惟善吾乐。惟学吾嗜。朝夕诗书。寤寐仁义。颛心圣贤。举跬孝悌。官之否臧。民之病利。必询而得。不在康济。明哉仁庙。知子其至。推尧之心。乃命主器。曰非所当。骇然恳避。敦迫踰年。始辞邸第。高世之行。寔出文帝。既绍统业。大猷日新。于父之道。以持以循。于母之养。以齐以勤。欲泰天下。俭吾一身。衣必屡浣。食皆屏珍。府有余积。赐无横缗。损约邦用。深虞害民。不户而化。咸归至淳。壶内之制。有妃有嫔。位号之等。其详可闻。吾悉不备。萧然禁宸。侍左右者。故宫几人。为治之本。先乎睦亲。不爱苑囿。众居以均。大兴学校。群心自驯。首善之劝。于何不臻。荷天之休。所报惟悫。承先之祐。其事弥恪。始见郊庙。阴慝前作。霖霪累旬。朝位皆愕。谓宜改为。言者交错。圣心益坚。夙夜祗若。及期而祀。景气澄廓。至诚之应。耇稚歌乐。庶政思乂。万几必躬。一令之细。惟审而后下。一言之善。则霈然是从。览四方之奏。率至于夜艾。访前殿之对。动踰于日中。协虞舜聪明之圣。尽汉宣综核之公。好文之盛。前无比崇。籍兵之广。寓之在农。既恢隆于素教。又振宣于武功。于是西之悍羌。北之强敌。威德所加。望风夺魄。阴缮戎备。敛藏贪螫。奔走间者。伺吾策画。惟固结于明誓。幸保全于沙碛。若使天锡洪休。寿终遐历。则累世之敝。不数期而尽更。二国之骄。有一朝而扫迹。奈何岁甫经于再闰。年未偕于不惑。帝乡甚邈。遽乐白云之游。路寝斯严。忽预彤裳之册。得非嗣圣当发。兴符有开。启宏规于厥后。俾大治于将来。太平之功。既遗己而不有。亿兆之众。徒诉天而尽哀。呜呼哀哉。违豫之来。忧民不替。蠲赋恤灾。宽刑霈惠。亲挥宸笔。以定储位。明圣志之在先。俾群情之大慰。谓勿药兮宜瘳。何与龄之终戾。呜呼哀哉。太筮诹吉。肃辰正秋。下广内而将旦。即太升而弗留。臣庶攀恸。风云惨愁。背紫台之嶪嶪。扬丹旐之悠悠。万乘衔悲。睇斜晖之莫返。六宫洒泣。杂暮雨以难收。呜呼哀哉。荥圃宵严。氾关朝启。登岭道之萦回。瞰巩郊而迤逦。池鱼轻跃于帷□□□。薤露凄流于心耳。气暝缑山。阴凝洛水。方开万岁之阡。已凑诸侯之轨。姬嫱素寡。何须铜雀之为。珠玉弗藏。讵有金凫之侈。呜呼哀哉。会圣临右。永昭峙旁。待仙游之缥缈。适帝所以轩翱。名素在于真箓。迹空留于寿堂。百年之间。自比轩台之畏肃。九嶷之下。几瞻耘鸟之飞扬。德固不朽。庆方大昌。惟英主之号。自我而独得兮。宜与天而共长。呜呼哀哉。 

　　神宗哀册 

　　维元丰八年岁次乙丑。三月甲午朔。五日戊戌。神宗英文烈武圣孝皇帝崩于福宁殿。旋殡于殿之西阶。粤十月壬戌朔。六日丁卯迁座于永裕陵。礼也。法仗宿陈。柳宫徐引。前翿抗麾。廞车动轸。孝子嗣皇帝臣某。奠送大庭。号诀中径。顾瞻象物。眇默光灵。去华日之昭昭。即閟闼之冥冥。纪我先烈。属兹近弼。寥廓登闳。其可殚述。庶仿佛其遗尘。示丕天之大律。其词曰。皇矣上帝。既厌五季。乃眷艺祖。授之神器。朱旗所指。降王四至。施及太宗。九服会同。真昭仁穆。涵濡蕃育。既安既久。岂无敝俗。英祖慨然。救溢扶偏。玉册方镂。白云已仙。神宗丞哉。天之所开。龙颜日角。大略雄才。帝出乎振。其明斤斤。黄屋非心。宅道之深。绪余土苴。以应天下。建用皇极。威福惟辟。为律为度。人斯觌德。奉亲怡怡。睦于宗支。宾礼黄发。登贤拔奇。绍志无竞。遹声有为。翕张消息。注错设施。显仁藏用。妙合两仪。王政之行。民厚厥生。弛除力役。劝相农耕。取陈恤之。视壤均征。消弭浮惰。摧抑兼并。九功以叙。百室其盈。迺建大学。以迪后觉。发挥道真。雕虫反朴。迺严二郊。奠璧荐匏。簿盛甘泉。乐追大＜殸召＞。迺开明堂。宗祀孔扬。登配一天。复周旧章。迺作原庙。尽物致孝。馆御列圣。泣朝遗貌。迺辨百职。循名考实。董正三省。缉熙庶绩。课吏萧章。灭私偃室。化墨为廉。以劳制食。众言殽乱。圣学是判。讲陋肃城。义高虎观。卓乎英藻。焕乎宝翰。如河出图。如天有汉。蛮夷犷诈。古称猾夏。神谟武烈。莫予奸者。教士连营。伍符寓野。手画奇正。风云变化。黄帝振兵。宣王选马。北慑天山。西澄玉关。南收九溪。东发三韩。重译底贡。旧疆复还。眄彼洛水。来自熊耳。清贯三都。漕通万里。匪禹之绩。繇我而始。蠲害兴利。修废起坠。规摹宏远。品式具备。下迨百工。必善其事。和弓兑戈。亦足传世。太平之效。斯民皞皞。天用降康。地无爱宝。灵芝炜煜。嘉禾芳草。泽及肖翘。况乎倪耋。骏功推而不用。徽名却而不受。不迩声色。不新馆囿。十有九载。无荒无怠。决事日昃。擥章夜艾。岂积勤而致厉。将隘俗而厌代。嗟册祝兮何及。朅远游兮安在。穷万国兮荼毒。惨百灵兮震骇。已虚壁帐之严凝。徒望鼎湖之晻濭。呜呼哀哉。律变星移。春还秋去。仍几想以犹新。同轨惊其毕赴。绡幕振于寒飈。麻衣迷于苦雾。迫远日以摧心。损初陵而启路。呜呼哀哉。昼漏上兮燎火微。降前殿兮背端闱。捧云盖兮动奎翣。驾金根兮载龙旂。纷千乘兮万骑。罗羽林与佽飞。扈清跸以如昔。送终天而不归。呜呼哀哉。历郑圃兮扬镳。登虎牢兮按节。转旌旗兮逶迤。流箫笳兮凄咽。临西邑之山川。邈浚都之宫阙。呜呼哀哉。俭遵末命。吉卜新宫。金鴈不藏于泉下。玉衣初幸于方中。痛既掩兮大隧。怆空回兮六龙。神既超兮倒影。台自对兮青嵩。呜呼哀哉。嵩御宝历以有期。殆真人兮独知。觞集英而示之以主鬯之嗣。眺延春而悠然有陵云之思。托燕谋于文母。保兴运之皇基。猗盛德与大业。非至人兮孰与于斯。呜呼哀哉。 

　　哲宗哀册 

　　维元符三年岁次庚辰。正月戊辰朔。十二日己卯。哲宗钦文睿武昭孝皇帝崩于福宁殿。旋殡于殿之西阶。粤七月丙寅朔。廿日乙酉迁座于永泰陵。礼也。龙輴撤菆。蜃车载路。夙占远日之良。将即因山之固。二仪改色以云愁。四海陨心而涕慕。哀弟嗣皇帝臣某。义隆继体。创深陟岗。笃因心于致美。钦尽礼于方丧。仰神灵之如在。痛衣冠之永藏。乃命弼臣。具扬烈光。其词曰。惟天祚宋。惟宋配天。祖功宗德。以道相沿。子继弟及。以圣相传。化洽区宇。治登古先。于穆哲宗。垂运应期。岐嶷圣质。循齐天资。爰在幼龄。遂纂丕基。神器有属。人心不危。执其徽柔。保以恭默。玩心神明。不大声色。晦若冲机。曷从而测。澹然众美。莫知其极。量固参于天地。功永孚于社稷。迨乾纲之独运。申巽令而风从。万微以决。一言乃雍。监观治本。允成圣功。凡设施于天下。已素定于胸中。深察朋比。稔为奸欺。擅国不道。罔上徇私。交修旧怨。释憾一时。俾正邦宪。用垂世规。国是既定。王威以强。孰敢项领。以缺斧斨。前律后令。小纪大纲。法行不挠。治具必张。远抚旁招。公听一视。翕受九德。乐育多士。坏植无党。使能以器。惩虚誉于■言。擢异才于不次。昔在神考。缉熙庶绩。农服先畴。士守常职。官无滥名。法有成式。乃者纷更。莫不＜僣日心＞忒。趋异为贤。惟变是力。民彝攸斁。众听卒惑。帝用衋然。孝思维则。有坏必举。既废斯植。具遵贻谋。益显休德。昔在神考。兼抚四夷。丕昭圣武。伐罪正辞。驱彼犬羊。固我边陲。迩者废弛。大兴谤疵。尽弃险阻。以坏藩篱。羌势益张。不可指麾。帝用赫然。聊命偏师。授缨以缚。折棰而笞。旧壤加斥。胜算无遗。遵神考之制而扬功。继神考之志而述事。格典不刊。治效已试。文柔武憺。外宁内治。殊方知中国之尊。万物蒙大君之赐。惟德之隆。惟孝之至。致严郊社。修敬宗祊。刺经考古。备物致诚。原制作于义起。洁精意而力行。一代之典既具。三王之制复明。智崇于天。仁根所性。时敏道学。日跻圣敬。报德劬劳。问安温凊。致色养于两宫。示本敬于百姓。嗟功业之日懋。弃春秋于鼎盛。呜呼哀哉。地不爱宝。天方降康。玉玺呈瑞。神光效祥。集珍符之遝遝。何灵贶之茫茫。盖文王之寿或损。而周世之卜罙长。呜呼哀哉。憬彼藩酋。请降纳土。灵台颁偃伯之诏。端门受衔璧之俘。盛事久废。大仪斯举。方兹累足而至。不及重瞳之睹。呜呼哀哉。听断忘疲。忧勤致厉。方效金縢之祝。已闻玉几之誓。铸鼎遽成。脱屣俄逝。乘白云于帝乡。遗黄屋于人世。呜呼哀哉。丧仗列素。箫笳荐悲。薤歌递发。柳翣前驰。背高阙之岧峣。遵去路以逶迤。极爱兄于仁抱。恸哭子于母慈。呜呼哀哉。祖于廷兮路軷。引既发兮难攀。望秋景兮益远。傃幽室兮不还。银凫闭兮长夜寂。铜麟跱兮白日闲。已掩弓剑。永想威颜。呜呼哀哉。君临天下。十有六年。德泽浸乎含识。休声振乎无前。轩昊接踵。尧虞比肩。噫寿算之奄忽兮。起万方之沉冤。焕睿哲之号名兮。亘亿世而不骞。呜呼哀哉。 



●宋大诏令集卷第十一 

　　太皇太后上 

　　尊立 

　　尊太皇太后制治平四年正月己未 

　　自昔圣王之有天下也。继世以治世。示建统之正。尊亲之所亲。为立孝之始。朕以菲质。逖承丕构。恭闻顾命。祗循大卞。稽诸历古。具存典礼。皇太后以坤厚之德载函夏。以柔明之道俪皇家。祖朝推内助之贤。先帝严母仪之奉。懿猷徽范。刑于邦国。迨兹冲眇。躬获缵承。践阼之初。礼章懋举。谨以徽称。仰事宝慈。谨上尊号曰太皇太后。 

　　尊太皇太后制元丰八年三月庚子 

　　王者之临御也。稽于古以为天下法。奉其亲以为天下先。靡然兆民。协于一德。永惟宝命。诞集我家。肆予冲人。获绍洪业。抚绥四海。亶繄宗庙之灵。裁决万微。实赖西朝之圣。钦闻遗训。俾正隆名。敢忘大章。用迪前烈。皇太后俪乾之健。体坤之元。明哲同符乎姜任。恭俭远过于阴马。辅佐英祖。内治流闻。拥佑先朝。母仪备至。迨于寡昧。夙荷芘怜。提携拊循。教诲成就。于戏。极九州之养。曷尽孝诚。加万世之名。庶承慈范。谨上尊号曰太皇太后。 

　　太皇太后册文熙宁二年四月壬戌 

　　嗣皇帝臣某。谨稽首再拜言曰。臣闻昔之善为国者。未有不先事亲以孝。霈为风化。充扩于区宇之间。生灵之属。罔不悦服。遂格于丕乂之盛。此尤可景慕也。洪惟皇宋。膺宝箓。开炎历。五圣重光。逾百年于兹。而小子获缵令绪。常惧厥德之弗称。故夙夜夤畏。厉精万务。期措斯世于泰宁之域。不累祖宗昌明之鸿业。盖庶几于孝道者也。顾惟眇躬。荷我圣祖母爱育之厚。慈训之深。比者肇禋圜丘。而上帝嘉飨。海内蒙福。亦惟我圣祖母保佑之力。祗载恩施。念殚天下之物。无可以将美报之意。是用稽参典礼。允协群情。而求其剧隆之徽称。以彰懿铄。不胜大愿。谨遣摄太尉、推忠协谋同德守正亮节翊戴功臣、开府仪同三司、行尚书左仆射、兼门下侍郎、同中书门下平章事、集贤殿大学士、上柱国、鲁国公、食邑一万一千一百户、食实封三千八百户臣曾公亮。摄司徒、推忠佐理功臣、枢密副使、正奉大夫、尚书吏部侍郎、上柱国、南阳郡开国公、食邑二千八百户、食实封六百户、赐紫金鱼袋臣韩绛。奉玉册金宝。上尊号曰太皇太后。恭惟太皇太后淑嘉之质。体天巽顺。静正之性。禀于坤元。进陟中闱。翊辅仁帝。修阴教以熙内治。杜私恩以全外家。逮我英考。嗣统之始。勉从确请。参决繁机。谦不临朝。亟图还政。此其识虑之远。声烈之大。夐出前古。而流为万世之轨法。惟末小子。又钦承抚诲之巨赐。宜乎诞受丕册。以符中外之望。于戏。显名之并于日月。永命之参于天地。兹足以慰夫惓惓至养之心。臣某诚欢诚抃。稽首再拜谨言。 

　　太皇太后册文元祐 

　　臣闻昔在太任。为文王母。治内及外。御于家邦。功德之茂。纪于竹帛。播于声诗。惟我有宋。以圣继圣。仁育庶汇。积厚无极。上帝锡祚。施于子孙。笃生神母。以济丕命。是用殚九州之富以致其养。极天下之尊以为之名。典册备物。以熠燿于当世。恭惟圣祖母徇齐渊懿。敦大直方。学以观万化之厚。而不专乎彤管之一言。俭以训天下之中。而不止乎大练之一节。高明本乎性成。慈俭得之自然。茂惟先正。勋在王室。席庆惟旧。作合自天。惟我皇祖。龙潜京邸。乾乾夕惕。圣敬日跻。至德升闻。大统斯集。为宋英主。实繄内助。肆我文考。绍隆五圣。大孝之德。通于神明。光于四表。元丰之末。忧勤不豫。万几之重。仰托东朝。储宫虚位。国本未建。惟我圣祖母睿志先定。决册一言。属以菲躬。付之大器。践阼之始。国步方艰。拥佑眇冲。绥靖中外。事无丛脞。人无震惊。勉徇舆情。躬亲听断。而大公至正。道契三无。夙兴临朝。日旰忘倦。虚心尽下。待物以诚。求贤审官。不舍鉴寐。屈己从谏。易于转规。用能不出帷幄。照临万宇。号令之动。德意之孚。天下莫不推戴鼓舞。肖翘之类。咸乐其生。群公近司。稽考故实。欲上徽称。铺昭圣烈。而展采错事。将就正朝。亟诏在位。却而不受。所以深镜至理。为万世法。坤静而志愈光。谦尊而道益隆。顾惟寡昧。获奉慈训。大惧无以答扬德意之万一。谨诹元日。率吁众志。不胜大愿。谨遣摄太尉臣文彦博。摄司徒臣吕大防。奉玉册金宝。上尊号曰太皇太后。恭惟太皇太后诞膺洪册。允迪厥功。丕显无疆之休。永有无穷之闻。万寿之祉。天地同久。 

　　诞节 

　　建坤成节诏元丰八年四月乙亥 

　　朕祗膺骏命。获绍宝图。仰繄太母之仪。同总宁朝之政。金行气应。素魄舒生。启佑睿慈。保安凉菲。缘华封之善祝。建坤成之令名。以副四夷奉币之诚。以盛百辟称觞之礼。觊昭大庆。永传无疆。恭以太皇太后七月十六日生辰为坤成节。咨尔中外。体予至怀。 

　　建宫殿 

　　答宰臣请太皇太后建宫殿名诏元祐元年闰二月丁未 

　　卿等以朕绍承大统。奉事两宫。循六世之燕谋。极万方之至养。露章来谂。引谊甚明。谓德厚者报隆。而礼盛者文缛。宜开中禁。仰奉慈仪。崇长信之名。备洛书之介福。揭东朝之号。绍太姒之徽音。若稽古初。具存典策。汉家致孝。有朝夕上食供御之延。唐室承颜。严岁时踵门庆贺之道。建于列圣。咸有旧章。顾维冲人。敢忘继序。所请宜允。候过人谅闇。令有司检举施行。 

　　受册 

　　太皇太后受册止用崇政殿诏元祐二年三月甲寅 

　　祥禫既终。典册告具。而有司遵用章献明肃皇后故事。予当受册于文德殿。虽皇帝尽孝爱之意。务极尊崇。而朝廷有损益之文。各从宜称。仰惟章献明肃皇后辅佐真庙。拥祐仁皇。茂业丰功。宜见隆异。顾予凉薄。绝企徽音。稽用旧仪。实有惭德。所有将来受册。可止就崇政殿。 

　　以旱罢受册礼诏元祐二年四月 

　　有司奏受册当依典故。在从吉之后。夫典册备物。以致隆名。国之盛礼也。行于和平之日。惧不克称。况今旱暵为虐。苗稼将槁。民则何罪。咎实在予。虽侧躬永思。损膳自戒。尚虑无以塞责消变。而有司乃于此时。欲以隆名盛礼加我。是重予之不德。所有将来行受册礼。宜权停罢。 

　　御殿 

　　太皇太后元日不御殿诏元祐四年十一月己丑 

　　三朝盛会。礼见群臣。王公造廷。奉觞上寿。皇帝临御五载。恭己端庄。庆集惟新。受朝飨醴。吾总揽机务。叶助政纲。虽克享治安。而每怀抑畏。今有司乃欲以天圣故事。行会庆称贺之仪。顾惟菲凉。岂敢比隆于先后。其在典法。亦当稽合于常规。是日皇帝致贺于禁中。群臣奉表于东庑。足以显邦家之庆。而刑孝谨之风。何必外朝。乃为具礼。来年正月一日更不御殿受贺上寿。候皇帝御殿礼毕。并内东门拜表。 

　　责躬 

　　太皇太后以旱降诏 

　　予同揽政机。历日未久。而阴阳错行。雨不时若。春夏大旱。宿麦将槁。灾之所被。迨遍四方。失职之民。靡所控诉。永惟天人之符。同于影响。灾异若此。其何谓欤。岂予听德不聪。刑赏不当。政弛吏慢。德泽不流。民力屈蹙。土木弗止。谠言靡通。壅蔽者众。推原厥始。咎皆在予。不然。何禳祈消复。久而未效也。非恐惧修省。饬正万事。其何以应之哉。可自今减常膳。公卿大夫其同寅协恭。辅予不逮。以答天变。 

　　恩泽 

　　太皇太后减圣节大礼生辰亲属恩泽诏元祐三年闰十二月甲寅 

　　官冗之患。所从来尚矣。流弊之极。实萃于今。以阙计员。至相倍蓰。上有久闲失职之吏。则下有受害无告之民。故命大臣。考求其本。苟非裁损入流之数。无以澄清取士之源。吾今自以眇身。率先天下。永惟临御之始。尝敕有司。荫补私亲。旧无定限。自惟薄德。敢配前人。已诏家庭之恩。止从母后之比。今当又损。以示必行。夫以先帝顾托之深。天下责望之重。苟有利于社稷。吾无爱于发肤。矧此恩私。实同毫末。忠义之士。当识此诚。各忘内顾之心。共成节约之制。今后每遇圣节生辰。合得亲属恩泽。并四分减一。皇太后皇太妃准此。 

　　推恩太皇太后本家骨肉诏　　大行太皇太后受先帝顾托。不以东朝燕安为意。而拥佑眇躬。忧劳庶务。大公至正。纯诚一德。求之前代。未见其比。其于外家恩例。率先裁损。未尝优假。朕追怀盛德。念无以报。大行太皇太后本家骨肉。三省密院宜并特与等第推恩。 

　　本命 

　　元祐七年正旦以太皇太后本命年斋醮设狱诏元祐六年十一月辛亥 

　　朕获承至尊休德。托于王公之上。蒙成慈训。海内晏然。恭惟太皇太后有圣德之徽懿。居天下之崇高。保佑朕躬。功及宗社。人神与归。天地并贶。稽岁甲还相之次。当庆符本始之辰。仰赞寿祺。用致诚祝。昔在神考。有奉光献之礼。尝以前比。恳请再三。兴言伤财。面诫悉罢。永惟大德何报。方求尊安之称。此而不图。将何以示孝钦于万方。而达至感于神明乎。其以元祐七年。太皇太后本命岁旦日。斋在京及天下州郡在城僧尼道士女冠一日。内在京于中太一、上清储祥、集禧、建隆、醴泉、万寿等六处宫观。大相国寺、十禅院。自正旦日。各用僧道开建道场七昼夜。宫观罢散日。设醮座。在外州军。自正旦办食设狱三日。并支系省钱。嘉与臣民。共增吉祷。庶机中外。均被余禧。 

　　服药 

　　以太皇太后寝疾赦见禁德音元丰二年十月庚戌 

　　门下。朕承列圣之基。躬万微之务。而太皇太后受遗先帝。贻训东朝。保始佑终。忧勤夙夜。偶违康豫。遂涉晦明。日候寝门。躬调药剂。顾忠诚之已竭。尚和气之未孚。宜覃在宥之私。庶格无疆之祉。应四京诸道云云。于戏。湛恩涣发。既宣爱育之仁。百顺来臻。觊获痊平之报。 

　　太皇太后服药赦元祐八年八月戊辰 

　　门下。朕以冲昧。承祖宗休德。绍膺洪绪。仰赖文母。大公至仁。衣被四海。保佑我国家。历年于兹。按堵无事。然兢业万几。弥纶庶政。焦劳婴疾。俄涉晦明。朕夙夜寝门。躬侍药膳。斋诚遍祷。未获痊平。宜广惠心。俾求休应。可大赦天下。云云。于戏。释过宥罪。推博爱之常怀。集祉弭灾。罄群生之协愿。咨尔众庶。咸体至怀。 

　　遗诰 

　　太皇太后遗诰元丰二年十月乙卯 

　　吾受两朝之托。翊嗣圣之兴。十有七年。安处房闼。皇帝天笃仁孝。日跻睿神。尝咨务于禁中。获助勤于天下。而炎凉屡变。疾疹乘衰。皇帝夜不解衣。朝至忘食。虽圣心之备尽。终天数之莫逾。吾尝观性命之原。达死生之际。生而享庆寿之养。没则从昭陵之游。顾循初终。夫复何恨。皇帝宜念宗庙之重。无过哀伤。更赖股肱近臣。共为宽释。成服之后。三日外听政。服纪以日易月。在京文武百官。十三日而除。诸司长官及近臣观察使以上临于宫庭。其余临于宫门外。诸道州府长吏以下三日释服。军民不用缟素。缘边不得举哀。释服之后。勿禁作乐。园陵制度。务遵俭省。勉从吾志。勿事烦劳。余并依昭宪明德皇太后故事施行。 

　　太皇太后遗诰元祐八年九月戊寅 

　　吾受遗神宗。保佑圣嗣。忧勤庶务。今兹九年。未尝以一物徇于己私。片言害于公义。神祇助顺。宗社降康。方隅底宁。年谷屡稔。然吾素有末疾。已逼耆龄。寒燠所侵。疹恙时作。比欲释天下之重负。就东朝之燕间。复辟以时。实吾之志。屡婴沉疾。有加无瘳。皇帝以纯孝之诚。尽躬侍之养。冠带不脱于朝夕。药食必视其寒温。吾安于理命之常。决于死生之分。大期有极。固不可移。宁神厚陵。夫复何恨。皇帝宜念继统之重。躬听断之明。无过哀伤。勉慰物望。近臣辅弼。更为开陈。吾稽参旧章。推恩兵卫。内外诸军将士。并与特支。在京文武臣僚。并外处管军臣僚。并与支赐。皇帝成服之后。三日内听政。以日易月。一依旧制。在京文武群臣。十三日而除。诸司长官及观察使以上临于宫庭。其余官临于宫门外。诸道州府长吏以下三日释服。军民不用缟素。沿边州府。不得举哀。制服之后。勿禁乐。园陵制度。务遵俭省。勉从吾志。勿事烦劳。余依章献明肃皇太后典故。 






●宋大诏令集卷第十二 

　　太皇太后下 

　　谥议 

　　慈圣光献谥议元丰二年十一月壬辰 

　　右臣伏奉敕命。差撰大行太皇太后谥号文。臣退而考按国朝故事。祖宗诸后谥号皆二字。惟章献明肃皇后以四字。即具奏禀奉御宝批付臣曰。先帝以宗子入继大统。嗣位之初。哀毁过度。感疾逾年。军国机务。无所禀决。人情恟惧。神器震摇。赖大行太皇太后聪明睿智。权宜裁处。于是中外妥定。宗庙获安。逮皇躬康宁。匪由人言。即诏复辟。退飨东朝之养。十有七年。以慈为宝。拊子育孙裕如也。功德盛大。振古无有。今以四字为谥。大惧未足形容万一。姑循故事而已。宜以四字定谥。臣再拜稽首奉诏。于是有司择日。集百官于太庙。以请大行太皇太后尊谥。臣谨昧死上议。窃推迹上世。虞夏以前。质胜文隐。未有谥号。以名配位。死生同称。降及于商。虽有成汤之号。而其传盖略。无得而稽焉。迨周公旦。相武贻宪。作为谥法。以迹行表功。实往名归。大细相称。而后百王遵之。莫或废失。故生有丰功盛德。殁有大名显号。于以发挥光烈。垂耀后世。盖其为法。下不得诔上。求诸典礼。后之谥必请于庙。所以质诸神明。示天下以至诚大公之极。非臣子之敢专也。恭惟仁祖道侔乾坤。德配尧禹。天既启以太平至治之运。乃作之合。以助成关睢麟趾之化。是以大行太皇太后应运挺生。赋畀笃厚。超绝今昔。聪明睿智之性。慈仁恭俭之行。天成生知。不习而至。养德闺门。则有窈窕之淑闻。俪体宸极。则有思齐之徽音。辅佐君子。朝夕忧勤。有卷耳之志。被服浣濯。躬俭节用。有葛覃之本。爱均嫔庶。有樛木之逮下。化行隐远。有兔罝之好德。退抑戚属。而饬之以恭谦。惠哀鳏寡。而振之以衣食。教内修乎闱闼。治外刑于邦家。安止乎礼义之宫。嬉息乎艺文之囿。炜炜乎惟兹以论后妃之德。固已极矣。无以复加矣。然犹未足以仿佛盛美万分之一也。若乃嘉祐之末。仁祖春秋既高。皇嗣未立。中外凛凛。人怀不宁。已而英宗入居东宫。国本既建。天下之心泰然。虽仁祖圣断不惑。早定大计。实由大行太皇太后先知达识。力赞以成。及英宗即位之初。哀毁成疾。于是权宜听政。庙社以安。亦既复辟。退处东朝。委远功名之隆。优游妙道之域。悟性命之理。通死生之变。不访乎崆峒而得治身之要。不登乎姑射而知凝神之方。盖正位宫闼垂五十载。受遗两世。母仪三朝。渊默而无为。飨四海之养者十有七年。皇帝仁孝纯至。恩义致隆。咨务谈经。问安视膳。尊奉报称。在礼无违。今明诏之所发挥。皆本诸至诚大公之极。斯足以照映前古。光辉无穷。记曰。文王无忧。以其有王季为之父。武王为之子也。恭惟大行太皇太后。仁祖以为夫。英宗以为子。皇帝以为孙。圣神相承。源深流远。以此较彼。文王为不足侔矣。臣历观载籍之传。任姒于周。有内助之效。而无闻于社稷之功。马邓在汉。有关政之勤。而不知乎道德之奥。犹且流声雅颂。腾芳简编。举以概今。不其狭欤。呜呼。羲轩以前。既不可得而考。其可考者。自三五以来。后妃之美。未有如大行太皇太后仁功圣德之盛。昭天漏泉者也。是宜为宋文母。以诏于万世。谨按谥法。爱民好与曰慈。能以仁教曰慈。通达先知曰圣。穷理尽性曰圣。和宁百姓曰光。格于上下曰光。聪明睿智曰献。博闻多能曰献。恭惟大行太皇太后包括众美。以集大成。神明之所顾歆。天地之所合契。宜以祖宗之命。奉上尊谥曰慈圣光献。 

　　宣仁圣烈谥议元祐八年十一月乙酉 

　　翰林学士朝奉大夫知制诰兼侍读顾临奏奉诏。以今月九日。集官太庙。请大行太皇太后谥。曰宣仁圣烈皇后。俾臣考谥撰议。以备玉册易名之大典。臣稽首再拜。谨昧死上议。洪惟大行太皇太后考高楚王。武烈王之孙也。妣镇国太夫人曹氏。武惠韩王之孙也。武惠事太祖太宗。削平僣伪。混一区宇。有慈惠不杀之仁。武烈事真宗。有见危致命协策平难之义。二人咸有大勋劳于太常。兹所以发祥演庆。诞降睿圣。配英皇。生神考。保佑圣孙。德备道隆。巍巍乎其极三后之崇也。方英皇龙蟠濮邸。乃公姓承华履泰之时。历数冥会。天作之合。夙夜相与稽求经训。博观史氏历代之载。乐将终身焉。仁皇在御。日月久。春秋高。天下之本未立。眷求宗藩。烛见潜隐。试难皇子。正命储宫。嘉祐末年。乃位天德。配体俪极。母仪四方。夤事庆寿。师其矩度。忘崇高之奉。弥以敦素为修身刑家之本。其服御顾非弊极。虽更历年纪。未尝輙易以苟费天物。敬以妇道风天下。骏惠我慈圣之懿则。克相英宗。绍仁宗之休荣。薄海内外。罔不配天其泽。迨英皇厌代。神考继序。崇庆宝慈。敬致色养。益怀谦抑。以尊东朝。清明内融。仰稽天若。超心道微。泠然乎万物之表。日绎旧学。覃思前往。增益其所自修。元丰八年。神宗寝疾。请同听览。俄鼎湖上仙。玉几遗命。拥保圣嗣。出震继照。共御延和。制政四海。安正明微。不踰防范。以至拜庆册礼。上寿坤成。率避临前朝。以推隆乎先后。监观前世后族之家。怙势干政。乱国殄家。昏迷颠覆。相踵而不戒者。训饬厥家。毋得妄祈恩宠。以玷国章。乃大出所奉。营第合族。阜其僦入。毕给常养。惇我亲仁。以修正义。有拟仲父。践更有劳。请擢置法从。明喻非欲。以戒开宠。有以恩入官者实繁。宜以时损。首裁外家。以申厥命。妙选坤极。咸属贤阀。兴言满盈。确乎不可。肇自治平。格于元祐。历年踰世。家无一人翱翔任事乎显要之路。咸以抑畏退藏。承教自励。罔或一毫之私。冒谒诸朝。宾帝之后。其内亲外戚。左右侍御之臣。惟朝夕论德流涕。而无平时侥幸之虞。考诗任姒。徽音相承。以隆周家。而光绝乎后。其治内有如此者。体坤用乾。妙乎其不为首。研极论相。以统百官。代天器工。分乂庶务。未尝出聪明。见适莫。专智擅事。或罹偏吝之累。旷然凝然。以仰厥成。故当国大臣。敬委任责。咸得以程大猷。申故实。曲列详说。周旋事情。以承可否之命。尤屏绝侧听。峻防奸几。付之庶谟。大同乃绎。增置谏员。审求端士。俾危言笃论。不留下情。畅乎上闻。以疏壅塞之弊。听受之际。一以民为度。民之所欲者行。民之所否者已。无所为而不与民同者。故天下之民。不能离而议也。间或六气戾和。三辰异轨。则辍食忘寝。反覆究省。询过于朝。引咎于己。侧身咨嗟。感动中外。二帝三王之所以治天下不过乎是。其治外有如此者。履天下之利势。运天下之利用。不出闺闼。九年之间。无内外之难。泰定纯终。由古以来未之有也。圣心曲妙。不可形容。窃用民言。仿佛其迹。尊贤在位。使能在官。贵老兴教。哀穷恤隐。省徭惜力。薄赋厚生。常武戢兵。平法轻刑。蠲藏惠民。去吝濯俗。愚夫愚妇。咸孚大公。夫是之谓宣。饬严其在己。恕裕其在人。内无诸华。外无四夷。哀矜一视。允怀如伤。夫是之谓仁。研几超睿。迪顺佑神。兢业言动。奠而后发。惟恐一物不当。有忧乎上帝之心。始卒一诚。二配俱极。夫是之谓圣。政贵有常。人惟求旧。允厘百度。以定众志。倍其笃实。披靡浮华。纯素之风。孚近浃远。克相上帝。宠绥四方。诒谋燕翼。丕承烈圣之鸿绪。以固无疆之大业。夫是之谓烈。臣谨按谥法。圣善周闻曰宣。施而不私曰宣。克己复礼曰仁。功施于民曰仁。穷理尽性曰圣。裁成万物曰圣。秉德遵业曰烈。安民有功曰烈。合是众美。宜敬承乎祖宗之命。光大其徽称。以信无穷之传。谨上尊谥曰宣仁圣烈皇后。 

　　谥册 

　　慈圣光献谥册 

　　维元丰三年岁次庚申。正月乙丑朔。十四日戊寅。孝孙嗣皇帝臣某谨再拜稽首言曰。臣闻道本无形。不可拟以称谓。德合无疆。不可规以封畛。然自昔贤圣相继。作民父母。莫不稽行以立谥。纪功而建号。著在典册。声于郊庙。盖休烈盛美。既有以冒于四海。则隆名尊称。必有以照于万世。恭惟大行太皇太后。实天祐宋。诞生淑圣。聪明渊静。至性得于自然。慈仁粹和。懿范冠于往昔。惟艺祖肇造区夏。武惠之勋。从享太室。积德流庆。用大集于后昆。迺登中闱。作配仁祖。夙夜警戒。逾三十年。亿宁神人。嘉靖内外。翊赞圣治。迄用有成。深惟宗社之重。援立先帝。大策既定。五谋协从。谅闇之初。哀疾弗豫。勉同听决。庸济艰难。群情于是获安。神器以之增重。而进退以正。劳谦有终。迹不践于外庭。岁甫期而复辟。方且宅心道秘。颐神物表。享东朝之尊。十有七年。福浸黎元、而撝挹不居。奉极天下。而恭俭自牧。较其全德远度。休声茂实。虽诗入所载。任姒之美。殆无以加。汉氏以来。马邓之列。莫得而比伦矣。顾惟冲菲。获奉晨昬。教诲抚存。慈惠兼至。间禀要务。仰遵成规。家用平康。民以宁一。庶蒙休祐。永锡难老。以伸小子欲报之志。以慰万方欣戴之心。不图邦衅上延。奄弃崇极。玉衣如在。飈驾不旋。痛色养之长违。顾孺慕而何及。考卜惟吉。因山有期。迺稽旧章。□□惠。□鸿名。请于祖宗。告于几筵。谨遣摄太尉、光禄大夫、行尚书礼部侍郎、同中书门下平章事、集贤殿大学士、上柱国、太原郡开国公、食邑五千五百户、食实封一千六百户臣王圭。奉宝册。上尊谥曰慈圣光献皇后。伏惟明□在天。昭鉴于下。膺兹典礼。永配庙祏。储祉锡羡。光于无穷。呜呼哀哉。谨言。 

　　宣仁圣烈谥册 

　　维元祐八年岁次癸酉。十二月甲辰朔。二十六日己巳。孝孙嗣皇帝臣某再拜稽首言曰。臣闻圣人之兴。默契天运。昔真宗仁宗之际。章献临御。岁周一纪。实能协和神人。以靖国家。逮我圣考。蚤厌万国。惟末小子。未堪多难。则亦圣祖母躬受其艰。始终九年。臣民以宁。社稷以固。欲报之德。未获其所。惟周人以讳事神。以谥易名。明诏圣德。以示后嗣。恭惟大行太皇太后。实天生德。作合皇祖。无私如天。博爱如地。内自宫省之秘。外薄华戎之广。丕冒德泽。以生以成。昔在景德。北人弗宾。时则武烈参定大计。师于澶渊。克遂有功。南北底定。垂九十年。民获养生送死。功书鼎彝。泽加于后。及我仁祖。将援宣考。以奠天位。亦惟慈圣。实以从母。先识潜德。宜于室家。施及朝廷。元丰之末。天地震烈。疾方弥留。群公卿士。拱手相视。罔知所措。而大策中定。与天为谋。肆时冲人。实主神器。帷幄既施。号令时叙。稽于众庶。庸一二老。政无旧新以便民为先。人无戚疏以守正为用。故士耻奇衺。民知向方。耕田而食。遂底于今。雨旸小愆。责躬菲食。饥馑时告。振廪辍漕。忧世之心。常若不及。人赖其赐。神享其诚。熏然和平。无大灾害。间修咸平之政。大弛逋责。中外所释。以千万计。饥寒者得以衣食。流散者得以安处。歌舞之音。流于四方。辽人恃和。时肆猾奸。一闻信义。敛然知畏。迄无一言之争。夏人恃远。更出侵扰。一被恩德。屡叛仍屈。卒为乞盟之计。虽燕处于中壶。实大赉于万邦。究观设施。莫见其眹。惟约心以公。自二王一主。洎于外家。均遇以法。无侥幸之求。处躬以俭。自饮食服器。至于宫室。取足于用。无华靡之饰。虽履大位。以天下养。而岁月之奉。子弟之荐。犹视长乐之故。是以贵戚近习。相视而愧。元臣耋老。闻风而叹。不言而化成。不威而心服。自三代汉唐。一人而已。若夫先后旧仪。具在有司。每自抑畏。置而弗举。受册之礼。当在文德也。而退即于崇政。明堂之贺。当在集英也。而仪止于东闱。将成宣光。则原庙之说。自处于治隆。将损任子。则族人之恩。下比于列辟。凡轻于约身。重于违礼。推之庶政。盖有不可胜言者矣。臣夙遭闵凶。未习师保之训。提携闵闵。若农夫之望岁。诱之以诗书之乐。滋之以劝讲之良。示之以听纳之宽。导之以决断之明。久而弗忘。遂以成性。方将率德以自广。致养以尽诚。而命之弗知。哀恫邦国。临朝悯然。未知攸济。易月之制。既弗敢违。因山之期。兹复以告。是用博访于卿士。受命于祖宗。惟德之至。不可以名言。而功之隆。不可以数举。敢因古人一惠之义。益以累朝四谥之法。庶以尽子孙之诚。而慰海内之望。谨遣摄太尉、右光禄大夫、守尚书左仆射、兼门下侍郎、上柱国、汲郡开国公、食邑六千三百户、食实封二千八百户臣吕大防。奉册宝。上尊谥曰宣仁圣烈太皇太后。伏惟灵德在天。令名垂世。光配庙祏。□于太史。没而不忘。永永无极。呜呼哀哉。谨言。 

　　哀册 

　　慈圣光献哀册 

　　维元丰二年岁次己未。十月丙申朔。二十日乙卯。慈圣光献太皇太后崩于庆寿宫之萃德殿。旋殡于庆寿殿之西阶。粤三年三月甲子朔。十日癸酉迁座祔于永昭陵。礼也。燎映九关。漏终五夜。凄风吹以发音。俨金根其趋骛。孝孙嗣皇帝臣某。痛悲远日之至。擗踊终天之诀。飞驭莫攀。奠觞既彻。迺诏迩臣。追扬休烈。其词曰。猗欤太母。遐矣鸿绪。承派轩后。启封邾子。逮于武惠。为宋方虎。阴有善庆。超汉援禹。其在后昆。笃生圣女。瑞气天连。玉毫众睹。当炎精之四帝。求母闱之内辅。既作之合。遂定厥祥。占陋沙麓。兆轻寿房。正家阴顺。载物坤方。聪明睿智。端一诚庄。珩佩惟和。练衣犹浣。出阃无言。脱簪有谏。蚕织是亲。图书是玩。海赋圣学。鸾飞神翰。化自身先。恩无私谒。盛公族之麟趾。微外家之金穴。于穆英考。入绍仁宗。与子天下。赞□禁中。□□鼎之岌岌。慰万国之禺禺。皇躬未康。勉亲机政。明辟旋复。避远权柄。心契乎道。权归乎正。盛德若虚。至仁斯静。再副遗托。克昌继嗣。劳神乎遭变之始。受养乎承平之际。一人定省。大务咨议。每颜温而训笃。何慈深而爱至。造金仙之妙旨。探柱史之微言。抚赤绶之诸主。弄文褓之曾孙。斗维诞日之庆。天囿嘉时之燕。寿觞举而三宫乐。宝舆动而九逵抃。忽脱屣于紫房。遽归神于清汉。玉音绝兮窅何所及。黼幄空兮漠无所见。呜呼哀哉。下诰之夕。霜霰寒初。祖庭之旦。草木春余。惊流景之过隙。从吉占而启途。去深殿兮背白日。指新宫兮竁黄垆。呜呼哀哉。烟拂羽仗。月低斗城。出六衣于东闼。转五路于西埛。纷相趋兮侍卫。恍如在兮平生。呜呼哀哉。马踯躅兮风萧散。度巩原兮临洛岸。近桥山之衣冠。下银海之凫雁。龙鉴收兮将就蚀。剑户阖兮何时晨。寝肃肃兮苍野。帘阴阴兮绿尘。拂晓风兮泣长御。瞻暮柏兮悲宫臣。圣孝执丧于三岁。舆情结惨于八垠。呜呼哀哉。涂山嫔兮夏盛。大任归兮周隆。视今兮揆古。轶德兮踰功。彤管之纪。但传于土苴。白玉之镂。恶足以形容。严清庙之登配。光亿载以无穷。呜呼哀哉。 

　　宣仁圣烈哀册 

　　维元祐八年岁次癸酉。九月丙子朔。四日己卯。大行太皇太后崩于崇庆宫之寿康殿。旋殡于崇庆殿之西阶。有司奏谥曰宣仁圣烈。粤明年二月癸卯朔。七日己酉迁座祔于永厚陵。礼也。□□帟空。神庭燎晻。云似郤以复凝。月虽辉而如惨。孝孙嗣皇帝臣某。临遣奠以兴哀。瞻振容而永慕。凤吟管以何悲。龙挟輴而若驻。羽卫罗阙。神仪布路。爰制近司。纪陈圣度。其词曰。皇矣大宋。宝命自天。重明累圣。跨功轶宣。圣后在中。契于坤乾。校任比姒。亦逾于前。有系自姜。源深积厚。功熙我朝。方虎是偶。奄韩宅鲁。益昌厥后。月瑞日□。是兴太母。于铄太母。躬义率仁。居静犹地。含和如春。正素自禀。聪明夙闻。作合英祖。齐昇并耀。受养神考。阴功善教。体道不违。唯德是傚。元丰末命。帝念惟辟。听断勉同。以补天隙。拥佑神孙。立民之极。公以莅人。俭惟化俗。衣有大练。奁无片玉。房闼不出。四海在目。信义由中。九夷思服。如鉴不尘。如瑾不缁。三事大夫。正直是咨。宗藩外戚。渗漉惠慈。人爵王官。虽卑不私。庙谒靡行。外朝靡践。池籞靡临。唯政是勉。服御靡更。唯德是善。庸示万方。为则为典。左右皇躬。日就月将。动有坛宇。居由范防。造次于是。寖隆且昌。如天清明。霁日之光。治化方成。忧劳亦至。外若平居。中潜遘疠。坤轴斡以夜摧。月轮翩而晓坠。曾大化之靡怛。尚斯民之为意。呜呼哀哉。珠箔低垂兮云雾犹隔。繐帐仿佛兮炉烟未消。想仙驭以何适。谢人寰而已遥。万乘号恸。哀缠九霄。千官缟素。雨泣东朝。呜呼哀哉。人与神兮变何速。秋复春兮时已徂。牺盈兮未忘于平昔。綍动兮难留于须臾。翼八翣以为卫。陈六衣而起涂。呜呼哀哉。野苍茫兮人渐远。仗徘徊兮天欲晚。溯洛涧兮嗟备物之如在。逾巩岸兮知神游之不返。山川已兆于真宅。松柏犹疑于故苑。呜呼哀哉。玉晦龙蛰。金藏鉴昏。泉关掩夜。宫闱泣晨。车轨同兮虽来于万国。宝座闭兮唯朝于百神。鱼为炬以非日。鴈长飞而不春。呜呼哀哉。成内则于三朝。贻素风于千祀。致理之勤兮今已往。大道之公兮古如此。何远其家以为国。而忧其民之犹子。宜大书而作册。俾永光于宋史。呜呼哀哉。 

　　山陵 

　　太皇太后称山陵诏元丰二年十月戊午 

　　大行太皇太后辅佐仁宗皇帝。援立先皇帝。保翊朕躬。获安宗庙社稷。功德隆盛。闻于四海。垂及后世。光辉无穷。而天畀圣质。今昔绝拟。游心道域。退托不居。渊默宸闱。福芘天下。方图崇报。未知攸为。今遗命陵号。于本朝旧制。乃重有贬抑。曷以茂对显烈。慰塞中外之望乎。可诏有司。易园陵曰山陵。余恭依遗诰施行。 

　　易太后园陵作山陵诏元祐八年九月己卯 

　　太皇太后受遗称制。保佑眇躬。勤劳九年。阜安四海。大德未报。奄弃东朝。布宣末命。中外悲怛。永惟平日谦恭之至意。每避先后临御之常仪。逮此遗言。止以园陵为号。既非朕尊崇之本志。又失臣下爱戴之诚心。宜诏有司。易园陵为山陵。余恭依遗诰。 


宋大诏令集卷第十三 

　　皇太后一 

　　尊立 

　　有司请上皇太后尊号奏建隆 

　　伏以王者立显亲之殿。所以尊母仪。开长乐之宫。所以伸子道。稽诸历代。实有彝章。伏惟□母南阳郡太夫人。象叶阴灵。功深厚载。涂山助夏。首冠于三王。文武兴周。名存乎十乱。徽号未正。阙孰甚焉。谨按汉书曰。帝祖母曰太皇太后。帝母曰皇太后。皇帝陛下膺图资始。孝治攸先。宜彰坠燕之祥。式表濯龙之贵。伏请上尊号曰皇太后。诏曰恭依典礼。仍令所司。候追册四亲庙毕。择日备礼奉册。 

　　尊皇太后制至道元年四月乙未 

　　王者膺顾托之重。居宸极之尊。稽考旧章。宣明孝治。用尊尊之义。慰蒸蒸之心。风化攸先。莫尚于此。顾惟眇质。获嗣庆基。仰奉慈颜。敢忘前训。洪惟大行皇后坤元表德。壸范流芳。辅佐先朝。厥功斯茂。俾陈典册。式荐徽称。谨上尊号曰皇太后。 

　　追尊贤妃李氏为皇太后制至道元年十一月丙申 

　　朕获纂洪图。仰怀慈训。式遵茂典。诞举徽章。太宗皇帝贤妃李氏。辅佐先朝。发挥内则。柔明之范。图史传□。顾惟凉薄之资。敢忘劬劳之德。追崇礼秩。用慰孝思。宜追上尊号为皇太后。 

　　追尊李宸妃位号营奉园陵诏明道二年四月二十一日 

　　朕哀制之中。未遑议政。皇太后谓朕曰。宸妃早事先帝。尤为懿恭。膺降诞之符。守谦冲之德。至于号位陵寝。聿周禫祥。归奉母仪。克勤辅佑。兴居合礼。言动有常。两播徽音。九优彝典。以贲慎终。可追崇为皇太后。 

　　故圣瑞皇太妃朱氏追尊为皇太后制崇宁元年二月十七日 

　　门下。夫孝之至者其爱广。报之厚者其礼隆。朕遹骏皇图。极思父念兄之感。怆怀圣瑞。尽饬终追远之情。敷告治朝。特尊显号。故圣瑞皇太妃朱氏。懿恭惟则。柔惠且仁。早衍庆于螽斯。克相仪于椒掖。辅佐昭考。有警戒之道。而无险诐私谒之心。保佑泰陵。助继述之功。而遵柔懿慈俭之德。仰徽音之逾茂。嗟淑命之不融。于戏。妇顺谦冲。生不及四海之崇养。宠章华焕。殁而加万世之鸿名。惟哀慕之无穷。用褒崇于罔极。宜追尊为皇太后。仍令所司备礼册命。 

　　谕崇宁初奸臣损钦成旧仪诏大观三年二月五日 

　　朕惟钦成皇后辅佐神考。淑慎懿恭。诞育哲宗。慈仁顾复。尊为帝母。十有五年。就养宫闱。阴利天下。而崇宁之初。奸臣用事。饰终送往。因陋就简。妄骋私意。悉损旧仪。屡加诘问。终莫遵承。比阅典礼。欲加是正。而岁月遄迈。既往莫追。事违本怀。情深惋恻。咨尔在位。体朕意焉。 

　　尊号 

　　百官上皇太后尊号不许批答天圣二年七月甲辰 

　　吾顷在先朝。实当内治。虽极崇高之位。常思抑损之风。昨以嗣君。始膺丕绪。聿承遗诏。协预政经。赖宗祏之降祥。复忠贤之戮力。迄臻康乂。肇举燔烟。而鼎臣宗工。庶尹多士。遽形勤请。愿上尊称。念何德之克堪。实以荣而为惧。眷言列位。宜察素怀。 

　　皇太后降毋得上尊号手书天圣五年七月己未 

　　吾奉先朝之顾言。保嗣圣之鸿业。间临便殿。同访远谋。乃至寤寐不遑。旰宵若厉。而咎证屡见。政化未孚。将戒天正。聿新郊报。虑循旧典。载上尊名。宜告在廷。当体吾意。 

　　追尊李宸妃为皇太后制明道二年四月壬寅 

　　王者抚育黎元。务恢要道。盖孝笃于己则化之厚。感发于心则报必隆。有怀顾复之恩。爰举尊崇之典。故宸妃李氏。辅佐先圣。诞育眇躬。空流彤管之音。未正轩星之位。是用顺稽旧典。恭荐徽名。庶申创慕之思。以称劬劳之德。宜追尊为皇太后。仍令所司择日。备礼册命。 

　　皇太后号保庆诏景祐元年九月壬子 

　　皇太后顷在先朝。久参内辅。顾惟冲眇之质。备承抚爱之恩。自显受于尊名。赖总临于中壸。益彰谦懿。思罄恭虔。载钦保祐之慈。式叶熙隆之庆。聿崇称谓。庶表光扬。宜令宫禁上下。此后并以保庆皇太后为称呼。并置所居殿额。咨尔宰弼。当体至怀。 

　　尊皇太后制嘉祐八年四月丙子 

　　王化之基。所先者孝治。邦典之重。莫大乎尊亲。言念眇躬。获承圣绪。况钦闻于顾命。俾祗奉于母仪。敢率旧章。式陈显册。大行皇帝皇后配德宸极。比大坤维。柔范蔼于宫闱。徽音流乎天＜宀禹＞。辅佐先帝。肃雍罔违。抚毓冲人。爱慈至厚。奉加徽称。仰慰慈颜。谨上尊号曰皇太后。其合行册礼。令有司检详典故以闻。 

　　尊皇太后制治平四年正月己未 

　　圣人之制世驭俗也。莫大乎孝治。先王之正国安人也。必先于礼经。矧惟帝母之尊。夙毗王国之化。朕绍膺宝祚。祗遹圣谟。恭遵凭几之言。深惟置器之重。遵行典册。仰奉徽名。大行皇帝皇后柔范布于中宫。阴教播于天下。辅佐先帝。贤德内修。抚循朕躬。慈训备至。恭加懿号。允迪先猷。谨上尊号曰皇太后。其合行册礼。令有司检详典故以闻。 

　　尊皇太后制元丰八年三月庚子 

　　王者之治国也。莫重于礼文。人子之事亲也。莫先于孝敬。矧正母仪之位。实基王化之纲。顾惟冲人。祗绍大统。奉爱同之遗训。崇俪极之徽名。申敕攸司。答扬盛典。大行皇帝皇后化刑四国。被教六宫。辅佐先朝。秉齐明之德。抚循菲质。致均一之仁。恭迪圣猷。奉加美称。可上尊号曰皇太后。 

　　追尊陈太妃为皇太后制建中靖国元年正月十六日 

　　门下。守位曰仁。事亲者仁之实。教民以孝。因心者孝之先。茕然眇躬。幼失所恃。有霜降露濡之感。无昏定晨省之因。隆祐深慈。具言于遗训。章懿盛典。并列于有司。明告治朝。追荣显号。故皇太妃陈氏。柔仪慎靖。淑德齐明。标茂范于皇闱。蔼徽音于彤史。辅佐永祐。肃雝内庭。诞育冲人。缵承大统。彼苍不吊。陟屺缠哀。闻鸡犹想于问安。吹棘徒增于陨涕。既不能致四海之养。衔恤无穷。将何以报昊天之恩。崇名为慰。用广如存之敬。以伸终慕之情。宜追尊为皇太后。 

　　瑞圣皇太妃追崇为皇太后诏崇庆元年正月十六日 

　　瑞圣皇太妃昔事神考。柔懿顺恭。无险诐私谒之心。有警戒相成之道。诞育哲庙。飨养西宫。助绍承继述之功。遵慈俭保佑之德。今云殂殒。良用衋伤。思父念兄。礼宜隆厚。特申郊报。载上尊名。宜告在廷。当体吾意。 

　　文武百寮再上表加上皇太后尊号不许批答天圣八年 

　　夫道以冲而为用。易以谦而蒙福。傥自矜大。所不与焉。吾获绍基图。深惟抑畏。盖勉遵于先托。固无助于君明。曩岁群臣吁言。嗣皇内请。膺受丕贶。良非素怀。今郊报有期。国家常典。众心输向。复上美名。且方隅敉宁。运历隆治。盖天地之储贶。庙社之流祥。惟帝丕承。乃克臻此。在吾菲德。敢自为功。矧有愧于前称。谅难从于今议。庶全撝挹之志。免惭记注之传。 

　　册文 

　　皇太后尊号玉册文 

　　维天圣二年岁次甲子。十一月乙酉朔。十三日丁酉。嗣皇帝臣某谨再拜稽首言。恭以为天下之母者。爱育之功博。居域中之大者。覆载之道均。乃有饰盛礼以推崇。因强名而丕显。以恩则尊亲偕极。以义则中外一辞。表德垂鸿。非可以报也。况乎保宁丕绪。抚览权纲。格万宇之洽平。副舆情之输戴。式隆称号。以播休铄。伏维皇太后陛下聪明淑哲。渊默懿恭。袭御龙之遐源。启曾沙之瑞命。辅佐先圣。辑睦藩房。申翊宫朝。叶敷阃教。服图史之至诫。慕黄老之微言。乃正位承天。居尊治内。勤俭之化。式于中闱。和平之风。被于四表。王基允固。睿问载融。曩者号弓在辰。仍几有命。粤以大宝。付于菲躬。茕茕哀荒。惧罔攸济。实赖慈荫。以援鸿图。上奉顾托之明。俯慰迩遐之望。详录机务。咨谋政经。宪祖宗之旧章。勖官师之凝绩。本乎子物之惠。济乃守成之业。今蛮夷款附。封宇靖安。百度聿修。六气时若。肇禋肆类。克展上仪。享是休嘉。率由保翼。故得公卿庶尹。藩岳守臣。武旅戎酋。缁黄耋艾。咸谓周有思齐之□。播于声歌。汉有长乐之注。垂于竹帛。斟酌前训。拟议盛猷。允非鸿名。莫扬盛烈。绵代旷典。自我而著。犹且推美而弗省。约己以至谦。连袂叩阍。露章五请。臣得以因人之欲。拜疏于内。甫回冲虑。乃徇公言。夫含章履顺之谓应元。诏训率下之谓崇德。体仁所以膺寿藏之福。宣慈所以隆圣善之懿。不胜大愿。谨与百寮士庶。奉玉册琮宝。上尊号曰应元崇德仁寿慈圣皇太后。伏惟懋叶欢心。诞膺洪册。承七庙之流祥。受九昊之敷锡。拥佑家邦。祉祚无极。臣某诚欢诚抃。顿首顿首谨言。 

　　明道二年皇太后尊号册文 

　　维明道二年岁次癸酉。二月丁酉朔。九日乙巳。嗣皇帝臣某谨再拜稽首言。恭惟荷神器之重者。必能充其道。措天下于治者。乃可享其尊。虽复虔巩大猷。抑畏先宪。周藏功表。迹隐言外。至于体乾之健。则四德随具。法坤之顺。则万物自光。乃知圣人施尊名。建显号。有以答四海之望。未始缺三神之欢。况夫有亲之慈。有国之典。有亿众之勤请。有冲人之奉承。则鸿徽景铄。揭无垠而耿千古。不得为身专辞也。伏惟应元崇德仁寿慈圣皇太后陛下。徇齐懿淑。钦明惇大。覃葛表乎成德。伣天禀乎睿姿。内辅先帝。布昭阴教。柔风彷徉。太和絪緼。惟深以钩天下之志。弥简而知天下之限。及真庙凭几。缀衣在廷。导扬审训。参录庶务。时惟寡薄。嗣膺宸统。惧德弗类。惟天难忱。实繄宝慈。佐佑丕业。于是进耆哲。黜憸壬。鼓清风。阜群品。烝云以濡之。揭日以照之。回霜收电。恤狱犴之苦。金声玉振。制条令之当。不爱牲牷以裕于神。不玩印钮以宠其勋。好直而无翳谏。育材而善多士。浣衣训俭。程书戒勤。出入十年。上下一德。至乃师兵不试。方陲无警。一介之使。朝服以至穹庐。丈余之组。驰轺而抚西夏。荡然王德。无思不服。遂能内外有谧。宪度具张。俗祛奇衺。民服敦庞。箫勺之和。极天而蟠于地。义慈之爱。浃肌而沦于髓。拔其疠疵。纳之仁寿。百昌蕃芜。而竞乎昏作。三辰阳明。而顺乎发敛。使眇眇之质。托王公之上。无遗德。无愆令。重拥越成。以缉熙于光明。谅非谆诲。畴克臻此。曩以崖略上德。形容丕称。大功日新。舆情未惬。方今款谒庙祏。祗见祖宗。馨香升闻。休嘉振动。而廊庙文武。相臣将臣。卿尹师校。家陪耆艾。仙释之净众。要荒之渠长。蔼然咸造。以义固争。佥曰备物不膺。无以贲天命。群生不怀。无以绥方国。既即旧典、创新制。则因而易行。略小节、著大美。唯称而后可。切订茂实。以增圣号。陛下方复允恭克让。劳谦终吉。连襼五请。始曰俞哉。夫高明资始。是之谓应元。思睿周达。是之谓齐圣。鼓舞范围。是之谓显功。敷施化育。是之谓崇德。睦族济众。是之谓慈仁。祈年永思。是之谓保寿。臣不胜大愿。谨遣摄太尉、籍田大礼使、推忠协谋同德佐理功臣、开府仪同三司、行门下侍郎、兼吏部尚书、同中书门下平章事、昭文馆大学士、监修国史、上柱国、东平郡开国公、食邑七千户、食实封二千八百户吕夷简。奉玉册玉宝。上尊号曰应元齐圣显功崇德慈仁保寿皇太后。伏惟钦受鸿册。昭迪成功。挹道观妙。援天比崇。迈任姒之遐武。袭黄老之渊宗。乂安鼎祚。以摅无穷。 

　　皇太后册文 

　　维治平二年岁次乙巳。十一月丁巳朔。十有六日壬申。嗣皇帝臣某谨稽首再拜言曰。臣闻昔者明王之以孝治天下者。非家至而日见也。盖有要道焉。推所以行于己者。为天下率。尽所以奉其亲者。为天下先。而四海靡然其承风矣。洪惟有宋。受命造邦。百年四圣。而小子获承之。以继我仁考之遗休余烈。方与群公卿士。夙夜以思。勉其不逮。庶几如我仁考付畀之意。以申罔极欲报之心。此固栗栗祗惧。不敢遑宁者也。顾惟眇末之质。提携鞠育。慈仁咻呴。至于有成。自我圣母。嗣位之始。哀迷在疚。而忧劳艰难。一日万务。叶和绥静。保佑扶持。功施邦家。亦惟我圣母。永惟至恩大德。无物可称。是用稽参典礼。率吁群心。合志一辞。恳恳惓惓。不胜大愿。谨遣具官韩琦。具官胡宿。奉玉册金宝。上尊号曰皇太后。恭惟皇太后圣善明哲。柔闲静专。粤自正位中宫。内助先帝。阴礼修而教行。俭德著而下化。遂及万国。先于正家。逮夫玉几受遗。遭时多难。勉徇勤请。权同听决。而明识远虑。动怀谦畏。深鉴汉家母后之失。讫不践于外朝。及归政冲人。合于易之进退不失其正之圣。是惟全节钜美。固已超出前古。垂法后世。宜乎盛烈播于声诗。尊名光于典册。惟末小子。获奉温凊。呜呼。殚九州之富以为养。未足尽于孝心。享万寿之福而无疆。期永承于慈训。臣某诚欢诚抃。稽首再拜谨言。 

　　皇太后册文熙宁二年四月壬戌 

　　臣闻子亲生之。而恩咻仁喣。至于有成。其义若天覆。无有穷极。矧眇躬所系。以提以护。乃至托王公之上。而获承祖宗之余烈。亲德所载。不己极隆而愈重欤。欲报之恳。顾天下无物以称其大。是用率吁众志。顺稽典礼。一辞欣合。不胜至愿。谨遣摄太尉、推忠协谋崇仁同德赞治守正保运亮节佐理翊戴功臣、枢密使、剑南西川节度。管内观察处置桥道等使、开府仪同三司、守司空、检校太师、兼侍中、兼群牧制置使、行成都尹、上柱国、潞国公、食邑一万七千二百户、食实封六千七百户臣文彦博。摄司徒、推忠佐理功臣、正奉大夫、行右谏议大夫、参知政事、上柱国、南阳郡开国侯、食邑一千户。赐紫金鱼袋臣赵抃。奉玉册金宝。上尊号曰皇太后。恭惟皇太后静专柔明。禀协坤体。以承天之顺。内助英考。惇俭德以为阴教之冠。而世莫不矜式。杜私恩以保外家之贵。而福□□畀之长享。懿铄远虑。高出前古。肆小子缵服。惟慈训是禀。夙夜夤畏。不敢坠继承之业。比见上帝。告成大礼。仰惟我圣母保佑之力。于戏。养有九州之富。而莫大之德。不足报万一。孝形四海之广。而因心之笃。不足见仿佛。惟是尊名徽册。合乎万寿之无疆。予末小子永惟左右之是奉。兹实惓惓之愿。 

　　皇太后册文元祐 

　　臣闻鸿名显号。尊一仪而后为大。丰禄备养。极四海而后为至。夫惟厚德积载。则极尊靡亢。纯佑流泽。则多福无疆。爱敬尽于孝治。情文达于礼本。卓哉煌乎。非甚盛德。何以兼大名享至养哉。本朝受命溥将。隆化熙洽。惟皇叶之昌炽。由圣母之辅治。阴教修而内化。俭德怀于永图。遐迩一体。中外禔福。迨于冲人。纂承皇绪。母仪崇训。实赖慈宝。坤元资生。并及品物。天地并贶。华夏乐推。率吁众心。不胜大愿。谨遣摄太尉臣安焘、摄司徒臣范纯仁。奉玉册金宝。上尊号曰皇太后。恭惟皇太后秉德圣淑。处躬静专。徽音。迈于三母。柔范形于四表。上当天心。则纷纶葳蕤。应诚之景贶。下符民愿。则讴歌鼓舞。傒志之群甿。各敬奉宝策。光显隆祚。岂特思齐咏诗。纪宗周之尽美。长乐注记。述汉氏之懿铄。然后膺受介福。降格永平。如川之方至。如日之始升。九功之德。莫匪可歌。万邦之民。率由于变。 



●宋大诏令集卷第十四 

　　皇太后二 

　　听政 

　　真宗丧服臣寮请皇太后处分军国事表不许批答 

　　览表具之。衅祸自天。先帝厌代。攀号殒越。触地无容。虽理命之行。已闻诞告。而机务之重。岂暇亲临。遽览露章。愿遵遗旨。言念忠恪。徒增叹嘉。所请宜不许。 

　　第二表不许批答 

　　览表具之。先帝升遐。率土号慕。况在寡德。岂任哀摧。眷惟辅弼之贤。咸膺顾托之重。夙宵勤瘁。中外谧清。而荐上封章。恳陈末命。愿从听览。实所未遑。省阅再三。愧叹无已。所请宜不许。 

　　第三表许批答 

　　览表具之。先圣贻谋。嗣君缵历。缅惟辅佐。属任忠贤。乃眷眇躬。曷任机务。而疏封三上。中外一辞。俾预政经。仰遵遗训。昌言无极。申谕不遑。斯用勉从。良增愧恧。所请宜许。 

　　皇太后降军国政事进入文字手书乾兴元年二月癸亥 

　　中书门下牒枢密院。今月二十四日准皇太后手书。赐丁谓以下。近以衅罚所钟。攀号罔极。上赖邦家积德。皇帝嗣徽。中外一心。永隆基构。先皇帝以母子之爱。有异常伦。所以遗制之中。权令处分军国事。勉遵遗命。不敢固辞。然事体之间。宜从允当。自今已后。中书枢密院军国政事进呈皇帝后。并只令依常式进入文书印画。在内庭亦不妨与皇帝子细看览商议。或事有未便。即当与皇帝宣召中书枢密院详议。如中书枢密院有事关机要。须至奏覆。即许请对。当与皇帝非时召对。即不必预定奏事日限。盖念先朝理命。务合至公。其于文武大臣。内外百辟。推诚委任。断在不疑。缅料忠贤。各怀恩义。必能尽节。以佐昌朝。顾予菲躬。得守常典。兴言及此。五内伤摧。故兹示谕。咸使知悉。 

　　宰臣等请皇太后五日一次坐朝不许批答乾兴元年二月 

　　览表具之。昨者猥蒙遗制。俾预政经。勉用率循。良增愧恧。以大邦之累盛。加四海之同文。其在事机。不无繁委。每于宫掖。详览奏封。得与嗣君。预伸谋议。适观抗疏。备述昌言。期徇良规。亲临便殿。载与嘉话。诚所未遑。庶叶至怀。且仍旧式。所请宜不许。 

　　第二表不许批答七月二十七日 

　　览表具之。宝绪方隆。茂规咸在。每于宫壶。详阅政经。必循诒燕之谋。庶叶讲求之式。荐观奏牍。恳冀亲临。诚所未遑。但增多尚。所请宜不许。 

　　第三表许批答七月二十三日 

　　览表具之。昨膺付托之重。领机务之繁。眷乃嗣君。助其为治。顾惟寡昧。靡克遑宁。日月不居。俄更素律。夙宵自励。无爽大猷。而卿等屡上封章。备陈恳悃。以为小大之政。必在于亲临。承弼之言。免烦于中覆。庶遵先旨。亦叶前规。坚确不回。忠恪斯见。勉从勤请。良用愧怀。所请宜许。 

　　宰臣等上皇帝乞皇太后五日一次坐朝表允批答乾兴元年七月 

　　省表具之。昨者先帝登遐。冲人缵服。仰承遗命。诞告群方。允赖母仪。兼总军国。上缘慈训。过执劳谦。久未遵行。实增哀惧。卿等克当大任。祗率圣言。恳拜封章。备陈谠议。已蒙告谕。勉徇勤诚。嘉与忠贤。同此欣庆。所请宜允。 

　　真宗大祥后皇太后赐宰臣等手书天圣二年二月癸酉 

　　皇穹降祸。先帝上升。日月靡留。祥祭云毕。百身莫赎。五内已摧。言及于兹。号殒无诉。所幸三边彻警。五谷丰登。此皆上灵垂休。及宗庙储祉。贤能尽力。中外协心所致也。载念天下至广。万务至繁。吾以受先圣顾托之深。皇帝春秋之富。助成治道。用乂苍黔。期见抱孙之欢。永遂含饴之乐。如马邓流芳册书。此吾之志也。更赖三事庶尹。百工群司。勉悉厥心。同底于道。 

　　皇太后权同听政制嘉祐元年四月己卯 

　　朕承大行之遗命。嗣列圣之丕基。践祚之初。衔哀罔极。遂罹疾恙。未获痊和。而机政之繁。裁决或壅。皇太后母仪天下。子育朕躬。辅佐先朝。练达庶务。因请同于听览。蒙曲赐于矜从。俾缓忧勤。冀速康复。将来听政日。请皇太后权同处分。 

　　皇太后第一次付中书门下还政书嘉祐八年四月十六日辰时。降到御宝劄子令撰。当日未时却于通进司进入。不曾降出。 

　　吾奉先帝之制。托嗣君之孤。当莅祚之初辰。结念亲之永慕。茕然在疚。浩弗能支。因露言于禁中。请同政于天下。重以猝遭家难。俯徇群情。维庙社之储灵。复乾祗之荐祉。皇躬加裕。邦统有归。宜遵还辟之文。以副承祧之望。矧祖宗之有成宪。辅弼之有嘉谋。勉用持循。释吾忧负。今来皇帝已遂康复。更不同听政事。故兹示谕。当体此怀。付中书门下。 

　　皇太后第二次付中书门下还政书治平元年五月十一日未时。通进司降到御宝劄子令撰。当夜三更却于通进司进入。 

　　日者昊天不吊。先帝上宾。遽扬末命之言。乃结未亡之痛。而皇帝践阼之始。衔哀过情。忽传诏于外庭。请预闻于庶政。载念承邦之重。累申还辟之文。皇衷未回。群、听犹郁。顾人子之诚虽至。然国家之事靡安。况日听治朝。躬发神明之断。出驰禁跸。众闻舆马之音。百姓莫不交欣。三灵以之荐祉。吾尝视前史之戒。思累圣之图。将退饬于母仪。庸进强于君德。从容房闼。不□□□□权同政事。候皇帝康复日如旧。今岁两曾降手书还政。辅臣等并于皇帝御前纳下。今日圣躬已安好。其军国事更不同处分。故兹示谕。宜体至怀。付中书门下。 

　　皇太后权处分军国事诏元丰八年二月乙未 

　　朕膺昊穹之眷命。缵列圣之丕图。夙夜精勤。兴居爽豫。永惟四海之广。虑壅万微之繁。皇太后德盛母仪。道隆坤载。圣性聪哲。达于几深。仰叩慈仁。许同听断。庶专调护。早遂康和。应军国事。并皇太后权同处分。候康复日依旧。 

　　皇太后手书付三省 

　　吾德薄。不敢上同明肃、宣仁。而远戒前代称制终身之失。自同听断。夙夜靡遑。不欲候□□殿殡礼毕。遂即退处。皇帝圣孝。坚请再三。仍以山陵事重为言。故兹黾勉。有愧于心。止俟将来神主祔庙。便遵此制。吾意已决。可令中外闻知。 

　　皇太后手书付三省元符三年六月癸亥 

　　吾权同听断。本非吾志。艰难之初。欲止不敢。黾勉于兹。日计一日。苟可得已。宜不待时。乃者皇帝以大行山陵事重为请。故候祔庙礼毕。即遂退处。今皇帝圣智日跻。万务益习。仁明睿断。裁决中理。海隅苍生。咸被德泽。吾用慰心。顾复何虑。况山陵营奉就绪。引发有期。或不知止。则岂不蹈古人所戒。而失复子明辟之义哉。可不俟祔庙。止俟灵驾发引。罢同听断。布告中外。咸使闻知。 

　　皇太后罢同听断诏元符三年七月丙寅 

　　朕奉皇太后手书。可不候祔庙。止俟灵驾发引。罢同听断。朕以眇身。获承大宝。实赖皇太后仁圣。敉宁万邦。遽奉玉音。靡遑安处。涕泣拜请。至于累旬。虽盛德徽猷。度越今古。顾惟不类。惧弗克胜。圣志莫回。未知攸济。勉遵慈训。深惕于怀。布告中外。咸使闻知。 

　　皇太后罢同听断德音元符三年七月癸酉 

　　门下。朕奉承圣绪。追述先猷。仰恃母仪。共安天下。皇太后深诫称制终身之失。确遵复子明辟之言。荐降手书。期罢同政。超今冠古。夐不可俦。遗大投艰。惧弗克任。既莫回于圣志。思有显于慈亲。永惟此心。未知攸称。岂特用三牲之养。固当奉四海之欢。用伸锡于涣恩。俾益孚于慈德。应四京诸道云云。于戏。宥过无大。式于九围。立爱惟亲。加于百姓。咨尔中外。咸体朕怀。 

　　礼仪 

　　建万安宫奏咸平二年 

　　中书门下上言。圣人之德。莫大于尊亲。帝母之尊。备存于典制。皇太后辅佐先帝。母仪万邦。虽极尊之称。已光于坤德。而异宫之义。未叶于礼文。谨按汉制。皇太后称长乐宫。又按唐史。穆宗郭太后。居兴庆宫。号兴庆太后。恭宗王太后。居义安宫。号义安太后。武宗萧太后。居积庆宫。号积庆太后。今皇太后宫室之制。有所未备。岂可使六宫瞻仰。俯同家人之仪。三朝庆贺。犹阙奉觞之地。臣等不胜大愿。伏请命有司为皇太后建宫立名。以称陛下奉养慈颜。孝治天下之意。诏曰可。仍上宫名曰万安。 

　　命妇见皇太后仪式诏 

　　礼仪院劄子奏。准遗制。军国事兼权取皇太后处分。今参详内外命妇。今后凡遇入内见皇太后。欲望内中别设客殿延见。除长公主并亲王夫人已上。许殿上起居。其余亲族命妇。并依班次序立于殿下起居。仍于宫庭量地之宜。内外命妇各设幕次。不得取便于内中交杂往还。其班序次第。及殿庭收接文字。亦乞专委自来合属职掌之人。依此编排管勾。其命妇或有陈乞表状。便于当职人处通下。即不得辄自将表状升殿唐突。务要整肃。如有违犯。并须具事由。奏取圣旨指挥。及乞下入内内侍省。内东门晓示。各令知委。并下南宫、北宅、并诸宅院勾当使臣等。依此取进止。已降敕命依奏。宜令入内内侍省遍行指挥。并劄付内东门司晓示。 

　　天安殿发皇太后册诏天圣二年九月甲午 

　　朕奉膺眷命。获守宗祊。期德洽于民心。在孝治于天下。恭惟皇太后祗膺遗训。总览鸿机。邦国用康。品物咸乂。将举泰坛之类。宜尊册宝之名。躬率群僚。式扬盛烈。比览攸司之草具。乃于便殿以陈仪。情礼未安。臣庶何仰。宜临正宁。恭上徽称。将来朕以天安殿发册于文德殿上。皇太后受册于崇政殿。 

　　尊崇皇太后仪范诏治平元年五月 

　　顷以嗣承大统。方执初丧。过自摧伤。遂婴疾恙。皇太后尊居母道。时遘家艰。悯予哀荒。俯徇诚请。勉同听览。用适权宜。赖保护之勤劬。获清明而康复。恭惟坤德之至静。实厌事机之久烦。殆此弥年。荐承谋诲。顾寔烦于庶政。难重浼于睿慈。然而方国多虞。则能济天下之务。惟时无事。亦宜享天下之安。先民有言。无德不报。虽日奉三牲之养。未足尽于欢心。而刑于四海之风。必务先于孝治。惟是事亲之礼。盖存有国之规。当极尊崇。以称朕意。应合行仪范等。令中书门下密院参详以闻。 

　　尊崇皇太后典礼诏 

　　朕祗膺宝图。夙赖慈荫。方决策艰难之际。实先定于睿谟。及临朝恭默之初。复仰烦于懿政。虽明智之自得。避成功而不居。亟下手书。退安房闼。岂惟前世母后之罕及。抑亦自古圣贤之所难。至仁大恩。盛德钜美。无物以称。非言可宣。朕日至寝门。躬修子道。殚四海之备养。得万国之欢心。夫惟有天下之功。固享天下之报。兴言典礼。未及尊崇。肆命辅臣。裁度彝制。上以彰母仪之盛。下以广孝治之风。颁之有司。昭示永世。皇太后出入仪卫。恭依礼部太常寺增定。余依治平元年五月十七日慈圣光献皇后故事施行。 

　　违豫 

　　皇太后不豫降死罪已下赦咸平六年十二月戊寅 

　　门下。朕自诞膺骏命。嗣守鸿图。翼翼小心。兢兢驭朽。寤寐求理。六载于兹。致＜宀禹＞县之底宁。赖祖宗之垂贶。而皇太后适当寒冱。偶爽康和。朕躬侍起居。亲调药饵。精勤备至。请祷弥多。而未获痊平。颇深忧惕。祈上元之福祐。宜大赉于寰区。可赦天下。云云于戏。旷荡之恩。爰敷于遐迩。恳祷之至。冀获于感通。用慰虔诚。以臻繁祉。 

　　皇太后寝疾赦天下普度僧尼制明道二年三月二十五日 

　　朕膺列圣之鸿图。抚万方之亿众。逖守前王之格训。内承哲后之深慈。夷忧交欢。昆虫遂性。皇太后受先帝之定保。佑冲人之向明。仗台辅之协谋。御宸闱而听政。而旰吴靡暇。忧劳所侵。发于腠理之微。浸成寒暑之疾。朕仰禀懿诲。恭侍睟颜。日至寝门。亲尝药剂。遍询于良苦攻治。并走乎上下神祗。稍获安和。更资护助。且念寰海至广。休戚殊途。犯法冒令者多。迁善远罪者寡。以至婴离者未解。向隅者可伤。或尚隶遐陬。或未离谪籍。将以涣散幽冤之志。介延丕祉之祥。非大施旷荡之恩。何以召和平之气。且复以植福之趣。能仁所宗。特推雨露之荣。广度苾蒭之侣。并发乎朕志。上奉乎母仪。心虔切而弗遑。泽滂沲而曷恡。夫圣职教化。天鉴诚明。允期精意之获申。所冀维祺之来顾。可大赦天下。云云于戏。惟孝者德之本。将以悦千里之人。作解者吉之苻。于以济□□之象。期尔百官之同志。共祝万寿之无疆。粤乃具僚。宜体兹意。 

　　皇太后不豫德音 

　　门下。朕以眇躬。获承大宝。祗□慈训。克济艰难。皇太后久积忧勤。寖兴疾疹。虽晨夕左右。亲侍药石。殆逾旬浃。未获康和。宜推及物之恩。益介万年之福。应四京诸道。云云于戏。致四海之养。方思竭于□□。膺万寿之祺。盍导迎于和气。冀图休应。昭格善祥。 

　　遗令遗诰 

　　昭宪皇太后遗令 

　　生死者人之常道。脩短者天之定数。考终为福。其又奚悲。予年过六旬。比多衰病。家国之故。忧劳积念。自春及夏。风气频作。针石备至。有加无瘳。将尽天年。宜申理命。皇帝天资仁孝。亲侍医药。衣不解带。涉于数旬。重念军国事繁。人神所托。勉思远大。无过哀毁。予瞑目之后。宜以宗社为心。更赖群臣。共与开释。皇帝成服。三日听政。以日易月。一依旧制。在京文武臣僚。十三日而除。诸司长官以上。近臣列校。朝晡临于宫庭。其余职官临于宫门外。诸道州府长吏以下三日释服。军人百姓。不用缟素。沿边州府。不得举哀。释服之后。勿禁作乐。园陵制度。务从俭省。勉从予志。勿用烦劳。 

　　皇太后遗诰景德元年四月 

　　内外文武臣僚等。日月运行。春秋代谢。人生定分。天道难知。予自去冬。婴兹疾疢。百药无效。四体积羸。有加无瘳。迫于大限。宜申治命。用示所怀。皇帝至孝至仁。克勤克俭。躬亲侍奉。旦夕煎调。忧积于容。衣不解带。然而天位至重。君临事繁。必思军国之大纲。无执庭闱之近礼。所宜自勉。弗用过哀。更赖股肱近臣。共为开释。皇帝成服之后。三日听政。服纪以日易月。一依旧制。在京文武群臣。十三日而除。文武百寮诸司官长及近臣观察使已上临于宫庭。自余职官临于宫门外。诸路官吏以下三日释服。军民不用缟素。沿边不得举哀制服。释服之后。勿禁作乐。园陵制度。务在省俭。勉从予志。勿事烦劳。 

　　皇太后遗诰明道二年三月乙未 

　　吾受遗先朝。保助今圣。绵历十载。忧勤一心。以南面之母仪。承天下之荣养。皇帝深于孝爱。济以睿明。吾得以罄竭所怀。翊怀庶务。凉暄所薄。腠理失和。皇帝药必亲尝。衣不解带。而吾大期之迫。积疾无瘳。以耆暮之年。见升平之运。获从先帝。宁魄九原。质于常情。夫复何恨。皇太妃与吾同事先帝。并佑圣躬。宜尊为皇太后。皇帝听断朝政。一依祖宗旧规。如有军国大事。与皇太后内中裁制。内外诸军将士。并与特支。在京文武臣僚。并外处管事臣僚。并与支赐。皇帝宜念宗庙社稷之重。毋过哀伤。更赖股肱近臣。共为宽释。成服之后。三日内听政。服纪以日易月。在京文武官。十三日而除。诸司官长及近臣观察使以上临于宫庭。其余临于宫门外。诸道州府长吏以下三日释服。军民不用缟素。沿边不得举哀。释服之后。勿禁作乐。园陵制度。务遵俭省。勉从吾志。勿事烦劳。 

　　皇太后遗诰建中靖国元年正月甲戌 

　　吾胄于相门。作配神考。逮事英祖。母仪三朝。惟社稷是忧。惟臣民是恤。积勤遘厉。累月弗瘳。皇帝天性诚孝。夙宵左右。衣不解带。药必亲尝。禳禬消除。靡所不至。间虽小愈。卒至弥留。然生必有终。天地之道。脩短之际。亦数之常。昨遭时艰。亲决大策。属以圣意勤请。与闻政机。曾未逾年。遽复明辟。既从容东朝。以享天下之养。而拥佑仁圣。以为天下之福。年垂耳顺。往从裕陵之游。静惟迺心。尚复何憾。皇帝以宗社大计为念。无过哀伤。更赖臣邻。共与开释。仍追尊故皇太妃为太后。其典礼并依章懿皇后故事。成服之后。三日内听政。服纪以日易月。在京文武百官。十三日而除。诸司长官及近臣观察使以上临于宫庭。其余临宫门外。诸道州府长吏以下三日释服。军民不用缟素。缘边不得举哀。释服之后。勿禁作乐。园陵制度。务从俭省。勉从吾志。勿事烦劳。余依慈圣光献皇后故事施行。 
  


宋大诏令集卷第十五 

　　皇太后三 

　　谥议 

　　明宪皇太后谥议建隆二年六月乙卯 

　　臣闻谥所以知行。号所以表功。功大者播之无穷。德厚者传之不朽。惟诗人之咏。本王化之基。姜嫄发后稷之祥。太姒兴武王之业。祖宗之庆。今古相沿。恭惟大行皇太后沙麓储灵。涂山孕粹。恢张阴教。表正人伦。化行而九族惟和。法正而六宫承式。事光彤史。美溢椒涂。母仪方耀于庶邦。仙驭遽闻于厌世。袆衣褕翟。即成原庙之游。蜃辂龙輴。将祔霸陵之寝。葬期定谥。斯曰旧章。谨按谥法。照临四方曰明。圣善周达曰宪。请上尊谥曰明宪皇太后。诏曰。恭依典礼。 

　　元德皇太后谥议咸平元年正月己巳 

　　恭惟皇太后沙麓储祥。河洲袭庆。早服姆师之训。茂扬邦媛之风。言德具修。图箴是宪。爰被长秋之选。克彰象服之宜。志在进贤。恩均逮下。服浣濯而崇俭。谨珩璜而慎仪。协赞戚藩。表正帷壶。兆殊祥于申甲。扬淑问于涂山。庆奉天飞。荣疏封邑。主帝闱之阴教。载女史之徽猷。奄忽不停。光仪永谢。皇上由震宫而毓德。升皇极以缵戎。祗荷庆灵。永怀顾复。孝思罔极。典册备陈。稽文母之功。早参于十乱。遵帝喾之制。夙正于四妃。爰加长乐之称。以报昊天之德。易名斯在。节惠可稽。谨按谥法。茂德丕缵曰元。忠和淳淑曰德。请上尊谥曰元德皇太后。 

　　庄献明肃皇太后谥议 

　　臣闻生被大名者德之盛。殁膺大谥者行之高。顾善恶之敢私。在古今而难废。若乃帝母之节惠也。议之于官府。考之于朝廷。书之于册宝。读之于寝庙。上之于梓宫。藏之于金匮。勒休垂世。不亦重乎。恭惟大行皇太后宅心静专。敦厚敏惠。被遇先帝。正位中宫。左右陈图史之言。春秋奉苹藻之事。岂惟内正于阃则。抑亦外刑于国风。历岁滋深。流闻曷已。及乎膺道扬之终命。申燕翼之远谋。协佑嗣皇。交修一德。爰临禁殿。共对迩臣。咨询贤能。讲求机务。仁泽布洽而百物遂。圣烈昭施而三灵怀。于是奉将嘉□。□课太室。于以申进养。于以谢成功。皇帝荷恩慈之极深。恭□孝之□道。因展成于大祀。常再荐于徽称。震诞纪辰。会朝讲事。未尝不躬陪秘幄。祗率群臣。祝万寿以称觞。奏九韶之备乐。兹诚尽天下之养。极人道之尊。至于问疾宫闱。遍尝药石。夜不遑寝。昼不解衣。覃恩宥于多方。走禬禳于群望。方循陔而竭力。遽陟屺以缠哀。乃命有司。制旧典。隆致丧之盛礼。上表行之尊名。谨按谥法。履正志和曰庄。聪明睿智曰献。无幽不察曰明。威德克就曰肃。伏请上尊谥曰庄献明肃皇太后。 

　　庄懿皇太后谥议 

　　伏以至恩大德。欲报罔极。时则有追册之命。鸿名显号。欲传无穷。时则有诔谥之典。故爱申而天下勤。事顺而后王法。念亲思孝。庸可后乎。伏惟追尊皇太后早事先帝。久参内治。躬履勤俭之度。天资慈仁之性。发殊祥于吉梦。毓嗣圣于昌辰。自玉几兴言。龙輴戒御。往奉园寝。迄还宫闱。顾礼节而莫逾。贵远处而弗竞。方列四妃之位。未正三宫之名。忽遘沉痾。遽弃荣养。帷＜巾荒＞尽饰。既安殡于近原。陵域载营。将祔迁于新兆。皇帝结寒泉之永慕。释彤管之遗音。爰命迩臣。俾论节惠。谨按谥法。履正志和曰庄。温柔圣善曰懿。伏请上尊谥曰庄懿皇太后。  

　　庄惠皇太后谥议 

　　名以宾实。谥以考行。古今之通义也。矧极天子之孝。致四海之养。旌慈仁之烈。答爱育之德。不亦义之大乎。伏惟保庆皇太后柔顺含章。淑明成裕。袭赤泉之遐胄。流太姒之徽音。维俭约之是敦。维谦祗之是履。宽而逮下。动必得中。外族无假借之私。公室尽恩勤之意。自家刑国。表里肃然。在昔永定登真。实参付托之重。大明继照。每怀顾复之恩。皇帝爰自缵承。早从依怙。是用追长乐之往制。揭保庆之尊名。亲倚之隆。皇情斯厚。方且怡神黄老。比寿松乔。弗虑弗图。光灵倐閟。因心追远。有恻于上心。考行易名。式扬于坤范。谨按谥法。维德端严曰庄。慈惠远识曰惠。伏请上尊谥曰庄惠皇太后。 

　　钦慈皇后谥议三月壬申 

　　宰臣韩忠彦。率群臣请追尊皇太后谥号于太庙。议曰。臣恭以奉先追远。天子尽于事亲。表行易名。圣人何以加孝。仰稽成宪。俯酌群言。丕阐清芬。永贻后世。臣谨拜手稽首。昧死上议。臣闻道与世而升降。礼制情而节文。自周之兴。始行纪谥之法。逮汉而降。方有追册之仪。历代莫不共由。先王未之或改。载简编而弗泯。升郊庙以无惭。孝子慈孙。岂贵三牲之养。丰功盛德。永冀万年之观。于皇治朝。顺考旧典。抚隆平之休运。怀顾复之深恩。载恻渊衷。式钦承于先训。爰崇显号。庸昭示于至公。以诏无穷。以垂不朽。洪惟神考。克绍宝图。有虞舜之风。以厘二女。有文王之化。以刑四方。修明阃仪。登进邦媛。是生圣子。来应昌辰。伏惟皇太后令质粹和。懿姿淑茂。恭俭成于所性。柔嘉得于自然。动容周旋。默中珩璜之节。夙夜儆戒。肆观图史之规。替隆教于紫庭。蔼芳声于彤管。尊敬阿保之训。被服浣濯之衣。缵女工而不违。化妇道以无斁。雝穆而敦逮下之惠。信顺以体资生之仁。形梦日之嘉祥。协祠禖之终吉。允昌国祚。诞育圣躬。贻社稷无疆之休。慰华夷胥徯之望。永裕之仙游忽远。仪坤之正位未隆。舟藏壑以密移。驹过隙而难驻。天长地久。结遗恨以何穷。日往月来。想徽音而莫睹。皇帝绍膺骏命。嗣守庆基。极孺慕以奚从。感色养而弗及。念之不见。弥深陟屺之哀。维以永伤。更甚茹荼之苦。臣敬遵故事。纪遗芳而传史牒。涓谷旦以告庙祧。臣谨按谥法。威仪悉备曰钦。敬事节用曰钦。一心均爱曰慈。能以仁教曰慈。皇太后体该众美。性蕴先知。名之可言。乃其仿佛。德之所被。无以形容。永对天地之休。敬承祖宗之命。恭上尊谥曰钦慈皇后。礼毕。列名奏上之。奉敕。恭依。 

　　谥册 

　　元德皇太后谥册 

　　维咸平三年岁次庚子。三月戊寅朔。二十日丁酉。孝子嗣皇帝臣某。伏以孝莫大乎显亲。德莫厚于追远。生有懿范。未正于尊称。殁有徽章。式光于幽壤。易名考行。斯为旧典。仰承鞠育之重。永怀霜露之叹。敢叙罔极。以明孝思。恭惟皇太后德合先朝。功存内治。肃穆以奉上。闲和以逮下。珩璜中节。车服有仪。循法度以饬躬。励慈俭以垂训。辅佐之美。流咏乎声诗。婉淑之誉。传芳于国史。音容早谢。日月云迈。高禖之祀。余庆发祥。长乐之宫。慈颜永隔。藐是眇质。绍隆宝图。居万乘之尊。有四海之富。而劬劳莫报。茹慕增感。呜呼。为天下母。弗能享三牲之膳。为天下君。弗能奉一日之欢。风树不止。悠悠彼苍。而况尧母之门。巍然空在。仪坤之庙。阙而未立。是用申明。诏下有司。务依故实。式展情礼。佥谓后妃之制。简牍具存。以子贵者春秋之明文。加皇太者秦汉之故事。所宜按周公之谥。旌文母之贤。远询仲子考宫之仪。近取照成祔葬之礼。玉衣象服。备物如式。九原可作。保斯印绶。百代不刊。永光载籍。谨遣摄太尉、门下侍郎、兼兵部尚书、平章事张齐贤。奉玉册玉宝。上尊谥曰元德皇太后。伏惟神灵降格。膺兹典礼。上配圣考。在天照临。保佑冲人。享国长久。庙貌烝尝。世世勿绝。呜呼哀哉。 

　　明德皇太后谥册 

　　维景德元年岁次甲辰。八月癸丑朔。十二日乙丑。孝子嗣皇帝臣某。谨再拜稽首上言。伏以奉先追远。人子之大猷。考行易名。格言之彝训。仰怀顾复之重。莫伸孺慕之心。思极尊称。以光懿范。恭惟大行皇太后涂山协庆。沙麓储祥。配乾居尊。俪日垂照。而自佐佑先帝。雍容内朝。周旋合于声诗。造次循于法度。母仪万物。二纪于兹。九族用亲。六宫是式。猥以冲昧。祗荷宗祧。夤奉宝图。继体宸极。桥山送往。常积于孝思。长乐问安。方荣于色养。每尊清净之教。敢忘黄老之言。痛圣善之长违。念风树以增感。昊天罔极。远日有期。爰命有司。畴咨故实。节以一惠。式扬盛烈。今袆褕将秘。龟筮同寅。典礼具存。明灵如在。是用定议宗庙。告谥几筵。谨遣摄太尉、吏部侍郎、平章事毕士安。奉册宝。上尊谥曰明德皇太后。伏惟神鉴昭格。体兹至公。配圣考以在天。享鸿名于永世。腾休简册。茂扬耿光。亿万斯年。垂裕无极。谨言。 

　　庄献明肃皇太后谥册 

　　维明道二年岁次癸酉。九月。癸亥朔。八日庚午。哀子嗣皇帝臣某。伏以致孝之本。莫大于显亲。敦化之方。莫先于追远。矧荷明辟之重。刑四海之风。追维鞠养之仁。永怀孺慕之感。不诔大行。何以昭众听。不镂显策。何以信后来。恭惟大行皇太后沙麓开祥。涂山钟粹。本静专以法地。体柔明而配天。动遵珩佩之仪。言合图史之训。以任姒之德。助治于周家。以阴马之贤。翼隆于汉室。而自受遗先帝。称制从宜。保佑菲躬。尊临天＜宀禹＞。风教被乎蛮貊。仁泽及乎昆虫。九庙展祠。六宫承式。焦劳一纪。覆育万方。兰殿问安。适供于孝养。椒涂沦景。奄遘于内艰。羽卫戒期。至灵协吉。用举追崇之礼。式申顾复之恩。爰诏有司。俾刺容典。乃铺景铄。载扬淑声。祗荐大名。以应丕则。谨遣摄太尉具官张士逊。奉册宝。上尊谥曰庄献明肃皇太后。伏惟尊灵降格。膺兹典礼。幽赞丕祗。对越鸿休。庙祏烝尝。永永无极。 

　　庄懿皇太后谥册 

　　维明道二年岁次癸酉。九月癸亥朔。十三日乙亥。孝子嗣皇帝臣某。伏以奉先追远。本孝治之笃终。述行表功。示礼章之荣后。故生未盛其位。则殁有尊其称。仰惟慈覆之重。早兴孺慕之感。念报罔极。式严追礼。恭惟皇太后轩星储景。层沙证期。俪轨先朝。协华椒掖。行与道合。位以德升。动循珩佩之音。居服保阿之训。外履质约。袿裳无文。中存礼闲。玩好不饰。兰仪玉度。六列以为表模。椒问辉章。四教于是领略。天隆其祐。神表惟祉。载诞孤蒙。属当统业。积善有报。垂裕无疆。一纪于兹。四方用乂。方期顾复。永奉恩严。岂谓景命靡融。忽宾霄极。悠悠苍昊。诚难堪哉。况夫君临四海。母托万邦。而欢嘉未伸。音旨俄隔。劬劳永感。终天曷穷。顷虽荐号閟宫。厝神净界。礼分未称。心焉如摧。今园寝告成。龟繇协吉。时宰庶尹。儒宗礼官。考仪缃图。探烈彤史。咸以谓纪谥之法。实自宗周。追荣之典。盖本炎汉。敢稽往典。虔易大名。谨遣摄太尉具官张士逊。奉宝册。上尊谥曰庄懿皇太后。伏惟明灵如在。鸿典是膺。上从圣真。阴佑皇序。祔飨清庙。与邦家无穷。 

　　庄惠皇太后谥册 

　　维景祐四年岁次丁丑。正月甲戌朔。十七日庚寅。孝子嗣皇帝臣某言。伏以敦仁厚爱。抚育之恩深。尊位大名。推崇之礼备。缅思慈己之重。追述累行之节。垂之徽册。表乎公议。恭惟保庆皇太后河汾遗胄。岷蜀遥源。早翊赞于先帝。常参听于内治。时修苹藻之事。动鉴箴图之诫。简狄佐喾。象应四星。女英嫔虞。道存二典。被文考之末命。增皇太之尊称。拥卫眇躬。绍承丕祚。阴教既洽。孝享是承。协恭母仪。谒款世室。副祎重翟。服御以光。璋瓒玉齍。裸荐有序。克成从献之义。用达追养之心。逮夫专侍瑶齐。遂受琮镇。避巨名之尊奉。辞岁计之供须。誉蔼紫闱。音播彤史。当锡神祉。以均邦祚。而昊穹不吊。凶咎奄钟。荷顾复之恩。每怀欲报。致踊哀之痛。永感不忘。亟下诏书。咸告中外。禁声乐。加服纪。所以申哀素也。陈龙軿。饰凤辒。所以严备物也。祔山兆。升閟宫。所以建陵庙也。订宝谥。勒金册。所以昭德号也。有司定论。庶尹同辞。皆谓严正齐恭之诚。慈哲宽裕之范。积实于既往。流芳于将来。谁曰不然。斯为允矣。谨遣摄太尉、右仆射、兼门下侍郎、同中书门下平章事吕夷简。奉册宝。上尊谥曰庄惠皇太后。伏惟庆灵垂鉴。蕃数是膺。归安仙园。敷佐皇极。歆岁时之常祀。媲宗社而长存。 

　　钦慈皇太后谥册 

　　维建中靖国元年岁次辛巳。三月壬戌朔。二十二日癸未。孝子嗣皇帝臣某谨稽首再拜言曰。臣闻慎终追远。前圣之格言。立爱惟亲。先王之猷训。维末小子。未堪多难。悼菲质之靡依。痛慈颜之永隔。有怀顾复。曷报劬劳。欲申终慕之情。必尽钦崇之礼。是诹谷旦。敬上尊名。恭惟追尊皇太后体道思齐。含章履正。柔嘉播乎德范。温惠本乎天资。中环佩之节。动仪乎紫庭。奉图史之规。美溢乎彤管。辅佐先帝。诞生冲人。爰自潜藩。入缵大统。天地神祗。罔不祗协。社稷宗庙。咸以康宁。推原庆灵。自我圣母。而上寿未究。淑命弗融。奄捐盛时。浸阅华岁。园寝在望。音徽如存。不待承东朝之颜。不及享四海之养。昊天罔极。空勤报德之诚。春露既濡。深结怆心之感。顾久稽于位号。兹未慊于诚怀。属慈德之上宾。形于遗命。惟章懿之故事。具在有司。是用镂玉牒之鸿休。铺椒涂之懿铄。聿严昭荐。式慰孝思。方将启在浚之灵宫。祔维嵩之吉宅。日先其远。龟告厥犹。役徒繁兴。功绪丕作。始因山而戒旦。终复土以有期。仗卫肃其前驱。箫笳凄以徐引。念之不见。往宁体于皇堂。忾然有闻。旋升神于清祏。于是群工庶尹。博士诸儒。考协前古之遗文。讨论一代之成宪。咸以谓谥者所以迹行。号者所以表功。义有受成。名无浮实。节惠之法。厥惟旧哉。其祗率于彝章。用褒嘉于徽称。谨遣摄太尉、左光禄大夫、守尚书左仆射、兼门下侍郎臣韩忠彦。奉玉册玉宝。上尊谥曰钦慈皇太后。伏惟昭鉴在上。膺兹钜典。永锡祚裔。垂裕家邦。于万斯年。配天无疆。呜呼哀哉。 

　　钦成皇太后谥册 

　　维崇宁元年岁次戊午。某月朔。某日甲子。皇帝臣某谨再拜稽首曰。夫谥者行之迹。号者功之表。历稽前代。厥有成宪。盖生而飞英声。腾茂实。既有以闻于一时。殁而施尊名。隆徽称。又将以诏于万世。况先朝淑哲。奄忽大故。方慎终追远。恻怛震悼。异宠彝章。腆缛辉焕。爰命有司。若稽往制。约以节惠。庶几形容于万一也。恭惟追尊皇太后柔嘉靖正。体仁毓和。昔在神考。聪明睿智。励精庶政。教化雍穆。德行陶渍。关睢之风行。家人之道正。当是时。皇太后赞熙内治。协相椒阃。寤寐思服。夙夜警戒。辅佐忧勤。受祉上帝。衍庆螽斯。笃生哲宗。涂山简狄。丕耀并丽。元丰之末。裕陵上宾。宣仁垂帘。当是时。皇太后妇职允修。皇姑是尊。崇庆慈德。朝夕祗顺。承颜问安。孝恭匪懈。拥佑天下之主。有鞠育顾复之恩。而不矜其功。虽三亚坤元之位。有舆服仪卫之宠。而不自挟其贵。谦冲静默。得于诚性。终始全粹。无有间言。绍圣之初。哲庙亲政。发焕睿断。起废兴坏。丕变治功。宪度典章。复还熙宁元丰之盛。是时皇太后助绍隆之志。有启迪赞道之益。阴功隐德。人所不知。休烈盛美。盖有不可得而名言者矣。谓宜炽福禄。昌寿考。以长享西宫之养。而为四海之所矜式。遐龄未究。淑命弗融。因山有期。龟筮既吉。兹用博访于卿士。受成于祖宗。表行易名。以惬舆议。当神灵之心。而诒不朽之传。谨遣摄太尉某官。奉册宝。谥曰钦成皇太后。光灵如存。淑问不息。膺兹钜典。懋昭厥德。对越清庙。永无纪极。呜呼哀哉。 



●宋大诏令集卷第十六 

　　皇太后四 

　　哀册 

　　明宪皇太后哀册 

　　维建隆二年岁次辛酉。六月癸巳朔。二日甲午大行皇太后崩于大内之寝殿。旋殡于滋德殿之西阶。粤乾德二年甲子岁。四月九日迁祔于永安陵。礼也。玉座尘飞。铜壶漏咽。俨龙輴而将御。顾繐帏而已撤。九御哀慕以吞声。驷马悲鸣而仰秣。旌旐悠扬。笳箫愁绝。金炉再爇兮香为灰。玉卮三奠兮泪成血。哀子嗣皇帝臣某。痛地维之绝纽。叹月魄之渝光。方荷变家之庆。咸期享国之长。昊天不吊。叩地无疆。从苍梧之旷野。闲漪涟之画堂。送彩御之列侍。俨蒭灵而在旁。顺大钧之委化。贯一气之无方。惟令名之不朽。垂亿兆之弥光。其词曰。尧为唐侯。保姓垂祉。晋主夏盟。因封易氏。堂堂杜伯。我祖之始。贻厥无穷。聿修不坠。汉晋后族。唐梁相门。事藏汗简。庆流裔孙。天赞兴运。地发洪源。嫔我皇考。垂裕后昆。法妫汭以禅尧。因涂山而启夏。顾历数之在躬。念令名之无假。慕黄老之慈俭。道岂远而。继任姒之谟猷。孰为难者。母仪是则。王道勃兴。奉慈颜而不老。献寿酒以如渑。溥天就养。任土咸徵。奚大年之不永。疑阴隲以难凭。骇积壤之告坼。郁繁阴而弗开。奚轩星之遽陨。随逝水以无回。冤号万乘。震荡九垓。钩弋香兮是不是。甘泉魂兮来不来。呜呼。背采珠之远水。面检玉之崇山。睇斜阳于郏鄏。锁宿雾于轘辕。宰树萧萧兮成列。耘鸟翩翩兮自还。漆灯有焰千载碧。银海无波万古寒。呜呼哀哉。翟翚在御。精爽何之。留彤管之遗训。乘白云而不归。会化石之启毋。访鼓瑟之湘妃。妆台藓蚀菱花＜垂夬＞。蚕馆叶浓戴胜飞。呜呼哀哉。内令罢书。元宫永閟。七庙几筵。两朝国史。□□玉衣既掩。九原之烟霭凄凉。金辂徐还。一代之荣华已矣。呜呼哀哉。 

　　元德皇太后哀册咸平三年三月丁酉 

　　翟辂宵陈。鸡人晓唱。灵庭洁乎祖载。脩路俨乎仙仗。九重天高以如慕。六宫日远而增哀。孝子嗣皇帝运昌继体。孝极因心。荷宝图之惟永。怀慈训之下临。考先远兮协兆。志慎终兮感深。乃诏近侍。恭播徽音。其词曰。皇家积庆。昊穹眷命。构象膺乾。来宾偶圣。高阳命族。厉乡得姓。派别韩魏。门传英伟。华毂接轸。黄云效祉。五可夙彰。六行纯备。粤自艺祖。揖让登皇。帝尹京邑。表则四方。后治闺壸。柔顺含章。流虹感粹。梦日延祥。涂山诞启。挚氏生昌。爰洎神宗。承平御历。汾晋荡定。闽吴来格。海外燀威。域中渍泽。辅佐邦治。温柔惠迪。登进时贤。勤劳轸恻。躬享紫坛。奉词清庙。穜稑协恭。纮綖尽妙。动循典□。式是准绳。居玩图史。明于废兴。聪睿周敏。顾问允膺。节励清门。俭敦素履。环佩有节。簪珥防侈。恤隐流惠。辞封播美。贤以兴化。世仰余辉。仁则多寿。天胡有违。黄祗陨载。皓魄沉晖。皇子胜衣。受封胙土。汉邸承徽。姬宗夹辅。维宁攸赖。问安莫睹。元良肇建。万国以清。地启苍震。天临玉京。克广丕构。长德善成。德无疆兮坤元。业有开兮圣嗣。承天道兮庆其长。启帝绪兮昌而炽。寿觞称庆兮养莫伸。脂泽增感兮恩靡寘。呜呼哀哉。礼袆衣兮有奉。贵玉玺兮是膺。庙如在兮肃肃。祭以时兮蒸蒸。帝母之尊兮斯至。昊天之戚兮难胜。呜呼哀哉。洞启山园。风凄云驭。企谷林之封域。拂嵩邱之烟雾。石阙沉沉兮夜台。柏城惨惨兮朝露。呜呼哀哉。稽任姒之壸政。冠周召之国风。唯重熙之锡羡。与三代而比隆。播彤管兮有炜。佑皇祚兮无穷。呜呼哀哉。 

　　明德皇太后哀册景德元年九月 

　　素卫宵陈。祖献躬撤。黼＜巾荒＞洞启。龙輴高＜车献＞。瞻神御之将移。痛旋宫之永诀。哀子嗣皇帝天孝攸资。雨泣缠悲。承慈颜而不及。念仙驾以难追。徽音如在。懿范长垂。爰诏下臣。奉扬芳规。其词曰。神宗继统。罄宇为尊。内朝正位。契德柔坤。河洲令德。阀阅清门。彤管有炜。兰芳玉温。仙李遐胄。日华凝秀。逮下仁深。载物恩厚。化被六宫。言孚九有。仁圣之姿。溥率之母。月吐黄芒。人施玉衣。珩佩有节。袆褕以归。沼沚必循。穜稑无违。正名宫阃。率礼嫔妃。辅佐先帝。光昭内则。长乐居尊。大练无饰。阴教始于公宫。箴诫刑于邦国。何卜世之方隆。而降年之有极。呜呼哀哉。日往月来。春敷冬索。故岁方暮。惟疾初作。上感宸襟。正期勿药。寒冱外侵。风虚内薄。冰霰阴凝。轩星夜落。呜呼哀哉。戚里悲摧。国族凄怆。草木变衰。人灵沮丧。椒风讵可以少留。蕙路徒增于怅望。呜呼哀哉。五灵献兆。吉日惟良。金根夙驾。神驭攸长。背都闉之凝邃。流挽唱之悲凉。歆九虞之蠲洁。享六琏之烝尝。叹辉丸兮无效。嗟玉釜之灵芳。呜呼哀哉。鹥辂返兮神驾收。椒殿寂兮松阙秋。昔比帝子之望舜。今如文母之兴周。结遗爱而山积。宣惠问而川流。惟惇史之纪德。亘亿载而扬休。呜呼哀哉。 

　　庄献明肃皇太后哀册 

　　维明道二年岁次癸酉。三月甲午朔。庄献明肃皇太后崩于宝慈殿。四月癸卯。旋殡于皇仪殿之西阶。粤十月丁酉迁座于永定陵。礼也。椒闱月晓。蕙路霜凄。启＜木赞＞涂于秘殿。廞羽卫于通逵。哀子嗣皇帝臣讳。痛慈覆之长隔。悲远日之有期。山开松槚。兆协蓍龟。徒瞻象物。来驻龙帏。从先后之不返。邈上宾以何之。爰发宸诏。下及台司。俾道扬于孝治。庶光照于母仪。词曰。太上立德。建用皇极。惟天所辅。顺帝之则。其次立功。追皇比崇。亭毒品汇。吻合鸿蒙。其次立言。徽懿是宣。有教无类。非文不传。思齐有慈。作合先帝。总是三者。以经万世。自昔来仪。钟夫卓异。扪宵协梦。俪乾育粹。占麓契祥。扰龙凝系。玉度沉潜。兰仪静嫕。十乱同符。三辰允契。内助圣考。洽成至治。斗极交欢。天封辑瑞。六合车书。一同文轨。轩鼎既升。缀衣在辰。顾惟冲眇。以托慈仁。乃御坤元。乃助乾健。丕扬景命。顺迪皇宪。游精道籥。栖志神扃。希夷自得。寿考惟宁。邃探古记。远鉴前经。心该治乱。道应神灵。敦序天枝。奖隆宗室。顾待无二。宠嘉咸秩。善养士类。勤求畯奇。弓旌相踵。岩穴无遗。屏去雕文。敦尚朴素。织紞是亲。濯衣是御。仁恕赋意。恻愍居怀。施德行惠。救患分灾。岁痡蠲释。民隐矜哀。宏开寿域。茂建春台。方隅闿泽。远迩胥来。圭璋之行。竹帛难纪。著在鸿台。书之彤史。呜呼哀哉。积焦劳之弗豫兮。历炎凉以无瘳。怼挹霞之罔验兮。恫徂景之难留。发绪言之不佚兮。眷惟辟之垂休。呜呼哀哉。龙輴夙驾兮、遵涂超忽。蜃车宵载兮、直城右出。分圭翣兮张徘徊。列地＜巾荒＞兮澹蒙密。雾楚挽兮凄凝。风素旗兮惨栗。呜呼哀哉。周原拱木兮、岑郁萧条。经皇帝寝兮、幽岩泬寥。脂泽生尘兮、宝奁兹暗。巾箱遂覆兮、仙凤其遥。体魄即安兮、协仪曩册。神明升济兮、御辨曾霄。呜呼哀哉。德业光大兮、信编纪圣。恩腴普博兮、群伦训定。保我黎元兮、顺时立政。佑我皇图兮、祈天永命。生著懿范兮、九围胥咏。殁存徽谥兮、千龄愈永。呜呼哀哉。 

　　庄懿皇太后哀册 

　　维明道二年岁次癸酉。四月丙申朔。六日辛丑追上真宗宸妃李氏尊号。曰庄懿皇太后。粤十月癸巳朔。五日丁酉迁座祔于永定陵之次。礼也。燎火余荧。星华启明。森灵卫以宿设。俨仙辒而欲行。风物凄其变采。铎挽喝以流声。哀子嗣皇帝臣某。痛隔慈颜。钦扬恤典。感劬劳于欲报。竭诚信于先远。乃命执事。纪垂芳猷。瑑之金玉。代彼旂旒。词曰。函关紫气。柱史族贵。轩辕黄龙。次妃位崇。含德之厚。是称气母。配天之尊。乃侔坤元。祚发竹书。运膺赤伏。三叶重雍。九图率服。王化所先。壸政维穆。修明阴教。登进才淑。倬哉邦媛。允矣儒门。□□启绪。积善昌源。称诗率礼。有德有言。如松之茂。如玉之温。托景椒涂。陪游茧馆。象服斯皇。女功载缵。勤□□□。谦闻辞辇。位映紫庭。棻扬彤管。继明昭晋。隤阯灵长。业开持禹。庆协生商。梦日兴贵。祠禖感祥。载震载夙。宜君宜王。黄离□□。金干增强。帝所无还。湘川不从。铜台繐帷。先□是奉。安车赤绶。策礼加重。怀恩永慕。居约弥冲。攀慈宴于长乐。戒外亲于濯龙。仁则宜寿。明胡弗容。奄婴六疾。未建三宫。邈求药兮溟津阔。杳登真兮云汉重。呜呼哀哉。闇忽不追。炎凉甫换。刚健龙申。威光霆断。躬擥维纲。缅思圣善。尧母门兮岿独存。身毒鉴兮犹可见。呜呼哀哉。宗章极兮。情文克申。尊名茂行。厥诔斯陈。殡宫载辟。园法攸遵。变黄衣兮祚圣。对玉玺兮思亲。呜呼哀哉。鲋隅之阴。将开陵兆。夷则之奏。聿严□庙。追远兮慎终。扬名兮继孝。呜呼哀哉。驹尘莫驻。牲膳谁羞。树欲静而风不止。露既零兮岁云秋。览池阁以心痗。阅卮匜而涕流。呜呼哀哉。东背浚郊。西瞻巩树。黯嵩色兮凝阴。浩洛波兮奔注。黄岗耸兮长斑苔。银海深兮潜漆炬。矧可度兮九虞。空复还兮五辂。呜呼哀哉。萧萧松柏。肃肃几筵。閟翚珩而夷体。陪弓剑以阶仙。恸极宸扆。哀深昊天。内尽志兮禺若。如事生兮僾然。呜呼哀哉。柔明之风。始资内治。顾复之爱。终光圣嗣。含饴之乐虽违。享德之灵愈炽。伊淑范与懿声。永奉传于金匮。呜呼哀哉。 

　　庄惠太后哀册 

　　维景祐三年岁次丙子。十一月乙亥朔。四日戊寅保庆皇太后上仙。旋殡于皇仪殿之西阶。有司奏谥曰庄惠。粤明年二月己酉迁座祔于永定陵。礼也。雕辒夙戒。祖奠宵陈。列铭旌于广陌。俨仗卫于清晨。孝子嗣皇帝臣讳。感慕日滋。哀怀天至。礼有数而载加。物无容而不备。悼远卜之遄临。痛慈颜之永閟。爰诏词臣。奉扬遗懿。辞曰。姬周之胄。发祥凭厚。绵绪蕃昌。庆基远茂。瑶魄凝辉。珠缠炳秀。昔在先朝。助宣内治。静顺柔明。温恭喆惠。四星耀极。位列其次。六宫脩职。在论其事。率礼毋违。秉心罔诐。登进贤才。忧勤寤寐。协和邦族。敦厚人伦。均恩逮下。节用先身。练缯示俭。椒兰播芬。休瑞膺期。多欢在旦。陪从周旋。侍奉闲燕。左右图史。朝夕规谏。鼎湖升驾。玉几遗言。付托尤重。仪服斯尊。桥山送往。清庙荐蘩。烝烝展孝。翼翼告虔。洪惟圣皇。实资保育。克爱克慈。是顾是复。显号推崇。徽章渥缛。爰作宝命。乃受琮玉。光灵如在。德范弥隆。劳谦降志。冲约处躬。辟岁入之奉。辞外戚之封。味金仙之妙典。探老氏之渊宗。方怡神于寿域。俄婴衅于璇宫。呜呼哀哉。天乎难谌。高不可问。生也有期。同归于尽。迫真驭于九清。促千龄于一瞬。呜呼哀哉。中宸惨怆。禁掖凄凉。繐帷掩兮昼阒。攒殿虚兮夜长。嫔媛何依兮鉴奁空在。袆褕弗御兮廞襚深藏。瞻黼筵兮流尘易晦。祔陵园兮拱木相望。呜呼哀哉。龟策告猷。龙輴进辙。服马悲鸣。繁笳怨咽。背曾阙之浮云。睇西郊之落月。阅逝波兮不复回。恨终天兮从此诀。呜呼哀哉。阴阴泉禭。森森柏城。上无光兮繄白日。下无象兮潜万灵。想神游兮莫测。惟体魄兮长宁。享閟宫之严祀兮。昭谥册之大名。同皇基之永固兮。侔厚载以难倾。呜呼哀哉。 

　　钦圣宪肃皇太后哀册 

　　建中靖国元年岁次辛巳。正月壬戌朔。十三日甲戌大行皇太后崩于滋德殿。二月壬辰朔。十一日壬寅殡于西阶。以三月壬戌朔八日己巳戒百官。请命于太庙。谥曰钦圣宪肃皇后。太史筮之。将以五月辛酉朔。六日丙寅迁座于永祐陵。礼也。哀子嗣皇帝极永感之怀。写无穷之慕。躬荐泂酌。奉宁輴驭。痛三牲之养。忽至于遣奠。悲万寿之祝。俄成于晞露。謦欬如在。声容不返。毕铜史之余滴。动金商之清挽。暑令忽其成凄。薰风飒其变惨。像设既严。物仪其有。惟是册书。用传不朽。宫臣承诏。式虔事守。纪美寓哀。贻之永久。其词曰。我宋隆康。恩渐动植。惟远暨迩。生成滋息。趋走贤智。脩官懋职。遐及四裔。左衽重译。维相向公。梁梠宗祏。逮女曾孙。□家瑞国。蚤归王藩。旋被褕翟。至性温温。令仪翼翼。道意礼学。生知自德。庆寿宝慈。问安昕夕。执养寒暑。端庄不易。内辅神宗。赞助陪益。凡厥见闻。徐为所迪。十有九年。晏粲椒掖。万邦托慈。六宫仰式。约省外氏。汤沐脂泽。敬恭西竺。旃檀薝卜。斯世丕平。阴与多绩。比懿夏商。涂山简狄。姜嫄太姒。联袪并舄。元符□祀。岁执徐直。正月己卯。变同剨砉。巍巍哲宗。武威文德。夫何弗祐。忽遘窀穸。上祀考庙。将次大策。于时弼臣。或藏邪慝。辄进异论。欲倒白黑。赖我圣母。沉潜刚克。折之陛前。气殚语塞。庭罗犀渠。门屯矛戟。龙德利见。人寰庆怿。一指顾间。长宁社稷。譬如娥皇。神工妙力。炼石补天。断鳌立极。冲融宇宙。滉漾澡涤。靡贤不登。靡冤不释。臣尝侍对。与闻训饬。曰我皇帝。圣材天锡。子道勤毖。政事祗惕。治本乱原。讲磨绎。惠心溥博。物理研核。帝堪多难。予复明辟。何俟祔飨。始还禁阈。幸济初艰。后罔余责。重下教告。亟就安适。帝扳以留。恳款襞积。数请弗回。推玺却籍。义尽今兹。事高往昔。在汉马邓。固多惭色。其于邦民。忧不离臆。动履仁俭。示先壸则。服无珠玑。器无瑶碧。禁戒雕绘。弃捐组织。言祖经坟。智该儒墨。诸书过眼。疑微洞析。兢兢惧惧。殆忘寝食。凉暄密移。疹气侵蚀。皇帝圣孝。启处在侧。药审刀圭。术穷针石。禬禳山川。犹期千亿。丹剂虽灵。冥算终厄。佛供昼昬。丧氛夜赤。祲象告凶。轩星示坼。数圮坤元。景沦望魄。五十八载。驰光度隙。呜呼哀哉。梓匠奏工。嫔娥罢饰。帐殿先途。殡堂撤席。缟士鼎鼎。绛旌奕奕。左背城阙。右径阡陌。缟绮走□参走□覃。绨车咿噫。箫笳悲吟。卤簿哆赫。万类夺辉。四民聚戚。御服苴麻。皇情栾棘。呜呼哀哉。雾雨故宫。莓苔旧墄。龙幌萧森。兽扉虚寂。辇路鉴奁。孰非陈迹。引望山园。涕濡竹柏。惟有徽音。长留宝册。呜呼哀哉。 

　　钦慈皇后哀册 

　　维建中靖国元年岁次辛巳。三月壬戌朔。二十二日癸未。上神宗皇帝妃陈氏尊谥。曰钦慈皇后。粤五月辛丑朔。六日丙寅迁座于永裕陵之次。礼也。羡道夙启。告奠载撤。羽卫警而有行。鹥辂隐其将发。孝子嗣皇帝臣某。永慕徽音。恭率礼典。瞻黼筵以踊恸。奉灵车而躬遣。乃诰迩臣。敬扬圣善。其词曰。维陈降氏。实生尧母。有妫之后。维舜之胄。陈之启封。实始于周。繇汉历唐。或相或侯。逮我有宋。世远弥盛。族出京兆。为时显姓。皇图有赫。益光炎正。关睢成化。曾沙协庆。乃钟淑哲。爰际神圣。女功是缵。妇职是听。乐修四教。懋崇六行。齐戒从桑。左右流荇。仪若兰郁。度如玉莹。逮下惟仁。奉上惟敬。两宫隆爱。九御怿美。女谒无私。彤管有炜。妙彰笔扎。戒视图史。克厚人伦。以受帝祉。日符表运。履敏延祥。超任邈姒。翼夏生商。宜民宜人。为君为王。爰笃斯庆。于邦有光。昔在元丰。帝龄见梦。抚神鼎以号绝。睇凤台而茹痛。桥山忽其已远。惜苍梧之未从。怊兮永怀。窈兮至静。袿裳无饬。珠藏全屏。乐施不倦。好谦自秉。忧勤克念。夙夜犹警。月望未几。华殒斯顷。盖与世以皆昌。胡畀年而不永。呜呼哀哉。钩陈动色。阴灵堕辉。林有风而不止。露在草而先晞。昊天不吊。慈颜早违。有蜃其车。有缟其旂。旐继纚綍。翟缀廞衣。衡緫晦采。幽堂阖扉。望国郊其未远。空故庭兮不归。呜呼哀哉。时龙天飞。离明玉丽。祗遹遗训。亶隆前制。乃正坤极。允尊皇俪。瑞琮陈笥。重翟在庭。玉琢有册。宝上尊名。金范有玺。实奉至荣。文备邦礼。哀贯皇情。以万国之贵。而聿追于后。以四海之养。而不逮其生。呜呼哀哉。灵殿云构。神阙山立。乘舆亲谒。献斝躬执。衣黄恍见。泪俎纷入。二仪感而风悲。千官侍而雨泣。灵之下兮既飨。澹将归兮陵邑。呜呼哀哉。吉月兮辰良。嵩霏兮维雾。龟兆兮告迁。龙輀兮莫驻。鸣笳递咽。杠旄列注。背吹台以右转。越巩冈而西去。盛夏徂兮不复春。晨不复兮夜台路。呜呼哀哉。仰烈考兮在天。溯从之兮洛川。洛川兮斯茔。松柏兮有阡。九虞靖兮其返。神顾我兮来还。原既安兮不骞。祚后之人兮万年。呜呼哀哉。 

　　钦成皇太后哀册 

　　维崇宁元年岁次壬午。某月朔。某日甲子。追上神宗皇帝妃朱氏尊谥。曰钦成皇太后。粤某月。甲子朔。某日甲子迁座于永裕陵之次。礼也。雕辒夙戒。奠俎方彻。惨哀笳于广陌。引素仗于明发。皇帝陛下孝治克隆。恩礼斯洽。属羽卫之有行。念徽音之永绝。爰命侍臣。茂扬懿烈。其辞曰。维我有宋。继天立极。王化之基。自家刑国。于皇神考。百度脩饬。元丰之功。下土是式。妙选六宫。升进淑德。静恭柔懿。私谒不行。夙夜警戒。协谋相成。履武发祥。纂继丕绪。奕奕西宫。是燕是处。慈仁克俭。宜寿而臧。胡不永年。忽云沦亡。呜呼哀哉。泰陵初载。恭默不言。左右保护。惠和且温。逮及亲政。载新绍述。赞助之勤。一心密勿。逖想音容。空余仿佛。呜呼哀哉。厥初遘疠。觊其有瘳。禳祓祷祠。靡神不周。访秦毉之殆遍。肆爱育以宽忧。怆隙驹之易转。惊逝水以难留。呜呼哀哉。永怀父兄。属以大统。圣心孝思。报称攸重。稽章惠之旧仪。诏议臣而折中。正位号之尊荣。称典彝而增重。琢宝仪兮瓌奇。缕金匣兮错综。呜呼哀哉。惟卜惟吉。揆时既良。仙驭杳去。铭縿载扬。背浚郊之奥壤。傃洛土之崇岗。陵寝盘兮空曲。珍木茂兮郁苍。流殿苔兮素月。陨垄柏兮严霜。閟珠襦兮宝笥。零雨涕兮宫墙。石门兮深扃。漆炬兮永夕。云軿驾兮弗还。繐帷空兮常寂。呜呼哀哉。有形兮必终。有数兮斯尽。生能享天下之奉兮无违。殁以归裕陵之厚兮何恨。虽千百兮斯年。终不骞兮不陨。呜呼哀哉。 

　　山陵 

　　皇太后园陵称山陵诏建中靖国 

　　恭以大行皇太后逮事英祖。辅佐神考。保佑先帝。遭国变故。首建大策。援立朕躬。艰难之初。暂同听断。日月未几。遽欲复辟。朕固请不获。勉徇慈旨。退处宸闱。游心道妙。谦尊鲜俪。冲静自居。惟功隆德钜。福被天下。永言图报。未知所从。今遗命陵号。乃重有贬损。曷以仰酬慈德。以慰塞中外之望乎。可诏有司。易园陵曰山陵。余恭依遗诰施行。 



●宋大诏令集卷第十七 

　　皇太妃 

　　尊立 

　　尊太妃制元丰八年三月庚子 

　　朕蒙休先帝。锡羡我家。钦闻凭几之音。付畀承祧之托。眷言邦媛。久侍宸闱。俾序进于宠名。敢忽忘于大卞。德妃朱氏。发祥庆系。协德后庭。祇顺两宫。不违于盥馈。帅循四德。居念于保阿。实生冲人。获绍正统。申隆懿号。用契旧章。谨加号曰皇太妃。其合行典礼。令有司具典故以闻。 

　　礼仪 

　　太后令褒崇皇太妃诏元祐三年七月癸丑 

　　敕中书门下。皇帝嗣位。于兹四年。华夷来同。天地并应。而皇太妃以恭俭之德。鞠育之恩。虽典册以时奉行。而情文疑有未称。皇帝以祖考之奉。尊无二上。而吾唯春秋之义。母以子贵。其推天下之养。以慰人子之心。宜下礼部、太常寺、讨论。如于典故有褒崇未尽事。令开具以闻。故兹诏示。想宜知悉。 

　　令礼部太常寺礼官参详皇太妃仪制诏绍圣元年二月戊辰 

　　昨朕亲奉皇太后圣谕。皇太妃保育之德。著于中外。虽已备极崇奉。而仪节之间。犹有未称。盖旧仪虽全比皇后。而宫合舆盖之制。及出入所由。宜有所加。苟于本朝祖宗以来母后之制。有所差降。则褒隆之数。可施行矣。朕躬承玉音。惓惓慈训。其下礼部、太常寺、礼官参考典礼仪制。及臣僚上笺拜名。命妇进见等仪式闻奏。 

　　追命 

　　追尊皇太妃制元符三年正月十四日 

　　门下。圣人之德。无以加于孝。天子之贵。亦必有所尊。朕遭家多艰。绍国大统。恭念所生之重。永怀追远之情。故贵仪陈氏。德范载于公宫。徽猷著于天下。辅佐先帝。警戒忧勤。诞育冲人。劬劳顾复。稽诸典礼。询于师言。有亲亲之恩。有贵贵之义。念之不见。感春露之既濡。率兹旧章。报昊天之罔极。宜追号皇太妃。 

　　太后 

　　复元祐皇后制元符三年五月丁丑 

　　门下。朕绍休列圣。承训东朝。施惠行仁。既诞孚于有众。念今追远。用□□于我家。□□□□。顷自勋门。嫔于王室。得罪先帝。退处道宫。逮兹□□。克庸祗德。皇太后念仙游之寖远。抚前事以兴□。□□深矜。示不终废。申崇位序。还复宫庭。乃诏辅臣。具□□□。虽元符建号。已正位于中宫。而永泰上宾。固无嫌于□后。于戏。原情起义。盖示亲亲之恩。克己慎身。宜成妇妇之道。其率循于懿范。以上答于深仁。往服茂恩。永庸多福。可复为元祐皇后。 

　　加崇元符皇后诏崇宁元年八月辛酉 

　　朕躬念哲宗皇帝以圣德嗣有基业。推至仁无私之心。乃以神器属于冲人。而元符皇后。实受遗训。故定策之际。钦成皇太后深所付托。永惟继体承祧之重。敢忘追往事居之情。垂帘之初。奸臣辄议废黜其事。未及褒显。近上章表。叙述大功。朕思所报。允其陈请。供须等事。已降指挥。其出入仪卫等。当议加崇。以昭前人之德。而称朕友恭之意。内属枢密院事。关送照会施行。 

　　元符皇后进号太后赐名崇恩宫诏崇宁二年二月甲寅 

　　朕入继大统。获承至尊。永惟哲宗皇帝不克与子。而元符皇后实与定策。推之恩义。夙夜靡忘。故邓王已追赠为皇太子。母以子贵。于古有稽。而礼以义起。惟事之称。宜崇位号。以慰在天之灵。称朕友恭敦报之意。可进号太后。除依礼部所定加崇仪制外。其仪卫人数。及请俸奏荐恩泽等。并依昨钦圣宪肃皇后元符三年体例施行。余依皇后礼制施行。其宫赐名崇恩之宫。 

　　元符皇后刘氏进号太后制崇宁二年二月七日 

　　门下。朕获承至尊。嗣有令绪。顾我烈考。寔能配天。念兹哲宗。弗克与子。遂扬末命。肆及眇躬。载惟付托之大恩。实有咨谋之初议。□颁显册。播告治朝。元符皇后刘氏。端壹诚庄。柔明懿□。谨鸣玉佩□□□。广友瑟流荇之仁。天下从风。则有化家邦之道。禁中□□。则有安社稷之功。宜极褒崇。以章报称。尚循近比。乃□□时。适宪府之建言。俾曲台之论定。盖以弟及之义。实□其兄。母贵之因。亦系其子。既用命已加于献愍。则典章当视于慈徽。用斟酌于情文。爰进升于位号。备进仪物。崇建宫庭。以尽友恭之心。以明继述之志。于戏。礼由义起。率因事以制宜。名与功昭。斯显庸而揆实。惟德尊者物必备。而施重者报亦隆。其茂对于闳休。以永绥于遐福。可。 

　　再废元祐皇后诏崇宁元年十月甲戌 

　　朕恭惟哲宗皇帝临御天下。十有六年。休德显功。垂裕万世。竟以大统。属于眇躬。夙夜钦承。犹惧有阙。而元祐皇后始缘失德。获罪先朝。退处道宫。殆将累岁。会逢变故。政事纷更。乃有奸言。上动朝听。姑从并后之议。庶用权时之宜。虽申私恩。已致公论。今台臣合奏。引义固争。宰辅佥同。抗章继上。咸以谓昨者复位。违先帝之初诏。又匪本朝之故常。典礼有慊。此则甄叙。威灵在上。其肯顾歆。宗庙不可以从祀。陵寝不可以配祔。据今验古。皆所未安。考实正名。盖非得已。勉循前志。良用怃然。可依绍圣三年九月三十日诏旨。其元符三年五月十一日指挥。更不施行。所有具诸恩数。悉如旧章。仍加优厚。以称先帝始终待遇之意。布告中外。咸使闻知。 

　　孟氏赐希微元通知和妙静仙师诏政和七年四月十三日 

　　朕循名考实。据古验今。凡繄称谓之嫌。必协是非之正。华□教主玉清妙静仙师孟冲真。顷自绍圣。退居道宫。恩数□优。岁时滋久。比揽有司之请。尚仍教主之称。理实未安。义当有易。爰申加于懿号。俾允迪于真风。夫可言可行。兹惟人治之大。以静以正。庶几众美之从。可加赐希微元通知和妙静仙师。故兹诏示。想宜知悉。 



●宋大诏令集卷第十八 

　　皇后上 

　　尊立上 

　　立琅邪郡夫人王氏为皇后制建隆元年八月甲申 

　　轩辕四星。爰著正妃之象。虞舜二女。诞彰内治之功。厚夫妇而敦国风。体乾坤而修壸政。兹朕所以叙人伦、崇祀典也。告于清庙。乃降徽章。咨尔琅邪郡夫人王氏。袭庆公侯。传芳国史。法相可以当人主。勤俭可以率内朝。赞成开国之基。实赖宜家之庆。翚衣未举。椒掖犹虚。既侔太姒之贤。宜改小君之号。可立为皇后。所司择日备礼册命。 

　　立陇西李氏为皇后制雍熙元年十二月壬辰 

　　王者祇膺宝图。奉若天命。必在详求淑哲。所以翊宣风教。姬周之盛。本自姜任之烈。虞舜之圣。亦资皇英之助。盖化行于内。而隆教以孚。位正于中。而人伦以叙。始于宫阃。逮于家邦。前典具存。敢忘脩举。陇西李氏。柔嘉维则。和顺积中。茂庆著于侯藩。盛烈传于勋阀。清芳桂郁。睿问川流。明惠成于自然。仁孝本于天赋。顷自作嫔帝室。毓德椒涂。象服垂风。允昭令则。关睢播美。已著乐章。内治肃而九御有伦。妇道著而六宫承式。服阿保之箴诫。知臣下之勤劳。固已绩茂公桑。道光彤管。而造舟之礼。未加于徽命。厌翟之贵。未正于中宫。岂所谓昭德成训。嗣世继统者乎。宜考旧章。焕兹缛礼。法轩星而践位。配皇极以为尊。可册为皇后。有司择日备礼册命。 

　　立秦国夫人郭氏为皇后制至道元年五月丁亥 

　　王者法轩星之文。正椒掖之号。所以协宣阴教。敦厚人伦。故妫汭美嫔虞之贤。涂山光翼夏之德。著之典训。刑于家邦。斯为大猷。朕所祗尚。秦国夫人郭氏。生彼华胄。归于列藩。婉嫕有仪。柔嘉成性。寅恭罄奉上之礼。慈仁符逮下之规。景命维新。纯禧载集。俾膺徽称。用叶旧章。宜立为皇后。 

　　答群臣乞立后诏大中祥符五年十一月乙酉 

　　中宫正位。取法坤仪。顺天德以厚人伦。率阴礼而脩内职。乃眷椒涂之列。久虚象服之尊。卿等位列秉枢。义深同体。旅陈封奏。敷述旧闻。以壸范之攸先。盖宗祏之斯奉。形于恳恻。备体公忠。方择善猷。聿颁礼命。所请宜允。 

　　立德妃刘氏为皇后制大中祥符五年十二月丁亥 

　　朕仰承嘉运。嗣守鸿基。思厚人伦。聿崇王化。眷惟中壸。实有旧章。宜得淑贤。佐于忧勤。爰敷明命。诞告外庭。德妃刘氏。毓粹高门。钟英甲族。载挺闲和之质。茂昭婉嫕之风。览图史之格言。早扬惠问。躬组紃之懿绩。实显令猷。自升冠于掖庭。颇贸更于岁月。肃雝之美。表率于六宫。敦睦之仁。协和于九族。事遵彤管。兆叶玉衣。邦教聿隆。嫔则攸著。长秋虚位。宰府上言。援据古今。契予褒择。于戏。诗有思齐之咏。易垂厚载之文。福祉攸滋。邦家所赖。肃膺典册。其懋戒哉。可立为皇后。择日备礼册命。 

　　皇太后降立郭皇后手书天圣二年七月庚子 

　　皇帝仁孝天赋。声猷日新。莅政以来。尚虚中壸。吾晨夕思念。躬亲选□。思得其人。以赞内治。赠中书令郭崇韬孙女。衣冠令族。汾晋名家。积庆流光。遂生贤淑。信可以训齐九御。仪冠六宫。正人伦之大端。承宗庙之重事。宜纳为皇后。俟南郊礼毕降制。 

　　立郭皇后制天圣二年十一月乙丑 

　　门下。古之有国家者。体乾坤之象。明教化之源。必正人伦。以齐天下。姜任之佐周道。阴马之隆汉风。皆有茂规。垂于方册。朕猥以凉德。绍膺丕祚。允赖盈成之业。敢忘励翼之勤。皇太后慈念素深。诲勖斯至。历选门阀。为求淑良。得人果协于圣心。班诏已闻于列位。兹择吉旦。乃降命书。赠中书令郭崇韬孙女。将相之家。簪缨不绝。渐仁义于宗党。播柔芳于阃闱。遂生贤明。式耀勋绪。炳伣天之表。夐出常伦。谨佩玉之声。率由懿范。盖以动□图史。言成矩模。徽音蔼闻。慎简胥叶。宜其升训九列。统齐六宫。秉椒极之旧章。陟轩星之正位。于戏。上承宗庙之重。下契臣民之则。夫惟匪懈。克广令猷。尽尔孝恭。事予文母。执饔膳以佐馂。端縰笲而承颜。守其静方。济以纯俭。使四海之内。九族之中。仰袆翟之礼容。识朝廷之妇德。岂不盛欤。可立为皇后。仍令所司择日备礼册命。 

　　立曹皇后制景祐元年九月十七日 

　　门下。王者握符御宇。继体守文。保于万邦。方资于外辅。率乎六列。实赖于中闱。是以涂山之兴。协禹功而弥远。有莘之娶。赞汤祚以滋昌。朕以受命昊穹。居尊夷夏。念长秋之虚位。览上宰之敷言。且谓皇王之猷。必端天地之本。明关睢之风化。美螽斯之众多。欲正邦基。在求德阀。是用询于壸范。敦此人伦。诞告彤庭。庸彰懿则。赠尚书令配享太祖庙庭曹彬孙女。生于鼎族。教自公宫。眷乃祖之孙谋。著元勋于庙祀。庆流令淑。望蔼高华。而性禀柔闲。体含仁厚。援图史以自鉴。节环佩而有容。宜登金屋之荣。用表玉衣之瑞。袆褕无阙。龟筮协从。于戏。立后之规。建国所系。上承宗祏之重。内凭辅佐之勤。思进贤材。以昭阴教。修纮綖而隆礼。执圭瓒而训恭。肃奉徽章。钦惟永命。可立为皇后。仍令所司择日备礼册命。 

　　立高皇后制嘉祐八年四月己亥 

　　天子之有后。如天之与地。惠养万物。如日之与月。照临四方。苟称号之弗崇。则臣民之安仰。京兆郡君高氏。生阀阅之后而不自矜大。处富贵之习而能安素约。顷在藩邸。宜于室家。肆朕纂承。嘉乃辅佐。惟长乐之奉养。左右不可不虔。惟六合之表仪。晨夕不可不肃。爰正轩星之位。以为国风之倡。举是典册。告于治朝。于戏。邦教所基。人伦兹重。涂山启夏。太任兴周。勤劳一时。焜燿万世。乃其总笄栉纚。日侍慈颜。衡紞纮綖。时承宗祀。庶几天下之俗。知我门中之私。可立为皇后。其合行典礼。令有司检详典故以闻。 

　　立向皇后制治平四年二月乙酉 

　　王者制治当天。法阴阳而布风化。自家刑国。正夫妇以穆人伦。惟长秋之冠六宫。首内教而先万＜宀禹＞。朕祗膺顾命。获荷丕基。□□与以敦脩。□礼经而必叙。安国夫人向氏。德敷柔顺。道蔚贤和。钟相阀以挺生。积善祥而袭庆。自居藩邸。辅佐朕躬。肃珩佩以无声。鉴图史而有度。属缵承于宝祚。用进陟于坤仪。咨以佥谐。重于国体。于戏。晨昬养之大。思谨奉于两宫。粢盛□之伦。必虔恭于七庙。著雍睦为嫔则。尚节俭为民□。□□□猷。助我善教。可立为皇后。命有司择日册命。 

　　太皇太后下诏礼官检详六礼著为成式纳皇后元祐五年八月乙未 

　　吾膺先帝之托。惟宗庙之奉。惕然常恐不逮。以有愧于前闻。古者必备内外之官。以为邦国之助。有严董正。厘举故常。皇帝仁孝聪明。自天攸纵。恭钦学问。与日而新。胜衣若干。尚虚中壸。吾夙夕思念。周咨博谋。期于令德之家。介此来嫔之祉。以躬天下之阴教。宜莫重焉。顾在朝廷之礼文。所当先者。矧予良弼。兹告谋猷。同心之言。行之罔怠。其令太常礼官检详古今六礼沿革。参考通礼典故。具其节文。著为成式。有司审当。然后施行。所以钦慎大昏。万世之嗣。咨尔宰辅。体吾意焉。 

　　立孟后制元祐七年四月己未 

　　正家者义之先。天下从而定矣。大婚者礼之本。圣王所以重焉。朕继体持盈。脩身思永。切守基图之固。敢娱宫室之安。太母以万世为心。命虔宗事之重。大臣以两极陈义。请建坤仪之尊。谓王道之大所由兴。故人伦之始不可缓。明扬德阀之懿。简在慈闱之公。钦承温诏之音。俾正中宫之位。载蠲吉日。敷告大廷。故侍卫亲军马军都虞候、眉州防御使、赠太尉孟元孙女。忠孝令门。善庆奕世。幽闲专静。蔼闻和声。□睦惠慈。雅应柔则。天作之合。文定厥祥。人谋协从。龟告□□。是宜入听内职。辅宣外和。式瞻袆翟之章。上直轩龙之象。嘉典大备。并行古今之情文。盛德有开。增美国家之治理。于戏。惟恭俭为富贵之守。惟忧勤为康乐之资。如关雎之进贤。则可以基风化之成。如樛木之逮下。则可以将福履之盛。用久乃济。匪初其难。勉尔钦修。以法三宫之端一。相予显祀。以崇七庙之清明。垂光紫庭。袭誉彤管。可立为皇后。仍令所司择日备礼册命。 

  




●宋大诏令集卷第十九 

　　皇后中 

　　尊立下 

　　答宰相请建中宫诏元符二年九月辛丑 

　　省所上表。中宫虚位。历载于此。宜有建立。叶修阴教。伏望特于定省两宫之暇。祗禀慈训。登崇贤淑。正位内治。备举典册之盛。俯慰中外之望。事具悉。后听内治。以风四方。昔之盛王。茂建贤德。朕若古明训。慎于柬求。卿等职在秉钧。诚深体国。以长秋之虚位。援故实而有言。当禀两宫。即颁礼命。用承天祐。俯慰群情。所请宜允。 

　　立贤妃刘氏为皇后诏元符二年九月丙午 

　　朕以卿等上表请建中宫事。禀于两宫。皆以为莫宜于贤妃刘氏。柔明懿淑。德冠后宫。诞育元良。为宗庙万世之庆。中宫将建。非斯人其谁可当。所宜备举典册。以正位号。恭依慈训。即颁礼命。 

　　立刘皇后制元符二年九月七日 

　　门下。朕获以菲质。绍承宝图。历观王化之兴。莫非内德之茂。惟时淑媛。祗事掖庭。挺生天材。立我国本。其涓谷旦。升冠长秋。章妇道于家人。示母仪于天下。贤妃刘氏。心容具善。言德参和。弓韣祠禖。蚤歆帝武之敏。簟莞考室。遂占罴梦之祥。诞降元良。来符亨会。属中宫之虚位。适宰府之有言。以七庙祭祀。必有以共承。两宫奉养。不可以无助。朕躬禀慈训。钦聆玉音。谓其有柔明之姿。懿淑之德。载育长嗣。垂庆万年。谅非斯人。谁可为后。宜举典册之备。以正位号之崇。播告治朝。是颁休命。于戏。虞舜之厘二女。帝喾之登四妃。冠德后宫。远则贵人选建于永平之岁。钟英甲族。近则德妃礼命于祥符之年。匪朕私恩。具兹故实。尚协修于阴教。其笃叙于壸彝。忧若关睢之进贤。仁如樛木之逮下。成麟趾之信厚。致螽斯之众多。燕及家邦。永绥福祚。可立为皇后。 

　　立王皇后制元符三年二月九日 

　　门下。朕嗣守令绪。若稽前人。王假有家。所以始基邦教。天作之合。所以纂成治功。肆朕柬求。惟古时宪。咨尔万方之有众。听予一人之告猷。顺国夫人王氏。徽柔懿和。温恭慈惠。胄自勋阀。嫔于王藩。夙夜在公。克明其德。朝夕匪懈。淑慎其身。兹入绍于基图。用申加于位号。以承九庙之祀。以刑四方之风。于戏。古先哲王。肇修人纪。厘厥士女。御于家邦。惟克艰则罔有后艰。惟克正则罔敢不正。尔励朕相。予惟汝嘉。朕其永孚于休。尔亦并受其福。兹为后矣。其尚钦哉。可立为皇后。 

　　立郑皇后御笔 

　　贵妃郑氏。柔明婉淑。谦慎持身。位极元妃。德冠宫壸。有进贤逮下之志。无险诐私谒之心。越自缵承。祗服内职。夙夜匪懈。嫔御式从。属长秋之久虚。致大臣之恳请。远稽东汉。近考祥符。质古参今。具存方策。宜隆位号。以正坤仪。可立为皇后。 

　　立郑皇后制大观四年十月二日 

　　门下。朕承七圣之烈。抚九有之师。永惟正心而修身。盖将明内而齐外。考关睢之美。冠四始以居先。观思齐之贤。列正雅而为大。伊欲美于风化。必有御于家邦。敷求懿德之良。诞告治朝之听。贵妃郑氏。柔明婉淑。谦慎持。身位极元妃。德冠宫壸。有进贤逮下之志。无险诐私谒之心。越自缵承。祗服内职。夙夜匪懈。嫔御式从。属长秋之久虚。致大臣之恳请。远稽东汉。近考祥符。质古参今。具存典册。宜隆位号。以正坤仪。于戏。上以承宗庙社稷之灵。下以慰群生华夷之望。惟忧勤而罔怠。则可以辅佐于壸彝。惟警诫而弗忘。则可以化成于妇道。勉隆甚盛之德。永底无穷之休。可立为皇后。 

　　册文 

　　册曹皇后文 

　　维景祐元年岁次甲戌。十一月丁亥朔。三日己丑。皇帝若曰。天地定位。阴阳相成。人道贯之。以纲大伦。后德配之。以熙内治。圣人有以端其本也。故造舟之迎言乎备。诗人有以美其化也。故周南之风著乎始。粤朕冲昧。祗若丕构。深惟承荷之重。辅佐攸艰。用简纳贤明。以叶于人神之望。咨尔赠尚书令。冀王、配享太祖庙庭曹彬孙女。惟乃祖克有武略。勤劳王家。保勋不伐。荣享厥终。庆流后昆。薰然慈和。善祥凭积。生此邦媛。其渐渍醇醲。发闻馨香。所从来远矣。起居闲习。不待姆师之勖。风容矩度。自为宗党之宪。长秋旷位。阴教未序。咨求训范。统正六列。宗公鼎臣。诵言于朝。愿即嘉时。聿申典礼。朕以春秋之义。必娶大国。挚畴之家。乃称福偶。谋及秦筮。聘以谷圭。惟吉之从。有命既集。今遣使、工部尚书、同中书门下平章事李迪。副使、户部侍郎、参知政事王随。持节册命尔为皇后。钦哉。夫惟肃恭。可以事上。夫惟谦裕。可以接下。泰而能约。则骄弗至。动而慎思。则悔弗萌。懋及攸德。修乃嫔职。奉承宗庙。仪刑家国。永绥无疆之祉。不其祎欤。 

　　册高皇后文 

　　皇帝若曰。惟坤仪承天。以亭育万物。惟阴景配日。以照临四方。惟后德佐王。以化成天下。盖风乎远者、必始于近。正乎国者、先齐其家。有莘翼商。涂山兴夏。舜以二女。茂昭厘降之文。周以太姒。聿兴大明之咏。此有国之成宪。古今之常道也。可不慎焉。朕猥当鸿业。获奉皇图。袭长乐之慈荫。粤求内助。率迪故常。咨尔高氏。惟迺祖休有丕烈。显于家邦。勋昭前人。庆浃后世。眷乃淑哲。雍和粹纯。贵而能去其骄。动而能约以礼。早嫔藩邸。肇正壸仪。肆朕缵服。辅予忧勤。矧慈寿徽音。方资善继。六宫懿范。宜有崇师。故群公卿士。念绎旧典。遂加褕翟之饰。允正长秋之位。诞告有众。既吁外庭。式契元龟。协诹谷旦。今遣具官曾公亮。具官陈升之。持节册命尔为皇后。夫家人正内。易所以显于象中。关睢进贤。诗所以为之风首。惟其懋乃德。迪厥善。畅肃雍之化。敦螽斯之义。尚播美于彤史。以垂光于万世。岂不韪欤。 

　　册向皇后文熙宁二年四月壬戌 

　　皇帝若曰。自昔有天下。必择建厥配。以承宗庙。以御家邦。肆朕受命。奉循前烈。慎考典册。以祈协于神民。咨尔向氏。懿柔淑恭。旧有显闻。肇功惟祖。弼亮帝室。流德之泽。覃延后嗣。是生硕媛。比贤姜任。越朕初载。来嫔藩邸。盥馈在中。率礼无违。以至嗣服。祗承内事。齐明夙夜。罔有旷失。宜崇位号。表正宫庭。今遣摄太尉具官吴公弼。摄司徒王安石。持节册命尔为皇后。夫惟兴王。厘厥士女。咸自内始。达于四海。朕克勤。乂用弗怠。朕克俭。乂用弗奢。朕克正。乂用无敢侧颇僻。尔励相朕。乃济登兹。于戏。匪初惟艰。惟慎厥终。尔忱念兹。朕以永享天禄。尔亦预有无疆之福。岂不祎哉。 

　　册孟皇后文元祐七年五月丁酉 

　　维元祐七年岁次壬申。五月癸未朔。十六日戊戌。皇帝若曰。天地判合。以纲人伦。君后取则。以御家邦。自昔三代内德之茂。二南风化之本。治道所系。诗书述焉。朕纂绍丕服。上蒙太皇太后圣训。八年于兹。而长秋未建。中馈阙职。历询旧门。审定福耦。慈衷惟允。斯即其人。咨尔侍卫亲军马军督都虞候、眉州防御使、赠太尉孟元孙女。衣冠望族。邹鲁华胄。流光储祉。钟粹硕媛。有徽柔之质。不待姆师之诲。有安正之美。宜配坤极之尊。稽谋大同。仪物惟称。今遣摄太尉苏颂。摄司徒王岩叟。持节册命尔为皇后。膺兹嘉礼。往践宫朝。协宣阴教。母临万方。朕春秋时思虔七庙之享。后惟衡紞是将。朕晨夕承颜致三宫之养。后惟饔膳是视。朕卑服节俭。以躬率天下。后亦练缯是式。朕宴游省耕。以穑事为本、后亦穜稑是资。于戏。皇天无亲。惟德斯永。夤畏飨福。巽顺正吉。嗣续百世。克终有庆。不其韪欤。 

　　册刘皇后文 

　　维元符二年岁次己卯。九月庚子朔。二十七日丙寅。皇帝若曰。古之明王。天立厥配。以赞助其行事。御于家邦。朕嗣有令绪。抚绥万方。若稽大猷。慎所登建。以奉宗庙。非朕敢私。图惟其人。在帝所右。资尔贤妃刘氏。懿柔淑哲。维德之行。自初叙御。率礼不越。震夙之庆。协于声诗。乃生元子。诞受帝祉。立我国本。垂休无疆。朕率吁庶言。恭承慈训。敷告在位。莫如尔贤。神人允谐。命尔予翼。其膺典册。正位宫庭。今遣摄太尉、金紫光禄大夫、守尚书左仆射、兼门下侍郎、上柱国、豫章郡开国公、食邑七千一百户、食实封三千二百户章惇。摄司徒、右光禄大夫、守中书侍郎、上柱国、长乐郡开国公、食邑三千户、食实封六百户许将。持节册命尔为皇后。夫王化之美。必自内始。浃于四海。凡厥攸行。罔不在初。尔惟顺。故能上承两宫。化天下以妇道。尔惟明。故能迪朕。夙夜无怠。以懋尔德。毗予一人。永绥兆民。天其申命于我家。尔亦永膺多福。岂不韪欤。 

　　册王皇后文 

　　皇帝若曰。天相予祖宗。兹历世宁康。朕既敬绍丕绪。罔作丽观。底信内外。惟法惟式。蕲以正邦。今左右弼臣。礼仪正贰。暨族老宗妇。各虔厥事。咸铺绎旧闻。明扬于位。曰乾施坤承。日照月俪。四时不忒。万物用成。盍稽则象。询考卜筮。若时元吉。正名锡服。俾长首六宫。以母天下。予惟国有故常。是何敢弗率。咨尔王氏。乃祖忠劳王家。书于太史。子孙公侯。出入藩服。惟功泽逮兹。是生硕媛。淑嫕温恭。备有嘉德。聘妇王邸。入承事皇姑。靡不若礼。上天右序有家。蚤育元子。庆在宗庙。惠赉于四方。乃以某年某月某日。遣摄太尉具官某。摄司徒具官某。持节册命尔为皇后。赐尔皇后之宝。方寸有半。文盝螭纽。授之玉册。厥简五十。命尔翟衣笄纚博鬓黼领大带以朝。暨岁时将祀于东西宫。金舆朱盖。武贲呵卫。步障行导。是惟显哉。尔其克后职。思后道。履中体顺。兹日向多福。集大祐于厥躬。其尚佽助予治。昭闻于无戏。懋戒之哉。 



●宋大诏令集卷第二十 

　　皇后下 

　　废黜 

　　皇后郭氏封净妃玉京冲妙仙师诏明道二年十二月乙卯 

　　皇后郭氏。省所奏为无子愿入道者。事具悉。皇后生忠义之门。禀柔和之德。夙表石符之庆。早升兰殿之尊。四教具宣。六宫是式。而乃秉心专静。抗志希微。慕丹台绛阙之游。猒金戺瑶阶之贵。陈请累至。敦谕再三。言必践而是期。意益坚而难夺。勉循高尚。以适素怀。宜特封净妃。玉京冲妙仙师。赐紫。法名清悟。 

　　净妃等外宅诏景祐元年八月壬申 

　　朕祗绍庆基。务敦静治。每遵勤俭。用洽冲宁。至于宫掖之中。嫔侍之列。维仅充于仪职。而靡厚于宠私。顷以中闱。有亏善道。降处次妃之位。仍从别馆之居。尚迩严宸。末叶彝制。郭氏宜令于外宅居止。更不入内。美人尚氏。昨由下陈。列于近侍。素非令淑。但肆骄矜。宜特贷刑章。令于洞真宫披戴。永不得入内。美人杨氏。自居左右。靡蹈箴规。宜令出内。于别宅安置。长秋之重。阴教是宣。顾厥位以难虚。必惟贤而是择。当求德阀。以称坤仪。属于勋旧之家。兼咨甲冠之族。将行聘纳。式助烝尝。曩日母后垂帘。兼示慈爱。遂有臣僚戚属。进献女口入宫。留处掖庭。颇彰物论。宜并放出。朕常思恬素。动守端庄。在于声色之间。绝无溺惑之意。况每观古籍。备鉴前修。上或恣于耽荒。下必争于宠幸。亏德败度。莫甚于兹。固深念于防闲。弗暂忘于规戒。自此八月之选。无事于访求。九御之□。庶臻于简肃。咨尔宰职。克辅善猷。宣布多方。知朕此意。 

　　废皇后孟氏批语绍圣三年九月乙卯 

　　皇后孟氏。纵欲失德。密构奇衺。上则不足以懿范内令。下则不足以章明妇顺。朕躬禀皇太后、皇太妃圣旨。恭奉玉音。可废居道馆。仍赐四字仙师号并法名。仰三省枢密院同定。 

　　废皇后孟氏诏丙辰 

　　皇后孟氏。旁惑邪言。阴挟媚道。迨从究验。证左甚明。狱辞具孚。覆按无爽。朕夙夜恻怛。寝食靡宁。难以私恩而屈大义。躬禀两宫慈训。奉被玉音。失德若斯。将何以母仪万邦。上承宗庙。可上皇后册宝。废居瑶华宫。赐号华阳教主、玉清妙静仙师。赐紫。法名冲真。其居处供帐。服用廪给之类。务从优厚。称朕所以始终待遇之意。 

　　追命 

　　追册会稽郡夫人贺氏为皇后制建隆三年四月乙巳 

　　王者开国承家。所以膺历数。慎终追远。所以达幽明。爰举徽章。用纾永恨。故会稽郡夫人贺氏。流芳闺壸。逮事舅姑。追惟汉剑之情。宜正轩星之号。 

可追册为皇后。仍令有司备礼册命。 

　　追册故夫人尹氏为皇后诏太平兴国元年十一月甲子 

　　柔顺之德。没有遗范。褒崇之制。抑惟令典。故夫人尹氏。含章茂族。流芳戚苑。沦谢久矣。音徽邈然。永怀内辅之贤。追加中壸之号。可追册为皇后。 

　　追册越国夫人符氏为皇后制同上 

　　鹊巢流咏。克播于风雅。虎钮为赠。载询于□典。故越国夫人符氏。勋贵之族。淑哲挺生。涵泳礼训。优游图史。虽茂关睢之德。靡及轩星之位。冢树将拱。淑声具存。爰命追崇。以正宫壸。可追册为皇后。 

　　追册莒国夫人潘氏为皇后制至道元年六月乙丑 

　　朕仰荷庆灵。嗣守基构。永言怀旧之感。载稽追远之文。聿举徽章。用饰幽隧。故莒国夫人潘氏。早以华胄。嫔于冲人。克蹈图史之规。茂著河洲之德。正名中壸。允极哀荣。可追册为皇后。 

　　故美人张氏特追册为皇后制明道二年 

　　门下。夫生有淑美。则秩冠于九嫔。殁著柔嘉。则礼追于中壸。此王者所以彰图史之懿。念辅佐之勤。故美人张氏。诞自华宗。流兹惠问。膺八月之上选。冠六列而有仪。德备组紃。声齐环佩。悲蕣韶之早谢。顾莩律之亟迁。用思沙麓之祥。重进祎衣之制。亶惟茂典。抑有前规。呜呼。位至椒涂。名留彤管。实邦之媛。想内范以空存。在河之洲。饰徽章而曷极。冀斯盛则。有慰芳魂。宜追册为皇后。仍令所司择日备礼册命。主者施行。 

　　追册郭皇后制景祐三年正月壬辰 

　　生而有贵秩于朝。没则申恤典于第。矧密嫔于天极。而奄谢于人寰。不举徽章。曷旌遗躅。故金庭教主、冲妙仙师郭氏。钟曾沙之庆。分宝婺之辉。动鉴图史之规。居服组紃之事。自玉衣叶兆。金屋承荣。夙施辅佐之勤。益懋闲和之则。而乃遗情物表。探味渊宗。独抗出尘之心。遂猒涂椒之地。灵期遽迫。朝露易晞。良增悼往之怀。载厚饰终之典。呜呼。柔仪永隔。内范如存。蹑三景之从。倐同于万化。应四星之象。复正于尊名。芳魂有知。歆我渥命。可特追册为皇后。 

　　贵妃张氏追册为皇后制至和元年正月丁丑 

　　内治经国。非选德无以冠后庭。正风刑家。非纪行无以□天壸。斯以举褒怀之礼。申哀恤之文。诞告外朝。式循前宪。故贵妃张氏。起绂冕之绪。蹈图史之规。进陪祎翟之容。迩副轩龙之象。有忧勤之助化。无矜靡之流心。向以失内禁之宵严。犯周庐之夕警。靡顾凶焰。来卫丹闱。逮闵雨以请＜僣日心＞。方责躬而引咎。复援刀而割臂。封濡翰以奏章。事既秘而不言。物有存而可验。报君忧国。望古无伦。遽尔长辞。邈焉如昨。宜正騩车之御。益隆虎钮之章。铺显丰融。用昭惨恻。于戏。治兴妫水。既表德于女英。美载周京。尚疏音于太姒。尊名茂渥。永享休嘉。可特追册为皇后。仍令所司择日备礼册命。 

　　贵妃刘氏追册皇后御笔手诏政和三年八月十九日 

　　朕若昔先王。化行天下。必得内助。辅成厥功。贵妃刘氏。嫔于初载。性自天成。忧在进贤。斥远奸慝。卑躬不伐。敏行寡言。安死生之分。达性命之理。能不怛化。白气属天。嗟其云亡。宜谥以礼。今揽皇后郑氏所奏。无彼妒忌之行。有乐淑女之心。亲折衷章。力为礼恳。可以垂训万世。表劝六宫。嘉其诚心。用基王化。可依所奏。贵妃刘氏追册赠为皇后。即茔所为园陵。置祠殿。止以明达为谥。余并依后制。务从简约。令太常寺详议以闻。 

　　明达懿文贵妃刘氏特追册明达皇后制政和三年八月十九日 

　　门下。朕于古其训。克绥厥猷。眷怀内助之良。申锡厚从之典。亶敷明命。播告大廷。故明达懿文贵妃刘氏。从容以和。闲美且异。慎终如始。寡笑与言。无伤善而有忧勤夙夜之心。不怛化而达死生性命之理。异香经日。白气属天。分不可踰。葬之以礼。皇后乐得淑女。忧在进贤。殄瘁其亡。悦怿其美。谓名数之未进。存殁之无殊。亲札奏封。祈正名号。徽嘉其亡险诐之忌行。是用循追崇之旧章。表劝六宫。垂训万世。于戏。好是懿行。有如象服之宜。嗟哉怀人。□□彤管之炜。往者不可作已。神其尚或享之。可。 

　　明节和文贵妃刘氏特追册明节皇后制宣和三年五月庚子 

　　门下。有忧国爱君之行。劢相我家。推追往送终之恩。率兹常典。时惟懿德。孚告大廷。故明节和文贵妃刘氏。淑慎慧雅。而饰之以文。俊明肃恭。而节之以礼。在神霄之府。号九华玉真之妃。生南极之天。实赤文大帝之女。嫔于初载。式是六宫。振振如螽斯之多。莫莫有葛覃之本。寤寐思服。至于忧勤。夙夜在公。莫遑宁息。进不以谄而以德。义不奉私而奉公。懿行莫伦。忠言犹在。被中宫之鞠育。助阴教之仪刑。不伐不矜。以和以睦。展如邦媛。可无身后之余荣。嗟哉怀人。具有司存之恤典。用作尔祉。实慰我心。于戏。礼缘于情。定循名数之限。恩称其义。用昭终始之全。以承王休。以光嫔则。往者不可作已。神其尚克钦哉。可。 

　　谥议 

　　大行皇后谥议景德四年五月 

　　臣闻关睢为王化之基。坤元以厚德载物。是以椒涂在御。正位而听内朝。蕙问既沦。易名而示四海。流芬亘古。垂裕方来。奉节惠之文。有不刊之典。伏惟大行皇后。斗维降□。沙麓储休。令质柔嘉。懿姿纯茂。灵符告于石字。吉祥验于玉衣。粤自邦媛有归。戚藩作俪。逮事先帝。寅奉皇姑。恭顺发于诚心。正淑表于姻戚。铜扉肇启。金玺承荣。执纂组以弥勤。服图史而无斁。属向明于大宝。爰总治于长秋。德冠六宫。母临万国。樛木逮下。聿协声诗。大练为衣。克敦俭素。而又侍养长乐。顺承慈颜。朝夕勤帉帨之仪。行步有佩环之节。允厘壸则。式是邦家。所宜永服袆褕。勤事穜稑。而轩星掩曜。桂魄沉晖。遽谢昌辰。靡延鸿算。皇上悼音徽之如昨。念日月之有期。爰命下臣。仰稽前训。庶芳猷之不泯。纪大行以长存。著在策书。告于宗庙。谨按谥法。履正忠和曰庄。贤德信脩曰睦。伏请谥曰庄穆。诏尚书集翰林学士、两京御史台官、本省六品诸司已上。定议以闻。天轻清而秉阳。乃恢圆覆。地博厚而载物。遂正方舆。万汇于是财成。二仪以之协济。亦由伉俪重人伦之本。河洲隆王化之基。恭惟大行皇后承天清明。法地柔顺。禀汾阳之庆绪。袭涂山之令仪。主上银榜升储。谋猷夙效。玉宸嗣统。辅佐惟夤。嫔虞契月亘之明。媚周叶天飞之运。神宗圣母。昔扬贤淑之称。清庙閟宫。屡奉吉蠲之祀。勤宣四教。表正六宫。蹈阴阳之和。德范昭矣。服图史之训。善美具焉。运迫登天。哀缠率土。顾兹节惠。爰命儒臣。详观考行之文。允协易名之典。质于有众。无爽至公。伏请依宗谔所议。 

　　谥册 

　　庄穆皇后谥册 

　　后妃之德。风化之源。垂法象于四星。叶休符于五鹿。生则建长秋之位。取诸汉仪。没则按彤管之书。定其周谥。所以循节惠之前典。表饰终之异数。大行皇后郭氏。坤元毓粹。月魄沦精。出金穴之华宗。集玉衣之瑞命。元云入户。素拥于神休。吉梦扪天。果归于帝室。逮事先圣。祗若皇姑。俪朱邸以开荣。进画堂而增峻。粤予继统。乃陟中宫。服以螭虎之钮。处以椒兰之殿。钟鼓之礼盛。河洲之咏作。而能含章体顺。率礼蹈和。厚德无疆。谦光载路。言可复于图史。动必中于珩璜。避濯龙之游。恬澹特立。引贯鱼之列。优柔逮下。抑制外族。述宣阴教。眷惟辅佐。属在贤明。方当节用去奢。正始敦本。先蚕致享。率职于纮綖。籍田蒇事。赞献于穜稑。而祥符素柰。衅结丹墀。婴进贤之心。忧勤感疾。亏勿药之喜。奄忽冥升。羽盖虚陈。瑶斋罢宴。袆褕弗御。璋瓒空存。掩轩曜之光芒。失涂山之翼赞。悲缠戚里。哀动掖庭。池＜糹索＞讲仪。园陵卜吉。庀徒斯具。练日惟良。司典上言。追崇克允。载询公议。式贲徽章。今遣摄太尉、工部尚书、平章事王旦。册谥曰庄穆皇后。垂芳竹帛。著范壸闱。永閟音猷。良深轸悼。呜呼哀哉。 

　　温成皇后谥册 

　　维皇祐六年岁次甲午。正月丙寅朔。十九日甲申。皇帝若曰。夫内德之茂。非正位无以显其猷。彤史所载。非大名无以表其行。矧予嫔合之懿。夙著徽柔之则。生则副珈褕翟。以宠其初。殁则禭章愍册。以垂于后。褒功节惠。繇来旧矣。故皇后张氏。坤顺以大。月盈而冲。毓秀儒门。参俪天极。烦撋著于延葛。雍和见于流荇。自初选纳。惟德之行。琴瑟之音。莫不静好。椒兰之美。服媚居多。远贵势而不处。履华宠而能降。翼朕偕闳天之盛。导予跻黄老之福。忧劳臣下。永念樛木之仁。检御姻近。慨慕濯龙之戒。至于盗惊庐徼。挺身以卫至尊。时丁旱暵。剌臂以祈来贶。爱君之烈。何谢古人。祲疠难期。疹痗斯遘。千龄何遽。一昔而亡。奔驹逝川。追悼奚及。筮龟协吉。园兆有期。奉常据古。稽合二称。朕揆庸较德。昭锡徽名。公言佥同。世系攸穆。今遣摄太尉事、推忠协谋同德佐理功臣、光禄大夫、行尚书礼部侍郎、同中书门下平章事、集贤殿大学士、上柱国、安定郡开国公、食邑三千三百户、食实封一千户梁适。奉册谥曰温成皇后。仙游匪邈。典策是膺。茂范存于壸闱。嘉问流于缇素。音容永閟。哽结难胜。呜呼哀哉。烦撋见诗葛覃薄污我私注 

　　哀册 

　　庄穆皇后哀册 

　　维景德四年岁次丁未。四月丁卯朔。十五日辛巳。大行皇后郭氏崩于万岁殿之后殿。有司奏谥曰庄穆。以其年六月乙未朔。二十一日乙卯将迁座于陵台。礼也。朱火昬中。灵輴夙驾。摇画□于素旗。咽悲风于广夏。皇帝轸深怀于内殿。痛虚位于长秋。感辟台之不御。嗟黼帐之将收。进辙宾阶。亲临祖馈。爰诏词臣。奉扬遗懿。其词曰。厚德载物。至哉坤元。著明垂象。倬彼星轩。关睢教始。伣天礼尊。章明内治。启迪化源。庆属休辰。运钟元圣。诸夏宅心。三灵眷命。稽若前经。述宣内令。玉玺疏荣。兰闺布政。文昭贵胄。虢仲遐枝。家承金穴。祥开翠妫。菖华瑞命。荇菜声诗。女图是献。象服攸宜。列邸承休。东朝作俪。言无出阃。义敦主馈。涂山翼赞。周姜思媚。誉蔼掖庭。礼均娣姒。允升中壸。寅奉皇姑。承颜左右。上食朝晡。□待阴郭。辅佐唐虞。嫔风载穆。阴教诞敷。厌翟斯皇。濯龙希从。江汉化行。袆褕礼重。薄氏仁善。靡徼恩宠。大家经书。习闻雅颂。外戚禀训。谦冲静退。嫔御怀仁。祝延饮酹。半楚启邦。罔徇私爱。褒纪旧章。尚辞封拜。陪游温洛。致孝南陵。亲易脂泽。躬荐粢盛。帝车来复。朏魄载盈。衅生椒掖。灾缠玉京。呜呼哀哉。顾兔沦辉。腾龙变彩。地震方舆。人谣素柰。西山乐兮杳无期。聚窟香兮不可待。欻驾游兮靡留。玉音琤兮如在。金釭凝兮夜何长。白驹度兮时易改。中庭萋兮绿草生。洞户寂兮流尘晦。呜呼哀哉。宸居怆悼。戚里悲伤。痛深臣妾。哀极嫔嫱。□兰宫兮女史。阒茧馆兮公桑。掩遗书兮无复视。念故剑兮何时忘。閟珠襦兮昼梓。湛银海兮元堂。望懿藩兮车□。从先后兮云阳。呜呼哀哉。紞五鼓兮严城曙。俨六衣兮清吹度。陈愍册兮祖庭。咽边箫兮上路。洒涕兮重瞳。吞声兮长御。背直城而右转。历重岗而遐鹜。溯沵迤之周原。指萧条之拱树。呜呼哀哉。陵园黯兮将闭。景象凄兮若秋。瞻乐池兮永叹。览云居兮增愁。毕九虞兮祔营魄。节□惠兮旌大猷。挹遗芳兮彤管。咏贤德兮河洲。谅音徽之不泯。旷载祀以弥休。呜呼哀哉。 

　　温成皇后哀册 

　　维皇祐六年岁次甲午。正月丙寅朔。八日癸酉。贵妃张氏薨。十二日丁丑。册谥曰温成皇后。十四己卯殡于皇仪殿之西阶。粤某月二十日乙酉迁座于菆宫。礼也。素绋整徒。灵衣戒御。祖馈宵陈。违觞晨举。泣缟从以成雨。黯椒涂而生雾。皇帝顾怀嫔则。感切仁衷。悼副袆之不见。叹华掖之俄空。爰命词禁。纪扬芳风。其辞曰。黄帝遐源。留封景胄。德源庆遥。荫华族茂。玉胜启祥。珠皋挺秀。有绰英媛。沦精降神。拟婺齐宝。瞻巫等云。孕瑞紫闼。来翔秘宸。外毗阳化。内参阴政。助月成光。均轩腾景。六列宗模。四业纯备。繁藻并修。组紃咸事。鉴史求箴。称诗迪志。抑远外属。泽无偏暨。敦履素约。衣无穷丽。自顷周庐。谁何弛卫。触瑟方警。当熊已厉。近闵时时雨。责躬减味。斋助虔祝。精诚独至。沥血书文。请咎归己。深诚不言。遗毫在纸。勤勚爽和。晦明生疹。医攻失痊。祲司告□。生也弗融。天兮难问。奄忽之间。灵晖道尽。呜呼哀哉。柘馆屡阏。日怀乏应。半烛收光。方春委盛。背明世之丰乐。傃幽扃而永逝。异今昔于俯仰。变欢哀于鉴寐。动皇情于遗物。惨荣恩于恤礼。诏遏音以盈月。当昕朝而废视。呜呼哀哉。柴燎光断。金波影低。哀笳寒急。楚挽清凄。动轜轩兮晻霭。转霜旐兮逶迟。去复去兮宁复返。悲莫悲兮长别离。甘泉之像兮空虚名。方士之□兮终亦非。□□芳之郁烈。绵百代而扬徽。呜呼哀哉。 



宋大诏令集卷第二十一 

　　妃嫔一 

　　内职 

　　置淑仪淑容顺仪顺容婉仪婉容宫司令诏大中祥符元年正月庚申 

　　眷言壸教。实系国风。辨彤管之等威。既存旧制。益紫庭之位号。亦著前闻。爰考典章。用新班秩。自今增置淑仪、淑容、顺仪、顺容、婉仪、婉容并从一品。在昭仪上。又置宫司令一员。正四品。在尚宫上。著之甲令。以为永式。 

　　改定尚书内省职掌御笔政和三年五月二十八日 

　　先王之政。自家刑国。自内及外。惟我祖宗。董正治官。分建百职。总核万事。然乘五代之乱。循袭旧制。名不称实。惟我神考。内设六联。分掌三省。各有常守。而宫闱内官。尚或沿袭。有所未暇。朝夕惟念。内外家国。理当一体。则有条而不紊。机政之暇。因考古厘改。俾各遵承。永为定制。 

　　尚书内省 内宰二人 副宰四人 

　　总正六司。使帅其属。以听内治。掌外省六曹所上之事。 

　　吏 都事六人 主事六人 录事一十二人 令史一十二人 

　　书令史二十四人 书史二十四人内省六司 司治视吏部 职事官 内史一员长 治中一员二下准此 吏 令史二人 书令史四人 书史六人 司教视户部 职事官 内史一员 治中一员 吏 令史二人 书令史四人 书史六人 司仪视礼部 职事官 内史一员 

　　治中一员 吏 令史二人 书令史四人 书史六人 司政视兵部 职事官 内史一员 治中一员 吏 令史二人 书令史二人 书史四人 司宪视刑部 职事官 内史一员 治中一员 吏 令史二人 书令史二人 书史四人 司缮视工部 

　　职事官 内史一员 治中一员 吏 令史二人 书令史二人 书史四人 

　　进拜一 

　　修仪刘氏封德妃制大中祥符五年五月戊寅 

　　厚人伦。广风化。始于内则。施及寰区。必妙简于英徽。用登隆于名数。爰稽良日。申锡赞书。修仪刘氏。玉德含章。星华毓粹。展如邦媛。挺出庆门。佩图史之箴规。懋组紃之功绪。详闲内职。辉映后庭。勤辅佐以惟贤。谨言容而合度。是用眷求清懿。崇进等威。亚中壸以飞声。参列妃而处贵。尔其念礼经之垂训。总嫔御以敦和。益著嘉猷。聿隆顺道。可特封德妃。所司择日备礼册命。 

　　李氏可才人制大中祥符九年二月丙申 

　　敕某。谦祗率礼。端懿传芳。自恪奉于宸闱。寔荐更于岁籥。久播柔嘉之誉。宜推甄奖之恩。俾升嫔侍之荣。用劝肃恭之德。钦兹宠渥。更励夙宵。可。 

　　朱氏掌籍制 

　　敕。祗事掖庭。典司禁籍。必资闲淑。爰霈宠章。司寝长洲县君朱氏。惠问凝和。柔仪著范。早奉丹闱之列。□循彤史之规。率职有经。服勤匪懈。宜从进陟。用示旌褒。升位序于兰闺。锡恩荣于芸检。荷兹明命。益务虔诚。可。 

　　李氏等顺容制 

　　敕。朕以钦承宝命。绍缵鸿图。霈纶綍之恩。诞敷庆赐。眷掖庭之列。宜示褒崇。婉容李氏。和惠积中。柔嘉成德。谨言容而有度。率箴训以自持。肃奉先朝。允隆阴教。功宣彤管。誉洽紫闱。运属承祧。礼优改馆。锡芝函之渥命。峻赤绶之宠章。益茂淑声。以祗荣数。可。 

　　臧氏等贵仪制 

　　敕。朕以荷累洽之基。阐惟新之命。茂昭大庆。敷洽鸿恩。眷紫掖之宣猷。锡绨函而申奖。淑仪臧氏。性质徽令。资禀闲和。自先圣之缵临。列内朝之位序。珩璜之节。克谨于柔仪。图史之言。率循于懿范。宅宗伊始。叙旧载怀。特示升崇。用申优礼。钦承渥典。弥蔼芳风。可。 

　　宋惠冲淑仪制 

　　敕。朕以荷累洽之基。阐惟新之命。茂昭大庆。敷洽鸿恩。眷紫掖之宣猷。锡绨函而申奖。淑容明真大师宋惠冲性资淑令。质禀闲和。自先圣之缵临。列内朝之位序。而专师虚寂。逈厌纷华。沐于清净之风。克励薰脩之志。宅宗伊始。叙旧载怀。特示升崇。用彰优礼。钦承渥典。弥保通腴。可。 

　　赵氏等尚宫莱国夫人制　　敕。祗奉皇闱。典司宸禁。咨于淑哲。斡内职而有经。嘉乃寅恭。举朝恩而惟允。司簿扶风郡夫人。□当大内尚宫司公事赵氏等。淑温居质。柔靓成仪。率属紫庭。克彰于勤事。扬芬彤管。允茂于凝猷。宜□褒旌。特申崇进。佩章之叙。式峻于等彝。汤沐之封。荐疏于□宇。兹为渥命。无忘钦承。可。 

　　淑仪太和宫明真大师朱冲惠特进封贤妃依前明真大师制 

　　门下。王者缵绍皇图。钦惟祖绩。言念嫔嫱之旧。尝施辅佐之勤。亶有甄明。宜覃优渥。淑仪太和宫明真大师朱冲惠。生资言德。性本柔闲。兰茂畹而弥芳。玉涵仁而滋润。顷备贯鱼之序。尝居佩韣之班。自高揖于尘寰。久寘怀于道妙。匪惟鉴于图史。实无染于纷华。是用缘紫掖之曩恩。奖清都之素尚。超于六列。进以四妃。印绶之荣。式从于宠授。丝纶之命。姑美于懿名。钦此彝章。允充令范。可特进封贤妃。依前明真大师。仍令所司择日备礼册命。主者施行。 

　　婉容沈氏特进封德妃制庆历五年□月五日 

　　门下。朕早膺天绪。嗣守邦基。眷逮事于先朝。寔脩明于内范。表贤才之辅佐。著妇道之肃雍。宜褒静婉之风。特颁徽显之命。揆兹谷旦。申锡赞书。婉容沈氏。谦懿成姿。闲和有裕。华宗挺秀。世推台鼎之崇。淑德含章。心师图史之训。曏繇门阀。入备掖庭。叙宫职以有荣。陈女箴而自守。造次必循于法度。周旋务合于礼经。俾从九御之联。进陟四星之位。于戏。典章斯渥。恩意有加。惟圣考荣遇之深。惟冲人优待之厚。往服成命。不其美欤。可。 

　　美人张氏进封贵妃制庆历八年十月十八日壬午 

　　门下。朕闻王者始风。本乎妃德。天下内治。模厥人伦。咨择邦媛之良。懋敷嫔壸之懿。爰推异数。诞布公言。美人张氏。陶翕辟之和。生庆善之族。玉粹其度。渊靓而衷。以阿保之法自闲。以图史之规攸服。光赞内职。叶升大猷。力苹藻之至恭。袭珩佩之常矩。礼以为绚。谦不忘劳。用嘉冲徽。显启优渥。进膺褕翟之贵。参亚轩龙之华。于戏。谨以顺承。阴教惟穆。勤乃辅佐。王化所经。尔其念夕惕之虔。躬日休之裕。樛木之逮乎下。然后称仁。彤管之记其言。于以垂美。往席宠命。毋忘训辞。可特进封贵妃。仍令所司择日备礼册命。 

　　淑仪苗氏特进封贤妃制嘉祐二年六月二十三日 

　　门下。列妃之崇。惟德其选。粤咨邦媛。寔生帝姬。且天象垂文。位亚轩星之次。而人伦正始。事基王化之先。矧乎名映六宫。身全四德。女图有监。姆训是承。顷佩韣于禖祠。尝先九御。属降嫔于懿主。宜正四星。爰举徽章。以成丕则。淑仪苗氏。性钟和粹。体赋柔嘉。动规法度之文。步中珩璜之节。加以情隆逮下。履弗违谦。九韶之音。既清远而合雅。十玉之德。自温润以含章。是用冠乃壸仪。率夫阴教。宠名既重。车服攸崇。于戏。当懋乃诚。无替于善。思恭顺而为己。敦静婉以凝猷。外赞求贤。内期节用。允席丹。軿之贵。永流彤管之芳。往惟钦哉。奉若嘉命。可。 

　　德妃沈氏特进封贵妃制嘉祐七年十二月二十一日 

　　门下。朕膺先圣之托。临旧贯之居。重思宫籍之英。昔预宸帷之侍。孰旌尔止。已流彤管之芳。肆命于廷。载下紫芝之焕。恩繇近始。教自外孚。德妃沈氏。赋燕婉之仪。秉柔明之德。顾乃祖服。蚤登鼎铉之荣。逮我真朝。居慎掖廷之选。自参嫔则。实右王休。怅仙跸之□遐。馆离房而永慕。有图书之诫。期专蹈于前规。无诐谒之私。□略好于内治。天与寿康之福。众高贤惠之风。宜冠序于四星。益亚仪于中壸。兹为异数。以奖夙勤。于戏。化始周南。既厚人伦之本。祗事文考。犹传皇训之存。是则宠有以特隆。礼不可它拟。往膺徽册。永荷嘉祥。可。 

　　贤妃苗氏特进封德妃制 

　　门下。帝居六宫之制。率辅于皇猷。天极四星之华。实裨于壸事。朕诞膺邦统。思穆人伦。裒临妃掖之英。化始宸闱之顺。命龟荐日。班綍布朝。贤妃苗氏。性资惠明。仪度简肃。居蹈箴图之戒。动循珩佩之和。八月良家。早被后庭之选。平阳别馆。爰开贵主之祥。而能退远骄华。举思轨范。褕衣奉祭。上以赞于后勤。彤史流徽。下以仪于嫔则。庸贲德言之茂。益升位序之隆。名以副劳。议非骫典。而论九妇之礼。盖视三公之尊。内有进贤之心。始安君子之佐。维正道然后式于外。顾私谒不可黩于中。往服训辞。永绥宠命。可。 



●宋大诏令集卷第二十二 

　　妃嫔二 

　　进拜二 

　　永嘉郡君邢氏美人制熙宁 

　　敕。关雎乐得淑女。以配君子。至于江汉之域。无思犯礼。而兔罝之人。莫不好德。何其盛也。朕修身齐家。有志于先王之政。慎选嫔御。以相内治之勤。以尔某氏。徽柔懿恭。禀自天质。以芣苢之美。有朱芾之祥。宜膺宠嘉。褒序名品。尔其思辅佐忧勤之志。而自勉以警戒相成之道。则岂惟福履蕃衍于一时。淑德令闻。固将有以风天下而垂之图史也。可。 

　　婕妤宋氏特封充媛制 

　　敕。先王厘建妇职。正始国封。拟则外朝。典司内令。朕揽决庶务。钦承两宫。日罔暇于燕娱。事率从于简约。虽房闼给侍。略仿古官。而名号空存。常多缺位。掌训四德。是为九嫔。宜登柔贤。用赞雍睦。具官某氏。婉嫕淑茂。静闲懿恭。素闻图史之箴。动履珩璜之节。相仪椒掖。衍祚螽斯。宜视贵于六卿。俾秩真于二品。永迪嘉誉。无忘渥恩。可。 

　　某氏充媛制 

　　敕。古者王之六宫。必有妇寺之职。所以述宣阴教。辅成内治。朕若稽古昔。登建嫔御。位不必备。唯才德之称焉。具官某氏。徽柔懿敏。淑惠静专。保阿之训有光。禖祝之辞屡应。充媛之选。视秩甚隆。非为汝私。于以求助。式燕且誉。好尔无射。资富能训。惟以永年。允怀于兹。用对宠渥。可 

　　昭容朱氏进位贤妃制元丰五年八月壬子 

　　门下。朕惟始基王化。是资内德之良。崇建妇官。莫重列妃之选。维时硕媛。盍正宠名。爰告路朝。式孚涣号。昭容朱氏。柔明秉质。温惠率躬。顾史问诗。进有静专之善。佩环鸣玉。退无险诐之私。早受福于帝歆。遂发祥于哲嗣。诞著成人之德。肆膺胙土之封。是选嘉辰。有稽旧典。越视三公之秩。峻超九御之联。以参丽于褕衣。益侈荣于彤管。揆贤斯称。锡命惟新。于戏。绥御邦家。朕欲广仪刑之治。忧勤夙夜。汝勿忘辅佐之诚。祗服训辞。往其无斁。可特进位贤妃。仍令所司择日备礼册命。主者施行。 

　　贤妃周氏进位德妃制元丰五年十二月丁巳 

　　宫闱六列。实基王者之正风。天极四星。盖辅朝廷之内治。肆冲人之嗣统。荷皇祖之诒谋。维时邦媛之良。曩预宸帷之侍。宜朌涣号。敷告群伦。贤妃周氏。世系高明。性资静婉。居则服保阿之训。动则闻环佩之音。诵德象之篇。尝著后庭之法。奉增成之宠。蚤开贵主之祥。时将及于结褵。礼方严于筑馆。载褒柔度。加饬徽章。仍膺褕翟之华。序陟轩龙之亚。服虽维旧。位则愈隆。于戏。忧在进贤。故以视三公之重。坐而论礼。盖将缉四德之休。往蹈训辞。永绥渥命。可特进位德妃。 

　　贤妃朱氏进位德妃制元丰七年正月甲寅 

　　门下。王宫六寝。允资内德之良。天极四星。昭著列妃之象。朕稽百王之故实。绍五圣之燕谋。位号虽蕃。选纳尤简。方延登于邦媛。俾辅佐于坤仪。扬于外廷。诏尔群辟。贤妃朱氏。秉诚渊塞。赋性温恭。八月良家。蚤豫增成之列。三公视秩。进膺褕翟之华。而能谨环佩之音。师保阿之训。高禖锡羡。屡陪弓韣之祠。吉梦应占。载协熊罴之庆。是用俯循旧典。升贲隆名。以始国风。以论妇礼。于戏。寤寐思服。关睢乐淑女之逑。警戒相成。鸡鸣陈贤妃之道。勉躬柔度。往对殊休。可特进位德妃。仍令所司择日备礼册命。主者施行。 

　　德妃苗氏进位贵妃制 

　　门下。成周之隆六寝。基始正风。帝喾之立三妃。明章内治。眷言邦媛。曩侍宸严。肆颁徽册之文。播告路朝之听。德妃苗氏。承华庆阀。蒙宠后庭。仁祖御图。已荷柔嘉之眷。英皇入嗣。益殚保护之诚。陟降历年。终始一意。带弓就列。克陪祀于燕禖。考室应占。发嘉祥于虺梦。越升华序。寖广休声。属予纂承。恩有褒显。擢冠轩龙之亚。进膺褕翟之华。以答旧恩。以蕃异数。于戏。率循四教。载光德象之篇。辅佐三朝。益茂增成之法。往绥优渥。用协劳怀。可特进位贵妃。 

　　德妃周氏进位淑妃制 

　　门下。朕以眇躬。获承鸿绪。席昊穹之眷命。荷仁祖之诒谋。永言邦媛之良。尝预宸帷之侍。其孚显册。以诏庶工。德妃周氏。德协后庭。体符法相。早以良家之选。进当君子之逑。鸣玉退朝。嗣休声于彤管。赐环就列。占吉梦于平阳。向纡褕翟之华。已陟轩龙之亚。肆予缵绍。申命褒崇。进以隆名。蕃之异数。以懋柔嘉之德。以昭辅佐之勤。于戏。思念进贤。光继二南之美。优游论礼。更升三事之联。往迪训辞。永绥渥命。可特进位淑妃。 

　　邢氏进位淑妃制 

　　门下。朕诞膺骏命。获绍宝图。恭念先朝之模。率循列圣之治。嫔嫱多阙。选纳尤稀。永惟内德之良。尝预中闱之侍。其颁显册。以诏群伦。邢氏世系高华。性资婉嫕。居师保阿之训。动循环佩之音。潜邸辅陪。早预云龙之会。彤闱眷与。屡开弓韣之祥。位序浸隆。誉望弥显。属继承于大统。思褒序于后庭。钦念前猷。申加美号。秩既升于二列。品益冠于六仪。于戏。毓德柔嘉。已奉增成之宠。秉心共养。永承长信之颜。往服徽章。益膺繁祉。 

　　秦晋国安仁保祐夫人张氏特封吴楚国安仁贤寿夫人制元祐 

　　敕。朕允怀先帝簪履之遗。率皆当今宫掖之贵。而况拥佑圣躬。夙夜有劳。光宠燥湿之役。行兼保傅之贤。睹致治于承平。诚有功于当世。封吴与楚。实居四海之上游。既寿且贤。殆兼五福之美报。号名之盛。前后莫伦。明发有怀。匪以为赐。 

　　婉仪宋氏特进位贤妃制绍圣四年二月二十日 

　　门下。正始之化。先齐其家。追远之情。无加于孝。维时硕媛。逮事先朝。若古有章。诹辰锡命。婉仪宋氏。柔嘉顺淑。懿敏静专。克勤劳于王家。实辅佐于君子。夙夜儆戒。而有相成之道。寤寐思服。而无伤善之心。惟列考之在天。永言昭配。念王姬之筑馆。兹逮有行。用祗率于孝思。以申加于品序。播告在服。延登列妃。进超九御之联。上直四星之次。于戏。惟靖共尔位。则可以听天下之内治。惟肃雍其德。则可以对前人之宏休。尚肩乃心。以永终誉。可。 

　　婉仪刘氏进位贤妃制绍圣四年九月二十八日 

　　朕若昔大猷。是基王化。厘厥士女。御于家邦。肆求妇德之良。往践宫官之贵。亶孚有众。猷告大廷。婉仪刘氏。淑慎其身。柔嘉维则。寤寐思服。而有进贤之志。夙夜匪懈。而无私谒之心。屡占吉梦之祥。益彰彤管之炜。朕富有四海。忧勤万机。九御之嫔靡充。四妃之位全阙。惟邦之媛。于国有章。用率吁于师言。以申加于异数。于戏。脩六宫之职。实尊贰于母仪。刑四方之风。将化成于妇道。尔克勤则众用弗惰。尔克正则众用不颇。朕其享无疆之休。尔亦保永绥之禄。可。 

　　淑妃周氏进位贵妃制元符三年正月二十日 

　　门下。朕丕承基绪。思御家邦。用敦正始之风。诞布惟新之命。眷时淑媛。申锡茂恩。淑妃周氏。懿范肃雍。令仪淑慎。本葛覃之节俭。志卷耳之忧勤。教妇学之法于公宫。正王化之基于天下。佑我烈祖。格于皇天。迨兹缵继之初。肆有褒嘉之旧。祗循国典。加进宫官。于戏。对扬王休。贵陟四妃之首。明章妇顺。永为六寝之光。服我宠荣。益绥寿嘏。可。 

　　淑妃邢氏进位贵妃制 

　　朕惟嗣服。若古有章。用崇建于妇官。以始基于王化。眷时邦媛。申锡茂恩。淑妃邢氏。淑德柔嘉。令猷懿美。内忘女工之事。外知臣下之劳。无险诐私谒之心。有警戒相成之道。佑我烈考。格于皇天。属纂绍于基图。肆永怀于谟训。申加位号。敷锡命书。于戏。叙于王宫。登进列妃之冠。化以妇道。往对前人之光。服我宠章。益臻多福。可。 

　　贤妃宋氏进位德妃制 

　　门下。朕绍天明而嗣命。基王化以齐家。风自上行。施由近始。眷言邦媛。申锡茂恩。贤妃宋氏。嫔则柔嘉。壸仪恭靖。早被良家之选。茂承君子之逑。有关睢乐得之心。有鸡鸣相成之道。佑我文考。格于皇天。属嗣守于丕图。方遹追于先烈。申加宠典。登进列妃。表正妇官。协成阴教。于戏。无违宫事。已推樛木之仁。正是国人。益彰彤管之美。钦承休命。往介天祥。可。 

　　昭仪武氏进位贤妃制建中靖国元年十二月十七日 

　　门下。朕绍开圣绪。承保天休。遹遵先猷。肇称毖祀。外则霈庞鸿于海＜宀禹＞。内则昭庆善于宫庭。眷惟邦媛之良。曩预宸闱之选。肆朌徽号。敷告路朝。昭仪武氏。躬禀懿姿。动循彝矩。声扬环佩。雅中步于咸韶。梦协熊罴。早占祥于莞簟。夙事永裕。实生贤王。有寤寐思服之心。得警戒相成之道。柔嘉自昔。淑慎于今。朕惟昭考在天之灵。靡瞻匪德。报伯氏因心之义。莫重显亲。霜露之思无穷。兄弟之恩致美。是用超从九御。升冠六仪。以均上帝之厘。以旌内德之茂。于戏。彤管有炜。进参褕翟之荣。华萼相辉。更起珠襦之慕。祗勤法度。懋迪龙光。可。 

　　安康郡夫人刘氏等可并封国夫人制 

　　敕。具官某氏等。朕缵隆圣绪。二年于兹矣。苟有功于国者。虽邈然孤外之人。犹且褒陟再三。而况宫闱之内乎。以尔护视朕躬。既久不懈。疏荣显郡。未称勤劳。用进锡于国封。以宠光乎禁掖。钦承休命。永保寿康。可。 

　　文安郡君张氏等可并封郡夫人制 

　　敕。具官某氏等。朕缵隆圣绪。二年于兹矣。苟有功于国者。虽邈然孤外之人。犹且褒陟再三。而况宫闱之内乎。以尔佐佑朕躬。服勤夙夜。疏恩锡号。亦既弥年。用增易于郡封。以宠光乎禁掖。惟时休命。勿替钦承。可。 

　　掌珍薛氏等可并封典字制 

　　敕。具官某氏。朕于掖庭之内。虽未尝以名器假人。而久于服劳者。亦必有以报焉。以尔列职交脩。协成众务。不改司存之旧。就迁品秩之荣。尚励夙宵。以图来效。可。 

　　尚仪杨氏可封郡夫人制 

　　敕。具官某氏。尔总率宫属。以脩礼仪起居之事。盖已久矣。有劳可录。宠赐郡封。勉对恩荣。勿忘祗慎。可。 

　　掌设张氏可封典字制 

　　敕。具官某氏。自掌封典。其品异矣。凡厥廪赐。视以为等。以尔服勤张设之久。故以是迁焉。勉称朕恩。勿忘祗恪。可。 

　　随龙任氏可并封掌字制 

　　敕。具官某氏。宫官由掌字而上。始预品秩。盖未尝轻授也。以尔实自潜邸。侍朕缵图。凡一时遭遇之人。既已在所陟。可不以是为尔荣哉。勉称异恩。勿忘祗恪。可。 

　　仙韶副使王氏可掌乐充仙韶使依旧管干仙韶公事制 

　　敕。具官某。朕方宅忧。无所用乐。汝既久于其职。当迁矣。朕亦安得而止哉。然九重之外。不可户晓。宜识此意。务远嫌疑。庶朕慎独之心。赖以信于天下。可。 

　　才人郑氏可特进封美人制 

　　敕。天下之本在国。国之本在家。二帝三王以来。未有家齐而天下不治者也。朕率是道。以临万邦。厥有褒升。必先内德。具官某氏。祗事左右。秉心肃恭。动能畏于箴规。居弗形于私谒。庆袭后宫之盛。肇开元女之祥。懿范聿昭。淑声益茂。宜迁美号。以示隆恩。惟克勤于初终。乃永绥于福禄。往其思称。助我化风。可。 

　　掌簿李氏可知尚书内省公事制 

　　敕。具官某氏。朕不以名器假人。盖非特外廷为然也。惟时内省之务。方赖协济之勤。畴尔久劳。肆加迁陟。往其祇慎。益励夙宵。可。 

　　宫人朱氏可掌珍制 

　　敕。某氏。宫官由掌字而上。始预品秩。所以谨名分而严劝奖也。惟时宝货之事。尤资赞助之勤。审求其人。肆以命尔。往其祇慎。以称恩荣。可。 

　　典簿韩氏司言等制 

　　敕。具官某氏等。宫官六尚之属。虽以品秩为差。非恩俾迁焉。亦何由而进乎此。朕于汝等所以录岁月之劳。而升典司之任也。往循名分。益务恭勤。以无愧乎朕命。则惟汝嘉。可。 



●宋大诏令集卷第二十三 

　　妃嫔三 

　　进拜三 

　　神宗乳母张氏进封制 

　　远施深仁。所以来终吉。殊荣异数。所以答前劳。比稽载籍之传。式旌宸掖之旧。天且助乎顺。人不以为私。神宗皇帝乳母、韩魏国保圣赞慈安仁贤寿惠和夫人张氏。慈惠躬持。柔明自称。亲遘千龄之会。备荣五福之繁。神考膺图。功早隆于阿保。眇躬失恃。居允赖于拥全。顾□之勤。罔辞夙夜。始终之爱。积有岁年。肆遂缵承。尝加褒衍。虽锡十字。疏地两邦。曾未足称万一而厌予志也。是用度越旧章。发扬显号。峻超列品。增畀大名。宠膺报礼之隆。益介寿祺之永。可。 

　　婕妤郑氏进封婉仪制 

　　六仪之职。所以上佐坤仪而教四德。非缘茂恩异数。盖不可致。方兹大礼。锡赉有加。必自内庭。以及外阃。婕妤郑氏。柔懿惠和。克勤训则。动遵警戒。夙夜相成。宜进位于嫔嫱。示益彰于宠渥。可特授婉仪。 

　　婉仪郑氏进位贤妃制崇宁元年十一月七日 

　　门下。仰以观天。上取四星之象。坐而论礼。外侔三事之尊。国有列妃。世无虚位。欲正人伦之本。必资邦媛之良。爰诏大廷。肆颁显册。婉仪郑氏。徽柔淑哲。和懿静专。率礼称诗。实禀真于高胄。宣慈流化。遂冠德于后宫。动则闻环佩之音。居则视箴图之戒。已袭嘉祥之繁衍。尚稽宠数之褒崇。循按典章。申加位号。序陟轩龙之亚。服参褕翟之华。其表正于妇官。以协成于阴教。于戏。关雎之思窈窕。而无伤善之心。卷耳之知勤劳。以有进贤之志。贻训自昔。承休在今。尚祗服于茂恩。庶永绥于多福。可。 

　　充仪张氏进位贤妃制崇宁二年三月三日 

　　门下。朕嗣守邦图。缵绍祖服。迺眷嫔嫱之旧。蚤推辅佐之能。彤管流芳。著五朝之懿范。褕衣锡命。分六服之宠章。播告治庭。诞□□听。充仪张氏。秉柔明之则。谐燕婉之仪。法度幽闲。言容靖顺。有淑哲之行。故遇于昭陵。有宽裕之心。下浃于朕御。顾年德之并茂。且名号之未崇。用嘉冲徽。肆启优渥。参稽往则。进陟列妃。以奖夙勤。以敦异数。于戏。位峻轩龙之亚。秩侔公衮之崇。王化是基。礼文绝等。往膺休显。永介寿康。可。 

　　贤妃郑氏进位淑妃制崇宁二年五月三日 

　　门下。六寝建官。率备高华之选。四妃辨位。尤尊淑哲之名。眷言禁掖之英。实预潜藩之旧。其颁涣号。以告治朝。贤妃郑氏。天资靖恭。世系良显。亲值圣人之兴运。茂为君子之好逑。感会风云。涵濡雨露。承休袭庆。屡占弓韣之祥。履正蹈和。常谨佩环之节。教行九御。秩视三公。适诞布于湛恩。肆优加于宠典。进升位序。敷锡命书。以旌辅佐之功。以懋柔嘉之则。于戏。风惟正始。朕方绥御于家邦。德必慎终。汝尚忧勤于夙夜。永膺荣禄。益远徽猷。可。 

　　淑妃郑氏进位贵妃制崇宁三年二月二日 

　　门下。朕绍承基绪。绥御家邦。将刑四方之风。必叙六宫之职。眷惟懿媛。夙冠后庭。诞举徽章。用孚群辟。淑妃郑氏。柔明而静慎。端懿而惠和。阅图史之诫。而无矜侈之心。谨环佩之音。而有谦畏之行。令猷□出。众誉翕归。自膺褕翟之华。已亚轩龙之次。荐颁涣渥。□懋宠荣。属宝婺之腾辉。浚仙源而毓秀。既受帝祉。益增厚于庆基。以承天休。宜载加于命数。是用进陟四妃之首。益昭一品之崇。兹率吁于师言。匪独专于予惠。于戏。恩礼隆显。密贰于母仪。德化流行。克章于妇顺。惟□险诐私谒。故无伤善。惟能辅佐忧勤。故能进贤。茂介多祥。永绥厥位。可。 

　　婉仪王氏进封德妃制崇宁三年七月二日 

　　门下。古者选建列妃。协脩阴教。外则视仪于三事。上则应象于四星。必惟其人。乃命以位。朕内求辅佐。慎择柔良。六宫之制虽存。五年之□弗备。延登邦媛。敷告廷臣。婉仪王氏。禀懿淑之资。饬端壹之行。崇谦约而有士君子之操。乐静慎而得古贤女之风。蚤陪祀于燕禖。已荐占于熊梦。弓韣之应。曾靡自矜。褕翟之华。□当申锡。比属长嬴之候。继膺蕃衍之祥。盖三索而得男。是万邦之永庆。贤而多子。无愧于前闻。思以称情。宜参于内治。进厥宫官之峻。亚于王后之尊。超始命之宠荣。践再加之位叙。惟受帝之祉既渥。故有邦之典特隆。于戏。象服是宜。□其容者德必称。彤管有炜。载其美者实必孚。□既锡羡于尔躬。予则懋昭于尔善。爰颁猷训。永迪吉康。可。 

　　德妃王氏进位淑妃制崇宁四年八月四日 

　　门下。天极垂文。上著四星之象。王宫设职。内严六寝之官。以端本于人伦。以始基于邦化。眷惟懿媛。申锡茂恩。协以刚辰。告于列位。德妃王氏。仪度闲肃。性资惠明。动循珩佩之音。居蹈箴图之戒。端静好德。无私谒之心。温和能仁。有逮下之志。屡卜维熊之梦。荐膺多子之祥。宠至而无骄。誉隆而益挹。自登褕翟之贵。已亚轩龙之仪。属宝婺之分辉。复天孙之毓秀。既丕承于帝祉。宜茂对于邦光。是用进淑哲之隆名。举褒崇之显册。以侈宸闱之庆。以昭宫掖之贤。于戏。先齐其家。朕既克明于至德。相成之道。尔其益励于徽猷。尚远休声。永绥多祜。可。 

　　贤妃王氏进位德妃制政和元年正月四日 

　　门下。朕祇若诒谋。聿脩内治。厘尔女士。欲归厚于人伦。宜其室家。用始基于王化。眷惟硕媛。久集丛厘。继生嗣贤。来侈昌绪。盖举褒隆之典。诞彰蕃衍之休。敷告大廷。以扬显册。贤妃王氏。柔明淑慎。端懿诚庄。遵图史以懋躬。谨佩环而率履。簟莞考室。已符穜稑之祥。弓韣祠禖。嗣启熊罴之兆。迺涓嘉旦。茂进宠名。焕褕翟以增华。炳轩龙而动色。载崇礼命。兼腆情文。匪出朕私。实由邦庆。惟谦恭所以自牧。警戒所以相成。往服训言。永绥寿祉。可。 

　　婉容崔氏进位贤妃制政和二年二月十三日 

　　门下。王者崇建妇官。遹宣阴教。等其位叙。庸昭驭贵之权。协以情文。厥有茂恩之典。眷时硕媛。蚤侍宸闱。笃生嗣贤。增侈昌祚。用率循于成宪。以猷告于外庭。婉容崔氏。胄自德门。体凝法相。性温恭而靡忒。姿淑慎以多仪。顾史问诗。退有含章之美。友琴流荇。进无伤善之心。保庆誉以积躬。袭休祥于考室。燕禖锡类。载茁于兰芽。熊梦献占。继蕃于椒实。俯揆师虞之穆。宜膺异数之加。参六寝以升华。视三公而峻秩。有光帝祉。式辅壸彝。于戏。以御家邦。用正王风之始。施于孙子。弥资亲屏之强。尔惟无忝于好逑。朕亦奚劳于思服。往祇明训。益茂徽声。可。 

　　德妃王氏特进位淑妃制政和二年二月二日 

　　门下。隆化基而正始。必资内德之求。弼阴教以齐家。莫重列妃之选。若时硕媛。克茂徽声。备宣夙夜之勤。兹袭簟莞之庆。肆畴厥位。敷告在廷。德妃王氏。温惠柔嘉。齐庄静一。昔钟英于甲族。蚤登御于宸闱。率礼称诗。匪俟箴图之训。进规退矩。靡愆环佩之音。绥燕御以宅躬。集善祥而锡类。禖祠应祝。以诞降于天材。星婺储辉。式载生于帝子。协邦彝而懋宠。昭阃则以升华。荣跻懿淑之崇。秩峻公台之右。腾芳褕翟。增耀轩龙。于戏。警戒相成。有鸡鸣之陈古。寤寐思服。乐关雎之进贤。迪惟令猷。岂愧前躅。钦予时□。其尔之休。可。 

　　贤妃崔氏进位德妃制政和三年十一月十二日 

　　门下。正心脩身所以假齐家之道。论礼教德所以刑治内之风。乃眷掖廷。审推硕媛。申锡高华之秩。用嘉蕃衍之休。敷告路朝。式孚群辟。贤妃崔氏。令仪柔惠。懿范温恭。动循环佩之音。居阅图书之诫。薄言采采。应弓韣于禖祠。宜尔振振。占旐旟于吉梦。益广天支之庆。继开宝婺之祥。虽典册之备膺。顾容功之愈茂。稽遵成宪。叙陟宠名。衣参褕翟之荣。位亚轩龙之贵。以司辅佐之职。以美和平之期。于戏。关雎无伤善之心。乐在好逑之得。卷耳有进贤之志。讵闻私谒之行。予惟克举于典彝。尔亦永绥于天禄。爰颁猷训。往迪吉康。可。 

　　淑妃宋氏进位贵妃制政和三年三月十七日 

　　门下。朕绍承丕绪。茂对闳休。永念先猷。敢怠导扬之志。申褒内德。用昭敦叙之仁。眷言邦媛之良。久茂宫闱之懿。宜颁涣号。具诏明廷。淑妃宋氏。资禀粹温。行循柔惠。顷逮事于昭考。实克相于有家。粤繇初元。诞育上嗣。德已尊而弥劭。宠既加而愈恭。肆踰耳顺之年。备著躬行之美。允膺显册。尚位亚妃。居缘环佩之音。每起羹墙之慕。怀熙丰之前烈。欲报何穷。抚嫔御之旧人。所存无几。是用载稽彝典。加锡隆恩。爰登冠于号名。以进超于位序。秩次轩龙之贵。服参褕翟之华。礼命并崇。情文交称。于戏。遹追来孝。斯式厚于徽章。淑慎其身。尚永终于庆誉。往钦猷训。益介寿祺。可。 

　　淑妃王氏进位贵妃制政和四年三月二日 

　　门下。佑民而作之君。齐家以治其国。观天极四星之象。实亚轩辉。考王宫六寝之名。盖参坤厚。时惟邦媛。夙备妇官申锡赞书之华。载褒彤管之炜。肆涓谷旦。敷告路朝。淑妃王氏。性质惠明。德容婉嫕。柔嘉维则。淑慎其身。履顺体和。居阅图书之戒。发祥降嘏。屡陪弓韣之祠。秩已视于三公。教素行于九御。谦以自牧。贵而不骄。兹符莞簟之占。益广本支之庆。冠列妃而进位。贰中壸以开荣。旧典有稽。师言惟穆。于戏。既受帝祉。叶螽斯多子之诗。以承天休。膺褕翟成章之礼。益思誉庆。仰称龙光。可。 

　　德妃崔氏进位贵妃制政和六年七月三日 

　　门下。明章内治。必资六寝之官。协赞中闱。尤重四妃之选。若时英婉。夙侍宸庭。丕承蕃衍之休。式厚褒崇之数。亶孚有众。猷告在朝。德妃崔氏。植性柔明。持身淑慎。居守箴图之训。警戒相成。动循环佩之声。威仪是力。宠既加而愈畏。誉益显而弥恭。蚤陪祀于燕禖。已占祥于熊梦。诞膺帝祉。荐育天孙。兹袭庆于昌图。宜加崇于显册。爰进超于位序。以登冠于号名。均宠三公。升华一品。庸彰恩纪。允示眷怀。于戏。教于公宫。既克循于彝训。化以妇道。尚勉迪于前闻。益输辅佐之勤。以正仪刑之治。往祇新命。茂对繁禧。可。 

　　婉仪刘氏进位贤妃制政和六年十二月十日降 

　　门下。朕诞受厥命。先齐其家。正王化之基。必资于内德。惟人伦之本。尤重于列妃。眷言邦媛之良。夙赞宸闱之治。降尔遐福。荐膺蕃衍之休。惠我无疆。申锡褒崇之典。肆涓谷旦。猷告路朝。婉仪刘氏。淑慎柔明。温和慈惠。祗承善训。稔闻诗礼之言。允蹈令仪。咸中佩环之节。自居近掖。克绍徽声。蚤陪弓韣之祠。继献熊罴之梦。属仙源之分派。实宝婺之腾辉。庭对多仪。载扬显册。秩次轩龙之贵。服参褕翟之华。宠峻三公。荣居一品。爰举邦彝之旧。匪专朕志之私。命以时敷。礼惟情称。于戏。则笃其庆。已叶螽斯之众多。永孚于休。尚懋鸡鸣之警戒。用正仪刑之始。益输辅佐之勤。仰称龙光。毋忘训告。可。 


 


宋大诏令集卷第二十四 

　　妃嫔四 

　　进拜四 

　　宫人王氏可特封楚国夫人制政和 

　　朕政先治内。仪在广恩。眷兹禁掖之良。宜锡命书之宠。具封某氏。持身□静。赋性柔和。蚤膺选择之荣。入预邃严之列。著勤□于夙夜。履温惠于宫庭。爰示褒扬。甫隆顾遇。开疏封于大国。既涣徽章。显仁德于嘉名。更绥眉寿。钦承懋渥。益介纯禧。可。 

　　婉容王氏进位贤妃制政和元年十一月八日 

　　门下。二南王化之基。实肇功于内治。四星天极之次。粤示象于列妃。眷予邦媛之良。共乃妇官之事。载占祥于蕃衍。肆锡命以褒崇。稽叶刚辰。诞敷显册。婉容王氏。懿柔德茂。洵美性成。静□阴教之修。进叙宸闱之侍。坐而论礼。思在求贤。顾史问诗。居有艺文之训。佩环鸣玉。动惟典则之循。既钦弓韣之祠。迺章门帨之设。荐膺休应。寖陟宠名。朱芾斯皇。已献熊罴之梦。彤管有炜。宜参褕翟之华。形风四方。视仪□□□□。承于帝祉。以下穆于师言。于戏。御于家邦。辅思齐□□之盛。永锡祚嗣。开既醉万年之昌。益懋绪功。以绥福履。可。 

　　淑妃刘氏进位贵妃制政和二年五月一日 

　　门下。继体以绍天明。正始以基王化。荷帝眷佑。衍国本支。载占考室之祥。嗣保宜家之庆。亶孚明命。敷告多方。淑妃刘氏。洵美靓渊。惠柔顺淑。华如月之方皎。德犹玉而更温。葛之覃兮。可以归安于父母。鸡既鸣矣。又能儆戒于夙宵。以刑四方。以式下土。昔在南极神宵之府。是为九华玉真之妃。表甲午之阳光。载震载夙。应壬辰之昌运。无害无菑。用率旧章。进登位叙。实天所佑。非朕汝私。于戏。古我明王。化成妇道。姜嫄□于帝□。太任媚于周姜。故子孙有螽斯之多。族姓应麟趾之厚。往□九霄之托。以仪万国之风。无专美于前人。以永绥于尔祉。可。  

　　册文 

　　册贵妃张氏文 

　　维庆历八年。岁次戊子。十二月乙丑朔。三日丁卯。皇帝若曰。夫上宪皇极。协敷阴教。顾惟四妃之列。亚于长秋之位。正始王化。以御家邦。咨于淑哲。是谓畴内。肆发。显荣。仰惟旧章。美人张氏。渊敏居质。醇和赋□。□黻冕之令族。禀图史之懿戒。柔明维则。克茂嫔风。婉嫕含章。讵烦姆训。肆予凉薄。纂承丕构。乐□邦媛。参叙宫职。始明慎于选纳。见勤劳于辅佐。宜伸褒拜。孚我德举。盖浣衣示俭。妇道于以从训。樛木逮下。风人于以流咏。宠命既辑。尔实宜之。今遣使、左谏议大夫、参知政事庞籍。枢密副使、右谏议大夫高若讷。持节册命尔为贵妃。于戏。祇率九御。赞于壸则。惟劳谦可以处其贵。惟肃雍可以成其美。式永来誉。不其韪欤。 

　　册贵妃沈氏文 

　　维嘉祐八年。岁次癸卯。二月癸酉朔。二十一日癸巳。皇帝若曰。夫国风之始。以厚天下之大伦。阴教之修。以助王者之正道。顾予凉昧。奉若基序。眷言别掖之英。逮事先帝之室。维年德之并茂。且名秩之未称。稽来往册之懿。登冠列妃之华。咨尔德妃沈氏。渊粹惠闲。柔明端靓。幼蹈仪矩。不待姆师之训。初被选纳。盖出公相之族。鸣玉节动。陈诗戒盈。展如邦之良媛。嶷然天与遐福。朕仰钦圣烈之余。俛怀宫籍之旧。维尔有辅佐之力。早经于大谋。维尔有浣濯之工。下式于群御。兹庸表迪懿。实敷锡徽数。亚于轩龙之象。不谓不崇。衣以褕翟之衣。不谓不宠。备物既渥。蠲辰既良。咨合佥谋。答扬显命。今遣使、礼部侍郎、参知政事欧阳修。副使、枢密副使、左谏议大夫胡宿。持节册命尔为贵妃。于戏。内治起化。外姻戒权。相祭祀以时。则有周家之礼在。斥险谒之行。则有汉史之论明。当识恩礼之来。以绥贤令之止。遂永终誉。不其美欤。 

　　册贤妃宋氏文 

　　维绍圣二年。岁次丁丑。四月□□朔。某日甲子。皇帝若曰。昔我烈考。克明德慎行。正身齐家。燕及九御。靡不祇告。肆予冲人。丕承厥志。罔敢忽怠。以祈协于前人。咨尔婉仪宋氏。淑慎懿恭。逮事先帝。夙夜儆戒。克有燕誉。是生王姬。于兹有年。厘降以礼。是用□循彝典。率吁众志。进于列妃。以作尔祉。今遣使、通议大夫守尚书左丞许将。副使、中大夫、守尚书右丞蔡卞。持节册命尔为贤妃。夫惟在天之德。对越未远。永言配命。孝思惟则。乃授□□。增光无穷。于戏。匪难其初。惟克厥终。是惟□□。尚克□□。以□天之休。岂不韪欤。 

　　降黜 

　　降封窦氏等制□□□□□□封扶风郡夫人。乐□□□□□□□□□□封陇西郡夫人。任氏降郡夫人。陈氏降封颍川郡君。司闱马氏、司正白氏降授典正。司赞王氏降授典赞。 

　　敕窦氏等。大行勤政遘厉。以□弥留。尔等晨昏祇事左右。而乃隐覆掩蔽。初不以闻。奄弃万邦。痛何所及。推原罪戾。殆不胜诛。罚以示惩。尚为宽典。可。 

　　贵妃崔氏降为庶人制宣和四年七月二日 

　　门下。家道尚严兹迪正邦之始。法行自贵盖由示众之公。傥乖内辅之良。难逭成刑之议。制乃明命。告于外朝。贵妃崔氏。蚤以常材。滥预妃列。光依宸极。在辅佐于忧勤。荣动掖庭。宜绝情于妒忌。而乃乏柔顺进贤之志。溺奸回罔上之私。惶惑奇衺。阴行媚道。散赀产以掠众誉。泥术数以构虚声。咒诅同列。以及于死生。指斥中宫。而形于切害。谈命数以徼后福。挟厌胜以及乘舆。失德若斯。至公敢废。兴念二南基化。贤淑既愆。三典纠民。重轻奚滥。究治备至。左验甚明。狱词具孚。按覆无爽。何以仪刑宫壸。倡率九嫔。聊褫妃秩之隆。往就庶人之等。审求宪律。尚示涵容。于戏。以明其威。义取稽于克爱。自诒伊戚。事实果于速辜。服我宽恩。勉尔悔虑。可。 

　　追命 

　　故秦国延寿保圣夫人刘氏改号秦国成圣继明夫人诏咸平元年九月丙寅 

　　故秦国延寿保圣夫人刘氏。仁淑内脩。柔明外洽。中壸奉谦和之则。掖庭扬覆庇之风。朕获嗣丕图。仰承圣绪。自临大宝。常祝脩龄。永言哺育之恩。敢忘贤明之德。孰谓不臻眉寿。奄閟重泉。因思成圣之由。逮至继明之治。尽凭恩煦。致此缵承。爰锡嘉名。用申恤典。可改号成圣继明夫人。所封秦国如故。 

　　雍王元份母任氏赠太仪诏景德二年七月己酉 

　　故任氏。顷由令淑。入奉先朝。景命不融。徽音早谢。先灵永閟。岁祀荐更。矧吾同气之亲。方重维城之寄。永怀慈训。深念劬劳。追命之恩。慰兹孺慕。可赠太仪。 

　　故贵仪曹氏可追封贤妃 

　　敕。存著盛阀。没有令名。念贤善之早沦。寖逾年祀。顾褒荣之未称。益峻品仪。以尔故贵仪曹氏。参服宪言。交脩懿矩。选自元功之后。嫔于禁掖之中。逮事先朝。早从厚夜。收神惟寂。缅太素之何归。留范弥芳。蔼秘庭而未巳。申脩茂典。追宠贤妃。用昭恩礼之殊。且旌才德之茂。惟淑灵之未泯。尚名号之是歆。 

　　故尚宫柳氏追封华原郡夫人制 

　　敕。掖庭之严。并建众职。尚宫之选。属在令人。生而积服采之勤。殁则侈追荣之数。国有旧典。顾可弭忘。具官某氏。祗事禁省。历年兹多。庄静谨良。迄无罪悔。奄忽物化。怛然兴怀。其疏大郡之封。仍锡小君之号。尚兹幽穸。知享异恩。可。 

　　藩邸故知宫杨氏可特赠尚宫制敕。某氏。静专柔良。夙事藩邸。逝日愈远。贤声不忘。秩以尚宫。掖庭高选。永惟冥漠。膺此显荣。可。 

　　大内内侍省尚宫赵氏赠崇德夫人制 

　　敕。先朝差择女士。以辅阴教。侍御左右。罔匪正人。矧兹六宫之选。必脩四教之法。奄然沦丧。宜极哀荣。以尔名族之英。掖庭之旧。行应图史。言中物则。彤管有炜。既传好德之芳。象服是宜。无愧饰终之典。 

庶几幽壤。服我宠章。可特赠崇德夫人。 

　　故贤妃杨氏赠贵妃赐谥懿静制 

　　昔我神考。御于家邦。深惟三代受命之君必先女德。稽若二南正始之道以协国风。选建列妃。辅成阴教。朕仰稽先烈。克广德心。其于褒崇。义所兼尽。故贤妃杨氏。顷缘嫔则之茂。选预掖庭之良。虽不有年。尚存遗范。朕肇禋先帝于清庙。弥极孝思。顾念元丰之旧人。矧惟邦媛。尽裒恤典。追贲礼容。其陟增成之尊。序膺褕翟之列。慎终追远。庶以答扬先烈之余。节惠易名。抑以奉顺神灵之贶。焜耀蕃渥。昭明等威。谥法。温善柔克曰懿。慎守其德曰静。合此二名。诏于百世。维是春秋窀穸之事。既极哀荣。庶几山河象服之仪。以称容德。可特赠贵妃。仍赐谥懿静。 

　　故贤妃林氏特赠贵妃制 

　　朕遵仰景贶。荷上帝博临之休。亲御大廷。辑神禹告成之瑞。益广祉福。被于臣工。逮兹宠灵。无有幽显。而况被遇先帝。笃生贤王。其于追荣。义无不答。故贤妃林氏。顷缘女德之茂。选预掖庭之良。备位列妃。收华早世。荐更庆赉之久。未极褒崇之称。虽不有年。尚存遗范。朕肇禋文考于清庙。弥极孝思。顾念元丰之旧人。矧惟邦媛。乃因介弟之请。益厚同生之亲。岂无恤章。以慰追远。母以子贵。若古圣人之言。人亡器存。嘉尔寒泉之慕。进膺褕翟之宠。序陟增成之尊。昭明等威。焜辉典册。维是春秋窀穸之事。既极显名。庶几象服山河之仪。以称容德。尚其不泯。服此茂恩。可特赠贵妃。 

　　故美人钱氏可追赠婕妤制 

　　敕。朕缵服以来。漏泉之泽。覃及外方。而况宫闱左右。尝为神考之所礼遇者乎。追加贲赠。顾曷可已。具官某氏。蚤以柔顺。应于选求。助成坤载之仪。光映史书之美。奄至大故。久已历年。追联嫔御之崇。庸示恻伤之意。惟兹异数。实视上卿。冥漠有知。聿其钦享。可。 

　　建安郡夫人张氏可追赠仪国夫人制内降劄子系随龙人 

　　敕具官某氏。朕于一时攀附之人。生既加厚。殁亦如之。所以隆褒贲之恩。全始终之意。惟尔淑慎。祇事有年。奄忽云亡。动我心恻。自郡而国。追以为荣。尚其营魂。识此命数。可。 

　　刘氏可赠燕越国安和顺懿静穆恭恪夫人制 

　　恩隆畴昔。仁及始终。载嘉宫掖之良。申锡命书之宠。具封某氏。禀资温靖。饬己端庄。早侍禁严。克谨柔和之范。久膺眷遇。备殚夙夜之勤。奄其沦亡。深用轸恻。宜进封于二国。用增贲于九原。仍加节惠之名。并示追荣之礼。缅怀冥漠。谅克钦承。可。 

　　宫人杨氏可赠燕魏国夫人制 

　　勤劳之旧。当念于始终。眷礼之隆。必兼于存没。诞推涣渥。昭示至恩。具封某氏。俨恪端庄。温和渊靓。夙预宫庭之选。历奉五朝。具膺福禄之绥。迄臻高寿。贤称茂著。懿范犹存。顾畴昔之可怀。宜褒扬之特异。爰作九原之宠。肆加二国之封。尚想淑明。克承休显。可。 

　　宫人马氏可赠充国夫人制 

　　服勤于内。既克尽诚。加惠厥终。所宜致厚。诞昭眷礼。申锡命书。具封某氏。德禀纯和。性专柔静。自参华于宫掖。曾弗懈于夙宵。茂著休称。荐膺多祉。逮从冥漠。犹轸顾怀。爰推求旧之仁。肆有追荣之典。胙之望国。贵及泉涂。尚其有知。歆此无斁。可。 



●宋大诏令集卷第二十五 

　　皇太子 

　　奏请批答 

　　天禧二年宰臣向敏中等请建储第一表批答 

　　省表具之。朕以崇建储闱。具存方册。我国家接九皇之洪绪。席二圣之永图。卜世绵长。累功深厚。恢复疆宇。混并寰区。肄予纂承。驯致熙盛。奉顾怀之宝命。毕封祀之上仪。基业斯隆。本枝攸重。皇灵眷祐。元子挺生。列茂亲朱邸之贤。辉先帝绿车之庆。示之以明诲。佐之以通儒。而能勤于受经。乐于闻道。禀仁孝以特立。赋温文而夙成。方务敏材。期于主鬯。卿等爱君志切。体国诚坚。爰率具寮。俄形露奏。徵求典故。称述徽猷。请升储副之名。愿济邦家之美。聿遵旧典。备见精忠。虽众之倾输。实足多尚。而朕之审固。有所再思。欲其更俟长年。弥高令德。乃俯从于公论。庶允叶于通规。咨示群伦。体兹深意。所请宜不允。 

　　第二表批答 

　　省表具之。朕以承积累之庆基。席丰融之景贶。获致混一。爰臻治平。尝观立爱之文。尤重先亲之道。粤惟元子。允谓宗英。克岐嶷以夙成。见粹和之发外。而自疏封进律。宠之以大邦。温故知新。辅之以端士。岁时未几。声实有孚。乐善居多。问安不匮。谨横经而就傅。勤侍膳以承颜。日茂风猷。自符仪矩。虽开荣于朱邸。适闻礼于紫庭。卿等吻合嘉谋。明徵往诰。思继洊雷之象。盛推主器之贤。特拜表于金门。愿建名于银榜。已颁批谕。复览奏章。尔志诚坚。予心有待。欲年龄之渐长。俾德业之弥隆。方议升储。斯为得礼。亦如前诏。当体素怀。所请宜不允。 

　　第三表批答 

　　省表具之。王者奉宗稷之大。居亿兆之尊。必建元良。用崇匕鬯。所以增皇器之重。承天序之隆。保有邦无疆之休。垂百王不易之典。商周享国千祀。由兹道焉。惟我祖宗。功格上下。肆予缵嗣。恢致隆平。苍灵顾怀。真系昭显。敷锡钜瑞。阐扬鸿仪。宸构愈隆。皇家多庆。诞生圣子。是为元储。禀正气于高明。体奇姿于渊穆。祯祥夙著。英睿日新。礼乐之文。匪资于审谕。孝谨之度。盖发于精诚。而自授以旌麾。锡之宝玉。分茅赤社。侍膳紫庭。入则康色而问安。出则正躬而临下。荣闻遐被。德器大成。卿等伏合露章。盈庭奏请。稽皇王之伟制。陈监抚之盛容。愿启东闱。聿归上嗣。朕始虽恭让。内则深思。此乃严奉粢盛。保宁基业。信为公论。安可固违。当惟永图。用正万国。俯从群志。式协灵心。将举徽章。良增庆悦。所请宜依。 

　　建立 

　　至道元年立皇太子制 

　　王者茂建皇极。惟怀永图。励宵旰之勤。所以和其庶政。立储副之位。所以贞乎万邦。朕获缵丕基。诞膺景贶。四夷以之内附。八表于是攸同。臻于太和。以育群品。维卜年斯永。仰承天地之休。而主鬯犹虚。曷契人神之望。稽诸旧典。是举彝章。皇第三子、特进、检校太傅、兼侍中、行开封尹、兼管内河堤等使、上柱国、寿王某。符彩昭融。智谋宏远。聪明文武。本于天赋之才。孝友温恭。发自生知之性。而自分封大国。出尹京师。居惟秉谦。动必由礼。约己靡登于驰道。事亲无懈于寝门。恪慎厥躬。祗勤古训。推乐善好贤之德。彰爱民育物之心。是宜承祧庙之尊。为邦家之本。践于守器。允叶重离。宜立为皇太子。改名某。仍令所司择日备礼册命。 

　　天禧二年立皇太子制八月甲辰 

　　朕缵绍庆基。寅恭宝命。缅怀圣绪。祗守大伦。详观方册之书。具载典彝之训。古先哲后。临御中区。何尝不崇建天枝。登隆国本。谨玉符之命召。□象辂之威容。适及昌期。顾兹上嗣。欲懋脩于三善。繄永正于万邦。爰揆嘉辰。诞颁明制。皇子、崇仁保运宣德守正功臣、建康军节度、管内观察处置等使、开府仪同三司、守太保、兼中书令、行江宁尹、上柱国、昇王、食邑五千户、食实封二千三百户某。惠和天赋。聪敏夙成。发自妙年。蔚为令器。趋紫庭而遵教。造丹扆以问安。孝本因心。礼皆中度。而自毓英徽于兰殿。进封爵于金坛。佐以儒臣。导之经术。春诵之功匪懈。日新之德弥高。乃眷具僚。三陈封□。冀陟元良之位。用符历代之文。仰法前星。俯从群辟。念宗祊之所赖。命匕鬯而是司。佥议大同。官占协吉。重明贰极。不其盛欤。可立为皇太子。改名某。仍令所司择日备礼册命。 

　　治平三年立皇太子制十二月壬寅 

　　维我祖宗。继天统业。积有功德。克享上帝之心。肆其子孙。永承百世之祀。朕祇纂谟烈。详览古今。繄崇建于元良。实保安于国本。上尊宗庙。孝无大于奉先。下庇生民。教莫逾于居正。式宣显册。敷告庶邦。皇子具官某。英粹日跻。中和自至。仁义充涵之美。言动惟时。礼乐交错之华。威仪可象。抑畏疏封之重。敏脩典学之勤。亦既多闻。足当大受。是宜诞膺徽命。肇启储闱。懋升明两之辉。益广□三之道。非余私于尔某。惟天祐于余家。衍宝祚之灵长。成寰区之庆赖。往慎厥德。以答扬列圣之光训。不曰休哉。可立为皇太子。仍令所司择日备礼册命。 

　　元丰八年立皇太子制三月甲午 

　　门下。建储非以私亲。盖明万世之统。主器莫若长子。兹本百王之谋。朕荷天地之贶临。席祖宗之诒燕。迺眷上嗣之贵。蚤应前星之祥。宜告大廷。诞扬丕号。皇子、彰武军节度、延州管内观察处置等使、检校太尉、开府仪同三司、持节都督延州诸军事、延州刺史、上柱国、延安郡王、食邑六千四百户、食实封二千一百户某。温文日就。睿知夙成。方回驰道之车。能止班轮之鹜。辨正南阳之牍。允符东海之休。自疏锡于王封。益光华于德望。胜衣视膳。渊然孝友之资。好礼受经。不烦师傅之诲。是用历盛阳之嘉日。举列圣之大章。肇正青宫。肆颁显册。以□离明之吉。以系天下之心。于戏。立爱始亲。商以成千岁之业。建嗣必子。汉以抚四海之民。斯为永图。往膺徽典。可立为皇太子。仍令有司择日备礼册命。改今名。 

　　皇长子出合立为皇太子御札政和四年三月十六日 

　　若昔明王。诞受厥命。建立储二。以系天下之心。朕嗣无疆大历。荷天之休。诞育元良。是居长嫡。长子桓。年逮志学。冠于治朝。百辟具瞻。主器之良。惟宗庙之重。父子之恩。考稽旧章。正位东宫。明两承离。为国大本。可以来春出合。立为皇太子。其建宫室。设官属。与仪物制度。宜令有司讨论典礼。前期辨具以闻。邦家之庆。与四海共之。咨尔中外。具体兹意。 

　　政和五年立皇太子制二月十四日 

　　门下。若昔先王。必建储二。以隆万世之统。以系四海之心。朕抚世承平。念国大本。遹追来孝。垂裕后昆。永惟承业之艰。莫如主器之长。咨尔万邦之有众。听予一人之告猷。皇长子、少保、武昌军节度使、定王、食邑九千七百户、食实封三千一百户某。孝友得于天资。温良成于日就。出学外傅。率履无违。既冠阼阶。其仪可象。方景命有仆。介寿考之万年。而明两作离。兆本支之百世。蔽自朕志。格于天心。孚告大廷。申锡显册。夫慎乃德。惟忠惟孝。钦汝止。惟几惟康。用克相于我家。以对扬于休命。可立为皇太子。 

　　赦 

　　至道元年建储赦八月壬辰 

　　王者绍膺宝历。必建储闱。春秋垂立嫡之文。易象著明离之位。所以重邦家之本。承宗庙之休。斯古今之通制也。朕缵承丕构。夙夜惟寅。荷苍昊之垂休。致寰区之咸乂。载惟匕鬯之主。实系人神之心。爰举徽章。式遵成宪。皇太子某。性念仁义。体备温恭。妙识出乎机先。盛德充乎宇内。践于明两。非此而谁。肇启青宫。懋昭鸿绪。发前星之彩。既耀于皇图。因少海之波。宜孚于庆泽。可大赦天下。云云于戏。立元良之位。允协至公。推旷荡之恩。用惇博爱。咨尔兆庶。当体朕怀。 

　　天禧二年建储赦八月十五日 

　　门下。王者丕承天序。利建皇储。隆永世之徽章。率御邦之通制。前星少海。稽法象以洞分。洊震重离。著典经而具在。朕肃膺正绪。祇缵宝图。知继体之大端。有先亲之古训。思文圣考。垂裕本枝。深仁励黄屋之心。积善致绿车之庆。粤于元子。发秀妙年。挺岐嶷之殊姿。赋温文之茂德。天机幼敏。王度夙成。令仪恪谨于承颜。纯孝恭勤于问竖。既疏封乎列邸。弥骏发乎美声。择以端良。命为僚佐。克探微于四术。宜示正于万邦。谅资主器之贤。往践继明之位。已颁成命。言肇立于青宫。载协欢心。俾均覃于洪渥。可大赦天下。云云于戏。登隆上嗣。礼盛于元良。浃洽舆情。庆流于率土。爰被霈然之泽。聿遵诒厥之谋。诞告域中。式宣朝旨。 

　　治平三年建储赦十二月癸卯 

　　门下。王者承天立极。莫不思长世之图。为国建储。所以正万邦之本。故朕亲先父子。而天下皆以为爱。命发朝廷。而天下不以为私。粤余上嗣之良。禀自日跻之圣。出而就傅。寖穷学肆之闻。入则承颜。勤至寝门之问。比疏荣于王社。益侈德于天枝。顾荷丕基之艰。犹虚正体之贰。矧汉文命嫡。著于即祚之初年。且夏后与贤。期以传家于万世。惟群元之所傒。实大器之所承。式符少海之祥。宜践东朝之位。肆显业之丕发。嘉佥言之大同。爰契欢心。用覃旷泽。可大赦天下。云云于戏。文昭武穆。夙诒燕翼之谋。震长离明。本有承华之象。盖义重乎先。则礼必亟举。庆施虖上。则惠必遐流。咨尔庶方。当体朕意。 

　　元丰八年建储赦七月三日 

　　门下。父子一体也。惟立长可以图万世之安。国家大器也。惟建储可以系四海之望。位序早定。而人莫不以为悦。典礼极崇。而众罔敢以为私。永惟上嗣之贤。实有妙龄之誉。入而视膳。孝友见于夙成。出则好书。聪哲繇于自得。粤绍休于正统。犹虚位于东朝。爰考蓍龟之占。迺稽方册之实。载涓吉旦。肇辟青宫。周家先亲。不敢忘庙社之重。夏后与子。盖以顺天人之心。宜覃旷恩。遍暨群品。可大赦天下。云云于戏。离明震长。绵帝绪于亿年。解吉涣亨。洒天仁于万物。盖礼之所行者大。则泽之所流者深。咨尔多方。体予至意。 

　　政和五年建储赦天下制二月十四日 

　　门下。朕若昔大猷。受天明命。永惟万世之统。有开必先。简在上帝之心。克昌厥后。我有元嗣。既冠阼阶。方时安平。预建储贰。蔽自朕志。孚告大廷。涓选嘉辰。诞授显册。以隆宗社之本。以系夷夏之情。非朕敢私。实天所祐。岂特予一人之庆。亦惟尔万邦之休。可大赦天下。云云于戏。治国孰先齐家。主器莫若长子。肇称盛典。均霈湛恩。播告群伦。体兹至意。 

　　册文 

　　至道元年册皇太子文 

　　维至道元年岁次乙未。九月甲辰朔。二十四日丁卯。皇帝若曰。朕受乾坤之眷祐。副兆亿之推崇。旰食宵衣。纳隍驭朽。兢兢业业。日慎一日。故能跻动植于寿域。致华夷于大同。载稽古先。历览图史。万邦之本。元良是贞。守器承祧。莫斯为重。徽章缛礼。自我而行。盖皇王之盛典也。咨尔寿王。粹禀天地。量吞海岳。忠孝备于君父。友爱惇乎弟兄。达刑政礼乐之源。著宣慈惠和之美。迈五官之才藻。叶九龄之吉梦。洊雷攸震。重离克明。早分茅土。实尹京邑。诚以接物。仁以抚民。每见贤而思齐。知为善之最乐。予懋乃德。嘉乃勋庸。爰辟承华。俾膺主鬯。询彼中外。契于蓍龟。今册为皇太子。改名某。于戏。正身足以率下。去邪在乎勿疑。罔咈昌言。必迩端士。企大中之道。鉴无逸之篇。戒矜伐则功愈高。师勤俭则福弥久。日新尔令望。永保我丕基。勖之哉。钦承简册之休命。 

　　天禧二年册皇太子文 

　　维天禧二年岁次戊午。九月庚申朔。八日丁卯。皇帝若曰。夫以天下为家者。三王之通制。居正体之贰者。万世之大本。明嫡之建。爰主于宗器。元良之重。以正乎庶邦。国家德源深长。孙谋锡羡。丕承积累之庆。保定储副之位。所以经大猷而畅淳烈也。咨尔皇子、崇仁保运宣德守正功臣、建康军节度、管内观察处置等使、开府仪同三司、守太保、兼中书令、行江宁尹、上柱国、昇王、食邑五千户、食实封三百户某。冲粹居质。聪哲成性。钟清宁之孚佑。表徇齐于羁贯。生而知于孝爱。天攸纵于艺能。奇智夙彰。英声外发。书社南纪。毓德少阳。勤至寝门。乐游讲肄。资弦诵以崇术。仪星海而昭象。宝极凝祐。官师率和。公言亟扬。舆咏胥洽。永惟长发之懿。慎固守成之业。明两攸属。佥谋大同。式阐承华。以旌上嗣。今册尔为皇太子。仍改名某。于戏。体仁而不违。于以济众。好谦而自牧。乃能服民。惟正人之务亲。惟前言之多识。师俭而固。介祉于无疆。宝慈以持。锡善而不匮。一乃心而祗肃。永来誉之广渊。往钦哉。勤宣令图。以对越我祖宗之景命。不其韪欤。 

　　治平四年册皇太子文 

　　惟治平四年岁次丁未。正月庚戌朔。十九日戊辰。皇帝若曰。夫天地有大命。其受靡常也。予不敢坠厥序。祖宗有大器。其承匪易也。予不敢私其传。盖春秋之谊。立嫡以正诸侯。夏后之时。因贤以家天下。岂不契群心而虑万世也。咨尔皇长子、崇仁保运功臣、忠武军节度、许州管内观察处置等使、开府仪同三司、检校太尉、同中书门下平章事、使持节许州诸军事、行许州刺史。上柱国、頴王、食邑三千八百户、食实封一千二百户顼。躬浚明之资。迪温俭之德。动而合先王之典。言而适当世之变。出就齿学。不厌诗书之乐。其志笃于古也。入亲色养。不忘朝夕之爱。其行尽于孝也。矧以地极真王。体钟上嗣。名愈就而勤愈倍。宠弥至而畏弥积。固足以定保元储之位。进承宗庙之事。天时既符。人情既叶。不几夫少海急千里之渊。重曦先万物之照欤。今册尔为皇太子。于戏。天地之命。太子其恭之。祖宗之器。太子其上之。知君臣之分不可踰。则率民莫如忠。知父子之义不可加。则率己莫如孝。往钦哉。慎厥初。惟其终。以答扬予一人之休命。 

　　议政 

　　常程事委皇太子与宰臣枢密以下资善堂会议施行诏天禧四年十一月庚午日 

　　朕荷元昊之眷怀。承二圣之诒燕。图宅于神州之隩。总制于环海之滨。顺考大猷。以御群品。罔敢逸豫。驯致治平。维宗祏之发祥。诞元良之贰体。日跻有裕。天质夙成。备对寿街。逈达政经之要。延询望苑。动遵德教之规。固已博约乎六艺之言。佩服乎三司之训。习闻妙善。茂著温文。然以军国之事机。刑治之得失。尤资肄习。用熟见闻。伊乃宰司。暨于机轴。实惟同体。参掌万枢。宜竭訏谟。聿申裨赞。已各降制命。并兼东宫职任。眷言同德。兹谓老成。日接元子之游。慰于庶民之望。自今中书、枢密院、诸司该取旨公事。仍旧进呈外。其常程事务。委皇太子与宰臣枢密使已下。就资善堂会议施行讫奏。噫。周储三善。但循齿让之仪。汉客四人。遂成调护之绩。矧吾衡轴。佐此缉熙。念固本之是图。实保邦而多庆。咨尔中外。知朕意焉。 

　　答皇太子让资善堂议常程事表诏天禧四年十一月庚午 

　　国家祗荷庆灵。克昌宝祚。眷惟主器之重。允资立爱之贤。顺考雅猷。聿申诞告。以卿孝恭著美。聪哲秉彝。挺其日跻之能。彰厥时敏之用。矧惟一德之辅。暨于老成之人。左右参裨。周爰讲贯。式伫交修之绩。副予善任之怀。何遽奏封。备形谦挹。勉遵成命。即断来章。所让宜不允。 

　　辞免 

　　皇太子辞恩命第一表批答天禧二年八月十七日 

　　省表具之。国家举三代之宏纲。从其古道。观重离之著象。垂于正经。慎守洪基。丕承圣绪。伊露章之狎至。贡确论以弥坚。具徵震鬯之文。永践青宫之位。顾惟恳请。发自纯诚。卿爰禀粹和。雅符善庆。毓质猗兰之殿。呈祥映日之云。暨进疏封。愈勤就傅。克茂川升之德。蔚为天赋之贤。公议有推。元良允属。三上言于北阙。愿立志于东朝。已降俞音。仍宣霈泽。俄观抗表。未拜明恩。虽崇让之辞。敦风可尚。而升储之典。成命已行。冞切嘉称。即当遵奉。所让宜不允。 

　　皇太子辞免恩命第二表批答 

　　省表具之。王者奖元良之德。贰宸极之尊。博考前闻。具存曩制。眷言立爱。允谓推公。繄匕鬯之攸司。固宗祊而是守。矧熙朝之令典。实先圣之诒谋。奉而行之。斯亦宜矣。卿聿膺洪庆。挺秀英姿。克宽克仁。自符于皇祖。闻诗闻礼。夙造于紫庭。增脩四术之功。恪谨三朝之礼。启吴都而进律。侍汉幄以承颜。忆昨致舜大臣。宁周多士。叩帝阍而成列。贡囊奏以达诚。愿建储闱。以隆国本。固诏谕而甚至。屡倾输而不移。已徇舆情。特颁明制。何再陈于让表。犹曲叙于谦词。当拜命书。式遵朝旨。所让宜不允。 

　　皇太子辞免恩命第三表批答不允仍断来章天禧二年八月 

　　省表具之。国家钦承骏命。长发灵源。荷天地之丕祥。恢祖宗之淳耀。思崇大本。用建元良。况乃礼重承祧。易尊守器。惟亲是属。方册具存。盖匕鬯以攸司。冀粢盛之式奉。卿地居上嗣。象契明离。盛德日新。英猷天纵。表温文于三善。允协姬经。彰辉润于四重。克符□咏。民有＜匧心＞志。朕所注怀。考百王不易之规。览群臣宜建之请。诞敷明诏。用示至公。乃拜囊封。载陈扆坐。精诚尤至。冲让宜加。然念邦国永图。皇王伟则。在昔先帝。固尝眷予。今兹徽章。是用命汝。当遵鸿典。即断来章。所让宜不允。 

　　皇太子辞免恩命第一表批答元丰八年二月 

　　省表具之。朕获绍燕谋。奉承圣绪。永惟任重。靡敢皇宁。历观先王之所行。与夫搢绅之□□。皆以谓蚤建太子。所以尊宗庙。卫社稷。夙兴夜寐。不敢忘于心。以尔有聪哲之姿。温文之德。故断自朕志。询于佥言。而发明诏也。以尔正体。以系天下之心。其任岂不重乎。及览奏函。愿回成命。岂朕所以注待之意哉。往其钦承。勿庸谦避。所请宜不允。 

　　皇太子辞免恩命第二表批答元丰八年三月 

　　省表具之。立嗣必子。所从来久矣。故三代之时。天下治安。至于千有余岁者。用此道也。朕稽之古昔。法之祖宗。升德器建春宫者。将以成万世之业也。及观剡奏。欲避宠名。虽撝谦之风。可激当世。而升储之典。已告大廷。往服徽章。勉懋厥德。所请宜不允。 

　　皇太子辞免恩命第三表批答不允仍断来章元丰八年三月 

　　省表具之。朕惟王者临照四方。必进元良、立储贰者。岂将私于亲亲哉。将以司匕鬯。为万世无疆之休。矧予元子。德器夙成。蚤有中外之望。此朕所以发明诏也。三阅奏章。庸以命汝。往即钦服。以副朕怀。所请宜不允。仍断来章。 

　　皇太子辞免恩命第一表批答政和五年二月八日 

　　省表具之。朕奉天明命。若昔大猷。惟时邦昌。肇建国本。以卿地居长嫡。性禀元良。纯粹聪明。拔于伦类。忠和孝友。靡待师承。育德日新。进学时敏。蔽于朕志。俾正储闱。以系亿兆之心。以司匕鬯之重。当国家之闲暇。衍社稷于灵长。无疆惟休。有秩斯祜。遽披奏牍。备罄悃诚。虽自抑之心。在谦冲之足尚。然已行之命。岂涣汗之可回。宜趣钦承。无勤训告。所请宜不允。 

　　皇太子辞免恩命第二表批答不允仍断来章政和五年八月 

　　省表具之。朕祇遹昌图。绍隆令绪。永念□宗之重。必资主器之良。举子惟贤。立嫡且长。眷予上嗣。挺秀妙龄。禀性粹精。宅心渊懿。能本由于天纵。学无俟于月将。夙著英声。益隆令望。涓中春之谷旦。遵历世之旧章。肇启震宫。密陪宸极。已颁显命。深契舆情。乃贡封章。备形诚恳。顾谦冲之足尚。然涣号之已孚。立爱惟亲。虽人伦之大本。以长则顺。实天下之至公。宜体眷绥。毋劳训告。所请宜不允。仍断来章。 

　　谢恩 

　　皇太子谢恩命表批答天禧二年八月 

　　省表具之。朕承上真之渊系。恢列圣之丕猷。抚育臣民。尊崇庙社。眷言守器。允属惟亲。是以仰奉灵心。俯从群请。爰启少阳之位。式登元嗣之贤。卿正气所钟。英徽特异。执经之礼。天赋于勤诚。问膳之容。日形于喜气。庆兼家国。誉蔼朝廷。俾奉粢盛。以隆基绪。削章斯至。叙谢尤多。省阅之余。嘉注良切。所谢知。 

　　皇太子谢赐御制诗元良箴表批答天禧二年九月 

　　省表具之。夫建以储闱。允隆于宗嗣。勖之儒学。式助于温文。永惟主器之贤。尚示向方之训。卿凝猷独立。敏议混成。率由天赋之材。驯致日新之道。荣分玉契。出处而有常。洞启铜扉。详延而斯盛。特颁诗什。兼锡箴规。教虽尚于温柔。词未偕于清壮。达予明诲。资乃茂功。俄上表以披陈。颇推诚而恭顺。嘉称弥切。眷爱逾深。所谢知。 

　　皇太子谢天安殿受册礼表批答 

　　省所上表。今月八日诣天安殿受册礼称谢事具悉。王者厚继体之亲。所以资博爱。委主器之重。所以归至公。斯振举于旧章。固率循于先训。卿卓尔韶茂。穆然粹。精。挺生岐嶷之姿。方盛远条之德。朝论允属。国仪用彰。授以册书。升为储副。嘉礼明备。旭日晏温。神人叶符。中外怡悦。俄拜章而叙感。表事上以增勤。言念益恭。聿怀多尚。 

　　庆贺 

　　宰臣向敏中等贺建储表批答天禧二年八月 

　　省表具之。洊雷著象。具载于前经。陪极推贤。式隆于旧制。眷温文之茂德。彰岐嶷于妙龄。暨进王封。愈亲儒术。虽克勤于就傅。亦无阙于问安。孝合天经。学臻日益。俾承颜于汉幄。方示戒于汤盘。繄乃辅臣。逮诸列辟。累朋从而上表。固恳请以升储。已顺舆情。特颁明诏。卿等庆其适愿。深于致诚。仍贡贺章。允为多礼。□嘉称注。属积予怀。所贺知。 

　　知枢密院曹利用等贺建储表批答天禧二年八月 

　　省表具之。王者抚临区宇。纂绍基图。伊有国之宏规。在元良之重寄。粤予上嗣。挺秀妙年。居然令姿。混成德器。自日亲于友傅。常志在于诗书。宠以进封。旌乎乐善。俾闻道而渐训。方以月而系时。惟乃近臣。暨夫群士。咸旅庭而致奏。愿稽古以建储。既敦谕而不回。遂俯从于勤请。卿等乐闻嘉礼。仍贡贺章。过形庆抃之言。备见忠纯之恳。其为多尚。无已于怀。所贺知。 

　　答中书枢密院乞免皇太子答拜表诏天禧四年十二月丁酉属以元储。方亲事典。聿存体貌。式待机衡。前制斯明。常经是率。卿等忽陈封奏。过执谦恭。嘉叹之怀。寤兴无已。所请宜不允。 

　　建牧 

　　皇太子开封牧制 

　　门下。训五经之趣。既隆父子之至恩。正八命之仪。爰笃君臣之大义。朕诞膺宝绪。夤奉庆基。建国本者十年。荐毓承华之德。固皇图于亿载。肄推立爱之仁。咨尔朝绅。听予诏綍。某禀孝友之性。赋聪明之才。位重前星。而动不舍于谦恭。望尊少海。而居必先于勤俭。聿新业履。闻正言而与正人。克慎猷为。学古训而师古事。淑质斯就。令名益彰。夫进于道者政有不足行。通于理者民有不足治。懋东闱之脩蕴。既观妙善之风。试南衙之极烦。宜展阜成之效。是用特颁涣号。申锡徽章。靡拘前代之旧闻。悉考本朝之故实。增壮春宫之体。弥昭震器之光。匪徇私恩。实符公道。于戏。下九重之命。非由左右大臣之言。司千里之畿。尚赖遐迩群彦之助。钦承眷注。益励乃心。可除开封牧。余依故事。主者施行。 

　　纳妃 

　　选皇太子妃御笔政和五年三月空日 

　　朕嗣有令绪。惟怀永图。御于家邦。预建太子。若古之训。扬于大廷。以笃君臣父子大伦之恩。以立宗庙社稷万岁之本。无疆惟恤。申命用休。年既冠于阼阶。礼及时而有室。必立之配。以宜其家。可令有司选皇太子妃。仍讨论典礼以闻。 

　　朱伯材女孺人朱氏充皇太子妃制 

　　门下。朕祗承天序。懋建储闱。既假有家。式厚人伦之本。用求厥配。助成王化之基。眷乃懿亲。惟时淑女。诞扬显命。敷告群工。少傅、恩平郡王朱伯材女、孺人朱氏。毓德粹温。秉心渊静。以祗以顺。夙资天性之良。有言有容。允蹈公宫之教。家风素劭。祖泽覃延。庆在后人。誉闻当世。出自钦成之裔。来嫔上嗣之贤。朕临御治朝。讲明盛礼。搢绅在列。金石充庭。爰亲饬于迩臣。肆丕成于庆事。拂龟既吉。荐鴈甫新。宜侈闳休。以昭异数。灿然仪服之盛。申以册书之荣。国典有稽。师言惟穆。于戏。合二姓之好。是谓政先。刑四方之风。率由近始。尚迪柔嘉之则。往思盥馈之恭。克称龙光。永膺燕誉。可选充皇太子妃。仍令所司备礼册命。主者施行。 

　　追命 

　　皇兄赠太尉中书令追封周王谥悼献元祐追封皇太子仍旧谥制 

　　门下。朕祗荷鸿基。绍承先烈。念惇亲之义。莫重于天伦。举饰终之文。特优于礼典。皇兄、赠太尉、中书令、追封谥曰悼献。元祐。炳灵真胄。袭庆瑶源。信厚本于天资。聪明禀乎神授。纯孝之性。钟爱于先朝。乐善之心。雅推于公族。未正青宫之位。早缠厚夜之悲。叹驹隙之易迁。瞻陵树而将拱。是用载稽旧制。爰议追褒。怀同气之亲。弥增于感悼。备元储之赠。用极于哀荣。英魂有知。歆兹宠数。可特追赠皇太子。仍旧谥曰悼献。仍令所司择日备礼册命。主者施行。 

　　哲宗子邓王赠皇太子改谥献愍制 

　　朕惟先皇帝在位十有六年。忧勤庶政。夙夜靡遑。祗遹先猷。功被天下。皇嗣克生。降年不永。重惟继序不忘之义。宜尽因心则友之恩。用诏有官。申颁显命。哲宗皇帝子、赠太师、尚书令。兼中书令邓王、谥冲献。茂性生知。庶几日就。命之弗淑。人以恫嗟。肆朕缵承。载加赠典。爰念初诏。恩礼未隆。非所以上慰在天之灵。称朕报施之万一。锡之命数。正位储宫。尚其精诚。知克嘉享。可特赠皇太子。仍改赐谥曰献愍。 





宋大诏令集卷第二十六 

　　皇子 

　　皇子生德音 

　　宝元二年降皇子三京畿内德音八月丙子 

　　朕以凉薄之姿。荷盈成之重。实繄先烈。参献大猷。上迪深长之源。大承燕翼之福。允孚庆善。以覆本支。然自纂绍以来。十有七载。盘维思辅。星日伫辉。果获天心。诞开邦祚。乃兹秋籥之仲。聿介春祺之祥。元嗣肇生。群伦胥庆。昔周人落寝。咏朱芾宜君之诗。戴记序官。谨铜律吹和之职。订于古义。滋慰余怀。眷乃三都之雄。并维列圣之宅。适蕃茂祉。当异庶邦。爰曲霈于宥条。宜劝均于寰服。应三京畿内杂犯死罪云云于戏。拥休弥月。菑害所以兼除。播泽象围。狱市由其更始。益资首善。协济大和。咨尔工师。明知朕意。 

　　熙宁二年降皇子减降天下见禁德音十一月乙丑 

　　门下。天地之任至大。负荷之克艰。祖宗之休无疆。继承之为重。眷言菲德。肇纂鸿图。日奉燕谟。汔臻靖治。乃冬之仲。方岁既成。长至维时。大终厥月。候彼阳德。则一气潜萌。验诸物宜。则百嘉备舍。聿生元子。来会昌期。上以奉慈闱之欢。下以系绵宇之望。国本兹在。予心所安。爰施涣恩。用饰多喜。应天下见禁罪人。杂犯死罪以下递降一等。徒以下释之。云云于戏。德厚者流广。善积者庆长。三灵顾怀。万世允赖。推是渥泽。伟兹福祥。布告群伦。明知朕意。 

　　元符二年降元子德音八月十一日 

　　门下。朕嗣有令绪。惟怀永图。丕冒海隅。民之攸暨。灵承帝事。天乃弗违。时惟仲秋。是生元子。以笃家邦之祜。以系神民之心。兹锡羡以用光。将诒谋而有永。虽我一人之庆。亦尔万邦之休。于戏。燕于翼子。以永万世之传。敷厥庶民。用均四海之福。 

　　元符三年降元子赦四月十四日 

　　门下。朕获保宗庙。惟典神天。荷帝博临。嘉应聿至。阳月之孟。祥发椒房。是生元良。为国嫡嗣。以系天下之望。以承文母之颜。嘉与万邦。共兹大庆。肆均惠泽。用洽民心。可大赦天下。云云于戏。主器承家。莫如长子。舍过宥罪。大赉多方。咨尔群伦。体予至意。 

　　立子 

　　立皇子诏嘉祐七年八月己卯 

　　人道亲亲。王者之所先务也。盖二帝之隆。治繇兹出。朕甚慕之。右卫大将军岳州团练使宗实。濮安懿王之子。犹朕之子也。少鞠于宫中。而聪智仁贤。见于夙成。日者选于宗子近籍。命以治宗正之事。使者数至其第。迺崇执谦退。久不受命。朕默然有嘉焉。朕蒙先帝遗德。奉承圣业。罔敢失坠。夫立爱之道。自亲者始。固可以厚天下之风。而上以严夫宗庙也。其以某为皇子。故兹诏示。想宜知悉。 

　　立皇子告天地宗庙诸陵文嘉祐七年八月庚子 

　　尧亲九族。以致万邦之和。顾以菲德。奉承圣绪。永念宗室之蕃庶。思所以广恩也。乃考于太宗。得濮安懿王允让之子为贤。又于国为近属。今赐名曰曙。既以为皇子。不敢不告。 

　　亲王一 

　　进拜一 

　　皇弟开封尹某加恩制 

　　门下。悬法授人。自家刑国。欲名器之无假。在临照以难私。其有地冠维城。望高诸夏。属郊禋之展礼。司羽卫于行宫。供亿且繁。夙夜匪懈。得不顺景风而行赏。增井赋以疏封。用遵平施之方。适表至公之道。皇弟具官某。幼禀义方。生知忠孝。暨赞兴隆之运。弥彰恭顺之心。尹我上京。惠兹疲庶。每假寐而待旦。必辨色以来朝。事莫自专。动皆禀命。成我友于之义。谅兹翊戴之勤。盖宗庙之储祥。实邦家之共庆。则加地进律。吾何愧焉。更图为政之方。用称陟明之典。可。 

　　皇弟兴元尹光美加恩制 

　　门下。命功行赏。出令无私。覃雨露之恩。遍加率土。顾丝纶之宠。宁遗至亲。埙篪和而大乐方调。棣萼荣而本枝更茂。咨尔有位。体予推公。皇弟具官某。圭璧无瑕。松筠有节。奉上而恭勤励志。立身而卑谨为先。虽分授钺之权。不舍横经之业。慕为善之最乐。知事君之尽忠。予嘉乃诚。宜膺异渥。增井赋而示宠。涣名号以褒能。勉思昇奖之荣。用称亲贤之念。可 

　　皇弟秦王廷美行河南尹西京留守制太平兴国七年三月乙巳日 

　　万国并建。宗子有藩屏之雄。四方是则。京国有保厘之重。眷成周之旧壤。实巩洛之名墟。傥非肺腑之亲。讵膺管钥之寄。皇弟、开府仪同三司、检校太师、兼中书令、行开封尹、秦王廷美。禀灵帝胄。擢秀天枝。敦诗礼以检身。体温文而毓德。治浩穰以斯久。抚疲瘵以咸苏。辇毂载清。桴鼓自息。矧兹清洛之邑。久罢黄屋之游。黎庶之心。不胜其徯望。居守之任。实切于抚绥。宜辍介弟之亲。以镇故都之地。无忘勖励。用副倚毗。可特依前检校太师、兼中书令、行河南尹、西京留守秦王。加食邑一千户。 

　　皇长子德崇第二子德明拜官封郡王制太平兴国七年十月甲午 

　　崇树藩屏。是著骍旄之盟。并建宗室。聿兴麟趾之咏。所以成强干固本之义。钟锡羡繁衍之祥。三代以来。率由兹道。皇长子德崇。性资孝友。质懋温文。第二子德明。禀训无违。检身有裕。而皆端悫自守。乐善不渝。齿胄早列于胶庠。趋庭粗闻于诗礼。非刘之约。盖有旧章。半楚之封。抑惟故事。并授上台之秩。式遵懋建之文。分裂土田。用立社稷。鉴乃前训。以保令猷。德崇可特授检校太傅、同中书门下平章事、上柱国。封卫王。德明可特进检校太保、同中书门下平章事、上柱国。封广平郡王。 

　　皇子陈王元僖侍中开封尹制雍熙三年十月甲辰 

　　朕膺昊穹之眷佑。荷宗社之庆灵。建万国而亲诸侯。既资藩翰。履至尊而制六合。必树盘维。所以固大业于域中。涣鸿猷于天下。况神皋赤县。夷夏所臻。苟非亲贤。曷符公议。皇子、特进、检校太傅、同中书门下平章事、陈王元僖。性本温文。德惟纯粹。动必由礼。言皆有章。顷自任峻桐圭。道光麟趾。忠顺形于天赋。孝弟成于自然。服训辞而愈恭。体谦下而为德。侍祠泰畤。陈精意于坛壝。问安寝门。竭至诚于夙夜。以善为乐。惟道是从。酌楚醴以待贤。克昭令望。入虞庠而齿胄。绰著嘉声。体仁既□于日新。从政宜亲于时务。眷彼浩穰之地。足申抚治之方。是用锡以爰田。升之左相。用昭茂渥。以曜宗英。于戏。京城之地。四方之所取则。尹政之任。中外之所仰瞻。挠狱市则奸何所容。任钩距则俗为之薄。守之以强毅。济之以宽和。政乃有成。事则不悖。佩此多训。庶几有成。可兼侍中行开封尹。 

　　皇第五子益王元杰加恩制淳化元年正月丙戌 

　　门下。我国家承天立极。方隆千载之基。分土建邦。式奠九州之域。抚西南之巨镇。惟梁蜀之名区。膺予裂地之封。资尔维城之重。属兹行庆。允洽推恩。皇第五子具官某。宇量宏深。襟灵邃远。律吕融和而有度。圭璋温润而无瑕。惟孝惟忠。禀自生知之性。闻诗闻礼。出于神授之才。位逾贵而益恭。名愈尊而无傲。蔼然朱邸。绰有令猷。而自被王爵之服章。殿坤维之土宇。抚御远伸于大略。澄清颇被于英风。言念勋庸。有光茅社。方霈涵濡之泽。宜伸旌异之恩。益以户封。进其真食。顾兹宠渥。无恡便蕃。于戏。告明命于公朝。我无虚授。享非常之天秩。尔在钦承。勉荷宠灵。勿忘箴戒。可。 

　　皇子越王元份加恩制淳化元年正月丙戌 

　　门下。朕自虔膺命历。嗣守基坰。睹稼穑之有年。愈怀恭畏。体乾坤之不宰。思去尊称。而将相采寮。缁黄黎老。伏合屡倾于丹恳。拜章列上于鸿名。是用御正殿以当阳。属孟春之初吉。改纪年之号。将庶物以惟新。降出綍之言。与万邦而同庆。况彼亲贤之列。宜覃殊异之荣。具官某。天赋贞淳。□□惇友。夙蕴间平之德。早开鲁卫之风。蔚为朱邸之表仪。宛作皇家之符瑞。服勤弦诵。见尊师重傅之规。禀训诗书。得资父事君之要。爰自光膺纶綍。遥制瓯闽。体兹宵旰之忧。遐布镇临之术。盘维之望。益焜燿于紫庭。襦裤之谣。自喧腾于丹徼。既著于藩之绩。爰加进律之文。真食邑封。率由加等。于戏。好谦乐善。尔既茂于嘉猷。行庆推恩。朕岂藉于异数。勉修懿范。以辅丕图。可。 

　　皇子襄王某开封尹制淳化五年九月壬辰 

　　朕恭临大宝。眇觌前王。何尝不外隆藩屏之勋。内树磐维之固。所以建宗社无疆之祉。成邦家不拔之基。乃眷神皋。素推难治。＜宀禹＞县之舟车毕会。都人之版籍斯繁。若匪亲贤。曷膺宠寄。询于有位。允协至公。当吉日之在刚。举徽章之惟允。皇第三子、荆南湖南节度、特进、检校太保、兼侍中、行江陵尹襄王某。分辉黄道。禀训明庭。克敦信厚之风。绰有温文之德。而自加冠汉殿。齿胄虞庠。每出言而有章。慕为善之最乐。忠厚谦恭之道。所谓生知。诗书礼乐之文。不因师授。向者举展亲之典。崇立爱之规。锡以苴茅。封之襄沔。而能推心待下。开馆礼贤。汉上之人。望风而化。既予心之自慰。在朝论以推公。朕尝因燕居。诲以时政。而皆洞明理体。深识化源。委以浩穰。必能绥抚。是用益爰田之多户。加论道之崇资。荣疏邸第之封。仍正尹京之任。尔其肃清辇毂。惠化里闾。勿以至察为聪明。勿以太宽为高简。惟纪纲之是正。在钩距以何施。勉副眷怀。更思尽瘁。于戏。有家有国。汝宜保于令名。知子知臣。我无惭于前哲。往承休命。勿坠训辞。可检校太傅、行开封尹。兼功德桥道使。 

　　皇子元祐光禄大夫检校太保左卫上将军兼御史大夫上柱国信国公制咸平五年十一月己丑 

　　国家崇大报之礼。修并建之文。所以遵立爱之规。成固本之义也。皇子某。体资岐嶷。性成温文。未齿胶庠。已习在三之训。越在髫丱。逈有成人之风。出于自然。非假外奖。况克胜衣而趋拜。所宜裂壤以疏封。特举徽章。用符佥瞩。可。 

　　皇子某拜官制大中祥符七年三月丁未 

　　朕受皇天之眷命。承列圣之丕图。寅奉宝符。肇开先绪。九宇祗定。大典并修。乃稽灵心。以建元子。皇子某。上穹降祉。五纬储祥。粹精彰象日之姿。重懿表自天之质。既对长安之问。遂辨南阳之词。加以为善之规。匪由于教导。问安之礼。特发于诚明。方庆服已成。德器是用。载遵令典。爰择嘉辰。锡以圭璋。乃昇环卫之列。分其宝玉。乃启茅社之封。秩视帝傅之崇。权兼宪府之重。并加徽数。式示褒扬。噫。固我本枝。钟兹鸿庆。诞告之命。既表于国祥。无疆之休。盖承乎天序。佩服彝训。汝其钦哉。可金紫光禄大夫、检校太傅、左卫上将军、上柱国、庆国公、食邑一千户、食实封三百户、月给俸二百千。 

　　皇兄楚王元佐天策上将军兴元牧赐剑履上殿诏书不名制大中祥符八年二月丙寅 

　　朕顺考古经。遹追先训。顾名器之为重。匪亲贤而曷膺。矧夫望著宗英。地崇天属。建侯斯久。夹辅惟勤。峻以徽章。抑惟国典。皇兄、开府仪同三司、守太师、尚书令、兼中书令、左卫上将军、上柱国、楚王元佐。炳灵岳渎。储祉宗祊。孝悌饬身。温良成性。早列藩而镇俗。退养素而葆和。肆及冲人。缵承大统。惇叙之志。允迪于前言。屏翰之功。永资于右戚。眷言同气。实冠友于。上怀六朝之发祥。下教万邦之立爱。特加伸等。俾耀维城。汉诏不名。盖惟尊德。唐官殊号。岂但畴庸。备方册之令仪。首邦家之懿则。永孚多吉。用庆展亲。可依前守太师、尚书令、兼中书令、天策上将军、行兴元牧。赐剑履上殿。诏书不名。依旧在宅养疾。所司择日备礼册命。 

　　皇弟元偓兼尚书令加恩制大中祥符八年十一月辛酉 

　　慎重名器。所以观贤能。敦叙宗亲。所以厚风教。伊我介弟。为时宗英。宜峻宠章。茂昭明德。安国等军节度观察处置等使、开府仪同三司、守太尉、兼中书令、真定尹、上柱国、相王元偓。恭肃纯懿。简俭敦方。动不违仁。言皆中礼。好书乐善。皆慕于前修。重士尊贤。载彰于令问。俾冠中台之列。式隆专席之荣。仍益爰田。载加真赋。于戏。文昌政本。机务之所先。宗子维城。邦家之攸赖。服兹茂渥。可不慎欤。可依前守太尉、中书令、兼尚书令、加食邑一千户、食实封六百户、余如故。 

　　皇子某忠正军节度使封寿春郡王制大中祥符八年十二月辛卯 

　　古者立王国所以卫京师。封诸子所以尊宗庙。朕仰膺眷佑。驯致治平。受真检于大霄。启仙源于邃古。盛仪交举。鸿瑞洽臻。方徇群心。以建藩室。皇子、金紫光禄大夫、检校太傅、左卫上将军、兼御史大夫、上柱国、庆国公、食邑一千户、食实封三百户某。上穹降祉。列圣储精。凝正气以渊深。禀五精而英秀。辨惠之性。言必有章。趋进之容。动皆合礼。已成德器。犹在妙龄。而公相大臣。援引旧典。恳悃之辞遽至。恭让之意靡遑。愿涓吉时。特颁明命。眷寿阳之奥壤。控淮水之明区。爰锡旌旄。俾开茅社。加左相上公之秩。增崇阶美号之名。盖示深慈。式隆徽数。于戏。维城之制。虽稽周室之彝章。半楚之封。用遵汉氏之谦德。顾兹承卫之重。聿表灵长之休。钦我训言。无怠祗率。可特进、检校太尉、兼侍中、使持节寿州诸军事、行寿州刺史、忠正军节度、寿州管内观察处置等使、进封寿春郡王、加食邑千户、食实封四百户、赐崇仁保运功臣、勋如故。有司择日备礼册命。 

　　皇子某进封昇王制天禧二年二月丁卯 

　　王者尊奉宗庙。必建于列藩。承卫邦家。允属于元子。所以保定区宇。亿宁神祗。用茂本枝。聿隆天序。朕仰膺真佑。恭守丕基。集鸿瑞之殊尤。启庆源之渊邈。是用上稽灵意。下顺群心。爰开宝玉之邦。式重盘维之寄。举兹公诏。诞告多方。皇子、崇仁保运功臣、忠正军节度、寿州管内观察处置等使、特进检校太尉、兼中书令、使持节寿州诸军事、行寿州刺史、寿春郡王、食邑三千户、食实封一千三百户某。敦厚慈仁。聪明睿智。英姿体于云日。美德冠于圭璋。识达几微。动成乎先见。学探阃奥。克显于生知。茂扬为善之风。特表问安之喜。而中外臣庶。奏疏洽闻。仰誉徽之日新。顾典章而载举。既难谦抑。是用俯从。六朝奥区。南夏雄屏。建其茅社。锡以旌旄。位兼帝保之崇。阶视台仪之重。进褒功之懿号。增食采之真封。尔其靖共。对越成命。可开府仪同三司、守太保、兼中书令、行江宁尹、充建康军节度、管内观察处置等使、进封昇王、食邑二千户、食实封一千户、赐宣德守正功臣、勋如故。仍令所司择日备礼册命。 

　　皇伯楚王元佐兼江陵牧加恩制乾兴元年二月仁宗即位 

　　门下。国家膺积累之祥。启隆平之运。混同四海。亿宁兆人。顾惟眇冲。获绍基构。盖遵凭几之命。深怀驭朽之忧。属视政之方初。俾推恩而溥洽。恭念伯父。长兹戚藩。宜申惇叙之怀。首举褒崇之典。载涓刚日。诞告明廷。皇伯、天策上将军、推诚协恭保顺同德崇仁宣忠亮节守正翊戴功臣、开府仪同三司、守太师、尚书令、兼中书令、行雍州牧、兼兴元牧、上柱国、楚王、食邑二万二千五百户、食实封八千二百户、赐剑履上殿、诏书不名元佐。穹昊储祥。本枝袭庆。温文表于天赋。孝友由其性成。而自神宗嗣兴。先帝临御。便蕃异数。冠映于清朝。保养太和。优游于亨会。蔼有间平之誉。茂昭鲁卫之亲。惟南荆之奥区。实中夏之巨屏。命之兼领。用壮英猷。仍益爰田。兼加真赋。于戏。承祧之重。方切于战兢。睦族之规。敢忘于造次。勉隆素履。永佐昌期。可特授依前天策上将军、守太师、尚书令、兼中书令、行雍州牧、兼江陵牧、楚王、赐剑履上殿、诏书不名、加食邑二千户、食实封六百户、依旧在宅养疾。功臣散官勋如故。 

　　皇叔泾王元俨守太尉尚书令移两镇进封定王加恩赐赞拜不名制乾兴元年二月仁宗即位 

　　门下。周之盛也。实赖本宗有维城之助。汉之隆也。亦资藩国有磐石之亲。是以庙社灵长。神人悦豫。诗称鲁卫之德。传美间平之贤。矧乃眇躬。缵兹鸿绪。荷先帝之训。惧夫难任。赖叔父之崇。济其不逮。特优礼命。诞告群司。皇叔、推诚保顺同德守正翊戴功臣、保平定国等军节度、管内观察处置等使、开府仪同三司、守太傅、兼中书令、行陕州大都督、使持节同州诸军事、行同州刺史、上柱国、泾王、食邑一万五千五百户、食实封五千八百户元俨。辰纬钟英。河山毓秀。席昌朝之累善。该前哲之令仪。精礼乐于日新。广艺文于天纵。夹辅圣考。丕宣大猷。宝玉是分。协尧廷之惇叙。旌麾所建。壮禹服之会朝。间属盛辰。聿脩钜典。从鸾旌之五辂。展采登封。陪秬鬯之一卣。崇禧报本。懿恭之节。群品式瞻。猥念冲人。允繄凝范。择于刚日。焕此徽章。荣陟上公。峻兼专席。总师干于近辅。析圭瑞于大邦。仍胙爰田。特畴真赋。举礼文之异渥。加赞谒之不名。备极便蕃。用为褒进。于戏。祖宗储庆。载集于重熙。兆庶怀仁。式臻于嘉会。缅冀尊属。克扬茂勋。佑于皇家。垂裕永世。特授守太尉、尚书令、兼中书令、使持节陈州许州诸军事、行陈州许州刺史、充镇安忠武等军节度、陈州许州管内观察处置河堤等使、进封定王。加食邑一千户、食实封六百户、赐赞拜不名、功臣散官勋如故。仍令所司择日备礼册命。主者施行。 

　　皇弟元俨移两镇改封彭王制大中祥符八年十一月辛酉 

　　周分宝玉。以展茂亲。汉树□□。聿□盘石。眷吾宗室。素守礼经。宜厚宠章。聿图藩翰。安静军节度、剑南东川管内营田观察处置使、开府仪同三司、检校太尉、中书令、上柱国、端王元俨。日域分晖。天枝挺秀。自临外屏。茂建高牙。居鲁卫之崇名。峻芮彤之显秩。寅恭自守。夙夜无违。是用疏表海之近邦。易苴茅之重地。仍加井赋。以盛寰封。于戏。怀德惟宁。诗人之所咏。为善最乐。史牍之攸尊。尔其钦哉。往服明命。可依前检校太尉、兼中书令、使持节青州密州诸军事、行青州密州刺史、充镇怀安化等军节度、管内观察处置、押新罗渤海两番等使封彭王。加食邑千户、食实封四百户、余如故。 

　 

●宋大诏令集卷第二十七 

　　亲王二 

　　进拜二 

　　皇叔元俨诏书不名加食邑实封制 

　　朕祗守成基。汔臻嘉靖。遹遵常古之度。再奉精意之禋。陟恪以对天威。肃雝而陈孝飨。尊亲偕极。纯嘏来同。思与中外之伦。共兹优裕之施。眷言右戚。首举茂恩。皇叔、推诚保顺同德崇仁守正翊戴功臣、镇安忠武等军节度、陈州许州管内观察处置河堤等使、开府仪同三司、守太尉、尚书令、兼中书令、使持节陈州许州诸军事、行陈州许州刺史、上柱国、定王、食邑一万七千五百户、食实封七千户、赐赞拜不名元俨。聪哲含章。温仁禀粹。序五宗而袭庆。蹈六德以敦方。粤自先朝。乃膺建国。拥戎旌而作镇。遥制宗藩。服公衮以在庭。荐登命数。逮眇躬之缵极。率令典以钦亲。赞东平而勿名。表淮阳之异宠。善猷斯蔼。淑问逾昭。属于行次之辰。式奖怀宁之美。特加奉邑。仍益真封。矧别诏之攸颁。申殊礼之为重。谅惟褒贲。增显优崇。于戏。景命顾怀。祚本支而弥衍。明诚乐易。介戬谷以咸宜。允资夹辅之勋。永保重雍之业。克绥厥位。不其韪欤。可特授依前守太尉、尚书令、兼中书令、使持节陈州许州诸军事、行陈州许州刺史、充镇安忠武等军节度、陈州许州管内观察处置河堤等使定王、赐诏书不名、加食邑一千户、食实封六百户、散官勋封如故。 

　　皇叔镇王元□赐剑履上殿诏书不名食邑制天圣八年十二月五日 

　　门下。朕以仰延贶施。克底治平。载瞻七里之郊。躬修三岁之祀。用谢成于有昊。冀蒙福于庶邦。爰布湛恩。式均丕庆。眷惟贤戚之重。冠于屏翰之良。将示先亲。首图进律。皇叔具官某。体资明粹。德著温纯。茂河间好古之风。有卫康驯行之懿。爰自骍旄利建。金钮疏荣。承善睦于先朝。契怀和于诗雅。顾惟寡昧。获缵基图。寔繄夹辅之勤。共固守成之业。荐惟褒贲。益峻等彝。掌武上公。仍总三台之秩。陪京巨镇。联分双节之威。再易大封。聿申殊礼。盖隆敦叙之典。弥怀冲约之规。适属禋燔。诞敷丽泽。剑锡延登而攸重。井田弥食以兼丰。真赋倍增。宠章优洽。于戏。纯嘏之赐。与宗哲以并庸。名器之崇。表国经之异数。克绥多祜。永保令猷。可。 

　　皇子昕除忠正军节度使寿国公制康定元年七月戊寅 

　　朕荷高穹之孚佑。膺列圣之顾怀。增衍长源。亶生贤嗣。是惟体正之大。益茂本枝之强。仰稽灵心。肇启藩室。皇子昕。炳符曾宙。毓德少阳。岐嶷表于自然。温文见于异禀。金昭璧粹。盖发于天资。震长离明。有关于象奥。向及胜衣之拜。未疏盘石之疆。爰考彝章。诞扬徽册。是用案予旧国。宠以绍封。仍循半楚之规。载彻右淮之土。苴茅制社。授节奠邦。庸建上公。尹兹南夏。并申蕃数。式厚慈衷。于戏。在昔哲王。夙图封立。盖欲就成器德。保辅庆基。若迪令猷。丕显前烈。冀洽辐员之听。永绥寿嘏之宜。汝其勉哉。对越休命。可特授特进、检校太尉、使持节寿州诸军事、行寿州刺史、兼御史大夫、充中正军节度、寿州管内观察处置等使、上柱国、寿国公、食邑三千户、食实封一千户、仍赐体仁赞运功臣。 

　　皇长子仲铭除忠正军节度同中书门下平章事封淮阳郡王制 

　　夫惇序骨肉。所以正乎邦家。建立子孙。所以尊乎宗庙。兹先王之令典。盖历代之至公。惟予冲人。获缵丕绪。奉若前宪。罔敢自私。宜因吉辰。诞举封册。皇长子、安州观察使、光禄大夫、检校工部尚书、使持节安州诸军事、安州刺史、兼御史大夫、上护军、光国公、食邑八百户、食实封二百户某。亲居上嗣。秀出本枝。仁孝发于自然。贤智根乎天性。已就外傅。日朝寝门。侍膳问安。惟尽恭之匪懈。敦诗好礼。矧乐善之有闻。未疏茅土之荣。曷广盘维之固。眷黄图之右辅。有璧假之近藩。俾联台铉之崇。式付节旄之重。优推功号。兼启王封。勋级并隆。序位加衍。进实多邑。视秩上公。庶光出合之初。仍易命名之义。于戏。亲之欲贵。人道之常。位不期骄。往哲攸戒。勉服前训。斯迪令猷。汝其念哉。对越休命。可特授检校、太傅、同中书门下平章事。使持节许州诸军事、行许州刺史、充忠武军节度、许州管内观察处置等使、加上柱国、进封淮阳郡王、加食邑千户、食实封六百户、仍赐崇仁保运功臣、改名顼。 

　　皇子顼进封颍王制治平元年六月己亥 

　　古先哲王。享国长久。历世治安。盖封建子孙。屏捍王室。所以定维城之业。成磐石之固。稽若旧典。可举而行。皇长子、崇仁保运功臣、忠武军节度、许州管内观察处置等使、特进、检校太傅、同中书门下平章事、使持节许州诸军事、行许州刺史、上柱国、淮阳郡王、食邑一千八百户、食实封八百户顼。天性温恭。神识英秀。爰自就学外傅。疏爵近藩。令问日新。好礼弥谨。矧居上嗣之地。当启真王之封。朕按舆地之图。颍川为大国。因景风之候。惟盛夏吉时。是用建尔国家。胙之茅土。于戏。制节谨度。故能守富贵。敷道养德。莫若尽忠孝。王其戒之。无忝予一人之休命。可特授依前检校太傅、同中书门下平章事、使持节许州诸军事、行许州刺史、充忠武军节度、许州管内观察处置等使、封颍王、加食邑一千户、食实封四百户、仍令所司择日备礼策命。 

　　皇子颢特授特进检校太傅同中书门下平章事充保宁军节度使加上柱国进封东阳郡王加恩赐崇仁保运功臣余如故制 

　　门下。夫封建亲贤。崇广藩辅。所以茂枝叶之庇。固盘维之安。古先哲王。率由兹道。皇子、明州管内观察使、金紫光禄大夫、检校太子宾客、使持节明州诸军事、明州刺史、兼御史大夫、上轻车都尉、祁国公、食邑五百户、食实封二百户颢。温仁本乎异禀。聪敏见于夙成。向从外傅之游。已宠廉车之拜。而能动皆率礼。孝必因心。宜用疏封。俾从出合。按东阳之奥壤。盖泽国之名区。分以苴茅。付之龙节。视秩帝傅之重。进列宰司之崇。锡号褒功。策勋加等。衍实多邑。并示宠章。于戏。位不期骄。禄不期侈。恭俭惟德。尔其钦哉。可。 

　　皇弟頵授光禄大夫依前检校太尉同中书门下平章事充武胜军节度使进封乐安郡王加勋食邑实封制 

　　门下。朕躬大统之承。宪前王之度。并建宗子。庸广骨肉之恩。作捍皇家。思长社稷之守。方旷恩之泽物。宜涣检之宣朝。皇弟具官某。体行端和。神风华秀。孝友自其天性。忠谨承于世资。蚤就学于奇觚。已析封于宁宇。念鸰原之爱。尝见急难之情。嘉麟趾之风。居多信厚之履。属肇亲于庶政。宜遍奖于近支。往践钧衡之崇。益疏茅社之贵。化繇近始。爱莫尔隆。于戏。礼重周盟。以薛侯而为后。义形汉约。非刘氏者不王。懋昭淑声。永服徽命。可。 

　　皇弟颢封岐王制治平四年九月辛卯 

　　朕祗绍基图。惕循谟烈。因山功毕。与厚地以永安。祔庙礼成。怅昊天之罔极。念同生之均戚。惟送往之良勤。爰举典章。增陪封镇。示兹渥命。告于大廷。皇弟、崇仁保运协恭赞治功臣、武昌武安等军节度、鄂州潭州管内观察处置等使、开府仪同三司、检校太尉、同中书门下平章事、使持节都督鄂州潭州诸军事、行鄂州潭州刺史、上柱国、昌王、食邑二千九百户、食实封一千二百户颢。资度浚夷。德猷粹穆。善谋常法。亶康叔之宅心。好礼尽忠。有东平之雅志。已胙苴茅之社。用安盘石之宗。适缘感慕之怀。益示褒崇之意。隆名逾峻。异数寔优。于戏。作诰孟侯。实尊于方伯。推恩介弟。盖重于天伦。尚迪厥中。以绥尔禄。可特授依前检校太尉、同中书门下平章事、行兖州大都督府长史、使持节青州诸军事、行青州刺史、泰宁镇海等军节度、兖州青州管内观察等使、改封岐王。 

　　皇弟頵封高密郡王制 

　　王者正位凝命。国体所以尊安。笃亲慎终。民德所以仁厚。眷桥山之已事。感清庙之初升。顾予同气之怀。宜先锡命之宠。皇弟、武胜军节度、邓州管内观察处置等使、光禄大夫、检校太尉、同中书门下平章事、使持节邓州诸军事、邓州刺史、上柱国、乐安郡王、食邑一千七百户、食实封六百户頵。履和而至。行敏而恭。金声自全。玉气不掩。雅见方严之度。夙推信厚之风。宜改锡于苴茅。用增荣于斋钺。于戏。神器之大。方图济于艰难。盘石之安。顾永期于夹辅。尚念猷训。保兹宠灵。可特授依前检校太尉、同中书门下平章事、兴元尹、山南西道节度、管内观察处置桥道等使、封高密郡王。 

　　皇弟頵两镇进封嘉王制熙宁四年二月壬申 

　　门下。史谓建大宗之封。如安盘石之固。诗美得同气之助。共敷棠棣之华。朕绍五圣之休。昭九族之序。固已倚天属于本根之重。措公姓于翰干之强。况于至亲。宜有显册。播告群位。厥惟大公。皇弟、崇仁保运功臣、山南西道节度、管内观察处置桥道等使、特进、检校太尉、同中书门下平章事、兴元尹、上柱国、高密郡王、食邑二千四百户、食实封六百户頵。燕翼发祥。温恭迪哲。英姿茂而玉裕。盛气粹而扬休。讲艺服儒。多推道术之对。好礼乐善。雅有智思之文。曏稽立爱之经。屡衍建侯之宠。有华上公之衮。有淑元戎之旂。贤仪寖明。师论参穆。是用端筴以审繇。按图而定名。表为真王。奄受乐国。尽岷峨之野。陪以爰田。易淝涣之麾。加之两组。循典常而出合。谨著定以奉朝。列第环宫。弥耸开元之观。侧门通禁。永承长乐之颜。备饬爱怀。布章庆誉。于戏。展亲以诚信。我则友于天伦。秉德以辅陪。尔则藩于王室。思长富贵之守。懋底忠孝之诚。往其钦哉。以对猷训。可特授依前检校太尉、同中书门下平章事、使持节庐州宿州诸军事、行庐州宿州刺史、保信保静等军节度、庐州宿州管内观察处置河堤等使、进封嘉王、加食邑一千户、食实封四百户。 

　　皇弟颢加恩制 

　　门下。朕祼献太室。禋燎圆丘。方熙事之涓成。拥灵休而滋至。眷言介弟。敢后宠章。皇弟具官颢。至诚渊渟。盛气玉粹。浑然道德之蕴。展矣忠孝之资。赤舄淑旂。奄受真王之册。元圭黼衮。载视上公之仪。陪辅眇躬。惇宗元祀。因紫营之昭报。奉鸾辂之亲行。佩鞞夙兴。有絜斋明之志。匏尊参荐。有虔陟降之容。适当归胙之初。宜峻均恩之举。特审名数。以耀龙光。于戏。友则因心。益厚同生之爱。祭维受福。永蒙时万之祥。其远乃猷。以绥而禄。可。 

　　皇子俊授特进检校太尉使持节曹州诸军事行曹州刺史兼御史大夫充彰信军节度曹州管内观察处置等使上柱国永国公食邑三千户食实封一千户仍赐体仁保运功臣制 

　　门下。朕承景历之昌。荷丕构之重。诞受帝祉。荐生天材。立义制名。既昭于德性。按图锡壤。始贲于宠章。扬于明廷。诏尔群辟。皇子俊。姿函岐嶷。气禀粹清。庄重表于覃訏。聪哲成于髫鬌。审洊雷之象。亶膺庙稷之休。考朱芾之章。嘉合君王之庆。属近司之来谂。宜吉日以启封。庶言则同。朕命维允。是用胙以南夏。将于东藩。以裁半楚之疆。以侈陪京之镇。载黼斯衮。视上公之仪。有鸾其旂。严外阃之望。肆加功号。特峻文阶。越陪邑户之多。兼畀国租之实。并蕃异数。良协慈怀。于戏。昔利建侯。以燕翼子。周倚宗师之盛。作之翰垣。汉立公王之隆。兴于襁褓。率兹成宪。匪我私恩。其服龙光之荣。以介寿臧之福。懋进乃德。往惟钦哉。可。 

　　皇子俊特授开府仪同三司加恩余如故制熙宁七年十二月三日 

　　门下。思齐之美。文王增百男而纪盛。华封之祝。尧帝愿多子以为祥。盖荣茂于天支。寔尊崇于国体。属当明祀之毕。宜被庆恩之行。皇子、体仁保运功臣、彰信军节度、曹州管内观察处置等使、特进、检校太尉、使持节曹州诸军事、行曹州刺史、兼御史大夫、上柱国、永国公、食邑三千户、食实封一千户俊。璇萼储英。珠源毓粹。夙赋中和之性。早彰岐嶷之姿。侍膳问安。已无亏于孝谨。闻诗学礼。期有禀于义方。是用陪益乎爰田之封。褒优乎命数之宠。庸霈庭涣。示均神禧。于戏。上赖祖宗之休。既幼加于爵禄。往亲师傅之训。宜日进于行能。钦哉惟时。服我新命。可。 

　　皇子俨拜官 

　　朕承宗庙之重。荷穹昊之休。实生嗣贤。来侈昌绪。眷惟封爵。厥有典彝。爰告治朝。式敷诏号。皇子俨。挺天材之秀。膺帝武之祥。气毓黄钟之和。体含金玉之粹。意初能识。已彰载路之声。德渐有成。且称斯皇之芾。将及胜衣之始。未推受社之恩。扬言佥同。剡奏来上。是用灼龟撰吉。备物肆仪。言观其旂。赐中军之徒御。大启尔宇。奄北国之山川。参视上公。兼陪真赋。峻崇阶而躐品。冠嘉号以表功。宠数惟新。慈衷滋慰。于戏。周美螽斯之众。载歌多子之章。汉用舆地之图。申讲建侯之策。肆兹成命。允谓大公。其承明训之猷。以绥曼寿之祉。可特授检校太尉、使持节陈州诸军事、行陈州刺史、兼御史大夫、镇安军节度、陈州管内观察处置等使、上柱国、景国公、食邑三千户、食实封二千户、赐宣仁翊运功臣。 

　　皇子佣特授特进检校太尉充天平军节度使均国公加食邑实封仍赐功臣制熙宁十年十二月丁亥 

　　门下。御家者亲亲。盖人伦之大本。治国者贵贵。亦天下之达尊。乃眷嗣贤。其议褒命。刚辰载揆。涣号用颁。皇子佣。膺禖祠之祥。启梦罴之兆。宪宪钟德。克禀天生之材。岐岐秉知。式歆帝敏之武。幼仪始肄。聪哲夙成。师锡既同。龟犹既告。是宜出少府之节。按舆地之图。建兹东藩。胙尔西土。大佩赤舄。参备公卷之华。淑旂绥章。增贲将牙之重。命功有号。序品有阶。惟多邑是畀。惟真赋是予。并疏异渥。用协荣怀。于戏。周锡王支。本实显于百世。汉封帝子。始盖踰于十城。绥予宠光。介汝遐福。可。 

　　皇子价特授特进检校太尉充武胜军节度使建国公食邑食实封仍赐功臣制 

　　门下。朕循燕翼之谋。保绍休之绪。载笃斯庆。增衍本支之蕃。思强厥宗。肇开藩屏之奥。诞以谷旦。告诸治朝。皇子价。性岐嶷以天成。质覃訏而日就。厥声载路。膺上帝之嘉祥。有芾斯皇。协大人之吉卜。顾未扬于宠典。兹屡谂于佥言。乃授全师。乃彻成国。玉符班瑞。析上将之骍旄。金路启封。备三公之绣衮。躐崇阶而辨等。冠美号以诏功。并畴邑赋之多。加畀井封之实。繁推命数。备极情文。于戏。父子主恩。虽本人伦之至。朝廷尚爵。亦归天下之公。惟叙有承。俾服无斁。可。 

　　皇子佣特授依前检校太尉持节郓州诸军事郓州刺史均国公充天平军节度郓州管内观察处置河堤等使加食邑实封勋如故制 

　　门下。朕缅稽天若。顾畏民嵓。兹荷降康。敢忘毖祀。是以璆磬金鼓。茧牲粢盛。骏奔走于百工。丕灵承于上帝。率将多士之肤敏。具殚德产之精微。神其宴娭。福用蕃衍。方均惠术。周逮海邦。惟予嗣贤。宜与典册。皇子具官某。沿源庆善。植性惇明。弗烦诏教之勤。自格中和之懿。雕戈簜节。峻秩礼于元戎。金路介圭。启疆圻于大国。既告成于熙事。俾进律于外庭。加赋爰田。陪租真食。于戏。宠非朕出。盖本神明之休。命岂尔私。是光文武之绪。永迪嘉德。益绥远猷。可。 

　　皇子均国公佣进封延安郡王制元丰五年八月壬子 

　　朕荷宗庙之休。宅乾坤之泰。大开邦宇。分王宗亲。用建四维之安。是基万世之福。若时庆典。属我嗣贤。式揆刚辰。诞孚群听。皇子、天平军节度、郓州管内观察处置河堤等使、检校太尉、持节郓州诸军事、郓州刺史、上柱国、均国公、食邑四千户、食实封一千一百户佣。发祥帝武。毓秀仙源。岐嶷天姿。夙禀神灵之异。聪明日就。讵烦师傅之勤。自登拜于将坛。顾浸更于岁籥。虽茂成人之德。尚稽受社之荣。爰谂佥言。丕扬新命。绣裳朱舄。视仪物于上公。焘土苴茅。启藩封于西国。兼陪真赋。并示异恩。于戏。若古有猷。修身在永。维恭俭可以保位。维忠孝可以事君。勉悉乃心。往祗朕训。可特授依前检校太尉、开府仪同三司、使持节延州诸军事、延州刺史、充彰武军节度、延州管内观察处置等使、进封延安郡王、加食邑一千户、食实封六百户、勋如故。主者施行。 





宋大诏令集卷第二十八 

　　亲王三 

　　进拜三 

　　皇第九子佖拜官制元丰六年闰六月壬辰 

　　御侮者莫如亲。先王未之或改。多男而授之职。天下不以为私。朕荷列圣之休。席昊穹之祜。亶生哲嗣。来侈皇图。其颁宠章。以诏群辟。皇第九子佖。凭晖宸极。毓秀天枝。岐嶷得于自然。温文见于异禀。燕禖锡羡。肇开弓韣之祥。朱芾载光。嘉合室家之庆。将及胜衣之拜。未膺列壤之封。旧章甚明。众议来谂。按图舆地。惟清汉为上游。疏爵景风。惟盛夏为吉日。是用苴茅制社。授钺殿邦。遂荒半楚之疆。参视上公之秩。并推异数。躐进崇阶。陪以爰田。畀之真赋。于戏。子孙并建。诚三代之远谋。襁褓受封。亦两京之故事。勉承猷训。永介寿祺。可特授检校太尉、持节襄州诸军事、襄州刺史、充山南东道节度、襄州管内观察处置桥道等使、上柱国、仪国公、食邑三千户、食实封一千户。 

　　皇第十子佶镇宁节度宁国公制元丰六年十月甲戌 

　　立爱者始于亲。商人赖之永世。制国而传于子。汉廷恃以为安。朕承五圣之谋。拥万方之重。荷天右序。诞锡多男之祥。若古典常。庸建宁侯之壤。肆朌丕号。孚告外廷。皇第十子某。性禀温文。体函岐嶷。生民克祚。蚤膺履武之休。朱芾斯皇。嘉合宜君之庆。属近臣之抗议。卜阳月以启封。会义制名。相方辨域。天被尔禄。始彻连城之疆。我图尔居。莫如便镇之乐。跨河而守。惟澶为雄。畀以金钺之威。宠以衮衣之饰。用强屏翰。增庇本□。申衍爰田。兼陪真赋。于戏。周诗之言干禄。率由旧章。召诰之戒初生。自贻哲命。往承猷训。永介寿祺。可特授太尉、持节澶州诸军事、澶州刺史、充镇宁军节度、澶州管内观察处置等使、上柱国、宁国公、食邑三千户、食实封一千户。 

　　皇子佣加恩制 

　　门下。朕以宗奉天经。肃祇郊祀。缉熙先王之典。式刑烈祖之谋。嘉牲射而一纯昭。圜钟变而万灵接。眷言哲嗣。宜畀宠章。某疏庆皇枝。凭晖霄极。维衮及绣。早备上公之仪。锡山与田。奄受大邦之册。甫及胜衣之拜。已知学礼之勤。属参订于上仪。用申严于毖祀。朌敷大泽。将期远迩之均。锡予善人。岂有亲疎之间。陪敦多井。肆衍真封。于戏。因古经而接于神。维礼之重。受帝祉而施于子。盖国之光。往服茂恩。益膺遐福。 

　　皇子某加恩制 

　　门下。朕敕天之命。拜贶于郊、吉□威仪。以接万灵之奥。端闱孚号。以均四海之休。眷言嗣贤。宜涣恩典。某性繇异禀。器本夙成。早膺弓韣之祥。独秀珩璜之德。向荣藩辅。进预褒封。鸾旗雕戈。壮中军之徒御。桓圭衮冕。备上公之威仪。属修元祀之文。钦用丰年之报。方遍旌于列辟。宜均飨于繁禧。申衍爰田。兼陪真户。于戏。修精微而备玉帛。曷尽报功之诚。蒙宠灵而贻子孙。是为长世之策。往承贶施。以介寿康。 

　　皇子佖加恩制 

　　门下。朕稽古以缉礼文。因郊而定天位。乃驾斋辂。祈底烝民之生。乃熙紫坛。钦接三才之奥。朌敷大泽。遍暨四方。兴言嗣贤。宜膺宠典。某资禀纯粹。性合温文。早毓庆于皇支。亟承华于朱芾。班之金钺。夹隆屏翰之安。被以衮衣。进陟台衡之贵。适升禋于太一。且奠璧于清坛。敷锡灵厘。肆均惠术。宜褒优于天属。俾敦厚于人伦。增衍井腴。申陪国赋。于戏。称秩元祀。本周室之旧章。荣逮懿亲。亦汉庭之故事。往祗异数。用介多祥。 

　　皇弟颢加恩制元丰郊 

　　门下。朕以一阳之复。躬三岁之祠。登圜丘而揖太清。神其宴飨。沛胥德而丽万世。人以欢欣。方熙事之告成。敢繁禧之专飨。肆颁丕号。宠奖近亲。某躬孝友之资。端高明之学。折冲御侮。拥两镇之斋旄。作翰皇家。奠全秦之美图。属奉承于毖祀。实显相于上仪。既肃雝以陪八室之祠。又嘉栗以亚中坛之献。伸加圭赋。肆衍腴田。于戏。褒功德而关盛衰。无疆惟恤。以脤膰而亲兄弟。不显其威。往服徽章。益茂成烈。 

　　皇弟頵加恩制元丰郊 

　　门下。朕祗遹旧章。肇修吉礼。以物无上帝之称。故祀之贵诚。以圣惟烈祖之尊。故推以陟配。盖昭明寅畏。则精意达。慈祥悌顺。则多祜臻。方褒庶位之劳。敢后茂亲之奖。某德履庄重。才猷俊明。河间推道德之言。传于至理。东平躬孝友之质。成于自然。夹隆磐石之安。奄受真王之策。逮兹祀事。相我上怀。齐洁乎阳灵之宫。陟降乎礼神之囿。载图嘉绩。增锡宠名。申陪邑赋之封。兼衍国租之实。以华邦体。以睦民风。于戏。逆三神之厘。已极肇禋之义。施大泽之博。莫如同气之贤。往承天休。益辅予治。 

　　皇第十一子俣拜官制元丰七年八月己丑 

　　御外侮者莫如亲。先王赖以安治。受帝祉而施于子。大雅因以咏歌。朕循累圣之燕谋。席昊穹之眷命。诞生哲嗣。未侈皇图。扬兹宠章。诏尔群辟。皇第十一子俣。乘晖霄极。毓粹璇源。温文得于自然。聪哲成于有识。閟宫实实。亶膺降福之休。朱芾皇皇。嘉合为君之庆。属近臣之抗议。择良日以疏封。朕命不私。师论惟穆。是用胙之西土。将于中山。以临护塞之冲。以应连城之制。惟衮及绣。有华上公之仪。秉钺与旄。有伟元戎之任。策勋躐等。衍邑实租。于戏。周以百子之强。史氏书其过历。汉用五宗之盛。议臣谕之镌金。永惟大公。无愧前烈。往承优渥。益介寿康。可特授检校太尉、持节定州诸军事、定州刺史、充定武军节度、定州管内观察处置等使、上柱国、成国公、食邑三千户、食实封一千户。 

　　皇第十二子拜官制元丰七年十二月庚午 

　　荷天右序。故能传类以蕃孳。飨国久长。必赖建亲而藩屏。永惟骏命。诞集眇躬。继生嗣贤。来侈昌绪。其孚涣号。以诏大廷。皇第十二子似。岐嶷得于自然。温文成于异禀。燕谋锡羡。亶膺震夙之祥。熊梦应占。嘉合寝兴之吉。方制名而命义。宜授社以启封。胙以南邦。将于便镇。以彻滨淮之壤。以裁半楚之疆。贝胄朱綅。壮中军之徒御。华衮赤舄。备上公之威仪。视秩策勋。陪田实赋。疏荣襁褓。衍庆本支。于戏。燕及皇天。惟朕所以昌其后。自贻厥命。惟尔所慎在其初。往承宠光。永绥寿嘏。可特授检校太尉、持节亳州诸军事、亳州刺史、充集庆军节度、亳州管内观察处置河堤等使、上柱国、和国公、食邑三千户、食实封一千户。 

　　皇叔颢移某军节度进封加恩制元丰八年哲宗嗣位 

　　门下。朕获以眇躬。奉承大统。继文之业。思负荷之艰难。见尧于羹。怅哀恫之罔极。眷言叔父。时谓宗英。亶畴藩赖之劳。诞布褒嘉之册。具官某。器宇庄重。才猷靖深。阅义理之多闻。蕴高明之善学。祗事英祖。早隆孝爱之深。同气先朝。尤见急难之谊。奄受真王之策。协成磐石之安。属纂绍于宗祧。首褒扬于尊属。苴茅于社。裂南国之名区。易节于庭。殿两邦之重镇。宠以懋功之典。进以隆道之官。申衍爰田。兼陪真赋。于戏。孝文之钦楚国。赖以藩宣。肃宗之礼宪王。极于恩意。往承新令。兼介多祥。 

　　皇叔頵移某军节度进封加恩制元丰八年 

　　门下。朕获承大统。肇临庶邦。继体承祧。罔极昊天之慕。叙亲孚命。敢忘季父之尊。稽用典章。增隆封镇。载涓谷旦。布告治廷。某识达而量夷。知明而材劭。多阅天下之理。博通君子之方。承志意于西朝。惇友悌于先帝。麟应于世。如文王信厚之时。凤集于庭。符开元羽翼之颂。属绍承于洪绪。首褒进于近支。是用易以斋旄。殿西藩之便镇。锡兹茅社。裂三楚之名区。升华论道之官。申衍爰田之赋。于戏。周封康叔。惟民其敕懋和。汉重东平。诸王莫与为比。往膺茂渥。益介繁禧。 

　　皇弟似开府进封加恩制元丰八年 

　　门下。朕诞膺历服。肇览政机。保文祖受命之民。益思绥靖。念皇考永世之孝。罔极哀恫。迺眷天伦。发祥帝武。其颁显册。以告治廷。某毓秀皇枝。凭晖霄极。夙禀覃訏之质。生知孝友之方。朱芾皇皇。嘉合宜君之庆。閟宫实实。亶承降福之休。向锡命于端朝。已拜嘉于我里。属予缵绍。敢后褒崇。越升将相之班。优侈本支之势。疏荣王社。衍食井腴。于戏。昔熙祖流聪慧之称。建临淮之国。元仲表岐嶷之誉。启平原之封。往迪令猷。益介眉寿。 

　　皇弟俣加恩制元丰八年 

　　门下。朕钦膺遗训。肇临庶邦。圣伏神徂。恨昊天之罔极。任重守大。念宝历之无疆。乃眷同生。最为均庆。宜孚正号。以诏群伦。某气禀清明。性包聪哲。早秀珩璜之德。亶膺弓韣之祥。向预褒封。进联藩辅。被之华衮。极上宰之威仪。陟以斋坛。壮元戎之徒御。属予缵序。维持尚亲。是用越升将相之班。增重本支之势。兼陪多井。并锡徽章。于戏。负荷艰难。永念答扬于帝训。宠灵遍暨。莫如惇叙于天伦。往承之休。益介而寿。 

　　皇弟佖加恩制元丰八年 

　　门下。朕荷天之休。继国之序。思凭几之训。则不敢忘负荷之艰。念维城之安。则不敢稽惇叙之典。矧予同气。尤所注怀。具孚涣恩。以先列位。某承神明之烈。禀纯粹之资。岐嶷发祥。嘉合燕禖之祷。寝兴协吉。禀符熊梦之占。向繇天性之慈。已摠戎车之寄。属予缵绍。申命褒崇。是用因清汉之钺旄。锡大宁之茅土。增重本支之势。兼华辅相之班。申畀井腴。兼陪国赋。于戏。休矣皇考。以保明其身。岂无他人。不如我同父。往膺宠渥。益介寿臧。 

　　皇弟佶加恩制元丰八年 

　　门下。朕奉凭几之言。受膺图之托。乃谋庶政。以承宗祀之休。乃率旧章。以宠天伦之爱。朌敷显册。播告路朝。某资禀粹清。识兼岐嶷。承晖皇极。早开朱芾之祥。锡羡增成。寖侈绿车之庆。向孚邦号。丕拥将牙。属予缵绍之初。思正褒崇之典。感兴鲁卫。胙启郇滕。锡以苴茅。兹重本支之势。畀之瑞节。兼华将相之班。申衍井腴。陪敦圭赋。于戏。剪桐睦族。遂裂河汾之疆。赐带怀贤。诞启东平之祚。往承休渥。益介寿臧。 

　　皇叔颢进太傅移两镇制元丰八年十二月辛未神宗祔庙 

　　门下。朕祗遹燕谋。绍承大统。因山功毕。悼弓剑之永藏。祔庙礼成。瞻衣冠而如在。惟先帝同生之爱。有宗藩送往之勤。锡以徽章。诏尔列辟。皇叔、成德横海等军节度、管内观察处置等使、守太保、开府仪同三司、真定尹、持节沧州诸军事、沧州刺史、上柱国、扬王、食邑一万一千一百户、食实封三千七百户、赐赞拜不名颢。姿度粹穆。材猷隽明。履孝资忠。实为社稷之镇。正为乐道。不失礼义之中。拥两镇之节旄。殿全吴之茅社。协□□□。积功王家。适属七月戒期。六舆取道。独高扈从之□。□见□难之情。是用宠以官常。升之帝傅。建高牙于雍□。□□□于岐山。折冲无形。注意甚远。于戏。周封康叔。不忘保乂于斯民。汉倚东平。丕显勤劳于王室。往膺异数。益□□休。可守太傅、依前开府仪同三司、京兆凤翔尹扬王、赐赞拜不名、充永兴凤翔等军节度、管内观察处置等使、勋官食邑实封如故。 

　　皇叔頵进太傅移两镇制 

　　门下。朕罹国大忧。绍天明命。黄陵玉庭。永绥复土之深。清庙朱弦。序陟宁神之礼。哀恫罔极。感慕徒申。念宗藩尊属之贤。有文考同生之爱。图功甚茂。送往良勤。敷告大廷。肆颁赞册。皇叔、武昌武安等军节度、鄂州潭州管内观察处置等使、守太保、开府仪同三司、持节都督鄂州潭州诸军事、鄂州潭州刺史、上柱国、荆王、食邑一万六千户、食实封二千七百户、赐赞拜不名頵。身端行治。识远量宏。地则茂亲。时惟明德。翼戴王室。雅有二南之风。表仪宗枝。独包两献之学。协策庙社。乃心朝廷。胙脤承祧。畴劳锡命。属缉裕陵之礼。远护灵驾之行。事有感怀。义当褒异。是用进以官班之等。宠乎帝傅之崇。出节徐邦。建麾青社。以应采菽来朝之赐。以慰棠棣孔怀之情。于戏。诗美大宗。是为四国之翰。礼尊叔父。固□一人之嘉。往服宠光。益膺福祉。可守太傅、依前开府仪同三司、徐州大都督、持节青州诸军事、青州刺史、荆王。赐赞拜不名、充武宁镇海等军节度、徐州青州管内观察处置等使、勋食邑实封如故。 

　　皇叔颢守太傅加恩制元祐元年四月 

　　门下。古者崇建屏翰。所以折难于诸侯。褒表亲贤。所以永隆于皇室。故史有镌金之喻。誓载带河之言。迺眷贤王。方迁外第。允嘉冲尚。申锡茂恩。敷告治廷。肆颁显策。皇叔、永兴凤翔等军节度、管内观察处置等使、守太傅、开府仪同三司、京兆凤翔尹、上柱国、扬王、食邑一万一千一百户、食实封三千七百户、赐赞拜不名颢。道醇而至。识远而通。被服六艺之文。翼戴两宫之治。昔在先帝。宠冠内朝。屡蕲筑邸之安。恳避侧门之□。□惟冲眇。方赖保绥。思承长乐之颜。深念厚陵之爱。□谕甚至。所守益坚。是用锡掌武之隆名。增建麾之异数。□□多井。加衍真封。于戏。列第环宫。愧不及开元之盛。专□作牧。庶以绍成周之宁。往承宠荣。益强藩辅。可特授守太尉、依前开府仪同三司、雍州牧、兼凤翔牧、扬王、赐赞拜不名、充永兴凤翔等军节度、管内观察处置等使、加食邑七百户、食实封三百户、勋如故。 

　　皇叔荆王頵迁官制 

　　门下。古者受命之君。系天而王。虽礼有损益。而事有节文。未尝不褒显近亲。疏锡巨屏。以捍外侮。以图大宁。矧予贤王。迁于外第。申颁赞策。敷□群伦。皇叔、武宁镇海等军节度、徐州青州管内观察处置等使、守太傅、开府仪同三司、徐州大都督、持节青州诸军事、青州刺史、上柱国、荆王、食邑一万六百户、食实封二千七百户、赐赞拜不名頵。蓄德闳深。秉心渊懿。保乂王室。如旦奭之辅于周。倡帅宗蕃。若间平之翼于汉。孝至承于长乐。友爱笃于先朝。向避环宫之居。屡申筑邸之请。冲尚甚确。至言莫回。宠加掌武之名。增侈维城之业。建麾镇野。出节荆郊。益以爰田。陪之真赋。于戏。亲之欲贵。兹为天下之同心。高而不危。永蹈前人之全美。往承宠数。茂介多祥。可特授守太尉、依前开府仪同三司、真定尹、兼江陵尹、荆王、赐赞拜不名、充成德荆南等军节度。管内观察处置等使、加食邑七百户、食实封三百户、勋如故。仍并令所司择日备礼册命施行。 

　　皇弟偲拜官制元祐元年八月壬辰 

　　朕奉承燕谋。获绍大统。永怀先烈。曷胜哀疚之情。眷顾同生。宜厚褒封之典。孚我明命。扬于治廷。皇弟偲。岐嶷得于自然。温文见于异禀。挟天材之美质。应帝武之嘉祥。未临射矢之辰。遽起号弓之慕。踰年于此。锡壤惟时。矧周人尚亲。尤重本支之辅。汉廷左戚。亦隆襁褓之封。规裁半楚之疆。载彻滨河之域。苴茅□社。授钺殿邦。用进上公。尹兹北国。策勋加等。衍邑实租。于戏。西望裕陵。敢忘幼子之爱。东朝长信。进预诸孙之游。往服恩辉。益延寿祉。可特授检校太尉、持节滑州诸军事、滑州刺史、充武成军节度、滑州管内观察处置河堤等使、上柱国。祁国公、食邑二千户、食实封一千户。 



●宋大诏令集卷第二十九 

　　亲王四 

　　进拜四 

　　皇叔頵加恩制元祐元年明堂 

　　门下。王者采儒术以驭神。缘人情而制礼。谓远而尊者祖。故郊以配昊天。迩而爱者亲。故祀以侑上帝。朕宪章往古。缉熙旷文。孝奏而至诚通。灵游而美祥下。肆颁宠典。褒进近亲。某德度粹醇。才猷明隽。楚藩季父。阅义理之多。东平贤王。全忠孝之美。执德以陪眇质。承意以事东朝。属卜灵辰。崇严大事。首发三钱之赐。益均五玉之封。逮此休辰。敢忘加锡。载疏圭赋。申衍井腴。于戏。接神因古圣之经。特拜丰年之贶。归脤交诸侯之福。无先尊属之贤。往承闳休。永保终誉。 

　　皇叔颢加恩制元祐元年明堂 

　　门下。五礼之别首于祀。万物之生本乎天。朕祗遹燕谋。初绍大统。迺眷总章之地。未修严祀之文。载驰斋车。拜上神之景贶。出沛端阙。洒四海之湛恩。申颁宠章。褒进宗戚。某身端而行治。履顺而体和。陪辅先朝。有韡韡棣华之爱。表仪公姓。协振振麟趾之风。执德以翼朕躬。制节以循侯度。属涓吉旦。祗举宗祈。方宠奖于皇支。首渥优于尊属。允图嘉迹。增锡宠名。载彻之田。嘉乐厥福。于戏。咏我将之什。式符周室之文。歌大泽之诗。期底汉庭之盛。尚资夹辅。协致丕平。 

　　皇弟某加恩制元祐元年明堂 

　　门下。君子之于亲。主夫笃敬而已矣。仁人之于弟。莫如友爱之胥然。朕祗帅诒谋。获承洪绪。奉祠阳馆。昭答三神之厘。还御端闱。大敷四海之泽。眷言介弟。敢后宠章。某毓庆紫庭。凭晖璇极。聪哲成于异禀。岐嶷得乎自然。锡壤制名。浸被先朝之遇。胜衣进拜。早承长乐之颜。昨朕缵图。叙亲锡命。已侈殿邦之寄。用安盘石之宗。属卜秋霜之辰。涓严世室之享。有华邦典。申衍井封。兹示沉恩。并为异数。于戏。汉优帝子。宠以茅土之封。唐厚天伦。比乎羽翼之辅。往承宠渥。益介寿康。 

　　皇弟俣加恩制元祐元年明堂 

　　门下。朕祗遹旧章。肇称吉礼。奉罍真馆。所以感格于高灵。奠玉合宫。所以仪刑于前烈。咨访儒术。包举艺文。眷言介弟之贤。宜被宠章之拜。某承华霄极。托秀天渊。庄重见于夙成。聪哲由于自得。黼衮赤舄。早膺成国之封。鸾旂雕戈。参秉元戎之寄。属福禄之来下。惟庆赐以遂行。宪汉庭左戚之文。广周室尚亲之泽。申颁多邑。用强本宗。于戏。骍骍角弓。雅以刺怨。振振麟趾。风以咏歌。往服徽章。益延茂祉。 

　　皇弟偲加恩制元祐元年明堂 

　　门下。朕罹国多艰。绍帝明命。祈年拜况。所以格三神之欢。推父比天。将以教诸侯之孝。特下告庭之命。进褒同气之贤。某气函清明。性包岐嶷。閟宫锡羡。齿长信诸孙之游。朱芾承荣。有先朝少子之爱。向图夹辅。已预疏封。锡之上宰之章。宠以元戎之寄。今缘禋祀。复示褒嘉。侈鲁侯之土田。强周邦之屏翰。于戏。出则衔恤。方深何怙之悲。烝也无戎。宜厚孔怀之爱。往承神贶。益介寿祺。 

　　皇弟佖加恩制元祐元年明堂 

　　门下。朕祇遹燕谋。初绍天统。爰卜肃霜之旦。躬修陟配之祠。度九尺之筵。钦拜上神之贶。进三牲之食。肆扬文考之功。乃眷同生。宜班褒典。某出神明之胄。承帝祉之光。既寝既兴。亶有占梦之吉。克岐克嶷。卓有成人之风。向临定其号名。已差量于功次。属缉肇禋之典。兼隆睦族之恩。衍以爰田。陪之真赋。以昭异数。以协慈怀。于戏。汉策三王。因以胜衣而锡位。唐褒十节。不待出合而启封。往承神厘。益遐寿祉。 

　　皇弟似加恩制元祐元年明堂 

　　门下。朕宪章往古。缉熙旷仪。燕及皇天。仿玉带上图之制。率见昭考。隆永徽专配之文。申锡命书。褒优同产。某性函聪哲。气亶中和。锡羡璇源。鬯荷乾坤之施。启封珠襁。寖承日月之光。属履秋霜之辰。大修世室之享。诞敷庆泽。遍奖近亲。宜遹旧章。进荒多邑。以强屏翰。以侈龙光。于戏。合礼文以事鬼神。敢言能飨。归脤膰而亲兄弟。兹曰大公。往承闳休。益茂尔禄。 

　　皇叔扬王颢改封徐王制元祐三年八月己卯 

　　周分玉以致邦。乃亲于叔。汉裂疆而疏爵。其大者王。矧予帝族之尊。维尔宗藩之长。进褒大国。敷告广朝。皇叔、永兴凤翔等军节度、管内观察处置等使、守太尉、开府仪同三司、雍州牧、兼凤翔牧、上柱国、扬王颢。地维茂亲。属为诸父。夙宏胆略。望推赵郡之光。恩重礼尊。世慕东平之比。贤人之德亲久。天下之义阅多。内强辅于本根。身兼履于将相。间于两社。位在三分。优萧侯而勿名。益鲁地以示广。江湖吴越。亦既保于南疆。海岱淮徐。其克乂于东土。盖名隆者封愈大。而能至者数弥加。于戏。明帝始终。有如沛献之法度。成王左右。无若周公之勤劳。庶几于今。不愧于古。厥服朕命。惟肩乃心。可特授依前守太尉、开府仪同三司、雍州牧、兼凤翔牧、赐赞拜不名、充永兴凤翔等军节度、管内观察处置等使、改封徐王。勋食邑实封如故。仍令所司择日备礼册命。 

　　皇弟佶加恩制元祐四年明堂 

　　门下。朕惟成王尚幼。而绍文武任姒之业。时其诸弟之贵。则有邗晋应韩之封。皆克保邦。以辅王室。今予仲叔之众。咸训祖考之谋。方宗祀于天人。以陟配于上帝。礼成弗越。孝思无穷。爰因降福之多。以均同气之盛。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑六千户、食实封一千九百户某。资性之粹。克孝于家。典学之初。弗烦于傅。观其师礼之意。既有成人之才。受册苴茅。已赐盟于如砺。备仪出合。终有赖于维城。朕方推神之休。布泽于下。岂兹贵介之弟。而有或遗。宜增多户之封。并衍真封之赐。于戏。富而知稼穑之事。则富可保。贵而知君臣之节。则贵可全。授爵既全于四方。推恩岂后于群辟。祗服明训。其永有词。可特授依前检校太尉、开府仪同三司、持节澶州诸军事、澶州刺史遂宁郡王、充镇宁军节度。澶州管内观察处置等使、加食邑一千户、食实封三百户、勋如故。 

　　皇弟似加恩制 

　　门下。朕明发而兴。有怀文武之烈。孝爱之广。施及兄弟之亲。兹择季秋之良。躬展总侑之祀。升章烈考。昭配昊天。执币以前。忾然如在。念遗意之所属。顾同气之当先。皇弟、集庆军节度。亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、普宁郡王、食邑五千户、食实封一千七百户似。幼有岐嶷之姿。长见肃雍之美。克勤朝夕。既已无违于家。日亲诗书。知其有志于学。爵分茅土之贵。任兼将相之荣。身能处之不骄。人亦期之可久。宜益旧封之广。仍加真食之多。于戏。显宗之于东平。下腰腹之诏。明皇之于隆庆。叹羽翼之诗。朕既无间于伯仲之间。尔亦无忘于孝友之行。外以事国。内以显亲。可特授依前云云。加食邑一千户、食实封三百户、勋如故。 

　　皇弟偲加恩制 

　　门下。古者教成于家。治定于国。九族既睦。万邦咸和。今予季弟之亲。未遑就傅之礼。追先帝眷怀之深意。推东朝鞠育之异恩。锡命之隆。可后于众。皇弟、武成军节度、滑州管内观察处置河堤等使、检校太尉、持节滑州诸军事、滑州刺史、上柱国、祁国公、食邑三千七百户、食实封一千二百户偲。生而惇大。长则惠和。气亶清明。有室家君王之喜。心怀恂达。知师保教训之方。乃者择季秋之良。终宗祀之礼。事天所以报本。严父所以显亲。罄海＜宀禹＞之人。孰非付托之重。念天伦之戚。永怀顾属之隆。宜因庆赐之行。并衍封食之锡。于戏。父兄皆万乘之富。岂其患贫。爵禄既五等之尊。贵于能降。罔恃得之之易。当念守之之艰。满而惧倾。高则不坠。可依前云云。加食邑七百户、食实封二百户、勋如故。 

　　皇弟祁国公偲开府仪同三司制元祐八年六月己未 

　　宝玉展亲。爱莫先于兄弟。车服彰德。命用锡于公侯。朕稽古大猷。监先成宪。推恩同气。孚号在廷。皇弟、武成军节度使、检校太尉、祁国公偲。禀庆仙源。承华宝萼。孝悌得于天性。聪哲见于夙成。均爱东朝。方胜衣而趋拜。请肄外傅。已敬业而乐群。是用仍秩上公。视仪三事。以重本支之势。俾兼将相之荣。因右辅之节旄。加爰田之井赋。于戏。亲之欲贵。虽有国之旧章。位不期骄。乃先王之明训。尔其务学时敏。作德日休。知稼穑之艰难。永思克俭。守富贵于长久。自牧以谦。尚有令闻。对兹嘉命。可特授检校太尉、开府仪同三司。 

　　除皇叔颢守太师改封冀王加恩制 

　　门下。周尊公旦。倚为四辅之师。汉重王苍。位处三公之上。及我仁祖。加礼荆王。顾惟冲人。敢后叔父。诞敷明训。播告治廷。皇叔、永兴凤翔等军节度、管内观察处置等使、守太尉、开府仪同三司、雍州牧、兼凤翔牧、上柱国、徐王、食邑一万四千五百户、食实封四千九百户、赐诏书不名颢。禀训英皇。同气神考。仁义根于天性。孝友冠于人伦。昔在先朝。蚤膺异数。迨宣后九年之政。无爱子一毫之私。追惟崇庆之功。罔极昊天之报。方毕太宫之祔飨。莫先尊属之褒嘉。是用登拜师垣。仍联使节。彻彼徐土。受兹冀方。内奖皇家。外绥侯服。进陪多赋。衍食真封。于戏。并建亲王。实为社稷之卫。益强藩屏。用承祖考之休。膺典册之光。介寿祺之祉。式昭令德。无愧前人。可。 

　　皇弟佖加恩制绍圣二年九月明堂 

　　门下。朕稽用上仪。载称嘉飨。率见昭考。靡胜怵惕之怀。亲兹同生。肆有褒康之福。其孚大号。以诏备官。皇弟、山南东道节度、襄州管内观察处置桥道等使、检校太尉、开府仪同三司、持节襄州诸军事、襄州刺史、上柱国、大宁郡王、食邑八千户、食实封二千五百户佖。席庆休明。受姿肤敏。亲之欲贵。蚤疏大国之荣。粲然有文。已有成人之度。既自勤于学殖。方有赖于宗强。爰修毖祀之文。式广因亲之爱。畴其采邑。衍此真封。恩非予私。神亦尔祉。于戏。非彝勿用。康叔所以屏周。大雅不群。河间所以藩汉。往钦时命。尚远乃猷。可。 

　　皇弟俣加恩制同上 

　　门下。朕灵承大神。陟配昭考。相祀仪而蒇事。皆以和来。推惠术以及人。必繇近始。皇弟、定安军节度、定州管内观察处置等使、检校太尉、开府仪同三司、持节定州诸军事、定州刺史、上柱国、咸宁郡王、食邑七千户、食实封二千三百户俣。禀柔嘉之令则。席蕃衍之多祥。幼闻诗礼之言。故能若性。躬践孝恭之行。是谓因心。虽未列外朝之班。而已疏王爵之贵。若时熙典。获祐皇天。永念维城之宗。式蕃归脤之福。因其旧履。陪厥新封。受祉既多。承休无斁。于戏。振振以厚。麟趾所以咏歌。骍骍其翩。角弓所以怨刺。予既隆于惇叙。汝其励于操修。克尽乃心。永绥厥位。可。 

　　皇弟似加恩制同上 

　　门下。朕大飨季秋。昭配神考。肃恭盛礼。蠲洁孝思。当屏息以周旋。如躬闻于謦欬。顾惟同气。益感深思。方沛茂恩。必先诸弟。式敷大号。以告治廷。皇弟、集庆军节度、亳州管内观察处置等使、检校太尉、开府仪同三司、持节亳州诸军事、亳州刺史、上柱国、普宁郡王、食邑七千户、食实封二千三百户似。分派天潢。育材帝武。出神明之胄。固岐嶷之夙成。蹈训诲之规。宜聪明之浚发。蚤膺封爵。方励操修。属当熙事之成。宜被宠章之渥。载疏户赋。并衍真封。于戏。习以为常。戒之在早。仁人之于其弟。固止尚恩。君子之于立身。是惟秉礼。益茂矜毖。永底寿康。可。 

　　皇弟佶加恩制同上 

　　门下。朕祗事合宫。肃见昭考。仰视榱桷。俯瞰豆笾。忾然如存。中心摧咽。推之同气。其如慕思。方庆泽之流行。宜褒嘉之首及。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑八千户、食实封二千五百户佶。受材惇大。毓德粹和。秉遗训于先朝。自成令器。迩师儒于朱邸。方事通经。蚤锡王封。始开郡邸。肃祗庆典。载衍户封。用侈恩荣。匪私近密。于戏。祀膰之锡。考礼意于周邦。磐石之宗。本大封于汉室。益恭宠数。永弼丕平。可。 

　　皇弟偲加恩制同上 

　　门下。朕祗率臣工。载称宗祀。百礼既至。以见神明之交。万福攸同。宜先兄弟之爱。疏荣有典。出命于朝。皇弟、武成军节度、滑州管内观察处置等使、检校太尉、开府仪同三司、持节滑州诸军事、滑州刺史、上柱国、祁国公、食邑五千八百户、食实封一千九百户偲。生而顺祥。迪是猷训。在宗载考。蚤疏大国之封。就学愈明。日广多闻之益。既懋饬躬之志。庶几成德之风。方因明禋。与民大庆。肆推优宠。以协师言。申衍本封。载陪采邑。用广惇宗之爱。宜昭驭贵之公。于戏。岂无他人。莫如同气之戚。无作匪德。用永承家之休。往服朕言。尚鸿尔庆。可。 

　　皇叔颢加恩制同上 

　　门下。朕祗循典礼。莫重于亲祠。缵绍庆基。益敦于孝治。爰用季秋之月。肃临布政之宫。交举上仪。大颁庆赐。惟予仲父。敢后宠章。涓日之良。敷廷以告。皇叔、永兴凤翔等军节度、管内观察处置等使、守太师、开府仪同三司、雍州牧、兼凤翔牧、上柱国、冀王、食邑一万五千二百户、食实封五千二百户、赐诏书不名颢。粹和义肃。惇大方严。蹈信履仁。惟先王坟典之习。制节谨度。阅天下义理之多。昔友悌于先朝。每推异数。洎秉德以陪朕。愈恪彝仪。益隆体貌之崇。其安步趋之节。敦陪户赋。衍食真封。于戏。德爵尊三。更茂强高之齿。亲贤莫二。允膺进律之文。顺履考祥。用休终誉。可。 

　　除皇叔冀王颢特授依前守太尉开府仪同三司充淮南荆南节度使进封楚王加食邑实封勋如故制绍圣二年十月十八日 

　　门下。施有所隆。惟竭情可以论报。诚之既至。非及物不足为仪。朕祗遹诒谋。寅恭御历。荷崇庆之佑。功孰大于九年。奉徽音之容。教式刑于四海。巍乎莫或名其德。惕然何所谕其思。眷予叔父之贤。志切亲闱之慕。岂无异数。可致此怀。诹日考良。告廷敷命。皇叔、永兴凤翔等军节度、管内观察处置等使、守太师、开府仪同三司、雍州牧、兼凤翔牧、上柱国、冀王、食邑一万九千五百户、食实封五千五百户、赐入朝不趋、诏书不名颢。宅心冲毖。行己孝恭。久承训于慈仁。每禔身于法度。以师垣一品之贵。兼雍州两镇之崇。爵列真王。赐推重礼。而造次不闻于踰矩。傍徨有见于缠哀。奄及祥除。肆加典册。宜易冀方之号。特赐楚国之封。申衍赋田。增荣守牧。于戏。王风被化。已高麟趾之时。舆地相图。莫如鹑尾之分。衮衣绣裳。聊以藩其饰。路车乘马。适足昭其文。惟河间大雅之心。有东平为善之乐。其安宠禄。永介寿康。可。 

　　皇弟佶两镇封端王制绍圣三年三月辛亥 

　　建贤立德。内以惇兄弟之亲。班爵序朝。外以正君臣之分。推恩同气。申命大廷。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑九千户、食实封二千八百户佶。席休显之祥。迪中和之性。克己而不诎于贵。砺行而不危于高。朱芾斯皇。早兆室家之庆。介圭入觐。将严表著之趋。永惟燕翼之贻谋。是笃友恭之大义。莫远具尔。有崇禁邸之开。备言燕私。尚迩慈闱之问。畴其爵邑。建尔国家。画东吴之大邦。宠之两组。裂南海之奥壤。胙以真王。盖有天下者恩之隆。而为人长者义之尽。于戏。毋作匪德。毋用匪彝。其尚肩于乃心。以克绥于燕誉。 

往服朕命。永孚于休。可特授依前检校太尉、开府仪同三司、持节苏州润州诸军事、苏州润州刺史、充平江镇江等军节度、苏州润州管内观察处置堤堰桥道等使、进封端王、加食邑七百户、食实封三百户。 

　　皇弟佖两镇封申王制 

　　朕统承圣绪。念立爱以惟亲。祗遹先猷。在因心而广孝。眷言同气。将列外朝。孚告庶工。诞扬休命。皇弟、山南东道节度、襄州管内观察处置桥道等使、检校太尉、开府仪同三司、持节襄州诸军事、襄州刺史、上柱国、大宁郡王、食邑九千户、食实封二千八百户佖。为国懿戚。受天美才。德既茂于间平。地实亲于鲁卫。在宗载考。是当志学之年。率礼不愆。早著成人之度。序贤班爵。齿逮奉朝。开国建家。义当出合。永念燕谋之锡。岂胜孝友之情。胙茅社于大邦。留邸第于中禁。外以隆强干之辅。内以叙本支之恩。兼两镇之节旄。备三公之衮绣。启开元之观。相辉棣鄂之华。承长乐之颜。未远彩衣之戏。于戏。在昔周家之盛。有若申伯之贤。诗雅所歌。方册具在。用图居于兹土。无专美于前人。尚远乃猷。往绥厥位。可特授依前检校太尉、开府仪同三司。持节陈州邓州刺史、充镇安武胜等军节度、陈州邓州管内观察处置等使、进封申王、加食邑七百户、食实封三百户、仍并令所司择日备礼册命。 

　　 

●宋大诏令集卷第三十 

　　亲王五 

　　进拜五 

　　皇弟偲特授依前检校太尉开府仪同三司充武安军节度使进封永宁郡王加食邑实封勋如故制 

　　门下。朕钦承基绪。丕御家邦。崇建藩维。大为翼辅。纠合宗族。于昭惇叙之仁。亲兹同生。肆有褒嘉之典。皇弟、武成军节度、滑州管内观察处置河堤等使、检校太尉、开府仪同三司、持节滑州诸军事、滑州刺史、上柱国、祁国公、食邑六千八百户、食实封二千二百户偲。躬信厚之德。赋淑乂之资。起居惟孝悌之修。夙夜专诗礼之习。衣曳其彩。日虔内寝之趋。兰茁其芽。大钟慈壸之爱。乃眷诸弟。皆为真王。独予季之妙龄。尚建公于小国。未称友怀之谊。讵光贻燕之谋。是用彻以土疆。进之爵号。视班冢宰。仍加公衮之荣。易地长沙。复拥将旄之重。以异姓为后。周家盖重于宗盟。非刘氏不王。汉室旧存于约誓。勉图报礼。以称殊恩。可 

　　皇弟佖特授守司空依前开府仪同三司申王充保平奉宁等军节度使加食邑实封勋如故制元符元年二月壬戌就外邸 

　　门下。盖闻选建屏周。必资明德之彦。大封辅汉。莫如同姓之亲。我有贤王。肇开新府。其诞扬于赞册。以孚告于庶工。皇弟、镇安武胜等军节度、陈州邓州管内观察处置等使、检校太尉、开府仪同三司、持节陈州邓州诸军事、陈州邓州刺史、上柱国、申王、食邑九千七百户、食实封三千一百户佖。胄帝室之华。擢天伦之秀。不以居养而移气体之习。不以贵富而有骄溢之心。先朝之所顾复而不忘。两宫之所推慈而尤异。属奉外廷之礼。久留中禁之居。屡揽抗章。恳祈就第。朕笃手足之爱。厚骨肉之恩。方赐永平之书。忍下鸿胪之笔。是循彝制。增峻隆名。改重镇之节旄。进上公之衮绣。申陪多井。加衍真输。并涣宠光。茂昭徽数。于戏。赋常棣之什。永言纠合之仁。诵采菽之诗。想见来朝之喜。勉绥福履。益介寿祺。可 

　　皇弟佶守司空移两镇加恩制 

　　朕获以眇躬。继保宗庙。隆广爱之化。将以刑于四方。推惇叙之仁。宜莫先于九族。眷于同产。往即有家。其猷告于广朝。以亶孚于休命。皇弟、平江镇江等军节度、苏州润州管内观察处置堤堰桥道等使、检校太尉、开府仪同三司、持节苏州润州诸军事、苏州润州刺史、上柱国、端王佶。甚德而度。参和为仁。率履不愆。在宗有裕。奉朝请而匪懈。谨扈从以惟勤。视膳寝门。先帝钟慈而字爱。承颜禁掖。两宫垂意以矜存。越从表著之趋。留居秘严之久。属完成于国邸。实壮观于戚藩。恳祈外迁。志不可夺。勉徇典常之旧。可胜孝友之怀。涓辰之良。开府惟吉。载更两镇之重。具拜三公之崇。益户加田。并为宠渥。于戏。维城作屏。远追周室诸侯之崇。列第环宫。近掩唐世五王之盛。尚思祗慎。茂对休嘉。可特授守司空、依前开府仪同三司、潞州大都督、持节潞州曹州刺史端王、充昭德彰信等军节度、潞州曹州管内观察处置等使、加食邑七百户、食实封三百户、勋如故。仍令所司择日备礼册命。 

　　除皇弟俣特授依前检校太尉开府仪同三司充河阳三城等军节度使封莘王加食邑食实封勋如故制绍圣五年三月二十四日 

　　门下。因心则友。王者所以广敦睦之恩。立爱惟亲。天下所以从率仁之化。眷予同产。将列外朝。揆日诹良。扬廷敷命。皇弟、定武军节度、定州管内观察处置等使、检校太尉、开府仪同三司、持节定州诸军事、定州刺史、上柱国、咸宁郡王、食邑八千户、食实封二千六百户俣。修身思永。作德日休。尤疏达于经书。每被服于儒术。庭闱兆庆。蚤膺朱芾之祥。表著修容。方奉介圭之觐。既序贤而班爵。遂开国以承家。言念先帝燕翼之慈。恭惟两宫拊鞠之意。勉徇典常之旧。曷胜衮聚之情。我图尔居。莫如莘乐。胙之有土。即为真王。衮衣绣裳。仍视三公之贵。高牙大纛。进兼两镇之崇。申衍真租。增陪奉邑。恩礼惟称。宠禄具宜。于戏。韡韡棠华。述懿亲于鲁史。菁菁杜叶。美同姓于唐风。尚懋忠嘉。往钦眷异。可。 

　　除皇弟似特授依前检校太尉开府仪同三司充横海等军节度使进封简王加食邑食实封勋如故制同上 

　　门下。朕若昔大猷。绍休圣绪。修贵贵之义。外以正朝廷之仪。笃亲亲之恩。内以隆族属之好。乃眷天伦之戚。昭陪朝列之趋。其申旧章。诞扬显册。皇弟、集庆军节度、亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、普宁郡王、食邑八千户、食实封二千七百户似。孝谨天至。聪知日新。不为贵骄。克自敕畏。居惟义理之阅。动有法度之循。已踰就傅之年。当遵出合之礼。永念贻谋之意。靡胜慎睦之怀。为尔相攸。莫如西土。是用赐成国之履。建真王之封。仍视秩于三公。复兼荣于两镇。申加多赋。陪衍真腴。虽锡壤于盘维。尚居留于秘近。侧门通禁。未远慈闱之承。列邸在中。丕显戚藩之盛。以作尔祉。寔协师虞。于戏。勿用匪彝。书著孟侯之戒。毋作匪德。史载世家之言。尚迪训辞。永绥禄位。可。 

　　皇弟俣守司空移两镇加恩制元符二年三月丁卯 

　　诒燕孙谋。慎绳祖武。乃眷介弟。将适有居。用昭忠顺之诚。肆答褒扬之典。越尔在服。其听朕言。皇弟、河阳三城雄武等军节度使、检校太尉、开府仪同三司、莘王俣。宗藩之英。帝室之懿。躬信厚之德。寔化二南之风。挺文雅之材。独高两献之望。克持循于素履。尤勤毖而小心。兼徽台司。开赋王社。陪扈益谨。奉朝滋恭。屡上奏封。祈就宿邸。章郤复至。意确不移。朕承两宫之慈。厚同气之爱。虽介圭入觐。君臣之礼有常。而朱芾斯皇。兄弟之恩无远。姑勉从于来谂。曾莫喻于至怀。载加空土之意。爰授斋坛之钺。未央辨色。匪遥鸣玉之趋。长乐承颜。尚迩彩衣之戏。并陪真食。增衍本封。时惟展亲。兹用慎族。于戏。驯致禄位。岂骄侈之与期。贵为公王。在矜严而谨度。尚式猷训。以绥宠荣。可特授守司空。依前开府仪同三司、徐州大都督、持节澶州诸军事、徐州澶州刺史、莘王、充武宁镇宁等军节度、徐州澶州管内观察处置等使、加食邑七百户、食实封三百户、勋如故。仍令所司择日备礼册命。 

　　皇弟偲加两镇进封睦王加恩制 

　　朕承天序之重、笃人伦之亲。惟时贤王。实我季弟。力辞禁掖之邃。留止宫隅之严。其朌赞书。孚告在位。皇弟、武安军节度、潭州管内观察处置等使、检校太尉、开府仪同三司、持节潭州诸军事、潭州刺史、上柱国、永宁郡王、食邑八千五百户、食实封二千八百户偲。孝悌自乎天得。聪知乃其性然。作德而心日休。逊志而学时敏。克岐宗子之秀。有俶成人之资。胜衣班朝。欲循唐室之故事。奉圭入觐。思继韩侯之高踪。屡观抗章。恳请出合。言念匪他之义。何胜相好之情。胙尔有邦。王于乐土。进兼两镇。扬使节之光华。仍视三公。同台司之仪物。侈食封之优衍。广邑户之敦陪。懋建乃家。不显亦世。于戏。资富能训。斯有永年之祥。居宠思危。常怀入畏之戒。往服朕命。尚慎旃哉。可特授依前检校太尉、开府仪同三司、持节陈州亳州诸军事、陈州亳州刺史、充镇安集庆等军节度、陈州亳州管内观察处置等使、进封睦王。加食邑七百户、食实封三百户、仍令所司择日备礼册命。 

　　皇兄佖加太傅进封陈王赐赞拜不名制元符三年正月十九日丙戌 

　　门下。朕序朝廷之爵。以正君臣。厚宗族之情。以睦兄弟。乃眷同生之长。是为懿戚之尊。肆推茂恩。率先群辟。皇兄具官某。诚身而迪善。逊志而履谦。早膺帝武之祥。尤笃天伦之爱。朕德不类。遭家多艰。遽闻仍几之言。恭被承祧之命。用申加于异数。以祗若于旧章。藩屏更封。大启尔宇。鸿胪引唱。勿赞以名。易其节旄。授以帝傅。于戏。则笃其庆。是因爱友之心。必有所先。敢后褒嘉之典。往祗厥服。永孚于休。可。 

　　皇弟俣守太保移镇进封卫王制 

　　门下。朕嗣训先后。君临万邦。方谨始于承祧。用惇宗而序爵。惟时同气。乃国懿亲。孚告治廷。诞扬休命。皇弟、检校太尉、开府仪同三司、镇潼军节度使、莘王俣。履中而迪哲。体信而居谦。早膺帝武之祥。是笃天伦之爱。属兹纂服。用申旧章。锡壤更封。王兹大国。登坛受节。畀以两旄。于戏。遭家多难。已重鸽原之急。在宗载考。用增棣萼之华。尚远乃猷。以绥福禄。可特授守太保、河东奉宁军节度使、进封卫王。 

　　皇弟似守司徒移镇封蔡王制 

　　门下。朕祗奉先猷。绍承景命。既大赉于天下。用惇叙于我家。方怀原隰之裒。宜先手足之义。皇弟、检校太尉、开府仪同三司。横海镇海节度使、简王似。秉彝而迪德。履顺而体和。早膺帝武之祥。是笃天伦之爱。顾纂承之伊始。宜褒显之有加。胙土封公。更加大国。易旄授钺。移镇两藩。于戏。立爱惟亲。莫如同父之戚。因心则友。敢谓他人之昆。在承天休。益介尔福。可特授守司徒、武昌武安军节度使、进封蔡王。 

　　皇弟偲守司徒移镇封定王制 

　　门下。朕恭承眷命。嗣守丕基。思继序以不忘。用在宗而载考。肆有可怀之仲。岂同伊异之人。出命大庭。敷告多士。皇弟、检校太尉、开府仪同三司、镇安集庆军节度使、睦王偲。体和而乐善。秉志而敦仁。早膺帝武之祥。是笃天伦之爱。顾承祧之兹始。宜锡命以有隆。即庙大封。进加王土。登坛宠拜。易以侯藩。加位上公。陪敦邑采。于戏。无胥远矣。莫如兄弟之伦。胡不佽焉。用笃邦家之祜。往祗厥服。永孚于休。可特授守司徒、靖海镇海军节度使、进封定王。 

　　皇长子拜官制元符三年七月辛卯 

　　门下。朕蒙祖宗之休。荷天地之贶。粤自缵临之始。亟开蕃衍之祥。庆发中宫。诞生上嗣。深惟正体之重。实永太宗之承。惟在襁褓之中。难稽封拜之命。肆颁大号。敷告外庭。皇长子桓。岐嶷夙成。温文异禀。粹矣天人之表。浑然金玉之相。弄以半圭。日奉含饴之乐。佩之朱芾。早宣开国之荣。是用推策揆成。按图定号。包梁山之奕奕。彻尔土疆。俯汉水之滔滔。建兹旄钺。元戎十乘之贵。衮服九章之华。视秩台司。衍食书社。以增藩辅之壮。以示本支之强。非予汝私。迺国旧典。于戏。周封十子。咸在幼年。汉立三王。甫能趋拜。矧予嫡长之懿。允协元良之称。庸建上公。裁令半楚。庶答万方之望。率由累圣之规。膺吾宠光。益介寿祉。可特授检校太尉、山南东道节度。韩国公。 

　　皇第二子焕授官制 

　　门下。朕祗绍天明。大缉熙之光烈。诞受帝祉。开蕃衍之庆源。笃生嗣贤。来侈昌绪。多男而受职。匪曰私恩。建国以褒亲。率繇往制。肆颁涣号。敷告治廷。皇第二子焕。气禀粹温。资涵岐嶷。早赐燕禖之羡。允符熊梦之占。弄以半圭。欲其成德之渐。佩之朱芾。表以宜家之祥。是用若古典彝。疏荣襁褓。灼龟协吉。辨域按图。植纛建牙。壮奉宁之使节。苴茅焘土。服全魏之名邦。参视上公之仪。增峻元戎之寄。申加多赋。陪衍真腴。于以藩辅京师。则若维城之固。于以承卫天子。则如磐石之安。于戏。为龙为光。既被尔禄。乃惠乃顺。尚慎厥初。钦服训词。益有誉处。可特授检校太尉、持节郑州诸军事、郑州刺史。充奉宁军节度、郑州管内观察处置等使、上柱国。魏国公、食邑三千户、食实封三百户。 

　　皇弟蔡王似加守太保改保平镇安军节度使制元符三年就外邸 

　　门下。朕惟本朝之制。厚公族之恩。列第京师。不忍使之去国。兼荣将相。未尝责以治民。岂惟致惇叙之仁。抑亦隆夹辅之势。矧吾宠弟。实位真王。念方属于妙龄。将即安于外邸。虽云密迩。宁不疚怀。肆举徽章。用孚众听。皇弟、具官蔡王似。出神明之胄。钟禖祝之祥。气禀温良。生知逊悌。雅爱图书之习。夙怀忠孝之诚。桐叶疏封。已侈盘维之寄。棣华致好。每敦和乐之私。比遵朝著之趋。尚处宫隅之邃。屡观启奏。祈避禁严。志虽莫回。情实未忍。思在宗之义。岂忘陵寝之哀。顾开府以时。难废国家之典。迺涓谷旦。增峻官仪。更两镇之节旄。正三师之位叙。兼陪井赋。益壮宗藩。于戏。周诰孟侯。则曰无康好逸。汉诏诸子。亦云毋迩宵人。盖位不期骄者。人情之常。宠至益戒者。前哲所尚。往服休命。永绥令名。可。 

　　皇兄佖授守太尉改荆南节度使加恩制山陵毕 

　　门下。朕荷天之休。缵国之绪。方毕送终之礼。永怀事长之恩。其考协于旧章。以播告于多士。皇兄、具官佖。履和蹈顺。资厚体庄。阅兹义理之多。长于富贵之守。礼既成于追往。义敢后于先恩。用进列于上公。俾跻参于九牧。内兼将相之任。外制荆扬之邦。胙土彻疆。秉旄易节。于戏。则笃其庆。敢谓他人之昆。匪思其亲。莫如同气之长。往秪朕命。永孚于休。可。 

　　皇弟俣改护国山南西道等军节度使加恩制同上 

　　门下。朕绍天明命。遭家多艰。永维同气之亲。共有天伦之戚。送终之义。躬引绋以在途。事往之情。礼反虞而跻庙。既襄厥事。用省乃成。申按旧章。播告列位。皇弟、具官俣。守谦迪己。体信诚身。学逢左右之原。行无危溢之失。比因山而肇卜。乃扈跸以有行。道路言旋。风霜匽薄。岂无异数。用慰乃怀。易节。大邦。增封列户。于戏。式相好矣。有振振麟趾之风。翩其反而。无骍骍角弓之剌。祗服朕命。永孚于休。可。 

　　皇弟似改凤翔雄武军节度使加恩制同上 

　　门下。朕嗣国大统。绍休前人。永惟同气之伦。共有送终之戚。陵工告毕。庙祏既跻。用按协于旧章。以申加于异数。皇弟、具官似。率履迪常。饬躬祗德。曩席皇家之庆。诞膺帝武之祥。方作屏于周藩。比留朝于汉邸。因心而友。孔怀原隰之裒。立爱惟亲。重感衣冠之閟。既获襄于大事。用敷锡于宠章。易节大邦。增封列户。于戏。慎乃服命。敬尔在公。无封靡于尔邦。无荒失于朕命。则予以怿。时乃之休。可。 

　　皇弟偲改武宁武胜军节度使制同上 

　　门下。朕嗣先后。君临万方。追念在天之灵。共怀复土之感。既襄大事。因率旧章。孚锡异恩。播告在服。皇弟、具官偲。秉猷克己。乐善成心。有迪惠之吉而不骄。履信厚之风而有裕。曩发祥于帝武。早衍庆于天支。方图宅忧。遭家不造。因山工毕。跻庙礼成。肆颁睦族之仁。申命同生之季。增封列户。易节大邦。于戏。岂伊异人。当念孔怀之急。莫如同父。宜有追远之情。尚既乃心。以永终誉。可。 

　　皇长子改兴德军节度使进封京兆王制 

　　门下。裂地以封同姓。而周致维城之固。立子以为真王。而汉享磬石之安。天相我家。国有上嗣。分茅易镇。敷命告廷。皇子、具官桓。庆集椒房。祥生帝武。清明异禀。岐嶷殊姿。珠在渊而辉光。玉未琢而温润。胜衣趋拜。若素讲于威仪。令德孝恭。有夙成之趣向。锡之衮服。亦已期年。因盛夏之吉时。览司空之舆地。赐履奥壤。表东海以建旄。长安旧都。控西陲而作屏。以王公之显秩。兼将相之宠名。位定乎九重之中。节制乎千里之外。加陪井赋。增衍真封。遵用佥言。便蕃异数。于戏。贵世嫡、所以重社稷。进藩辅、所以尊朝廷。岂天性之私恩。乃先王之公义。益修子职。永迓寿祺。可。 




宋大诏令集卷第三十一 

　　亲王六 

　　进拜六 

　　皇兄陈王佖加恩制建中靖国元年郊恩 

　　门下。朕受命祖庙。款谒天神。登圜丘而揖太清。奏黄钟而歌大吕。稽圣人之能飨。幸上帝之居歆。顾彼有生之民。率皆均惠。岂吾同气之长。可缓推恩。具官佖。赋性冲夷。处躬慎靖。亲则伯氏。身兼将相之官。爵乃真王。门列荆扬之戟。朕于至日。亲奉精禋。惟福禄之来仪。觊兄弟之无远。乃颁宠数。用广神休。诏以不名。户增厥赋。于戏。式相好矣。共存则友之心。勿替引之。永践惟宁之德。绰有余裕。岂不休哉。可依前守太尉、开府仪同三司、荆州牧、兼扬州牧、陈王、充荆南淮南节度、管内观察处置等使。赐诏书不名。加食邑一千户。食实封三百户。 

　　皇弟定王偲加恩制建中靖国元年郊祀 

　　门下。昔在唐朝之隆。上有恩而睦族。粤惟周家之盛。国多庆而宗强。朕申讲旷文。夙恭大报。浃厖鸿于四海。被休显于群工。岂无展玉之褒。示我笃亲之意。直敷廷涣。以侈邦荣。具官某。秉心裕和。率履纯懿。东平乐善。夙赋良能。河间服儒。绰有雅制。建旄开府。宠均棣萼之华。胙土彻疆。势拱石磐之固。属丕承于祀典。初祗见乎昊穹。揆日其良。饬躬载恪。灌清明于太室。揖光景于中坛。嘉德惟馨。上灵伊嘏。实惟同气之助。不愆于仪。迨兹拜况而还。并受其福。增崇异数。流衍真输。以大而封。以蕃予锡。于戏。考象于易。已殚豫荐之诚。观雅于诗。厥有赉封之泽。显膺明命。往其懋哉。可特授依前守司徒、开府仪同三司、徐州大都督、持节邓州诸军事、徐州邓州刺史、定王、充武宁武胜军节度使。加食邑一千户。食实封三百户。 

　　皇弟卫王俣加恩制建中靖国元郊祀 

　　门下。朕缉熙祀典。敷锡神休。下福群萌。沛若蓼萧之泽。近褒同气。欢然棠棣之恩。所以光有赫之丕图。笃无穷之隆庆。庸孚徽号。播告治朝。具官某。挺温文之资。躬纯裕之德。孝友夙禀。谦恭自持。拳拳乐善之心。勉勉迪彝之行。肆膺王社。荒大国之土疆。仍拜帅坛。建元戎之旄节。适涓临于谷旦。肇称奉于明禋。有虔清佩之容。实亚紫陔之献。苍玉凝采。嘉牲射纯。帝既歆予精一之忱衷。又锡予穆清之景贶。靡祥不集。靡沴不消。敛为振古之猷。涣作扬廷之命。何以驭贵。休有龙光。何以均厘。用颁膰胙。维井腴之再衍。维圭赋之载加。匪曰朕私。适遵邦制。于戏。明昭天縡。已绥陟配之仪。惇睦民风。更懋展亲之宠。祇承辉渥。顺履康荣。可特授依前守太保、开府仪同三司、河中尹、兼兴元尹、卫王、充护国山南西道等军节度、管内观察处置桥道等使。加食邑一千户。食实封三百户。勋如故。 

　　皇弟定王偲进守太保移两镇加恩制崇宁□年出阁 

　　门下。朕祗遹燕谋。绍休圣统。隆骨肉之恩。以睦九族。笃兄弟之爱。以刑四方。有嘉贤王。将迁外邸。肆颁涣号。敷告庶工。皇弟、武宁武胜等军节度使、守司徒、开府仪同三司、上柱国、定王偲。钟纯粹之姿。出神明之胄。早切磨于仁义。尤耽玩于诗书。有棣华韡韡之荣。佩朱芾煌煌之庆。儒学是好。允矣河间之风。典雅斯文。蔚然东平之誉。屡形奏牍。祈适攸居。虽益厚于眷怀。亦重违于冲尚。况懿亲御侮。寔赖维城之安。而列第环宫。固非去国之远。是用授三师之品秩。更两镇之节旄。加衍旧封。陪敦真赋。兹为异数。庸壮戚藩。于戏。尔惟勿恃宠光以作棐德。勿挟富贵以用非彝。往绥令名。对我休命。可特授太保、依前开府仪同三司、真定尹、成德定武军节度使、定王。加食邑七百户。食实封三百户。 

　　皇兄佖特授守太师充河东山南西道节度使勋食邑食实封如故崇宁二年三月五日祥除 

　　门下。朕席列圣之基图。荷太母之顾复。极四海之养。靡及承颜之怡。终三年之丧。敢忘达报之礼。迺眷同生之长。共深在疚之悲。维祥事之既除。盖命书之锡宠。我有大号。告于庶工。皇兄、荆南淮南节度、管内观察处置等使、守太尉、开府仪同三司、荆州牧、上柱国、陈王、食邑一万三千八百户、食实封四千二百户、赐诏书不名佖。资厚而行恭。气和而履正。出神明之胄。有诗书礼乐之风。极贵富之荣。无车服珍宝之玩。饬躬惟懋。成德用章。庸进陟于上公。俾易侪于九牧。申加异数。并示宠光。于戏。居列棣华。益重开元之美。钟鸣长乐。每怀慈德之恩。尚既乃心。永绥厥位。可。 

　　皇弟俣特授依前守太保开府仪同三司青州牧兼兖州牧卫王充镇海泰宁等军节度使加食邑食实封勋如故制同上 

　　门下。朕获承至尊。克绍先烈。维时太母。尝洪济于艰难。肆予冲人。用永怀于追慕。迺眷天伦之戚。共惊祥事之除。宜推孚号之恩。以重慈闱之托。皇弟、护国山南西道等军节度、管内观察处置桥道等使、守太尉、开府仪同三司、河中尹、兼兴元尹、上柱国、卫王、食邑一万三千五百户、食实封四千户俣。器资纯茂。识度邃夷。性自率于温恭。行日章于孝谨。防邪僻而返中正。志为君子之儒。阅礼乐而敦诗书。力学先王之道。俱沐钦仪之鞠育。并深哲庙之提携。岁籥荐更。遗言未远。礼不忘于报本。泽敢后于同生。申锡爰田。易封巨屏。以增荣于秩序。以夹辅于邦家。于戏。友则因心。亲莫隆于立爱。乐乎为善。事维务于慎终。往孚于休。以懋尔祉。可。 

　　皇弟似特授依前守太保开府仪同三司荆州牧兼徐州牧蔡王充荆南武宁等军节度管内观察等使加食邑食实封勋如故制同上 

　　门下。朕奉先帝之燕谋。承太母之顾托。永惟宗庙之重。莫敢遑宁。眷言兄弟之亲。资以自辅。爰共深于哀疚。且甫讫于祥除。申锡宠章。庸示休命。皇弟、凤翔雄武等军节度、管内观察处置等使、守太保、开府仪同三司、凤翔尹、持节秦州诸军事、秦州刺史、上柱国、蔡王、食邑一万三千五百户、食实封四千户似。英华秀发。德善日滋。行惟礼义之归。学有师儒之训。逮更丧制。益见孝思。兼将相之崇资。易荆徐之新牧。载加真食。并衍爰田。恩非予私。文以情称。于戏。非彝勿用。勉膺康叔之贤。大雅不群。往迪河间之哲。无替朕命。以孚于休。可。 

　　皇弟偲特授依前守太尉开府仪同三司扬州牧兼雍州牧定王充淮南永兴等军节度使加食邑食实封勋如故制同上 

　　门下。内睦九族。为治国之大经。服丧三年。实报亲之达礼。矧我同生之季。共深在疚之悲。兹方事于祥琴。必载新于命韨。诞扬孚号。播告治廷。皇弟、成德定武等军节度、管内观察处置等使、守太保、开府仪同三司、真定尹、持节定州诸军事、定州刺史、上柱国、定王、食邑一万三千户、食实封四千三百户偲。志守靖恭。气识迈往。规东平之为善。宪河间之好书。孝谨克家。忠醇事上。力行信厚。聿追麟趾之风。勿替急难。益重鸰原之爱。维是苴麻之饰。既更日月之除。庸示褒崇。肆加宠赉。增陪真赋。易殿大邦。于戏。恩浃宗强。大为藩屏之固。世推德盛。滋多子孙之休。懋昭令名。永服茂渥。可。 

　　皇第三子楫特授检校太尉充山南东道节度使上柱国楚国公食邑食实封制崇宁二年五月二十一日 

　　门下。有天下而置诸安。国莫强于藩屏。多男子而任之职。世尤重于本支。朕钦若大猷。永思至德。昊穹孚佑。贤嗣继生。剪鬌命名。肇新于庆礼。苴茅疏爵。增贲于徽章。诞告明廷。显扬丕号。皇第三子楫。冲和渊静。敏悟英奇。实钟粹于天潢。遂发祥于帝武。嶷然有异。咸推性禀之良。卓尔不群。早见德成之渐。宜举始封之旧典。爰因盛夏之吉时。表襄汉以建旄。彻荆衡而赐履。牙璋犀节。崇将阃之威仪。衮服绣裳。备公台之物采。兼隆勋级。并赐户租。欲其承蕃衍之休。将以协荣怀之庆。于戏。亲贤并建。是为周室之成规。幼稚皆封。兹用汉家之故事。盖发政必稽于古。而命哲当在厥初。其祗服于宠光。以茂膺于寿祉。可。 

　　第三子楫特授依前检校太尉开府仪同三司奉宁军节度使进封南阳郡王加食邑食实封勋如故制崇宁三年二月八日 

　　门下。列侯之建。莫重于宗藩。真王之封。尤亲于帝子。朕荷上穹之孚佑。承累世之乂宁。屡占考室之祥。诞受多男之庆。肆颁丕号。敷告外廷。皇第三子、山南东道节度、襄州管内观察处置桥道等使、检校太尉、持节襄州诸军事、襄州刺史、上柱国、楚国公、食邑三千户、食实封一千户楫。玉粹而温纯。渊澄而秀彻。出神明之胄而所禀固异。挺岐嶷之质而自幼不群。虽未胜衣。已享上公之贵。亦既阅岁。寖茂成人之姿。属邦典之有稽。且臣邻之来谂。大启尔宇。永建乃家。披图以相攸。诹日而协吉。授以鈇钺。易东虢之将旄。锡之山川。彻南阳之疆土。班于宰席。增厥户租。焕台衮于光华。壮元戎之节制。以屏翰则维城之固。以形势则磐石之安。于戏。燕及皇天。载用有嗣。自贻哲命。罔不在初。惟既广其德心。则必绥于福履。往其祗若。介以寿臧。可。 

　　皇第十二子植特授检校太尉充定武军节度使上柱国吴国公食邑食实封制大观二年九月二十五日 

　　门下。朕总四海以宅师。恭三神而配命。有秩斯庆。既锡羡于昊穹。思厥强宗。宜增雄于藩翰。爰孚尔众。用简于廷。皇第十二子植。天禀粹清。器钟奇颖。卓尔生知之质。渊然幼悟之资。著象腾辉。光显后星之照。分茅建社。势先磐石之隆。方用稽谋。遽观剡奏。谓定亲疎者礼之制。而严秩序者邦之文。恩匪缘私。法惟有旧。是用参土壤于司徒之籍。辨车旗于典命之荣。明启将坛。拥燕南之节钺。俾藩王室。开越北之封圻。仍峻崇阶。陪敦广赋。以表元戎之重。以扬大国之威。于戏。考大人占梦之符。早钦承于厚祉。推宗子维城之寄。兹共壮于丕图。惟永寿祺。式彰嘉训。可。 

　　皇第十三子朴特授检校太尉充镇洮军节度使上柱国雍国公食邑食实封制大观三年八月十三日 

　　门下。朕承列圣之休。履大宝之重。荷天右序。诞受多男之祥。若古典彝。庸建宁侯之国。肆扬丕命。敷告广廷。皇第十三子朴。毓庆皇支。凭晖霄极。挺温姿而玉裕。蔼淑质以金相。岐嶷夙成。聪文日就。方制名而命义。宜授社以疏封。胙之全雍之区。镇彼临洮之塞。维衮及绣。锡以上公之仪。秉钺与旄。委以元戎之任。策勋躐等。衍邑实租。并茂恩猷。用隆国体。于戏。周过其历。实赖维城之基。汉议深根。亦先尊子之制。往祇涣渥。永介寿祺。可。 

　　皇第十四子□特授检校太尉充镇江军节度使上柱国徐国公食邑食实封制大观三年九月十三日 

　　门下。朕膺无疆之大历。纪累洽之宏休。保佑自天。继发祥于帝室。封建厥福。益流庆于宗藩。眷时嗣贤。申我彝典。式涓谷旦。诞告治廷。皇第十四子□。日本分晖。珠源毓粹。气禀中和之淑。体函岐嶷之姿。温文早著于夙成。聪智已彰于日就。是用稽立爱之前训。率建侯之旧章。将于南国之全师。胙以东徐之乐土。载黼斯衮。备上公之威仪。有鸾其旂。壮中军之徒御。策勋躐等。衍邑食租。并示恩猷。用崇国体。于戏。周诗之美众子。寔昭王化之隆。汉诏之建连城。盖尊宗庙之重。往承宠渥。永介寿祺。可。 

　　皇第十五子＜木咢＞特授检校太尉充横海军节度使上柱国冀国公食邑食实封制大观四年七月十一日 

　　门下。朕承宝历之昌。荷丕构之重。天地并贶。嗣膺繁衍之华。父子主恩。爰举褒封之典。诞扬显号。敷告广廷。皇第十五子＜木咢＞。帝武凝休。仙源毓粹。禀中和之淑气。涵岐嶷之英姿。温文夙成。聪智日就。属览近司之请。宜循有国之章。是用授节建牙。分茅列社。胙以冀都之望。镇于横海之雄。备上公之衮衣。锡大将之金钺。并广爰田之富。兼畴具食之丰。庶言胥谐。朕命惟允。以笃邦庆。以厚人伦。于戏。周家卜年。盖并建于藩辅。汉制强干。亦分王于宗亲。惟时大封。无愧前烈。往祗涣渥。永介寿祺。可。 

　　皇第十六子栱特授检校太尉充淮康军节度使上柱国定国公食邑食实封制政和元年正月十五日 

　　门下。朕抚丕平之景运。荷累洽之宏基。佑命斯纯。储休滋至。屡占熊梦。翕臻藩衍之禧。迺考龟犹。俾膺封建之福。诞扬涣号。敷告治朝。皇第十六子栱。气蕴冲和。质函秀颖。发祥帝武。挺岐嶷之英姿。毓粹天支。赋聪文之异禀。备彰德性。咸出生知。爰稽立爱之经。增重制名之义。式畴旧典。允穆佥言。是用叙金路以分茅。班玉符而授节。彻大邦于河朔。表巨镇于淮康。衮衣绣裳。视秩公槐之贵。高牙大纛。宣威将钺之严。并锡户租。兼崇勋级。光华徽数。焜耀多仪。岂徒隆父子之恩。盖欲重朝廷之体。于戏。协生民之载路。于以侈宗社之休。咏周雅之维城。于以笃邦家之庆。往祗荣宠。永介寿臧。可。 

　　皇第十七子栻特授检校太尉充静江军节度使上柱国广国公食邑食实封制政和元年九月二十七日 

　　门下。治自内则先恩。盖人伦之大本。礼沿情而异制。亦天下之至公。眷言洪绪之昌。诞受多男之庆。作之藩翰。增固磐维。爰择刚辰。丕扬涣号。皇第十七子栻。银潢疏泒。璇萼分辉。聪智夙成。气禀乾坤之粹。覃訏日就。质凝金玉之纯。属佥论之载扬。协邦彝而茂举。见于外寝。锡以嘉名。肇开成国之封。参建上公之贵。高牙大纛。总桂部之全师。华衮绣裳。彻番禺之奥壤。兼隆勋级。并衍户租。敢私爵秩之崇。盖重朝廷之体。于戏。祈天永命。罔不在厥初生。用我教辞。乃能自介用逸。其显膺于优渥。益惠迪于吉康。可。 

　　皇第十八子榛特授检校太尉充建雄军节度使上柱国福国公食邑食实封制政和元年十一月十七日 

　　门下。朕承列圣之基图。荷皇穹之祐序。有室大竞。聿臻传类之祥。无疆惟休。诞启建侯之辅。眷时贤嗣。爰及晬辰。涓吉命名。端朝孚号。皇第十八子榛。璇源毓粹。景纬储英。美玉精金。外发山川之秀。黄钟大吕。中函天地之和。顾令质以夙成。矧佥谋之屡谂。爰稽成宪。式举初封。植纛拥旄。析平阳之瑞节。制畿开国。彻长乐之封疆。峻夷等以策勋。衍赋租而诏禄。恩繇立爱。义叶明伦。于戏。揖揖众多。言若螽斯之羽。振振信厚。宜如麟趾之诗。其茂对于邦荣。用永绥于尔祉。可。 

　　皇第十九子椿特授检校太尉充庆源军节度使上柱国庆国公食邑食实封制政和二年五月十七日 

　　门下。朕遵列圣之诒谋。荷高穹之眷命。丕承景历。既滋有永之休。申锡多男。益侈无疆之祚。肆涓谷旦。用启初封。其孚治朝。具诏群辟。皇第十九子椿。性资庄重。器蕴粹温。备四序之纯和。钟两仪之秀气。聪文日就。已彰载路之声。岐嶷夙成。允称斯皇之芾。属近司之来谂。稽褒典以疏荣。庶言则同。朕命惟允。是用锡庆源之旄钺。表西土之山川。俾宣建纛之威。俾服苴茅之宠。载黼斯衮。视峻秩于上公。有鸾其旂。壮元戎于外阃。肇隆勋级。并衍户租。式昭屏翰之崇。庸示磐维之固。并畴徽数。良协慈怀。于戏。父子主恩。兹谓人伦之本。朝廷贵爵。厥惟天下之公。茂对龙光。永绥寿祉。可。 

　　皇第二十子楃特授检校少保昭信军节度使上柱国卫国公食邑食实封制政和二年十二月二十八日 

　　门下。朕绍宏基于有永。嗣宝历于无疆。王假有家。益侈隆平之绪。天锡纯嘏。继膺蕃衍之休。方涓日以制名。宜扬廷而孚号。皇第二十子楃。璇霄禀粹。星纬储英。性岐嶷以天成。质覃訏而日就。十旬剪鬌。适迎岁纪之新。三接疏荣。诞举邦寻之旧。建南康而授节。彻全卫以分封。贝胄朱綅。式总斋坛之重。赤芾金舄。仍参上衮之华。载崇视秩之班。躐进策勋之等。爰敦多赋。并厚慈怀。于戏。佑下民而作之君。克昌丕祚。多男子而授之职。益固宗藩。往对恩光。永绥寿祉。可。 

　　皇第二十一子楗特授检校少保感德军节度使上柱国韩国公食邑食实封制政和三年正月二十五日 

　　朕承列圣之燕诒。荷皇天之右序。本支百世。式增丕祚之光。寿考万年。继受多男之祉。方制名而示训。宜涓日以疏恩。爰即治朝。诞扬孚号。皇第二十一子楗。发祥帝武。毓庆天源。挺岐嶷之奇姿。备中和之秀气。百辰始晬。适隆剪鬌之仪。四履分荣。已协苴茅之典。是用出节少府。按地舆图。授华源之全师。彻韩土之乐国。元戎十乘。并严师钺之雄。命服九章。兼贲公圭之重。视峻班于亚保。多真赋于爰田。以昭邦采之崇。以示民风之厚。于戏。汉褒众子。并兴在褓之封。周广强宗。用壮维城之势。往祗宠渥。永介寿祺。可。 



●宋大诏令集卷第三十二 

　　亲王七 

　　进拜七 

　　皇长子桓特授太保依前武昌军节度使定王勋食邑食实封如故制政和三年正月六日 

　　门下。朕绍隆丕绪。祗遹先猷。欲训迪于有官。肆式序于在位。参稽于古。肇新一代之仪。是正厥今。首重三公之号。眷言元嗣。宜易崇称。其孚告于治朝。以诞扬于显册。皇子、武昌军节度、鄂州管内观察处置等使、守司空、开府仪同三司、持节都督鄂州诸军事、鄂州刺史、上柱国、定王、食邑八千七百户、食实封二千八百户桓。温文性禀。聪哲天成。气函钟律之和。体毓圭璋之粹。闻诗学礼。已在傅而克勤。视膳问安。每承颜而有裕。自甫胜于趋拜。既申锡于褒封。彻以土疆。建之旄钺。然念真王之贵。尚仍六职之称。轻重靡伦。循沿未革。兹惟前代。首用新书。盍加峻于民瞻。俾升华于帝保。元衮赤舄。并增槐鼎之光。淑旂绥章。用壮藩维之势。礼先列辟。庆叶新元。以示慈爱之私。以副荣怀之尚。于戏。本支百世。斯首叙于隆恩。祚嗣万年。其永绥于吉禄。往钦时命。益懋乃猷。可。 

　　皇子楷特授太保依前镇东军节度使嘉王勋食邑食实封如故制政和三年正月六日 

　　门下。朕祗绍先猷。缉熙庶治。永念官仪之重。尚多时制之循。以三事之崇资。袭六官之旧秩。正名稽古。悉更唐汉之余。分职图功。上协商周之盛。眷言贤嗣。宜涣褒章。载揆刚辰。申告列位。皇子、镇东军节度、越州管内观察处置堤堰桥道等使、守司空、开府仪同三司、越州大都督、上柱国、嘉王、食邑七千七百户、食实封二千五百户楷。凭晖霄极。毓秀璇源。挺岐嶷之粹资。蕴中和之全德。蚤从外傅。乐循为善之方。日侍内朝。懋著承颜之美。自及胜衣之拜。已疏裂壤之封。兹顺履于新元。方肇颁于丕宪。盍先列辟。俾易隆称。其升帝保之华。以侈天支之贵。维衮及绣。益增台铉之华。锡山与田。兼贲王藩之旧。以怀宁于屏翰。以笃庆于家邦。于戏。百禄是遒。斯对扬于新渥。景命有仆。益迓续于丕基。往服训言。永绥寿嘏。可。 

　　皇子枢特授检校太保依前开府仪同三司集庆军节度使建安郡王勋食邑食实封如故制政和三年正月六日 

　　门下。稽古建官。亦因时而用义。循名责实。俾分职以懋功。涣然三代之纯。允副一隆之治。宠均众子。猷告庶工。皇子、集庆军节度、亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、建安郡王、食邑六千一百户、食实封二千户枢。璇萼储辉。瑶房挺秀。诚和本乎自度。庄重赋于天资。禀训日严。克迈诗书之教。疏荣时茂。蚤膺茅土之封。兼将钺以董师。视台仪而备物。每怀谦畏。弗替践修。朕谨始岁元。大熙国典。易旧称于掌武。视峻职于经邦。式协新书。有华近著。于戏。朝廷尚爵。丕昭董正之规。父子主恩。宜厚褒崇之数。往惟祗命。益以永年。可。 

　　皇子杞特授检校太保开府仪同三司山南东道节度使文安郡王勋食邑食实封如故制政和三年正月六日 

　　门下。朕绍休七圣。图治万几。将明作于有功。庶遹追于来孝。肆总齐于位序。惟古之师。因是正于官名。自今以始。盍首褒于良嗣。俾祗奉于新书。皇子、山南东道节度、襄州管内观察处置桥道使、检校太尉、开府仪同三司、持节襄州诸军事、襄州刺史、上柱国、文安郡王、食邑六千一百户、食实封二千户杞。柔惠夙成。温文自得。蚤叶熊罴之卜。寖凝圭璧之姿。列壤锡封。夙厚褒崇之典。胜衣进拜。弥彰辅翼之贤。兹顺新元。肇颁茂宪。宜升陪于帝保。俾参视于公联。淑旂绥章。益侈将坛之宠。赤芾金舄。用华王社之荣。以厚民彝。以昭邦采。于戏。兹率厥典。既更三事之称。先齐其家。庸授多男之职。往膺宠渥。永介寿臧。可。 

　　皇子栩特授检校太保开府仪同三司彰武军节度使安康郡王勋食邑食实封如故制政和三年正月六日 

　　门下。朕绍承先志。董正治官。规恢万世之摹。稽协三王之训。以名为表。秩位序而程能。以礼称情。涣恩章而赐命。皇子、彰武军节度、延州管内观察处置等使、检校太尉、开府仪同三司、持节延州诸军事、延州刺史、上柱国、安康郡王、食邑五千四百户、食实封一千八百户栩。仁明异禀。聪智夙成。蚤分日域之辉。弥笃仙源之庆。班朝备物。均宰路以疏荣。宅土开疆。胙王封而赐履。兹布始和之治。肇颁更制之文。视保职以参华。袭公圭而诏位。增崇屏翰。大庇本根。于戏。据旧鉴新。式固邦图之永。因心广爱。用昭天性之隆。往哉惟休。尚有多祉。可。 

　　皇子棫特授检校太保开府仪同三司淮南节度使济阳郡王勋食邑食实封如故制政和三年正月六日 

　　门下。朕诞膺骏命。克绍先猷。永念官称之名。或违位序之实。乃稽参于古训。允厘百工。俾祗奉于新书。以垂万世。眷言贤胄。用锡殊荣。皇子、淮南节度、扬州管内观察等使、检校太尉、开府仪同三司、扬州大都督、上柱国、济阳郡王、食邑五千四百户、食实封一千八百户棫。气禀中和。才兼敏茂。蚤袭璇源之庆。屡膺金路之封。礼仪躬行。寖懋诗书之训。谦恭自抑。居无富贵之骄。属茂制之肇更。宜华资之申锡。爰正主兵之任。以陪上保之联。命服九章。参贰公台之峻。元戎十乘。仍兼王社之崇。方顺履于岁元。用显扬于庭涣。以彰休宠。以示慈怀。于戏。八柄以驭其臣。盖本朝廷之政。多男而授之职。盍隆父子之恩。往服褒嘉。益绥寿祉。可。 

　　皇子构特授检校太保开府仪同三司镇海军节度使广平郡王勋食邑食实封如故制政和三年正月六日 

　　门下。尧典咸熙于庶绩。允厘始自乎百工。周礼董正于治官。承德盖先于六服。朕因时用义。惟古是师。参稽总核之方。骏惠缉熙之绪。礼繇近始。命以时敷。皇子、镇海军节度、青州管内观察处置等使、检校太尉、开府仪同三司、持节青州诸军事、青州刺史、上柱国、广平郡王、食邑五千四百户、食实封一千八百户构。毓庆紫庭。凭辉璇极。日新其德。浸茂于天成。时敏厥修。匪资于师训。蚤建斋旄之重。仍纡公衮之华。饬行弥恭。承颜靡懈。兹绍休于烈考。式诞布于宏规。视班三事之崇。易称五兵之旧。以蕃王室。以协邦经。爱不我私。义惟情称。于戏。名以出信。宜益懋于永图。位不期骄。尚克祗于乃服。永绥吉禄。宜副慈怀。可。 

　　皇子材特授检校太保镇安军节度使魏国公勋食邑食实封如故制政和三年正月六日 

　　门下。朕遹追来孝。董正治官。将图各迪之功。俾助惟和之政。乃眷经邦之俊。久仍掌武之崇。率由旧章。务循名而责实。式序在位。庶宿道以向方。属诞布于新书。益首加于哲嗣。皇子、镇安军节度、陈州管内观察处置等使、检校太尉、持节陈州诸军事、陈州刺史、上柱国、魏国公、食邑三千七百户、食实封一千二百户材。天潢钟润。宝萼分辉。蚤膺受社之荣。寖懋禔身之美。居仁由义。靡闻在傅之勤。阅礼敦诗。克迈趋庭之教。比稽古训。更定官仪。其参上保之资。以固藩维之势。命之圭冕。益昭公衮之崇。锡以山川。仍席邦封之重。以申异数。以协隆恩。于戏。化以职成。既因时而训迪。施由亲始。肆申命于褒嘉。往服徽章。益绥多福。可。 

　　皇子模特授检校太保武胜军节度使镇国公勋食邑食实封如故制政和三年正月六日 

　　门下。朕以德诏爵。以能懋功。丕昭烈考之谟。饬正治官之典。惟三公之坐论。上应中阶。监二代之弥文。垂休万世。诞扬显册。褒进嗣贤。皇子、武胜军节度使、邓州管内观察处置等使、检校太尉、持节邓州诸军事、邓州刺史、上柱国、镇国公、食邑三千七百户。食实封一千二百户模。性赋温良。生资肃哲。志拳拳而乐善。躬抑抑以隆谦。分阃授师。坐拥南阳之节。苴茅赐履。遥临朔塞之疆。兹肇举于新规。用均颁于渥命。荣参保职。宠袭公圭。允协朝经。增华位序。于戏。循名责实。交修总核之原。存爱理亲。益厚盘维之固。往绥福履。茂对龙光。可。 

　　皇子植特授检校太保定武军节度使吴国公勋食邑食实封如故制政和三年正月六日 

　　门下。朕绍休圣绪。若昔大猷。永惟故事之修。允赖臣工之助。眷时有位。或未协于官称。肇正新名。实仰稽于古训。宜举邦彝之茂。用褒天属之贤。皇子、定武军节度使、定州管内观察处置等使、检校太尉、持节定州诸军事。定州刺史、上柱国、吴国公、食邑三千七百户、食实封一千二百户植。毓秀璇源。绵芳宝萼。聪哲实由于学致。温文皆出于性成。属在幼龄。已茂禔身之美。荐膺休命。益彰事上之恭。适顺岁元。特敷廷涣。易主兵之重任。陪上保之崇资。赤舄绣裳。兼侈国封之大。雕戈犀节。并昭阃制之权。用增固于宗藩。期共承于王室。以隆化本。以厚民风。于戏。御于家邦。盖自允厘之效。施于孙子。弥昭夹辅之勋。祗服命书。永绥荣禄。可。 

　　皇子朴特授检校太保镇洮军节度使雍国公勋食邑食实封如故制同上 

　　门下。朕若稽古训。茂昭垂世之休。遹骏文谟。肇正有官之治。既因名而辨位。宜涣号以申恩。褒进嗣贤。亶孚众听。皇子、镇洮军节度、熙州管内观察处置等使、检校太尉、持节熙州诸军事、熙州刺史、上柱国、雍国公、食邑三千七百户、食实封一千二百户朴。性函聪哲。德茂渊冲。夙开帝武之祥。浚发仙源之润。玉符颁瑞。保全雍之山川。金钺授师。总临洮之节制。笃孝恭而承志。敦诗礼以懋恭。属兹谨始之元。诞布惟新之典。荣联三事。视班保职之崇。位冠庶工。作屏帝支之盛。允为异数。式副慈怀。于戏。言顺则事成。效既兴于礼乐。身端而行治。诚益励于猷为。惟克钦承。永绥誉处。可。 

　　皇子＜木咢＞特授检校太保横海军节度使冀国公勋食邑食实封如故制 

　　门下。朕因时以正官治。敦爱以叙人伦。稽古御今。祗奉保邦之训。惟名与器。踵为砺世之规。兹诞布于新书。用推褒于哲嗣。涓辰涣号。其听无哗。皇子、横海军节度、沧州管内观察处置等使、检校太尉、持节沧州诸军事、沧州刺史、上柱国、冀国公、食邑三千七百户、食实封一千二百户＜木咢＞。秉德粹夷。受才肤敏。密拱乾坤之施。蚤凝金玉之姿。开国承家。彻信都之乐土。拥旄植纛。制横海之全师。每敦率履之恭。弥笃鸣谦之行。属兹更制。益峻视班。参华保职之崇。增焕公圭之重。允资亲屏。式协邦荣。于戏。钦乃攸司。宜茂本根之庇。锡兹纯嘏。永孚祚嗣之休。惟命其承。师志毋怠。可。 

　　皇子栻特授检校太保静江军节度使广国公勋食邑食实封如故制 

　　门下。朕图任众材。攸明庶政。务循名而责实。因考古以验今。肇正官称。革百王之流弊。肆更位序。新一代之弥文。盖敷号于朝伦。用隆恩于天属。皇子、静江军节度、桂州管内观察处置等使、检校太保、持节桂州诸军事、桂州刺史、上柱国、广国公、食邑三千户、食实封一千户栻。绵荣宝系。袭庆璇源。美追麟趾之振振。荣继棣华之韡韡。未亲师训。已隆礼义之端。自启邦封。益懋谦恭之美。属颁丕宪。宜异群工。易旧秩于主兵。视峻秩于上保。路车乘马。愈增帅节之雄。衮衣绣裳。仍拟台衡之贵。并推异数。用协新元。以茂本支。以强藩屏。于戏。朝廷既正。申严总核之方。父子主恩。宜厚褒嘉之典。往惟祗服。允迪吉康。可。 

　　皇子榛特授检校太保建雄军节度使福国公勋食邑食实封如故制 

　　门下。朕丕厘帝命。遹骏先猷。属四海之乂安。缉熙百度。稽三代之制作。董正治官。矧夫位序之崇。尚习循沿之陋。聿新邦纪。褒进嗣贤。诹协刚辰。诞扬涣号。皇子、建雄军节度、晋州管内观察处置等使、检校太尉、持节晋州诸军事、晋州刺史、上柱国、福国公、食邑三千户、食实封一千户榛。资纯茂以夙成。性温恭而自度。周家强干。早开南国之疆。汉戚捍藩。坐镇临汾之节。每循循而饬行。躬翼翼以承颜。令则弥彰。幼仪弗惰。方训百工之治。莫高三事之联。视保职以参华。袭公圭而懋宠。以隆藩辅。以协荣怀。于戏。必也正名。允迪圣谟之盛。慎乃在位。益孚宗屏之休。往服至恩。永绥遐福。可。 

　　皇子椿特授检校太保庆源军节度使庆国公勋食邑食实封如故制同上 

　　门下。朕若稽治古。训迪前王。惟赞道之隆资。仍主兵之旧号。官职相序。更修一代之仪。名实既隆。用革百王之弊。眷言贤嗣。宜易崇称。乃先丕号之孚。以穆路朝之听。皇子、庆源军节度、赵州管内观察处置等使、检校太尉、持节赵州诸军事、赵州刺史、上柱国、庆国公、食邑三千户、食实封一千户椿。分辉璇极。钟庆珠源。卓为异禀之英。绰有成人之度。承颜翼翼。行弥著于恪恭。为善孳孳。学已通于伦类。适颁茂宪。首涣褒章。陪上保之峻联。易右资之崇秩。高牙大纛。益昭帅阃之雄。赤舄桓圭。兼视台衡之贵。义遵时制。恩协慈怀。以光帝胄之祥。以壮宗藩之势。于戏。官正则治。既申讲于新书。辅用必强。盖大封于众子。往钦优渥。以介寿康。可。 

　　皇第二十三子梴特授检校少保武康军节度使相国公食邑食实封制政和四年十一月六日 

　　门下。朕诞受丕基。茂膺骏命。于穆不已。仰承列圣之休。申锡无疆。昭格多男之庆。爰制名于外寝。用敷号于明廷。皇第二十三子梴。帝武发祥。天材育粹。性禀五行之秀。气兼四序之和。浸扬载路之声。绰有超人之度。逮晬辰而剪鬌。择刚日以按图。授武康之全师。彻彰德之乐国。节旄斋钺。壮徒御于将坛。赤舄桓圭。备威仪于公衮。视班联于亚保。敦井赋于爰田。以资屏翰之强。用侈神明之胄。于戏。亲贤并建。时莫重于周盟。子孙皆封。世必从于汉约。若古有训。非予敢私。其祗服于恩荣。以永绥于祉福。可。 

　　皇第二十四子樾特授检校少保平海军节度使瀛国公食邑食实封制政和五年七月二十一日 

　　门下。受帝祉而施于子。圣人所以承佑命之休。教民睦者始于亲。王者所以假御家之庆。肆朕缵服。若古有为。嗣膺考室之祥。用协锡封之典。作猷外寝。诞告庶工。皇第二十四子樾。蕴聪智之少成。赋纯和之异禀。毓秀后星之润。乘晖太极之严。以赫厥灵。夙蹈履钦之吉。乃安斯寝。允符梦兆之占。当保负之攸初。迪幼仪之既备。挺然岐嶷。惠彼覃訏。兹临剪鬌之时。其宪有邦之则。维制名者人治之大。而序爵者天下之公。顺考九仪。式敷四履。授律晋江之奥。相攸瀛海之崇。宣大将之威。拥鈇钺车旗之盛。备上公之礼。异带裳幅舄之华。视亚保以班朝。畴爰田而食赋。克昌厥后。永孚于休。于戏。载锡之光。其尔与听朕教。自求多福。罔不在厥初生。肆惟德性之修。期尚荣怀之渥。以绥燕誉。茂介寿祺。可。 

　　皇第二十五子楧特授检校少保武安军节度使惠国公食邑食实封制政和五年九月二十日 

　　门下。朕保国乂安。荷天佑序。降康锡羡。益藩衍于本支。裂壤疏封。用安强于宗社。诞锡休命。敷告治朝。皇第二十五子楧。庆发仙源。祥膺帝武。之屏之翰。繄四国之于蕃。维熊维罴。协大人之占梦。气禀清明之粹。识全岐嶷之姿。弄以半圭。佩之朱芾。绰有超人之度。难稽赐履之荣。遵承典彝。肇启民社。出少府之节。殿此大邦。按司空之图。胙之乐土。陟贰公之峻秩。视三事之缛仪。并给户租。兼隆井赋。备加宠数。庸慰慈怀。于戏。易著建侯。靡有亲贤之异。礼称就傅。徐观德业之成。茂对恩光。永绥寿祉。可。 



●宋大诏令集卷第三十三 

　　亲王八 

　　进拜八 

　　皇弟偲加恩制政和六年宗祀 

　　门下。朕搜讲弥文。缉熙坠典。必有尊也。肇新王者之堂。庶或飨之。克尽圣人之孝。眷言同气。实对盛容。方熙事之迄成。宜褒章之首及。诞孚涣号。猷告大廷。具官某。德量醇深。器资温恪。躬履五常之行。心游六艺之渊。屏翰王家。有韡韡棣华之爱。表仪公姓。协振振麟趾之风。蹈谦畏而弗渝。守贵高而弥戒。神旗豹尾。兼两镇之节旄。衮衣绣裳。备三公之典策。属秩宗祈之始。共成昭配之尊。荐献惟时。降升有度。逮已竣于毖祀。肆丕举于庆条。增衍户租。敦加井赋。式彰景贶。庸示至怀。于戏。兄弟具来。永念诒谋之远。帝亲并飨。敢忘受福之同。仰对宠光。永绥燕誉。可 

　　皇子枢加恩制同上 

　　门下。万物本乎天。式谨明禋之报。五经重于祭。是严昭配之文。朕重建合宫。缉熙钜典。灵心允答。嘉应荐臻。眷予有子之贤。诞布告廷之命。具官某。发祥帝武。分润仙潢。庄重夙成。克迈诗书之训。温良自得。安行礼义之方。蚤疏爵于王封。仍视仪于揆路。属修元祀。昭阐闳休。爰举国章。载加井赋。以固本支之茂。以隆屏翰之强。于戏。孔惠孔时。既格三神之右。如几如式。其膺万福之同。尚迪令猷。永绥寿祉。可。 

　　皇子朴加恩制同上 

　　门下。朕历吉杪秋。肇禋重屋。以妥以侑。于昭事帝之诚。是飨是宜。克达宁亲之志。群心祗率。万福具来。眷时胄嗣之贤。当懋宠褒之典。具官某。分辉璇极。袭庆天潢。端敏自乎夙成。孝友繇于弗勉。赐大邦之履。壮威重于节旄。参上公之仪。粲服章于衮舄。会宗祈之获考。方祭泽之诞敷。乃陪列户之封。以广爰田之奉。礼惟事称。爱匪予私。于戏。成功而告神明。敢怠继承之美。有典以诒孙子。永膺锡羡之休。往践厥猷。以副朕训。可。 

　　皇子栩加恩制同上 

　　门下。朕厥若先王之典。率时昭考之行。裒对九筵。宾承五府。克配上帝。既申能飨之诚。孚佑下民。斯广休成之贶。眷言贤嗣。宜涣徽章。具官某。迪德粹深。禀资纯秀。问学不烦于师训。孝恭自得于天成。宠冠貂蝉。丕视台衡之贵。赐开茅土。夙推王爵之崇。谦慎弥章。恩荣洽至。属肇新于毖祀。加备觌于盛容。申衍国租。载华邦庆。于戏。笃叙乃正父。方茂对于宠光。启佑我后人。其克绥于茀禄。往祗朕指益励厥修。可。 

　　皇子棫加恩制同上 

　　门下。朕丕讲弥文。聿新大飨。展采错事。默然精意之通。隤祉发祥。昭若灵心之答。天人无间。夷夏均休。申锡嗣贤。诞扬显册。具官某。生资岐嶷。性禀温恭。具依日月之光。密拱乾坤之施。服谦有裕。率履无违。承训中宸。克懋禔身之美。疏恩外阃。荐膺受祉之荣。兹获考于严禋。宜与蒙于景贶。载加井赋。并衍真封。以隆父子之亲。用笃邦家之庆。于戏。三神孚祐。敏如影响之随。万福来宁。燕及本支之茂。往祗明命。其体眷怀。可。 

　　皇子某加恩制同上 

　　门下。朕顺考前彝。肇新重屋。克禋克祀。式昭报本之心。不显不承。庸展奉先之孝。天休滋至。帝命不违。肆敷锡于神厘。用褒崇于贤嗣。具官某。凭晖霄极。席庆仙源。端重出于生资。温文由于夙就。元戎十乘。蚤分将钺之雄。命服九章。更侈公圭之宠。兹严盛礼。宜被渥恩。载衍邑租。益增井赋。以协邦家之喜。以彰屏翰之良。于戏。惠我无疆。既尽吉蠲之飨。降尔遐福。其开蕃衍之祥。勉服训言。茂绥寿嘏。可。 

　　皇子＜木咢＞加恩制同上 

　　门下。朕绍闻德言。面稽天若。揆季辛之谷旦。修大享于合宫。惠我无疆。既灵承于福禄。俾尔多益。用敷锡于臣民。褒厥嗣贤。扬于涣号。具官某。分辉宝萼。钟秀仙源。温恭本乎性成。信厚由于自得。隆师亲友。蚤知义理之方。开国承家。克谨诗书之戒。兹聿称于盛礼。宜丕衍于厖禧。陪以井封。畴其干食。式昭惠术。庸示恩华。于戏。孝弟通神。实获维天之祐。子孙逢吉。永同申命之休。尚慎尔猷。以祗予训。可。 

　　皇子楃加恩制同上 

　　门下。朕绍遵先烈。肃举明禋。载稽六艺之文。首定九筵之制。我将我享。允尽于孝思。来燕来宁。恭承于纯嘏。庆均裔嗣。猷告臣工。具官某。端厚生知。温仁自得。卓尔不群之度。挺然好善之诚。宠以命圭。秩等贰公之贵。授之齐钺。威专大镇之雄。属盛礼之迄成。裒徽章而具举。载畴多邑。申衍真租。有孚邦国之光。克叶神灵之贶。于戏。既昭假尔。虽福禄之攸同。于时保之。尚子孙之勿替。往膺恩渥。益燕寿祺。可。 

　　皇子梴加恩制同上 

　　门下。朕祗遹先猷。肇称古礼。即九筵而昭事。极四表以和来。是享是宜。克达馨香之荐。以妥以侑。具多戬谷之绥。迺眷嗣贤。肆扬廷号。具官某。挺材俊秀。抱德温纯。敏惠夙成。方总髦而栉弁。宠光荐至。爰胙土以疏封。不烦师傅之勤。自笃诗书之训。逮已竣于毖祀。宜均锡于殊恩。衍以户租。陪之井食。用作尔祉。以承天休。于戏。御于家邦。克宁神而示孝。申以福禄。期与国以同荣。益迪令仪。往膺宠渥。可。 

　　皇子楧加恩制同上 

　　门下。朕致孝以奉先。考经而制礼。乃即颁常布政之所。聿修严父配天之仪。来假祁祁。既极欢心之助。至止肃肃。宜均嘉贶之敷。诞播治朝。载褒贤嗣。具官某。挺姿凝粹。禀德温恭。宸极承颜。斯喜胜衣之拜。天庭辑瑞。早疏胙土之恩。发闻有光。检身无怠。属我将之竣事。爰大赉以因亲。衍兹干食之封。并以邑田之赋。时于尔祉。匪曰予私。于戏。迄用有成。昭千龄之盛举。并受其福。与万国以同休。往慎厥猷。益祗朕命。可。 

　　皇第二十六子椅特授检校少保定国军节度使嘉国公食邑食实封制政和八年八月二十三日 

　　门下。亲其亲而爱物。圣王知当务之先。幼吾幼以及人。天下格时雍之易。朕荷上穹之右序。锡景祚之蕃昌。则百斯男。茂本支于奕世。大启尔宇。崇屏翰于多方。肆扬显綍之恩。用亶外朝之听。皇第二十六子椅。庆承玉府。粹毓珠潢。乃寝乃兴。蚤发梦熊之吉。克岐克嶷。密符带韣之祥。赋覃訏载路之声。拥敦厚攸宜之福。大圭不瑑。质全天地之自然。黄钟为宫。气得阴阳之至正。涓日将成于左鬌。制名喜见于西阶。肇朌受祉之荣。式协相攸之乐。牙璋治守。统冯翊之雄藩。金路建公。胙峨眉之名壤。驭贵兼隆于亚保。畴租仍赋于爰田。强万年磐石之宗。壮百辟维城之势。于戏。根仁义之性。必因其材而笃焉。教诗礼之文。可以有志于学矣。以辅成于德器。用保固于寿祺。可。 

　　皇子楷移两镇加恩制政和八年闰九月十八日就外邸 

　　门下。王者之笃于亲。爱莫隆于父子。圣人之谨于礼。治尤始于家邦。朕若古以御今。繇近而举远。既受帝祉。夙申蕃衍之休。于棐民彝。丕协荣怀之庆。眷言次嗣。允谓贤王。聿从就邸之安。肆有告廷之宠。皇子、太傅、武宁保平军节度使、徐州牧、兼陕州牧、提举皇城司、食邑一万二千七百户、食实封四千户、嘉王楷。英姿玉裕。隽望川流。器函闳达之规。性亶纯明之度。造道自得。既左右以逢原。经德不回。亦周旋而中礼。殖学贯三才之奥。摛辞搴六艺之华。顷偕射策之儒。入奉临轩之问。条万言之对。挥笔阵以当千。发内经之微。收贤科而第一。既揭桂林之冠。又刊璧海之传。孝恭愈懋于承颜。勤毖尤严于卫上。饬天门而共法驾。整周列以无哗。比夕柝以扈宸闱。均递宿而匪懈。偶属宫城之迩。弗虔木铎之脩。董护有方。遇事可观于筹略。谁何唯谨。防微备罄于忠劳。兹邻七雉之隅。肇构百男之第。洊披封奏。祈即攸居。爰俯徇于忱诚。用载加于徽数。赐尔旂鸾黼黻。更两镇之成师。锡之山川土田。启东藩之全国。峻兼外牧。并衍真租。以绥誉处之崇。以侈本支之茂。于戏。上丁辨而民志定。式昭名分之公。形势强则王室安。益赖磐维之固。仰祗慈眷。永介寿祺。可。 

　　皇子枢特授太保保平武宁军节度使进封肃王加食邑食实封制重和二年正月五日同上 

　　门下。成周同姓之封。盖并列于八百国。西汉诸子之食。或多至于七十城。朕夙承穹昊之休。申锡嗣贤之茂。天秩有礼。俾序爵以造朝。我图尔居。肆涓辰而授第。诞扬休命。敷告庶工。皇子、检校太保、集庆军节度使、开府仪同三司、建安郡王、食邑八千一百户、食实封二千六百户枢。性禀纯明。韵全钟律。聚阴阳之秀。气兼四序之和。参象纬之华。躬袭五潢之润。内极承颜之肃。外专就傅之勤。脩进及时。有春诵夏弦之乐。动容中礼。惟前言往行之师。顷亲即于广廷。既备加于显服。念御家邦者莫先名分之辨。矧为臣子者必严表著之仪。是用配兹出合之旧章。处以环宫之新邸。备真王之典册。启西土之畿疆。六师之整我戎。特峻双旄之建。三槐之面公位。聿先百辟之趋。仍拓爰田。并丰圭赋。于戏。多男而授之职。于昭蕃衍之祥。若德以裕乃身。斯共荣怀之庆。勉祗猷训。益介寿祺。可。 

　　皇子杞特授太保护国武昌军节度使进封景王加食邑食实封制重和二年正月五日同上 

　　门下。思齐则百斯男。锡羡侈家邦之庆。典命以九为节。出封严车服之仪。朕席宝祚之寖昌。有天材之夙就。大启尔宇。俾班位著之崇。爰契我龟。遂即宅章之吉。载朌显册。丕告治廷。皇子、检校太保、山南东道节度使、开府仪同三司、文安郡王、食邑八千一百户、食实封二千六百户杞。聪智少成。温仁日茂。资纯乾之始。聿申太极之休。翼大辰之明。并焕后星之次。自顷从于外傅。嘉克敏于厥脩。学礼闻诗。富卓尔不群之识。隆师亲友。得信而好古之方。将全六艺之能。既谨三加之戒。然以国观国。则内外之治必正。而在朝言朝。则上下之分惟严。肆开列邸之居。用壮维城之势。胙之乐土。表以真王。保职之位上公。应泰阶六符之象。师律之颛两镇。备元戎十乘之容。并衍户租。式昭徽数。于戏。受祉施于孙子。兹惟帝眷之承。稽古建尔国家。其永宗强之赖。尚隆燕誉。益袭多祥。可。 

　　皇第二十七子栋特授检校少保雄武军节度使温国公食邑食实封制重和二年正月二十六日 

　　门下。圣人之因者本。特隆天性之恩。君子之笃于亲。用谨民仁之教。眷予爱嗣。礼命初封。诞扬赞册之文。孚告治朝之听。皇第二十七子栋。发祥帝武。擢秀天枝。金声条理而成纯。玉质孚尹而不琢。列后星之属。秉乾象以凭晖。佩斯芾之华。俨身章之称德。吉履先见。幼仪夙成。自然众美之从。属兹三月之末。涓日剪鬌。始祗见于君亲。立阼命名。爰钦承于宰史。肆申驭贵之义。亦宏立爱之规。序爵上公。建邦乐土。高牙作镇。授节制于元戎。左棘班朝。联宠荣于亚保。辕田有衍。圭赋畴加。于戏。百福子孙之宜。实天申右。万年祚嗣之锡。惟时太平。其益务于敏脩。以永绥于寿嘏。可。 

　　皇子楷特授剑南西川镇南军节度使成都牧兼洪州牧依前太傅兼神霄玉清万寿宫使提举皇城等司郓王加食邑食实封制宣和元年 十二月十六日冬祀 

　　门下。三光开太微之庭。兹重邃严之秘。千列谨周庐之卫。允资总护之勤。迺眷贤王。久司禁掖。懋忠嘉而率职。罄诚爱以奉君。肆纪殊庸。式孚大号。皇子、太傅、荆南宁江军节度使、江陵牧、兼夔州牧、兼神霄玉清万寿宫使、提举皇城等司、郓王、食邑一万四千七百户、食实封四千六百户楷。二仪毓粹。四序禀和。学造渊深。贯群经而自得。文摛赡丽。该众体以兼全。裕然孝友之风。允矣恪恭之美。环隅授邸。宠先棣萼之荣。胪唱标名。显冠枫庭之秀。自董宫城之政。益崇宸极之尊。虑每及于未然。事必形于有备。重轩载肃。克宁莞簟之安。交戟无哗。爰整爪牙之利。属就郊而蒇事。乃前跸以启行。梐枑再重。绥我精禋之荐。圆坛八陛。格兹肸蚃之临。赖享上之诚心。秩事天之元祀。兴念宣劳之笃。聿臻计治之期。用诞举于徽章。以茂扬于丕绩。拥旄专阃。荣更两镇之权。分土得民。并领三州之牧。陪敦多赋。加衍真租。势增屏翰之雄。庆羡邦家之大。于昭物采。申示眷怀。于戏。虞舜之亮天工。典记陟明之赏。成周之安王室。传称夹辅之勋。往励前修。以祗予训。可。 

　　皇弟俣依前太傅永兴成德军节度使雍州牧兼真定牧燕王加恩制同上 

　　门下。朕遵列圣之丕彝。答上穹之景贶。于穆清庙。有严祼献之将。爰熙紫坛。载谨燎薰之报。眷言介弟。克相盛仪。方旷泽之时敷。岂褒章之敢后。式扬赞册。丕告治朝。具官某。德粹而量闳。身端而行饬。亹亹迪中和之度。绳绳惇信厚之风。壮邦家之基。有韡棣华之萼。胙山川之宇。爰分桐叶之圭。帅旄兼两镇之雄。公衮位三阶之竣。六蜚肆祀。聿陪清跸之行。百味荐嘉。式侑庆觞之奉。迄兹馂惠。宜首畴庸。申加采邑之多。兼衍圭腴之厚。于戏。因心则友。均庆赖于天伦。式礼莫愆。共嘉承于帝祉。往祗予训。茂对王休。可。 

　　皇弟偲依前太傅凤翔山南西道节度使凤翔牧兼兴元牧越王加恩制同上 

　　门下。朕承景至之休辰。款国阳之吉壤。觚坛八陛。既严类帝之诚。端阙五门。更厚锡民之泽。惟予同气。克相盛容。宜因拜贶之初。特渥旌劳之宠。载涓谷旦。诞告明廷。具官某。气裕而识融。体庄而志正。简重出性资之茂。温恭循礼则之严。昭誉处之休。雅有间平之度。壮本支之势。蚤分鲁卫之封。威兼重牧之翰藩。位列上公之鼎铉。莫远具尔。陪祗载于庙坛。挹彼注兹。预参升于爵斝。用褒嘉德。首畀厖禧。申陪井赋之丰。并诏租腴之益。于戏。脤膰以亲兄弟。不愆于仪。孝悌之通神明。并受其福。永绥多祜。祗若训言。可。 

　　皇子楷依前太傅荆南宁江军节度使荆州牧兼夔州牧郓王加恩制同上 

　　门下。备万物以告神明。式达成功之美。亲九族而致禋祀。聿昭申命之休。朕荷帝降康。宅师用乂。乃顺初阳之候。恭修大报之仪。天人和同。焕若神光之烛。月星明概。肃然象物之臻。眷予次嗣之贤。宜首庆条之举。亶孚昭号。具谂明伦。皇子、太傅、荆南宁江军节度、江陵牧、兼夔州牧、兼神霄玉清万寿宫使、提举皇城司、郓王楷。瓌韵天成。英猷日裕。德备四端之粹。学穷六籍之微。禁闼提纲。忠罄君亲之奉。天庭射策。名魁俊造之科。山川开焘社之封。衮舄位经邦之傅。属展紫垓之飨。实前清跸之行。严梐枑之再重。各司其局。肃勾陈之力卫。有闻无声。兹并格于神厘。肆大均于祭泽。爰田衍厚。圭食增腴。于戏。蒙嘉气而获丰年。既对宴娱之贶。绥眉寿而届繁祉。用同右序之荣。往昭宠光。益崇誉处。可加食邑一千户。食实封三百户。 

　　皇子枢加恩制冬祀 

　　门下。合宫祼鬯。义盖本于宁神。嘉畤燔柴。礼尤严于类帝。朕绍膺宝历。祗遹燕谋。永惟孚佑之纯。敢怠迎长之报。精意以享。荐明德之馨香。厘事脩成。霈鸿恩之汪濊。乃眷裔贤之懿。克昭相祀之诚。宜锡涣章。用孚群辟。皇子、太保、保平武宁军节度使、肃王枢。风猷凝远。德履温庄。霄极储精。秀禀璇源之润。环宫开邸。庆联棣萼之辉。羽仪耸鸣玉之班。旌纛极建牙之宠。载饬奉璋之度。肃陪奠璧之祠。方拜胙以均禧。肆彻圭而衍赋。是为异数。允答殊庸。于戏。得四表之欢心。既迪降康之吉。仆万年之景命。更隆受祉之休。茂对恩徽。益祗猷训。可加食邑一千户。食实封二百户。 

　　皇子杞依前太保两镇景王加恩制同上冬祀 

　　门下。圣无先于能飨帝。礼莫重于大报天。爰因三岁之常。仍顺一阳之复。展采错事。聿昭拜贶之休。敛福锡民。斯洽馂神之泽。眷言贤嗣。寔讲上仪。肆端筴以涓辰。用扬庭而孚号。皇子、太保、护国武昌军节度使、景王杞。挺姿凝秀。蕴识纯明。遵百行之源。迪良知而日裕。袭六艺之润。济惠问以川流。雝雝鸣玉之容。奕奕环宫之第。大启尔宇。峻典册于真王。言观其旂。盛威仪于两镇。属受厘于元祀。迺锡命于多男。载畴井赋之丰。更衍畬租之厚。于戏。一人有庆。其来远迩之欢。百禄是遒。燕及本支之茂。往祗涣渥。永对荣怀。可加食邑一千户。食实封二百户。 



  


宋大诏令集卷第三十四 

　　亲王九 

　　进拜九 

　　皇子构依前检校太保镇海军节度使开府仪同三司广平郡王加恩制宣和元年冬祀 

　　门下。朕绍膺景历。夤保丕图。帝命不违。夙荷博临之鉴。天休滋至。敢忘昭报之恩。圭景迎长。款国阳而肆祀。灵心允答。推惠术以时敷。眷惟胄嗣之贤。爰锡宠褒之典。具官某。金峰绚采。琼干凝晖。纯明敦就傅之勤。恭恪厚承颜之爱。建骍旄之节。开四履于王封。曳绣黼之裳。联二阶于宰路。兹讫禋柴之飨。胥同胙俎之朌。乃涣廷缗。载加井赋。爰协周邦之庆。式遵成宪之常。于戏。惟典神天。既懋至诚之感。以贻孙子。用均蕃祉之蒙。尚迪令猷。永绥寿嘏。可。 

　　皇子植依前检校太保定武军节度使某国公加恩制 

　　门下。朕率吁众髦。恭修元祀。祼鬯清庙。神既享于克诚。扬烟紫坛。天惟亲其有德。明厘允答。景命增隆。式均祭泽之休。爰锡嗣贤之庆。诞扬涣册。丕告治朝。具官某。聚秀堪舆。流光象纬。趋宸闱而承训。即傅学以陈经。开国承家。蚤赐公圭之宠。制军诘禁。久专将钺之威。会成肆祀之容。茂举加田之律。并陪多户。具协彝章。于戏。无疆惟休。既迪家邦之御。有室大竞。胥同茀禄之康。往服训言。益绥庆誉。可。 

　　皇子□依前检校太保镇江军节度使徐国公加恩制同上 

　　门下。朕绍基泰定。抚运炽昌。时和岁丰。肇自孚休之贶。礼制乐作。诞严肆祀之容。候至景于土圭。将忱诚于瑄玉。四海以职而助祭。上帝垂恩而庆成。兹大赉于嗣贤。用亶孚于猷告。具官某。璠玙挺粹。钟律参和。温其博雅之资。卓尔纯明之识。槖兜戟纛。壮威重于师干。黼旂鸾车。峻宠光于公社。属阳垓之毕飨。诏勋府以均厘。增畀腴租。式隆徽典。于戏。天自民听。惟一德之是亲。父为子纲。宜百祥之并受。祗膺涣渥。永对荣晖。可。 

　　皇子榛依前检校太保建雄军节度使福国公加恩制同上 

　　门下。朕夙将圭币。祗款庙坛。明德惟馨。匪九州之美味。精意以飨。兼四表之欢心。阳候晏温。礼容饬备。既洽来宁之庆。聿伸昭受之休。肆有明纶。孚于众听。具官某。五行聚粹。四气凝和。密承璇极之辉。夙佩紫庭之训。金路封国。首疏公社之荣。牙璋制军。兼峻将坛之宠。属灵承于毖祀。肆商赉于丰章。衍食加田。隆恩示眷。于戏。既多受祉。罙深昭假之思。则百斯男。其共荣怀之对。往钦训指。益燕寿祺。可。 

　　皇子楗依前检校少保感德军节度使韩国公加恩制 

　　门下。朕历天元之吉。绳祖武之常。款清庙以告虔。即嘉坛而拜贶。尧禋克祀。聿昭明德之馨。载旸载阴。于显高灵之下。盛仪休毕。惠术周施。眷予有子之贤。赉尔扬庭之号。具官某。性资超警。仪度秀华。授职宸闱。庆协尧封之颂。相攸公组。宠开韩奕之邦。兹获蒇于明禋。肆大推于徽典。载因旧赋。特衍新畬。以惇慈爱之怀。以广函蒙之祉。于戏。报以介福。方申锡于无疆。燕及自天。宜克昌于厥后。往膺恩渥。永届寿祺。可。 

　　皇子樾依前检校少保平海军节度使瀛国公加恩制同上 

　　门下。朕荐习康年。恭修美报。奉丰盛于太庙。荐嘉璧于中坛。孝奏天仪。具获明灵之贶。云行雨施。用均旷荡之恩。乃眷嗣贤。宜均庆泽。兹诞扬于显命。以率吁于庶工。具官某。钟秀九宸。流光列宿。温良自得。全玉质之允孚。高亮夙闻。贯金声之条理。蚤分茅于国社。仍授钺于将坛。属阳燎之告成。肆疏荣而馂惠。载加干食。并协邦彝。于戏。衷正斋明。既格天心之享。蕃衍盛大。式隆帝祉之施。益迪令仪。永绥吉禄。可。 

　　皇子栩特授太保荆南清海军节度使进封济王加食邑食实封制宣和三年就邸 

　　门下。天祐下民而作之君。载祚本支之锡。圣多男子而授之职。式隆屏翰之强。朕膺端命于璇穹。袭鸿休于宝绪。眷时贤胄。将造昕朝。永建乃家。甫就宅章之庆。大启尔宇。庸昭名宠之崇。诞告群工。丕扬显册。皇子、检校太保、彰武军节度使、开府仪同三司、安康郡王、食邑九千四百户、食实封三千户栩。珠潢毓润。景纬储英。韵函钟律之和。质挺圭璋之粹。承颜问寝。懋德参于闺闱。学礼闻诗。乐善端于外傅。翼翼进修之敏。温温践履之纯。筮日戒宾。已迪情文之备。设仪辨位。行观表著之趋。肆考国章。肇迁帝室。爰居爰处。环宫开汉邸之严。于藩于宣。赐履侈周室之茂。是用画圻奥壤。锡爵真王。联衮绣于三槐。植旌旄于两镇。陪敦井赋。并示恩徽。于戏。无疆惟休。若古有训。方钦承于嘉惠。宜允迪于大猷。罔俾前人擅河间东平之誉。以克永世壮维城磐石之安。尚对邦祺。益绥帝祉。可。 

　　皇子模特授依前检校太保淮南节度使开府仪同三司进封乐安郡王加食邑食实封制宣和三年正月二十二日 

　　门下。受帝祉而施于孙子。遹彰世祚之休。承天序以建尔国家。式巩宗强之势。朕绍膺昌历。衍锡多男。眷言嗣德之英。诞举徽章之渥。择刚斯吉。涣号惟孚。皇子、检校太保、武胜军节度使、镇国公、食邑六千四百户、食实封二千户模。擢秀天支。凭晖霄极。玙璠作器。粹然德宇之纯。韶濩谐声。蔚若才华之誉。粤自胜衣之始。聿敦就傅之方。诹律稽经。得师友渊源之妙。守仁行义。本圣王统类之崇。儒雅不群。威仪有恪。久倚将坛之拜。尚稽王社之封。属佥议之载扬。考彝章而懋宠。台符炳象。仪揆席以参华。规工奠方。胙名邦而锡命。易旄巨镇。衍食真封。岂惟表功德以褒亲贤。实亦崇本支而隆屏翰。于戏。周官以五等班爵。尤高建德之图。汉制以列城受封。庸谨为藩之戒。维克绥于寿恺。用褒对于荣怀。可。 

　　皇第二十九子桐特授检校少保保庆军节度使仪国公食邑食实封制宣和三年十一月二十日百啐授官 

　　门下。奉天道以建邦。式广宗强之势。受帝祉而施子。载昭眷命之隆。朕寅御安平。丕膺锡羡。多男授职。顺稽立爱之经。同姓褒功。肇启分封之等。协诹谷旦。诞举徽章。皇第二十九子桐。毓粹珠潢。储精景纬。熊占四梦。蚤符带韣之祈。门设左弧。允兆献穜之祚。性蕴聪文之禀。器凝岐嶷之资。玉润金纯。备著堪舆之秀。兰芳芝茂。交辉华萼之荣。甫十旬剪鬌之期。谨外寝制名之义。礼彰物采。国盛典容。辅以亲贤。周享卜年之历。尊其子弟。汉宁磐石之宗。是用规乐土以苴茅。析桓圭而诏爵。衮衣赤舄。视亚保之班联。骍节淑旂。专中军之阃制。肆开井邑。并侈真租。岂惟□□道之恩。盖以正朝廷之体。于戏。成人有德。罔不在厥初生。求福不回。庶几以永终誉。益绥寿恺。祗服宠光。可。 

　　皇子构特授太保加两镇进封康王加食邑食实封制出合宣和三年十二月二十二日 

　　门下。周封同姓以惇贤。式享本根之固。汉尊二等而立爵。载图磐石之安。朕隆绍庆基。诞膺骏命。永锡祚嗣。聿开帝室之荣。对扬王休。申畀国章之宠。丕昭显册。亶告群工。皇子、检校太保、镇海军节度使、开府仪同三司、广平郡王、食邑九千四百户、食实封三千户构。日干分晖。珠潢疏润。斯干协吉。茂嶷嶷之奇姿。典命□仪。称煌煌之华芾。聪达蕴自然之质。温文成不习之能。诗礼雅言。允迪圣门之训。尧舜正道。率循严傅之规。□□冠以重嘉。宜遵年而出合。班趋方玉。行瞻极以来朝。□□旅楹。即环宫而列邸。载侈褒嘉之数。益彰信厚之风。胙南土之山川。佩真王之印绶。面槐辨位。联保职于三公。先乘启行。总戎麾于两镇。并畴圭赋。增涣渥恩。于戏。建国以朝诸侯。义重本支之盛。述职以朝天子。势资藩翰之良。其祗服于朕辞。以永绥于尔祉。可特授太保、遂安庆源节度、进封康王、加食邑一千户、食实封三百户。 

　　除皇子模特授太保加两镇封祁王加恩制同上 

　　门下。昭令德以示子孙。爰迪御、邦之始。蕃王室以和兄弟。势隆立屏之强。朕膺眷命于丛霄。绵丕图于鸿绪。既受帝祉。庆流嗣类之昌。永建乃家。荣启宅居之吉。涓刚惟穆。涣号具孚。皇子、检校太保、淮南节度使、开府仪同三司、乐安郡王、食邑七千五百户、食实封二千三百户模。智敏性全。端庄夙就。玉润禀粹温之美。金声钟条达之和。曳彩彤闱。承咫颜而侍膳。敷经儒席。究六籍以多闻。懋遵幼学之仪。超进成人之度。筮宾重冠。既喻志以孚名。居邸造朝。斯明伦而辨等。参循旧贯。酌用新规。有来雝雝。将谨大昕之著。于时处处。聿宁广宇之华。析北国之奥区。崇王封之真拜。台符焕象。陟公保论道之司。将阃雄军。兼连帅整戎之略。拓其邑赋。衍以户租。于戏。思齐则百斯男。侈闳休于大序。湛露在宗载考。昭异数于戚藩。恪慎远猷。底绥燕誉。可特授太保、武胜兴宁军节度使、进封祁王、加食邑一千户、食实封三百户。 

　　皇子植特授依前检校太保安远军节度使开府仪同三司进封信都郡王加食邑食实封制宣和四年二月十二日冠礼 

　　门下。锡山川而命国。周家资夹辅之勋。择郡邑以启藩。汉制重疏封之典。眷言裔嗣。行讲冠仪。建旐设旄。已席将坛之拜。加地进律。宜膺王社之荣。敷告治朝。诞扬显册。皇子、检校太保、定武军节度使、吴国公、食邑六千五百户、食实封二千户植。分辉紫极。毓秀璇源。性淑行均。粹矣圭璋之质。内和外顺。灿然黼黻之文。才誉日新。进修时敏。粤自制名之始。已朌锡壤之恩。居宠益谦。雅合诗书之训。承颜匪懈。率循忠孝之规。朕绍宝运之寖昌。嘉天材之夙就。以德诏爵。叙升九命之仪。立爱惟亲。用协多男之庆。将谨三加之戒。畴咨众议之谐。胙北道之名城。衍爰田之多赋。鸾旂有淑。授师易阃寄之权。蝉冕增华。开府视台符之峻。丕昭异数。式示慈怀。于戏。父子主恩。庸厚明伦之教。亲贤并建。益隆永世之安。祗服宠光。茂膺寿嘏。可。 

　　皇第三十子柄授官制宣和四年五月十日 

　　门下。王假有家。立爱厚民风之睦。天被尔禄。多男符命祚之昌。眷言嗣德之贤。增衍宸闱之庆。爰稽旧典。诞启初封。旅绅韠以告猷。涣丝纶而叙爵。皇第三十子柄。英材挺秀。妙质凝和。纯懿禀于天资。岐嶷成于日就。良玉匪琢。夙彰润美之文。朱芾斯皇。雅合柔嘉之则。将及胜衣之拜。甫临剪鬌之辰。考戴礼之言。制令名而称德。参汉庭之奏。择吉日以具仪。宠贲徽章。允谐佥议。析公圭而合秩。位左棘以联华。推毂授师。建汝南之旄钺。分茅胙土。彻昌国之山川。食衍真腴。邑陪多赋。式示眷怀之渥。丕昭物采之隆。于戏。八统驭民。兼迪亲贤之义。五仪辨等。荣超侯伯之崇。载强百世之本支。益固万邦之屏翰。永绥寿祉。茂对恩光。可特授检校少保、淮康军节度使。昌国公、食邑三千户、食实封一千户。 

　　皇子楷特授河东宁海军节度使加恩制宣和四年郊恩 

　　门下。圣人多男授职。莫先卫翊之勤。明王立政惟人。可后褒崇之劝。眷言次嗣。久总宸居。肆颁申命之隆。式厚念功之宠。爰诹谷旦。诞告公朝。皇子、太傅、剑南西川镇南节度使、成都牧、兼洪州牧、兼神霄玉清万寿宫使、提举皇城等司、郓王、食邑一万五千七百户、食实封四千九百户楷。毓粹元精。禀神骏岳。质蕴璠玙之美。气融钟吕之和。学先王之言。博极简编之奥。策当世之务。连魁俊造之英。问望日孚。忠嘉弥劭。首锡环隅之第。蚤膺锡壤之封。自纲七雄之司。益邃九重之所。螭阶宁谧。虎旅肃齐。令遵守柝之时。仪整表门之列。庭严警跸。寔资翼翼之谋。班耸搢绅。咸善雝雝之度。兹毕阳陔之荐。克清鸾辂之趋。祀典迄成。事劳逾显。稽汉室周庐之比。有光千列之容。循虞帝考绩之规。亶协三载之制。宜疏信赏。以穆师言。十乘启行。更将旄于两镇。八命作牧。峻州绂于三麾。增衍爰田。陪敦真食。以示畴庸之渥。并昭因任之荣。于戏。父子主恩。斯永祈于百世。君臣有道。期垂宪于万邦。益迈远猷。往绥异数。可。 

　　皇子植特授太保宁江靖康军节度使进封莘王加食邑食实封制宣和四年十二月十七日就外邸 

　　门下。周封同姓。表金路以示仪。唐宠诸王。附宫城而建第。眷予贤胄。将造昕朝。进升位序之华。荣启宅居之庆。丕扬典册。敷告韠绅。皇子、检校太保、安远军节度使、开府仪同三司、信都郡王、食邑八千五百户、食实封一千六百户植。德量纯和。文材英敏。宸庭接武。学勤诗礼之闻。棣萼联辉。行著友恭之美。进脩无爽。闻望兼隆。粤自幼龄。荐承显渥。剖符受瑞。爵超五等之崇。涓日筮宾。礼毕三加之戒。弥谨禔身之度。率循就傅之规。朕方正家道以御邦。揆民彝而立教。念恩自贵始。莫踰父子之亲。而国以宗强。用侈本支之茂。敞旅楹而授邸。相舆地以按图。命以真王。胙之乐土。桓圭鷩冕。正保职于三槐。画戟鸾旌。备军容于两镇。申陪邑采。并衍户租。益彰眷礼之殊。亶协师虞之穆。于戏。加地进律。式昭名器之公。脩身践言。勉蹈圣人之训。永绥寿嘏。茂对宠光。可。 

　　皇子□特授依前检校太保镇南军节度使开府仪同三司进封高平郡王加食邑食实封宣和五年二月十三日冠礼 

　　门下。周道尚亲。因朝觐会同。而正九仪之叙。戴礼重冠。以孝悌忠顺。而迪四行之全。眷言胄嗣之良。夙茂宸闱之庆。公圭颁瑞。旧膺锡壤之荣。路寝戒宾。将训成人之庆。特敷涣号。肇启真封。揆以刚辰。告于列位。皇子、检校太保、镇江军节度使、徐国公、食邑七千二百户、食实封二千二百户□。性资颖悟。德宇闳深。秀钟海岳之英。质挺璠玙之粹。淑身慎行。蹈圣贤矩范之修。阅礼敦诗。得师友渊源之妙。彤庭曳彩。棣萼承辉。每勤子职之恭。弥厚天伦之爱。行备加于显服。用考协于彝章。仍左棘之华资。胙高平之乐土。元玉组绶。视秩礼于上公。斋钺鸾旂。易藩垣于巨镇。陪敦井赋。并衍干租。益强磐石之宗。增固维城之业。于戏。既醉咏太平之美。庆延祚裔之昌。假乐嘉祐命之纯。福畀子孙之盛。钦承宠渥。永介寿祺。可。 

　　皇子朴特授依前检校太保静难军节度使开府仪同三司进华原郡王加食邑食实封制冠礼 

　　门下。崇藩辅以守邦。礼重亲贤之建。厚人伦而立教。恩先父子之隆。眷言天属之英。久袭义方之训。七命赐国。已膺受祉之封。三加弥尊。行讲筮宾之戒。特朌褒律。敷告治廷。皇子、检校太保、镇洮军节度使、雍国公、食邑七千二百户、食实封二百户朴。迪己端庄。禀资纯懿。参后星而拱极。列霄府以凭晖。爰自幼龄。荐膺显渥。问安侍膳。尤嘉忠孝之兼全。钦业乐群。不以贵骄而自懈。致恭有恪。谨度弗渝。朕席景祚之寖昌。荷皇穹之锡羡。多男授职。势隆屏翰之强。喻志考名。宠贲服章之美。方涓辰而展事。用申命以疏荣。仍公保之崇资。启王封于名郡。台符应象。视上宰之官仪。并钺宣威。易元戎之节制。陪敦爰赋。并衍真腴。于戏。治国始于齐家。增侈本支之盛。诚身在于明善。勉循圣哲之规。允蹈训辞。益绥寿嘏。可。 

　　皇第二十八子橞特授检校少保集庆军节度使英国公食邑食实封制宣和七年七月二十八日 

　　门下。圣人多男而授职。聿膺帝祉之休。大君开国以承家。式壮宗城之寄。仰璇穹之锡羡。祚宝历以垂鸿。乃生裔嗣之贤。增衍宸闱之庆。肆朌显册。明告群工。皇第二十八子橞。德茂渊衷。器凝温裕。九华应运。玉灵挺秀于高辰。五纬储英。瑶萼联芳于东井。允矣神明之胄。粹然岐嶷之资。保祐自天。既兆熊罴之吉。封建厥福。盍图屏翰之强。属佥论之载扬。适嘉辰之甫暨。制名命义。授爵疏荣。朱芾绣裳。视班仪于亚保。神旗瑞节。壮徒御于中军。有开焘社之封。兼厚辙圭之赋。并昭异数。举叶彝章。朕承千载之休期。接九霄之冲鉴。载肃寅恭之度。诞扬正一之风。以赫厥灵。有相丕祚。兹茂对天之道。匪专立爱之私。于戏。佑下民而作君师。既丕厘于骏命。承帝明而保孙子。兹允辅于昌图。亶惟性禀之纯。宜永邦祺之锡。益绥寿嘏。共侈荣怀。可。 



●宋大诏令集卷第三十五 

　　亲王十 

　　就学 

　　建资善堂诏大中祥符元年二月甲午 

　　朕利建元子。肇开懿藩。将崇乐善之规。式务从师之教。眷惟丹禁。夙敞清都。就兹曲密之廷。以为弦诵之地。其元符观皇子就学新堂。宜以资善为名。命如京副使、入内押班周怀政为资善堂都监。入内杨怀宝为寿春王伴读。仍面戒不得于堂中戏笑。及陈玩弄之具。庶事由礼。使王亲近僚友。 

　　优礼 

　　晋王位宰相上诏开宝六年九月壬申 

　　周之宗盟。异姓为后。此先王所以睦九族而和万邦也。晋王某。亲贤莫二。位望俱崇。方资夹辅之勋。俾先三事之列。自今宜位宰相上。 

　　定接对泾王仪礼诏乾兴元年二月 

　　敕中书门下。王者展亲。本乎敦叙。圣人制礼。务在从宜。粤以眇躬。荷于先构。诚资贤戚之助。克壮隆平之基。惟叔父之英藩。允居尊属。阅前朝之故事。宜有褒崇。至于宗室诸亲。盘维近族。方佐隆于丕绪。当特厚于明恩。令中书门下别定朕接对皇叔泾王仪礼。及诸王亲。亦令别议优加恩命。故兹诏示。想宜知悉。 

　　推恩冀王等诏绍圣二年十月戊寅 

　　宣仁圣烈皇后保佑朕躬。功隆德厚。奄弃天下之养。已过大祥。追慕罔极。莫知报称。冀王、冀国大长公主、魏王子孙。宜加恩数。庶伸孝思之诚。以称朕意。 

　　褒录益王子孙御笔手诏政和六年五月二十四日 

　　比阅国史。见故益王頵与神考情义甚笃。在元丰末。忠言正论。力排异意。功在社稷。今其子孙。与追奉之仪。未曾褒显。非所以示劝。可检会故实。取旨褒录。 

　　定王嘉王侍讲沈锡等乞降见王侍王礼仪御笔大观二年二月六日 

　　检会祥符故事。记室翊善见诸王拜。真宗皇帝特以张士逊为王友。拜。王答拜。以示宾礼。令读讲辅翊之官。职在训导。亦王之友傅也。可如王友例。令王答拜。 

　　出合外邸 

　　答岐王颢嘉王頵乞赐外居诏熙宁七年二月庚午 

　　卿以介弟之亲。日奉朝请。筑邸于内。时维便安。而愿同宗藩。出徙外第。朕上承先帝。顺事两宫。顾岂以子舍之嫌。而有间天伦之庆。往绥汝止。深体朕怀。所乞宜不允。 

　　答扬王颢荆王頵请居外第未允诏元祐元年三月癸酉 

　　惟王。国之尊属。德重位隆。被遇先朝。友爱特厚。晦朔时序。入侍宝慈。居近禁严。以便朝谒。亲亲天性。理自当然。奚为剡章。愿迁外邸。惇叙宗戚。国有典常。列第环宫。开元故事。侧门通禁。祖宗旧章。姑体眷怀。少安无亟。所请宜未允。 

　　大宁郡王遂宁郡王出合诏绍圣二年十月癸酉 

　　朕嗣有令绪。获承至尊。惟先帝休德。施及后世博矣。共赖燕谋之锡。实蕃同气之亲。顷在妙龄。已就外学。属柄臣之佥议。援今昔以有言。以谓年逾奉朝。礼当出合。庶明班爵之义。以固磐石之宗。朕稽协祖宗之猷。深怀手足之爱。因心广孝。曷谕至情。以义称恩。姑循故事。大宁郡王佖、遂宁郡王佶、宜依所请。仍令有司修完东宫。俟来春出合。 

　　皇弟俣似出合诏元符元年二月壬辰 

　　朕嗣守列圣遗绪。获承至尊休德。夙夜兢兢。常畏不逮。永惟先帝孙谋之锡。所以诒燕者甚厚。故我同生。咸克向学。率履不越。立志惟勤。属弼臣建言。援据故实。以谓年逮出合。礼当奉朝。朕眷兄弟之亲。笃手足之爱。隆恩睦族。寔至意之所存。约礼称情。亦旧典之时式。其涓谷旦。出寓东宫。勉从申谕之勤。尚体顾绥之厚。咸宁郡王俣。普宁郡王似。于三月下旬内。选日出合。权就东宫。所有佖等见住位。令提举在内修造。所依先定图子。计会滕那擗截。仍疾速施行。故兹诏示。想宜悉知。 

　　皇弟佖佶请外居未允诏 

　　天属之亲。莫如兄弟。敦叙之礼。厥有旧章。营建邸宫。姑循故事。忽览章奏。欲即外迁。亲兹同生。其室则迩。遽远朝夕。岂胜此情。尚体眷怀。往安无亟。所请宜不允。 

　　皇弟俣乞外居不允诏元符二年正月辛亥三表乃从 

　　朕惟惇序之仁。莫先兄弟。虽外建于王邸。姑内处于宫隅。愿言可怀。其室则迩。我思不远。实慰朕心。遽形封章。乃欲外徙。诗不云乎。尔之远矣。民胥然矣。王其安之。无重有请。所请宜不允。 

　　皇弟偲上表乞出合不允诏元符二年正月壬子 

　　朕惟同气之亲。爱之而欲其贵。戚之而不使疎。内奉燕朝。密居中禁。庶几朝夕。以慰友怀。遽欲造廷。自请出合。式相好矣。而有遐心。诗不云乎。戚戚兄弟。莫远具尔。王其安止。毋重有言。所请宜不允。 

　　答定王偲乞迁外第不允诏元符三年六月壬辰 

　　省所上奏。华构新崇。甫罢庶工之役。丹诚上列。敢辞中禁之居。冀徇彝章。获迁宗邸。事具悉。王、国之懿亲。朕之同气。留居中禁之近。欲便内朝之趍。备言燕私。以永朝夕。忽览来奏。遽祈外迁。列第相望。祗循故事。出居胥远。顾岂朕心。王其念友怀之情。体敦叙之意。勉安尔止。勿重有言。 

　　答第一表不允诏建中靖国元年六月 

　　省所再上表。乞迁外第。事具悉。序宗族之恩。莫先乎天属。惇兄弟之义。以厚乎人伦。朕承神考之诒谋。悼东朝之弃养。亲爱同气。曷胜此情。犹未易于练冠。遽祈迁于外邸。备览来奏。殊咈朕怀。勉安厥居。以副眷体。 

　　赐皇子楷乞就外第不允诏 

　　敕楷。省所上表。乞就外第。事具悉。上下辨而民定。虽崇礼教之严。父子笃而家肥。乃迪人伦之厚。有秩我邦之祐。若时次嗣之贤。德度纯明。性资迈爽。修身以道。博学于文。比同郡国庠序之才。入对天地阴阳之问。万言射策。彼乌敢当我哉。多士盈庭。毋能出其右者。儒术信兼于六艺。桂林独占于一枝。敦百行之原。益谨君亲之奉。饬九重之卫。尤殚夙夜之恭。密处近隅。备昭慈爱。昨恳迁外。章却复来。顾难徇于雅怀。用申加于谟训。所请宜不允。故兹诏示。想宜知悉。 

　　嘉王出合御笔政和六年正月十一日 

　　朕席祖宗之休。承天眷命。既安斯寝。是生多男。笃庆本枝。以次立长。第二子嘉王楷。令德孝恭。率履不越。温凊定省。志养无违。嘉其有成。亦既就傅。今年踰志学。礼当异宫。靡忘天性之慈。祗若国章之旧。可于仲春。择日出合。布告中外。咸使闻知。 

　　降黜 

　　秦王廷美勒归私第制太平兴国七年四月丁丑日 

　　西京留守秦王廷美。地处维城。位魁群后。本支百世。爰居介弟之重。列爵五等。实启真王之封。寅奉内朝。疏荣列邸。友于之义。朕无愧焉。所宜体忠孝以检身。茂温文之毓德。乃交通于辅相。僣窥伺于君亲。令小吏以往还。发丑言而充斥。眤比凶党。结构奸谋。反易天常。图为不轨。比令参验。备见端倪。岂期骨肉之间。生此蛇蚖之类。百官定罪。请正常刑。朕以同气之亲。屈群臣之议。置之于法。所不忍焉。特宽鈇质之诛。用申手足之分。其秦王廷美。宜勒归私第。一房骨肉。衣食供给。务从优厚。朕昧于孝治。有愧人伦。糊口四方。遗笑千古。永言惭栗。不敢皇宁。汝宜自思。勿我有怨。 

　　秦王儿女正名呼诏太平兴国七年四月己卯日 

　　朕宰制万邦。敦叙九族。至于孩稚之际。备尽鞠育之恩。秦王廷美儿女等。天属之间。抚养尤剧。女则封公主之号。儿则有皇子之称。爱极所生。义均己子。鸤鸠之惠。朕躬岂有于间然。豺狼之心。尔父自图于不轨。萌心若此。负我何多。言之痛伤。累至流涕。廷美已勒归私第。男女等宜正呼名。其德恭、德隆为皇妷。皇侄女赵氏、宜去云阳公主之号。右监门卫将军韩崇业、宜降为右千牛卫率府率。分司西京。仍去驸马都尉之号。并发遣往西京。就廷美安泊。 

　　秦王降封涪陵县公房州安置太平兴国七年五月丙辰 

　　昨以秦王廷美。显怀逆节。将构异图。与辅相以交谋。伺君亲之动静。情理切害。事状显明。包藏若斯。悖逆何甚。若徇外廷之议。合行弃市之诛。特以至亲。用宽极典。止令就第。亦冀知非。而丑迹逾彰。奸谋益露。群情积怒之未已。凶人长恶之罔悛。敦九族者虽莫先于慈。治万方者恐自乱其法。聊从降黜。以塞諠哗。迫于至公。盖非获已。凡尔中外。当体朕怀。其秦王廷美。可降封涪陵县公。于房州安置。 

　　废楚王元佐为庶人制雍熙二年九月庚戌 

　　楚王元佐。童丱以来。爱慈斯厚。洎其成长。性忽变移。训导莫从。狂悖自恣。亲行残忍之事。潜形诅詈之言。忽于宫中。纵火为患。违教败礼。所不能言。其废为庶人。均州安置。 

　　荣王元俨降封端王制大中祥符八年五月壬午 

　　朕纂承基构。临御家邦。遵惕厉以介怀。守典刑而求理。言念天伦之属。备知日慎之规。其或不谨周防。自贻渎□。迫于公论。用举朝章。安静武信等军节度使、开府仪同三司、检校太尉、兼中书令、荣王元俨。时惟同气。居然茂亲。昔闻道于紫庭。具膺先训。逮疏封于朱邸。克懋善猷。勖以向方。保乎成德。所宜深虑。用警未然。而近侍之间。慢藏生隙。宫庭之内。烈焰俄兴。更涉夙霄。燔延栋宇。命攸司而按问。罪既有归。惩戢下之因循。法非获已。粗申彝典。犹务矜宽。改分土于小邦。省建牙于兼镇。勿忘修省。式务至公。可依前检校太尉、兼中书令、充安静军节度使、降封端王。 

　　赠典 

　　涪陵县公廷美追封涪陵王制太平兴国元年正月丁卯 

　　涪陵县公廷美。朕之同气也。向为奸臣所惑。溺于邪说。朕以宗社之故。迫于公议。房陵之责。不得不然。永惟骨肉之亲。绝而不殊。方欲削平前事。尽复旧恩。忽尔沦谢。有志不果。痛悼之意。其何可言。宜追封涪陵王。辍视朝五日。仍赐谥曰悼。所司择日册命。 

　　皇故长子赠太傅追封褒王赐名昉谥靖怀诏庆历元年五月乙丑 

　　朕恩厚本支。用恢基绪。眷惟元子之重。蚤兴谢世之悲。念不育于始生。且属图于襄事。宜推恤典。少遣永怀。皇故长子岐嶷方成。风华弗竞。视岁阴之如昨。顾天性以奚忘。是用襚以三师之官。封以真王之爵。尚尔营魄。知吾望思。可特赠太傅。追封褒王。赐名昉。谥曰怀靖。 

　　皇叔荆王元俨追赠天策上将军燕王谥恭肃制庆历 

　　敕。朕负荷先业。惧德不明。实赖宗藩。以屏王室。今其亡也。何痛如之。皇叔、荆南淮南节度使、守太师、尚书令、兼中书令、行荆州扬州牧、荆王元俨。先皇帝之弟。而朕之诸父。于属为尊。荆淮之节。于镇为重。太师、三公。尚书、中书令、皆一品。于官为崇。于爵为贵。而王皆兼之。克有令德。贵而能去其骄。富而能守以约。名重天下。闻于四夷。自遘疾以来。医祷备至。朕尝临省。亲为煮药。赐赉之物。谦而不受。话言犹在。邈可想焉。噫。享年六十。不谓不寿。天之五福。不曰不全。而朕所以悼叹之深至者。上遵先帝友于之仁。而示朕孝思之义也。故诏有司。择位号之尤尊美者。以追荣之。而称朕意焉。夫名载册书而不朽。泽流子孙而亡穷。魂而有知。膺我休命。可特赠天策上将军。依旧荆南淮南节度使、守太师、尚书令、兼中书令、行荆州牧、仍加兖州徐州牧。追封燕王。谥恭肃。 

　　皇子俊赠官制 

　　敕。天性至爱。莫如父子之亲。人情极哀。维是死生之际。粤予上嗣。方在髫年。无妄致灾。徂晕早谢。追加礼命。申示恤章。皇子、故彰信军节度使、永国公俊。幼被温文。生知孝友。承休七庙。服训二官。夙彰载路之声。雅有成人之智。虽未亲于师保。已知悦于诗书。而禀命不融。降年弗永。神仪奄逝。痛怛兼怀。命疏曲阜之封。进陟维师之秩。兼荣二令。增贲九原。称情而立文。易名以节惠。尚其营魄。歆此厚恩。可特赠太师、尚书令、兼中书令、鲁王。 

　　皇子价赠太师尚书令追封卫王谥悼惠制 

　　敕。父子天性之至亲。爱无与厚。寿夭人生之大分。理有难齐。兹奄夺于弱龄。岂易忘于慈念。追加恤礼。用究哀怀。具官某。席绪庆灵。禀资冲懿。弗勤烦而在保。克岐嶷以有成。孝友自然。温恭日就。析圭公爵。建纛闽邦。乃罹无妄之灾。不获降年之永。在于愍饬。宜极优隆。秩峻师瞻。位崇端右。启王封于淇澳。考谥法于周官。尚冀营魂。知享休命。可。 

　　皇第八子某追赠爵谥制 

　　朕惟父子之亲。人道之极。盖父有天下。而隆名重位。逮于其子。此恩义之所始。而先王之制。不易之理也。至于礼命未及。奄遘沦亡。申以哀荣。朕何敢废。皇第八子某。秀拔慧悟。天质异甚。不好戏豫。安于靖恭。谓及大成。必为国器。藩辅王室。朕有望焉。而属疾久之。医祷备至。不幸夭阏。痛何可堪。其于陈迹尚存。音容如接。永言伤悼。莫愬朕怀。今有司上闻。揆于公议。谓宜秩以三事。令于中台。爵之真王。谥以嘉号。厥惟旧典。岂能抑哉。是用追锡。备兹异数。呜呼。生而有特出之姿。不得遂其美。殁而有非常之宠。所以厚其终。服我书命。尚其不昧。 

　　皇叔頵赠太师尚书令荆州徐州牧改封魏王制 

　　敕。春秋之义。惟世弟得以属通。诗书所称。盖叔父著其殊礼。国朝并建同姓。惇叙懿亲。生荣没哀。厥有前训。备物典策。以寓永怀。皇叔、故成德荆南等军管内、节度处置等使、守太尉、开府仪同三司、真定尹、兼江陵尹、上柱国、荆王、赐赞拜不名頵。禀秀渊冲。毓材粹茂。阅天下之义理。为宗室之表仪。富而好礼。贵则忘势。推恻隐之心。每隆于济物。广孝敬之志。用足以临民。河间之实事可求。东平之为善最乐。是宜永为藩辅。光赞本朝。淑命不融。中道摧殒。震悼伤怛。何痛如之。崇敛衮之旧典。追赐履之介宠。进陟师垣。兼官大录。九命作牧。包南西于二楚。千乘启封。雄魏大于三晋。于以循曲阜之前躅。继睢阳之故事。匪王盛德。曷膺异数。尚惟幽穸。歆此休显。可特赠太师、尚书令、荆州徐州牧、封魏王。 

　　追封皇第二子诏崇宁元年五月甲戌 

　　贵妃郑氏。向于建中靖国元年九月二十八日。诞育男子。实皇第二子。当时降诞。经一夕以来。未离草蓐。值殡。不曾编入宗籍。故赐名授官。皆不遑及。至于欑厝。特甚草略。今因乐安郡王薨背。可乘此编叙入宗籍行第。及追赐名柽。并赠官赐谥。以礼改欑。俟向去宗室合举葬。即祔葬于裕陵封地。 

　　皇第二子赠太师尚书令追封兖王赐名柽赐谥冲禧制 

　　亲生于爱。固无脩短之殊。礼以饬终。岂有久近之间。闵予次子。未正恤章。宜推天性之恩。以厚人伦之本。追加赠典。用慰冥魂。皇故第二子柽。毓秀天源。发祥帝武。生而岐嶷。一夕奄终。逝者如斯。三年于此。念未离于寝蓐。顾多阙于时文。重恻于怀。俾新厥命。赐名议谥。开国启封。宠升端右之崇。躐进师垣之峻。叙于宗籍。改厥欑涂。并示追升。以伸慈念。歆我异数。永绥明灵。可依前件。 

　　皇第四子楫赠太师尚书令兼中书令追封荆王谥悼敏制 

　　亲由爱立。无先天性之恩。丧以礼成。莫重国封之典。矧予幼子。弗克永年。宠以恤章。昭夫异数。皇第四子、故检校太尉、开府仪同三司、奉宁军节度使、乐安郡王楫。生而特颖。朕所钟怜。聪哲夙成。温文日就。爰举祖宗之制。已膺襁褓之封。偶违阴阳之和。未遂药石之效。比改乐安之爵。庶无□满之灾。惟祈有瘳。讵云不淑。兴言震悼。弥切感伤。时俾追封。以伸慈念。胙于荆邸。是为真王。仍并二令之崇。进陟三师之首。并疏优渥。以寓哀怀。魂而有知。尚克歆此。可特赠太师、尚书令、兼中书令、追封荆王、谥曰悼敏。 

　　皇子魏国公赠太师兼右弼追封魏王谥某制 

　　隆恩广爱。莫先天性之亲。厚礼饰终。厥有国章之旧。爰疏茂典。昭示至怀。具官某。岐嶷夙成。纯和自得。骏发璇源之润。密分紫极之辉。未及胜衣。已谨温恭之范。甫知问寝。亟全孝敬之风。有严将钺之雄。载锡公圭之宠。奄其不淑。用震于哀。乃辍视朝。超加赠襚。师臣极品。位独冠于三公。帝弼兼官。秩更尊于右省。开真王之赐履。褒美谥以易名。少纾冥漠之思。式备哀荣之礼。尚其精爽。时克歆承。可。 

　　收葬 

　　择地葬秦王诏咸平二年闰三月丁亥 

　　故秦王沦逝多年。旅葬它郡。先皇帝常欲改卜。属未便宜。朕今举行。用遵先旨。可令于汝邓间为择葬地。 



●宋大诏令集卷第三十六 

　　皇女一 

　　封拜一 

　　皇妹封燕国长公主制建隆元年八月初适米福德再降高怀德 

　　王者敦睦九族。协和万邦。厚人伦于国风。考归妹于易象。皇妹、柔嘉居质。婉嫕有仪。动遵图史之规。步中珩璜之节。六珈备物。百两有期。爰稽妫汭之封。用锡鲁元之号。启疆析木。叶咏秾华。勉膺汤邑之封。无忘公言之训。可封燕国长公主。 

　　皇长女封昭庆公主制开宝三年六月甲戌 

　　帝女下嫁。公侯主之。易著归妹之文。书有降嫔之义。皇长女、柔闲成性。肃雍著美。奉图史之明训。茂桃李之秾华。爰及有行。式敷宠命。筑王姬之馆。欲允叶于旧章。启沁园之封。宜先崇于懿号。可封昭庆公主。仍令有司择日备礼册命。 

　　皇女三公主进封国公主制太平兴国元年十月 

　　周称下嫁。聿著召南之诗。汉重疏封。大启平阳之邑。皇长女等、咸资令淑。特禀贤明。袭兰茝以腾芳。奉苹蘩而中节。珩璜播美。既有耀于公宫。脂泽推恩。宜并升于藩国。皇长女昭庆公主进封郑国公主。皇第二女延庆公主进封许国公主。皇第三女永庆公主进封虢国公主。 

　　郑国公主进封秦国公主制淳化元年 

　　门下。书称厘降。诗美秾华。爰思浚哲之朝。已重肃雍之德。或封之善地。式彰帝子之尊。或赐以嘉名。是表王姬之贵。存乎甲令。非谓私恩。皇长女郑国公主、婉娩天资。才明夙赋。闺门雍睦。动遵图史之言。车服有庸。早荷丝纶之宠。加以佩环中节。兰蕙扬芳。斯为戚里之祥。光我公宫之训。今者改元伊始。覃庆惟新。别疏锡壤之封。用示展亲之意。于戏。名崇大国。秩视真王。锦绣在前。勿忘组紃之制。珠玑为饰。益思焜燿之容。若然。则汤沐开封。自称粉田之赐。箫韶合奏。永宜金埒之家。保此殊荣。弥高懿范。可。 

　　许国公主进封晋国公主制淳化元年 

　　门下。朕协和万邦。敦叙九族。犬牙麟趾。内崇磐石之宗。鲁馆秦楼。外盛沁园之制。今属元正改号。庆泽周流。宜增汤沐之封。特降丝纶之宠。爰询吉日。宣示明廷。皇第二女许国公主、禀训公宫。增华帝室。贤明婉淑。允谓于天资。和顺柔嘉。皆符于女则。心游图史。出言而动有箴规。誉洽闺门。举步而不踰珩佩。而自光膺竹册。荣赐粉田。嫔仪焜燿于侯家。懿范昭彰于戚里。嘉尔肃雍之德。钟予慈爱之心。是命别启真封。仍疏大国。车服表王姬之贵。简编垂女史之褒。尔其克念组紃。无忘榛栗。明珠翠羽。其戒奢侈之容。银榜瑶台。长保崇高之福。佩服休命。永涣皇宗。可。 

　　虢国公主封齐国公主制淳化元年 

　　门下。法天改号。彤庭列受册之仪。应历纪元。率土被如春之泽。品物既同于美利。展亲谅叶于至公。爰推凤綍之恩华。更显翟车之贵盛。皇第三女虢国公主、玉田植秀。银榜联辉。芬芳岂让于椒兰。婉淑自光于图史。言容有则。非由姆训之功。礼法无违。盖禀天资之性。而自鲁郊筑馆。沁水疏封。克彰柔顺之资。尤著肃雍之美。徽猷允塞。懿范日新。是宜贲以宠章。峻兹大国。脂泽别开于善地。珩璜愈焕于令仪。尔其恭乃六姻。懋于四德。庶叶宜家之咏。以光内则之风。勿忘规箴。永荷休祉。可特进封齐国公主。 

　　皇第四女蔡国公主进封魏国公主制淳化元年 

　　门下。□□朝元。四海洽会同之化。彤庭列仗。百寮陈蹈舞之容。□□阳春。覃兹大庆。况在睦亲之道。难稽懋赏之文。宜锡命于丝纶。用增荣于里第。皇第四女蔡国公主、天姿婉淑。日茂秾华。载符尧女之祥。克叶周姬之德。佩环有节。清风早肃于公宫。兰茝腾芳。令范允符于内则。自膺厘降。益显宜家。纪年方改于嘉名。大国别封于懿号。斯为异渥。用涣徽章。当更茂于肃雍。庶永光于图史。佩服丕训。钦之诫之。可。 

　　皇第七妹陈国长公主封吴国长公主号报慈正觉大师制大中祥符二年八月癸卯 

　　惇族之仁。御邦之本。洪惟列圣。诞启昌源。当锡羡之垂祥。有肃雍之成德。被服公宫之训。便蕃封邑之荣。缅慕真宗。克隆道味。协兹雅志。申以徽章。皇第七妹陈国长公主、爰自先朝。特钟慈爱。出于至性。不茹荤辛。资夙习以非常。悟清几而逈异。专师冲寂。深厌纷华。尤轸圣考之怀。俾服空王之教。朕顷侍左右。尝聆诲言。早以仲妹之贤。已达竺乾之旨。栖心有素。从欲靡违。懿兹同气之亲。能继出尘之迹。睿训斯在。钦念惟寅。屡稽厘降之文。备形惇谕之意。而洁斋无改。至愿弥坚。期以脩练之勤。上报劬劳之德。矧先志之允属。且素范之不渝。良难重违。徒积多尚。是用择徽名于梵苑。疏茂渥于脂田。国邑进封。禅林锡号。并伸宠数。式示褒扬。可进封吴国长公主、号报慈正觉大师、赐紫、法名清裕。仍令所司择日备礼册命。 

　　福国长公主进封邓国长公主仁宗即位 

　　门下。重熙之运。允洽于亨期。敦叙之风。式崇乎至教。□□眇质。仰奉诒谋。方纂绍于庆基。用均覃于茂渥。眷无□□外馆。迺尧族之近亲。式霈宠灵。诞敷明制。福国长公主、兰仪婉穆。蕙问懿芳。自毓粹于乾霄。聿腾英于邦媛。公宫禀敬。率循图史之规。戚苑降嫔。克茂肃雍之德。蔼然壸范。式是天姻。属当践祚之初。爰举序亲之典。惟粉田之增赋。择大国以疏封。锡以芝函。涣于王綍。适示褒崇之礼。聿加尊显之称。于戏。广爱之仁。用昭于前训。既优之泽。载厚于本宗。钦此徽章。外扬懿淑。可特进封邓国大长公主。 

　　建国长公主进封申国大长公主依前报慈正觉大师制仁宗即位 

　　门下。国家三叶重熙。万邦承式。猥惟眇质。获嗣丕基。且念夙侍先朝。恭闻圣训。惟孝恭可以奉祖考。惟恩礼可以睦宗亲。佩服于兹。造次不忘。属惟新于景命。宜特举于徽章。建国长公主、报慈正觉大师、赐紫、清裕。宝婺分辉。绛河禀庆。肃雍表于贤德。柔婉彰于令仪。鉴图史之言。克成懿范。习纮綖之艺。载茂芳猷。而又靡尚世纷。深探真谛。辞疏荣于外馆。愿栖志于空门。光景屡迁。薰修益至。方均渥霈。式示褒扬。发芝检于中宸。赋粉田于大国。仍遵彝制。茂建崇名。冀体至怀。荷此成命。可特封申国大长公主。依前报慈正觉大师。 

　　鄂国长公主进封冀国大长公主制仁宗即位 

　　门下。王者敦自近之教。式于万邦。宣广爱之风。亲于九族。粤以凉德。昭兹庆图。服宝训之惟明。湛至和而无外。乃眷宗属。首覃茂恩。率循典章。诞告徽命。鄂国长公主、汉闱挺秀。轩曜分华。中礼法于天资。盛言容于阃范。文祖启运。□事亲之孝恭。先圣御期。应归妹之元吉。汤沐开赋。珩璜展仪。善循四戒之文。用集六姻之庆。永言嗣历。实荷重□。协于刚近之辰。霈此褒嘉之数。进美名于尊显。易大国以建封。于戏。仪服之荣。盖侔于藩戚。肃雍之道。可厚于人伦。无忘令猷。式保隆懿。可特进封冀国大长公主。 

　　封福康公主制宝元二年九月己亥 

　　朕蒙天之祐。纂皇之图。多庆发于邦家。燕谋及于孙子。爰颁徽册。以告治廷。皇长女、挺邦媛之英。钟皇室之庆。蚤知柔顺之节。能远骄华之风。教乎公宫。将习组紃之事。主之同姓。未疏汤沐之田。宜锡美名。且旌贤度。于戏。王姬有等。本著召南之诗。皇女皆封。盖用汉家之制。往祗宠命。自宪箴言。可封福康公主。 

　　封崇庆公主制同上 

　　朕绍休圣图。尊履帝极。实承积累之绪。以享众多之祥。载揆嘉辰。诞敷休命。皇次女、秉柔婉之庆。赋秾华之容。虽粤在于妙年。已蚤成于淑范。宜疏汤沐之奉。庸副车服之华。庶厚人伦。匪专私爱。于戏。考西京之故事。皆主于上公。援唐室之近仪。更赐之美号。兹为殊渥。以懋芳规。可封崇庆公主。 

　　皇第三女封安寿公主制庆历二年五月癸卯 

　　朕膺淳耀之烈。承燕翼之休。惟懿主之挺生。实皇支之多裕。载涓吉旦。孚告大廷。皇第三女、毓粹仙宗。储辉宝婺。方居妙岁。以就令猷。宜疏汤邑之恩。以茂公宫之德。于戏。仪服之盛。远摹汉章。称号之嘉。近讲唐制。兹为光宠。永怀福厘。可封安寿公主。仍令所司择日备礼册命。 

　　皇第四女封宝和公主制庆历三年八月乙未 

　　朕履皇极之尊。经人道之大。庆流天绪。式见本枝之蕃。礼主国公。用昭车服之等。匪扬赞命。曷穆化风。皇第四女、懿质自持。芳仪日至。虽越在于妙岁。已积流于惠声。宝婺占祥。既协天孙之象。沁园疏宠。未开帝女之封。宜择美名。诞朌显册。于戏。事当师古。盖通酌于前规。教务。因亲。匪专留于私爱。往绥柔度。永格多休。可封宝和公主。仍令所司择日备礼册命。 

　　皇第八女保慈崇祐大师幼悟封邓国公主仍旧师号制庆历五年四月辛卯 

　　朕执契当天。膺图纂极。荷高穹之孚佑。席厚德之流光。蕃衍开祥。早洽公宫之庆。柔明就德。宜疏封国之荣。皇第八女、保慈崇祐大师幼悟。懿度夙成。童心早断。彼月斯主。上分宝婺之辉。与佛有缘。遂向金仙之教。超然觉路。摄以戒珠。车服之华。虽不施于鲁邑。空色之盛。顾无累于竺园。宜考旧章。用加美称。于戏。度门示法。本由清净之源。人道因亲。必属孝慈之性。按图善壤。比秩诸王。服是宠灵。副予仁爱。可特封邓国公主。仍旧保慈崇祐大师。及令所司择日备礼册命。 

　　邓国公主进封齐国长公主制庆历五年四月己酉 

　　朕膺天地之休。席祖宗之庆。眷惟爱主。实振柔仪。既启秩于公宫。宜增封于大国。庶崇命数。庸合典章。皇第八女、保慈崇祐大师、邓国公主、器质清夷。资怀敏慧。当妙龄之资始。固姆训之未参。亟劭清规。愿游觉路。绮纨无以被其体。珠玉无以怡其颜。而生自宫闱。庆联庙社。宜解竺园之号。益疏东海之疆。以正邦仪。以隆人道。于戏。惟至亲之性。有深爱之怀。服是休嘉。副吾保养。可进封齐国长公主。仍令所司择日备礼册命。 

　　皇长女福康公主进封兖国公主制嘉祐二年六月丙寅 

　　门下。天道之美。济下而光明。王化之行。繇中而洽被。唐尧有厘降之典。召南载肃雍之诗。范俗崇风。于是乎在。国家庆灵凭厚。德教深长。迪厥真源。育兹懿主。仪我皇室。繄于舅门。待年及于有行。涓日伸其诞告。皇长女福康公主、闲和居德。秀映栖神。聪悟之姿。匪繇于外奖。徽柔之性。乃蹈于自然。朕怀先后之慈。笃外家之爱。将敦美化。是选密亲。教著沁园。尊人伦之妇顺。恩加渭水。广天下之孝思。是用详按旧章。稽合嘉礼。爰筑其馆。载肃之车。卜以仲秋。祉兹元吉。向班初册。尝择其名。未拓膏腴。尚阙汤沐。进开曲阜之国。衍食龟阴之田。仪服有光。号名增重。于戏。贵宜□降。富勿期骄。尚怀图史之言。缅念衿褵之戒。往服休宠。永绥寿昌。可特进封兖国公主。仍令所司备礼册命。 

　　册长女兖国公主文 

　　维嘉祐二年。岁次丁酉。七月乙亥朔。二十三日丁酉。皇帝若曰。二姓合好。肇正人伦。诸女毕封。著于典册。风化自出。物采有庸。惟皇度衷。稽谂故实。揆古厘降。锡命是彝。咨尔长女福康公主、慧悟哲温。柔嘉敏达。夙凭诒翼之庆。祗蹈婉和之箴。徽智天成。韶华日茂。曏胙国邑。期之寿康。而夷亮自持。庄靓愈恪。肃侍左右。勤孝尽恭。承颜愿色。纯至非勉。寔繄能养。乃底燕宁。朕缅慕先慈。参询福耦。谋及外党。得兹善逑。枚卜休辰。申宠褒数。益以东鲁之地。广以龟蒙之疆。服尔盛仪。率遵旧典。今遣户部侍郎、参知政事王尧臣。枢密副使、礼部侍郎田况。持节册命尔为兖国公主。尔其钦师内范。敷绎令猷。动监图史之规。时禀衿褵之戒。懋乃懿躬淑德。祗服祖宗之攸训。永流惠声。不其猗欤。 

　　皇第九女封福安公主制嘉祐五年正月甲寅 

　　门下。朕稽有国之彝章。著皇女之称谓。取其主以同姓。所以见王体之尊。必也锡之美名。所以彰礼命之宠。载涓吉日。敷告在廷。皇第九女、岐嶷之姿。有生知之异禀。柔顺之质。得天性之自然。方严保傅之规。以养肃雝之德。仰遵旧典。褒以徽章。嘉乃妙龄。盛我仪服。考佥言而惟允。非予意之敢私。于戏。隆仁恩以厚亲。兹惟教爱。习图史而循法。繄乃夙成。祗若训言。往膺涣命。可特封福安公主。仍令所司择日备礼册命。主者施行。 

　　皇第十女封庆寿公主制同上 

　　门下。诗纪王姬之盛。车服之制甚严。汉优帝女之仪。汤沐之封并列。盖敦国体。以厚人伦。惟始被于宠章。常推择于嘉号。载稽成宪。诞告外廷。皇第十女、宝婺分辉。仙源袭庆。天姿异禀。温而有仪。姆教不烦。生而知善。方居妙岁。蔚有令猷。仰承燕翼之谋。膺兹蕃衍之祉。俾新礼命。式示褒崇。于戏。宠秩既崇。在乎有德。名称甚美。享乃多仪。祗服茂恩。勿忘明训。可封庆寿公主。仍令所司择日备礼册命。主者施行。 

　　皇第十一女封永寿公主制嘉祐六年三月壬寅 

　　门下。朕闻帝女之号。本主以上公。王姬之仪。才下于一等。古有成训。今庸可私。皇第十一女、瑶姿琼质。内蕴自天之温。兰英茝华。居怀香国之懿。言皆无择。行不忘恭。疏润宝源。诞秀冲魄。蹈珩璜之素矩。服图史之前箴。谅席蕃衍之祥。能挺柔明之美。语年虽妙。推德已隆。用烦庆言。申锡嘉称。于戏。上智攸禀。虽本于生知。内则所储。尤资于克念。益循图史之戒。前伫声诗之华。往服茂恩。聿光徽范。可特封永寿公主。仍令有司择日备礼册命。 

　　皇第十二女封宝寿公主制同上 

　　门下。朕闻自家所以刑国。治内本乎先亲。况天挺王姬。邦善封典。举循厥旧。今也惟时。皇第十二女、储光婺躔。肖顺坤极。未览古而知教。虽尚幼而好仁。在姆弗劳。处躬不怠。德范已就。褒册难稽。是用涓选休辰。焜照蕃渥。顺格景风之懿。播闻秾李之华。商锡嘉名。护成淑质。于戏。周推车服之懿。汉启脂泽之荣。匪曰亲私。系乎治体。无替前习。更伫来恩。可封宝寿公主。仍令有司择日备礼册命。 

 


宋大诏令集卷第三十七 

　　皇女二 

　　封拜二 

　　岐国公主进封越国长公主制治平 

　　门下。朕宅天景命。绍国洪图。外则正朝廷之仪。以经夫丕治。内则慎骨肉之序。以灿虖至恩。庸一风化之归。敢私名分之宠。岐国公主、钟先帝之爱。列贵主之尊。被女德之肃和。饬妇言之柔靖。鲁郊筑馆。早符下嫁之祥。沁水疏园。遂享絫封之赋。方布休于群位。宜展睦于至姻。更荒大国之田。益贲皇家之裔。虽稽旧典。盖协佥言。于戏。报极劬劳。痛昭陵之晚笃。义深友爱。慰长乐之晨颜。勉辑芳猷。往钦茂数。可。 

　　宝寿公主进封顺国长公主制英庙 

　　门下。朕握元符以建中天之统。合茂族以厚万国之风。矧惟同气之亲。钟在先朝之爱。流徽载册。□告敷朝。宝寿公主、仪度夙成。聪明日就。衍于皇裔。实为邦媛之长。主以上公。蚤锡天孙之号。奄罹钜痛。适履妙龄。追膝下之素游。发禁中之永慕。顾膺圣历。义笃人伦。□□爱于友怀。宜躐荣于邦数。胙封名壤。德播秾华。于戏。古有□女之图。既饬以组紃之事。上承文母之训。又勉以苹藻之仪。尔祉是绥。厥休惟永。可。 

　　皇长女封德宁公主制英庙 

　　门下。朕荷九旻之顾。奉四圣之图。恭陟厥后之尊。大纂有邦之庆。盖化行虖中则治之本。思发于近者爱之隆。既展睦于皇宗。矧钟慈于天性。稽我成宪。岂云私亲。皇长女、秉幽靖之仪。赋柔明之德。神祚衍于遐派。天资茂于芳年。有勤浣服之工。尝揽绘图之戒。肆鸿休之丕冒。宜徽称之肃成。方主以同姓之贤。复视以真王之秩。可钦匪宠。可慎非猷。于戏。美王姬之华。昔起召南之咏。建帝女之号。近尊唐室之彝。勉流淑声。永保隆福。可。 

　　皇长女德宁公主进封徐国公主治平降王师约 

　　门下。周美王姬之华。下正后之一等。汉推帝女之宠。主同姓之诸公。故至爱形而九族欢。内则正而四海顺。乃眷公宫之懿。适从世阀之逑。宜合丕彝。用孚群听。皇长女德宁公主、仙支袭庆。邦媛流徽。钟天性之深慈。躬女图之茂矩。幼而勤组紃之习。亦既饬妇事之脩。长则有室家之归。将以经人伦之始。维衿鞶之有命。维车马之有行。卜仲冬之嘉辰。祉大易之元吉。琼华在著。已戒齐风之醨。粉水疏园。莫如徐国之乐。侈燕谋于皇裔。充美化于民闾。显锡徽章。大旌柔度。于戏。前揽唐家之制。盥馈不可以阙供。近稽仁庙之抚。冠服乃从于少损。盖肃雍者贤之检。俭约者古之师。其体至怀。自膺长誉。可。 

　　顺国长公主进封冀国大长公主制神庙 仁宗十二女 

　　门下。朕承帝祚之休。则知继继之所以重。经人道之始。则知亲亲之不敢遗。发大政于初朝。录群宗于旧牒。化行编宇。惠本皇闱。顺国长公主、性嶷而色恭。德专而言靖。躬霄明之盛则。慕彤史之遗芳。盖先朝同气之亲。有慈寿少女之爱。虽汤沐之赋、蚤视真王之所封。而车服之容、不以贵主而自侈。肆纂承之未类。惧尊遇之靡昭。重缘访落之谋。诞锡扬言之册。既加之长号。又益以大名。载疏连土之腴。式副诸姑之宠。于戏。王姬亚后。本召南之正风。帝女开田。用西京之故事。往膺嘉数。思广徽音。可。 

　　徐国公主进封陈国长公主制神庙 

　　门下。朕承天纂极。虽赖祖宗之休。经国范民。奚先族属之爱。维是颁常之始。矧予同气之亲。敷告治廷。嗣朌显册。徐国公主、体专正悫。德懋柔明。蚤佩箴管之仪。知女工之无不至。时观葅醢之奠。知妇事之无不虔。比从筑馆之行。每念结褵之训。应天飞于神运。孚邦号于涣风。载荒南国之腴。且拟沁园之盛。化维近始。爱实中流。于戏。表鲍女之宗。嘉外事之所不及。抑馆陶之子。戒内谒之不可兴。勉迪前规。永绥令福。可。 

　　宝安公主进封舒国长公主制 

　　门下。汉推女爱。皆主上公之隆。尧广族恩。遂变黎民之睦。顾荷先谟之托。敢忘近属之褒。适临政几。诞朌廷涣。宝安公主、生知淑训。日就芳仪。维越在于妙年。已积流于惠问。永念先帝。实深天性之情。载惟冲人。□辑邦风之美。方鸿恩之冒物。因厚意以展亲。虽无分玉之华。亦有加田之宠。锡之大国。盖拟诸王之封。益以长名。□□同气之属。以孚至化。以应前彝。于戏。慰长信之慈。惟孝爱所以刑国。考大家之诫。维骄盈不可仪人。往承之休。益懋尔祉。可。 

　　祁国长公主进封卫国长公主制熙宁三年四月辛巳 

　　门下。帝妹中行。易象赞其元吉。王姬下嫁。召南美其肃雍。命服亚正后之尊。主礼用上公之贵。宠光之盛。维昔而然。矧同气之至亲。推异数而何爱。祁国长公主、席灵长之绪。承浚哲之祥。禀乾坤之粹和。钟日月之明润。渊懿可度。柔嘉有章。志女功而忘劳。承师教而不倦。今玉笄在首。厌翟戒涂。方结帨于皇家。将执笄于士族。宜疏沫土之邑。俾适富平之孙。庸展茂恩。诞孚醲化。于戏。琴瑟静好。式昭和乐之音。雷风顺承。是为常久之道。勿以夫家之平素。有亏妇德之听从。祗服训词。永绥福履。可进封卫国长公主。 

　　皇第二女封宝庆公主制 

　　仁笃于亲。时方底风化之美。事师于古。众不以名分为私。适揽近司之陈。且旌皇女之号。靡颛予爱。用迪厥彝。皇第二女、庆发温潢。秀生紫掖。如素舒之秋耀。如秾李之春华。未举公宫之仪。已昭贤女之范。将辅成于淑质。宜商锡于美名。加之以褕狄之衣。副之以辟邪之玉。虽曰命上公之主。不敢拟半楚之封。然而秩视真王。礼参正后。兹为人子者贵之尽。亦有天下者亲之隆。匪扬大谟。曷穆群听。于戏。皇室多祉。嗣膺百世之昌。天孙下游。更洽三宫之慰。益勉柔度。进服殊休。可封宝庆公主。 

　　皇第三女封淑寿公主制熙宁八年十二月己丑 

　　书纪钦哉。厘降垂芳于尧典。诗歌秾矣。肃雍流美于召南。乃知皇女之崇。厥有圣经之载。朕承积累之庆。集众多之祥。宜推广于爱慈。用宠嘉于称谓。诹是谷旦。敷于治廷。皇第三女、毓秀仙源。分辉宝婺。恭顺不违于姆教。懿柔寔禀于天资。虽当龆齓之初。已觌言容之婉。列侯视秩。将遵汉室之仪。美名受封。爰考唐家之制。于戏。淑者善之义。期正德之温纯。寿者福之先。庶椿龄之长远。勉服明训。对予懋恩。可特封淑寿公主。 

　　邠国大长公主进封鲁国大长公主制 

　　门下。周美王姬之华。为之筑馆。汉推帝女之宠。主以诸公。宜沿旧典之常。褒显尊属之懿。诞扬明命。播告大廷。邠国大长公主、邦媛嗣徽。天支毓秀。钟仁祖之深爱。服东朝之诲言。居守图史之规。动循环佩之节。维中行之协吉。宜异数之有加。疏封大邦。更易旧邑。率西水之土。虽曰邠荒。保东方之田。莫如鲁乐。惟德是称。既克佩车服之华。率礼而行。又将成室家之美。尚膺长誉。以蹈训辞。可特进封鲁国大长公主。仍令所司备礼册命。 

　　冀国大长公主进封魏国大长公主制 

　　王姬有行。成周隆车服之饰。帝女下嫁。西汉疏汤沐之封。永言贵主之贤。盖有诸姑之重。礼将严于筑馆。义敢后于进邦。敷告治廷。肆扬赞册。冀国大长公主、柔明蚤就。婉懿自持。实先帝同气之亲。膺东朝少女之爱。而能问图史之诫。佩箴管之仪。将从合好之行。以侈宜家之吉。选勋门之裔。得汾阳之善逑。赋连土之腴。荒大名之迩服。如月几望。在钓惟缗。爱自中流。化由近始。于戏。诵昭陵之圣。知教德之夙成。追光献之慈。嗟结褵之何及。往膺嘉数。茂协多祥。可特进封魏国大长公主。 

　　魏国大长公主进封楚国大长公主制元丰八年 

　　门下。朕钦奉诒谋。获绍大统。承祧继序。方怀翼翼之心。经国范民。宜广亲亲之教。粤惟帝子。夙表天姻。载揆嘉辰。肆颁明制。魏国大长公主、席皇支之庆。擅尊属之贤。言动协于箴规。功绪符于图史。宜春启馆。亶承仁祖之休。沁水疏园。浸被先朝之眷。属守成之伊始。宜锡命以有加。易北道之名区。启南郊之善壤。载蕃异数。申贲隆名。以茂龙光。以华汤沐。于戏。周崇懿戚。固以大姬为贤。唐叙近亲。必以襄城为法。往膺优渥。永介寿康。可特改封楚国大长公主。仍令所司择日备礼册命。主者施行。 

　　淑寿公主进封温国长公主制元丰八年 

　　门下。膺图践祚。不敢忘继继之难。惇俗范民。莫若厚亲亲之爱。矧下配天之泽。宜先同气之贤。播告治朝。肆颁显册。某、承华帝系。毓秀天渊。聪悟见于少成。婉嫕由于自得。泽雷兴象。位已光于中行。莞簟既安。祥遂符于吉梦。属缵乾飞之运。大敷涣散之恩。即浙水之奥区。疏永嘉之成国。以昭惇叙。以协荣怀。于戏。锡以长名。本汉廷之故事。封之真户。亦唐室之远猷。往承其休。益介而寿。 

　　韩国大长公主进封周国大长公主制元丰八年 

　　门下。仁始亲亲。先王未之或改。体崇贵贵。天下不以为私。方总览于政机。宜颁敷于恩典。兴言帝子。席庆皇枝。稽合旧章。肆颁褒律。某、聪哲明远。柔闲静专。被昭陵覆育之仁。有光献顾复之爱。如月几望。虽乘贵宠之行。在钓维缗。式茂雝和之德。应乾飞之洪绪。命涣散之庬恩。易梁地之奥区。荒周邦之善壤。以隆尊属。以迪大名。于戏。南平肃恭。遂成有国之美。汉阳勤约。迄为近戚之师。往服宠光。永膺福祉。 

　　皇第四女进封康国长公主制元丰八年 

　　门下。朕荷天之统。缵国之图。朌布湛恩。周流于四海。惇崇大号。钦奉于两宫。永言贵主之贤。早侈皇枝之绪。申颁赞策。用迪旧章。某、毓秀温潢。承晖太极。教未亲于保傅。德深协于柔嘉。立爱先朝。眷特隆于天性。承颜长乐。意祗顺于母仪。肆予缵承。聿怀褒显。诞敷徽典。申锡长名。载荒康国之腴。以拟诸侯之秩。泱泱汶水。未修筑馆之文。奕奕汉仪。光启疏园之泽。往膺茂渥。益介繁禧。 

　　皇第八女进封沂国长公主制元丰八年 

　　门下。爱之欲其贵。是为天下之同心。授之不以私。盖有先王之故事。兴言帝子。毓秀皇支。方均践祚之恩。特下告廷之命。某、性兼聪悟。体备柔嘉。秾李咏于召南。明光见于汉水。未即公宫之教。已流中壸之声。方绍述于先猷。敢愆忘于大卞。特颁徽策。申锡长名。载荒沂国之封。且拟沁园之盛。佩之紫绶。同度数于诸侯。锡以乘车。亚威仪于正后。于戏。言饰其馆。未修东鲁之文。将胜于衣。永奉西朝之眷。勉躬柔度。用对殊休。 

　　皇第十女进封德国长公主制元丰八年 

　　门下。朕诞膺骏命。肇临庶邦。斟酌百王之旷文。遵循六圣之大典。眷言贵主。毓秀皇闱。申锡宠章。具孚群听。某、性包聪悟。体协柔嘉。席长大之庆源。挺少成之令誉。兰芬玉振。亶符考室之占。日晖月明。首兆后庭之训。属纂承于洪绪。思颁布于庬恩。载疏北国之腴。用契先朝之爱。该循旧典。匪曰私恩。于戏。徽册维新。正启开元之封户。长名加锡。将主同姓之诸公。往迪恩辉。益遐寿祉。 

　　皇第十九女进封嘉国长公主制元丰八年 

　　门下。钦奉燕谋。绍承大业。答扬帝训。永惟负荷之难。眷与天伦。思极褒嘉之意。其孚正号。以诏治廷。某、体聪悟之姿。席灵长之绪。禀乾坤之全□。钟日月之盛明。有桷其楹。首兆彤闱之庆。载衣之裼。早开右帨之祥。方兹缵承。越有褒序。以厚同生之爱。以荒成国之腴。进以长名。蕃之异数。于戏。阙 

　　卫国长公主进封冀国大长公主制 

　　门下。朕荷二仪之休。承六圣之业。涣湛恩于万国。隆懿号于两宫。永惟贵主之贤。保有皇支之宠。载颁新命。以告治廷。卫国长公主、性备柔嘉。德兼专靖。有宝慈季女之爱。寔先朝同气之亲。中以贵行。亶荷休明之烈。宛然左辟。不忘法度之循。庆属承祧。恩先叙族。诞颁徽册。易沫土之奥区。申锡大名。荒冀郊之美国。特蕃异数。良协慈衷。以穆民风。以陪汤赋。于戏。琴瑟静好。夙闻和乐之音。车服秾华。允称肃雝之德。往承渥命。永介繁禧。可特进封冀国大长公主。仍令所司择日备礼册命。主者施行。 

　　温国长公主进封曹国长公主制元祐七年二月日丙寅降 

　　周制王姬。下于重翟之一等。汉封帝子。主以同姓之诸公。维尊贵而有行。顾肃雝之甚宠。人伦伊始。风化所基。仰怀谋烈之休。祗率典常之旧。前期筑馆。兹命有家。温国长公主、储宝婺之灵辉。侔素舒之华耀。柔嘉为德。生资浚哲之祥。淑慎有仪。居迪宝慈之训。夙启兰陵之大邑。将驾金根之右騑。忠贤之家。莫如□乐。汤沐之赋。其以济阳。于戏。常卦长阴。相与协雷风之象。召南妇道。彼秾如桃李之华。凤凰于飞而和鸣。琴瑟在御而静好。永维尔室之燕誉。益重我邦之荣怀。可特进封曹国长公主。仍令所司择日备礼册命。 



●宋大诏令集卷第三十八 

　　皇女三 

　　封拜三 

　　冀国大长公主进封秦国大长公主制绍圣二年十月己卯宣仁外除 

　　立爱笃亲。系于王者之风化。从□谨礼。必以人情而节文。朕永慕徽音。俯终哀制。论功纪德。而不能□其报。竭诚尽顺。而无以致其思。眷惟近戚之贤。常有慈颜之念。礼宜有称。义所不忘。爰居大廷。式颁休命。冀国大长公主、肃雝成性。淑慎有仪。以帝女之贵而不习于骄。以皇姑之尊而能茂厥德。懿范成于静正。善行发于薰修。属当祥禫之周。同深霜露之感。匪加褒册。曷广孝心。中冀开荣。已视真王之品。咸秦锡号。更增大国之封。于戏。安享隆名。所以厚□国之庆。仰怀先训。岂复矜车服之华。益蹈箴规。期绥祉福。可进封秦国大长公主。仍令所司择日备礼册命。 

　　皇长女封福庆公主制绍圣三年二月丙子 

　　敦天性之爱。则以义而称情。叙人伦之恩。则因亲而立教。眷予元女。有国旧章。爰即治廷。诞孚明命。皇长女、天枝发秀。坤掖分辉。早符设帨之祥。首兆涂椒之庆。柔明日就。虽未逮及笄之年。岐嶷天资。已肇有成人之度。考循彝典。敷锡美名。主之同姓之公。视以真王之秩。以亲天属。以扬王休。于戏。周美王姬。下其车服之等。汉尊帝女。胙以汤沐之封。兹无愧于前人。其永绥于多福。可特封福庆公主。 

　　皇第二女封德康公主制绍圣三年五月辛卯满月 

　　朕嗣有令绪。获承至尊。先正其身。以迪家人之吉。乃安斯寝。继膺女子之祥。敷锡宠名。诞扬休命。皇第二女、英华秀出。婉娈性成。天实祐于皇枝。人聿怀于邦庆。载震载夙。既踰弥月之期。克岐克嶷。将兆成人之美。诹辰协吉。若古有章。申之以父子之至恩。主之以公侯之同姓。是基王化。式厚人伦。于戏。礼以待年。虽未筑鲁侯之馆。风将正始。庶克绍平王之孙。其对扬于殊休。以永绥于多福。可特封德康公主。仍令所司择日备礼册命。 

　　康国长公主进封定国长公主制绍圣四年二月庚午降 

　　朕始基王化。敦叙人伦。维时同生。乃国懿戚。爰托体于先帝。将下嫁于诸侯。孚于大廷。宠以休命。康国长公主、徽猷顺穆。懿行裕和。有王姬之肃雍。有静女之婉娈。发祥考室。庆昔兆于占蛇。合好承家。礼甫成于奠鴈。筑兹外馆。建尔大邦。胙以脂泽之封。下其车服之等。以祉中行之元吉。以伸维则之孝思。于戏。惟聿脩厥德。则宜其家人。惟淑慎其身。则成于妇道。永绥厥位。尚远乃猷。可特进封定国长公主。仍令所司择日备礼册命。 

　　皇第三女封懿康公主制绍圣四年六月丁未周晬 

　　夫家道克正。乃为王化之基。人伦之亲。莫先天属之爱。眷予幼女。周晬斯辰。其猷告于外廷。肆诞颁于显册。皇第三女、天潢毓粹。宝婺储辉。早应设帨之祥。未至及笄之岁。德柔嘉而日就。性岐嶷以自然。用商赉于美名。以辅成于淑质。视以真王之秩。主之同姓之公。岂惟懋闺壸之修。抑以广宫闱之庆。是稽成宪。岂曰私亲。于戏。彼秾桃李之华。周诗述王姬之德。洵美琼琚之佩。郑风称有女之贤。尚远乃猷。克将而福。可特封懿康公主。 

　　皇第四女封懿宁公主制元符元年九月壬戌 

　　国家祚运重熙。宫闱袭庆。有齐季女。方在孩提。率由旧章。宜蒙位号。其颁显册。以诏外廷。皇第四女、孕粹璇源。参华宝绪。犀帐珠褓。不烦傅姆之勤。瑜珥瑶环。蚤著成人之度。信帝子之来降。真天孙之下游。诞弥六寝之欢。燕及两宫之慰。适临晬日。肇锡华名。视以真王。主之同姓。盖推恩者、必幼吾幼。而立爱者、在亲其亲。非朕尔私。厥循彝训。于戏。于鲁筑馆。未及议高门之姻。半楚疏封。方将启大国之壤。益慎尔止。往承之休。可特封懿宁公主。仍令所司择日备礼册命施行。 

　　周国长公主进封燕国长公主制元符三年正月甲午祐陵即位 

　　门下。朕嗣守大训。君临庶邦。念遭难于我家。用奉若于先后。乃眷诸姑之长。时惟近属之尊。播告庶邦。爰申显册。周国大长公主、徽猷淑美。顺德裕和。履帝武以发祥。执妇道而下嫁。念兹皇祖。久对越以在天。末予冲人。大统承于遗绪。稽其旧邑。已建周邦。宠以命书。胙之燕国。以扬初政。以示敦宗。于戏。流光垂荣。申锡曾孙之庆。开封列壤。用增常棣之华。服我宠章。益绥繁祉。可。 

　　楚国大长公主进封吴国大长公主制同上 

　　门下。朕罹国大忧。绍天明命。昭格烈祖。方怀追远之情。问我诸姑。肆有褒嘉之旧。其颁显册。敷告治朝。楚国大长公主、育粹仙源。发祥帝武。高无危溢之累。贵有法度之循。曷不肃雝。非独尚车服之美。莫不静好。是用嘉琴瑟之和。属缵服之云初。宜茂恩之申锡。胙之大国。宠以命书。于戏。贻厥孙谋。永念昭陵之德。轨兹妇道。益彰鲁馆之休。往服宠荣。用绥多福。可。 

　　秦国大长公主进封越国大长公主制同上 

　　门下。朕嗣守历服。绥御家邦。顾未堪于多艰。示惟新于厥德。乃眷诸姑之长。肆申睦族之恩。秦国大长公主、懿范顺和。令猷洵美。昔文祖英庙。□天性之慈。我烈考神宗。厚天伦之友。顷疏封于秦土。已筑馆于鲁邦。兹获绍于前人。用申加于异数。进登大国。敷告治朝。岂曰私亲。是稽成宪。于戏。下其车服之等。克迈周姬。申之汤沐之封。式隆汉主。尚迪有禄。永孚于休。可。 

　　曹国长公主进封冀国长公主制元符三年正月二十八日乙未 

　　门下。朕笃爱天伦。肇修人纪。率时昭考。永□欲报之恩。视兹同生。诞布惟新之命。曹国长公主、柔闲有则。淑婉自将。秾如桃李之华。娈若丝纶之钓。昔我先后。推则友以因心。末予冲人。在□先而改后。□荣有典。出命于廷。于戏。岂无他人。莫如同父之戚。□□□□。□次诸姑之尊。尚祗乃心。以绥厥禄。可。 

　　定国长公主进封邓国长公主制同上 

　　门下。朕绍明命以宅师。□大猷而□□。惟新厥德。以治其家。眷同气之懿亲。乃天伦之近属。其申显册。播告庶工。定国长公主、懿美是用褒嘉。申锡命书。进登大国。于戏。犹执妇道。□继周王之姬。宜其家人。增重鲁侯之馆。其祗宠命。以介多祥。可。 

　　德国长公主进封庆国长公主制同上 

　　门下。惟天降割。遭家多难。末予冲人。嗣大历服。兹承怀于烈考。用申命于天伦。德国长公主、懿美闲和。柔嘉顺□。□静女之婉娈。懋王姬之肃雝。虽未隆妇道之行。然动守□箴之戒。方履承祧之始。肆颁睦族之恩。孚告明廷。进登□国。以作尔祉。以扬王休。于戏。立爱惟亲。式隆帝乙之妹。因心则友。尚继平王之孙。往承天休。益介尔福。可。 

　　德康公主进封荣国公主制二十九日丙申 

　　门下。朕嗣无疆之大历。宣列圣之重光。方谨始以承祧。顾敦宗之有典。诞扬明命。申锡懿亲。德康公主、岐嶷生知。柔嘉日茂。永怀先后。遽罹罔极之忧。肆予冲人。敢后有先之义。用笃因心之友。是增慈幼之情。锡以命书。胙之封国。于戏。莫远具尔。重念前人之休。从而进之。示敦犹子之爱。往绥尔禄。遹观厥成。可。 

　　懿康公主进封嘉国公主制同上 

　　门下。朕恭天眷命。缵国庆基。用推敦叙之仁。诞布惟新之政。乃眷懿主。告于治朝。懿康公主、淑德日新。令仪天赋。克师承于傅姆。已训顺于公宫。方就养以无方。遽缠哀于罔极。兹切因心之美。用增慈幼之情。锡命告廷。疏荣开国。以作尔祉。以扬王休。于戏。惟新陟王。永笃在天之慕。莫如同父。用申睦族之恩。祗服宠光。益臻多福。可。 

　　皇长女特封德庆公主制建中靖国元年五月二十九日 

　　门下。政先治内。礼贵缘情。虽曰王姬。实系国风之重。乃生元女。允为家道之祥。稽厥典章。嘉其性习。爰颁美号。用告大廷。皇长女、桂魄分辉。天枝发秀。柔嘉自得。无烦傅姆之贤。聪悟夙成。知习公宫之教。载占谷旦。咨用佥谐。特加封邑之荣。增重宫闱之庆。于戏。妙龄岐嶷。已多淑慎之仪。内则渐磨。更茂肃雝之德。益遵懿范。以永殊休。可。 

　　皇第二女特封永庆公主制建中靖国元年二月庚子 

　　门下。笃亲所以兴仁。正始所以基化。国必有礼命之异。人不以名分为私。粤惟帝女之尊。高视列侯之贵。嘉循旧典。敷告外廷。皇第二女、宝婺流徽。仙源疏派。禀幽闲之淑德。赋柔静之懿姿。早符设帨之祥。载茂涂椒之吉。覃訏异秉。信天人之仪刑。岐嶷夙成。均日月之明润。未习公宫之教。无烦傅姆之贤。爰诹令辰。肇新美号。拟真王之秩。主同姓之公。以厚人伦。以蕃帝室。于戏。亲之欲贵。岂特盛车服之崇。戒之用休。于以广宫闱之庆。往膺多祉。进懋殊恩。可。 

　　皇第三女特封顺庆公主制崇宁二年三月 

　　门下。朕迹风化之源。则治繇近始。率敦叙之典。则恩必内崇。仁匪私亲。礼将明分。皇第三女、柔嘉之则。禀自生知。岐嶷之姿。得之天性。秾华滋发。贤范日新。无烦傅姆之勤。蚤著成人之度。思辅淑质。用加美名。主之同姓之公。视以真王之秩。庸侈皇图之庆。益昭家道之祥。于戏。诗纪王姬。盖推车服之盛。汉尊帝女。实优汤沐之封。惟克顺承。乃膺多福。可。 

　　皇第四女封淑庆公主制崇宁二年三月三日 

　　门下。朕纂承丕基。钦笃前烈。帝室多祉。诞膺邦国之祥。天孙下游。更浃宫闱之庆。眷予爱女。爰锡美名。岂曰私亲。是惟成宪。命龟荐吉。孚号告廷。皇第四女、毓粹仙源。分荣宝系。英华秀发。婉慧生知。性自得于柔嘉。教靡烦于保傅。将尽增其异禀。兹宠赉于徽章。秩视真王。礼参正后。主公侯之同姓。申父子之至恩。以协公言。以恢大化。于戏。爱形乎内。仁斯覆于万方。治先于家。风遂行于四海。往履多福。勉流淑声。可。 

　　冀国长公主封秦国长公主制崇宁二年五月六日 

　　门下。朕承燕诒之考烈。赖雍佑之母慈。礼变禫祥。甫毕三年之制。恩隆骨肉。将刑四海之风。惟时同生。乃国贵主。特颁显册。爰告治朝。冀国长公主、毓秀璇源。发祥宝绪。质美瑛瑶之粹。姿秾桃李之华。大国名都。视以真王之秩。高门勋胄。主之同姓之公。宠禄愈光。贤声弥劭。逮兹免服。肆以推恩。易中冀之旧封。启咸秦之新壤。用彰懿范。期广孝心。于戏。帝妹既归。当蕲于受祉。天姻惟隔。亦尚于宜家。益懋徽猷。永膺遐福。可。 

　　皇第五女特封延庆公主制 

　　门下。朕嗣有令绪。率由旧章。帝祚是承。敢忘继继之重。人治为大。孰先亲亲之恩。眷惟诸女之封。兹实有邦之制。诞告列辟。庸示至公。皇第五女、柔明夙成。韶令日就。天资自度。姆教靡勤。虽越在于孩提。宜进膺于位序。以侈宫闱之庆。以将闺壸之脩。盍举前彝。用昭宠数。于戏。主之同姓。惟王室之是尊。锡以美名。见天孙之特异。勉循图史之戒。茂对车服之华。嘉声垂延。多福□□。可。 

　　韩国长公主特封鲁国长公主制崇宁二年五月六日 

　　门下。睦族惇宗。是惟天子之孝。分封锡号。斯亦圣人之公。朕绍业泰陵。蒙休慈德。感慕甫终于哀制。褒崇当及于懿亲。其布徽章。以孚众听。韩国长公主、禀资令淑。造行柔嘉。远积润于紫潢。夙扬辉于宝婺。从傅姆之教。则乐善以忘劳。饬王姬之车。则降嫔而尽礼。素显宜家之誉。屡疏封国之腴。祗服宠光。率循宪度。肆易名于韩土。爰析壤于鲁郊。以昭惇叙之仁。以协荣怀之庆。于戏。施深则报重。属近则恩隆。刑孝友之风。庶其无愧。茂肃雍之德。时乃有休。益蹈箴规。永绥寿祉。可。 

　　庆国长公主进封益国长公主制同上 

　　门下。朕席昭孝之闳休。承钦仪之至德。竭诚尽礼。顾未足以报功。立爱施仁。宜莫如于叙族。欲致广恩之道。必先同气之亲。其诏治廷。以颁褒册。庆国长公主、秉心渊懿。履行粹和。庆钟长发之源。资禀少成之智。动循典训。居蹈箴规。淑慎为仪。则有齐之季女。肃雝迪德。则彼美之王姬。必锡号以分封。犹待年而筑馆。诞增燕誉。益懋宠先。改庆朔之名区。撤岷梁之善壤。以敦天属。以睦民风。于戏。授之不以私。盖有古今之通谊。亲之欲其贵。实存仁孝之至情。祗服训辞。永膺寿嘏。可。 



●宋大诏令集卷第三十九 

　　皇女四 

　　封拜四 

　　皇第六女特封寿庆公主制崇宁二年五月六日 

　　门下。笃天性之至爱。则仁始于亲。尊王道之丕彝。则礼先乎近。眷予幼女。早膺设帨之祥。举国旧章。爰布告廷之命。皇第六女、柔嘉异禀。温惠夙成。分宝婺之凝辉。毓璇源之秀润。剪鬌午建。方观婉娈之初。带瑗丁辰。已著肃雝之渐。瑟彼琼琚之佩。煜然桃李之华。虽未教于公宫。寖克谐于姆训。属诹龟之协吉。乃出綍以疏荣。气当长养之时。乐具舒和之奏。主之同姓。视以真王。以昭考室之祥怀。以须筑馆之燕誉。于戏。寿特高于五福。以莫不增。庆本自于一人。求锡尔类。茂绥嘉号。翕受冲祺。可。 

　　益国长公主进封冀国长公主制崇宁三年十一月十一日 

　　门下。朕亲睦九族。惇劝万方。惟王化之始基。本人伦之大义。乃眷帝室之戚。有如王姬之贤。将下嫁于诸侯。当主姻于同姓。肆朌显册。敷告治廷。益国长公主、毓秀天源。托质神考。赋肃雍之美德。体柔嘉之令仪。洵若琼琚。华如桃李。恩既崇于筑馆。礼宜备于承家。爰锡宠章。更旧封于益部。诞膺异数。开大国于冀方。岂独盛其仪服之容。亦以厚其汤沐之奉。惟国之旧。匪予所私。于戏。凤皇于飞。盖得女归之吉。琴瑟在御。勉成妇道之隆。尚体朕怀。毋忘尔事。可。 

　　皇第七女特封惠庆公主制崇宁四年六月十三日 

　　门下。以御于邦。治必由于家始。欲明其德。爱寔自于亲先。矧惟帝女之隆。肆有国章之旧。诞扬成宪。敷告外廷。皇第七女、毓秀仙源。分晖宝婺。聪惠著于覃訏之际。柔嘉见于岐嶷之初。得天性之自然。赋生知之异禀。虽未逮及笄之岁。顾已有成人之姿。朕仰承燕翼之谋。荐膺蕃衍之庆。将辅就于淑质。俾商锡于美名。主之同姓之公。视以真王之秩。载涓谷旦。式举丕彝。以厚人伦。以基王化。于戏。周诗美车服之等。汉氏启汤沐之封。恩匪亲私。义惇国体。其对扬于休命。用永介于鸿禧。可。 

　　皇第八女特封安庆公主制崇宁 

　　门下。朕克绍先猷。敢忘于继继。用隆天性。思笃于亲亲。是为王化之基。时乃人伦之本。眷□诸女。有国彝仪。涓选嘉辰。对扬休命。皇第八女、储祥宝婺。毓秀璇源。淑质得于天成。徽声闻于日就。吉□大人之兆。宜尔弟兄。美播王姬之时。华如桃李。虽未离于襁褓。固已□□言容。既下天孙之津。来符景运。未降帝子之渚。宜受始封。属吉日之斯临。率旧章而诞布。匪惟私昵。盖有典常。主以上公。加之美号。安乃康宁之谓。俾寿而臧。庆兼福禄之称。方兴未艾。佩以辟邪之玉。陈之厌翟之车。协我慈怀。锡尔宠数。于戏。亚于王后。实稽周室之隆。冠以徽名。亦用唐家之旧。往膺优渥。益介繁禧。可。 

　　皇第九女封和庆公主制崇宁四年十月三日 

　　门下。敦天属之亲。所以刑风化之本。率邦章之旧。所以严名分之公。兹恩义之大方。寔古今之彝制。朕□□家人之吉。继膺女子之祥。肇举徽仪。诞扬休命。皇第九女、□华宝绪。毓粹璇源。兰茁其芽。居怀香国之懿。玉莹其质。内蕴自天之温。未烦傅姆之勤。已著成人之度。属命龟之荐吉。孚出綍以疏封。商锡美名。备崇显册。视以真王之秩。主之同姓之公。以昭帝祉之休。以笃天孙之庆。于戏。克岐克嶷。既彰和惠之资。无非无仪。寖懋肃雍之德。永绥寿嘏。益对龙光。可。 

　　吴国大长公主特进封吴越国大长公主制崇宁五年十月二十四日 

　　门下。朕纂绍丕图。钦笃前烈。眷昭陵之爱女。寔尊属之懿亲。义所当隆。恩宜有称。申加异数。敷告外朝。吴国大长公主、柔惠而性纯。端庄而言。靖。席王姬之贵富。而体尚清恬。居帝子之高明。而动遵冲约。夙显宜家之誉。荐膺彻土之封。固已礼秩视于真王。仪服参于正后。而遽遘嫠居之戚。重兴感恻之情。是用进两国之隆名。扬大廷之徽册。以展爱亲之意。以昭优异之章。时惟茂恩。式□彝典。于戏。念兹皇祖。每怀图报之衷。问我诸姑。肆厚褒贤之渥。尚祗光宠。永介寿祺。可。 

　　皇第十女进封康庆公主制崇宁五年十一月十六日 

　　门下。为政以德。治其国者齐其家。立爱惟亲。发乎迩而见乎远。朕祗率典训。稽参情文。以厚人伦之风。以惇王化之本。眷惟幼女。肇启初封。播告在廷。诞扬显册。皇第十女、仙源毓粹。宝婺储英。岐嶷得之生知。柔顺资于天性。承徽日茂。钟秀增华。未觌公宫之彝。已昭邦媛之度。列侯视秩。将图炎汉之规。嘉号别名。爰考有唐之制。主上公之同姓。亚王后之盛仪。以彰命数之隆。以侈皇家之庆。于戏。欲其贵富。既伸天属之恩。曷不肃雍。其懋王姬之美。往承休命。永介繁禧。可。 

　　魏国大长公主进封制大观三年六月二十八日 

　　门下。迪追远以展亲。盖将广孝。因叙情而疏宠。所以隆恩。眷言近属之尊。粤有嫠居之感。顾深优遇。盍厚褒章。涓以休辰。告于列位。魏国大长公主、禀资和惠。履行温恭。席王姬之贵。而迪德有常。处帝姑之崇。而率礼无越。久著宜家之质。荐膺赐邑之荣。视爵秩于真王。参仪服于正后。比轸私庭之感。屡兴中夜之思。义所当先。命惟有称。是用胙以两国。广汤沐之新封。册于大廷。备声容之缛典。并超彝制。益示龙光。于戏。以慰其心。推厚陵之慈念。用锡厥祉。协神考之友怀。尚服殊休。永绥多福。可。 

　　除皇第十四女特封□福公主制大观二年七月五日 

　　门下。立爱惟亲。用致人伦之厚。以名出信。盖彰命数之崇。眷予治假于有家。时乃庆钟于幼女。宜申异宠。以称隆恩。爰告大廷。式孚群听。皇第十四女、璇源毓粹。宝婺分辉。懿范天成。潜蕴琼琚之美。淑姿日就。寖敷桃李之华。自膺设帨之祥。兹届剪羁之祉。载涓谷旦。肇锡徽章。主之同姓之公。视以真王之秩。以昭惇叙。以主荣怀。于戏。曷不肃雝。益懋成人之德。欲其富贵。特加大国之封。其茂对于龙光。以永绥于寿嘏。可。 

　　皇第十五女特封绥福公主制大观四年正月十八日 

　　门下。朕钦承丕绪。祗绍燕谋。王假有家。诞厚人伦之本。天锡纯嘏。继膺女子之祥。惟时初封。厥有彝宪。载涓谷旦。敷告大廷。皇第十五女、宝婺分辉。仙源毓粹。英华秀发。煜然桃李之姿。温惠生知。瑟彼琼瑶之质。将兆成人之度。宜新迪德之名。主于同姓之公。视以真王之秩。盛其仪服。册以命书。以昭典礼之光。以侈宫闱之庆。于戏。周诗正始。寔美王姬之车。唐制弥文。斯崇帝女之号。对扬恩渥。茂介寿祺。可。 

　　瀛国公主特进封陈国公主制大观四年三月四日 

　　门下。朕诞膺景命。祗绍宝图。永怀天显之亲。惇叙人伦之本。眷言懿主。钟爱泰陵。念女子之有行。虽王姬而下嫁。宜崇异数。用粲至恩。敷告治廷。肆扬赞册。瀛国公主、仙源毓粹。宝婺分辉。聪惠敏明。禀天姿而特异。婉柔端静。在姆教而弗烦。动遵图史之规。居饬组紃之习。方迨及笄之茂。将从外馆之归。是用易河间之□□。启□阳之新壤。亚于正后之等。主以上公之尊。□□□之嘉辰。□大易之元吉。以合二姓之好。以基万化之源。于戏。远监周诗。匪专荣于车服。近观唐戒。亦成美于家邦。往懋肃雍。永绥寿嘏。可。 

　　皇第十六女特封显福公主制大观四年七月八日 

　　门下。朕绍承圣绪。祗荷天休。宜其家人。永迪御邦之庆。乃生女子。继膺考室之祥。惟时初封。厥有彝宪。载涓谷旦。诞告群工。皇第十六女、质禀□□。性□慧□。秀毓璇源之润。荣分宝婺之辉。婉娩以从。虽未即公宫之教。柔嘉自得。顾无烦傅姆之勤。属□日之甫临。盍徽章之肇举。参稽茂实。褒进美名。主同姓之上公。视真王之峻秩。以昭内治。以厚民风。于戏。推敦叙之隆恩。庶几广爱。成肃雍之懿德。罔不在初。往服宠光。益绥寿祉。可。 

　　皇第十七女特封熙福公主制大观四年十二月二十八日 

　　门下。因亲立爱。兹以御于家邦。若古有猷。用特昭于礼命。惟时幼女。爰启初封。敷告治廷。诞扬徽数。皇第十七女、□霄锡美。帝室储辉。娈彼惠心。厥有成人之度。温其粹质。岂繄傅姆之勤。属晬日之迎辰。协嘉名而懋宠。乃涓谷旦。肇举彝章。视峻秩于真王。主上公于同姓。以敦天属。以厚大伦。于戏。考室于宣。已卜莞簟之庆。疏恩于汉。并开汤沐之封。既增涣于壸闱。寔并崇于位叙。膺兹休渥。永介寿康。可。 

　　皇第十八女特进寿福公主制政和元年三月三日 

　　门下。朕丕膺纯佑。□洽蕃厘。庆覃考室之占。载生女子。化迪御邦之要。必本人伦。肆涓吉以肇封。用扬廷而孚命。皇第十八女、柔闲自得。婉惠夙成。惟时襁褓之初。已粹英华之美。珠躔挺秀。寔诞降于天孙。兰渚涵姿。过来游于帝子。兹届剪羁之旦。允符设帨之祥。属来谂于近司。用特昭于徽数。协之华序。锡以令名。班峻秩于真王。亚备仪于正后。义敦皇绪。教棐民彝。于戏。启脂泽之丰。恩固加于亲爱。宜车服之盛。德尤在于肃雍。茂对龙光。益谐燕誉。可。 

　　皇第十九女特封顺福公主制政和元年三月二十五日 

　　门下。朕稽邦家立爱之经。著皇女疏封之训。主于同姓。秩茂视于真王。锡以美名。礼特隆于初命。具□丕报。申诏群工。皇第十九女、粹岐嶷之姿。茂柔良之质。纯然禀异。允矣生知。继图史之芳。宜有性□之善。养肃雍之德。谅无姆教之烦。庸毕协于师言。□肇颁于涣渥。是将序簪韨于位。以御治朝。陈金石于庭。以□显册。敦崇国体。循用邦彝。嘉乃妙龄。膺兹徽数。于戏。周盛车服之饰。所以重王姬。汉优汤沐之恩。所以尊帝女。惟时旧典。匪曰予私。尚益介于寿康。以永绥于祉福。可。 

　　庆国公主特进封韩国公主制政和二年二月五日 

　　门下。立爱惟亲。所以致人伦之厚。因心则友。所以明天显之恭。眷皇室之贤姬。迺哲宗之季女。礼将优于下嫁。恩莫盛于增封。诹叶嘉辰。诞扬徽册。庆国公主、柔良自得。淑慎无违。夙开银榜之祥。茂毓珠躔之粹。重为楷则。奚烦师氏之规。居靡骄盈。尤习公宫之□。鴈奠甫谐于出御。龟犹爰及于有行。稽大国以相攸。孰如韩乐。诏治廷而锡命。无若汝宜。载秾车服之华。弥重琴瑟之好。以尊帝胄。以侈邦荣。于戏。合姓惟寅。盖谨造端之义。于归以祉。允孚元吉之中。其益蹈于箴图。用永绥于燕誉。可。 

　　皇第二十女特封□福公主制政和三年四月十六日 

　　门下。敦爱理亲。将厚家邦之□。设仪辨位。孰先被命之崇。矧诞受于天休。式载生于女子。甫临晬日。爰启初封。协以嘉辰。告于列位。皇第二十女、□姿淑□。秉德粹纯。膺璇极之储辉。溯珠躔而□□。□□玉质。蚤□□□之祥。茁彼兰芽。兹届剪羁之旦。扬□□□。锡以宠□。□□□之殊荣。亚后仪之一等。用□□□□□。允□政壸之华。于戏。半楚国之封圻。视秩盖□□□□鲁人之候馆。疏恩前示于嘉称。宜懋肃雍。益□□□□□□□□。 

　　韩国大长公主特改封贤德懿行大长帝姬制 

　　门下。朕躬揽万机。□□□□□□□□制。褒叙懿亲。率昭考之谟。缉熙□矩。□眷诸姑之重。□□近属之尊。锡以丰章。告于□位。韩国大长公主、性姿柔惠。□禀静专。极徽数于累朝。蚤敦庆□。□大名于两国。弗□□□。矧兹邦典之新。式表帝族之盛。载崇□命。弥厚化风。于戏。车服不系厥夫。盖由前训。富贵弗更其守。益懋远猷。往服恩荣。永绥寿嘏。可。 

　　徐国长公主特改封柔惠长帝姬制 

　　门下。朕监观周道。祗若先猷。表实定名。饬正循沿之陋。因心广爱。肇颁新美之称。眷是贤姬。时□同气。宜载扬于丕号。用孚告于群工。徐国长公主、温惠柔明。谦恭静壹。爱钟烈考。蚤承顾育之慈。厘降勋门。弥著肃雍之誉。属诞更于往制。庸改锡于徽章。考德谓宜。申恩惟旧。于戏。事师于古。方跨越于三王。仁笃于亲。庶仪刑于四海。尚绥福履。无怠训言。可。 

　　陈国公主特改封淑和帝姬制 

　　门下。朕若古猷训。因时缉熙。眷□帝子之疏封。尚繄侯邦之筑馆。肆遵先志。聿新一代之规。肇举嘉称。用亶群工之听。陈国公主、柔良自度。淑慎有仪。席庆皇闱。迺哲宗之爱女。言归甲族。疏沁水之新封。属诞正于前彝。宜申加于异数。式昭懿行。佥穆师言。于戏。按实定名。允协邦图之永。因心则友。弥敦天显之恭。祗服龙光。永孚燕誉。可。 

　　韩国公主特改封淑慎帝姬制 

　　门下。立爱惟亲。莫重因心之友。以仪辨等。孰先表实之称。眷皇室之贤姬。乃哲宗之季女。遹申前诏。诞布新章。韩国公主、秉德温良。凝姿秀粹。蚤习公宫之教。柔则内融。蔚为戚畹之华。徽声外著。兹举周家之制。肇更汉室之封。以正邦经。以昭古训。于戏。成缉熙之茂宪。必也正名。侈敦叙之隆恩。庶几广爱。往叙宠渥。益介寿祺。可。 

　　除嘉福公主特封嘉福帝姬制政和三年四月十五日 

　　门下。朕若古有猷。绍休成训。因亲立爱。诞昭天性之隆。以义制名。式表帝姬之重。眷予元女。钟庆宸闱。冠美号以申恩。诏昕廷而扬命。嘉福公主、珠躔毓粹。坤掖凝辉。法度生知。已著言容之德。柔嘉自得。靡烦图史之规。兹肇举于新章。用丕宣于令则。载崇位叙。增典情文。于戏。洵美且都。有秾华之盛服。俾耆而艾。袭寿恺之多祥。勉迪徽声。以绥纯嘏。可。 

　　荣福公主特改封荣福帝姬制 

　　门下。祗奉丕图。遹追先志。备一朝之大典。酌三代之弥文。惟时帝子之尊。尚袭王制之旧。虽亲之欲其贵。礼务极于优隆。然名之必可言。事盍师于古始。其朌明命。用诰多方。荣福公主、气禀中和。性钟淑慎。彤管有炜。克遵图史之规。象服是宜。允蹈珩璜之节。顷稽故事。诞启初封。秩视真王。主之同姓。载念循沿之弊。必求训迪之方。申锡恩章。肇新爵号。以光国体。以厚民风。于戏。雅推敦叙之仁。将辅成于美化。克懋肃雍之德。其务称于殊荣。祗服训言。益绥寿祉。可。 

　　安福公主特改封安福帝姬制 

　　门下。朕丕厘景命。遹骏先猷。稽成周制作之隆。正炎汉循沿之误。惟时懿女。未易华称。虽秩视真王。备存于彝训。而主以同姓。徒袭于虚名。爰即大廷。诞扬孚号。安福公主、分流银燿。挺秀金枝。夙符寝簟之祥。茂叶涂椒之庆。谨珩璜之节。久著柔仪。衍汤沐之封。荐膺异数。方肇新于令典。宜申锡于徽章。以昭天属之恩。以厚人伦之本。于戏。亲之欲贵。必隆惇叙之仁。名必可言。尚懋肃雝之德。益绥祉福。茂对龙光。可。 

　　康福公主特改封康福帝姬制 

　　门下。仁以亲亲。盖示明伦之本。义兼贵贵。宜隆辨等之仪。朕爰考周诗。仰循先训。躬裁善制。厘筑馆之旧称。敷锡美名。耸班朝之师听。康福公主、庆钟华禁。祥发閟宫。岐嶷天成。居习组紃之教。肃雝日就。动无珩璜之哗。兹肇举于新章。用丕宣于懿则。沿情斯称。表实谓宜。于戏。位叙载崇。仍视真王之秩。箴图克谨。毋忘师氏之规。往对茂光。益绥多福。可。 

　　崇福公主特改封崇福帝姬制 

　　门下。朕考古立制。与周匹休。明德睦亲。自家刑国。惟是帝姬之贵。尚遵公馆之名。锡厥嘉称。用缉熙于先志。涣其大号。宜惇叙于我家。崇福公主、兰茁腾芳。瑜华禀粹。柔闲自得。靡烦傅姆之勤。庄重夙成。允发天孙之秀。兹诞扬于褒典。式增穆于徽称。礼命载崇。宠私惟旧。于戏。秾如桃李。聿瞻仪服之华。佩以琼琚。弥见德音之茂。尚绥介福。无愧前脩。可。 

　　昌福公主特改封昌福帝姬制 

　　门下。朕稽三代之盛隆。斥百王之卑陋。载惟帝女。尚循外馆之称。肇正邦经。追本先皇之志。爰朌涣号。增贲宠名。昌福公主、景纬储辉。皇枝孕秀。温其淑质。允孚珠玉之华。娈彼惠心。盖禀乾坤之粹。兹大厘于彝制。用申锡于褒章。恩以亲隆。命惟时举。以厚宫闱之庆。以绍位叙之荣。于戏。曷不肃雝。既弗愆于姆训。成其福禄。宜永荷于天休。往服眷私。益虔率履。可。 



●宋大诏令集卷第四十 

　　皇女五 

　　封拜五 

　　衍福公主特改封衍福帝姬制 

　　门下。朕光膺景命。寅奉丕图。稽神考之燕谋。酌成周之盛典。眷言懿女。肇易华称。其孚号于大廷。以猷告于多士。衍福公主、分辉宝婺。毓秀璇源。迪德有常。虽未即公宫之教。率礼不越。顾已腾中壸之□。载惟郡国之封。盖本汉唐之陋。循沿既久。□正未遑。兹诞举于徽章。宜申加于茂渥。以笃邦家之庆。以隆父子之恩。于戏。必也正名。既尽遵扬之义。庶几广爱。用昭惇叙之恩。尚懋柔仪。永绥纯嘏。可。 

　　徽福公主特改封徽福帝姬制 

　　门下。朕监成周之隆。遵昭考之训。以□□位。孰先帝女之尊。以礼称情。爰举邦彝之茂。聿新厥命。诞告于廷。徽福公主、袭庆璇源。启封襁褓。涵姿明润。蜜瞻日月之华。秉德粹温。蚤著瑛瑶之度。□载颁于令典。用敷锡于嘉称。秩视真王。恩从旧数。于戏。有空□竞。益蕃宫壸之荣。无疆惟休。增侈龙光之施。勉循懿范。式介纯禧。可。 

　　显福公主特改封显福帝姬制 

　　门下。朕丕膺令绪。祗奉燕谋。眷惟诸女之贤。以主上公之贵。虽存故事。徒袭虚文。兹诞布于宏规。宜申加于显册。显福公主、珠躔挺秀。璇极分辉。柔惠夙成。瑟彼圭璋之质。英华日就。煜然桃李之姿。顷彻初封。式彰异数。载念两汉循沿之故。有惭三代制作之隆。爰锡恩章。肇新爵号。以笃家邦之庆。以昭教化之原。于戏。立爱自亲。朕敢忘于敦叙。以名出信。尔务称于龙光。尚懋乃猷。永绥厥福。可。 

　　顺福公主特改封顺福帝姬制 

　　门下。朕若稽于古。莫如三代之隆。训迪厥官。肇正百王之误。惟时懿女。申锡徽名。爰协休辰。式孚涣号。顺福公主、璇源毓庆。宝婺储辉。早符莞簟之祥。克谨珩璜之度。顷疏茂渥。既彻初封。主以同姓之亲。秩视真王之贵。虽存故事。止袭虚称。兹诞举于宏规。宜首加于异数。以隆国体。以棐民彝。于戏。易汤沐之封。朕既丕承于先志。异车服之等。尔其益懋于柔仪。往对殊休。永膺多福。可。 

　　柔福公主特改封柔福帝姬制 

　　门下。朕董正治官。缉熙先志。眷惟懿女。尚仍炎汉之封。肇易徽称。悉本成周之制。爰诹谷旦。诞告治朝。柔福公主、毓秀星辉。储精潢润。柔嘉自得。不渝图史之规。婉娩以从。靡俟保阿之训。顷□□□。□彻初封。秩视真王。仪参正后。载念熙宁之诏。备□□□□□。更制新名。申隆异数。以笃御邦之庆。以增考室之祥。于戏。器不假人。庸厚展亲之礼。名以出信。益隆报上之心。其体至怀。永绥多福。可。 

　　皇第二十一女特封申福帝姬制 

　　门下。朕躬临熙洽之期。世格和平之乐。既受帝祉。茂膺男子之祥。虽则王姬。益卜家人之吉。爰诹谷旦。肇锡美名。敷告治廷。茂扬休命。皇第二十一女、钟日月之明润。禀乾坤之粹纯。德性生知。未习公宫之训。礼容自饬。无烦阿保之勤。甫当剪鬌之辰。已著成人之度。动合图书之戒。未疏典册之封。是用循鲁馆之称。载稽周制。鄙沁园之号。尽革汉规。眷尔柔嘉。伸之福禄。厥惟彝宪。匪曰私恩。于戏。立爱惟亲。兹广家邦之教。以仪辨等。徐观车服之华。褒对龙光。永绥寿嘏。可。 

　　皇第二十二女特封宁福帝姬制政和四年五月二十七日 

　　门下。朕膺溥临之命。纂累洽之图。将受厥明。屡协□宫之祝。乃安斯寝。嗣占右帨之祥。诞告治廷。式孚群听。皇第二十二女、濯潢流之秀。疏星极之辉。蚤惠夙成。瑟彼英华之粹。覃訏日就。煜然文采之华。未即教于女师。已服勤于姆训。甫十旬初晬之吉。侈三日剪鬌之仪。考图徵章。褒时缛礼。异车服之节。亚□□后之尊。徽脂泽之封。视以真王之秩。用敦皇绪。俾厚民风。于戏。王假有家。方茂荣怀之庆。天被尔禄。永绥寿嘏之纯。□□□□□。□承燕誉。可。 

　　皇第二十三女特封保福公主制政和四年四月六日 

　　门下。立爱惟亲。式本御家之治。以名为表。莫严辨位之仪。眷帝位之方隆。嗣王姬之载育。诹辰协吉。敷策扬廷。皇第二十三女、膺莞簟之殊□。蕃壸闱之显福。柔明蚤惠。婉嫕夙成。被秾兰茞之华。洵美瑛瑶之度。实訏异禀。在傅弗勤。聿当初晬之期。爰举始封之制。诞昭徽数。侈亚后之丰章。商锡新称。协有周之旧典。以尚荣怀之庆。以闳敦叙之休。于戏。礼重剪羁。相德容之有俶。诗言衣裼。饬内行以无违。进席龙光。永绥寿恺。可。 

　　嘉福帝姬特进封嘉德帝姬制政和五年四月二十八日 

　　门下。礼本于昏。兹实明伦之重。名以出信。是惟立爱之先。眷予元女之贤。蚤即公宫之教。将备脩于嘉事。其商赉于丰章。猷告治廷。亶敷载册。嘉福帝姬、端庄而婉懿。淑慧而温恭。祥发日月之明。禀异乾坤之正。潢流席庆。兹秾桃李之华。俶极承颜。浸服组紃之训。谨女图而自饬。肃珩佩以无哗。议年甫迨于胜笄。揆德克闲于执盥。比求良席。爰得勋门。载涓请吉之期。尽具纳成之典。肇疏园之宠。既参褕翟之辉。光筑馆之行。宜大粉田之渥。仰惟前代。于棐民彝。肆启命字之严。尽黜裂封之陋。申朌显号。用相柔仪。于戏。致枣栗之虔。往迪家人之吉。视衿鞶之戒。毋忘宗事之脩。其益懋于言容。以永绥于寿祉。可。 

　　皇第二十四女特封荣福帝姬制政和五年九月十一日 

　　门下。上天之载。有蕃传类之休。女子之祥。嗣协宜家之吉。将诞敷于显祚。其顺考于丰章。涓选刚辰。式孚列辟。皇第二十四女、禀令仪之静婉。躬柔度之端良。设帨于门。蚤袭椒涂之懿。载衣之裼。具昭莞寝之华。德容发于震夙之初。惠问成于覃訏之始。娈彼潢流之秀。煜然天纪之辉。方卜□于保阿。已弗勤于傅御。三月之末。爰当翦鬌之期。九十其仪。用兆结缡之祉。商锡王姬之制。允厘公馆之称。表实定名。设仪序位。佩之带玦。等异数于真王。锡以乘车。亚祲威于正后。则笃其庆。永孚于休。于戏。古我先王。时若棐民之化。有齐季女。克成治内之风。尚勉蹈于徽猷。思辅成于淑质。往绥燕誉。以介寿臧。可。 

　　荣福帝姬特进封荣德帝姬制政和六年二月二十三日 

　　门下。朕仰惟前代。若昔大猷。重嘉礼以厚人伦。为国始本。虽王姬而执妇道。作民孚先。名既正于疏封。恩亦隆于筑馆。诞扬明册。播告庶工。荣福帝姬、淑性惠温。柔度燕婉。华秾桃李。质粹琼琚。保傅不勤。幼而循图史之戒。组紃既习。长则有家室之归。维昏姻之及时。实风化之正始。逮兹下嫁。岂曰贵骄。奠鴈甫期。知龟筮之协告。施衿示训。亲盥馈以教恭。车服有行。典章增贲。我图懿范。更锡美称。用昭慈爱之怀。肆显肃雝之德。师言维穆。庭涣匪私。于戏。化行周南。朕则厘女士而以道。贵惟帝子。尔其循法度以宜家。永保令仪。自膺庆誉。可。 

　　崇福帝姬特进封崇德帝姬制宣和二年五月二十八日 

　　门下。周适王姬于诸侯。首论肃雝之德。唐尚公主于五品。间行盥馈之仪。眷予季女之贤。将有勋门之降。宜昭宠数。用告荐绅。崇福帝姬、发丛霄璇玉之祥。分宝宿天孙之庆。静专出于德性。婉娈茂于天姿。间阅诗书。雅有宫庭之训。自知纺绩。不烦傅姆之勤。桃李之华而归以时。条梅有实而迨其吉。瑟琴静好。宜其家人。凤凰和鸣。予得吉卜。乃考始笄之故事。有光外馆之攸行。宠申帝女之封。贵比真王之秩。结衿鞶而既戒。当远去于亲闱。躬苹藻以荐羞。尚恪修于妇事。于戏。毋以贵而废舅姑之恭顺。毋以富而忘杼轴之艰难。馆陶求郎。上之有请谒之戒。窦主踰制。下之有奢靡之讥。能迪予言。则为尔福。可。 

　　皇第二十九女封令福帝姬制宣和 

　　门下。受祉而施于子。有开女梦之祥。立爱而始于家。克迪民彝之厚。朕荷天右序。锡祚炽昌。聿生姬德之音。实衍邦祺之盛。宜孚诏号。用告朝绅。皇第二十九女、毓粹星潢。承休霄极。蕴徽柔之则。袭芬润于芳兰。擢岐嶷之姿。敷秀华于秾李。将惠姆师之淑训。寖昭壸室之令仪。朕惟有天下者、务亲其亲。为人父者、必幼吾幼。爰侈占蛇之庆。载为剪鬌之容。假太龟之神。肆涓辰于谷旦。佩辟邪之绶。乃商赉于嘉名。式隆天性之恩。以正人伦之本。于戏。诗著国风之义。德专美于肃雝。礼存内则之言。教莫先于婉娩。永绥寿嘏。益协荣怀。可。 

　　皇第三十女特封华福帝姬制 

　　门下。考室占女子之祥。载羡蕃昌之盛。唐棣喻王姬之德。亶昭徽美之声。仰帝极之申休。玩坤元而得索。协稽旧典。诞举茂恩。揆以刚辰。告于外寝。皇第三十女、分辉宝婺。毓秀仙源。亶聪慧以性成。钟静柔而敏达。瑶瑛温润。蕴四德以中存。桃李秾华。称六珈而□□。俯届十旬之晬。将严右鬌之仪。备展情文。具形宪度。朕方受天多祜。流祚无疆。则百斯男。正显本支之盛。有齐季女。允谐千亿之诜。爰因幼幼之慈。式厚亲亲之惠。商嘉名而□实。焕新礼以增荣。物陈亚后之崇。秩等真王之峻。以增皇绪。以辅民彝。于戏。象服是宜。勉慎言容之习。彤管有炜。务遵图训之规。益介寿祺。永光懿范。可。 

　　皇第三十一女特封庆福帝姬制 

　　门下。朕端眷命于璇霄。绵鸿休于宝绪。乃生女子。衍流祚类之昌。以明人伦。宏阐化风之穆。推御邦而厚本。叙施德以疏荣。登告群工。丕扬显册。皇第三十一女、韶姿夙茂。懿度天成。设帨于门。应享占于虺梦。载衣之裼。称柔饰于鞶丝。娈彼惠温。华然淑秀。如习公宫之范。靡烦傅姆之规。外馆重嘉。已兆结缡之始。午覊谨晬。先陈剪鬌之文。酌汉朝帝女之封。考周室王姬之号。车服异等。备参褕翟之华。汤沐多租。大启粉田之渥。以名为表。立爱惟亲。绥其福履之光。侈乃室家之庆。盖循彝宪。岂曰私恩。于戏。教婉娩以字笄。其寖承于令训。执肃雝而成德。尚终迪于芳猷。永对渥慈。益膺繁祉。可。 

　　昌福帝姬特进封成德帝姬制宣和五年六月四日 

　　门下。正男女以合二姓之逑。聿时循于嘉事。因父子以惇九族之爱。用畴协于彝章。朕仰承上帝之休。衍有公宫之懿。比拂龟而得吉。将执盥以教恭。孚告治朝。诞扬显册。昌福帝姬、柔明远识。温惠令资。储辉宝婺之躔。肖静坤舆之体。言容兼淑。秾如唐棣之华。法度有持。动成佩玉之儆。少而饬组紃之事。长则奉图史之规。靡由在姆之勤。盖禀自天之美。议年斯及。于礼有行。乃卜庆门。肇新外馆。诗陈下于正后。焕其车服之仪。史载主以上公。黜彼情文之陋。视真王、则亲之欲其贵。著成德、则名之必可言。商此徽称。蔚为异数。于戏。内和理而家可久。宜思戴氏之经。幼习贯而性自然。无替贾生之说。惟衿鞶是戒。惟苹藻是循。副予慈怀。绥尔寿履。可。 

　　杂诏 

　　公主行舅姑礼诏治平二年二月壬辰 

　　朕尝侍先帝左右。恭闻德音。以本朝旧制。士大夫之子。有尚帝女者。辄皆升行。以避舅姑之尊。习行既久。义甚无谓。朕常念此。寤寐不平。岂可以富贵之故。屈人伦长幼之序也。可诏有司革之。以厉风俗。朕开喻之始。钦仰称叹。至于再三。不幸先帝后婴疾疹。其议中寝。朕躬承遗旨。敢不遂行。中书门下议降诏有司。以发扬先帝盛德。诏曰。盖圣人制礼。造端乎夫妇。所以正人伦。先王立教。莫善于孝悌。所以厚风俗。王姬下降。旧典有仪。其于舅姑。当行盥馈。然历代相沿。习为矜汰。至于乱昭穆之序。废长幼之节。是为作法于凉。何以使民。先皇帝暇日。尝以为言。欲加申饬。俾成礼顺。旋属违豫。未遑著于令也。末予冲眇。肇服休命。德音在耳。曷敢昏逾。率循大卞。盍先遗志。岂曰善继。用彰我昭考垂宪。足以贻谋后世者。其体兹旨。令有司案典礼奉行。仍令陈国长公主行舅姑之礼。王师约更不升行。 

　　改公主名称御笔手诏 

　　比览神考实录。在熙宁初。有诏厘改公主郡县主名称。当时群臣不克奉承。以至于今。比诏有司。祇若先志。循沿既久。莫能董正。稽考前王。周称王姬。见于诗雅。姬虽同姓。法古立制。宜莫如周。今帝天下。而以王封臣。可改公主为帝姬。郡主为宗姬。县主为族姬。仍以美名二字。易其国号。内两国者以四字。 

　　降黜 

　　皇女兖国公主降封沂国公主制嘉祐七年二月壬子 

　　陈车服之等。所以见王姬之尊。启脂泽之封。所以昭帝女之宠。兹唯亲爱之攸属。时乃风化之所关。与不能安谐于厥家。则何以观示于流俗。兖国公主、生而甚惠。朕所钟爱。故于外家之亲。以求副车之配。而保傅无状。闺门失欢。历年于兹。生事弗顺。达于闻听。深所骇然。虽恩义之常。人所难断。至于赏罚之际。朕安敢私。宜告大廷。降徙下国。于戏。尔惟肃雍以成美德。惟柔顺以辑令名。及其恪思。庶承来福。可降封沂国公主。 

　　赠典 

　　皇妹故道士七公主仍赐号清虚灵昭大师赐紫法名志冲制 

　　门下。先亲立爱。有国之彝章。渗泽漏泉。饬终之厚礼。载优赠恤之典。用推惇叙之恩。皇妹、故道士七公主、宝婺分辉。天枝发秀。夙禀柔嘉之质。逈怀喆惠之心。爰自妙龄。即依道范。遽宾仙而长往。俄早世以缠悲。岁籥屡更。音容永谢。宜举追褒之命。庶申轸悼之怀。赋邑脂田。特开于大国。徽名懿号。并法于真都。尚冀营魂。歆兹异数。可特追封卫国长公主。仍赐号清虚灵昭大师。赐紫。法名志冲。仍令所司择日备礼册命。主者施行。 

　　故蜀国长公主追封越国长公主赐谥贤惠制 

　　敕。生有封爵之荣。殁有赠襚之宠。迺国常典。施诸贵近。况在先帝之中女。寔朕同气之至亲。奄忽沦亡。可无褒恤。某、少而蕴慧淑之资。弗勤于保傅。长而成肃雍之美。是宜于室家。车服亚王后而增辉。国邑视公侯而不侈。朕嘉乃淑德。茂乃懿范。将极宠数。以熙长乐之爱。不幸婴疹。夭于盛年。悲动慈闱。痛均手足。不有追贲。曷纾朕怀。兹用申敕有司。择壤地之大者、莫如越。以加汝封。稽参谥法。明德有诚之谓贤。柔质慈仁之谓惠。以易汝名。庶几休声。可□诏世。汝有知也。尚克歆承。可。 

　　故鲁国大长公主赐谥贤懿追封荆国大长公主制 

　　敕。先王制礼。文以称情。永惟贵主之尊。奄及追命之际。兴言痛悼。用贲诸幽。具位、生有令仪。席庆皇祖。肃雍之美。协于声诗。遭命不淑。以至大故。盖王姬之车服。下后一等。而不系其夫。其位高者其享厚。其情至者其文缛。贵贵亲亲之义也。改封大国。被以休名。殁而有知。尚克膺此。可。 

　　越国贤惠长公主追封大长公主制 

　　敕。王姬之贵。而能执妇道以成肃雍之美。朕尝闻召南唐棣之诗矣。永惟皇祖之庆。笃生淑女之贤。赋命不融。中道而没。哀荣之典。兹何敢忘。故越国贤惠长公主、袭宠宫庭。生知礼义。仪降王后、有车服之荣。德配君子。称室家之懿。逮兹享帝之泽。推余尊祖之诚。大长之称。宠荣斯极。追锡成命。以贲九泉。 

　　神宗第九女赠蔡国长公主追封兖国长公主制 

　　敕。王者惇同气之戚。厚追往之恩。岂独致亲亲之私。所以风示四方。助成世教也。神宗皇帝第九女、赠蔡国长公主、钟祖宗之庆。袭神明之胄。贵为帝子。蚤慧夙成。方奉宫闱之欢。未膺车服之宠。奄先物化。寖历岁时。朕纂服之初。茕茕在疚。手足之爱。尚慰予心。尔生不辰。墓木已拱。想念畴昔。音容邈然。申锡密章。进荒大国。庶几窀穸。识此哀荣。可。 

　　故燕国长公主追封唐国长公主赐谥贤穆制 

　　朕惇叙天伦。兴崇孝治。永念昭考。笃生淑女之贤。载惟眇躬。实深同气之爱。遽闵告终之讣。敢忘追恤之恩。故燕国长公主、禀资柔明。毓德专静。蚤合勋门之好。率循妇职之恭。虽脂泽之封。蚤视真王之秩。而车服之等。靡矜贵主之尊。言常协于箴规。事必稽于图史。谓膺上寿。永巩繁禧。何期盛年。奄至大故。宜极哀荣之典。用伸痛悼之怀。陟疏名邦。仍锡美谥。冥灵弗昧。宠渥是歆。可特追封唐国长公主。赐谥贤穆。 

　　故熙福公主追封华国公主制 

　　先王立爱以隆亲。莫先于天性。君子缘情而制礼。岂吝于恩章。眷予幼女之姿。并毓灵源之粹。宜膺寿祉。忽遘沦亡。爰加赠饰之章。庸示褒荣之典。故熙福公主、秾华日茂。慧淑性成。年未及笄。已久流于芳誉。命有所制。嗟奄夺于妙龄。肆追锡于愍书。用曲伸于慈念。胙之名国。启以新封。尔尚不忘。歆此徽数。可特追封华国公主。 

　　晋国长公主不起罢承天节上寿诏大中祥符二年十二月辛巳 

　　惟妹之亲。爱均于同气。终天之诀。哀切于深衷。属以诞节届辰。庶邦毕会。有司献议。愿罢乐悬。在于朕心。亦所未忍。俾停展礼。用表追怀。其日群臣上寿。宜令权罢。





宋大诏令集卷第四十一 

　　宗室一 

　　封拜一 

　　皇叔德文忠武军节度使加恩制 

　　门下。朕仰绍鸿烈。惟怀永图。每纠宗族之恩。畴先伯叔之懿。用推厥爱。以展予亲。具官德文。道与粹和。天畀宗谨。有言而践百行。含章而畅四肢。早建将牙。兼穆台铉。邦洽斯誉。神劳以祥。岁艾而精明不衰。爵隆而悔吝弥远。比询朝论。已启王封。尚图久劳。更膺异奖。改疏假璧之奥。进服温貂之华。仍广辕畴。以大租入。于戏。脩人道之睦。我惟惇叙。阅天下之理。尔实老成。益美翰垣。参重宗稷。秉德陪义。是惟显哉。可。 

　　皇兄允让宁江军节度使加恩制 

　　门下。礼重祭膰。宠伯仲之国。诗标常棣。广亲族之爱。稽古敦睦。朕能行之。具官某。器令而周。志和而立。懿作休德。奋为嘉猷。早秉中权之雄。复正大宗之领。协我公姓。光于前人。间侍郊宫。参献彝瓒。服攸箴而惟谨。摄尔仪而罔愆。向者已徇朝言。特疏王爵。载惟褒渥。尚慊成劳。俾眎秩于台阶。且仍华于将阃。优实多户。并示隆恩。于戏。武穆文昭。其流斯远。元戎茂宰。注意所兼。尔其浚明日孜。蹈道时敏。钦助予治。丕缵肤功。可。 

　　皇兄允弼武康军节度使加恩制 

　　门下。朕惟一二兄弟。屏捍吾家。每推骨肉之爱。以强本根之托。矧在尔属。早休厥声。适及刚辰。进膺异数。具官允弼。甚德而度。参仁以和。居贵而罔流心。训恭而远祇悔。间陪郊献。佐庀宗司。抑抑攸仪。举皆率履。绰绰斯裕。内无违言。成于叙亲。时乃修职。比者虽疏王爵。未厌宠名。宜停后务之烦。俾领元戎之制。增食爰赋。兼实干封。于戏。磐石而宗。寄莫重焉。捍城于国。义莫先焉。何壮非猷。何顺非迪。仍畅折冲之远。姑隆绥族之恩。往惟懋哉。显对嘉命。可。 

　　皇弟允良安德军节度使加恩制 

　　门下。尧惇茂族。于变时雍。周建懿亲。时庸展爱。朕参式先宪。褒序吾宗。佥同公言。诞举恩册。具官允良。气韶质美。冯信厚之余。体和履顺。远冲孺之习。早经留务。常止上都。以尔考有叔父之尊。帝室之屏。勋昭彝器。庆裕后昆。向嘉冢嫡之承。已畴王爵之显。断自予志。申付节旄。因见官仪。衍实封祉。于戏。古有谟训。汝其念闻。夫宠不期骄而骄从。谦不待益而益务。脩也可以思永。慎也可以寡尤。移孝图忠。钦服兹命。饬躬靖位。往即尔藩。可。 

　　皇弟允迪安静军节度使加恩制 

　　门下。朕闻立爱莫先于亲。繁支实庇其本。每念攸训。匪伊异人。用推惇序之仁。期光夹辅之体。具官允迪。承焘天祐。衍庆宸孚。举动严方。趋尚闲敏。思长富贵之守。寖安朝夕之虔。向留使华。允穆公路。顷以王邸徂谢。予怀悼惊。念其堂构眷深。乔梓义重。维城有寄。墨绖还朝。载隆近属之恩。俾领中军之节。仍增邑食。且实户封。于戏。乃考之忠勋。四邦是式。乃兄之光宠。十乘有仪。尔偕厥荣。毋或滋怠。钦即殊奖。祇励厥猷。可。 

　　皇弟允良加恩制郊祀 

　　门下。朕率祖宗之常。谨郊庙之飨。迎日涓选。薰燎告成。衍三灵之欢豫。肆万民之庆眚。既饮其至。因赉尔劳。矧一二兄弟之亲。参陪夙夜之恪。宜缛恩典。以宠懿藩。具官允良。履尚详华。机采明悟。世不忘于济美。孝乃移于事君。王社以光。帅节云重。向因侍祀。弥见协恭。阗然阳气之休。襜如盛。服之美。我礼尤具。惟神克歆。特缘膰胙之颁。首笃鄂跗之爱。进加功号。兼拓爰封。且询中石之规。更增多户之实。于戏。自天介祉。既辑于上仪。为国懋能。敢私于同姓。往祇异数。勤劭壮猷。可。 

　　皇弟允良特授特进依前检校司空同中书门下平章事华原郡王充奉宁军节度使加恩制嘉祐元年恭谢 

　　朕沿康复之庆。荐昭报之忱。合祀乾祗。大陈牲玉。先期袚乎路寝。申诏约乎圜丘。礼文昭明。仪体简大。既执量币。获侑祖宗之灵。复因祭膰。以亲兄弟之国。盖合扬于贶施。用均布于福厘。矧尧之变时雍。始于睦族。而周之厚民德。繇厥睦亲。式是仁恩。扬兹庆号。具官某。资质淑茂。体行端庄。令问夙昭。善猷允履。戚藩云建。使节是持。按图所封。载择膏腴之地。班槐就列。兼崇台宰之仪。入侍斋祠。居奉朝请。有庄恪之敏。得肃雍之称。朕享告成。尔庸惟穆。既饮斯至。乃泽厥劳。郑伯列于郏郊。滕侯先于异姓。班兹盛策。进以崇阶。仍增井牧之封。益宠云台之号。并为异数。用洽至恩。于戏。讫是上仪。布兹大喜。群工庶尹。既国典之是孚。至戚密亲。在家情之允洽。益慎尔德。以对厥休。可。 

　　皇弟允初建节制嘉祐五年以前五月二十八日 

　　门下。爵赏当功。则为善之劝广。名器不假。则至公之道存。然而隆恩睦亲。所以厚乎风俗。建侯作屏。所以捍于王家。非余敢私。乃国旧典。具官允初。质性纯茂。禀乎天资。学问发明。由于师训。惟我叔父。时为贤王。缅怀遗烈之存。属乃克家之善。自被蕃宣之寄。久参朝请之联。宜从留务之繁。进委临戎之重。节旄并建。井赋兼增。佥谋克谐。宠数惟渥。于戏。干戈卫社。内有宣勤夙夜之臣。甲胄在躬。外有奋力行伍之将。尔其念宴安之怀毒。知富贵之难居。戒损于满。而罔敢自骄。劳身以谦。而克保其位。无忘勉励。往服恩荣。可特授依前检校尚书右仆射、使持节耀州诸州事、耀州刺史、兼御史大夫、充感德军节度使、耀州管内观察处置等使、仍加食邑七百户、食实封二百户、散官、勋、封、如故。主者施行。 

　　皇弟允初特授特进依前检校尚书右仆射兼御史大夫感德军节度使加恩制嘉祐四年祫享 

　　百世必祀。德厚者流光。三岁乃祫。文繁则礼缛。朕训四海之孝。合七世之灵。因时永怀。备物亲享。祲容粲若。宝镇在焉。来九服之朝。用六代之乐。于时藩岳伯舅。二三弟兄。助祭在兹。侍祠有恪。嘉享云究。庆赐遂行。具官某。体韵详和。性质淳固。本贤王之后。资圣源之先。遥制侯藩。委高牙之重。宿留京邸。奉介圭之朝。能纂善猷。绰有淑问。自惇宗之讲祀。繇奉常以肄仪。结佩入斋。展軨从跸。清庙在望。极骏奔之恭。朱芾侍祠。有肃雍之美。朕以皇祖右飨。大嘏告慈。熙事备成。景福来格。还衡肆眚。进律畴庸。乃眷戚藩。益开土宇。仍进表功之号。更升躐等之阶。恩礼之隆。固先于异姓。名数之懋。滋表于展亲。于戏。承积累之祥。膺节制之重。斋祠□奉。灵宠荐加。益慎尔猷。往服朕命。 

　　皇兄允弼依前检校尚书右仆射充宁国军节度使同中书门下平章事北海郡王加恩制嘉祐四年祫享 

　　门下。稽若先王。制兹大祫。谓四时之常祭。未极孝思。约一闰之小成。诞为精厚。朕详案旧礼。考卜孟冬。驾言属车。登享祖庙。行践朝之礼。歌长发之章。惟时亲贤。豫我祠祀。尽肃雍之美。同凄怆之怀。亦既解严。宜有褒赏。用敷渥典。式告大廷。具官某。地则茂亲。时惟明德。系二南之化。躬两汉之风。表仪王家。有严重之质。导训宗子。得祗穆之和。兼徽台司。开赋王社。宿邸弥谨。奉朝滋恭。而自先甲肇禋。中严始事。率郇滕之诸国。逮鲁卫之密亲。侍斋幄之深。从昭銮之近。太室戾止。广乐绎如。奉亚祼之升。极其恭志。正赤舄之履。亶无流心。祖宗格思。祝嘏告止。歆乃孝享。赐朕祥厘。膰肉是颁。用先兄弟之爱。芳酒斯举。以泽公侯之勤。优衍采田。益畴真食。仍加功号之美。并昭名数之华。国典攸宜。家情允洽。于戏。同寅恤祀。既获无疆之休。夹辅慎徽。益保有终之吉。往钦厥命。永孚于休。 

　　宗实起复依前右卫大将军泰州防御使知宗正寺制嘉祐七年十月壬辰 

　　先王纠合宗族。而分职以治之。所以严宗庙。宗庙严则礼俗成。天下治。其事岂可轻哉。皇侄、右卫大将军、岳州团练使宗实。惠仁孝恭。忠信纯笃。故迁厥位。以修予宗正之官。亦先王治亲之意也。士之欲施于政。未有不学而能者。学所以修身也。身修则无不治矣。朕言惟服。尔往懋哉。可起复。依前右卫大将军、泰州防御使、知宗正寺。 

　　皇叔允良检校太保兼中书令泰宁军节度使襄阳郡王加恩制嘉祐八年四月十二日英宗即位 

　　门下。朕以眇躬。奉承鸿绪。在哀荒之罔极。方震悼以交深。然以庆泽之行。国体惟旧。惇叙之典。王政所先。乃眷亲贤。首加恩礼。载涓吉旦。诞告治廷。皇叔、推诚保顺同德亮节守正翊戴功臣、彰信军节度、曹州管内观察处置等使、开府仪同三司、检校司空、兼侍中、使持节曹州诸军事、行曹州刺史、上柱国、华原郡王、食邑一万二千七百户、食实封肆千户允良。蕴信厚之姿。席本支之庆。乐于为善。贵而无骄。粤自先朝。夙膺异数。位尊王爵。地重戚藩。荣兼斋钺之雄。进服温貂之贵。属纂承之伊始。宜尊显之有加。是用极令品于西台。易节旄于东鲁。苴茅建社。据襄沔之雄。论道经邦。视保空之重。仍加真食。增衍户封。并示宠休。务隆褒渥。于戏。神器之重。方愧于传归。磐石之隆。更资于夹辅。永绥厥位。不其盛欤。可。 



●宋大诏令集卷第四十二 

　　宗室二 

　　封拜二 

　　皇叔允初开府仪同三司检校司空同中书门下平章事感德军节度使加恩制嘉祐八年四月十二日 

　　门下。承祧继体。所以正神器之传。建屏疏封。所以隆磐石之故。兴言凉德。获奉丕基。矧践祚之始初。有推恩之典故。盍申孚号。庸示眷私。皇叔、推诚保顺守正翊戴功臣、感德军节度、耀州管内观察处置等使、特进、检校尚书右仆射、使持节耀州诸军事、行耀州刺史、兼御史大夫、上柱国、天水郡开国公、食邑六千九百户、食实封一千八百户允初。时之懿亲。属在仲父。淳固之性。得之自然。明清厥修。介乎无挠。惟先帝之甚爱。在冲人而敢忘。改领军麾。升服公衮。进阶迁秩。陪赋衍封。于戏。藐尔孤茕。未堪多难。尚兹信睦。于变时雍。惟宗英弥懋于远猷。庶前烈愈光于来裔。可。 

　　皇伯允弼检校司徒兼中书令护国军节度使东平郡王加恩制嘉祐八年四月十二日同上 

　　门下。国家膺累圣之图。启中天之运。重惟菲德之嗣。惕若先猷之承。仁恩渗于万方。亲厚始于九族。有如伯父。实曰贤王。宜因涓日之嘉。诞布告虔之涣。皇伯、推诚保顺同德亮节守正翊戴功臣、武宁军节度、徐州管内观察处置等使、开府仪同三司、检校尚书左仆射、兼侍中、行徐州大都督府长史、上柱国、北海郡王、食邑一万四千户、食实封三千八百户允弼。气和而履顺。资正而行恭。源流发于天渊。本支茂于邦干。推河间之学。务勤诗礼之闻。蹈宣父之言。思长富贵之守。服我文考。冠于内朝。以宣夹辅之勤。以董宗盟之事。帅坛命节。既专仗钺之行。帝跸陪舆。又宠冠蝉之饰。肆绍休于丕绪。首旌德于茂亲。进阶右相之尊。视秩三卿之贵。尹虞郊之旧俗。裂汶土之奥封。益以爰田。衍之真赋。褒隆邦锡。美协师谋。于戏。念祖宗之基。固起艰难之迹。维骨肉之分。敢忘敦睦之怀。勉迪顺猷。永绥多福。可。 

　　皇伯允弼授依前东平郡王加食邑实封赐功臣制治平郊 

　　门下。朕乘初阳之序。建大祀之仪。亲袚鬯圭。始见清庙。夙驾斋辂。肇禋紫营。有旻博临。赐朕纯嘏。于时日景温霁。坤倪肃清。逮蠲熙事之成。敢后茂亲之奖。皇伯、具官某。性蹈谦毖。体函忠醇。丕拥皇支之祥。倬为藩戚之表。董我宗正。爰惇叙族之贤。胙之东平。盖符乐善之美。此先帝之加遇。而冲人之用钦。会华玉之展祠。被温貂而在位。未有神明接而福莫享。亲贤隆而教靡尊。是用孚庆第劳。褒功锡号。畴其多邑。衍以真租。萃为宠章。以涣惠术。于戏。躬天地之报。既靡灵顾之私。广骨肉之恩。用笃人伦之爱。往绥吉禄。永懋休声。可。 

　　宗朴除使相制治平四年五月庚子 

　　朕膺符赤伏之灵。继序炎精之烈。图本支之盘据。倚形势之扶维。繄我宗藩。推尊帝室。虽懋帅旄之宠。未参公衮之华。孚告大廷。诞扬显命。皇伯、彰德军节度、相州管内观察处置等使、金紫光禄大夫、检校右散骑常侍、使持节相州诸军事、相州刺史、兼御史大夫、上柱国、濮国公、食邑三千四百户、食实封六百户宗朴。器涵廉静。德履端纯。耸隽望以高骞。奋雅才而独秀。玉符传瑞。拜之上将之坛。金辂启封。胙以先王之国。载涓刚日。特峻彝仪。秩兼揆路之荣。位协宰廷之贵。衍疏真实。增焕隆名。于戏。盟载册书。尚推同姓之长。赐均宝玉。况如伯父之尊。立爱自亲。承流及远。扬成美化。勉著休声。可特授检校尚书左仆射、同中书门下平章事。使特节相州诸军事、相州刺史、濮国公、充彰德军节度、相州管内观察处置等使、加食邑七百户、食实封三百户。三百户。 

　　皇伯祖承亮授检校工部尚书荣国公感德军节度使加食邑实封制 

　　门下。盖周兴建土。遂膺年历之长。秦失罢侯。靡复藩维之援。此国家所以监用往制。封崇茂姻。以夹辅于王家。以怀柔于天下。肆膺皇绪。涣举丕彝。皇伯祖、具官某。躬耆德之英。被忠训之厚。曾无车服珍宝之玩。固有诗书道术之明。稽帝尧之仁。畴先骨肉之爱。顾秦悼之后。不减祖宗之蕃。自居留务之荣。浸广皇支之誉。按戊午之新泽。合南阳之近亲。华萼承跗。旌乐和于列邸。犬牙交壤。寄雄峻于帅旄。既衍爰田之封。又陪真食之入。助建大统。图繄老成。于戏。积厚者流长。虽本神明之祚。德隆者爵重。况如宗族之贤。均履多祥。勉钦渥命。可。 

　　皇伯宗谔授光禄大夫检校尚书左仆射同中书门下平章事虢国公集庆军节度使加食邑实封制神宗即位 

　　门下。朕纂临丕基。钦笃前烈。盖义尊虖祖。爱因隆于六亲。治刑于家。风遂行于四海。适缘旷泽。先暨皇支。皇伯、具官某。器介而用通。体庄而资裕。多阅天下之谊。尽读河间之书。考润邸之藩。谁及宗英之望。追濮园之旧。实犹子爱之深。比旌拜于帅坛。允夹隆于王室。庆属皇图之启。惠加同姓之褒。其服大僚。以即台路。易以近藩之节。陪之多邑之赋。虽本异恩。亦稽先矩。于戏。唐封近属。悉留京师之居。汉宠诸王。少在公卿之列。维是高华之保。莫如法度之脩。矧属英怀。讵烦至戒。可。 

　　皇伯宗朴授光禄大夫依前检校尚书左仆射同中书门下平章事充彰德军节度使加食邑功臣制熙宁郊 

　　门下。郊庙。大事也。礼莫盛于躬行。天地。一功也。义盖尊于合祀。朕尽奉先之孝。严反始之文。既获能飨之名。以要三神之顾。又膺无穷之祉。以浃四海之欢。矧我茂亲。敢稽涣命。皇伯、具官某。德庄而气粹。性靖而量夷。系出帝者之本支。多阅天下之义理。慕二献之学。自乐诗书之闻。联三事之荣。靡务富贵之守。属至景之乘序。即圜丘而告禋。綪佩无哗。夙助斋居之恪。明罍致洁。屡陪献礼之升。维厘事之肃成。方劳恩之诞举。虽无崇鼎分器之锡。亦有濮田多井之加。既益号于功臣。复进阶于文散。以华邦族。以变民雍。于戏。圣人因亲。必广同宗之爱。贤者奉祭。宜蒙百顺之休。其迪善猷。永有吉禄。可。 

　　皇伯宗旦除崇信军节度使制熙宁二年九月 

　　舜叙九族之亲。实先慎厚。周封同姓之国。遂底盛强。眷言近属之尊。稽用前王之故。庸加优拜。诞告治朝。皇伯、镇潼军节度观察留后、金紫光禄大夫。检校右散骑常侍、使持节华州诸军事、华州刺史、兼御史大夫、知大宗正事、上柱国、天水郡开国公、食邑五千一百户、食实封一千七百户宗旦。德度甚夷。才资兼茂。袭世绪而克笃其庆。处贵胄而不流厥心。而自表正宗藩。居留后镇。阅天下之理。益为精明。推门内之恩。见称友睦。爰举陟明之典。遂旌乐善之风。自汉以东。惟随为大。锡之瑞节。衍以真封。考于旧章。时曰异数。于戏。益戒者处宠之道。鲜失者惟约为然。往其钦哉。以永终誉。可特授依前检校右散骑常侍、使持节随州诸军事、随州刺史、兼御史大夫、知大宗正事、崇信军节度、随州管内观察处置等使、加食邑七百户、食实封二百户。 

　　皇伯祖承亮特授依前检校工部尚书充感德军节度使改封泰国公余如故制熙宁三年六月十八日 

　　门下。国家世承燕谋。天祚明德。乃眷祖宗之裔。未正封爵之科。岂朕所以上隆尊统之风。下形惇族之爱。肆考厥典。载谋有司。其朌显册之书。以孚群位之听。皇伯祖、推诚保顺功臣、感德军节度使、耀州管内观察处置等使、金紫光禄大夫、检校工部尚书、使持节耀州诸军事、耀州刺史、兼御史大夫、上柱国、荣国公、食邑八千四百户、食实封二千六百户承亮。广陵之嗣。昭武之孙。系出帝者之本支。多阅天下之义理。安处乐善。匪车服能侈其心。夙兴奉朝。虽风雨不渝其节。故宗族仰其循则。神明相之高年。属崇建于近亲。方按求于故壤。自陇而右。奄有土疆之长。如麟之时。更旌信厚之履。以应古之遗法。以率民于至仁。于戏。广同姓之封。大为屏藩之固。观盛德之世。永保子孙之休。益茂英猷。尚对嘉命。可。 

　　皇伯从式保康军节度使制熙宁四年七月乙酉 

　　分王于国。周以广同姓之恩。设坛于军。汉以优上将之礼。朕惇叙天属。仪图耇成。稽用龟猷之良。眷言麟应之厚。诞扬褒典。播告治廷。皇伯、彰化军节度、观察留后、金紫光禄大夫、检校右散骑常侍、使持节泾州诸军事、泾州刺史、兼御史大夫、上柱国、安定郡王、食邑五千五百户、食实封二千四百户从式。经哲秉彝。体和履顺。阅义理之众。忱恂自得于性资。奉法度之中。奇衺不接于心术。乡推朝涣。奄彻王封。载惟使务之留。未侈宗支之宠。宜崇异数。越进元戎。服授钺之辉华。增苴茅之显重。敦加井赋。衍食户租。于戏。怀王业之艰。永荷祖宗之烈。念藩翼之卫。实赖伯叔之贤。维图壮猷。迄称休命。可特授依前检校右散骑常侍、使持节房州诸军事、房州刺史、兼御史大夫、安定郡王、充保康军节度。房州管内观察处置等使。加食邑七百户。食实封二百户。 

　　皇伯祖允弼授依前北海郡王加食邑实封功臣制熙宁宗祀 

　　门下。朕肃膺骏命。懋述先猷。思所以广严父之孝。昭事神之道。而合宫寝制。太微寓飨。且皇祐之议。犹参百灵之从。故辛亥之献。独尊上帝之配。相我大事。时惟茂亲。休有宠章。格于公听。具官某。性资英迈。检履淳固。天发神明之裔。世资忠厚之德。每伏谒禁朝。还休燕室。进退亦有常处。纷华而无留心。考公子之诗。既协关雎之应。受王者之社。遂荒徐郊之封。维先甲大禋。大宗董属。鸣佩结玉。以深斋戒之思。重觞荐席。又陪陟降之恪。至精以来神听。强立以蔇礼成。详稽陟典之常。表锡功号之美。胙之多邑。衍之真赋。且明宗周异姓之后。兼懋帝尧九族之和。于戏。福禄之临。有若冈陵之固。急难之儆。莫如兄弟之怀。兹庸展亲。其往迪训。可。 



●宋大诏令集卷第四十三 

　　宗室三 

　　封拜三 

　　皇伯宗谔加恩制郊祀 

　　门下。朕载禋紫坛。先见清庙。举柴扬燎。以格上帝之歆。归祚受厘。以孚同姓之爱。越敷丕号。申诏大廷。皇伯、具官宗谔。庄重醇深。简温直亮。传谋彝鼎。奉栒邑之雕戈。视秩衮衣。赐韩侯之赤舄。属我圜丘之祀。眷言伯父之贤。协成宗祈。预有显助。方普均于惠术。宜肆衍于徽章。于戏。对天地之休。敢不恭于严祀。推骨肉之义。敢不粲于至恩。其懋壮猷。以膺宠命。可。 

　　皇伯宗旦复崇信军节度使知大宗正事如故制熙宁八年十月二十五日 

　　门下。法始于贵。所以殴驭于群臣。恩展于亲。所以敦叙于九族。眷惟伯父。右我王家。方授钺以率官。宜告廷而发号。皇伯、推诚保顺功臣、降授彰化军节度观察留后、光禄大夫、检校右散骑常侍、持节泾州诸军事、泾州刺史、兼御史大夫、知大宗正事、上柱国、天水郡开国公、食邑七千二百户、食实封二千五百户宗旦。诚忱庄厚。肃哲粹和。躬忠义不疚之资。履爵齿兼尊之宠。洊分帅阃。浸衍井封。隐若翰藩。外以承宁于方镇。端如圭表。内以纠正于宗支。繇狂孽之干诛。絓典刑而褫服。属更肆眚。首用疏荣。俾还西将之严。载抚东随之旧。斋旄故在。诏綍惟新。于戏。粲骨肉之恩。式孚于朕志。长富贵之守。当慎于尔终。往肩宠光。以永终誉。可。 

　　皇伯祖承选特授依前检校工部尚书充保大军节度使加食邑食实封余如故熙宁十年二月二日 

　　门下。帝尧睦族。将以变黎民之和。成周尚亲。盖以御外侮之至。永惟列圣之矩。参用先王之模。崇建宗枝。收功于作捍之际。付畀斋钺。厌难于未然之前。肇临颁命之辰。播告在廷之听。皇伯祖、彰武军节度、观察留后、金紫光禄大夫、检校工部尚书、使持节延州诸军事、延州刺史、兼御史大夫、上柱国、开国公、食邑七千一百户、食实封二千六百户承选。器闳而识远。体庄而用周。裒术学以裕其心。斥玩好以抗其志。承贤王之后。早闻善继之声。处留务之荣。洎无负贵之累。终始一节。周全十年。宜旌拜于将坛。用严庄于帅律。既衍爰田之入。又陪真户之输。维嘉老成。兹茂宠数。于戏。爵以德授。宁资汗马之劳。国以宗强。实赖拥旄之辅。祗膺殊渥。益懋壮猷。可。 

　　皇伯宗谊特授依前检校右散骑常侍充昭化军节度使加食邑食实封余如故制熙宁十年二月二日 

　　门下。国家若稽先王。统御重器。观舜族之睦。则广敦叙之仁。念周京之强。则崇屏翰之势。故能宴衍而德泽洽。维持而王功成。涣发至恩。诞敷群听。皇伯、淮康军节度观察留后、金紫光禄大夫、检校右散骑常侍、使持节蔡州诸军事、蔡州刺史、兼御史大夫、上柱国、天水郡开国公、食邑四千五百户、食实封一千五百户宗谊。智虑肤敏。器怀闳深。乐诗书浩博之求。斥舆服侈靡之好。逮事先帝。已峻廉车之荣。暨予冲人。进膺留务之拜。信厚一节。岁华十周。乃眷宣劳之多。未加褒礼之渥。宜图茂烈。稽合陟文。转淮西之旌旗。总汉阴之节钺。既衍爰田之入。复陪真户之输。并疏宠光。庸示优异。于戏。礼重伯父。盖推宗属之贤。史美宗英。实首多闻之学。勉蹈前绩。以迪吉祥。可。 

　　皇伯祖承裕特授依前检校工部尚书充宁武军节度使加食邑食实封散官勋封如故制熙宁十年八月一日 

　　门下。教民睦者。莫如宗族之爱。安王室者。必先形势之强。永惟五圣之抚。若稽三代之制。崇建屏翰。付畀节旄。以折天下之冲。以成天下之化。皇伯祖、定武军节度观察留后、金紫光禄大夫、检校工部尚书、使持节定州诸军事、定州刺史、兼御史大夫、上柱国、天水郡开国公、食邑八千二百户、食实封二千七百户承裕。器怀闳旷。业履粹纯。孝友自其性成。道术得之学力。越升留务。屡易岁阴。有天属之尊。而处之不骄。飨禄赐之重。而守之以约。籍列汉亲之近。望高秦邸之英。宜进陟于帅坛。俾夹隆于王业。既衍爰田之入。兼陪真食之封。公族多贤。固如麟趾之厚。元戎对掌。益茂棣华之荣。于戏。戚而不见殊。无以昭仁孝之美。贵而不能降。无以保爵禄之崇。勉图淑声。钦服休命。可。 

　　皇伯宗朴进封濮阳郡王制熙宁十年九月甲戌 

　　朕绍帝统绪。思皇本支。以仁展亲。盖厚善藩之卫。以礼合族。矧惟伯父之贤。尊之欲其同于家。贵之欲其异于国。涣发大号。明扬广朝。皇伯、推诚保顺翊戴功臣、彰德军节度、相州管内观察处置等使、开府仪同三司、检校尚书左仆射、同中书门下平章事、使持节相州诸军事、相州刺史、上柱国、濮国公、食邑六千八百户、食实封一千三百户宗朴。行履温恭。资函信厚。阅天下之谊。敏而多闻。求河间之书。慎以寡过。肃将金钺之重。参视衮衣之华。德誉弥充。世宠宜绍。是用锡左貂之新服。兼著隆名。彻磐石之旧疆。且班崇爵。爰田茂衍。真赋载加。无封尔邦。不显予命。于戏。齿滕侯以长。示无周后之盟。约刘氏而王。永有汉存之国。其共乃位。以服朕言。可特授依前检校尚书左仆射、兼侍中、使持节相州诸军事、相州刺史、彰德军节度、相州管内观察处置等使、进封濮阳郡王、加食邑七百户、食实封四百户。 

　　皇伯宗谊拜使相封濮国公制熙宁十年十月癸巳 

　　周用宗而强。过历之休孚于永。汉以族为辅。异姓之势不能陵。朕躬大器之承。宪前王之度。思进褒于尊属。俾翼卫于王家。扬于大廷。诏尔群听。皇伯、昭化军节度、金州管内观察处置等使、金紫光禄大夫、检校右散骑常侍、使持节金州诸军事、金州刺史、兼御史大夫、上柱国、天水郡开国公、食邑五千二百户、食实封一千七百户宗谊。质粹而履顺。居安而节和。自乐诗书之闻。泊无富贵之习。拥妫城之钺。已宣屏翰之勤。考濮邸之藩。益茂忠嘉之望。宜膺宠数。用穆师言。进加上宰之章。申锡陪京之壤。有华其佩。视揆路之班。载淑其旂。侈元戎之贵。衍之多邑。益以真封。泽虽甚蕃。德亦惟称。于戏。追累圣之烈。知亲亲之不可忘。念贤王之勋。知承承之不可忽。勉图永誉。以迪多祥。可特授检校尚书左仆射、同中书门下平章事、使持节金州诸军事、金州刺史、昭化军节度、金州管内观察处置等使、封濮国公、加食邑七百户、食实封三百户。 

　　皇伯宗晖淮康军节度使濮国公制元丰元年二月甲寅 

　　御侮尚亲。先王未之或改。折冲授钺。天下所以久安。眷惟尊属之贤。蚤有皇支之誉。具敷褒律。以告治廷。皇伯、邕州管内观察使、金紫光禄大夫、检校右散骑常侍、使持节邕州诸军事、邕州刺史、兼御史大夫、上柱国、天水郡开国公、食邑四千八百户、食实封一千四百户宗晖。器宇闳深。履尚方重。诗书自乐。慕汉邸宗英之闻。孝友夙成。有濮园天性之爱。爵隆而无负贵之累。禄厚而怀约己之风。升拜廉车之崇。益增公族之重。是用畴庸躐等。辨域展图。付名部之整军。奉贤王之明祀。维衮及绣。视上公之仪。锡山与田。壮元戎之寄。兼陪真赋。庸示宠章。于戏。亲亲主恩。非异数无以昭其意。继继在德。维嗣训可以孚于休。更恢远猷。以称茂渥。可特授依前检校右散骑常侍、使持节蔡州诸军事、蔡州刺史、兼御史大夫、充淮康军节度、蔡州管内观察处置等使、封濮国公、加食邑七百户、食实封二百户。 

　　皇伯宗谔检校司空移镇进封豫章郡王制元丰元年四月乙丑 

　　为人主者。广骨肉之爱。有天下者。先形势之强。长万夫而易旄。冠二等以疏爵。大褒迩属。孚告明廷。皇伯、推诚保德翊戴功臣、集庆军节度、亳州管内观察处置河堤等使、开府仪同三司、检校尚书左仆射、同中书门下平章事、使持节亳州诸军事、行亳州刺史、上柱国、虢国公、食邑九千一百户、食实封二千六百户宗谔。资厚体庄。履和蹈顺。遐哉神灵之胄。展矣肃哲之风。夙总戎旃。身愈隆而能降。参纡宰韨。位益高而不危。斋钺未更。瑞圭既告。其保宏父。以帅南方。且宝玉之分于周。厥亲者曰伯。矧土疆之制于汉。其大者惟王。茂图尔能。丕显予命。既陪敦于邑赋。复增实于邦租。兹惟隆名。不曰异宠。于戏。毋独斯畏。翰虽在于大宗。岂无它人。佽莫如于同姓。惟懋以蕃王室。惟慎以承天休。钦哉汝谐。允若朕训。可特授司空、依前同中书门下平章事、使持节都督洪州诸军事、行洪州刺史、充镇南军节度、洪州管内观察处置等使、进封豫章郡王、加食邑七百户、食实封四百户。 

　　皇伯宗晖拜使相制元丰二年七月庚辰 

　　朕若稽前王。慎柬列位。亲贤并建。所以强本支。内外相维。所以壮形势。眷我伯父。是惟宗英。扬于大廷。诏尔群听。皇伯、淮康军节度、蔡州管内观察处置等使、金紫光禄大夫、检校右散骑常侍、使持节蔡州诸军事、蔡州刺史、兼御史大夫、上柱国、濮国公、食邑五千五百户、食实封一千六百户宗晖。谦恭而有常德。沉静而无流心。乐闻诗书。多阅义理。处易佚之地。而不以居养移其性。怀易盈之气。而不以富贵骄于人。好礼得东平之风。慕贤踰江夏之美。淮康仗钺。誉望著于蕃宣。濮国奉祠。勤劳见于夙夜。宜甄成德。丕锡殊休。进联揆路之荣。增视宰衡之峻。敦加多邑。兼衍真封。庸穆佥言。并昭异数。于戏。惟礼义可以固重禄。惟忠信可以保令名。勉迪善猷。益隆隽望。可特授检校尚书左仆射、同中书门下平章事、使持节蔡州诸军事、蔡州刺史。濮国公、淮康军节度、蔡州管内观察处置等使、加食邑七百户、食实封三百户。 



●宋大诏令集卷第四十四 

　　宗室四 

　　封拜四 

　　皇伯宗晖进封濮阳郡王制元丰三年四月乙酉 

　　门下。仰惟圣考。入守宗祧。方隆正统之承。尚抑本生之报。继志述事。在我后人。起义称恩。昭乃先烈。比严改祔之制。庶厚追崇之诚。若时亲贤。实主礼典。畴颁大号。孚告群工。皇伯、淮康军节度、蔡州管内观察处置等使、金紫光禄大夫、检校尚书左仆射、同中书门下平章事、持节蔡州诸军事、蔡州刺史、上柱国、濮国公、食邑六千二百户、食实封一千九百户宗晖。宽惠秉衷。懿恭率行。望隆父属。庆茂天支。训诗书而不懈于勤。保禄位而不期于侈。路车乘马。拥节淮邦之严。衮衣绣裳。承宗濮国之重。迨祠园之展吉。倡公族以协修。襄事聿成。孝心弥笃。是用进班五品。增显世封。克绥前猷。永奉常祀。于戏。疏爵锡福。式推惇叙之仁。谨度迪彝。益励靖恭之守。往安誉处。懋对眷休。可特授依前检校尚书左仆射、同中书门下平章事、使持节蔡州诸军事、蔡州刺史、淮康军节度、蔡州管内观察处置等使、进封濮阳郡王、散官、勋、封、如故。主者施行。 

　　皇伯宗晖移镇检校司空加恩制元丰 

　　门下。朕蒙遗休于先帝。集景命于我家。入居储闱。遂绍大统。岁月如骛。寤寐不忘。趋谒濮宫。嗟物存而人远。顾瞻伯父。叹年高而德修。肆颁显册之文。播告治朝之听。具官某。智明而意美。器博而量夷。不侈不骄。泊无负贵之累。迺惠迺顺。居有纳忠之诚。向应相绂之华。已拥将旄之重。属兴怀于感慕。加异数以褒崇。锡以山川。光绍先王之礼。易之旌钺。增严外阃之权。视秩空土之崇。申衍爰田之入。以华邦族。以穆民风。于戏。躬款章陵之祠。涕零何以。还顾鲁侯之寿。情实恻然。益茂远猷。用承渥命。 

　　皇伯宗晟安化军节度使加恩制元丰 

　　门下。朕绍承燕谋。迪稽古训。图化未乂。时则隆睦族之风。折冲未萌。时则嘉拥旄之拜。方进褒于尊属。俾夹辅于皇家。诞布徽章。具敷群听。具官某。禔身谦毖。育德粹和。系出神明之支。学通儒术之博。为善最乐。蹈宪王之高风。大雅不群。合河间之伟望。适兴怀于感慕。宜锡命以褒优。惟高密之奥区。实东州之名部。分以苴茅之寄。付之龙节之严。并示宠章。兼陪多邑。以屏王室。以纠宗支。于戏。戚而不见殊。无以著亲亲之意。贵而不能降。无以昭继继之休。往服殊恩。益茂成德。 

　　皇叔宗绰建宁军节度使加恩制 

　　门下。枝叶茂蕃。则异姓弱而不能间。形势强盛。则诸侯慑而不敢谋。眷惟尊属之英。久侈戚藩之誉。肆稽旧典。载访近司。诞扬宠章。播告群辟。具官某。履和而至。行敏而恭。阅义理之多。自得天资之厚。奉法度之守。不忘世轨之循。惟便镇之居留。盖岁阴之屡易。建安旧壤。南国奥区。锡之旌纛之雄。付以茅社之寄。陪加多井。申究至恩。于戏。崇大本支。周邦隆卜世之永。推明道术。汉藩成后世之名。往承其休。兹茂钦德。 

　　皇叔宗隐保信军节度使加恩制 

　　门下。周用宗强。独高三代之历。汉以族辅。外折诸侯之谋。兹先王已试之远猷。而有国遹循之大典。方褒懿属。诞布徽章。具官某。清明冲和。博大惇裕。濮园流祉。早膺世系之休。文考尚亲。夙厚天伦之爱。自居留务。浸易岁华。属兴感慕之怀。宜极褒崇之典。高幢巨毂。壮瑞节于中军。元衮介圭。锡苴茅于西屏。陪之多井。衍以真封。于戏。亲而不疏。盖王者强宗之道。满而不溢。迺戚藩谨度之心。往服训言。益茂成烈。 

　　皇叔宗瑗汉东军节度使加恩制 

　　门下。深根而弗敢倾。周邦由之安治。寻斧而无所芘。秦人所以孤暌。朕若稽古先。遵循宪度。思广本支之辅。以图形势之安。乃眷近亲。绰有嘉德。肆颁显册。孚告大廷。具官某。器怀闳深。资识明茂。席庆大宗之后。扬徽属籍之英。兼亲与尊。盖若东平之贵。甚文而礼。早晞卫武之风。滨汉之区。惟随为大。畀以拥旄之寄。锡之胙土之封。申衍井腴。增华邦族。于戏。一人有庆。史称盛德之隆。千载自全。传载宁侯之世。往茂尔烈。以辅我家。 

　　皇叔宗愈宁国军节度使加恩制 

　　门下。王者建封亲贤。崇广藩辅。以恩隆杀。为国重轻。故骍骍角弓。雅以刺怨。振振麟趾。风以咏歌。永惟冲人。祗绍大业。追监已然之迹。敢忘惇叙之恩。进宠宗英。肆颁显册。具官某。业履清简。器识高闳。位不期骄。早远绮纨之习。富而好礼。自全藩翰之风。越居留务之华。屡觌岁阴之易。属怀先烈。增沛徽章。惟华原之奥区。实西州之名部。颁之瑞节。锡以苴茅。申衍上腴。并昭异数。于戏。瞻濮园之馆御。慨慕无穷。眷文考之天伦。矜嗟何已。往承渥命。用迪多祥。 

　　皇伯宗晖加恩制元丰六年郊 

　　门下。朕乘长至之景。缉肇禋之文。躬执祼圭。荐鬯乎清庙。夙驾斋辂。升烟于紫坛。维时近亲。相我熙事。肆朌涣号。敷告治廷。具官某。性资粹纯。器识忠固。被之衮冕。进居上宰之班。锡以山川。光绍先王之履。属举宗祈之祀。预有显相之劳。方均布于灵厘。宜褒加于宠典。陪之多邑。衍以真封。于戏。制祭而必于郊。盖答昊天之命。归脤而受之福。莫先伯父之贤。益茂远猷。以承介祉。 

　　皇伯祖宗晖移充镇南军节度加恩制元丰八年哲宗即位 

　　门下。膺图践祚。不敢忘继继之难。捍侮折冲。莫若广亲亲之辅。永惟尊属。时谓宗英。宜畴卫社之勤。申锡告廷之命。具官某。识度粹穆。才资浚明。承庆濮园。富贵无危溢之累。被遇先帝。爵禄有褒嘉之崇。接物以谦。禔身以约。华衮赤舄。进联上宰之班。鸾旂雕戈。奄宅先王之国。属纂承之伊始。宜惇叙之有加。是用易宛邱陪辅之疆。锡漳水镇临之节。增隆多邑。申衍真田。以侈维藩。以昭异数。于戏。绍封四履。允惟世系之光。同日五王。畴若天伦之盛。往承渥命。益茂远猷。 

　　皇伯宗晟移彰化军节度开府加恩制元丰八年哲宗即位 

　　门下。崇建本支。所以成百世之业。广强藩辅。所以维四海之安。矧予冲人。获绍大统。眷惟尊属。兹曰贤王。诞因访落之辰。申锡告廷之命。具官某。谦毖而劲正。清明而粹纯。流祉濮园。被遇先帝。卓为屏翰之表。载严庄静之称。董我宗盟。弥得治亲之谊。胙之东土。允符乐善之诚。初听览于政机。益褒隆于邦族。是用易以钺旄之镇。进之将相之班。增衍井腴。陪敦圭赋。于戏。蒙休列圣。荷神器之传归。锡羡近亲。掖宝图于嘉靖。永绥厥位。不其盛欤。 

　　皇伯宗隐移保信军节度开府检校司空加恩制同上 

　　门下。受命之君。继天而王。虽礼有损益。事殊质文。至于崇建懿亲。保安皇绪。考之百世。皆出一涂。矧予冲人。获绍大统。申褒宗戚。孚诏治朝。具官某。行愿而恭。履和而至。阅义理之学。盖求光大之知。循法度之中。独远纷华之习。进总戎车之重。遂疏王社之封。适属纂承。理当尊显。是用按图舆地。易节大廷。拥便镇之钺旄。陟隆名于将相。视秩空土。衍食爰田。于戏。唐册五王。奕世之休孚于永。汉启九国。异姓之势不能陵。尚肩乃诚。以辅予治。 

　　皇伯祖宗瑗移昭信军节度开府仪同三司检校司空制同上 

　　门下。朕钦膺顾命。获嗣宝图。肆予冲人。永思艰敢忘大卞。于乎皇考。谨克孝务极丕承。乃眷近支。时谓尊属。稽用故常之典。申嘉褒序之文。扬于明廷。诏尔列辟。具官某。德度粹穆。才猷靖深。温温恭人之基。兢兢当世之业。宅心知训。迪康叔之善谋。大雅不群。负河间之伟望。越自将牙之宠。进疏王社之封。属朕承祧。以仁睦族。易钺旄于旧履。陟将相之隆名。视秩空土之崇。衍食爰田之入。于戏。休烈盛美。而归之二后。本周王之至怀。折难成业。而赖之诸侯。亦汉家之远御。往拜嘉命。以永淑声。 

　　皇叔祖宗胜武泰军节度使加恩制同上 

　　秦变三代也。则忘同姓之封。周监二王也。则广懿亲之辅。此前古之已试。而有邦之所稽。矧惟冲人。嗣膺大历。眷予尊属。实表宗藩。其敷显册之文。以告治廷之听。具官某。气和而劲。行愿而恭。博通义理之方。洞达国家之体。迺惠迺顺。早扬乐善之称。不溢不危。泊无负贵之累。越留使邸。屡易岁阴。维继序之云初。宜疏恩之加等。泝峡而迈。惟黔为雄。锡之瑞节之华。宠以元戎之寄。申加多井。增衍真封。考于旧章。时曰异数。于戏。振振信厚。有如麟趾之时。韡韡光明。相望棣华之盛。往承休命。益茂远猷。 

　　皇叔祖宗绰改保静军节度使开府仪同三司检校司空加恩制同上 

　　门下。朕以眇躬。奉承大统。循五圣之成宪。稽百王之旧章。封建亲贤。广强藩屏。以侈本支之势。以固磐维之安。其敷涣恩。以诏列辟。具官某。性资纯厚。器识淹通。河间雅材。久擅汉藩之誉。卫叔驯行。允为周翰之良。自申锡于将牙。益夹隆于王室。先帝感慕。特疏裂壤之封。冲人缵承。敢忘尚亲之典。易以钺旄之寄。升之将相之班。衍食爰田。视秩空土。于戏。行纯茂而不显异。何以示人。守富贵而不战兢。无以谨度。服我嘉命。益茂远猷。 





宋大诏令集卷第四十五 

　　宗室五 

　　封拜五 

　　皇叔祖宗祐宁远军节度使加恩制元丰八年同上 

　　门下。朕获膺骏命。肇临庶邦。衔恤宅宗。惕循于祖烈。折难成业。实赖于宗英。方申进律之文。宜布告廷之号。具官某。才资茂美。德度旷夷。承庆濮园。允迪休明之绪。被遇先帝。久膺藩辅之勤。自使邸之居留。阅岁阴之流迈。属承祧之伊始。宜锡命以有加。陟以齐坛。肆严外阃之望。华之金钺。增固维城之安。陪益爰田。衍加真赋。于戏。无独斯畏。盖载风人之所讥。怀德惟宁。兹本先王之远宪。益思远懋。以对宠光。 

　　皇叔祖宗愈移昭化军节度开府仪同三司制同上 

　　门下。朕承祖宗之休。履王公之上。访予落止。敢忘负荷之难。肆其靖之。实赖藩维之势。眷言尊属。盖出近支。宜畴厥劳。申锡褒律。具官某。智明而意美。材敏而量夷。爵隆而持之以谦。禄丰而守之以约。时疆维翰。已颛将阃之雄。事发感怀。进启王封之重。属绍承于皇极。首褒序于懿亲。是用易以钺旄。升之将相。兼陪多井。增衍真租。以应国之大章。以迪古之遗法。于戏。惟乐道可以正身娱意。惟建亲可以御侮折冲。往其钦哉。服我休命。 

　　皇叔祖宗楚建武军节度使加恩制元丰八年同上 

　　门下。朕蒙休先帝。锡羡我家。钦宝命之承。肇亲于庶政。沛大泽之博。遍暨于皇支。宜涣徽章。以孚群听。具官某。材资敏茂。识度旷夷。越承濮邸之休。寖被先朝之遇。优游学海。益穷义理之闻。表率宗藩。斥远骄华之习。自居留务。屡易岁阴。肆朕承祧。以时叙族。是用应近古之法。按舆地之图。就颁斋钺之雄。往总元戎之寄。申陪多井。并示殊私。于戏。周建本支。史氏书其过历。汉裂疆土。议臣谕之镌金。勉迪壮猷。答扬休命。 

　　皇伯祖宗晟加恩制元祐元年明堂 

　　门下。朕承季秋之序。缉吉礼之文。肇祀昊穹。陟配文考。神歆如答。嘏告厥祥。维时近亲。翼我大事。肆颁宠典。敷告治朝。具官某。德度粹夷。材资茂敏。袭世绪而能济其美。处势荣而益持以谦。越自董正宗盟。进膺封爵。考阅义理。有古贤王之风。惇叙本支。为时懿戚之冠。属举宗祈之典。实多显相之劳。既斋明以陪真馆之祠。又陟降以赞合宫之荐。申加异数。增衍本封。于戏。德厚者流光。礼盛者文缛。执圭币以事上帝。兹曰钜仪。归脤膰以及诸侯。敢忘尊属。往应介福。益保隆名。 

　　皇伯祖宗晖加恩制元祐元年明堂 

　　门下。朕祇遹旧章。肇称吉礼。以承天者祭之所重。故躬三岁之祠。严父者孝之所先。故度九筵之制。盖礼行而精意达。恩厚而多祜臻。方褒庶位之劳。宜首懿亲之奖。具官某。德性庄重。才猷靖深。锡山与田。奄绍先王之国。维衮及绣。进华上宰之章。属此宗祈。相于钜典。陪荐笾于真馆。参献斝于合宫。宜畴厥劳。多锡之邑。以强屏翰。以芘宗支。于戏。逆三神之厘。兹实太平之盛。歌大雅之咏。敢忘尊属之贤。往协荣怀。益思励翼。 

　　皇叔祖宗楚加恩制元祐元年明堂 

　　门下。朕躬执圭币。祗见帝亲。惕然履霜。敢忽忘于前烈。沛然下泽。恩蒙被于东方。惟时近亲。翼我大祀。宜颁惠术。以诏群伦。具官某。国之懿亲。朕之尊属。维屏维翰。无惭宗子之诗。不溢不危。能谨诸侯之度。自拥旄于南国。遂疏爵于郧山。属修荐鬯之诚。实赖奉璋之助。多锡之邑。用畴厥劳。于戏。格三神之欢。方获成于钜典。均四海之泽。宜褒厚于宗藩。往承之休。益辅予治。 

　　皇叔祖宗绰加恩制元祐元年明堂 

　　门下。朕肇称元祀。躬享总章。严父配天。将以答三灵之贶。因亲教爱。所以刑四国之风。迺眷宗藩。实陪熙事。宜颁孚号。播告治朝。具官某。器度闳深。业履端重。承庆大宗之后。扬徽属籍之间。英祖御邦。最厚天伦之爱。先皇睦族。亟膺王爵之封。位隆而将之以恭。禄厚而守之以约。属修宗祀之典。实相我将之勤。宜厚褒嘉。用昭惇序。俾食大都之赋。兼陪真邑之封。以侈蕃厘。以彰异数。于戏。帝亲兼飨。大虞礼乐之未明。贤戚并隆。实赖本支之为辅。益肩惠顺。往承宠灵。 

　　皇叔祖宗祐加恩制元祐元年明堂 

　　门下。朕绍膺洪绪。祗遹先猷。惟至神无方。非宗祀无以明其报。惟爽德在上。非昭报无以极其诚。涓选肃霜之辰。躬修大飨之礼。肆颁宠典。首暨懿亲。具官某。性愿而和。材明而敏。保宠无骄溢之累。造行有忠嘉之称。屏翰王家。拥南邦之旄钺。帅循侯度。殿洛邑之山川。逮此休成。实资显相。方均敷于惠术。宜褒进于宠名。增厚宗盟。陪敦井赋。于戏。神灵享而万物辑。岂朕敢专。本支强而百世宁。迟尔为辅。嘉乐厥福。永孚于休。 

　　皇叔祖宗瑗加恩制元祐元年明堂 

　　门下。朕祗用旧章。躬修宗祀。执圭展采。所以拜上帝之休。侑食致严。所以仪昭考之烈。孝奏而精意达。灵游而多祜臻。乃眷宗藩。宜膺异数。具官某。体和履顺。经哲秉彝。博求义理之闻。独远纷华之习。持循侯度。协麟趾之振振。屏翰王家。明棣华之韡韡。属涓刚日。褒对上仪。恭驾约軝。来承大糦。方肆均于灵贶。宜进被于宠章。申衍爰田。增陪真赋。于戏。四海各来助祭。百官肃然薰心。接神者既竭于精诚。睦族者敢忘于惠术。往承休命。益茂壮猷。 

　　皇叔祖宗隐加恩制 

　　门下。朕剌六经之制。躬三岁之祠。奠斝琳宫。将以迎至神之贶。执圭阳馆。所以企上帝之临。奉承闳休。敷锡庶位。肆颁明命。先奖近亲。具官某。屏翰之贤。宗戚之望。拥旄帅路。常折难于未然。受册王家。益协恭而不懈。宠荣滋至。谦毖浸闻。属缉百王之文。躬修九室之祀。迄由显相。用底思成。衍食爰田。陪输真户。于戏。礼乐明备。以逆三神之厘。枝叶扶疎。兹为万世之策。往膺异数。永介多祥。 

　　皇叔祖宗愈加恩制元祐元年明堂 

　　门下。孝莫大于严父。惟至诚可以格神。礼莫重于配天。惟盛德为能侑食。朕荷孙谋之燕翼。缉钜典以成休。眷惟尊属之贤。时为戚藩之表。咸预齐袚。宜均福休。具官某。器宇旷夷。性怀信厚。日惟义理之学。居有忠孝之闻。循法度以养其心。无骄侈以易其介。被濮园之爱。早蒙枝叶之荣。启华原之封。益致盘维之辅。方奉骍牺之享。进陪振鹭之班。均锡藩厘。陪敦多井。于戏。礼盛者仪缛。本大者末闳。谁其配之。是为烈考。于穆不已。无愧文王。往承之休。益扬厥问。 

　　皇伯祖前彰化节度判大宗正事宗晟起复制 

　　门下。曾闵之哀。丧不贰事。汉唐之旧。礼有夺情。矧予藩屏之亲。实兼臣子之重。虽闺门以恩掩义。而公侯以国为家。伯臣司宗。职不可旷。要绖服事。古有成言。非予尔私。其听朕命。皇伯祖、前彰化军节度、泾州管内观察处置等使、检校司空、开府仪同三司、持节泾州诸军事、泾州刺史、判大宗正事、上柱国、高密郡王、食邑七千八百户、食实封一千四百户宗晟。天资纯茂。德履方严。袭余庆于祖宗。蹈格言于师保。典司属籍。克有令名。郢客卒业于浮邱。辟疆受知于高帝。允厘厥位。无愧昔人。属此闵凶。累然毁瘠。嗟日月之愈迈。重职业之久虚。宜复宠名。式从权制。于戏。出居官次。非王事不该。退适倚庐。循丧祭之礼。则忠孝两得。人无间言。功名益隆。亲有显誉。勉服朕训。光昭前闻。可特起复。 

　　皇伯祖宗晖加恩制 

　　门下。宗祀配天。所以教诸侯之孝。加地进律。所以广上帝之恩。矧维天属之尊。世奉濮园之享。相予肆祀。绥我思成。躬率父兄之和。以致天人之应。用敷大号。昭告治朝。皇伯祖、镇南军节度、洪州管内观察处置等使、检校司徒、开府仪同三司、持节都督洪州诸军事、洪州刺史、上柱国、嗣濮王、食邑二万一千一百户、食实封三千七百户宗晖。爵封世王。名冠属籍。贵而能降。富而不骄。孝悌肃恭。率本天姿之懿。威仪问学。蚤承师训之良。同我絜斋。献于馈熟。进退知于礼节。升降比于乐章。逮此休成。宜均多福。益衍旧封之广。仍加真食之优。于戏。承安懿之后。思继前人之令猷。兼将相之隆。勉图夹辅之休烈。兹因受爵之宠。益起循墙之恭。庶无间然。克有终誉。可特授依前检校司徒、开府仪同三司、持节都督洪州诸军事、洪州刺史、嗣濮王、充镇南军节度、洪州管内观察处置等使、加食邑一千户、食实封三百户、勋如故。 



●宋大诏令集卷第四十六 

　　宗室六 

　　封拜六 

　　皇叔祖宗祐加恩制 

　　门下。朕出款原庙之严。入谒总章之秘。师臣外帅多子。以靖吾国。宗卿内帅诸父。以正吾家。亲贤既和。天人咸若。膺受多福。施及四方。矧惟族属之尊。宜有宠光之异。皇叔祖、宁远军节度、容州管内观察处置等使、持节容州诸军事、容州刺史、上柱国、巩国公、食邑五千八百户、食实封一千六百户宗祐。耻为富贵之习。动由礼义之中。祗顺父兄。亲近师友。肃若闺门之治。穆然朝谒之容。秉旄钺而四方之志行。锡茅土而诸侯之礼备。远镇容管。近殿洛师。处之若无。久而益慎。爰推大赉之泽。益彰有德之荣。增衍故封。懋锡真食。于戏。考之晋人。则安平之于武帝。求之唐室。则元嘉之于高宗。皆以德重属高。恩隆礼异。往祗服于明命。思无愧于古人。可特授依前持节容州诸军事、容州刺史、巩国公、充宁远军节度、容州管内观察处置等使、加食邑七百户、食实封二百户、勋如故。 

　　皇叔祖宗楚加恩制元祐四年宗祀 

　　门下。汉封同姓之国。势遂疎于本朝。唐任宗室之隆。用每杂于他族。祖宗酌古今之典。笃兄弟之亲。虽极茅土之封。常居朝谒之地。眷礼特异。前世莫伦。皇叔祖、建武军节度、邕州管内观察处置等使、持节邕州诸军事、邕州刺史、上柱国、郧国公、食邑五千八百户、食实封一千六百户宗楚。孝友根心。文艺饰性。居处恭、故不闻过行。室家理、故可以莅官。师保不烦。朋友称信。乃者显相原庙之祀。斋宿总章之廷。鬷假无言。质明成礼。顾惟大赉之泽。宜处群臣之先。益衍故封。陪敦真食。于戏。宗祀之典。所以教孝于诸侯。赐胙之恩。所以均福于上帝。诚观礼以知义。尚修身而保终。祇服宠光。永有燕誉。可特授依前持节邕州诸军事、邕州刺史、郧国公、充建武军节度使、邕州管内观察处置等使、加食邑七百户、食实封二百户、勋如故。 

　　皇叔祖建雄留后宗景建节制元祐七年十月乙卯 

　　门下。敦叙九族之亲。虞朝所以励翼。大封同姓之国。周室所以盛强。逖观屏翰之谋。必重本支之正。用修显命。敷告治廷。皇叔祖、建雄军节度观察留后、持节晋州诸军事、晋州刺史、同知大宗正事、上柱国、天水郡开国公、食邑六千三百户、食实封一千八百户宗景。度博有容。心庄克畏。守爵以谦、而无骄贵之累。享禄以约、而无侈富之非。仪刑公族之忠。左右时雍之睦。更阅天下之理。善推门内之恩。眷惟近属之尊。宜昭乐善之劝。乃置常迁之典。特施优拜之荣。总感德之全师。易平阳之留务。虽专持于斋钺。复佐贰于宗藩。衍食井封。佚居将阃。骈蕃异数。烜赫隆名。于戏。宠至者位危。官久者任实。惟始卒一操。可以居宠。惟夙夜一虑。可以宿官。钦服茂恩。以永终誉。可特授持节、耀州诸军事、耀州刺史、同知大宗正事、充感德军节度、耀州管内观察处置等使、加食邑五百户、食实封二百户、勋如故。 

　　皇伯祖宗晟特授检校司徒依前开府仪同三司判大宗正司事充武安军节度使进封嗣濮王加食邑食实封勋如故 

　　门下。苴社受封。所以大戚藩之形势。加地进律。所以侈帅阃之光华。况于袭爵王家。典祀园庙。宜褒施于异数。以敷告于大廷。皇伯祖、彰化军节度、泾州管内观察处置等使、检校司空、开府仪同三司、持节泾州诸军事、泾州刺史、判大宗正事、上柱国、高密郡王、食邑八千八百户、食实封二千七百户宗晟。诚忱自将。业履无爽。裔于神明之胄。躬有肃乂之资。循法度之守。而靡愆于中。阅义理之多。而能识其要。地兼将相。而不忘于谦挹。富有荣禄。而无蹈于骄奢。选诸近属之尊。董我大宗之秩。靖恭厥位。治办有闻。顾祗奉于烝尝。盖推先于肺腑。胙之以先王之赐履。宠之以半楚之中权。视秩上公。增陪真赋。岂惟丕承文祖之遗志。抑以率循烈考之旧章。于戏。继世象贤。既蒙休于余泽。追养致敬。当尽志于孝思。益图令名。尚介多祉。可。 

　　皇叔祖宗景特授检校司空持节曹州诸军事曹州刺史同知大宗正事充彰信军节度曹州管内观察处置等使加食邑食实封勋如故制绍圣元年十二月十四日壬午 

　　门下。朕嗣膺骏命。祗遹先猷。纠合懿亲。所以成信厚之化。推崇近属。所以酬率表之劳。乃眷宗英。特颁异数。夙涓良日。敷告治廷。具官某。德度恭宽。才猷惇大。出神明之胄裔。而躬履蹈于谦和。保公侯之世家。而不骄盈于富贵。端庄朝路。虽寒暑以虔脩。肃谨官常。格亲疏而无间。惟尔公族。统于大宗。惇叙训齐。创宏规于文祖。选抡委遇。被隆眷于先朝。终始十期。靖恭尔志。顾旌勤旧。诞举典章。俾加拜于上公。益内迁于巨镇。陪敦井赋。衍食真封。并示显膺。式昭体貌。于戏。加地进律。非以私亲。御侮折冲。是惟报国。益循制节。永底寿康。惟时老成。无待多训。可。 

　　皇叔祖宗愈特授检校司徒依前开府仪同三司充镇安军节度陈州管内观察处置等使进封嗣濮王加食邑食实封勋如故制绍圣二年四月六日 

　　门下。唐尧睦族。用于变于时雍。周室大封。以填临于天下。眷惟近属。世袭真封。祗遹先猷。遍逮诸子。乃涓吉日。播告大廷。皇叔祖、宁国军节度、宣州管内观察处置等使、检校司空、开府仪同三司、持节宣州诸军事、宣州刺史、上柱国、华原郡王、食邑九千八百户、食实封三千户宗愈。肃乂不疵。温良有裕。生高明之胄系。而弗汰于贵骄。蹈德性之中和、亦动遵于法守。惟即园而建庙。本继世以象贤。纪念懿亲。典司祀事。非止次升之有序。亦惟德选之允谐。用是崇进上公。徙临近镇。陪敦真食。增衍户封。于戏。相乐土于楚郊。视官联于政路。膺兹仪物。属我亲贤。勉致力于奉承。谅弗烦于训诫。可。 

　　皇叔祖宗楚特授检校司空充武胜军节度使加食邑食实封勋如故制绍圣二年四月二十二日 

　　门下。朕缵绍丕图。昌隆成业。外崇黎献。内睦懿亲。积日累劳。加地进律。率循大卞。敷告治廷。具官某。宽静毅和。慈良肃恪。袭贤王之华胄。则居贵而不流。守维城之善藩。则处位而弥恪。肃从宾赞。淹历岁华。罔蹈尤违。益彰冲挹。虽靖恭之守。无寒暑燥湿之移。而褒崇之科。有亲贤德齿之称。是用视秩空土。徙节南阳。衍食爰田。陪敦真赋。并为异数。宜体茂恩。于戏。无忝所生。以蹈圣经之诫。秉德陪朕。益隆继世之休。可。 

　　皇叔祖宗祐特授检校司空充横海军节度使加食邑食实封勋如故制 

　　门下。朕尊祖敬宗。右贤左戚。其褒崇于近属。悉循用于至公。图惟积劳。稽参陟典。涓兹良日。告尔在廷。具官某。体备中和。才膺肃乂。出神明之胄。而躬恺悌之资。袭王公之封。而寡流宕之过。冲靖无懈。宽裕自持。拥旄节者十年。守恭宽之一德。居勤为善之乐。动符阅理之多。是用视秩上公。徙临近镇。益敦井赋。陪衍真封。服我殊恩。并为异数。于戏。亲贤并建。国家所以休明。富贵不骄。社稷所以长久。矧我成德。无待训词。可。 

　　皇叔祖宗景特授依前检校司空开府仪同三司判大宗正事充彰信军节度使特封济阴郡王加食邑食实封勋如故制绍圣二年八月□日 

　　门下。金印盭绶。冠三事之崇阶。渠门赤旗。开百里之成国。遹膺盛典。时属亲贤。涓日之良。扬廷以告。皇叔祖、彰信军节度、曹州管内观察处置等使、检校司空、持节曹州诸军事、曹州刺史、知大宗正事、上柱国、天水郡开国公、食邑八千户、食实封二千四百户宗景。谦虚敦大。宽裕静庄。袭庆善于高门。而无充诎之过。总训齐于属藉。而躬表率之劳。既法立于闺闱。宜职修于国族。睦是懿戚。迄无间言。酬其宿官。已更进律。崇于专任。益懋宠光。是用超二等以疏封。宪万邦而作弼。敦陪井赋。衍食真封。于戏。德爵之高。既莫尊于近属。将相之重。盖益壮于宗藩。祗率履祥。愈隆受祉。顾惟成德。无待训词。可。 

　　皇叔祖宗绰特授检校司徒依前开府仪同三司持节孟州诸军事充河阳三城节度使进封嗣濮王加食邑食实封勋如故制绍圣二年九月己亥袭封 

　　门下。朕祗遹先猷。务敦孝治。本笃亲而重祀。肆进律以疏封。袭乃故邦。用推崇于烈祖。遍逮诸子。考盛典于先朝。茂建宗英。诞敷优策。涓兹吉日。告于治廷。皇叔祖、保静军节度、宿州管内观察处置河堤等使、检校司空、开府仪同三司、持节宿州诸军事、宿州刺史、上柱国、建安郡王、食邑八千八百户、食实封二千四百户宗绰。性守中和。天资明晤。恪从宾赞。循法度以无违。陪辅藩宣。兼谦恭而有裕。繄园庙之建嗣。用天伦以次升。惟我贤王。益谐舆议。是用大荒赐履。褒进上公。增衍户封。敦陪真食。于戏。分茅苴土。侈宗子之大封。继世象贤。修先王之常祀。益祗乃事。无忲于盈。可。 

　　皇叔祖宗祐加恩制绍圣二年九月明堂 

　　门下。朕躬执圭币。并飨帝亲。式德莫愆。具膺徂赉之福。在宗载考。肆有褒嘉之恩。播告治朝。咸听朕命。皇叔祖、横海军节度、沧州管内观察处置等使、检校司空、持节沧州诸军事、沧州刺史、上柱国、巩国公、食邑七千七百户、食实封二千二百户宗祐。齐庄自表。信厚不渝。出神明之胄。而无倨贵之心。兼爵德之尊。而有劳谦之闻。并受帝祉。克蕃王家。属吁奉琫之旄。以承祀事。眷言授钺之将。乃在宗盟。逮此庆成。申之宠奖。用酬多邑。增衍本封。于戏。不溢不危。所以谨诸侯之度。乃顺乃惠。所以觐前人之光。往哉惟休。是以有誉。可。 



●宋大诏令集卷第四十七 

　　宗室七 

　　封拜七 

　　皇叔祖宗绰加恩制绍圣二年九月明堂 

　　门下。朕顺考典章。肃恭明祀。益绍隆于先轨。重祗恪于孝思。躬即合宫。遹昭严父。礼成献飨。泽被臣工。播告在廷。敷扬成命。皇叔祖、河阳三城节度、孟州管内观察处置河堤等使、检校司徒、开府仪同三司、持节孟州诸军事、孟州刺史、上柱国、嗣濮王、食邑九千五百户、食实封二千七百户宗绰。秉德纯厚。赋性强明。蚤缘近属以殿藩。重袭世封而奉祀。富而好礼。居无充诎之尤。恭而不骄。雅有中和之守。是为茂器。见誉戚藩。方庆泽之流行。宜亲贤之首及。增衍户赋。进食真封。益壮戎昭。用严藩卫。于戏。本支并茂。见帝室之蕃昌。鄂跗相辉。识三门之袭庆。益祗宠渥。永底寿康。可。 

　　皇叔祖宗景加恩制同上 

　　门下。朕祗奉宝图。肃恭毖祀。涓选谷旦。展盛礼于合宫。昭格明灵。侑严亲于上帝。忱恂旁达。贶施下临。惟时湛恩。用先近属。敷扬大号。布告治廷。皇叔祖、彰信军节度、曹州管内观察处置等使、检校司空、开府仪同三司、持节曹州诸军事、曹州刺史、判大宗正事、上柱国、济阴郡王、食邑八千五百户、食实封二千六百户宗景。瓌玮宏材。中和德性。动惟絜矩。宣义问于宗支。率以敦和。久训齐于公姓。奉祠惟恪。蒇事有劳。方兹庆泽之流。矧在亲贤之右。进陪户赋。衍食真封。事虽考于彝章。情益隆于异数。于戏。位望之重。固素履之不渝。祉福之多。宜明神之所相。益期康靖。永翊丕平。可。 

　　皇叔祖宗楚加恩制绍圣二年九月二十四日同上 

　　门下。吉礼之属。惟毖祀以居先。严父之文。亦配天而为大。朕遹遵先典。躬造总章。盛礼告成。庆赐交举。顾兹进律。首及近藩。布告治廷。敷扬大号。皇叔祖、武胜军节度、邓州管内观察处置等使、检校司空、持节邓州诸军事、邓州刺史、上柱国、郧国公、食邑七千七百户、食实封二千二百户宗楚。圭璋美质。杞梓成材。分支派于天潢。壮藩宣于王室。蹈履贵盛、而弗至于尤违。躬行谦勤、而益敦于孝悌。谨尔侯度。为时宗英。方兹涣汗之行。宜在晋康之典。载畴井赋。增衍真封。于戏。笃亲之恩。不论于称伐。崇贵之义。亦在于戒盈。顺保福厘。益隆寿祉。可。 

　　皇叔祖宗楚除开府仪同三司进封南阳郡王制绍圣三年二月壬午 

　　门下。朕若昔大猷。绍隆丕构。自我烈祖。入承累圣之基。肆其先王。克有分濮之社。载考大宗之籍。未加诸子之封。义所当隆。恩宜有称。其孚大号。以诏庶官。皇叔祖、武胜军节度、邓州管内观察处置等使、检校司空、郧国公、食邑八千四百户、食实封二千四百户宗楚。信厚积中。斋庄迪己。年弥高而有柔嘉之则。属最近而无充诎之心。已秉节于将坛。未彻疆于王土。稽用屏周之义。申加辅汉之藩。荒南阳之大邦。即武胜之旧履。有华上公之衮。有淑元戎之旂。敦厥井封。班之宰席。盖师言之我锡。非朕志之汝私。于戏。惟修身则可以觐前人之光。惟制节则可以谨诸侯之度。往服朕命。永孚于休。可特授依前检校司空、开府仪同三司、持节邓州诸军事、邓州刺史、充武胜军节度、邓州管内观察处置等使、进封南阳郡王、加食邑五百户、食实封二百户。 

　　皇叔祖宗祐除开府仪同三司封景城郡王制同上 

　　门下。有天下者得尽其贵贵之恩。立人道者必致其亲亲之义。考大宗之近戚。眷烈祖之同生。咨尔庶官。申听朕命。皇叔祖、横海军节度、沧州管内观察处置等使、检校司空、巩国公、食邑八千四百户、食实封二千四百户宗祐。修身时敏。作德日休。服犬雅之不群。知为善之最乐。保爵禄之贵而不溢。出神明之胄而不骄。属近而行尊。年高而德劭。已备登坛之拜。未加裂土之封。盖将何以对前人之休。亦非所以厚同姓之爱。因其旧履。锡以命书。衮衣绣裳。班于上宰。苴茅社土。王此大邦。于戏。崇德象贤。所以固宗盟。制节谨度。所以蕃王室。往绥厥位。尚远乃猷。可特授依前检校司空、开府仪同三司、持节沧州诸军事、沧州刺史、充横海军节度、沧州管内观察处置等使、进封景城郡王、加食邑五百户、食实封二百户。 

　　皇叔祖宗楚封嗣濮王制绍圣三年二月乙亥 

　　广因心之教者。莫大于亲亲。善述人之事者。莫大于继继。昔我文祖。尝推本于所生。肆予冲人。其克绥于厥后。申加明命。播告治朝。皇叔祖、武胜军节度、邓州管内观察处置等使、检校司空、开府仪同三司、南阳郡王、食邑八千九百户、食实封二千六百户宗楚。履顺居谦。秉猷迪吉。身修而多义理之阅。属近而有法度之循。是咨公族之宫。建邦而启土。俾绍大宗之裔。继世以象贤。彻以武昌之疆。赐之濮园之履。参官将相。列爵公王。为龙为光。率旧章于昭考。我将我享。承祀事于先王。于戏。惟祗乃心。所以不期于骄。惟慎厥终。所以长守于贵。庶有辞于永世。以无忝于前人。可特授检校司徒、依前开府仪同三司、持节鄂州诸军事、鄂州刺史、充武昌军节度、鄂州管内观察处置等使、进封嗣濮王、加食邑七百户、食实封三百户、仍令所司择日备礼册命。 

　　皇叔祖宗祐除检校司徒依前开府仪同三司充清海军节度使进封嗣濮王加食邑食实封勋如故制绍圣四年八月二十四日 

　　门下。朕荷上穹之眷。承累圣之基。表正万邦。惇叙九族。自予皇祖。入嗣统于大宗。肆尔先王。肇建邦于有濮。遍逮诸子。厥惟殊恩。载诹象德之贤。诞布扬廷之命。皇叔祖、横海军节度、沧州管内观察处置等使、检校司空、开府仪同三司、持节沧州诸军事、沧州刺史、上柱国、景城郡王、食邑八千九百户、食实封二千六百户宗祐。温仁而寡过。夷粹而有容。行克谨而惟礼乐之修。年弥高而多义理之阅。光辉属籍。谁并宗英之游。仪表戚藩。久隆耆俊之望。俾袭封于大国。爰视秩于上公。遂荒南海之圻。尽赐先君之履。驼钮盭绶。礼极真王之崇。豹尾神旗。任总元戎之重。申衍爰田之赋。陪敦真食之输。萃是宠章。发为涣渥。以懋昭于乃德。用焜燿于而家。非朕汝私。实国旧典。于戏。无念尔祖。继恭靖之后而弥昌。追配前人。奉安懿之祠而勿替。尚肩庆誉。茂对宠光。可。 

　　皇叔祖宗汉特授开府仪同三司充昭化军节度使改封安康郡王加食邑食实封勋如故制 

　　门下。夫克明其德。尧睦族而变时雍。慎修其身。舜惇宗而明励翼。盖正其家者必先诸己。笃其爱者必始于亲。朕眷礼庶工。推先同姓。永惟安懿之后。实嗣濮阳之封。藐焉诸孤。存者无几。矧密联于宗属。独未建于高牙。载恻予怀。肆颁显命。皇叔祖、保宁军节度观察留后、持节婺州诸军事、婺州刺史、上柱国、东阳郡王、食邑四千户、食实封一千户宗汉。温恭而迪德。庄重而秉彝。为宗室之表仪。阅天下之义理。本支孙子。系神明之胄而无骄。室家君王。席富贵之资而不溢。爰畴硕望。申锡殊荣。越从留务之崇。躐拜元戎之重。班于冢弼。秩以真王。衍食敦封。加地进律。并推渥洽。增涣宠光。以慰文考优异近族之心。以称冲人追崇先烈之意。是循彝训。允穆师言。于戏。磐石之宗。子弟有犬牙之地。关雎之应。公族如麟趾之时。尚迪令猷。永绥吉禄。可。 

　　皇叔祖宗景特授依前检校司空复开府仪同三司济阴郡王食邑食实封勋如故制 

　　门下。立爱惟亲者、所以睦族。宥过无大者、所以广恩。惟时宗藩。久罹邦宪。锡以宠命。扬于治廷。皇叔祖、彰信军节度、曹州管内观察处置等使、检校司空、持节曹州诸军事、曹州刺史、上柱国、济阴郡王、食邑九千五百户、食实封二千九百户宗景。履富贵之资。出神明之胄。顷偶违于礼分。遂自冒于简书。几年于兹。在法当叙。嘉乃省循之行。用申敦睦之情。金钺斋旄。仍畀将牙之旧。绣裳赤舄。复参公衮之华。盖将粲骨肉之恩。庶以厚枝叶之芘。于戏。亲亲者义必尽。法有三宥之恩。贵贵者礼必隆。恩无一眚之废。往共尔位。尚慎厥终。可。 

　　皇叔祖宗汉特授检校司空依前开府仪同三司充彰德军节度使进封嗣濮王加食邑食实封勋如故制 

　　门下。夫建邦启土。国家所以广亲亲之仁。崇德象贤。先王所以终继继之义。克绍大宗之裔。若时尊属之良。我有涣恩。播于群听。皇叔祖、昭化军节度、金州管内观察处置等使、开府仪同三司、持节金州诸军事、金州刺史、上柱国、安康郡王、食邑四千五百户、食实封一千二百户宗汉。抱疏通之识。躬肤敏之才。席贵富而惟图书之裒。居戚近而远绮纨之习。昔在文祖。寔隆季弟之怀。逮于先朝。尤嘉诸父之敬。属有建旄之拜。越跻开府之崇。方且祗奉寝园。虔共时祀。宜极褒嘉之典。以申优异之心。其仍上将之班。遂赐先君之履。彻疆濮土。换节相台。俾袭庆于王家。复参华于台路。陪之真食。衍以多田。往并服于宠光。庶克修于馈享。于戏。遍逮诸子。朕惟遵昭考之模。保有故封。尔尚笃前人之烈。勉绥燕誉。益懋诚勤。可。 



●宋大诏令集卷第四十八 

　　宗室八 

　　封拜八 

　　皇叔祖宗汉检校司徒移镇制元符三年正月庚寅徽宗即位 

　　门下。朕绍国之绪。承天之休。未堪多艰。惟新厥德。用谨惇宗之义。以昭践祚之恩。皇叔祖、检校司空、开府仪同三司、彰德军节度使、嗣濮王宗汉。迪德有常。诚身弗越。长于富贵之守。阅夫义理之多。固有赖于宗强。实克隆于世美。苴茅胙土。久膺同姓之封。世德象贤。宠践先君之履。承王休而无斁。秉祖烈以攸兹。属缵丕图。申加异命。其永藩于王室。以茂对于前人。尚肩乃心。体我初政。可特授检校司空、宁江军节度使。 

　　皇叔祖宗绛建节制元符三年正月辛卯同上 

　　门下。继世象贤。所以固本支于王国。加地进律。所以强屏翰于戚藩。惟予冲人。嗣大历服。眷言尊属。敷锡徽章。皇叔祖、某军节度观察留后宗绛。信厚而不渝。恭俭而有制。斥骄奢之末习。安理义之大方。属缵绍之云初。顾褒嘉之可后。赐颁瑞节。用壮元戎。陪益爰田。衍加真食。以昭驭贵。以示敦宗。于戏。粲骨肉之恩。申以屏周之义。茂枝叶之疪。盖隆辅汉之藩。往哉惟休。无废朕命。可特授昭庆军节度使。 

　　皇叔仲赐建节制同上 

　　门下。睦族敬宗。所以厚化本。建侯立屏。所以捍王家。矧惟践位之初。厥有涣恩之旧。诞扬明命。孚告庶工。皇叔、某军节度观察留后仲赐。识度旷夷。材资敏茂。承贤王之后。早闻善俗之声。居留邸之荣。讫无负贵之累。肆予缵绍。宜有褒嘉。用旌拜于将坛。式光华于帅阃。陪敦真食。增衍实封。以示先亲。以昭驭贵。于戏。神器之重。方共济于多艰。磐石之隆。尚更资于夹辅。永肩庆誉。茂对宠光。可特授保康军节度使。 

　　皇叔仲御建节制同上 

　　门下。朕嗣有令绪。获承至尊。肆大赉于多方。用敦叙于九族。眷言诸父。时乃宗英。宠锡命书。诞告多士。皇叔、某军节度观察留后仲御。体和履顺。迪德秉彝。有猷有守。而知法度之循。不溢不危。而长富贵之守。早居留务。涉历岁时。董正宗司。协和公族。属兹缵绪。申锡异恩。登之大将之坛。授以元戎之节。以光帝胄。以扬王休。于戏。微我弗顾。无骍骍角弓之讥。怀德惟宁。协振振麟趾之应。尚惟励翼。服我宠嘉。可特授保宁军节度使。 

　　皇伯仲损制元符三年正月壬辰同上 

　　门下。朕恭膺眷命。嗣守宗祧。用奉若于先王。以大赉于天下。眷言近属。时谓宗英。祗率旧章。诞敷明命。皇伯、感德军节度观察留后仲损。气和而愿。体顺而恭。早居留务之班。弥历岁阴之久。属予缵绍。宜有褒嘉。陟以斋坛。肆严外阃之望。畀之金钺。增固维城之安。申锡爰田。仍加真食。于戏。益戒者处宠之道。慎始者乃能有终。往其钦哉。以永多誉。可特授保大军节度使。 

　　皇伯世雄建节封安定郡王制元符三年三月癸巳同上 

　　门下。朕嗣训先后。君临万邦。永绥继序之艰。克笃在宗之爱。诞扬显命。敷告广廷。皇伯、宁远军节度观察留后世雄。体中而蹈和。含章而履洁。允为尊属之秀。厥有老成之风。朕惟神考之谟。褒艺祖之后。尝下明诏。申饬有司。以肇造区夏之功。其特议封爵之制。求子孙之近者。裂壤地而王之。是用推以异恩。选于留务。建牙植纛。登寘将坛。胙土苴茅。启封王社。申加采食。并衍真租。于戏。尊我大宗。于以报创业垂统之德。服于高位。尚其思奉。先追孝之仁。往迪令猷。以永终誉。可特授崇信军节度使、特封安定郡王。 

　　皇兄孝骞除昭化军节度使封广陵郡王制建中靖国元年六月甲寅 

　　门下。朕嗣膺骏命。祗奉先猷。付以中军。思得诗书之帅。倚其外御。孰如兄弟之贤。我有懿亲。国之近属。涓辰授钺。发号告廷。皇兄、宁武军节度观察留后孝骞。厚陵爱孙。燕国冢嗣。清素有同于寒士。静渊不迩于宵人。宠辱弗惊。进退以礼。久居留务。未慰佥言。是用建昭化之将旄。进广陵之王爵。正其分阃。但资帷幄之谋。优以造朝。安处京师之邸。增封井邑。衍食户租。异数便蕃。隆名烜赫。于戏。毋康好逸。勿用非彝。我祖宗创业之艰难。今子孙图休于康靖。兢兢庶事。每思瓞蔓之荣。勉勉一心。益重棣华之爱。尚对休命。往其钦哉。可。 

　　皇兄孝参除奉国军节度使封信都郡王制同上 

　　门下。周封五等。姬姓之国为多。汉建诸侯。刘氏之封最盛。矧兼将钺之重。宜得宗亲之贤。稽考旧章。咨谋近弼。乃扬明命。以告大廷。皇兄、保信军节度观察留后孝参。博古知今。清心明理。妙出贤王之统。蔚闻善继之风。卓尔不群。雅类河间之质。简而无傲。力践后夔之言。宜有褒迁。以旌信厚。奉国重地、超拜元戎之权。信都名藩。宠进真王之爵。处帷幄而折冲千里。留邸地而坐镇连城。仍衍食封。并为异数。于戏。好善忘势。故能贵而无骄。居宠思危。然后满而不溢。弗畏入畏。虽休勿休。惟永尔图。无废朕命。可。 

　　皇兄孝参加恩制建中靖国郊祀 

　　门下。朕受命举祡。尊祖而亲考。积薪实体。升烟以报阳。上帝居然以歆。四海来以其职。相予肆祀。至止而和其容。敬尔在公。迄成而遣于庙。既大赉于寰＜宀禹＞。乃均惠于宗藩。爰即治朝。诞敷涣号。具官某。处身慎静。秉志塞渊。允升大猷。克勤小物。同其福禄。方无间于君臣。亲以脤膰。宜莫如于兄弟。是用进升勋秩。增衍户封。于戏。下国骏厖。光对荣名之宠。庶邦丕享。益思明德之修。是究是图。无废朕命。可特授依前持节明州刺史、信都郡王、充奉国军节度使、明州观察处置等使、加上柱国、食邑五百户、食实封二百户。 

　　皇叔仲忽开府仪同三司加恩制 

　　门下。朕祗荷诒谋。钦承丕绪。广唐尧之亲睦。外协万邦。稽虞舜之叙惇。内崇九族。眷予尊属。时乃贤王。其告大廷。肆颁显命。皇叔、定国军节度、同州管内观察处置等使、持节同州诸军事、同州刺史、同知大宗正事、管勾宗子学事、上柱国、普安郡王、食邑八千户、食实封一千九百户仲忽。性资纯厚。操履清修。位弥高而靡富贵之矜。宠益至而笃诗书之习。允矣神明之胄。卓然俊乂之姿。望雅著于戚藩。名久隆于邦翰。好学博古。进无干请之私。行法莅官。退有靖共之实。典司属籍。寖历岁时。既臻肃穆之风。益见表仪之术。式畴褒渥。兹谓至公。是用入联上宰之班。增重元戎之节。申陪多井。加衍真租。岂徒彰濮邸流泽之光。盖欲继文考敦宗之盛。于戏。任兼将相。所以固磐石之基。地处亲贤。所以壮维城之势。尚肩德义。茂对休嘉。可特授开府仪同三司、依前持节同州诸军事、同州刺史、普安郡王、同知大宗正事、管勾宗子学事、充定国军节度、同州管内观察处置等使、加食邑七百户、食实封二百户、勋如故。 

　　仲忽进同判大宗正事提举宗子学事制 

　　门下。爵禄所以厉世。时用展亲。名器不以假人。盖将称事。眷言懿属。久列崇资。宜隆职守之称。以正邦彝之旧。诞扬涣号。孚告明廷。皇叔、定国军节度使、开府仪同三司、知大宗正事、管勾宗子学事、普安郡王、食邑八千七百户、食实封二千二百户仲忽。德度粹温。才猷敏裕。诚身有道。阅天下义理之多。式礼莫愆。迪哲人中和之尚。自总司宗之政。尤彰表众之勤。绩允赖于训齐。化助成于信厚。虽视仪揆路。已兼台钺之华。而正号国联。未协陛廉之势。爰升茂典。并席前封。以昭敦叙之怀。以示褒嘉之渥。于戏。位不同而异数。恩则有加。宠既至而益恭。贵斯长守。尚终誉处。往对宠光。可特授依前定国军节度使、开府仪同三司、同判宗正事、提举宗子学事、普安郡王、食邑实封如故。 

　　仲輗镇西节度加恩制 

　　门下。朕绍先猷而兴众学。稽古训以制新书。善俗明伦。克备一王之制。烝髦论秀。庶追三代之风。眷时宗属之良。具著行能之懿。宜疏廷号。周劝藩英。皇叔、保平军节度观察留后、天水郡开国公、食邑三千五百户、食实封二百户仲輗。率履粹温。秉资信厚。服儒雅而无富贵之累。乐名教而有法度之循。美众积于闺门。誉久称于族党。比揽司宗之奏。实符著令之公。言念操脩。顾深叹尚。矧是贤能之选。曾靡遐遗。岂于全备之材。敢忘近始。是用解陕郊之后务。授麟□之成师。建节拥旄。加峻元戎之命。苴茅胙社。益光赐履之封。仍衍爰田。并敦真食。于戏。推为善之赏。斯首茂于殊恩。肩好德之诚。尚永绥于吉禄。往褒宠渥。益介寿臧。可特授镇西军节度使、加食邑七百户、食实封二百户、封如故。 

　　皇叔祖宗粹加恩制政和六年宗祀 

　　门下。朕钦承骏命。永赖燕谋。迺稽六籍之传。建兹阳馆。欲罄一纯之意。飨以秋辛。明德馨闻。高灵潜格。眷乃本宗之盛。预陪祀礼之行。用辑朝伦。肆颁涣册。具官某。处躬端靖。饬行纯和。侃然最乐之诚。卓尔不群之度。属尊而近。位称以隆。井钺参旗。克壮三军之帅。元衮赤舄。大开四履之封。阅义理之寖多。守谦恭而不怠。属上仪之获考。推庆赉以惟均。宜锡徽章。以孚景贶。敦加奉邑。申衍真租。于戏。多福以来。首均敷于同姓。四方其训。尚弗替于前修。往服朕言。益绥尔祉。可。 

　　皇叔仲忽加恩制同上 

　　门下。朕虔飨帝之诚。极奉先之礼。追盛仪于三代。取定制于六经。兴八窗五室之堂。自我作古。备四海九州之荐。对越在天。惟熙事之时成。有贤王之予翼。其颁赞册。以告治朝。具官某。识远而行纯。气壮而志固。雍容道义。知为善最乐之方。涵泳诗书。有大雅不群之度。兼荣将相。任纠宗枝。一心永肩。九族既睦。兹秩明禋之典。大施广＜宀禹＞之恩。顾归脉之有常。岂均厘之可后。乃畴多邑。并衍真租。于戏。昭先人之功。予不忘于丕训。教诸侯之孝。尔尚率于周亲。往迪令猷。益绥多福。可。 

　　皇叔仲轨加恩制同上 

　　门下。朕参考冬官。肇兴阳馆。卜惟辛吉。聿来四表之欢。荐以德馨。罙谨二精之奉。美光交烛。嘉贶荐臻。眷我本宗。相兹毖祀。宜诞敷于恩典。用申告于朝伦。具官某。率履靖庄。禀姿和裕。躬文雅而无富贵之累。乐名理而惟法度之循。宝牒腾芳。益壮维城之势。斋坛受任。式隆专阃之威。属盛礼之休成。褒庆条而具举。拓封多邑。衍食真租。于戏。时属展亲。讵敢忘于敦睦。祭则受福。其茂对于荣怀。往迪训言。益昭令誉。可。 

　　皇叔仲理加恩制同上 

　　门下。自仁率亲。欲教诸侯之孝。以职助祭。必来万国之欢。朕奉若先猷。肇称元祀。允赖肃雝之相。迄成希阔之仪。嘉我宗英。诞扬涣号。具官某。持心淑慎。制行端良。居存忠义之规。克显神明之胄。帅典常而勿替。践猷训以弥恭。外专将阃之威容。内蔼宗支之庆誉。故侍祠之有恪。知秉德之弗违。肆衍本封。并申茂渥。于戏。我将我享。既蒙贶施之临。惟德惟康。共保安荣之吉。往祗眷赉。益介寿祺。可。 

　　皇兄孝参加恩制同上 

　　门下。朕考六艺之文。建四阿之宇。涓展揆日。遹从季秋之辛。尽志专精。恭行太室之飨。灵心允答。景贶荐臻。眷熙事之克成。宜湛恩之并受。肆扬涣号。以宠亲贤。具官某。禀质粹温。持躬淑慎。勤毖有迪常之吉。靖共多好礼之风。锡以山川。光绍先王之履。被之衮绣。进参上宰之班。望重价藩。势隆磬石。兹举严禋之始。有嘉显相之勤。载衍爰田。并加真食。以侈神厘之茂。以昭国典之华。于戏。明德惟馨。既获自天之祐。善人是富。益思事上之忠。往服训言。永绥寿祉。可。 

　　皇兄孝骞加恩制同上 

　　门下。朕寅奉丕图。永怀先烈。崇崇阳馆。有严体国之经。翼翼明禋。叶用配天之典。乃眷近亲之爱。预输显相之勤。式霈纶章。具孚朝听。具官某。材猷肤敏。识度渊深。居每阅于艺文。动必循于礼法。流芳宝籍。稔德善之有称。席宠斋坛。加威仪之无爽。属此灵休之格。时维渥泽之均。乃侈干封。并增邑奉。以示优隆之眷。仍昭敦睦之光。于戏。迄用有成。讵敢专于邦庆。既多受祉。庶克迪于宗强。益慎操脩。以承猷训。可。 

　　皇侄有古加恩制同上 

　　门下。朕讲配帝之上仪。极宁亲之精意。克达圣人之飨。肇熙王者之堂。神罔时恫。既丕厘于景命。福不专飨。用敷锡于庶民。训予制阃之臣。宜有告廷之号。具官某。材谋英决。气识靖深。廿□韫韬略以自将。烜威声而夙著。顷倚帅旄之贵。出临方面之雄。厌伏未形。隐若干戈之卫。歼夷弗譓。迄无疆埸之虞。属懋举于宗祈。盍咸繄于加德。肆均渥泽。并衍真封。于戏。不显不承。兹广受厘之庆。有严有翼。尚资共武之勤。往服训言。仰膺光宠。可。 

 




●宋大诏令集卷第四十九 

　　宗室九 

　　封拜九 

　　皇侄有恭建节制 

　　门下。为政友于兄弟。靡忘同姓之恩。立爱始于家邦。兹厚展亲之典。眷言犹子。近造昕朝。式孚涣册之辞。丕告群工之听。具官某。禀资温茂。蕴识粹融。凭祖武之晖。自秀神明之胄。探经术之奥。具多诗礼之闻。振振夙谨于威仪。翼翼甫趋于表著。有华人物。克肖父风。虽欣棣萼本支之蕃。良深楚邸手足之念。昔相好矣。今用恻然。及东平之处家。曾未带列侯之印。见隆业之诸子。其可无千户之封。是用授将钺于庆阳。启封藩于邕管。申加邑采。并实圭腴。匪颛近属之私。盖侈前宁之泽。于戏。修德而固宗子。永底维城之安。继世以立诸侯。载显象贤之美。钦予时命。告于文人。可。 

　　皇叔祖克畅依前保康军节度使加恩制宣和六年冬祀 

　　门下。朕诞膺帝顾。丕乂邦图。庙饎蠲登。克致宁神之孝。郊柴钦燎。聿申报本之诚。明德馨闻。繁禧来下。迺眷懿藩之重。宜先庆泽之施。肆举纶章。具孚朝听。具官某。持身淑慎。制行端良。爵齿兼尊。夙蔼宗支之举。亲贤并茂。久专将钺之威。属嘉礼之涓成。涣厖恩而申锡。乃畴多邑。并衍真租。以彰敦睦之风。以示优隆之宠。于戏。相予肆祀。既严昭事之仪。赉我思成。式介攸同之福。尚祗猷训。永迪寿祺。可。 

　　皇叔祖宗粹依前昭化军节度使开府仪同三司信安郡王加恩制同上 

　　门下。朕祗率旧章。恭修大报。大宫祼鬯。具宣列圣之光。吉土升烟。昭格万灵之贶。迄成熙事。敷锡旷恩。若时归胙之初。敢后维城之老。爰颁涣渥。用谂庶工。具官某。属近且尊。德耆而俊。鸣谦自牧。雅推好礼之风。率履无违。允有迪常之吉。焘社席王藩之宠。珥貂参揆路之崇。兹严重燎之祈。肆广宴娭之庆。迺申加于井赋。仍增实于圭腴。以遵广馂之经。以茂展亲之义。于戏。称秩元祀。既茂对于神休。锡予善人。宜亟蒙于祭泽。其钦时命。以介寿祺。可。 

　　皇叔仲御依前检校少傅泰宁军节度开府仪同三司嗣濮王加恩制同上 

　　门下。朕荷丛霄之祐。袭仍岁之丰。燕及皇天。敢怠迎长之祀。衎我烈祖。式严陟配之仪。肆申贲于鸿恩。咸率由于彝宪。矧在濮园之裔。宜均宣室之厘。爰辑廷绅。亶孚制綍。具官某。性资纯茂。德度粹夷。动惟典则之循。居有图书之好。绍先王之履。谨笾豆大房之承。参上宰之班。兼黼黻雕戈之赐。谦惟自牧。富且弗骄。方躬荐璧之祠。载属珥貂之助。迨扬烟之竣事。推涣泽以旌劳。申衍多田。陪敦真食。于戏。降福简简。聿观昭假之迟。庸勋亲亲。宜共荣怀之尚。往祗猷训。益迪寿康。可。 

　　皇叔仲忽依前检校少师镇安军节度开府仪同三司判宗正事兼神霄玉清万寿宫使提举宗子学事普安郡王加恩制同上 

　　门下。朕祗膺鸿绪。诞缉弥文。载乘三岁之祥。躬秩一纯之飨。天惟德辅。歆至治之馨香。人以职来。睹太平之礼乐。眷惟近属。董我宗支。宜因归胙之初。首涣扬廷之宠。具官某。高明而端靖。博达而闳深。学穷六艺之英华。识综三王之制作。处亚师之位。更崇茅社之封。通上宰之班。兼峻琳霄之使。相此严禋之举。率惟同姓之亲。有来麟趾之众多。临以貂冠而肃戢。用稽勋策。并衍租田。以昭物采之隆。以侈邦祺之茂。于戏。受百神之贶。既歌成命之诗。惇九族之和。罙昭广德之化。益绥燕誉。永对宠光。可。 

　　皇叔仲爰依前检校少保奉宁军节度使开府仪同三司江夏郡王加恩制同上 

　　门下。朕涓辰日至。脩报国阳。风马来临。具格精纯之意。星鸡飞动。肆敷旷荡之恩。惟缛典之时成。赖贤王之予翼。式昭祭泽。以侈神休。诞扬纶綍之言。孚告绅緌之德。具官某。处躬端靖。饬行醇和。帅前载之规。既懋有常之德。处宗司之位。尤高易退之风。有淑元戎之旂。有华三事之衮。耆明就列。宗族称仁。兹竣事于严禋。迺均厘于近属。矧我达尊之懿。用疏庆赉之隆。增畀邑租。申加良干。于戏。四方承祭。敏如影响之随。三寿作朋。燕及本支之固。益绥令誉。仰对荣辉。可。 

　　皇叔仲糜依前镇潼军节度使淮安郡王加恩制同上 

　　门下。朕绍膺骏命。诞抚多方。荷天之休。允洽承平之化。裒时之对。荐申报本之诚。既荐庙笾。遂升郊燎。兹大施于祭泽。当首及于宗盟。爰辑朝绅。式颁诏綍。具官某。性资乐易。德度温谦。内坚信道之诚。外广崇仁之誉。四骐导节。拥蒲坂之帅旄。五玉分封。开淮安之王社。矧预陪于吉礼。用申锡于涣恩。特衍多田。更分真食。于戏。克禋克祀。诞严肆类之文。是飨是宜。爰厚均厘之典。往祗恩遇。以对殊恩。可。 

　　皇叔仲营依前崇信军节度使安化郡王加恩制同上 

　　门下。朕祗绍丕图。遹脩元祀。奕奕清庙。聿申祼献之恭。肃肃紫坛。肆达燎薰之报。神娭向座。祝嘏告祥。眷予近属之良。宜有蕃禧之及。诞孚涣号。猷告庶工。具官某。性禀纯和。行推信厚。内列维城之寄。外分阃制之严。爰膺胙土之封。夙启王藩之宠。适此精禋之举。允多景贶之臻。爰辑庆条。载疏褒律。畴叙爰田之奉。衍其圭赋之腴。于戏。时庸履亲。讵敢忘于惇叙。祭则受福。其茂对于荣怀。往迪训言。益昭令誉。可。 

　　皇兄孝参依前检校少保武宁军节度使开府仪同三司豫章郡王加恩制同上 

　　门下。朕抚熙洽之运。怀夤畏之心。乃因至景之辰。爰举丰年之报。王入太室。馨闻圭鬯之和。帝临中坛。光腾璧玉之洁。信星报飨。解泽流厘。兹申惠以隆亲。肆涓神而孚号。具官某。庆开祖武。韵秀宗支。扬秩秩之德声。夙谨义方之念。听霏霏之英辨。雅多儒术之闻。疆圻疏王社之荣。符采映台躔之峻。爰励骏奔之助。克祗毖祀之承。既获考于上仪。迺亟疏于褒律。载陪多赋。并实本封。以答贤劳。以均神贶。于戏。并受其福。式隆同姓之恩。永孚于休。尚迪有邦之卫。往祗明命。益体眷怀。可。 

　　皇兄孝骞依前宁国军节度使开府仪同三司晋康郡王加恩制同上 

　　门下。朕遵列圣之绪。习三岁之祥。对越在天。严祼圭而致孝。昭事上帝。肃齐辂以承禋。聿来四表之欢。并授百神之职。惟予近属。实相盛仪。宜涣褒章。以孚群听。具官某。气资庄厚。德履粹温。乐名理而惟法度之循。力威仪而无富贵之累。画九畿之籍。既疏爵于王封。炳六符之躔。兼视仪于揆路。属阳坛之毕燎。诏勋府以均休。载畴多井之封。并锡真租之益。以昭隆眷。用协彝章。于戏。万福来求。爱莫先于同姓。四方其训。义勿替于前修。往服朕言。益绥尔祉。可。 

　　皇兄孝诒依前保宁军节度使加恩制同上 

　　门下。朕肇熙吉土。肆燎钦柴。罄寰宇以子来。崇昊穹而父事。百灵并贶。严象物之宴娭。五福时敷。流涣恩之德濊。眷言近属。相我盛仪。诞敷赞册之辞。用谂庶官之听。皇兄、保宁军节度使孝诒。器局深裕。行矩醇和。宝牒联芳。□壮维城之势。斋坛受任。夙严颛阃之容。属毖祀之涓成。□徽章而具举。载畴邑采。申衍户租。于昭邦国之光。以叶神人之庆。于戏。展采错事。既申报本之诚。产嘏降祥。宜厚近亲之典。其祗休命。往迪令猷。可加食邑七百户、食实封二百户。 

　　皇弟孝颖依前德庆军节度使加恩制同上 

　　门下。朕受命祖庙。谒款天神。礼罄一纯。明德昭而上格。乐成六奏。高灵降而下娭。美光烛坛。休气合燎。迺眷近亲之懿。宜均纯嘏之绥。我有恩缗。扬于朝位。具官某。姿仪丰秀。性识纯明。蹈履中和。挺挺前人之似。雍容文艺。彬彬儒者之风。蚤图戎翰之良。既秉斋旄之峻。兹甫临于元□。特申锡于丰章。畴以多田。衍其真食。于戏。肆类上帝。方蕃祉福之承。大赉善人。其共荣怀之尚。往钦余训。益懋敏终。可。 

　　皇叔仲爰嗣濮王制 

　　门下。盛德垂百世之祀。斯继世以象贤。同姓厚二等之封。式因心而教爱。朕惇叙九族。祗奉先王。祭谨十伦。俾洁烝尝之馈。驭严八柄。进疏贵富之荣。扬于大廷。锡是定命。皇叔、检校少师、奉宁军节度使、开府仪同三司、判大宗正事、江夏郡王、食邑一万三千户、食实封三千九百户仲爰。持心乐易。毓德粹温。学洪诗礼之闻。庆广神明之胄。兼隆爵齿。处天下之达尊。久殿藩垣。壮周王之封国。再总司于近属。兹表迪以淳风。钦惟安懿之休。浚发英皇之祚。子□次袭。深形宁考之圣言。盥荐时修。具载诸贤之故实。昭穆有序。后先不踰。绵系谱以迭居。衍流泽而弥远。克昌厥休。于昭积累之传。永建乃家。丕显宠光之渥。升孤传之典礼。祚濮国之山川。王土苴茅。贲身章于盭绶。双旌导节。更将律于戎容。仍参相绂之华。增重宗盟之势。陪其采赋。示乃眷私。于戏。后嗣以广亲亲。既笃统承之举。有国以明善善。宜思济美之规。益迈令猷。勉祗予训。可特授检校少傅、定武军节度使、依前开府仪同三司、判大宗正事、进封嗣濮王、加食邑七百户、食实封三百户。 

　　 

●宋大诏令集卷第五十 

　　宗室十 

　　杂诏 

　　赐大宗正司诫励宗子修学诏庆历五年二月己未 

　　朕思古之人君。莫不厚亲戚以辅王室。始家邦而化天下。近鉴前史。有足观者。如汉河间之好书。东平之乐善。不亦为风教之助乎。国家之兴。八十余载。子孙蕃衍。几数百人。比令建置宗室。开敞居第。所以示纠合之义。敦睦之爱。亦尝临遣儒士。往授经训。虽忠孝笃行。人皆夙习。而诗书成业。罕闻来上。自今帅诸宗子。励翼一心。周旋六艺。以废学为耻。以饰身为贤。朕岂爵赏之恡哉。使四方谓朕有懿亲茂族。为国盘维之固。诚不愧于前代也。宜令睦亲南北宅诸院教授官。常具听习经典文辞书翰功课以闻。咨尔宗室。体我眷怀。 

　　宗室迁官诏至和三年八月壬子 

　　朕祗遹先谟。特遵常宪。载惟考绩之令。盖畴莅事之勤。况本支茂于皇宗。盘维固于王室。傥用法而削。则伤睦族之恩。苟见劳而迁。且匪徇公之道。又念奉朝既久。乐善不言。常协用于前彝。宜特宽于新制。使尊卑各叙。进官者率以限年。若德业众称。加禄者亦有异数。并期祗节。无怠省躬。先朝旧制。皇族在班及十年者。具名取旨。令中书枢密院检勘。自明堂覃恩后。及十年者。特以名闻。当议依天禧元年正月。宗正寺所定年劳次第。各与迁官。其近因特恩迁官者。以更理十年、方依此施行。 

　　允弼允良朝朔望诏治平四年正月丙寅 

　　护国军节度兼中书令东平郡王允弼。泰宁军节度中书令襄阳郡王允良。古之王者。褒礼近属。所以广亲亲之恩。伯祖、叔祖。皆先帝之所甚重。而冲人所当优待者也。其朝朔望。以表异数。 

　　封艺祖后一人为王诏熙宁元年九月甲子 

　　昔我艺祖之兴。以天发之期。兵未始一血刃。而卒肇造区夏。其大谋盛烈。被诸万世而莫高焉。朕奉圣绪。夙夜不敢康。乃顾后之子孙。寖微不显。而有司未尝议封爵之文。岂朕所以尊大统、推亲亲之意哉。且积厚者其流必远。施大者其报必丰。宜令中书门下考大宗之籍。以属近而行尊者一人。裂土地而王之。使常从献于郊庙。世世复续。以称朕尊祖报本之志焉。故兹诏示。想宜知悉。 

　　宗子恩礼诏熙宁二年十一月甲戌 

　　自我祖宗惇叙邦族。大则疏封于爵土。次则通籍于闺台。并留京师。参奉朝请。然而世绪寖远。皇枝益蕃。属有亲疎。则恩有隆杀。才有贤否。则禄有重轻。今而一贯于周行。是亦奚分于流别。虽敦睦之道诚广。而德施之义未周。故廷臣数言。宰相继请。谓宜定正。限以等夷。朕惟亲戚之间。经史有训。汉唐之世。典故具存。或以九族辨尊卑。或以五宗纪远近。或听推恩而分子弟。或许自试而效才能。或宗子之贤。得从科举。或诸王之女。自主婚姻。尽前世之所行。顾当今之未备。况我朝制作。动法先王。岂宗室等衰。乃无定著。因俾群公之合议。将为一代之通规。载览奏封。具陈条目。以谓祖宗昭穆。是宜世世之封。王公子孙。抑有亲亲之杀。若乃服属之既竭。洎于才艺之并优。在随器以甄扬。使当官而勉懋。至于任子之令。通婚之仪。凡曰有司之常。一用外官之法。佥言既允。朕意何疑。告以将来。用颁明命。宜依中书枢密院所奏施行。 

　　赐濮邸诸父加恩诏元丰七年二月庚辰 

　　朕自嘉祐中从先皇帝入居储宫。离濮邸已二十余年。今日缘奠故伯宗辅。因得趋谒濮安懿王祠堂。顾瞻诸伯叔父。所存者无几。皆齿发衰迟。仪形非往日之比。深用恻然。其议加恩诸父。 

　　六房择最年长与官御笔大观二年八月二十二日 

　　上皇之孙。于属虽远。亲亲之义。族有戚疎。恩有厚薄。未有仁而遗其亲者也。闻上皇之孙、未有官者。六房余三十人。至或贫乏不能自存。为之恻然。已降指挥。置敦宗院。可令疾速措置闻奏。其六房内、各择最长、年二十以上。与三班奉职二人。一房及六人以上者加一人。仍并添差监当差遣。 

　　贬责 

　　责允言诏大中祥符三年四月辛亥 

　　皇侄、左屯卫将军允言。罔遵教导。尝冒宪章。虽坐左迁。曾无悛革。家庭之内。惨虐屡闻。尊属之间。侵凌斯甚。及兹按劾。备见尤违。在于公朝。合从吏议。尚念素婴心疾。特屈简书。止降秩于春坊。俾省躬于私第。可责授太子左卫率府副率。绝其朝谒。 

　　莒国夫人和氏不得入内诏景祐元年八月甲戌 

　　六宅使从演、寻访美人尚氏骨肉。及以所使霞质送遗与尚氏。八作副使从湜辄上表章。为寻得尚继斌。乞酬奖改转。并受尚氏寄下金银财物等。奉敕。从演、从湜、幸居戚属。久服使联。荷兹惇叙之恩。盍谨操脩之节。而乃规图爵位。干托掖庭。为寻访其近亲。仍私遗于幸婢。兼陈封奏。妄觊宠荣。靡顾廉隅。备彰渎慢。兼通信问。潜寄货财。有玷宗枝。且伤风教。尚以近经赦宥。薄示诫惩。聊左降于班资。仍禁止于朝谒。所有从演、从湜责降。已从别敕处分。其母莒国夫人和氏。不能训导。颇助妄庸。今后不得入内。 

　　皇弟安静军节度使允迪责授监门卫大将军制 

　　敕皇弟允迪。五刑之属三千。其罪莫大于不孝。小民无知。犯者犹鲜。况尔燕恭肃王之子。而朕之诸弟也。宜率训义。以迪四方。而乃忘苴麻哭泣之哀。为酣饮沉酗之佚。肆情鄙行。害于而家。达于朕听。嗟惋无已。朕苟贷法。何以处王公之上而教天下哉。宜归爵秩。下领屯卫。盖宽于驭过。而欲循省其非。无蹈后悔也。 

　　皇伯宗谔落同中书门下平章事制 

　　门下。朕绍休祖宗。崇建藩屏。所以合邦族之爱。厚人伦之风。虽于近亲。若共维之一体。厥作棐德。亦难废于大公。皇伯具官某。席庆皇支。参华天路。惟安富贵之习。靡躬法度之修。乃外招事权。内轹宗党。知省券难分。而移文固析。知官寺有禁。而遣吏辄通。致风宪之上言。加议论之并起。朕闵失戒慎。务全仁恩。其上宰相之章。仍领元戎之节。欲止不获。谁咎之贻。于戏。臣无有作福威。以杜诸侯之渐。上不敢私赏罚。以一万民之归。宜勉自思。庶复来誉。可。 

　　皇叔祖宗景落开府仪同三司罢判大宗正司制绍圣三年十一月 

　　门下。法以制恩。虽亲而不敢废。礼以明分。虽贵而不敢踰。义苟弗容。罪其可逭。咨尔在服。其听朕言。皇叔祖、彰信军节度使、检校司空、开府仪同三司、判大宗正事、济阴郡王宗景。职在敦宗。地居迩属。无检身律下之操。有溺情废礼之私。蔽其不聘之姻。妄有欲笄之请。逮从询究。始见诞欺。岂足以正邦族之亲。适足以害天下之义。其上大宗之印。仍还开府之司。盖示至公。良非得已。于戏。干国之宪。岂朕可私。乱人之伦。惟尔自底。往务循省。毋重悔尤。可特落开府仪同三司。罢大宗正事。依前检校司空、持节曹州诸军事、曹州刺史、充彰信军节度、曹州管内观察处置等使、济阴郡王、勋封食邑食实封如故。 

　　皇叔叔牙降海州团练使制 

　　皇叔、雄州防御使、秦国公叔牙。朕君临万邦。惇叙九族。亲亲之恩。惟虑不广。至于弗率训典。抵冒宪章。亦不敢以私而置也。尔以公族尊属。位列御侮。而迺忘靖恭之义。怀侥觊之望。暄渎内朝。屡干非法。黜官一等。姑示小惩。往其省循。无重尤悔。可特降授海州团练使、依旧秦国公。 

　　赠典 

　　皇弟故保信军节度观察留后德彝可赠昭德军节度使特追封信都郡王制 

　　朕以稽唐尧之睦族。念姬周之展亲。生则分宝器以建藩。示盘维之重。殁则加衮章而为襚。推惇叙之仁。眷吾友悌之贤。方资夹辅之力。播懿风而允穆。何景命之不融。遽谢韶华。良深震悼。举其愍册。用饰幽扃。具官某。性茂渊冲。体含和雅。夙有温文之裕。克遵信厚之规。而能祗率徽猷。钦奉灵训。属昌辰之多庆。赞盛则以弥恭。业广惟勤。每善三雍之对。既富方谷。乃登连率之雄。易以名邦。兼兹留务。夙夜匪懈。周旋奉朝。倏遘沉痾。俄闻不起。遄救弗暨。泣涕无从。呜呼。邸第斯崇。惜其为善之乐。天伦是爱。难遏孔怀之悲。特申追命之书。式表漏泉之泽。高牙是建。聿升节制之荣。大郡移封。实增王爵之贵。良深贲奖。以慰营魂。可。 

　　皇伯宗谔赠太尉韩王制 

　　敕。王者之于天属。覆之以光荣。而恤其死丧之戚。所以本人伦、教天下也。具官某。以德则循礼小心。始终无悔。以功则受命仁祖。趣定储极，以位则渠门赤舄。任兼将相。以爵则躐于五等。列为真王。以亲则先帝之从父兄。而余曰伯父。显名美实。福禄之全。可谓盛矣。奄遘疠疾。至于不起。余闻震悼。临奠致哀。再不御朝。以伸情礼。是用追加书赞。进秩上公。启此大邦。隆崇号称。余于亲亲之恩。可谓备矣。尚惟不昧。服此宠章。可。 

　　皇伯故湖州观察使克勤赠镇宁军节度使仪国公制 

　　敕。古先哲王。治四海以孝。亲九族以仁。生则致敦睦之恩。死则尽追荣之数。民德归厚。朕甚慕焉。具官某。序于宗藩。躬迪善行。无骄慢过差之悔。有端庄谨重之称。永言奄亡。良用伤衋。恩礼之厚。属在亲贤。授钺建旄。锡封南国。尚其冥漠。膺此休荣。可。 

　　皇伯故镇安留后宗衮赠武宁军节度使兼侍中追封彭城郡王元丰元年闰九月 

　　敕。宗室近属。藩维盛官。生而尊显于朝廷。殁则褒嘉于泉隧。古之道也。其可忘乎。具官某。幼服义方。躬率善行。温恭信厚。夙以贤称。谓宜蒙荣。享有眉寿。不幸及于大故。用震悼于朕心。亲贤俱隆。礼秩务称。建旄授钺。序爵至王。名兼左相之崇。位盖人臣之极。尚其冥漠。膺此宠章。可。 

　　皇伯祖宗儒赠太尉追封北海郡王制 

　　夫以三公之位。冠诸侯之爵。元勋盛德。有不能兼。非我父兄亲贵之隆。加死生哀荣之极。则朕岂以此授非其人哉。某生于高明。克自抑畏。忠孝以为质。礼敬以为文。贵穷人爵。而无骄佚之讥。老终天命。而有归全之美。始终之际。中外所贤。日月有时。窀穸告具。备物典策。以将余哀。岂独慰九泉之思。盖将劝庶邦之义。 

　　皇伯祖克瑜赠忠正军节度使开府仪同三司制 

　　敕。国家蒙累圣之深泽。眷宗室之多贤。虽设官以董其私。置傅以导其学。而重以吏事责之懿亲。青衿而服簪缨。白首以奉朝请。虽有间平之盛德。歆向之异材。皆湮没而无传。顾叹息之何及。尚赖本宗之茂。蔚为邦国之华。不幸云亡。恻然永悼。具官某。忠厚以为质。礼敬以自文。持满矜高。盖得诸侯之孝。履信思顺。合于大有之贤。小心自将。没齿无过。方朕不言之际。遽兹永逝之悲。日月有时。窀穸告具。贵有旄旌之宠。仍兼将相之荣。岂独慰九泉之思。亦将劝庶邦之义。可。 

　　皇伯仲晖赠保宁军节度使进封东阳郡王制 

　　祖宗之德。天地并隆。施及子孙。皆享民社。胜衣有朝请之奉。阖棺有茅土之封。始终之间。哀荣斯极。具官某。宽厚寡过。雍容有常。生不烦于父师。没见思于姻族。既得考终之道。可无追远之思。豹尾神旗。守臣之威命。金玺盭绶。诸侯之宠章。服我龙光。以贲窀穸。可。 

　　皇伯仲婴赠奉宁军节度使追封申国公制 

　　敕。祖宗之义。仁孝为先。孝故专笃于亲。仁故闵劳于事。虽丰功盛烈。不见于宗室。而令名美实。克全于始终。死丧之罹。哀叹何及。具官某。少而简素。辅以温文。既克己以归仁。亦乐善而忘势。信顺多助。盖大有上吉之祥。高明令终。亦既醉太平之福。建元戎之六纛。锡上公之九章。虽以劝忠。岂云虚授。庶几幽壤。服我宠灵。可。 

　　皇伯仲郃赠保静军节度使开府仪同三司制 

　　敕。亲亲以藩王室。贤贤以尊朝廷。古之道也。况于死生之际。恩礼之重。国有常典。我其敢忘。具官某。生于高明。克自祗畏。出就外傅。闻好礼之勤。退省其私。有为善之乐。云何不淑。罹此闵凶。慰我永怀。岂无异数。衮衣赤舄。宠均王事之臣。玉节牙璋。坐享专征之器。岂云虚誉。维以饰终。庶几有知。服我休命。可。 

　　皇伯故感德军留后仲顗可赠开府仪同三司追封崇国公制 

　　敕。朕惇叙九族。以训迪天下。故于其生也。既有以笃其恩。则于其殁也。亦有以异其礼。具官某。于朕为诸父。于朝为显官。而能务远悔尤。克循轨范。居有刑家之美。动推事上之勤。曾不百年。奄经一世。冠爵名于五等。视仪物于三司。用将痛悼之情。以茂哀荣之数。尚其不昧。服我殊恩。可。 

　　皇伯叔元赠昭化军节度使追封钦国公制 

　　高官厚禄。此有邦所以笃于亲。赠马襚衣。惟王者为能备其礼。俯以风民德之厚。仰以广孙谋之安。皇伯、故楚州防御使叔元。席神裔之休。懋宗英之美。莫予敢侮。居多捍御之劳。念祖聿脩。助济艰难之业。是惟茂戚。而殒元身。于戏。尊属则礼必隆。德积则报之厚。靡丰于昵。祗迪厥常。六纛启途。增重帅垣之宠。九章命衮。仍疏公社之封。并锡愍章。用昭幽穸。可特赠昭化军节度使、追封钦国公。 

　　皇叔仲峭赠昭化军节度使制 

　　先王崇建藩屏。无专享于文武之功。同姓分锡脤膰。庸展亲于伯叔之国。乃眷公族之懿。郁为王国之华。其于云亡。恻然永悼。皇叔、故感德军节度观察留后仲峭。小心而畏义。强志而婉容。颀然高明。辅以礼乐。用能帅乃旧德。光于前人。岂独恭俭孝悌之修。没有遗范。以至始终哀荣之极。备于归全。日月有时。窀穸告具。其锡尔祉。以将余哀。虽云饰终。特出异数。苴茅元社。易乃通侯之封。金节雕戈。畀以元戎之命。可特授昭化军节度使。 

　　皇叔仲晓赠保康军节度使追封房国公制 

　　赠饰之典。国有彝章。眷言近属之尊。宜锡追崇之命。皇叔、故吉州防御使仲晓。皇家席庆。义训禔身。恭慎寡尤。致位御侮。遽兹沦谢。良剧震伤。宠以节旄。胙之邦国。庶极褒荣之数。用申惇睦之恩。尚期冥魂。膺此休显。可特赠保康军节度使、追封房国公。 

　　祔葬 

　　濮王三夫人迁祔诏 

　　濮安懿王。先帝斟酌典礼。即园立庙。诏王子孙。岁时奉祠。义叶恩称。后世无得议焉。今三夫人名位或未正。茔域或异处。有司置而不讲。曷足以彰明先帝甚盛之德。仰承在天之志乎。可并称曰王夫人。命所司择岁月。迁祔濮王园庙。岁时奉祠。 

　　宗室今后更不祔葬濮园御笔大观三年正月十五日 

　　濮安懿王园寝。山川气象。得地之胜。近接陵庙。形势相连。而其子孙。祔者不已。穿泄地脉。已踰十数。甚非尊祖奉先之意。宗室今后更不祔葬濮园。改祔柏谷之原。选差太史局官、前去相度。可与不可增广。 


  


宋大诏令集卷第五十一 

　　宰相一 

　　进拜一 

　　赵普拜相制乾德二年正月庚寅 

　　闳散同功。归马遂隆于周道。萧张叶力。断蛇因肇于汉基。必资佐命之臣。以辅兴王之业。推忠协谋佐理功臣、枢密使、光禄大夫、检校太保、兼御史大夫、上柱国、天水县开国伯、食邑七百户赵普。功参缔构。业茂经纶。禀象纬之淳精。契风云之良会。洎赞枢机之务。屡陈帷幄之谋。沃心方伫于嘉猷。调鼎宜膺于大用。俾践台衡之位。仍兼书殿之荣。尔其罄乃一心。熙予庶绩。君臣相正。勿忘献纳之规。夙夜在公。勉致隆平之化。往服休命。无愧前修。可门下侍郎、同中书门下平章事、集贤殿大学士、功臣、散官、勋、封、如故。 

　　薛居正拜相制开宝六年九月 

　　财成天地者。元后之道。燮理阴阳者。冢宰之权。其有早践岩廊。久参机务。既著弥纶之效。宜升辅相之资。吏部侍郎、参知政事薛居正。文作国华。才为人杰。夙推重望。久服大僚。朕自祗膺宝图。茂建皇极。酌用旧制。简求辅臣。特命预大政于万机。下丞相之一等。顾惟全德。无忝明恩。于今历年。厥有成绩。畴庸之典。无所吝焉。是用擢正台司。仍兼史职。懋官进秩。真食增封。于戏。知臣者君。予虽惭于往圣。以道佐主。汝宜念于前贤。永保令图。以承休命。可门下侍郎、同中书门下平章事、依前监修国史、兼提举淮南、湖南、岭南诸州水陆三司发运等使、仍进封河东郡开国公、加食邑一千户、食实封二百户。 

　　沈义伦拜相制开宝六年九月 

　　辅弼之臣。邦家是寄。缉熙庶政。必赖其嘉谋。镇抚四夷。实资于重德。眷机衡之近列。有霸府之旧僚。畴佐命之功。俾当爰立。委调元之任。允契具瞻。枢密副使、尚书户部侍郎沈义伦。儒行饬躬。贞规迈俗。保晏婴之俭德。富韦贤之经术。自首建兴运。历践通班。掌漕坤维。清风播于远俗。询谋密地。素履光于盛时。是宜擢副鼎司。倚为国相。正中枢之贵位。冠仙殿之群儒。式重元勋。且符公望。于戏。创业垂统。予方致于治平。当国秉钧。尔宜思于经制。务恢远略。以赞永图。可中书侍郎、同中书门下平章事、集贤殿大学士、兼提举剑南、荆南诸州水陆转运使事、仍进封吴兴郡开国公。加食邑一千户。食实封二百户。 

　　赵普拜昭文相制太平兴国六年九月辛亥 

　　协比耆德。皇王之大猷。图任旧人。邦家之令典。其有功宣缔构。望著岩廊。出领蕃宣。入奉朝请。舆颂所属。嘉言孔彰。宜膺作砺之求。再授秉钧之寄。开府仪同三司、太保、天水郡开国公赵普。建邦元辅。命世伟才。早践台衡。载更时序。萧何画一之法。著于庙堂。甘盘旧学之臣。屈在班列。朕方寤寐良弼。寅亮天工。询于元龟。历选群后。用烦旧德。弼于眇躬。外以镇抚四夷。内以平章百姓。康济庶务。当思舟楫之言。品题群材。俾适轮辕之用。左右寡昧。臻于治平。毋使丙魏房杜。专美于前代也。可守司徒、兼侍中、昭文馆大学士。 

　　宋琪李昉并相制太平兴国八年十一月壬子 

　　平章百姓。唐尧所以畴咨。总领众职。汉宣由是致治。非贤罔乂。得士则昌。聿求经济之才。爰授弼谐之任。枚卜斯允。成命则行。刑部尚书、参知政事宋琪。宇量深冲。规模宏远。工部尚书、参知政事李昉。郁有公望。久服大僚。而皆罄竭谟明。裨赞枢轴。君臣之际。人无间言。公家之事。行有余力。修经术以自辅。体方直而靡渝。是宜擢正台衡。职兹调燮。朕所注意。不假审象之求。汝既得君。当思补衮之效。唯用虚己。伫兹沃心。钦若训词。往践乃位。并守本官。同中书门下平章事、加金紫光禄大夫。琪封广平郡侯。昉封陇西郡侯。 

　　赵普昭文相制端拱元年二月庚子 

　　尊贤养老。上古格言。念旧录勋。前王令典。而况再登廊庙。三秉节旄。始终不易于纯诚。出入咸膺于大用。爰畴茂德。用降徽章。山南东道节度、襄州管内观察处置等使、检校太师、兼侍中、许国公赵普。大昴储祥。维嵩挺秀。翊天飞之景运。名冠公王。蕴台辅之嘉谋。功书简册。早从黄阁。荐拥高牙。隆中尽偃于仁风。岘首更歌于善政。加以心惟许国。道在安民。封章屡纳于忠言。致理率陈于正道。佑予凉德。繄乃宗臣。朕所以卜在会朝。委之论道。彝伦未叙。将俟于缉熙。庶政缺然。伫期于夤亮。是以辍从藩辅。复践岩廊。加帝保之崇资。冠銮台之旧列。咨上公而询庶政。弥切倚毗。昌洪业以永丕图。更资光辅。可守太保、兼侍中、昭文馆大学士。 

　　吕蒙正拜相制同上 

　　天道无私。日月星辰助其照。皇王不宰。股肱辅弼代其功。所以端拱仰成。垂衣致治。建千年之昌运。追三代之令猷。其有业茂经纶。才推谨厚。参大政而再罹寒暑。秉纯诚而无替初终。宜推爰立之恩。式副至公之选。朝散大夫、给事中、参知政事、上柱国、赐紫金鱼袋吕蒙正。四气均和。五行钟秀。蕴济时之明略。辅之以温恭。挺命代之宏材。守之以渊默。凡膺历试。毕振芳猷。公忠推社稷之臣。凝重见庙堂之器。眷兹大体。久郁具瞻。爰资作砺之功。用正秉钧之任。崇阶驭贵。列爵增封。兼修太史之书。载践地官之秩。尔宜周旋庶政。左右眇躬。缓兹宵旰之忧。翊我隆平之运。同底于道。岂不美欤。可光禄大夫、中书侍郎、兼户部尚书、中书门下平章事、监修国史。 

　　吕蒙正起复制 

　　门下。移孝资忠。盖格言之攸著。节哀顺变。亦人子之大端。朕抚御中区。司牧黎庶。宵衣旰食。虽切于忧勤。一日万机。良系于辅弼。岂顾曾颜之细行。尚隳稷卨之殊庸。眷我台臣。遽钟艰疚。爰举夺情之典。克遵以义之文。扬于明庭。告尔有位。具官吕蒙正。阳秋禀气。金玉含贞。负经济之材。守之以道。怀挺持之操。保之以和。燮调而元化不愆。迈种而芳猷益茂。文学早光于训诰。重轻无爽于权衡。适隆注意之怀。俄迫茹荼之痛。得不举兹纶綍。起自苫庐。抑绝奖纯至之情。副当宁倚毗之旨。勖从王事。以代天工。苟尽瘁之诚。竭于奉上。则罔极之报。岂废因心。宜体急贤。勉祗成命。可。 

　　李昉张齐贤并相制淳化二年九月己亥 

　　国家并建庶官。历选群后。聿求公辅之器。付以燮调之权。上以增三光之明。下以慰兆民之望。参用耆旧。所以坐镇雅俗。畴咨俊乂。所以垂拱仰成。得人惟艰。枚卜惟允。金紫光禄大夫、守尚书右仆射、上柱国、陇西郡开国公李昉。学穷缃素。识茂经纶。久服大僚。尝居台席。奉行故事。蔚有贤相之风。师长庶僚。聿为外廷之表。中大夫、尚书刑部侍郎、参知政事、上柱国、清和郡开国公张齐贤。临事能断。好谋而成。再总枢机。备亲献替。励謇謇之节。知无不为。体恂恂之规。动必由礼。而皆久积学问。深练谟明。属兹宵旰之勤。宜符梦卜之选。是用并命陟于黄扉。汝其澄汰九流。缉熙百度。以昉画一之法。足以申昭旧章。以齐贤不贰之心。足以斟酌元化。同德尽瘁。底予于休。当念致君于唐虞。无使专美于丙魏。服是休宠。钦若训词。昉可守本官、兼中书侍郎、同中书门下平章事、监修国史。齐贤可金紫光禄大夫、尚书吏部侍郎、同中书门下平章事。 

　　吕蒙正拜相制淳化四年十月辛未 

　　昔者虞舜之时。优游于岩廊之上。周武王垂拱而天下理。此无他术。盖得人而委之政也。因念万几之剧。属在中枢。民具尔瞻。朕所注意。是用畴咨庶尹。对越上元。敷求良材。付以兹任。光禄大夫、吏部尚书、上柱国、东平郡开国公吕蒙正。卷怀经济。蹈咏中和。而自践历华资。弼谐庶政。识谟明之大体。罄勤瘁之小心。出领天官。坐镇雅俗。炎凉载贸。望实弥优。方今百度将隆。兆民思泰。朕励精更始。昭德塞违。载询廊庙之訏谟。用建朝廷之经制。若涉大水。浩无津涯。爰咨髦硕之贤。再践公台之位。秉国钧而建皇极。允人望而代天工。汝其荐药石之谠言。辅兹不逮。赞金玉之王度。致于无为。弼予一人。永底于道。可守本官、同中书门下平章事。 

　　吕端拜相制至道元年四月癸未 

　　王者对越穹壤。司牧蒸黎。必求班白之贤。寘于辅相之任。总领众职。俾朱紫之洞分。镇抚四夷。使兵革之不用。夙夜宥密。朝夕论思。聿求其人。乃命以位。朝散大夫、左谏议大夫、参知政事、东平郡开国伯、赐金紫鱼袋吕端。简直夷旷。宣慈惠和。挺王佐之伟材。负人伦之硕望。顷自擢参枢轴。再历炎凉。运奇兵于庙堂。询谋惟允。贡昌言于帷幄。謇谔可嘉。适当求理之辰。益见匪躬之节。矧又周知大体。多识旧章。用晦而明。中立不倚。王商厚重。既远慑于羌戎。谢傅元虚。可坐镇于雅俗。宜践公台之位。克符师尹之瞻。汝当思尧舜以致君。无使其不及。体黄老而行化。用致乎无为。钦若告言。以终令问。可银青光禄大夫、行尚书户部侍郎、同中书门下平章事、上柱国、进封东平郡开国侯。 

　　吕蒙正拜昭文相制咸平四年三月庚寅 

　　外抚四夷。内亲百姓。壹统类。调阴阳。时惟弼臣。兼总其职。特进、行尚书左仆射、上柱国、东平郡开国公吕蒙正。绰有文行。冠于群伦。粤在先朝。已更大用。久劳于外。民具尔瞻。宜复鼎司。再持国论。祗若前宪。毗予一人。可同中书门下平章事、充昭文馆大学士、加食邑五百户。 

　　向敏中拜集贤相制咸平四年三月庚寅 

　　表正万邦。宣扬百度。眷是股肱之任。其惟楫砺之求。俯徇佥同。用颁明命。金紫光禄大夫、行尚书兵部侍郎、参知政事、上柱国、河内郡开国公向敏中。器宇宏远。风规淑清。鉴洞化原。绩周时务。粤践钧衡之任。茂成饪实之和。予嘉乃勋。爰立作相。佐王兴化。兹有望焉。可同中书门下平章事、充集贤殿大学士、加食邑五百户。 

　　毕士安拜同中书门下平章事监修国史加恩制景德元年八月己未 

　　门下。璇枢观象。三阶验乎泰平。金铉调元。四辅佐于神化。朕缵承鸿绪。恢阐皇猷。思欲固大业于隆熙。跻兆姓于仁寿。寤兴为念。惕厉于怀。爰得老成。简在图任。金紫光禄大夫、行尚书吏部侍郎、参知政事、上柱国、太原郡开国侯毕士安。性体纯厚。德包元和。羽翼冲人。夙昭彝范。徊翔近署。实壮嘉猷。中外迭更。矩仪斯茂。遂赞大钧之任。勤宣百揆之功。属鼎席之求贤。命槐庭而正秩。并加徽数。以叶旧章。膺兹眷怀。往践于位。可依前吏部侍郎、同中书门下平章事、监修国史、进封开国公、加食邑五百户、食实封二百户。 

　　寇准拜同中书门下平章事集贤殿大学士加恩制 

　　门下。朕继统二圣。光宅万方。旰食宵衣。爱民治国。敢忘钦翼。仰奉燕诒。思得忠良。弼于机务。三司使、光禄大夫、行尚书兵部侍郎、上柱国、上谷郡开国公寇准。尝以公望。佐于昌朝。谠议嘉谟。清规直道。冠于当代。休有令闻。自膺屏翰之权。洎商金谷之任。蔼然茂绩。副我精求。用询朝佥。委以柄政。允赖股肱之力。罄宣帷幄之谋。往钦训词。勿懈于位。可依前兵部侍郎、同中书门下平章事、集贤殿大学士、加食邑实封、改赐功臣。 

　　王旦拜集贤相制景德三年二月戊戌 

　　作朕股肱。斯惟辅相。询求谠议。精擢宝臣。允符审象之求。乃降即真之命。金紫光禄大夫、尚书左丞、参知政事、上柱国、太原郡开国公王旦。五行钟秀。四气均和。有华国之文。负经邦之业。言皆中礼。动不违仁。顷由近密之司。陟预钧衡之列。尽规纳诲。克慕前修。正色直躬。聿隆时望。居然国器。简在朕心。俾正位于中枢。且升荣于起部。同底于道。尔其钦哉。可工部尚书、同中书门下平章事、集贤殿大学士、加食邑实封、仍赐功臣。 

　　向敏中拜集贤相制大中祥符五年四月戊申 

　　王者奉若天宪。裁成物宜。万枢之繁。实总于元弼。六府之重。乃法于泰阶。必惟其人。乃底于道。资政殿大学士、光禄大夫、行刑部尚书、兼秘书监、上柱国、河内郡开国公向敏中。诚存忠恪。识洞几微。经以懿文。彰乎雅用。山甫之志。式古训以惟精。魏绛之仁。利公室而斯在。早以一德。赞乎先朝。洎登翊于朕躬。旋正名于台席。出纳大命。懋昭永图。沃心居多。宣力尽瘁。出抚方面。荐树于风声。再委居留。能镇于雅俗。自凝严之入侍。固体貌之有加。洽闻辰告之猷。增仰时中之道。英规弥茂。隽望攸归。是用陟于岩廊。对掌钧轴。代工之任。仰成在兹。蕃锡徽章。式申褒异。于戏。朕承积累之庆。以致乎小康。念辅弼之难。岂忘于枚卜。咨乃耆旧。佐予眇冲。所宜遵臣邻之言。慎几康之戒。总率众职。寅亮九功。钦哉勖哉。无懈于位。可依前刑部尚书、同中书门下平章事、充集贤殿大学士、加食邑一千户、实封四百户。 



●宋大诏令集卷第五十二 

　　宰相二 

　　进拜二 

　　枢相王钦若拜相制天禧元年八月庚午 

　　邦家之政。实本于中枢。辅弼之臣。必资于同德。俾主代工之任。式光注意之求。枢密使、开府仪同三司、行尚书右仆射、检校太师、同中书门下平章事、充会灵观使、兼群牧制置使、判礼仪院、上柱国、太原郡开国公王钦若。象纬储精。圭璋挺秀。文含雅正。学擅兼该。而自协赞机衡。周旋帷幄。夙宵匪懈。岁月屡迁。岱岳建封。成矢谟先置之绩。汾睢展礼。著陪祠扈跸之劳。继举鸿仪。实询嘉话。诞昭景铄。臻此至宁。是用断自朕心。列于台席。升荣左揆。命秩右台。方图奋庸。无懈凝绩。可尚书左仆射。兼中书侍郎、同中书门下平章事、依前会灵观使、加食邑实封、余如故。 

　　寇准拜相制天禧三年六月戊戌 

　　中枢之任。大政攸资。式叙九功。用熙百度。将协群伦之望。允求经济之才。简自予衷。乃颁纶命。山南东道节度使、开府仪同三司。检校太尉、同中书门下平章事、上柱国、上谷郡开国公寇准。清识渊深。懿文雅正。自显跻于廊庙。久冠映于簪绅。中外亟更。谟猷日广。介圭入觐。鸣玉在朝。朕方图任旧人。以凝庶绩。荐升台宰。仍进冢卿。置于股肱。繄乃栋干。朝廷天下之根本。机轴王化之表仪。接道以言。为臣不易。罄一心而翼戴。副四海之具瞻。其惟勖哉。以弼台德。可中书侍郎、兼吏部尚书、同中书门下平章事、充景灵宫使。 

　　李迪拜集贤相制天禧四年七月丙寅 

　　握魁柄之重。于以拟乎三阶。调羹味之和。于以熙乎百志。赞大熙之成物。总重职以叙功。陟降于岩廊之涂。弥纶乎天衮之阙。谅非人杰。曷副尹瞻。金紫光禄大夫、行尚书礼部侍郎、参知政事、兼太子宾客、充会灵观使、上柱国、陇西郡开国侯李迪。冲识表微。宏材纬俗。蕴瑰琦而立行。濯江汉以凝姿。敏学兼该。达夷吾之治体。英文鼓动。精射父之训辞。爰自首冠英髦。荐参班署。剸烦司会。书命右曹。莅戎阃以树风。董漕输而成务。酬其雅望。入直内庭。禀禁诫而惟寅。畅帝猷而载郁。擢参邦政。式佐台司。罄输感遇之诚。图讲亮工之业。咨择令典。遵故实而不愆。启述徽言。体忠荩而无隐。实赞元子。宾于东朝。调侍宣劳。规益备至。稽枚卜之吉。慎鬷假之求。若时升庸。俾辅予治。进拜天台之秩。专奉真馆之严。傅于承华。申翊储后。敦邑之数。宠名并臻。于戏。股肱惟良。所以成荡荡之化。栋干是赖。所以固丕丕之基。属兴治之在辰。务保民而绥德。益怀布策之训。式符肖象之求。往钦哉。无忽我选众之举。可吏部侍郎、兼太子少傅、同中书门下平章事、充景灵宫使、集贤殿大学士、仍加上柱国、食邑实封、进封开国公。 

　　丁谓拜昭文相制天禧四年七月庚午 

　　昔者轩后。得六相而合神明。洎于陶尧。举八元而熙外内。朕协于梦卜。得兹股肱。爰择刚辰。诞敷徽命。枢密使、金紫光禄大夫、吏部尚书、检校太尉、上柱国、济阳郡开国公丁谓。识清体远。学富文高。包孔氏之四科。懋皋陶之九德。自珍符之昭降。属灵馆之经谟。能竭精忠。克符素志。矧复罽坛展礼。汤社巡方。翊銮辂于殊庭。洽祺祥于霄极。乃勋克茂。人望斯隆。迩者召自侯藩。再咨揆政。察其寅亮。授以枢机。经百虑以不回。守一诚而事上。宜加礼命。用冠台衡。举集懋恩。聿昭异数。将允佥属。时惟汝谐。励翼乃心。往践厥位。可依前吏部尚书、同中书门下平章事、充玉清昭应宫使、昭文馆大学士、监修国史、加食邑实封。 

　　昭文相丁谓进左仆射太子少师天禧四年十月庚午。谓以戊辰同李迪罢知河南府。翊日。依旧视事。当具知河南府衔。仍用相衔。误也。 

　　苍震承基。允隆乎丕业。黄扉赋政。实总于群司。属跻德之有闻。思任贤而为助。授受之际。询谋允谐。金紫光禄大夫、吏部尚书、同中书门下平章事、充玉清昭应宫使、昭文馆大学士、监修国史、上柱国、济阳郡开国公丁谓。抱器挺生。含章秀发。学洞圣门之奥。辞锵天律之和。自佐大钧。罄宣忠力。翊励精之治。责实攸先。参同德之伦。专徽斯称。外临藩翰。益树风声。因秉瑞之来庭。复登枢而赞治。荐掌机要。乃升公台。斟酌于一气之和。缉熙于百度之政。良肱斯赖。崇栋在兹。俾其首辅储闱。兼登揆路。峻鸾台之茂级。冠鼎席之至荣。翊宣令猷。庶协佥议。可尚书左仆射、兼门下侍郎、太子少师、同中书门下平章事、余如故。 

　　冯拯拜集贤相太子少傅制天禧四年十一月庚午 

　　朕祗若盛猷。绍膺洪业。乃眷储贰。实钟善祥。任以政经。俾其练习。眷言协赞。允属辅臣。枢密使、开府仪同三司、行吏部尚书、检校太傅、同中书门下平章事、上柱国、始平郡开国公冯拯。沉厚秉彝。粹温凝识。蕴廉深之雅度。抱頴达之宏材。凡所践更。必扬休问。丞居两府。翊赞九功。励操方严。秉心勤尽。乃者政成西邑。岁觐紫庭。谒见风规。荐加图任。总枢机之宥密。竭心膂以燮调。属我震闱。渐亲时政。赖股肱之明略。助星日之重晖。是用擢正台司。列于揆路。兼荣内史。傅德承华。焕此纶章。允夫佥属。勉伸赞谕。务罄忠劳。可尚书右仆射、兼中书侍郎、太子少傅、同中书门下平章事、充景灵宫使、集贤殿大学士、余如故。 

　　冯拯守司徒兼侍中充玉清昭应宫使昭文馆大学士监修国史加恩制乾兴元年七月十五日 

　　门下。乾曜三台。上承斗极。皇王四辅。下秉国维。峻法象于民瞻。寄弼谐于邦略。其有绩伸调护。道冠经纶。秉一德而有常。赞九功而多裕。宜因旌别之际。载陟等威之崇。允叶佥谋。克扬令典。推忠协谋同德守正佐理功臣、开府仪同三司、守司空、兼侍中、充景灵宫使、集贤殿大学士、上柱国、魏国公、食邑八千七百户、食实封三千二百户冯拯。早事先帝。蔚为正臣。深识剸于机繁。敏学该于道要。历登两府。协佐万枢。一统类以从宜。格风化而归厚。暨由方牧。再列近司。属以冲人。适临庶务。兼六傅之重。聿资表仪。翊三善之风。不忘训范。迄于缵绍。备见精忠。念王业之惟艰。赖仁杰而同济。爰加进擢。用奖勋劳。乃眷真宫。俾升使任。名山儒馆之局。书社莓田之封。率循旧规。咸举优渥。于戏。国有元老。人之大钧。庶遂阴阳之和。益隆栋干之吉。弼我鸿业。永孚于休。可特授守司徒、侍中、充玉清昭应宫使、昭文馆大学士、监修国史、魏国公、加食邑一千户、食实封四百户、功臣、散官、勋、如故、主者施行。 

　　王曾授中书侍郎同中书门下平章事集贤殿大学士会灵观使制七月十五日 

　　门下。舜绩方茂。选众而举皋陶。周邦既隆。降神而得山甫。良弼之任。群黎式瞻。必惟其人。同底于道。今朕博采舆议。用符柬求。擢兹调护之勋。列于宰衡之重。载涓今日。诞举徽章。推忠协谋佐理功臣、光禄大夫、礼部尚书、参知政事、上柱国、太原郡开国公、食邑三千户、食实封一千一百户王曾。简亮忠纯。直精萃厚。学穷师法。文擅国华。登俊选于昌辰。冠时名于多士。荐当大任。遂翊鸿钧。达胡广之朝章。究房乔之吏事。出临都会。克树于风声。来复近司。愈隆于望实。间缘冲眇。始莅政经。实预师宾。以资访问。方绍隆平之业。岂忘辅翼之劳。是用旌一德之赞商。举三篇而命说。九功将序。咨乃缉熙。众志未融。赖于训道。契风云之交感。叶梦卜之不违。乃眷真庭。夙隆任使。俾其总领。庶极夤恭。于戏。上法乾台。方崇于体貌。下和民则。益峻于表仪。懋宣令猷。往践于位。可特授行中书侍郎、兼礼部尚书、同中书门下平章事、集贤殿大学士、充会灵观使、功臣、散官、勋、封、如故。主者施行。 

　　王钦若拜相制天圣元年九月丙寅 

　　朕猥以眇质。获绍丕图。言念为君之难。实惟任贤之重。辅兹不逮。眷于老成。聿采民瞻。用符帝赉。银青光禄大夫、刑部尚书、上柱国、琅琊县开国子、食邑五百户王钦若。逮事先帝。尝升近司。弥纶万几。夷险一节。向均劳逸。出莅藩垣。政胥穆于民风。心雅存于王室。属庙堂虚位。龟筮协谋。疾置召还。嘉猷入告。俾复升于台路。仍并躐于徽章。于戏。三公无官。以师百僚之治。一人有庆。以遗兆民之休。坐恢国猷。永作贤弼。可特授推忠协谋同德守正佐理功臣、开府仪同三司、守司空、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公、食邑一万五千四百户、食实封六千五百户。 

　　王曾进昭文制天圣三年十二月癸丑 

　　朕绍休三圣。躬览万几。眷乃股肱之臣。方居鼎轴之重。进图贤业。擢冠宰廷。适涓刚辰。诞告明命。推忠协谋同德佐理功臣、特进、行中书侍郎、兼礼部尚书、同中书门下平章事、充会灵观使、集贤殿大学士、上柱国、太原郡开国公、食邑四千户、食实封一千五百户王曾。同寅一德。入赞两朝。懿学洪文。通天人之极挚。沉识厚望。竦中外之具瞻。纲纪群伦。缉熙百度。是用总祠真馆。正位黄扉。加命地卿。兼荣史观。秉我魁柄。穆于政途。于戏。天之三台。以上干于元縡。国有四辅。以下经于大谟。其懋乃功。往弼予治。可特授门下侍郎、兼户部尚书、同中书门下平章事、充玉清昭应宫使、昭文馆大学士、监修国史。 

　　张知白拜相制同前 

　　朕以四海至广。万几至繁。惟时惟几。寔赖良辅。推忠佐理功臣、枢密副使、特进、行尚书右丞、充祥源观使、上柱国、清河郡开国公、食邑四千一百户、食实封一千七百户张知白。恭允笃实。清直惠和。顷从禁涂。入赞枢极。忠嘉有守。方毅不回。是用擢正宰司。升华省座。进兼书殿之职。仍总灵宫之祠。于戏。代天之工。上列三阶之象。秉国之务。下遂万物之宜。益宣令猷。式副予倚。可特授工部尚书、同中书门下平章事、充会灵观使、集贤殿大学士、仍赐推忠协谋佐理功臣。 

　　张士逊拜相制天禧六年二月壬子 

　　钧宰之司。总裁万化。故道存兼济。若舟楫之乘巨川。义在相须。若股肱之卫元首。自非邦隽。曷慰民瞻。爰择刚辰。式颁显册。推忠协谋佐理功臣、枢密副使、行尚书左丞、充祥源观使、清河郡开国公、食邑三千三百户、食实封一千户张士逊。材膺敏达。德蹈中和。先皇帝简自圣心。寘之清贯。蚤辅学于储禁。遂密谋于宥廷。而能慎密自持。将明有裕。属予纂序。弥所仰成。适从选众之求。粤有登庸之拜。既兼荣于书殿。仍加秩于礼卿。益以邑封。副之真食。斯惟异渥。以宠旧劳。于戏。开德宣符。其本泰阶之象。参坐议政。莫如公衮之尊。惟正色可以弼违。惟纯诚可以亮采。无使房魏姚宋专美于有唐也。可特授礼部尚书、同中书门下平章事、充集贤殿大学士、加食邑一千户、实封四百户。 

　　吕夷简拜集贤相制天圣七年二月丙寅 

　　王者之建宰职也。上法台象。以代天工。下裁物宜。以统万类。熙众志而叙彝伦。调四时而翊元化。允资名器。必契佥同。畴其贰政之能。宠以登庸之拜。金紫光禄大夫、行尚书户部侍郎、参知政事、修国史、充会灵观使、上柱国、东平郡开国公、食邑二千三百户、食实封八百户吕夷简。学探奥赜。器蕴宏深。夙推经世之才。动著首公之节。以懿文而润谟训。以精力而剸剧繁。誉满朝端。绩成官下。朕初临邦统。尤渴时贤。擢佐鼎司。嘉闻国论。励匪躬之道、而无失守节。叶成务之宜、而弗忘稽古。方今遵祖宗之宪度。致中外之治平。怀于永图。繄乃良辅。已试之效。既彰于时。爰立之恩。素定于志。俾对司于衡轴。用正位于钧台。总职真宫。兼荣书殿。仍增命数。载峻宠章。于戏。自昔哲王。注怀重任。或营求方获。或枚卜乃从。曷若阅于臣邻。得此梀干。既稔弥纶之业。更资翼亮之功。耸列辟之具瞻。继宗门之茂躅。勤宣休闻。式荷至荣。可特授依前户部侍郎、同中书门下平章事、充景灵宫使、集贤殿大学士、加食邑一千户、食实封四百户、仍赐推忠协谋佐理功臣、散官、勋、封、如故。 

　　吕夷简进昭文相制天圣七年八月己丑 

　　统和庶工。运理群物。惟时元弼之重。以承上天之休。咨合佥谋。诞告列位。推忠协谋佐理功臣、金紫光禄大夫、行尚书户部侍郎、同中书门下平章事、集贤殿大学士、监修国史、上柱国、东平郡开国公、食邑三千三百户、食实封一千二百户吕夷简。道通元本。学富经纶。勤劳两朝。终始一节。惟宽厚足以镇俗。惟忠嘉足以熙朝。文昌上相之司。以进恢于乾縡。天官冢卿之贰。以均治于邦彝。儒馆秘扃。爰田多户。并加异数。用示注怀。于戏。外镇抚四夷。盖自近始。内亲附百姓。必以身先。汝惟钦哉。罔假多训。可特授行尚书吏部侍郎、同中书门下平章事、昭文馆大学士、监修国史、加食邑七百户、食实封三百户、功臣、散官、勋、封、如故。 



●宋大诏令集卷第五十三 

　　宰相三 

　　进拜三 

　　张士逊拜相制明道元年二月庚戌 

　　国家登用邦杰。缉熙政途。出则偃息而为藩。入则从容而论道。聿图旧望。再陟近司。推诚保德翊戴功臣、定国军节度、同州管内观察处置等使、特进、检校太傅、持节同州诸军事、同州刺史、兼御史大夫、知许州、兼管内堤堰桥道劝农使、管勾开治沟洫河道事、上柱国、清和郡开国公、食邑五千五百户、食实封一千九百户张士逊。直谅兼容。纯和秉粹。文学资其器用。忠厚本于诚明。蚤自宰廷。出临方面。寻分将钺。作镇陪京。荐弥岁时。亶有声绩。虽均劳逸之任。靡忘寤寐之怀。是用还秩秋卿。参调鼎铉。特疏多邑之赋。仍加真食之封。诞举徽章。式谐佥论。于戏。奉天惟圣。用宪于聪明。代工其人。允归于燮理。勉兴盛治。以昌宏图。可特授行刑部尚书、同中书门下平章事、集贤殿大学士、加食邑一千户、食实封四百户、仍改赐推忠协谋佐理功臣。 

　　张士逊进昭文相制明道二年四月己未 

　　门下。代天工者在乎庶官。总邦治者系乎冢宰。苟非岩廊宿望。栋干奇才。何以副区夏之具瞻。荷朝廷之大任。我有良弼。佥曰其人。方隆眷注之怀。宜被甄升之命。聿申诞告。式协至公。推忠协谋同德佐理功臣、特进、行中书侍郎、兼兵部尚书、同中书门下平章事、集贤殿大学士、上柱国、清河郡开国公、食邑八千二百户、食实封二千一百户张士逊。明允凝心。粹和毓质。懿行循于宪度。嘉言本乎典常。朱邸效官。有谅直之益。青宫分职。存辅导之规。逮进位于枢庭。复联荣于相府。罄弼谐之素志。存将顺之深忠。既而偃息藩垣。抚绥黎庶。大布中和之治。每怀翼戴之诚。因出建于节旄。遂入居于台铉。益显和羹之誉。弥张补衮之能。协赞万机。见百工之咸绩。周旋一德。俾庶政之克谐。是用登左省之崇资。兼文馆之重任。既加采邑。仍锡真封。用是褒嘉。式符毗倚。于戏。万方砥厉。允赖于谟猷。四气均和。方资于燮理。宜循古训。以佐眇躬。俾协大中。无忝休命。可特授行门下侍郎、兼兵部尚书、同中书门下平章事、昭文馆大学士、监修国史、加食邑一千户、食实封四百户、功臣、散官、勋、封、如故。 

　　李迪拜集贤相制同前 

　　门下。舜命夔龙。用熙于庶绩。周褒申甫。以揉于万邦。惟公论之攸归。在良臣之是任。分持政柄。共代天工。苟非出类之英。曷称登庸之选。资政殿大学士、金紫光禄大夫、工部尚书、判尚书都省、上柱国、陇西郡开国公、食邑二千五百户、食实封七百户李迪。襟怀平粹。宇量闳深。荣名夙冠于俊贤。莅事素闻于敏干。典机衡于相府。颇见深忠。备辅翼于储宫。允为旧德。俄出临于外郡。继改领于雄藩。星琯屡迁。声猷益著。德谐民庶。式昭抚育之功。道济邦家。宜荷弥纶之寄。是用断自朕志。擢于书林。爰资熙载之能。复正调元之位。不离起部。遂陟台阶。加驭贵之荣资。改仙殿之重秩。爰申美号。并示恩章。于戏。宰弼之司。治乱是系。内则燮和庶事。俾协大中。外则镇抚四方。用俾至化。岂非任重。允谓才难。副我倚毗。勉尔寅亮。可特授光禄大夫、依前行工部尚书、同中书门下平章事、集贤殿大学士、加食邑一千户、食实封四百户、仍赐推忠协谋佐理功臣、勋、封、如故。 

　　吕夷简拜昭文制明道二年十月戊午 

　　门下。王者澄清化元。陶甄庶品。必求茂宰。以付大钧。其有硕望镇时。雄才杰世。处阿衡之重任。久籍告猷。殿陪京之巨邦。弥深注意。再陟三阶之上。庶符四海之瞻。允叶至公。爰伸诞告。推诚保德崇仁忠亮翊戴功臣、武胜军节度、邓州管内观察处置等使、开府仪同三司、检校太傅、同中书门下平章事、使持节邓州诸军事、行邓州刺史、判陈州军州事、兼管内堤堰桥道劝农使、及管勾开治沟洫河道事、上柱国、东平郡开国公、食邑九千户、食实封三千七百户吕夷简。道包经济。学富典彝。秉惠和肃哲之资。蕴辅相弥纶之业。被遇先圣。亟历荣途。弼赞冲人。早登柄用。自预闻于机政。洎首冠于槐庭。叙皋陶之九功。总魏相之众职。宣明国体。茂遂物宜。荷宠禄而屡辞。蹈谦光而不伐。万事皆理。实赖胡公之贤。四国于蕃。暂劳申伯之政。思仪刑而是渴。在寤寐以宁忘。是用特举徽章。入司魁轴。天官正秩。文馆崇资。史职勋名。并还旧贯。仍益爰田之赋。载加真食之封。盖示优褒。式彰异数。于戏。任能图旧。既获于正人。垂衣仰成。伫臻于大治。繄乃耆德。岂烦训辞。可特授门下侍郎、兼吏部尚书、同中书门下平章事、昭文馆大学士、监修国史、加食邑一千户、食实封四百户、仍改赐推忠协谋同德守正佐理功臣、散官、勋、封、如故、主者施行。 

　　王曾拜相制景祐二年二月辛未 

　　枢谟靖密。所以制乎边兵。鼎饪燮和。所以均乎国政。维是文武之柄。属在股肱之良。爰择刚辰。以敷大号。推忠协谋同德守正佐理翊戴功臣、枢密使、开府仪同三司、行吏部尚书、检校太师、同中书门下平章事、上柱国、太原郡开国公、食邑九千八百户、食实封四千户王曾。性资端亮。器识渊冲。蔚为英材。克对休运。蹈夷险之□□。厉夙宵之素勤。泰阶六符。重昭于天象。尚书百揆。式总于民常。进书殿之美名。益爰田之多赋。兹为异宠。实副佥言。于戏。万微之繁。非腹心而罔寄。四邻之近。盖体貌之所加。维乃协恭。副予图旧。可特授行尚书右仆射、兼门下侍郎、同中书门下平章事、集贤殿大学士、加食邑一千户、食实封四百户。 

　　王随拜昭文相制景祐四年四月甲子 

　　朕惟万微之务。属于三事之臣。必畴咨于老成。可燮辅于元化。诞扬丕制。敷告明廷。推忠协谋佐理功臣、金紫光禄大夫、行尚书吏部侍郎、知枢密院事、上柱国、琅琊郡开国公、食邑三千四百户、食实封六百户王随。素履含章。纯诚格物。受知先帝。早践禁涂。辅德冲人。宣劳储邸。旋参政论。复总枢谋。屡询黄发之言。弥见素丝之节。是用擢司邦柄。进代天工。兼荣史观之华。加食辕田之赋。维时宠数。盖协师佥。于戏。周以申伯揉万邦。汉以魏相修众职。著于载籍。属在良臣。尔其燮调阴阳。镇抚夷夏。作我良弼。不其祎欤。可特授门下侍郎、同中书门下平章事、昭文馆大学士、监修国史、加食邑一千户、食实封四百户、仍赐推忠协谋同德佐理功臣。 

　　陈尧佐拜集贤相制同前 

　　朕纂绍丕图。亿宁中夏。审度时宰。付畀国钧。维是老成之才。允兹枚卜之吉。诞扬明命。敷告群伦。推诚保德功臣、金紫光禄大夫、行尚书户部侍郎、知郑州军州事、兼管内河堤劝农使、上柱国、颍川郡开国公、食邑四千户、食实封一千六百户陈尧佐。望重朝端。远猷经世。出入中外。勤劳夙宵。二府告猷。居稔忱恂之德。大邦赋政。固多恺悌之风。是用擢正阶符。参调鼎味。兼荣书殿之职。重锡云台之名。采地真封。并加异数。于戏。师尹之重。式副民之具瞻。股肱之良。允谓国之同体。祗服厥命。勿替□诚。可特授依前行尚书户部侍郎、同中书门下平章事、集贤殿大学士、加食邑二千户、食实封四百户、仍赐推忠协谋佐理功臣。 

　　张士逊拜昭文相制宝元元年三月戊戌 

　　鼎实调元。盖颛国政。台星著象。式焕天光。矧□□□。□□旧德。宜入持于□柄。用大副于群瞻。推诚保德崇仁翊戴功臣、山南东道节度、襄州管内观察处置等使、开府仪同三司、检校太师、同中书门下平章事、使持节襄州诸军事、行襄州刺史、判河南府、兼西京留□□□□、畿内劝农使、上柱国、清河郡开国公、食邑一万九千户、食实封四千二百户张士逊。夷粹含□、中庸体道。茂昭一德之美。协赞万几之微。顷自冢司。往□□□。澄清□□。敦厚时风。若岁之和。汝惟霖雨之润。□堂之□。汝惟栋榱之良。是用还司上台。进位左省。兼领夏卿之任。仍专史观之华。褒功赋田。并躐彝数。于戏。代天之化。以布气于四时。秉国之钧。以主宰于万事。勉勤猷念。庸副旁求。可特授行门下侍郎、兼兵部尚书、同中书门下平章事、昭文馆大学士、监修国史、加食邑一千户、食实封四百户、仍赐推忠协谋佐理功臣。 

　　章得象拜集贤相制同前 

　　朕躬履邦图。厉精治本。参赞万微之务。遴求四近之贤。矧对掌于大钧。必允符于枚卜。登我硕辅。告于明廷。正奉大夫、尚书兵部侍郎、同知枢密院事、上柱国、京兆郡开国公、食邑二千五百户、食实封四百户、赐紫金鱼袋章得象。冲简直温。懿厚和粹。高文见于典册。茂行涵于圭璋。顷由禁林。进筦枢极。慎重之望。可以表仪朝伦。经纶之才。可以缉熙皇化。爰立作相。永孚于休。于戏。断自朕心。固佥谋之罔间。协于一德。岂盛业之难图。若时老成。奚俟深训。可特授金紫光禄大夫、依前行尚书户部侍郎、同中书门下平章事、集贤殿大学士、加食邑一千户、食实封四百户、仍赐推忠协谋同德佐理功臣。 

　　吕夷简再相制康定元年五月壬戌 

　　王者设丞疑之臣。同股肱之体。出宣王化。以偃价人之藩。入总机猷。以仪朝宰之位。载待枚卜。诞告明廷。推诚保德崇仁协恭守正忠亮翊戴功臣。镇安军节度、陈州管内观察处置等使、开府仪同三司、检校太师、同中书门下平章事、使持节陈州诸军事、行陈州刺史、判天雄军府事、上柱国、东平郡开国公、食邑一万三千七百户、食实封五千七百户吕夷简。体涵中和。性尚敦壹。器更大用。勋著一时。内外必平。有魏绛之风烈。夙夜匪懈。维山甫之将明。国之老成。世所标准。是宜解旌纛之权于外。专鼎鼐之职于中。荣还右揆之崇。峻兼左辅之重。属我旧德。合于众谋。于戏。代天之工。注意于相。眚祥屡见。则消复之是图。疆场未宁。则攻守之是计。尔其燮阴阳以导善气。申威怀以镇四夷。勉而忠劳。纾我宵旰。可特授行尚书右仆射、兼门下侍郎、同中书门下平章事、昭文馆大学士、监修国史、加食邑一千户、食实封四百户、仍改赐推忠协谋同德。守正亮节佐理翊戴功臣。 

　　吕夷简守司空余如故制康定二年十月壬午 

　　天地之道。运一气而施生。帝王之功。须元宰而凝化。故汤曰大圣。惟厥阿衡。周有治臣。盖先同德。眷言九服之重。日有万几之烦。审择隽髦。俾熙政务。历选时望。畴咨老成。特加八命之殊。式叙三槐之位。载涓刚日。敷告治廷。推忠协谋同德守正亮节佐理翊戴功臣、开府仪同三司、行尚书右仆射、兼门下侍郎、同中书门下平章事。昭文馆大学士、监修国史、上柱国、申国公、食邑一万四千七百户、食实封六千一百户吕夷简。体涵中和。性蹈忠笃。被遇文考。受知冲人。保明哲之大方。迪中庸之全美。陟降几于二纪。勤劳尽于一心。向以羌种弗怀。边烽尚警。幸图旧德。以畅远猷。若时宏父之崇。庸建上公之秩。坐而论道。既峻于等威。官惟其人。式昭于凭赖。于戏。宪宗委裴度之义。亟复淮西。昭肃信德裕之才。迄平上党。繄君臣之交济。致声烈而并光。逖瞻前人。期底嘉靖。可特授守司空、余如故。仍令所司择日备礼册命。 

　　吕夷简依前判枢密院事制庆历二年七月戊午。九月丙午制改兼枢密院使。 

　　王者崇建上宰。统理万微。以燮调于阴阳。以镇抚于夷狄。近世兵事。一委枢庭。分设攸司。不统公府。属边烽之尚警。思妙略之协宣。宜委老成。使之兼领。推忠协谋经邦同德守正亮节佐理翊戴功臣、开府仪同三司、行尚书左仆射、兼门下侍郎、同中书门下平章事、昭文馆大学士、兼修国史、上柱国、许国公、食邑一万五千七百户、食实封六千五百户吕夷简。中庸载德。沉密体和。夙以英才。列于政路。讲求贤济治之要。知尊主驭下之方。自正元台。寔厘庶绩。□倚耆哲。兼司武经。以专二府之谋。以靖三陲之警。爰田加食。并示徽章。于戏。历考前王。维御诸夏。或箫勺以清群慝。或干羽而来远人。匪用兵威。务恢王度。维乃硕辅。博通旧闻。当有远图。以副朕意。可特授依前尚书左仆射、兼门下侍郎、同中书门下平章事、判枢密院事、昭文馆大学士、监修国史、许国公、加食邑一千户、食实封四百户。 



●宋大诏令集卷第五十四 

　　宰相四 

　　进拜四 

　　章得象兼枢密使制庆历二年七月戊午 

　　朕祗绍丕图。勤求至治。永惟皇王之道。爰立辅相之官。镇抚四夷。宰制群类。而兹疆场之事。乃专枢宥之司。非通筦于冢卿。曷统一于机务。推忠协谋同德守正佐理功臣、特进、行尚书户部侍郎、同中书门下平章事、充集贤殿大学士、上柱国、京兆郡开国公、食邑五千五百户、食实封一千六百户章得象。懿文华国。深识达神。宽裕表于性情。诚明彰于术业。矧夫密勿之地。本总绥于四夷。弼谐之臣。固倚平于万事。宜正使名之重。以符邦体之隆。实赋爰田。并申褒异。于戏。政有未乂。允咨黄发之谋。知无不为。更励素丝之节。往服休命。勿忘钦哉。可特授依前尚书户部侍郎、同中书门下平章事、兼枢密使、集贤殿大学士、加食邑一千户、食实封四百户。 

　　吕夷简罢判密院除兼枢密使制庆历二年九月 

　　门下。朕以建置二府。分掌万机。体貌所加。等威宜峻。其有台庭元老。王国荩臣。适畴总领之能。遂颁崇拜之典。累辞涣汗之渥。益谅由衷之言。冲逊弥高。褒显惟允。具官吕夷简。器怀端实。识虑渊深。自参赞于朝权。皆练达于世务。夙契股肱之咏。克副师尹之瞻。今以疆场未宁。屯戍犹广。矧居首相之位。克副基命之司。膺此宠名。示于优待。安石庙堂之量。镇靖攸先。山涛帷幄之筹。祗勤匪懈。能崇廉逊之节。更增简注之怀。曲狗乃诚。特颁恩制。列于枢府。改赐使名。内辑朝猷以夔龙之道。外严边琐以良平之谋。克念远图。方俟成绩。于戏。军国之要。展经济者藉宏材。富贵之崇。畏盛满者向多福。著美当代。弼予一人。可特授依前行尚书右仆射、兼门下侍郎、同中书门下平章事、兼枢密使、昭文馆大学士、监修国史。许国公、功臣、散官、勋、食邑、实封、如故。 

　　吕夷简守司空加恩军国大事与中书门下密院同议制庆历三年三月戊子 

　　朕览前史之载。见大臣之为。进而尽忠。靡不流利泽之益。老而谢事。亦足厉廉耻之风。维时上宰之贤。式符高谊之举。推忠协谋经邦同德守正亮节佐理翊戴功臣、开府仪同三司、行尚书右仆射、兼门下侍郎、同中书门下平章事、兼枢密使、昭文馆大学士、监修国史、上柱国、许国公、食邑一万七千六百户、食实封六千九百户吕夷简。器识沈雅。风猷隽明。一登治朝。三贯台席。间属疆场之用武。兼总枢机而制谋。劳于夙宵。婴此疹疾。遣上医而加视。赐优告以就宁。封章继来。诚请弥确。虽闵劳以官职之务。且不敢忘故旧之臣。俾命上公。以宪百辟。于戏。委远时柄。既遂冲高之怀。赞襄国猷。尚图忠益之补。勉绥福履。用副宠光。可特授守司空、监修国史、兼译经润文使、加食邑一千户、食实封四百户。仍改赐推诚保德翊戴亮节宣忠崇仁协恭守正功臣。每有军国大事。与中书门下、枢密院同议以闻。 

　　章得象进首相制庆历三年三月戊子 

　　朕听览万机。维御群品。询谋辅弼。和同天人。矧登冠于百寮。方审图于一德。爰诹刚日。以告治廷。推忠协谋同德守正佐理功臣、特进、行尚书户部侍郎、同中书门下平章事、兼枢密使、集贤殿大学士、上柱国、京兆郡开国公、食邑六千五百户、食实封二千户章得象。学洞精微。性资沉密。居然廊庙之器。职在钧衡之司。励精力以缉朝纲。稽猷训以经世务。清浊不可以澄挠。重轻不可以低昂。向以敌人犯边。王师在野。爰兼枢筦。以会兵机。旋陈宏济之词。居多暗合之论。兹用擢首台铉。进都冬卿。文馆之华。爰田之赋。并兹命数。式是注怀。于戏。若涉川。尔为舟楫之济。若作室。尔为垣墉之茨。勉恢盛猷。勿替前烈。可特授行工部尚书、同中书门下平章事、兼枢密使、昭文馆大学士、加食邑一千户、食实封四百户。 

　　晏殊拜集贤相制同上 

　　古之有天下者。曷尝不畴之庶工。审求良弼。剸属时柄。协宣化风。朕承三圣之休。总万机之要。爰立作相。必惟其人。推忠佐理功臣、枢密使、开府仪同三司、检校太尉、行刑部尚书、同中书门下平章事、上柱国、临淄郡开国公、食邑九千五百户、食实封二千七百户晏殊。文经朝猷。器适时用。夙事圣考。见知冲人。向以储禁之师臣。委知枢密之武事。忠劳形于夙夜。谋略制于边陲。宜正台铉之司。尚参兵幄之议。益升华于书殿。更衍食于真封。虽倚大谋。且旌旧德。于戏。百官各称其位。万物各得其宜。是谓天子之毗。非曰宰相之任。勉图丕绩。式副群瞻。可特授依前刑部尚书、同中书门下平章事、兼枢密使、集贤殿大学士、加食邑一千户、食实封四百户、仍赐推忠协谋佐理功臣。 

　　杜衍集贤相制庆历四年九月甲申 

　　朕绍膺圣图。迄兹二纪。惟贤是择。阅相攸难。曷尝不审其材猷。察其识望。其责任也重。其注意也深。庶几得人。辅予不逮。推忠协谋佐理功臣、枢密使、金紫光禄大夫、检校太傅、行尚书吏部侍郎、上柱国、京兆郡开国侯、食邑一千八百户、食实封四百户杜衍。道大而正。德简而廉。感会亨辰。便蕃膴仕。昌言可以赞道。清节可以服人。久在内枢。实济丕务。宜参谋于鼎路。仍总画于机庭。夫外恢经武之方。内擅富民之术。倚乃元老。辑于显庸。既兼书殿之荣。迨疏公爵之贵。参之功效。增以户封。并为孚号之华。式副礼贤之举。于戏。法天之象。以正位于三阶。秉国之钧。以财宜于万物。往体厚遇。益宣盛猷。可特授依前行尚书吏部侍郎、同中书门下平章事、兼枢密使、集贤殿大学士、进封开国公、食邑一千户、食实封四百户、仍赐推忠协谋佐理功臣。 

　　贾昌朝拜集贤相制庆历五年正月丙子 

　　国家致理兴化。欲侔三代之隆。选众举贤。审求四辅之望。适登庸于骏德。宜诞告于治廷。推忠协谋佐理功臣、枢密使、光禄大夫、检校太傅、行尚书工部侍郎、上柱国、常山郡开国公、食邑二千户、食实封二百户贾昌朝。学际几微。行归纯直。露门劝讲。每陈道义之言。紫掖下书。多摹训告之体。乃尹神圻之剧。乃专宪府之严。曾未累年。复更二府。矧定谋于枚卜。特正命于中阶。进兼书殿之华。尚筦枢庭之务。用人之速。近岁罕阶。于戏。仰法乾台。以运四时之化。坐司宰席。以裁万物之宜。无使邴魏姚宋专美于前世也。可特授依前尚书工部侍郎、同中书门下平章事、兼枢密使、集贤殿大学士。 

　　贾昌朝拜昭文相制庆历五年四月戊申 

　　朕奉若天命。抚宁中枢。眷惟神务之难。实重台衡之寄。其有左右一德。表仪群伦。宜敷告于治廷。庸冠升于宰路。推忠协谋佐理功臣、光禄大夫、行尚书工部侍郎、同中书门下平章事、兼枢密使、集贤殿大学士、上柱国、常山郡开国公、食邑二千户、食实封二百户贾昌朝。方严迪志。亮肃存诚。学贯变通之源。辞搴质文之粹。早逢昌会。寖陟要涂。进不越于数年。位已更于二府。魏相之总众职。辑其大经。巫咸之乂王家。孚以纯德。方仰成于鸿业。俾进践于台司。肆临褒拜之辰。并举便蕃之数。于戏。阴阳未豫。实繄邦论之和。股肱惟良。乃起帝歌之载。勉恢闳略。终致丕平。可特授依前行尚书工部侍郎、同中书门下平章事、兼枢密使、昭文馆大学士、监修国史、兼译经润文使、加食邑一千户、食实封四百户。 

　　陈执中拜集贤相制同前 

　　朕统御幅员。靖绥生齿。眷言调燮之任。实赖谟明之良。爰择隽髦。用登衡弼。推忠佐理功臣、金紫光禄大夫、行尚书工部侍郎。参知政事、上柱国、颍川郡开国侯、食邑一千八百户。食实封三百户陈执中。材资鲠亮。德范纯深。推忠先帝之朝。进服冲人之御。清规表乎百辟。厚望镇于一时。总临边琐之冲。参贰政涂之访。有金石之为操。无毫厘之近私。宜升四辅之班。式应具瞻之望。况枢廷之憺威武。书殿之萃艺文。虽属兼材。盖昭殊渥。于戏。如堂远地。亦既隆人主之尊。若舟涉川。岂不赖丞相之济。往服兹训。茂经迺成。可特授依前行尚书工部侍郎、同中书门下平章事、兼枢密使、集贤殿大学士、进封开国公、加食邑一千户、食实封四百户、仍赐推忠协谋佐理功臣。 

　　陈执中进昭文相制庆历七年二月乙未 

　　朕若古先王。旁求硕辅。以托四海之重。以寄万机之繁。眷倚既殊。授受匪易。推忠协谋佐理功臣、金紫光禄大夫、行尚书工部侍郎、同中书门下平章事、集贤殿大学士、上柱国、颍川郡开国公、食邑二千八百户、食实封六百户陈执中。器怀沉特。材用敏长。绍名臣之世家。为先帝之策士。一言诒万世之福。直道贯三代之行。肆朕纂临。遂参显用。如国宝玉。能庇患灾。若时元龟。坐判凝结。固朝廷之风采。实方夏之表仪。向者擢自近司。进联宰席。万事不理。繄胡广之能言。四夷未宁。藉陈平之多知。宜冠阶符之贵。且仍卿贰之崇。陪赋褒功。并隆徽数。于戏。王业之重。非贤士无以共承。国论之难。非独见之所能尽。朕用丞相。不在兹乎。可特授依前行尚书工部侍郎、同中书门下平章事、昭文馆大学士、兼修国史、兼译经润文使、加食邑一千户、食实封四百户、仍赐推忠协谋守正佐理功臣。 

　　文彦博拜集贤相制庆历八年闰正月戊申 

　　膺重任者。必励许国之忠。建奇功者。必峻登贤之赏。其有早毗大政。夙负伟才。自奋临戎之行。遂成荡寇之略。宜揭显命。以告大廷。推忠佐理功臣、右谏议大夫、参知政事、上轻车都尉、平阳郡开国侯、食邑一千户、赐紫金鱼袋文彦博。器业异伦。智谋适用。有强明果断之才。而济之以温裕。有周通敏洽之识。而辅之以端方。自班政涂。浸发贤蕴。向以与政之地。深念择人之难。采西南之治声。陪左右之几论。属凶徒构孽。孤垒偷生。巢幕之势虽危。拒辙之狂尚肆。始定恢于圣策。往即殄于妖氛。赏而缓功。庸何以劝。宜升台席之贵。更陟中台之荣。兼书殿之美资。行辕田之真赋。褒功驭贵。并示优崇。于戏。舍爵策勋。已奉谋于太室。代天理化。终济治于王家。其懋乃猷。用祗攸训。可特授金紫光禄大夫、行尚书礼部侍郎、同中书门下平章事、集贤殿大学士、上柱国、开国公、加食邑一千户、食实封四百户、仍赐推忠协谋佐理功臣。 

　　 



●宋大诏令集卷第五十五 

　　宰相五 

　　进拜五 

　　文彦博进昭文相制皇祐元年八月壬戌 

　　国家钦遇宰衡。登进髦杰。上则顺导时令。以代虖天工。下则绥和政纲。以经虖王业。畴克用乂。我得其人。推忠协谋佐理功臣、金紫光禄大夫、行尚书礼部侍郎、同中书门下平章事、集贤殿大学士、上柱国、平阳郡开国公、食邑二千户、食实封四百户文彦博。风力干强。器资夷达。蹈危机而不顾。临大事而有谋。比与翊于政涂。旋对司于时柄。百姓遂耕桑之乐。二边无兵革之虞。惟时谟明。实朕倚属。若起居得股肱之助。若视听系耳目之明。若盐梅施于太羹。若霖雨沃于旱岁。宜以天官之秩。首为邦辅之资。于戏。君有求贤之心。孰若得皋夔之佐。士有致主之略。亦欲臻尧舜之风。其勉交修。庶兴盛治。可特授尚书吏部侍郎、同中书门下平章事、昭文馆大学士、监修国史、加食邑一千户、食实封四百户。 

　　宋庠拜集贤相制同上 

　　国家崇建宰府。并持钧衡。外以镇抚四夷。内以绥宁百姓。必得贤杰。以副眷毗。推忠佐理功臣、枢密使、金紫光禄大夫、检校太傅、行尚书工部侍郎、上柱国、广平郡开国公、食邑三千三百户、食实封一百户宋庠。绰有雅才。对于嘉运。尝策异等。寖阶显涂。文章盛于一时。事业服于众志。枢谋之慎。既折侮于戎心。鼎饪之和。宜调元于政路。爰进夏官之秩。兼隆书殿之华。功号邑封。并推异数。于戏。丞弼之任。忠贤是图。国体系乎重轻。政化从而薄厚。勉思所职。以称朕怀。可特授行尚书兵部侍郎、同中书门下平章事、集贤殿大学士、加食邑一千户、食实封四百户、仍赐推忠协谋同德佐理功臣。 

　　庞籍拜昭文相制皇祐三年十月庚子 

　　门下。懋建宰职。慎付国均。仰代天工。俯熙庶绩。惟同体之谊。则处之股肱。极济时之勤。则况之舟楫。非得人杰。孰副朕求。推忠佐理功臣、枢密使、光禄大夫、检校太傅、行尚书户部侍郎、上柱国、始平郡开国公、食邑四千三百户、食实封一千二百户庞籍。器识宏通。材猷凝正。早承亨会。历践禁班。入仪台阁之华。出宣屏翰之宪。向属羌人宾款。边候晏宁。胥协师佥。预参戎柄。遂对毗于机政。旋升峻于斗枢。励翼一心。将明万务。宜正中阶之象。越升上衮之崇。总领史闱。增荣功号。衍封真食。并示优隆。于戏。履衡轴之机。冠柱石之任。循至公以授受。懋同德以倚毗。褒和四方。表宪百辟。思服休宠。劭宣行劳。可特授依前行尚书户部侍郎、同中书门下平章事、昭文馆大学士、监修国史、兼译经润文使、加食邑一千户、食实封四百户、仍赐推忠协谋佐理功臣。 

　　陈执中进昭文相制皇祐五年闰七月 

　　门下。置相之重。资燮正于辰阶。修辅之先。在缉熙于王道。用人嘉于求旧。注意厚于既安。爰稽考慎之文。兹得老成之望。使纂旧服。入冠冢司。允穆佥言。式孚大号。推诚保德崇仁忠亮翊戴功臣、集庆军节度使、亳州管内观察处置河堤等使、持节亳州诸军事、行亳州刺史、判大名府、兼北京留守司公事、管内河堤劝农同群牧使、充大名府路安抚使、上柱国、颍川郡开国公、食邑六千五百户、食实封二千一百户陈执中。神机峻茂。道致闳深。蔚生梁栋之材。绍迪前人之哲。奋繇直道。厉王臣之匪躬。倡发忠谋。出人伦之先觉。名惟时重。才则汝贤。比总治于藩条。旋参司于枢筦。服劳匪懈。宣哲居多。间亦分东夏之符书。委西州之节度。出处一致。望实兼优。图前后已试之功。因内外具瞻之美。迺擢参于宰路。遄升冠于台司。协比庶工。将明众职。调鼎羹而既久。宰社肉以惟均。底于治平。繄乃寅亮。尝恳辞于机政。比控叙于奏函。自右辅之偃休。实朝家之瞻赖。荐委北门之重。且迩大河之防。绥缉有劳。眷毗增厚。考嘉绩而惟茂。质枚卜以佥同。爰择刚辰。再付魁柄。复冢卿之旧秩。衍井牧之真封。举洽至恩。益昭异数。于戏。表率庶尹。裁成万枢。秉至公以宰朝。抑惟其旧。执咸德而辅朕。尚克有终。益竭乃心。同底于道。可特授行吏部尚书、中书门下平章事、昭文馆大学士、监修国史、兼译经润文使、加食邑一千户、食实封四百户、仍赐推忠协谋同德守正佐理功臣。 

　　梁适拜集贤相制同上 

　　门下。取法台文。崇建宰职。上以正三光之序。下以畅万物之宜。宣哲维人。居承平注意之重。用乂厥辟。济垂拱仰成之安。自匪杰才。畴允岩望。参图已试之效。昭试爰立之文。颁告外廷。夬扬休命。推忠佐理功臣、正奉大夫、行给事中、参知政事、上护军、安定郡开国侯、食邑一千五百户、食实封二百户、赐紫金鱼袋梁适。风鉴明亮。器采方严。学淹贯于九流。知该通于众志。临机敏断。韫干镆之雄锋。任重伟材。挺楩楠之厚干。肖于世德。翼我朝猷。曏升禁职之崇。仍护强藩之要。济师以肃。抚戎惟和。还合虎符。延登武帐。访猷为而宏远。嘉策识之周通。擢寘机廷。实本兵柄。遄参宰路。陪翼政纲。毅然国体之诚。宣于两府。卓尔端朝之表。耸厥庶工。乃眷宸阶。久虚铉席。宜畴众绩。参徇师言。进春官之贰卿。正西垣之次相。益加荣号。仍驭贵阶。陪辅朕躬。用治予采。于戏。昔武丁以若金作砺。命于其臣。傅说以如木从绳。诏于厥后。予违汝弼。可不勉哉。可特授金紫光禄大夫、尚书礼部侍郎、同中书门下平章事、集贤殿大学士、加上柱国、进开国公、食邑一千户、食实封四百户、仍赐推忠协谋佐理功臣。 

　　刘沆同中书门下平章事集贤殿大学士加恩制至和元年八月丙午 

　　门下。朕寅奉丕图。思臻至治。总万机而日谨。举盛典以交修。期与辅臣。底宁绵＜宀禹＞。其有翼宣王度。裁成物宜。燮阴阳之和。处丞弼之任。式资茂宰。秉于大钧。矧兹选才。久尝著效。爰登中铉。敷告外廷。推忠佐理功臣、正奉大夫、尚书工部侍郎、参知政事、上护军、彭城郡开国侯、食邑一千七百户、食实封二百户、赐紫金鱼袋刘沆。雅性内融。敏识先觉。以冲约而率礼。不夷险以易心。文成国华。学臻道奥。乐名教以为己任。罄知虑以翊帝谟。迺者擢自书林。更于右史。亟升西掖。出守南方。屡换圭符。实宣精力。属中邦之择尹。正内阁以参华。岁律未周。风绩弥著。式图寅亮。用赞谟明。俾任股肱之良。参断邦国之务。具瞻斯属。嘉猷诞彰。进联右辅之崇。允协庶邦之望。兼荣书殿。仍峻贵阶。增勋级与褒功。益爰田而真食。于戏。赞万枢之重。允赖于忠纯。底率土之和。必资于英杰。当申茂略。以恢远图。可特授金紫光禄大夫、依前尚书工部侍郎、同中书门下平章事、集贤殿大学士、上柱国、开国公、加食邑一千户、食实封四百户、仍赐推忠协谋佐理功臣。 

　　文彦博拜昭文相制至和二年六月戊戌 

　　朕若稽古训。考慎柄臣。万机百揆之微。九功三德之事。熙朕之载。时能奋庸。若予黄发之英。尝居冢弼之任。诚贯金石。功书旂常。还来相予。寔允公议。推诚保德忠亮翊戴功臣、忠武军节度、许州管内观察处置等使、检校太尉、使持节许州诸军事、行许州刺史、兼御史大夫、永兴军路马步军都总管、安抚使、兼知永兴军府事、管内劝农使、上柱国、平阳郡开国公、食邑六千四百户、食实封二千户文彦博。大忠至正。明识敏材。学究九流之微。身兼数器之用。自参乘于近侍。即升赞于机廷。出抚翰垣。惟国方召。入冠台路。乃时夔龙。丹青帝谟。金玉王度。威赏惟叙。纪律寖张。间均逸于师垣。居纳忠于王室。柱石之望。虽外而益隆。股肱之良。匪贤而曷寄。宜还斋钺。入正衮司。仍更勋籍之华。兼益辕田之赋。用昭体貌。以伫贤庸。于戏。图任旧人。朕方循于彝训。一二仲父。尔当体于仰成。往舒励翼之诚。以膺眷任之重。遂底嘉靖。岂不美欤。可特授行吏部尚书、同中书门下平章事、昭文馆大学士、兼译经润文使、加食邑一千户、食实封四百户、仍改赐推忠协谋同德佐理功臣。 

　　富弼拜集贤相制同上 

　　朕历选贤辟。亮成天功。必得非常之才。以辅有为之主。矧予思治之际。敢忘注意之求。上以扬祖宗之休。下以酬士民之望。若予髦彦。宜正钧衡。推诚保德功臣、宣徽南院使、金紫光禄大夫、检校太保、判并州军州事、兼管内劝农使、河东经略安抚使、并代泽潞麟府岚石路马步军都总管、上柱国、河南郡开国侯、食邑一千八百户、食实封四百户富弼。渊闳敏明。忠亮方正。学贯文武。识通天人。早参清问之求。绝出诸臣之右。荐扬近序。协赞治庭。心劳王家、已任大事。间分符于外屏。居闻问于中朝。金石之诚。不移于燥湿。秋阳之惠。实济于疲羸。宣力四方。蹈道一节。天下寖闻于风采。朝家实赖于谟明。是用断自朕心。召升宰席。增陪食邑。褒锡勋名。用图贤劳。以赞大治。于戏。三阶之任。非肃乂无以奋庸。万事之微。非几深无以成务。勉惟皇极之训。以伫王功之成。遂登丕平。无忝休命。可特授户部侍郎、同中书门下平章事、集贤殿大学士、加上柱国、进封开国公、加食邑一千户、食实封四百户、仍赐推忠协谋佐理功臣。 

　　富弼拜昭文相制嘉祐三年六月丙辰 

　　门下。中枢治本。裁教化之宜。上相台元。长官师之任。用缉熙于百度。资燮正于三阶。乃眷右垣。时惟哲匠。委政事而已试。考名实以相符。诞扬大廷。付畀魁柄。推诚协谋同德佐理功臣、光禄大夫、行尚书户部侍郎、同中书门下平章事、集贤殿大学士、上柱国、河南郡开国公、食邑三千八百户、食实封一千二百户富弼。任重道远。性正德全。闳敏推于上材。博洽通于众志。挠之不浊。伟量表于弥冲。简而易从。盛业彰乎可大。首膺魁垒之举。历践禁严之涂。蹇谔发于尔躬。启沃盈于朕听。曏繇枢省。出殿藩方。名声耸于远夷。风采系于诸夏。遂膺枚卜。实契具瞻。朝有伟人。物无异论。持重守正。参济以和。告猷纳忠。一本于治。属以冢卿谢政。首铉伫能。诹俊乂之大臣。畴若予采。冠丞疑之上席。佥曰汝贤。是用升自政涂。处以师尹。仍进秩宗之重。复兼史观之名。衍以优封。昭兹异数。用旌茂绩。允穆师言。于戏。播化钧而理阴阳。操国柄而抚辰象。惟无心故能感物。惟虚己所以受人。格于太和。系我真宰。往践乃位。永孚于休。可特授行尚书礼部侍郎、同中书门下平章事、昭文馆大学士、监修国史、兼译经润文使、加食邑一千户、食实封四百户。 

　　韩琦同中书门下平章事集贤殿大学士加恩制同上 

　　门下。亮成天功。实系于宰职。缉熙王道。允寄于贤才。矧久服于机廷。且周知于治体。俾正中阶之象。用膺次相之求。既考师言。复涓刚日。式扬孚号。诞告庶工。具官某。志度纯深。才识高妙。行足厚于风俗。言必合于典常。立于本朝。毅然怀体国之色。访以大略。直哉有匪躬之风。曩者敌人扰边。勤兵宿野。始仗指踪之略。遄升基命之阶。间从书殿之华。就宠师干之拜。持中山之帅节。临大漠之盛秋。寂无边虞。深得君重。召言还国。申命极枢。总是烦机。议兹旧物。谋而鲜过。度不及私。备竭猷为。罄宣忠力。文武参议。固亮节之卓然。台宰对司。在至公之允若。是用参之龟策。付以机衡。仍登书殿之名。更拓土田之赋。于戏。夤亮天地之化。调序阴阳之和。衡石无心。以平而为体。橐籥有道。以虚而为宗。懋宣乃猷。同底于治。可特授依前刑部尚书、同中书门下平章事、集贤殿大学士、加食邑一千户、食实封四百户。 
  


宋大诏令集卷第五十六 

　　宰相六 

　　进拜六 

　　富弼起复制嘉祐六年七月弼不拜 

　　门下。礼有变而从宜。君子谓之义。经有反而合道。圣人谓之权。故知所重者不可顾其轻。志于远者不可怀其近。若汉旧制。方进弗敢有渝。于唐盛时。房乔起而视事。历鉴前载。兹为至公。具官富弼。博大有容。直方无挠。勤劳一节。感慨百为。向缘亲丧。遽解国政。三月而变。亦既历时。万机之繁。岂可久旷。矧今治平之势。实系协辅之良。虽前规后随。具有较画。而始谋终事。当见成功。惟俯就夺情之文。庶益昭移孝之美。于戏。朝廷专于制治。以义断恩。闺门主于私情。以恩掩义。与其致毁有忧于终身。孰若显亲扬名于后世。勉思体国之道。用副急贤之心。其听朕言。复于尔位。可特起复。 

　　韩琦进昭文相制嘉祐六年闰八月庚子 

　　礼载六卿、而莫先冢宰。书称四辅、而莫重前疑。盖地隆者付畀甚严。职近者责任弥大。苟非全德。畴副具瞻。推忠协谋同德守正佐理功臣、开府仪同三司、行工部尚书、同中书门下平章事、集贤殿大学士、上柱国、南阳郡开国公、食邑六千七百户、食实封二千二百户韩琦。有质重之资。而济之以敏。有方毅之气。而守之以和。左右历年。夙夜一节。至于弛国之禁而惟刑之恤。均民之赋而惟力之纾。兹太平之本原。寔真宰之事业。若时茂绩。宜服宠嘉。是用进司寇之联。正中台之位。载惟毗倚之重。不亦授受之难。于戏。譬诸济川。汝惟舟楫。如彼作室。汝惟垣墉。往其钦哉。祗率朕命。可特授行刑部尚书、同中书门下平章事、昭文馆大学士、监修国史、兼译经润文使、加食邑一千户、食实封四百户。 

　　曾公亮拜集贤相制 

　　朕惟宰相之任。外镇抚四夷。内亲睦百姓。使二气协和于上。而群生茂遂于下。授受之际。岂轻也哉。推忠佐理功臣、枢密使、金紫光禄大夫、检校太傅、行尚书礼部侍郎、兼群牧制置使、上柱国、庐陵郡开国公、食邑三千一百户、食实封六百户曾公亮。体被中和。性资夷雅。知略足以经远。德望足以镇浮。若时登庸。基命宥密。枢机之务。日有万微。夙夜惟勤。居然一意。边鄙不耸。师徒以宁。时乃之功。朕用嘉止。进秩天官之贰。对司魁柄之隆。成是民瞻。相我天事。于戏。君以任臣为重。在付畀之所专。臣以得君为难。惟极竭而后已。往其钦服。副朕命焉。可特授行尚书吏部侍郎、同中书门下平章事、集贤殿大学士、加食邑一千户、食实封四百户、仍赐推忠协谋同德佐理功臣。 

　　富弼拜昭文相制熙宁二年二月己亥 

　　秉箓膺图。将继配天之大业。铨时论道。必资名世之元臣。以言乎体貌。则旧德之英。以言乎望实。则群材之表。爰立作相。宜莫如公。推诚保德崇仁亮忠佐运翊戴功臣、观文殿大学士、开府仪同三司、行尚书左仆射、上柱国、郑国公、食邑一万户、食实封三千八百户富弼。学足以造圣人之微。几足以通天下之变。繇贤科之得隽。摅远业以奏功。在仁祖时则首冠庙堂。有弼谐九德之美。在英考时则再登枢府。有折冲万里之谋。庶绩已熙。太平将洽。属留侯之多病。容裴度之暂休。恺悌所宜。神明自复。是用召从方守。进拜元台。仍左揆之旧班。兼东台之茂秩。爰田衍赋。盟府易勋。兹实异恩。庸昭注意。于戏。上理乎天工。则日月星辰以之顺。下遂乎物宜。则山川草木以之蕃。近则诸夏仰德以承流。远则四夷倾风而待命。凡予欲治。维尔责成。可特授依前行尚书左仆射、兼门下侍郎、同中书门下平章事、昭文馆大学士、监修国史、兼译经润文使、郑国公、加食邑一千户、食实封四百户、仍改赐推忠协谋同德守正亮节佐理功臣。 

　　曾公亮进昭文相制熙宁二年十月丙申 

　　王者揽髦杰以尽天下之谋。总神几以济天下之务。故君臣同力。相得益彰。阴阳并和。以至大治。适登硕辅。庸告群伦。推忠协谋同德守正亮节佐理翊戴功臣、开府仪同三司、行尚书左仆射、兼门下侍郎、同中书门下平章事、集贤殿大学士、上柱国、鲁国公、食邑一万一千一百户、食实封三千八百户曾公亮。德应中孚。道经皇极。躬清慎之一守。历险夷之百为。巫咸之乂商家。虽载六臣之列。留侯之安汉祚。未膺上宰之荣。朕拂龟而见祥。端扆而定志。稽用师言之锡。进居台路之元。若股肱之辅予躬。若垣墉之保予室。顾于倚用。维以蒙成。于戏。览前载之文。考名臣之事。盖创业之佐其迹易。而守成之相其功难。宜勉辑于盛猷。庶共恢于远御。可特依前行尚书左仆射、兼门下侍郎、同中书门下平章事、昭文馆大学士、兼修国史、兼译经润文使、鲁国公、加食邑一千户、食实封四百户。 

　　陈升之拜集贤相制 

　　色齐三阶。则风雨不失其序。圣如二帝。然股肱亦系其人。朕上抚乾纬之明。下慎国钧之寄。方审求于贤辅。俾参穆于政途。若时登庸。盖出定命。推忠协谋佐理功臣、光禄大夫、尚书左丞、知枢密院事、上柱国、颍川郡开国公、食邑二千八百户、食实封一千户陈升之。识几圣蕴。谋合皇猷。学积于原而心弥充。智酬于变而力弥裕。早膺仁祖之擢。以遗文考之知。肆予冲人。克即大任。问甲兵则有镇抚四夷之略。问衣食则有运理群物之心。朕方稽百王之谟。经一世之绩。宜进躐于贤序。以延登于宰廷。夫知历选之既囏。体委用之既重。则义莫得以忧己。道维专于泽民。岂特无疆之休。亦有无穷之问。于戏。论金谷之计。其归内史之司。作霖雨之滋。是应高宗之命。往熙帝载。庸代天工。可特授行礼部尚书、同中书门下平章事、集贤殿大学士、加食邑一千户、食实封四百户。 

　　韩绛昭文相制熙宁三年十二月丁卯 

　　三王臣主虽贤。不能止诰誓之事。二帝揆岳在内。其维协天人之和。盖近迹狭而易循。至化默而难运。夫欲驰寥廓之见。舍挛拘之文。大起不世之君。须谋非常之辅。推忠佐理功臣、正奉大夫、尚书吏部侍郎、参知政事、同译经润文使、上柱国、南阳郡开国公、食邑三千三百户、食实封八百户、赐紫金鱼袋韩绛。蹈先圣之学。躬上贤之姿。思功名为己图。慕忠义之前躅。而复正色自峙。绰有大臣之风。临机不回。多适庶事之要。文武兼备其器。股肱实系其人。朕登延闳材。既偕群策之虑。度轶往制。何爱隆名之私。顾金节之未还。将衮衣之已属。其位百寮之冠。以司大政之元。且唐相之愿为良臣。终授君以显号。秦穆之尚询贤老。犹跻□于多盘。岂伊英猷。不至上治。于戏。形范正。金锡美。则为国利器之强。阴阳和。风雨时。则为天泰阶之应。往宣一德。庸底丕平。可特授金紫光禄大夫、依前行尚书吏部侍郎、同中书门下平章事、昭文馆大学士、兼译经润文使、加食邑一千户、食实封四百户、仍赐推忠协谋佐理功臣。 

　　王安石宰相制同前 

　　夫天地至神也。非通气运物。则功不足见于时。圣贤一道也。非经世裕民。则名不足见于后。故士莫不待辰而欲奋。志莫如得位而遂行。矧夫居三公之官。而有临四海之势。岂不能究利泽。躬义荣。以事施于一时。而誉动于后世者哉。朝散大夫、右谏议大夫、参知政事、上护军、太原郡开国侯、食邑一千一百户、赐紫金鱼袋王安石。良心不外。德性攸尊。至学穷于圣人。贵名薄于天下。不以荣辱是非易其介。不以安危利害辞其难。方予访落之初。劳乎用贤之务。昭发猷念。与裁政机。众訾所伤。曾靡损身之惮。孤忠自许。唯知报国之图。朕取其知道者深。倚以为相者久。兹合至公之首。肆扬大命之休。若作室。用汝为垣墉。若济川。用汝为舟楫。予有违而汝弼。汝有为而予从。于是大亨。盖出绝会。于戏。自成汤至于帝乙。靡不怀畏相之心。若孟子学于仲尼。其唯达事君之道。尚祈交敕。卒俾蒙成。可特授金紫光禄大夫、行尚书礼部侍郎、同中书门下平章事、监修国史、上柱国、进封开国公、食邑一千户、食实封四百户、仍赐推忠协谋佐理功臣。 

　　陈升之起复集贤相制熙宁四年正月壬子。后升之请终丧。从之。 

　　门下。闵子绖而服政。先圣称得事君之宜。晋侯墨以临戎。前志谓达变礼之用。矧予丞弼。奄遘闵囏。久虚席以思贤。宜敷朝而涣号。前推忠协谋佐理功臣、光禄大夫、行礼部尚书、同中书门下平章事、集贤殿大学士、上柱国、颍川郡开国公、食邑四千八百户、食实封一千四百户陈升之。蕴温厚之量。挺高明之才。体备四气之至和。智通万方之远略。发纾一德。感会三朝。经武斗枢之庭。则王灵震叠。赞元鼎铉之府。则邦治协宁。端正百度之原。章明九叙之极。向钟家疚。遂解政机。稽之师言。厥有成宪。桓焉夺服。其惟诏使之从。赵憙罹忧。未始宰司之去。盍来复于台路。以大熙于天工。于戏。断恩从权。自昔弗踰于国制。移孝扶义。维时尚乂于王家。勉一乃心。无替朕命。可特起复推忠协谋佐理功臣、光禄大夫、行礼部尚书、同中书门下平章事、集贤殿大学士、上柱国、颍川郡开国公、食邑四千八百户、食实封一千四百户。 

　　韩绛拜相制熙宁七年四月丙戌 

　　王者临四海之广。总万机之繁。仍欲措世于治安。其在求贤而辅助。我图元弼。兹得荩臣。锡以茂恩。告于列位。推诚保德翊戴功臣、观文殿大学士、光禄大夫、行尚书吏部侍郎、知大名府、兼北京留守司公事、上柱国、南阳郡开国公、食邑四千八百户、食实封一千二百户韩绛。受材宏博。涉道深醇。知略足以经远猷。忠嘉足以任大事。而自与谋帷幄。正位钧衡。抗论在前。义无曲学。宣力于外。劳不辞难。质于佥言。属乃旧德。冠宰司之重。实赖于谟明。总史观之华。更资于良直。赋之多邑。衍以真封。并示褒章。允为异数。于戏。百姓尚困。惟在厚厥生。四夷未宾。当使服吾化。勉辅丕丕之业。以成晏晏之风。可特授依前行尚书吏部侍郎、同中书门下平章事、监修国史、加食邑一千户、食实封四百户、改赐推忠协谋佐理功臣。 

　　王安石拜昭文相制熙宁八年二月癸酉　　门下。乾健坤顺。二气合而万物通。君明臣良。一德同而百度正。眷予元老。时迺真儒。若砺与舟。世莫先于汝作。有衮及绣。人久伫于公归。越升冢席之崇。播告路朝之听。推诚保德崇仁翊戴功臣、观文殿大学士、特进、行吏部尚书、知江宁府、上柱国、太原郡开国公、食邑四千六百户、食实封一千二百户王安石。信厚而简重。敦大而高明。潜于神心。驰天人之极挚。尊厥德性。泝道义之深源。延登杰才。禆参魁柄。傅经以谋王体。考古而起治功。训齐多方。新美万事。尔则许国。予惟知人。谗波稽天。孰斧斨之敢鈌。忠气贯日。虽金石而自开。向厌机衡之烦。出宣屏翰之寄。遽周岁历。殊拂师瞻。宜还冠于宰司。以大厘于邦采。兼华上馆。衍食本封。载更功号之隆。用侈台符之峻。于戏。制天下之动。尔惟枢柅。通天下之志。尔惟蓍龟。系国重轻于乃身。殴民仁寿于当代。往服朕命。图成厥终。可特授依前行吏尚书、同中书门下平章事、昭文馆大学士、兼译经润文使、加食邑一千户、食实封四百户、改赐推忠协谋同德佐理功臣。 

　　吴充拜相制熙宁九年十月丙午 

　　门下。燮理阴阳。盖资辅弼之任。运动枢极。当籍经纶之材。必惟其人。可付以政。推忠佐理功臣、枢密使、金紫光禄大夫、行尚书工部侍郎、兼群牧制置使、上柱国、渤海郡开国公、食邑二千户、食实封四百户吴充。秉心平直。成性冲深。沉机洞究于典常。卓识该通于权变。总司宥密。灼著猷为。宜从枢筦之严。擢处钧衡之重。仍陪封邑。昭示宠私。于戏。君义臣行。既著将明之效。予违汝弼。亦期献替之忠。务殚乃心。协赞于治。可特授依前行尚书工部侍郎、同中书门下平章事、监修国史、加食邑一千户、食实封四百户、仍赐推忠协谋佐理功臣。 

　　王圭拜集贤相制同上 

　　门下。天尊地卑。交泰而四时合序。君倡臣和。相须而庶绩咸熙。矧惟魁柄之司。兹实官师之表。将新宠命。爰告路朝。推忠佐理功臣、金紫光禄大夫、行尚书礼部侍郎、参知政事、同译经润文使、都大提举三馆秘阁抄写校勘书籍、上柱国、太原郡开国公。食邑三千五百户、食实封八百户王圭。以辞章甲贤科。以行谊阶仕籍。学穷经史之奥。识洞天人之交。自参贰于台衡。已著更于岁律。茂宣忠力。协赞治功。宜升调鼎之联。庶尽秉钧之效。于戏。善事者先利其器。朕既庸于材能。言古者必验之今。卿当勉于事业。辅成美化。无忘训辞。可特授依前行尚书礼部侍郎、同中书门下平章事、集贤殿大学士、加食邑一千户、食实封四百户、仍赐推忠协谋佐理功臣。 



●宋大诏令集卷第五十七 

　　宰相七 

　　进拜七 

　　王圭左相制元丰五年四月癸酉 

　　门下。临政愿治。不因时而损益。则心虽劳而莫成。胶柱调弦。不解琴而更张。则力愈多而益紊。朕大修庶职。丕正百工。以道揆任庙堂之闳谋。以法守听官府之小治。作起万事。绍隆三王。畴庸命渥之颁。爰有弼谐之长。宜敷廷号。以耸民瞻。银青光禄大夫、兼门下侍郎、同中书门下平章事、监修国史、上柱国、太原郡开国公、食邑六千九百户、食实封二千二百户王圭。秉义竭忠。率身励下。见闻殚洽。多识前载之传。论议雍容。尤达当今之务。一德是履。十年不渝。比议废官。肇更丕典。兴滞补敝。寔宣是正之勤。据旧鉴新。皆出将明之助。爰正名于左相。俾分侍于东台。邑衍真租。食陪多赋。名虽考古。事悉因今。鼎铉不移。益峻台衡之望。衮衣载锡。更增宰路之华。于戏。欲法之经远持久者。在济之以有终。欲吏之向方宿业者。在董之以无倦。爵名初易。众人尚狃于故常。法度已完。群下未知于循守。往率在位。共修厥官。可特授依前银青光禄大夫、守尚书左仆射、兼门下侍郎、加食邑七百户、食实封三百户、勋封如故。主者施行。 

　　蔡确右相制同上 

　　门下。朕量材授位。常跂商周之哲王。称事任人。犹愧汉唐之盛际。法坏既久。官隳莫兴。后先夺伦。小大失当。循名核实。方新万化之原。考古验今。大正百年之弊。将仰成于宰弼。爰妙简于俊良。乃先涣号之颁。以竦治朝之听。太中大夫、参知政事、同译经润文使、都大提举三馆秘阁抄写校勘书籍、上轻车都骑、清河郡开国侯、食邑一千户、食实封四百户蔡确。靖密无贰。裕和有容。自其初时。由朕所识。洎历近选。靡劳弗宣。尝总中司。肃纪纲之颓废。入陪大政。罄夙夜之赞襄。朕方分职以驭群臣。因能而裁庶位。图事慎始。非专心致思不能起天下之功。立政惟人。非聚精会神不能成天下之务。畴若予采。莫如汝贤。宜升揆席之崇。兼列侍班之峻。仍增勋秩。陪衍户封。劳绝一时。望隆百辟。于戏。惟厚德可以仪刑风俗。惟小心可以励相邦家。燮调阴阳。四时乖错。则汝之责。兴正法度。庶工隳旷。则汝之羞。往坚乃诚。以永厥誉。可特授依前太中大夫、守尚书右仆射、兼中书侍郎、加上柱国、食邑七百户、食实封三百户、主者施行。 

　　右相蔡确进左相制元丰八年五月戊午 

　　门下。嗣先人。宅丕后。思康济于艰难。位冢宰。正百工。盍眷图于耆旧。畴兹硕辅。擢冠上台。以翊亮乎天功。以缉熙乎天度。诞扬涣号。敷告治廷。通议大夫、尚书右仆射、兼中书侍郎、上柱国、清源郡开国公、食邑四千五百户、食实封一千九百户蔡确。敏识造微。訏谟经远。任重不挠。凛凛栋梁之材。含章于中。浑浑廊庙之器。蚤周旋于要路。多启迪于嘉猷。遂膺梦卜之求。更处丞疑之重。佑我烈考。时维弼谐。肆予冲人。实在顾托。定策社稷。敉宁邦家。永言访落之初。是谓持盈之际。矧众言之师锡。仰天意之赉予。若舟楫之济巨川。若股肱之成一体。兹惟哲艾。属在倚毗。于戏。后德惟臣。不德惟臣。予方祈于训告。子帅以正。孰敢不正。众有赖于仪刑。尚率励乎前修。共图安于洪业。克相朕志。永孚于休。可特授依前通议大夫、守尚书左仆射、兼门下侍郎、加食邑七百户、食实封三百户、余如故。主者施行。 

　　知枢密院韩缜拜右相制同前 

　　门下。访予落止。以陟降厥家。秉心宣犹。以考慎其相。眷言旧德。久执事枢。遗予冲人。繄我昭考。延登宰席。播告治朝。通议大夫、知枢密院事、上柱国、广陵郡开国公、食邑三千三百户、食实封八百户韩缜。天资刚明。世载忠谅。服勤小大之务。居有中外之势。被遇先朝。周旋近列。遂参图于宥密。弥叶赞于谋谟。蹇蹇王臣之风。岩岩师尹之望。遭家不造。降割自天。永惟凭几之辰。实奉缀衣之训。定策社稷。书勋旂常。巩固太山之安。扶维神器之重。进畴异数。擢秉大钧。以师长于百工。以弼谐于一德。顾兹毗倚。属在老成。于戏。继序不忘。无疆惟恤。若康王之率大卞。而高宗之求多闻。匪予耆明。孰克励相。宜旁招于俊乂。共宏济于艰难。底于康公。绥我绪业。可特授依前通议大夫、守尚书右仆射、兼中书侍郎、加食邑七百户、食实封三百户。 

　　门下侍郎司马光拜左相制元祐元年闰二月庚寅 

　　门下。帅群臣宿道而向方。在慎取相。佐王者修政而美国。莫若求人。顾惟眇躬。获嗣大统。储思业业。不敢忘六圣之休。注意贤贤。将以总万方之治。褒进上宰。敷告外廷。正议大夫、守门下侍郎、上柱国、河内郡开国公、食邑三千四百户、食实封一千二百户司马光。受材高明。履道醇固。智足以任天下之重。学足以知先王之言。逮事厚陵。遍仪侍从之列。被遇文考。擢总枢机之繁。有大臣特立之风。蹈君子难进之节。方予访落之始。起应秉钧之求。调娱万机。必先教化之意。辨察百职。不失礼义之中。是用咨诹佥言。褒加异数。越升左揆之路。兼峻东台之班。申衍爰田。陪敦真食。于戏。上寅亮于天心。则阴阳风雨以之顺。下遂字乎物理。则山川草木以之宁。内阜安于兆民。外镇抚于四裔。盖辅相者为之基杖。而老成者重于典刑。勉行所闻。以底极治。可特授依前正议大夫、守尚书左仆射、兼门下侍郎、加食邑七百户、食实封三百户、余如故。主者施行。 

　　门下侍郎吕公著拜右相制元祐元年四月壬寅 

　　国莫难于置相。君莫重于知人。尧舜之隆。盖以畴咨而熙载。商周之盛。至以梦卜而求贤。天降割于我家。予未堪于多难。思用耆德。交秉政机。其敷宠章。以诏群辟。金紫光禄大夫、门下侍郎、上柱国、东平郡开国公、食邑五千四百户、食实封一千六百户吕公著。行应仪表。学通本原。忠义得于天资。功名自其世美。被遇先帝。尝入赞于枢廷。暨予冲人。遂同寅于政路。传经意以谋国体。推上泽以纾民心。敛高隽贤。补葺法度。方重不倚。雅有大臣之风。调娱适中。遂通当世之务。是用升之右揆。委以繁机。申衍爰田。陪敦真赋。尔则代天而理物。予则羞耇以惟君。于戏。丞相之位。未尝无其人。儒者之效。久不白于世。孟轲言无有者数百岁。扬雄称自得者二三臣。盖迪远业者其功难。循近迹者其力易。勉行所学。以底丕平。可特授依前金紫光禄大夫、守尚书右仆射、兼中书侍郎、加食邑七百户、食实封三百户。 

　　守太师致仕文彦博拜太师平章军国重事制元祐元年四月壬寅 

　　师傅道之教训。先王所以迪厥官。老成重于典刑。天下所以重其智。迺眷旧德。时谓元勋。谋合祖宗之心。名载鼎彝之器。申颁赞册。播告外朝。河东节度、管内观察处置等使、守太师、开府仪同三司、太原尹、致仕、上柱国、潞国公、食邑二万五千一百户、食实封一万六百户文彦博。敦大而清明。方严而信厚。出则秉乎旄钺。入则持我钧衡。文武兼备其才。险夷能致其力。毕公之弼四世。三纪于兹。傅说之总百官。万邦其乂。爵隆无富溢之累。名遂有身退之荣。神明相其寿康。人心想其风采。是用还之论道。倚以经邦。以帝者之师臣。谋议庙堂之上。以天下之大老。制驭中外之情。庶几有为。底于极治。陪敦多井。申衍真封。于戏。吕望惟贤。起佐文王之治。周公已老。留为孺子之师。矧我耆英。无愧前哲。往宣一德。用格多盘。可特授太师、平章军国重事、加食邑一千户、食实封四百户、仍令所司备礼册命。 

　　右相吕公著拜守司空同平章军国事制元祐三年四月辛巳 

　　门下。仁莫大于求贤。智莫良于选众。既得天下之大老。彼将安归。以至国人皆曰贤。夫然后用。今朕一举。仁智在焉。宜告治朝。以孚大号。金紫光禄大夫、守尚书右仆射、兼中书侍郎、上柱国、东平郡开国公、食邑七千一百户、食实封二千三百户吕公著。訏谟经远。精识造微。非尧舜不谈。昔闻其语。以社稷为悦。今见其心。三年有成。百揆时叙。维乃烈考。相于昭陵。盖清净以临民。亦劳谦而得士。凡我仪刑之老。多其宾客之余。在武丁时。虽莫追于前烈。作召公考。固无异于象贤。而乃屡贡封章。力求退避。朕重失此三益之友。而闵劳以万机之烦。是用迁平土之司。释文昌之任。毋废议论。时游庙堂。于戏。大事虽咨于房乔。非如晦莫能果断。重德无逾于郭令。而裴度亦寄安危。罔俾斯人。专美唐室。可特授司空、同平章军国事、加食邑七百户、食实封三百户、余如故、仍一月三赴经筵、二日一朝、因至都堂议军国事、仍令所司择日备礼册命。 

　　中书侍郎吕大防拜左相制同前 

　　门下。朕闻天子有道。其德不可得而名。辅相有德。其才不可得而见。故汉之文景。纪无可书之事。唐之房杜。传无可载之勋。当时安荣。后世称颂。予欲清心而省事。不求智名与勇功。天维显思。将启承平之运。民亦劳止。愿闻休息之期。眷予元臣。咸有一德。咨尔百辟。明听朕言。中大夫、中书侍郎、上柱国、东平郡开国公、食邑二千二百户、食实封三百户、赐紫金鱼袋吕大防。造道醇深。受材宏毅。果艺以达。有孔门三子之风。直大而方。得坤爻六二之动。久践右闼。蔚为名臣。宜升左辅之崇。兼总东台之务。加赋进秩。宠数益隆。得位与时。眷责弥重。于戏。若古有训。无兢惟人。崔公建中之风。以除吏八百而致。裴垍元和之政。以荐士三十而能。维公乃心。何远之有。可特授太中大夫、守尚书左仆射、兼门下侍郎、加上柱国、食邑七百户、食实封三百户、余如故。 

　　同知枢密院范纯仁拜右相制同前 

　　门下。朕惟朝廷之盛衰。常以辅相为轻重。若根本强固。则精神折冲。故蔿吕臣奉己而不在民。则晋文无复忧色。汲长孺直谏而守死节。则淮南为之寝谋。朕思得其人。付之以政。使天下闻风而心服。则人主无为而日尊。咨尔在廷。咸听朕命。中大夫、同知枢密院事、上柱国、高平郡开国侯、食邑九百户、食实封二百户、赐紫金鱼袋范纯仁。器远任重。才周识明。进如孟子之敬王。退若萧生之忧国。朕览观仁祖之遗迹。永怀庆历之元臣。强谏不忘。嘉臧孙之有后。戎功是似。命召虎以来宣。虽兵柄之与闻。疑远猷之未究。坐论西省。进贰文昌。增秩益封。兼隆异数。于戏。时难得而易失。民难安而易危。予欲守在四夷。以汝为偃兵之姚宋。予欲安于百姓。以汝为息民之萧曹。勉思古人。以称朕意。可特授太中大夫、守尚书右仆射、兼中书侍郎、进封高平郡开国公、加食邑七百户、食实封三百户、勋如故。 

　　门下侍郎刘挚拜右相制元祐六年二月辛卯 

　　王者以得人辅政为功。宰相以代天理物为任、故三阶色齐。则风雨莫不次序。百姓内附。则阴阳以之协和。朕难其才。久虚右揆。登进贤辅。孚告外廷。中大夫、守门下侍郎刘挚。受材清明。涉道醇粹。智足以经天下之务。学足以究先王之言。勤劳百为。论议一致。被遇先帝。遍仪台阁之华。陪辅朕躬。参预钧衡之任。而能弥缝以藏其用。调燮不失其中。故诹访于师言。俾秉持于大政。坐论西省。进贰文昌。增衍爰田。陪敦真赋。于戏。朕稽前载之迹。考名臣之心。房杜以能断善谋。治效几乎三代。姚宋以应变守正。功业盛于一时。勉舒尔猷。允蹈前美。可特授太中大夫、守尚书右仆射、兼中书侍郎。 

　　右丞苏颂拜右仆射制元祐七年六月辛酉 

　　朕荷天地之贶。维祖宗之成。上承文母之慈。万机俾乂。下赖辅臣之正。一德交修。眷俊老之精忠。合外廷之公议。延登相位。敷告治朝。右光禄大夫、守尚书左丞、上护军、武功郡开国侯、食邑一千九百户、食实封二百户苏颂。粹资中和。休誉英特。学富经邦之道。文高华国之章。浃万事之风材。宿四朝之伟望。逮予初政。归尔近班。进服天官。抑人材之阿党。优游翰苑。还帝制之坦明。暨擢寘于近司。颇接闻于密论。雍容雅正。多援古以开陈。练达精明。亦宜今而裁制。维是深识。居然远猷。是用躐升右弼之崇。兼总西台之重。秩阶增峻。勋爵并隆。申衍爰田。陪敦真食。兹见充文之庆。尤为稽古之荣。于戏。惟圣贤相遇之难。以君臣得时为盛。矧惟成德。协我至公。如房乔之善建嘉谋。遽启唐风之兢。如魏相之好观古事。终扶汉道之尊。勉跂前修。用孚美业。可特授右光禄大夫、守尚书右仆射、兼中书侍郎、加上柱国、加食邑七百户、食实封三百户、勋、封、如故。主者施行。 



●宋大诏令集卷第五十八 

　　宰相八 

　　进拜八 

　　范纯仁拜右丞相制元祐八年七月丙子 

　　朕嗣宅丕后。若昔大猷。劳于求贤。职在论相。眷言旧德。还位宰司。乃颁命书。播告在位。观文殿大学士、太中大夫、上柱国、高平郡开国公、食邑三千户、食实封一千一百户范纯仁。秉心直谅。履道坦夷。宽闳出于天资。忠义本于家学。始终一节。出入四朝。向解钧衡。久临藩屏。介圭修觐。喜见仪刑。公衮言归。益隆体貌。是用延登右弼。仰应中台。宠进文阶。增陪井赋。于戏。高宗恭默思道。得傅说以代言。康王垂拱仰成。有毕公之正色。惟贤能俊杰尽其用。则阴阳寒暑得其和。外镇四夷。内附百姓。非至公不能成庶务。非一德无以底丕平。其殚乃心。无替朕命。可特授通议大夫、守尚书右仆射、兼中书侍郎、加食邑七百户、食实封三百户、勋封如故。 

　　章惇左正议大夫左仆射兼门下侍郎制绍圣元年二月 

　　门下。为政之道。无兢惟人。思得骨鲠挺特之纯臣。适修弥纶康济之绪业。图我旧德。冠于宗功。孚号大廷。播告多士。资政殿学士、降授通议大夫、提举杭州洞霄宫、上柱国、豫章郡开国公、食邑三千七百户、食实封一千八百户章惇。器博以大。志刚而明。才之所施。则酬酢万变而无穷。学之所造。则贯通百家而不惑。蚤席华问。寖登近班。自结圣神之知。荐登丞弼之地。佑我昭考。格于丕平。肆予缵服之初。身任受遗之托。定策社稷。底宁邦家。方政令出于帘幄。权柄归于廊庙。善政良法。多所纷更。正色危言。不惮强御。十年去国。一德保躬。虽风波并起乎畏途。而金石不渝于素履。朕亲览机务。缉熙事功。卓创业垂统之艰难。念继体守文之怵惕。典刑具在。绩效可稽。究观民情。以知利害之实。斟酌时变。以适增损之宜。克昭前人之光。实繄良弼之助。矧封疆无以惩外侮。田里无以安常生。四方之休戚。壅于上闻。群臣之忠邪。愆于公议。眷求真宰。秉我国成。是用起尔燕间之中。位诸公辅之上。超进禄秩。宠陪户封。南山岩岩。久隆师尹之望。赤舄几几。行俟衮衣之归。于戏。贤能相推而庶官和。号令必臧而下民若。如治梓材。汝惟丹雘。若作和羹。汝惟盐梅。朕方注意以伫壮猷。尔其奋庸以叶朕志。修明百度。率励庶工。期共恢于远图。尚无替于先烈。亟共尔位。终底厥成。可特授左正议大夫、守尚书左仆射、兼门下侍郎、加食邑七百户、食实封三百户、勋、封、如故。主者施行。 

　　韩忠彦除右仆射制元符三年四月庚寅 

　　门下。朕绍膺大位。蒙赖母仪。召自戚藩。延入翼室。遂嗣服于大历。首图任于旧人。启尔在廷。明听予告。具官某。植性纯懿。秉德裕和。粹矣老成之姿。浑然大中之度。素出相门之胄。蔚为勋阀之光。朕永惟仁祖之朝。实繄先正之助。建定大策。书功宗彝。惟尔克承厥家。世济其美。召由北道。入总东台。谋谟益嘉。操守弥固。属丕基之肇受。眷右相之久虚。敷时绎思。访予落止。将继犹于泮涣。以大济于艰难。其登右揆之崇。遂兼西省之峻。惟帝赉予良弼。惟天祚我有邦。升其文阶。衍以封邑。于戏。四裔以衰弱仅存之势。犹怀桀骜之谋。黎庶当安平无事之时。尚有流亡之患。罔虚内以事外。无伤财而害民。予欲绥定四方、汝为。予欲敉宁百姓、汝翼。予欲作功成之乐、汝听。予欲制治定之礼、汝明。汝言予从。予违汝弼。王政有阙。以汝为补衮之樊侯。民泽未加。用汝为作霖之傅说。尚奋熙于帝载。共寅亮于天工。永孚于休。同底于道。可。 

　　韩忠彦除左光禄大夫左仆射进封仪国公制元符三年十月丁酉 

　　门下。朕仰惟前代。训迪厥猷。敷求哲人。考慎其相。畴若予采。是资世德之良。屡省乃成。俾陟冢司之任。咨尔有众。明听朕言。具官某。敏识造微。令猷经远。智足以任四海之重。才足以应万事之机。属予访落之初。擢总代工之右。百辟承式。万邦作孚。旌其世庸。进是位序。正名左揆。分侍东台。增衍爰田。陪敦真食。于戏。在昔大有为之主。必有不二心之臣。用保斯民。以登乃辟。子帅正、则孰敢不正。民罔中、而惟尔之中。其允迪于前人。以有闻于永世。可。 

　　曾布除右银青光禄大夫右仆射制元符三年十月壬寅 

　　门下。左右制相。以总吾喉舌之司。东西分台。以干我钧衡之任。居中如鼎足之峙。承上若台符之联。相须而成。缺一不可。迺登次辅。以告大廷。具官某。敏识造微。懿文贯道。器周小大之用。智适古今之宜。被神考特达之知。亟跻禁从。膺先朝倚注之重。久执事枢。而能悉心公家。宣力夙夜。忠以迪上。谊不辞难。忧勤百为。壮老一节。肆朕纂临之始。大嘉翼戴之劳。参稽师言。图任旧德。文昌端揆之列。紫微陪侍之班。合兹宠名。作我近弼。仍迁阶秩。增衍户封。于戏。朕有休息百姓之心。汝则觌文而匿武。朕有综核庶工之志。汝则务实而去华。以至甄序材良。敦奖正直。澄清风俗。振肃纪纲。使万物各得其平。无一夫或失其所。汝之职也。尚往钦哉。可。 

　　蔡京除右仆射崇宁元年七月五日戊子 

　　门下。文昌万物之源。源清而流洁。仆射百僚之表。表正而景端。若昔保邦。敷求俊德。肆予共政。厥有旧人。咸造于廷。明听朕训。中大夫、尚书左丞蔡京。才高而识远。气粹而行方。蚤逢圣旦之有为。遍历儒林之妙选。徊翔滋久。趣操益醇。出殿侯藩。入居翰苑。适草元符之末命。预闻翼室之多艰。去就甚明。忠嘉具在。人之艰矣。动以浮言。天实临之。赉予良弼。是用延登右揆。总领西台。超进文阶。增陪井赋。慨念熙宁之盛际。辟开端揆之宏基。弛役休农。尊经造士。明亲疎之制。定郊庙之仪。修义利之和。联比闾之政。国马蕃乎汧渭。洛舟尾乎江淮。周卿率属以阜民。禹迹播河而入海。经纶有序。威德无边。而曲士陋儒。罔知本末。强宗巨党。相与变更。凡情狃于寻常。美意从而蠹坏。赖遗俗故家之未远。有孝思公议之尚存。慎图厥终。正在今日。于戏。武王继志。昭哉文考之功。曹参守规。斠若萧何之迹。其辅台德。永孚于休。可特授通议大夫、守尚书右仆射。 

　　蔡京除右光禄大夫尚书左仆射崇宁二年正月丁亥 

　　门下。绥四方。复大业。属在于眇躬。佑乃辟。康兆民。允资于元辅。进陟时杰。秉操国钧。粤惟先正之臣。克任天下之重。爰旌丕烈。诞告朝伦。通议大夫、守尚书右仆射蔡京。器博而用周。名高而实茂。学际天人而不惑。材兼文武而具宜。被遇裕陵。早预睿神之制作。发文绍圣。久勤禁密之论思。逮予访落之初。首建绍休之训。孤忠自许。惟坚体国之诚。经德不回。曾靡合时之术。自延登于政府。暨擢寘于宰司。谋猷益嘉。夙夜匪懈。考古而修纪律。设属而讲事功。庶官惟和。百度以正。适远戎之弗率。繄多算之是图。师不逾时。虑无遗策。四裔偃兵革之气。百姓厚衣食之源。畴若显庸。升华左揆。分侍东台之峻。躐跻文阶之崇。增衍爰田。陪敦真食。萃兹宠渥。并示眷怀。于戏。位冠群臣。孰越萧何之画。爵隆五等。盖先裴度之功。惟乃殊勋。无愧前哲。永协于治。往孚于休。可。 

　　赵挺之拜右相制崇宁四年三月 

　　门下。朕若昔大猷。考慎其相。眷求一德。协赞万几。顾难其人。久虚右揆。肆登贤辅。诞告大廷。具官赵挺之。受资清和。涉道醇粹。智足以周天下之务。学足以究先王之微。方时纷更。独陈谠论。逮予总揽。首建忠言。秉心不回。持议甚确。自参禆于邦政。弥弼成于治功。同寅协恭。奉公履正。是用进贰中台之柄。坐论西省之谟。超陟文阶。增陪井赋。以昭注倚。以厚宠光。于戏。惟圣贤相遇之隆。以君臣咸德为盛。丙魏推同心而辅于政。声显汉廷。房杜持众美而效之君。望高唐室。益祗远业。克绍前休。可特授右银青光禄大夫、守尚书右仆射、兼中书侍郎、加食邑七百户、食实封三百户。 

　　蔡京司空左仆射兼门下侍郎制大观元年正月 

　　天子之置三公。与之论道。丞相之总百揆。维以佐王。朕亲事法宫。宅师区夏。朝废食而思务。夜振衣而虑微。顾非真儒。孰翼丕治。乃眷求于旧弼。俾还秉于洪钧。播告大廷。诞敷群听。具官蔡京。识推先觉。德懋硕肤。智造物之未形。学穷神而独至。擢自文考。爰遇泰陵。更险夷之百为。持中正之一节。逮予躬揽。冠位宰司。罄谋猷之赞襄。缉纲纪之蠹坏。佐周王之辟国。无如召公。佑商后之格天。有若伊尹。力复先烈。辅成远图。庶绩已熙。太平将洽。属缘灾而引咎。既避位以踰年。顾兹衮绣之联。殊失股肱之助。矧今符瑞荐至。讲礼乐以文颂声。贤能并兴。恢庠序而善风俗。有怀制作。多所建明。是用载登左揆之崇。兼峻东台之秩。陪敦爰赋。弥耸具瞻。斯为异恩。庸示注意。于戏。举皋陶而不仁者远。朕则克难于任人。贤周公而大治至今。尔其永休于前政。往服定命。勉成厥功。可特授依前司空、尚书左仆射、兼门下侍郎魏国公。加食邑七百户、食实封三百户、勋、封、如故。 

　　何执中特进左仆射兼门下侍郎加恩制大观三年六月 

　　门下。惟前代之迪官。孰先于辅相。图旧人而共政。尤属于老成。眷言心腹之臣。久贰机衡之任。肆加考慎。宜在褒延。其诞布于纶恩。以式孚于朝听。具官何执中。高明而守正。纯厚而履常。才兼文武之优。学贯天人之赜。自出陪于昌运。首被遇于先朝。为时名儒。事朕潜邸。方缵承之始。已召寘于从班。逮躬揽之初。遂擢参于近弼。谋有嘉而必告。事靡勤而弗宣。备尝夷险之更。克懋始终之固。朕念持盈者保太平之盛。敕命者谨时几之微。矧祗绍于成谟。敢怠遑于庶治。畴若予采。以共济于康功。惟选尔劳。盖莫踰于寿俊。其登庸于左揆。兼总务于东台。进序勋阶。衍封采食。并侈宠章之峻。用昭眷意之隆。于戏。罔不同心。傅说所以迪高后。咸有一德。伊尹所以格皇天。尚继美于前人。以孚休于永世。可特授特进、尚书左仆射、兼门下侍郎、加上柱国、食邑七百户、食实封三百户、勋、封、如故。 

　　郑居中少保太宰兼门下侍郎制政和六年五月 

　　门下。格于皇天。实系赞元之任。涣其大号。罔非同德之求。若时枢筦之臣。久郁钧衡之望。用熙帝载。俾正台司。式涓刚日之良。诞告治朝之听。特进、知枢密院事、荥阳郡开国公、食邑四千七百户、食实封四百户郑居中。高明而笃厚。直谅而纯和。识探道奥之微。谋合皇猷之蕴。驰颜闵之极挚。蚤擅儒宗。非尧舜则不陈。是为国器。粤繇简识。洊被褒扬。遍跻禁路之华。再陟本兵之峻。直道之行弗挠。辰猷之告允臧。进则尽忠。义不阿世。退而载采。言可底行。眷名实之并孚。历险夷而一节。肆念缵承之重。莫先图任之艰。有能奋庸。既灼知于弼直。爰立作相。其遂显于谟明。载崇为国之九经。以乂建邦之六典。阴阳和而万物得。燮兹一气之元。上下交而其志同。惠在四邻之睦。允迪朕志。毕协师虞。就升亚保之崇资。克伫贰公之美化。畴封井户。加食租田。并隆体貌之恩。增重股肱之寄。于戏。帝赉予弼。兹用亶于延登。民具尔瞻。益毋忘于夙夜。若古有训。无兢维人。惟说命之暨乃僚。如尹躬之佑厥后。从欲以治。罔不同心。尚克迈于远图。以对扬于休命。可特授少保、太宰、兼门下侍郎、加食邑七百户、食实封三百户、余如故。仍令所司择日备礼册命、主者施行。 

　　刘正夫特进少宰兼中书侍郎加恩制政和六年五月 

　　门下。灼于四方。盖本明良之会。式是百辟。莫先承弼之图。乃眷宗臣。蚤陪几务。具协民瞻之素。俾居宰揆之崇。涓选刚辰。亶孚列辟。银青光禄大夫、中书侍郎、彭城郡开国公、食邑四千七百户、食实封一千三百户刘正夫。直清而惇裕。闳博而醇深。行高儒席之珍。识探圣文之奥。迪九德之美。蔚然蓍蔡之资。挺三俊之休。允矣岩廊之望。历更中外。绰著猷为。顷入辅于文昌。旋进参于政本。夙励致君之节。动昭享上之诚。入告辰猷。其克从先王之烈。肆畴嘉绩。惟简在上帝之心。言辄契于朕谋。人莫渝于汝守。若昔交修之助。维时共政之求。将用绎于天工。知人则哲。宜使熙于帝载。秉国之钧。位班衮职之隆。名亚鼎司之重。克灼知厥若。久坚励翼之怀。率惟兹有陈。用底经纶之蕴。诞扬休命。式副佥俞。载超赐位之联。增贲奋庸之任。剖封爰赋。衍食加田。疏恩渥之便蕃。示延登之简注。于戏。爰立作相。永言考慎之艰。罔不同心。益迈谟明之协。仰惟前代。图任旧人。由成汤至于文王。若伊尹至于闳夭。时乃格天之业。具存经体之勋。尚懋远图。以期予治。可特授特进、少宰、兼中书侍郎、加食邑七百户、食实封三百户、勋、封、如故。 

　　郑居中起复制政和七年十一月 

　　门下。人主之职。在乎论相。允资朝夕之亲。太宰之任。专以佐王。实繄几微之重。眷予台揆。兹遘闵囏。时惟虚席之思。礼有夺情之制。亶孚命册。播告治廷。具官某。简重而裕和。高明而博达。学贯六经之奥。器涵九德之纯。劲节精忠。屹莫渝于金石。远猷先识。敏若兆于蓍龟。夙宣枢筦之劳。遂正钧衡之拜。谋入告于尔后。德乃降于国人。厥棐有恭。股肱喜而元首起。惟动丕应。阴阳和而风雨时。愿为稷契皋陶之良臣。必适尧舜文王之正道。方赖济川之助。忽缠陟屺之忧。朕惟天下之安。注意于相。门外之治。以义断恩。载稽鲁人有为之言。深嘉闵子服事之孝。晋侯始墨。岂限三年之常。房乔起官。盖难一日之去。乃趣成于窀穸。俾归辅于岩廊。式符中外之瞻。率用祖宗之典。诞惟休命。爰示至怀。于戏。扬名显亲。报乃伸于父母。适权合道。分当笃于君臣。克全爱日之诚。懋建格天之业。上以调元化而遂万物。下以莅中国而抚四夷。惟尔丕命具承。则予从欲以治。可。 

　　余深特进少宰兼中书侍郎制政和七年十一月 

　　门下。承天子以赞助万机。时乃代工之任。熙帝载而使宅百揆。莫先同德之求。眷我宗臣。久于政路。爰绎师虞之素。俾升宰席之崇。涓择刚辰。诞扬显册。具官某。直方而敦裕。肃乂而纯明。学参圣域之优。识达道原之大。威仪是力。凛然廊庙之材。文武兼资。允矣邦家之望。夙延登于近辅。实具绍于先猷。明哲自将。忠忱一致。载执黄扉之柄。益隆岩石之瞻。皋陶之陈帝谟。既懋弼谐之义。山甫之将王命。有嘉出纳之勤。具昭成宪之休。未究大儒之蕴。朕仰惟前代。守文为难。相我爱民。非贤罔乂。若四方之是训。则九叙之可歌。视君如腹心。矧务同于一体。用汝作舟楫。庶克迪于多盘。其进秉于国钧。仍兼厘于政本。特超赐位。并衍真租。聿彰倚注之殊。式示宠光之渥。于戏。时则有若伊尹。推斯道而觉民。王曰惟尔君陈。以嘉猷而告后。允蹈昔人之美。迄臻庶事之康。三阶平则风雨得其时。众贤和而天地为之应。亶惟乃辟是佑。则于永世有辞。 

　　余深太宰兼门下侍郎制宣和二年正月 

　　门下。太微者天子之庭。上相冠东藩之位。北斗者人君之象。辅星近开阳之光。仰观乾纬之明。俯眷经邦之重。叙登元宰。亮翼众功。诞赐纶綍之言。孚告绅緌之听。具官某。端方而肃括。敦裕而清通。学足以探天人之原。智足以周事物之会。古训是式。卓然经世之姿。直道而行。凛若立朝之气。遍仪三省。殆阅十年。顷进秉于国钧。实参熙于帝载。惟动丕应徯志。御事厥棐有恭。辨察群材。极明王立政之助。调娱庶务。协太平守成之规。期年于兹。万方俾乂。上之则阴阳寒暑得其序。下之则纲纪法度适于中。德音不瑕。已谂姬公之美。衮职有阙。孰先山甫之图。是用简于岩瞻。授以魁柄。兼峻东台之侍。乃陪多户之封。受任既隆。仰成弥重。于戏。予欲远追二帝三王之治。尔盍自拟百揆四岳之贤。置相之良。载籍可数。若汉以萧曹为冠。丙魏乃相继有声。如唐之房杜居前。姚宋亦并称于后。顾曾何比予于是。矧时则勿有间之。勉恢大猷。追绍隆古。可。 

　　王黼少宰加恩制宣和元年正月 

　　北辰居所而众星拱。道盖尚于无为。明主好要而百事详。术莫先于论相。天实生于硕辅。世方赖于真儒。用询师虞。延登揆席。肆即治廷之大。亶孚诏号之严。具官王黼。直谅而粹夷。闳深而博远。学通千载。而会归于道德之奥。识造万微。而动合于理义之方。谠论明谟。允矣佐王之略。高文大册。杰然冠古之才。国之光辉。予有疏附。顷自左纲之峻。亟升右省之崇。敕天之命惟时几。益罄同寅之助。役志于享无爽侮。聿多载采之勋。岂惟众贤和而物和。兹乃百姓足而君足。三台之阶两两。畴为齐色之占。南山之石岩岩。爰属秉钧之望。惟帝赉弼。若时登庸。其遂相予。无以易汝。俾陟宰司之重。兼厘政本之繁。懋官超彝典之常。赐位躐文阶之冠。申加多邑。并衍真租。于戏。尹躬暨汤而克享天心。高宗得说而咸仰朕德。相与之妙。于今可师。矧书垂告戒之言。有嘉谋则顺于外。而史述弥缝之用。持众美以效之君。故四方其训。以无兢惟人。必三后协心。而同底于道。往资予翼。式副民瞻。可特授特进、少宰、兼中书侍郎、充神霄玉清万寿宫使、加食邑七百户、食实封三百户、勋、封、如故。 

　　起复通奉大夫尚书左丞李邦彦除银青光禄大夫少宰兼中书侍郎神霄宫使加恩制宣和六年九月十四日 

　　门下。太微授符列宿。次辅共三光之庭。文昌赋政四方。宰臣揆六官之务。眷予近弼。时谓真儒。履正奉公。协济休明之治。赞元经体。宜膺考慎之求。敷告朝伦。诞扬命渥。起复通议大夫、尚书左丞、神霄宫副使、陇西郡开国公、食邑二千八百户、食实封六百户李邦彦。端方而肃乂。简重而裕和。伟望杰才。夙擅缙绅之誉。博闻强识。兼通典籍之醇。登翊化钧。荐更岁律。廊庙訏谟之议。无有党偏。政机纲目之繁。备宣忠恪。嘉言底绩。膏泽在民。方国家闲暇之时。席祖考隆昌之绪。以内治则立经陈纪。以外攘则保大定功。政事集熙丰之成。疆宇复燕云之旧。惟克绍先烈。乃臻夷夏之安。而聿怀永图。尤切渊衷之念。唯志虑叶于克一。则功业底于丕平。是用延升揆路之崇。式贰西台之要。爽邦由哲。载图弼亮之勋。立政惟人。伫展经纶之蕴。陪敦真食。超进文阶。以昭体貌之隆。以厚股肱之眷。于戏。纳诲辅德。式昭傅说之钦承。以道觉民。罔俾阿衡之专美。务恢远业。以副具瞻。可银青光禄大夫、少宰、兼中书侍郎、神霄宫使、加食邑七百户、食实封三百户。 

  


宋大诏令集卷第五十九 

　　宰相九 

　　进官加恩别使一 

　　范质等进官制建隆元年二月乙亥 

　　虞舜有纳麓之功。弗迷风雨。夏后享锡圭之瑞。乃奠山川。然后大洽讴谣。光符揖让。顾惟凉德。骤集鸿名。既用心以存公。思与物而更始。式宣景化。属在冢司。乃眷弼臣。宜畴异数。推忠协谋佐理功臣、开府仪同三司、守司徒、兼门下侍郎、同中书门下平章事、昭文馆大学士、参知枢密院事、上柱国、萧国公、食邑二千户、食实封四百户范质。镇时雅量。纬俗宏材。明去就于几先。识变通之可久。岩廊益峻。衡石无欺。十载于兹。万邦咸乂。推忠协谋佐理功臣、光禄大夫、尚书右仆射、兼门下侍郎、同中书门下平章事、监修国史、参知枢密院事、上柱国、太原郡开国公、食邑一千五百户、食实封二百户王溥。策名藩府。佐命前朝。冠颜子之四科。陈咎陶之九德。秉彝不紊。惠迪有光。寅亮之功。搢绅允瞩。推忠协谋佐理功臣、枢密使、光禄大夫、行中书侍郎、兼刑部尚书、同中书门下平章事、集贤殿大学士、上柱国、钜鹿郡开国公、食邑二千户、食实封四百户魏仁浦。谦和有立。慎重自持。周旋三事之司。练达万机之务。言无洩露。望洽弥纶。康济之才。邦家所注。咨尔三台。弼予一人。而皆稽元象以酌群情。率具寮而遵外禅。是用进为常伯。命作司空。叙百揆以奋庸。张四维而是赖。于戏。托王公之上。既开国以承家。倚辅相之臣。斯代天而治物。各践厥位。时惟钦哉。质可依前守司徒、兼侍中。溥可守司空、兼门下侍郎、同中书门下平章事。仁浦可尚书右仆射、兼中书侍郎、同中书门下平章事、余如故。 

　　赵普加恩制淳化元年七月 

　　门下。咨询旧德。尊重大臣。实有国之徽章。乃为君之钜美。朕之元老。何让古贤。适当覃庆之辰。首举畴庸之命。扬于著位。斯叶至公。具官赵普。道比皋夔。才兼伊吕。创业弼谐于先帝。守文佐佑于冲人。进则尽忠而言。退则归美于上。三登黄阁。人推燮理之功。连拥碧幢。吏服廉平之政。书诸国史。格彼上元。虽萧曹称汉室之贤。房杜济唐宗之美。校其勋德。未接声容。间以偶失宣调。遂婴微疢。虽居假告。常渴仪刑。深持知止之心。叠上陈情之表。言皆切直。意足嘉称。然而上台之位难虚。求旧之思益切。方伸毗倚。不允敷扬。因献岁之发春。属改元而建号。荣加奉邑。兼益真封。于戏。书契以还。君臣之际。上以用贤为急。故亲而信之。以保其终。下以徇节为诚。故爱而戴之。同底于道。况我兴隆之运。式繄镇静之才。更竭谋猷。毋烦训诫。可。 

　　吕端转官制至道二年正月庚辰南郊毕 

　　让德于天。聿举吉蠲之典。注意于相。宜推蕃庶之恩。银青光禄大夫、行尚书户部侍郎、同中书门下平章事、上柱国、东平郡开国侯吕端。岳渎粹灵。阳秋正气。自参大政。式副具瞻。接物之诚。蔑闻于澄挠。致君之节。曷有于磷缁。朕倚之为股肱。人望之为霖雨。顷以郊祀上帝。祈福天宗。琮斝具陈。梯航毕至。汝左右薄质。翊宣大猷。威仪三千。率周礼而无爽。玉帛万国。奉禹会而益恭。文物声明。震叠华裔。将顺其美。时乃之功。是宜践黄闼之崇。正夏卿之任。并增阶秩。式是宠光。勉罄嘉谟。永辅台德。可门下侍郎、兼兵部尚书、依前同平章事、余如故。 

　　李沆迁官制咸平四年三月庚寅 

　　东台贰职。实筦枢机。累朝近司。多所兼领。祗若彝宪。加于辅臣。褒德奖贤。于是乎在。光禄大夫、行中书侍郎、同中书门下平章事、监修国史、上柱国、陇西郡开国公李沆。纯厚方直。坚明粹和。事朕东朝。有翼成之范。秉钧黄合。仗栋干之隆。三阶以和。百揆攸叙。宜登异数。益懋显庸。可门下侍郎加食邑。 

　　向敏中景灵宫使制大中祥符七年八月甲寅 

　　尊祖事天。所以罄寅恭之志。尚贤崇德。所以申优异之恩。眷予荩臣。宜有嘉命。特进行中书侍郎、兼刑部尚书、同中书门下平章事、集贤殿大学士、上柱国。河内郡开国公向敏中。亮节致君。懿文经国。蔚为时栋。克焕王猷。朕仰接真仪。侧聆谆诲。开陈长发之绪。诲谕无疆之期。式建琳宫。永膺灵祲。莅兹重职。允属台臣。勉竭纯诚。以称隆渥。可特授景灵宫使、加食邑一千户、食实封四百户。 

　　王旦进官制大中祥符九年二月戊子史成 

　　股肱之任。与元首而同体。公衮之崇。列三阶而敷化。经邦论道。非贤罔居。畴其嘉庸。登是徽数。开府仪同三司、守司空、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公王旦。简温方厚。惠直笃诚。懿文德以含章。矢嘉谋而迪哲。材应注意。业振代工。叔敖为心。实励愈恭之志。曹参奉法。载彰画一之谣。允矣元臣。时之厚栋。朕以祖宗盛烈。思播策书。乃择名儒。共加刊纪。统领之任。良直攸归。而能炳焕旧章。沉研秘思。言罔私于惩劝。事必鉴于婉微。逮此成篇。永彰诒法。咨尔典令。昭报茂功。进秩槐庭。增荣鼎席。衍食之邑。宠名并臻。弥宣懿猷。祗服厥命。可守司徒、依前兼门下侍郎、同中书门下平章事、加食邑一千户、食实封四百户、余如故。 

　　向敏中进官制大中祥符九年五月庚申不拜 

　　璇穹降鉴。飈驭格思。择胜地于神京。仰营邃馆。验灵踪于秘载。谋奠真居。嘉轮奂之维新。介福禧而尤盛。眷言总领。允属辅臣。爰因考室之初。特峻畴庸之命。开府仪同三司、行中书侍郎、兼刑部尚书、同中书门下平章事、充景灵宫使、集贤殿大学士、上柱国、河内郡开国公向敏中。纯和毓德。端厚存诚。清识迈伦。懿文经国。参万枢之密勿。克慎几微。佑百度之财成。务遵体要。顷肇基于宏构。思肃奉于晬仪。爰正使名。庶扬厥职。逮鸠工之告备。故底绩之有闻。褒劝是宜。徽章斯在。夏官之秩。名数甚优。俾膺进律之荣。益重礼神之寄。可依前行中书侍郎、兼兵部尚书、同中书门下平章事、余如故。 

　　王旦拜太尉兼侍中制天禧元年五月戊申不拜 

　　朕倚毗旧德。眷奖大臣。期劳逸之适中。必优崇而异等。开府仪同三司、守太保、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公王旦。履道坦夷。秉心纯悫。雅量均于澄挠。厚德本于直方。陟于近司。寔赞元化。代天工而总众职。宰邦政而熙大猷。契偃戢之休期。翊封崇之盛典。懿文经国。硕望镇时。寒燠屡迁。声猷益茂。而累陈章奏。恳避钧衡。言念报功。所宜加礼。超进上公之重。兼升左相之荣。俾遂颐神。简其入谒。庶雍容而坐论。得亲近于老成。汉氏之尊孔光。唐室之褒杜佑。惟吾哲艾。宜厚恩勤。钦奉宠章。弥绥福履。可太尉、兼侍中、许五日一赴起居、□日入中书、或遇军国重事、不限时日、并令入预参决。余如故。 

　　王旦加恩每三五日一起居入中书制天禧元年五月庚申 

　　优贤加奖。从欲推仁。匪惟待中外之情。抑亦笃君臣之分。太保、兼门下侍郎、平章事王旦。执心冲粹。蹈德清方。辞体要而迈伦。学钩深而足用。自升丹地。遂贯鼎司。负钦严镇定之姿。著寅亮弼谐之绩。弥纶庶政。克致于太和。赞相鸿仪。诞昭于懿铄。一昨继陈封奏。缕述衰羸。愿罢机衡。退就班列。寻增隆于异数。复恳拜于让章。虽申敦谕之怀。莫回坚确之志。朕亦念其多疾。察彼由衷。勉徇所陈。用寖前命。止益爰田之赋。仍增真食之封。务便养颐。简其朝谒。伫臻勿药之喜。洽闻论道之言。光辅丕图。永绥多福。可依前太保、兼门下侍郎平章事、加食邑一千户、食实封六百户、每三五日一起居、三日一入中书、或遇稍安、勿拘此制、若有军国重事、不限时日、入预参决。 



●宋大诏令集卷第六十 

　　宰相十 

　　进官加恩别使二 

　　向敏中进官制天禧元年八月壬申 

　　上法台耀。式崇宰司。所以刑四方之风。叙百官之职。永怀眷奖。属在老成。揆兹灵辰。锡以徽数。开府仪同三司、行中书侍郎、兼吏部尚书、同中书门下平章事、充景灵宫使、集贤殿大学士、上柱国、河内郡开国公向敏中。应期良佐。命世宏材。绵历两朝。践扬二府。蕴哲明之德。式是民瞻。告良显之谋。亮于邦采。协赞斯久。燮谐实多。方切倚毗。久宜崇进。升峻资于右揆。兼荣秩于东台。监总信书。陪增多邑。冠于鼎席。咨乃栋臣。益懋嘉庸。辅宣至化。可尚书右仆射、兼门下侍郎、同中书门下平章事、监修国史、加食邑食实封如故。 

　　丁谓进司徒兼侍中制乾兴二年二月仁宗即位 

　　门下。王者丕承宝业。总揽懿纲。必资同德之贤。式赞代工之治。眷惟元宰。早佐先朝。属缀衣之在庭。奉眇躬而纂绪。上遵于遗旨。下副于群心。克竭明诚。茂宣忠力。敢缓报功之典。聿隆加等之恩。申锡命书。告于列辟。推忠协谋佐理功臣、金紫光禄大夫、守司空、兼门下侍郎、太子少师、同中书门下平章事、充玉清昭应宫使、昭文馆大学士、监修国史、上柱国、晋国公、食邑七千七百户、食实封二千八百户丁谓。星辰异禀。公辅宏材。执德不回。蹈礼居正。精诚可以断大事。懿文可以润鸿猷。惟圣考之知臣。列台司而论道。嘉言罔伏。尽献替之宜。故事奉行。叶简易之理。矧复领师傅之重。训寡昧之姿。善诱居多。蒙益滋甚。方勉亲于庶务。宜首举于徽章。是用进地官之崇名。升左相之贵位。加其阶级。增以户封。于戏。才大者任崇。勋高者赏重。斯为彝制。允叶至公。往惟钦哉。永辅休运。可特授开府仪同三司、守司徒、兼侍中、依前充玉清昭应宫使、昭文馆大学士、监修国史、晋国公、加食邑一千户、食实封四百户、功臣、勋、封、如故。仍令所司择日备礼册命、主者施行。 

　　冯拯司空兼侍中制同前 

　　门下。古之绍皇图、立民极者。必有柱石之佐。以翊邦家之隆。况予冲人。夙荷丕训。自膺储两之重。即奉宾师之贤。日闻茂规。动有成范。迨兹缵服。敢忘报功。乃择刚辰。告于群辟。推忠协谋同德佐理功臣、开府仪同三司、行尚书左仆射、兼中书侍郎、太子少傅、同中书门下平章事、充景灵宫使、集贤殿大学士、上柱国、魏国公、食邑七千七百户、食实封二千八百户冯拯。道冠先觉。器涵元和。潜识究于几神。敏行臻乎律度。弼亮文考。勤劳王家。研百虑以求中。讲四维而端本。两府之剧。交修于善经。兆民所瞻。克扬于洪化。睹灵台之戢刃。从乔岫之绳金。明略有融。昌期允协。洎先帝勤思妙道。颐养大廷。乃眷眇躬。俾参庶务。实以三槐之杰。兼于六傅之崇。内则陟降延英。尽弥纶之业。外则雍容博望。极箴诲之宜。协比采寮。靖恭夙夜。辨璆琳于火烈。识松柏于岁寒。讫当仍几之辰。咸受缀衣之命。辅予翼室。袭此鸿基。昭顺变之礼容。涣维新之号令。万邦允哲。丕绩茂焉。是用俯叶佥同。博询典制。秩优平土。位进纳言。畴食赋之增封。赐铭勋之美号。聿崇廉级。上应阶符。于戏。三圣垂休。二仪储贶。编甿品物。怀禹德以寖深。列位群司。仰萧规而克一。嘉与元老。勤思永图。克宣至仁。以润天下。可特授守司空、兼侍中、依前充景灵宫使、集贤殿大学士、魏国公、加食邑一千户、食实封四百户、仍赐推忠协谋同德守正佐理功臣、散官、勋、如故、仍令所司择日备礼册命、主者施行。 

　　冯拯加恩制十月二十七日 

　　门下。赏功褒德。有国之大猷。送往事居。为臣之亮节。其有位隆台衮。望重搢绅。缀帷扆之訏谟。奉寝园之彝制。竭诚匪懈。率礼无违。遽上封章。愿辞大任。宜降畴庸之命。且旌崇让之风。具官冯拯。道业渊冲。性质严重。言惟有信。动不违仁。逮事先朝。荐升宰府。弥纶事典。克坚夙夜之心。亮采邦家。靡渝金石之操。洎冲人之纂绪。道末命以扬廷。中外晏然。繄乃之力。一昨因山展礼。同轨戒期。实摠使权。聿终襄事。永念匪躬之效。敢忘进律之文。美号褒功。俾增于异数。爰田食采。更益于真封。于戏。当万邦咸乂之辰。乃百度惟新之始。咨尔元老。罄其嘉猷。永辅昌期。同底于道。可特授依前守司徒、兼侍中、充玉清昭应宫使、昭文馆大学士、监修国史、魏国公、加食邑一千户、食实封四百户、仍赐推忠协谋同德守正保节佐理功臣、散官、勋、封、如故。主者施行。 

　　杜衍加恩制庆历四年十一月南郊 

　　门下。朕祗饬斋辂。躬款泰坛。昭事天明。交修地察。侑升二后。宾筵万灵。昭銮次于都畿。钦柴燎于霄极。越惟隽辅。相我盛容。方录解严之勤。畴先鬷假之懿。用信赏典。以告治朝。具官杜衍。清明以和。练达而敏。有罔伏之亮。奋于知思。有含章之美。发于事业。向图元祀之毖。允赖若时之庸。假节大廷。告谥慈祐。奉瑶册而虔巩。秘金镇之邃严。而又率吁逌司。奉行故典。牲牷肥腯。玉毙精纯。接神明以歆馨。塞穹壤而凝祐。遂颁大庆。胥洽众欢。永言皤发之良。钦从属车之至职劳而赏。惟敏则功。宜增号表之荣。仍崇阶等之贵。广开厥邑。优实乃租。于戏。灵眷备成。恩章差沛。所期君臣有以相戒。休恤有以无疆。熙其未明。开其未睹。俾乂予治。聿臻尔猷。可。 

　　韩琦依前工部尚书同中书门下平章事集贤殿大学士加恩制嘉祐四年祫享 

　　门下。春秋大事。载合食之文。建武旧仪。有亲祠之典。朕永追来孝。邈企前徽。因时物成。考古祫祭。具法物之驾。款神祖之廷。仪采焜煌。牲玉纯洁。殊方底贡。群岳入陪。诚志孚通。圣灵开飨。遹成熙事。诞赋祥厘。翼我盛容。时惟茂宰。爰畴尔赏。式告于朝。具官某。秉志忠纯。蹈道夷正。居然时杰之望。司我大政之均。有惟深之明。以通于众志。有咸德之美。以弼于朕躬。而自奉高矢谟。先庚孚号。总乃容台之议。协于斋殿之恭。率吁群工。拱侍祼献。明发不寐。朕深惕然之思。鬷假无言。尔有禺然之色。自郁酒之云盥。讫丹燎之既升。率履弗违。右飨如答。至阳显见。积晦开消。还御端门。饮至太寝。益以褒功之号。拓兹衍食之封。实赋有加。异数斯在。于戏。相予肆祀。既格于休嘉。勉尔亮工。益思于辅拂。时惟良显。往其懋哉。 

　　韩琦授依前同中书门下平章事进封仪国公加食邑实封制宋祀嘉祐七年 

　　门下。朕按奉高之仪。思承上帝之福。咏我将之什。知配文王之功。诹辰季秋之良。尽志孝飨之事。应一郊之定卜。躬三岁之宗祈。于时陈物采于国中。接神明于堂上。璧玉温洁。粢盛令芳。灵光烛于大廷。休气蒙于重宇。畴相丕祀。力陈远驭之图。若岁为霖。可以济天下之旱。如易占筴。可以判天下之疑。责大而智愈深。事昭而精犹勉。乃先庚之诏。靡物备而不然。虽自昔之文。或礼阔而不讲。使朕得□六天之对。款七庙之灵。辑于昭旷之仪。顾匪烈文之辅。兹庸锡之名壤。建尔上公。寖广奉田之腴。复敦真食之赋。汝为汝听。汝劳汝嘉。于戏。在福不敢康。盖天有难忱之命。于德如不及。盖民无常怀之心。虽朝廷之甚休。益君臣之相敕。宜兴盛治。允答灵歆。可。







宋大诏令集卷第六十一 

　　宰相十一 

　　进官加恩别使三 

　　韩琦受门下侍郎兼兵部尚书依前同中书门下平章事进封卫国公加食邑实封制嘉祐八年四月十二日 

　　门下。王者绍景运之序。履皇极之尊。永惟置器之难。属在佐王之略。眷夫上宰。翼我先朝。适及委裘之辰。肆予奉瑁之始。决策宗社。贯心神明。逮躬丕务之咨。敢后元勋之奖。首敷邦涣。诞告朝伦。具官某。器博而适时。道闳而济民。禀星辰之精粹。会日月之休明。历宣外劳。更倚二柄。蹈夷险之一节。寄安危之大机。仰文考之知贤。选时髦而登用。维召公之托。尝闻顾命之言。维汉相之谋。终应大横之兆。盖怀先见者识之邃。决至虑者材之英。天扶不拔之基。神赞非常之辅。是用进文昌之卿序。正黄闼之台符。隆以封爵之文。益之户田之赋。以蕃尔数。以懋尔庸。于戏。天视靡私。居饬有邦之畏。民心曷戴。一归厥后之仁。念先猷之弗敢康。顾成业之不可恃。益经茂烈。用佐昌图。可。 

　　曾公亮特进兼礼部尚书加恩制嘉祐八年 

　　门下。自昔继体守文之君。承祧践祚之始。必赖辅弼。共宁邦家。况予冲人。惟德不类。仰惟托付之重。俯念奉称之难。方倚谋猷。以隆政道。推忠协谋同德佐理功臣、光禄大夫、行尚书吏部侍郎、同中书门下平章事、集贤殿大学士、上柱国、庐陵郡开国公、食邑五千一百户、食实封一千四百户曾公亮。履道冲素。秉德温恭。才适世务之周。器包王佐之略。而自辅佐先帝。干翼本朝。远图是经。大事能断。中外咸乂。社稷以安。逮于凭几之辰。矧在受遗之列。共推眇质。获纂庆基。任莫重焉。礼无违者。稽旧章之顺变。孚大号以维新。报德褒功。于是乎在。紫微右掖。贰卿居献替之崇。文昌中台。八座司出纳之命。衍加真食。增益户封。仍峻崇阶。并隆宠数。于戏。我国家四圣相继。百年于兹。恩德结于民心。声教衍乎方表。粲典章而具在。顾持守以维艰。嘉与忠贤。奉若成宪。守而勿失。永孚于休。可。 

　　韩琦进右仆射制治平元年闰五月戊辰 

　　无德不报者。古人之甚重。有功而赏者。当国之所先。况乎辅弼之良。尝任社稷之寄。岂无异数。于昭大猷。推忠协谋同德守正佐理功臣、开府仪同三司、行门下侍郎、兼兵部尚书、同中书门下平章事、昭文馆大学士、监修国史、兼译经润文使、上柱国、卫国公、食邑九千七百户、食实封三千四百户韩琦。天资惇惇。世济英敏。擢自先帝。付于冲人。藩邸侧微。首与建储之义。宫车出驾。复推定策之忠。寻属过哀之所伤。在于机务而咸发。乃能励一德以无懈。底庶工之允修。逮兹平康。寔用嘉叹。进升右相。兼领东台。重启多封。益陪真赋。于戏。书载伊尹。勋格于天。史称霍光。义形于主。今朕所得。宜无愧焉。可特授行尚书右仆射、兼门下侍郎、同中书门下平章事、昭文馆大学士、监修国史、兼译经润文使、卫国公、加食邑一千户、食实封四百户。 

　　曾公亮进户部尚书制同前 

　　在昔公旦之辅成王。子孟之立昭帝。皆承统绪之正。且无疾疚之忧。而其史册之所传。有丹青之不泯。顾予贤弼。克迪贤良。推忠协谋同德佐理功臣、特进行中书侍郎、兼礼部尚书、同中书门下平章事、集贤殿大学士、上柱国、庐陵郡开国公、食邑六千一百户、食实封一千八百户曾公亮。才猷靖深。性资端雅。能任经术。以断国论。天意与子。预定大谋。上心察臣。令受遗诏。重惟嗣位之始。加以积哀之伤。中外事为。罔或不济。惟德之报。此焉其期。是用仍西省之秘严。兼地官之长率。陪敦多邑。增衍爰田。于戏。社稷之功。与古无愧。廊庙之器。惟时所瞻。勉祗宠休。以副朕意。可特授依前行中书侍郎、兼户部尚书、门下平章事、集贤殿大学士、上柱国、加食邑一千户、食实封四百户。 

　　韩琦受依前同中书门下平章事进封魏国公加食邑实封功臣制治平二年郊 

　　门下。朕考成命之颂。以报天地之仁。奏兴安之歌。以咏祖考之德。维燎升而至精荐。维祼行而至孝通。顾国事之大不敢康。本神惠之至不敢爱。矧予秉德之辅。固有相祠之劳。宜蠲嘉辰。首告列位。具官某。笃亮纯正。靖庄简夷。辞气涵和。社稷之计已定。诚明孚达。阴阳之变已调。追言圣考之知。肆及冲人之造。属肇躬于元祀。实总使于先期。钟石在廷而译谐。笾簠在席而嘉洁。感灵观之右答。底熙典之备成。上功太常。既为一代之宠。析土全魏。又继前人之休。广爰田之载腴。陪真赋之载厚。蕃庸尔数。庸畅尔猷。于戏。上下合祛。日格群厘之贶。左右同体。益图永世之宁。往服茂章。聿绥纯履。可。 

　　曾公亮除门下侍郎兼吏部尚书依前同中书门下平章事进封英国公加食邑实封功臣制治平四年 

　　门下。大火基宋。实开五圣之符。六龙乘乾。遂继中天之运。乃眷近弼。荐更三朝。元勋冠于百僚。利泽施于万世。载涓谷旦。敷告治廷。具官某。学通天地之微。谋合圣贤之举。包刚柔于九德。固夷险之一心。蚤膺皇祖之求。爰履公台之位。有皋夔之论。能变尧民于时雍。有丙魏之声。不改汉家之故事。肆我文考。遗予冲人。咨顾命之老臣。辅初政于天下。重宣至策。终仰丕成。进首中台之班。往专东省之务。既疏荣于公社。益躐数于爰田。功之所加。宠不敢后。于戏。恐德弗类。念高宗之未言。俾民不迷。系尹氏之素力。共祇天鉴。永佑邦休。可。 

　　曾公亮进左仆射封兖国公加恩制治平四年九月壬寅 

上天之縡。运四时不能以全功。睿主之谋。统群物不能以独化。矧予眇德之御。方揽万机之难。实仰成于辅臣。以经起于邦治。爰旌丕烈。庸告群伦。推忠协谋同德守正亮节佐理功臣、开府仪同三司、门下侍郎、兼吏部尚书、同中书门下平章事、集贤殿大学士、上柱国、英国公、食邑九千一百户、食实封三千户曾公亮。明允笃诚。温恭迪启。动合圣贤之检。言形社稷之忠。蚤遘圣期。遂宜台路。子孟之承宣帝。预定于大谋。召公之保三朝。率躬于一德。乃眷积勤之旧。未昭报礼之隆。其总揆于中台。益侈封于大国。加以爰田之类。陪之真户之输。诞惟宠章。优我茂宰。于戏。王命山甫。悉是百辟之瞻。天锡鲁侯。祚尔千龄之福。更恢远略。永弼昌图。可特授。行尚书左仆 

射、依前兼门下侍郎、同中书门下平章事、集贤殿大学士、进封兖国公、加食邑一千户、食实封四百户。 

　　曾公亮授依前同中书门下平章事进封鲁国公加食邑实封功臣制熙宁二年 

　　门下。夫物生本夫天。人道始于祖。故有天下不可不严大报。为人子不可不怀孝思。朕肇禋紫坛。光荐清庙。诞举合祛之事。遹骏定配之彝。继资显相之臣。有若元勋之考。宜告烈位。以涣丕谟。具官某。躬咸德之良。履上宰之任。运理群物。人厚衣食之原。填抚四夷。时无兵革之气。乃候景初至。因丘自圜始。朕既执祼玉以见宗祖。又将涤牲币以事天地。而上下莫不有嘉德。内外莫不有欢心。高灵鉴观。休应显见。兹庸加尔以太常之功号。锡尔以东鲁之大邦。而复益以爰田。衍之真赋。并躐宠名之异。以彰贤业之隆。于戏。考越绋之文。知尊祀之不敢废。修归脤之礼。顾神惠之不敢专。往承天休。更起予治。可。 

　　王安石进左仆射制熙宁八年六月辛亥三经义成 

　　周公之制礼乐。位斯贵于一时。孔子之删诗书。道盖尊于万世。惟三经之甚奥。旷千载以难明。若咨宗师。爰建义训。果成编于至当。足贻惠于将来。参详窜定之劳。并霈迁官之赏。唱导主张之任。宜加异数之文。属兹良辰。告迺庶位。推忠协谋同德佐理功臣、特进、行吏部尚书、同中书门下平章事、昭文馆大学士、兼译经润文使、上柱国、太原郡开国公、食邑五千六百户、食实封一千六百户王安石。识贯古今。术该圣贤。服仁义以维其功。仗公忠而奋其节。觉斯民也。任同伊尹之心。如苍生何。居起谢安之志。入筹当世之务。辟至治于无穷。出纳圣人之书。彰微言于不朽。质旧说之难到。正先儒之未安。理既炳于丹青。义可刊于金石。览观具悉。开发洪多。是用升左揆之荣班。兼东台之要职。仍陪封邑。并示褒恩。于戏。斥乎异端。功已齐于荀孟。见于行事。名当迈于皋夔。往懋訏谟。辅成美化。可特授尚书左仆射、兼门下侍郎、同中书门下平章事、昭文馆大学士、兼译经润文使、加食邑一千户、食实封四百户。 



●宋大诏令集卷第六十二 

　　宰相十二 进官加恩别使四 

　　王圭授银青光禄大夫兼门下侍郎依前平章事监修国史制元丰三年九月 

　　门下。朕稽若古训。肇新庶官。必也正名。率由道揆。因以制禄。庶无食浮。粤惟宰制之司。首被甄升之命。诞扬涣号。播告治朝。尚书礼部侍郎、同中书门下平章事、集贤殿大学士王圭。直恭惠和。敦大简重。富有贤业。蔚为名臣。选繇誉髦。擢秉机务。夙夜匪懈。毁誉不回。纳忠告猷。有谟明弼谐之效。揆策图事。得消萌御侮之谋。历选是从。具瞻惟允。进西台之要地。兼右相之崇资。若时茂恩。属我良弼。于戏。循明责实。庶图保乂之勋。经体赞元。允赖惠畴之辅。往践厥位。永孚于休。可特授银青光禄大夫、兼门下侍郎、依前平章事、监修国史、勋、封、食邑如故。主者施行。 

　　王圭加恩制元丰五年两朝史成 

　　朕诞膺骏命。恭绍庆基。永惟仁祖之享邦。暨我英皇之垂统。惟神功莫得而纪。念后嗣其何以观。寤寐兴怀。逸遗是惧。董成丕典。时倚宗工。稽订故常。峻跻位序。诞孚涣号。申告治朝。具官某。望具师瞻。寄隆邦揆。克勤小物。夙缵事为之劳。多识前言。雅长体要之事。于皇二后之美。对越百王之休。后先相望。今古绝拟。而文谟武烈。尚故牒之弗伦。义士忠臣。或幽光之未发。首咨鸿博。三属隽髦。采摭残编。网罗隐德。品章甫就。斋祓再观。旁贯异闻。固多金匮之旧。昭示来世。不愧名山之藏。上足慰往圣贻谋之心。俯以成眇躬继志之善。忠嘉所止。钦叹弗忘。肆举褒章。进崇宠秩。及贰中台之剧。肇开西土之封。并厚恩私。式殊体貌。于戏。礼称达孝。盖能述事以图终。史重良才。谓匪耀文而失实。灿然绝迹。著在新书。岂特朕获伸罔极之恩。亦惟尔与有无穷之闻。尚期交饬。勿替前修。 

　　王圭加恩制元丰六年郊 

　　门下。朕以方隆底定。年谷屡丰。迺承景至之辰。躬脩郊见之礼。归中坛之承宇。以逆三神之厘。启南端之特闱。大均四海之泽。眷于上宰。褒进宠章。某清明而冲醇。和裕而宏毅。岩廊敷论。赞元经体者历年。华省正名。亮采惠畴者一节。属举肇禋之典。显相钜仪之修。乐奏而神意娭。礼行而天休至。百工莫不有嘉德。四海罔不格欢心。是用锡尔以成国之封。衍尔以上腴之赋。以图丕绩。以蕃宠名。于戏。惟神祇祖考之安。迺膺于介福。惟耳目股肱之翼。迺底于丕平。往承之休。益茂尔烈。 

　　蔡确加恩制元丰六年郊 

门下。朕遹追旧章。肇称吉礼。祼鬯清庙。所以仪前人之休。升禋紫坛。所以拜上帝之贶。咨访儒术。包举艺文。孝奏而精意昭。灵游而真符下。眷言右弼。宜沾徽恩。某。材敏而虑明。器博而用远。秉钧宰路。缉群物以兴和。贰令中台。帅六卿而倡治。属躬修于元祀。实显相于上仪。乐变而神光游。礼行而乾端露。百辟雍肃。万方嘉娭。维介福之来同。首炳臣而加锡。陪敦多邑。申衍本封。以协荣怀。以昭励翼。于戏。专飨独美其福。岂朕之心。同寅协恭于衷。时汝之任。往承渥命。益起茂功。 

　　左相王圭进金紫光禄大夫封岐国公制元丰八年 

　　门下。朕乡荷燕谋。奉承大历。继犹泮涣。永惟宝器之安。宏济艰难。实赖辰猷之告。眷夫上宰。翊我宁朝。利泽昭于四方。元功冠于百辟。肆颁显册。敷告治廷。某学蹈高明之方。辞兼丽雅之训。敷文西掖。早膺文祖之知。持橐北门。浸被厚陵之遇。越事皇考。遂持政钧。士多新美之才。时无兵革之气。属绍休于皇绪。预定议于禁涂。傅说之总百官。倚之辅德。毕公之弼四世。惟以仰成。是用进以崇阶。锡以名国。陪敦多井。增衍真封。以协荣怀。以隆体貌。于戏。储思恭默。念高宗之宅忧。秉德柔嘉。赖樊侯之赋命。往承茂渥。永底丕平。 

　　蔡确进通议大夫制元丰八年 

门下。朕蒙休烈圣。锡羡我家。承明继成。惧未堪于多难。赞元经体。思图任于旧人。迺眷炳臣。久仪宰路。协筹谟于一德。挈法度于四方。褒序元功。赐颁显册。某。智崇而虑远。器博而用通。包深厚之训辞。蹈高明之善学。服采禁途之近。特为宣帝之知。总厥百官。进贰中台之令。间于两社。首持黄闼之均。外缉三陲。内遂百物。及处受遗之列。尤嘉定议之功。安劝庶邦。有若召公之老。可属大事。莫如周勃之忠。是用进以崇阶。陪之多井。以昭眷倚。以协荣怀。于戏。钦若圣神之谟。新美政事之序。其风采号令。足以震慑于四裔。其典章文物。足以维持于亿年。嘉与忠贤。共循大治。觊成前烈。永底丕平。 

左相蔡确转正议大夫加恩制元丰八年十二月辛未山陵祔庙 

　　门下。王者优礼辅相。所以念守成之难。褒赏勋劳。所以昭砺世之法。迺眷上宰。典领庶工。扈从裕陵之行。奉承清庙之祔。讫我大事。合于陟文。宜布明纶。以诏群辟。通议大夫、守尚书左仆射、兼门下侍郎、上柱国、清源郡开国公、食邑五千二百户、食实封二千二百户蔡确。方严而敦裕。敏达而粹醇。贯通万物之微。驰骋六艺之学。被遇文考。早践钧衡之崇。陪辅冲人。首闻龟鼎之托。方兹莅政之始。尤致调元之忠。倡帅百寮。嘉靖四国。适属因山典礼。同轨戒期。出总使联。协襄祀事。言念匪功之节。申颁进律之章。锡以爰田。陪之真户。以蕃异数。以图茂功。于戏。丙魏之弼汉廷。推同心而辅于政。房杜之相唐室。敛众美而效之君。往迪壮猷。用绍前烈。可正议大夫、加食邑七百户、食实封三百户。余如故。主者施行。 

　　右相韩缜转正议大夫加恩制同上山陵祔庙毕 

　　门下。朕钦膺骏命。获绍宝图。卜方中之陵。不敢忘凭几之训。祔顾成之庙。盖以合尚亲之文。斟酌百王之抚。昭明万世之序。迺眷近弼。兹有茂功。宜颁显册之章。播告路朝之听。通议大夫、守尚书右仆射、兼中书侍郎、上柱国、广陵郡开国公韩缜。器宇甚重。材资劭通。辅我朝猷。肖于世美。逮事文考。已冠机廷之崇。协德眇躬。预闻翼室之托。越跻揆路。益勤王家。宽裕四方。总脩众职。属以裕陵复土。祏室升神。载畴定策之忠。申锡进阶之宠。陪敦邑赋。开衍井腴。以厚龙光。以昭注倚。于戏。父子之闻国政。已绍缁衣之宜。兄弟之燮神阶。畴若棣华之盛。盖遇之厚则报必称。任之重则责益隆。往茂尔猷。用若予采。可正议大夫、加食邑七百户、食实封三百户。 

　　文彦博加恩制元祐元年明堂 

门下。朕仿先王之文。严宗社之制。我将我享。躬荐进于三牲。有壬有林。助缉熙于百礼。将事而乾端露。荐鬯而神意娭。感格纯休。朌敷大泽。兴言耆德。宜霈徽章。某。执时机衡。翊朕祖考。留侯智勇。进为王者之师。裴度功名。颛平天下之事。威望闻于四裔。宠遇冠乎一时。属涓路寝之严。追仿合宫之祝。奉承五室。虽不陪执玉之班。总齐百官。盖有赖秉钧之老。颁敷邦涣。肆衍井腴。于戏。得万国之欢心。未足明于美宠。报四朝之全德。庶有辅于丕平。益茂壮猷。往宣至化。 

　　吕公著加恩制元祐元年明堂 

门下。王者制行以合礼。昭孝以驭神。圜丘之祀。则事之以天道。明堂之享。则接之以人情。天道贵质也。故配之以祖烈。人情尚文也。故侑之以祢宫。朕追宪旧章。缉熙大事。昭明寅畏而精意达。慈祥悌顺而多祜臻。申锡命书。褒进右弼。某。明国家之体。通道德之原。论议而据于经。维时儒者之望。弥缝而藏其用。有古大臣之风。顺民所祈。跻时至治。属崇严于宗祀。实董正于钜仪。四海莫不格欢心。百工莫不有嘉德。是以锡尔以上腴之赋。衍尔以真户之封。以慰民瞻。以敷邦涣。于戏。专飨独美其福。盖汉文之所羞。同寅协恭于衷。亦舜官之所尚。往膺异数。茂辑元勋。 



●宋大诏令集卷第六十三 

　　宰相十三 进官加恩别使五 

　　吕大防加恩制元祐四年明堂 

　　门下。昔吾祖宗革五代之遗。复三王之旧。皇祐之盛。始寓总章于外朝。元丰之隆。乃严上帝之定位。厥有成宪。敷遗后人。朕因而循之。罔有失坠。乃辛巳之吉。躬被冕服。祇率群工。礼成不违。神贶昭答。诞降多福。均被在廷。大中大夫、尚书左仆射、兼门下侍郎、上柱国、汲郡开国公、食邑二千九百户、食实封六百户吕大防。笃实而文。宽厚而栗。在英祖时。纳忠不忘。为名御史。在神考时。宣力不懈。为贤守臣。逮兹缵承。即与丞弼。既全付之钧轴。遂能任我栋梁。正颜色而诚意宣。出词气而忠邪辩。左右三载。咸乂四方。民无烦苛。羌率旧职。稼穑茂遂。神人燕安。俾我蒇事告成。旧章不坠。虽荷帝祉。时维乃功。宜因赐胙之恩。遂有进律之典。增大国邑。申衍食封。畴尔茂勋。劝我多士。于戏。公尔忘私。非独得君。亦以获佑于帝。宽而有制。非独善始。亦以克要厥终。及兹休成。同底至道。可特授依前大中大夫、守尚书左仆射、兼门下侍郎、加食邑一千户、食实封四百户、勋、封如故。 

　　吕大防转官制元祐三年三月丙子实录成 

朕蒙先帝之休。荷神器之重。奉若彝宪。敉宁邦家。怀圣烈于无穷。托信编于不朽。曩择缙绅之士。咸施铅椠之能。领其宏纲。付在元宰。实总研覃之职。久输宿夜之勤。已奏成书。宜锡宠数。乃涓谷旦。敷告治廷。大中大夫、尚书左仆射、兼门下侍郎吕大防。秉心忠醇。蹈道渊粹。以经国之用。谟谋于百度。以周物之智。缉熙于万源。礼乐中和。既洽大儒之效。词章温丽。自兼良史之才。表率群英。纂修钜典。具写对天之伟业。载扬垂世之鸿名。坚如金石之传。炳若丹青之著。究微旨于五例。流善誉于三长。房乔上祖宗之书。固无遗美。张说典文学之任。雅同高风。是用进陟崇阶之荣。增隆封邑之赐。呜呼。行爵出禄。以敦劝于在廷。褒德显功。盖稽参于故实。膺此光渥。往其钦哉。可特授右正议大夫、依前守尚书左仆射、兼门下侍郎、加食邑七百户、食实封三百户、余如故。 

　　左仆射吕大防进官制元祐七年六月辛酉 

　　惟人主御民之道。宪天为公。惟大臣体国之诚。与上同德。眷时英宰。久辅本朝。用畴宣力之劳。懋服保庸之宠。乃蠲吉日。以告大廷。右正议大夫、守尚书左仆射、兼门下侍郎、上柱国、汲郡开国公、食邑四千六百户、食实封一千三百户吕大防。敦裕有容。开明无滞。行全君子之正。学造圣人之微。时起诸生之间。早推真相之器。不因人进。自结主知。出入逮乎四朝。险夷更而一节。威怀雍部。恩谕属城。召列禁林。训词得深厚之体。进专选部。铨综有澄清之风。擢登辅廷。超冠宰席。肃然方恪。耸四海之仪刑。蹈厥中庸。谐万事之纲纪。靖谋谧清。驯致安佚。廷议取平。挺至正而不挠。国钧倚重。徇大公而独持。伟望弥尊。佥言允穆。是用褒嘉成德。显侈茂功。躐进朝阶之崇。增华揆路之重。赋之多邑。衍以真封。并示恩章。亶明异数。于戏。予违汝弼。益惟尽道之心。君明臣良。终处俱贤之誉。罔怠厥志。永孚于休。可特授右光禄大夫、依前守尚书左仆射、兼门下侍郎、加食邑七百户、食实封三百户、余如故、主者施行。 

　　章惇加恩制绍兴二年九月 

门下。朕涓选休辰。称秩元祀。我将我享。内尽灵承之心。有壬有林。具输显助之力。眷惟一相。祇率群工。扬于大廷。申以休命。左正议大夫、守尚书左仆射、兼门下侍郎、上柱国、豫章郡开国公、食邑四千四百户、食实封一千一百户章惇。器博而用远。寔茂而声宏。尊其所闻而不疑。载之行事而可纪。佑我烈考。有社稷之茂勋。毗予冲人。以庙堂之鲠议。荐膺图任之宠。升冠弼阶之隆。民言维□。国是以定。属备成于百礼。方大赉于万邦。申衍食封。式蕃恩数。于戏。咸有一德。伊尹所以致格天之功。罔不同心。傅说所以尽康民之道。尔励朕相。予维汝嘉。用奉若于先王。终有辞于永世。可。 

　　建西安州并诸路进筑宰执转官诏元符二年五月辛巳 

　　脩建西安州。并诸路进筑要害城砦。经直相通。悉已工毕。经营措画。诚赖柄臣。夙夜勤劳。以辅不逮。致兹全利。永固边方。章惇可除金紫光禄大夫。曾布转三官。许将、蔡卞、黄履各转两官。 

　　章惇金紫光禄大夫加恩制元符二年五月乙丑 

　嗣先人。宅丕后。亶祇绍于庆基。附百姓。抚四夷。寔仰成于良弼。于赫上帝。赉予元臣。具殚夙夜之勤。其下褒嘉之典。蔽自朕志。扬于王庭。左正议大夫、守尚书左仆射、兼门下侍郎、上柱国、豫章郡开国公、食邑六千四百户、食实封一千九百户章惇。业亮天工。道熙帝载。訏谟迪哲。烈文孔昭。致远有王佐之才。任重得大臣之体。擢自文考。登翼天朝。密协赞于睿谟。寔导扬于末命。建议定策。力挫奸臣之谋。扶颠持危。终安神器之重。功烂竹帛。名光鼎彝。逮予亲政之初。首寘秉钧之任。修起法度。振张维纲。属黠羌之弗庭。资长画以驭远。内有论道经邦之寔。外有开疆复宇之休。列障相望。道路无壅。爰及叩关之请。坐臻偃革之期。畴成效于一时。进文阶于五等。爰田真食。并衍本封。出于异恩。靡有前比。于戏。克无疆惟恤。则亦无疆惟休。建无穷之基。斯有无穷之闻。共熙庶绩。式靖四方。底于丕平。昭我先烈。可特授金紫光禄大夫、依前守尚书左仆射、兼门下侍郎、加食邑七百户、食实封三百户。 

　　左仆射章惇转特进申国公制元符三年五月二十一日戊子 

门下。朕遭家不造。罹国大忧。念投艰于朕身。用端命于上帝。惟时元辅。祐我先王。播告治朝。诞扬休命。具官章惇。弼亮三世。劝劳百为。上以赞乎天工。下以定乎国是。庙堂鲠议。操守一心。帷幄深筹。决胜千里。当昔受遗之际。绥定我家。逮居述事之时。克笃先烈。兹继犹于泮涣。方宏济于囏难。申国异恩。锡位特进。陪敦邑采。加进国封。于戏。后德惟臣。臣良惟圣。尔其立政立事。勿用非谋非彝。尚远乃猷。克祗厥辟。则予一人以怿。惟尔永世有辞。可特授特进。依前尚书左仆射、进封申国公。 

　　右仆射韩忠彦转右光禄大夫制元符三年九月泰陵复土 

门下。朕嗣宅丕后。惟君万邦。赖弼直于几康。以继犹于泮涣。送终为大。获考方中之陵。宗事不忘。克祔顾成之庙。用猷告于多士。肆申命于宠章。具官某。徽柔懿和。敦大明裕。智周天下之务。学造古人之源。民言惟嘉。世济其美。自我神考。进除从班。肆予冲人。延登宰府。缉熙帝载。勤劳王家。方宏济于多艰。已克襄于大事。考循彝典。敷锡命书。增衍户封。超跻位序。以祚尔祉。以扬王休。于戏。惟尔前人。佑我烈祖。同底于道。克成厥功。其尚既于乃心。以克绥于令德。父子相继。克绍缁衣之宜。君臣同心。永补衮职之阙。往祇朕命。其远乃猷。可。 

　　韩忠彦加恩制建中靖国元年郊祀 

门下。朕奉先思孝。事神克艰。当一阳来复之辰。讲三岁亲祠之典。举鬯清庙。告七世以致其严。燔柴紫坛。礼昊天而尽其志。嘉与士庶。共绥福休。矧惟冢司。寔总祀事。诞扬大号。敷告外庭。具官某。德度宏深。性资醇厚。仪刑中外。静重足以镇浮。掌握枢机。谋谟足以经远。比由次辅。擢正元台。时惟先正之臣。自任天下之重。予方访落。汝则相陟降保明之休。予即清宫。汝则有肃恭显相之效。均颁灵贶。增衍食封。于戏。燕及皇天。既赖克昌之业。率时昭考。更资善继之图。尔交修予。宁烦多训。可特授依前光禄大夫、守尚书左仆射、兼门下侍郎、加食邑一千户、食实封四百户、勋、封如故。 

　　曾布加恩制同上 

　　门下。朕仰宪聪明。俯臻宁一。嗣先人。宅丕后。怀寅畏以保邦。有嘉德。无违心。钦馨香而祀帝。精忱昭假。贶嘏幽蒙。天隆旱麓之基。民被蓼萧之泽。相维右宰。申以徽章。具官某。寔大而声宏。气刚而识远。几深足以亮采。端悫足以秉成。体重股肱。望隆柱石。贰中台之令。四方之若否具明。矢岩廊之谟。百辟之从违是式。逮钦崇而蒇事。赖肃侃以赞仪。清庙蠲烝。祼将竭肤敏之助。紫陔陟配。显相俨雝肃之容。乐绎纯而奏和。礼严辨而致恪。天宇昭泰。神光烛临。既膺蕃羡之祥。宜懋烈文之宠。是用加田真食。拓井大封。尔陪朕祠。朕锡尔祉。于戏。丕灵承帝命。永绥泮涣之图。迪简在王庭。益大赞相之业。往钦眷赉。克绍谋彝。可特授依前左银青光禄大夫、守尚书右仆射、兼中书侍郎、加食邑一千户、食实封四百户、勋、封如故。 



●宋大诏令集卷第六十四 

　　宰相十四 进官加恩别使六 

　　蔡京进左银青光禄大夫依前左相制崇宁 

　　门下。位官宰司。总仪刑于百弼。功昭边圉。亶镇抚于四夷。若时帷幄之谋。克复河湟之境。不有褒典。曷彰显庸。敕告治廷。诞扬休命。右光禄大夫、守尚书左仆射、兼门下侍郎、上柱国、南阳郡开国公、食邑四千一百户、食实封九百户蔡京。惇大而敏达。高明而裕和。自予亲揽于万微。乃始延登于三事。凡有所建。咸底于成。四民乐业而遂生。五纬循轨而靡忒。逮此捷奏。尤为肤功。盖彼邈川。寔我故壤。永泰拓土。亟垂希世之勋。巨奸误朝。敢行蹙国之计。列堡既弃。峙粻悉捐。民思汉而自深。地非羌之宜有。归如赴壑。先料胜于万全。易若建瓴。果收功于一举。朕以绍复为志。专在倚毗。卿于精审之才。动中机会。陟文阶之三等。示嘉绩于万方。申衍爰田。陪敦真食。并锡兹宠。用以旌贤。于戏。我武惟扬。既资于多算。西戎即叙。尚赖于壮猷。自昔君臣会遇之难。于今天人叶应之著。时哉勿失。展也大成。益迈远图。共承先志。可特授左银青光禄大夫、依前守尚书左仆射、兼门下侍郎、加食邑七百户、食实封三百户、勋、封如故。 

　　何执中进司空制政和二年哲宗实录成 

　　门下。朕奉循圣绪。遹骏丕图。永维四德之作求。敢替友恭之大义。勒诸信史。对扬天地之休。总其宏纲。永赖钧衡之重。奏篇来上。宠册诞敷。协以刚辰。告于列位。特进、尚书左仆射、兼门下侍郎、上柱国、南阳郡开国公、食邑四千四百户、食实封一千三百户何执中。器函敦裕。履尚粹夷。造几有成务之才。居简得镇时之望。尊德乐道。是惟旧学之臣。经体赞元。克懋交修之志。迪庶明而励翼。躬一德以周旋。穆穆迓衡。惓惓尽节。弼违献可。既勤入告之辰猷。比事属辞。备载无前之伟绩。渊然谟训。炳若丹青。岂专笔削之能。式契绍承之美。是用参稽劳烈。特峻官班。陟宏父之崇资。涣公台之备物。优加井赋。申衍真租。并示恩荣。益昭仕遇。于戏。书存二典。唐虞遂冠于百王。位正三槐。丞辅孰先于一相。往钦异渥。永格丕平。可特授司空、依前尚书左仆射、兼门下侍郎、加食邑七百户、食实封三百户、勋、封如故、仍令所司择日备礼册命。 

　　蔡京加恩制明堂礼成 

　　门下。朕若昔大猷。教民美报。诞举宗祈之典。燕及皇天。实惟论道之臣。式是百辟。励肃雝而显相。致福禄以来崇。宜有褒章。用畴多绩。太师、鲁国公、食邑一万四千九百户、食实封五千二百户蔡京。高明而方重。博大而宏深。协千载之亨期。维持国是。膺两朝之异眷。敷遗朕躬。讫登三事之崇。迨此十年之久。有如傅说。绍乃辟于先王。端若周公。笃前人之成烈。险夷一致而无累。酬酢万变而不穷。琴瑟载张。振和声于旧律。斧斨罔缺。发游刃于新硎。兴礼乐于百年。布胶庠乎四海。货通物阜。财足政成。爰荐集于岁祥。方灵承于祀事。济济多士。罔不祗师言。穆穆迓衡。惟助成王德。大正缉熙之典。尤殚夙夜之勤。肆申衍于食封。以共承于神惠。于戏。惟圣为能飨帝。莫重精禋。非贤罔与守邦。宜膺休享。往惟不怠。永洽丕平。 

　　何执中进少傅改太宰兼门下侍郎加恩制 

　　门下。五帝莫盛于尧。在则天而体道。三王莫高于禹。爰制器以告功。蕴众妙以含章。冠多祥而称瑞。朕丕膺眷祐。登济隆平。于昭锡羡之祥。翕受非常之贶。端朝凝命。既诞举于弥文。涣号畴庸。用敷宣于显册。具官何执中。才周而用博。资厚而履祥。訏谟足以经远猷。敏识足以裁庶务。感会潜藩之眷。雍容禁橐之华。坐执铨衡。著激浊扬清之美。入陪帷幄。有进思退补之忠。既选众以登庸。弥竭诚而励相。阴阳叙顺。法度修明。靡忘小物之勤。尤尽大臣之节。薰然协气。式荐降于嘉生。订是珍符。弥有资于显助。矧在表仪之地。方新训迪之原。总名实以话功。期予于治。辨公孤而序职。惟古之师。超升亚傅之崇。肇正宰司之重。爰田衍赋。真食陪封。用并侈于神休。益共厘于邦采。于戏。绍天明而即命。式克钦承。遵世德以作求。昭兹来许。尚谨时几之敕。永孚福禄之同。罔俾前人。有斯专美。可特授少傅、改太宰、兼门下侍郎、加食邑、食实封、勋、封如故。 

　　何执中进少师依前太宰制 

　　朕垂精励志。膺天地并贶之休。度律均钟。作君臣相悦之乐。式燕以衎。既和且平。岂惟饰喜以涤情。盖以移风而善俗。仍眷将明之助。式隆褒序之恩。爰诏大廷。诞扬显册。具官何执中。靖庄而迪哲。方重而秉彝。笃周畏之小心。韫经纶之大略。雍容道义。是惟旧学之良。密勿谋谟。蔚有嘉言之益。若股肱而成一体。若舟楫之济巨川。用底大宁。允资神告。朕稽参古训。协正新音。增徵角之招。备瓠土之器。播诸远迩。革彼淫哇。庶尹允谐。万邦维庆。欲懋贤劳之绩。孰先寅亮之臣。其升冠于三孤。仍陪敦于多赋。并昭礼遇。式耸仪刑。于戏。劝以九歌。方迓太平之盛。佑于一德。尚肩勿替之诚。往绥厥猷。以对光命。可特授少师、依前太宰、兼门下侍郎、加食邑一千户、食实封三百户、勋、封如故。 

　　何执中加恩制政和郊祀 

　　门下。朕祇若旧章。荐称吉礼。类于上帝。于昭报本之诚。推以配天。载严尊祖之义。眷时元宰。为世真儒。寔率吁于庶工。用协成于元祀。宜颁明命。以宠殊勋。少师、太宰、兼门下侍郎、南阳郡开国公、食邑七千四百户、食实封二千二百户何执中。道直以方。器深而博。识际天人之精祲。学穷德义之渊源。陪辅潜藩。徊翔法从。刚正不挠。凛乎廊庙之才。敦大有容。浑然金玉之质。式符民望。登秉国成。朝无间言。事底咸绩。登彼二公之任。冠于三少之崇。弼予一人。宅兹百揆。逮获精禋之答。尤嘉显相之劳。归胙云初。均恩可后。是用加畀井封之实。并畴邑赋之多。以示龙光。以蕃物采。于戏。皇受其福。敢专飨于神厘。永孚于休。其共熙于帝载。往膺徽册。益茂远猷。可。 

　　郑居中进少傅制政和八年七月西捷 

　　天子之宰通四海。允兼治外之方。仁人之兵同一心。斯有告成之效。眷时台揆。翊我邦图。协宣庙算之良。克致师干之胜。肆颁涣册。昭答显庸。具官某。学博而行醇。智周而虑远。之才之美。有姬公望道之思。至大至刚。得孟轲养气之义。出陪熙运。越执鸿枢。屡罄谋猷之嘉。具多文武之宪。顷进持于魁柄。俾钦亮于天工。经德不回。古训是式。若金用汝砺。言每沃于朕心。作室乃肯堂。事必扬于先烈。百度攸饰。三阶以平。惟彼夏戎。自干天讨。运筹决胜。本兹帷幄之中。惇德允元。宜尔蛮夷之服。共恢远略。遂殄边虞。已申无敌之威。爰有非常之宠。贰公洪化。特升亚傅之崇。舍爵策勋。更诏多田之益。以隆体貌。以重钧衡。于戏。樊侯以明哲保身。佐宣王之常武。张仲以孝友处内。济吉甫之肤公。尚懋交修。永毗予治。可。 

　　余深进少保制政和八年四月西捷 

　　门下。宰相亲内而抚外。莫先驭远之图。王兵无战而有征。尤赖处中之助。粤惟次辅。参秉化工。爰兹多算之奇。遂奏肤公之敏。我有大号。播于广廷。具官某。材备而气完。德全而行饬。正色不挠。同毕公率下之风。多闻是求。协傅说师古之训。周旋三省。出纳万微。具殚夙夜之忠。每共时几之戒。逮延登于揆席。益丕享于朕心。懋亮采之诚。克笃先猷之治。广吁俊之路。久为多士之归。代工无旷于庶官。报政不踰于期月。有迪彝教。方隆德于国人。能用真儒。宜无敌于天下。曾是必亡之□。□□匪茹之诛。师克在和。莫予敢侮。谋合其适。迄用有成。式昭继伐之思。时涣策勋之渥。峻升亚保。联孤棘于外朝。申衍爰田。胙公圭于方国。褒加徽数。庸示眷怀。于戏。元老之克壮其猷。实迈南征之雅。三后之同底于道。乃宾椎髻之人。尚食明谟。以扬休命。可。 

　　余深加恩制 

　　王者之兵若时雨。兹大悦于民心。朝廷之相用真儒。宜无敌于天下。眷时元宰。翊我丕图。助成庙略之强。坐畅国威之远。肆颁显册。丕告群工。具官某。器博而用周。量闳而行饬。学探圣谟之渊妙。识参易系之几微。经德不回。素坚君子之守。正色率下。共推王佐之才。擢预政机。殆更岁纪。乃延登于揆路。旋进处于冢司。举万物各得其宜。无一夫不被其泽。致蛮夷之服。既闻永进而允元。处帷幄之中。兼倚运筹而决胜。属夏戎之匪茹。整王旅以徂征。弗迓克奔。兹大申于天讨。无思不服。将永靖于边虞。庙社告成。神人滋喜。虑无失策。畴先军胜之褒。明不踰勋。首作弼谐之劝。用加陪于井赋。仍衍实于圭腴。以峻岩瞻。以华衮职。于戏。昆夷惟其喙矣。既昭震叠之威。周公方且膺之。更资填抚之效。往钦时命。益罄嘉猷。可。 

　　蔡京加恩制宣和元年冬郊 

　　门下。圣王成民而致力于神。乃涓休于元祀。昊天其子而式序在位。用均祝于宗工。朕荐卜康年。肇称吉礼。祼将在庙。荐来笾粰米之和。褒封中坛。奉四圭邸璧之洁。粢登黛耜之躬籍。币用鞠衣之献功。大饎彻而羽鹤仪。钦柴燎而祥光烛。方庞恩之敷锡。眷元老之同寅。咨尔百执之臣。听予一人之训。太师、鲁国公蔡京。忠孚金石。智兆蓍龟。文考佑我后人。遗立政造事之杰。上帝赉予良弼。应尊主庇民之求。逢辰千一之隆。图治三五之上。经邦论道。燮元化之阴阳。开德宣符。平泰阶之风雨。礼乐明备。乾坤宴安。爵齿德之达尊。谋面用而丕训。七百里国之封曲阜。勋劳已迈于姬公。二十四考之较中书。福禄将逾于郭令。兹迄成禋之盛。有严致使之勤。诏盟府以畴庸。彻辕田而加赋。式殊体貌。并厚恩私。于戏。遂物之宜而寒暑时。既授百神之职。敕天之命而股肱喜。更欣庶事之康。无兢惟人。永锡难老。可依前鲁国公、加食邑一千户、食实封四百户。 

　　余深加恩制同上 

　　门下。上帝储祉以庆成。兹迪先禋之典。宰相代天而理物。允资寅亮之功。朕祗绍先猷。聿修元祀。眷时上宰。实赞钜仪。迄祲典之告虔。赖徽章而锡宠。肆扬诏綍。用亶廷绅。少保、太宰、兼门下侍郎余深。德厚而器竑。才高而识远。正色率下。浑然璞玉之纯。直道事君。凛若严霜之洁。论议早闻于宪府。夙猷弥奋于中台。勤劳百为。夷险一致。爽邦由哲。旋升机席之崇。经体赞元。遂正鼎司之重。朝夕纳诲辅德。左右厥辟宅师。御事有恭。俾予从欲。雨旸时而百谷茂。妙参燮理之图。黜陟公而庶事康。克底缉熙之绩。比祓觚坛之荐。有嘉綪佩之容。方拜胙以均禧。肆疏恩而孚涣。衍之真赋。锡以名邦。并示龙光。益蕃物采。于戏。大报天而至日。遹观厘事之成。使宅揆而惠畴。更赖硕肤之敏。尚迪有禄。永孚于休。可依前官职、进封卫国公、加食邑一千户、食实封四百户。 

　　王黼加恩制同上 

　　门下。迎日之至以报天。斯重齐民之荐。馂神之余而观政。用同祉禄之承。朕习用岁祥。躬承帝类。瑞穰穰而山委。昭德产之精微。月穆穆而金波。欻云阴之解驳。礼仪既备。庆赐遂行。惟英衮之协恭。实众髦之丕式。亶孚有训。钦德无哗。特进少宰、兼中书侍郎、兼充神霄玉清万寿宫使、魏郡开国公、食邑四千户、食实封一千一百户王黼。学贯道渊。识几圣蕴。备众美而不器。兼优孔氏之四科。蹈大猷而有常。并载皋陶之九德。凛若经邦之杰。协于梦帝之休。自进陟于宰司。益恢施于贤业。辅赞弥缝藏诸用。殚股肱心膂之诚。推正调娱中于和。格天地阴阳之应。万物由仪而茂遂。百寮宿道而靖恭。迄有成功。登兹毖祀。用诏租腴之益。以畴使指之庸。典册增华。眷怀罙渥。于戏。天无亲惟德是辅。聿蕃并受之厘。后克圣不命其承。永迪丕平之效。惟恭御事。以觉斯民。可特授依前官职、加食邑一千户、食实封四百户。 

　　王黼进少傅加恩制宣和三年九月 

　　门下。明主之论一相。恢赞元经体之谋。大臣之虑四方。茂和众安民之略。比将师律。往靖寇攘。荡平虽自于武功。镇抚实系于庙算。载念策勋之重。畴先宅揆之荣。诞告治廷。亶孚群辟。少保、太宰、兼门下侍郎、兼充神霄玉清万寿宫使、魏郡开国公、食邑五千七百户、食实封一千八百户王黼。岩瞻伟望。帝赉英资。器凝璇玉之和。识妙蓍龟之信。言成文而动成德。体君子之躬行。仁也柔而义也刚。凛古人之节守。蚤预政机之要。延登宰席之严。遂万物而顺四时。载懋格天之业。厘百工而熙庶绩。允谐亮采之谟。辨邪正于常情爽侮之初。肃纪纲于流弊丛淆之际。人识熙丰之旧。世扬文武之休。道德成乎安强。已觌灵台之偃伯。政刑脩于闲暇。岂复潢池之弄兵。夫何啸聚之徒。尚恣包藏之慝。肆遄戎乘。遐鬯皇威。虽师徒行谋。自有必擒之计。而庙堂消患。尤资常胜之图。未踰再籍之淹。果上执俘之奏。全大功而安四极。尤高奠枕之勋。褒有德以怀万邦。敢后司盟之典。升华亚傅。衍食真封。增光孤棘之联。益侈衮衣之宠。于戏。泽潞之策未定。汝惟善断于群疑。淮夷之绩既平。汝实诞昭于文德。若予硕辅。克迈前文。尚殚寅亮之思。永弼隆昌之运。可特授少傅、依前太宰、兼门下侍郎、兼充神霄玉清万寿宫使、加食邑一千户、食实封三百户。 

　　王黼迁少师加恩制宣和四年七月哲宗实录成 

　　门下。求多闻而建事。莫先信史之传。宅百揆以惠畴。式重宏纲之宰。仰泰陵之遗绪。开绍圣之洪模。盛德休功。亶著丕天之烈。直文核事。盖资实录之良。眷乃弼臣。总兹钜典。成书来上。宠数惟公。少傅、太宰、兼门下侍郎、兼充神霄玉清万寿宫使、魏郡开国公、食邑六千七百户、食实封二千一百户王黼。硕大而闳深。粹明而博达。刚柔不倚。行居九德之成。才学兼全。文擅三长之誉。久陟禁林之密。峻跻宰路之严。自登冠于冢司。益兼持于国是。彝伦皇极。参裁庶绩之和。一日万几。助酌群情之当。邦畿弥固。民俗永绥。因石室之书。正台符而莅象。稽哲庙九年之恭默。初政赫新。绍宁人七闰之经营。诒谋涣备。虽裒集以周于辰纪。而改为甫阅于岁时。事别源流。允矣八书之目。世厘先后。昭哉二典之文。循雅颂之旧章。发春秋之新意。评高玉润。褒加重于衮衣。化妙洪钧。权增隆于相笔。嘉论辑之攸就。谅贯穿之惟勤。肃御便朝。躬览简编之富。秘藏宝构。永遵谟训之成。宜锡异恩。以旌殊效。叙亚师而授秩。启成国以疏封。并衍圭腴。用光礼貌。于戏。文武之政。布在方册。获观善美之规。孝弟之至。通于神明。敢怠继承之念。尚期贤佐。允迪皇猷。丕宣大业之昌。永翊无为之化。可特授少师、余如故、加食邑一千户、食实封三百户、进封崇国公。 

   


宋大诏令集卷第六十五 

　　宰相十五 罢免一 

　　范质等罢相制乾德二年 

　　开物成务。既伸佐国之功。以逸代劳。宜与优贤之典。其有位参四辅。功著累朝。始终克茂于嘉猷。进退敢忘于异礼。司徒、兼侍中、昭文馆大学士范质。贞规镇俗。清德服人。司空、兼门下侍郎平章事、监修国史王溥。经纬全才。搢绅雅望。枢密使、右仆射、兼中书侍郎平章事、集贤殿大学士魏仁浦。素通儒术。兼练武经。而偕挺金石之淳诚。廓江湖之伟量。夙夜匪懈。知无不为。佐予开创之基。赖尔缉熙之绩。维位隆三事。所宜勉辅于冲人。而日有万几。安可久烦于旧德。俾令就第。用解持衡。升一品于春宫。总六卿于会府。永保崇高之秩。用光翊戴之勋。质可太子太傅。溥可太子太保。仁浦可依前守尚书左仆射。 

　　赵普罢相授使相制开宝元年八月甲辰 

　　代天治物。厥功既成。仗钺临戎。所委尤重。虽弼谐而是赖。且劳逸以宜均。眷惟孟津。介于河洛。索为奥壤。况乃近藩。爰命台绅。俾分阃寄。尚书左仆射、门下侍郎平章事、昭文馆大学士赵普。昔在霸府。实为元勋。治当草昧之初。首赞经纶之业。千载起兴王之运。十年居调鼎之司。帷幄伸谋。股肱宣力。燮和万汇。已施济物之功。镇抚三城。适表藩垣之实。帅坛受任。相印兼荣。永隆屏翰之权。更励始终之节。可特授检校太傅、同中书门下平章事、使持节孟州诸军事、孟州刺史、充河阳三城节度、孟怀等州观察处置管内河堤等使、仍改赐推忠佐运同德翊戴功臣。 

　　卢多逊罢相责授兵部尚书制太平兴国七年四月戊辰 

　　调梅作砺。中外之所瞻。加膝坠渊。古今之攸诫。矧于辅相之任。必全进退之宜。中书侍郎、兼兵部尚书、同平章事、范阳郡公卢多逊。早中科名。亟更台阁。久徊翔于近列。常际会于先朝。擢预中枢。俾参庶政。洎予临御。荐正台衡。补衮之效蔑闻。由径之踪尽露。节亏忠荩。道有依违。尚尘廊庙之荣。曷厌搢绅之议。爰推念旧。用示匿瑕。俾领夏官。以奉朝请。用全终始之分。以彰广大之恩。可责授兵部尚书。 

　　沈伦罢相责授工部尚书制太平兴国七年四月庚辰 

　　左仆射、兼门下侍郎平章事监脩国史沈伦。顷自诸生。幸逢兴运。亟登庙□。遂践鼎司。阀阅无闻。际会斯极。洎予临御。尤所倚毗。七年于兹。恩宠备至。所宜尽心竭虑。知无不为。使中外和平。苛慝不作。此宰相之任也。昨卢多逊包藏逆节。结构异端。岂无奸邪之谋。见于举措之际。汝则与之同列。积有日时。安然坐观。曾不先觉。稔其丑迹。上渎朝经。离我友于之亲。伤我宽仁之德。贪荣窃位。于汝安乎。虽复谢病引年。拜章上绶。傥更优其爵秩。何以肃于搢绅。非我无恩。盖全大体。六卿之任。位望特隆。深屈宪章。粗申警励。可责授工部尚书。其子都官郎中继宗。本由父荫。不宜更在朝行。可落班簿。 

　　赵普罢相授太尉兼侍中武胜军节度使制太平兴国八年十月己酉 

　　入总国政。实冠三司之崇。出分阃寄。聿当二老之任。所以推恩礼于辅弼。仰倚注于勋贤。斯为大猷。岂敢虚受。开府仪同三司、司徒、兼侍中、昭文馆大学士、梁国公赵普。挺钟间极。富禀诚明。草昧之初。缔创之功克著。岩廊之上。启沃之效居多。朕畴咨老成。参用旧德。再授盐梅之寄。用师药石之言。弥缝之绩既彰。调燮之勤斯著。烦我蓍艾。职兹枢衡。授以蕃宣。均其劳逸。用加掌武之秩。以增卫社之雄。大启南阳。夹辅王室。可特授太尉、兼侍中、行邓州刺史、武胜军节度使。 

　　宋琪罢相归班制雍熙二年十二月丙辰 

　　王者钦若大猷。允厘庶政。必稽台辅。以张化源。上所以燮和阴阳。下所以康济黎献。惟公是务。与众共之。或时望有亏。物情未允。进退之际。公议在焉。门下侍郎、兼刑部尚书、同平章事宋琪。早以时材。尝依藩邸。荐更岁月。久效官常。洎朕缵承。载怀求旧。攀附鳞翼。腾跃风云。擢于会府之中。处以公台之任。而识非广大。望□具瞻。曾无端慎之称。但有诙谐之诮。朝章政典。无所发明。百度彝伦。如何钦式。岂可以承倚毗之重。当忧责之任哉。宜以秋卿。俾还相印。退之以礼。不谓无恩。勉务钦承。自求安逸。可刑部尚书。 

　　李昉罢相除左仆射制端拱元年二月庚子 

　　端拱崇资。文昌右相。盖非贤而不授。谅出綍以为公。告示具僚。举兹明命。中书侍郎、兼工部尚书、同中书门下平章事李昉。岩廊旧德。文学名儒。践台阁之通班。素高问望。处钧衡之大任。久展谋猷。谦和秉君子之风。纯懿擅古人之美。今者辍从三事。总彼六卿。董齐喉舌之官。载光北斗。领袖搢绅之列。首冠南宫。用咨镇俗之清规。式表尊贤之茂典。异数适尊于表著。眷怀别视于股肱。佩服渥恩。优游名器。恭践厥位。惟往钦哉。可尚书左仆射。 

　　赵普罢相除兼中书令河南尹制淳化元年正月戊子 

　　带河之誓。萧相首于群臣。分陕之寄。周公冠于二老。矧乃公宣缔构。绩著岩廊。恳辞金铉之崇。愿遂安车之志。不加殊礼。曷报茂勋。开府仪同三司、守太保、兼侍中、昭文馆大学士、上柱国、许国公赵普。宇量渊深。风规震肃。翊戴先帝。实有佐命之勋。弼谐冲人。益见匪躬之节。而自再持将钺。三冠鼎司。鬷假宣猷。寅恭协德。小大之务。知无不为。夙夜之勤。寖以成疾。聿遵赐告之典。恳陈避位之言。喻之再三。终不可夺。巩洛之地。成周旧壤。王畿之广。实切于保厘。京邑之重。允瞻于表则。乃兼八柄之秩。往抚千里之邦。勉荷宠章。式资卧理。可依前守太保、兼中书令、行河南尹、兼功德使、兼西京留守。 

　　吕蒙正罢相除吏部尚书制淳化二年九月己亥 

　　宰相之任。所以代天工。统人物。内以平章百姓。外以镇抚四夷。华夏具瞻。安危攸系。其有訏谟献纳。蔑闻苦口之言。朋党比周。深失苍生之望。宜行策免。以肃朝经。光禄大夫、中书侍郎、兼户部尚书、同中书门下平章事、监脩国史、上柱国、东平郡公吕蒙正。擢□□平。累迁清要。骤登三事。于兹九年。所宜尽瘁公家。厉精庶政。任当补衮。而曷尝有闻。知在挈瓶。而曾无所守。但务引援于亲昵。不思澄汰于品流。窃禄偷安。莫斯为甚。匿瑕藏垢。诚合自知。傥更倚于弼谐。是自贻于蒙蔽。政之有阙。悔不可追。用全进退之宜。式表始终之分。尚居会府。俾领天官。允谓优隆。勿忘循省。可吏部尚书。 

　　张齐贤罢相除尚书左丞制淳化四年六月丙寅 

　　居元首者寔赖于股肱。济巨川者必资于舟楫。其有自升廊庙。载历星霜。粗彰夙夜之勤。宜全进退之礼。吏部侍郎、同平章事张齐贤。伏膺儒术。策名清涂。久参宥密之司。尝委折冲之寄。每好谈于方略。颇自许与功名。骤迁钧轴之权。寻正燮调之任。畴咨俊德。辅佐眇躬。而力不逮心。名浮于实。况多居于假告。特宜解于钧衡。俾迁左辖之崇资。勉举南宫之故事。可尚书左丞。 

　　李昉罢相制淳化四年十月辛未 

　　燮和阴阳。辅相天地。秉至公而贞百度。熙庶绩而刑四方。宰相之任也。苟或依违在任。启沃无闻。虽居廊庙之崇。莫著弥纶之效。宜敷朝旨。用罢鼎司。金紫光禄大夫、守尚书右仆射、兼中书侍郎、同中书门下平章事、监修国史、上柱国、陇西郡公李昉。夙仕昌辰。荐升华冠。朕嗣膺丕构。渴见老成。骤迁侍从之班。再荷盐梅之寄。所宜翊宣帝载。启迪皇猷。竭智虑以代天工。体诚明而操国柄。岁时屡换。绩用缺然。朝廷损益之彝章。社稷安危之大计。畴咨关决。属在庙堂。汝自处机衡。曾无规画。雍化原而斯久。孤物望以何深。朕纂服临民。虚心待理。傥□□要务尚委于具臣。则苍昊景灵惧贻于深谴。宜免公台之重。庶全进退之私。俾长中台。尚为优渥。可依前尚书右仆射。罢知政事。 

　　吕蒙正罢相除右仆射制至道元年四月癸未 

　　邦国政治。盖出于中书。朝廷纪纲。尽在于会府。矧乃端揆之任。聿居师长之崇。苟非台铉之贤。曷慰搢绅之望。光禄大夫、吏部尚书、同中书门下平章事、上柱国、东平郡公吕蒙正。挺身英器。符合昌期。自光梦卜之求。遂荷盐梅之寄。谟明匪懈。亮直不渝。爰自天官。再持政柄。洎和鼎寔。时惟老成。朕钦若丕图。建用皇极。虽弥纶大体。固未协于康哉。而励翊小心。亦备观于勤止。颇郁隆平之望。宜均劳逸之功。 

长是金台。式兹百辟。地高务简。足以养颐。勉服宠光。往践乃位。可尚书右仆射。 

　　张齐贤罢相归班制咸平三年十一月丙申 

　　昨以阳律肇升。会朝展礼。笙镛备乐。冠剑在庭。不意宰司。忽亏仪范。用明常宪。诞告具寮。光禄大夫、行门下侍郎、兼兵部尚书、同中书门下平章事、上柱国、清源郡开国公张齐贤。顷忤先帝。亟居外藩。洎朕纂承。复膺委任。位崇喉舌。职在钧衡。居三事之崇。享万钟之厚。属当大礼。表率周行。而乃酣醟杯觞。欹倾冠弁。渎兹朝著。悖我盛仪。合寘典刑。用纠违慢。念久更于显用。尚曲示于宽恩。期乃省躬。知予宥过。可依前行兵部尚书归班。 

　　向敏中罢相归班制咸平五年十月丁亥 

　　庙堂之上。辅弼之臣。实代天工。式隆政本。苟徇私踰矩。罔上图安。其在公朝。曷副佥属。光禄大夫、尚书兵部侍郎、同中书门下平章事、集贤殿大学士、上柱国、河南郡开国公向敏中。逮事先帝。尝列中枢。洎朕纂承。遂正台宰。翼赞之功未著。廉洁之操蔑闻。喻利居多。败名无耻。始营故相之第。终兴嫠妇之词。对朕食言。为臣自昧。宜从罢免。用肃群伦。可户部尚书归班。 

　　吕蒙正罢相除太子太师莱国公加恩制咸平六年九月甲辰 

　　国有承弼。时惟股肱。入既赖于嘉猷。退亦全其养素。特进、守司空、兼门下侍郎、同中书门下平章事、昭文馆大学士、上柱国、东平郡开国公吕蒙正。文雅之行。簪巾所推。出入两朝。践扬三事。经百度之繁会。集九功之惟和。夙夜致勤。腠理生疾。愿辞衡石。屡削疏章。重违至怀。式降优命。可太子太师、进封莱国公、加食邑七百户、食实封三百户、改赐功臣。 

　　寇准罢相除刑部尚书制景德三年二月戊戌 

　　弼谐之任。体貌宜隆。其有践历台阶。贸迁岁律。弥纶事典。尽瘁夙宵。俾从进退之宜。用保初终之分。聿颁明命。诞告具僚。光禄大夫、行中书侍郎、兼工部尚书、同中书门下平章事、集贤殿大学士、上柱国、上谷郡开国公寇准。蔚有壮图。出逢昌运。器干标于国栋。符采冠于时髦。向以先帝旧臣。虚怀厚遇。擢进会府。遽列近司。左右朕躬。缉熙帝载。眷言机务。不欲重烦。解黄合之剧权。正秋卿之峻秩。荷兹宠命。式保令猷。可刑部尚书、改赐功臣。余如故。 

　　王旦罢相拜太尉制天禧元年七月丁巳 

　　旌贤尚德。邦国之彝章。图旧念功。臣臣之厚契。在出纶而加等。表注意以攸深。开府仪同三司、守太保、兼门下侍郎、同中书门下平章事、上柱国、太原郡开国公王旦。淳固守和。宣慈迪哲。本于冲识。经以懿文。硕德首于民彝。徽言彰乎国论。自付魁柄。冠于宰庭。著论思亮采之谋。辅端拱财成之化。得魏相总领之要。敦曹参清净之规。尽瘁所由。感疾甚笃。囊封屡上。沥恳辞荣。繇是峻以徽章。简其趋谒。虽深眷倚。弥执谦冲。遂辍茂恩。俾从素志。庶谐偃息。渐保和平。而露奏继陈。忠怀愈悫。载念万机之重务。久烦一德之元臣。特厚褒崇。用均劳逸。上公峻秩。真馆清祠。俾遂养颐。茂臻戬福。可太尉、依前充玉清昭应宫使、加食邑一千户、食实封六百户、改赐功臣。择日备礼册命。 



●宋大诏令集卷第六十六 

　　宰相十六 罢免二 

　　王钦若罢相除太子太保归班制天禧三年六月甲午 

　　门下。承弼之臣。寄任尤重。所以运动枢机。感会于天人。镇静邦家。亲附于黎献。苟或显膺柄用。寖历岁时。宜有均劳。式昭同德。开府仪同三司、行尚书左仆射、兼中书侍郎、同中书门下平章事、充景灵宫使、上柱国、太原郡开国公王钦若。才术精敏。机虑研深。擢秀儒科。飞名俊域。早由慎柬。历践荣途。顾待非常。宠灵殊等。枢庭任职。常参帷幄之谋。台席代工。遂委燮谐之寄。载司衡轴。能率典彝。言念勤庸。俾谐优逸。命傅储禁。聿隆表仪。无忘壮猷。往践厥位。可太子太保归班。 

　　寇准罢相太子太傅归班封莱国公制天禧四年六月丙申 

　　王者倚注相臣。必举畴咨之命。体貌旧德。乃推优协之恩。惟望实以素隆。在眷怀而斯厚。推忠协谋同德守正佐理功臣、开府仪同三司、行尚书左仆射、兼中书侍郎、同中书门下平章事、充景灵宫使、集贤殿大学士、上柱国、上谷郡开国公、食邑一万二百户、食实封三千七百户寇准。宏材博达。敏识周通。久于践扬。茂著风采。尝内干于机密。亦出总于蕃宣。气序屡更。宠任尤重。洎再谋于揆政。实专委于国权。恪居枢会之司。益显勤劳之志。矧以诏令所出。朝廷式瞻。既久洽于和平。亦重烦于蓍艾。爰加霈渥。俾解鸿钧。升宫傅之崇资。启国封于宁宇。仍移美号。益表隆恩。于戏。辅相之宜。邦之攸赖。用舍之际。朕安敢私。往践厥官。毋忘恭顺。可特授太子太傅归班、制封莱国公、仍改赐推诚保德崇仁忠亮翊戴功臣、散官、勋如故、主者施行。 

　　丁谓罢相授户部尚书归班制天禧四年十一月戊辰。辛巳。遣入内都知张景宗副都知邓守通传诏。送谓赴中书。依旧视事。 

　　朕慎重名器。眷待钧衡。矧首领于谟明。固常加于体貌。黜陟之际。典章系焉。金紫光禄大夫、吏部尚书、中书门下平章事、充玉清昭应宫使、昭文馆大学士、监修国史、上柱国、济阳郡开国公丁谓。粤自儒流。夙逢嘉会。备更重职。素有能名。参宰辅之告猷。陟斋坛而授律。来朝丹陛。再列近司。亟正枢庭。遂冠台衮。朝夕纳诲。方深于倚毗。宠辱若惊。宜循于轨范。遽致周列。面兴训辞。实骇予闻。有伤国体。俾解调元之任。尚居显列之崇。汝惟钦哉。荷此申警。可户部尚书归班。 

　　李迪罢相授户部侍郎归班制天禧四年十一月戊辰 

　　衡轴之司。栋干攸寄。所以昕夕延见。动静咨访。苟爽民瞻。必伸朝宪。金紫光禄大夫、行吏部侍郎、兼太子少傅、同中书门下平章事、充景灵宫使、集贤殿大学士、上柱国、陇西郡开国公李迪。策名殊等。奋迹亨涂。亟擢隽于深严。极为儒之荣遇。未踰一纪。参预近廷。勤力自强。能名亦著。采其懿望。宾于东朝。载陟台阶。是司大柄。宜尊礼范。用镇时风。当旅对之扬廷。忽抗言而兴愤。骇予闻听。厥有彝章。爰罢宰司。式存宽典。尔惟循省。无益悔尤。可户部侍郎归班。 

　　丁谓罢相谪太子太保分司西京敕乾兴元年六月 

　　上宰之司。财成于百度。大臣之举。稽正于四方。其或理道有亏。修身寡慎。比周非类。玷辱具瞻。当我至公之朝。难居鬷假之令。具官丁谓。夙承委遇。遂极显荣。而罔念图猷。密交孽寺。致山园之擅易。曾靡敷陈。形简札以潜通。备彰款昵。私营器用。窃役工徒。证左甚明。违辟斯显。宜从黜免。用肃群伦。俾降秩于春坊。仍分曹于洛邑。犹存进退之礼。且示含容之怀。噫。戚实自贻。智不虑远。未为窜谪。无忘省循。可降授金紫光禄大夫、守太子太保、分司西京。 

　　张士逊罢相出知江宁府制天圣七年二月丙寅 

　　入干万机。以总代天之职。出倡九牧。以宣美俗之风。维时辅弼之贤。迭为朝廷之任。其颁明制。以告治庭。推忠协谋佐理功臣、特进、行礼部尚书、同中书门下平章事、集贤殿大学士、上柱国、清河郡开国公、食邑四千三百户、食实封一千四百户张士逊。识用冲深。器怀沈远。早从朝路。既陪东学之游。肆翼天飞。遂正中阶之列。秉节在位。宣劳有年。念经邦务之烦。庸寄藩符之佚。天台之峻。司寇帅于五刑。泽国之饶。秣陵都于一会。载更显序。往布宽条。于戏。君之遇臣。要始终而尽礼。下之报上。无出处而或渝。允迪乃休。以服朕命。可特授刑部尚书、知江宁府、兼管内劝农使、改赐推诚保德翊戴功臣。 

　　张士逊罢相刑部尚书知江宁府制与实录不同重载于此 

　　万机之会。任切于国钧。六官之卿。秩崇于朝著。惟出处之更践。表恩礼之周隆。仍委翰垣。益彰眷遇。推忠协谋佐理功臣、特进、行礼部尚书、同中书门下平章事、集贤殿大学士、上柱国、清河郡开国公、食邑四千三百户、食实封一千四百户张士逊。中和夷粹。乐易敦方。蕴智用以惟精。蔼德名而逾劭。夙因时选。荐著官成。朕曩在藩储。宾延儒彦。振春华之望。久侍于铜楼。参昼访之谋。旋升于丹地。逮于缵嗣。弥厚宠嘉。擢从近枢。对执魁柄。聿茂虔恭之节。载申叶赞之谋。以其自列弼臣。预闻机事。便蕃左右。贸易岁时。备观陟恪之勤。式示褒优之旨。天台之峻。司寇率于五刑。泽国之饶。秣陵处乎都会。俾迁华序。往布宽条。资息偃以攸宁。赖抚绥而有谧。于戏。君臣之义。期笃于初终。台宰之司。攸深于体貌。解其重务。服在大僚。不亦美欤。无忘钦率。可特授刑部尚书、知江宁军府事、兼管内堤堰桥道劝农使、仍改赐推诚保德翊戴功臣、散官、封、勋、食实、如故。 

　　王曾罢相知兖州制天圣七年六月甲寅 

　　朕绍膺丕绪。临抚群元。内资辅弼之良。外倚蕃宣之重。君臣之遇。出处攸同。推忠协谋同德守正佐理功臣、开府仪同三司、行门下侍郎、兼吏部尚书、同中书门下平章事、充玉清昭应宫使、昭文馆大学士、监修国史、上柱国、太原郡开国公、食邑六千户、食实封二千三百户王曾。学洞圣机。识穷物表。早冠伦于多士。荐宣力于先朝。逮予缵承。尤所倚属。爰定谋于枚卜。遂擢寘于冢司。眷言灵宫。总在宰职。追惟文考之奉。具有列圣之祠。妖焰挻灾。一夕而既。俾纾劳于鼎路。且赋政于师垣。矧惟累牍之陈。时乃素怀之遂。于戏。事君尽礼。维旧德之靡违。观过知仁。亦至公之难废。勉膺明命。往惟钦哉。可特授依前行吏部尚书、知衮州军州事、兼管内劝农使、及管勾兖州仙源县景灵宫太极观公事、仍改赐推诚保德崇仁忠亮翊戴功臣。 

　　吕夷简罢相授使相判澶州制明道二年四月 

　　门下。我国家钦崇宝命。抚育绵区。必求绝俗之才。以副经邦之寄。其有久居政府。夙冠台司。著绩用以滋多。执谦冲而愈甚。俾遂蕃宣之志。用均劳逸之宜。推忠协谋同德守正佐理功臣、开府仪同三司、行门下侍郎、兼吏部尚书、同中书门下平章事、昭文馆大学士、监修国史、上柱国、东平郡开国公、食邑八千户、食实封三千三百户吕某。道本中和。行存端厚。早负弥纶之业。每彰优裕之声。尹正邦畿。继闻善治。参裨宰府。屡进忠言。逮膺命相之求。弥显致君之略。动遵旧典。静守常规。山甫保躬。不违明哲。弱翁行事。罔失便宜。岁月逾深。谋猷益著。以至刊修诏令。裁成国书。营缮宸居。弼谐缛礼。事光简策。名播华戎。何宠利之不居。惟恬和而是务。斯用升节旄于近镇。视帝傅之崇资。并增采邑之封。仍改褒功之号。俾临巨屏。用示优恩。于戏。入辅出藩。尽贤人之美事。进礼退义。协圣典之格言。服我徽章。无忘励翼。可特授检校太傅、同中书门下平章事、使持节邓州诸军事、行邓州刺史、充武胜军节度、邓州管内观察处置等使、判澶州军州事、管内河堤劝农使、加食邑一千户、食实封四百户、仍赐推诚保德崇仁忠亮翊戴功臣、散官、勋、封、如故。 

　　张士逊罢相判河南府制明道二年十月戊午 

　　辅相之官。盖专国政。蕃宣之寄。以牧民彝。惟逸劳之是均。岂出处之为异。推忠协谋同德佐理功臣、特进、行门下侍郎、兼兵部尚书、同中书门下平章事、昭文馆大学士、监修国史、上柱国、清河郡开国公、食邑九千二百户、食实封三千五百户张士逊。学贯通变。行笃忠沈。傅羽翼于初潜。契股肱之一德。秉节据正。允蹈忠臣之风。经事造微。能成天下之务。宠至而心益戒。望高而气愈冲。宜升揆路之华。听守留都之重。于戏。文昌百僚之长。既属于老成。洛邑四方之中。寔资于保治。往绥厥位。以服予恩。可特授尚书左仆射、判河南府、兼西京留守司、群牧劝农使、加食邑五百户、食实封二百户、仍改赐推诚保德崇仁翊戴功臣。 

　　张士逊罢相授使相判许州制士逊以左仆射罢告射坐杨崇勋□□改命使相衔当新除左仆射乃用旧衔设 

　　门下。上相之文。炳太微之右。诸侯之秩。分列土之封。傥全德之著称。则兼荣而咸事。畴兹硕望。诞布湛恩。告于王庭。光斯阃寄。推忠协谋同德佐理功臣、特进、行门下侍郎、兵部尚书、同中书门下平章事、昭文馆大学士、监修国史、上柱国、清河郡开国公、食邑九千二百户、食实封一千五百户张士逊。言成轨范。气禀中和。行积厚而表伦。文含英而华国。夷险一致。出入三朝。自朕主鬯之辰。资乃为宾之助。洎历枢衮。逮授麾旄。入居台阶。雅为邦柱。锡尔爵秩。车与服而以庸。冠乃崇公。名将实而相辅。总因山之卜吉。行舍爵而策勋。谦引居多。寅恭可亮。是用付之将钺。兼以鼎司。殿襄汉之巨藩。加圭辕之常赋。饰之美号。重以维师。简自朕心。协兹耆德。于戏。注安危之意者。在乎所任。被富贵之崇者。戒乎执规。况夙践于要司。今复更于剧委。往服丕训。永保令猷。可特授检校太师、同中书门下平章事、使持节襄州诸军事、行襄州刺史、充山南东道节度、襄州管内节度处置等使、判许州军州事、兼管内堤堰桥道劝农使、管勾开治沟洫河道事、加食邑一千户、食实封四百户、仍改赐推诚保德崇仁翊戴功臣、散官、勋、封、如故。主者施行。 

　　李迪罢相进刑部尚书知亳州制景祐二年二月戊辰 

　　朕统临寰区。审求辅相。倘式昭于物议。难久处于台司。宜告在廷。俾从罢秩。推忠协谋佐理功臣、光禄大夫、行工部尚书、同中书门下平章事、集贤殿大学士、上柱国、陇西郡开国公、食邑二千五百户、食实封二千户百户李迪。早逢昌会。式展嘉猷。尝参护于储宫。遂延登于政路。乃姻联之内。险诈相朋。靡先事而上言。颇为臣而有隐。岂可更居衮职。以肃朝章。且出守于便藩。尤加荣于宪部。仍陪多赋。以礼旧臣。于戏。其代天工。当绝近私之蔽。乃心王室。毋怀去任之嫌。往而省思。尚克祗服。可特授刑部尚书、知亳州军州事、兼管内劝农使、加食邑五百户、食实封二百户、仍改赐推忠保德翊戴功臣。 

　　吕夷简罢相判许州制景祐四年四月甲子 

　　持衡宰路。以裁万化之宜。授节斋坛。以总元戎之略。岂出入之有异。盖劳逸之是均。爰择刚辰。诞告列位。推忠协谋同德守正亮节佐理功臣、开府仪同三司、行尚书右仆射、兼门下侍郎、同中书门下平章事、昭文馆大学士、监修国史、上柱国、申国公、食邑一万二千户、食实封四千九百户吕夷简。黄中通理。明允笃诚。克肩一心。以广庶绩。佐时论道。十有六年。顷从价藩。还冠台席。方兹倚赖。同底治平。而岁期之间。囊封十上。愿解要剧。以图便安。宜加将钺之崇。兼视师垣之贵。褒功益赋。崇示宠休。于戏。中外迭居。莫如将相之重。终始一节。实契君臣之知。勉率训词。益宣令问。可特授检校太师、同中书门下平章事、使持节陈州诸军事、行陈州刺史、充镇安军节度、陈州管内观察处置等使、判许州、兼堤堰桥道劝农使、及开治沟洫河道事、加食邑一千户、食实封四百户、仍改赐推诚保德崇仁守正忠亮翊戴功臣。 

　　王曾罢相授大资政判郓州制同前 

　　朕绍膺丕构。统御庶邦。用览万几之繁。并建四辅之职。其有久任国事。屡奏囊封。宜解近司。用昭美志。推忠协谋同德守正亮节佐理翊戴功臣、开府仪同三司、行尚书右仆射、兼门下侍郎、同中书门下平章事、集贤殿大学士、上柱国、沂国公、食邑一万一千八百户、食实封四千八百户王曾。诚存方格。识蕴精微。感遇先朝。践扬膴仕。逮缵承于大绪。寻擢正于台衡。实赖嘉谋。共熙庶绩。顾闵劳于政路。宜钧逸于藩符。进长中台之班。兼荣秘殿之职。褒功易号。疏邑陪封。式是茂恩。以复优顾。于戏。仪刑百辟。协宣左右之劳。体貌大臣。务全进退之礼。往祗明命。姑徇私怀。可特授行尚书左仆射、充资政殿大学士、判郓州军州事、兼管内河堤劝农同群牧使、加食邑七百户、食实封三百户、仍赐推诚保德崇仁守正协恭忠亮翊戴功臣。 

 


宋大诏令集卷第六十七 

　　宰相十七 罢免三 

　　王随罢免建节制宝元元年三月戊戌 

　　秉钧之府。既咨上宰之谋。经武之才。亦仗元戎之略。式颁明制。诞告外廷。推忠协谋同德佐理功臣、金紫光禄大夫、门下侍郎、同中书门下平章事、昭文馆大学士、监脩国史、上柱国、琅琊郡开国公、食邑四千四百户、食实封一千户王随。器业宏深。才猷敏达。自赞襄于衮职。旋总领于星枢。简于朕怀。付以魁柄。繇厉精而宣力。久结疾以愆和。叠上奏函。恳辞政路。谦徽滋至。夷退可嘉。靡欲机务之烦。重劳耆旧之德。是用择于近屏。建以高才。兼荣台铉之司。仍视师臣之秩。于戏。辞隆释重。聊遂于素怀。味道养恬。勉绥于吉履。祗服渥命。益宣令猷。可特授太傅、同中书门下平章事、使持节曹州诸军事、曹州刺史、充彰信军节度、曹州管内处置观察等使、加食邑一千户、食实封四百户、仍改赐推诚保德崇仁翊戴功臣。 

　　陈尧佐罢相建节判郑州制同前 

　　亮采奋庸。方委持衡之重。避荣逊宠。宜推从欲之私。诞举徽章。孚告列位。推忠协谋佐理功臣、金紫光禄大夫、行尚书户部侍郎、同中书门下平章事、集贤殿大学士、上柱国、頴川郡开国公、食邑五千户、食实封二千户陈尧佐。冲和挺质。懿厚脩身。视履存乎时中。力学采乎古始。内外更践。滞荣相参。间自近司。出临巨屏。载图旧德。擢正中阶。协调台鼎之和。对掌神机之务。遽因灾异。继有奏陈。援汉家赐策之文。徇申伯于蕃之志。屡形诏谕。固执确衷。仍疏宠于斋坛。俾兼荣于将绂。陪京右地。姑以优。于戏。君子得进退之宜。用符于终吉。大臣无出处之间。要尽于一心。往阜吾民。实均于倚。可特授检校太傅、同中书门下平章事、持节蔡州诸军事、蔡州刺史、充淮康军节度、蔡州管内观察处置等使、判郑州军州、兼管内河堤劝农使、加食邑一千户、食实封四百户、改赐推诚保德翊戴功臣。 

　　张士逊致仕制康定元年五月壬戌 

　　秉钧当国。进以仪于官师。告老于朝。退以厚于风俗。去就以礼。古今所难。宜推高怀。诞布列位。推忠协谋同德守正佐理功臣、开府仪同三司、行门下侍郎、兼兵部尚书、同中书门下平章事、昭文馆大学士、监脩国史、上柱国、邓国公、食邑一万二千户、食实封五千一百户张士逊。志尚恬约。器涵冲深。逮事真朝。参辅朱邸。忠嘉一节。夙夜无渝。导命枢庭。慎翊万微之要。调元宰路。翕宣庶政之和。乃恳上于印章。愿退休于田野。载旌茂节。以傅龙光。用居师臣之班。仍恢国土之胙。岁时之会。朔望以朝。恩数便蕃。实出朕意。于戏。功成身退。盖本道家之常。宪老乞言。尚希惇史之益。往绥德履。俾介寿期。可特授太傅致仕、进封邓国公、加食邑七百户、仍改赐推诚保德崇仁忠亮守正功臣。宜朝朔望及大朝会。并缀中书门下班。 

　　吕夷简守太尉加恩制庆历三年九月戊辰 

　　同寅协恭。和衷则帝谋遂远。功成名遂。身退乃天道之常。眷言耆哲之臣。屡形高尚之请。特推异数。以示群伦。推诚保德宣忠亮节崇仁协恭守正翊戴功臣、开府仪同三司、监脩国史、守司徒、兼译经润文使、上柱国、许国公、食邑一万八千六百户、食实封七千三百户吕夷简。当世杰才。为国重器。逮自圣考。服在迩联。肆予冲人。延登上宰。出入中外。勤劳夙宵。间以几务之烦。寖婴疾恙之剧。恳陈封奏。愿解钧衡。拒之再三。确然不已。姑循靖退之节。以厉恬淡之风。于戏。臣享全名。得进退之道。君明大义。贵终始之恩。并保至和。以终遐寿。可特授守太尉致仕、加食邑七百户、食实封三百户、宜朝朔望及大朝会。并缀中书门下班。仍令所司择日备礼册命。 

　　晏殊罢相工部尚书知颍州制庆历四年九月庚午 

　　夫乾台之任。鼎足承君。奋时谟明。均国休戚。朕既不敏。委政辅臣。冀成断金之情。以济涉渊之惧。苟昧兹道。畴为协恭。推忠协谋佐理功臣、开府仪同三司、行刑部尚书、同中书门下平章事、集贤殿大学士、兼枢密使、上柱国、临淄郡开国公、食邑一万五百户、食实封三千一百户晏殊。夙有雅才。被遇文考。实参储采之选。因附天鳞之华。程其器能。与我朝柄。或间守屏翰。或主领剧烦。比缘枢省之劳。遂正冢司之总。属边埸日骇。调攘烦兴。老师留屯。旰食焦虑。而罔念艰疚。颇图晏安。广营产以殖私。多役兵而规利。致乃公论。达于予闻。永惟宰辅之方。思全进退之礼。俾上机政。改秩冬官。仍委州邦。且迩京邑。于戏。承弼未验。罢免所宜。眷旧人之弗忘。匪至公之获已。当体恩遇。毋怠省循。可特授行工部尚书、知颍州军州事、管内劝农使、管勾开治河道事、散官、勋、封、食邑、食实封如故。 

　　杜衍罢相进左丞知兖州制庆历五年正月丙戌 

　　天子不正责之辅。三公无备惟其人。其有师表百僚。践更二府。虽夙夜之匪懈。眷春秋之已高。以至公而升。以至公而退。宜作明命。以告大庭。推忠协谋同德佐理功臣、光禄大夫、尚书吏部侍郎、同中书门下平章事、兼枢密使、集贤殿大学士、上柱国、京兆郡开国公、食邑三千八百户、食实封一千二百户杜衍。夙以盛明。历于膴仕。孤风足以镇浮俗。远识足以造机微。若时奋庸。亦既滋久。烦以蕃宣之绩。入参帷幄之畴。嘉尔奉职之勤。助予厉精之治。而自居鼎辅。靡协岩瞻。颇彰周比之风。难处咨谟之治。顾群议之莫遏。岂旧劳之敢私。文昌纲辖之资。曲阜麾持之寄。俾特膺于出守。仍改赐于褒功。当体素怀。尚祗优数。于戏。公台之位。本上代于天工。岳牧之臣。亦下及于民泽。往帅乃职。厥惟钦哉。可特授行尚书左丞、知兖州军州事、兼管内劝农使、管勾兖州仙源县景灵宫太极观公事、改赐推诚保德崇仁翊戴功臣。仍放辞谢。 

　　章得象罢相授使相判陈州制庆历五年四月戊申 

　　朕稽载籍之明训。见君臣之大方。进惟尽忠。既勤夙夜之力。退必由礼。将笃始终之恩。矧兹师尹之臣。久处岩廊之地。屡陈恳素。祈解钧衡。爰以刚辰。告于列位。推忠协谋同德守正亮节佐理功臣、开府仪同三司、行工部尚书、同中书门下平章事、兼枢密使、昭文馆大学士、监脩国史、兼译经润文使、上柱国、京兆郡开国公、食邑八千五百户、食实封二千八百户章得象。器怀中裕。风度外高。遍历仕涂之华。雅通治道之要。自进登于宰席。仍总决于枢庭。有经远之术可以怀异俗。有厚生之功可以阜齐民。方隆嘉靖之风。益赖耆明之德。而乃慎持谦节。确避宠名。既谅由衷之言。莫留俞往之命。俾将牙之分阃。仍相绂之仪朝。虽徇雅怀。岂忘厚遇。于戏。义形许国。固出处之一心。材足济时。自文武之兼用。勉绥贤履。茂对邦休。可特授检校太傅、同中书门下平章事、使持节陈州诸军事、行陈州刺史、充镇安军节度、陈州管内观察处置等使、判本州事、食邑一千户、食实封四百户、仍改赐推诚保德崇仁守正忠亮翊戴功臣。 

　　贾昌朝罢相使相判大名府制庆历七年三月乙未 

　　丞相之任。方国是毗。入以赞国之万机。出以副邦之九牧。中外更处。靡有间然。推忠协谋佐理功臣、光禄大夫、行尚书工部侍郎、同中书门下平章事、昭文馆大学士、监修国史、兼译经润文使、上柱国、常山郡开国公、食邑三千户、食实封六百户贾昌朝。敏识造机。冲器贯道。自参□于朝路。颇宣力于王家。以至讲道露门。代言西省。正尹畿甸。执法台端。绰有诤臣之风。居稔良肱之赖。乡与谋于柄府。旋进斡于斗枢。遂旌乃庸。联陟上下。夙夜一致。勤劳百为。览剡奏之累陈。嘉抗怀之莫抑。其领元帅之节。仍兼丞相之章。出殿留都。且迩还服。易上公之美号。陪旧食之真封。褒是宠光。副我眷赖。于戏。公槐鼎铉。既极岩廊之崇。齐钺路车。更分方岳之寄。恩礼之重。其有拟乎。可特授检校太傅、同中书门下平章事、使持节邓州诸军事、行邓州刺史、充武胜军节度使、邓州管内观察处置等使、判大名府、兼北京留守司事、加食邑一千户、食实封四百户、改赐推诚保德翊戴功臣。 

　　陈执中罢相除兵部尚书知陈州制皇祐元年八月辰戌 

　　宰物调元。久属三台之老。阜名宣化。亦系四岳之良。爰以明伦。告于列位。推忠协谋同德守正佐理功臣、光禄大夫、尚书工部侍郎、同中书门下平章事、昭文馆大学士、监修国史、兼译经润文使、上柱国、颖川郡开国公、食邑四千八百户、食实封一千四百户陈执中。方厚特立。敏强内融。谔谔昌言。率皆社稷之计。琅琅治行。遂蔼搢绅之闻。逮登秉于政几。寔罄输于忠力。向以河防溃溢。民版流移。露章上陈。恪守不易。用是躐进省坐之秩。择守辅蕃之封。顾于旧臣。岂易忘德。于戏。君臣之际。惟大义之是先。出处之间。要令名之所保。姑循素欲。其谅菲怀。可特授行兵部尚书、知陈州、仍加食邑一千户、食实封四百户、仍赐推诚保德崇仁忠亮翊戴功臣。 

　　宋庠罢相进刑部尚书观文殿大学士知河南府加恩制皇祐三年三月庚申 

　　君臣谋国。本同体以协心。朝廷遇贤。岂重内而轻外。虽在倚毗之重。且均劳逸之宜。推忠协谋同德佐理功臣、光禄大夫、行工部尚书、同中书门下平章事、集贤殿大学士、上柱国、广平郡开国公、食邑五千三百户、食实封一千九百户宋庠。性禀融明。行推沉厚。温如清庙之器。挺然大厦之材。达于在邦。敏而好古。而自参综大务。屡闻旨言。进领枢衡之司。旋升鼎轴之路。百度修举。三辰昭华。间延对而沥衷。累抗章而引谢。再加敦谕。固守靖夷。宜保治于洛师。主留司于言钥。仍峻中台之秩。兼荣秘殿之班。衍食褒功。允为异数。于戏。麟符分宠。一都之寄甚雄。天邑居中。四方之瞻是则。当勤恤隐。益励奋庸。可特授行刑部尚书、充观文殿大学士、知河南府、兼西京留守司事、畿内劝农使、加食邑一千户、食实封四百户、仍改赐推诚保德崇仁忠亮功臣。 

　　文彦博罢相进吏部尚书观文殿学士知许州制皇祐三年二月庚子 

　　尧之四岳。出总诸侯。周有三公。外倡九牧。盖咨承弼之重。以分方镇之忧。推忠协谋同德佐理功臣、光禄大夫、行礼部尚书、同中书门下平章事、昭文馆大学士、监修国史、兼译经润文使、上柱国、平阳郡开国公、食邑四千户、食实封一千二百户文彦博。气识宏深。风德高劭。才足以经世务。谟足以鬯帝猷。夙夜劳于百为。夷险蹈乎一节。荐申奏述。恳避宠荣。其听改于近司。且往临于辅郡。载嘉勤瘁。俾遂偃休。于戏。居则谐鼎味之和。行则寄国藩之宪。股肱心膂。惟体貌之所均。社稷人民。匪忠良而安属。勉祗厥服。用究乃功。可特授行吏部尚书、观文殿学士、知许州军州事、兼管内河堤桥道劝农使、仍管勾开治沟洫河道兼同群牧事、加食邑一千户、食实封四百户、仍改赐推诚保德忠亮翊戴功臣。 



●宋大诏令集卷第六十八 

　　宰相十八 罢免四 

　　庞籍罢相除依前尚书户部侍郎知郓州仍改赐推诚保德翊戴功臣散官勋封食邑食实封制皇祐五年闰七月壬申 

　　门下。图治之世。宜本至公。预政之文。合防嫌迹。矧居四辅之首。允在百僚之先。苟罹干请之名。殊失仰成之意。兼沿章削。俾解政机。推忠协谋佐理功臣、光禄大夫、行尚书户部侍郎、同中书门下平章事、昭文馆学士、兼脩国史、兼译经润文使、上柱国、始平郡开国公、食邑五千三百户、食实封一千二百户庞籍、志度渊冲。业寓明劭。韫才谋而敏达。更事典以兼通。早冀望于本朝。荐服劳于近职。雅有风采。蔚著猷为。乃者西州用兵。延安近寇。属轻裘而谋帅。烦筹笔以制边。戎索以清。夏人来附。乃眷西顾。予嘉乃勋。始召置于枢庭。旋擢参于宰府。阃域无事。颇见于匪躬。天下既安。允膺于注意。遂正斗枢之号。遄升邦铉之名。固宜属以正方。绳于群下。而乃亲联交构。私谒彰闻。逮有司之讯词。合杜门而待罪。及行蔽断。仍失重轻。致公议之弗容。在人言之莫遏。尚矜旧德。兼览奏函。听避位于位台司。俾均劳于藩服。委东平之安辑。使乐土之康嘉。于戏。罢免之科。盖拘于典制。进退之礼。用正于臣邻。勉副宽条。弗忘成绩。可特授依前尚书户部侍郎、京东西路安抚使、知郓州、仍改赐推诚保德翊戴功臣。 

　　梁适罢相特授依前行尚书礼部侍郎知郑州仍改赐功臣制至和元年七月戊辰 

　　门下。禠机政之烦。均屏翰之逸。左右修辅。善陟恪之久劳。内外赐勤。在眷毗之一体。爰孚廷号。用告朝伦。推忠协谋同德佐理功臣、光禄大夫、尚书礼部侍郎、同中书门下平章事、集贤殿大学士、上柱国、安定郡开国公、食邑三千五百户、食实封一千户梁适。局致夷通。性业开爽。入我彀英之选。参于橐从之华。召自北门。侍于迩合。预赞书于明命。备进读于邱坟。嘉话纳于论思。敏用彰于强济。曏图制阃之效。擢易本兵之司。职典枢机。地亲帷幄。亟参闻于政道。遄敷燮于辰阶。出入五年。周旋二府。苛慝比作。变异重仍。积有烦言。达于予听。曾淑声之莫建。在清议之弗平。屡上封章。求还印绶。朕思全进退之体。务崇始卒之恩。参录旧勤。尚仍前秩。以春官亚旅之重。莅皇图右壤之雄。临长郑人。班录汉诏。于戏。台宰之职。任国纲维。寰辅之邦。陪京襟带。往服兹命。尚体至恩。可特授依前尚书礼部侍郎、知郑州、管内劝农使、及管勾群牧公事、提点牛羊司外群牧司、仍改赐推诚保德忠亮翊戴功臣。 

　　陈执中罢相除使相判亳州制至和二年六月 

　　门下。代天之任。入则宣寅亮之谟。分陕以居。出则膺藩翰之寄。矧予宿艾。久冠臣邻。宜均休逸之恩。用昭进退之遇。具官陈某。风猷端粹。材识敏明。早事先朝。实开忠益之路。属予下武。历更机近之繁。弥纶之效固多。直清之望无玷。向自上还玉节。再陟衮司。画一之规。动遵于彝宪。难进之概。居亮其素怀。矧兹年德之高。闵劳机轴之任。宜授符于斋阃。乃均宠于宰衡。近委价藩。增陪邑赋。于戏。君臣之分。固当徇于至公。中外迭居。寔同归于大任。推乃心于王室。尚俾炽于寿祺。往哉汝谐。思对休命。可检校太尉、同中书门下平章事、使持节、青州刺史、充镇海军节度、青州管内观察处置等使、判亳州军州、加食邑一千户、食实封四百户、仍赐推诚保德崇仁守正忠亮翊戴功臣。□□□ 

　　刘沆罢相授工部尚书观文殿大学士知应天府制嘉祐元年十二月壬子 

　　门下。罄一节以事君。中外之任无间。处大臣而有体。进退之礼必优。矧予辅弼之良。方赖股肱之寄。屡形恳避。嘉敦悫之弗移。宜峻宠章。示眷怀之特异。推忠协谋同德佐理功臣、光禄大夫、行尚书兵部侍郎、同中书门下平章事、监修国史、彭城郡开国公、食邑四千八百户、食实封一千四百户刘沆。质性刚鲠。姿材敏明。早以艺文。策隽科于异等。遂追髦彦。腾夷路以飞华。入必侍于清间。出屡更于仕任。翼翼是则。有声京邑之雄。岩岩具瞻。遂参廊庙之用。乃畴嘉绩。爰正台司。执毁誉不回之心。笃于自信。勤宿夜匪懈之志。久而益劳。□方厚于倚毗。何遽思于退让。宴见之际。有言而必诚。封章之来。虽却而复至。察其所守。盖亦重违。惟兹秘殿之严。眷乃留都之重。既增美秩。仍益真封。宠我迩臣。斯为异数。虽如尔志。尚柬予衷。于戏。秉国之钧。居则坐而论道。为时耆老。往则殿于大邦。是惟出处之荣。勉服便蕃之命。可特授行工部尚书、充观文殿大学士、知应天府、加食邑一千户、食实封四百户、改赐推诚保德崇仁忠亮功臣、散官、勋、封如故。主者施行。 

　　文彦博罢相特授检校太尉同中书门下平章事充河阳三城节度使判河南府加恩制嘉祐三年六月丙午 

　　门下。四辅居中。用缉熙于邦采。二伯治外。亦藩屏于王家。虽易地而略殊。在殿邦而迭重。眷言茂宰。未解冢司。有嘉靖退之风。特举褒优之典。兼徽台钺。诞告臣工。推忠协谋同德守正佐理功臣、开府仪同三司、行吏部尚书、同中书门下平章事、昭文馆大学士、兼修国史、兼译经润文使、上柱国、平阳郡开国公、食邑八千四百户、食实封二千八百户文彦博。格量冲深。体用安重。资疏通之明识。蕴强济之敏猷。卓尔伟才。本克生于王国。居然奇璞。早见器于圣朝。拔自时髦。经我世务。历树风于方面。亟闻政于宰司。属以盗发甘陵。氛生朔垒。义能首奋。师以凯还。名系民瞻。功惟朕念。爰立作相。遂正三阶之文。用乂于朝。乃总万枢之务。殆分垣翰。遄受旄旌。□幕府于常安。委节制于全雍。眷求奇弼。图任茂勋。式序上司。复光旧物。居百度将明之重。比历暄凉。在三事弼谐之先。尤彰夙夜。方笃仰成之眷。遽陈谢去之章。谕言且勤。诚意颇固。兴化致治。虽资秉质之良。均逸偃藩。亦广养恩之意。姑从所欲。仍示宠章。荣以凤池。辅之虎节。析□津之劳瑞。委宅中之符书。加衍圭田。申崇功号。悉举□□之数。诞昭懋赏之文。于戏。出处之方。并扬于休命。进止之度。有美于庶言。往惟钦哉。无忘夹辅。可特授检校太师、同中书门下平章事、持节孟州诸军事、孟州刺史、充河阳三城节度、孟州管内观察处置等使、判河南府、兼西京留守司、畿内劝农使、加食邑一千户、食实封四百户、仍赐推忠保德崇仁忠亮翊戴功臣。 

　　韩琦罢相除陈郑两镇节度出判相州制治平四年九月辛丑 

　　朕光宅万邦。肇新骏命。正权纲之远御。慎名器之大方。眷予宗臣。特崇异数。推忠协谋同德守正亮节佐理翊戴功臣、开府仪同三司、守司空、兼侍中、昭文馆大学士、监修国史、兼译经润文使、上柱国、魏国公、食邑一万二千七百户、食实封四千六百户韩琦。宣昭贤业。熙亮天工。光翊三朝。咸有一德。材周五则之用。体备四时之和。社稷是经。文武惟宪。在成功而弗处。实有大以能谦。荐上奏封。恳辞政柄。顾倚毗之厚。诏谕数颁。而精勤之坚。诚辞难夺。增宠上阶之峻。特开两镇之崇。蔽自朕心。事非旧典。于戏。臣行其志。兹为自得之全。君笃于恩。深惜老成之去。无安帅节之乐。犹待衮衣之还。乃情本朝。遐不谓矣。可特授守司徒、检校太师、兼侍中、持节陈州、邓州诸军事、行陈州、邓州刺史、镇安、武胜等军节度、陈州邓州管内观察处置营田等使、判相州军州事、同群牧兼管内劝农使、加食邑一千户、食实封四百户、仍改赐推诚保德崇仁守正协恭赞治亮节翊戴功臣。 

　　富弼罢相除武宁军节度判亳州制熙宁二年十月丙申 

　　三台处中。以裁万物之化。四岳总外。以牧黎民之蕃。如山河之经九州。如股肱之卫一体。出处之际。朕无间然。推忠协谋同德守正亮节佐理功臣、开府仪同三司、行尚书左仆射、兼门下侍郎、同中书门下平章事、昭文馆大学士、兼修国史、兼译经润文使、上柱国、郑国公、食邑一万一千户、食实封四千二百户富弼。复贯有□。蹈中弗免。学几圣而独至。识造物之未形。贵名起于三朝。盛德仪于百辟。向召从于列屏。俾进相于冢司。为日尚新。何恙靡已。未及经邦之务。遽陈避位之辞。诏虽屡而莫回。章甫却而复至。朕怃然自念。嗟莫能胜。既闵劳于政机。其听遂于私佚。建武宁之节。以殿东郊。守景亳之符。以长南社。仍位鸿钧之贵。尚优黄发之行。于戏。不处成功。专老氏荣名之畏。其旋元吉。要羲经履道之终。虽弗从于吾游。可自保于尔福。可特授检校太师、依前行尚书左仆射、同中书门下平章事、郑国公、行徐州大都督府长史、武宁军节度、徐州管内观察处置等使、判亳州、仍改赐推诚保德崇仁忠亮佐运翊戴功臣。 

　　曾公亮罢相建节集禧观使制熙宁三年九月庚子 

　　朕缅寻前载之文。乐见名臣之节。盖位至者予国。公有加于泽民。功成者本天。道惟在于抑己。诞扬赞册。以告治庭。推忠协谋同德守正亮节佐理翊戴功臣、开府仪同三司、行尚书左仆射、兼门下侍郎、同中书门下平章事、昭文馆大学士、监修国史、兼译经润文使、上柱国、鲁国公、食邑一万二千一百户、食实封四千二百户曾公亮。怀器适时。洁身绝类。蚤逢熙于神运。寖发蕴于贤谟。膺二后之顾言。奉冲人于大统。自初辅政。十有五年。而四夷守于封疆。百姓遂其衣食。匪图近岁。继托一诚。深据礼经之陈。欲还君务而去。虽终食而屡叹。卒高情之莫回。况留侯未衰。何遽遗于人事。且周公虽老。顾犹在于京师。其保宏父之居。兼管纳言之任。高旂钜节。遥临践土之津。间馆珍台。独揖浮邱之袂。于戏。以退为进。践天下难俪之风。不德其功。应君子有终之吉。往祇茂宠。更穆英猷。可特授守司空、检校太师、兼侍中、使持节孟州诸军事、行孟州刺史、河阳三城节度、孟州管内观察处置河堤等使、集禧观使、仍改赐推诚保德崇仁守正协恭忠亮翊戴功臣。仍诏大敕系衔在曹佾上。出入如二府仪。五日一奉朝请。 

　　韩绛罢相入官知邓州制熙宁四年三月丁未 

　　门下。丞辅之任。非端良而罔居。典刑之行。虽贵近而无间。我有明命。扬于大庭。推忠协谋佐理功臣、金紫光禄大夫、行尚书吏部侍郎、同中书门下平章事、昭文馆大学士、兼译经润文使、上柱国、南阳郡开国公、食邑四千三百户、食实封一千二百户韩绛。历事三朝。浸更众职。比畴劲正之器。进服弼谐之司。属者羌渠陆梁。戎候骚动。辍自贰公之列。往定安边之图。而听用匪人。违盭初诏。统制忘状。绥怀寡谋。暴兴征师。深入荒域。卒伍骇扰。横罹转战之伤。丁黄驰驱。重疲赍粮之役。边书旁午。朝听震惊。朕以其推忠之勤。诚为尽瘁。出师之绩。亦已居多。方公论之腾喧。览奏封之引咎。其伸宪法。以解机衡。仍旧秩于天官。殿近蕃于京辅。于戏。奉使失指。虽生事之靡容。原诚无他。亦注怀之素厚。往服成命。无忘省言。可特授行尚书、依前吏部尚书、知邓州军州、兼管内劝农使、京西路安抚使、提举本路兵马巡检盗贼事、仍改赐推诚保德翊戴功臣。 



●宋大诏令集卷第六十九 

　　宰相十九 罢免五 

　　王安石罢相进吏部尚书观文殿大学士知江宁府制熙宁七年四月丙戌 

　　门下。入则冠宰路之重。百辟之所仪刑。出则寄师垣之尊。万邦之所宪法。苟非令德。奚称异恩。粤予端揆之臣。久托机衡之任。锡之宠渥。均厥贤劳。推忠协谋同德佐理功臣、光禄大夫、行尚书礼部侍郎、同中书门下平章事、监修国史、上柱国、太原郡开国公、食邑三千一百户、食实封八百户王安石。禀明质之资。蹈柔嘉之则。学问渊博。为时儒者之宗。议论坚明。有古直臣之烈。间畴伟望。升冠近司。忧勤百为。夷险一节。方籍壮猷之助。且观盛化之流。遽上封章。愿还政事。确诚莫夺。茂典载加。正位天官之联。升华殿幄之侍。仍加赋邑。以重藩维。于戏。纳忠告猷。卿所素尚。尊德乐道。朕岂或忘。毋怠乃心。而不予辅。可特授行吏部尚书、观文殿大学士、知江宁军府事、兼管内劝农使、兼江南东路屯驻驻泊兵马钤辖、加食邑一千户、食实封四百户、改赐推诚保德崇仁翊戴功臣。 

　　韩绛罢相进礼部尚书观文殿大学士知许州制熙宁八年八月庚戌 

　　门下。国家登延弼疑。内以起工于庶事。分畀藩翰。外以发政于四方。闵劳申恩。倚重均体。肆敷丕号。庸谂广朝。推忠协谋同德佐理功臣、特进、行尚书吏部侍郎、同中书门下平章事、监修国史、上柱国、南阳郡开国公、食邑六千八百户、食实封二千户韩绛。躬庄厚之资。涵良悦之度。脩世美以特立。告辰猷而具臧。屡陪国均。实辅台德。向自保厘之寄。再膺翼亮之咨。高平师师。总修众职之采。公孙斤斤。参听百官之成。久宣于勤。间愬以疾。确辞几务之剧。祈即燕申之休。感于朕聪。姑徇尔欲。宜还宰韨。往建州麾。陟春官常伯之尊。兼禁殿隆儒之冠。载更功号。增衍井封。于戏。乃眷臣邻。虽尔身之在外。不忘寿耇。岂兹心之谓遐。其服宠章。以将福履。可特授行礼部尚书、充观文殿大学士、知许州军州事、兼管内劝农使、京西北路安抚使、兼提举本路兵马巡检公事、加食邑一千户、食实封四百户、仍改赐推诚保德崇仁翊戴功臣。 

　　王安石罢相拜太傅镇南军节度同中书门下平章事判江宁府制熙宁九年九月丙午 

　　门下。入居丞弼。用表仪于百官。出总翰藩。将师帅于九牧。地虽中外之异。体亦重轻之均。推忠协谋同德佐理功臣、特进、尚书左仆射、兼门下侍郎、同中书门下平章事、昭文馆大学士、监修国史、兼译经润文使、上柱国、太原郡开国公、食邑六千六百户、食实封二千户王安石。得古人之风。蕴真儒之学。眷方深于台辅。志弥懋于政经。挈持纲维。纠正法度。俄属伯鱼之逝。遽兴王导之悲。引疾自陈。丐闲斯确。宜仍宰路之秩。载加衮钺之荣。于戏。大官大邑以庇身。建节虽临于乡郡。嘉谋嘉猷而告后。乃心犹在于朝廷。约忠不忘。怀德甚迩。可特授检校太傅、依前尚书左仆射、同中书门下平章事、使持节都督洪州诸军事、行洪州刺史、镇南军节度、洪州管内观察处置等使、判江宁府、兼管内劝农使、充河南东路兵马钤辖、加食邑一千户、食实封四百户、改赐推诚保德崇仁翊戴功臣。 

　　吴充罢相进吏部尚书观文殿大学士西太一宫使制元丰三年三月乙丑 

　　进惟畴德。式图亮采之功。退则均休。盖厚优贤之礼。眷予耆哲。比爽节宣。屡抗忱词。力还几务。诞扬孚号。布告治庭。光禄大夫、行尚书工部侍郎、同中书门下平章事、监修国史、渤海郡开国公、食邑四千户、食实封一千二百户吴充。体道靖深。秉义庄直。朝之硕辅。民所具瞻。常武有经。雅重国兵之寄。远猷克济。迄成帝载之熙。庶事用康。群工作乂。兹新美于法度。方倚任于谋谟。夙夜协恭。左右尽瘁。至感晦明之疠。未臻药石之痊。祈即便安。务和摄礼。虽抚循之愈厚。顾恳款之弥坚。朕亮矜乃诚。闵劳以事。进位天官之峻。升华禁殿之严。衍食爰田。服休真馆。实蕃宠数。并示眷恩。于戏。注意有加。朕以笃股肱之义。专神自养。汝无忘金玉之恩。尚惟迪终。副乃虚伫。可特授行吏部尚书、观文殿大学士、西太一宫使、加食邑一千户、食实封四百户、仍诏大朝会缀中书门下班。依大藩例支添给。 

　　蔡确罢相除观文殿大学士知陈州制元祐元年闰二月庚寅 

　　门下。入则处机衡之崇。以佐万机之务。出则膺屏翰之寄。以维四国之安。粤予同德之臣。久托赞元之任。均劳申典。孚号诏廷。正议大夫、守尚书左仆射、兼门下侍郎蔡确。材猷靖深。德宇方重。躬夷险之一守。历勤劳之百为。越升从橐之班。特被先朝之遇。秉钧黄闼。贰令中台。逮冲人践极之初。膺翼室受遗之托。方倚旧德。协致丕平。屡上封章。愿还机政。诚忱甚确。镌谕莫回。宜升殿幄之严。往正师垣之重。以宣惠泽。以答贤劳。于戏。庙堂历年。素亮始终之节。股肱一体。固无内外之殊。往壮茂猷。以辅予治。可特授依前正议大夫、充观文殿大学士、知陈州。 

　　韩缜罢相转观文殿大学士出知頴昌府制元祐元年四月戊子 

　　元首之于股肱。始终贵乎一体。本朝之视郡国。内外均乎为民。眷吾柄臣。久执机务。属有贤劳之恳。可无体貌之优。若稽古常。昭异宠数。正议大夫、守尚书右仆射、兼中书侍郎、上柱国、广陵郡开国公、食邑四千七百户、食实封一千四百户韩缜。严庄毅重。而持之以敏识。疏通博辩。而济之以小心。出将明命于蕃宣。以绥方面。入告嘉猷于帷幄。以长中枢。简自先朝。遗予眇德。事业之会。端揆以居。左右朕躬。夙宵大政。方倚谟明之效。庶增康济之期。而至诚屡抗于封章。自讼恐妨于贤路。异乎矜功要名而去者。尤得难进易退之体焉。是用迁秩崇阶。升华禁殿。陪敦邑赋。增衍户封。而况郑璧近邦。于门故里。为国藩辅。曾是燕间之余。乃心王家。勿忘启沃之志。于戏。咸有一德。永孚于休。往其钦哉。毋斁朕命。可特授光禄大夫、充观文殿大学士、知頴昌府。 

　　范纯仁罢相观文殿学士知頴昌府制元祐四年六月甲辰 

　　百揆居中。所以和庶政。九牧在外。所以阜兆民。兹出入之势有殊。而始终之恩无间。式敷厥命。其告诸朝。太中大夫、守尚书右仆射、兼中书侍郎、上柱国、高平郡开国侯、食邑一千六百户、食实封五百户范纯仁。心总天常。道济民极。显致朝廷之上。并收文武之长。越进陪于万机。遂升正于三事。赵公入相。叹先父之遗忠。韦氏继侯。嗟后人之愈畏。方倚成而熙绩。遽引疾以退身。言虽重违。礼寔增厚。加殿中之近职。莅寰内之大州。斯崇宠名。益懋恩数。于戏。九德咸事。无旷官而代天工。四国于蕃。有良翰而周邦喜。位隆者报益重。志深者用弥坚。勉迪尔猷。往宣予治。可依前太中大夫、充观文殿学士、知頴昌府。□□□□ 

　　文彦博太师加两镇致仕制元祐五年二月庚戌 

　　门下。周公未尝之鲁。老亦居丰。留侯晚虽强飡。终不任事。盖委寄之重。初无间然。止足之风。所不敢废。惟我耆旧。历事祖宗。缵服之初。复命以位。虽师保之地。优佚不烦。而邱樊之心。朝夕以请。布告在位。俾闻高风。太师、平章军国重事、上柱国、潞国公、食邑二万八千一百户、食实封一万一千八百户文彦博。克孝而忠。允文且武。其在师旅。有方召之勋。其在朝廷。有崇璟之业。士民视其去就。边圉震其威名。时更四朝。躬蹈一节。先皇帝愍劳以事。既许其归。越予访落之年。凛有涉渊之志。起之既老。待以仰成。出入五年。终始全德。进而论道。日闻典训之言。待以折冲。卒靖边防之警。委成功而不处。指莫景以求安。勤请屡闻。诚心莫夺。顾瞻闾井。近在洛师。郭氏有永巷之严。裴公有绿野之胜。岂以簪绂之累。久致形气之劳。贵极上公。既无复加之爵。特畀二节。宜从近比之优。仍广旧封。益衍真食。殚尽人臣之宠。归从父老之游。于戏。音声不遐。尚有就问之眷。几杖以俟。复期亲祀之陪。勿以进退之殊。而废谟猷之告。式燕且誉。俾寿而康。可特授太师、开府仪同三司、河中兴元尹、充护国军山南西道节度、管内观察处置桥道等使、致仕、加食邑一千户、食实封四百户、仍令所司备礼册命。 

　　刘挚罢相观文殿学士知郓州制祐六年十一月乙酉 

　　用其言而显其身。所以崇君子之正直。进以礼而退以义。所以敦大臣之始终。在国体之宜然。实朕心之致慎。惟吾宰弼。荐贡囊封。根于至诚。躬乃自厚。肆孚明命。播告外庭。太中大夫、守尚书右仆射、兼中书侍郎刘挚。渊源闳博。而持之以易良。廉隅静方。而迪之以柔则。术足以熙千载之统。谋足以诏万世之微。越予求助之初。嘉乃尽规之节。众政是赖。尔猷居多。谓蕃侯无吐茹之嫌。咨之补衮。而傅说有朝夕之诲。倚以济川。方垂拱以仰成。亦康几而相敕。施德云懋。历年未期。亟辞揆叙之繁。深服谦光之益。抗章弗已。陈义甚高。易退之风。勉从厥志。是用疏秘殿之华职。付东维之钜藩。式均贤劳。兹示体貌。于戏。民人社稷。无容中外之殊。元首股肱。固匪明良之异。若斧藻其德。毋金玉尔音。乃心王家。同底于治。可充观文殿学士、知郓州。 

　　苏颂罢相观文殿大学士集禧观使制元祐八年三月甲申 

　　朕登贤辅弼。所以图几康之功。均逸燕间。所以尽始终之遇。诞扬成命。敷告治庭。左光禄大夫、尚书右仆射、兼中书侍郎、上柱国、武功郡开国公、食邑三千六百户、食实封九百户苏颂。蹈德冲和。博闻通贯。乐处厚以敦薄。善援古以证今。法从宗工。儒林祭酒。践更众职。夷险一心。先朝训官。居独当于清问。迩英进读。兹有益于多闻。实应王人之求。式观贤业之效。擢从政路。进执宰衡。曾未期年。屡求归老。嘉能迁而安退。足戒得以兴廉。礼虽及于传家。忠未轻于去国。是用跻华秘殿。休养真宫。腆厥茂恩。适其高志。于戏。优游自裕。即解秉钧之劳。阙失有闻。毋忘补衮之素。勉脩兹义。允笃于衷。可特授依前左光禄大夫、观文殿大学士、集禧观使。余如故。 

　　吕大防罢相进左光禄大夫观文殿大学士知頴昌府加恩制绍圣元年三月乙亥 

　　登贤入辅。俨师长于天工。均逸出蕃。密股肱于王室。视内外之用虽异。要始终之遇无殊。咨尔在廷。听予施命。右光禄大夫、守尚书左仆射、兼门下侍郎、上柱国、吕大防。凝方重之质。富将明之才。修责难之恭以致君。恢包荒之度以安众。任可大乎贤人之业。期永底乎蒸民之生。夙夜百为。忧劳一致。改元而后。与政历九年之间。有国以来。首相踵三人之久。慎乃经德。抚我嘉师。兴言总览之初。实倚远猷之助。恳祈避宠。难抑能迁。是宜跻密殿隆儒之华。兼开府陪京之寄。崇阶进秩。衍食增田。膺乃茂恩。录其旧服。于戏。毋忘君忧。不同□□犬亩之人。自亮臣忠。益厉庙堂之日。惟既乃义。永增厥休。可特授左光禄大夫、充观文殿大学士、知頴昌府、加食邑七百户、食实封三百户。 

　　范纯仁罢相右正议大夫观文殿大学士知頴昌府制绍圣元年四月 

　　门下。谋谟庙堂。入则股肱于大政。偃息藩翰。出则师帅于一方。维时宗工。引疾辞位。均佚近辅。敷告大庭。通议大夫、守尚书左仆射、兼中书侍郎、上柱国、广平郡开国公、食邑三千七百户、食实封一千四百户范纯仁。端良禀于世资。乐易成于天性。有砥名砺行之志。有面折廷争之风。越自累朝。寖更华选。暨冲人之嗣服。适文母之仰成。咨予臣邻。付以宥密。一践枢要。再持国钧。朕恭己绍庭。向明图治。缉熙绪业。追遹先猷。方有望于弼谐。遽固辞于机务。重违尔志。姑即厥安。增视秩之荣名。进陪封之宠数。式隆体貌。何吝眷私。于戏。论道经邦。尝在倚毗之地。承流宣化。勿忘励翼之心。祗服朕言。往共尔位。可特授右正议大夫、充观文殿大学士、知頴昌府、加食邑七百户、食实封三百户、勋、封如故。主者施行。 

 


宋大诏令集卷第七十 

　　宰相二十 罢免六 

　　章惇罢相责本官知越州制元符三年九月初八日辛未 

　　门下。奉先者事忘如存。追往者送终为大。朕祗若先后。率循旧章。考卜因山之陵。夙命秉钧之使。虑愆有素。职堕弗虔。其孚大庭。以诏多士。特进、尚书左仆射章惇。早以时望。扬于庶工。出逢圣作之时。参陪国是之论。比以宰衡之任。总护容车之行。稽留半涂。暴露通夕。惟迩不任。慨然永怀。累上封章。自陈诚恳。乞还相印。出守州符。深务矜容。俯从勤请。于戏。君臣之分。体欲曲全。朝野之言。咎将谁执。往祗成命。服我宽恩。可特落尚书左仆射、依前特进、知越州、仍放谢辞。 

　　韩忠彦罢左仆射除观文殿大学士知大名府制崇宁元年五月六日庚申 

　　门下。入则经体赞元。允厘庶绩。出则承流宣化。以迄外庸。若时元臣。往殿近服。用猷告于多士。其孚命于大廷。具官某。躬受美材。世载令问。被遇神考。冠于仪曹。受知泰陵。长兹枢府。爰始嗣服。延登宰司。斯奉若于先王。以克绍于乃辟。然士有覆出之恶。而人无事上之忠。匪大猷之是经。谁执其咎。赖朕志之先定。不溃于成。封奏继来。人言荐至。其解钧衡之重。俾司留钥之严。仍宠其行。用加厥职。于戏。进退以礼。无用舍之殊。出处惟均。何内外之异。无替朕命。往哉惟休。可。 

　　曾布罢右仆射除观文殿大学士知润州制闰六月壬戌 

　　门下。审去就之分者。大臣所以尽道。优进退之礼者。人君所以劝忠。载嘉次辅之贤。申锡偃蕃之命。顾内外之或异。在体貌以惟均。诞布策书。式孚群听。具官某。器识闳博。性资聪明。早发越于猷为。久践更于事任。从容应物。有王佐之才。慷慨立朝。得仁者之勇。被遇神考。翱翔侍从之华。见知泰陵。密勿枢机之府。肆朕缵承之始。登于弼亮之司。丕扬继述之功。尤赖将明之助。遽露诚悃。祈解政机。虽眷倚之弥加。览封章之屡至。眷其有守。寔亦重违。是用峻秘殿之隆名。镇丹阳之便郡。遂其休逸。宠厥勤劳。于戏。论道经邦。居则仪刑于百辟。承流宣化。出则师帅于一方。往服渥恩。乃心王室。可。 

　　赵挺之罢相拜金紫光禄大夫观文殿大学士中太一宫使加恩制崇宁四年二月 

　　揆路畴庸。方懋弼谐之德。琳宫置使。用隆均逸之恩。乃眷股肱之良。宜惇体貌之厚。肆颁明命。敷告治庭。具官赵挺之。笃实冲深。刚明博达。懿文华国。早跻、禁掖之联。直道事君。浸历宪台之长。谠言屡进。正色不回。辩国是于群邪复炽之秋。诏先烈于众讪愈盈之日。虽朕志之素定。在汝言之实难。既擢预于政机。益辅成于台德。履信思顺。同寅协恭。任贤去邪。而罔有二心。兴滞起废。而克谐一德。载嘉乃绩。深简予衷。俾同秉于国钧。遂对持于政柄。式赖耆旧。永佑隆平。乃引疾以力陈。复投诚而备至。念远猷尚资于辰告。难去朝廷。而大臣不可以暑行。勉留神馆。加隆名于秘殿。增峻秩于文阶。衍邑爰田。益封真食。得推宠数。特示眷怀。于戏。恳辞机务之繁。闵劳以事。听即祠庭之佚。尚啬乃神。往服褒嘉。益绥福履。可特授金紫光禄大夫、充观文殿大学士、中太一宫使、加食邑七百户、食实封三百户、勋、封如故。 

　　何执中罢相太傅致仕加恩制政和六年四月 

　　进则经邦。任陟宰司之峻。退而就第。宠升帝傅之崇。保兹名节之全。寔乃初终之美。其诞扬于涣号。用褒显于宗工。具官何执中。敦重而有容。直方而不挠。蕴济务之图。而将以远识。迪匪躬之操。而持以小心。学为儒宗。达不闻于离道。材推王佐。进必务于辅忠。粤祗事于潜藩。旋登庸于揆路。宣王之倚方叔。克赖壮猷。高宗之式甘盘。亦惟旧学。时若格天之业。蔚然奠枕之勋。承弼八年。勤劳百度。比既谐于物药。方虚伫于赞元。有怀知足之规。遽起告归之志。露章数上。引谕莫回。祈尽解于政机。获永休于家食。闵劳以事。思亶乃诚。特蕃命数之隆。庸示老成之厚。咸有一德。念克底于成功。兹惟三公。用载光于得谢。拓封赋邑。加食爰畴。拥貂冠赤舄之华。从鸠杖安车之适。眷言硕望。垂训无穷。于戏。下膏泽于民。予敢忘于丕绩。告嘉谋于后。尔毋遂于遐心。祈服殊荣。永绥备福。可特授太傅致仕、依前荥国公、加食邑七百户、食实封三百户。 

　　郑居中罢相行服制重和元年闰九月 

　　门下。大臣为国之表。持躬惟古谊之师。圣王因人之情。立教以礼经之训。眷言宰辅。复自闵艰。外殚共政之勤。内极慕亲之念。其孚诏綍。用亶朝绅。具官某。性禀方严。器涵庄重。学术早推于禁路。机畴备罄于枢庭。式辟四方。允茂昭工之助。使宅百揆。载深亮采之图。遽兴陟屺之悲。爰执居庐之制。肆予求旧。勉尔断恩。起于苫块之中。付以钧衡之任。良非得已。今既逾年。兹屡有陈。恳祈去职。属抚盈成之运。宜惇顺睦之原。惟时股肱。实首风俗。矧君臣相与之际。当谅乃心。顾忠孝两全之难。重违所请。俾成其志。庸慰厥思。于戏。当轴处中。既克明于进退。立身行道。尚无替于显扬。往悉至怀。具钦时命。可。 

　　蔡京守本官致仕御笔宣和二年六月二十四日 

　　太师鲁国公蔡京。近年以来。章数十上。陈乞致仕。自夏祭礼毕。引疾告老。又复十数。亲笔批谕。谆诲再四。遣官宣押。坚卧不起。其词激切。确然不拔。可依所乞。守本官致仕。依旧神霄玉清万寿宫使。在京赐第居住。其恩礼俸给之属。及见役官吏人从等并依旧。仍朝朔望。今晚付翰林降制。只令具熟状进入。 

　　余深罢相授镇西军节度少傅知福州制宣和二年十二月一日 

　　门下。熙帝载而宅百揆。内严论道之崇。倡九牧以阜兆民。外倚承流之寄。顾本末之一致。期左右以同寅。眷予寿俊之良。久处政机之务。闵高年而宽委责。兹为贵老之先。钦大臣而备礼仪。式示优贤之厚。诞敷丕律。播告治庭。少傅、太宰、兼门下侍郎、兼充神霄玉清万寿宫使、卫国公、食邑一万一千八百户、食实封三千八百户余深。刚大而粹夷。高明而敏达。才周繁剧。蕴多识以济时。学妙渊源。贯群言而博古。蚤深王佐之略。众推儒术之规。扬禁近之清班。跻钧衡之要路。正色率下。谅镇服于未形。直道事君。嘉启沃而入献。载登左闼。进冠冢司。赫赫具瞻。维邦基于柱石。禺禺令望。定国是于蓍龟。三年有成。百度惟正。赖弥缝之善训。赞绍述之休功。方须帷幄之诚。遽慕林泉之适。露章踵至。沥恳殊坚。俯谆谕之甚勤。抗忱辞而益固。惟尊德乐道之义。宜罔咈乎朕怀。念难进易退之风。且重违于雅志。是用解上相之印绶。畀中权之节麾。亚傅华资。仍贵衮衣之宠。闽山奥壤。允光昼锦之荣。拓乃邑疆。衍之租食。于戏。曹参遵职。嗣兴宁一之歌。伊尹告归。远思宠利之戒。尚仰成于注意。毋专徇于遐心。繄我宗工。奚俟多训。可。 

　　尊礼 

　　令宰相立亲王上诏太平兴国八年十一月甲寅 

　　并建子弟。所以蕃屏王室。申命辅相。所以羽翼公朝。藩邸之任虽崇。钧衡之寄尤重。聿分内外。须至等差。自今宰相序立。宜在亲王之上。 

　　陈升之位文彦博下诏熙宁二年十月丙申 

　　二府者。政事之出也。惟是一二股肱之臣。日谋谟于庙堂之上。皆朕所尊礼之。顾其势岂有重轻哉。伏观仁宗实录。天圣时。二府之相。犹以其职高下定位。则知往者不若今制之拘也。今文彦博。盖朝廷之宗臣。朕方倚以疆陲之事。虽用陈升之为宰相。其令升之仍位彦博下。以称朕遇贤之意。故兹诏示。想宜知悉。 

　　许文彦博位陈升之下诏熙宁二年十月壬子 

　　朕惟国朝之制。虽兵民分于二府。然其委用者。皆所为执政之臣。岂独相枢密者为使相邪。朕尝惑之。故丙申之诏。令彦博在升之之上。所以尊老成而均政体也。今彦博数言。武臣之例。非可同于亲王之班。有所未便。执谦虑损。情有莫回。予思惘然。虽拒勿得。其令中书门下如所请施行。 

　　内降付中书省司马光许肩舆至内东门扶掖入对小殿 

　　左仆射兼门下侍郎司马光。为足疮妨拜跪。已指挥免起居。许乘轿子至尚书省等处治事。今有劄子辞免。可依前降指挥。不许辞免。乃令合门告示。许肩舆至内东门外。令男康扶掖至小殿引对。特免起居。引见前一日闻奏。 

　　内降司马光入对小殿 

　　三省同奉圣旨。令乘轿子至崇政殿门外。于延和殿垂帘日引对。余并依前降指挥。 

　　赐文彦博恩礼诏元祐元年四月壬寅 

　　朕绍宣皇绪。临御宝图。涉道未明。罔知攸济。乃眷元老。弼亮三朝。功被生民。名垂当世。天锡眉寿。既艾而昌。宜还师臣。辅我大政。已降旨授太师。平章军国重事。可一月两赴经筵。六日一入朝。因至都堂与执政议事。如遇有军国机要事。即不限时日。并令入预参决。其余公事。只委仆射以下佥书发遣。俸赐依宰臣例。 

　　文彦博吕公著免拜诏元祐二年八月己亥 

　　朕闻几杖以优贤。著之典礼。耋老无下拜。书于春秋。魏太傅钟繇。以足疾乘车就坐。自尔三公有疾。以为故事。而唐司徒马燧。亦以老疾自力。对于延英。诏使毋拜。今吾耆老大臣。四朝之旧。德隆而望重。任大而忧深者。惟卿与公著而已。方资其蓍龟之告。岂责以筋力之礼。今后入朝。凡有拜礼。宜并特免。卿其专有为之报。略无益之宜。毋或固辞。以称朕意。故兹诏示。想宜知悉。 

　　文彦博吕公著辞不拜恩命允诏元祐二年八月丁未 

　　省表具之。朕优礼师傅。达德齿之尊。以亟拜为可略。古之道也。卿严肃朝廷。谨君臣之分。以不拜为未安。礼之节也。道并行而不悖。义有重而难移。勉徇所陈。不忘嘉叹。所请宜允。 

　　太皇太后答文彦博吕公著不拜恩命许诏同上 

　　览表具之。抑陛廉之仪。重股肱之任。陛廉远则堂皇峻。股肱逸而元首安。故出异恩。特镌苛礼。而卿深执躬巽。立守典刑。确然自陈。义不可夺。勉从其意。愧叹于中。所请宜许。 

　　太师京三日一造朝御笔政和六年五月十四日 

　　太师京。近三上章劄乞致仕。亲札诏书。不允所请。仍止来章。兼而谕再四。意确未回。京位三公长。为帝者师。然三省机政。事无巨细。自合总治外。可从其优佚之意。自今特许三日一造朝。仍赴都堂。及轮往逐省。通治三省事。以正公相之任。事毕从便归第。 

　　太师京五日一朝次赴都堂治事诸细务特免签书政和七年十一月□日 

　　太师鲁国公京。自载还廊庙。于今七年。社稷之重。寄于师臣。风雨时若。地平天成。宵旰无虞。垂衣裳而天下治。此陶钧之力也。迩者章数十上。却之复来。继以消息盈虚之理。告老乞骸。期于得请而后已。朕体貌元老。义均休戚。不欲固违。尚繄重柄。有烦参订。其诸细务。特免签书。可五日一朝。次赴都堂治事。恩礼宠数。并仍旧制。 



●缺71—93卷 



●宋大诏令集卷第九十四 

　　将帅 赏功 

　　曹彬宣徽南院使义成军节度使制乾德五年正月丁巳 

　　策勋饮至。春秋之格言。褒德赏功。国家之彝典。其有董齐军旅。戡定土疆。爰念勤劳。宜加宠数。内客省使曹彬。夙闻诗礼。颇厉忠贞。沉厚有谋。强明善断。久践轩墀之列。弥坚金石之诚。昨者问罪巴庸。分兵夔峡。护其戎事。督彼征行。奉辞统王者之师。制胜晓兵家之法。而能动遵成算。不犯秋毫。有次公抚士之方。无陈平受金之谤。古之良将。何以加焉。是用不次推恩。即时懋赏。俾升近列。仍殿大藩。内隆三接之知。外总十连之柄。于戏。无德不报。宜保于令名。作善降祥。勉思于自效。服我休命。汝其钦哉。可特授宣徽南院使、行滑州刺史、充义成军节度使。 

　　李延渥迁团练使诏乾德六年十一月丁巳 

　　昔汉祖思得猛士以守四方。盖以知防秋备边。国之重事。干城御敌。劳而必图。赏不踰时。人乃知劝。西京左藏库使、知瀛州军州事李延渥。选于近职。出守塞垣。属□□之无厌。率控弦而入寇。长围孤垒。急击弥旬。延渥勖励兴师。鸠合众力。亲当矢石。固守金汤。大锉凶渠。式保生聚。懋功进秩。朕何恡焉。可本州团练使。 

　　曹利用进官诏景德元年十二月丁亥 

　　国家推大信于万方。来远人于四裔。輶轩将命。允谓难才。傥申专对之能。必加非次之命。殿直合门祗应曹利用。单车奉使。出境会盟。既交远国之欢。实称行人之职。息民继好。尔劳居多。顾惟宠章。岂限彝等。可金紫光禄大夫、检校尚书左仆射、使持节忠州刺史、兼御史大夫、上柱国、东上合门使。 

　　姚雄授正任防御使制引进使、秦州刺史知河州。元符三年四月 

　　敕。朕于人之劳。虽微必录。矧能立功羌戎。底定一隅。可无宠光。以示奖劝。尔勇毅谋略。兼人所长。陇右之役。冞入其阻。摧坚获丑。所向无敌。克服异类。完师而归。数最较多。尔居其右。正御侮之使号。仍洮西之阃寄。是为异数。服我恩荣。可。 

　　泾原路修筑大都临羌寨西安州种建中已下转官制 

　　敕。汉唐故疆。复为王土。修列堡障。疏凿湟池。版筑告成。不愆于素。尔等经度董督。咸与有劳。元帅以闻。宜示劝赏。进官一等。各懋尔功。可。 

　　高昌言等转官制元符三年五月丁亥 

　　敕。顷以羌戎猖獗。侵扰边陲。间命偏师。震威塞外。高昌言等夙怀忠勇。斩获有劳。特进厥官。用劝边吏。服我休命。益懋乃功。可。 

　　东头供奉官李志等转官制元符二年五月辛卯敕。朕图疆场之功。常以静胜为优。斩获为下。顾如尔等立效西陲。实在前日。第劳行赏。则有旧章。其往自今。当体朕意。可。 

　　客省使刘安等赏功转官制元符三年六月 

　　敕。为国乘塞。尔不顾身。惟帝念功。朕岂爱赏。刘安等忠义自信。鸷勇有闻。统领甲兵。亲冒矢石。上功幕府。震威氐羌。畴厥战多。锡兹宠数。□膺懋渥。益茂厥忠。可。 

　　洛苑使麻宗永等赏功转官制 

　　敕。开斥王土。控制羌戎。相示山川。建置堡障。版筑告毕。不愆于期。有司第功。尔劳应赏。进官一等。时惟茂恩。益罄乃忠。以图报效。可。 

　　童贯进检校太尉移镇武信军节度加食邑实封制政和元年九月二十四日 

　　门下。柔远能迩。圣人所以保安民之功。戢兵丰财。先王所以为经武之实。眷予宿将。蔚有成劳。矧将命之甚勤。岂畴庸之可缓。式疏褒典。诞告明廷。中太一宫使、奉宁军节度、郑州管内观察处置等使、检校司空、持节郑州诸军事、郑州刺史、提举龙德宫、熙河兰湟秦凤路宣抚使、上轻车都尉、鴈门郡开国公、食邑二千三百户、食实封五百户童贯。谋略精深。材资敏达。忠纯夙著。雅推心膂之良。智勇自将。久寄爪牙之任。威名憺于夷俗。诚节简于予衷。有开疆拓地之肤公。有足国裕民之至计。比将使指。遍抚边陲。出不踰时。虑无愆素。言皆底绩。寔宽西顾之忧。事不辞难。克称忠权之重。顷扬纶制。力抗封章。尤高谦挹之风。益显靖共之操。是用并畴嘉迹。特侈殊荣。进掌武之崇阶。易遂宁之巨镇。陪敦多邑。载衍真租。以昭懋赏之功。以示劝能之厚。于戏。内外无患。既先烈之弥光。轻重眡功。宜明恩之甚渥。尚钦眷奖。茂对宠休。可特授检校太尉、持节遂州诸军事、遂州刺史、充中太一宫使、武信军节度、遂州管内观察处置桥道等使、依旧提举龙德宫、熙河兰湟秦凤路宣抚使、加食邑五百户、食实封二百户、勋、封如故。 

　　童贯移镇武信军节度使加食邑实封制政和四年十二月十二日 

　　门下。赏必眡功。分阃特专于制节。爵以驭贵。本兵实亚于枢衡。眷言心膂之臣。久委爪牙之任。易藩巨镇。置使殊庭。肆畴邑户之多。用侈勋劳之大。载扬诏綍。敷告朝绅。太尉、武信军节度使、充中太一宫使、鴈门郡开国公、食邑四千户、食实封一千一百户童贯。智略沉雄。器模宏达。挺忠君之操。密侍禁严。怀经远之谋。助绥四裔。往共武服。屡奏肤公。来旬来宣。燕及皋兰之境。于疆于理。诞延积石之区。漠北慕义以愿交。河右畏威而效顺。宽我西顾。念兹戎功。逮款附之贡章。属司存之讫事。更彭门之奥壤。仍掌武之崇资。衍食干封。兼华真馆。有蕃物采。增燿龙光。惟时显庸。服我异数。于戏。方叔莅止。克壮其猷。召公告成。用锡尔祉。图称朕命。益肩乃心。可。 

　　童贯检校少保开府仪同三司护国军节度使制政和六年九月三十日 

　　门下。朕经武以绥万邦。信赏以励群辟。有怀宁考。不忘疆场之虞。肆命信臣。爰整干戈之卫。总护诸将。屡奏肤公。诞扬猷告之言。宠锡劳还之礼。太尉、武信军节度使、充中太一宫使、直宣和殿、陕西河东路宣抚使、鴈门郡开国公、食邑四千五百户、食实封一千三百户童贯。直方庄重。敦厚裕和。器任大而有容。谋经远而克断。秉忠自奋。内宣心膂之勤。仗义不回。外著爪牙之助。顷膺中诏。往抚西陲。事靡辞难。言皆底绩。出入韬钤之略。纵横帷幄之筹。日百里以开疆。新城列峙。月三捷而献馘。狂敌殄歼。招来逋逃。惩革奸矫。羌人请命。四裔乡风。兹聆奏恺之音。爰举畴庸之典。视秩上宰。联衮绣之盛仪。易节雄藩。峻旄麾之宠寄。名进二公之贵。封陪多户之优。凡厥恩章。时惟褒律。蔽自朕志。协于师虞。于戏。吉甫以伐玁狁之功。来归自镐。召公以平淮夷之美。告成于王。迺眷壮猷。无愧前哲。往绥祉福。岂俟训言。可特授检校少保、充护国军节度使、开府仪同三司、依前中太一宫使、加食邑五百户、食实封三百户、差遣封如故。 

　　贬责 

　　责田仁朗诏雍熙二年四月庚寅 

　　判四方馆事田仁朗。任寄腹心。职居近侍。昨因戎卒。骚扰边陲。令总师徒。往申平荡。而稽违诏旨。诖误军谋。畏懦不前。张皇边事。遂使腥□□□。敢摇虿毒。倾陷我城堡。俘掠我吏民。玩寇长奸。实由于尔。败吾师律。合寘严诛。尚念尝侍轩墀。久经岁月。屈于朝宪。伸我私恩。勉怀思过之心。以荷曲全之惠。可责授商州团练副使。令御史台遣吏监送赴任。 

　　推治曹彬等失律罪诏雍熙二年六月戊午 

　　天平军节度使曹彬。河阳军节度使崔彦进。侍卫亲军都指挥使、彰化军节度米信。沙州观察使杜彦圭。内客省使、武州团练使郭守文。日骑天武四厢都指挥使、云州防御使傅潜。亳州刺史蔡玉。光州刺史陈庭山。文思使、儒州刺史薛继昭等。昨者付以兵权。授之成算。据其事势。决合成功。而乃逗留。略无规画。挫士卒骁勇之气。长□□桀黠之心。国有常刑。固当推鞫。宜令翰林学士贾黄中、右谏议大夫雷德骧、知杂李巨源诣尚书省推治之。 

　　责曹彬等谕中外诏雍熙三年七月庚午 

　　夫有功必赏。有罪必惩。所以敷大信于域中。示无私于天下。为邦之要。何莫由斯。天平军节度使曹彬等。位重藩侯。职司戎律。委斋坛之重寄。总禁卫之雄师。授以成谋。委之边事。乘拉朽摧枯之势。乏应机制胜之谋。发言各率于心胸。临敌殊疎于韬略。遂使七十州生聚。困于馈运之劳。二十万师徒。翻作迁延之役。沮武旅之锐气。长□□之奸谋。复念山后之民。制乃□□。喜王师之致讨。皆南面以宅心。及闻军旅之旋。多罹荼毒之祸。致人于此。职汝之由。不寘刑章。焉明沮劝。载阅搢绅之议。合从斧锧之诛。特示宽恩。聊从薄谴。曹彬已下。并别敕处分。朕昨者兴师动众。伐罪吊民。上顺天心。下从民欲。非谓贪其土地。乐在佳兵。诚以念彼生民。陷于异域。岂期择帅。有昧知臣。致此丧师。宁忘自咎。其臣僚将校。有没于军阵、或陷于寇戎者。宜加优恤。录其子孙。应诸道州府百姓。有运粮不回者。令给复二年。仍赐其家粟三石。 

　　责潘美制雍熙三年八月辛亥 

　　忠武军节度使、检校太师潘美。位处殿邦。任隆分阃。总貔貅之旅。执金鼓之权。昨以云朔吏民。不忍委之敌国。因令南徙。俾其率兵援之。而道路非遥。军士亦众。不能申明斥候。谨设堤防。陷此生民。失吾骁将。据其罪戾。合置严诛。尚念久在边陲。累分忧寄。爰申念旧。特示从轻。可削三任。为检校太保。 

　　王侁刘文裕除名配金登州制雍熙三年八月辛亥 

　　西上合门使、蔚州刺史王侁。军器库使、顺州团练使刘文裕等。早膺任使。久侍轩墀。昨出师徒。俾其监护。固合明宣纪律。动协机宜。而乃堕挠军谋。窘辱将领。无公忠之节。有狠戾之愆。违众任情。彼前我却。失吾骁将。陷此生民。合塞群情。抵于严宪。特从宽宥。止隶方州。侁可除名配金州。文裕可除名配登州。　　削夺刘廷让官诏雍熙四年十月丙午 

　　左骁卫上将军刘廷让。位居上将。任处边城。兼兹统帅之权。制彼羌戎之境。而乃擅离任所。輙赴京师。不畏宪章。颇孤寄委。有司议罪。当在极刑。特从宽贷之恩。止降削除之命。所宜自省。知此优恩。宜削除在身官爵。送商州安置。 

　　削夺傅潜张昭允官爵诏咸平三年正月乙酉 

　　昨以引兵之党。入寇边封。爰择武臣。授之兵柄。而镇定高阳关三路行营都部署、侍卫马步军都虞候、忠武军节度使傅潜。都钤辖、西上合门使、富州刺史张昭允。迁延不战。畏懦偷安。纵蛇豕之猖狂。抑貔貅之武怒。致其侵轶。毒我生灵。责帅之文。旧章斯在。访于群议。合寘严诛。念其逮事先朝。屡经驱策。特从宽典。俾贷微生。宜并削除在身官爵。潜长流房州。昭允长流道州。 

　　责杨琼等诏咸平四年闰十二月丁丑 

　　邠宁泾原环庆州副都部署杨琼等。各奉朝恩。外司戎律。宜坚志操。式遏敚攘。而畏懦偷安。从容养寇。纵兹蛇豕。突溃城隍。乃复毁弃粮储。燔烧寨栅。爰从吏议。合置严诛。特屈常刑。止投荒服。杨琼流崖州。副部署、海州团练使潘璘流康州。钤辖、尚食使李让。内园使冯守规。并流琼州。都监、崇仪使张继熊流儋州。西京左藏库副使刘文质流雷州。如京使、顺州刺史、知环州王怀普流贺州。 

　　责王超诏景德二年正月戊辰 

　　侍卫马步都虞候、天平军节度使王超。总握禁兵。时推上将。一昨戎人犯塞。外屏留屯。既当督护之权。曾乏驱攘之效。稽违诏旨。缓失师期。讫致残人。雅当责帅。尚念向于行阙。曾览奏章。沥血伸诚。省躬待罪。寻降矜宽之诏。复该赦宥之文。特示优容。止移藩翰。庶保君臣之分。无伤夙旧之情。屈法推恩。伫图后效。可崇信军节度使。便道之任。 



●宋大诏令集卷第九十五 

　　军职一 

　　刘延翰加恩制郊 

　　门下。王者光昭大业。肆类上元。就阳既谨于严禋。允膺丕应。率土用均于霈泽。谅表宠章。其有望重帅坛。力扶王室。早茂拱宸之绩。方隆誓岳之功。宜命加恩。式符进律。具官刘延翰。冲星利器。逐电奇踪。阅礼乐而敦诗书。共推良将。执干戈而卫社稷。佥谓纯臣。勋高而益务持谦。忠懋而惟思效用。一昨扈随銮辂。整天仗于圆丘。巡抚神京。静皇居于双阙。万旅禀如霜之命。九衢无出轨之尘。予嘉乃劳。故有兹命。是用进崇阶而驭贵。加实赋以推恩。厚增食采之封。俾预燔柴之庆。仍改褒功之懿号。谅畴竭节之深诚。朕之宠绥。斯亦至矣。尔之忠荩。无忘勖哉。可。 

　　米信检校太傅加恩制端拱元年二月十六日耕籍 

　　门下。我国家举百王之坠典。兴千载之昌期。躬祀先农。以祈嘉谷。蒇事于天地社稷。寅供于醴酪粢盛。陟青坛而既毕盛仪。回玉辂而爰覃庆泽。况乎勋旧。岂恡恩荣。扬于公朝。告尔有位。忠果翊戴功臣、彰武军节度、延州管内观察处置等使、光禄大夫、检校太保、持节都督延州诸军事、行延州刺史、兼御史大夫、上柱国、江夏郡开国侯、食邑二千户、食实封三百户米信。早彰劲节。夙蕴纯诚。虎牙标御侮之材。燕颔得封侯之相。入参禁卫。肃师旅以无哗。出总蕃宣。恤黎民而有裕。开玉帐而静论韬略。横雕戈而动著风棱。方当行庆之辰。岂恡惟新之泽。进功臣之美号。视帝傅之崇资。真食增荣。井田加赋。并为优渥。足表眷怀。于戏。加地进律之文。我斯行矣。劝农勉人之术。尔宜励焉。将隆三代之风。宜致九年之积。举兹丕训。告尔守臣。可。 

　　傅潜进开国公加恩制淳化元年 

　　门下。朕自祗膺大宝。幸致小康。况当元会之辰。思布阳春之令。上以答昊穹之眷命。下以契亿兆之欢心。冀与物以惟新。爰更凤历。思法天而行道。勉受鸿名。宜覃出綍之恩。以及拱辰之列。具官某。神资正气。天赋纯诚。咸推勇敢之方。妙得韬钤之诀。荷风云之际会。益罄忠勤。执鞭弭以周旋。尤增翊戴。爰自握兵禁籞。建节藩垣。弥彰尽瘁之诚。愈得临戎之要。肆覃大庆。宜举徽章。进公爵之殊荣。益井田之异数。于戏。砺山带河之誓。尔既钦承。加地进律之文。予何爱恡。愈宜励翼。以答宠光。可。 

　　戴兴加恩制淳化元年 

　　门下。朕恭承景命。钦若昊天。三元推献岁之辰。万汇应惟新之令。顺时行庆。允洽于太和。惟帝念功。克符于茂典。是降出纶之命。用伸加地之恩。具官某。智合孙吴。才称颇牧。禀峒山之粹气。授黄石之奇书。而自擢以将材。命之侯爵。坚大节而确如金石。挺英姿而森若松筠。统我虎貔。卫予宫禁。闻夙夜之无懈。见始终之不渝。勤劳可嘉。光宠何恡。是以益其真食。增以户封。用旌武卫之劳。仍进国公之秩。于戏。尽忠者为臣之令范。赏功者为国之旧章。钦惟稽古之文。岂有至心之愧。服我休命。尔惟戒哉。可。 

　　米信依前马步军指挥使田重进依前步军指挥使并进封郡公加恩制雍熙南郊 

　　门下。禋天祀地。帝王行昭事之文。舍爵策勋。将相受畴庸之命。羽卫方回于天仗。庆恩寻被于人寰。其有早陟将坛。方司禁旅。慷慨立忠贞之节。骁雄成战伐之勋。爰卜刚辰。俾膺并命。具官米信。诚坚铁石。气励风霆。八阵成图。洞识孤虚之变。万夫观政。同推智勇之材。具官田重进。道合孙吴。名齐卫霍。辕门示暇。咸惊射戟之能。玉帐论兵。不废投壶之礼。加以留心政典。宣力邦家。张皇我六师。佐佑我大礼。出警入跸。肃静而纤尘不飞。同寅协恭。斋戒而大神来格。臣诚若此。朕甚嘉之。是命并锡恩华。咸增爵邑。俾易功臣之号。仍新驭贵之阶。于戏。节钺之权。朝廷所重。惟谦和可以保禄位。惟信义可以答神明。勉思带砺之言。勿坠典谟之训。可。 

　　高琼进封郡公加恩制淳化四年 

　　门下。朕以庆寰＜宀禹＞之混同。荷乾坤之佑助。属兹献岁。奠圭壁而礼百神。爰择刚辰。降丝纶而宠群后。况予信近。岂恡恩荣。忠果雄勇功臣、侍卫亲军步军都指挥使、归义军节度、沙州管内观察处置等使、光禄大夫、检校太保、使持节沙州诸军事、行沙州刺史、兼御史大夫、上柱国、渤海郡开国侯、食邑一千七百户、食实封四百户高琼。直气干霄。丹诚贯日。以英雄而自负。励忠孝以立身。遇云龙千载之期。居貔虎万夫之长。养勇誓平于劲敌。操心自合于神明。一昨清庙宿齐。紫坛肆类。尔则训齐禁旅。警卫宸居。顾忠力以尤多。在褒崇而岂恡。是用进其公爵。益以户封。扬于广庭。告诸有位。尔其感兹殊宠。益懋奇功。保终始之令猷。敦君臣之至分。更练龙韬之谋略。伫图麟阁之仪刑。服我训词。永锡繁祉。可。 

　　王超进殿前都指挥使加恩制淳化四年正月二十七日 

　　门下。稽古前王。创业垂统。法昊穹之悬象。置藩卫之亲军。以奉宸居。以威天下。总兹禁旅。属在勋臣。殿前都虞候、河西军节度、凉州管内观察处置押蕃落等使、光禄大夫、检校太师、使持节凉州诸军事、行凉州刺史、兼御史大夫、上柱国、琅琊郡开国公、食邑二千七百户、食实封八百户王超。天赋韬钤。神资智勇。刚毅能断。深沉有谋。负攻战之良材。契风云之嘉会。自升戎级。益励纯诚。入则司拱极之严。出则受殿邦之寄。功既高而不伐。禄愈厚而能谦。戴君若皇天。抚士犹赤子。向者恭承朝旨。暂驻边方。镇右地而屹若长城。秉亮节而皎如秋日。塞垣罢柝。时乃之功。朕爰念勋勤。特疏宠泽。俾践天兵之将领。靡更藩服之节旄。井赋功臣。并为优渥。汝宜祗荷明命。昭宣令猷。叶佥议于云台。增警严于徼道。佩服成训。永孚于休。可。 

　　戴兴加恩制淳化四年正月二十七日 

　　门下。外殿侯藩。必先于贤杰。内严禁卫。允赖于忠良。其有旄钺分忧。遥振抚绥之举。腹心是寄。久彰训练之功。宜因行庆之辰。特授惟新之泽。忠果雄勇功臣、殿前都指挥使、定国军节度、同州管内观察处置等使、起复冠军大将军、右金吾大将军、员外置同正员、检校太尉、使持节同州诸军事、同州刺史、兼御史大夫、上柱国、谯郡开国公、食邑二千八百户、食实封六百户戴兴。圭璋挺秀。礼乐腾芳。韬钤洞黄石之书。忠孝得神人之助。而况早攀鳞翼。奋捧日之纯诚。仍总虎貔。集拱辰之懿绩。昨从郊禋之礼。颇伸武备之雄。得不旌彼勤劳。加之渥泽。俾增崇于井赋。仍更益于真封。尔其卫社弥坚。事君愈至。垂功名于不朽。保富贵于长年。兹为令图。勿坠明训。可。 

　　李继隆加恩制同上 

　　门下。朕上奉天休。下敷邦教。是以朔当献岁。展孝飨于閟宫。心膂之臣。邦国是赖。内则训齐武士。仗作帅之才。外则藩屏皇家。法建侯之象。峻升台位。以重帅垣。侍卫马军都指挥使、镇安军节度使、特进、检校太傅、兼御史大夫、陇西郡开国公、上柱国、李继隆。珠纬纯精。金方劲气。智穷韬略。学富缣缃。蕴孙吴料敌之机。有卫霍捍边之效。地联勋戚。志笃谦恭。总护师营。已重殿邦之寄。兼荣相印。用光熙载之猷。繄乃宗臣。镇于近辅。往践厥位。时惟钦哉。可依前检校太傅、同中书门下平章事、陈州刺史、镇安军节度等使。 

　　傅潜检校太傅移镇加恩王超检校太傅移镇加恩制至道三年四月九日真宗即位 

　　门下。将帅之材。古今攸重。建旌旗而清绝塞。出定封疆。总貔虎以卫宸居。入亲旒扆。咸宣武力。斯谓殊庸。我有将臣。宜膺并命。忠果雄勇功臣、侍卫亲军马步军都虞候武成军节度、滑州管内观察处置河堤等使、金紫光禄大夫、检校太保、使持节滑州诸军事、滑州刺史、兼御史大夫、上柱国、颍川郡开国公、食邑四千三百户、食实封一千二百户傅潜。崆峒挺粹。沙漠驰声。善射则双带两＜革健＞。勇战则独当一队。书于青史。自负威名。忠果雄勇功臣、殿前都指挥使、河阳三城节度、孟州管内观察处置河堤等使、光禄大夫、检校太保、持节孟州诸军事、行孟州刺史、兼御史大夫、上柱国、琅琊郡开国公、食邑四千二百户、食实封一千四百户王超。铁石为心。风雷作气。料敌则县知千里。突围则不限数重。画像凌烟。可侔飞将。而皆卑以自牧。常务于谦恭。知无不为。罔辞于寇难。当此缵承之始。收其尽瘁之劳。明示优恩。特加异数。三帅进秩。十乘启行。移土地于壁田。换节旄于汶水。崇阶驭贵。奉邑增封。分而授之。并为茂宠。于戏。上事先帝。已彰佐命之功。迨予冲人。更赞守文之运。高官重赏。我无恡焉。潜可阙 

 


宋大诏令集卷第九十六 

　　军职二 

　　李继隆高琼并检校太傅移镇加恩制同上 

　　门下。周道兴隆。申伯遂荒于南土。汉文缵绍。宋昌寻掌于卫兵。一以图伯舅之勋。一以劝良臣之效。朕仰遵遗制。获嗣鸿基。战兢若履于冰渊。夙夜思崇其屏翰。既得人而斯盛。俾建社以为宜。允叶至公。乃敷明命。忠果雄勇功臣、侍卫亲军马军都指挥使、静难军节度使、邠州管内观察处置押蕃落使、光禄大夫、检校太保、使持节邠州诸军事、行邠州刺史、兼御史大夫、上柱国、陇西郡开国公、食邑五千户、食实封一千二百户李继隆。文武兼备。智勇俱高。营平之克定羌戎。山西上将。葛亮之自方管乐。天下奇才。忠果雄勇功臣、侍卫亲军步军都指挥使、保大军节度、鄜州管内观察处置等使、光禄大夫、上柱国、渤海郡开国公、食邑二千三百户、食实封一千户高琼。劲正不欺。骁雄有识。毕万之凡经七载。动有成功。李广之善抚三军。众皆乐用。而自擢居十乘。分总六师。安民而洽著休声。荡寇而举无遗策。眷是勋绩。宜加宠荣。朕以曹杜奥区。淮阳重镇。允谓股肱之郡。实资心旅之臣。分命统临。必能惠养。升太傅之位。所以重其威。迁特进之阶。所以驭其贵。仍加邑赋。俾耀侯藩。于戏。爵人于朝。予用遵乎赏典。受命于庙。尔宜树彼风声。彰厥永图。以蕃王室。继隆可阙 

　　王超加恩制咸平二年十一月十三日郊祀 

　　门下。朕承二圣之洪基。心惟负荷。举三年之大礼。志在亲行。升紫坛而享百神。御层楼而宣肆赦。抃贺称庆。恩煜有光。眷惟肘腋之臣。方委腹心之寄。特加异宠。用奖殊勋。忠果雄勇功臣、殿前指挥使、天平军节度、郓州管内观察处置河堤等使、特进、检校太傅、使持节郓州诸军事、行郓州刺史、兼御史大夫、上柱国、琅琊郡开国公、食邑五千二百户、食实封一千六百户王超。勇可斗雷。威能缚虎。太公韬略。早通金匮之书。葛亮征行。自有木牛之利。昨以阊阖风至。太白星高。当霜郊隼击之时。布云阵鱼丽之势。尔能登坛誓众。举帜麾兵。五申而万骑争趋。再鼓而六师知止。旌旗蔽野。士庶荣观。暨朕将适行宫。致斋清庙。夙夜戒严而整肃。往来翊卫以寅恭。时惟乃功。国有上赏。适隆注意。并示徽章。已增奉邑之封。仍益真食之数。于戏。中权虎旅。密侍龙庭。雄棱为诸将之先。福禄冠重侯之右。心欲小而胆欲大。战必胜而攻必取。勉成勋效。佐我皇家。惟予功臣。何假训励。可。 

　　高琼开府仪同三司制 

　　门下。朕当太平之运。伸报本之诚。谒清庙而享祖宗。登紫坛而祀天地。千祥萃止。大庆攸宜。爰均雨露之新恩。用宠公侯之贵位。忠果雄勇功臣、侍卫亲军步军指挥使、彰信军节度、曹州管内观察处置等使、特进、检校太傅、使持节曹州诸军事、行曹州刺史、兼御史大夫、上柱国、渤海郡开国公、食邑四千三百户、食实封一千二百户高琼。风云交感。金石为心。未驾廉车。便拥临戎之节。自提将印。亟成卫社之勋。斩馘献俘。神勇冠三军之众。攻城略地。战机符八阵之图。太宗委遇以非常。凉德倚毗而斯至。早临代郡。最悉边陲。军井未成。何尝先饮。匈奴未灭。不以家为。鴈门之烽燧收光。虎帐之威名自远。书功竹素。画像云台。暨再统天兵。控临河朔。韩信立斋坛之上。大振军容。条侯屯细柳之营。别严兵法。今以方覃兑泽。再念雄风。其增食采之封。更益前茅之气。将令有众。上重元戎。于戏。职在安边。名高宿将。据鞍矍铄。当思马援之贤。仗策麾军。更励辛毗之德。永全功烈。长享崇高。可特授阙 

　　王汉忠加恩制同上 

　　门下。苍璧黄琮。取象以礼乎天地。云门太簇。成声而乃降神祇。受厘适及于人伦。覃庆是均于天下。其有崆峒勇锐。江汉英灵。授圮桥黄石之书。遇光武赤伏之谶。高攀鳞翼。克致天飞。书功已列于旂常。进律优分于阃寄。告于有位。用表无私。忠果雄勇功臣、殿前都虞候、威塞军节度、新州管内观察处置等使、光禄大夫、检校太保、使持节新州诸军事、行新州刺史、兼御史大夫、上柱国、琅琊郡开国公、食邑二千五百户、食实封三百户王汉忠。敌受万人。言成三阵。神功善射。石似虎以潜通。高义疎财。金在橐而必散。顷分朝寄。久次边庭。士寒而无恡鲜衣。天雨而犹未张盖。加以伐谋制胜。整暇为容。祭遵每雅歌投壶。羊祜常轻裘缓带。宽惟得众。猛不残人。斯为社稷之忠臣。岂限诗书之上将。克贞师律。镇守北门。式遏寇戎。绝闻南牧。烽烟罢警。亭障无虞。属兹庆赐之辰。宜宠崇高之位。爰田奉邑。并示殊荣。于戏。伊吕萧曹。孙吴卫霍。皆由文武。立大功名。惟俊杰之用心。乃古今而无间。景行先哲。企而及之。又何烦于我训也。可。 

　　傅潜开府仪同三司加恩制同上 

　　门下。天子六师。战士鼓熊罴之气。将军三令。阵图分鹅鹳之形。铄威武者乃可训齐。兼智勇者方能统御。朕之上将。佥谓得人。忠果雄勇功臣、侍卫亲军马步军都虞候、忠武军节度、许州管内观察处置等使、光禄大夫、检校太傅、使持节许州诸军事、行许州刺使、兼御史大夫、上柱国、颍川郡开国公、食邑五千三百户、食实封一千四百户傅潜。德比藩篱。忠为甲胄。长风破浪。多陈决胜之言。骏马如龙。每励追奔之志。搜万骑而军中有礼。总连营而众且无哗。早成戡定之勋。佐我隆平之运。昨以辍从左广。受寄北门。以信义守疆场。烽烟不动。以恩威抚吏士。甘苦皆同。宛符卫霍之贤。并合孙吴之法。不矜不伐。让诸将以分功。且战且耕。务屯田而兴利。机宜动得。武略斯全。爰因类帝之辰。大洽溥天之庆。宜加宠命。用奖元侯。多增井赋之雄。更益师坛之峻。于戏。料敌宜审。在三思而后行。用法惟明。期一成而不变。慎守盘盂之戒。永光带砺之言。位列公侯。长保富贵。可。 

　　康保裔特进加恩制同上 

　　门下。文言示训。通三为王者之称。列宿腾光。太一乃将星之号。推毂既闻于往语。凿门伫委于专征。久立殊庸。属兹覃庆。用奖元戎之寄。宜加异数之恩。忠果雄勇功臣、侍卫亲军都虞候、彰国军节度、应州管内观察处置等使、光禄大夫、检校太保、使持节应州诸军事、行应州刺史、兼御史大夫、上柱国、颍川郡开国公、食邑三千五百户、食实封三百户康保裔。气劲金方。威宣玉塞。趫捷咸推于飞将。机钤早得于神姝。贾勇争雄。道左则曾攻霹雳。先登骇众。城头则立取蝥弧。战争绵历以居多。临莅周旋而试可。政如河内。令肃条侯。国家方毕于严禋。茅土并加于霈泽。况于宿旧。何恡恩华。既增奉邑之封。仍益真食之户。俾其优厚。称乃崇高。于戏。刑马誓功。诚信著于天下。椎牛飨士。畏爱洽于军中。霍去病不以家为。马伏波老当益壮。孤虚阵法。更成偃月之功。燕虎奇姿。将画凌烟之像。永光信史。佑我丕图。可。 

　　葛霸特进加恩制同上 

　　门下。克昌洪绪。属车书混一之期。昭祀严禋。纳宗祀无疆之庆。而有早居边鄙。久勤戎旃。捍防克建于勋庸。旌劝特加于命数。忠果雄勇功臣、殿前都虞候、保顺军节度、洮州管内观察处置等使、光禄大夫、检校太保、使持节洮州诸军事、行洮州刺史、兼御史大夫、上柱国、琅琊郡开国公、食邑二千五百户、食实封三百户葛霸。性惟忠实。气负雄棱。早激励于壮图。获遭逢于先帝。擢居近卫。荐领观风。属朕纂临。尤深倚注。爰诞敷于恩遇。特宠授于节旄。俾分军旅之权。出奉疆场之寄。克贞师律。善运兵钤。遥张犄角之威。式遏控弦之卒。方覃庆赐。宜示恩华。特加多邑之封。式耀元戎之贵。仍疏真食。兼进崇阶。于戏。十乘启行。是人臣之极致。四裔无侮。仗将帅之宣威。佩服宠光。勿忘功业。可。 

　　高琼检校太尉加恩制 

　　门下。朕肃陈羽卫。亲祀圜丘。前则有华盖钩陈。后则有千乘万骑。虽牲牢玉帛。助祭分命于儒官。然戈甲旗旌。警扈实繁于武校。成兹大庆。宜举新恩。忠果雄勇功臣、殿前都指挥使、彰信军节度、曹州管内观察处置等使、开府仪同三司、检校太傅、使持节曹州诸军事、行曹州刺史、兼御史大夫、上柱国、渤海郡开国公、食邑五千七百户、食实封一千八百户高琼。时会风云。志如霜雪。先朝骁将。代邸虎臣。通金匮玉版之书。布龙翼鸟云之阵。委之兵柄。周旋能得于士心。付以藩条。远迩共钦于仁政。自移左广。入典中军。北落师行。人皆整肃。西山将出。敌畏强明。荣褒翊戴之勋。特锡优隆之命。成予大礼。乃时之功。是宜加掌武之官。广疏封之壤。式昭异渥。更锡真封。于戏。善则称君。忠臣美事。老当益壮。前哲嘉言。廉颇强饭以忧时。马援据鞍而报国。切宜师范。副朕倚毗。可。 

　　葛霸检校太傅加恩制同上 

　　门下。伏旌钺以统戎。所以专其威柄。盟山河而锡社。所以重其侯封。矧先朝佐命之臣。总亲卫骑军之任。属因行庆。允协推恩。忠果雄勇功臣、侍卫亲军马军都指挥使、感德军节度、耀州管内观察处置等使、特进、检校太保、使持节耀州诸军事、耀州刺史、兼御史大夫、上柱国、琅琊郡开国公、食邑四千户、食实封九百户葛霸。忠厚为人。英果致用。灭烟尘而誓志。乐战斗以图勋。摧锋陷坚。不俟大黄之弩。横行深入。宁环武刚之车。卧罴出守于边城。射虎气吞于贼境。乃者禋燔展礼。大驾纂严。整羽卫以无哗。扈钩陈而尤肃。大祀云毕。宠泽斯行。特升为傅之资。仍加食赋之秩。于戏。外宣师律。内握兵权。非宿将之雄材。岂二柄之兼授。勉于训练。更懋功名。副我深诚。伊乃良帅。可。 



●宋大诏令集卷第九十七 

　　军职三 

　　王超开府仪同三司检校太尉加恩制同上 

　　门下。礼毕禋天。恩覃率土。伊方面专统戎之寄。而山河分作翰之权。三神终大飨之仪。百顺均受厘之锡。都虞候、天平军节度、郓州管内观察处置河堤等使、特进、检校太傅、使持节郓州诸军事、行郓州刺史、兼御史大夫、上柱国、琅琊郡开国公、食邑八千二百户、食实封二千八百户王超。挺生将材。优有战术。戮力推诚于兴运。一心效命于边庭。行军用师。识孤虚之向背。下营布阵。辨山川之险夷。所至而率多奇功。久次而常闻集事。遇南郊之大庆。加北落之新恩。进厥崇资。协于懋赏。开府视三司之重。掌武冠一品之尊。仍益户封。并加真食。于戏。忠孝为事君之本。谦恭乃行己之方。苟骄侈之不萌。在富贵之长守。佩兹警训。光尔勋庸。可。 

　　贲赞依前河西节度侍卫亲军副都指挥使加恩制同上 

　　门下。朕端玉圭。被龙衮。升泰坛之午陛。接上帝于元穹。祖考配天。神祇昭格。于以拥鸿休于宗社。于以兆景福于烝人。礼毕二仪。恩覃四海。内先相辅。外暨师臣。悉举彝章。光昭大礼。具官贲赞。德惟持重。气耸雄棱。尝探鬼谷之书。通知秘诀。不学猿公之剑。自有神锋。少年为朱邸之臣。风云佐命。晚岁压卢龙之塞。远近知名。洎适副柬求。擢为主帅。御众则多多益办。画谋则一一惟精。如虎如貔。共飨推财之惠。无小无大。咸推殪兕之功。方资沙漠宣威。何止云台画像。是用伸明赏典。劝奖雄材。宠以秦官。荣兹汉将。加奉邑实封之户数。责安边拓地之勋庸。于戏。利叶建侯。时惟遇主。常思身先士卒。不以贼遗君父。念推功之诸将。思无愧。于古人。汝惟不矜。善则归己。可。 

　　刘谦加恩制大中祥符元年正月十三日天书降 

　　门下。朕荷高穹之降鉴。垂宝箓以储休。粤以上春之初。仰膺纯嘏之锡。既诞彰于眷祐。思大赉于寰区。矧惟心膂之臣。方董貔貅之士。宜均庆渥。式协徽章。忠果雄勇功臣、殿前副都指挥使、振武军节度、胜州管内观察处置等使、金紫光禄大夫、检校太保、使持节胜州诸军事、行胜州刺史、兼御史大夫、上柱国、彭城郡开国公、食邑二千三百户、食实封八百户刘谦。蔚有将材。允为人杰。启元戎之十乘。掌天子之六师。拱卫钩陈。训齐兰锜。是司禁旅。实掌中权。当按跸以省巡。属鞬櫜而陪从。军容自肃。师律载严。眷乃忠勤。方隆倚注。属兹行庆。宜示畴庸。乃降命书。式伸宠数。进功臣之懿号。益井赋之真封。于戏。寄重爪牙。任隆屏翰。惟严明可以驭众。惟宽大可以服人。勉扬竹帛之名。以耀旌幢之贵。服是丕训。时惟钦哉。可。 

　　曹璨加恩制同上 

　　门下。朕荷祖宗之丕训。获嗣洪基。受穹昊之贞符。荐膺纯锡。是均大赉。以及中区。乃眷虎臣。方提爪士。奉穆清之拱卫。谨夙夜之谁何。爰当行庆之初。首举褒功之典。忠果雄勇功臣、侍卫亲军都指挥使、天德军节度、丰州管内观察处置等使、金紫光禄大夫、检校太保、使持节丰州诸军事、行丰州刺史、兼御史大夫、上柱国、广平郡开国公、食邑四千三百户、食实封六百户曹璨。神锋峻整。器宇渊深。究诗礼之格言。挺公忠之亮节。缁衣济美。茂宣文武之风。玉帐论兵。洞合孙吴之旨。而自总连营之突骑。扈交戟之清尘。六纛启行。唯国袭重侯之庆。八屯迭警。俾朕谐高枕之安。细柳之令载严。大树之威斯著。方隆倚任。宜峻宠章。是用锡凌烟之名。以旌茂烈。增真社之数。用洽湛恩。颁明制于外庭。示至公于著位。于戏。事君之道。汝备熟于前经。知臣之明。予无愧于往哲。勉荷殊奖。勿替乃诚。可。 

　　王隐加恩制同上 

　　门下。朕纂绍丕图。抚绥中夏。荷上天之垂祐。锡秘箓以储祥。元文阐清静之宗。宝历示延鸿之祚。仰膺景贶。俯愧眇躬。式顺灵心。宜敷霈泽。其有亲提禁旅。方践斋坛。属当庆赐之辰。遂举褒扬之命。忠果雄勇功臣、侍卫亲军步军副都指挥使、保顺军节度、洮州管内观察处置等使、金紫光禄大夫、检校太保、使持节洮州诸军事、洮州刺史、兼御史大夫、上柱国、琅琊郡开国公、食邑二千八百户王隐。谋能制胜。勇号冠军。风云自契于昌期。心膂实膺于重寄。当革车顺动。抗十乘以启行。洎清洛时巡。率六师而景从。诚坚许国。志切爱君。畴兹卫社之劳。允协策勋之义。用均殊祉。爰降明恩。益其井赋之封。贲以功臣之号。仍加真食。并示徽章。于戏。舍爵畴庸。邦家之茂典。悉心事上。臣子之令猷。勉荷宠荣。更兼亮节。祗我成命。勿忘训词。可。 

　　刘谦移镇保静军加恩制大中祥符元年十月十五日东封 

　　门下。礼崇封祀。属茂集于景祥。庆洽华夷。广宣扬于休命。矧十连之良帅。提七萃之亲兵。克壮军容。允资戎重。居总干戈之卫。出陈羁靮之劳。宜示明恩。告诸有位。忠果雄勇翊戴功臣、殿前副都指挥使、振武军节度、胜州管内观察处置等使、金紫光禄大夫、检校太保、使持节胜州诸军事、胜州刺史、兼御史大夫、上柱国、彭城郡开国公、食邑二千八百户、食实封一千户刘谦。丹心匪石。劲节凌霜。挺生致果之材。深蕴出奇之略。而自辛勤历职。慷慨论兵。乘傅翼于天飞。奋宏图于海运。擢司禁旅。遥建藩麾。茂宣十乘之威。精练百金之士。昨以东封乔岳。夙驾皇衢。专扈从于骖騑。颇伸严于纪律。帝居星拱。辇路尘清。获成检玉之仪。备展陪銮之效。既旋京阙。宜被丝纶。是用赏卫社之洪勋。正董戎之重任。国东奥壤。宿维近邦。俾移总于翰垣。仍荐加于食赋。于戏。便蕃异数。焜燿徽章。爰易地以推恩。表一时之殊宠。尔其务脩军政。益懋忠规。秉亮节以戴君。罄纯诚而许国。奉予宸扆。光乃节旄。佩服训言。祗践厥位。可。 

　　王隐加恩制大中祥符元年十一月十五日 

　　门下。王者升中名山。所以举元封之礼。肆觐东后。所以遵时迈之规。茂典克修。鸿恩载洽。矧乃藩卫之长。实推心膂之臣。属均被于宠灵。宜首加于命数。忠果雄勇翊戴功臣、侍卫亲军步军副都指挥使、保顺军节度、洮州管内观察处置等使、金紫光禄大夫、检校太保、持节洮州诸军事、洮州刺史、兼御史大夫、上柱国、琅琊郡开国公、食邑三千三百户、食实封一千户王隐。纯诚匪石。劲气横秋。蕴命中之奇能。达治戎之善志。而自荐升勇爵。入侍钩陈。训练惟勤。卒乘以之辑睦。谁何是寄。辇毂以之澄清。时惟卫社之贤。方重建牙之任。今上仪克举。大赉载周。乃眷帅臣。适总兵要。爰考司勋之策。俾徵进律之文。是用申以赞书。畴其茂绩。正中权之位号。加食采之户封。载降三锡之恩。俾莅八屯之政。于戏。忠而能力。当念克终之言。位不期骄。勉思受益之训。荷兹眷遇。更励诚明。勿替乃庸。诞扬英烈。可。 

　　曹璨移镇彰国加恩制大中祥符元年十一月二十五日东封 

　　门下。王者膺图御极。所以荷宗社之景灵。勒崇垂鸿。所以答昊穹之丕贶。顾惟凉薄之德。获修旷绝之仪。既大典以克成。霈鸿恩而允洽。其有早提禁旅。方践斋坛。用旌翼戴之茂勋。宜示便蕃之异渥。忠果雄勇翊戴功臣、侍卫亲军马军副都指挥使、天德军节度、丰州管内观察处置等使、金紫光禄大夫、检校太保、使持节丰州诸军事、丰州刺史、兼御史大夫、上柱国、广平郡开国公、食邑四千八百户食实封八百户曹璨。谦和有守。沉厚寡言。秉王常金石之心。擅却縠诗书之美。玉钤金匮。信谓神传。龙节虎符。聿光世济。而自屡贞师律。护彼塞垣。得中权后劲之谋。有左马右人之勇。驭众之名夙著。捍边之效居多。迺者建以双旌。董吾万骑。谒山园于洛邑。崇封祀于乔邱。当和銮展义之时。奉心膂居留之寄。而能徼巡辇毂。训练貔貅。纪律用张。里闾自肃。属纯禧之是锡。在庆泽以宜均。俾正名于戎麾。仍易地于侯服。胙土并加于井赋。拱宸益耀于勋庸。是谓宠迁。固无虚授。于戏。公侯必复。已符有后之言。富贵不骄。更励若惊之志。式昭前烈。勉树休声。服我训词。勿忘祗荷。可。 

　　张旻加恩制祥符五年十一月十一日圣祖降 

　　门下。近以上灵通感。吉梦开先。当夕漏之未央。迓云軿之来洎。述瑶源于振古。贻宝训于冲人。钦闻圣言。祗膺景祐。非常之庆。允集于皇家。进律之文。宜先于侯阃。乃眷星藩之上将。方提北落之雄师。参掌中权。典司宿卫。当湛恩之允洽。谅成命以难稽。忠果雄勇功臣、侍卫亲军马军副都指挥使、威塞军节度、新州管内观察处置等使、金紫光禄大夫、检校太保、使持节新州诸军事、新州刺史、兼御史大夫、上柱国、清河郡开国公、食邑二千二百户、食实封四百户张旻。气禀精刚。材推间杰。挺横秋之英概。励拱极之纯诚。敦阅是资。致和门之辑睦。谁何匪懈。增帝室之密清。夙参侍于严宸。能述宣于善志。训戎昭而咸乂。讲兵要以弥精。兹惟信臣。辅予兴运。今以真仙降格。福禄来同。庆典诞敷。繁禧均被。畴咨贤帅。首被鸿私。驭贵之阶。特升于峻品。褒功之号。更益于美名。仍加采邑之封。式涣泥书之名。是为优渥。以示便蕃。于戏。师帅之臣。所以辅国。纯嘏之锡。岂独在予。属景祐之惟新。洽宠章之异数。所宜体兹待遇。益励诚明。懋昭永图。克荷荣奖。可。 

　　王能加恩制同上 

　　门下。近以玉虚示贶。肇启于灵徵。飈驭戒期。俯临于禁闼。躬闻道诲。逖悟仙源。识基绪之深长。荷祯祺之叠委。钦承锡羡之贶。诞敷涣汗之恩。乃眷将臣。方司戎重。宜首膺于朝霈。用均被于天休。忠果雄勇功臣、侍卫亲军步军副都指挥使、振武军节度、胜州管内观察处置等使、金紫光禄大夫、检校太傅、使持节胜州管内诸军事、胜州刺史、上柱国、琅琊郡开国公、食邑二千七百户、食实封四百户王能。志禀精忠。材彰毅勇。著威名于一代。练奇术于九功。勋门素高。戎昭荐历。无双之誉。早擅于冠军。尽瘁之诚。弥彰于许国。而自入参藩卫。内侍凝严。训简惟精。见旅贲之辑睦。谁何匪懈。致豪徼之肃清。藩方外总于六师。贞实注怀于邦翰。属兹大庆。允洽徽章。是用增文散之贵阶。以隆其名秩。锡功臣之懿号。聿示于褒称。仍增多邑之封。有焕扬廷之命。兹为优渥。式懋勋庸。于戏。国之爪牙。伊帅臣之为重。帝锡纯嘏。岂朕躬之敢私。惟崇奖所以劝劳。惟倾输所以荷宠。勿替乃志。永孚于休。可。 

  


宋大诏令集卷第九十八 

　　军职四 

　　曹璨加恩制同上 

　　门下。对越高真。表诚明之交感。覃延霈泽。洽中外以咸均。繄拱极之贤侯。居董戎之近卫。素推勤荩。宜示褒崇。斯茂锡于纯禧。特班宣于休命。择兹刚日。锡以徽章。忠果雄勇翊戴功臣、殿前都指挥使、保静军节度、宿州管内观察处置河堤等使、金紫光禄大夫、检校太傅、使持节宿州诸军事、宿州刺史、兼御史大夫、上柱国、广平郡开国公、食邑六千户、食实封一千三百户曹璨。世济深谋。天资令德。罄忠贞而许国。阅诗礼以敦风。象贤不坠于家声。匪石夙坚于臣节。典司禁旅。宿卫宸阶。属圣祖之下临。谕灵源之浚发。聿承鸿祉。诞布殊恩。眷言总众之劳。特被畴庸之典。是用升之峻级。增乃公田。仍嘉奉上之诚。载益褒功之号。于戏。天祺纷委。国庆便蕃。优奖信臣。朕既隆于宠数。协宣武力。尔无忘于忠规。更申翼佑之心。以副倚毗之旨。勉服箴训。永保嵩高。可。 

　　曹璨特进加恩制大中祥符七年三月九日祠亳 

　　门下。朕昨以膺神锡之祥。虔修顺拜。举时巡之制。俯慰舆辞。洎旋轸于国阳。爰洁粢于郊报。鸿仪有焕。厚福来同。当庆赐之遂行。奖勋勤之斯在。矧吾良帅。恪奉严祠。乃择刚辰。首颁明命。忠果雄勇推诚翊戴功臣、殿前都指挥使、保静军节度、宿州管内观察处置河堤等使、光禄大夫、检校太傅、使持节宿州诸军事、行宿州刺史、兼御史大夫、上柱国、广平郡开国公、食邑六千七百户、食实封一千六百户曹璨。鼎钟济美。象纬储精。识洞武经。才推义府。忠厚之诚夙著。矜严之体弥庄。而自入卫宸居。总齐戎律。中权后劲。允协于师贞。淑旂绥章。屡膺于徽数。赞止戈之远略。扬坐树之雄名。属展事于殊庭。逮升禋于吉土。备参法从。实冠和门。夙夜徼巡。无废五申之令。周全翊戴。克清九达之逵。缛礼荐成。茂功昭著。宜加袭宠。式劝劳能。升驭贵之阶。既优赏典。增爰田之数。用壮藩麾。仍并厚于真封。庶特旌于懿绩。于戏。任隆阃限。我方无恡于朝章。勋载旂常。尔可益修于世德。当念握兵之重。勉施报国之勤。期于有终。佩兹多训。可。 

　　蔚昭敏移镇充殿前副都指挥使加恩制天禧三年七月十七日 

　　门下。秉十连节制之权。统七萃纪纲之士。任惟亲信。位处崇高。当慎择于仁贤。固不轻于倚注。其有谋猷允茂。忠烈兼资。克符授钺之求。夙被登坛之命。俾迁师律。简在朕心。忠果雄勇保顺功臣、侍卫亲军马军副都指挥使、建武军节度、邕州管内观察处置等使、金紫光禄大夫、检校尚书左仆射、使持节邕州诸军事、邕州刺史、兼御史大夫、上柱国、善阳郡开国公、食邑三千户、食实封二百户蔚昭敏。锐气无前。雄材杰出。周旋致力。克施驭众之劳。慷慨论兵。洞晓知方之勇。凌雪霜而挺操。贯金石以推诚。每愿奋身。宁辞衽革。飞荣戎秩。历职辕门。著整军经武之能。有许国忘家之志。自选抡而拜将。委部分以雄边。屡易岁时。蔚为保障。会中坚而制敌。御外侮以呈才。是用特改近藩。擢司禁旅。肃九重之宫阙。壮万乘之威容。仍示宠章。并加食赋。于戏。握兵符而处右。宜务训齐。侍宸极以居中。倍持兢慎。谨申严于戎政。思保乂于皇家。永荷明恩。聿遵休命。可。 

　　蔚昭敏加恩制乾兴元年二月五日□□御楼 

　　门下。朕昨以仲春戒序。初吉在辰。躬御端闱。式覃霈泽。采章焜燿。克展于盛仪。贶施纷纶。诞昭于鸿庆。眷吾良帅。实典卫兵。谨申令以有方。奉乘舆而匪懈。宜疏宠渥。式告明廷。忠果雄勇保顺功臣、殿前副都指挥使、静难军节度、邠州管内观察处置等使、金紫光禄大夫、检校太保、使持节邠州诸军事、邠州刺史、兼御史大夫、上柱国、善阳郡开国公、食邑四千四百户、食实封六百户蔚昭敏。沉雄迈伦。忠厚成性。郁有公侯之表。咸推将帅之材。而自出偶亨期。骤登勇爵。镇临边部。蕴全师保胜之谋。拱卫宸居。著警夜巡昼之绩。洎领蕃宣之重。载扬旌鼓之威。式是中权。叶于众望。是用荐举畴庸之典。俾从进律之文。增食采之真封。加褒功之美号。便蕃斯在。眷注弥隆。于戏。赏以劝能。既循于成宪。贵而奉上。宜竭于乃心。服我训辞。勉图令问。可。 

　　夏守赟加恩制同上 

　　门下。布和行庆。所以顺邦常。进律畴庸。所以协王制。仰惟圣烈。逮及冲人。幸寰＜宀禹＞之大宁。遂苍黔之乐育。思与中外群辟。华夷兆民。同此福禧。底于仁寿。乃以首春之吉。易号而纪年。迨兹仲月之初。缓刑而流泽。眷于列位。霈及丰恩。我有帅臣。用行嘉命。护卫忠果雄勇功臣、侍卫亲军马军副都指挥使、河西节度、凉州管内观察处置等使、金紫光禄大夫、检校司徒、使持节凉州诸军事、凉州刺史、兼御史大夫、上柱国、琅琊郡开国公、食邑三千四百户、食实封四百户夏守赟。忠纯秉质。勇劲知方。服先训之教忠。负长材而适任。统良家之六郡。貔虎载严。莅北落之五戎。翰垣斯壮。爰褒武节。入掌骑兵。焕然七萃之容。蔚有万夫之望。式臻嘉会。宜享至荣。增唐典之叙功。益夏书之分土。于戏。有国名器。在赏劳而不私。为王爪牙。必宣力而无懈。往服明训。其惟令图。可。 

　　夏守恩进检校司空威塞军节度使侍卫亲军步军副都指挥使加恩制乾兴元年仁宗即位 

　　门下。天地以生殖推仁。后王以庆赏分化。必允佥议。用符至公。朕获禀诒谋。嗣膺丕构。钦惟缵历之重。敢怠宵衣之勤。眷中外之良材。任文武之二柄。咸加奖擢。式劝勋劳。忠果功臣、殿前都虞候、安远军节度观察留后、金紫光禄大夫、检校礼部尚书、使持节安州诸军事、安州刺史、兼御史大夫、上柱国、会稽郡开国公、食邑三千四百户、食实封四百户夏守恩。亮节超伦。沈谋适变。蕴金方之气。兆应将星。得渭水之韬。学该戎略。早以嘉会。事于先朝。扈八骏于昆台。捧大明于阊阖。屡分符棨。载掌貔貅。搜乘有投醪之均。控弦多贯石之勇。外雄北洛。资汉帝之抚和。内直周庐。遂文王之问寝。多历年所。弥彰干勤。属此承祧。嘉其任职。特峻拥麾之拜。俾兼平水之崇。训我徒兵。壮于亲卫。邑封民赋。咸有加焉。于戏。王者六师。盖先于经武。圣人四教。莫大于尽忠。惟恭肃可以训人。惟精纯可以事上。往践厥位。尔其懋哉。可特授检校司空、使持节新州诸军事、新州刺史、充威塞军节度、新州管内观察处置等使、充侍卫亲军步军副都指挥使、加食邑七百户、食实封三百户、功臣、散官、勋、封如故。主者施行。 

　　蔚昭敏检校太傅移镇保静军节度殿前都指挥使加恩制乾兴元年二月二十七日仁宗即位 

　　门下。王者绍承先业。敷大赉于庶邦。伸奖勋贤。示隆恩于异数。斯为茂典。可举而行。朕猥以眇冲。嗣于基构。载念纂图之始。宜推懋赏之文。眷乃帅臣。实惟旧德。方司王旅。用霈徽章。忠果雄勇保顺翊戴功臣、殿前副都指挥使、静难军节度、邠州管内观察处置等使、金紫光禄大夫、检校太保、使持节邠州诸军事、邠州刺史、兼御使大夫、上柱国、善阳郡开国公、食邑五千七百户、食实封九百户蔚昭敏。岳立奇姿。渊停伟量。识洞韬钤之要。学穷诗礼之言。聿遘亨期。早登勇爵。克励匪躬之节。允怀尽敌之谋。爰自先朝。荐膺隆奖。树风声于藩翰。总师律于禁营。秉王常金石之心。精忠克劭。冠祈父爪牙之任。善志弥宣。授将钺以增雄。卫宸居而载肃。训齐董率。厥有成勋。属莅政之云初。顾念劳而加等。惟苻离之奥壤。实近辅之名邦。易以麾幢。委之节制。俾兼荣于帝傅。仍总统于戎昭。复益爰田。载优真赋。于戏。加地进律。予方示于报功。经武整军。尔无忘于国事。勖兹多训。以保令猷。可特授检校太傅、使持节宿州诸军事、宿州刺史、兼御史大夫、充保静军节度、宿州管内观察处置河堤等使、充殿前都指挥使、加食邑七百户、食实封三百户、功臣、散官、勋、封如故。主者施行。 

　　王守斌检校太保移镇感德军侍卫亲军马军都指挥使加恩制 

　　门下。国家设禁卫之军。所以崇乎武备。命良能之帅。所以式是戎昭。眷其勋旧之臣。克励靖恭之节。洪惟圣考。夙简清衷。属当凭几之辰。实参交戟之地。共推眇质。获奉庆基。言念乃劳。岂忘懋赏。择兹刚日。聿降命书。忠果雄勇宣力翊戴功臣、侍卫亲军马军副都指挥使、河西军节度、凉州管内观察处置等使、金紫光禄大夫、检校司徒、使持节凉州诸军事、凉州刺史、兼御史大夫、上柱国、琅琊郡开国公、食邑四千一百户、食实封七百户王守斌。岳渎储灵。星辰禀粹。矜严成质。果敢驰称。早探黄石之书。洞究穰苴之法。而自升名勇爵。列职和门。出护塞垣。树风声而载远。入司禁旅。谨甲令以惟勤。戴君之节弥彰。驭众之材斯见。蔚为邦彦。茂著时名。顾听政之云初。谅推恩而惟允。是用授其将钺。俾涣于侯藩。正彼使名。用严于师律。仍兼荣于帝保。且加赋于井田。复益真封。并隆异数。于戏。处万夫之长。董七萃之徒。倚任非轻。宠光亦至。勉图报效。服我训词。可特授检校太保、使持节耀州诸军事、耀州刺史、兼御史大夫、充感德军节度、耀州管内观察处置等使、充侍卫亲军马军都指挥使、加食邑七百户、食实封三百户、功臣、散官、勋、封如故。主者施行。 

　　夏守恩加恩制乾兴元年十一月二十七日山陵毕 

　　门下。朕恭循典礼。崇树寝园。以龟洛之奥区。乃柏城之旧域。就占吉壤。果叶询谋。特畴亲卫之臣。往莅方中之役。因山有制。同轨毕臻。襄事克成。念劳斯在。用符谷旦。昭示宠章。忠果雄勇功臣、侍卫亲军步军副都指挥使、威塞军节度、新州管内观察处置等使、金紫光禄大夫、检校司空、使持节新州诸军事、新州刺史、兼御史大夫、上柱国、会稽郡开国公、食邑四千一百户、食实封七百户夏守恩。顷事先朝。实逢嘉会。忠而好礼。廉以饬身。备繁使以彰能。徇前规而戮力。统如貔之众。来护密清。屯贯石之师。外临陬落。迄持戎钺。尚帅军和。□自远之戒期。俾轺车而蒇职。训齐仕伍。严饬隧封。人不告疲。令无愆素。表轩台之可畏。成里陌之永安。嘉乃尽心。协予追孝。是用爰田并启。真食骤加。降纶玺以扬廷。叶茅圭而进律。于戏。国有明赏。时惟序功。诞告群伦。盖无虚授。钦服兹命。永怀令图。可。 



●宋大诏令集卷第九十九 

　　军职五 

　　殿帅王守斌罢军职移镇加恩制天圣二年十月二十七日 

　　门下。师帅之臣。心膂攸属。寄深宿卫。则留制八屯。礼缛优贤。则往厘十乘。式示均劳之旨。爰稽易地之文。用奖老成。载颁渥命。忠果雄勇宣力翊戴功臣、殿前都指挥使、感德军节度、耀州管内观察处置等使、光禄大夫、检校太保、使持节耀州诸军事、行耀州刺史、兼御史大夫、上柱国、琅琊郡开国公、食邑六千五百户、食实封一千六百户王守斌。诚明许国。方略传家。倜傥言兵。早擅无双之誉。周旋好礼。克彰不伐之风。而自董率天营。拱侍宸极。抗元侯之大旆。冠上将之经躔。每徼巡于殿中。亦专制于闑外。朝廷爱子颜之谨。夷落怀张奂之清。军政戒修。藩垣倚重。由奉公而尽瘁。久赐告以颐神。聿籍威名。尚期卧护。而恳辞戎柄。累上奏函。仄席之心。确乎难夺。金革之事。诚以重烦。惟贝邱之奥区。实冀北之雄屏。换其节制。遂乃谦冲。仍升驭贵之阶。并锡陪封之邑。恩勤载笃。褒眷攸申。于戏。偃息而为国藩。允资镇靖。恺悌而绥福履。乃保燕宁。惟简厚可以化民。惟肃恭可以守位。服兹宠数。以永令猷。可特授特进。依前检校太保、持节贝州诸军事、行贝州刺史、兼御史大夫、充永清军节度、贝州管内观察处置等使、加食邑七百户、食实封二百户、功臣、勋、封如故。 

　　杨崇勋建节殿前副都指挥使制同前 

　　内司禁旅。所以任王之爪牙。外长藩封。所以为国之垣翰。其有夙怀劲节。茂著嘉庸。博探军制之经。洞习和门之政。是宜付之斋钺。陟以将坛。率彼寝戈。以冠亲卫。叶于公论。申锡赞书。忠果雄勇功臣、侍卫亲军马军副都指挥使、彰德军节度留后、金紫光禄大夫、检校司徒、持节相州诸军事、相州刺史、兼御史大夫、上柱国、宏农郡开国公、食邑五千户、食实封八百户杨崇勋。气禀温严。材推杰俊。激昂自许。尤尚于功名。沉毅有谋。深明于韬略。久服近庭之侍。载绥密甸之邦。志弥劭于公忠。勋罔渝于德礼。间者畴其宿望。俾亚中坚。握西马之瑞璋。出分方面。提羽林之彀骑。入护宸居。张武备于星藩。震威声于柳壁。会兹谋帅。爰用建侯。擢升节制之权。首布谁何之令。训七萃如貔之勇。增千庐交戟之严。式厚倚毗。载优等数。于戏。方叔之犹克壮。乃总师干。郤縠之学弥惇。是称义府。祗膺茂宠。缅鉴前良。勤宣令图。益保休誉。可特授特进。检校司徒、使持节胜州诸军事、胜州刺史、兼御史大夫、充振武军节度、胜州管内观察处置等使、殿前副都指挥使、加食邑七百户、食实封二百户、功臣、散官、勋、封如故。 

　　彭睿建节侍卫马军副都指挥使制同前 

　　灵台授节。式宣外阃之威。兰锜司兵。载缵中权之政。处十乘元戎之贵。应二藩列将之权。聿图卫社之勋。爰宠登坛之拜。俾迁帅领。仍殿方隅。在询众以佥同。乃扬廷而敷告。保顺忠果雄勇功臣、侍卫亲军步军都指挥使、建雄军节度观察留后、金紫光禄大夫、检校尚书左仆射、使持节晋州诸军事、晋州刺史、兼御史大夫、上柱国、宜春郡开国公、食邑三千六百户、食实封一千户彭睿。襟灵夷廓。材气沉雄。蕴忠德以自将。偶亨辰而致用。爰自董率材官之旅。周旋岩陛之间。挟毂宣勤。超亭贾勇。历更武爵。遂建使旟。洎参掌于戎昭。亦荐临于边要。羊羹均享。虎落沈氛。桃李之信克彰。椒兰之誉益塞。允升近卫。乃训烝徒。听申令以推明。奉警巡而增肃。载深亲倚。用示甄酬。总万骑于连营。拥双旌于列镇。资于谨质。申翊凝严。仍进重封。并推茂奖。于戏。德刑具举。鲁史述夫善经。惠直兼资。周诗美其良翰。懋讲整军之要。罄输奉上之诚。钦服训言。以对休命。可特授依前检校尚书右仆射、使持节洮州诸军事、洮州刺史、兼御史大夫、充保顺军节度、洮州管内观察处置等使、侍卫亲军马军副都指挥使、加食邑七百户、食实封二百户、功臣、散官、勋、封如故。 

　　夏守赟建节侍卫步军副都指挥使同前 

　　王者制军之宜。载崇于藩卫。命帅之重。必择于仁贤。况乎分二广以奉宸。长十连而观政。师门进律。戎乘宣风。眷言勋旧之臣。早居亲信之地。甄升斯允。奖渥惟行。忠果雄勇功臣、殿前都虞候、保信军节度观察留后、金紫光禄大夫、检校尚书右仆射、持节庐州诸军事、庐州刺史、兼御史大夫、上柱国、会稽郡开国公、食邑三千九百户、食实封八百户夏守赟。方厚存诚。精刚禀质。材谋特立。义勇兼闻。自奋迹以宿官。乃首公而宣力。声猷茂洽。志节弥坚。爰资驭众之能。亟佐脩戎之任。惟太原劲兵之处。洎常山临代之冲。俾护屯师。时惟固圄。是用畴资明效。特被宠章。树长纛以前驱。遥临外屏。统旅贲而参侍。近冠中军。增衍食以兼优。表注怀而斯厚。于戏。风云之会。叶千载之逢辰。兄弟之华。美一门之竞爽。而尔之伯氏。同遘昌期。既迭处于五营。复对持于双节。非常之宠。当世鲜偕。尔其感念殊荣。倾输素蕴。励直躬而慎礼。讲善志以知方。懋昭厥庸。无忝我至公之举。可特授依前检校尚书右仆射、使持节邕州诸军事、邕州刺史、兼御史大夫、充建武军节度、邕州管内观察处置等使、侍卫亲军步军副都指挥使、加食邑七百户、食实封二百户、功臣、散官、勋、封如故。仍放朝谢。 

　　彭睿移镇进侍卫马军都指挥使制 

　　忠而能力。允济于事经。赏不踰时。式申于国典。眷言良帅。总治洪津。既绩用之有成。在宠章而何恡。保顺忠果雄勇功臣、侍卫亲军马军副都指挥使、保顺军节度、洮州管内观察处置等使、金紫光禄大夫、检校尚书左仆射、使持节洮州诸军事、洮州刺史、兼御史大夫、上柱国、宜春郡开国公、食邑四千三百户、食实封一千二百户彭睿。夙怀劲气。深练秘钤。外分将钺之权。中讲军和之政。威名克著。谨信勿渝。属以白马之区。金堤久溃。图下□□田而完塞。资握节以统临。役鼓观功。亲程于众力。安澜顺道。亟复于旧川。酌素虑以不忘。屹巨防而永固。寔繄武干。乃集勤庸。是用择夏口之名藩。换其六纛。颁司勋之采地。益以重封。载洽朝恩。愈光戎垒。于戏。懋功之举。盖勉于有劳。论报之方。益思于匪懈。荷兹奖命。尔宜钦哉。可特授依前检校尚书左仆射、使持节都督鄂州诸军事、鄂州刺史、兼御史大夫、充武昌军节度、鄂州管内观察处置等使、侍卫亲军马军都指挥使、加食邑七百户、食实封二百户、功臣、散官、勋、封如故。 

　　夏守赟加恩制郊祀毕 

　　吉土正谋。致扬烟于太乙。端闱出令。浃涣汗于庶邦。盖以荷神祗之眷怀。昭贶施之浃洽。矧在握兵之任。宜酬扈跸之劳。进律是先。懋功斯允。忠果雄勇功臣、侍卫亲军步军副都指挥使、建武军节度、邕州管内观察处置等使、金紫光禄大夫、检校尚书右仆射、使持节邕州诸军事、邕州刺史、兼御史大夫、上柱国、会稽郡开国公、食邑四千六百户、食实封一千户夏守赟。诚存志悫。器蕴深和。早遘遇于光华。亟腾凌于秘近。牙璋莅众。鏚钺登坛。绥列障以妥安。训徒兵而辑睦。鸰原继美。凫藻均欢。一昨陪侍禋郊。董司离卫。威容浸盛。翊斋辂以无哗。晨夕警严。护帷宫而载肃。信臣攸赖。勋策用彰。俾增厚于辕田。仍真封于井赋。贲兹忠力。嘉以荣名。式壮戎昭。良为庆典。于戏。宠禄是荷。保其位者惟恭。军政所观。循其言而在德。益思祗恪。以答褒嘉。可特授依前检校尚书右仆射、使持节邕州诸军事、邕州刺史、兼御史大夫、充建武军节度、邕州管内观察处置等使、侍卫亲军步军副都指挥使、加食邑七百户、食实封三百户、仍赐忠果雄勇宣力功臣、散官、勋、封如故。 

　　杨崇勋加恩制天圣六年 

　　门下。国家候日至之元辰。展国阳之大禘。旋衡双观。孚号万邦。示福赐之溥均。与臣工而胥赖。矧惟良帅。实扈清尘。书勋策而可稽。推宠章而惟允。具官某。夙怀忠德。绰蕴壮猷。探军志以惟精。服官箴而多裕。早由荣会。历侍近墀。出宣廉部之风。入赞期门之政。乃司羽骑。遂直岩除。应太微二将之躔。处都督万人之长。训齐增肃。亲倚尤深。比者祗飨郊宫。爰经信次。星枪组甲。提七萃以奉车。皇邸旌门。拥八屯而戒夜。勤庸克茂。图政攸先。是用增麟阁之美名。贲其诚效。益爰田之多赋。陪以真封。诞告外朝。并申嘉命。于戏。因文事而陈武备。克辑于帝容。行庆赏以劝劳臣。式昭于国典。荷兹密渥。励乃深衷。勤思善经。无忘恪位。可。 

　　夏守赟移镇殿前都指挥使加恩制明道元年十一月 

　　门下。奉天地者以德则来辅。守宗祏者以惇则攸亲。朕以四海之同文。丁千龄之华旦。因上帝之申儆。属新宫之亟成。赉及万邦。改于元历。且以将帅之长。实有宿卫之勤。增授厥官。以劝事上。择兹刚日。告于明庭。忠果雄勇宣力保顺功臣、殿前副都指挥使、保大军节度、鄜州管内观察处置等使、金紫光禄大夫、检校司空、持节鄜州诸军事、鄜州刺史、兼御史大夫、上柱国、会稽郡开国公、食邑八千一百户、食实封二千二百户夏守赟。练达韬钤。敦阅诗礼早崇秩序。亟涉岁时。亦尝仗节而乘边。必先诸将而料敌。忠谨可尚。进止有仪。逮司兰锜之师。能遵司马之法。戎章式遏。军政无哗。访之和门。谓为良率。今者冬官蒇事。赖尔董护之勤。礼卿缮仪。资乃警巡之效。致中外之辑睦。谅夙夜以勤劳。是因舍爵之初。覃及策勋之命。殿陛剧委。韩奕名区。加以五教之荣。升之交戟之卫。户封真赋。并以为优。推此宠章。举以畴尔。于戏。止戈为武。诚及于时平。惟器与名。允无于虚授。祗服休渥。永保令猷。可。 

　　高继勋检校尚书右仆射昭信军节度仍旧军职加恩制明道元年十月御楼 

　　门下。国家以宫寝落成。国容斯举。昭谢天地。祗见祖宗。建号纪元。式布惟新之令。均禧及物。普行大赉之恩。乃眷帅臣。特颁渥典。卫圣忠果功臣、侍卫亲军马步副都指挥使、保顺军节度、洮州管内观察处置等使、金紫光禄大夫、检校户部尚书、使持节洮州诸军事、洮州刺史、兼御史大夫、上柱国、渤海郡开国公、食邑五千一百户、食实封八百户高继勋。忠纯夙禀。干勇兼资。早列职于近墀。亟效能于烦使。入提禁旅。出抚边城。备彰经武之才。克著训戎之略。洎领斋坛之钺。仍司兰锜之兵。藉乃腹心。镇于方面。恩威克济。纪律有严。属兹覃霈之初。宜举懋功之赏。抚南康之巨屏。视端揆之崇资。载益户封。并申徽数。于戏。荷庞鸿之福。恩爰洽于宠灵。尽俯偻之恭。分勿忘于典训。祗服丕命。以保令猷。可。 



●宋大诏令集卷第一百 

　　军职六 

　　夏守赟加恩制明道二年二月七日籍田 

　　门下。国家致严清庙。荐陈昭谢之仪。有事方坛。特举躬耕之礼。备威容而式序。霈德泽以惟新。乃眷将臣。首膺赏典。忠果雄勇宣力保顺功臣、殿前都指挥使、定国军节度、同州管内观察处置等使、金紫光禄大夫、检校司徒、使持节同州诸军事、同州刺史、兼御史大夫、上柱国、会稽郡开国公、食邑八千八百户、食实封二千五百户夏守赟。性敦沉毅。行本忠纯。早承先帝之知。久践近司之职。委之方面。颇著于威声。侍夫轩墀。屡闻于事政。寻加外镇。俾副中权。爰策励于徒兵。乃阶升于骑帅。勋庸斯懋。倚任弥隆。总周卫之爪牙。授元戎之节钺。昨以絜齐禁殿。祼享宗祊。驻大驾于帷宫。手洪縻于帝藉。巡昼警夜。戒千列而奉严宸。执锐披坚。统万师而扈清跸。勤劳斯至。褒宠攸宜。是用加食采之真封。进叙功之美号。斯为异数。谅协佥谐。于戏。缛礼克成。湛恩允洽。况率虎貔之旅。每持金石之心。特荷徽章。勉思报效。愈增励翼。无忝眷称。可。 

　　高继勋加恩制同上 

　　门下。命社建侯。列土有传家之美。拥麾为帅。因时膺行赏之文。属典礼之交脩。乃徽章之并茂。遘兹宠渥。诞告彝伦。卫圣忠果功臣、侍卫亲军马军都指挥使、昭信军节度、虔州管内观察处置等使、金紫光禄大夫、检校尚书右仆射、使持节虔州诸军事、虔州刺史、兼御史大夫、上柱国、渤海郡开国公、食邑五千八百户、食实封一千一百户高继勋。详练戎钤。该明战器。达武侯之八阵。研曲逆之六奇。自仗节以临边。善甘绝而待士。抚和而训下。式遏以防闲。自登斋坛。益严师律。隐若巨屏。辑此遐氓。今者卜吉之从。紫掖奉明馨之荐。惟春之仲。金根躬耕耨之仪。况率贡之爰来。宜观能而覃及。载书盟府。锡赋辕田。重以贞封。允为优数。于戏。平时之将。在抚众以为先。涣汗之恩。固畴功而攸茂。勉兹令誉。克镇大邦。可。 

　　夏守赟加恩制景祐二年十二月十五日□□南郊 

　　门下。朕荷上天之凝祐。致绵＜宀禹＞之大宁。恭陈归命之仪。以答丰融之贶。仍俯从于舆议。勉祗授于鸿名。思与群伦。共均纯嘏。眷惟良帅。早著殊勋。爰畴扈跸之劳。首被出纶之命。忠果推诚宣力保顺功臣、殿前都指挥使、定国军节度、同州管内观察处置等使、金紫光禄大夫、检校司徒、使持节同州诸军事、同州刺史、兼御史大夫、上柱国、会稽郡开国公、食邑九千五百户、食实封二千八百户夏守赟。性资沉勇。器茂渊冲。明军志以惟寅。厉忠规而益壮。奉干城之重寄。有莅众之宏才。被遇先朝。契风云之嘉会。典司禁旅。挺金石之纯诚。弥彰夙夜之勤。备罄倾输之节。一昨吉土。陪侍皇舆。整仗卫以无哗。训师兵而惟肃。宜示褒优之宠。式旌翊护之能。峻以崇阶。增其多户。益兹真食。并举徽章。于戏。精意之禋。荷灵心之昭答。懋功之赏。在国典以斯行。祗膺既渥之恩。益励浚明之德。可。 

　　李用和加恩制庆历四年十一月□□南郊 

　　门下。国家涓景至之辰。行郊报之礼。祭莫尊于飨帝。体莫钜于配天。惟典领于禁兵。寔扈陪于斋辂。饮至之始。进律是先。载揆刚辰。告于列位。忠果功臣、殿前副都指挥使、建武军节度、邕州管内观察处置等使、金紫光禄大夫、检校右散骑常侍、持节邕州诸军事、邕州刺史、兼御史大夫、上柱国、陇西郡开国侯、食邑一千六百户李用和。性资沉谨。志励倾输。知经武之善猷。蹈保身之懿戒。而自训齐爪士。出入岩除。节制载加。式耀阃旄之寄。谁何克谨。久司殿卫之雄。爰属类禋。寔繄恭恪。总师兵而辑睦。侍警跸之凝严。允谓武材。载图忠力。特伸崇拜。用示佥畴。烟阁之名。井田之数。仍增贞赋。用极褒恩。于戏。俯偻荷王命之恭。斯为令德。严庄总军律之要。可著威名。汝惟勖哉。往服于训。可。 

　　李昭亮加恩制庆历七年南郊 

　　门下。类帝致诚。礼讫修于吉土。荷天敷祐。庆遐浃于绵区。其有世嗣公侯。躬荣将帅。夙著总戎之效。宜循进律之文。爰降丝纶。诞告中外。忠果守正功臣、殿前副都指挥使、宁武军节度、利州管内观察处置等使、金紫光禄大夫、检校兵部尚书、使持节利州诸军事、利州刺史、兼御史大夫、上柱国、陇西郡开国公、食邑九千五百户、食实封一千三百户李昭亮。性钟端敏。智适变通。有制众之良谋。为承家之令器。环拱早扬于茂绩。 

藩宣荐洽于休声。诗曰贻谋。易称善庆。带河砺岳。能绍于先猷。授土苴茅。不愆于世烈。虎豹习韬钤之略。貔貅归臂指之踪。统翊卫之六师。总东西之二广。风清号令。日著威名。具扬七德之方。岂止万夫之特。属修郊礼。爰侍皇舆。勤劳载宣。忠力弥劭。是用进加宠数。式示恩私。号美褒功。赋增多邑。旌崇之命。焕耀尔躬。于戏。衍戚里之芳猷。扬名有裕。副将坛之休烈。慎守无亏。勿渝金石之诚。伫列旂常之绩。可。 

　　许怀德检校尚书左仆射充殿前都指挥使保平军节度使加恩制皇祐二年十月明堂 

　　门下。惟圣荐诚。肇崇于元祀。惟天孚佑。覃及于庶官。其有夙擅武材。久推忠干。联本兵之任。总中禁之司。锡乃徽章。告于列位。卫圣忠果雄勇翊载功臣、殿前副都指挥使、宁远军节度、容州管内观察处置等使、金紫光禄大夫、检校右散骑常侍、使持节容州诸军事、容州刺史、兼御史大夫、上柱国、颍川郡开国公、食邑二千九百户、食实封六百户许怀德。沉雄余力。夷廓多能。录效戎旅之资。旌勋旄钺之贵。典戍屯之重。则尺籍至明。掌环尹之严。则徼道弥肃。向者出陪景从。入扈斋居。七萃无哗。千庐有谧。尔惟勤荩。予实嘉之。属宗飨之方行。均福厘而旁暨。易节东阳之壤。增华左揆之称。申正师名。并畴井赋。于戏。顾諟天命。非大祭不能祗其欢。对扬王休。非良臣不能懋其赏。钦服茂渥。往惟勖哉。可。 

　　许怀德加恩制皇祐五年十一月十一日南郊 

　　门下。王者称禋宗之礼。秩祼京之文。展羞天地之灵。款侑祖宗之圣。翕臻帝嘏。交集神欢。布庆恩章。申褒懿律。揆兹谷旦。扬于外廷。卫圣忠果雄勇翊戴功臣、殿前都指挥使、保宁军节度、婺州管内观察处置等使、金紫光禄大夫、检校尚书左仆射、使持节婺州诸军事、婺州刺史、兼御史大夫、上柱国、颍川郡开国公、食邑二千六百户、食实封九百户许怀德。植操温严。蕴材沉毅。亶威名而有裕。宣武略以无前。向历藩垣。比登岩陛。克资谨密。允赖训齐。比者自宫徂郊。再宿为信。属车之列。扈从以清尘。皇邸之居。谁何而警夜。服劳斯美。图效所先。是用员峻于三大夫。品崇于八柱国。畴其多赋。增及爰田。以洽殊私。以昭异奖。于戏。精而勤力。式壮于声容。赏以劝功。载升于命数。往膺茂典。益宜钦哉。可。 

　　许怀德加恩制嘉祐元年九月十六日□□恭谢 

　　门下。王者受天明福。百顺之享弗颛。肆眚绵区。万方之庆斯洽。矧予良帅。久扈禁宸。属祭日以赏功。循国章而进律。俾宣成命。申告外庭。卫圣忠果雄勇翊戴功臣、殿前都指挥使、保宁军节度、婺州管内观察处置等使、光禄大夫、检校尚书左仆射、持节婺州诸军事、婺州刺史、兼御史大夫、上柱国、颍川郡开国公、食邑四千三百户、食实封九百户许怀德。刚直而和。朴忠以实。练达军政。参究武经。居得士类之欢心。动叶几先而发虑。善敢勇以行己。能谨畏而饬躬。顷护塞垣。奋乃执戈之效。亲提禁旅。毅然御众之才。一登将坛。屡更帅节。蔚有庄重之称。固勤宿卫之劳。翊我斋居。讫于祠事。奉威仪而有恪。肃内外以无哗。宜畴尔能。以申朕命。特峻贵阶之等。仍加采邑之田。真食衍封。徽章备举。于戏。神休拥集。方怿以克承。王泽率覃。无忘于是荷。勉膺光宠。益励训齐。可。 

　　许怀德加恩制嘉祐四年十一月 日□□祫享 

　　门下。赏以懋功。俾有能之知劝。祭之为泽。思在位以咸均。嘉盛礼之斯成。务推恩而惟广。矧乃耆明之彦。是为心膂之臣。宜尔优隆。式扬诞告。卫圣忠果雄勇翊戴功臣、殿前都指挥使、保宁军节度、婺州管内观察处置等使、特进、检校尚书左仆射、使持节婺州诸军事、行婺州刺史、兼御史大夫、上柱国、颍川郡开国公、食邑五千户、食实封一千二百户许怀德。劲勇之质。盖禀天资。忠厚之良。自为国器。少有四方之志。出逢千载之辰。蕴其材谋。能自奋励。训我士卒。号令之信甚明。为予爪牙。介胄之色难犯。爰采军中之誉。俾分闑外之权。遂膺髦节之荣。专董貔貅之旅。宿卫宫禁。周旋岁时。宣力其勤。有知无不为之节。尽瘁后已。加老而益壮之心。诚未耗于精明。岂但矜于矍铄。属受厘之均庆。方浃宇以蒙休。载推图旧之怀。式叙畴劳之典。益其封食。录乃功庸。于戏。享爵禄之崇高。荷宠灵之优渥。挺金石不渝之操。兹惟事上之诚。知富贵克守之难。用保有终之吉。勉矣来效。往其钦哉。可特授依前尚书左仆射、使持节婺州诸军事、行婺州刺史、兼御史大夫、充殿前都指挥使、保宁军节度、婺州管内观察处置等使。加食邑七百户。仍赐卫圣忠果雄勇宣力翊戴功臣、散官、勋、封如故。主者施行。 

　　李璋授殿前副都指挥使武康军节度使制 

　　门下。羽林神兵。北环天卫之象。黄帝战法。中严邦律之师。国家鬯武林于四遐。提禁屯于千列。进总凝岩之护。历图劲杰之资。稽众得人。告廷孚命。具官某。气沉而果事。性裕而知方。厉许国之单忠。达治兵之善志。绪服高华之望。名推亲信之良。朕念常乐之慈。怆不及养。顾渭阳之族。闻盖多贤。自擢领于戎昭。已积迁于留寄。属岩除之缺帅。宜斋钺之命才。六纛启途。既袭重侯之贵。万兵留帐。方资缓带之安。虽其素劳。不曰异宠。于戏。执干戈则有社稷之卫。常慎于假人。听鼓鼙则怀将帅之思。实深于注意。维蹈忠义者急于报主。盖喜功名者要之逢时。勉规壮图。尚率明训。可。


 


宋大诏令集卷第一百一 

　　军职七 

　　李璋依前殿前副都指挥使武康军节度使加食邑实封功臣制明堂 

　　门下。夫物莫不本于天。人莫不严于父。朕靡玉牲玉之爱。所以反始之祈。感霜露之临。所以奉先之飨。于是稽祥符之肇志。酌皇祐之阔文。载蠲路寝之居。以放合宫之位。音和而群物至。孝奏而上临通。翕受天符。发为邦涣。具官某。性质沉毅。材谋肃良。动于三略之微。隐矣万夫之御。蹈世忠于旧阅。懋邦器于远图。朕富具中区。靡逮亲颜之侍。恩流外戚。莫隆舅族之贤。固已仗帅钺于殿除。袭侯章于茅社。会讲大事。倚绥劲臣。自齐居紫闱。肃陈千列之卫。迺顺祗清庙。安护六飞之行。适拜胙于禋庭。首议劳于盟府。功以号进。勋如赋加。式推神惠之蕃。并为师服之宠。于戏。保富贵之匪易。而要德之所以终。期功名之匪难。而要时之不可失。往率至训。益思令图。可。 

　　李璋授依前武成军节度使加勋食邑制 

　　门下。朕肇禋阳郊。先事世室。礼行而孝慈服。诚至而福瑞熙。参绎内外之劳。合孚上下之施。畴先列位。我有劲臣。具官某。性禀沉雄。材资敏济。蹈世忠之一节。明军志之大方。况西京之外家。实先帝之内弟。千庐列位。入提禁旅之巡。十乘启行。出总藩旄之寄。辑敷士训。蠲弭民苛。属讲宗祈之文。首虔方贡之职。肆灵娭之昭听。按奖典以均休。陪以列户之封。锡之茂勋之等。兹为异数。以格前彝。于戏。有命自天。甫涣风霆之号。乃心尔位。尚绥车服之荣。不懈其承。惟慎无斁。可。 

　　郝质授殿前都指挥使安武军节度使加勋食邑实封制 

　　门下。国家统御之势大。维持之业隆。外倚四岳藩翰之臣。中谋万夫貔虎之帅。故奉委裘而群情固。闻受瑁而三灵趋。肇临发政之辰。首下颁朝之命。具官某。性资庄厚。气略沉雄。通玉帐之善经。体金行之正气。自昔先帝。知为劲臣。因其勋旧之名。立在亲信之地。会缀衣之陈牗。提卫甲之环宫。曾无夜鼜之哗。自得刚牙之重。绍帝符于景祚。涣邦号于前彝。视秩冠于文昌。徙节临乎安武。加以总正使范。敦封井腴。并旌岩陛之劳。以奉师干之宠。于戏。天之壁垒。象在羽林。王之爪牙。职于圻父。盖地严则必资拱扈之力。师众则尤赖训齐之方。往坚壮图。思答殊遇。可。 

　　李璋检校右仆射殿前都指挥使建雄军节度使加恩制嘉祐八年四月十二日 

　　门下。朕奉凭几之遗言。膺践祚之重寄。惕焉若厉。惧不克胜。惟时赏赉之行。厥有政常之旧。盍申前训。昭示至公。翊卫功臣、殿前副都指挥使、武康军节度、洋州管内观察处置等使、金紫光禄大夫、检校工部尚书、使持节洋州诸军事、洋州刺史、兼御史大夫、上柱国、平原郡开国侯、食邑一千一百户、食实封四百户李璋。当朝近亲。奕世积德。地连戚里。不以贵富而自矜。职在殿岩。惟知朴谨之为守。先王违豫。肆朕缵承。徼巡有严。表里惟穆。尚书右相。全晋大邦。临长师联。进开国公。重陪多赋。仍衍真封。宠光所加。贤令攸属。于戏。遭家不造。方艰疚于予怀。卫社有劳。宜褒优于乃绩。勿忘忠荩。永对丕图。可。 

　　贾逵建武节度殿前副都指挥使制元丰元年七月癸亥 

　　观羽林之文。上以环于帝极。列钩陈之位。内以扈于王宫。引天下之精兵。饬殿中之厚卫。咨尔良帅。告予大廷。雄勇忠果亮节保顺守正翊戴功臣、侍卫亲军马军副都指挥使、昭信军节度观察留后、金紫光禄大夫、检校吏部尚书、使持节虔州诸军事、虔州刺史、兼御史大夫、上柱国、河内郡开国公、食邑四千九百户、食实封一千户贾逵。气毅以和。性沉而敏。心通奇正之学。谋合韬钤之书。久握军符。寖更事务。且外屯万骑。自先十乘之行。而中附千庐。孰长万夫之政。命惟予慎。才莫汝宜。是用远班戟纛之严。近付貔貅之众。总司尺籍。密侍禁除。维旌节之有绸。维爪牙之无恤。于戏。戎车靡伐。既居上将之元。师律允臧。乃迪丈人之吉。盖喜功名者时患易失。保富贵者终惧难图。尚有壮猷。思率明训。可特授依前检校吏部尚书、持节邕州诸军事、邕州刺史、兼御史大夫、充殿前副都指挥使、建武军节度、邕州管内观察处置等使。 

　　杨遂宁远军节度使殿前副都指挥使制元丰二年正月壬午 

　　国家宿劲兵于京师。严近卫于宫禁。有周庐之千列。应如毕之七星。肆择忠良。董司纪律。孚此显命。告于治朝。侍卫亲军副都指挥使、容州管内观察使、金紫光禄大夫、检校工部尚书、使持节容州诸军事、容州刺史、兼御史大夫、上柱国、南阳郡开国公、食邑四千一百户、食实封九百户杨遂。禀肃毅之资。怀沉敏之略。奋身许国。彯赵士之曼缨。厉志图功。抚臧宫之鸣剑。扬我武节。为时虎臣。出临塞垣。归总屯骑。屡阙陛岩之帅。畴当斋钺之权。老于治军。无以易汝。由廉车而建大纛。提尺籍而扈中宸。位既超荣。地在亲倚。于戏。维士伍辑睦。乃免祈父之讥。维号令信明。则无李法之慢。畏慎所以持富贵。勤劳所以答龙光。往肩尔诚。勿替予训。可特授依前检校工部尚书、使持节容州诸军事、容州刺史、兼御史大夫、充殿前副都指挥使、宁远军节度使、容州管内观察处置等使。 

　　杨遂依前殿前副都指挥使宁远军节度使加恩制 

　　门下。朕涓练时日。共严帝亲。款祠灵宫。告假清庙。备鸾车之肹饰。张黼幄之熉黄。惟咸一德股肱之臣。与不二心熊罴之士。或相祀左右。或御侮后先。逮熙事之休成。宜宠光之布濩。具官杨遂。矫矫嗜义。惓惓秉忠。得气俗于山西。有威名于疆外。总司武旅。诃卫钩陈。肃若万兵之无哗。逮兹三献之毕礼。属均灵贶。特举褒章。增衍爰田。陪敦真食。于戏。钦翼祗栗。已极事天之诚。夷易庞鸿。俾同称物之泽。毋怠丕训。益宣壮猷。 

　　卢政授殿前副都指挥使武泰军节度使制元丰三年十二月癸未 

　　内卫王宫。莫重亲兵之寄。外分将阃。有严总帅之权。肆择虎臣。式绥貔旅。诞扬明命。孚告大廷。侍卫亲军马军副都指挥使、黔州管内观察使、使持节黔州诸军事、黔州刺史、定州路副都总管、上柱国、平原郡开国公、食邑四千户、食实封三百户卢政。受材劲强。秉志庄翼。义色形于介胄。奇略得于韬钤。蚤更武服之劳。久握军符之重。赴功不懈。治众有方。顾千列之周庐。拱三阶之紫极。申严师律。繄予心膂之良。增广国威。属尔爪牙之任。锡之徒御。授以钺旄。非特厚顾荣之私。盖以观董齐之政。于戏。维宽猛允济。迺辑睦于士心。维忠顺迪常。可保承于天宠。往肩诚节。勿替训辞。可特授依前持节黔州诸军事、黔州刺史、充殿前副都指挥使、武泰军节度、黔州管内观察处置等使。赴阙贡职。 

　　燕达除殿前副都指挥使武康军节度使制元丰四年八月己巳 

　　祈父之官。司王爪士。上将之任。为国虎臣。予得智勇之材。俾共左右之卫。诞扬休命。播告大廷。侍卫亲军马军副都指挥使、金州管内观察使、持节金州诸军事、金州刺史、上柱国、河南郡开国公、食邑二千二百户燕达。拔迹戎行。厉躬武节。深明分数之守。兼识变通之权。捍外侮于西陲。佐濯征于南服。尝鼓儳趋厄。以奋率烝徒。能降城艾旗。以荡定逋寇。夙付简稽之籍。进督号噭之军。人知训齐。众不哗乱。是严师律。擢护殿岩。越从廉车。遂总斋钺。于戏。惟威爱足以临下。惟忠义可以报君。勤懋乃心。钦迪朕意。可特授持节洋州诸军事、洋州刺史、充殿前副都指挥使、武康军节度、洋州管内观察处置等使、勋、封如故。主者施行。 

　　燕达加恩制南郊元丰七年 

　　门下。朕祼鬯于庙。以承祖宗之休。扬烟于郊。以迎天地之贶。时则有搢绅之辅。以昭相于祀仪。时则有貔虎之臣。以肃清于兵卫。肆颁明命。敷昭群伦。具官某。谋果而周。气和而毅。训齐师律。素号于严庄。总治戎昭。亦多乎整暇。属我肇禋之举。扈予清跸之行。林林万夫。晨趋于鸾辂。严严三帅。夜警于帷宫。既获考于礼文。宜肆均于神惠。锡以茂勋之等。陪之多井之腴。于戏。徕祗郊而神所怀。既叶天人之助。上有泽而下必至。宜先将帅之臣。益茂乃忠。以对予宠。 

　　燕达授检校司空加恩制元丰八年哲宗嗣位 

　　门下。周之有德也。选将以一三军之心。汉之全盛也。择人以折四方之难。矧惟寡德。获绍丕图。宜褒序于虎臣。俾总绥于貔旅。具官某。气劲而勇。谋果而周。出治戎车。固多整暇之誉。入齐师旅。素载严庄之称。遭国宅忧。肆朕承极。徼巡甚肃。表里维宁。是用更华将钺之雄。总职殿岩之寄。视秩空土。衍食爰田。于戏。安不忘危。予则宠干城之烈。忠而能力。尔则保爵禄之荣。往服休嘉。益思懋勉。 

　　燕达加恩制元祐元年明堂 

　　门下。朕卜季秋之辰。修宗祀之礼。我将我享。载祈上帝之休。丕显丕承。祗诵祢宫之烈。惟卜万夫之长。董予诸卫之师。其敷宠章。以诏群辟。具官某。遘世熙洽。取位显融。禀气俗于山西。积勤劳于阃外。拥旄遂野。早传师律之庄。折馘峤南。尝懋战多之赏。属举合宫之飨。扈陪大驾之行。方申锡于灵符。宜进膺于宠典。多与之邑。以图尔劳。于戏。缉古旷文。实国大事。内则倚搢绅之辅。以协相于祀仪。外则赖貔虎之臣。以肃齐于士气。往承宠渥。益茂忠嘉。 

　　步军副指挥使苗授建节殿前副都指挥使制元丰三年七月丁巳 

　　出总元戎。作先声于士气。入为环尹。寓军政于国容。将伸阃外之威。以迪师中之吉。咨于尔众。朕得其人。侍卫亲军步军副都指挥使、威武军节度观察留后、持节福州诸军事、福州刺史、上柱国、济南郡开国公、食邑二千八百户、食实封三百户苗授。早以异材。见称武略。被服忠义。有烈丈夫之风。砥砺廉隅。得士君之概。荐扬边圉。益著劳能。拔自众人。既蒙先帝之遇。遂拜大将。无复一军之惊。祗扈殿岩。肃将斧钺。予欲少长有礼而兵可用。汝其夙夜在公而令必行。于戏。爱克厥威罔功。兹为深戒。师众以顺为武。古有成言。惟懋乃衷。毋忘朕训。可特授持节黔州诸军事、黔州刺史、充殿前副都指挥使、武泰军节度、黔州管内观察处置等使、勋、封、食实封如故。 

　　苗授罢殿帅检校司空移镇知潞州制元祐四年七月十日 

　　门下。上将之任。本智略以为先。万夫所望。亦材武之兼尚。惟擢拜之未几。亟辞疾以告劳。言念悃诚。式敷明命。殿前副都指挥使、武泰军节度、黔州管内观察处置等使、持节黔州诸军事、黔州刺史、上柱国、济南郡开国公、食邑二千八百户、食实封三百户苗授。早读兵法。有志事功。久践戎行。自奋边鄙。入参环列。既被遇于先朝。累积岁劳。适谋选于元帅。遂分旄节之寄。克谐卒乘之权。宿卫逾年。勤勚为请。愍独贤于烦使。俾蹔佚于近藩。爵加贵名。邑衍真食。潞子之旧。俗武而淳。守土之臣。事简且暇。于戏。建纛而出。知宠数之不移。勿药有瘳。幸年岁之未暮。卧理非壮士之节。力疾有忠臣之风。勉俟安平。起就勋业。可特授检校司空、持节房州诸军事、房州刺史、充保康军节度、房州管内观察处置等使、知潞州军州事、兼管内劝农使、兼提举泽晋绛慈辽州威胜军屯驻、驻泊就粮、本城兵马巡检公事。替韩宗古。加食邑五百户、食实封二百户、勋封如故。 

　　刘昌祚授殿前副都指挥使武康军节度使制元祐四年七月十日 

　　门下。都畜卫兵。莫如国朝之盛。次补元帅。盖本祖宗之常。顾惟万骑之选师。重以千庐之严徼。欲众心之素服。非宿将而莫当。诞告在廷。咸听朕命。侍卫亲军步军副都指挥使、冀州管内观察使、持节冀州诸军事、冀州刺史、上柱国、彭城郡开国公、食邑一千九百户、食实封一百户刘昌祚。奋由弓剑。资以韬钤。整于治军。材出边将之右。勇于对敌。声著陇山之西。乃者取其先朝指纵之余。授以平原总护之责。穹庐久困。既款塞以来廷。环尹适虚。归释甲而御众。爰加旄节之重。以壮辕门之观。旌旆不移。什伍如故。当使少加号令。自益精明。于戏。仁足附众。则六师不扰。威能克爱。则万夫可齐。亦俾貔貅之徒。咸知忠孝之节。勉矣来效。往其钦哉。可特授持节洋州诸军事、洋州刺史、充殿前副都指挥使、武康军节度、洋州管内观察处置等使、勋、封、食邑、实封如故。 



●宋大诏令集卷第一百二 

　　军职八 

　　刘昌祚加恩制元祐四年宗祀 

　　门下。朕因路寝之正。举合宫之祠。礼乐法商周之隆。车服兼汉唐之盛。出款原庙。还向上穹。职贡充庭。工师履位。兵卫如植。旌旆不烦。实惟有人。以克成礼。殿前副都指挥使、武康军节度、洋州管内观察处置等使、持节洋州诸军事、洋州刺史、上柱国、彭城郡开国侯、食邑一千九百户、食实封一百户刘昌祚。天资鸷勇。性本忠良。结发从军。号马上之飞将。授钺临塞。皆关中之要区。方西鄙之须材。会中军之谋帅。畀之旄节之重。付之貔虎之师。归阅浃旬。旋闻辑睦。逮此熙成之庆。赖其宿卫之勤。既增封爵之崇。仍加真食之厚。于戏。古之明主。立赏以待有功。古之贤将。有功而耻自列。服于霈泽之异。勉尔勋名之思。贵当益恭。老当益壮。可特授依前云云。进封开国公。加食邑七百户。食实封二百户。勋如故。 

　　苗授殿前副都指挥使保康军节度使制绍圣元年正月庚寅 

　　国家重内轻外。强本弱枝。简稽将帅之臣。总率熊罴之士。式敷涣号。图任旧人。检校司空、右卫上将军、上柱国、苗授。为时虎臣。学古兵法。智略发于洮陇。威名震乎边庭。被遇先朝。擢司禁卫。迺者进受元戎之寄。肃将斋钺之严。出偃价藩。退休祠馆。祭遵好礼。缓带而雅歌。钦德成功。深居而高卧。畴若中军之任。莫如宿将之良。藉其老成。起以旧节。入为环尹。祗扈殿岩。于戏。帅乘用和。唯忠勇则兢劝。旌麾不改。伫号令而一新。往懋乃心。无忘朕训。可特授检校司空充殿前副都指挥使、保康军节度、房州管内观察处置等使。 

　　姚麟建节制绍圣二年九月丁巳 

　　外则提将之符。折冲万里。内则握兵之要。环列千庐。非有斥境干城之材。曷副授钺拥旄之任。得人以兢。扬命惟休。侍卫亲军马军副都指挥使、建武军节度观察留后姚麟。严翼以善谋。沉雄而有暇。蚤共武服。同讫天诛。自奋直前。禀山西之劲气。所当辄破。驰塞外之威名。积有战多。显登勇爵。荐历营屯之长。宠加后务之留。惟是亲兵。重于谋帅。绥予罴旅。繄我虎臣。其解平凉之章。还秉武康之节。总司尺藉。密侍禁涂。备大将之威仪。壮中军之锋颖。于戏。宣王弗纯乎正雅。以祈父之不聪。周公戒用于常人。在虎贲之知恤。往祗朕命。尚悉乃心。可特授持节洋州诸军事、洋州刺史、充殿前副都指挥使、武康军节度、洋州管内观察处置等使。 

　　殿前副都指挥使姚麟移镇升使制元符三年正月徽宗嗣位 

　　门下。朕钦承宝位。缵绍丕图。遗大投艰。惕循祖考之烈。捍难御侮。实赖爪牙之良。宜褒卫社之勤。申锡告廷之命。武康军节度使、殿前副都指挥使姚麟。器质刚毅。术略深沉。驰塞外之雄名。禀山西之劲气。蚤分将阃之钺。允护殿岩之兵。遭家宅忧。肆朕绍服。徼巡肃给。内外无哗。用更瑞节之旄。俾易名藩之屏。越升位序。申衍井腴。于戏。任贤使能。王者所以御世。归美报上。忠臣所以事君。勉迪壮猷。答扬休命。可特授检校司空、充殿前都指挥使、建雄军节度使。 

　　曹诵罢军职建节充中太一宫使制 

　　门下。朕顺名器以昭大功之治。简材能以授元戎之权。乃眷沉雄之英。允扬忠实之效。肆颁异数。诞告群功。侍卫亲军马军副都指挥使、福州管内观察使曹诵。赋笃实之姿。怀闳博之量。阅试惟旧。才猷有闻。扈殿陛之寅恭。总禁屯而严翼。况武惠之烈。著在邦家。慈圣之仁。覆于寰海。汝惟勋戚之绪。克瘁勤劳之诚。岂独联肺腑之亲。实亦膺爪牙之任。繇居环卫。屡易岁阴。兹用褒嘉。特迁位秩。处以祠庭之逸。锡之将钺之华。付洋川之乐郊。畀武康之钜镇。于戏。敦诗阅礼。夙高元帅之风。植纛建旄。益壮中军之势。往其勉懋。对此宠光。可特授持节洋州诸军事、洋州刺史、充中太一宫使、武康军节度、洋州管内观察处置等使、勋封食实封如故。主者施行。 

　　姚古昭庆军节度使加食邑实封制政和六年七月二十日 

　　门下。建牙授钺。式严外阃之威。剖竹分符。久重要藩之寄。眷时宿将。克著肤公。顾捷奏之上闻。岂褒章之可后。亶孚群听。明告治朝。侍卫亲军步军副都指挥使、保平军节度观察留后、充环庆路经略安抚使、兼马步军都总管、兼知庆州军州事、及管内劝农使、吴兴郡开国侯、食邑一千六百户、食实封一百户姚古。智虑精深。材资果达。共武之服。仗忠信以必行。中事之机。历艰难而独奋。世禀山西之气。众推河右之功。内则分卫于千庐。外则折冲于万里。威名夙著。号令益精。备御得宜。拊循有素。爰整其旅。往城于方。系执豪酋。荡平种落。坐据襟喉之地。潜销疆埸之忧。是用颁右浙之节旄。固庆阳之屏翰。并增多赋。申衍真封。载昭懋赏之功。式示见知之厚。于戏。每怀靡及。允资心膂之良。用戒不虞。尚倚干戈之卫。无烦予训。益奋尔庸。可。 

　　高俅拜太尉制政和七年正月十日 

　　门下。朕祗遹先猷。肇新武选。眷乃主兵之任。允为极品之官。肆图其人。允慎兹位。惟时宿将。嘉成绩之居多。扬于大廷。涣褒章而首及。殿前都指挥使、奉国军节度使、渤海郡开国公、食邑二千户、食实封九伯户高俅。材周以敏。志大而刚。果断沉雄。夙著爪牙之效。忠勤毖慎。肆推心膂之良。尝事潜藩。永肩诚节。顷临边寄。屡奏战多。暨密侍于殿岩。实入提于禁旅。宽而有制。肃以无哗。载念勋庸。申加位序。惟亚居近辅。时为掌武之臣。而列卫周庐。亦曰总戎之寄。名与实称。非贤莫居。命以时敷。稽众惟允。不改旌麾之旧。有严号令之新。于戏。四方无虞。盖倚干戈之卫。万邦为宪。尚资帷幄之筹。益既乃心。勿忘朕训。可。 

　　郭仲罢军职除建武军节度使佑神观使制政和七年八月十八日 

　　门下。提兵环卫。克殚共武之勤。解组和门。宜饬闵劳之典。眷乃虎臣之近。力辞骑旅之严。其考协于恩章。俾超升于位序。亶扬诏綍。猷告廷绅。侍卫亲军马军副都指挥使、婺州观察使、永嘉郡开国侯、食邑一千二百户、食实封三百户郭仲。率德沉雄。禀资勇毅。夙迈韬钤之略。聿高介胄之才。从王旅以宣威。拥戎方□亶而敌忾。如江如汉。载缵武功。我陵我阿。有指疆土。蔚彼山西之望。蔼然徼外之名。粤被搜扬。荐膺器使。周庐千列。蚤陪星位之师。尺籍伍符。久总羽林之政。进则侍殿岩之秘。退则修军律之繁。弹压有方。肃清为最。累吁天而沥恳。祈引疾以投闲。式谅忱诚。许休禁务。越自廉车之重。峻跻师钺之崇。置使祠庭。疏封采邑。以示初终之遇。以昭出处之光。于戏。虽曰均休。尚倚藩垣之寄。勉图勿药。用符鼙鼓之思。仰对褒嘉。永绥寿嘏。可。 

　　刘延庆保信军节度使充殿前副都指挥使制政和八年五月五日 

　　门下。设斋坛而授阃。外崇边圉之庸。提尺藉以典军。内峻殿岩之寄。惟予勇将。克著肤公。肆因振旅之还。并锡扬庭之宠。侍卫亲军步军副都指挥使、泰宁军承宣使、鄜延路马步军副都总管、彭城县开国子、食邑五百户刘延庆。材全果毅。资赋劲严。沉雄推塞上之豪。精厉得金行之气。誓心许国。嘉忠节之不回。结发从戎。凛威名之已播。捣虚而入。则有折馘执俘之效。乘机而动。则有攻城略地之谋。久当一面之虞。允谓万人之敌。蠢兹夏寇。自速天诛。勤我枢臣。出宣庙算。以尔有干方之武。于时分统众之权。徒御啴啴。蚁蝼之群大溃。临冲茀茀。鸟鼠之穴遂平。遹观奏恺之音。用饬懋官之典。俾建高牙于巨屏。入联环尹于周庐。进开侯服之封。申衍户租之食。于戏。听鼓鼙而思将帅。予方厚于勤归。卫社稷而执干戈。尔益坚于报上。钦承明训。图称异恩。可。 

　　刘延庆检校太保制宣和元年六月十七日 

　　门下。曜神武而折遐冲。非威怀何以示德。劝有功而厉戎士。惟名器不可假人。比兴薄伐之师。往殄弗庭之寇。若时奏恺。既宣辟国之图。逮此策勋。并涣懋官之典。肆朌明命。孚告群工。殿前副都指挥使、保信军节度使、彭城郡开国侯、食邑一千户、食实封二百户刘延庆。禀质沉雄。挺资果锐。声闻边锁。负材气之无双。勇冠戎行。推战功之第一。屡奏鏖兵之胜。每观得隽之奇。有蠢跳梁。尚窥吾圉。实佐锋旗之讨。既先贝胄之行。王旅啴啴。方厉援旌之气。虎臣矫矫。已成拔帜之谋。烝徒被羽而鹰扬。敌国望风而兽骇。西戎即叙。爰输款附之诚。四方既平。斯播劳还之雅。乃宠褒于飞将。俾进陟于贰公。以畅天声。庸作尔祉。于戏。有德以立武事。允臻疆埸之安。稽首以扬王休。肆共勋名之保。无忘壮略。期称异恩。可。 

　　刘仲武泸川军节度使制宣和元年六月十七日 

　　门下。王者之师无战。讨叛所以伸威。天子之锡有功。班爵所以厉世。蠢兹夏寇。警我边陲。载昭师律之严。夙授庙谟之秘。惟时良将。克著显庸。诞孚赞册之辞。用耸治朝之听。侍卫亲军步军副都指挥使、保静军承宣使、彭城县开国子、食邑五百户、食实封一百户刘仲武。识通武志。材壮戎容。虑先千里之微。勇冠万夫之表。援桴鼓之急。誓弗及于身谋。躬介胄之劳。愤每形于义色。夙有履军搴旗之效。矧兼牧人御众之长。方王旅之濯征。指贼锋而迅往。中权后劲。乘鼓儳阻隘之机。彼竭我盈。有拉朽摧枯之势。所获万计。悉平三城。丕昭辟国之图。永绝窥兵之衅。周庐改组。用彰注意之专。巨屏建旌。肆懋策勋之渥。既多受祉。式遄其归。于戏。饮至而昭文章。兹有告成之典。制军而纠邦国。尚贤驭远之方。祗服恩辉。益肩忠略。可。 

　　种师道保静军节度使制宣和元年六月十七日 

　　门下。政典以九伐平国。莫严负固之诛。勋官以六赏等功。爰重战多之眂。乃眷乘边之帅。久勤经武之图。比莅师征。遂成军胜。方序劳而诏爵。宜孚号以扬廷。侍卫亲军马军副都指挥使、降授陇州防御使、泾原路经略安抚使、兼马步军都总管、兼知渭州军州事、管勾神霄玉清万寿宫、及管内劝农使种师道。气劲以庄。智明而果。邱樊养素。家承谷口之贤。草木知名。代有山西之将。蚤以风猷之劭。历更事任之繁。惟奇正之兼通。故弢钤之洞贯。改付戎昭之重。实提阃政之雄。属逋寇之陆梁。统烝徒而讨殄。天戈直指。无利兵强弩之乘。贼垒荡平。何战格雍门之拒。襟带拓萧关之戍。风霆开灵武之围。肆茂举于徽章。亶丕扬于伟绩。解和门之秘。其还号噭之军。授斋钺之严。用壮藩垣之寄。矧已朌于申命。兹并示于眷怀。于戏。脩我戎而整六师。允属宪邦之望。矢文德而洽四国。尚资固圉之谋。益励乃忠。以钦时命。可。 

　　高俅除使相制 

　　门下。紫枢通帝极之严。兹谨九重之卫。槐位辨外朝之正。式尊四近之贤。眷言宿将之英。久总禁戎之重。厚德惟美。用孚图旧之求。嘉绩居先。宜订陟明之选。诞扬褒律。敷告庶工。太尉、奉国军节度、充殿前都指挥使、兼神霄宫副使、渤海郡开国公、食邑三千四百户、食实封一千三百户高俅。智敏而行完。才宏而量博。弧矢之威天下。妙臻百中之能。诗礼之帅中军。雅著异闻之善。遘风云之亨会。依日月之休光。将币边庭。耀使华于漠北。收疆戎塞。耸战气于山西。峻更三帅之雄。嗣董周庐之次。侍殿陛者几二十载。护貔旅者踰百万夫。号令严明。肃和门而无犯。轩墀邃密。拱宸扆以攸宁。冠增武品之阶。超视政机之数。爰念勋劳之旧。孰可与俦。载惟攀附之良。见存无几。宜疏殊宠。以示眷怀。骍节雕戈。仍高牙于钜镇。元衮赤舄。通揆路之华班。用增国体之崇。尚倚兵权之要。进丛霄之使组。敦采邑之圭腴。丕昭因任之明。茂举报功之利。于戏。爵禄之诏八柄。允谐德业之修。文武之宪万邦。期辅安强之治。懋膺予训。益迈尔庸。可特授开府仪同三司、依前奉国军节度使、兼领殿前都指挥使职事、充神霄宫使、加食邑七百户、食实封三百户。 

  


宋大诏令集卷第一百三 

　　武臣一 

　　除拜 

　　江南进奉使李从善泰宁军节度使制开宝五年闰二月癸巳 

　　爵赏之设。所以劝忠。藩屏之寄。适彰无外。眷惟江表。夙奉朝经。每竭勤王之诚。尤恭事大之礼。属朕新平南越。再祀上元。命同气以入朝。备充庭而助祭。雷雨均覃于庆泽。旌幢宜被于明恩。江南进奉使李从善。和顺积中。孝友成性。禀先正义方之训。叶诗人恺悌之称。爰受教于乃兄。来献琛于上国。苞茅入贡。既伸述职之心。胙土分封。是委殿邦之任。矧惟兖海。素号奥区。俾资镇抚之才。岂恡便蕃之宠。上公亚相。用示兼荣。当体眷怀。勉思佩服。可特授光禄大夫、检校太傅、使持节兖州诸军事、行兖州刺史、兼御史大夫、上柱国、充泰宁军节度使、兖沂等州观察处置等使、仍封陇西郡开国侯、食邑一千户。 

　　折御勋加恩制太宗即位 

　　门下。上帝眷怀。获缵卜年之运。良臣推戴。颇彰宣力之劳。寰区之大庆方行。雨露之明恩是降。属兹刚日。爰举徽章。具官折御勋。武略资身。勋门袭庆。佐国颇输于忠节。传家不坠于令名。北方克静于烟尘。东鲁寻膺于节制。适属承祧之运。宜嘉进律之恩。俾陟崇资。用明优宠。知我旌酬之意。勉倾恭顺之诚。无忘训词。永受多福。可特授阙 

　　石守信高怀德加恩制太宗即位 

　　门下。朕昨者上遵遗旨。下迫群情。登九五之统临。为亿兆之司牧。顾惟眇质。何以克堪。允资推戴之勋。宜举旌酬之典。具官石守信。星辰间气。社稷元臣。洞战伐之沉机。秉忠贞之大节。具官高怀德。戎门袭庆。烟阁图形。传弓冶之良基。享公侯之贵位。而皆翊扶昌运。伸展壮图。威临重地之山河。才作万家之襦裤。属予缵嗣。特示褒扬。紫微显陟于崇资。左相荣昇于重位。仍践维师之秩。用优进律之恩。勉倾尽瘁之明诚。永辅惟新之至化。伊尔旧德。何假训词。守信可阙 

　　李重勋李汉琼刘遇杨美加恩制太宗即位 

　　门下。朕缵嗣基图。统临寰宇。荷上帝眷怀之命。赖良臣翊戴之劳。宜当布政之辰。特举畴庸之典。具官李重勋。横戈负勇。抚剑图功。挺金石之明诚。激风云之壮气。具官李汉琼。为时宣力。临敌增雄。亲矢石以无辞。闻鼓鼙而窃抃。具官刘遇。洞明军志。深达战机。服甲胄以忘劳。指烟尘而必殄。具官杨美。山西擅誉。陇上知名。奋雄略以平戎。竭忠规而许国。而皆受十连之重寄。典万旅之雄师。九霄特示于殊恩。一品咸迁于重秩。斯为异数。允答茂勋。更资拱极之忠。永佐守文之运。钦哉四帅。各勖乃心。重勋可特授、汉琼可特授、刘遇可特授、杨美可特授、阙 

　　赵赞冯继业加恩制太宗即位 

　　门下。上元眷命。钟历数于眇躬。群后叶心。著勋劳于王室。雨露方均于庆泽。丝纶特举于彝章。当予缵嗣之辰。表我便藩之宠。具官赵赞。重侯袭庆。余力知书。临戎彰大树之名。化俗继甘棠之美。具官冯继业。戎韬睹奥。武略资身。握兵知善战之方。御下有必行之令。而皆佐千年之景运。享十乘之殊荣。里闾尽革其浇风。封部自成于乐土。宜示褒扬之宠。并覃优异之恩。启大国以疏封。表冲人之注意。各奉山河之寄。无忘带砺之言。佩服训词。永扬休问。赞可特授、继业可特授、阙 

　　孟元喆定武军节度使崔彦进河阳三城节度使制太平兴国二年十一月 

　　门下。王者出纶宣命。易地畀恩。用旌镇抚之劳。特示便藩之宠。况中山名部。河上要津。苟非守土之良臣。岂副分茅之重寄。推诚保顺翊戴功臣、永清军节度、贝州管内观察处置等使、特进、检校太师、使持节贝州诸军事、行贝州刺史、兼御史大夫、上柱国、平原郡开国公、食邑三千五百户、食实封一千户孟元喆。鸾凤秀质。圭璧清辉。孤虚素练于戎机。宽猛善通于民政。推诚奉国忠贞翊戴功臣、彰信军节度、曹州管内观察处置等使、金紫光禄大夫、检校太师、使持节曹州诸军事、曹州刺史、兼御史大夫、上柱国、清河郡开国公、食邑二千七百户、食实封二百户崔彦进。鹰鹯俊气。干镆雄铓。横戈早负于壮图。跃马常摧于坚阵。而皆明诚自许。亮节无渝。山河分屏翰之忧。竹帛著勤劳之节。佐予昌运。咸竭忠规。是宜降雨露于明廷。改节旄于雄阃。资尔惠民之政。体予求理之怀。钦哉二臣。无替朕命。可。 

　　孟元喆开府仪同三司加恩崔彦进加恩制同前 

　　门下。被衮冕而事上元。祗宝玉而膺徽号。时惟重礼。当举霈恩。首于裂土之臣。得进奉牵之命。推诚保顺翊戴功臣、定武军节度使、定州管内观察处置北平军等使、特进、检校太师、使持节定州诸军事、行定州刺史、兼御史大夫、上柱国、平昌郡开国公、食邑三千五百户、食实封一千户孟元喆。藉于贵胄。绰有俊才。温恭不懈于检身。宽裕克敦于履道。向从分器。迭委殿邦。政颇洽于风声。事善循于侯度。推诚奉国忠贞翊戴功臣、河阳三城节度、孟州管内观察处置河堤等使、金紫光禄大夫、检校太师、使持节孟州诸军事、孟州刺史、兼御史大夫、上柱国、清河郡开国公、食邑二千七百户、食实封二百户崔彦进。望重旧勋。任崇上将。截水犀而有勇。较岸虎以扬名。绩既茂于辕门。贵遂分于戎阃。治乱绳则奸豪屏息。行甘雨则疲瘵潜苏。俱悬就日之心。益验凌霜之操。俾光懿节。并锡宠章。尔其挺金石之诚。勉坚始卒。焕旂常之业。永保声猷。可。 

　　李汉琼刘遇加恩制同上 

　　门下。对越穹旻。祗膺典册。率土既敷于大庆。列邦首属于茂恩。当公则行。朕命惟允。推忠宣力同德功臣、彰德军节度、相州管内观察处置等使、银青光禄大夫、检校太傅、持节相州诸军事、行相州刺史、兼御史大夫、上柱国、陇西郡开国侯、食邑一千二百户、食实封二百户李汉琼。白猿授术。飞骑驰名。荷总戎秉律之权。严而申令。积斩将搴旗之效。勇以立勋。自膺分阃之荣。克奉颁条之寄。事惟不挠。法亦无私。推忠宣力同德功臣、彰信军节度、曹州管内观察处置等使、光禄大夫、上柱国、彭城郡开国公、食邑一千二百户、食实封二百户刘遇。雄材磊落。武略纵横。威而不残。宽而能断。策战功之不一。登勇爵以居高。向锡虎符。往临侯社。敷惠和而立政。执忠顺以事君。礼爰属于燔柴。觐俱申于辑瑞。宜增食赋。兼陟勋阶。树德务滋。可以永绥多福。慎终如始。可以长保徽猷。钦哉二臣。无替朕命。汉琼、遇可阙 

　　刘遇崔翰加恩制郊 

　　门下。我国家三代同风。百神受职。紫坛绀席。圜丘奉昭事之文。尺籍伍符。方面委元戎之寄。锡兹并命。属在名臣。具官刘遇。器业宏深。声光显赫。穰苴阵法。潜通九地之元。诸葛战机。自有七擒之妙。具官崔翰。材谋刚决。气貌雄棱。郤縠治兵。时谓诗书之将。留侯佐主。深怀帷握之谋。而皆昭著戎功。详闲政典。自辍中军之柄。咸膺分阃之权。安边则颇牧齐名。抚俗而龚黄接武。迩者将陈大礼。叠贡飞章。适当奠玉之时。恭备献琛之礼。肆畴亮节。优示宠灵。是宜改赐功臣。荣增封邑。赏尔惟良之政。知予进律之恩。于戏。任重苴茅。官崇仗钺。履此垂裳之运。方开偃革之期。移训练为葺绥。弥机钤于政教。辅成王道。永作贤侯。遇可特授、翰可特授、阙 

　　钱惟治孙承祐李继捧加恩制端拱□年郊恩 

　　门下。泰坛昭事。迎上帝之降祥。魏阙覃恩。答诸侯之助祭。矧价藩之倾竭。奉王室以恭虔。爰被宠章。式昭优渥。具官钱惟治。勋门绍庆。侯国传荣。阅礼敦诗。宛是承家之器。分茅胙土。寻膺列辟之封。具官孙承祐。义府修身。斋坛受寄。临戎抚士。早彰英伟之才。问俗宣风。蔚有循良之举。具官李继捧。金方禀锐。玉塞知名。大旆高牙。不坠弓裘之业。文茵畅毂。克承钟鼎之勋。而皆辅翊昌朝。镇临雄阃。忠同金石。励尊主之深诚。操尚松筠。懋殿邦之丕绩。属圜丘之大飨。沛丽泽以无私。金辂还宫。遽听采菲之曲。瑶阶锡福。咸增采邑之封。仍推进律之恩。并赐褒封之号。宜各膺于朝奖。当善守于藩条。用答宠绥。载彰休问。惟治可特授、承祐可特授、继捧可特授、阙 

　　李继捧移镇制雍熙 

　　门下。朕夤奉国图。总司人纪。治万邦之至广。率二柄以居先。宜以刚辰。式宣明命。告于有位。示我推公。具官李继捧。绍缵祖宗。勤劳藩屏。献琛奉贽。矜持事上之心。服冕乘轩。允执来朝之礼。爰自优游魏阙。辉耀周行。殿河朔之封疆。已逾星岁。易汉东之土宇。别伫风谣。载观绥抚之能。益重怀柔之旨。于戏。权分节制。位正通侯。人臣目之为宠荣。民吏仰之为主帅。至廉至慎。斯须无忘于修身。惟孝惟忠。然后可胜于重禄。扬我休命。尔宜钦承。可特授 

　　刘继元授保康军节度使制雍熙三年十二月癸丑 

　　门下。无党无偏。是称于王道。有始有卒。方谓于圣人。朕稽彼古先。恭临大宝。遵创业守文之理。思弃瑕用大之言。申彼至公。告于有位。爰询刚日。利建元侯。开府仪同三司、检校太保、右卫上将军、兼御史大夫、彭城郡公、刘继元。顷在并门。隐为敌国。干戈问罪。初兴九拒之谋。銮辂亲征。归我一平之运。衔璧既输于诚款。执圭寻列于朝班。感予在宥之恩。备罄资忠之节。圜丘展礼。斋庄见助祭之容。紫殿宴私。温克尽为臣之礼。绰有令誉。流于众多。是宜特举徽章。授兹节制。显示优丰之泽。全其富贵之心。仍进户封。永光阃寄。于戏。昔之皓叔宝。不闻分命于山河。近则孟蜀李吴。止是流连于京阙。膺斯重委。断自朕心。勉树风声。永蕃王室。可特授依前检校太傅、持节房州诸军事、房州刺史、兼御史大夫、充保康军节度、房州管内观察处置等使。阙 

　　米信彰武军节度使制雍熙 

　　门下。人惟求旧。实有国之宏规。德贵日新。乃为臣之亮节。其有早推忠孝。宿秉端庄。方繄平塞之功。偶失贞师之律。虽行微谴。难抑壮图。宜颁纶綍之恩。复授节旄之宠。庶观来效。以赞丕基。具官米信。间世伟人。佐时飞将。百战咸钦于果毅。三军早藉于抚绥。挺许国之纯诚。皎如日月。著捍城之殊绩。焕若丹青。自与带砺之盟。实处腹心之寄。一昨救陷蕃之生聚。兴问罪之车徒。资尔机钤。覆其巢穴。虽原野频经于苦战。而貔貅久滞于长驱。既稽荡定之期。须举逗留之责。自从容于环卫。弥激励于精诚。宜颁湛露之恩。俾复苴茅之任。往殿延安之重镇。庶扬朔漠之雄名。美秩贵阶。功臣井赋。并以授尔。予何爱焉。于戏。舍过从新。涤瑕荡垢。非予果断。不能明尔之深心。非尔忠纯。岂得复予之庆泽。更懋总戎之远略。伫成破敌之殊勋。勉荷鸿恩。无忘丕训。可特授阙 

　　崔翰定国军节度使制雍熙 

　　门下。天子建国。必选贤而任能。诸侯有功。则加地而进律。朕操文武之大柄。居华夏之至尊。名器无私。忠劳是属。伊我良帅。时惟旧勋。爰旌坐树之威。更建爪牙之寄。具官崔翰。韬钤夙赋。仁勇兼资。挺鹗立之雄棱。有虎臣之英概。安民布政。则俗咏甘棠。训士戒严。则风生细柳。边事每勤于经略。壮心自许于国家。是宜降北阙之殊恩。临左冯之重地。关辅素推于奥壤。旌旄用慰于来苏。仍益爰田。并隆异渥。尔其冰霜励操。金石推诚。慕辞第于前贤。追勒铭于往事。为吾保障。赖尔腹心。永享崇高。勿忘训誓。可特授阙 





●宋大诏令集卷第一百四 

　　武臣二 

　　崔彦进复官制雍熙 

　　门下。乾坤无私。盖含容之至广。江海善下。因停蓄以攸尊。朕体道垂衣。握契当宁。取长舍短。所以推赤心。宥过录勋。所以恢大信。欲尽用材之义。爰徵求旧之言。是择刚辰。载举成命。具官崔彦进。便蕃戎阃。绵历累朝。秉纯厚以立诚。仗恭勤而奉上。寇恂河内。深洞达于政经。魏尚云中。颇谙练于边事。昨者授之成算。贰彼出征。既违纪律之文。遂作逗遛之欲。朕力排廷议。独断群疑。将远驭以资忠。遂薄惩而示诫。自居环卫。俄涉岁时。而闻益励增修。动深循省。鲸漏网而良非获已。蝇玷玉而何爽称珍。是用尽涤前非。俾伸后效。复膺推毂。往镇近藩。预论道之重资。美褒功而加邑。俱为异渥。特示眷怀。朕之于臣。斯亦至矣。尔其荷兹纶綍。竭力肺肝。夙宵勿忘于揣摩。甘苦必同于士卒。惟将身许。当盛世而建功。不以家为。效前贤之立志。服我明训。保尔令猷。可特授 

　　赵保忠加恩制淳化元年 

　　门下。朕司牧蒸黎。居尊寰海。天地之所覆载。日月之所照临。书轨大同。声教无外。改纪年之号。适履元正。推在宥之恩。以顺和气。其有土茅荷宠。旄钺传家。副我倚毗。为予保障。得不举畴庸之典。稽懋赏之文。具官赵保忠。义则君臣。亲由父子。为高门之良胄。富朔野之英材。献籍来朝。早见举宗之恭顺。袭封旧地。能安奕世之土疆。师贞而纪律申明。政洽而裤襦和煦。式当行庆。方切念功。丝纶爰降于九霄。渥泽用光于十乘。锡井田之多户。增邱甲之真封。俾壮戎容。益雄阃寄。于戏。贵为将相。位重公侯。有爱有威。则民俗感恩而禀令。惟忠惟孝。则神明助福而降祥。克隆家国之勋。更茂弓裘之业。服我训励。永享崇高。可。 

　　安远军节度使钱惟浚加恩制淳化元年 

　　门下。带砺同盟。西汉宠王侯之位。江山挺秀。东吴生俊杰之臣。殊功则奕世貂蝉。美誉而一庭兰玉。早膺异礼。别举徽章。具官钱惟浚孝则因心忠惟令德。佩服诗书之训。张皇阀阅之门。旧邦曾殿于两藩。上国联荣于三镇。加以谦而好礼。贵不骄人。拂雾朝元。备尽肃恭之节。宣风镇俗。遥分抚养之名。向以在疚端忧。夺情有命。迁凤池之二品。兼虎节之十连。爱戴益坚。齐庄无逸。是用因献岁改元之始。迺溥天覃庆之辰。奉邑真封。并加懋赏。崇官重录。愈称新恩。于戏。尔先之积德累功。垂于信史。尔身之英才令望。播在昌朝。勉思三世之嘉猷。翼我千龄之景运。可。 

　　镇州节度田重进加恩制淳化元年 

　　门下。常山巨镇。真定名藩。南临赵魏之郊。北控燕云之塞。非英才不能以抚俗。非雄略不可以安边。我有忠臣。膺兹重寄。具官田重进。好谋有勇。临事无疑。摇羽扇以挥军。执雕戈而卫社。山河著誓。昔刑白马之盟。日月得天。早会飞龙之运。爰自辍从肘腋。付以腹心。委元戎十乘之权。授三令五申之制。而能宽则得众。幕中之宾客尽心。奋不顾身。帐下之偏裨用命。贞予师律。知尔将才。属滋覃庆之辰。宜盛推恩之典。既加奉邑。仍益真封。用宠勋贤。斯为异渥。于戏。式遏乱略。勤劳王家。丰功则显列旂常。懋赏则荣分节钺。当年富贵。封侯岂让于韩彭。盖世勋名。佐主永高于卫霍。宣扬武力。保佑皇朝。可。 

　　崔韩加恩制淳化元年 

　　门下。改号纪元。当四叙之伊始。推恩行庆。顺三阳之布和。盖虑德未动天。仁不周物。思与率土。同臻大中。况我勋臣。方提戎律。仗旄钺而克清边塞。降丝纶而宜举徽章。具官崔韩。忠节明诚。周材干蛊。夙契风云之会。早膺茅土之封。严重可以总十连。惠和可以安千里。效去病之辞第。每励纯诚。想孟坚之勒铭。思齐茂绩。合膺出綍。适示畴庸。芝泥爰锡于命书。采邑俾增于岁率。仍加真食。用壮雄藩。尔其铁石为心。冰霜励操。肉飞山立。冠勇气于万夫。弦急韦宽。兼政能于四善。伫灵台之偃伯。期烟阁以图形。钦承宠光。永戴兴运。可。 

　　米信加恩制淳化元年 

　　门下。顺时司令。王者所以奉先。褒德赏功。国家所以行庆。凤历方新于大号。鸿休允洽于四方。宜伸进律之恩。以重握兵之寄。具官米信。骁勇无敌。智勇不群。有藩翰之旧勋。乃节旄之良帅。而自统兹师律。恢我武经。资虎貔旗鼓之威。保襟带山河之地。丰功利俗。克扬露冕之风。明略安边。屡献前茅之捷。嘉乃丕绩。为予荩臣。三朝方属于履端。列辟宜伸于懋赏。益其真食。增以户封。告于明廷。用叶公望。于戏。爵禄之设。所以录勋劳。封疆之勤。所以报荣宠。尔惟尽瘁。服我宠灵。可。 

　　张训加恩制淳化元年 

　　门下。朕恭承宝命。祗荷丕基。方期在宥于域中。敢不励精于人上。惟国良将。为予荩臣。安边方倚于大藩。行庆固先于群后。爰以休命。告彼公朝。具官某。忠以戴君。勇于报国。威声可以震殊俗。机略可以决群疑。统貔貅而久卫宸居。拥旄钺而荣分阃寄。自临巨屏。以长万夫。令行而旗鼓风生。惠洽而山川雨润。蔼然令望。著彼一方。属兹献岁之辰。式举赏功之典。益其真食。增以户封。用报勋劳。无恡优异。于戏。行爵出禄。所以旌有功。受命忘家。所以成茂绩。尔惟尽瘁。服我宠灵。 

　　刘继元加恩制淳化元年 

　　门下。朕以握图御宇。端冕临朝。当勾芒布令之初。属太簇均和之始。宜顺时而行庆。冀与物以惟新。爰推作解之恩。复举畴庸之典。具官某。气钟淳粹。道著谦恭。挺拱极之明诚。抗朝宗之亮节。静专循默。见倾输奉上之心。动率变通。得明哲保身之道。爰自膺丝纶于丹陛。拥旄钺于雄藩。体予求理之怀。励乃安民之术。方覃大庆。宜被殊恩。井田载广其疏封。真食率由于加等。是宜荷兹眷注。罄尔忠勤。永隆屏翰之功。克保始终之分。长享富贵。岂不美欤。可。 

　　刘延翰加恩制淳化元年 

　　门下。朕顺考古道。钦承大猷。慕皇王垂拱之风。应天地发生之气。纪元改号。与品汇以咸新。褒德赏功。体时令而行庆。矧惟方面。式仗勋贤。用伸宠灵。谅允佥瞩。具官某。武能却敌。智足应机。挺峻拔之奇姿。禀坚刚之异气。执戈卫社。松筠之贞节不渝。仗钺临戎。豺虎之英威自振。克奉疆埸之寄。已铭带砺之勋。资尔忠劳。为我藩屏。式降旌酬之命。用均涣汗之恩。增以户封。进其真食。朕于勋望。夫何恡焉。于戏。竭忠正以事予。德无不报。加宠章而待汝。恩实无私。宜保乃心。用服予训。可。 

　　李继隆加恩制淳化元年 

　　门下。我国家卜世卜年。宝运启无疆之祚。如砺如带。列侯分焘土之封。惟屏翰于大邦。在忠劳之良将。应四序发生之候。行二仪普畅之恩。咨我荩臣。允膺休宠。具官李继隆。英姿挺立。亮节不群。习三阵之机钤。有七擒之智略。仗钺受封疆之寄。横戈推金石之心。临戎则勇实无前。抚士则宽而有裕。壮予边鄙。资尔器能。而又阅礼敦诗。著名臣之令望。好谦乐善。怀哲士之清风。采于舆言。允谓贤帅。式举赏功之命。雅符行庆之辰。益以户封。进其真食。宠予才杰。无恡便蕃。于戏。穰苴以受命忘家。去病以御戎辞第。惟昔贤之令躅。著青简之耿光。勉徇功名。副兹毗倚。可。 

　　钱惟浚落起复加恩制淳化元年 

　　门下。缘情制礼。圣贤既著于通规。以道事君。忠孝贵存于具美。其有早闻在疚。勉徇夺情。当日月之既除。宜丝纶而降命。具官某。贤王令嗣。昭代纯臣。河目龟文。自禀公台之相。雕戈巩甲。咸推将帅之才。检身靡恃于重侯。折节常闻于下士。爰自方荣侍膳。遽属寝苫。曾子绝浆。曲尽执亲之礼。晋侯始墨。旋膺顺变之文。既及外除。无亏子道。俾削从权之号。仍加食采之田。于戏。累世勋庸。藏于盟府。当年富贵。光彼德门。常思带砺之言。无忽盘盂之诫。钦哉丕训。斯为令图。可。 

　　钱惟治落起复加恩制淳化元年 

　　门下。移孝资忠。乃为亮节。承家事国。始谓纯诚。我有良臣。享兹全德。既毕苴麻之礼。宜颁纶綍之恩。具官某。气禀星云。心坚金石。晦功名而不宰。处富贵以无骄。阅礼敦诗。固潜资于韬略。轻裘缓带。常独示于优闲。加以政术融明。襟怀洒落。班条巨屏。咸推阜俗之才。抗疏丹墀。屡有遗荣之请。愈见贞纯之操。实敦廉洁之风。自属哀摧。顾闻毁瘠。殆将灭性。遄及外除。宜还驭贵之崇阶。仍益爰田之多户。于戏。修身之孝。无忘孔子之言。必复之荣。勉继臧孙之后。益思砥砺。称我宠光。可。 

　　高琼加恩制淳化元年 

　　门下。朕受命上元。作民元后。御明堂而布政。执大象以居尊。体乾坤煦妪之仁。法雷雨涵濡之象。属兹元会。用沛鸿休。言念勋劳。何恡优渥。具官高琼。志惟许国。忠实忘身。励勇气于熊罴。挺纯诚于金石。而自擢其材杰。付以节旄。筑坛膺将帅之权。推毂受疆埸之寄。而能横戈奋勇。执戟扬威。有孙吴驭众之方。得颇牧御戎之略。适行庆赐。宜被宠灵。是用增以户封。益其真食。仍宠加于侯爵。用并示于朝恩。于戏。建牙仗钺之劳。尔宜思报。砺岳带河之誓。予非敢欺。膺此训辞。更茂勋绩。可。 

　　张旻移镇开府仪同三司制天禧二年十一月辛丑 

　　斋坛受律。本诸侯分阃之雄。黄合兼荣。同上宰秉钧之贵。其有早隆勋望。夙蕴谟明。竭心膂以致君。积劳能而许国。举兹朝命。式奖信臣。河阳三城节度使、起复冠军大将军、检校太尉、兼御史大夫、上柱国、清河郡开国公张旻。克富卿材。郁为邦杰。诗书缮学。金石存诚。顷尝视武边陲。总戎禁掖。有经远之明略。蕴事君之茂功。荐以徽猷。翼于枢近。属申威于大旆。俄衔恤于素冠。既腰绖以夺情。且执圭而来觐。朕曩由储邸。备睹忠公。得将帅之宏规。韬文武之英术。是用锡之瑞节。镇彼彭门。佩以印章。偕于汉弼。仍益井田之赋。允优纶綍之恩。荷此宠灵。永孚厥位。可依前检校太尉、同中书门下平章事、行徐州大都督府长史、充武宁军节度观察等使、加食邑一千户、食实封四百户。 

　　陈尧咨武信军节度使知河阳制 

　　门下。国家建侯胙土。授钺殿邦。以镇抚戎麾。屏翰王室。爰议登坛之拜。允资名世之才。叶是佥俞。式申诞告。武胜军节度观察留后、金紫光禄大夫、检校太保、使持节邓州诸军事、邓州刺史、兼御史大夫、上柱国、颍川郡开国公、食邑四千五百户、食实封一千八百户陈尧咨。学该韬略。心富经纶。早逢熙盛之辰。首入英雄之彀。亟升膴仕。骤陟荣涂。裁成帝诰之言。遍历词臣之职。侍中天之内阁。贰文昌之六官。凡所践扬。益彰问望。乃至抚临藩郡。尹正神畿。剸繁剧而有余。振纲条而不紊。寻领观风之任。居多镇俗之方。爰自帅联。总司留务。长万夫而赋政。克壮其猷。趋一节以来朝。增隆乃眷。畴兹宠典。久注予怀。特推进律之文。俾正中权之节。择遂宁之巨镇。遥建高牙。守孟津之奥区。伫颁美化。举斯优渥。盖示褒荣。于戏。启茅土之封。既推异数。为诗书之帅。无愧前良。祗荷明恩。勉图懿效。可特授依前检校太尉、使持节遂州诸军事、遂州刺史、兼御史大夫、充武信军节度、遂州管内观察处置桥道等使、知河阳军州事、兼管内河堤劝农使、散官勋封食实封如故。 



   


宋大诏令集卷第一百五 

　　武臣三 

　　狄青落起复加恩制 

　　门下。尽诚而思孝。聿临终制之期。陈力以在公。宜去夺情之号。载稽明式。庸降宠光。具官狄青。优负智谋。素推骁果。屡膺戎寄。久练武经。往者西师在边。外勤将略。参著幄画。助严邦威。擅贾复折冲之能。得亚夫持重之体。报功居最。腾誉寖高。方厚委毗。旋罹凶衅。起之苴绖。跻以节旄。惟孝谨之克成。矧忠劳之兼峙。岁月云既。徽章用加。增之峻阶。并衍封邑。于戏。疆埸之重。戍更之烦。顾其谋猷。繄在帅领。惟盛明可以安事体。惟信顺可以服人心。勉思善经。毋替前效。可。 

　　狄青彰化军节度使加恩制 

　　门下。万夫之长。所以观师政之宜。四方于宣。所以寄国都之重。诚治外之攸系。固用人之匪轻。我有勋贤。时惟帅任。当图茂绩。以正中权。载诹刚辰。敷告列位。具官狄青。体沉鸷之度。怀忠毅之资。策名兵锋。受任边琐。权谋形势。该通四种之书。叱咤喑呜。居擅万人之敌。自种方之背德。至边吏之载书。绵祀于兹。寔由四纪。增两使之留务。兼七萃之禁营。委之朔陲。俾乂戎索。迨遘块苫之戚。起从金革之权。立节益坚。历时兹久。戎防有谧。疆候弗哗。每念肤公。盍先懋典。用宣猷于庭论。且伻视于版图。得彰化之全军。控密须之近壤。往班瑞节。就领将衙。以至增环尹之阶。进告圭之爵。加近田而衍食。更重号以报功。并示宠嘉。以殊奖遇。于戏。建旌居内。制阃在边。有社有民。可以述宣条教。足兵足食。可以绥定疆埸。勉恢令图。毋忝我谋帅之举。可。 

　　张茂实依前检校工部尚书充宁远军节度使加恩制嘉祐元年恭谢 

　　门下。朕向以日中听政。夜分观书。虽禹汤求理之心。未尝敢怠。而黄老养性之术。颇有所亏。赖穹厚之惠康。蒙宗社之敷佑。善气来复。吉履以强。恭即路朝。述修祀事。以虔大报。用答元祺。藩岳底贡而毕臻。神祇呈贶而胥穆。荐享之夕。仪物粲然。丹燎告升。休景弥烛。策勋有典。班胙著文。眷言戎翰之臣。用孚建号之庆。具官某。诚节果壮。志度深沉。济美本于勋良。好谋通于奇正。习安边之将略。善于拊循。佐绝域之使才。得其要领。以忠谨之操。入卫于岩庐。以武毅之风。出分于制毂。牙旗云建。师律有严。十国为连。总普宁之奥壤。万夫观政。殿上党之强藩。封守以安。方贡惟谨。遹成熙事。均赋祥厘。参绎内外之劳。昭示幅员之庆。时惟良帅。崇以勋名。仍开衍食之封。益示陪敦之宠。兹为异数。庸显茂功。于戏。邦国用光。天人助顺。康哉之庆。岂独在予。霈然之恩。庶均惟屏。往服兹宠。益慎尔猷。 

　　张茂实检校司徒集庆军节度使加恩制嘉祐八年英宗即位 

　　门下。朕钦承顾命。获纂庆基。永惟守卫之难。弥深注倚之意。眷言宿帅。方殿近藩。爰择刚辰。式加朝渥。推忠保顺翊卫功臣、淮康军节度、蔡州管内观察处置等使、光禄大夫、检校司空、使持节蔡州诸军事、行蔡州刺史、兼御史大夫、上柱国、清河郡开国公、食邑六千五百户、食实封一千六百户张茂实。性根忠谨。气禀沉雄。蕴智略以自将。契风云而感会。内则典兵提旅。著宿卫之勤。外则御侮折冲。副推毂之望。加以肃祗畏事。勤瘁饬躬。远名势以不居。享富贵而能保。壮猷益茂。进律是宜。峻视秩之崇。往敷五教。易拥旄之寄。遂长十连。衍真食以陪敦。益户封而光启。于戏。高秩厚禄。无恡于褒嘉。显绩英姿。勉图于报称。无烦多训。往服恩章。可。 

　　姚雄加检校司空泰宁军节度使致仕进封开国公制政和元年十二月十一日 

　　门下。壮犹方懋。肃将师律之严。旅力既愆。式燕里居之逸。义固齐于出处。礼均厚于始终。申贲恩章。诞敷涣号。武康军节度、洋州管内观察处置等使、持节洋州诸军事、洋州刺史、提举西京嵩山崇福宫、上柱国、吴兴郡开国侯、食邑一千八百户、食实封六百户姚雄。资函沉勇。世服忠劳。凛然介胄之容。济以钤符之略。内拊循于徼卫。外均制于戎区。自奋直前。盖禀山西之劲。所当辄破。尤高河表之勋。暨复起以造朝。属荐膺于分阃。敉宁武事。屡奏肤公。方注意以程能。亟陈情而告病。俾休祠馆。姑徇所安。惟阅囊封。莫回厥志。再念爪牙之旧。闵劳官职之勤。勉遂辞荣。岂无懋宠。峻冬卿之视秩。易辅镇之斋旄。序爵畴庸。加田衍赋。并为优渥。式增耀于言归。想在老成。宜益敦于报效。于戏。寿胥与试。副予黄发之询。公尔忘私。时乃素怀之尚。勿云谢事。而有遐心。可。 

　　刘法保大军节度使充熙河兰湟路经略安抚使马步军都总管知熙州制政和六年五月二十六日 

　　门下。周官以八柄诏王。莫先驭贵。左氏以七德经武。亦曰定功。迺眷爪牙之臣。克勤疆埸之卫。涓辰锡命。孚号扬廷。具官某。器宇沉雄。性资严翼。奇谋必中。擅玉帐之威名。义勇无前。禀金行之劲气。久共武服。积有战多。兹统锐兵。往筑新垒。悉乃心力。济予事机。诛斩寇讎。曾只轮之不返。肃清边徼。方百堵之皆兴。用答殊庸。特颁优赏。洛郊显镇。俾进秉于将旄。狄道雄藩。兼宠专于帅阃。益隆寄任。并示褒嘉。于戏。往城于方。出车所以美南仲。用锡尔祉。江汉所以命召公。无替前修。尚观远业。可。 

　　张维加恩制政和六年宗祀 

　　门下。朕祗荷天明。丕承考翼。诞举宗祈之典。越伸昭配之诚。陟对一堂。穆若帝亲之飨。宾筵五室。恍兮物象之臻。方熙事之备成。有湛恩之汪濊。肆扬廷号。以宠忠劳。具官某。挺德粹温。秉心恪慎。疏荣分阃。靡闻矜大之尤。领使真祠。弥励寅恭之节。属肇严于新礼。宜共享于鸿禧。申衍真租。载陪多赋。用隆眷遇。允协彝章。于戏。赉我思成。既称秩于元祀。受兹介福。其锡予于善人。益励尔为。以钦朕训。可。 

　　郭重加恩制同上 

　　门下。朕绍承列圣之休。稽考先王之典。肇新重屋。申讲弥文。用严祀事之明。允尽孝思之则。天人无间。福禄来成。眷言宿将之良。比护周庐之近。式均惠术。孚告治廷。具官某。气节沉雄。才资勇毅。蚤共武服。驰塞外之威名。久握兵符。肃军中之纪律。赴功不懈。驭众有方。力丐便安。载加勋旧。宠以斋坛之重。假之祠馆之闲。属举精禋。肆敷庆泽。加田真食。拓井陪封。于戏。来熙来宁。宜共既神之祉。惟忠惟孝。尚坚卫社之诚。仰服恩华。益祗丕训。可。 

　　刘法检校少保制政和四年四月七日 

　　门下。和众安民。盖本圣人之德。第功行赏。兹为王者之权。眷时宿将之良。蚤列元戎之贵。载稽劳烈。式示恩章。播告治朝。诞孚群听。保大军节度使、充熙河兰湟路经略安抚使、兼马步军都总管、兼知熙州军州事、及管内劝农使、彭城郡开国侯、食邑一千七百户、食实封四百户刘法。沉雄而独断。精勇而善谋。事不辞难。竭智能而自奋。义无反顾。仗诚信而必行。顷分洛水之旄。出镇临洮之寄。戎容克壮。师律加严。潜破阴谋。豫图远计。罙入其阻。兵无镞矢之遗。往城于方。地据襟喉之要。烝徒不扰。斥候甚明。既宣力之滋多。岂畴庸之可后。宣视贰公之峻。式昭次保之荣。宠数特殊。眷怀良厚。益振军中之气。愈严阃外之威。于戏。整我六师。久倚干戈之卫。辟国百里。荐分疆埸之虞。尚肩乃心。往祗朕命。可 

　　姚古检校少保制政和七年九月十六日 

　　门下。保邦驭远。莫先经武之谋。制爵序劳。斯有懋功之典。乃眷乘边之帅。尝专统众之权。既上肤公。宜疏涣渥。肆朌恩綍。孚告朝绅。昭庆军节度使、充环庆路经略安抚使、马步军都总管、兼知庆州军州事、及管内劝农使、吴兴郡开国公、食邑二千二百户、食实封五百户姚古。智虑沉深。材资鸷勇。家传方略。识兼龙豹之弢。世有威名。令信貔貅之旅。荐守庆阳之藩翰。实当西夏之襟喉。比命枢臣。出宣庙算。式烦总护。往遂讨除。临冲闲闲。傅坚城而亟下。征夫捷捷。俘群丑以具来。功初易于建瓴。势终同于破竹。包剧山川之险。坐安障塞之虞。兹饮至以劳还。首畴庸而进律。视仪亚保。衍食真封。以增阃寄之荣。并畅天声之广。于戏。方叔率止。固已壮于师干。召伯成之。尚克宁于疆土。勉祗朕训。益励尔犹。可。 

　　刘法检校少傅制政和八年八月五日 

　　门下。陈干戈而示告。时惟天罚之恭行。鼓钟镈以恺还。兹重王师之大献。肆举策勋之典。畴先奋武之臣。爰辑朝绅。诞扬命綍。检校少保、保大军节度使、充熙河兰湟路经略安抚使、兼马步军都总管、兼知熙州军州事、管勾神霄玉清万寿宫、及管内劝农使、彭城郡开国公、食邑二千二百户、食实封六百户刘法。材资刚毅。智虑沉深。夙怀忠信之诚。兼究弢钤之学。任方面之寄。居则阅礼乐而敦诗书。整军旅之容。动则贵攻取而贱退守。名震边裔之草木。计安洮陇之金汤。每遄烈烈之征。益见多多之办。属夏台之干纪。咨公保以抚边。载常服以饬戎车。首用鹰扬之帅。奉灵旗而指伐国。俾平蚁聚之区。曾无顿戟之烦。遂荡坚城之险。襟喉肇据。壁垒并兴。继伐广声。盖莫如于今日。懋功诏爵。宜显答于殊勋。用升亚傅之班。增衍腴田之锡。于戏。功多而赏则厚。予用劝于臣劳。辅周而国必强。尔尚恢于将略。往祗恩渥。务体训言。可。 

　　姚古检校少傅制宣和元年六月十七日 

　　门下。王者之兵本仁义。盖禁暴以安民。天下之将通神明。用折冲而御侮。眷予良帅。久捍边陲。肃将威罚之行。茂锡恺还之渥。肆扬制綍。用亶朝绅。检校少保、昭庆军节度使、吴兴郡开国公、食邑二千七百户、食实封七百户姚古。资尚沉雄。气怀宏远。宽严有制。得将略之五权。机速如神。达兵家之三阵。自领干方之寄。益昭恢武之经。克壮其猷。不显亦世。属夏台之匪茹。咨枢辅以有征。授钺兴师。式副采薇之命。执俘献馘。俄收破竹之功。要冲连下于三城。震垒坐清于万里。方款叩关之敌。遂开偃伯之期。戎乘启行。已著持军之效。介圭入觐。敢忘诏爵之图。用升亚傅之崇资。仍领价藩之旧节。文武是宪。威仪则多。于戏。櫜弓矢而戢干戈。予式敷于文德。敦诗书而阅礼乐。尔尚保于智名。往体至怀。益绥庆誉。可。 

　　郭仲依前建武军节度佑神观使加恩制宣和元年冬祀 

　　门下。朕荷霄辰之眷命。遵祏室之诒谋。称祀迎长。并受百神之职。推恩肆宥。聿同万宇之休。眷言爪士之贤。尝典五符之重。逮兹广馂。敢后畴庸。肆申出綍之华。式告造廷之众。具官某。赋材果毅。秉节沉雄。肃介胄之容。动必形于忠义。护貔貅之旅。久益著于恩威。中匄便安。荐加优渥。俾使琳宫之邃。仍分金钺之雄。属熙事之涓成。裒庆条而诞举。彻圭敦赋。益户衍封。于戏。祗戒精专。兹获居歆之贶。亟蒙祉福。特蕃赉予之私。尚服恩荣。益祗猷训。可。 

　　刘仲武加恩制宣和元年冬祀 

　　门下。朕治百礼于熙晨。肃六蜚于近甸。升侑烈祖。燕及皇天。精意上昭。兹亲德而飨道。景光下烛。示隤祉以发祥。灵承滋至之休。敦锡无疆之福。矧予宿将。可后宠章。泸川军节度使、提举亳州明道宫、彭城郡开国侯刘仲武。禀姿沉雄。植德端亮。有严有翼。智略洞乎韬钤。不吴不扬。威声闻乎草木。隐若敌国。贤于长城。阃将拥旄。屡阅肤公之奏。琳宫曳组。载隆恩礼之优。兹于大报之成。宜有庞禧之宠。陪之采邑。衍厥户封。于戏。申命用休。既特均于庆赉。永锡难老。尚克绍于谋彝。往服褒嘉。益绥燕誉。可加食邑五百户、食实封二百户。 

　　高敦复建武军节度使醴泉观使制宣和二年五月三日 

　　门下。爵以驭贵。禄以驭富。所以作人主之福威。能者服采。贤者服休。所以等朝廷之位叙。若时诸将。护以元戎。盖必有非常之功。然后行不次之赏。暴扬伟烈。播告在廷。崇信军承宣使、提举西京嵩山崇福宫、安康郡开国侯、食邑一千二百户高敦复。谨畏而小心。沉毅而有勇。任职滋久。而未尝有过。遇事不择。而居惟尽忠。源之深者流必长。善之积者庆不揜。煌煌朱轮驷马之盛。粲粲金章紫绶之骈。眷尔嗣人。事予潜邸。赤心左右。一节初终。如宋昌以谋议而戴孝文。如王常以亲信而从光武。服在掌武。均于柄臣。属者杖使节以载驱。衔王命而抗论。凛凛而义形于色。谔谔而言皆匪躬。相如入秦。烂然完璧之迹。苏武守节。壮哉引佩之辞。奇节隐而不言。信赏稽于时举。有嘉谦德。未协师言。肆颁朕恩。用貤尔父。雕戈簜节。授建武之旌。皂盖朱轓。易崇信之帅。均休真馆。衍食辕田。并示殊私。于昭异礼。于戏。功大者赏不可后。宠至者志当愈坚。眷惟老臣。奚俟多诰。守义方之训。有怀狐突之教忠。及亲仕之荣。兼厚曾参之孝养。永绥寿考。益砺精忠。可。 

　　检校少保建武军节度使韩正提举嵩山崇福宫制宣和六年 

　　敕。玉帐论兵。出拥将旄之重。琳宫向道。入参台绂之华。眷惟武德之臣。尝委侯藩之寄。特颁休命。以答丕功。具官某。器识宏深。才猷俊伟。蹈恭勤于世习。禀义勇于天资。顷膺推毂之求。备罄守边之略。宣力匪懈。之分阃外之忧。治众有方。时迪师中之吉。肆嘉来觐。益侈褒章。荡节雕戈。极元戎之异礼。绣裳朱舄。视次保之彝仪。斋钺不移。真祠自佚。既陪敦于邑赋。复增衍于邦租。并举恩徽。式昭厚遇。于戏。崇阶显秩。授岂予私。壮志纯诚。报将汝责。惟谨恪可以图终誉。惟忠孝可以保宠荣。勉宣令猷。无坠明训。可。 



●缺卷106—115 
 


宋大诏令集卷第一百十六 

　　典礼一 

　　封禅上 

　　宰相等表乞封太山答诏太平兴国九年四月甲申 

　　朕常乙夜观书。鉴前王之事迹多矣。若乃至圣同尧。大功超舜。底绩类于伯禹。敷佑比于成汤。然后可以高蹈介丘。遐登日观。告成功于上帝。祈景福于下民。历万代以流光。冠百王而擅美者也。其或功亏治定。德谢钦明。道未洽于黎甿。信未孚于＜宀禹＞县。安可告成天地。展礼云亭。朕自缵丕图。若涉渊水。方思日慎。以答天休。止期粗洽于小康。焉敢辄言于大礼。卿等忠于事主。善则称君。诚虽可嘉。事则未暇。省览数四。愧畏良深。所请宜不允。 

　　宰相三上表答诏四月甲午 

　　朕闻在昔帝王。虔膺命历。罔不登封于岱岳。降禅于云亭。所以昭大业于寰区。告成功于穹昊。远则轩皇舜后。禋燔之迹可寻。近则汉武玄宗。铭记之文斯在。国家承百王之轨统。抚万国之蒸民。属唐梁离乱之余。接汉晋衰微之后。四方文轨。尚未混同。万里土疆。犹多僭伪。肆予小子。嗣守丕基。九域之中。既恢于禹迹。八纮之内。悉奉于周正。帝业于是会昌。人寰以之再造。加之俗无疵疠。岁有丰穰。盖上帝之储休。匪冲人之所及。方思日慎一日。安夫难安。粗答天休。敢言时迈。而宰衡庶尹。方岳大臣。蕃夷酋长之徒。耆艾缁黄之辈。共排阊阖。三贡表章。谓为治定功成。可以继三五之迹。升中肆觐。可以副亿兆之心。其辞确然。无以逊避。且欲致孝以伸昭祀。祈福以庇苍生。勉顺群情。良深愧畏。朕以今年十一月二十一日有事于太山。咨尔执事之臣。暨于司礼之士。各扬其职。用副予怀。永惟对越上元。要在诚意。侈靡之饰。何所用焉。况仗卫素严。文物昭备。宜遵典故。勿致烦劳。诸路藩镇。不得以修贡助祭为名。辄有率敛。庶从简俭。以洽灵心。凡尔臣僚。当体兹意。 

　　罢封禅十一月二十一日有事南郊诏太平兴国九年六月壬寅 

　　朕以眇躬。嗣守丕构。涉道犹浅。布政未孚。中心惕然。常所祗惧。昊天垂祐。黔首小康。丰年屡臻。四鄙不耸。岂敢暇逸。自怀宴安。昨者文武群臣。洎乎耆耋。盈庭抗疏。连袂扣阍。谓当治平之时。请举升中之礼。顾惟凉德。岂所克堪。而陈请再三。因以俞允。载惟盛礼。终觉愧怀。况封禅之仪。废之已久。百司祗奉。办集尤劳。万姓供输。劳扰斯甚。且令停罢。更俟后期。国门之南。圆丘素备。宜辍登封之礼。聿修柴燎之诚。朕以十一月二十一日有事于南郊。凡尔臣僚。当体朕意。 

　　先有发掘前代石检隳坏古之坛墠修完诏雍熙二年十二月甲子 

　　瞻彼泰岳。奠乎鲁郊。升中告成。历代之仪斯在。泥金检玉。前圣之迹犹存。所宜肃恭。常加营护。先有发掘前代石检。隳壤古之坛墠。并令修完如故。州县常谨视之。 

　　答知兖州邵煜请东封诏大中祥符元年三月 

　　乔岱群岳之宗。登封盛德之事。非道格穹壤。运属隆平。在于告成。岂可轻议。而东土黎老。阙里诸生。咸倾望幸之心。请举升中之礼。汝典司郡政。允迪舆情。爰奉奏章。罄述忠恳。以为五兵载戢。多稼屡登。嘉瑞荐臻。祥符昭锡。合遵旧典。告谢上穹。顾惟眇躬。祗荷丕构。焦劳庶政。勤恤下民。惧理道之或愆。方夙夜而祗畏。矧敢追踪列圣。纪号崇山。深谅乃诚。未遑斯举。所请且不允。 

　　答宰相等乞封禅第一表诏大中祥符元年三月壬午 

　　历观列辟。遐睹哲王。农轩已来。唐汉而上。非鸿勋格于穹昊。厚福浸于黎元。宪度著明。休应昭晰。则何以肃祗严祀。益厚以增高。告厥成功。封峦而禅社。顾以眇质。嗣兹庆基。荷三灵之眷怀。绍二圣之休烈。夕惕若厉。旰食靡遑。幸＜宀禹＞县之小康。且干弋之载戢。四时大顺。五谷荐登。斯盖祖宗之顾怀。神灵之协赞。方思日慎。以答天休。而公卿大夫。岳牧庶尹。将校缁黄之众。蕃夷耆艾之伦。佥以时洽治平。物无疵疠。宝符肇降。鸿贶孔昭。适当偃革之期。愿举升中之礼。备稽典故。共拜封章。虽简册以具存。岂凉薄之能享。披观之际。循省增惭。徒谅众诚。固难轻议。 

　　答宰臣等请封禅第二表诏大中祥符元年三月癸未 

　　古之王者。膺期御历。必举登封之礼。式昭元命之符。所以让德于皇穹。推功于厚载。非有鸿烈。畴能当之。朕以冲眇之躯。托于亿兆之上。钦承丕训。寅绍宝图。念守位之惟艰。惧涉道之犹浅。忧勤听断。一纪于兹。至于尉候无虞。仓箱流衍。政清讼息。俗阜人和。上则荷霄昊眷佑之仁。下则赖文武叶宣之力。汔臻大定。敢曰予功。眷言封岱之仪。实为盛德之事。在于往圣。犹罕遽行。何中外之勤诚。奉表章而继至。冀追踪于三五。将纪号于云亭。览之惕然。弥用增愧。难从众恳。已谕至怀。载念倾虔。但深嘉尚。所请宜不允。 

　　答宰相等请登封第三表诏大中祥符元年三月甲申 

　　夫封峦蒇事。所以对越高明。刻石纪功。所以仪炳今昔。自开元之后。垂三百年。岂无令王。尚阙斯礼。诚以典章久废。非可遽行。德泽未孚。不欲轻议。肆朕寡昧。获膺运历。承累洽之庆。介纯嘏之休。方隅甫宁。黎献从乂。万枢粗治。九县汔康。而厖鸿之恩。未浃于品庶。中和之颂。未畅于风声。金土之价未均。徽纆之刑未措。踵武前哲。良用恧焉。矧敢举帝王之上仪。涉天孙之乔岳。备物辑瑞。考四巡之旧规。建号勒功。为百王之称首。兹事体大。宁所克堪。当悉予怀。即断来表。 

　　答宰相等请登封第四表诏大中祥符元年三月丙戌 

　　夫升中告成。帝王之盛礼。时巡展义。三五之令猷。自非膏泽浸于群黎。至德敷于九有。休烈浃洽。福应昭明。然后俯叶舆情。畴兹故实。就此发生之序。肃祗崇报之仪。顾予冲人。获缵鸿业。每淩兢于驭朽。敢逸豫以图安。居常内思。惧弗克荷。矧以政治犹郁。德教未孚。讵可继踵于前王。奉荷于岱岳。谅非饰让。难徇众怀。所请宜不允。 

　　答宰相等请封禅第五表诏大中祥符元年四月甲午 

　　朕博考简编。遐观往昔。若乃诞膺帝箓。抚有中区。华夏底宁。珍符沓至。曷尝不陟降东岱。对越上穹。益厚增高。让德而崇化。昭姓考瑞。建号以飞声。由无怀已来。略可概举。逮开元之后。因而旷废。我国家诞膺骏命。肇启丕图。太祖以神武济三才。太宗以至仁绥六合。丰功美利。累洽重熙。盖五十年于兹矣。肆朕凉薄。获承基构。惧德弗类。因时而惕。励精以求治。虚己以纳善。案节以展义。洁粢以事神。仰畏高明。不遑中昃。赖宗祊之储祉。荷灵祗之顾怀。鉴兹小心。介以景福。五兵载戢。百谷屡丰。＜宀禹＞县谧清。王猷允穆。而又真官预告。秘检下临。示卜世之休期。表自天之眷命。恭承景祐。靡敢遑宁。期以大享明堂。聿脩郊礼。备伸昭事。以达至诚。不谓鲁国诸生。东山黎老。来自千里。同竭一心。连袂荐臻。扣阍有请。罄陈徯望之恳。愿举升中之仪。而宰衡官师、岳牧庶尹、缁黄将校、酋长耆年、不谋而同。奉疏来上。叙天人之交感。述方册之前闻。以为登岱勒封。古之盛典。奉符行事。今也其时。五表继陈。众愿弥确。荐加敦谕。难夺倾输。若以荷无疆之休。当盛德之事。发挥茂实。丕显成功。益用愧怀。非所宜请。止于报谢天地。备物而告虔。升配祖宗。尊亲而致孝。式扬先烈。以耀大猷。是为素心。何敢崇让。朕以今年十月内。式遵典礼。有事于太山。咨尔百执之臣。掌礼之士。各扬乃职。勿旷攸司。朕之是行。昭答神贶。匪求仙而邀福。在报本以洁诚。至乃圭币所须。牲牷攸给。并资丰备。以格神明。其有司供帐之规。乘舆服御之物。悉从节减。勿致烦劳。式尽严恭。务遵简俭。凡百费用。并支官物。一路止增修馆舍。就建行宫。经由州县。所用什物。亦以官物置办。不得差扰辄借及有科率。诸司须索。非敕命。州县不得供给。所在驰道。勿差丁夫广有修葺。其香台画瓮。青绳阑干。亦不须设。诸路长吏。无得擅离本任。来赴行在。仍勿以修贡助祭为名。辄有率敛。起居章表。附驿以闻。 



●宋大诏令集卷第一百十七 

　　典礼二 

　　封禅下 

　　禁泰山樵采诏大中祥符元年四月丙申 

　　朕将陟介邱。祗答鸿贶。方遣先置。已谕至怀。而岳镇之宗。神灵攸处。尤宜安静。以表寅恭。虑草木之有伤。在斧斤之不入。庶致吉蠲之恳。式符茂育之仁。应公私不得于泰山樵采。违者具以名闻。重行科断。 

　　封禅戒约京东州军刑狱务从宽恕诏大中祥符元年四月辛丑 

　　朕登岱勒封。为民祈福。庶狱讼之勿扰。在刑典以惟宽。用副哀矜。资于明恤。应京东州军刑狱务从宽恕。无得非法决罚。 

　　封禅离京日至封禅不举乐诏大中祥符元年五月癸未 

　　朕勉从人望。将陟灵封。常惕厉于精诚。庶虔恭于大礼。当斋结佩。犹防鸣玉之音。祗事戒涂。岂尚成文之奏。务从严肃。无或喧烦。自离京日。至封禅以前。并不举乐。经历州县。无得令乐人迎候。 

　　封禅禁屠宰诏大中祥符元年八月乙巳 

　　朕爰以良月。有事介邱。答穹昊之眷怀。为苍黔而祈福。属在告虔之际。宜施育物之恩。冀洽好生。式崇昭报。应天下并禁屠宰一月。以十月一日为始。 

　　于崇政殿习东封仪诏大中祥符元年九月癸未 

　　朕祗荷美祥。聿修封祀。爰从历代。久旷上仪。将表严恭。宜先肄习。冀精祥于陟降。固罔惮于躬亲。朕取今月二十八日于崇政殿习东封仪。 

　　命考制度使诏大中祥符元年十月庚寅 

　　王者举时巡之规。会方岳之下。布宪昭度。率遵于礼制。陈诗纳贾。用观于民风。至于察郡吏之政能。大明黜陟。稽为邦之品式。申禁奇衺。询利病于闾阎。访隐沦于屠钓。勤恤人隐。周给天穷。斯皆展义之旧章。前经之丕训也。朕以寡德。祗建大封。三神交欢。百祥总集。是用畴咨故实。参酌典彝。克遵设教之文。庶叶傒予之庆。宜以御史中丞王嗣宗摄御史大夫。为考制度使。右正言知制诰周超摄中丞为副。所经州县。采访官吏能否。民间利病。市物之价。举察仪制车服、权衡度量不如法则者。有奇才异行隐沦不仕者。与所属长吏询求论荐。鳏寡茕独不能自存者。量加赈恤。官吏政迹尤甚。民受其惠。及不守廉隅昧于政理者。孝子顺孙、义夫节妇为乡里所称者。并条析以闻。 

　　登封泰山赦天下制大中祥符元年十月 

　　门下。式观邃古。眇觌前王。功成治定之余。时和岁丰之际。三灵孚祐。万＜宀禹＞宅心。则有登封降禅之文。建显垂鸿之礼。无怀而下。间封祀于崇峦。开元以来。旷讲求于徽典。时更五代。运应千年。当圣祖之开基。肇平郊垒。暨神宗之继统。益固邦基。升乔岳以未遑。谓冲人之克构。肆予纂绍。每务精勤。期经画于永图。庶奉成于先志。顾惟寡德。素昧王猷。遵奕世之贻谋。承庆灵之及远。属以五兵销偃。四海澄清。良民洽归厚之风。嘉谷茂重华之岁。荷鸿符之昭锡。示天历以无疆。允叶昌期。寔繁灵眷。威蕤绝瑞。觉悟舆情。是用承列圣之垂休。徇众臣之勤请。聿崇大报。躬造神区。文物声名。具陈于法驾。豆笾圭币。悉奉于彝章。紫坛申严配之仪。玉检视封崇之制。谅三神之降鉴。伊百福之潜臻。辑瑞班朝。率从肆觐。省方问俗。用慰来苏。遵王度以无愆。展国容而有耀。既被纷纶之景贶。宜覃涣汗之洪恩。冀与群生。共膺纯嘏。可大赦天下。云云于戏。升中展采。旷古之盛仪。尊祖配天。哲王之鸿范。既周旋而集事。谅中外以咸欢。载省眇躬。获成大礼。猥当殊庆。愈励深衷。思广听于嘉谋。贵同裨于阙政。更赖朝廷勋旧。藩辅亲贤。逮诸文武之臣。共立忠勤之效。式扶昌运。永保丕休。 

　　玉牒文大中祥符元年十月辛亥 

　　有宋嗣天子臣某。敢昭告于昊天上帝。运启大同。惟宋受命。太祖开阶。功成治定。太宗膺图。重熙累盛。粤惟冲人。丕承列圣。寅恭奉天。忧勤听政。一纪于兹。四隩来暨。丕贶殊尤。元符章示。储庆发祥。清净可致。时和年丰。群生咸遂。仰荷顾怀。敢忘继志。佥议大封。聿申昭事。躬陟乔岳。对越上天。率礼祗肃。备物吉蠲。以仁守位。以孝奉先。祈福逮下。佑神昭德。惠绥黎元。懋建皇极。天禄无疆。灵休允迪。万叶其昌。永保纯锡。 

　　改奉高宫曰会真宫诏大中祥符元年十月辛亥 

　　朕以祗膺秘录。茂建元封。答三神之眷怀。扬二圣之徽烈。顾奉高之遗址。著舆地之旧闻。俯按颂祗之庭。允谓受厘之馆。惟玉虚之上圣。领金阙之众真。垂赉眇冲。屡臻瑞应。上仪克举。大庆已成。将申严奉之心。用报厖鸿之祉。宜改上太上奉高宫曰会真宫。增葺室宇。务从严洁。无事雕饰。自京选名德道士。住持焚修。仍给供具物。 

　　改登封省方逍遥辇诏大中祥符二年五月乙卯 

　　舆辇之设。典式具存。属万仞上封。千里东狩。遂从宜而立制。当因用以得名。宜以天平辇为登封辇。辟尘逍遥辇为省方逍遥辇。 

　　祀汾阴 

　　答群臣请亲祠汾阴表诏大中祥符三年五月辛丑 

　　至哉坤元。资生于品物。瞻彼汾曲。崇建于灵祠。稽唐汉之旧章。载缣缃而可睹。并行亲祭。因祝厖禧。朕寡昧承祧。虔恭守位。念大事之在祀。仗至諴而感神。仰膺覆载之休。岂忘明察之训。盖以旷绝斯久。振举尤难。非有盛德之升闻。曷致上灵之来享。比者再得守臣之奏。备达舆人之情。荐锡诏书。拒其诚请。亦内省之甚熟。固轻议之未遑。卿等不谋而同。奉章来上。褒扬斯至。稽述有伦。虽蒙恳之甚勤。在予衷而增惕。徒深叹尚。莫克遵从。所请宜不允。 

　　有事汾阴后土诏大中祥符三年八月丁未 

　　王者膺箓受图。保邦纂极。必竭诚于明察。期隤福于苍黔。朕以寡昧之资。绍尨鸿之业。丕承先训。奄有中区。钦事上灵。协和庶绩。常励守成之戒。聿丁下武之期。向者宝命自天。真符锡祚。荷鉴观之垂祐。罄溥率以蒙休。福应沓臻。人祗合。扬祖宗之盛烈。体苍昊之眷怀。稽增封广禅之文。追昭姓考瑞之事。勒成展采。继志垂鸿。交欢三神。均恩万＜宀禹＞。顾以台德。建兹上仪。匪敢遑宁。益思惕励。不谓蒲阪遗耋。冀部守臣。稽合舆情。述宣旧典。且以汾河之曲。素严后土之祠。远贡封缄。继陈勤请。载惟旷绝。难议允俞。复又拱著之伦。扣阍来至。以为运格熙盛。俗洽阜康。野多有稌之谣。边靡赢粮之役。奉祠脽壤。昭报坤元。非得而辞。所宜利往。奏疏三上。群情益坚。恭念席庙社之庆灵。被穹壤之况施。陟封乔岫。已展于告虔。祈谷柔祗。理当于亲祭。爰举岁巡之典。式申母事之诚。冀集祺祥。永孚黎献。朕取来年春。有事于汾阴后土。咨尔掌礼之士。暨于有位之臣。当谨攸司。各扬乃职。礼神圭币。致享牺牲。并务吉蠲。庶申钦奉。其乘舆服御供帐。群司勿致劳烦。悉从节减。应有费用。皆以官物置办。不得差扰。辄借科率。诸司须索。非敕命。州县不得供给。所从道路。无役丁夫。广有修葺。仍不用香台青绳栏干等物。诸路长吏无得擅离本任赴行在。仍不得以脩贡助祭为名。辄有率敛。两京诸州起居表附驿以闻。 

　　以祠后土谕宰臣等诏大中祥符三年八月丁未 

　　朕前岁以灵真告期。秘文垂贶。乃升岱岳。以展明诚。冀受百祥。阜康九域。而汾阴后土。盛典阙焉。虽奉祀北郊。降禅社首。瞻言脽壤。久属朕怀。况元鼎亲祠。开元蒇事。肸蚃所答。方册具存。若尊卑之礼或偏。则明察之报渐废。前史所谓郊天而不祀地。失对偶之义也。朕恐兹礼未周。贻讥后代。昨东鲁升中。除奉神之外。庶事省约。途中次舍。务在简俭。往复千里。绝无扰民。今蒲津父老。屡扣阙庭。斯亦人事所启。深符宿意。当议洁蠲。用答景贶。 

　　诫约行事官职掌人诏大中祥符四年正月辛巳 

　　朕亲临汾曲。对越后祗。冀苍黔之蒙福。眷乃侍祠之列。洎于执事之伦。务罄恪恭。副予精意。应汾阴行事官、职掌人敢懈慢者。委监察御史纠举。遇赦不原。 

　　改奉祗宫曰太宁宫设后土圣母像道士焚脩诏大中祥符四年二月辛酉 

　　朕缵承大统。抚御庶邦。荷祖宗之诒谋。膺穹厚之丕锡。勒封岱巘。已报于天休。谒款魏脽。式脩于地察。眷惟斋馆。俯迩嘉坛。实清宴之攸宁。固蕃厘之举集。宜慎方中之候。特施必葺之功。辟乃殊庭。镇兹遗址。率取清都之制。详延羽服之流。庶假精脩。以申严奉。宜改上奉祗宫曰太宁宫。设后土圣母塑像。选道士焚脩。本庙崇奉。一如旧制。 

　　祀汾阴赦天下制 

　　门下。为人伦之纪律。礼曰天经。著王者之诚明。祀惟大事。凡致恭于焘载。永介福于黎元。已建圜封。是崇方泽。考坤元之设象。配乾健以同符。厚德无疆。柔祗定位。矧高脽之灵境。有前古之严祠。诞集祺祥。荐从禋瘗。登隆祭典。焜燿国容。历五运以下衰。旷六飞之戾止。顾予菲德。获纂庆基。钦燕翼之贻谋。荷丰融之敷祐。既无文而咸秩。因坠典以交修。多愧眇冲。获遵盛美。率由勤请。勉徇舆情。慰蒲津伫望之民。奉鄈上亲祀之事。百神幽赞。九服骏奔。黄瑞毕升。灵休允答。遂涓良日。式展鸿仪。务极洗心。以申精意。荐豆笾而惟絜。奠琮币以斯严。礼乐相资。人祗胥悦。集顾怀之殊贶。契茂育之元功。是用周览时风。肆觐西后。辑瑞圭而成列。罗琛赆以充庭。和气冲融。颂声洋溢。肇迎嘉庆。适钟神赐之祥。均被华夷。宜广云行之施。可大赦天下。云云于戏。厖鸿之泽。既浃于八区。眷佑之灵。普臻于兆庶。更赖宗亲勋旧。文武忠良。罄同德之端诚。赞卜年之景祚。庶期寰宇。永洽纯熙。 

　　后土庙上号曰太宁禁民庶祈赛止拜庭中诏大中祥符四年四月己未 

　　恭惟厚德。夙蕴至灵。降宅脽邱。载严庙貌。爰展亲祠之礼。允膺至况之祥。宜荐嘉名。以彰景祐。避尊称而斯在。达昭事以惟宜。脽上后土庙。宜上额为太宁宫。本殿周设栏楯。民庶祈赛。止拜于庭中。官吏非祠祭。亦勿升殿。 

 
  
    
 
 


宋大诏令集卷第一百十八 

　　典礼三 

　　南郊一 

　　建隆四年有事南郊诏八月 

　　王者诞膺骏命。光启鸿图。罔不升中于泰坛。昭事于上帝。著诸令典。是谓彝章。朕自抚中区。行周四载。稼穑继闻于丰稔。邦家屡集于休祯。岂凉德之升闻。感兹多祜。盖上穹之降鉴。锡我小康。得不祗率前文。躬行大礼。式展奉先之志。虔申报本之诚。用答天休。且符人欲。朕以今年十一月十六日。有事南郊。宜令所司。各扬其职。务从省约。无令劳烦。诸道州府。不得以进奉为名。辄有率敛。庶遵俭德。以奉严禋。中外臣僚。当体朕意。 

　　乾德六年有事南郊诏八月甲寅 

　　朕以眇末之身。居亿兆之上。永言临御。敢怠寅恭。向以蜀土不宾。自开衅隙。洎兴师而问罪。俄舆榇以来降。既成不阵之功。实荷自天之祐。加以岁年丰稔。黎庶咸安。三边无击柝之虞。五纬有连珠之异。睹鸿休之若此。顾凉德以何胜。宜伸报谢之诚。适展告成之礼。朕以今年十一月二十四日。有事南郊。凡百有司。各扬其职。务遵典故。无致烦劳。诸道不得以进奉为名。辄有率敛。布告中外。知朕意焉。 

　　开宝四年有事南郊诏七月甲午 

　　朕父事圆穹。君临万国。声教既通于南夏。田畴屡庆于西成。黎民乂安。边鄙不耸。斯盖上天垂祐。清庙降灵。岂予冲人。致此多福。敢不虔遵龟筮。亲洁豆笾。式展严禋。载申昭报。朕以今年十一月二十七日有事于南郊。凡百有司。各扬其职。诸道州府。不得以进奉为名。辄有率敛。凡在中外。当体予怀。 

　　开宝九年有事南郊诏 

　　定鼎洛邑。我之西都。燔柴泰坛。国之大事。况削平江表。底定南方。惟率土之混同。自上天之降祐。内惭凉德。感是洪休。得不罄以恭虔。申其告谢。眷洛京而西顾。兆阳位于南郊。豆笾陈有楚之仪。黍稷奉惟馨之荐。朕今暂幸西京。以四月内选日。有事于圜丘。宜令所司。各扬其职。礼容仪卫。典故在焉。祗事肃诚。无得烦扰。诸道州府。不得以进奉为名。辄有率敛。凡在中外。当体予怀。 

　　太平兴国三年有事南郊诏八月癸丑 

　　王者昭事天地。严配祖宗。被衮冕以升泰坛。荐牲牢而飨上帝。国之大事。礼有旧章。朕以眇躬。嗣守洪业。载罹寒暑。混一车书。五稼屡登。四郊不耸。盖昊穹之储祉。岂凉薄之能然。宜亲洁豆笾。恭陈柴燎。祗见九庙。昭谢上元。朕以今年十一月冬至有事于南郊。凡百有司。各扬其职。务遵典故。无致烦劳。诸道不得以助祭为名。辄有裒敛。中外臣庶。当体朕怀。 

　　太平兴国六年有事南郊诏九月乙卯 

　　朕祗膺眷命。克荷天休。顷以参墟不朝。戎辂薄伐。赖穹昊之助顺。才刻漏以时平。汾晋之邦。千里而广。舆赋聿归于天府。土疆咸复于地图。今夏雨泽愆期。虫蝗为患。朕躬彻常膳。心祈上元。亟命使车。并走群望。桑林之祷靡惮。朽索之惧实深。至诚感通。冥贶昭答。膏泽频降。甫田载滋。飞蝗尽殪。炎火不秉。皆苍昊之垂鉴。祖宗之储祥。俾予冲人。享是多福。不伸大报之典。曷展益恭之诚。朕以今年十一月冬至亲享太庙。有事于南郊。凡尔执事之臣。率循经制。无至烦劳。 

　　改用正月十日有事南郊诏至道元年十一月丁亥 

　　昨颁诏旨。将奉圜丘。取来岁之仲春。伸大报于上帝。载稽方策。旁求故实。二月初吉。盖是中和之辰。献岁上辛。合伸祈谷之典。当从改作。庶叶通规。今以来年正月十日有事于南郊。诏凡有司。各扬尔职。布告中外。咸使闻知。 

　　咸平二年有事南郊诏七月壬辰 

　　夫继统承祧。必崇禋类。国之大事。实有彝章。朕奄宅万邦。倐焉三载。每念纂承之重。敢忘夤畏之心。而稼穑屡登。干戈载戢。四方率俾。庶政惟和。此盖上穹降灵。列圣垂祐。思陈大报。以启鸿休。特用刚辰。告示群品。朕以今年十一月七日有事于南郊。申命有司。各扬其职。诸路州府。不得以进奉为名。辄有率敛。务遵俭约。称朕意焉。 

　　咸平五年有事南郊诏七月甲午 

　　朕承天子民。正位居体。庶邦用乂。六载于兹。寔赖乾坤降祥。宗祏垂裕。顾朕寡德。曷臻是哉。夙夜以思。罔敢暇逸。国之大事。礼有旧章。庶伸谢况之诚。恭展就阳之祀。以今年十一月十一日有事于南郊。凡百有司。各扬其职。诸路州府。不得以进奉为名。辄有率敛。务从简俭。称朕意焉。 

　　景德二年有事南郊诏七月丁巳 

　　王者合祭天地。祗见祖宗。所以罄追远之心。申肆类之报。今者干戈偃戢。徼塞底宁。绵宇欢康。大田丰楙。荷兹并贶。惕然在怀。肃事禋燔。其合经训。朕以今年十一月十三日有事于南郊。咨尔有司。各扬其职。务遵法度。无至烦劳。向来每因郊祀。于京畿近州。配率供亿。念兹氓庶。良所优矜。宜令三司。未得循例施行。别候进止。诸道州府。不得以进奉为名。辄有科敛。庶从简静。以享天休。中外臣民。当体予意。 

　　来年正月一日上玉皇圣号有事南郊恭谢之礼诏大中祥符九年五月甲辰 

　　朕以菲德。获绍庆基。法前王昭事之心。荷元昊惟新之命。秘图申锡。灵祲鸿均。封祀绍脩。诚明合答。遘仙宗之降格。示宝系之绵长。锡祚蕃滋。输祥纷沓。爰于前岁。特发精衷。式瞻霄极之尊。虔上帝真之号。仍期奉册。别择吉年。属明律之再更。果揆辰而有得。今以来岁元月。适叶上辛。愿同亿兆之诚。共荐穹崇之称。信辞真迹。匪懈于躬亲。金简玉文。庶垂于永久。举冠绝未行之事。报高明洪覆之恩。谨以来年正月一日诣玉清昭应宫。与天下臣庶恭上玉皇大天帝圣号宝册。重念获契隆平。荐臻丰楙。庆欢乐之普洽。膺眷祐以殊深。爰稽禋祀之仪。仰答顾怀之贶。又谨以正月十一日有事于南郊。行恭谢之礼。诸军赏赐。并以内藏物充。三司勿催促诸路钱帛。诸州军监。无得以脩贡助祭为名。辄有率敛。务从简约。无至烦劳。凡百有司。各供其职。 

　　天禧三年有事南郊制七月戊辰 

　　朕以菲德。袭兹鸿图。缅想艰难。未尝暇豫。席二后之成命。集百珍之降祥。封岱展仪。含生被泽。承平斯久。固恢绰以弥文。祭祀惟勤。盍精严于大报。属以岁时登稔。海域清宁。见高厚之顾怀。庆苍黔之富庶。周脩禋类。式展孝恭。以今年十一月十九日有事于南郊。咨尔弼臣。洎于列位。各扬其职。以称朕心。诸路州府。不得以进奉为名。辄有科率。庶符简易。式召和平。 

　　天圣二年有事南郊御札七月戊子 

　　朕猥以眇躬。获嗣丕构。粤在谅闇。倐踰再期。从念守文之难。未躬事天之祭。兢兢业业。不敢怠遑。所赖皇穹降康。宗庙垂祐。四时协鬯。百谷顺成。荷此休嘉。弥用惕畏。爰卜履长之旦。虔申报本之诚。式示先期。俾从诞告。朕以今年十一月十三日有事南郊。咨尔百司。各扬其职。务遵典故。无或劳烦。诸道州府。不得以进奉为名。辄行科率。 

　　天圣五年有事南郊御札 

　　王者绍膺宝命。祗若灵心。必尽物以严亲。乃先柴而类帝。顾惭凉德。钦述前彝。乃因郊而就阳。式反始而报本。爰申诞告。用诫先期。朕以今年十一月十七日有事南郊。咨尔百司。各扬其职。诸道不得以进贡为名。辄行科率。致有烦劳。 

　　天圣八年有事南郊御札 

　　昭事天地。严配祖考。国之大事。时不可旷。况兵革偃戢。车书混同。七政以齐。群物并楙。皆上穹之贶施。而三后之福祉。报本复始。于是乎在。朕以今年十一月十九日有事于南郊。咨乃攸司。各扬所职。诸道不得以进奉为名。辄行科率。 

　　景祐二年有事南郊御札 

　　王者举告类之仪。所以谢成于天地。重严配之典。所以昭孝于祖宗。考诸旧章。实曰大事。朕祗膺灵命。奄宅中区。赖上天降康。七庙储祉。时序休若。方隅底定。美应荐臻。生物咸遂。内惟凉薄。惕荷顾怀。卜兹景至之辰。躬修郊报之礼。将以升侑三圣。秩祀百神。庶熙事之克成。与群元而同享。爰申诞告。用示先期。以今年十一月十五日有事南郊。诸道州府。不得以进奉为名。辄行科率。致有烦劳。 

　　宝元元年有事南郊御札 

　　朕猥以凉菲。获承基绪。祗率丕训。茂昭前人。兢兢业业。罔或宁暇。赖上穹鉴祐。列圣保绥。方隅晏然。气物时若。民微艰食之阻。邦辑阜财之经。翔洽太和。莫非灵贶。虽复牺毙有楚。粢芼载蠲。申饬祠官。谨修岁事。然斋辂停轸。钦柴辍薰。弗躬于行。恍以成闰。祭疎则怠。心焉增惕。矧紫营在望。奚敢惮勤。黄流并祼。庶几能享。爰诹景至之日。恭迓帝临之休。慎举鸿仪。式先诞告。朕以今年十一月十八日有事南郊。咨尔攸司。各扬乃职。应诸道州府。不得以进奉为名。别行科率。裕神约礼。称朕意焉。 

　　康定二年有事南郊御札 

　　夫事天致诚。飨亲继孝。缅惟前代。容典具存。迨于我朝。彩章弥缛。七庙时其祫食。三岁即以卜郊。躬接神灵。奉将牲币。为民昭报。朕弗敢忘。今宪度交修。礼乐明备。日月所烛。咸伫旅庭之来。阴阳以和。无失丰盛之荐。匪严大事。曷答丕祥。朕以今年十一月二十一日有事于南郊。咨尔攸司。各扬乃职。务从简俭。勿俾烦劳。应诸道州府。不得以进奉为名。别行科率。 

　　庆历四年有事南郊御札 

　　敕。内外文武百僚等。朕荷祖宗之谋。托黎元之上。日慎夕惕。罔或怠遑。故尝六款圆丘。祗见上帝。今赖天之福。浃宇以和。虽右辅留屯。南方薄稔。已加抚辑。期底靖安。匪云交脩。思有昭报。圣则能飨。诚惭于寡德。祭不欲数。既及于三年。适奉先规。讲求多物。忾闻列圣之祫。裒对明灵之臻。况祈祉下民。弗为专美。在国大事。其敢惮行。朕以今年十一月二十五日有事于南郊。咨迩攸司。各扬乃职。凡于供亿。毋俾烦劳。应诸道州府等。不得以进奉为名。别行科率。比者多缘严配。加上徽名。止循率吁之常。徒为荐诚之累。且应神以实。何用虚文。与礼之奢。不如宁俭。其文武百官、僧道父老等。不得因郊祀上表。请加尊号。永言有众。宜喻先庚。共推至虔。以副朕意。故兹札示。想宜知悉。 

　　庆历七年有事南郊御札七月丙子 

　　夫对越穹昊。昭配祖宗。盖列圣之通规。为有邦之大事。朕惟寡德。获缵珍图。兢兢万机。迨逾二纪。品物蕃阜。阴阳统和。靡躬修于至仪。曷申答于灵贶。方且致祼太室。奠玉圆丘。昭灵监之溥临。均怀生之盛福。在予冲质。其敢惮勤。朕以今年十一月二十八日有事于南郊。咨尔攸司。各扬迺职。凡所供亿。毋俾烦劳。应诸道州府。不得以进奉为名。别行科率。 

　　皇祐五年南郊御札七月壬寅 

　　敕内外臣僚等。夫四时常祀。戒在有司。三岁亲祠。敢稽旧典。迪惟列圣。光施冲人。获执牲瑄。以事郊庙。永惟钦栗。弗敢怠遑。间亦耕籍而共粢盛。宗祀以虔圭币。合祛天地。并侑祖宗。庶几告诚。岂曰能飨。惟时上帝。赐朕有年。嘉生顺蕃。黔细滋殖。岂琐凉之致此。抑右序之俾然。矧今区夏谧如。风雨时若。钟石俯就。坛场在望。四海助祭。俟苍壁之举。百神受职。系皇邸之设。思欲祼鬯酒于世室。进纯牺于泰畤。因以范俗。延祉庇民。敢惮躬亲。而废大报。朕以今年十一月四日有事于南郊。咨乃攸司。相予肆祀。各扬尔职。勿懈于位。诸道州府。不得以进奉为名。辄行科率。务循靖壹。勿使烦劳。咨尔庶邦。当体朕意。 

　　治平二年有事南郊诏七月壬戌 

　　天地者、生之本。先祖者、类之始。礼有报本反始。而事天地。尊先祖。于是乎致虔恭焉。国朝之制。郊以三岁。朕以冲眇之资。荷顾托之重。巍乎王公士民之上。懔乎宗庙社稷之寄。日慎一日。唯恐勿任。而三灵眷怀。亿姓禔福。天清日润。雷动风行。嘉生讫臻。□气荡定。固可以荐四时之和气。总万国之欢心。以报本乎天地。而反始乎先祖也。朕以今年十一月十六日有事于南郊。咨尔攸司。务勤厥职。诸道州府。不得以进奉为名。辄行科率。必循其故。毋或烦民。 

　　熙宁元年有事南郊御札七月甲戌 

　　有天下者。莫重灵神之报。为人子者。莫严宗庙之承。率躬三岁之祠。常候一阳之应。缅慕先圣。光施冲人。载循禋类之期。适在亮阴之际。大惧不能备饬仪物。奉将粢盛。于是剌六经之文。傅博士之议。皆以谓丧有以权而顺变。祭无以卑而废尊。矧稽参西汉之彝。缘用景德之制。顾予凉菲。赖帝贶临。遂卜天正之辰。往修郊见之礼。方且进祈茂祉。以大芘黎元。昭格至精。以终图熙事。庶几能飨。其敢惮勤。朕以今年十一月十八日有事于南郊。咨尔攸司。各扬厥职。诸道州府。不得以进奉为名。辄行科率。其百司、除事神之物。并宜一切仍旧外。余应于供奉所须。务令淳约。以称朕不忘孝思之义。故兹札示。想宜知悉。 



●宋大诏令集卷第一百十九 

　　典礼四 

　　南郊二 

　　熙宁七年有事南郊御札七月戊戌 

　　王者飨帝圜丘。以虔报本之义。尊祖清庙。以将反始之诚。人道至隆。国章兹重。维五圣之故事。有三岁之亲祠。朕以不德。获承先宪。以时称秩。其敢怠荒。且卜天正。往脩郊类。庶繇精意之享。以祈烝民之生。且诏先期。用孚群听。朕以今年十一月己未有事于南郊。咨尔有司。各扬厥职。相予祀事。罔或不恭。 

　　熙宁十年有事南郊御札七月辛亥 

　　燔柴而祭泰坛。执币以事上帝。陟配烈祖。灵承天明。永惟五圣之谋。率用三年之礼。顾朕菲德。缵时丕图。亟蒙宗庙之休。裒对神祇之佑。屡迪熙典。汔登至平。是用卜天之正。考日之至。致精而严大报。向福而芘黎元。戒以前期。告于有众。朕以今年十一月甲戌有事于南郊。咨尔攸司。各扬乃职。协成祀事。称朕意焉。 

　　元丰六年有事南郊御札七月丁未 

　　王者扬烟泰坛。以致承天之义。禋鬯清庙。以严达孝之诚。永惟五圣之谟。必躬三岁之祀。肆惟菲德。获绍丕图。赖帝博临。丰年屡应。群生和而草木茂。三光全而寒暑平。宜卜天正。恭修郊类。比对笃周之祜。以展放唐之文。特戒先期。用孚大号。朕以今年十一月丙午有事于南郊。咨尔有司。各扬厥职。相予祀事。罔或不恭。 

　　元祐七年有事南郊御札七月戊子 

　　万物皆本于天。顾何以报。五礼莫重于祭。所贵者诚。惟本朝郊禘之文。有列圣典章之旧。朕勤遵太母之训。祗守丕基之成。八年于兹。万＜宀禹＞以治。深惟菲德之及此。实由上帝之祐民。宜修亲享之恭。以尽钦承之义。奠玉以致纯洁。升烟以达高明。嘉与臣工。共图熙事。朕以今年十一月十四日有事于南郊。咨尔有司。各扬厥职。相予禋祀。罔或不恭。故兹札示。想宜知悉。 

　　元符元年有事南郊诏七月己酉 

　　朕缵承圣绪。绍述先猷。以微眇之身。托士民之上。惟德弗类。荷帝降衷。锡之元符。申以景命。天休滋至。殆弗克堪。黎民时雍。西戎即叙。协气来应。丰年屡臻。永惟方夏之底宁。寔自穹昊之眷佑。若稽大报之义。盖讲宗祈之文。炀高烟于柴坛。荐郁鬯于清庙。庶几祖考之格。其获明灵之歆。嘉与臣工。共图厘事。亶孚有众。申戒前期。朕以今年十一月二十日有事南郊。咨尔攸司。各扬乃职。 

　　建中靖国元年有事南郊御札六月甲子 

　　敕内外文武臣僚等。祭莫重于天。圣人极郊丘之报。德无加于孝。王者严宗庙之仪。朕以眇躬。获嗣丕构。茕然衔恤。逮兹踰年。钦惟三岁之郊。每候一阳之应。稽诸典礼。不以卑而废尊。越予冲人。亦惟事而师古。矧德弗类。赖帝降康。诸夏乂安。远人款附。四时不忒。百谷用成。若稽先王之猷。祗遹列圣之训。顺迎谷旦。躬飨圜坛。以致灵承之心。以祈右序之贶。用孚大号。诞告前期。朕以今年十一月二十三日有事于南郊。咨尔攸司。各扬厥职。相予禋祀。罔或不恭。故兹札示。想宜知悉。 

　　政和三年冬至日祀天圆坛御札十月五日 

　　朕惟乃圣乃神。克禋克祀。举三岁之大典。不数不疏。得四海之欢心。以妥以侑。肆予菲德。遵国旧章。升烟紫坛。伸昭事上帝之义。祼鬯清庙。严衎我烈祖之诚。宜卜景长。往修郊类。俾辑熙于纯嘏。用敷锡于庶民。诞告前期。式孚群听。朕以今年冬至日祀天于圆坛。咨尔攸司。各扬乃职。相予祀事。罔或不恭。故兹札示。想宜知悉。 

　　宣和元年冬至日祀天圆坛来年夏至日祭地于方泽御札 

　　内外文武臣僚等。朕席累圣之宏基。抚重熙之昌运。乾健坤顺。夙昭眷佑之休。时和岁丰。兹极敉宁之效。布政叶阴阳之序。率民同道德之归。遐方慕化而来庭。逋寇畏威而款塞。霄宸降嘏。每从御便之游。日观迎厘。荐阅升中之请。若时报本。无越亲祠。其乘二至之祥。载秩一纯之荐。祓紫陔而事上帝。肃方泽以对桑林。假于太宫。前谨祼将之奉。佑我烈祖。并严陟配之常。用仰达于精诚。庶函蒙于丕况。诞敷大号。明戒先期。以今年冬至日祀天于圆坛。来年夏至日。祭地于方泽。咨尔攸司。各扬乃职。相予肆祀。罔或不恭。故兹札示。想宜知悉。 

　　建隆四年南郊改乾德元年赦天下制十一月 

　　门下。朕自三灵眷命。五让兴邦。躬亲罔惮于万几。德教将加于四海。岁时屡稔。华夏大同。干戈渐偃于灵台。文轨皆通于象阙。俗阜而南薰风竞。刑清而贯索星稀。仰观则日月丽天。俯视则龟龙在沼。加以物无疵疠。民乐雍熙。盖元穹垂祐于皇家。非凉德自隆于昌运。繇是考百王之旧制。遵千古之宪章。坠典必修。无文咸秩。洁牺樽而谒清庙。披大裘以郊上元。万乘云屯而在途。千官星拱而就列。公侯助祭。共江汉以朝宗。钟鼓在悬。与风雷而相薄。百灵受职。群后受厘。明德既馨。神心有答。非烟塞望以呈瑞。嘉气浮空而袭人。民具尔瞻。礼无违者。乃回金辂。乃御应门。律具协于黄钟。日正临于甲子。顺三元而更始。庆万汇之咸亨。而又藩岳勋臣。宰衡庶尹。外达蛮貊。内暨缁黄。谓予历数在躬。以应天广运顺其美。谓予温恭允塞。以圣文神武成其功。兼至德之鸿名。尽哲王之能事。物议斯允。予衷莫违。宜覃旷荡之恩。用慰黎元之望。可大赦天下。改建隆四年为乾德元年。云云于戏。崇德报功。取天地无私之象。眚灾肆赦。推雷雨作解之恩。更赖中外大臣。佐佑厥辟。必使万邦黎献。尽跻仁寿之乡。百姓昭明。致我勋华之上。布告亿兆。咸使闻知。 

　　乾德六年南郊改开宝元年赦天下制十一月 

　　门下。我国家受天景福。率土咸宾。声明洞照于万方。德教咸加于四海。风雨顺而年岁稔。干戈戢而刑政清。域中共庆于小康。海外咸钦于至化。朕顾惟寡昧。祗奉元穹。荷上帝之垂休。致中原之大定。遂发诚意。再举旧章。恭陈告谢之仪。仰答自天之祐。羽卫森罗而在野。王公肆类而在庭。六乐无不调。五礼无不备。躬奠玉爵。陟配紫坛。具物荐诚。神心昭格。非烟塞望以呈瑞。嘉气浮空而降祥。宜与寰区。同兹胥悦。象纬既还于彩仗。鸡竿大举于鸿恩。当玉历之惟新。与苍生而共庆。尽日月照临之内。罔间幽遐。极车马混同之邦。咸均雨露。庶成端拱。永洽可封。可大赦天下。改乾德六年为开宝元年。自今年十一月二十四日昧爽已前天下犯罪人云云于戏。皇王报本之义。乾坤助顺之祥。既举彝章。谅无阙政。更赖中外宣力。将相同心。保黎庶之乂安。致边隅之宁静。扶持景运。翊亮皇猷。长怀鱼水之欢。共乐太平之化。布告亿兆。咸使闻知。 

　　开宝四年南郊赦天下制十一月 

　　门下。我国家膺上天之景命。洽四海之欢心。车书大同。声教遐被。爰自尘清五岭。浪静南溟。开万里之封疆。致兆民之苏息。山川克复。日月光华。风雨顺时。岁年大稔。朕君临天下。道莅人寰。致率土之同清。自元穹之垂贶。于是恭循典礼。亲执豆笾。当爱日之迎长。罄虔诚而告谢。群后执圭而肆觐。神郊备物以陈仪。柴燎既升。乾光下烛。瑞气浮空而不散。生民鼓舞以同欢。宜覃作解之恩。用洽自天之庆。可大赦天下。云云天地垂休。所以祈开泰皇王报本。所以告成平。盛礼行而人神协和。庆泽流而寰海胥悦。文武列位。将相具僚。同心同德以逢时。尽节尽忠而宣力。宜勤翊亮。共致太平。 

　　开宝九年西京南郊赦天下制四月 

　　门下。我国家受命开基。化民育物。荷乾坤之垂佑。致文轨之大同。内则朝政雍熙。外则武功震耀。洎西川克复。五岭荡平。被声教于寰瀛。纳生灵于富寿。唯有江表。未息埃尘。暂劳动于六师。寻廓清于一境。数千里风霾既殄。百万家生聚知归。苏其久困之民。布以惟新之化。非冲人之克乂。皆上帝之储休。今者卜首夏之良辰。就西都之正位。备其燔燎。洁以豆笾。躬申告谢之诚。用达恭虔之志。奠玉之盛仪既毕。普天之庆泽方行。宜覃旷荡之恩。用表混同之化。可大赦天下。云云于戏。牲牢报本。所以答天地之殊休。雷雨行恩。所以答华夷之大庆。御凤阙而风云助顺。揭鸡竿而士庶同欢。眷惟文武之具僚。并效忠勤之亮节。佐我隆平之运。寔多翊戴之劳。方切注怀。更宜宣力。布告中外。咸使闻知。 

　　太平兴国三年南郊赦天下制 

　　门下。王者负扆居尊。继天垂统。顺三灵之眷命。契万国之欢心。宵衣旰食以忘疲。恤物爱民而为念。自临宸极。再易炎凉。朝政允厘。嘉谷屡稔。四海尽同于文轨。九州重正于封疆。顾菲薄以何功。赖穹昊之降佑。爰循旧典。亲祀上元。献琛而率土皆来。执玉而诸侯毕会。风云助顺。羽卫增华。庆皇祚之昌隆。见礼容之繁盛。而又三公庶尹。中外具僚。同倾爱戴之心。奉我厖鸿之号。亿兆之愿。岂独在予。宜覃大赉之恩。用洽可封之化。可大赦天下。云云于戏。郊天祀地。牲牢已荐于至诚。布惠行恩。雨露均沾于万汇。洒渥泽而瑕疵尽涤。出缧囚而囹圄皆空。凡诸有位之臣。体我无私之意。更资忠力。共赞皇图。寰区克致于太平。竹帛永光于千古。布告中外。咸使闻知。 

　　太平兴国六年南郊赦天下制十一月 

　　门下。王者继统垂尊。握图临极。法二仪而行化。亲万务以忘劳。兢兢如涉于大川。荡荡期臻于至化。日慎一日。于兹六年。八纮之文轨大同。四序之阴阳不忒。兵锋偃戢。年谷顺成。苏杭千里之土疆。尽归临照。汾晋一方之生聚。顿愈疮痍。边陲载息于战尘。宇宙但凝于和气。顾惟凉德。享是丰功。盖穹昊之降灵。兼祖宗之垂祐。虔伸大报。特备严禋。被衮冕以降圆坛。荐牲牢而飨上帝。而又中外列辟。文武庶寮。复以徽名。加于眇质。尊崇之号。念何德以克堪。亿兆之心。须抑情而从徇。祇膺典礼。良用兢惭。宜覃作解之恩。用洽普天之庆。可大赦天下。云云于戏。玉帛荐诚。已陈于盛礼。云雷覃庆。咸被于殊休。效忠良者悉与旌酬。负瑕衅者皆从涤荡。百神受职。万国来庭。当景运之昌隆。见礼容之繁盛。风云荐瑞。士庶同欢。更资有位之臣。共赞无私之化。各宣忠力。永辅皇家。布告寰区。咸令知委。 

　　太平兴国九年南郊改雍熙元年赦天下制十一月 

　　门下。惟皇抚运。树鸿业于中区。惟辟奉天。表至诚于大报。既谨就阳之礼。宜章及物之恩。用庆昌期。式符前典。朕自膺宝运。嗣守瑶图。九载于兹。一心无怠。虽寰区既乂。敢忘于旰食宵衣。而风雨不迷。屡睹于年丰俗阜。加以非烟甘露。雰霏继洒于人寰。瑞兽珍禽。驯扰咸归于御苑。四塞之干戈自息。八方之文轨大同。集是丕休。匪由凉德。斯盖元穹之所降鉴。清庙之所储祥。朕所以躬事禋燔。告谢天地。千官景从。陪玉辂以拱宸。诸侯骏奔。叩元坛而助祭。矧乃文物大备。声明孔修。当六变以升闻。荷百神之昭格。纯嘏之锡。岂独在予。思与万邦。同兹大庆。仍改纪元之号。遐均作解之恩。可大赦天下。改太平兴国九年为雍熙元年。云云于戏。景运方隆。荷乾坤之眷祐。彝伦式序。在刑政以交修。更赖文武荩臣。方岳庶尹。各伸乃力。共泰吾民。无使撀壤之谣。独美唐尧之代。可封之俗。但称虞舜之朝。凡在含灵。知予厚意。 



●宋大诏令集卷第一百二十 

　　典礼五 

　　南郊三 

　　淳化四年南郊赦天下制正月 

　　门下。我国家创业垂统。踰三十年。礼让兴行。车书混一。外则五侯九伯。立屏翰之奇功。内则三事庶寮。罄股肱之亮节。共赞无私之化。成兹不拔之基。加以紫坛屡飨于天宗。青辂早修于农事。既礼交而乐举。致远肃而迩安。内顾眇躬。享兹介福。是用就上辛之良日。荐大报之至诚。乾坤既锡于鸿休。祖考是崇于严配。八蛮景附。咸伸助祭之仪。百辟云从。尽展陪銮之礼。睹士民之繁盛。望雨露之骈罗。思与普天。同兹大庆。宜布惟新之泽。爰覃作解之恩。可大赦天下。云云于戏。郊天地以致诚明。咸遵典故。法阳春而施德泽。尽涤瑕疵。华夷共播于欢声。宇宙遍凝于和气。更资有位。益励乃诚。展安民济物之谋。助旰食宵衣之化。庶俾照临之内。俱跻富贵之期。咨尔万方。咸知朕意。 

　　至道二年南郊赦天下制正月 

　　门下。我国家千龄启运。百世其昌。惟列圣之在天。介鸿休于下土。朕自祗膺眷命。嗣守皇图。垂三十余年。居亿兆之上。域中四大。常师古圣之言。天下一家。幸接隆平之运。远肃而蛮夷率服。时和而风雨弗迷。尽禹别之九州。来修厥贡。懋尧咨之四岳。咸建庶官。刑政于是相宣。声明以之大备。夫何凉德。集是丕休。皆由九庙之储灵。寔荷二仪之降鉴。得不讨论方策。博采乎礼情。祗奉郊丘。兴崇于祀事。达孝思于清庙。祈景福于上元。用荐精诚。斯为大报。百神效祉。诸侯骏奔。罗羽卫于康庄。烟霞动色。设宫悬于两观。金石成文。千官扈跸以云从。万姓欢呼而雷动。礼终严祀。嘉成昭事之心。候属载扬。广布惟新之庆。宜覃恩宥。溥洽寰区。可大赦天下。云云于戏。时当献岁。礼毕严禋。祖宗之纯嘏无疆。天地之祥符有耀。仰资元贶。敷佑苍生。更赖三事大臣、六师上将。炳人文而宣化。扬我武以定疆。逮夫庶邦冢君。凡百执事。咸有一德。永孚于休。俾我邦家。超绝前代。尽善尽美。不其祎欤。告示万方。明知朕意。 

　　咸平二年南郊赦天下制十一月 

　　门下。天祚明德。民怀有仁。惟景运之开阶。寔昊穹之眷命。太祖皇帝以武功定乱。驱除八方。四登泰坛。亲行大礼。太宗皇帝以文德柔服。混成一统。五奠玉爵。合祭二仪。粤以冲人。仰嗣丕构。三年无改。恭依典礼之文。百谷用成。亟获丰年之瑞。退朝之暇。内省于怀。未熟化源。既成治定。夫何凉德。集是鸿休。上由天地之元符。人神叶赞。复荷祖宗之余庆。辅弼宣功。履春冰而常积战兢。涉大川而讵知涯涘。非惕厉不能继先业。非精虔何以答上元。必在乎假清庙而拥神休。举皇仪而陈备物。于以示昭报。于以申孝思。爰当亚岁之辰。躬展事天之礼。玉帛在笥。金石在悬。一阳生而寰海会同。九奏成而神祇下降。礼无违者。天必从之。宜覃作解之恩。共洽无疆之祐。可大赦天下。云云国容全盛。天仗班旋。非烟散朱雀之街。旭日丽苍龙之阙。欢声雷动。喜气云从。肆士庶之荣观。显皇天之大庆。更赖文武多士。将相荩臣。各竭忠规。顺成元化。同心同德。咸罄于嘉猷。无怠无荒。不忘乎明诫。同底于道。不其祎欤。覃告万方。宜知朕意。 

　　咸平五年南郊赦天下制十一月 

　　门下。礼莫大于事天。孝莫重于严父。因心崇陟配之义。垂训懋为子之规。自伯考建万世之基。圣父缵重熙之业。莫不三年而郊上帝。九庙以飨神宗。用荐精诚。以伸昭报。顾予寡薄。获猗庆灵。奉以周旋。焉敢废坠。矧乃寰区底定。黎庶几于小康。农亩丰登。稼穑呈于上瑞。皆元穹之所降佑。列圣之所垂休。得不饰备物以告虔。升禋燎而报本。吉蠲之祀。庸致福于兆民。旷荡之恩。宜大赉于四海。可大赦天下。云云于戏。天下之至大。万务之至繁。虽励精以自强。顾恭己而便治。更赖藩岳列辟。股肱元臣。暨御侮之群材。迨盈庭之多士。咸尽忠于奉上。皆无隐乎厥诚。俾予垂拱而仰成。致俗一变而至道。共臻多福。永孚天休。 

　　景德二年南郊赦天下制十一月 

　　门下。朕自仰绍庆基。君临＜宀禹＞县。奉若天道。驯致时雍。常念守位惟难。纂图斯重。纳隍轸虑。旰食视朝。于今九年。罔敢逸豫。幸元穹之降鉴。荷宗庙以垂休。农祥荐臻。边候不警。属天正上元之日。陈吉土飨帝之仪。因得躬执豆笾。祗见祖考。牲牢备物。圭币荐诚。四海九州。皆来助祭。六变三献。斯用降神。仰景贶之自天。庆苍生之蒙福。报本既行于盛礼。回銮乃御于应门。万国来庭。集梯航而入贡。九宾就列。睹书轨之混同。直大赉于中区。洽鸿恩于庶品。永言纯嘏。岂独在予。爰稽肆眚之文。式布惟新之泽。可大赦天下。云云于戏。顺天行庆。俾涣汗以惟均。与物皆春。浃幽遐而广被。偃革已臻于开泰。垂衣方示于穆清。更赖文武具僚。中外列辟。体君臣之同德。罄金石之纯诚。跻政教于和平。纳生民于富寿。共扶昌运。永孚于休。 

　　天禧元年恭谢南郊赦天下制正月辛亥 

　　门下。国家皇基博厚。宝绪绵长。繄三圣之永图。启千年之兴运。武功既集。悉恢复于封陲。文教诞敷。乃混同于书轨。内顾凉德。夙禀诒谋。爰暨纂承。惟怀惕厉。灵台偃节。岂欲乎佳兵。璧沼崇儒。但期乎化俗。率由先训。驯致大和。诸侯述职以贡输。九域务农而滋殖。庶事清简。烝民阜安。应上帝之降祥。愧一人之有庆。自元符之绍至。获盛则以交修。继封祀以告成功。勤抚巡而慰群望。并稽古道。获拥神休。而复丹府感通。景舆来格。示本源之深远。明世祚之蕃昌。肃奉睟容。钦闻谆诲。玉虚真圣。诞示于顾怀。金阙仙宗。茂彰于孚佑。荷殊尤之丕贶。竭崇报之至诚。逮于太室之灵。咸上徽名之册。事天尽礼。所以归眷命之仁。尊祖致恭。所以广人伦之孝。仍率严禋之令典。聿伸昭谢之虔诚。百职具扬。鸿仪云展。克成祗荐。谅符亿兆之欢心。仰导纯禧。宜布云雷之殊泽。可大赦天下。云云于戏。展严恭之礼。必罄于精衷。推浃洽之恩。庶资于繁祉。更赖忠良之佐。同倾爱戴之心。协赞昌辰。式延丕祐。咨尔中外。体朕意焉。 

　　天禧三年南郊赦天下制十一月 

　　门下。朕仰钦皇绪。夙奉庆基。自列圣之贻谋。逮眇躬之继统。兵戈销偃。海域混同。何尝不日慎居怀。时乘在御。绝畋游而育物。戒服玩以敦风。纳民归仁寿之区。涉道究希夷之际。抚安四极。宾延万灵。表下武以丁辰。致弥文而熙载。讲求典礼。肃恭神人。燕处穆清。聿怀冲粹。荷太霄之孚佑。示秘箓以降祥。灵运嘉亨。景舆临暨。载聆谆诲。逖悟仙源。励翼弥坚。钦修备至。考古先之盛则。毕封祀之洪徽。崇尚真宗。登隆妙号。庇群生而是务。达精意以忘劳。乃至利建储闱。奉承天绪。言念元良之嗣。生知至德之方。善访名山。特开真馆。膺寿昌之介祉。见忠孝以存诚。叠委宝文。愈昭殊应。是用答顾怀于穹厚。展禋享于壝坛。荐玉币以精虔。陈豆笾而蠲洁。金匏协奏。文物骈罗。九宾相仪。百神受职。天祺总集。既彰祚国之休。王泽涵濡。宜洽均禧之庆。可大赦天下。云云于戏。展严恭之礼。获拥神休。覃霶霈之恩。式符众望。谅周隆于庆赐。增激励于诚明。更赖中外信臣。文武列辟。竭以忠勤之节。倾其爱戴之心。协赞重熙。永膺多福。 

　　天圣二年南郊赦天下制十一月三日 

　　门下。三载一郊。国朝茂典。盖所以报贶天地。致虔祖宗。尽钦翼之心。膺锡俾之福。昊穹眷命。三圣重光。化无远而胥怀。惠无幽而不浃。肆予寡昧。纂是隆平。端扆永思。临渊积惧。幸赖母仪申诲。先烈在民。三事群卿。裨我以中道。百工庶尹。赞我以远图。政尝敦本闲邪。刑必蠲苛耸善。边陲撤候。方夏修欢。南东之亩屡登。阴阳之沴不作。是用采甘泉之曩制。访委粟之前经。度土就阳。占辰亚岁。预祠真馆。恭飨太宫。乃陟嘉坛。肃陈景币。群司戒絜。千品协恭。瞻来格于窈冥。纳降衷于高厚。天清日润。礼备乐崇。克伸妥侑之文。实荷厖鸿之赐。宜均涣号。溥及含生。可大赦天下。云云于戏。积累之业存乎时。涵濡之泽加乎远。邦家所著。宪度甚明。予惟遵行。罔敢失坠。班朝文武。有位忠贤。庶益尽规。以弼凉德。勿忘屡省。称朕意焉。 

　　天圣五年南郊赦天下制十一月十七日 

　　朕以绍膺端命。祗服睿图。六载于兹。万机在念。守大中之曩训。遵圣善之懿猷。。被四表以宅心。浃群伦而从乂。有祈必应。惟动斯和。岁事省成。河流顺复。此皆三灵敷佑。列圣顾怀。乃底辑宁。愈增惕厉。奉先之道。固竭于精衷。报本之仪。聿循于旧典。既卜郊而叶吉。粤定位之载严。沿袭有初。讲求惟允。格太宫而祼献。率迪肃雍。类上帝以燎熏。并昭妥侑。罄斋庄而备至。荷肸飨以居歆。矧乃真系垂谟。夙展钦崇之礼。玉虚攸馆。将申裒对之文。回宝眷以博临。介纯禧而举集。显无疆之大庆。岂独在予。霈作解之洪恩。式均有众。可大赦天下。云云于戏。天人交感。繄默定之有孚。中外胥欢。谅宠绥而宣洽。尚赖既睦之宗戚。同体之忠良。暨诸迩臣。逮夫庶士。协一德以脩辅。广四聪而必闻。慎固基扃。振明纪律。无隐厥志。用恢永图。 

　　天圣八年南郊赦天下制十一月 

　　门下。朕以寅畏大宝。在宥多方。绍列圣之宏基。荷上穹之凝命。何尝不勤求治古。驯致洪宁。逖惟祖始之遐源。肃奉母仪之弼教。允资日慎。丕显时雍。远人无察匿之辞。宰旅积规承之赋。浮琛没羽。并占候以来朝。共穗并柯。尽纷纶而纪瑞。颂扬声而载路。粮栖亩以如坻。肆朕眇躬。茂膺馨烈。此乃高厚之所均化。幽明以之献期。是以祝告于灵区。祼将乎世室。爰因景至。祗荐阳郊。精意为禋。升烟而昭达。群望咸秩。受职以攸宜。缛礼聿脩。鸿仪具举。回旅辂于峣阙。藻羽卫于端闱。答天地之垂休。法雨雷之作解。所以恩沾动植。泽洎幽遐。集中夏之至欢。既偕乃众。念万邦之有罪。敢忘在予。思与寰瀛。同兹荣赉。可大赦天下。云云于戏。圣有谟训。固定保之弗违。天惟显思。繄听鉴而斯久。顾守文之不易。怀降福之无疆。尚赖台辅协恭。藩戚敦德。祗服王室之政。永底烝民之生。益竭荩忱。以康泰宇。 

　　景祐二年南郊赦天下制十一月十五日 

　　门下。朕拥天地之丕贶。席祖宗之庆基。五典咸融。兆民祗若。休祥狎应。大田屡锡于丰年。髦俊并生。多士协宁于景运。熙平在御。燕翼有光。诸侯靖共。纳黎元于富庶。三公论道。升遗逸于簪绅。岂惟冲人。克臻茂实。必修报本之义。以答上灵之心。盛服展仪。至日惟吉。钦从谟训。率致精明。清庙肃雍。既备陈于圭瓒。閟宫静位。复恭荐于豆笾。被衮就阳。燎柴定位。严配并飨。聿昭于至诚。陟降交欢。诞膺于纯嘏。念绍庭之垂裕。顾受福之永昌。思与万邦。同兹大泽。礼交乐举。既明严上之规。雷动风行。宜覃涣汗之号。可大赦天下。云云于戏。大事在祀。聿从裒对之文。与物为春。用穆好生之化。更赖股肱良弼。贤戚维藩。文武荩臣。中外庶尹。体恭肃以济辅。本中和而在宽。俾敦孝友之伦。咸跻仁寿之域。翼宣王度。永底时雍。 

　　景祐五年南郊改宝元元年赦天下制十一月 

　　升禋陟配。诚孝所以兼申。拥休肆眚。人灵于是交豫。朕奉承丕历。钦率先谟。永惟置器之重。浩若涉川之广。托在尊极。弗敢遑宁。幸席成规。侵寻至治。而疆陲宾款。岁物颇蕃。民罔时恫。政克用乂。斯皆穹昊开右之贶。宗祏燕诒之谋。幽赞于兹。朕将何力。内循凉寡。期保顾存。是用图讲旧章。毖修大报。严饰坛兆。洁丰粢盛。虔会迎长之辰。躬陈合祭之典。至于前献道祖。历祼昭庙。盖经礼必先之文。庶哲王能享之义。措事之日。备物有严。百执骏奔。三圣参侑。获率强力。以底盛容。居歆在上。降监如答。迪拜贶之吉。敢曰余勤。霈崇朝之泽。方思众共。再念向徇群议。许加徽名。深揆浮实之华。有乖克己之训。宜因冠号。俾易建元。顾无专享之福。更示惟新之命。可大赦天下。改景祐五年为宝元元年。云云逮下之爱。方与物而皆昌。屡省之勤。冀后天而攸奉。尚赖三事庶尹。列辟众司。交输乃诚。跻格鸿化。茂对乾施。永孚于休。 



 


宋大诏令集卷第一百二十一 

　　典礼六 

　　南郊四 

　　康定二年南郊改庆历元年赦天下制十一月丙辰 

　　朕诞膺宝命。嗣守丕基。荷上灵降监之祥。奉列圣绍庭之宪。抚宁兴运。司牧黎元。慎保盈成之难。思隆久大之业。祗勤抑畏。垂二十年。何尝不中昃厉精。幽微博听。虑一夫之不获。期百志之惟熙。务汤铭之日新。致禹畴之时若。至于秉慈俭之训。绝游畋之娱。器服屏雕文之工。刑政革烦苛之弊。虽未臻于往古。亦无怠于始初。幸以诸夏谧清。百嘉汇茂。民涵丰楙之乐。物违疵疠之伤。玉烛四时。箫勺群慝。斯皆三神之所眷佑。九庙之所抚绥。岂繄眇眇之躬。克召穰穰之福。是用顺考声明之典。寖寻禋燎之文。严饰壝坛。祗为瑄毙。揆天元景至之原抄本下阙二十四行道以临总。涣大号而胥欢。嘉与群元。共臻斯路。 

　　庆历七年南郊赦天下制十一月二十八日 

　　门下。朕常博览载籍。详观古今。每资取于典彝。用昭晰于政教。且夫大事在祀。所期奉而益恭。让德于天。必欲善不自处。斯皆垂芳简策。作范邦家。历代相因。百王不易。在沿革而虽异。谅稽参而靡渝。故假庙致虔。扫地尚质。寔奉先而严配。取报本以贵诚。粤自缵承。兹踰二纪。遵述诒谋之训。企及钦明之风。慎持守于盈成。念怀柔于远迩。万几之务。罔怠于旰宵。含生之伦。冀登于富寿。尚兢虞于谴戒。弥鉴省于昬荒。以期治格隆平。物无疵疠。制作礼乐。敢谓其时。协和人神。当蒇厥事。是用虔修毖祀。参讲缛仪。抑菲德之徽称。增先皇之显谥。祗见观德之室。严禋定位之方。圜坛载升。长日协吉。顺考旧典。倾竭精衷。九州献力以惟夤。百神受职而咸秩。纷纶之贶。仰降于高穹。旷荡之恩。宜覃于率土。可大赦天下。云云于戏。惟圣飨帝。益罄于斋庄。惟德动天。敢忘于惕厉。尚冀祖宗垂祐。辅弼协谋。繄维城亲懿之贤。暨卫社忠劳之士。百工庶尹。咸一乃心。共赞昌期。永臻皇极。 

　　皇祐五年南郊赦天下制十一月己巳 

　　门下。钦柴报本。宗礼经之亲郊。涣号宣恩。广阳春之大眚。朕肃膺统业。寅奉政机。未昭厥涂。犹涉渊水。荷乾祇之敷佑。赖宗祏之拥全。治克用平。无思不服。茂锡生齿。屡登康年。盖先烈之累仁。省眇躬之何德。比举秩于元祀。用答扬于灵休。仍纪于兹。涓衷敢怠。自合宫之讫飨。即阳邱以系诚。申命攸司。详稽旧典。卜日南之长晷。祀地上之圜丘。前诏诸儒。考正雅乐。盖以遵达孝之述事。昭盛德之流光。遹观厥成。升于泰祀。庶德音之政。相接于天人。沿豫象之辞。登配于祖考。率前期而戒誓。复先甲而絜斋。钦翼秘宫。款见于道祖。肃虔在庙。永怀于前人。惧飨弗能。临祼惟惕。紫营未除。赤霄在望。执事有恪。备物无违。蒙上帝以居歆。奉列圣以参侑。苍璧既奠。朱燎以升。惠我无疆。肃然有感。钦惟天表之应。诞扬寿康。嘉与宇内之人。均承贶施。可大赦天下。云云象日之畿。惟民所息。如砥之道。其赋当平。颇闻征缮之科。有违中正之法。宜从薄敛。以示宽恩。云云于戏。合法大祀。固靡神之不宗。在宥群方。思与物而更始。尚赖左右承弼。中外臣工。秉德辅予。竭忠图治。惟休惟恤。永底康哉。 

　　治平二年南郊赦天下制十一月壬申 

　　门下。朕承祖宗之休。托王公之上。缵嗣丕构。诞隆庆基。夫王者体道诚明。率仁高厚。躬履纯俭。天俾寿臧。熙然亿兆之怀。隆于父母之爱。礼乐明备。制作成于百年。书轨大同。欢心逮于四表。宪度著明而可则。轨迹夷易而可遵。肆朕冲人。遹承大宝。祗荷先训。抑繄母慈。永念继体之难。居有涉冰之惧。日慎一日。三岁于兹。曷尝不究皇极之建中。赜乾刚之正命。登吁贤俊。鉴循典刑。未明以求衣。中昃而暇食。宫室池囿之好。咸弛以便民。钟鼓管磬之音。固不以从欲。前日文武多士。中外臣工。连上封章。求荐称号。朕以继志述事。未有以扬缉熙。持盈守成。未有以章休烈。下之方以底百室之福。上之方以接三神之欢。义所未安。抑而不受。岂自以得勤民之意。盖将以洪修己之诚。深惟就阳国郊。肇禋吉土。振古盛节。本朝上仪。储精逆厘。欲止不敢。维孝能享。庶几与焉。是以因黄宫之气萌。迨南极之景至。躬执圭币。洁修粢盛。祼荐清庙之庭。燔燎泰坛之地。侑以烈祖。对越上穹。于时祥景晏温。大圆精粹。和气充塞。积曀肃清。兹皆诸神受祀于怀柔。有昊眷顾而飨答。发祥隤祉。岂独朕躬之敢专。洗心自新。嘉与海内之均庆。可大赦天下。云云于戏。崇大报之礼。有以达于诚心。覃涣汗之恩。是用孚于至信。期尔阜安之俗。既臻耻格之风。尚赖忠荩扬廷。谟明在服。共励敕天之志。永底无疆之休。 

　　熙宁元年南郊赦天下制十一月十八日丁亥 

　　门下。王者祗遹圣绪。所以永无疆之休。对越颢穹。所以凝溥将之命。朕惟列圣垂统。盛德在天。积累熙洽。付畀冲眇。夫以制作大定之丕矩。在宥耻格之休风。夷易所存。燕翼维允。肆朕述遵而无改。恭默以仰成。再期于兹。百度咸若。是以群生蒙福。方内大宁。穑人有秋而屡丰。远裔稽服而慕义。兵革靡试。疵疠莫兴。盖昭天之功。自上仁而已厚。故佑民之泽。迨下武而益深。乃眷太和。寔荷隆庆。内惟寡德。惧不克任。粤稽拜贶之文。兹有就阳之祀。报本反始。事孰重焉。夫恭之所隆。不可以恩揜。礼之所阙。尚贵乎义起。矧乃真圣旧章。著为成训。搢绅赜论。折衷前经。断自朕心。博观舆议。是用因一阳长极之序。举三岁亲见之仪。朝荐殊庭。宾祼清庙。而后升烟燎于泰畤。合祛祀于柔祇。昭假上灵。配侑烈祖。六乐备儛。万玉旅廷。侯卫骏奔。蛮貊纵观。至诚胥感。方交神而塞明。祥祉来臻。且日升而川至。顾予菲质。敢以专飨。思与黎庶。同底自新。可大赦天下。云云于戏。接三神之欢。惟礼可以致孝飨。均兆民之庆。惟刑可以示哀矜。兹朕一心。期底于道。尚赖股肱硕辅。陪侧荩臣。共励协恭之诚。以格可封之俗。 

　　熙宁七年南郊赦天下制十一月 

　　门下。王者钦崇神天。严奉宗祏。就郊以飨。所以诏天下之恭。假庙而烝。所以教天下之孝。洪维五圣之烈。诞集百王之文。肆予冲人。昭事上帝。载念物无以称。维一诚可以展大报之仪。祭不欲烦。维三岁可以述躬行之典。会协康年之顺。道迎至日之长。是用朝荐殊庭。祼将太室。乃进登于阳畤。以裒对于皇穹。合祛柔祇。陟配文祖。祝燧告洁。赞牺尚纯。六乐变音。舞奏而诸物至。二精扬燎。烟升而万灵交。方丕事之获成。敢蕃禧之专飨。宜敷大号。以赉多邦。可大赦天下。云云于戏。意尽精禋。既秩宗祈之举。政施惠术。亶昭庆宥之行。维时黎元。绥我德泽。尚赖谟明四近。忠荩群材。仪图新美之功。励相隆平之运。同底于治。永孚厥休。 

　　熙宁十年南郊赦天下制十一月甲辰 

　　门下。国莫重于祭。所以作民恭之先。礼无大于郊。所以报物生之始。朕懋建丕命。宠绥四方。夙寤晨兴。任大守重。惟文武之谟烈。心罔敢弗丞。惟上下之神祇。志罔敢弗肃。聿终三岁之祀。稽用一阳之正。严大路以备仪。款殊庭而先享。于穆清庙。怵惕以见祖宗。爰熙紫坛。明察而事天地。推本陟配。升燎合烟。裒万灵而诚交。变六乐而物致。顾迄成于钜典。敢专向于蕃厘。涣扬予恩。敷锡尔众。可大赦天下。云云于戏。答三才之奥。无以称德产之微。均万国之欢。有以知惠泽之至。尚赖左右励翼。内外交修。永孚厥休。同底于道。 

　　元丰六年南郊赦天下制十一月丙午 

　　门下。天者、物生之始。非肇禋无以极其诚。亲者、民恭之先。非假庙无以致其孝。永惟五圣之烈。必躬三岁之祠。顾惟冲人。嗣膺历服。敢不祗率。以时钦修。然而礼意寝而不明。乐文杂而未正。故剌六经之说。考诸儒之言。缉熙旷仪。是正钜典。奉罍以款真宇。祼鬯以享宗祊。斋戒乎端诚之宫。清肃乎礼神之囿。陟配烈祖。对侑昊穹。于时维太常之旒。备金玉之驾。迺搢大圭。以为国之缀。迺服大裘。以放古之文。钦柴之燎四施。爥炀泰一。圜钟之乐六变。缴绎崇邱。孝奏而日月光。灵游而风马下。顾获成于熙事。敢专向于繁禧。宜大泽之肆均。与群生而共庆。可大赦天下。云云于戏。答三灵之介祉。既秩于宗祈。格四海之欢心。在敷于惠术。尚赖秉文之辅。经武之臣。相协厥恭。同底于治。布告遐迩。咸使闻知。 

　　元祐七年南郊赦天下制十一月癸巳 

　　门下。朕承六圣鸿烈之休。御千载丕平之运。逖观历代之治。无若本朝之隆。充塞乎协气之流。洋溢乎颂声之作。然而重熙累洽。所以应之者惟艰。持盈守成。所以保之者靡易。顾兹冲眇。绍乃基图。永惟几深。罔敢逸豫。仰赖文母。维持我家。保佑八年之间。申锡九畴之叙。宾礼故老。子惠困穷。上顺帝心。下从人欲。广祖宗之遗泽。蒙天地之降康。钦言肇郊。躬行大礼。念尝再飨乎穹昊。未始祗事乎皇祇。是用推本建隆之旧章。复举熙宁之故实。执鬯以祼八室。奠玉以合两仪。严烈祖以配天。洽百神而承宇。于时礼行而诚意格。乐变而祥光浮。诞受三神之厘。敢专四海之福。宜思均施。溥宥群伦。可大赦天下。云云于戏。乾坤之元始生。俯仰之观象法。以为君臣之道。以成覆载之功。咨尔内外之庶工。咸罄文武之致用。惟新厥德。永孚于休。 

　　元符元年南郊赦天下制十一月二十日甲子 

　　门下。朕保极以宅尊。奉元而继统。骏惠先烈。慎怀永图。躬揽万几。于兹五载。顾德不敏。赖天博临。四夷咸宾。万邦作乂。师干献捷。农扈告丰。锡之珍符。授以神策。嘉瑞绍至。祲气亟消。岂眇末之克堪。实穹昊之眷佑。兴言大报。莫重禋郊。是用遵昭考之诒谋。举隆周之坠典。稽协彝制。发挥礼容。未奉皇祇之祠。先严苍昊之飨。乘一阳之复。习三岁之常。即路寝以斋居。至殊庭而朝献。广于肆祀。初假庙以诏虔。钦柴宗祈。遂升坛而谒款。配侑烈祖。对越明神。乐成绎纯。礼敬敕备。于时乾端澄霁。冬序晏温。灵心嘉虞。精意昭格。师象山则。孝奏天仪。申命之休。既昭受于上帝。敛时之福。其敷锡于庶民。扬于端闱。孚我大号。可大赦天下。云云于戏。告事大成。敢专飨于繁厘。申宥眚灾。宜溥覃于旷泽。尚赖辅弼寅亮。官师协恭。共维太平之基。永底无疆之祚。 



●宋大诏令集卷第一百二十二 

　　典礼七 

　　南郊五 

　　建中靖国元年南郊改来年崇宁元年赦天下制十一月丁丑 

　　门下。朕绍膺宝命。祗遹鸿图。躬节俭以御邦。本宽仁而敷政。维先训是式。惟师虞是从。永言继序之囏。克谨持盈之戒。荷皇天之降祐。蒙列圣之贻谋。方夏人宁。蛮夷宾服。三时不害。六府孔修。建皇极而王道明。即康功而民志惬。以迪纯熙之运。以刑平富之风。岂朕德之能胜。繄帝临之下属。肇称禋祀。祗答闳休。是用参酌上仪。铺昭广典。奉神考初行之志。绎绍圣申讲之文。符蒇事于皇祇。先致飨乎穹昊。迺候景涓日。饬躬致虔。祼清庙以肃将。款圆坛而拜享。侑我烈祖。秩于百神。礼严钦翼之容。乐被雍和之奏。苍璧既奠。紫烟其升。乾象粹清。灵心嘉向。和气洋溢。景光陆离。瑞庆大来。俾缉熙于纯嘏。膏泽并下。用敷锡厥庶民。豫建新元。诞扬涣号。可大赦天下。云云仍自来年正月一日改元为崇宁元年。于戏。洁诚拜贶。永祈申命之休。肆宥均厘。时乃配天其泽。尚赖成德之彦。正事之臣。率黎献以协衷。敛庶明而懋绩。赞我溥将之绪。迄兹涣泮之猷。 

　　崇宁三年南郊赦天下制十一月二十六日 

　　门下。祼献清庙。所以承祖宗之灵。禋祀紫坛。所以答乾坤之贶。朕骏膺宝命。重受厖禧。丕宣文武之光。尽缉熙丰之典。取士于学。稽古建官。亮采百工。庶几三代。凡厥盛王之式。率由昭考之行。而九庙垂休。两仪协佑。生民底乂。年谷屡丰。修德锡符。上粲玑衡之政。铸金象物。下隆鼎鼐之基。疵疠聿消。雨旸咸若。兹岂眇躬之能假。时惟上帝之弗违。是用奠玉阳邱。莅牲泰畤。严配烈祖。对越皇天。于时圭景晏温。璇穹登监。二端立而礼无不洽。六乐变而物罔不兴。灵心载嘉。精意咸享。受兹殊福。岂予一人之敢私。锡厥庶民。思与万邦而共庆。我有涣号。扬于端闱。可大赦天下。云云于戏。作善降之百祥。既茂膺于纯嘏。惟天佑于一德。可共翼于丕平。尚赖三事股肱。百辟文武。咸励同寅之业。永底无疆之休。 

　　大观四年南郊改来年政和元年赦天下制十一月三日 

　　门下。朕绍膺骏命。祗奉燕谋。永惟置器之安。常轸临渊之虑。躬揽万务。兹越十年。荷上帝之降康。底群生之咸遂。礼制乐作。仁洽道丰。抚五纬以宣精。翕九河而顺轨。干戈弗试。囹圄屡空。同云应尺泽之祈。甘露协中台之瑞。三登既格。六府允修。昭受闳休。敢忘大报。是用率循彝典。称秩上仪。乘景至之熙辰。备星陈之法驾。祼献清庙。初蠲饎以揭虔。谒款紫坛。遂钦柴而展采。推本烈祖。对侑昊穹。表洁纯牺。荐诚苍玉。于时协气充塞。高灵宴娭。肃然精意之通。纷若美祥之下。惇崇元祀。属熙事之涓成。申宥眚灾。宜湛恩之诞布。可大赦天下。云云朕奉承圣绪。遹追先猷。荷穹昊之休。蒙宗庙之佑。昭事有翼。夙夜惟寅。中外靖绥。年谷登稔。礼乐明备。百志用成。嘉与多方。布新显号。可以来年正月一日改元政和。云云于戏。一人有庆。既敷锡于蕃厘。庶政惟和。其永绥于极治。尚赖辅弼励相。官师交修。增隆不拔之基。益固无疆之祚。 

　　政和三年南郊赦天下制十一月六日 

　　门下。朕承列圣之丕基。奉至尊之休德。继志述事。持盈守成。躬揽万机。兹踰一纪。荷皇天之垂佑。浃函夏之底宁。年谷屡登。雨旸式叙。遐迩请命。川岳效珍。禹功无滥溢之灾。尧瑞告平成之治。永惟多祜。诞集冲人。属三岁之亲祠。刺六经而定制。率时昭考。钦修特祀之尊。若昔大猷。尽正相沿之陋。乃斋居于路寝。乃朝献于殊庭。得四表之欢心。骏假于庙。乘一阳之至景。大报于郊。对越昊穹。佑我烈祖。陶匏象性。牺牷贵诚。奠苍璧以礼神。秉元圭而拜贶。器协商周之旧。乐兼韶濩之纯。紫烟燎而爟火升。美光属而风马下。礼仪既备。知帝顾之弗违。福禄来崇。岂朕躬之专享。宜敷涣号。溥洽群伦。可大赦天下。云云于戏。申命用休。俾戢熙于纯嘏。配天其泽。用敷锡厥庶民。尚赖同德荩臣。秉文多士。咸克励翼。永保隆平。 

　　政和六年冬祀赦天下制十一月十日 

　　门下。朕绍膺景命。嗣守丕基。尊临九有之师。亲揽万微之务。翼翼敢忘于夤畏。兢兢常谨于继承。躬宵旰之勤。以图天下之乂。轸渊冰之虑。以保天下之安。属者百谷顺成。五纬来叙。干戈载戢。囹圄屡空。元命之辰。九天占南极之瑞。诞弥之旦。三山纪黄流之清。乐作而羽鹄翔。鼎定而庆云集。名山显位。蕲封禅者亿万人。绝域殊方。来臣妾者十一国。有邦之应。于岂朕功。仰念物生本乎天。惟圣人为能飨。人道先乎祖。虽天子必有尊。迪惟古训之循。实重国阳之报。固尝辨二至之吉礼。庶乎革合祭之非。奉上帝之徽称。盖以正异名之失。兹协丰年之屡。载迩至日之长。乃建鸾旗。以侈神降之休。乃执大圭。以严紫坛之荐。于时歌昊天成命之诗。奏圜钟六变之乐。奠璧以致蠲洁。升烟以达高明。克禋克祀而精意昭。来假来飨而珍符下。肆戢熙于纯嘏。以敷锡于庶民。其播大猷。用推广泽。可大赦天下。云云于戏。报本反始。得万国之欢心。荡垢涤瑕。对三灵之蕃祉。尚赖股肱良弼。屏翰隽臣。益殚忠荩之图。光辅隆平之运。同底于道。永孚厥休。 

　　宣和元年冬祀赦天下制十一月九日 

　　门下。观会通以行其典礼。允符昌运之隆。美盛德而告于神明。兹迪精禋之飨。朕肇膺骏命。嗣守鸿基。抚九有之嘉师。开万邦之寿域。兢业克艰于底乂。夤威罔怠于求端。聿承燕翼之谋。裒对溥临之贶。属者道源阐教。帝祉迎厘。农扈载谣。黍稷报千仓之庆。时堂御历。玑衡瞻七政之齐。氐羌款塞以咸宾。狴犴空囹而不式。荣河顺纪。乔岳锡符。丹阙琼台。屡下丛霄之跸。彤乌秀草。丕昭炎德之祥。永惟奕世之休。罔匪自天之祐。爰申毖祀。以答真祺。是用测嶰籥以迎长。备鸾舆而展采。羽林绮列。辟五门象魏之严。法驾星陈。正六引旗章之度。夙祗清庙。恭骏崇坛。耨玉籍以奉粢盛。载谨丰年之报。洁宫蚕而修币□。用永端命之祈。景钟导和乐之音。嘉秠荐太尊之齐。纯精昭格。肸蚃潜通。月璧星珠。纷燎烟而上彻。云车风马。歘飙驭以来临。肆均拜胙之禧。式霈涤瑕之宥。诞扬涣号。敷告多方。可大赦天下。云云于戏。佑烈祖以格皇天。予惟克迈乃训。绥多福而熙纯嘏。邦其永孚于休。尚赖辅弼同夤。官师励翼。共浃无为之化。茂隆累洽之图。 

　　宣和四年冬祀赦天下制 

　　门下。事上帝而怀多福。非禋祀不足以昭报本之诚。绍大业以绥四方。非升侑不足以极奉先之孝。朕荷三灵之储祉。奉列圣之诒谋。制治保邦。克懋盈成之训。立政造事。敢忘继序之思。弥文鉴虞夏之隆。成宪复熙丰之旧。百度惟正。庶绩其凝。士迪典常。尽革朋淫之习。民兴淳朴。式符道纪之昌。人傒志以丕钦。天鉴诚而孚佑。清台观象。瑞占七政之齐。阳馆颁常。运协四时之序。雨泽应期而播润。河宗听命以回流。农扈奏功。黍稷嗣丰年之庆。燕民效顺。封疆归舆地之图。刑清而囹圄屡空。物遂而动植咸若。验诸福之毕至。岂成功之敢居。恭念祭不欲数者礼之经。物无以称者天之德。肇卜迎长之旦。聿修肆类之仪。簠簋豆笾。秩九州之嘉荐。旗常警跸。俨八卫之祲容。庶邦虔贡以骏奔。多士秉文而显相。稽鲁人先□之义。以前飨于太宫。歌周王成命之诗。肆灵承于有昊。衎我烈祖。遍于群神。礼三献而精意昭。乐六奏而灵斿下。祥光旁烛。景贶备臻。修德锡符。已应克诚之享。行庆施惠。用均拜胙之禧。嘉与万方。共膺纯嘏。可大赦天下。云云于戏。百神受职。知帝命之不违。五福锡民。浃海隅而丕冒。尚赖忠良修辅。文武协恭。益坚励翼之忠。永底辅宁之治。爰咨尔众。咸体朕怀。 

　　宣和七年南郊赦天下制十一月十九日 

　　门下。皇武肇禋。是创万年之业。文明制礼。爰厘二至之祠。朕恭承休光。永念丕绪。衎我烈祖。实赖贤能之众多。格于皇天。当由闾里之安乐。整饬百度。抚绥兆民。神明享持守之诚。华夏乐忧勤之政。属者多稼彻燕云之野。齐民安海岱之区。远人慕义而玉帛来。川后畏威而波涛弭。荷天休之震动。莫不率从。奉王业之艰难。庶无罪悔。是用诞举丰年之报。肃迎景至之期。吉事有祥。先致殊庭之荐。大礼必简。并严清庙之承。焜煌千乘万骑之容。终始七戒三斋之德。迺洁盛于阳馆。遂祗事于泰坛。风马云车。仰百灵之眷顾。星珠月璧。知四海之清明。其锡繁禧。用宏大赉。可大赦天下。云云于戏。荐馨香之治。盖承九庙垂裕之休。施旷荡之恩。更应一阳发生之候。尚赖官师协德。黎献输忠。共扶不拔之基。永笃无疆之庆。 

　　杂诏 

　　合祭天地诏元祐七年九月戊戌 

　　国家郊庙时祀。祖宗以来。命官摄事。惟三岁一亲郊。则先飨清庙。冬至合祭天地于圆丘。元丰间。有司援周制。以合祭不应古义。先帝诏定亲祠北郊之仪。未之及行。是岁郊。不设皇地示位。而宗庙之享。率如权制。朕以凉昧。嗣承六圣休德鸿绪。今兹禋礼。奠币上帝。祼鬯庙室。而地示久未亲祀。矧朕方修郊见天地之始。其冬至日南郊。宜依熙宁十年故事。设皇地示位。以严并贶之报。仍令有司择日遣官奏告施行。厥后躬行方泽之祀。则修元丰六年五月之制。俟郊礼毕。依前降指挥。集官详议亲祠北郊事及郊祀之岁、庙飨典礼以闻。 

　　罢议合祭诏元祐八年四月丁巳 

　　朕闻五帝不相沿乐。三王不相袭礼。世有损益。因时制宜。惟我祖宗。严奉郊庙。当遣官摄事。皆考合于前文。惟奠玉亲祠。自裁成于大礼。每以三岁。对越二仪。咸秩百神。大赉四海。迄先帝元丰之末。讲方泽特祭之仪。盖将补一代之阙容。振百王之坠典。朕惟菲德。嗣守丕基。列圣已行。谨当遵奉。先朝未举。惧不克堪。是以昔岁仲冬。竭诚大祀。神祇飨答。祖考燕宁。前诏有司。载加集议。犹欲咨度诸儒之论。稽参六艺之文。然理既不疑。则事无可议。断自朕志。协于佥言。祗率旧章。永为成式。今后南郊合祭天地。依元祐七年例施行。罢礼部集官详议。 

　　冬祀执元圭御笔手诏政和三年十月五日 

　　朕若古之训。惟天为大。举天下万物。无以称之。故先王以类而求。祀于圆丘象其形。奠以苍璧象其色。冬日之至取其时。大裘而冕法其幽。而未有以体其道。夫天元而地黄。天道也。朕荷天顾諟。锡以元圭。内赤外黑。尺有二寸。旁列十有二山。盖周之镇圭。有法乎是。祗天之休。于以昭事上帝。而体其道。过周远矣。将来冬祀。可搢大圭。执元圭。庶格上帝之心。以敷佑于下民。永为定制。 

　　赐与 

　　加赐辅臣亲王文武臣僚内外诸军将士诏天圣二年十一月己亥 

　　迺者因长至之吉。拥万灵之祥。发宝册于大庭。奉鸿名于慈极。载惟菲德。亦徇群情。稽列圣之弥文。享一王之殊号。兹为盛礼。式焕休辰。应辅臣、亲王于南郊所赐外。各加一千。文武百僚因郊得赐者。亦给之。内外诸军将士。并与大特支。 

　　陪祠 

　　召河阳三城节度使守太傅检校太师兼侍中致仕曾公亮武宁军节度检校太师守司空同中书门下平章事致仕富弼太子太师致仕张昇太子少师致仕赵概赴阙南郊陪位诏熙宁十年 

　　朕展采圜丘。祗见上帝。相我大事。属在群公。矧惟老成。宜有显助。勉兴就位。以称朕心。 

　　赐王安石免陪位诏元丰 

　　敕。朕获典天神。三就郊见。而在外元老。乃以疾辞。不能相予之祀。虽怀之怃然。顾不得不听也。可免赴阙陪位。故兹诏示。想宜知悉。 

　　太师致仕文彦博陪祠诏元祐七年八月 

　　朕严郊丘。执圭币。肇禋于上帝。眷惟显相。莫重乎师垣。秉德论道。弼亮四世。左右我祖考。燕及皇天。勋在王室。贲于帝师。归老而家。兹或弗与。乃心缺然。谓遗旧德。何如强起陪朕。同寅熙事。毋以劳为辞。 

　　太子少师宣徽南院使致仕冯京陪祠诏同上 

　　朕丕承休烈。肇修郊飨。小大之臣。罔不夙夜。协衷同恭。以佑我熙事。至于疎逖。亦怀骏奔。矧惟耆德。弼谐文武。有劳乎先世。告老谢事。休佚中都。夷旷裕康。可弗与乎。厥惟勉起。相予肆祀。仪刑在列。毋或惮劳也。 

　　太子少傅致仕韩维陪祠诏同上 

　　朕祗率训典。齐于郊宫。以飨上帝。必赖秉文之臣。肃雍在列。以相厥事。乃眷耆贤。归老辅邦。先帝青宫之旧寮。定命黄扉之宿德。对越之际。而弗豫焉。其如尊贤重故之义何。勉力承命。陪朕咸休。 



●宋大诏令集卷第一百二十三 

　　典礼八 

　　北郊 

　　罢合祭诏绍圣三年正月戊午 

　　朕惟先王之祀天地。其时物器数。各以其象类求之。故以阳求天。祀于冬至之日。以阴求地。祭于泽中之丘。载于典经。其义明甚。而合祭之论。特起于腐儒之臆说。历世袭行。未之有改。先皇帝以天纵大智。缉熙王度。是正百礼。以交神明。遂定北郊亲祀之仪。将举千载已坠之典。虽甚盛德。无以复加。乃者有司不原本指。尚或因陋。肆予冲人。嗣有令绪。仰惟先志。其敢忽忘。宜罢合祭。自今间因大礼之岁。以夏至之日躬祭地祇于北郊。应缘祀事仪物。及坛壝道路帷宫等。宜令有司参酌详具以闻。 

　　北郊前诣景灵宫朝献太庙朝飨诏元符三年六月丙午 

　　致明察者。莫重于郊丘之祀。极僾肃者。莫严于祖考之荐。乃者奉若猷训。宪章古昔。罢合祭之渎。修特禋之典。将以夏至之日。祗款皇祇之灵。比览有司之陈。欲寝前期之告。朕惟朝献于原庙。祼将于太室。讵容旷岁之久。不及躬祠之奉。岂独异事天之礼。抑未称飨亲之诚。怵惕冰怀。靡遑宁处。其钦承于先烈。用悉讲于多仪。匪敢惮勤。庶几尽志。将来亲祠北郊。前二日、躬诣景灵宫朝献。太庙朝飨。并依南郊仪制。 

　　祭地方泽御笔手诏政和三年九月二十日 

　　昔先王父天母地。严恭祀祭。躬行而岁遍。朕承嗣丕构。率循旧章。三岁一郊。大赉天下。祗载郊庙。荷天之休。罔有不格。率时昭考。既革合祭之非。牵狃故常。尚稽夏至之礼。大报天地。弗及方丘。夙夜以思。靡遑宁处。夫祭不欲数。数则烦。不欲疎。疎则怠。废而不举。其可乎。惟明与察。不敢不虔。自今每遇冬祀大礼后。祭地方泽。其仪物仗卫应奉事。悉从减省。从祭臣僚。与随驾卫士。量与支赐。简而易行。无偏而不与之失。以称朕意。可令礼制局裁定以闻。 

　　夏祭礼成德音政和四年五月十七日 

　　门下。负阴而抱阳。万物所以格生成之化。尊天而亲地。王者所以隆辅相之功。眷言二至之专祠。浸紊千龄之坠典。自我作古。其骏惠于先猷。迄用有成。期尽循于周道。考协圭币牲牷之荐。咸秩山林川泽之文。为坛再成。若乐八变。笾豆有楚。肇新簿正之规。日月为常。始辨车官之制。用侑登于烈祖。以对越于皇祇。丕昭三壤之丰。大报九功之叙。密云不雨。协气横流。屑然景象之旁臻。纷若祥光之下烛。礼仪平度。含洪之庆无疆。福禄来崇。博厚之临有俶。并饬虑囚之泽。肆朌孚号之恩。应四京诸道云云于戏。圣人成能。既假三神之祉。君子有解。式敷四海之休。维尔群伦。钦予至意。 

　　夏祭礼毕德音政和七年五月二十五日 

　　门下。顺承天之义。莫踰厚载之功。资事母之诚。寔重广禋之祭。顾惟菲德。获履至尊。永言绍述之图。敢怠夤恭之志。若时大业。底此丕平。天惟惠民。具格高明之锡。地不爱宝。荐膺翕辟之休。水行叙而河流清。农扈修而年谷熟。陵阿疏于九服。琛挚走乎八荒。禁籞发祥。甘醴协流衍之应。宫庭效异。神芒超案牒之占。有兹并受之符。悉繄咸享之况。属者肇修旷典。祗上鸿名。率辞揆方。既阐一元之化。报功飨德。宜遵三岁之祠。是用躬事方舆。亲承大号。尽黜合祛之陋。载严侑配之崇。黄玉奠而休气臻。函钟奏而灵斿出。于时神心昭晢。精意交通。景光爥坛。密云不雨。凯风入律。厥壤可游。惟祭泽之下流。岂祝厘之专向。诞施庆宥。均赉多方。应四方诸道云云于戏。含万物以化生。兹尚坤能之祉。敛五福而敷锡。是昭解吉之仁。咨尔群黎。体予至意。 

　　夏祭毕德音宣和二年五月二十四日 

　　门下。总丹府以御九霄。天弗违于道妙。坐明堂而观八极。地不爱于珍符。功敢自居。礼宜有报。上遵祖宗三岁郊见之举。也讲于旧章。下黜汉唐二仪合祛之非。肆称于新礼。乃者柔祇顾贶。嘉应荐臻。丰年屡而黍稌多。和气交而风雨节。下房效神芝之产。厥壤洊甘露之零。河流不扬。宝鼎自至。属夏戎之款塞。环陕右以休兵。正朔加敦煌以西。烽火息天山之外。惕惟菲德。何以臻兹。永思锡类之休。敢忘美报之义。乃以夏至之日。款于方泽之中。万玉旅廷。六乐备奏。器用古以尚质。嘏因时而合经。黄琮奠而精意交。函钟变而灵斿出。侑以烈祖。遍于群神。于时岳祗骏奔。川后来会。驱疾霆而号召。骤宿雨以蠲除。一清宇宙之翳氛。尽廓乾坤而呈露。庆云覆野。美光烛坛。底熙事之休成。钦祭泽而敷锡。赦过宥罪。荡垢涤瑕。嘉与万方之人。并受三神之祉。应四京诸道云云于戏。后皇顾享。至哉坤元之功。阍翟均厘。介尔太平之福。尚赖有官君子。三事大夫。永肩一心。同底于治。 

　　恭谢坛殿就郊坛者已见南郊门 

　　亲祠亳州太清宫回日恭谢天地诏大中祥符六年八月庚申 

　　朕以眇躬。缵兹大宝。荷乐康于穹壤。膺锡类于祖宗。明发之心。尝增于励翼。大同之俗。获固于隆平。盖积累于善祥。岂凉薄之能致。而自钦承瑞命。祗奉元符。陟元岱而上封。款魏脽而大报。再临巩洛。躬祀寝园。天监孔章。民和旁洽。暨太宫之归格。乃宣室而凝神。属以上真。荐回嘉贶。洪惟宝绪。逖悟于有开。复念休期。肇隆于无斁。故将协吉春序。卜胜神皋。恭建坛壝。亲谢天地。窃思三才之始。是谓道精。万化之宗。允惟教父。顾谯都之旧壤。峙曲里之珍祠。炎汉庶民。荐芬馨而祗肃。有唐继孝。奉宝绶而尊崇。俾浃宇之咸康。实上清之幽赞。当乘法驭。顺拜殊庭。方冀询谋。未遑诞告。而景亳耆耋。趋丹阙而献封。外朝官师。伏彤墀而抗疏。愿修盛节。允契素怀。是用祗考元辰。缅遵令典。彼涡之曲。既奉于萧芗。在国之阳。复荐于圭币。朕以来年春。亲诣亳州太清宫。行朝谒之礼。先于东京置坛。回日恭谢天地。一如南郊之制。咨尔蒇事。及夫撰仪。勿旷攸司。各扬乃职。祀礼所用。必极于丰崇。乘舆所须。务敦于简俭。应于费用。并从官给。一路但增修馆驿以备行宫。所用什物。亦官自营办。不得辄有科率及差役丁夫。诸路长吏不得擅离本任。来赴行在。及以修贡为名辄有率敛。两京诸路起居章表附驿以闻。 

　　恭谢大赦天下制大中祥符七年二月壬辰 

　　门下。王者诞受丕图。所以集神祇之贶。钦崇毖祀。所以罄明察之诚。矧道荫之斯隆。盖灵心之乃眷。故襄驾展顺风之礼。虞巡昭肆类之文。用能储思希微。沉研于妙本。降衷肸蚃。丕冒于群民。播厥英声。垂于永裔。顾惟眇质。祗绍庆基。念守成之惟艰。常驭朽而增惕。焦劳靡息。菲薄自居。庶保善经。期臻治古。而皇穹降鉴。荐锡于秘符。飙驭下临。聿彰于鸿绪。上仪毕举。宝契遐昌。属尉候之谧清。复岁时之丰楙。克广重熙之业。允符全盛之期。言念垂休。敢忘修报。是用朝真涡曲。俯协于舆辞。定位国阳。肇崇于福畤。达明馨于泰馆。备精享于太宫。焜耀采章。极弥文之制。寅威配侑。申有恪之容。万玉旅陈。八神警跸。鸣鸾方甸。荐毙嘉坛。三灵以之交欢。百顺于焉介祉。荷祖宗之来格。膺高厚之顾怀。获奉吉蠲。良深感庆。殊禧山委。既祚于邦家。渥泽风行。宜均于＜宀禹＞县。可大赦天下。云云于戏。洁粢报德。有国之彝章。解网推仁。前王之懿范。谅至诚之旁达。致缛典之具扬。期遵日慎之规。益盛时雍之化。永延纯锡。大庇斯民。更赖良弼茂亲。协宣于忠力。虎臣爪士。共谨于戎昭。暨有位之具寮。逮庶邦之守吏。交修厥职。用副予衷。咨乃群伦。同底于道。 

　　恭谢天地于大安殿谒太庙赦天下改明道元年制天圣九年十一月甲戌 

　　朕绍膺骏命。钦奉先猷。继累圣之成基。为群元之司牧。内则慈闱申诲。叶助于懿纲。外则多士尽规。亿宁于百度。获保丕构。于兹十年。念守文之至难。思置器之攸重。罔敢自逸。期臻太和。居常虑善纳忠。忧勤于旰日。务农劝穑。敦厚于时风。懋建永图。庶无缺政。昨以仲秋在序。炎燎挻灾。谅儆戒之有繇。顾眇冲而增惧。既辟谠言之路。仍覃肆眚之恩。祇若灵心。导迎和乐。洎禁闼之胥葺。遂不日以斯成。此盖哲辅同寅。群材共济。自轩墀之列职。逮斡力之近臣。咸集事功。聿新缔构。载安燕御之所。敢忘修省之怀。是用答二仪并贶之仁。荷九庙发祥之祉。洁斋路寝。于以致明察之诚。荐鬯大宫。于以伸僾肃之志。精衷克展。纯嘏方来。因纪号以建元。庶顺时而布惠。爰临端阙。大赉庶邦。可大赦天下。宜改天圣十年为明道元年。云云于戏。惟民多辟。爰颁在宥之文。与物咸新。式霈如春之泽。更赖臣邻弼赞。中外倾输。体兹钦翼之心。共享清宁之祐。 

　　大庆殿行恭谢之礼御札嘉祐元年五月甲申 

　　敕内外文武臣寮等。执圭璧以事神。严祖宗而配帝。虽有国之常典。亦因时而制宜。朕承三圣之丕基。抚万邦之有众。俭于己、思天下之民丰。劳于心、致天下之民佚。罔敢怠忽。庶几治平。而首春以来。偶爽调适。赖三灵敷祐。百福来臻。顺以节宣。获兹康裕。加以边隅不耸。风雨以时。虽庶务之咸和。顾眇躬而增惕。是用稽先朝之成宪。询故实于有司。即广殿之秘严。择令辰之良吉。式伸昭谢。以格纯休。宜示先期。俾兹诞告。朕取今年九月内于大庆殿行恭谢之礼。其今年冬至亲祀南郊。即宜权罢。所有合行诸般恩赏并特支。就恭谢礼毕。一依南郊例施行。至日。朕亲御宣德门宣制。仍令所司详定仪注以闻。务遵典礼。勿俾烦劳。咨尔多方。咸体予意。故兹扎示。想宜知悉。 

　　恭谢前谒太庙宰臣上第三表请摄事答诏嘉祐元年八月丙寅 

　　朕钦怀景贶。昭谢明灵。率按前彝。以图钜礼。前款庙祏。则将遍迪馈尝。还禋路庭。所以合答穹厚。永惟灌鬯。畴可弗躬。虽重诿于建言。未即从于来请。而卿等固谓在天之后。巳配帝而申严。观德之宫。有遣官之著式。质诸典礼。皆适经权。勉循勤诚。式终熙事。将来特遣大臣诣太庙摄事。务从严恪。以称朕恭。 

　　恭谢天地于大庆殿大赦改嘉祐元年制嘉祐元年九月辛卯 

　　门下。朕缵承基绪。统御幅员。总揽万机。周旋三纪。思守文之尤重。念居上之至难。或未明而衣。或既旰乃食。惟正人是用。惟公论是稽。恬然过勤。举不知困。比春云始。平履忽亏。荷高明之博临。膺厚顺之丕拥。宗社降福。士民输忠。眇眇之躬。遄臻于绥乂。便便之政。率遂于讲修。虽属水潦构灾。河流移道。眷言万国。咸克妥安。邦经所繄。朕力何有。亶兹循省。弥用战兢。秋凛戒期。农收毕务。诞询故事。参绎前猷。约郊壝之仪。严路廷之制。工师虔巩。物品晏清。祗罄诚忱。洁伸款见。上以答本元之开佑。下以蕲生聚之乐康。寖通明灵。交示肸蚃。宜与兆庶。共均休嘉。式覃涣汗之恩。仍易纪年之号。以孚神贶。以顺物宜。可大赦天下。宜改至和三年为嘉祐元年。于戏。崇配侑之经。所以迪宣纯孝。布宽仁之法。所以昭格大和。先朝茂规。有国常典。更赖明廷百辟。皆谨乃官。率土群黎。各安其业。康助盈成之化。永跻仁寿之风。 



  


宋大诏令集卷第一百二十四 

　　典礼九 

　　明堂一 

　　杂诏 

　　明堂合祭天地太祖太宗真宗配日月河海诸神悉如圜丘从祀诏皇祐二年三月乙丑 

　　明堂之礼。前代并用郑康成王肃两家义说。兼祭昊天上帝。已为变礼。国朝自祖宗已来。三岁一亲郊。即遍祭天地。而百神靡不从。故太祖皇帝雩祀、太宗真宗皇帝祈谷二礼。本无地示位。当时皆合祭天地。以祖宗并配。而百神从祀。今祀明堂。正当三岁亲郊之期。而礼官所定。止祭昊天五帝。不及地祇。又配坐不及祖宗。未合三朝之制。况比年以来。水旱地震。稼穑不登。今移郊为大享。盖亦为民祈福。若祭天而不祭地。又祖宗不得遍配。于礼未安。其将来亲祀明堂。宜合祭皇地祇。奉太祖太宗真宗并配。而五帝神州地祇。亦亲献之。日月河海诸神。悉如圜丘从祀之数。以称朕恭事天地祖宗神灵之意。 

　　明堂罢从祀群神诏元丰三年七月丁亥 

　　朕惟先王制行以起礼。孝莫大于严父。严父莫大于配天。一也。而属有尊亲之殊。礼有隆杀之别。故远而尊者祖。则祀于郊之圜丘而配天。迩而亲者祢。则祀于国之明堂而配上帝。天足以及上帝。而上帝未足以尽天。故圜丘祀天。则对越诸神。明堂则上帝而已。故其所配如此。然后足以适尊亲远近之义。昔者周公之所亲行。而孔子以为盛者也。事载典册。其理甚明。而历代以来。合宫所配。既紊于经。乃至杂以先儒六天之说。此皆因陋昧古。以失情文之宜。朕甚不取。其将来祀英宗皇帝于明堂。惟以配上帝。余从祀群神悉罢。故兹诏示。想宜知悉。 

　　太皇太后明堂礼成罢贺赐中书门下诏元祐四年 

　　敕。门下。皇帝临御。海内晏安。五经季秋。再讲宗祀。克有君德。以享天心。顾吾何功。获被斯福。今有司因天圣之故事。修会庆之盛礼。将俾文武。称庆于庭。吾自临决万机。日怀秪畏。岂以菲薄之德。自比章献之明。矧复皇帝致贺于禁中。群臣奉表于闱左。礼文既具。夫又何求。前朝旧仪。吾不敢受。将来明堂礼毕。不受贺。百官并内东门拜表。故兹诏示。想宜知悉。 

　　明堂图御笔手诏崇宁四年八月二十四日 

　　朕若先王飨帝之义。严父之礼。布政之居。夏有世室。商有重屋。周有明堂。对越在天。以孝以享。朕承祖宗积累之绪。永惟先帝盛德休烈。惧无以称。而宗祀之报。尚或阙焉。中夜以兴。怵惕靡安。比诏有司。审加论定。具图来上。于礼有稽。追三代之坠典。黜诸儒之异说。作而成之。庶几乎古。朕将秩礼祗载。昭事上帝。右我烈考。敛其五福。用敷锡于庶民。其姚受仁等所奏明堂图议。可依所定营建。唯不得科率劳民。仰并从官给。仍令学士院降诏施行。 

　　建明堂一物以上并从官给御笔手诏政和五年五月十一日 

　　严父配天。国之大典。百世之下。久失其传。考古验今。得其时制。比诏建立。以笃孝思。鸠匠聚材。经始不亟。州郡应办。深恐从期赴功。辄行科扰。人用告劳。可令一物以上。并从官给。勿取于民。般挈运载。优给其直。以称尊事上帝。率见昭考之意。 

　　修建明堂御笔手诏政和五年七月十日 

　　孝莫大于严父。严父莫大于配天。远而尊故配祖以郊。近而亲故配父于明堂。今三岁一郊。右我烈祖。而宗祀明堂。以配上帝。寓于殿寝。礼盖云缺。朕嗣承先烈。君临万邦。罔极之怀。欲报无所。夙兴夜寐。靡遑宁处。崇祀之初。尝诏建立。去古既远。历代之模。无足循袭。朕万机余闲。黜诸儒臆说。刺经稽古。度以九筵。分其五室。通以八方。上圆下方。参合先王之志。心庶几焉。相方视址。于寝之南。僝工鸠材。自我作古。以称昭事上帝。率见昭考之心。咨尔中外。其体至怀。 

　　明堂制度御笔手诏政和五年八月十五日 

　　明堂之制。自三代以还。有为之君。虽欲稽法先王。终不能如古。盖违经徇俗。惑于众说。失其旨意。朕永惟严父飨帝之礼。尚阙未备。取考工记所载。考其互见之文。得其制作之本。命工伻图。莫不备具。无一不合。夏后氏曰世室。堂修二七。广四修一。五室。三四步。四三尺。九阶。四旁两夹窗。考夏后氏之制。名曰世室。又曰堂者。则世室非庙。堂修(二七。广四修)一。则度以六尺之步。其堂修十四步。广十七步之半。又曰五室三四步四三尺者。四步益四尺。中央土室也。三步益三尺。木火金水四室也。每室四户。户两夹窗。此夏后氏之制也。商人重屋。堂修七寻。崇三尺。四阿重屋。商人名曰重屋。而又曰堂者。非寝也。即堂也。度以八尺之寻。其堂修七寻。又曰四阿重屋。阿者。屋之曲也。重者。屋之复也。则商人明堂。有四隅之阿。四柱复屋。则知下方也。周人明堂。度以九尺之筵。三代之制不相袭。夏曰世室。商曰重屋。周曰明堂。则知皆堂也。东西九筵。南北七筵。堂崇一筵。五室。凡室二筵者。九筵则东西长。七筵则南北狭。所以象天形。则知上圆也。夏商周之名虽不相袭。其制则一。唯步、寻、筵、广狭不同尔。考工记所言。三代之制。亦各互见。朕万机之暇。取夏后氏益五室之度。兼商人四阿重屋之制。从周人度以九尺之筵。上圆象天。下方法地。四户以合四序。八窗以应八节。五室以象五行。十二堂以应十二朔。九阶四阿。每室四户。夹以八窗。兼三代之制。黜诸儒之臆说。飨帝、严父、听朔、布政、于一堂之上。于古皆合。其制大备。宜令明堂使司遵图建立。以称朕意。布告中外。咸使闻知。 

　　明堂专以配帝严父御笔手诏政和七年四月二十三日 

　　若稽古明王。称情制礼。远而尊、故配祖于郊。近而亲、故配帝以称明。报天事帝、尊祖严父之义至矣。朕嗣承先志。考协礼经。肇建明堂。得其时制。上圆法天。下方象地。阴阳五行、四时八方之义。裒对于一堂之上。逮兹有成。庶几三代。有司奏言。将颁常见视朔。以朝诸侯。虽于古有合。顾何德以堪之。夫辨方正位。僝工鸠材。有严宗祀。盖以钦若昊天。率见昭考。兢兢业业。惧不克歆。而末予冲人。负扆南面。以听天下。其敢遑处。将来明堂专以配帝严父。余悉移于大庆文德殿。以伸昭事孝思之心。布告中外。咸使闻知。 

　　建明堂推恩毋得为例御笔手诏政和七年六月 

　　明堂钜典。旷古纷纭。粤政和五年。建官设属。亲授规矩。荷天之休。工用有成。上追三代。下陋汉唐。于是昭是孝思之志。夙夕以宁。不其韪欤。应修建一行所推恩数。悉出亲笔。度越常格。深虑官司日后应缘功效。辄有攀援。妄乱陈请。具拟体例。侥冒赏典。三省枢密院常切检察。自今毋得为例。有妄陈请。官司以违御笔论。吏杖脊、黥配海岛。诸房人吏不检举。中书后省不缴词头。门下后省不封驳。御史台不弹劾。并与陈请官司同罪。仍许互纠以闻。不分首从。不以赦降去官原减。 

　　明堂五室御笔手诏政和七年八月十八日 

　　宗祀明堂。以配上帝。后世循沿末习。配于六天。而又遍以群神从祀。违经失礼。渎神为甚。昔我烈考。下诏改革。是正礼经。今肇禋明堂。并依先帝诏旨。从祀悉罢。明堂五室。不可虚设。考之周书。有大裘而冕。与设大次小次之文。则义当亲祠而不废。有司以议来上。嘉从其说。已降指挥。亲祀五帝于五室。革末世渎神之陋。上承先帝已行之旨。而协周人飨帝之恭。故兹诏示。俾喻至怀。 

　　秋飨明堂如孟月朝享礼诏书政和八年四月二十七日 

　　朕肇建合宫。称秩元祀。既右烈考。以配上帝。载稽国典。参质时令。季秋大飨。岁所常行。朕将躬执豆笾。承神致孝。自今以始。著为定制。惟先王之世。大礼必简。观天下之物。无以称其德。则以内心为贵。帝亲之奉。其敢弗钦。而明堂近在宫城。秋飨实荐时事。行之久远。宜极简严。其每岁季秋亲祠。如孟月朝献礼。更不差五使仪使等。其合行事件。令所属条具申请。故兹诏示。想宜知悉。 

　　御札 

　　皇祐二年有事明堂御札三月戊子 

　　事天事地。治国之善经。飨帝飨亲。圣王之盛节。所以懋昭孝本。惇训民先。致理之原。率繇兹举。朕钦膺瑞命。抚有中区。赖高厚之顾临。加人祗之协赞。方隅底属。岁物顺蕃。济此丕平。莫匪灵贶。缅稽先宪。祗见昊穹。而祈谷于春。祭雩以夏。迨升禋于景至。皆亲展于国容。惟明堂布政之宫。尊严父配天之礼。虽崇精享。未即躬行。言念及兹。心焉载惕。今将涓季秋之令旦。举宗祀之上仪。恭接神明。奉将牲币。庶成继孝。岂敢惮勤。朕以今年九月内择日有事于明堂。罢今年冬至亲祠南郊之礼。诸道州府。不得以进奉为名。辄行科率。 

　　嘉祐七年有事明堂御札七月戊午 

　　朕蒙上神之休。膺列圣之绪。兢兢业业。罔敢怠荒。惟皇祐之再秋。荐五精于重宇。明以教万民之孝。幽以通群灵之欢。历年于兹。天旷弗举。今四时和裕。群物茂丰。奉牲告成。曷勤之惮。况夫容台献议。去并侑之烦。乐府考音。推至和之本。宜恢盛制。用戒先期。朕以今年季秋择日有事于明堂。其合行恩赏。并如南郊故事。诸道州府。不得以进贡为名。辄行科率。致有烦劳。 

　　熙宁四年有事明堂御札五月辛亥 

　　朕荷二仪之休。履四海之富。经庶政之至治。秩将礼之弥文。钦惟五圣之谟。常躬三载之祀。自缵隆于大业。已肆类于圆丘。兴言总章。未绍嘉飨。维仁祖之式。宜谨于遵修。维文考之尊。宜严于陟配。况万宝时楙。三光仰澄。官师协恭。方隅底定。是用稽仍路寝之制。涓选肃霜之辰。上以裒对天明。展昭事之重。下以饬厉民志。示追养之勤。特戒先期。以孚大号。朕取今年季秋择日有事于明堂。合行恩赏。并依南郊例施行。诸道州府。不得以进奉为名。辄行科率。 

　　元丰三年有事明堂御札四月丙辰 

　　朕躬履俭勤。纂承历服。荷二仪之眷佑。致万国之和平。见帝郊丘。宁神庙祏。弥文屡请。精义已通。维典章之上仪。实陟配之鸿礼。虽尝宗祀。未称孝思。矧四时顺成。百物丰美。臣工协济。华夏交欢。宜卜肃霜之辰。载考合宫之典。具严昭事。用伸报本之诚。明示有尊。兼广教民之道。其敷大号。以戒先期。朕取今年季秋择日有事于明堂。咨尔攸司。各扬厥职。 

　　元祐元年有事明堂御札六月癸酉 

　　祭莫重于承天。故昭事以极其报。礼莫先于严父。故陟配以达其诚。于皇辟王。永世克孝。盖未尝不修大飨之礼。稽六经之文。顾惟冲人。获绍正统。茕然衔恤。亦既踰年。兴言总章之堂。未躬上帝之祀。卜用秋杪。裒对天明。以仪式刑文考之谟。以清缉熙烈祖之典。觊迎介祉。燕及群生。宜戒先期。特孚大号。朕取今年季秋择日有事于明堂。礼成宣制恩赏。并依南郊例施行。咨尔攸司。各扬厥职。 

　　元祐四年有事明堂御札三月戊寅 

　　朕蒙天地降康。缵宗庙休绪。内师文母之圣。 

　　朕蒙天地降康。缵宗庙休绪。内师文母之圣。以底绥四方。外率昭考之行。以统正万事。而百度允若。五年于兹。民物和而风雨惟时。四裔服而兵革不作。顾以不敏。其何能臻。永惟继序之囏。益思严父之报。矧圣德无以加于孝。唯宗祀莫大于配天。俾由旧章。爰秩新礼。乃卜季秋之飨。以侑上帝之尊。申戒前期。诞告有众。朕取今年季秋择日有事于明堂。礼成宣制恩赏。并依南郊例施行。咨尔攸司。各扬厥职。 

　　绍圣二年有事明堂御札四月壬午 

　　朕丕承基绪。惟典神天。上赖明灵之歆。用绥华夏之福。而三辰轨道。九扈奏功。迩遐允怀。动植咸若。有秩斯祜。实自前人之光。无疆惟休。敢忘昭考之烈。惟飨亲之为孝。惟配帝之为严。当致灵承之心。以明昭报之义。称秩新礼。率由旧章。申戒前期。诞告有众。朕取今年季秋择日有事于明堂。礼成宣制恩赏。并依南郊例施行。咨尔攸司。各扬乃职。 

　　政和七年季秋宗祀明堂御札五月十八日 

　　敕内外文武臣僚等。燕及皇天。礼寔严于大飨。率时昭考。孝莫重于宗祈。比稽治古之隆。肆考合宫之壮。相方视址。于国之阳。面势饬材。循周之旧。裒对四时之序。甄陶二气之和。达乡重檐。吻合六经之坠绪。方舆圆盖。是兴万世之闳摹。永观厥成。不愆于素。顾岂人谋之可致。兹惟帝命之不违。爰念紫坛。暨于泰馆。娄格燎禋之毖。既修瘗祀之专。永维继志述事之图。敢忘严父配天之礼。况明灵之妥佑。方符瑞之旁臻。其图太室之仪。用卜杪秋之吉。侑登祢庙。对越上穹。宾延五府之神。祗荐九州之味。具申报本。斯昭万宝之成。诞示宁亲。以教诸侯之孝。亶孚有众。式告前期。朕以今年季秋宗祀于明堂。咨尔攸司。各扬乃职。相予肆祀。无或不恭。故兹札示。想宜知悉。 



●宋大诏令集卷第一百二十五 

　　典礼十 

　　明堂二 

　　赦文 

　　皇祐二年明堂赦天下制九月辛亥 

　　门下。朕恭绍淳烈。显绥庶邦。懋维礼乐之原。缅遵圣孝之节。洪惟事天四祭。而上辛雩禘。间或躬行。奉郊三年。而大神祖宗。顷崇并侑。宪矩若稽于盛古。革因昭迪于本朝。惟时总章。未展严报。矧文考之肇志。顾冲德之燕承。当讲阔仪。遹图熙事。属方隅泰定。敛穑阜成。祥应屡臻。和气周洽。荷幽明之叶佑。答高厚之锡康。是用沿酌旧章。参求博议。式涓路寝。以奠合宫。裒对二灵。陟配三后。宾以太微之坐。陪以赤县之祗。币玉普登。精纯咸荐。四海来职。六乐具修。越前款于琳宫。后祗祼于清庙。逮兹宗祀。率庆休成。被神贶以无垠。掞国容而有体。既膺丕嘏。乃御端闱。嘉与万方。同均介祉。＜宀禹＞县之欢交感。雷雨之施流行。可大赦天下。云云于戏。并飨帝亲。既尽诚于大祭。均敷庆惠。宜涣号于溥天。尚赖三事宗工。百执列位。罄乃众志。弼予一人。永孚于休。同底于治。 

　　嘉祐七年明堂赦天下制九月辛亥 

　　门下。朕承三圣之基。履四海之贵。深惟持国之日久。益念为君之道难。有临德之勤。庶以图天下之佚。无奉养之靡。庶以资天下之丰。兢兢万几之惟微。勉勉前事之所戒。倚以左右辅弼之正。予敢有弗钦。事于上下神祇之明。予敢有弗肃。属九谷登富。三辰昭华。象来桂海之祥。尘绝玉关之警。有邦之应。于朕岂功。恭念为天之子者。必修报本之禋。为人之子者。必怀追养之慕。重循菲德。屡缉旷文。顷按明堂之图。如古路寝之制。载经斯室。载度斯筵。直大火之骍芒。乘季秋之肃气。物无上帝之称。非躬祠不足昭虖虔。圣惟文考之尊。非严配不足尽虖孝。于是备法物之驾。服大冕之章。格灵娭于真庭。款清德于太宇。还祗宗祀之举。具饬纯诚之将。迺神光陆离。烛于荐鬯之夕。嘉气休晏。被于钦柴之时。亶丕事之告成。敢蕃厘之专乡。宜敷廷涣。以契天心。可大赦天下。云云于戏。承神之胙。既均煇翟之微。荡俗之瑕。涣若风霆之布。盖礼钜则泽之博。孝至则劝以遐。尚赖秉文之英。经武之杰。厉同寅于王室。恢大治于邦图。共荷无疆之休。亦膺无穷之问。 

　　熙宁四年明堂赦天下制九月辛卯 

　　门下。王者尊亲之礼。莫隆于昭配之严。圣人飨帝之诚。莫善于灵承之实。朕席五圣之丕绪。荷二仪之眷休。永念守成之难。敢忘小毖之义。曷尝不体一元而端本。饬五事而承天。内屏游畋之娱。外亲保惠之政。选任贤哲。付以辅相之宜。登吁俊良。责以事功之效。既黜陟以三考。又平成其九功。五年于兹。百度咸若。尚且虑一夫之弗获。虞庶事之未康。每形引咎之言。深轸遇灾之惧。天监明德。民怀至仁。阴阳和平。华夏温晏。底此休功之盛。率予昭考之行。兴言考思。未举宗祀。爰择季秋之吉。以代至日之禋。敕四海之职、以相其仪、致九州之味、以备其荐。远述周公之志。近循仁祖之规。按合室之古图。仍路寝之时制。裒对上帝。将以示民之有尊。宾延五精。不忘报祖之由出。况乃款谒清庙。奉祠紫宫。爰称秩于无文。率先期而致告。礼乐明备。上有以怀柔百神。天人协和。下得以缉熙纯嘏。非予一人之能飨。惟尔万方之绥成。宜均福厘。广逮臣庶。可大赦天下。云云于戏。亲严之飨。由憯怛于朕心。在宥之恩。推爱慈于天下。庸示更新之令。期臻耻格之风。尚赖左右宗工。中外多士。同济泰宁之治。永享无疆之休。 

　　元丰三年明堂赦天下制九月二十二日辛巳 

　　门下。朕承五圣积累之基。接千载神灵之统。顺迪古训。惠绥黎元。玩心于几微。储思乎昭旷。夙兴夜寐。永惟二帝之盛时。日就月将。思继三王之绝业。然而礼残于商周之后。乐失于韶濩之余。究观本原。寖紊彝制。祀事习行、而怙于舛误。祠官妄举、而阔不讲修。迺者刺六经之文。采诸儒之议。祓饰陋典。发挥祲容。祗奉乎天地神祇之尊。答扬乎祖宗功德之懿。于时五韪来叙。三农屡丰。星氛弭消。民气休静。乃涓路寝之室。乃度崇堂之筵。诹季秋之灵辰。备庶物之美报。念神莫帝之大。肇新专飨之仪。念人莫亲之隆。载陈严配之礼。于是驾斋辂之洁。建鸾旗之华。被衮冕以款琳宫。执鬯圭以祼清庙。还登阳馆之陛。大奏我将之诗。文物灿庭而辉煌。璧玉烂席而华绚。昭事上帝。克禋克祀而精意通。燕及皇天。如几如式而美祥下。凄然凉露之感。肃然荣光之临。岂朕眇冲。敢私贶施。垂恩隤祉。既膺自天之降康。荡垢涤瑕。嘉与含生而均庆。可大赦天下。云云于戏。德隆报薄。无馨气以动于神明。享厚施丰。有膏泽以洽于黎庶。保乂中外。辑宁邦家。尚赖三事协恭。群公输力。如股肱之卫予体。如符契之合予心。岂独一时、天人助信顺之至。又将百世、君臣同福禄之多。 

　　元祐元年明堂赦天下制九月六日 

　　门下。圣人之德。无以加孝。帝王之典。莫大承天。朕以眇眇之身。茕茕在疚。永惟置器之重。惕若临渊之深。承明继成。思有以迪先王之烈。绍志述事。未足以慰天下之心。仰繄母慈。总揽政体。缉熙百度。和乐四方。赖帝况临。浃富宁乂。三陲之兵靡警。万邦之年屡丰。庶几大同。光嗣成美。深惟六圣之制。必躬三岁之祠。维兹肇禋。属予访落。丧有以权而从变。祭无以卑而废尊。钦言总章。古重宗祀。以教诸侯之孝。以得万国之心。我享维天。下武式文王之典。大孝严父。孔子谓周公其人。追惟先猷。尝讲兹礼。包举儒术。咨诹搢绅。刺六经放逸之文。斥众言淆乱之蔽。嘉与四海。灵承一天。革显庆之并尊。隆永徽之专配。成于独断。畀予冲人。遵遗教于前。著成法于后。涓选吉日。裒辑上仪。奉罍琳宫。奠玉路寝。神之吊矣。燕及皇天。谁其配之。既右烈考。于时夙斋辂之驾。被衮冕之章。备庶物之微。追三牲之养。灵斿而风马下。孝奏而日月光。惕然履霜。讵胜凄怆之意。僾然出户。如闻叹息之音。秩祐赉我思成。侍臣助予恻楚。既迄成于熙事。敢专飨于闳休。宜布湛恩。以暨诸夏。可大赦天下。云云于戏。汉廷祀帝。著于即祚之踰年。唐室施仁。固以御门之吉日。盖礼盛者文缛。泽大者流长。尚赖文武之英。屏翰之隽。协恭政治。以辅邦国。 

　　元祐四年明堂赦天下制九月辛巳 

　　门下。治人莫急于重祭。严父莫大于配天。昔者周公。祀明堂而致孝。鸿惟仁祖。抚路寝以尊亲。参合古今之宜。兹谓情文之尽。肆我昭考。称秩彝祠。周爰群策之长。专崇一帝之配。圣作明述。事并功偕。稽吕令之文。则飨以秋季。案鲁经之载。则日用吉辛。允协灵心。奉为常宪。朕纂图宸极。承训慈闱。事举于中。礼循其旧。向讲亲祠之制。一遵先圣之谟。对越上神。翕受纯嘏。五韪来备。三稔于兹。属方隅之底宁。嘉河流之顺复。物无疵疠。民用平康。荷穹昊之降休。致函生之蒙祉。复会一郊之岁。前询七数之谋。而乾象垂文。辰集房心之次。朝仪取法。是为政教之宫。适及其时。兹用展采。陈千乘万骑之仪卫。极四海九州之贡羞。盖欲有以致其严。犹惧无以称其德。前期戒众。各扬职以尽恭。先甲端诚。集中虚而思道。始钦柴于真馆。旋备物于大庭。作主有神。席与亲而并飨。奠匏及瓒。荐暨祼以交行。一纯罄而高明歆。四气和而诸福应。有司已事。祝嘏既告以孝慈。与物惟新。风霆爰布于号令。式均惠泽。溥被敷天。可大赦天下。云云延州要藩。上郡旧境。皇朝建彰武之节。以开帅庭。先帝宠三爵之封。以赐朕履。惟山川之严峻。本土俗之敦厖。宜加府号之称。用旌受命之地。延州升为延安府。云云于戏。合内朝之祀事。既因锡羡以推仁。得万国之欢心。又将使民而致孝。盖布德行惠者。非贤罔乂。任大守重者。惟后克艰。尚赖文武荩臣。股肱硕辅。共底缉熙之治。庶几忠厚之风。咨尔群伦。其体朕意。 

　　绍圣二年明堂赦天下制九月辛亥 

　　门下。顺考礼经。莫先于祭典。遹遵成业。盖重于孝思。朕以眇躬。获承休德。访予落止。奉长信于帘帏。始初清明。绍先朝之矩矱。不懈于事。惟既乃心。延登隽良。修饬治具。每怀兢慎。惧忲盈成。方海＜宀禹＞之晏宁。亦雨旸之顺序。心存偃伯。诚在劭农。十有一年。允厘庶务。岂朕寡德。致此休嘉。洪惟祢宫。垂兹佑助。益励从先之志。适丁亲祀之期。配帝飨亲。用周公之故事。明堂路寝。协仁祖之宏规。月用季秋。日维辛吉。备千乘万骑之仪卫。先有事于琳宫。极四海九州之贡羞。用亲祼于太室。骏奔扬职。肸蚃荐诚。一纯罄而高明歆。四时和而福禧应。有司已事。庆熙洽之告成。与物惟新。布惠和而肆眚。式扬大号。爰及敷天。可大赦天下。云云于戏。毖祠总章。所以告诸侯之孝。推恩绵宇。所以致天下之和。更赖三事协恭。百官修职。共申励翼。永底丕平。 

　　大观元年明堂赦天下制九月二十八日 

　　门下。帝为大神。非精禋无以获其格。亲则皇考。非专飨无以极其严。鸿惟本朝。上稽周室。宗祀明堂而致孝。规图广殿以陈仪。时选杪秋之良。卜用维辛之吉。协灵心而昭事。崇侑食以来宁。肆于菲躬。绍乃大统。发挥古训。率循旧章。礼缉熙丰之讨论。乐用崇观之制作。虽度筵犹因乎路寝。而均律已得乎中声。矧故事之维醇。抑嘉祥之滋至。钜河澄彻。咸壤丰登。王德洽而狴犴清。壬人退而蛮夷服。顾惟寡昧。底兹乂安。实赖谟烈之燕诒。与夫昊穹之眷佑。念无得而施报。在荐诚而必躬。是用朝献殊庭。祼将太室。还登阳馆之陛。大奏合宫之歌。骏奔之多士秉文。显相之群公咸一。故明灵昭格。贶施衍蕃。祝嘏并告乎孝慈。风马胥来而肸蚃。既多受祉。诞膺帝命之休。用锡庶民。钦敷时敛之福。扬于端阙。赉尔多方。可大赦天下。云云于戏。信顺之助。丕应乎天人。祭祀之泽。均覃于海宇。茂尔臣民之赉庆。笃予邦国之荣怀。尚赖德惠流行。垢瑕掩涤。小大尽输于忠义。迩遐咸奋于事功。永底丕隆。并绥茀禄。 

　　政和七年宗祀赦天下制九月六日 

　　门下。祗承于帝。膺骏命者必昭大报之诚。对越在天。竭孝思者必谨肇禋之举。乃眷度筵之制。久隳考室之文。若有大猷。称秩元祝。规天矩地。遹追三代之隆。负阴抱阳。裒对一堂之上。八牖以达八方之气。四阿以施四序之和。丕应旁臻。珍祺绍至。灵台底历。星占出柳之符。农扈储祥。鬯协维秠之瑞。帝省山、则隆栋来于云壑。岳修贡、则文石拟乎龟书。方程属植之功。已考司空之辟。是繄神策。匪直人谋。爰熙太室之崇。大飨肃霜之吉。有尊祢庙。严配昊穹。四海会同。用继皇祐肇基之志。五位时序。益增元丰垂裕之光。工祝告亲制之辞。备乐奏躬修之律。骏奔在廷者、皆知秉德。祗栗于位者、无有违心。苾苾芬芬。齐诚允格。洞洞属属。神保是修。方钜典之涓成。既繁禧之显被。其敷惠术。诞霈恩纶。内均四守之微。外浃万邦之众。可大赦天下。云云于戏。上天孚祐。获承帝亲并享之休。下国骏厖。敢后福禄攸同之锡。畴咨遐迩。共对荣怀。 

　　陪祠 

　　召文彦博明堂陪祠诏 

　　朕将以季秋。大飨于明堂。宗祀神考。以配上帝。惟卿旧德。夹辅四朝。国之耆贤。其来显相。二都密迩。无惮少劳。明堂大礼。可赴阙陪位。 

　　召韩维王存明堂陪祠诏 

　　朕将以季秋。大飨于明堂。宗祀神考。以配上帝。惟卿旧德。尝列近司。嘉与寅恭。显相熙事。克副虚伫。无惮少劳。明堂大礼。可赴阙陪位。 

　　允太师致仕文彦博免陪祠绍圣二年十月壬子 

　　兹朕大飨合宫。昭配圣考。嘉与股肱旧臣。协相盛礼。剡章来上。告以罢癃。其即所安。体兹眷注。可免赴阙陪位。 



●宋大诏令集卷第一百二十六 

　　典礼十一 

　　明堂三 

　　政和八年戊戌岁运岁运自八年颁诏书 

　　政和七年十月朔。皇帝御明堂平朔左个。申命牧司。颁告八年戊戌岁运历数于天下。皇帝若曰。古我先后。先天而天弗违。后天而奉天时。其岁月日时无易。民用平康。今朕临观八极。考建五常。以天地日月星辰气运之数。敷锡庶民。以待来岁之宜。惟尔万邦。率兹典常。奉若天道。钦厥时宪。保于有极。外溥四海。罔或不祗。政和八年戊戌岁运气。阳火太过。运行先天太徵少宫太商少羽少角。五气运行。各终期日。赫曦之纪。北政司天。丹天之气。经于戊分。太阳司天。左间厥阴。右间阳明。太阴在泉。左间少阳。右间少阴。岁半之前。天气太阳主之。岁半之后。地气太阴主之。水土合德。上应辰星镇星。寒化六。热化七。湿化五。木位为初气。大火为二气。相火为三气。土位为四气。金位为五气。水位为终气。是为主初之气。少阳相火居木位。二之气。阳明燥金居火位。三之气。太阳寒水居火位。四之气。厥阴风木居土位。五之气。少阳大火居金位。终之气。太阴湿土居水位。是为客气。戊火太过。赫曦之纪。戊为太阳司天之政。太阳寒水有以胜火。火既受制。其气适平。故曰上羽与正徵同。盖火之太过为太徵。不及为少徵。平为正徵。以运推之。阴气内化。阳气外荣。炎暑施化。物得以昌。其气高。其性速。其收齐。其病痓。其谷麦豆。其畜羊彘。其果杏栗。其气赤白元。其味苦辛咸。其祭肝心肺。其虫羽鳞。以气推之。天气肃。地气静。寒政大举。泽无阳焰。少阳中治。时雨乃注。还于太阴。湿化乃布。寒湿之气交。岁半以前。民感寒气。病本于心。平以辛热。佐以甘苦。以咸写之。岁半之后。民感湿气。病本于肾。治以苦热。佐以酸淡。以苦燥之。以淡泄之。一岁之间。宜食元黄□令之谷。以全其真。资化源以助天气。无使暴过而生痰。是谓至治。政和八年戊戌岁历。布告中外。咸使闻知。 

　　政和七年十月月令自是月始颁 

　　政和七年十月朔。皇帝御明堂平朔左个。以是月天运政治布告于天下曰。孟冬之月。斗建辛亥。日在氐。昏女中。晓星中。朔日乙卯。律中应钟。戊午、立冬。盛德在水。水始冰。地始冻。雉入大水为蜃。虹藏不见。其位金。其气厥阴风木。五之气终。木火交司。地气始闭。人气在心。其德凄沧。其化为肃。其政为静。其令为寒。是月也。去寒就温。无泄皮肤。使气亟夺。病在四支。逆冬气则少阴不藏。春为痿厥。厥阴所至为风生。终为肃。为毛化。为生化。为挠动。为迎随。暖风来至。草乃生荣。民气和。养生之宜。慎无犯温。补宜以辛。写宜以酸。谷宜用麦。是月也。朔告于庙。皇帝居平朔左个。申命有司。立冬之日。祀黑帝。迎气于北门之外。祀中太一。祀北方岳镇海渎。祀徤鼎。祀行。乃以后亥祀司中、司命、司民、司禄。甲子祭神州地示。卜吉荐享于宫。是月也。以新荐于寝庙。羞以兔。果以栗。蔬以山藇。是月也。天气上腾。地气下降。天地不通。闭塞而成冬。皇帝始裘。乃以朔日颁裘服于内外群辟。大府以军士来岁春服之式。陈闳于庭。凡乐。以应钟为宫。南吕为商。林钟为角。仲吕为闰徵。姑洗为徵。太簇为羽。黄钟为闰宫。是月也。皇帝受来岁之历。颁之天下。申命有司。理桥梁修道路。拣补禁旅不足之数。禁野烧。休城池卒役。阅习楼橹器备。是月也。申命有司。农务毕乃受田讼。申诏部使者。举恤刑之典。命长吏虑囚徒。察枉滥。毋或废怠。工师校弓弩者。以是月为准。训民兵以射艺坐作进退之法。岁帛豫巿于民者。州县以是月请于州。是月也。小雪至。有司归役兵于营屯。是月也。录老疾孤幼不能自存。察乞丐之非游堕者。藉其姓名。以待赈给。孟冬行春令。则冻闭不密。行夏令。则国多暴风。蛰虫复生。行秋令。则雪霜不时。惟尔万邦黎庶。用天之道。毋或有违。凡厥攸司。率尔典常。申厥政令。其或不恭。邦有常刑。 

　　十一月月令 

　　政和七年十一。月朔。皇帝御明堂。南面以朝百辟。退授民时。布政事于天下曰。仲冬之月。月建壬子。日在尾。昏室中。晓翼中。朔日乙酉。律中黄钟。己丑、大雪。盛德在水。鹖旦不鸣。虎始配。荔挺出。其位水。其气少阴火居之。是月也。水复地气合。其德凄沧。其化为肃。其政为静。其令为寒。人气在肾。去寒就温。无泄皮肤。使气亟夺。病在四支。逆冬气。则少阴不藏。春为痿厥。奉中者少。少阴所至为热生。终为寒。为羽化。为荣化。为曛。是月也。阳气布。候迺温。蛰虫出见。流水不冰。民感其气。其病为温。其味写宜以咸。补之以苦。谷宜用豆。其声黄钟为宫。太簇为商。姑洗为角。蕤宾为闰徵。林钟为徵。南吕为羽。应钟为闰宫。调以羽。使气适平。民用平康。是月也。朔告于庙。以新荐于庙寝。羞以麕。命有司祭马步。日至。祀昊天玉皇上帝于圆坛。祀宝鼎。皇帝大朝会于路寝。是月也。以朔日给老疾不能自存、与乞丐非慵堕者之食。计老幼之数。为之差等。命有司循行系囚。督遣毋留。犴狱禁肉给火。假以襦裤。凡罪人毋令于市。诸军坐配流、若逋逃应部送遣行者。随所至。留役于州。饭之勿遣。河防工役。分缓急三等。急其先者。是月也。天应节。有罪毋决三日。日至停决大辟囚。役夫舍其功之半。雨雪则止。斤斧毋入山林。凡老疾孤幼、若丐乞化于途。命官赈救。给以饘粥。官为收养。是月也。籍来岁蚕者盐数。县申州以待来岁给之。凡县。给纳之官勿离治所。仲冬行夏令。则旱。氛雾冥冥。雷发声。行秋令。则天时雨。瓜瓠不成。行春令。则虫蝗为败。水泉咸竭。人多疥疠。惟尔万邦黎庶。奉若天道。钦若攸司。遵于时宪。举而行之。罔或不虔。其令诸路监司郡守行讫以闻。 

　　十二月月令 

　　政和七年十二月朔。皇帝御明堂平朔右个。以是月天运政治布告于天下曰。季冬之月。月建癸丑。日在斗。昏奎中。晓亢中。朔日甲寅。律中大吕。盛德在水。鴈北向。鹊始巢。雉雊。鸡乳。征鸟厉疾。水泽腹坚。是月也。冰复结。地气合。其性凛。其德凄沧。其化清谧。其政凝肃。其令为寒。在地为水。其在人也。去寒就温。无泄皮肤。使气亟夺。是月也。主位寒水。客气少阴火。客气所至火居之。为暄。为大火府。为舒荣。为形见。为热生。中为寒。为羽化。为荣化。为大暄寒。为高明焰。为熏。阳气布。候复温。蛰虫来见。流水不冰。大寒节前。太阳水之位。以后厥阴木之位。客气少阴火。至是交于少阳。二火交司。其病温。宜调少阴之客。以咸补之。以甘写之。食岁谷之丹。以安其气。食间谷之豆。以去其邪。凡乐之声。大吕为宫。夷则为徵。夹钟为商。无射为羽。中吕为角。黄钟为闰宫。林钟为闰徵。客气少阴火。调以羽。尚羽而抑徵。使气适中。民迺平康。是月也。朔告于寝庙。以戌腊大享。卜吉荐新。羞以鱼。以癸酉祭社稷。配以勾龙后稷。大蜡八。以祀四方。祭司寒。纳冰于凌阴。是月也。县以选士升于州。州以贡士升于辟雍。凡学校。诸生行艺同者。以日月为差。咸以待来岁之试。医生校艺业而后遣者。亦以是月至于局。乃命有司。会常平之岁用。总居养之开收。安济之所全活。漏泽之所埋藏。悉以其实来上。较常平官之功过。以为等差。弗虔于职。邦有常宪。是月也。命户部具天下民数之升降。礼部上岁中祥瑞。刑部会已断大辟。兵部揭诸路民兵。水部检举颁药役兵。以备疾疫。□部预颁帑藏印。以防奸伪。是月也。日穷于次。月穷于纪。星回于天。岁将更始。凡上供之谷。毋敢不入。凡粮草之数。毋敢不□。监司互巡。必遍所部。计帐勾稽。各上本曹军器增亏。与功程进退。以是月比较。若军卒逃亡。理欠多寡。以是日赏罚。乃命有司。以衣给饥流之民。诸郡长吏较县令劝农勤惰。以为优劣之等。部使者会盗贼已获未获之数。较令佐添植桑柘之实。以其最多最少者。闻于吏部。奉常长贰。凡天地社稷百神坛壝。必周察之。毋或不完。有司大傩。索室驱疫。磔牲于南门之外。是月也。自大寒后。二气交司。主位风木。客气少阳相火。得戊戌岁之初气。季冬行秋令。则白露早降。介虫为妖。行春令。则胎夭多伤。人多痼疾。行夏令。则水潦为害。时雪不降。冰冻消释。咨尔有众。用天之道。随时之宜。立政立事。罔非先王成宪。尚克率循。无时豫怠。其或不恭。必罚无赦。 

　　政和八年正月月令 

　　政和八年正月朔。皇帝御明堂青阳左个。以是月天运政治布告于天下曰。孟春之月。月建甲寅。日在虚。昏胃中。晓房中。朔日甲申。七日庚寅、立春。盛德在木。其帝太皞。其神勾芒。其色苍。其音角。其数八。律中太簇。东风解冻。蛰虫始振。鱼上冰。獭祭鱼。鸿鴈来。草木萌动。是月也。天气始亨。地气始发。人气在肝。天度至此。风气乃行。天地神明。号令之始。其性暄。其德敷和。其化生荣。其政舒启。其令宣发。其在人也。逆春气。则少阳不生。夏为寒变。奉长者少。是月也。主位风木。客气少阳相火。其气所至。为热府。为长。为蕃鲜。为燔燎。为光显。为彤云。为曛。为羽化。为火生。终为溽蒸。少阳中洽。时雨乃沛。是月也。地气迁。气迺大温。草乃早荣。民迺厉。温病迺作。宜调少阳之客。以咸补之。以甘写之。食元谷以全其真。避虚邪以安其正。司气以热药。食之宜用热。凡乐之声。太簇为宫。南吕为徵。姑洗为商。应钟为羽。蕤宾为角。大吕为闰宫。夷则为闰徵。是气少阳相火。与岁运同。火气太过。调宜羽。致其和。是月也。朔告于庙。皇帝大朝会于路寝。命有司以上辛祈谷于上帝。配以太宗。祀感生帝。配以宣祖。以立春祀青帝、东太一。祀东方岳镇海渎。祀和鼎。祀户。命州县出土牛示农早晚。乃以后亥享先农。辛丑祀风师。卜吉荐享于庙。朝献于宫。乃择元辰。皇帝载耒耜以玉辂。率公卿大夫躬耕帝籍。播时穜稑。是月也。荐新于寝庙。蔬以韭葑。配以卵。是月也。元日释菜于先圣。命诸生作乐。凡学。岁终校定。是月以闻。乃大比贡士而去取之。命监司牧守各举劝农御笔以督所部。察其勤惰。命宗正以宗藩庆系录来上。户部核户口登耗之实。刑部遣郎吏督系囚留狱。都水以河堤固状上于工部。凡关津几察。城门启闭。司门举其禁令。是月也。止伐木。申埋胔之命。凡法令增改。录目遍下。举宽恤手诏。以惠兆民。是月也。揭捕蝗法。起上供物之守冻者。凡八路夏籴。若四路河索。必预戒毋乏事。乃命帅臣。按诸将兵马。较其强惰肥瘠。以为殿冣。诸军官骑营屯空舍归明除附。咸以其数上于本曹。给盐以利蚕者。岁帛之市于民者。豫予之直。命部使者具循行所至月日。考郡守任内催科为优劣等。农田水利役作辍。若场务岁课增亏。皆闻于所隶。孟春行夏令。则雨水不时。草木早落。行秋令则民大疫。猋风暴雨总至。藜莠蓬蒿并兴。行冬令。则水潦为败。雪霜大至。首种不入。于戏。惟天难谌。惟圣时宪。惟臣钦若。惟民从乂。咨尔有众。其克率循毋怠。 

　　二月月令 

　　政和八年二月朔。皇帝御明堂青阳。以是月天运政治布告于天下曰。仲春之月。日在室。昏参中。旦尾中。朔日癸丑。乙卯、草木萌动。庚申、惊蛰。斗建卯。昏井中。晓尾中。桃始华。乙丑、仓庚鸣。庚午、鹰化为鸠。律中夹钟之正声。乙亥、春分。日在奎。昬井中。晓箕中。乙鸟至。庚辰、雷发声。律中夹钟之中声。盛德在木。其帝太皞。其神勾芒。其色苍。其音角。其数八。是月也。生气淳化。万物以荣。其性暄。其德敷和。其化生荣。其政舒启。其令宣发。其在人也。逆春气。则少阳不生。夏为寒变。奉长者少。是月也。厥阴风木之位。少阳相火加之。其气为热府。为长。为蕃鲜。为燔燎。为光显。为彤云。为曛。为羽化。为□化。为火生。终为溽蒸。是月也。气迺火湿。民迺厉。温病乃作。宜调少阳。以咸补之。以甘写之。以咸耎之。食元谷以全其真。避虚邪以安其正。药食之宜。用热远湿。凡乐之声。夹钟为宫。无射为徵。仲吕为商。黄钟为羽。林钟为角。太簇为闰宫。南吕为闰徵。调宜羽。致其和。是月也。朔告于庙。以上丁释奠于先圣。上戊释奠于武成王。祭社稷。配以勾龙后稷。春分朝日于东门之外。祭司寒。开冰先荐寝庙。享育鼎。祀高禖。奉弓韣胙酒入于宫中。乃择元日。祀九宫贵神。祀五龙。祀马祖。命宗正选官荐。献陵寝。诸州祀古帝王逮其功臣。命有司第大比公试之。士以名闻。郡县发常平金谷。省耕。农务方兴。毋受田讼。是月也。始禁野烧。毋捕鸟兽。颁药以救民疾。浚沟洫。颁春服于内外官暨吏卒。始役壮城卒治城池。课河堤吏植榆柳。行视工役。无敢怠息。凡以条枚稿秸输河备者毕至。部送之隶。留役于州者遣之。是月也。诸路上守令课绩。省曹较监司功过。县列户口登耗之实于州。役卒以大寒归营而逃亡者。州总其数报役所。凡宣借卒代更名数。若场务立岁额。保伍造新帐。皆闻于所隶。是月也。春分后。主位少阴。客气阳明。金火交司。为二之气。行秋令。则国大水。寒气总至。行冬令。则阳气不胜。麦乃不熟。行夏令。则国大旱。暖气早来。虫螟为害。于戏。咨尔多方。钦于时宪。夙夜承序毋斁。 

　　三月月令 

　　政和八年三月朔。皇帝御明堂青阳右个。以是月天运政治布告于天下曰。季春之月。朔日癸未。日在奎。昏井中。晓斗中。辛卯、清明。斗建辰。昬柳中。晓斗中。得季春之节。桐始华。丙申、田鼠化为鴽。辛丑、虹始见。律中姑洗之正声。丙午、谷雨。日在胃。昏张中。晓斗中。得季春之中气。萍始生。辛亥、鸣鸠拂其羽。月后四日丙辰。戴胜降于桑。律中姑洗之中声。东方生风。风生木。其性暄。其德敷和。其化生荣。其政舒启。其令宣发。是月也。天气正方。地气定发。人气在脾。少阴火之位。是月也。客气阳明。燥金所至。为清化。为收。为露。为燥生。终为凉。为介化。为坚化。为烟埃。为劲切。为凄鸣。是月也。温凉不时。大凉复至。火气遂抑。民有气郁中满之疾。宜调阳明之客。以酸补之。以辛写之。以苦泄之。食元谷以全其真。避虚邪以安其正。凡乐之声。姑洗为宫。应钟为徵。蕤宾为商。大吕为羽。夷则为角。夹钟为闰宫。无射为闰徵。客气阳明。尚徵以抑金。使气适平。是月也。朔告于庙。癸巳、享先蚕。命太常视五方斋宫坛壝。荐新于寝庙。羞以含桃。寒食、停决辟囚。前五日趣断狱讼。遣官朝诸陵。清明、出新火赐近臣。临轩策士而官之。命学校谨考选之始。是月也。弊甿讼。无妨田事。民授□田。至秋始赋。凡输河备。毋或不集。所属以沿河卒岁终逃亡数报所隶。是月也。卒戍于外者。预颁冬服。选夏籴。大阅诸军。以肄武事。卫尉会军器增损。太府具都城内外场务岁课来上。御史以察案书吏赏罚。上之都省。州以户口帐上之漕司。是月也。出马于牧。缮马庌。治陂隁。发上贡。户部考在京筦库之息。凡上供物数。若畿漕移用官舍。僦直诸军官马。胥吏功过。铸钱登耗。皆闻于本曹。县给蚕者盐。若老疾贫乏丐乞之给食者。尽是月止。行冬令。则寒气时发。草木皆肃。行夏令。则民多疾疫。时雨不降。行秋令。则天多沉阴。淫雨早降。于戏。若古有训。惟辟奉天。朕发政施仁。罔匪时宪。咨尔有众。祗予猷告。 



●宋大诏令集卷第一百二十七 

　　典礼十二 

　　明堂四 

　　四月月令 

　　政和八年四月朔。皇帝御明堂左个。以是月天运政治布告于天下曰。孟夏之月。朔日癸丑。日在胃。昬张中。晓斗中。辛酉、立夏。斗建巳。日在昴。昬翼中。晓斗中。得孟夏之节。蝼蝈鸣。律中仲吕之正声。丙寅、蚯蚓出。辛未、王瓜生。丙子、小满。日在昴。昬轸中。晓女中。得孟夏之中气。苦菜秀。律中仲吕之中声。辛巳、靡草枯。月后五日丙戌。小暑至。其帝炎帝。其神祝融。其色赤。其音徵。其数七。盛德在火。其性暑。其德彰显。其化蕃茂。其政明曜。其令热。其在人也。逆夏气。则太阳不长。秋为痎疟。奉收者少。是月也。少阴火之位。客气阳明燥金。为清化。为收。为雾露。为躁生。终为凉。为介为坚化。为烟埃。为劲切。为凄鸣。是月也。大凉复至。火气遂抑。民有气郁中满之疾。宜调阳明之客。以酸补之。以辛写之。以苦泄之。是月也。小满之后。属三气之初。金水交司。其位少阳相火。其气太阳寒水。天政始布。雨寒间至。凡乐之声。仲吕为宫。黄钟为徵。林钟为商。太簇为羽。南吕为角。姑洗为闰宫。应钟为闰徵。调宜尚徵。使气适平。是月也。朔告于庙。命有司以立夏祀赤帝。迎气于南郊。祀中太一。祀荧惑。祀南方岳镇海渎。祀洁鼎。祀灶。以壬申祀雨师。以辛未雩祀上帝。配以太宗。卜吉荐享于庙。朝献于官。荐新以彘。尝麦。是月也。天祺节。有罪毋决三日。立夏停决重囚。部使者举恤刑条制。颁时药于五门。督疾医分而治之。申伐木之禁。军马听择。官地系荫。其在枥者。刍豆半给。大农遣舟致面麦。京畿入两学租。夏田应诉灾。水田应诉税。若圭租给前后官者。皆以是月为限。诸州以秋税籍。及吏皂之愿试刑法者。闻于所隶。保甲应造帐者。上都帐于户部。趣沿流上供物。畿甸封桩。与凡官马季帐。各以时上。行秋令。则苦雨数来。五谷不滋。行冬令。则草木蚤枯。后乃大水。行春令。则蝗虫为灾。暴风来格。秀草不实。于戏。五运之政。其犹权衡。高抑下举。系之人事。朕奉若时令。以敷锡庶民。尔钦承其无怠。 

　　五月月令 

　　政和八年五月朔。皇帝御明堂。以是月天运政治布告于天下曰。仲夏之月。朔日壬午。日在毕。昬轸中。晓虚中。辛卯、芒种。斗建午。日在参。昬角中。晓虚中。得仲夏之节。螳螂生。律中蕤宾之正声。丁酉、鵙始鸣。壬寅、反舌无声。丁未、夏至。日在井。昬亢中。晓危中。得仲夏之中气。鹿角解。律中蕤宾之中声。月后一日壬子、蜩始鸣。六日丁巳、半夏生。是月也。天气盛。地气高。天地气交。万物华实。天度至此。炎热盛行。其在人也。宜顺养长之道。使志无怒。使气得泄。逆之则太阳不长。心气内动。奉收者少。是月也。客气太阳寒水。居相火之位。其气所至。为寒生。中为温。为藏化。为鳞化。是气也。天政布。寒气行。雨迺降。民病寒反热中。有心热瞀闷之疾。宜调太阳之客。以苦补之。以咸写之。以苦坚之。以辛润之。食元谷以全其真。避虚邪以安其正。凡乐之声。蕤宾为宫。大吕为徵。夷则为商。夹钟为羽。无射为角。仲吕为闰宫。黄钟为闰徵。客气寒水。调宜尚宫以抑之。以适其平。是月也。朔告于庙。日至祭后土皇地祇于方泽。配以太祖。祀明鼎。丙戌、享先收耤田。登麦献瓜。乃荐新于寝庙。尝雏以黍。羞以瓜。蚕事毕。苑吏效丝。是月也。宁贶节。毋决重辟三日。命刑部郎吏御史督遣中都系囚。监司分趣所部。案在大理者毕谳。犴狱辟片□匆。以达郁气。设浆饭。五日一濯梏拲。毋以日中施刑。罪人毋令于市。是月也。申河桥之禁。郡贰月视塘堤。修其圮坏。遣戍卒冬服。边臣蕃官及军吏应赐裘者上其名数。是月也。舍役徒功之半。毋课伐木于山林。诸军晨阅士卒。京畿与诸路始督夏赋。峙刍粮。必以时。给纳之官毋或离次。行冬令。则雹东伤谷。行春令。五谷晚熟。百螣时起。行秋令。则草木零落。果实早成。民殃于疫。于戏。古我先后。罔不求端于天。肆朕祗承。动惟时宪。咨尔有众。其克率循。 

　　六月月令 

　　政和八年六月朔。皇帝御明堂右个。以是月天运政治布告于天下曰。季夏之月。朔日壬午。日在井。昬氐中。晓室中。壬戌、小暑。斗建未。日在井。昬氐中。晓室中。得季夏之节。温风至。律中林钟之正声。丁卯、蟋蟀居壁。壬申、鹰乃学习。丁丑、大暑。日在柳。昬心中。晓奎中。得季夏之中气。腐草化为萤。律中林钟之中声。月后二日壬午、土润溽暑。七日丁亥。大雨时行。南方生热。热生火。其德为显。其化为茂。其政为明。其令为郁蒸。其性为暑。其用为躁。其变为炎烁。是月也。寒水客气。相火主位。其气至。则寒气行。雨迺降。民病寒反热中。宜调客气。以苦补之。以咸写之。以苦坚之。以辛润之。是月也。甲戌、土王用事。时为长夏。大暑之后。始得四气之初。厥阴风木。下临太阴湿土。风湿交争。风化为雨。凡乐。林钟为宫。太簇为徵。南吕为商。姑洗为羽。应钟为角。蕤宾为闰宫。大吕为闰徵。调宜尚宫。以致其和。是月也。朔告于庙。荐新。羞以菱芡。甲戌、祀黄帝。祀阴鼎。祀中岳中镇。祀中霤。奉视五方斋宫坛壝。庚午、初伏。始颁冰。是月也。天贶节。停决重辟。漕臣具户口都帐。若场务官之殿最上于户部。宪司具盗贼已获未获之数。至秋以闻。缮塘堤。以是月毕工。按增植榆柳之实。金部趣内帑金帛之入。州县镇寨会刍粮广储峙。不足则列于漕司。监司遣吏之与选者、至于刑部。百工日课。收十之八。是月也。以军器功程进退。若钱监鼓铸分数。较工匠而升降之。州县葺犴狱。视共用无或不备。按捕盗官器甲。凡被受法令之目。若捕盗兵级之数。营屯阙舍。仓库借用。皆闻于所隶。行春令。则谷实鲜落。国多风欬。行秋令。则邱隰水潦。禾稼不熟。行冬令。则风寒不时。鹰隼蚤鸷。于戏。钦若昊天。五者来备。用训厥道。付畀四方。其无替朕命。 

　　七月月令 

　　政和八年七月朔。皇帝御明堂总章左个。以是月天运政治布告于天下曰。孟秋之月。朔日辛巳。日在柳。昬尾中。晓奎中。壬辰、立秋。斗建申。日在星。昬尾中。晓娄中。得孟秋之节。凉风至。律中夷则之正声。丁酉、白露降。壬寅、寒蝉鸣。戊申、处暑。日在张。昬箕中。晓昴中。得孟秋之中气。鹰乃祭鸟。律中夷则之中声。月后三日癸丑。天地始肃。戊午、禾乃登。其帝少皞。其神蓐收。其色白。其音商。其数九。盛德在金则性凉。其德清洁。其化紧敛。其政劲切。其令燥。其在人也。逆秋气。则太阴不收。冬为飧泄。奉藏者少。是月也。风木客气。湿土主位。其气所至。为挠动。为迎随。为风生。终为肃。为毛化。地气上腾。湿化乃布。风湿交争。风化为雨。迺长、乃化、乃成。民有大热少气注下之疾。宜调厥阴之客。以辛补之。以酸写之。以甘缓之。食黄□令谷以全其真。避虚邪以安其正。凡乐之声。夷则为宫。夹钟为徵。无射为商。仲吕为羽。黄钟为角。林钟为闰宫。大簇为闰徵。调宜尚商。使气适平。是月也。朔告于庙。以立秋祀白帝。祀西太一。祀西方岳镇海渎。祀顺鼎。祀门厉。乃以后辰祀灵星。卜吉荐享于庙。乙未、朝献于宫。尝粟与稷。羞以枣梨。是月也。先天节。有罪毋决三日。监司牧守各举劝农御笔以督所部。法令已颁而增改者。录目遍下。锡缗钱于太学。州具上供物数。以发之月日。若吏卒姓名上于本部。沿流所受。是月毕发。命有司计河备。以待来岁之用。徒役应调者亦如之。防河卒特支有差。凡刍稿市于畿甸者。漕司观稼。以年之上下闻于户部。州选官以司籴事。县官给纳毋或离次。监司督系囚。始遍所部。封桩季帐。上之都省。秩田应诉灾伤。徒收半功。皆以是月为限。应仓库岁计物。及禁军阅额请给。若军器官马之数。皆闻于所隶。行冬令。则阴气大胜。介虫败谷。行春令。则阳气复还。五谷无实。行夏令。则寒热不节。民多疟疾。于戏。朕奉若天道。平民无贰。咨尔有众。秪予猷告无斁。 

　　八月月令 

　　政和八年八月朔。皇帝御明堂总章。以是月天运政治布告于天下曰。仲秋之月。朔日辛亥。日在张。昬箕中。晓昴中。癸亥、白露。斗建酉。日在翼。昬斗中。晓毕中。得仲秋之节。鸿雁来。律中南吕之正声。戊辰、乙鸟归。癸酉、群鸟养羞。戊寅、秋分。日在轸。昬斗中。晓参中。得仲秋之中气。雷乃收声。律中南吕之中声。月后四日。蛰虫坯户。戊子、水始涸。西方生燥。在地为金。在气为成。其德为清。其化为敛。其政为劲。其令雾露。其在人也。逆秋气。则太阴不收。冬为飧泄。奉藏者少。是月也。风木客气。居湿土之位。为挠动。为迎随。风湿交争。风化为雨。乃长、乃化、乃成。民病大热少气肉萎。宜调厥阴之客。以辛补之。以酸写之。以甘缓之。岁谷宜黄□令。秋分后。木火交司。始得五之气。阳明之位。水火居之。候乃舒。凡乐之声。南吕为宫。应钟为商。大吕为角。姑洗为徵。蕤宾为羽。夷则为闰宫。夹钟为闰徵。调宜尚商。以致其平。是月也。朔告于庙。上丁释奠于先圣。上戊释奠于武成王。甲戌、祀九宫贵神。祭马社。丙子、祀宝成宫。戊寅、祭社稷。配以勾龙后稷。夕月于西郊。祀蕴鼎。祀寿星。卜吉荐新于寝庙。尝麻与稻。羞以茭萌。命官荐献陵寝。仍按禁地。遣祠祝祀古帝王逮其功臣。是月也。土贡悉至于邸。择日燕群臣。部使者考守令善最以闻。参选而应试。若有战功而愿较武技者皆赴于本部。具狱之在法寺者毋或留谳。朝廷封桩季帐上之都省。禁军缺额请给季帐上之枢密院。畿漕具刍藳市直。若移用起发之数上之户部。秋折色具报大农。夏赋至是毕输。常平钱谷以时敛纳。颁冬服于内外官暨吏卒。诸军始晚教。大阅犒赏以作士气。凡水田应诉灾。若郡贰周视塘堤。军马系荫官地。皆以是月为限。行春令。则秋雨不降。草木生荣。行夏令。则蛰虫不藏。五谷复生。行冬令。则风灾数起。收雷先行。于戏。奉若天道。平秩西成。凡厥攸司。各恭尔事。 

　　九月月令 

　　政和八年九月朔。皇帝御明堂总章右个。以是月天运政治布告于天下曰。季秋之月。朔日庚辰。日在轸。昬斗中。晓参中。癸巳、寒露。斗建戊。日在角。昬斗中。晓井中。得季秋之节。鸿雁来宾。律中无射之正声。戊戌。雀入大水化为蛤。癸卯、菊有黄华。戊申、霜降。日在亢。昏牛中。晓鬼中。得季秋之中气。豺乃祭兽。律中无射之中声。盛德在金。此谓容平。天气以急。地气以明。其德为清。其化为敛。其政为劲。其令雾露。其在人也。逆秋气。则太阴不收。冬为飧泄。奉藏者少。是月也。客气少阴火。居燥金之位。其至为暄。为曛。为舒荣。为形见。阳复化。草乃长、乃化、乃成。民乃舒。有疡胗身热之疾。宜调少阴之客。以醎补之。以甘写之。岁谷宜黄□令。凡乐之声。无射为宫。黄钟为商。太簇为角。仲吕为徵。林钟为羽。南吕为闰宫。姑洗为闰徵。调宜尚羽。以致其平。是月也。朔告于庙。辛巳、亲祀上帝于明堂。配以神考。荐新于寝庙。尝菽。羞以兔。果以■。是月也。命奉常视五方斋宫坛壝。九日锡群臣宴于园苑。户部总诸路常平金谷之数。以旁通图册来上。畿甸始督秋赋。宗正寺以属籍应修纂之事报宗司。太史具新历以待颁之天下。郡贰季视塘堤。骑兵甸出教习毋践禾稼。是月也。命有司理梁桥。工师始警弓弩。纲运暴粮。第宽期日。藳秸和市于民者豫给之直。畿漕输缗钱备河。无或乏事。夏峙刍粮。以是月毕。秋籴始纳。授田起赋。待夏乃敛。圭田给前后官者。以是月为限。场务以灾免较者。眡税为差。行夏令。则人多鼽嚏。行冬令。土地隆坼。行春令。则人多懈惰。于戏。寒气总至。百谷用成。乃宣布于四方。钦予时命。 

　　闰九月月令 

　　政和八年闰九月朔。皇帝御明堂。门阖左扉。以是月天运政治布告于天下曰。季秋之闰月。斗建戌亥之间。朔日庚戌。日在亢。昬牛中。晓柳中。癸丑、草木黄落。己未、蛰虫咸俯。甲子、斗建亥。日在氐。昬女中。晓星中。得立冬之节。水始冰。律中应钟之正声。己巳、地始冻。甲戌、雉入大水化为蜃。盛德在金。得五气之中。天气以急。地气以明。其德为清。其化为敛。其政为劲。其令雾露。其在人也。逆秋气。则太阴不收。冬为飧泄。奉藏者少。是月也。客气火。居燥金之位。其气至为热生。中为寒。为羽化。为大暄寒。阳复化。草迺长、迺成。民迺舒。有警惑恶寒战栗谵妄之疾。宜调少阴之客。以咸补之。以甘写之。岁谷宜黄□令。凡乐之声。无射为宫。仲吕为徵。黄钟为商。林钟为羽。太蔟为角。南吕为闰宫。姑洗为闰徵。调宜尚羽。以致其平。立冬节。应钟为宫。蕤宾为闰徵。大吕为商。夷则为羽。夹钟为角。无射为闰宫。中吕为闰徵。是月也。朔告于庙。以立冬祀黑帝。祀中太一。祀北方岳镇海渎。祀健鼎。祀行。乙亥、祀司中、司命、司民、司禄。是月也。始莅官若当代而补考者。其日听理。圭租给前后官。以所附月为限。场务较租额亦如之。州县别计抵当之息。马以在枥给刍豆之半者。尽是月止。行夏令。则人多鼽嚏。行冬令。则土地隆坼。行春令。则人多解惰。于戏。闰以正时。时以作事。各修乃职。克勤无怠。 




宋大诏令集卷第一百二十八 

　　典礼十三 

　　明堂五 

　　十月月令 

　　政和八年十月朔。皇帝御明堂平朔左个。以是月天运政治布告于天下曰。孟冬之月。朔日己卯。斗建亥。日在心。昬危中。晓张中。小雪得十月之中气。律中应钟。虹藏不见。甲申。天气上腾。地气下降。己丑。闭塞而成冬。甲午、大雪。斗建子。日在尾。昬室中。晓翼中。得十一月之节。律中黄钟。鹖鸟不鸣。己亥、虎始交。盛德在水。其帝颛帝。其神元冥。其德凄沧。其化清谧。其政凝肃。其令寒。其在人也。宜顺养藏之道。逆之则伤肾。春为痿瘚。奉生者少。是月也。客气太阴湿土。居太阳寒水之位。其气所至。为雨府。为濡化。为晦暝。化气正。湿令行。阴凝太虚。埃昬郊野。民迺惨凄。寒风以至。民有中满胕肿之疾。宜调太阴之客。以甘补之。以苦写之。以甘缓之。凡乐之声。应钟为宫。大吕为商。夹钟为角。蕤宾为徵。夷则为羽。无射为闰宫。仲吕为闰徵。大雪之后。黄钟为宫。大蔟为商。姑洗为角。林钟为徵。南吕为羽。应钟为闰宫。蕤宾为闰徵。调宜尚角。以致其平。是月也。朔告于庙。皇帝始裘。颁裘服于内外。受来岁之历颁于天下。壬午、祭神州地祇。卜吉朝献于宫。以新荐于寝庙。是月也。天宁节。禁屠宰。弛刑三日。给系囚食。原杖罪之轻者。都水具役兵数上于水部。备河缗钱。是月毕输。豫颁戍卒春服。部使者举恤刑之典。县以岁帛豫市于民者请于州。拣补禁旅之阙。厢兵役于外者归之营屯。休北城卒役以肄守具。是月也。农务毕。然后训民兵。受田讼。乡户应造簿者亦如之。命有司缮桥梁。治道路。增场。授炭于细民。日给官次有差。籍老疾孤幼不能自存、若非游惰而丐者之名数。以待施惠。工师校弓弩。以是月为则。行春令。则冻闭不密。行夏令。则国多暴风。蛰虫复生。行秋令。则霜雪不时。于戏。吉日阳朔。上天之载。率由旧章。惟尔万邦。夙夜承之无怠。 

　　九年气运 

　　政和八年十月朔。皇帝御明堂平朔左个。以九年己亥正朔气运颁布于天下。皇帝若曰。古我先后。先天而天弗违。后天而奉天时。其岁月日时无易。民用平康。今朕临观八极。考述五常。敷锡庶民。以待来岁之宜。惟尔万邦。率兹典常。奉若天道。钦于时宪。政和九年己亥之岁。土运南政。黄□令天之气。经于角轸。司天阴风木。左少阴。右太阳。厥阴在上。则少阳在下。左阳明。右太阳。风火同德。上应岁星荧惑。风化三。湿化五。火化七。己为少宫。五运之序。少宫、太商、少羽、少角、太徵。少宫土之不及。运行后天。是谓卑监之纪。是谓减化。化气不令。生政独彰。长气整。雨迺愆。收气平。风寒并兴。草木荣美。秀而不实。其味酸甘。其色苍黄。其声宫角。其谷豆麻。其果李栗。其虫裸毛。其发濡滞。其病留满否塞。其应正宫。其眚四维。上角与正角同。岁半之前。厥阴司之。天气扰。其政挠。岁半之后。少阳司之。地气正。其令速。风生高远。炎热从之。云趋雨府。湿化迺行。风行乎上。热行乎下。风燥暖复行乎中。风淫所胜。则平以辛凉。佐以苦甘。以甘缓之。以酸写之。火淫于内。则治以咸冷。佐以苦辛。以酸收之。以苦发之。初之气。自斗建丑正至卯之中。风木之位。阳明居之。为清化。二之气。自斗建卯正至巳之中。大火之位。太阳居之。为藏化。三之气。自斗建巳正至未之中。相火之位。厥阴居之。为风化。四之气。自斗建未正至酉之中。湿土之位。少阴居之。为灼化。五之气。自斗建酉正至亥之中。燥金之位。太阴居之。为黄□令化。六之气。自斗建亥正至丑之中。寒水之位。少阳居之。为苦化。析其郁气。赞其运气。资其化源。畏火之气。无妄犯之。无使邪胜。是谓适平。布告中外。咸使闻知。 

　　十一月月令 

　　政和八年十一月朔。皇帝御明堂。南面以朝百辟。退坐于平朔。授民时。布政于天下曰。仲冬之月。斗建子。朔日己酉。昬室中。晓轸中。日南至。蚯蚓结。得是月之中气。甲寅、麋角解。己未、水泉动。乙丑、小寒。鴈北乡。得十二月之节。庚午、鹊始巢。乙亥、野鸡始雊。盛德在水。其德凄沧。其化清谧。其政凝肃。其令寒。其在人也。宜顺养藏之道。逆之则伤肾。春为痿厥。奉生者少。是月也。客气太阴湿土。居太阳寒水之位。上应镇星辰星。寒湿之气。特以气交。为阴凝埃溽。民乃惨凄。是月也。建子水王。接间少阳之气迺郁。寒气布。湿令行。是月也。少角木运。生气不及。化气迺扬。收气迺暴。民则有中满足萎之疾。宜调太阴之客。以甘补之。以苦写之。以甘缓之。凡乐之声。黄钟为宫。太簇为商。姑洗为角。林钟为徵。南吕为羽。应钟为闰宫。蕤宾为闰徵。小寒之后。大吕为宫。夹钟为商。仲吕为角。夷则为徵。无射为羽。黄钟为闰宫。林钟为闰徵。调宜尚角。以致其平。是月也。朔告于庙。荐新。羞以麕。日至。大朝会于路寝。祀昊天玉皇上帝于圆坛。祀宝鼎。停决重辟。戊午、祭马步。是月也。天应节。毋决囚三日。案大理者、暨望毕谳。罪人无令于市。囹圄给薪炭。假囚以襦裤。命郎官御史循行中都狱。督遣毋留。是月也。始给老疾贫乏与丐乞者之食。都城诸庙录养无常数。卒坐配若逋逃应部送者。所在留役而飤之。分河防工为三等。先其急者。凡徒役舍其工之半。雨雪则止。毋课伐木于山。是月也。有司举浚渠之令。申都林水县。豫籍蚕者盐数上于州。给纳之官毋或离次。行夏令。则旱。氛雾冥。雷乃发声。行秋令。则天时雨汁。瓜瓠不成。行春令。则虫蝗为败。水泉咸竭。于戏。一阳来复。终则有始。监于成宪。与时偕行。咨尔多方。各钦乃事。 

　　重和元年十二月月令 

　　重和元年十二月朔。皇帝御明堂平朔右个。以是月天运政治布告于天下曰。季冬之月。朔日戊寅。斗建癸丑。日在女。昬娄中。晓氐中。律中大吕。庚辰、大寒。鸡始乳。得是月之中气。乙酉、鸷鸟厉疾。庚寅、水泽腹坚。己未、立春。东风解冻。得正月之节。庚子、蛰虫始振。乙巳、鱼上冰。是月也。盛德在水。其德凄沧。其化清谧。其政凝肃。其令寒。其在人也。宜去寒就温。毋泄皮肤。以顺养藏之道。是月也。客气太阴湿土。临太阳寒水之位。凡二日。如仲冬之月。宜调太阴之客。凡味。以甘补之。以苦写之。以甘缓之。大寒始交己亥之初气。客气阳明燥金。临厥阴风木之位。寒始肃。收气方至。民病寒于右之下。是月也。其运少宫。卑监之纪。厥阴神首。司天临震木。入木宫。命曰天符合德。金虽客胜。无伤天令。燥气亦平。木持德不侮土。土从木化。湿令迺行。阴晴间应。宜调阳明之客。凡味。以酸补之。以辛写之。以苦泄之。凡乐之声。大吕为宫。夹钟为商。仲吕为角。夷则为徵。无射为羽。黄钟为闰宫。林钟为闰徵。立春之后。太蔟为宫。姑洗为商。蕤宾为角。南吕为徵。应钟为羽。大吕为闰宫。夷则为闰徵。调宜尚徵。以适其平。是月也。朔告于庙。以戌腊大享。卜吉荐新。羞以鱼。乙酉、祭社稷。配以勾龙后稷。大蜡八。以祀四方。祭司寒。纳冰于凌阴。立春祀青帝。祀东太一。祀东方岳镇海渎。祀和鼎。祀司命。户。辛丑、祀风神。奉常周察天地社稷之坛壝。无敢不饬。是月也。凡学诸生较其行艺注之籍。士贡于辟雍。若医生试艺而入太医局者。是月毕至。有战功而以武技选赴兵部者亦如之。是月也。命有司登民数。上岁中祥瑞。覆民之籍。颁印帑藏。以待来岁之输。案在大理者。无或留谳。刑部具岁断重辟以闻。会常平金谷。若居养安济漏泽。各以其数来上。凡军器增亏。若工程进退。场务岁课登耗。理欠多寘。军卒逋逃。皆较而赏罚之。漕司籍河防工役。拘财用计帐。上于所隶。发戍卒春服。举役兵夏药之令。凡上供之谷。至是毕输。令佐添植桑柘。较其多寡之尤者。闻于吏部。监司分按所部必遍。会强盗已获未获之数。除日大傩。磔牲于南门之外。行秋令。则白露早降。介虫为妖。行春令。则胎夭多伤。人多痼疾。行夏令。则水潦为害。时雪不降。冰冻消释。于戏。星回于天。岁将更始。咨尔有众。克慎厥初惟其终。永弼予治于时宪。 

　　重和二年正月月令 

　　重和二年正月朔。皇帝御明堂青阳左个。以是月天运政治布告于天下曰。孟春之月。朔日戊申。斗建寅。日在危。昬毕中。晓尾中。庚戌、雨水。得是月之中气。律中太簇。獭祭鱼。乙卯、鸿鴈来。庚申、草木萌动。乙丑、惊蛰。斗建卯。日在室。昬井中。晓尾中。得二月之节。律中夹钟。桃始华。庚午、仓庚鸣。丙子、鹰化为鸠。盛德在木。其帝太皞。其神勾芒。其色苍。其音角。其数三。天气始方。地气始发。天地神明号令之始。其德敷和。其化生荣。其政舒启。其令宣发。其在人也。宜顺养生之道。逆春气则少阳不生。夏为寒变。奉长者少。是月也。阳明燥金。下临厥阴风木之位。其气所至。当为清劲。为收。为肃。为燥。终为凉。为霜。其运少宫。当风令数举。然司天风木。太一神首。同入天冲木司之室。化应于春风。不暴物。阳明客胜。而未得时位。故金不伤木。土运不及。而木以德化。故木不侮土。燥湿不争。为苍埃雾露。凡味。木位之主。其写以酸。其补以辛。阳明之客。以酸补之。以辛写之。以苦泄之。凡乐。以太簇为宫。南吕为徵。姑洗为商。应钟为羽。蕤宾为角。大吕为闰宫。夷则为闰徵。惊蛰之后。夹钟为宫。无射为徵。仲吕为商。黄钟为羽。林钟为角。太蔟为闰宫。南吕为闰徵。调宜尚徵。以适其平。是月也。朔告于庙。命有司以辛亥祈谷于上帝。配以太宗。祀感生帝。配以僖祖。卜吉荐享于庙。朝献于宫。荐新。羞以韭、葑以卵。甲寅迄壬戌。祀九奇太一。乙亥、率公卿大夫躬耕帝藉。命有司享先农。元日释菜于先圣。被贡者咸与。命学校以岁终校定来上州。具报于所隶。凡学之士试三舍于有司。吏部以参选应试。若试刑法官者。附于贡院。宗正上宗藩庆系录。监司牧守举劝农御笔以督所部。帅司按诸将兵骑。计强惰肥瘠以为殿最。选补禁旅之缺。是月必遍。仓部屯田较三河漕运。若官庄课入之增亏。宪司具盗贼已获未获之数。是月以闻。部使者循行。所至月日上之都省。州封桩季帐亦如之。常平官具岁用金谷粜籴总数。若农田水利、已修未修上之户部。诸路会山泽宝货上之虞部。起上供物之守冻者。沿流所受。附并悉发。户部类土贡名数。以其额注之籍。州峙刍粮必度岁用。以夏赋豫约。缺则列于漕司。是月也。命刑部遣郎吏督系囚。毋留狱。敕令格式。颁降而增改者。录目遍下。举宽恤手诏。若赦令以究德泽。元日、上元节。停决重囚。天庆节。禁屠宰。有罪毋决三日。是月也。举埋胔之令。揭捕蝗法以谕民。止伐木。戒八路夏籴毋或失时。秋籴始毕。命开封谨酒禁。监司考郡守催科之等。应选士卒者。所至毕选。凡诸军官骑营屯空舍。若场务较岁课。州断大辟数。皆闻于本曹。是月也。户部核户口登耗。兵部总归明除附。夏赋始造帐。秋租若畿埽藳秸。至是毕输。豫给岁市帛之直。始与蚕者盐。沿汴售炭。尽是月止。课河塘官植榆柳。凡任河防。毋得受伐。应修治者。并役。都水趣四路河备。督完固之报。都城始浚沟洫。太仆缮马庌。县共材毋或乏事。司门戒关津几察。申城门启闭出入之禁。即燎灯于望。非外城听勿阖。工师校弓弩。以是月为则。行夏令。则雨水不时。草木蚤落。行秋令。则其民大疫。焱风暴雨总至。藜莠蓬蒿并兴。行冬令。则水潦为败。雪霜大至。首种不入。于戏。阳德明来。四序资始。凡尔有众。往慎乃司。无替朕命。 

　　二月月令 

　　重和二年二月朔。皇帝御明堂青阳。以是月天运政治布告于天下曰。仲春之月。朔日丁丑。斗建卯。日在壁。昏井中。晓箕中。辛巳、春分。得是月之中气。律中夹钟。乙鸟至。丙戌、雷乃发声。辛卯、始电。丙申、清明。斗建辰。日在奎。昬柳中。晓斗中。得三月之节。律中姑洗。桐始华。辛丑、田鼠化为鴽。丙午、虹始见。盛德在木。其性暄。其德敷和。其化生荣。其政舒启。其令风。人气为肝。宜顺养生之道。逆之则夏为寒变。奉长者少。是月也。风木之位。客气阳明居之。凡四日。如孟春之月。春分日。水下六十二刻六分。酉中之北。交二之气。客气太阳寒水。下临少阴大火之位。上应辰星、荧惑。考其气所至。当寒不去。华雪水冰。肃气施化。当霜降。名萆上焦。寒雨数至。阳复化。民病热于中。然按少阴君火。接行天令。则寒从温生。为先温后寒。为寒雨间热。其运少宫。土气不令。王水乘之。风令迺行。然其神三风。与司天君棋。同入震宫。当春分正王。君棋务德。大风数举而不伤湿令。木火备化。土气适平。水不冰。草木荣美。民病寒热。凡味。火位之主。其写以甘。其补以咸。太阳之客。以苦补之。以咸写之。以苦坚之。以辛润之。乐之声。夹钟为宫。仲吕为商。林钟为角。无射为徵。黄钟为羽。清明之后。姑洗为宫。蕤宾为商。夷则为角。应钟为徵。大吕为羽。调宜尚宫。以致其平。是月也。朔告于庙。以上丁释奠于先圣。命诸生作乐。上戊释奠于武成王。亦如之。祭社稷。配以勾龙后稷。春分、朝日于东郊。献羔。享司寒。以冰荐寝庙。祀育鼎。祀高禖。以弓矢弓韣奉胙酒入于宫中。乃择元辰。祀九宫贵神。祀五龙。祀马祖。命宗正奉常遣官荐献陵寝。按视禁地。遣祠祝祀古帝王暨功臣。寒食停决重囚。前五日趣断狱讼。真元节。禁屠宰。有罪毋决三日。清明、赐近臣新火。命学校。其三舍士与选者来上州。申于所隶。发常平金谷以振农乏。农事既举。毋受田讼。具未决报所属。其被旨者以闻。给内外官暨吏卒春服。趣军装之具。自京陕而西者。豫闻于度支。是月也。禁野烧田。毋捕鸟兽。颁时药。救民疾。朝廷封桩季帐上之都省。禁旅缺额请给帐上之密院。宣借卒代更名数上之兵部。县列户口增减之实于州。造保伍新籍。常平官总之。宽暴粮期日。场务岁课之耗。以时行罚。始与壮城卒役都部送之隶。以大寒留行者至是乃遣。役兵归冬裘于官。巡河吏行堤毋敢懈。塘堤应缮修。若岁料始充役。覆较军器功程。补植河塘榆柳。皆以是月毕。诸路输条枚藳秸备河。毋敢不集。是月也。凡部使者。课绩互上于省曹。监司考守令治状。省曹校监司功过。场务应立新额。若季视塘堤完固。咸以其实闻于上。行秋令。则大水。寒气总至。行冬令。则阳气不胜。麦乃不熟。行夏令。则大旱。暖气早来。虫螟为害。于戏。阳中于春。平秩东作。告尔多方。克勤乃事。 



●宋大诏令集卷第一百二十九 

　　典礼十四 

　　明堂六 

　　宣和三年三月月令 

　　宣和元年三月朔。皇帝御明堂青阳右个。以是月天运政治布告于天下曰。季春之月。朔日丁未。斗建辰。日在娄。昬星中。晓斗中。辛亥、谷雨。得是月之中气。律中姑洗。萍始生。丙辰、鸣鸠拂其羽。辛酉、戴胜降于桑。丙寅、立夏。斗建巳。日在卯。昬翼中。晓牛中。得四月之节。律中仲吕。蝼蝈鸣。辛未、蚯蚓出。是月也。盛德在木。其性暄。其德敷和。其化生荣。其政舒启。其令风。天气正方。地气定发。人气在脾。是月也。客气太阳寒水。下临少阴之位。当寒不去。华雪水冰。肃气化。霜乃降。名草上焦。寒雨数至。阳复化。民病热于中。然左间少阴君火。入天柱艮方。火守长生。接行天令。其气为暄。为舒荣。其神五风八风。同会于艮。为暴风数举。风火合德。宜严火禁。是月也。丁未子中东运交太。商上生寒水。温寒间应。为旦清昼温。君火胜金。肃气微。乃生湿化。凡味。火位之主。其写以甘。其补以咸。以苦坚之。以辛润之。凡乐之声。姑洗为宫。蕤宾为商。夷则为角。应钟为徵。大吕为羽。立夏之后。仲吕为宫。林钟为商。南吕为角。黄钟为徵。太簇为羽。调宜尚宫。以致其平。是月也。朔告于庙。以吉日享先蚕。命奉常视五方斋宫坛壝。荐新于寝庙。蔬以笋蒲。鱼以鲔。果以含桃。立夏祀赤帝。祀中太一。祀荧惑。祀南方岳镇海渎。祀罡鼎。祀灶。壬申、祀雨师。上巳锡群臣宴于苑囿。择日大宴于集英。命有司阅舟师。立夏停决重囚。是月也。官上舍士之与上等者。弊讼毋妨农功。陆田起赋。若圭租给前后官。以是月为限。选官夏籴。预颁戍卒冬服。出马于牧。军马始择地系荫。凡户口增减。吏皂丐试刑法。州验实报漕司。覆上供之籍。胥史以功过应升降。若鼓铸登耗。官舍僦直之增亏。皆闻于本漕。太府以场务岁课来上。试验弓弩。旬教骑兵。若场务。眡秋税免较者。尽是月止。老疾贫乏丐乞之给食者亦如之。御史以察案书吏赏罚。上之都省。宪司以禁旅阙额请给食帐。上之密院。凡治河卒逃亡。漕司具数报所属。卫尉会军器增损。令部类合同勾籍。大阅士卒。选补其缺。畿县修马庌。大河并工役。给蚕者盐。积河薪。完陂堰。皆以是月毕。行冬令。则寒气时发。草木皆肃。行夏令。则民多疾疫。时雨不降。行秋令。则天多沉阴。淫雨早降。于戏。无轻民事。维暮之春。钦尔在公。夙夜匪懈。明听予一人诰。 

　　四月月令 

　　宣和元年四月朔。皇帝御明堂左个。以是月天运政治布告于天下曰。孟夏之月。朔日丙子。斗建巳。日在昴。昬翼中。晓女中。王瓜生。辛巳、小满。得是月之中气。苦菜秀。昬轸中。晓女中。丁亥、靡草死。壬辰、小暑至。丁酉、芒种。得五月之节。螳螂生。昬角中。晓虚中。壬寅、鵙始鸣。其帝炎帝。其神祝融。其色赤。其音徵。其数七。盛德在火。上为荧惑。其德为显。其用为燥。其化为茂。其政为明。其令郁蒸。天地始交。万物华实。逆之则太阳不长。心气内洞。奉收者少。是月也。小满之前。二气生之。凡五日。季春之月。小满日水下五十一刻。交三之气。厥阴之客。居少阳之位。其气所至。为和平。为风生。终为肃。为生化。为毛化。为飘怒大凉。为挠动。为迎随。天政布。风乃时举。民病泣出。耳鸣掉眩。其运太商。燥气行。然左间君大。接行天政。君道施德。其气舒荣。其神八风。与厥阴同宫。飞鸟与接间合气。木虽退。飘怒时举。终无肃。无大凉。太商金运。承乘二火。燥气自折。土化不令。凡味。火位之主。其写以甘。其补以咸。厥阴之客。以辛补之。以酸写之。以甘缓之。凡乐之声。仲吕为宫。黄钟为徵。林钟为商。太簇为羽。南吕为角。芒种之后。蕤宾为宫。大吕为徵。夷则为商。夹钟为羽。无射为角。调宜宫羽。以适其平。是月也。朔告于庙。以辛丑雩祀上帝。配以太宗。卜吉荐享于庙。朝献于宫。荐新以彘。尝麦。是月也。天祺节。宰臣率百辟朝谒神霄宫。诸郡则长吏与其属造圣祖殿。有司弛刑三日。是月也。部使者举恤刑条制。郡守行讫以闻。宽恤手诏、若赦令、民应通知者。申命揭示。颁军民时药于五门。遣医分而治之。京畿入两学秋租。圭租水田之入前后官者。以是月为限。军马在厩。给蒭秣十之五。畿甸则增其二。命有司备酒材。大农遣舟致麴麦。夏田应诉灾。水田应起赋。郡贰季视塘堤。保伍应发造都帐。皆无过是月。申伐木之禁。始造秋税籍。治并河山路以引漕舟。举扑掘螟蝗之令。会朝廷封桩物数。上之都省。具奸细羁隶姓名。若禁军缺额请给。上之密院。军器支收。上之兵部。沿流所受上供物。附并毕发。行秋令。则苦雨数来。五谷不滋。行冬令。则草木早枯。行春令。则蝗为灾。暴风来格。秀草木不实。于戏。四月维夏。万物洁齐。奉若天道。诞告多方。尔有众用丕式见德。 

　　五月月令 

　　宣和元年五月朔。皇帝御明堂。以是月天运政治布告于天下曰。仲夏之月。朔日丙午。斗建午。日在井。昬角中。晓危中。丁未、反舌无声。壬子、夏至。得五月之中气。昬亢中。晓危中。鹿角解。丁巳、蜩始鸣。壬戌、半夏生。丁卯、小暑。得六月之节。昏氐中。晓室中。温风至。壬申、蟋蟀在壁。是月也。一阴气上。与阳始争。是谓盛阳之阴。天度至此。炎热盛行。逆之则伤心。秋为痎疟。奉收者少。是月也。司天风木。居相火之位。当天布政。其政舒启。风乃时举。民病泣出。耳鸣掉眩。然风虽在上。少阴接间。风热参布。辛酉、运交羽。水化不及。湿气乘之。君火治天。相火司地。二火生土。风化为雨。天时太一。上合镇星。临实沈之次。暴雨时至。起于戊分。凡味。火位之主。其写以甘。厥阴之客。以酸写之。以甘缓之。凡乐。蕤宾为宫。大吕为徵。夷则为商。夹钟为羽。无射为角。小暑之后。林钟为宫。太簇为徵。南吕为商。姑洗为羽。应钟为角。调宜尚宫羽。以致其平。是月也。朔告于庙。日至祭后土皇地祇于方泽。配以太祖。祭彤鼎。戊午。祭先牧。乃荐新寝庙。尝雏以黍。羞以瓜。宁贶节。宰臣率百辟朝谒上清储祥宫。停决囚。不上大辟之案者三日。是月也。籍田登麦。诸有罪日中不刑。毋令于市。申命有司。辟狴犴窗牗。以达其气。设浆饮。濯杻械。无敢不谨。命郎官御史循行中都。督遣系囚。奏牍已上者。都省约法断下。诸路则使者分诣所部。是月也。大理毕谳疑案。申命有司。固河梁。巡塘堤。尽完其圮坏。舍役功之半。毋课伐木于山林。诸军士卒惟早教。颁百官诸司时服。边臣将校应赐裘者。豫上其名数。遣戍卒之冬服。是月也。州县始督夏赋。给纳之官毋或离次。两学入余路租课。刍粮峙必以时。行冬令。则雹冻伤谷。行春令。则五谷晚熟。百螣时起。行秋令。则草木零落。果实早成。民殃于疫。于戏。惟先哲王。立政立事。稽于天时。克由绎之。以告尔方国。 

　　六月月令 

　　宣和元年六月朔。皇帝御明堂右个。以是月天运政治布告于天下曰。季夏之月。朔日丙子。斗建未。日在井。昬房中。晓壁中。丁丑、鹰乃学习。壬午、大暑。得六月之中气。昬心中。晓奎中。腐草化为萤。丁亥、土润溽暑。壬辰、大雨时行。戊戌、立秋。得七月之节。凉风至。癸卯、白露降。是月也。己卯土王。时为长夏。其帝黄帝。其神后土。在气为克。在藏为脾。其性静兼。其德为濡。其化为盈。其令云雨。天气盛。地气高。人气在头。逆之则太阳不长。秋为痎疟。奉收者少。是月也。壬午之前。司天主之。凡六日。如仲夏之月。大暑日交四之气。少阴居火。居太阴之位。中见少羽。土承水。水承火。其化为大暄寒。溽暑湿热相薄争于左之上。金燥受邪。民病黄瘅而为胕肿。然少阴之客。同天布政。少阳交司。地气奉天。为大炎热。为蒸郁。气交之中运水不及。湿土胜之。雨凉间应。其神天时。与八风会于地皛室。风从雨行。盛火胜金。宜赞收政。凡味。土位之主。其写以苦。少阴之客。以甘写之。凡乐。林钟为宫。太簇为徵。南吕为商。姑洗为角。应钟为羽。立秋之后。夷则为宫。夹钟为徵。无射为商。仲吕为羽。黄钟为角。调宜商羽。以致其平。是月也。朔告于庙。荐新。羞以菱芡。以己卯祀帝鼐。祀黄帝。祀中岳中镇。祀中霤。以立秋祀白帝。祀西太一。祀西方岳镇海渎。祀阜鼎。祀门厉。以甲辰祀灵星。是月也。天贶节。宰臣率百辟朝谒神霄宫。诸郡则长吏与其属造圣祖殿。有司弛刑三日。奉常按视五方斋宫坛壝。初伏颁冰。是月也。命州县葺囹圄。凡厥供用。毋或不备。大理谳案在未服前者。都省约法断下。役人暴露者。损其日功之半。诸工损十之二。按沿塘所植榆柳之实。毕修堤岸之罅漏。以考户口增损。较筦榷殿最。上之户部。宪司具已获未获之盗次季以闻。若亡逸多者奏劾。金部趣内帑金帛之入。州县镇寨会刍粮之数。储峙不足。则列于漕司。若畿内稿秸不足。则体量和市。国子监豫申岁赐以备养士。监司遣应选之吏至刑部。阅诸将与捕盗官之甲兵。较军器功程。与铸镪之数。升降其工匠。凡被受法令条目。衙校增减优重。官吏渡关津之有几禁者。财用借兑于有司。与夫所敛马皮牛角之数。场务之已未售。营房之已未具。皆闻于所隶。其坑冶课利名色。捕盗名级之籍。次月以申。行春令。则谷实鲜落。国多风欬。行秋令。则邱湿水淹。禾稼不熟。行冬令。则风寒不时。鹰隼蚤鸷。于戏。五运更治。六府孔修。兹率厥典。克施有政。尔有众其钦于时命。 

　　七月月令 

　　宣和元年七月朔。皇帝御明堂总章左个。以是月天运政治布告于天下曰。孟秋之月。朔日乙巳。斗建申。日在张。昬尾中。晓胃中。戊申、寒蝉鸣。癸丑、处暑。得是月之中气。律中夷则。鹰乃祭鸟。戊午、天地始肃。癸亥、禾乃登。戊辰、白露。得八月之节。日在翼。昬斗中。晓毕中。鸿鴈来。癸酉、乙鸟归。是月也。其帝少皞。其神蓐收。其色白。其音商。其数九。是月也。少阴之客。居太阴之位。其运少羽。其化所至为大暄寒。溽暑湿热。相薄争于左之上。民病黄瘅而为胕肿。处暑之前。地气上腾。凡九日。令如六月。处暑之后。天气下降。少阴接间。岁半之后。犹行其政。又少阳司地。火气为多。少羽之运。后交少角。水木不及。则土胜。湿土之位。与岁运同。土旺得时。火土相乘。湿势盛行。是月也。八风与司地右间。会于雨府。山泽浮云。风雨时至。甚则为暴。凡味。土位之主。其写以苦。少阴之客。以甘写之。凡乐。夷则为宫。夹钟为徵。无射为商。仲吕为羽。黄钟为角。白露之后。南吕为宫。姑洗为徵。应钟为商。蕤宾为羽。大吕为角。调宜尚宫。以致其平。是月也。朔告于庙。卜吉荐享。朝献于宫。荐新。尝粟与稷。羞以梨枣。是月也。先天节。宰臣暨百僚造天兴殿。州则长吏率其属朝谒圣祖。禁屠宰。毋决囚三日。中元节一日。是月也。监司牧守各举劝农御笔以督所部。敕令格式已颁而增改者。录目遍下。园苑进华实。上供物数。其始发月日、吏卒姓名闻于本部。沿流所受。附并悉发。朝廷封桩帐上之都省。禁军阙额请给。应仓库岁计物军器官马之数。各闻于所隶。诸路会山泽宝货上之省部。有司预计河备及徒役应调者。以待来岁之用。监司周督系囚。选官以司籴事。县司给纳毋或离次。凡徒役收半功。行冬令。则介虫败谷。行春令。则阳气复还。五谷无实。行夏令。则寒热不节。民多疟疾。于戏。七月流火。钦授人时。惟时懋哉。各致其事。 



●宋大诏令集卷第一百三十 

　　典礼十五 

　　明堂七 

　　八月月令 

　　宣和元年八月朔。皇帝御明堂总章。以是月天运政治布告于天下曰。仲秋之月。朔日乙亥。斗建酉。日在翼。昬斗中。晓毕中。戊寅、群鸟养羞。癸未、秋分。日在轸。昬斗中。晓参中。得仲秋之中气。雷乃收声。戊子、蛰虫坯户。癸巳、水始涸。戊戌、寒露。得九月之节。日在角。昬斗中。晓井中。鸿鹰来宾。是月也。盛德在金。其性为凉。其德清洁。其化紧敛。其令雾露。天气以急。地气以明。人气在肺。逆之则太阴不收。冬为飧泄。奉藏者少。是月也。八日。令如孟秋。四气主之。秋分交五之气。太阴湿土。居阳明之位。中见少角。燥湿更胜。沉阴乃布。寒气及体。风雨乃行。气运卑监。土气不及。少阴君火。接行天政。相火司地。临于皛室。土弱火多。收气宜亏。然火土金相生。顺临湿不争。其神五行。飞鸟于七宫。风雨清凉。燥热更生。凡味。金位之主。其补以酸。太阴之客。以甘补之。凡乐。南吕为宫。姑洗为徵。应钟为商。蕤宾为羽。大吕为角。寒露之后。无射为宫。仲吕为徵。黄钟为商。林钟为羽。太簇为角。调宜尚商。以致其平。是月也。朔告于庙。上丁释奠于先圣。上戊释奠于武成王。秋分夕月于西郊。祀皛鼎。祀寿星。丙戌、祀九宫贵神。祭马社。戊子、祭社稷。配以勾龙后稷。庚子、祀宝成宫。荐新于庙。尝麻与稻。命官荐献陵寝。案视禁地。遣祠祝祀古帝王暨功臣。是月也。元成节。群臣朝谒神霄宫。禁屠宰。弛刑三日。择日大宴。土贡会于邸。颁内外官暨吏卒冬衣。若塘泺役兵。所隶亲给。监司考守令治最以闻。案在法寺。无或留谳。朝廷封桩。禁旅阙额请给帐。上之都省、密院。畿漕会刍稿及起发钱数闻于户部。参选面应试。若有战功而愿校武技者各赴于本部。诸夏赋毕输。常平散于民者以时敛纳。诸军始早晚教。军马系荫官地。郡贰月视塘堤水田。诉灾。皆以是月为限。行春令。则秋雨不降。草木生荣。行夏令。则蛰虫不藏。五谷复生。行冬令。则风灾数起。收雷先行。于戏。正得秋而宝成。率由旧章。奉若天道。百官承式。万邦作孚。 

　　九月月令 

　　宣和元年九月朔。皇帝御明堂总章右个。以是月天运政治布告于天下曰。季秋之月。朔日甲辰。斗建戌。日在角。昬斗中。晓井中。雀入大水化为蛤。己酉、菊有黄华。甲寅、霜降。日在亢。昬牛中。晓鬼中。得季秋之中气。豺乃祭兽。己未、草木黄落。甲子、蛰虫咸俯。己巳、立冬。得十月之节。日在氐。昬女中。晓星中。水始冰。是月也。在气为成。其德为清。其化为敛。其令雾露。其在人也。收敛神气。无外其志。逆之则太阴不收。肺气焦满。是月也。五气之分。太阴湿土。下临燥金之位。运次少角。木为不及。金土自胜。君火接间。天政尚布。岁土上合太阴。阳明复当兑正。燥湿盛行。收令自正。沉阴乃布。寒气及体。然太一与八风合于阳宫。其为应也。温清间作。风雨时行。凡味。适平。凡乐。无射为宫。仲吕为徵。黄钟为商。林钟为羽。太簇为角。立冬之后。应钟为宫。蕤宾为徵。大吕为商。夷则为羽。夹钟为角。调宜尚宫。以致其平。是月也。朔告于庙。荐新。尝菽。羞以兔栗。卜吉亲祠上帝于明堂。配以神考。以立冬祀中太一。祀北方岳镇海渎。祀魁鼎。祀行。命奉常视五方斋宫坛壝。是月也。九日宴群臣于园苑。太史备新历以待颁赐。户部总诸路常平金谷旁通图册来上。仓部较三河斛斗。及见峙刍粮之数以闻。宗正报大宗正纂修属籍。畿漕调缗钱。益储薪刍。以供河防。郡贰季视塘堤。畿甸始督秋赋。工师视弓弩之成。弛张之。验其良否。骑兵旬出教习。毋践禾稼。马在枥减给刍豆者。尽是月止。畿县豫给和市稿秸之直。纲运宽暴粮期日。命有司缮桥梁。圭租入前后官者。以是月为限。夏籴毕。秋籴始纳。场务免较者。眡税为差。授田起赋者。来夏乃敛。行夏令。则人多鼽嚏。行冬令。则土地隆坼。行春令。则人多解惰。于戏。兹率厥常。各迪有功。敛乃攸司。无时豫怠。 

　　十月月令 

　　宣和元年十月朔。皇帝御明堂平朔左个。以是月天运政治布告于天下曰。孟冬之月。朔日甲戌。斗建亥。日在氐。昬虚中。晓张中。地始冻。己卯、雉入大水化为蜃。甲申、小雪。得十月之中气。律中应钟。虹藏不见。日在心。昬危中。晓张中。己丑、天气上腾。地气下降。甲午、闭塞而成冬。己亥、大雪。得十一月之节。日在尾。昬危中。晓翼中。鹖鸟不鸣。律中黄钟。盛德在水。其帝颛顼。其神元冥。其德凄怆。其政凝肃。其令寒。其色黑。其音羽。其数一。其在人也。宜顺养藏之道。逆之则伤肾。春为痿厥。奉生者少。是月也。小雪之前。五之气主之。凡十日。小雪之后。始交终之气。少阳相火。居太阳寒水之位。畏火司令。阳乃大化。蛰虫出见。地气大发。草乃生。人乃舒。其病温厉。其气所至。为蕃鲜。为飘风燔燎。为霜凝。为光显。为彤云。为曛。其运太徵。然少阴接间。统行一岁。在泉相火。不司其令。炎热乃平。岁土不及。寒水自胜。虽为冬温。寒气间作。其神太一。与飞鸟帝符合其后。昼温夜寒。埃昬风雨。凡味。水位之主。其补以苦。少阳之客。以甘写之。凡乐。应钟为宫。蕤宾为徵。大吕为商。夷则为羽。夹钟为角。大雪之后。黄钟为宫。林钟为徵。太簇为商。南吕为羽。姑洗为角。调宜尚羽。以致其平。是月也。朔告于庙。皇帝始裘。颁裘服于内外。受来岁之历。颁于天下。乙亥、祀司中、司命、司民、司禄。壬午、祭神州地祇。卜吉荐享于庙。荐新。羞以鴈。是月也。天符节。朝谒神霄宫。天宁节。弛刑。停奏大辟凡三日。天符节亦如之。禁屠宰。日有差。天宁节。设禁囚食。罪轻听免。稍轻听赎。下元节。有罪无决。趣法寺毕断狱。案部使者举恤刑之典。御笔宽恤。若赦令应通知者。申命揭示。察老疾贫丐非游惰者籍其名数。以待施惠。是月也。朝廷封桩帐。申于都省。禁旅阙额请给帐。申于宪司。都水具河防应役厢兵、若官骑之数。各闻于本部。上供金帛。毕入于内府。缘流所受。附并悉发。颁戍卒春服。拣补禁旅之阙者。壮城兴役。尽是月止。厢兵役于外者。归之大河。长吏督察其属。预巡视所至之月日。凡以条枚秸藁之直备河事者毕输。岁计修河。具所属预会其数报都水。应役兵功料分三等注之籍。若屯田塘泺堤道。计工修治报所属。缮桥梁道路。是月毕功。畿邑沟河。令佐周视。计其所当开治与否者。申漕司以闻。县申预买物帛。是月也。农务毕。民讼皆受之。民之版籍应升降必以实。三路练民兵。毋或失时。工师校弓弩。以是月为则。给借役兵裘。增场售炭于细民。县举行捕蝗之令。开封申酒禁。行春令。则冻闭不密。行夏令。则国多暴风。蛰虫复生。行秋令。则雪霜不时。于戏。三时就绪。兹月惟良。钦尔有官。往敷乃训。 

　　十一月月令 

　　宣和元年十一月朔。皇帝御明堂平朔。以是月天运政治布告于天下曰。仲冬之月。斗建子。朔日癸卯。日在尾。昬室中。晓轸中。甲辰、虎始交。己酉、荔挺出。乙卯、冬至。得十一月之中气。律中黄钟。日在斗。昬壁中。晓角中。蚯蚓结。庚申、麋角解。乙丑、水泉动。庚午、小寒。得十二月之节。律中大吕。日在斗。昬奎中。晓亢中。鴈北乡。盛德在水。水复地气合。人气在肾。是月也。其位太阳。其气少阳。其运太徵。其神太一。五风飞鸟。其德、其性、其政、其令、其为常也。为凛。为凄沧。为凝肃。为寒。其变则时为大暄霜凝。疾风阴雨。蛰虫出见。流水不冰。藏令不正。草乃荣。其于人也。为温厉。为嚏呕。当顺养藏之道。逆之则伤肾。凡味。水位之主。其补以苦。少阳之客。以甘写之。凡乐。黄钟为宫。林钟为徵。太簇为商。南吕为羽。姑洗为角。小寒之后。大吕为宫。夷则为徵。夹钟为商。无射为羽。仲吕为角。调宜尚羽。以致其平。是月也。朔祭于庙。天□节。朝谒受福迎真宫。冬至祀天于圆坛。群臣称庆。献告□祭。典礼备举。祀宝鼎。祀九宫贵神。州长吏率其属朝谒圣祖殿。学校行奠谒之礼。戊辰、荐新于寝庙。羞以麕。祭马步。是月也。应停决。止奏案。禁屠宰。禀令毋违。囹圄给假寒具。毋令罪人于市。都则命官循行督遣。毋或留狱。举浚渠之令。老疾贫丐抚养无常数。应给食。以是月止。部送军兵。量情留役而食之。以三等籍。河防军工暴露徒役之工。则舍其半。雨雪则止之。山林艰于采造。听免程课。屯田务官听以代去。给纳之官毋或离次。封桩季帐状之朝廷。畿甸课入。输之两学。行夏令。则旱气雾冥。雷乃发声。行秋令。则天时雨汁。瓜瓠不成。行春令。则虫蝗为败。水泉咸竭。人多疥疠。于戏。阳来则长。彝伦攸叙。奉若天道。监于成宪。播告中外。无替朕命。 

　　十二月月令 

　　宣和元年十二月朔。皇帝御明堂平朔右个。以是月天运政治布告于天下曰。季冬之月。朔日癸酉。斗建丑。日在斗。昬奎中。晓亢中。律中大吕。乙亥、鹊始巢。庚辰、雉始雊。乙酉、大寒。鸡始乳。得是月之中气。日在女。昬娄中。晓氐中。庚辰、鸷鸟厉疾。乙未、水泽腹坚。庚子、立春。东风解冻。得正月之节。日在虚。昬昴中。晓心中。是月也。盛德在水。水冰地坼。人气在肾。凡十二日。令如仲冬。乙酉大寒。交庚子岁初气。少阴司天。位于巽风。天辅统岁之运。同于正商。其位厥阴。其气太阳。其运太商。其神。八风五风。其候。寒乃始。蛰复藏。水乃冰。霜复降。甚则阴风昏曀。暄寒间应。其在人也。关节禁固。腰脽痛。当去寒就温。以顺养藏之道。凡味。木位之主。其补以辛。太阳之客。以甘写之。凡乐。大吕为宫。夷则为徵。夹钟为商。无射为羽。仲吕为角。立春之后。太簇为宫。南吕为徵。姑洗为商。应钟为羽。蕤宾为角。调宜尚角。以复其令。是月也。朔告于庙。以戌腊大享。卜吉荐新。羞以鱼。乙酉、祭社稷。配以勾龙后稷。大蜡。以祀四方。祭司寒。纳冰于凌阴。立春、祀青帝。祀东方岳镇海渎。祀牡鼎。祀司命。户。辛丑、祀风师。奉常周察坛壝。是月也。凡学。校诸生行艺而书之。士贡中都。医试艺而遣者。至毋后期。命有司上祥瑞。登民数。稽民兵。会金谷。断系囚。程工艺。较器数。居养安济漏泽。若重辟奏贷。皆以数闻。颁印内外。以待输纳。检举夏药。以待施惠。凡劝农勤惰。植桑多寡。治状优劣。官属功过。塘泺增减。收种名数。诸河漕运。诸郡理欠。省部监司郡守较其实而上之。会漕计帐。河渠工费。寇盗纵获。募役支酬。勘覆文计。戍卒春服。皆及期举行之。较逋逃之卒。以待赏罚。监司案治。分遍所部。入上供谷。毋或未备。给纳之官毋或离次。除日傩除。祭于南门之外。行秋令。则白露早降。介虫为妖。行春令。则胎夭多伤。人多固疾。行夏令。则水潦为害。时雪不降。冰冻消释。于戏。协用五纪。平在朔易。终则有始。彝伦攸叙。播告中外。承休无斁。 

　　宣和二年正月月令 

　　宣和二年正月朔。皇帝御明堂青阳左个。以是月天运政治布告于天下曰。孟春之月。朔日壬寅。斗建寅。日在危。昬昴中。晓心中。乙巳、蛰虫始振。庚戌、鱼上冰。乙卯、雨水。日在危。昬毕中。晓尾中。得是月之中气。律中太簇。獭祭鱼。庚申、鸿鴈来。丙寅、草木萌动。辛未、惊蛰。斗建卯。日在室。昏井中。晓尾中。得二月之节。律中夹钟。桃始华。是月也。天气始方。地气始发。人气在肝。盛德在木。其帝太皞。其神勾芒。其色苍。其音角。其德敷和。其化生荣。其政舒启。其令宣发。是月也。太阳寒水临风木之位。其运太商。少阴迁正位于天辅风木之室。其候寒雰切冽。阳气乃郁中为温。其神帝符太尊。三风会于离宫。其应风。春阴雨。其在人也。关节禁固。宜顺养生之道。凡味。木位之主。其补以辛。太阳之客。以咸写之。凡乐。太簇为宫。南吕为徵。姑洗为商。应钟为羽。蕤宾为角。惊蛰之后。夹钟为宫。无射为徵。仲吕为商。黄钟为羽。林钟为角。调宜尚角。以顺其令。是月也。朔告于庙。乃颁岁运命有司。辛亥、祈谷于上帝。配以太宗、祀感生帝。配以僖祖。卜日荐享于庙。朝献于宫。荐新。以韭、以葑、以卵。癸亥、祀先农。元日释菜用乐以礼先圣。凡学。登行艺之实。州具报于所隶。贡院试三舍生。吏部参选试法者咸附。宗正上宗藩庆系录。仓部上诸河漕运。户部核户口登耗。类进士贡。籍其名数。八路夏籴。以其数预颁之。若秋税。畿埽刍藳。至是毕输。屯田。较官课之增亏。兵部总归明除附。虞部入山泽宝货之数。命都水备四路河索。毋或乏事。督完固之报。官毋或受代。浚治都城沟洫。补植堤塘榆柳。应修筑者听并役。命开封谨酒禁。司门几察关津。城门出入启闭。望夜燎灯。非外门者听勿阖。太仆修马庌。刑部遣郎吏督系囚。元日、上元节。勿断大辟。天庆节。壬戌、禁屠宰决狱。毋令囚于市。配卒逃兵。听所在留役以饭之。凡役减工。以纾民力。沿汴售炭以施惠。申伐木之禁。揭捕蝗之法。举埋胔之令。敕令格式已降而改易者。录目遍下。宽恤手诏。若德音、必示毋隐。监司牧守举劝农之令。帅臣按诸将骑卒。计强弱肥瘠为殿最。部使者以巡按月日上之都省。封桩季帐亦如之。考郡守催科之等。拣补军旅。必遍所部。凡军营空舍。场务岁息。州断大辟之数。各闻于所隶。宪司具盗贼已获未获之日以闻。常平官岁会金谷籴粜总数。若农田水利。已修未修。上之户部。起上供之守冻者。沿流所受附并。至是悉发。州峙刍粮。必度岁用。阙则列于漕司。以所直收附出纳。始造夏税帐。豫给市帛之直。工师造弓弩。以是月为则。行夏令。则雨水不时。草木早落。行秋令。则其民大疫。猋风暴雨总至。藜莠蓬蒿并兴。行冬令。则水潦为败。雪霜大至。首种不入。于戏。面稽天若。率由旧章。钦授民时。布德施惠。其克丕承无斁。

