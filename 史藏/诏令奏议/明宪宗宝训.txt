大明宪宗纯皇帝宝训

序
　　朕惟理之在人一也斯民由之而不知贤哲明之而未尽惟圣人气质清明义理昭著本其躬行心得之余以任君师之责言行政事皆可师法载诸方册允为猷训此尧舜禹汤文武精一执中之传立中建极之论万世宗之而莫能外也钦惟
　　皇考宪宗纯皇帝聪明拔萃
　　圣德天成爰自青宫讲学于凡所性仁义礼智与夫格致诚正脩齐治平之要无不深求蕴奥而体验于身心日用之间一旦继绍大统
　　君临天下扩而充之凡其诚敬孝养之见于事
　　天事
　　亲惠爱宽恤之著于睦族抚下肃然而饬纪纲正法度谨内外豁焉而宰万几辨邪正纳众善用以灵承于
　　天洪舒于民者莫非一心至理之所发于此见我
　　皇考协于克一之功足以远探二帝三王之秘近增
　　祖宗列圣之光而子孙万世之法程端有在矣是以一十四年之间
　　功德治化巍然焕然予未小子恭承
　　大训嗣守丕基痛念
　　皇考贻谋宏远必有纪述已命儒臣纂成实录三百九十有三卷又采甚尤著者辑为
　　宝训十卷凡为目六十三为条三百九十三仰而观之如星丽天而云汉昭回光采溢目凡我子孙臣庶当加慎守之功各致遵行之力于以保治于攸久而跻世于隆平庶于
　　皇考之训无愧也其敬之哉勖之哉故序
　　弘治四年八月初三日
　大明宪宗纯皇帝宝训卷之一  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　圣学
　　○天顺八年六月丁酉
　　上将开经筵命少保吏部尚书兼华盖殿大学士李贤会举讲读官以闻且赐敕谕勉励之曰朕恭膺
　　天命继承
　　祖宗鸿业君临亿兆负荷良艰永惟自古圣帝明王未有不资学问而能致天下于太平者朕鉴于兹将以八月初二日御经筵命尔太保会昌矦孙继宗少保吏部尚书兼华盖殿大学士李贤知经筵事吏部左侍郎兼翰林院学士陈文吏部右侍郎兼翰林院学士彭时同知经筵事太常寺少卿兼翰林院侍读学士刘定之詹事府少詹事兼国子监祭酒司马恂大理寺左少卿孔公恂翰林院学士杜潜万安侍讲学士李泰太常寺少卿兼翰林院侍读孙贤刘珝牛纶左春坊左庶子兼翰林院侍讲王＜亻与＞徐溥兼经筵官贤文时安泰贤珝纶日侍讲读翰林等衙门儒臣分直侍讲夫帝王之道具载经书苟非讲明何以措诸行事况朕临御之初先务莫急于此卿等宜端心竭诚相与讲论务臻其极毋隐而弗彰毋曲以狥好庶几会而通之理足以溉朕心举而措之泽足以被天下如此朕斯无□
　　上天之命
　　祖宗之托而卿等亦无负于朕之所望矣钦哉
　　○成化九年二月丁丑
　　上命儒臣考订宋儒朱熹资治通鉴纲目尽去其后儒所注考异考证诸书而以王逢集览尹起莘发明附其后既成
　　上命刻梓以传亲制序于卷首曰朕惟朱子通鉴纲目实备春秋经传之体明天理正人伦褒善贬恶词严而义精其有功于天下后世大矣顾传刻岁久间有缺讹甚至书法与所著凡例提要或有不同是以后人疑焉有考证之作两存其说终莫能定朕尝深求其故矣盖凡例提要乃朱子亲笔以授门人使据之以成书及书既成再加笔削则随事立文时有小异而大体终不出乎劝惩之外岂可一一致疑其间昔者五经同异赖汉宣帝命诸讲论于石渠阁亲称制临决然后归一朕于纲目斯有意焉特命儒臣重加考订集诸善本证以凡例缺者补之羡者去之事关大义若未踰年改元者依例正之至若汉初纪年首冬惟景帝中后二年旧史误列冬十月于岁终朱子虽以传疑而吕氏其余书法与凡例小异无大关涉者悉仍其旧尽去考异考证不使并传所以免学者之疑成朱子笔削之志也考订上呈具如朕意纲目于是为完书矣于戏是书所载自周秦汉晋历南北朝隋唐以及五季凡千三百六十二年之间明君良辅有以昭其功乱臣贼子无所逃其罪而疑事悖礼咸得以折衷焉俾后世为君臣者因之为鉴戒劝惩而存心施政胥由正道图臻于善治其于名教岂小补哉然则是诚足以继先圣之春秋为后人之轨范不可不广其传也因命缮录定本附以凡例并刻诸梓以传爰序首简俾读者知所自云
　　○十一月戊申
　　上谕大学士彭时等曰朱文公通鉴纲目可以辅经而行故宋元二代至今未备卿等宜遵朱子凡例编纂宋元二史上接通鉴共为一书
　　圣孝
　　○成化四年七月戊午礼奏今
　　慈懿皇太后之丧与
　　皇太后千秋万岁俱当合葬
　　裕陵
　　慈懿皇太后居左
　　皇太后居右配享
　　英庙礼亦宜然是乃天理人心之至也
　　上批答曰卿等所言固是正理但
　　圣母在上事有窒碍朕屡请命未蒙俞允朕平昔孝奉
　　两宫如一若因此违误致有他虞岂得为孝今当于
　　裕陵左右择吉地安葬崇奉如礼庶几两全卿等其体朕意既而文武群臣连上疏固诤复跪伏文华门前以俟必从而后已
　　上复恳请于
　　皇太后自巳至申稍见从遂出数奏同辞批答云卿等所言皆合朕意合葬之礼蒙允行矣于是群臣皆呼万岁而退
　　○成化十六年七月丁亥巡抚凤阳等处右副都御史张瓒奏欲以凤阳一府今年供应物料及追陪马匹暂停以资中都新城外别筑土城之费工部议其难从
　　上曰春雨秋霜人子履之尚兴凄怆怵惕之心况凤阳
　　祖宗陵寝所在新城既迫长淮屡有水患诚宜及时设法修理今张瓒欲停止岁办及马价以资工费尔工部以为不可然则事将已乎其令守臣支在库官钱克期兴工修筑毋得迟误
　　○成化二十年正月乙巳
　　英宗睿皇帝忌辰
　　奉先殿行祭礼
　　上退朝顾左右曰今早行礼之际追念罔极之恩感伤于怀泫然泪下不能自已永惟
　　先皇奄弃天下臣民忽已二十年矣朕嗣守大业兢兢栗栗恒惧弗克负荷无以慰
　　宗庙神灵今益当省身修德任贤图治使四海无虞生民乐业庶几无愧天子之孝云尔
　　○成化二十三年三月丙寅
　　上敕礼部曰
　　皇太后抚育朕躬缵承鸿业二纪于兹海宇敉宁治化■达复抚育皇太子进学成身克谐室家国本益固功德隆重莫罄报酬宜上徽号以极尊崇用表朕爱敬之忱尔礼部其择日具仪以闻
　　○四月戊子
　　上恭上
　　皇太后徽号礼毕诏告天下曰朕惟自古帝王之孝亲匪惟养以天下而必尊以鸿名盖所以表功象德显于今而垂于后也情文咸具敢忌祇循恭惟
　　圣母皇太后夙赞
　　先皇茂隆内治诞育眇质缵绍丕图迄今一统
　　宗社奠安海宇宁谧寔皆
　　圣母深仁洪慈训迪之所致也矧于皇太子勤劬长育用底有成室家攸宜国本深固凡兹勋德超轶前古而尊崇之礼尚未加隆朕心歉焉乃稽典彝率吁臣工以今月十七日谨奉册宝上尊号曰
　　圣慈仁寿皇太后仰酬罔极之恩远追帝王之孝礼既成于家国泽斯溥于寰区于戏据古尊称式广亲亲之教揆今恤下敷布老老之仁诏告中外咸使闻知
　　谨天戒
　　○天顺八年三月丁巳大学士李贤等言正月以来风霾蔽天日黯无光宜修君德以消天变
　　上曰天道与人事相关而关于君身尤切朕当为卿等勉之
　　○五月丁巳京师大风雹大学士李贤劝
　　上远嬖幸亲近老成修德举政
　　上曰朕嗣位未久天戒屡彰敢不敬畏尔臣下亦当加警焉越数日降敕谕文武群臣曰朕以菲德嗣承大统虽在疚中而敬
　　天恤民之心未尝敢忽然自即位以来天灾屡见近于是月初五日风雹大作飘瓦拔木此乃
　　上天垂戒之严朕深惧焉意者德有未修而政有未举欤心有未诚而治有未至欤抑尔群臣怠慢不谨尔事有乖上无以辅君德下无以惠生民欤自今各宜恐惧修省恪恭乃事庶几以回天意特兹告戒尚其毋忽
　　○成化元年五月戊午火星留守南斗越五日敕谕文武群臣曰朕以眇躬嗣承
　　祖宗鸿业代
　　天理物□荷惟艰兹者
　　玄象示警朕甚惧焉永思厥咎罔知攸措用是减膳节用斋心于便殿朕将亲露祷于
　　昊天上帝引咎责躬修明庶政尔在廷文武群臣皆佐朕以行政者也上下一体休戚惟均其自今日为始各致斋三日同加修省务各秉乃诚各恭乃职励精治理毋事因循为德为民必臻实效凡诸衙门有曾经具奏买办采办物料于民间者悉皆停止其有营造亦暂停免过夏俟秋凉兴工以便吾民于戏朕为
　　天之子尔群臣与朕分治天职克谨
　　天戒理所当然自今有可以匡辅不逮者尚无有隐尔等其钦承朕命毋忽
　　○成化三年七月己卯工科给事中黄甄等上言南京乃
　　祖宗创业之基迩者午门正楼为雷雨所损实
　　上天示警之意乞敕谕中外臣工同加修省因劾守备成国公朱仪参赞机务兵部尚书李宾昏迷欺罔之罪请择能者代之
　　上曰上天垂戒非一二人所致朕当与文武大臣同加修省仪等姑宥不治仍移文谕之既而监察御史丁川等亦以为言且劝
　　上屏远声色亲近书史及勤政等事
　　上以所言有理谓事未举行者朕当勉之
　　○乙酉
　　上以南京雷震午门敕谕文武群臣曰朕承天序守
　　祖宗大业夙夜图惟求所以克享天心然望道未见治效未著今年地载失宁乃六月十五日雷震南京午门天之示戒可谓至矣诗云敬天之怒易云洊雷震以恐惧修省朕用是斋心涤虑内求已过盖中和未足以格高厚诚敬未足以孚幽显修齐治平之功未足以安中国服远人敢忘勉励以弭灾异咨尔在廷文武群臣与朕共天职其间有谋谟是资勋戚是联司铨衡以清庶位均赋役以理万民典礼以事神天治兵以靖华夷明刑罚守章程掌风纪任言责与夫握将帅军旅之权分钜细官守之寄者固或能守厥职矣然岂无窃位苟禄蔽塞贤路以玷朕之任使者乎又岂无怀私狥利欲成溪壑未达朕之听闻者乎怠而能勉过而能改知止足而能退所与也以毗朕志以回天意以底于雍熙是为君臣交修之道是日
　　上又敕谕南京文武群臣曰朕惟
　　太祖高皇帝创万世大业于南京所系甚重乃今年六月十五日雷震于午门天之示戒夫岂徒然朕用是敬以修省戒饬在廷百执事勉修厥职以假穹听咨尔南京守备参赞之臣屡致人□岂无所由盍各改厉以展来效其余百司庶府勿谓□耳目所不及而隳废其职守以自勉背公向私盈餍其所欲以自弃当言者勿谓时不我从当事者勿谓上不欲用朕将稽其言之当理而从考其事之成功而用焉典祀必恪神乃歆戎政必练邦乃固赋入必慎民乃富屈抑必伸狱乃清无慢以取谴无怠以忘职无掊克以为能足国无酷惨以为能去恶惟趋于大中至正以称朕意惟天心其祐焉
　　○成化四年九月丙寅大学士彭时等以彗星见引咎乞免
　　上曰上天垂戒朕自修省卿等皆职居辅导当讲求缺失修举善政加惠军民庶可以回天意岂可舍朕而去所辞不允
　　○壬申
　　上敕谕文武群臣曰朕嗣守丕图惟天地眷祐是赖然弗克正于心修于身近无以御于家邦远无以宁于海宇将奚以格高厚神祗乃今年八月癸巳京都地震九月初以来彗星见北斗朕既斋心涤虑以改图自新祗告天地非徒言之固将躬行之尔文武诸臣辅朕猷为受委托分职布任于中外者尚各警其怠忽因循之习革其欺公狥私之弊坚其忠荩不移之操固其廉慎不污之节岂惟尔之功名无玷天将鉴之以不致罚朕将资之抚世御宇不负所使朕之兵民民将由之以不失其所边圉强固而闾里殷富三光全于上九域安于下岂非君臣同德之效欤尔文武群臣其图利之
　　○成化六年二月壬申
　　上敕谕文武群臣曰朕绍膺景运六载于兹夙夜靡宁图惟治理而自冬徂春灾异荐臻雨雪不降朕虑民生弗遂忧切于怀永惟灾咎之徵必由人事感召岂朕德有不敏而政多缺欤抑尔群臣分理庶政者因循怠缓弗克竭诚尽公以辅朕之不逮欤循省所自容各任其责致交修之诚朕将亲率尔文武群臣于二月二十八日恭诣山川坛请祷
　　○成化七年十二月庚辰大学士彭时等以星变上言正心术谨命令亲接见慎赏罚纳谏诤励官守六事
　　上曰具览所言事皆切实朕自有处置卿等宜勉力佐朕以副朕怀又明日英国公张懋吏部尚书姚夔并六科十三道官俱以时政条奏
　　上曰卿等所言皆切时弊在内者朕自减省荆襄抚出流民仍令项忠等檄原籍官司安插毋令失所在京抽分每岁止遣御史一员织造蟒龙等叚疋丝料且收贮在官各营见操并守卫官军将军查数以报其余所司即举行之
　　○壬午望
　　上以星变避正殿彻乐明日大学士彭时等言天象垂戒古今罕见外人不知
　　圣心忧勤窃谓寓此灾变视如泛常未尝降颜一接臣下询访民情议论汹汹臣等欲于明早朝退诣便殿请见一以宽
　　圣心一以息群议明日
　　上退朝御文华殿召时等见时等因陈时政当兴当革数事
　　上嘉纳之
　　○成化十一年四月乙未
　　上以乾清宫门灾告
　　奉先殿曰兹者弗戒于火致乾清宫门被火窃惟谴告之来必有所自省躬念咎惕然于怀仰冀
　　尊慈俯赐矜悯转祸为福永保康宁不胜惶惧恳祈之至
　　○成化十二年七月乙丑
　　上于禁中祭告
　　天地曰臣以菲薄之资抚盈成之运顾政事之多缺致灾异之荐臻兹者京城内外有物夜出残害军民惊动闾巷夫变不虗生必有所自意者或用度不节致伤民财欤或土工繁兴过劳民力欤或忠言不闻下情无由上达欤或仁政不施实惠未能下究欤夙夜竞惕罔知所措伏惟大造垂慈曲赐矜悯赦过宥罪转祸为祥俾妖物潜消居人安妥臣当祗谨
　　天戒垂省愆尤斯维新于政令以图报于大恩不胜惓惓恳祷之至
　　○成化十五年九月甲戌南京守备成国公朱仪奏
　　孝陵大风拔木压损城垣且殿宇岁久亦多頺坏
　　上曰风拔
　　皇祖陵寝树木天变岂无为乎朕祗畏天戒栗焉不宁其令朱仪真以朕意祭告
　　孝陵仍亟行南京所司凡城垣压损及年久颓坏者修葺之
　　○成化十七年四月庚申敕谕文武群臣曰朕嗣承
　　祖宗大统十有七年恒宵旰图治求以上格穹苍下安黎庶无负付托之重奈自去冬以来阴阳愆期雨泽少降朕心忧惧已尝斋心露祷祭告神祗又遣官清理刑狱用弭旱沴然而连日狂风大作尘霾蔽空岂朕与尔在廷文武群臣修省有未至耶凡事关朕躬者朕自究循而行之不怠尔等佐予治理中间能修职者固有而旷职者岂无为勋戚辅导者或忠荩未殚猷谋未尽欤司铨衡钱榖者或黜陟未当徵歛不时欤典礼乐兵戎者或不能以和神人息边患欤与夫掌刑罚工役任风纪言责握将帅戎柄以及钜细官守之寄者岂各称委任而无窃禄者欤有一于此亦足以召灾自今以后务湏痛加修省革其欺公狥私之弊警其因循懈惰之习固其廉慎不私之节庶乎各举厥职以辅朕不逮而政事修举灾沴可弭矣尔等其钦承之
　　○成化十八年闰八月甲午陕西西安府及徽州地震守臣以闻
　　上曰地道失宁实由人事不修所致藩臣边将皆佐朕以奠安坤维者陕西重地且逼近边陲而地动若此夫岂无所感召欤其令各官殚心修穰以答灾谴勿视为常事
　　○成化二十年正月壬辰
　　上以地震敕谕文武群臣曰朕仰承
　　祖宗丕绪夙夜兢惕图惟政理然治效未著地震京师
　　上天示戒可谓至矣朕斋心涤虑省愆修德所当自励犹恐事神治民安内攘外之道有所未尽尔文武群臣与朕共天职者其间岂无私胜公微窃位苟禄怠事玩法孤负任使以召致灾咎者乎自今宜各痛加修省改过自新懋称厥职以毗朕志以回
　　天意以底于治平庶尽上下交修之道尔等其钦承之
　　○成化二十一年正月丙戌敕谕文武百官曰兹者
　　上天垂戒灾异迭见岁暮及今正旦有声如雷朕甚惊惧惟天道与人事相为流通必人事乖违斯天道不顺尔文武百官皆与朕共天职者而五府六部都察院大理寺通政司堂上官及六科十三道官付托尤重凡一应弊政及有利于国家生民之事其各指实陈奏无或顾忌朕当采而行之用回天意
　　教太子
　　○成化十三年十二月己未刑科给事中赵良奏太子天下根本所辅贵乎得人乞预求贤德忠良之士博闻有道之人使朝夕与居涵养德性讲求治道绵
　　宗社亿万世无疆之休大兴左卫指挥使周广亦以为言礼部覆请
　　上曰一人元良万国以贞预教太子实所以绵
　　宗社而福生民也所言良是明岁其亟行之
　　○成化十八年十二月庚午
　　御制文华大训序曰朕惟古昔帝王之有天下必立言垂训以贻子孙俾知修身出治之本听言处事之要以承基绪于无穷其豫教属望之意何所不用其极哉稽其教法若唐虞三代之具于书咏于诗见于礼记最详具密不可尚已秦汉以下寝以疎阔如唐帝范之编宋承华要略之集或举一而遗百或详末而忘本视古豫教之意有闲矣肆我
　　太祖高皇帝储君昭鉴录
　　太宗文皇帝文华宝鉴及圣学心法
　　宣宗章皇帝帝训四书垂示炳若日星与唐虞三代之意实同一揆朕嗣统迄今十八九年仰赖遗训余休海宇宁谧
　　宗社奠安是岂无所自哉顾念皇太子继承甚重而身而家而国而天下事机甚繁未可悉以口讲而指示之乃于万几之暇博阅载籍自孔孟濂洛诸儒之论述伏羲神农黄帝禹汤文武以及汉唐宋诸贤君之蹈履与我
　　祖宗之谟烈
　　皇考之戒饬凡有切于储副今日之所学与夫异日之所行采汇为编名曰文华大训以授皇太子其书纲凡四曰进学曰养德曰厚伦曰明治目二十有四总论以撮其要分言以极其详每编又各有言以发其端而结其终本末兼该先后交贯展卷之间修齐治平之道了然在目俾朝夕观览知所造诣必问学日以充德业日以广帝王之度日以恢弘夫何患不能承
　　祖宗基绪传于无穷也哉此朕是编惓惓属望之心也
　　祖宗列圣之心也古帝王之心也呜呼其熟玩而深体之哉进学篇朕惟人不可以不学学也者所以学修齐治平之道也昔尧舜禹汤文武皆汲汲焉以学仲尼亦皇皇有所不暇在圣人尚如此故人生八岁入小学十有五年入大学公卿大夫元士之子与凡民之俊秀皆然况为储副则将有天下国家之寄者可不学乎古人论学多矣有宏纲要旨焉取以为总论而学必稽古然后有得故进学之目先之以明典训典训之要在明义理义理吾性分之所固有而非自外来也我能明而知之则所以用力以求复其本然者自有不容已故穷义理次之然必亲近师儒切磨讲论庶其有所启益而易为功故资启益次之三代以降圣王不世出处士横议百家纷然襍出乎其间以乘吾道者非一不有以辩而择之能不惑者鲜矣故又次之以择习尚焉夫博求古训内反之于己外资之于人俛焉自励而不惑于他岐如是而学有不进者未之有也学既进则以修身齐家酬酢天下之事而极参赞之功也何有呜呼其念之哉养德篇朕惟人得天之理于心所谓德也是德也人孰无之而能不失焉者盖鲜是以自古圣贤大学教□□□必拳拳以明德为言而大易取象于蒙作圣之功亦必自德始矧太子天下之本
　　宗社生民所系可不以养德为先务乎然德之养不一也故总论其纲而其目则首之以端盖天下众善皆由此出不正其心则所存或牵于外诱之偏不端其志则所守必狃于他岐之惑虽欲勉强以进于善而德非其德矣然此特以养于内者言之彼外焉一言一动与夫衣服食饮之常皆吾心德之寓也苟有一之不谨则为德之累大矣故次之以谨言动慎服食焉夫德之造进有限而人之逸欲无穷或声色玩好之来田猎游观之纵槃乐自恣侈靡弗约皆所以汨吾心丧吾德者尤不可不戒也故又次之以戒逸欲焉诚能自内以达外由精以及粗表里交修无少间断则人欲日消天理日著而吾心德之全体立矣全体既立则推而至于国家天下大用之行夫何适而不宜尚敬之哉厚伦篇朕惟人伦有五曰父子有亲君臣有义夫妇有别长幼有序朋友有信即虞书所谓五典周书所谓五教戴记所谓五达道者或详言之曰七教十义或略言之曰三纲四行或编名之曰人文人纪皆不越此五伦而已此五伦者出于天性皆所当厚而父子长幼夫妇三伦尤所当厚也目中所谓隆孝敬则父子亲矣惇友爱则长幼序矣重内仪则夫妇别矣睦宗戚则亲与序别之推俱备矣四者乃人伦之切于身行于家而治国平天下之本也此而薄焉则施之君臣朋友宾客与夫民物无有能厚者矣故曰其所厚者薄而其所薄者厚未之有也自古圣帝明王以及我
　　一祖四宗皆诚格于
　　郊庙敬行于师傅礼周于百官仁被于万姓义感乎蛮夷戎狄惠及乎鸟兽草木以致久安长冶后世莫有追配之者皆由先厚三伦而推之耳尔为储副当希古帝王法我
　　祖宗以当天下重任也可不厚于人伦而先其尤当厚者乎凡载于篇者其详味而力践之无忽无怠明治篇朕惟古昔帝王之图治罔不夙夜祗勤诚以天下之大万几之繁系乎一人甚重也苟非理明而素定于其中求其事至而应之无失者亦难矣惟
　　天有成命我
　　祖宗受之以启丕图贻我后之人其日监在兹赫然犹
　　祖宗之时也敢不敬乎况庶政得失庶徵休咎应焉尤
　　天意之昭灼者也故欲明治道其要必自敬天命始敬之所寓莫严于祀
　　天而尊
　　祖配天之义
　　宗庙享祀之制莫不有告焉有报焉有祈焉下逮群祀亦犹是也其可渎乎故严祀典次之近而朝廷天工之代在群臣也故辩人才待臣工次之远而四方天之视听在民也故恤民隐次之臣民之贤率本乎教教化之行必先于养制礼以端其俗立乐以和其志此教之大方也故崇教养正礼乐又次之至于听纳审则无壅蔽之患而上下之情通赏罚公则无僣滥之惑而小大之心服制财用则绝侈靡而经费有常饬兵戎则戒穷黩而捍御有备驭夷狄则广威德之施而谨夷夏之辩此皆制治宏纲临御要道不可有一之不明也于是总论其纲条列其举目而措之如运之掌耳尚有豫讲而深究之哉书既成
　　上又题其后曰惟我
　　祖宗定制皇太子既立凡中外诸司政务须奏陈者率令启闻正欲其广闻见而达治体也朕侍
　　皇考亦尝奉
　　命出见群臣预闻政理迨临御以来竞业图回仰答
　　上天笃佑与
　　祖宗
　　皇考付托肃然以承
　　郊庙之严凛乎而处臣民之上十有九年于兹盖尝因旱灾而出祷于郊以星变肆赦海内葺
　　郊坛寅奉大祀增笾豆乐舞尊礼先师广进士之额试以民事而后任之台务重老臣之归优其月禄而复假之力役加养济穷民之廪开武学儒生之贡念民之荐饥也内则减价而粜以周给外则遣官四出以赈济虑狱之不清也每盛暑而于两京恤刑或间岁而于天下审录修文史而究武略饬内治以攘外侮戡靖僣窃底宁邦家犹宵旰靡遑惧功业未茂德惠未周而治平之效未臻也夫为治之道举大纲者必挈其要张众目者必该其凡是编所述庶几尽之汝与务学之暇尚究心焉用副朕所以豫教之意也其念之哉
　　睦亲
　　○天顺八年正月庚辰襄王瞻墡奏近闻德王及重庆公主出居外府而郕府王妃尚参住其间往来朝谒恐有未便宜迁于别所
　　上曰叔祖所言良是但郕王妃寡居孤女未嫁姑自西内迁居外第盖
　　先帝盛德事也今若他徙恐致惊忧其勿复徙
　　○九月戊辰郢府南漳郡主奏乞命其子周堈入国子监读书
　　上曰南漳郡主系宗室之亲其子周堈既有志读书宜令入监照例出身
　　○成化三年二月庚子德王将之国以岁用米盐等物一时难于措办乞仍关用候庄田成收日停止
　　上允之令今岁拨与白熟粳米二百八十三石盐岁与一百引马草豆到府日为始给五阅月内官内使于所在官司每月人给米四斗亦五阅月而止
　　○五月壬子宁府临川王长子奠埨以罪降庶人幽闭于其祖献王坟所久之奠埨奏身罹重罪诚所甘心但子女今俱长成同受禁锢非其罪也礼部以闻
　　上悯其情曰古者罪人不孥况宗室乎宜听其子女与士庶之家婚配仍令有司量给财礼助之
　　○成化六年四月己未襄王瞻墡有疾
　　上命医赍药驰驿往疗之
　　○成化十年二月壬戌晋王奏镇国将军美垎有母丧请以其岁禄量支本色为丧费户部以为无例
　　上曰送终之礼人子不得自尽则贻终身之悔美垎请给禄米以供母丧虽无故事宜特从之其令所司全给一年
　　○成化十一年十二月戊子
　　上敕廷臣曰曩者朕叔郕王践阼戡难保邦奠安
　　宗社亦既有年及寝疾临薨之际奸臣贪功生事妄兴谗构请去帝号
　　先帝寻知诬枉深怀悔恨以次抵奸于法不幸上宾未及举正朕嗣承大业于兹一纪每思先儒有言祖父有欲为之志而未为子孙善继其志而成就之此所谓孝间以帝号之复质诸
　　圣母皇太后亦云此
　　先帝本意宜即举行朕祗服慈训敦念亲亲诞告在廷用成先志其郕王可仍旧皇帝之号所有尊谥礼部会议以闻务合人心毋乖典礼仍令所司修饬陵寝如敕奉行
　　○成化十三年十二月丙申户部郎中李炯然奏凤阳水灾官无储蓄建吴二庶人初家眷十八口月给米二十五石今已故大半而□□如旧请量减之事下户部议其言可从
　　上曰庶人所用乃
　　先帝钦给之数岂可轻减宜移文镇守等官查审可否具奏处分
　　○成化十五年十月甲申肃府汾川王贡錝以府第被灾三丧未举请赐肃简王截支禄米六月又伊府西鄂安僖王鍉鉠妃李氏王薨男幼未封乞岁禄年终停止
　　上曰朕于宗藩笃念亲亲之谊每事务从优厚今汾川王及西鄂王妃给停支禄米以资丧葬之费览奏不觉怃然其悉如所请给之
　　○成化十八年十一月己酉韩府乐平王奏怀悼二王皆以无嗣而薨二王所遗妃各有米养赡今彰化王偕灊进封韩王二妃之米例皆停免而韩王止养悼王妃怀王妃至失所敢以请
　　上曰朝廷以仁治天下民间孤贫者尚有养济之典况在宗亲而可委弃耶彰化王既进封韩国二妃义当同养其即分禄米以养怀王妃毋令失所
　　重宗支
　　○成化元年二月乙未广昌安僖王美坚生母刘氏奏王生时尝以从兄云丘王第二子钟金□御为嗣今王薨无嗣请以钟金□御袭封王爵
　　上曰过继子封王无例钟金□御仍准本封为镇国将军承广昌王祀
　　○成化十五年闰十月丁巳衡山恭惠王妃陈氏乞以衡阳庄和王次子镇国将军豪邽为继嗣且欲进袭王爵
　　上曰
　　祖宗旧制王爵至重前此未有以从子袭爵者朕何敢专且豪邽既系衡山王侄同气至亲只以将军承继宗祀管理府事何不可乎若从其请则是衡阳之子有二王矣违
　　祖训而狥私情朕不为也其已之
　　○成化十七年正月乙未庆怀王薨弟岐阳王邃塀袭爵邃垿以其父秩荧乃庆靖王长子奏乞查处于是怀王母妃孟氏奏邃垿紊乱宗派谋夺封爵事下礼部言靖王子康王秩煃虽云第四系嫡出真宁庄惠王秩荧虽居长乃庶生当时一日同受封爵及各子承袭已定正统四年庄惠王奏夺封袭
　　英宗睿皇帝已尝降敕切责乞遣敕谕王宜遵
　　祖宗定规永保禄位
　　上是其言既而邃垿复奏前事礼部乞下所司转行该府教授启王遵奉先敕毋再觊觎非分诏如所议行未至而邃垿又奏岐阳王冒伯作父不无背义于是礼部言自康王论之则岐阳以子继父自怀王论之则岐阳以弟继兄揆之于义皆无不可
　　上以康王传序已定而真宁王累次奏扰降敕切责削禄米三之一复以教授不行谏止命巡按御史逮问之
　　○六月辛亥晋王钟铉奏广昌安僖王长孙奇澢年已长成且故王原赐仪仗印册尚在乞袭封王爵礼部覆奏安僖王无子妃刘氏奏以兄子钟金□御为嗣乞封王爵以无例止封钟金□御为镇国将军管王府事令其子奇澢止应封辅国将军
　　上谕晋王曰承袭王爵宜遵
　　祖宗成宪母再烦扰广昌王印其即遣人赍送来京
　　褒宗室
　　○成化十年二月己巳安昌王膺铺父岷王得风疾侍汤药晨夕不懈岷王嘉之奏乞旌表礼部以无例闻
　　上特赐书奖谕曰国家以孝为治凡臣庶孝行卓异者必旌表之以风教天下以图成大顺况于宗室有能惇行可无奖谕用劝将来耶叔性禀孝谨爰自幼龄因父王婴疾每朝夕侍侧供奉汤药迄今岁久益无懈怠朕闻之嘉叹再三以为孝乃天地常经人伦大本叔能惇行令闻茂著宁不有光于宗室有光于国家乎诗曰永言孝思孝思维则永言谓长念也又曰孝子不匮永锡尔类类谓祚胤也继自今常存此心益崇此道则不惟叔可以仪式藩邦衍福胤于无穷而我国家亦有无疆之休矣
　　○六月丁卯韩王偕灊奏曾叔祖襄陵王范址性至孝尝刲股剪须以疗母疾今年已七十有五每祭扫犹躬自负土培母坟哀恸诚切古所谓终身慕父母者王盖有之乞加奖谕以为宗室子孙之劝
　　上特移书奖谕之曰览韩王奏知曾叔祖高年至行嘉叹再三夫孝人道大端人于亲存能敦孝养者固多至于既殁而孝思不衰者鲜矣惟曾叔祖曩因母疾刲股剪须以进母疾良愈兹又尽力竭诚于体魄栖憩之所其于事亲终始之道两无愧焉于宗室不有光欤于风化不有劝欤曾叔祖其益笃孝行以为藩辅之式异日垂名简册谅有在焉
　　○成化十七年八月己酉韩王偕灊奏臣曾叔祖乐平王冲烋年逾七袠博览群书一言一动必效古先诚可为宗室式乞玺书褒崇庶有所激劝
　　上致书冲烋曰凡宗室中将军中尉苟有一言一行可取朕闻之犹且喜庆况曾叔祖笃志好学老而不倦嘉言善行非止一端增光天潢为法宗室足忄□尉朕怀者哉兹特赐书奖谕王尚当始终如一壮老一致俾诸为恶获罪者景范变化悉归于善非但可以＜宀十见＞朕之心而
　　祖宗在天之灵亦可以少安矣惟曾叔祖亮之
　　○成化二十年七月甲寅
　　上致书褒奖乐平王冲烋曰兹者韩王又奏称曾叔祖年高德邵善行昭彰朕闻之心甚嘉悦昔东平王有云为善最乐夫处崇高之地不以富贵自淫惟以为善自乐史册书之后世以为美谈今曾叔祖年跻耄耋乐于为善宗室尊之国人式之足以增光本支而永隆藩辅其贤于汉东平王也远矣兹特致书褒奖其益善加调摄颐养天和以为亲族楷范用副朕惓惓眷念之意惟曾叔祖亮之
　　谕宗室
　　○成化三年四月己亥襄垣王仕＜土匮＞第三子夺人妹为妾且称为次妃
　　上降敕谕襄垣王曰王府娶妇事当奏请妻妾名称各有等第今王之子强娶人女为妾擅名次妃揆于礼法宁无碍乎此皆不能严束所致王其切责之令还其女庶无后悔
　　○五月丙子襄陵王冲火□术奏所居平凉城隘地狭支庶日繁不足以容乞徙居湖广或江西建昌
　　上以分封已定不允遣书谕之
　　○成化六年五月丙午襄陵王冲火□术奏虏入河套致烦朝廷出师征讨愿率子孙及壻从总兵等官征剿用效微劳
　　上以书复王曰比者丑虏潜住河套累犯边疆朕悯生灵之苦已命将出师征讨矣兹得王奏愿率子孙并壻从兵效力剿除之此可见王有忠君爱国之诚忧恃恤民之意朕甚嘉焉但王以宗室至亲名分尊崇难与总兵等官同事况国家自
　　祖宗以来藩邦无从兵共讨之例专书以复王其亮之
　　○成化十四年十月辛丑韩府汉阴王徵鍉无子临薨时其妃父周恂教以托言宫中有将育者至期密取他姓子女养宫中王母妃平氏亦与闻其事既请封为恂姻家所发恂凌迟处死冒封男女及平氏周氏俱赐自尽追降徵鍉为庶人
　　上乃贻书各王府曰朕惟徵鍉乃韩宪王曾孙宪王实
　　太祖高皇帝之子
　　高皇帝奄有天下封建诸王藩屏国家以为千万世不拔之基岂意徵鍉祗因乏嗣顾恋房闱私爱轻信外人邪谋致使其母暨妃下挹污池之流上溷天潢之派其得罪于
　　祖宗岂小小哉身虽沦亡咎难容贷已革其封爵削其谥号追废为庶人用彰朝廷大法用慰
　　祖宗灵明以为将来警戒呜呼莒人灭鄫春秋所诛而徵□忍心害理一至于此
　　祖宗以来所未有也夫人闻之莫不愤怒况于朕乎况于宗室乎尚恐各宗室亲王未知其详特命所司抄词并书遍告亲藩尚其亮之
　　戒饬诸王
　　○天顺八年六月甲辰晋王钟铉保升承奉副张泰等二十员为承奉正等官皆预定其职以闻
　　上以书戒王曰得奏欲以承奉副等官张泰等二十员升授承奉正等职既已定拟职名复何奏请且升除王府内官出自朝廷若遇员缺只宜具实并开相应者奏知以凭升补王乃擅自定职泛滥升除是何理也此必下人拨置今皆不准亦不究问特书戒王王宜自省今后行事当遵
　　祖宗法度毋得任情妄为庶可保全令名王其戒之慎之
　　○成化七年六月壬子郑王祁锳有罪
　　上降敕戒谕之曰朕惟
　　祖训有曰王国文武官有能守正规谏助王保全其国者毋得轻易陵辱朝廷闻之亦以礼待况长史居辅导之首其所劝谏自当听纳岂有责辱之理且人之大伦莫重于君臣父子夫妇尔溺爱不明追咎前妃遂恶其子因长史等官劝谏屡行责棰是又悖
　　祖宗违朝命其于三纲何如笃于亲亲尚虑尔一时过失未必终身迷谬特遣驸马石璟赍敕戒谕尔宜深自警省教育世子不可偏听谗言以摇夺之仍与选婚俾有继嗣不然败名失德而于爵位抑恐难保尔宜深思熟虑毋贻后悔
　　○成化八年九月丙午代府镇国将军仕圣既坐罪削冠带禄米逃往绛州灵丘王逊烇请宥其罪
　　上命灵丘王促之还仍戒其毋再违法且敕襄垣王仕＜土匮＞曰尔先奏镇国将军仕堲谋害违法等情命官核实止得其冒犯之罪亦在赦前其余皆诬尔不自惩复以前事奏举有不相容之势此岂待弟之道哉惟兄能友爱其弟则弟必敬顺其兄兄弟协和乃为尽道而交恶如此岂不有玷宗室哉朕已敕责仕堲俾尽弟道尔为兄者亦湏笃念同气加之恩爱毋以小愤乖大义毋以一事之失而结终身之怨翻然改悔庶可保全令名王其慎之毋忽
　　○成化九年三月戊戌郑府左长史江万程等奏郑王祁锳疎薄世子屡谏不从怒移臣下
　　上命太监王允中英国公张懋赍敕往谕且谕允中等曰尔至可谕王若能改过迁善亲爱世子礼待辅臣庶可永保富贵如或稔恶不悛将有不测之事尔便宜斟酌人情事势随宜处之允中等诣府宣谕敕旨并以
　　祖宗大法及国家亲亲之恩人伦父子之道晓之王遂具奏谢罪允中等亦奏郑王禀性急躁喜怒不常且好饮酒世子性亦刚烈子道少尽是以父子相失今王虽改过难保将来宜徵世子至京读书习知忠孝之道俾王日自省改庶得区处之宜
　　上曰郑王既自言修身改过世子不必取来姑验其亲爱之实若此后不如所言朝廷别有处置仍移文长史启王知之
　　○成化十年十月己酉襄垣王仕＜土匮＞居山西蒲州与子镇国将军成银所为多不法又与弟镇国将军仕堲不和因诬奏其藏妖书等事命官往勘所奏皆诬
　　上乃赐敕切责仕＜土匮＞曰得御史三司奏勘尔所奏事情皆虗显有诬陷之意凡尔身所自蹈者为兄则不仁为父则不义违法败伦有玷宗室揆以
　　祖宗大法当革爵闲住但念尔一时迷误或出小人拨置姑从宽贷特减去岁支禄米三之一薄示惩戒自后宜痛自改悔躬率尔子各守礼法毋纵欲以乖人道毋狥私以狎小人毋捏词以陷同气毋恃恩以慢国法庶可保全令名永享王爵如或不听法必有加虽悔何及
　　○成化十四年七月壬申赵王见灂先以有罪革冠服令戴民巾读书习礼至是其母妃恳为之请
　　上乃赐之敕曰往年皇亲文武大臣合辞奏王悖礼犯法之事难以悉数揆之
　　祖训本当拘取来京降为庶人朕念亲亲特从轻典止革冠服戴民巾读书习礼俾图自新今才二载王母妃十次乞恩谓王自知惶赧悔悟深切夫人有过贵乎能改过而能改必迁于善特允所请复王冠带仍管国事而后王当听信辅臣毋狎近群小当仁民爱物毋非法虐下当正大持身毋恣意淫戏当礼遇亲族毋戕害骨肉当镇静图治毋骚扰军民凡府中一应事务必遵成宪必本天理必合人情然后斟酌而行庶几禄位可保无虞藩邦可保永昌矣不然祸仍逮身追悔无及
　　○成化十八年四月丙午晋府仪宾刘钦欲以东滕县主存日收贮折色钞三万贯并支禄米四百石暨其十八年以后禄米内辞二百石以备救荒之用
　　上曰钦欲以常禄救荒显是沽名因遗书晋王以戒饬之曰钦之此举有三失焉王府凡事皆当启王而行兹钦专擅差人其失一也县主既没自有有司截日住支何劳钦言其失二也山西连年饥馑朝廷西顾之忧无时或已举一方之徭役粮草悉停不徵措置钜万之银物尚拯救不足而钦纤芥之禄何济钦意谓此举上可以动九重之知下可以得众人之喜沽名钓誉炫耀夸张其失三也此三失之外或有非义隐匿于中亦未可知书至王即拘钦责以前失薄示戒惩令其改过自新安分守常读书狥理自有乐地何必为是矫激虗语哉
　　○成化十九年六月乙亥宁化王府辅国将军钟鎎讦奏山西左布政使李益贪淫诸罪遣官按之多诬钟鎎乃赂益左右俾证其事事上独得益持身少谨亦宜坐罪
　　上曰人各有心曲直诚伪不能自揜钟鎎饰词害人又买求诬证此末俗奸人所为而宗室为之可乎降敕切责俾知愧改益既无贪淫实情纵有小过不宜深责令赎罪还职仍停其俸半年
　　○成化二十二年八月癸未郑王祁锳之子盟津王见濍以罪革爵降为庶人
　　上以郑王不能教子降敕切责曰见濍之稔恶伊谁之咎欤王与见濍亲则父也尊则君也果能爱而知教之则彼未必不可变恶而为善王乃不然既因宠爱其母听彼失教于前又因姑息于彼致令造狠于后况又不率以正擅令宫人出外王所为若是彼见濍其肯心服乎此正所谓身不行道不行于妻子也今后王当以正自处以礼自防务笃天伦之谊广义方之训俾一府之内闺门整肃家道雍睦父子兄弟不至于伤恩招辱斯可以为宗藩之表率不然
　　祖训具在朕何敢私
　　遵旧制
　　○天顺八年八月辛卯大学士李贤等言近科道官言举官须会内阁计议但
　　先帝有旨保官审囚不必会同翰林院遵行已久宜仍不预为是
　　上曰内阁儒臣所以辅朕裁处万几者如举官论狱亦令参与事有可否谁更商确卿等言是
　　先帝著令宜永遵守
　　○成化二年三月癸亥礼部尚书姚夔言近者南京参赞机务兵部尚书李宾奏南京饥荒欲令各处生员及南京文武官子弟纳米入监切惟国学乃育材之地朝廷所资以致治者恐不宜以货为贤宜别为处置赈济
　　上曰
　　祖宗设太学以教育贤材非由科贡者不得滥进今宾等建议欲令官民子弟出钱榖以赈饥民补太学生古无此比且天下财赋所出其途孔多学校岂出钱榖之所哉礼部议是其勿许
　　○成化六年九月丁亥镇守云南黔国公沐琮言近奉诏书土官袭替止令御史三司保勘多有不知夷情或听请嘱以至土官争袭或相讎杀乞仍旧例令臣与闻区处
　　上曰琮先世为云南边夷信服久矣今土官袭替琮不与闻人将致疑其遵正统年间事例行
　　○成化七年十二月甲午庶人徽焟女宝鉴以父幽闭岁久乞宥免
　　上以徽焟尝结苗兵谋叛情罪深重宜禁锢终身盖此乃
　　祖宗之法不可废也
　　○成化十年三月癸卯赵王见灂奏祖简王旧岁禄米三万石今臣袭封止给三分之一请如武臣世袭例增拨原数户部议奏
　　祖训亲王禄米例止万石其后有增给者乃出一时特恩未敢定拟
　　上曰
　　祖宗既有定制难辄改变其勿许
　　○七月庚申云南总兵官黔国公沐琮请如镇守两广总兵官陈锐事例节制云南三司兵部覆奏谓琮世守云南与锐事体不同若令节制事权太重唐之藩镇可鉴也或三司避事宜复设巡抚为便
　　上曰国朝建官之制文武相颉顽虽尝蹔敕总兵节制三司乃一时权宜难以著令兵部议是巡抚亦不必设
　　○成化十一年五月丙辰户部奏灵丘王长子北＜土臱＞未受封其庶长男成鈠次男成金□亶成铜俱尚为辅国而所司失行概封镇国请为改正计其始封至今几十年多支禄米亦当扣除
　　上曰封爵乃
　　祖宗旧制不可不正其滥支禄米亦当追夺但既往不咎其勿复除
　　○成化十二年十二月乙未巡抚辽东右副都御史陈钺奏乞赐敕执问都指挥以下官
　　上曰人臣不得专擅威柄虽有一时假以权宜者非
　　祖宗旧法也陈钺欲请敕自都指挥以下径行执治是欲专擅威柄邪所请不允
　　○成化十五年十一月壬寅襄王祁镛奏乞追封故妃李氏为襄王妃然与臣母妃靖氏封号无辩窃观诸司职掌命妇因子孙官爵封母并祖母者并加太字议礼出自朝廷乞如命妇制
　　上曰议礼虽出自朝廷但
　　祖宗旧制乃万世臣子所当遵守者其敢擅增损乎诗云不愆不忘率由旧章王所请非旧章其已之
　　○十二月壬子监察御史许进以各布政司乡举考试官缘狥私情所聘多非其人乞如两京例命翰林官为是
　　上谕礼部臣曰布政司乡举自聘主司乃
　　祖宗旧制行之已久许进何得具奏欲改之且科目选贤国家重事若聘主司狥私作弊无往而不为奸利矣尔其行各巡按御史并布按二司今后敢有作弊者令互相紏举或尔部中看详体访得其人必重治之
　　○成化十六年五月壬辰礼部侍郎周洪谟言宋儒朱熹所注释五经四书间有承汉唐诸儒之误者乞特敕儒臣考订
　　上曰五经四书汉唐宋诸儒注释已详具有源委永乐中儒臣奉敕考订纂修悉取其不悖本旨者辑录之天下学者诵习已久周洪谟乃以一己之见欲再纷更事在难准已之
　　○十二月己未吏科给事中王瑞等言比湖广江西等处巡抚等官各奏所部连年灾伤民饥盗起请免有司明年朝觐夫地方多事自宜设法拯济何至故违旧制使朝觐大典渐至废弛今有司畏避考察而巡抚官辄狥之均为不当
　　上曰二年述职国家旧典岂可以一时一事废之若狥所司使各庇其属天下官吏将藉以为辞虽有贪暴怠荒者乌得而核之给事中言是自后一如所奏严为禁戒其令吏部知之
　　○成化十八年闰八月丁卯兵部劾奏南京留守前卫百户高洪赵颙违例谋管屯田事请治其罪并如旧制定以屯田官数
　　上曰国家仿古屯田之法用戍卒耕守盖寓兵于农意也地之给其人者各有定业官之治其事者亦有定员行之既久其法渐废戍卒多役于私家子粒不归于公廪管屯者有积蓄之利而无差操之苦所以启后来者之谋也洪等宜加究治余悉如尔兵部言
　　○成化十九年四月癸酉沈府辽山王幼墏以妃奏氏故乞免遣内官致祭恐臣老子幼不能祗奉获罪
　　上曰王府丧礼遣官致祭国之常典而王以不能祗奉获罪为辞岂以为厉己邪今所遣者成礼而已无他也王其勿辞
　　○成化二十二年九月壬子襄王祁镛奏郢梁二王宣□正统间薨逝无嗣其寝园惟奉祠及军校等守之乞□本府长史司带领庶得以时修其祀事
　　上曰二府奏祀及军校皆
　　祖宗设立与长史无预不可从
　　○成化二十三年二月壬午辽府镇国将军恩锹等欲各以从人易校尉兵部以闻
　　上曰校尉之设所以为王仪卫将军止用从人
　　祖宗之制各有定分岂可僣踰恩锹等欲更换民校是非分之求也止宜如例给与从人应役自今违例乞请者不必覆奏
　　严祀典
　　○成化九年九月丙午永平府知府王玺奏伯夷叔齐庙在府境内洪武中有司春秋致祭景泰中始废今已重建请赐庙额及祝文
　　上曰伯夷叔齐清节凛然大有功于名教宜特赐庙额曰清节其令词臣撰祭文有司以时致祭
　　○成化十九年四月乙巳巡抚陕西都御史阮勤奏陕西有周公祠墓及汉诸葛亮宋范仲淹吕大忠兄弟祠俱岁久颓坏乞修治并赐祭
　　上曰朕考祭法凡法施于民以劳定国者则祀之矧周公制礼作乐通行万世诸葛亮兴复汉室范仲淹经略西夏皆有功当时而吕氏兄弟得伊洛之传又于名教有补者祠墓弗修祀礼废坠岂祭法崇德报功之谓哉其令有司各加修治于周公庙岁春秋二祭墓以二丁守视亮仲淹及吕氏兄弟俱岁一祀之庶称朕褒表先圣先贤之意
　　○成化二十一年十月甲辰太常寺以
　　英庙惠妃节朔致祭并与
　　英庙贤妃位次祭品为请
　　上曰惠妃位列贤妃之次冬至用素羞于柩前祭之
　　重恩典
　　○成化四年四月己亥尚宝司卿朱奎乞以其子宾入国子监读书既得请矣科道官交章劾奎违例罔上乞寘于法
　　上曰荫叙子孙此朝廷优礼大臣之典若概而施之则名器混淆无复差等奎秩不应荫而乃朦胧奏乞论法当治其罪姑宥之罢其子无令入监
　　○庚子户科给事中李森言在京三品以上子孙生于贵族鲜克由礼乞停其入监之例
　　上曰先王之政仕者世禄京官仕至三品以上盖亦积历久而劳勣著矣朝廷录其子孙一人入监固未为过矧
　　祖宗明有故事乎李森昧于古训持论刻薄不体朝廷忠厚之意朕所未谕但古者赏延于世所以报有功自今三品以上官非历任年久政绩素著者不许滥叙其子孙庶几人知所劝
　　○成化五年六月乙卯南京刑部尚书耿九畴子翰林院修撰裕言先臣官行应得谥
　　上赐谥清惠因谕礼部臣曰谥法当时自有公论今后已往者不得陈请
　　○成化二十一年十月庚辰故南京刑部右侍郎陈俨子昶援例乞为国子监生
　　上不许且敕所司今后大臣子孙乞恩入监湏审其父祖历任久而政声著者方许奏闻
　　仁政
　　○天顺八年三月戊午大学士李贤等言今天时有未和者盖由阴气太盛所致也自宣德至天顺间选取宫人数多其中不无嗟怨有伤和气乞特赐简阅留其有职务及不愿出者其余愿出并浣衣局妇女皆释放宁家此实前代圣帝明王盛德之举
　　上曰卿言合朕意其亟行之于是放出宫人中外欣悦
　　○成化二年十二月乙丑礼部尚书姚夔等言今京城街市多有疲癃残疾之人扶老携幼呻吟悲号非徒足以干天地之和而四夷朝使见之亦或将为所议乞敕五城御史拘审其有家者责令收管无家者收养
　　上曰无问老小男女有家无家及外来者顺天府尽数收入养济院记名养赡毋令失所
　　○成化三年九月甲子巡抚宣府右佥都御史叶盛奏虏中走回男子例充勇士其不堪者发回原籍所司不知怜恤致彼复走虏中为孽又民年高者所司例有养赡或给与冠带荣身乞令军卫高年者一体编及以均沾恩典
　　上曰中国人不幸陷虏中既而来归其情义可嘉民年至于八九十王政所当优者安有军民之间盛言有理所司其详议以闻
　　○成化九年正月辛酉顺天府府尹李裕奏本府所属州县以去岁旱灾秋麦未种欲委通判等官设法措置
　　上曰赈荒劝农教民树畜皆王政首务其亟行之
　　○四月戊辰有言京畿内外多有弃尸道路者
　　上命巡街巡河御史严加禁约仍督所在埋瘗或劝募置棺自相义助
　　○成化二十一年五月丙子太子少保都察院右都御史朱英奏比者京师流移之民聚集日多宜令顺天等府县并五城兵马司月给米大口三斗小口一斗五升毋令失所
　　上曰京畿旱荒民不自保皆入城就食情实可矜若不有以赈恤之使进退无据将死于沟壑矣其如英议给与之
　　太明宪宗纯皇帝宝训卷之一终
大明宪宗纯皇帝宝训卷之二  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　＜宀十见＞宥
　　○成化三年七月甲子赤斤蒙古卫指挥敢班初数侵掠边境边将以计致之京师请安置远方
　　上以夷狄不足较特＜宀十见＞宥之仍命译者谕之曰尔等数扰边疆揆之国法在所必诛纵用轻典亦宜编置南徼以惩不肃今姑贷尔仍加优恤尔其体朕至意各安职业以为外御若恃恩再犯决不轻恕
　　○成化五年七月乙巳建州左卫都指挥佟那和劄等奏乞命都督董山子脱罗李古哈纳侄完者秃各袭其父伯之职事下兵部请裁处
　　上由虏酋背恩忘义罪当族灭今首恶已诛余皆悔过向化朕体
　　上天好生之德悉加＜宀十见＞宥脱罗等既众人奏保其授脱罗都指挥同知完者秃都指挥佥事令统束本卫人民依前朝贡再犯不贷
　　○成化十年七月丙子巡抚山东左佥都御史牟俸奏濮州所获乘饥作乱贼首董现房胜其党十余人今皆瘦死惟胜弟敖依律拟斩今详敖初不同谋亦未尝拒捕止因同居连坐情实可矜
　　上曰民以饥荒欲倡乱有司不能抚治例以常律处死朕甚悯焉同居者既不预谋宜宥其子杖而戍边已死者家属财产悉宥勿藉
　　○成化十四年八月壬辰直隶永年县民冀祥吕子良犯私铸铜钱罪论斩其亲邻俱言二人皆父母年老无他兄弟侍餋特以艰窘之故误罹刑宪御史以闻都察院议人缘艰窘犯法以为情有可矜则人争相视傚何所不为但所犯非常赦所不愿而父母年老无人侍餋又律所载宜取旨裁决
　　○成化十九年二月丙子延绥右参将郭镛与虏战三里塔擒斩有功是日别有虏犯其境大柏油川镇守巡抚等官请罪镛于是镛上奏自辩
　　上曰三里塔柏油川皆郭镛分守之地顾此失彼其势不能两全况既出战与他闭门畏缩者不同设更罪之不已甚乎姑从＜宀十见＞宥俾知感激庶可励其异日立功之志
　　○七月乙未大同总兵官许宁等奏分守左参将刘宁左监丞石岩自宣府移守阳和又二日虏犯其境亦系失机当罪兵部言二人移守甫及信宿罪难概论
　　上曰兵部议是士卒非素所拊循则不识将意难以为用宁等顷自宣府移守阳和甫二日尔号令未行威爱未□部下之勇怯地利之险易俱未究知而因一挫即以军法定罪可谓不酌人情不较事势而欲以服人心其难矣俱贷之令勉图后功以赎前罪
　　○十月丙子广西右参将广东都指挥同知欧盘初分守柳庆寇至失利应坐充军律至是镇守等官盛称其威令大行及其他调度皆可称道乞从轻处治以激励边将
　　上曰古人谓使功不如使过赏罚操纵自有权度所以鼓舞众志而使人乐于效命也欧盘既功可赎罪宜从守臣之言姑宥之令复旧任悉心杀贼以图后功
　　○成化二十年九月己亥哈密都督罕慎克复旧城时执土鲁番酋长哈哈械送甘州至是请释之
　　上曰胁从罔治古之法也矧在夷狄固当略之哈哈可遣归本国仍令传谕其国王孙女阿黑察及大小诸酋自后务睦邻保族毋相残以干国法
　　○成化二十三年七月甲辰鸿胪寺寺丞孙绳宣读有误为御史所劾
　　上宥之且曰鸿胪寺官宣读无大失者后勿劾
　　明断
　　○成化元年十一月癸亥左军都督过兴镇守广西召还道湖广祁阳县怒知县李翰接应夫船不时令子得隆率部卒拽翰及其子钊搒掠无完肤俱死河下而兴亦以疾死于道翰妻入愬于朝事下法司差官勘实得隆伏罪其毋击登闻鼓称冤
　　上以其妄愬不听命即诛之
　　○成化二年六月癸丑锦衣卫正千户陈珏初以尽艺得官至是卒无子其侄锡请袭职兵部以非军功请勿许
　　上曰官以酬功珏尽艺非军功比况又无子一时暂假之恩岂后世常行之典勿令袭是
　　○成化六年正月乙酉巡抚陕西都御史马文升王锐各奏去冬虏入延绥葭州保安等县宁寨安边等营杀掠人畜焚毁室庐因劾守备都指挥陈英等闭门坐视守堡指挥盛铭隋能等捍御无策且言知州孟泰等不先移民入堡亦当治罪
　　上曰州县官不系统兵守备之任且方给军需难于概问若边将弛备之罪良由法令不振而然陈英等宜行巡按御史究治其有功劳可赎者仍具实来闻
　　○四月丙子南京守备等官成国公朱仪等奏南京有盗王阿童为盗二十余年已经五犯皆以犯在赦前得免今复被获如仍拟初犯恐益长其恶
　　上曰赦所以许人自新而小人乃倚赦为奸是岂可纵夫辟以止辟虞周之刑也王阿童其审实处决今后问拟窃盗仍以赦前后通论三犯其著为令
　　○成化十三年九月庚辰朵颜卫都督阿儿乞蛮等乞粮
　　上以其多诈不允
　　○成化十九年十一月辛丑巡抚山西右都御史边镛奏国家西北藩篱先大同而代州鴈门次之今大同既宿重兵而鴈门兵独少可于代州立帅府设总兵如大同之制兵部尚书张鹏覆议以为不必立
　　上曰将得其人虽一旅足为万里之长城非其人虽重兵不足为北门之锁钥其如兵部议已之
　　正风化
　　○成化五年四月乙丑御用监左监丞龙闰娶南和伯方瑛妾许氏为妻事觉
　　上曰在昔帝王以内官给事内庭以其绝生道无外觊也今闰在外娶妻何异常人其即离异闰仍送司礼监处治之
　　○成化十一年十二月辛卯国子监祭酒周洪谟言洪武间学规严整士风忠厚□来大不如昔奏渎纷纷欲坏
　　累朝循次拨历之规且群造谤言宜加禁革
　　上曰太学者贤士之所关也今诸生所为若是则礼义荡然矣后将何赖礼部其申明洪武间学规备榜戒谕之
　　○成化八年九月甲辰通城王府仪宾郭成以文卒于宁远卫启王欲奔丧不从乃潜归湖广按察司劾其罪
　　上曰闻亲丧奔赴人子迫切至情有不容已者非有他过其宥之
　　○成化十八年十一月乙巳巡抚河南都御史孙洪请禁诸王府以亲属为婚姻
　　上曰婚姻人道之始礼之大者不可不谨矧藩府为朝廷亲属宜为朕遵行以先天下著为令
　　○成化二十一年四月己未训导郑璟言浙江温台处三府人民所产女子虑日后婚嫁之费往往溺死残忍不仁莫此为甚乞令所司榜谕下都察院议此毙不独三府延及宁绍金华并江西福建南直隶等处亦然宜悉榜谕如璟言
　　上曰人命至重父子至亲今乃以婚嫁之累戕恩败义俗之移人一至于此此实有司之责自后民间婚嫁妆奁务称家有无不许奢侈所产女子如仍溺死者许邻里举首发戍远方
　　崇儒
　　○成化元年四月丁丑朔孔子五十六代孙克煦以子姓繁衍日用不给乞蠲田租
　　上曰孔子有功于万世其子孙在所优恤命有司减其租
　　○成化四年二月辛亥六科给事中十三道监察御史皆言掌太常寺事礼部尚书李希安发身道士不宜令预经筵
　　上曰经筵之设所以讲明道学关系甚重故侍从皆用文学之臣希安既非儒流可罢侍班但令供礼官之职
　　○成化五年二月庚戌大学士彭时等以衍圣公孔弘绪犯法得旨械京问理上奏弘绪贪淫暴虐依法提问固所当然但望
　　皇上念先师扶世立教之功＜宀十见＞其桎梏待取至京议奏处治盖律其八议弘绪正合应议之例
　　上曰宣圣子孙朕素所优礼今弘绪自罹于法殊玷家声卿等欲俾其散行就逮虽非所以处弘绪而于待孔氏之道则得矣其湏系之
　　○成化十二年七月辛亥国子监祭酒周洪谟言孔子冕服已用天子之礼宜增笾豆为十二佾舞为八则礼乐相称
　　上曰尊崇孔子乃朝廷盛典宜从所言其笾豆佾舞俱如数增用仍通行天下悉遵此制
　　○成化十八年十一月壬戌颜氏六十一代孙袭翰林院五经博士颜公鋐奏颜子庙缺人洒扫请如孟氏例拨赐
　　上曰国朝祀典二庙并隆孟氏既有庙户而颜氏独无诚为缺典其令有司如孟氏数给与之
　　○成化二十二年十一月乙卯礼部以博士颜公鋐请脩颜子庙覆奏
　　上曰颜子孔门高弟道德可仰身先配享而家庙不脩可乎其令有司以脩孔庙工役重为脩葺
　　兴学
　　○成化元年三月丁巳
　　上视国子监躬谒先师孔子行四拜礼幸彝伦堂武官都督以上文官三品以上及翰林院学士皆赐坐祭酒司业坐讲赐茶明日赐祭酒司业等官及孔颜孟三氏子孙袭衣诸生宝钞越三日赐祭酒司业及诸生敕曰朕惟国家建学育才用图治理仪文之备视古加隆而太学乃聚教天下之士风化自是而出所关尤重肆我
　　祖宗列圣兴崇表励先后一心兹朕嗣统纪元之初式遵成宪躬临太学祗谒先师孔子劝励师生顾惟经邦辅治非学不能成德达才非教不可而进为之方舍六经孔子之道奚法焉尔师生尚其勉率慎由善乃教端乃学穷理脩身务臻其极庶几四方颙然向风予一人收济济多士之效天下其永底于雍熙钦哉
　　○成化三年二月甲辰
　　上以
　　祖宗以来钦降国子监敕谕学规劝励师生之道罔不周备因命祭酒邢让等募工镌石树太学中门外使师生永远遵守
　　○成化十五年正月己卯巡抚大同右副都御史李敏奏今天下学校俱有乐以侑祭孔子大同虽边方实总镇之所而乐独缺乞照例颁降或容臣制造令诸生习演奏用庶边方之远得以观
　　圣化之美甲胄之士亦得以习礼让之风
　　上曰国家承平百有余年文教洽于远迩同虽边方用武之地诸生诵法孔子与内郡无异文庙侑祭可独无乐乎其亟令所司制造乐器俾本学生员习用之
　　○成化十七年二月癸酉巡抚云南右副都御史吴诚奏乞令土官衙门各遣应袭子于附近府学读书使知忠孝礼义庶夷俗可变而争袭之弊可息仍禁约师生不许索其束脩馈送礼部覆奏以为有益风化事在可行如地远年幼者督令开一社学延邻境有学者以为之师仍听提学官稽考
　　上曰然云南土官世脩职贡无敢违越但争袭之弊往往有之盖虽由于政而未化于教也其令土官各遣应袭子就学如巡抚官及尔礼部所言使蛮貊乖争之风潜消而华夏礼义之化远暨顾不羙欤
　　○成化十八年四月甲辰琉球国中山王尚真奏乞以其陪臣之子蔡宾等五人于南京国子监读书礼部按洪武永乐宣德间例以闻
　　上曰海南远夷向慕文教朕甚嘉之矧在
　　先朝已有旧制其令蔡宾等于南监肄业有司岁给衣服廪馔毋令失所务俾通知中国礼义永遵王化
　　明礼
　　○成化十年七月甲戌辽王豪墭奏嫡长子恩鏋病故其继妃冯氏妾曹氏俱无所出宜令殉葬
　　上曰
　　先帝上宾顾命毋令后宫殉葬可以为万世法况王府前此未尝有用殉者今辽王葬其子乃欲以其妇殉之何其戾耶礼部其移文所司启王勿用迁其妇别室毋令失所
　　○成化十六年三月壬辰晋王钟铉为其嫡长孙表荣乞衮冕章服
　　上曰冠服之制所以明尊卑辨等威所系甚重
　　祖宗旧制亲王世子冕服各有章数未闻世孙而有冕服也将何给王所奏可寝之
　　○成化二十年六月癸亥礼部送云丘王钟鋋长女平陶县主欲选古并郡并君仪宾殷辂侄绣为仪宾所司以县主与郡君同辈行尊卑失序礼难成婚诏令改选而王复累章陈乞不已
　　上曰婚姻礼之大节谨始正家之道莫先于此王既为女择配其可不论尊卑顾礼义而强欲曲成乎有司已尝辨奏犹不知改悔是益违
　　祖训而不畏清议也可乎其依前旨改选勿仍执迷
　　定令
　　○成化元年正月癸酉镇守独石马营等处奉御进保奏独石临边之地备御官军不可暂缺近以轻罪往往逮至宣府系狱恐猝有警急缺人守御请自今军中词讼必自下而上轻则委官鞫问重则亲临自理
　　上曰立法正不宜泥于常而□于变恒有警急之地岂可以常法处之其悉从所言者为令
　　○成化三年二月丁巳监察御史赵敔言内外风宪官出巡遇机密事情及紏劾奸邪自书奏题本多不熟韵书不免倩人代笔因而泄漏事机请自今重事仍依韵书写奏常事从便书写许用题本
　　上命在外官宜如旧制其京官公差在外者宜依韵书若有急切事情恐有漏泄许写题本务使字画真楷不许草率
　　○成化十一年四月戊子琉球国使臣奏乞如常例岁一朝贡礼部言去年彼国使臣至福建杀死县民焚劫肆恶宜降敕省谕并定以朝贡之期
　　上乃敕其王尚图追究肆恶之徒依法惩治自后定为例二年一贡所遣使臣止□百人多不过更加五人除国王正贡外不得私附货物并途次骚扰有累国王忠顺之意
　　○成化十五年二月甲午巡视仓场监察御史蒋昺言收受钱粮实户部之事巡察奸毙乃御史之职宪纲事例具有成规今户部尚书翁世资欲令御史与户部委官同收有失大体为非宜
　　上曰粮草出纳乃户部职掌旧例御史巡视所以紏察奸弊也若令御史同事奸弊谁从而革之户部所言殊乖事体可寝不行
　　○成化十七年二月甲午户部以京城内外私钱滥行旧钱阻滞是致钱轻物贵不便于民虽尝奏请禁约然愚民贪利鼓铸私贩者益多请严加究治且定使钱通融则例
　　上曰今后只许使历代并洪武永乐宣德钱每八十文折银一钱能告捕私造者量赏及私贩者官校用心缉捕有知情容隐者咸究问见今拣钱枷项监问者姑宥之
　　○成化二十年十二月丁丑兵部以巡抚宣府佥都御史秦鋐言各边镇守分守内外官往往请以官舍自随营私作弊宜损其人数
　　上曰军法莫先于戢下今各处随行官舍既多容有奸弊宜为之制镇守内外官止与五人分守等官与三人其余仍取还京著为令
　　○成化二十一年二月乙卯兵部尚书张鹏等以陈言奉旨查京营及各处镇守等官军伴人数具奏裁处
　　上命京营提督内官与五十名掌营内官及各处镇守内外官二十名分守内外官十五名守备内外官十名余皆减革以充操备
　　○成化二十三年七月癸丑致仕右副都御史谢曰□永奏请初考诰命吏部言诰已先具曰□永以礼致仕者宜在可与
　　上命与之且谕吏部曰自后诰敕湏以奏允岁月填写致免前后抵牾
　　用人
　　○天顺八年七月辛巳抚宁伯朱永荐甘肃总兵官定襄伯郭登博通经史素多筹略征麓川镇大同皆著勋绩宜膺大将之寄乞取回代臣总管神机营
　　上曰登宿将有重望用之于外诚不若用之于内卿能举以自代足嘉尚也遂召登还京
　　○八月辛卯六科给事中十三道御史皆言总督漕运左副都御史王竑巡抚宣府右副都御史李秉可大用诏下廷议尚书王翱大学士李贤等皆以为然
　　上曰古之人君梦卜求贤今独不能因舆论所予者而用之乎王竑李秉廷议皆以为可大用朕因而用之何必梦卜邪竑可升兵部尚书秉可升都察院左都御史
　　○成化六年十一月癸未巡抚湖广都御史杨璇奏房县流贼千百成群树黄旗劫狱库敌官军欲调诸路兵进讨臣才不胜任乞命大臣素有威望晓畅军务者总制之兵部言都御史项忠户部尚书薛远可任
　　上特命忠往
　　○成化十九年四月乙酉都察院奏试监察御史陆渊等理刑勤能堪任风宪其刑名生疏者二人宜调别任
　　上曰御史之设所以肃百僚而贞百度也责任甚重所职不止刑名一事尔等自今宜慎选老成有学行者用之勿徒取其谙练刑名而已
　　听言
　　○天顺八年十月壬辰礼部以
　　皇太后诞辰建设斋醮会百官赴坛炷香行礼礼科都给事中张宁等言其非宜
　　上曰尔等所言有理今后僧道斋醮不许百官行香
　　○成化元年正月庚午监察御史杨琅言
　　皇上即位之初大降明诏如罢花木鸟兽水陆品物之贡是节嗜欲以厚民也罢浙江烧造瓷器之役是薄自奉以恤民也罢缉访官校知其擅威福之以害民也罢各处镇守内外官知其凭宠灵以虐民也凡此皆
　　皇上恭俭仁恕之所行是以人心和于下而天心应于上不诬也然作法非难守法为难谨始非难保终为难
　　皇上既作之于始矣愿保其终
　　上曰御史言是朕当慎焉
　　○成化四年十二月庚子监察御史戴用言六事一励实行乞于经筵听讲之时义有疑难少垂辨柝语涉治乱深思体认及令讲官日采古今故事或
　　祖宗宝训数条进讲讲毕复留内阁大臣出诸司章奏□确可否如有重难事机兼召该部堂上官参议一公荐举谓今两京堂上官及方面官缺皆从吏部推举然知人则哲从古为难宜照正统年间例会同内阁及在京衙门堂上官推举为当其余曰精考察均爵赏弭盗贼革宿弊＜锍-釒＞入
　　上曰所言有理励实行朕自处置今后两京四品以上官吏部具缺朕自简除方面官照正统年间例保举余付所司计议以闻
　　○壬子太监郑同崔安往朝鲜册封世子李晃为王既行巡按辽东监察御史侯英言往年尝遣翰林院官之有学行者使其国今同安俱朝鲜人至彼未免卑屈恐轻中国之体
　　上曰英所言良是今后赍赏遣内臣其册封等礼仍选廷臣有学行者充正副使庶不失中国大体而亦可以服远人之心
　　○成化六年五月甲辰
　　上欲于西山建佛阁六科给事中言天灾迭见且岁荒民饥不宜兴此无益之工以伤治体
　　上曰岁荒民饥朕所深恤虽不得已之役犹当停免彼西山佛阁何益于事其亟已之
　　○十二月癸亥户科都给事中丘弘等言即今百姓艰食而内苑育餋禽兽支费粮肉自如请释放以省虚费且言流民无家者所宜收餋贫民不能买粮者概给赈济
　　上曰蛊蚁已减省矣其余悉依拟行
　　厚勋戚
　　○天顺八年十二月戊子安远侯柳景等请复所减禄如其祖父之旧户部以景等未有勋劳而妄乞增禄请治其罪
　　上曰彼虽未有勋劳然皆勋臣之裔不给则已奚罪焉其宥之
　　○成化二年五月庚辰定襄伯郭登自陈年老有疾求角□羊兵柄且无子乞退处南京依先茔预营兆域庶死有所归
　　上曰朕以卿才识出众故托以委任何用恳辞身后事朝廷自有恩典毋为过虑惟尽心所事以副朕怀
　　○成化五年九月丁亥六科给事中十三道监察御史奏会昌侯孙继宗叨居戚畹掌握重兵又命其子瓒理锦衣卫事内外之权归于一门非所以保全之也
　　上曰朕念
　　皇祖妣遗德故特用瓒今尔等陈保全之道深得治理其即罢之
　　○成化十七年十二月庚申
　　上敕吏部曰朕自继统以来治道巨细一惟我
　　皇考攸行是循矧尊亲而崇其所自其道可不以次举之哉赠庆云侯周能夫人甄氏实我
　　圣母皇太后之母朕念
　　圣母教育恩德昊天罔极虽尝推本所自而褒宠之然尊崇之意尚歉然于怀兹循旧章加赠能为奉天翊卫推诚佐理武臣特进光禄大夫右柱国太傅宁国公谥荣靖甄氏为宁国公夫人庶有以昭重庆源而隆尊亲之谊矣
　　优大臣
　　○成化二年十一月丁丑太子太保兼吏部尚书王翱以老疾恳乞休致
　　上曰卿德望老成为国柱石朕方倚毗以成用贤图治之功所请不允仍命医日往视之
　　○成化三年三月甲午国子监助教李伸上言欲荫大臣之子下大臣议
　　上曰爵以待贤理不可滥教餋之法义不可缺其令在京三品以上官子孙各一人入监读书如议行之
　　○成化六年五月辛丑刑部尚书陆瑜因其乡人王铨请嘱奏下锦衣卫鞫治铨乃诬奏喻不法事
　　上以其污辱大臣特杖之百谪戍辽东铁岭卫既而瑜上章求退
　　上曰事既明白卿宜勉力效用不准罢归
　　○成化八年八月乙酉致仕南京吏部尚书魏骥以是年正月卒遣官祭葬其子鸿胪寺序班完以骥遗言具奏辞葬
　　上曰大臣不幸云亡朝廷赐恤典以为尽忠者之劝非但为死者也今骥临终遗言乃尔身之将死犹恐有劳于民可谓纯臣矣览之良用恻然重违其志特从之
　　○成化十三年六月丁巳太子少保吏部尚书兼谨身殿大学士□辂奏乞休致诏曰卿历练老成朕方倚任但自陈衰朽力求退休特兹俞允以遂优闲升太保仍赐敕给驿还乡辂上章辞免太保之职诏复谓卿辅导有年今乞休致特有此擢不允所辞
　　○成化二十三年四月甲戌赠太师杨荣曾孙昂援例乞为国子监生
　　上谕礼部臣曰仕者世禄王政之所先也杨荣历事
　　先朝四十余年有计安
　　社稷之功其子孙虽尝荫叙犹未称朝廷报功之典宜令昂入监读书用示殊恩以为后来尽忠于国者劝
　　任老成
　　○天顺八年三月戊寅大学士李贤以有投匿名文书欲中伤之者奏乞角□羊任
　　上曰卿历练老成朝廷方切倚任小人造言无理朕已有处置宜尽心辅导所辞不允
　　○成化二年四月己酉太保会昌侯孙继宗以疾上＜锍-釒＞乞致仕
　　上曰卿老成国戚朝廷倚重虽有微恙不妨职任所请不允
　　○成化四年五月丁丑兵部左侍郎兼翰林院学士□辂以灾异乞罢
　　上曰朕知卿往年以非罪罢官特加简用今何嫌疑輙求退休宜勉副倚毗所辞不允
　　餋老
　　○成化七年八月丁卯监察御史梁昉言致仕南京吏部尚书魏骥德望素著白首一节今年九十有八而福履康宁近代罕有宜特加优礼
　　上览奏嘉之特谕礼部曰尚书魏骥年及百龄兼有德望朕甚嘉悦其即遣行人奉敕存问并赐羊酒仍敕有司月给米三石赡其终身以表朕优老之意
　　○成化二十一年八月壬辰韩王偕灊奏群牧所千户朱政曾祖信年一百八岁而终祖全一百二岁父镛八十二岁俱正千户致仕一门同享高寿古今希有诚世之上瑞国之休徵乞赐褒嘉以敦餋老之礼表气化之盛
　　上曰老寿之人礼所宜厚矧在一门尤不易得有司宜劳以羊酒进全阶为宣武将军赐米二石布二疋
　　褒忠节
　　○成化五年四月庚申故国子监祭酒谥文毅李时勉孙颙奏请改谥加赠
　　上曰时勉在
　　先朝直言敢谏于忠无忝矣毅不足以尽之其谥忠文赠礼部左侍郎如曹鼐例
　　○成化十五年二月甲寅南京礼部奏开国勋臣坟墓在南京城外者岁久颓坏乞加脩治
　　上曰崇德报功国之重典开国诸勋臣出万死以辅成大业而爵土弗嗣已可悯念今坟墓颓坏而有司不加之意其可乎工部其即命工修治无子孙者复其墓邻一人守护之
　　○成化十八年五月丁亥贵州慕役长官司奏故长官礼福海妻适由年二十二以夫死非命守节五十余年而死乞旌表以励夷风
　　上曰适由以蛮夷之妇而能守节盖渐染中国礼义之化所致虽其人已死难拘常例其特与旌表以为诸夷之劝
　　○七月癸未巡抚云南右副都御史吴诚奏故翰林学士谥忠文王祎在云南抗节不屈而死土人壮其忠义已立祠但不载祀典于礼为缺乞命有司每岁于死事之日备物致祭以为忠义之劝
　　上曰祎在国初以文学事我
　　皇祖议礼制度与有功焉迨使云南执节以死尤有功于世教其如所奏令有司岁于死事之日祭之
　　○成化十九年二月辛巳监察御史钟同在景泰时以直谏死
　　英宗复位追赠大理寺丞录其长子起为国子监生至是其妻罗氏复自陈贫窭乞以次子越入监
　　上曰同死于忠□
　　先皇愍之虽已荫子未足以为忠义之报其再赐越一命仍敕有司月给罗氏米一石以终其身
　　○成化二十一年十二月壬寅福建武平县奏本县民王宗安妻钟一娘夫亡守节年已八十有九其子英妻钟妙贤亦守节三十八年礼部以一娘已老恐以例覆勘以妇死终不能沾恩乞先旌之妙贤则仍待核实
　　上以姑妇一节可嘉命俱旌之不必覆勘
　　○成化二十三年二月辛卯桐城县陶氏有妇三世四人夫亡皆守节无二志有司以事闻
　　上曰朝廷旌表节义所以激励风俗然通都大邑有司仅举一二虽所遗者多而亦可见全节之难也今陶氏一家之内三世四妇相继守节盖有所视法而然诚天下所罕有者其即旌表为四节之门不必如例覆勘
　　慎选举
　　○成化二年正月己巳
　　上谕吏部臣曰今布按二司缺员数多令六部通政司大理寺三品以上堂上官各举所知二三员不限中外各具其才行实迹并注堪任二司正佐移文吏部仍会同内阁从公定与职事日后坐赃连坐举主
　　○成化三年二月己酉礼部奏四夷馆译字教师马铭违例私收子弟教习畨书以希进用宜罪之
　　上曰四夷馆官员子弟见在既多礼部即会官考选精通者量留余送吏部改外任子弟俱遣宁家自后敢有私自教习者必罪不宥
　　○成化七年十二月癸巳兵部尚书白圭等奉旨举武臣智勇可任将帅者以都督佥事刘能等五十人奏上
　　上是之命记其职名临事举用
　　○成化十七年正月癸巳礼部言二月初九日会试天下举人合用同考试官旧例易春秋礼记三经各二员书诗二经各三员缘今书诗二经试卷加多乞每经各增一员
　　上曰科举取士务在得人使鉴别不精宁免其无滥进者乎今诗书卷比前科加多而额数有限可每经增同考试官一人庶得详于校阅而人才无遗也
　　○十一月己卯贵州程畨府知府邓廷瓒奏本府新立学校土官土人子弟在学者乞岁贡一人如选贡例
　　上曰朕以蛮夷率化既建学置徒比之内地但科举之业未可猝成宜岁贡生员一人俾观我国光相劝于学以称立贤无方之意
　　○成化十九年五月壬辰兵部会总兵官英国公张＜棥心＞等校试天下所举将才得指挥使文锦等请各升用
　　上曰武臣凭藉世勋往往以骄纵败德虽弓马有不闲习者况能操笔为策略如文士乎＜棥心＞等校试天下所举将才文事武备庶乎兼得其令如例擢职举军功等以风励天下俾远方奇才知所向慕砥砺效用顾不于国有益乎
　　严考察
　　○成化二十一年七月丁卯都察院以监察御史巡按满回者考称上闻
　　上曰御史出巡往往有行事过当擅作威福不称任使者今后务严加考察不许狥情
　　○成化二十二年十二月乙未
　　上以天下诸司朝觐至京敕吏部曰朕惟致治在于用人而用人系于铨选苟铨选不当则贤否混淆庶政何由而脩民生何由而安曩司铨选者多或狥情以致在外有司称职者鲜灾异之兴民生之困职此之由兹当天下诸司朝觐之期尔吏部会同都察院详细询访严加考核其间果有操守廉洁干济勤能政务脩举名实显著者具名来闻其有年老衰病罢软无为素行不谨贪酷殃民及升任不协人望才力不堪繁剧者照例具奏朕将旌别黜调之以示劝惩焉尔等湏同秉至公臧否允当以协舆论斯副朕修政安民之意钦哉
　　重守令
　　○天顺八年十月丙申束鹿等县知县盛颙邵铜郑冕李人仪先任御史以劾石亨坐贬在官抚字有方守臣请超迁之以彰忠直
　　上曰颙等以直谏为权要所排又善于其职其悉予大郡以为人臣奉职者劝
○成化二年二月己卯少保吏部尚书兼华盖殿大学士李贤等言州县正官乃亲民之职实系民之休戚循资选补恐未能得人宜精加考选惟贤是用
上曰有司正官得人则庶事理而民爱惠非其人则政务隳而民被害矣吏部其精加选授毋用匪人
　　○成化三年正月庚寅升苏州府知府邢宥为浙江布政司左参政仍掌府事
　　上赐之敕曰国家之政重在安民比岁田野之民鲜得其所究其所自盖守令匪人或恣肆贪刻剥削无厌或阘茸庸懦坐视民患相为蒙蔽默不以闻致下情不得上通上泽不得下施今以尔在府年久有守有为庶民感仰特升前职仍付以郡寄夫方千里之民安危皆系于尔宜体朕心以保餋为务必使其衣食有资礼义有教而察其休戚均其徭役兴利除毙一顺民情毋徒玩愒毋事苟且毋为权势所胁毋为奸吏所欺凡公差官员人等有违法害民者即具实奏闻所属官员人等作奸害民尔就提下差人角□羊京尔亦宜奉法循理始终不渝庶副朕之委任
　　育人才
　　○成化十三年八月戊申兵部右侍郎马文升奏武学教弛教官多缺生员亦少乞敕总兵提督官选各营武职年二十五以下非系把总管操者及都督都指挥指挥应袭子俱入武学肄业不妨操练二十五以上愿入学者听又请行各处提调学校官选武官及戎家子弟三十名入本处学习武艺又请选京官以罪罢黜为民而谙练武事者为教官专委总兵一人同本部侍郎一人朔望至学考校以行赏罚
　　上可其奏命吏部慎择教官其罢黜为民者不必用
　　○成化十五年七月壬申故驸马都尉梅殷玄孙纯以举人会试下第入监会其父孝陵卫指挥使昇卒例应袭职因自陈欲俟下科再试兵部言无例
　　上曰纯勋戚之裔能有志科目其许之
　　谕臣下
　　○成化元年十月甲申都察院决囚失于覆奏检举请罪
　　上谕六部臣曰天工人其代之若事当行而缓于覆奏是怠天也怠其可乎自今各衙门一应奏题旨意即明白覆奏毋得稽缓五日内不覆奏者该科劾之
　　○成化七年四月庚戌右佥都御史徐廷章以巡抚甘肃岁久仇怨者多乞调别
　　上曰巡抚官但行事公正何必论久近廷章所言乃适已自便不允令尽心所事不许推避
　　○成化二十二年六月乙亥
上谕文武群臣曰朕惟人君图治必先于得贤人臣辅治必谨于奉法夫法者治天下之具得众贤以奉法则治功未有不成者我
　　太祖高皇帝创业贻谋百司庶务具有成宪
　　列圣相承守而弗失治化之隆远迈前代肆朕继统一惟成宪是遵夙夜兢兢恒思得人辅理柰何岁月滋久文恬武嬉往往有恣情玩法隳职偾事者形迹败露朕已寘法宪典尚虑尔文武群臣罔知警戒居重职者或私胜公微交通嘱托引用非人以致殃及于军民在下位者或知小谋大夤缘行贿躐求非分以致愤切于人心此而不禁必将仿傚成风廉耻不顾名节不立勋业无闻禄位不保国家之治亦何所赖焉兹特降敕戒谕尔等其各惕然脩省奉公守法勉副委任或内省有疚者湏痛自惩艾改过自新务期职脩政举有利于军民用称朕求贤图治之意敢有执迷不悛仍蹈前非者
　　祖宗法度具在朕必不尔宥其戒之慎之
　　○甲午
　　上谕法司曰法司职典刑狱关系甚重必详慎明允毋少苛纵庶副委托近闻堂上并所属官多怠玩不谨往往迟去公署早回私家及问刑又多受嘱容情观望延调事久不结甚至肆意出入人罪致使刑狱不公人心抑郁本当究治姑置不问今后务湏各加省悔堂上官当正己率下严督所属勤于职业明慎用刑毋蹈前失敢有不遵约束旷职作弊者指实具奏区处若容隐不闻一体治罪
　　○成化二十三年五月丙辰
　　上以旱灾敕谕文武群臣曰朕□凉德嗣守鸿图夙夜忧勤期臻治理柰
　　上天示戒亢旱踰时田苗枯槁民庶惊惶朕甚悯焉已曾＜宀十见＞恤刑狱遍祷神祗而雨泽未降岂冤抑未伸财用未节困苦未苏而致然欤抑尔百官奉公守法之心懈而罔上厉下之私胜欤兹朕省躬自饬节减用度疏放宫人及条示合行事宜令内外衙门从实举行尔等其各体朕心痛自脩省尽心职务必致实效以回天心以苏民困以纾朕忧悯元元之意
　　谕将帅
　　○成化二年三月壬戌征夷将军都督同知赵辅赞理军务左佥都御史韩雍等破广西大藤峡报捷
　　上降敕奖谕之曰此贼负恃险阻流毒三广为日已久非尔等协谋奋武用兵有方安得成功如此之易朕览捷报实深嘉悦兹特降敕奖谕但山洞峻深今虽平定倘他日复聚必为民患尔等湏计议长策务在处置得宜永绝后患待他日宁静之日即具奏班师有功官军宜从实开报以凭升赏
　　○四月辛酉靖虏将军抚宁伯朱永总督军务工部尚书白圭等奏荆襄捷且槛其贼首千斤刘以献
　　上降敕谕之曰尔等分布官军进逼贼巢四面攻击贼众大败元恶千斤刘就擒余孽殆尽足见调度有方成此平贼安民之功朕甚嘉悦但石和尚未见下落必是逃匿他所此贼不除恐为后患宜多方设法搜捕之开报前功务湏从实官军土兵可散遣者即便散遣毋坐费供给困此一方如事皆安妥其即具奏班师
　　○成化十一年六月甲辰湖广总兵官左都督李震等以蔡溪清水江等处苖贼攻掠乞统调京营及云贵四川南直隶兵会剿殄灭使无遗类
　　上曰蛮夷滑夏自古有之要在边将羁縻得宜使不敢越境为乱而已曷尝以殄灭为快其令震等与四川贵州广西参将土官人等各督兵民分屯要害以御之仍相度事机彼或肆行拒敌则加剿杀或闻风畏威则加抚谕若将来贼势果炽必欲统调官军宜俟转输既足具奏裁处
　　戒将臣
　　○成化元年正月戊午兵科给事中秦崇言方今夷虏陆梁边郊多垒正文武大臣戮力同心之日乞敕各处□守巡抚官互相咨度俾计出万全
　　上曰人各有长朝廷所以参用文武内外之臣以任□□正欲其彼此相资可否相济以共成王事耳苟或各怀私妒护己之短沮人之长几何不贻边患大抵天下之事同则成异则败者皆然也戒其异而勉于同岂特边将然哉
　　○成化六年正月乙亥左都督刘玉以奉命预饬军马听调西征乃奏言兵少
　　上以团营军皆出精选今奏若此必有其由诏内外提督等官陈状于是抚宁侯朱永及玉等俱引咎自劾
　　上曰初简阅军马特委尔等提督训练正欲兵精以备调遣也何乃因循废弛輙至于此玉等坐营平昔怠惰及临期却称兵马不足论法本难容恕既引咎姑宥之仍各慎乃事以副委托数有不足即与选补勿致有误
　　○成化十九年正月丁酉分守大同东路左监丞杨雄左参将卢钦以私忿相讦奏
　　上降敕切责之曰尔雄言钦专恣尔钦言雄挟私法司议尔等俱合逮治朕以西北重镇急在用人姑从＜宀十见＞贷夫天下之事和则成不和则偾今尔等承分守之托无事之时矛盾如此倘遇警急岂不误事今后务改过协心济理边事以副委任若再蹈前非必罪不宥因通戒各边内外将臣务相协和济事
　　○成化二十一年十一月癸酉英国公张＜棥心＞等推举五军营掌号指挥任忠蒋汉为署都指挥佥事
　　上曰
　　祖宗之制军职必有功乃得升近无功拟升者累有禁例今姑从＜棥心＞请自后各营无得狥情举保
　　惜才
　　○成化七年五月辛巳故翰林院学士吕原子中书舍人＜常心＞乞应顺天府乡试刑科给事中芮畿谓＜常心＞以荫授官欲屈身就试不过为他日升迁之地耳不宜许
　　上曰朕念＜常心＞儒臣之子有志科目特允所请不为例
　　○成化九年八月己巳尚宝司卿杨导言尚宝司官虽经考绩止升本司吏部拘于近侍一概循例不复举用人材淹滞无以自效乞令所司照诸近侍循例推举吏部覆奏以为难从
　　上曰古之王者立贤无方尚宝司官果有才堪政事者不宜使之终老是职吏部其视诸司例举用之
　　安民
　　○成化二年正月丁未
　　上谕兵部尚书王复等曰荆襄贼起命将徂征其间流民聚集多有被贼驱迫扰害者恐其因此惊疑不得安生朕甚悯焉亟与出榜晓谕俾知朝廷出兵剿贼乃为百姓除害不必惊疑有能率聚生擒贼首或斩首来献比军功加倍升赏其有被贼胁从脱逃来归者免其罪有功一例升赏朝廷以至诚待人决不失信毋或生疑累及身家悔之晚矣
　　○成化十八年四月壬子抚治郧阳大理寺右少卿吴道宏奏自去冬来河南陕西山西北直隶流民又复扶老携幼入荆襄境内潜奔入山皆由各官司不能安抚所经军堡巡司不加盘诘所致乞加禁约用示不虞户部因请以招抚多寡定为劝劳停俸提问三等赏罚以励所司议入
　　上曰荆襄流民向因区画不早餋成大患自命官抚定之后屡降旨意校文晓谕禁约而道宏等又有此奏皆又有司牧餋无方巡警不职之罪也宜令各该地方守臣招抚复业所招数少者悉如所拟停俸问罪其流民所经之处所司严加究诘如仍前不阻遏者必罪不宥
　　○成化十九年八月丁卯兵部言虏寇大同等边恐内地兵民闻而惊疑宜遣官巡视
　　上命大理寺少卿佀钟以往赐之敕曰迩者山西虏报传至内地自涿易至真突人多惊疑其窘乏之徒又往往乘机讹言惑众结党剽掠以致人心忧惧不知所从兹特命尔往抚尔宜榜谕以虏已加防御不足为患宜各安生仍推究倡为讹言者重罪示众其余保障事宜悉听尔从宜处置以称朕惓惓保民之意
　　惜民力
　　○天顺八年十一月乙丑襄王瞻墡以造碑铸钟未毕工奏请趣其成
　　上复书曰朕初即位与民休息一切不急之务俱从减省已颁诏布大信于天下况兹二事亦非急务若勉循所请不惟使朝廷失信于下恐亦无益于叔祖之盛德也叔祖读书明理素称贤达正赖匡辅不逮以瘼之兆民尚其亮之
　　○成化七年七月乙亥巡抚延绥右副都御史余子俊奏欲于延庆边疆凿山设险并筑垣立墩为防守计乞拨山狭丁夫五万供役兵部以边民疲敝难重劳之
　　上曰然设险守边兴工动众当审度民力姑缓之
　　○成化二十一年五月丁巳广东左布政使陈选奏近奉诏则裁省贡献掌市舶司事太监韦眷先所奏乞均徭余户六十人添办方物者宜悉停免
　　上谕户部臣曰广东近有风雹之变坏民庐舍死者甚多海隅之民良可矜念贡献方物既已减省添办余户自今宜减半与之
　　恤民
　　○成化元年八月丁丑工部右侍郎沈义右佥都御史吴琛巡视保定淮扬等处民瘼赐之敕曰朕惟国以民为本民以食为天民有被灾失所者拯恤救济诚不可缓今天雨连绵田土无收人民缺食不能安生特命尔等往来巡视民瘼督同巡按御史及府州县正官亲诣被灾处所先发仓粮验口赈济若本处仓粮不足于附近州县借给或于殷实之家以礼劝借如赈济粮尽仍宜区画接济其被灾之家一应科差税粮量为减免缺少牛种者为之措办劝借官为给散令趁时播种仍严督所司加意抚恤俾各遂生业不至失所有坐视民患及贪酷罢软者拏送巡按御史等官依律问罪廉正有为者奏请旌擢军职有犯轻则量情责罚重则奏闻区处
　　○十二月丁酉敕南京总督粮储都察院右副都御史周瑄曰比闻南京米贵人民艰食兹欲发粜平价以济民饥敕至尔同南京户部侍郎陈翌亟将仓粮四万石粜卖价银收贮在官或仓粮不足可将两京文官本色俸米预卖一二年之数量时定价银一两米三石或二石五斗按季分给粜卖之际务在斟酌得宜尔其尽心整督以副朕爱恤下民之意
　　○成化二年五月己卯巡视凤阳等处右副都御史林聪以凤阳等府灾请＜宀十见＞追陪马匹及孳生牛犊一年以苏民困清角□羊军匠宜俟豊年
　　上嘉其言皆救民急务悉从之仍令种牛每二年追犊一
　　○七月壬午司礼监奏请遣内官往浙江等处督造纸劄给事中黄甄监察御史赵敔等言各处水旱相仍人民饥困遣官督造恐重为烦扰
　　上特命止之惟敕所司督造而已
　　○成化三年三月己卯内承运库会计岁用赏赐之费不给请于浙江等处旧罢银坑内如例采之事下户部覆奏
　　上以军民困苦闸办之数但准天顺二年例从省取之其浙江福建二处各遣内臣一员往督其事四川云南二处但令镇守内臣兼督之仍谕以敕书令无得扰害军民
　　○四月壬寅
　　上念各处小民流移及边备废弛敕镇守巡抚等官通行查勘未复业人户并应给牛具种子与见在马匹粮储数少者各从长设法区画务使人民安业边备足用
　　○成化四年九月庚申陕西守臣奏西安府诸州县兵荒请免有司明年朝觐
　　上谕吏部臣曰用兵之际征歛转输民困极矣有司宜加意抚恤可从其请免之
　　○成化六年二月庚午命刑部左侍郎曾翚等分行天下访求君民利病考察官吏得失赐之敕曰朕自临御以来励精图治惓惓以保民为心而比岁水旱相仍民多艰窘所在官司默不以闻致下情不得上通上泽不得下施轸念及此良切朕怀今特命尔等巡视府县奉宣德意考察得失问民疾苦禁捕盗贼民有流移未复者设法招抚饥窘无聊者量为赈济无牛具种子者悉为措给强暴害众者严加惩治冤抑未伸者即与辩理徭役可省者省之科徵可停者停之务使人受实惠不致失所仍考察诸司官员奉公守法廉明仁恕者以礼奖劝贪酷害民者为民考疾罢软误事者致仕闲住湏察民情好恶之公以为去留军职害军一体罢黜凡一应军务民情利所当兴弊所当革者悉听尔便宜处置干碍地方重务宜具奏区处
　　○七月戊子
　　上以南北直隶及河南山东等处多水灾民生艰窘命兵部暂停御史印马俟来年并印
　　○九月己亥
　　上谕户部臣曰京城米价踊贵民艰于食尔户部即发京通二仓米五十万石平价粜之每粳米一石收银六钱粟米一石五钱命侍郎陈俊同太监韦焕尚书薛远总其事仍差科道官分理之其文武官吏俸粮可预给三月以平米价
　　○成化九年十二月戊寅兵部言北直隶山东河南等处水旱宜停徵民间马
　　上曰马政固国家急务但岁歉民贫救死不赡丧彼得此将安用焉兵部议是然尚未止此南直隶等处凡灾伤地皆暂停之
　　○成化十三年八月甲寅
　　上诏户部臣曰山东兖州及南直隶诸府州雨水为灾民甚饥窘朕甚愍之尔等其推择郎中员外郎廉能可任者五员分往赈济其有合行事宜斟酌以闻户部以郎中张文等五人名上并拟区画盐钞纳米冠带节省夫役廪给诸事
　　上皆可之且赐文等敕曰今特命尔督府州县卫所官遍历乡村勘实丁口将预备仓粮照数赈济或移借于有粮州县或劝借于殷富之家或用官钱籴买依时给散灾重之地该徵税粮即为奏免户口盐钞未徵者悉与蠲除凡供应不可缺者移派于有收州县灾轻之地民贫甚者亦量加赈给无牛具榖种者官为措办或盗贼生发督令擒捕所司有贪酷作弊者轻则示罚重则参究如律俟明年麦熟民安盗息具奏还京
　　○成化十四年八月癸巳
　　上谕六部臣曰山东北直隶各府军民灾伤甚重尔等其以该徵追粮草马匹等项并一应差役当停止分豁者具奏来闻再差各衙门能干官与敕分往赈济巡抚直隶都御史汪霖速令回任江西亦被水灾令南京刑部右侍郎金绅领敕巡视
　　○成化十六年三月戊子
　　上谕礼部臣曰顺天并直隶府州县山东饥荒特甚朕悯赤子饿殍流离不遑寝食其被灾地方派纳光禄寺一应供用之物宜悉量为减省以苏民困书曰民惟邦本本固邦宁自今凡可以恤吾民者其悉以闻
　　○八月辛酉户部奏顺天府收餋孤老岁给粮布多为人侵欺乞命御史并本部委官督同有司查勘仍通行天下巡抚巡按官一体禁治
　　上曰餋济院之设所以收餋孤老无告之民盖体天地好生之德以尽人君司牧之责也何有司视为常事全不加意奉行以致奸弊滋生京师如此四方之远可知矣其悉如户部所言通行禁约务使朝廷德泽下流而颠连之民皆沾实惠如有仍前怠忽者巡按御史奏闻处治
　　○成化十七年六月己未镇守山西太监刘忠等奏平阳等府州太原等卫所雨雪愆期麦禾无望乞暂停免该输柴炭掌后府事襄成侯李瑾亦以为言
　　上曰百姓足君孰与不足今山西民贫困如此其忍复令供赋税耶柴炭价银虽国家急务可暂免秋冬二季以后年分仍徵之
　　○成化十九年七月壬子山西夏旱无麦尝令以米豆代纳督粮者使每石加十之四五又勒收余价纳户苦之巡按御史陈英上言其弊
　　上曰山西连年荒旱夏麦无收令以米豆抵纳夏税所以便民也柰何有司不体朝廷＜宀十见＞恤之意既加收数多而又勒收余价厉民甚矣其令夏税无麦处正抵斗纳米并一应纳完粮草俱不得追收余价
　　○成化二十年七月庚寅巡抚陕西副都御史郑时奏属郡连年亢旱饿莩盈途乞暂停岁课物料以苏民困
　　上曰关中屡值凶荒民多死徙妻子兄弟尚不相保况望其供赋税以资国用乎粮草逋负者既皆＜宀十见＞贷其岁办物料宜暂停徵民之困苦庶可少纾矣
　　恤将士
　　○天顺八年九月庚申黄州安庆南昌宁波衢州诸卫所运粮赴京值天旱运河浅涩盘剥费用耗米无存户部累奏追徵
　　上曰军士漕运遇天旱水涸盘剥艰难所亏耗米其免之勿追总督及儧运官亦免其罪
　　○成化元年闰二月丁卯镇守广东太监陈瑄等奏两广稍宁从征达军思归乞令分班赴广操守脚力口粮有司供给
　　上曰贼未尽宁达军岂可分班宜俱留听调给与田屋差人并沿途应付口粮脚力送其家属完聚令镇守等官加意抚恤之兵部复言达军家属多在南北直隶境内创买田屋揆之人情不能不安土重迁乞遣官审问其不愿者听愿者亦乞量与绢布以慰其心
　　上是之复曰今既有家业不愿者听其达军从征日久艰苦仍令镇守等官量给赏劳待贼平之日具闻
　　○成化三年二月己酉都指挥佥事骆忠奏见领官军往辽东备御内多系真定等卫下班人数乞照征进例给赏
　　上曰下班官军遣去备边人情不堪其各赏银一两不为例
　　○成化七年五月辛卯太傅会昌侯孙继宗等奏京营军士赴工役者万余况值炎夏灾疫盛行请令轮班更代以苏人力
　　上谕兵部曰各处赴工官军姑暂停止修理堤岸者令轮流更易务在亟成
　　○成化十七年十一月丁丑户部奏漕运过期三月以上者官请戴罪停俸其总督平江伯陈锐副都御史张瓒参将都胜亦当坐以不严督之罪
　　上曰今岁河道阻滞其过期两月以下者姑宥之锐等俱勿论
　　体群臣
　　○成化十年六月乙亥岷王音垽奏乳母张氏子罗观谪戍柳州卫而张氏年老无子乞免其戍兵部言观以罪谪戍难以私恩而废国法
　　上曰罗观母老失餋情实可矜王以乳母故为之陈请亦厚之道也但国家之法朕不敢私姑放观归餋亲终之日仍令戍边
　　○成化二十一年六月癸未
　　上谕通政司曰盛暑祁寒朝官侍卫人等难于久立今后每岁自五月至七月十一月至次年正月止奏五事余仍旧
　　○成化二十二年三月壬申南京国子监琉球国官生蔡宾等五人乞归省亲礼部为覆请
　　上曰昔阳城在太学诸生三年不归省者斥之矧在远方外国岂可长留不遣其即归本国以遂其定省之私
　　弭灾
　　○成化三年五月壬申宣府大同及威远朔州俱地震
　　上敕谕镇守巡抚等官曰地道属阴阴者兵象夷狄象也尔等所职者兵所当攘却者夷狄然兵备怠弛不脩以致夷狄侵侮无所顾忌咎不在尔等耶其勉补前过勿贻后悔
○七月辛巳巡抚河南左副都御史王恕以开封等府虫伤禾稼言其地连年水旱加以荆襄盗起军民劳困今起运税粮并买办物料尤倍于往年何以支应因乞罢归
　　上曰王恕不准罢归所言事有可减省停止者该部斟酌以闻
　　○乙酉
　　上以河南水旱相仍谕工部臣曰河南中州之地天灾流行民困若此宜有以＜宀十见＞恤之尔等原坐采办之物其行三司勘实凡被灾州县物料已徵者遣人角□羊纳未徵之数暂行停止俟豊年完纳
　　○成化五年十二月戊辰兵部尚书兼文渊阁大学士彭时以腊尽雪少祈祷不应上＜锍-釒＞言事
　　上曰朕不德不能感召天地之和以致雨旸不时冬令无雪岁事甚有可虑朕虽省躬忱祷未获嘉应今览来章所言良是宜悉行之庶民无怨咨和气致祥以获豊年之庆
　　○成化九年四月戊辰总督河道刑部左侍郎王恕奏去年自京师直抵扬州南北三千余里水旱灾伤民甚艰食今岁雨雪少降狂风弥月土乾麦槁民不聊生三月初四日山东地暗如夜乞诏廷臣讲究所以弭灾恤患之策并祭告各处山川之神
　　上曰山东既灾重民艰湏行实惠今年税粮尽与蠲免顺天等府亦量减免于是特遣礼部左侍郎刘吉往祭告东岳泰山等神以祈雨泽
　　○成化十三年闰二月癸亥巡抚南直隶右副都御史牟俸奏去年十一月南京大雷今春二月安庆府复有大雪雷电之异宋儒程颐有云阴阳运动凡失其度皆人为感之也伏望
　　皇上脩人事以弭天变仍敕内外群臣同心脩省敕六科十三道备陈致变之由容赐采纳措诸躬行将见政乂民安和气充塞而灾异可消矣
　　上曰阴阳愆忒雨雪雷电不时皆政事不节所致况谪见南京警戒尤切今欲脩政事求直言应天以实所司其悉如此奏行之
　　○成化十四年十二月甲午
　　上谕户部臣曰今岁北直隶水灾殊甚闻紫荆关水门被水冲其门扇至涿州则居民之渰没禾稼之漂流人畜灾困甚矣其田税应免者可悉免之
　　○成化十八年四月辛酉
　　上谕礼部臣曰前者尔等言一春无雨恐夏麦不实秋禾不生请命官祈祷朕以为立夏之后气侯蒸润必有雨泽而今亢旱愈甚朕心忧惶莫知所措其命英国公张＜棥心＞告
　　天地保国公朱永告
　　社稷襄城侯李瑾告山川
　　○成化二十一年正月庚寅以星变赦天下诏曰朕绍
　　祖宗大位抚御万方思惟荷负之艰罔敢自遑自豫然而治效未著灾沴迭兴地道失宁天时亢旱土无所演朕切忧惶尝斋心恳祷遣廷臣祭告山川柰岁竟不登而河南山东畿内率多饥馑陕西山西尤剧至有弃恒产家室不相顾者元元何辜罹此危厄朕为民主可忍然莫之愍耶累博采群议发内帑仓储敕所司大小多方赈济期此矜人同归乐土不意冬暮春初两次星变有声朕愈兢惕载敕臣备陈时政得失采纳而行用以下慰民望上答
　　天心况方春时和万物发育祗承乾元资始之仁诞敷＜宀十见＞恤之典于戏君以爱民为德怀保惠鲜之政当施臣以辅治为忠还定安辑之务宜勉必上下极交脩之诚庶穹苍有昭格之效诏告中外俾咸知悉
　　明刑
　　○成化元年九月甲子监察御史方佑问窃盗三犯者二人法当死其一人再犯遇赦一人则赦后再犯都御史李秉以为虽名三犯而中遇赧宥必赦后三犯乃当坐
　　上曰怙终者固当诛然既遇赦宥则前罪除矣如仍坐之是未尝赦也卿所议良是其著为令
　　○十一月壬申三法司会奏窃观新颁诏条内开人命不赦然人命有故杀故勘故禁斗殴并屏去人衣服及威力制縳人致死等绞斩罪该载不尽又十恶条内有徒流杖罪问发运砖守哨等类未完满者应否释放及文职官吏有犯贪淫事有显迹固合除名然中有事发而无实迹其于赦例应否宥免其边远为民者数内有年久已成家业者请定自何年为始内外法司问完罪囚已蒙赦宥其该追赃物多有未完伏乞
圣断
　　上曰人命故杀者不宥其余皆宥之犯在十恶者罪虽轻亦不可宥官吏贪淫事无显迹证佐者具奏裁处为民者自天顺元年为始于谪所成家业不愿回者听其犯赃有追未完者悉免之仍命通行各处知会
　　○成化二年六月丁未大理寺卿王概言指挥佥事徐盛逼人致死畏罪脱逃近有例如是者即以众证定罪盖欲以绝奸诈也但情有重轻今盛所犯颇轻若如例恐失之滥
　　上曰致人于死地而又亡命以希免罪此正奸人也岂得为滥仍如前例行之
　　○十二月辛亥监察御史董廷圭等言江西等处军民往往因细微之事肆为张大之词用老疾之人觊免越诉之罪或觅人抱诉请必加之罪则刁诈乃不得售其奸良善得以安其业法司议其言宜从
　　上命通行内外其果被诬枉而来诉者法司当与辩理勿拘此例
　　○成化十三年三月癸未分守怀来奉御廖礼信部下军余妄报妖言因及平人收系甚众时巡抚都御史殷谦参将都督佥事周贤巡按御史何鉴并镇守太监弓胜总兵官都督佥事刘清副总兵都督佥事周玉指挥佥事周隆尹昇亦皆扶同奏报事下都察院问拟妄报者坐斩并请治礼等罪
　　上曰礼轻信小人致成大狱本当报问谦贤等不行审实扶同奏报俱当究治但边方用人之际姑宥之且谓法司似此虚情不与辩理不知前此被枉者几何朕念人命至重自后凡遇冤抑必从公推辩不顾忌戕害无辜
　　○成化十八年闰八月乙未巡抚山西左副都御史何乔新劾奏按察司佥事尚敬刘源滞囚之罪且请通行天下禁约
　　上曰刑狱重事也周书曰要囚服念五六日至于旬时特言未得其情者详审不苟如此苟既得之不即结断桎梏缧绁拘系其身往往有瘦死狱中者矣夫其人罪不至死而死是刑官杀之也故律特著淹禁罪囚之条乔新劾奏甚当其即究治二人仍令天下刑官皆知所谨以副朕钦恤之意
　　恤刑
　　○成化二年六月丁巳
　　上以天气炎热敕三法司见监罪囚除真犯死罪外余备其狱辞来上毋令淹滞于是都察院上十有四人刑部上百四十有一人
　　上命即如例发遣
　　○十月辛酉巡按河南监察御史械送逆贼刘通再从弟侄男女三十三人并藉其财产上奏三法司锦衣卫会审皆别居疏属律不缘坐者
　　上曰族诛非圣世法此三十三人微会审则衘冤甚矣其亟发宁家所藉财产悉还之
　　○成化四年四月丁巳
　　上以天旱不雨特降旨曰法司监问囚犯恐有冤枉宜从＜宀十见＞恤尔司礼监太监徐浩可同三法司堂上官详审之其重囚并情罪有可矜疑及见枷号者具录来闻徒流以下即与减等发遣
　　○成化十七年四月戊辰敕谕三法司曰朕承
　　祖宗鸿业为天下万民主惟法天道用刑以防奸慝以安民生特简命尔等典司刑狱冀各尽心职业用辅朕之治理柰何中间或有听断苟且而鞫问不明或拟议迎合而比附不当或任意妄为出入或狥私恣为重轻以致人罹冤抑淹禁岁久怨讟繁兴有伤天地之和朕念及此情甚恻然已敕司礼监太监怀恩同尔等审录清理之夫既往者悉不追究将来者岂不可痛自警省乎今后尔大小官员务以钦恤存心明慎用狱不可轻忽不可淹滞可矜疑者即与辩析有冤枉者即与伸理毋过与姑息毋失于惨刻庶几刑罚得中人心惬服足以副朕治理用召天地之和矣倘不此之虑使刑罚枉滥害及无辜则国有常典罪可逃耶尔等其钦承之
　　正法
　　○成化元年正月甲戌
　　上以征两广所调畨汉官军及随行吏士若不严加禁约恐所过骚扰敕遣监察御史汪霖刘庆二人分道约束有犯者听收考重治仍械送总兵官号令示众干连将领具实劾奏区处
　　○成化六年二月己巳有自宫求进者二百六人礼部□闻
　　上命姑宥其罪俱发回原籍当差不许投托王府势豪潜住违者论死隐匿之家发边远充军仍出榜禁约后有自宫求进一体治罪
　　○七月庚辰兵部奏近者京城内外强盗数十成群肆行劫掠请严禁治之
　　上曰盗贼纵横皆兵马司及锦衣卫应捕官校不用心缉捕所致已往姑恕复怠缓纵容隳职废事者降调边方能擒获有劳者给赏
　　○成化十三年二月甲戌初乐安王奠垒奏宁王奠培惨酷贪淫不轨等事命官勘实惟不轨涉虚至是仍会官议拟坐罪
　　上曰宁王所为不为屡降敕切责乃不思改过而所为益甚揆之
　　祖训本当削爵为庶人念系宗支姑从＜宀十见＞典革去禄米之半乐安王所奏重情不实革禄米三之一仍降敕切责及书报各王知之
　　○成化十五年十一月丙戌广西按察使张黼朝觐后归家久不赴任为巡按御史所劾
　　上曰按察使之设所以司一方风纪常以身率先勤慎其下犹有不事者况以怠慢导之乎张黼曩以朝觐至京黜幽之典非不亲见不以自惩乃复归家眷恋私事久不赴任所谓荒废职务诚如御史所论其令致仕勿复用
　　○十二月丙午提督郧阳等处大理寺右少卿吴道宏奏荆襄流民其来实自河南今河南右参政蔡志佥事董龄皆任抚民之寄不亲诣其地以尽职业致流民潜入荆襄宜治二人罪以为居官自图安逸者之戒
　　上曰流民弃业而逃势非得已若有司加意抚治亦可渐复今河南方面官不亲抚治非所以副增官专治之意也其各治罪如律
　　○成化十六年六月癸丑皇亲王源侵占民田事觉
　　上曰源旧所赐地仍给管业余俱还官给民牧种家奴首恶者二人俱杖五十械送原籍当差户部即备榜通行禁革
　　○十月丙寅晋府故镇国将军钟鏕无嗣谋收其夫人张氏弟妇之有娠者入府生子以为己子方山王钟锭为扶同奏请赐名已而得封至是为人发其事且及王近狎乐妇杖死辜等罪命内外官勘报不诬
　　上降敕切责钟锭曰
　　高皇帝封建藩屏政欲子孙相承永享富贵柰何尔身居王位贪淫酷暴又甘与异姓为骨肉得罪
　　祖宗贻羞宗室廷议佥谓紊乱宗支难以轻宥兹特革尔王爵禄米尔其怨天乎尤人乎尚其悔悟之
　　○成化十七年六月戊辰太子少保刑部尚书林聪等以百户张鉴所犯凶恶拟罪失出被责问服罪
　　上曰朝廷用刑正以禁奸慝鉴凶恶如此尔等不依旧例断拟本欲置之于法姑宥之该司官停俸一月
　　○成化十八年五月壬午灵丘王府有将三人擅出平阳府城于佛寺止宿言欲赴京奏事巡抚山东右副都御史何乔新等以闻礼部覆议灵丘王既不铃束又不举奏宜降敕切责本府教授及守城官亦宜治罪
　　上曰宗室擅出王府朝廷累有明禁将军辈乃故犯之若诸府效尤何可复制其本府教授并守城官令巡按御史究治其罪以戒其余
　　○闰八月甲午大同守臣奏八月中虏才三骑入黄土墩又三十余骑入牛岭杀掠人畜守了所镇抚等官李＜宀十见＞等既不能防御而参将卢钦右少监陆訚又隐匿不闻俱请治罪
　　上谕兵部臣曰虏入境内再肆杀掠才数十骑耳＜宀十见＞等尚不能御使彼拥众而来其将何以制之不寘于法无以示戒钦訚宜即服罪顾乃隐匿不发冀得幸免是重其罪也尔等宜行巡按御史俾究问其故彼将何说以自解乎
　　○十一月甲辰巡按广西监察御史言梧州等处地方徭贼数入境杀掠人畜守备指挥张灏丁端百户王胜许铭俱不能御敌分守左参议唐盛分巡佥事萧苍陈琏知府陈稢亦各不能督属堤备都察院拟罪以闻
　　上曰朝廷设布政按察官令分地巡守设知府令画境而治本以卫民保境也比年各边屡有失利罪止武臣而不及藩郡以故视为泛常恬不知戒盛等四人可下巡按御史逮治其罪若边将失机自有常典灏等三人俱如拟发边卫充军
　　○成化十九年八月壬申降南京御马监太监汪直为奉御除威宁伯王越名安置安陆州革南京工部尚书戴缙锦衣卫带俸指挥吴绶职俱为民工部右侍郎张颐致仕越等皆附直取富贵已而事渐败多见疏斥至是科道复交劾直八罪请俱逮治
　　上曰直等结党乱政欺罔弄权开启边衅排摈正直引用奸邪当置重典姑从轻处治乃降黜直等仍追夺越诰券编发其余党七人悉为民充军
　　○九月壬辰妖人王臣任锦衣卫千户以妖术为太监王敬所信任敬使苏常等府及百户王完等十九人从行大肆扰害至是有发其奸恶者
　　上曰人情常患于不能上达王臣等在外矫诈奸恶使东南赤子重罹荼毒朕安得知之罪状既露非重戮不足以谢天下亟斩之仍枭首于被害州县王敬充南京孝陵卫净军王完等发开原肃州二卫充军家属随住
　　○成化二十年三月壬子
　　上谕兵部臣曰迩来官军工匠多有奸顽之人逃伍□工潜住京城内外已＜宀十见＞宥令一月内首役者免罪其有违犯不悛者令巡城御史锦衣卫官督同五城兵马挨捕初犯者杖七十再犯一百俱各还职役三犯者官军押发边卫差操工匠枷项三月复役地方邻佑容隐者一体治罪不宥其即出榜谕之
　　○十一月壬辰万全右卫百户韦瑛先任锦衣卫从太监汪直用事及罢西厂调万全欲邀功以希起用因绐巫人刘德兴通虏入寇事既不遂乃自撰妖言以诬德兴等十余人皆谋不轨走报监督军务太监张善善令左右助瑛捕获瑛加德兴等毒刑有稍富者遂录取其家赀无不诬服善等以闻命官会鞫具狱皆诬宜反坐
　　上曰除恶务本曩者瑛罪宜当死朕已从轻谪调而瑛稔恶不悛岂容再赦宜亟斩之仍枭首于被害处其恶党论罪有差被诬者皆释之

　大明宪宗纯皇帝宝训卷之三  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　明赏罚
　　○成化元年二月辛卯福建上杭县贼阙永华攻破县治知县黄希礼不能御而遁及永华被执乃言尝贿希礼故纵之法司坐希礼罪死希礼遣人上京愬下巡按及三司以永华已诛言不可质恐诬良善有如希礼之愬
　　上曰此诚可疑书曰罪疑惟轻其宥希礼死但身为县令不能以死守城君臣之义安在其谪戍边卫以警偷生苟免者
　　○成化九年四月辛巳广东新会县民刘铭梁狗同往海康县卖榖将还海康民吴祁与其弟金童挈家避寇附舟至新会止于铭家祁欲远出佣工铭狗见金童妻庄氏色美屡欲犯之辄见拒二人乃谋与金童拏舟捕鱼夜砍金童脑杀之投江中时江滨民有关道安者闻金童被縳叫呼欲趋救之不果而还及二人归绐庄氏曰汝夫溺死矣庄氏号哭不已自是铭愈欲犯之而拒益力居数日忽有尸浮至铭门适庄氏出汲识其为夫尸也哭视之斫瘢宛然始得其谋死状顾力不能报仇乃先投其幼女于水即自投附其夫尸死焉已而三尸随潮上下旋绕铭门不去其乡邻李逢春辈异其事为买棺收葬铭又乘夜潜发其尸弃之大海中于是其事寝传于人而吴祁亦自外至乃诉于官儒生李启李蕃及关道安等争述庄氏节义并士人吊哭诗章同上事既核实刑部员外郎冯俊以审囚适至谓其事关劝惩特为具奏
　　上曰赏善罚恶国之大政不可偏废今一事而二义兼焉其令有司即诛铭狗仍枭首示众而旌表庄氏后刑部尚书陆瑜等又奏李逢春辈收葬三尸诚为义举今已遭发掘宜命有司即其处立石而大书其夫妇姓名以志庶可垂示永久诏可
　　○成化十年三月丁酉工科给事中韩文自庆阳还奏奉敕辨验得郎中张谨所劾总兵官刘聚等所报功次多虚
　　上曰此曹滥杀妄报功次本宜重罪但今虏贼既遁不为无功总兵参将巡抚等官姑宥其罪报功得实者如例升赏疑似难辨者不准亦不问杀幼男妇女者免逮问俱调发边远立功瞭哨五年虚多者停俸
　　○成化十三年八月壬戌东厂官校发云南百户左昇私事词连通政司掌司事工部尚书张文质及他官锦衣卫遂并执文质系狱左通政以掌印请
　　上始知之即命释文质仍掌印而责问锦衣卫官于是指挥使朱骥自陈伏罪
　　上曰骥不谙事体擅系大臣当寘之法今既伏罪姑宥之仍停俸三月
　　○成化十四年十二月癸巳兵部尚书余子俊言两广夷民杂处叛服不常往缘镇守巡抚等官颉颃不一故设立总督之称使上下协和易于控制比因朱英与总兵官平乡伯陈政争坐遂革去总督之称窃见英自受任以来悉心所事招抚安静大有成功今忽解去总督之柄恐诸夷轻视反侧复生且太监顾恒总兵官陈政亦皆有功俱请裁处
　　上曰国家悬爵赏以待有功诚所不吝但不可以冒滥朱英顾恒陈政既有招抚劳效边徼靖安英升右都御史仍总督两广军务兼理巡抚恒政各赐彩叚四表里银三十两降敕奖励
　　○成化十七年二月癸丑四川都指挥佥事管立蔡英守备安庄卫等处失于防御致蛮贼入境杀掠人畜财物数多会添调官兵平贼而立等因有功至是兵部＜锍-釒＞其功罪以闻
　　上以其功不足赎罪宥死谪戍广西边卫家属随住
　　○十二月乙卯初广西参将马义殴磐进讨八寨以捷闻既而巡按御史戴中言既征之后贼犹纵横且其□□杀同行军士以为首级而银牌银椀之赐已不赀矣其所奏功宜勿录
　　上曰朝廷念军功之难未尝吝惜官赏顾各边将士不体朕心往往有冒功希赏者今八寨报捷之后贼势未衰情弊已著虽从功疑惟重之典兹不复咎已往亦勿录其功惟死事之臣深可悼念其子孙荫职代役者可各升一级
　　○成化十八年闰八月丙戌巡抚陕西右副都御史阮勤等奏洮州满松等簇畨贼出没杀掠人畜惟分巡指挥冯洁陈文率军败之其委守指挥张翰等皆怠忽事机宜究其功罪以行赏罚
　　上曰御将之道惟明其功罪以行赏罚军旅之间人心自无不服者使皆如洁文辈勇敢御敌贼何足灭而翰等怠忽误事如此兵部宜稽其籍务使赏罚明信以为劝惩其贼党方盛仍令巡抚大臣调兵剿杀无缓
　　○成化二十年十一月庚寅朵颜卫都督阿儿乞蛮遣其弟影克孛罗送所获北虏生口至京兵部译审所获乃牧放之人为彼所掠与犯边者不同
　　上曰夷虏以牧放为生追逐水草乃其常事既未尝犯我边圉何罪之足诛宜编戍登州卫而赏孛罗以慰其劳庶称朕罪疑惟轻功疑惟重之意仍谕三卫入贡夷人毋得贪功肆掠以启边患自今有冒功希赏者非惟赏不滥及且加罚焉
　　兵政
　　○天顺八年四月庚寅
　　上以奋武等十二营坐营协赞皆侯伯都督等官虑军令不一敕太保会昌侯孙继宗等曰朕惟国家以武备为重武备以练习为先今于五军神机三千营选拔壮勇官军一十二万分为一十二营各司侯伯都督等官坐营团操特命尔等同太监刘永诚总管提督必湏严纪律整部伍坚利器械鲜明盔甲如法演习武艺以备调用坐营官员不许虚应故事如有偏私违拗违犯号令及科歛役占军士者指实参奏黜罚其五军神机三千大营存留军马尔等仍照旧提督操练以备战守尚其勉副朕怀毋怠毋忽
　　○成化元年二月乙巳
　　上敕兵部尚书王竑曰邦国重务兵政为先迩者虽选一等军士分十二营团操但选犹未精数犹未足今特敕尔同给事中御史各三员会同各营总兵官委令把总管队官员悉取所选二等壮勇军士籍报以凭简阅补充一等其一等中有罢弱者退入二等将吏人等敢有役占隐匿不报者奏闻逮问尔等亦不许容情故纵责有所归于是竑会总兵官太保会昌侯孙继宗抚宁侯朱永诚等选各营军士以次充补又黜把总等官八十六人而别选补之仍谕令把总等官奉公守法毋役占科扰军士
　　○成化二年三月己酉南京吏科给事中王让言南京皇城卫卒多老弱器械俱朽钝都督等官皆不乘马且以禁中之地为蔬圃宜加禁治
　　上览其奏谓兵部臣曰南京
　　祖宗根本重地法度废弛一至于此尔等其移文内外守卫官令简卫兵脩戎器以振扬威武禁中之地敢有锄垦污秽者重罪之武职衰病不便鞍马者令退任闲住
　　○成化三年二月甲辰六科给事中言边城既屡有警京营军士强壮可用者多为权势役占乞敕刚正大臣检册清理训练听用奏下兵部举太子少保户部尚书马昂右副都御史林聪
　　上既可之寻又命左给事中潘礼陈钺参预清理而内阁臣陈文等复言必得内臣刚方练达如怀恩者与昂等共事然后可以刬除宿弊
　　上从之乃敕昂等曰朕以京营军士大率有名无实欲收集部曲往赴边鄙累旬日不能得数万盖总兵等官纵之归休役之私用其弊多端难以枚举今特命太监怀恩会同尔等清理除已调之数不与以见在军士点阅且以十五万实数来上其有仍蹈前非隐蔽不报抗拒不服听尔会议处治清理之后仍别立良法以备调用夫朝廷劳天下之民以餋兵而耗天下之兵于奸弊兵民日困奸弊日深及至有事之时尔等付之长叹息而已则曷若今日尔等不避怨怒尽搜其弊源而窒塞之以复我
　　祖宗时兵政之盛乎简任惟笃期于见效尔等其钦承朕命后恩等以选过一等三营官军得一十四万三千九百有九人具数奏上
　　上曰一等官军数多仍分十二营操练兵部其会举坐营官以统领之仍推举文武大臣各一员总督其事务在得人
　　○成化八年正月乙丑兵科给事中梁璟等分点五军诸营操练官军不至者一百八十有八人因劾坐营官新宁伯谭祐等约束不严提督抚宁侯朱永等统驭无法永等各条列差占逃故之数以闻
　　上曰朝廷以兵政付尔等依时训练方称委任今点闸不到者众乃复多方破调法当究治姑宥之自后宜尽心整饬再犯不宥
　　○成化九年四月壬午
　　上以武备懈弛乃御西苑命将官骑射敕谕总兵官抚宁侯朱永等曰朕亲阅公侯伯都督都指挥指挥坐营把总等官骑射于西苑其间躬中四矢者英国公张＜棥心＞等仅四人中二矢者二十三人中一矢者九十九人余皆全不能中间又有止发一二矢者其至驰骤失节不能开弓发矢及堕弓于地者此皆尔等不严训练之过抑恐人才高下万有不齐其最下者虽加训练终于无成使此辈总统部伍安能递教军士尔等其会议简别察其才力可向进者姑存留之其果不可进者罢黜随操以警将来既而永等会同请罢京营把总都指挥指挥李胜等四十六人
　　上又谕之曰此辈先皆尔等选补何不精若是自后有缺务宜精选以补之
　　○成化十一年正月戊寅总兵官定西侯蒋琬奏乞会选团营精兵每营二千以备征调兵部言兵已选定今又为此未免紊乱宜令量选精锐别为一等仍于本伍操侯
　　上曰团营兵俱要精锐有老弱者即令该营选补不必更分等第敢有投托役占者必罪之
　　○十月癸巳南京监察御史任英言南京军士常操不息往往逃窜宜照京营例更畨为便
　　上曰练习士马国家重事朕于严寒盛暑已悯其劳而休息之使复更畨恐益怠惰其仍令常操或遇风雨则免之
　　○成化十九年八月乙亥兵部以定西侯蒋琬言团营兵数减耗请命内外官阅视
　　上因命太监怀恩与户部尚书余子俊任其事仍赐之敕曰国家兵备寄之三大营十二团营昨者虏酋侵掠大同宣府朕命大将征剿拣选精锐旬日仅得万余盖由总兵等官纵之归休役之私用或贿赂买闲应役权要今特命尔等督同给事中御史按籍点阅除出征外敢有隐蔽占恡不发听尔等会议处治后恩等以所阅兵数奏上
　　上复曰京营官军点选以定自后内外提督等官务尽心操备振扬威武痛革宿弊抚恤下人毋仍怠玩
　　○成化二十年十二月庚辰
　　上谕兵部曰团营之设本居重驭轻之计屡遣官阅视恐有遗缺而镇守守备等官狥于请托往往奏请随行脱有缓急误事非小自今不得复奏违者罪之
　　慎用兵
　　○成化十四年六月癸丑贵州总兵官都督吴经以普定等处蛮贼时出劫掠请发湖贵云南兵击之
　　上曰兵凶战危岂可轻动蛮夷为患自古有之但在防御有术而已若大发兵恐首恶未得徒伤无辜况贵州山箐茂密纵使兵至岂能得志乎其敕巡抚都御史陈俨亟往相度事势缓急应否调兵奏来处置
　　○成化十八年五月壬午巡抚四川右副都御史孙仁等奏松潘叠溪茂州空心恶劄等寨畨贼多据要途劫掠粮饷请发兵剿捕兵部以为已尝剿其甚者再举恐非宜
　　上曰兵犹火也不戢将自焚松潘贼已尝剿戮其渠魁亦知警矣若又纵兵恣杀彼畨寨猬聚岂能悉灭乎贪功以启边衅诚非所宜其令二人等乘兵威方振之余遣人抚谕果负固不服乃用兵剿之未晚也
　　○十一月癸亥甘肃总兵官王玺等奏罕东卫畨贼拥众杀掠阿思等簇且犯边乞调兵剿捕
　　上曰罕东诸夷比尝听调协取哈密未有携贰之心今小肆侵掠若辶□处加兵似失怀柔之义宜遣人往谕俾改过自新如果□固不服亦止宜顿兵境上使之畏威听抚为便
　　○成化十九年三月壬戌兵部覆议巡抚四川都御史孙仁等奏火掌坝卭部天全六畨贾弓等寨畨蛮紏聚为乱宜命仁等统率官军剿平之
　　上因赐之敕曰畨蛮紏聚为乱尔恐将来酿成大患阻绝粮道难于控守欲调汉土官军万人侯瘴消之日攻剿固从所奏然朕详尔等言此贼又系截路不曾流劫乡村况所称招讨高文林杨芳辈有忠孝礼义等语若果如此尔到彼即提兵压境且勿轻动先遣人往宣朝廷恩威杀伐利害令各招讨土官并舍人省谕各寨将首恶设法擒献罪止其人免令地方受害谅必听从如此弭除边患较之用兵劳费首恶未必能得徒伤无辜致生他变者不其伟欤如蛮众不肯听从然后照该部所拟进兵未晚也尔宜从长干济必公必慎毋惑群议务使地方宁静无意外之虞斯不负任使尔之功能亦有在焉尔其钦哉
　　○七月丁未大同总兵官许宁等奏虏寇拥众犯边
　　上谕兵部臣曰向者边报屡至虏情叵测已令京营总兵整兵以俟今报甚急当刻期发兵然湏慎重古人有云临事而惧此行师之法未可轻易也其仍遣人会宁等觇视缓急以为进止庶兵不徒行粮不妄费遂遣指挥一人往视之
　　○成化二十一年正月乙未巡按山西监察御史周洪奏翼城绛阳城垣曲等县饥民啸聚为盗招抚不服宜发兵捕之
　　上曰百姓迫于饥寒起为盗贼朕甚悯之其令镇守巡抚等官宣布朝廷＜宀十见＞宥之意明示有司抚驭之方悉遵诏旨期限果有执迷不服然后相机擒捕之
　　漕运
　　○成化元年十一月丁未户部以所议漕运参将袁佑上言事宜覆奏
　　上曰律条明开收受税粮听令纳户亲自行概平斛交收比来收粮者作弊多端且每石加耗米一尖不过五升今军官愿明加一斗可见官攒人等侵害过多今后收粮俱用平斛听令旗军行概每石耗米五升二十斛加与一石落地余米旗军自收不许随斛上仓亦不许官攒人等勒要囤基财物仍命张睿等严加禁约敢有仍前作弊许令巡仓御史参奏究问
　　○成化七年十月乙亥有言漕运阻滞者
　　上命刑部左侍郎王恕总理河道赐之敕曰京师粮储仰给东南漕运自平江伯陈瑄经理之后旧规废弛粮船阻浅转输延滞今命官分管河道尔总理其事往来巡视提督但系平江伯旧规一一脩复有便宜方略悉听尔斟酌施行限以三年务底成绩尔其勉之慎之
　　马政
　　○成化三年九月己丑礼科给事中侯祥等奏各府县管马官既多非其人其太仆寺官有经年不至所隶者马政日益废弛
　　上曰马政务在得人今太仆寺丞员缺吏部宜慎选有司廉能者授之
　　○成化六年三月壬辰兵部臣言近给事中建言欲暂停止河南山东北直隶亏欠马匹以待豊年
　　上曰京营各边缺马数多若必待豊年追补宁不误事尔兵部其行南北直隶并河南山东巡抚等官及南北二太仆寺分管寺丞将该俵马匹仍起俵备用其孳牧寄餋该追补者俱暂停止俟秋成追买还官
　　○成化十五年六月癸巳工科给事中刘昂等言京营牧放马多倒失者宜治监牧官罪
　　上曰牧马官军为毙多端法当究治姑宥之自后给事中等官不必遣只令各营总兵等官点视不许狥私作弊有亏马政
　　重边储
　　○天顺八年七月乙亥大学士李贤等言山西大同境内天旱民饥边警不绝乞敕巡抚官加意抚安堤备
　　上曰卿等虑是凡事当先有备则无患外寇犹邪气边境饥则乘虚以入善摄生者正宜谨之
　　○成化四年二月丙辰
　　上敕户部臣曰各边粮草不敷皆因盐法废弛弊出多端所致今后内外官员之家不许占中侵夺□利亏损边储其两淮等处盐法今遣太监王允中佥都御史高明整治尔户部还将兴革利弊事宜逐一斟酌以闻
　　○成化十七年十一月甲申户部奉旨区画大同宣府粮饷奏拟差官催督诸处频年粮料未完者仍于山东干运万五千石赴宣府山西一万石北直隶顺天等府二万四千石赴大同分拨各驻兵之处若粮缺则发官帑银籴之银乏则借贷于富室又摘两淮盐课二十余万引于二处关中以备供需
　　上是之命即遣官往与巡抚巡按官督催其干运粮只于宣府大同城内上仓民间银物不必借贷
　　○成化十九年八月己巳户部尚书余子俊言各边仓库无储虽内地亦然乞为区处之计且以生财之道其原又在朝廷务本节用为言
　　上曰钱榖国之大计湏预蓄于无事之时斯可给于有事之日
　　祖宗时徵歛有艺费出有经以天下之贡赋供国家之用度沛然有余而无穷今岁用之数益多而四方水旱频仍加以奸弊百出所入益寡一旦有事诚为可虑务本节用朕当自留意余悉如尔户部所言行之
　　○成化二十一年三月戊申总督大同宣府军务户部尚书余子俊奏大同军饷不继请于通州仓干运粟米十四万石京通二仓干运豆六万石以备支用事下户部会大臣议宜借拨京营军三万名运粟米十万石于宣府每石给脚价银四钱每军日支行粮二升其豆则京仓所储亦少可召人中纳每石偿以太仓银一两三钱仍以两淮成化十九年中剩官盐四十五万引有奇分拨大同宣府中纳
　　上命亟如议行乃遣户部员外郎钟镛主事原洁督运之
　　饬边务
　　○成化二年三月己未兵部郎中杨琚自延绥纪功还言延绥庆阳二境东接偏头关西至宁夏花马池相去二千余里营堡疏远戍兵稀少以致虏贼屡为边患今若从偏头关河西地名一颗树起至宁夏黑山东西止增筑十三城堡七十三墩台又以延绥一带旧堡移从直道与安边定边二营相对则不惟可以御虏于外亦使军民得田于内实万世防边之长策也奏入
　　上曰杨琚所奏移堡防边具有证据其言有理兵部即会官议处以闻
　　○成化三年十一月丁卯提督辽东军务左都御史李秉与总兵官武靖侯赵辅等既奏建州之捷
　　上以辽阳城去凤凰山甚远而守备兵少宜取回往年调去广宁二千四百人操守又辽阳以东鸦鹘关等处皆通虏大路以盖州复州广宁左屯三卫各摘二所官兵每所推指挥二员统领仍增置驿道墩台以便往来其开原辽阳要地守将尤湏得人副总兵裴显令分镇开原诸处游击将军韩斌分镇辽阳诸处皆如秉辅所议
　　○成化四年正月庚寅巡抚大同宣府等处都御史王越言两路守将寇至輙自分彼此不相应援乞敕彰武伯杨信都督颜彪等自今遇小寇径自剿除大敌湏合兵防御
　　上曰大同宣府皆逼虏冲故命将屯兵俾相应援信等何得自分彼此往者姑勿论今后敢有仍蹈前辙者必罪不宥
　　○成化六年二月己巳右副都御史王越以先奉敕留兵备延绥虏警至是引兵还至偏头关兵部请治其擅回之罪
　　上曰罪不必究宜令越等就屯宿彼中密迩延绥有刍粮之处酌量虏势进讨勿輙退避致误事机
　　○成化七年七月丁丑总兵官抚宁侯朱永奏北虏已退乞率军回京及右都御史王越亦乞回大同兵部尚书白圭以大将受命而出必务成功而还且虏变诈不测恐乘秋复来何以御之
　　上曰不然此时去秋暮尚遥京师至大同不远无事顿兵日费供亿亦非良图宜从永等言令且移驻大同宣府俟有警调发
　　○成化八年八月丁丑兵部以西征将士未见成功议遣廷臣一人往延绥等处咨访行军事宜
　　上以命兵科给事中郭镗赐之敕曰比因虏贼入寇朝廷已命将出师闻此虏六月间又来剽掠临洮巩昌平凉之境时边将拥兵坐视致令得利而去今七月间虏复入自花马池大掠环庆等处其时赵辅王越统兵已至而诸将皆驻兵境上使总兵等官果能运谋设策并力夹攻必可大捷傥又失此机会纵虏出入如蹈无人之境则边患何时已乎朕念地方骚扰生灵荼毒宵衣旰食不遑宁处特命尔往彼咨访地方虏情若何总兵参赞及统兵等官调度若何勇怯若何何人逗遛不进何人坐失事机何人竭忠效力真有为国为民之心何人推艰避难专为畏首畏尾之计今宜设何长策作何处置其博采群议星驰来闻
　　○成化九年九月壬子兵部以边备日弛乞命巡抚等官整饬
　　上乃敕巡抚辽东大同等处都御史彭谊郑宁等曰沿边设备已有定规岁久因循不无懈弛敕至尔等宜遍历所属边关重加整饬军马缺乏即行选补兵甲损坏即为脩理城堡墩台坍塌即令筑塞完固着令墩军时常哨守若役占军士委用非人以致军旅不精守御无备者指实具奏管军头目自都指挥而下有贪懦无为者从公罢黜别选材武智能者代之应逮问者就尔逮问区处以示警戒凡弊可革利可兴有益于边者听尔便宜施行务秉公勤以副委任
　　○成化十一年正月己卯兵科奏甘肃诸夷诸处反侧不常近又传说瓦剌驻近哈密恐结构为患宜别推武职重臣才望素著者往处之
　　上以重臣未可轻遣乃敕镇守总兵巡抚等官曰近土鲁畨使臣密议欲侦察中国事情盗夷人马驼逃归报速檀阿力为寇掠计及欲焚城中草场窃计甘肃安插夷人千余且闻瓦剌人马切近哈密驻劄万一内外势合猝难防范敕至尔等即熟思审处何法可以安其反侧何策可以消其后患务使枢机周密计虑万全若难于处置亦湏驰奏别为之处尔等其钦承毋忽
　　○成化十三年七月己卯敕谕各边镇守巡抚等官朕惟武备所以折冲御侮卫国保民自古有国家者莫不恃此以安兹者各处灾异迭见加以戎虏逼近边陲敕至尔等从宜计议弭盗安民之术选将练兵之方凡可以禆补军务者条陈以闻务凿凿可行毋泛而不切
　　○成化十八年三月丙子巡抚云南右副都御史吴诚奏云南东西二沟之水发源松华坝黑龙潭溉田数万顷每岁修筑之费皆给官钱今御史樊莹奏不许动支而二沟水利则不可废请以都司所收公田租鬻银给之户部为请
　　上曰水利有司急务况云南边方蓄积甚寡使田被水患岂惟民食不给而军需亦无从出矣用官物以预为堤防有何不可其亟行之
　　○闰八月乙未朵颜卫夷人革克台来降言北虏亦思马因与三卫阿儿乞蛮等解仇连和欲至我边抄掠
　　上谕兵部臣曰亦思马因紏众沙漠雄长诸部日夜谋画欲来犯边久矣今复与朵颜三卫解仇结党其志非小秋高马肥入寇之事难保其无纵彼不资他人兵马彼独不敢为寇乎其勿以传闻之言为不可信且戒缘边守臣务相严谨兵备无或少怠堕其计中以自取失律之罪
　　○成化二十年二月壬申
　　上命太子少保户部尚书余子俊兼都察院左副都御史总督大同宣府军务兼督粮储赐之敕曰大同宣府兵政钱粮近多废弛虚耗加以去秋虏寇大同兵民疲敝今特命尔总督两处军务仍督粮储各该总兵巡抚并京营参将等官悉听节制尔湏随宜驻劄以时按行两处边方及延绥接界之处凡军马甲兵关隘粮草等务听尔便宜施行总兵以下官员不胜任者奏闻区处都指挥而下不堪领军者罢黜更代律应拏问者送巡按御史及问刑衙门问理文职有犯方面官参奏处治余即拏问如遇贼情紧急尔即调度各路将官或调取邻境延绥等处官军相机战守临阵之际但有退缩不前不听号令者以军法从事然后奏闻
　　○成化二十三年二月甲申初辽东用兵增设游击将军二人佟昱驻广宁罗雄驻辽阳各城精兵尽归之而分守备御常患兵少至是缺参将巡抚都御史请于雄昱中推举一人而罢游击之官
　　上曰游击之设本为兴师对阵一时之权宜若各拥劲兵久聚不散而主兵顾少于义非宜其即以雄为参将所统士卒各还城守
　　荒政
　　○成化七年七月乙未户部奏请推选风宪重臣二员巡视京畿并令天下巡抚官及布按二司督府州县脩举预备仓以备荒歉
　　上命副都御史杨璇往直隶顺天等八府整理其余重巡抚官无巡抚官处则令司府州县卫所正官务在随宜设法不许扰民其司府以下官有怠慢无成效者听巡按御史紏劾
　　○十二月辛未京畿雨水人民缺食监察御史言顷遣都御史杨璇措置仓粮有司奉行不谨概行劝徵不便
　　上曰预备仓粮正为安餋百姓宜遵敕旨斟酌下情从容处置岂可一概逼迫户部其即移文璇等知之
　　○成化二十年九月己酉巡抚山西佥都御史叶淇奏属府大饥饿莩无筭请发太仓银以备赈济
　　上曰朕为天下生民王常恐一夫不获其所今山西饥荒民不聊生如此览奏良用恻然其亟发京库银三万两遣官赍付淇籴粮应用俟豊年徐议还官
　　○成化二十三年二月戊申巡按福建监察御史董复以福州等府灾伤乞存留本处劝借盐□银以备赈济户部覆奏言陕西等处边报未宁宜悉起运以充边储
　　上谕户部曰前日劝借盐□正所以备今日之用况小民既知官府有积皆日夜嗷嗷仰给于此今尽取来宁不缺所望耶宜暂留本处赈济如或边储不足尔等当别为之图慎勿顾彼失此以轻一方民命也
　　防患
　　○成化十五年九月甲寅户部奏江西累岁水旱灾伤人民饥窘恐盗贼窃发宜为之备
　　上曰江西地方岁荒相仍民穷盗起难保其无思患预防经国大计镇守巡抚等官其加意区画赈济毋令失所
　　○成化十八年二月壬寅镇守山东太监韦焕奏日照县诸处盗起潜入大山已成巢穴事下兵部议请增设巡抚官
　　上曰民饥盗起事势必然有司不能抚字于无事之时岂可不防御于有警之日其令巡按御史督三司等官责限擒捕巡抚官姑不设
　　○闰八月辛巳广东保昌县有盗数百流劫江西大庾县居民事闻
　　上曰广东蛮寇窃发屡劳剿捕自数年来其患稍息今复踰岭行劫以惊扰吾民使之不得安居乐业奔窜山谷朕甚怜之两省守臣其悉发兵追击毋令滋蔓勿谓小寇不足虑也
　　弭盗
　　○成化四年正月壬午提督两广军务都御史韩雍奏官军屡败贼徒黄公汉等于思恩府等处斩获甚众然柳庆地方岁饥余寇散而复聚尤为可虑
　　上谕兵部臣曰雍既奏军功又虑余寇复聚功可赏也余寇复聚地方何由得宁尔等其速移文核实有功官军行赏责雍等督军灭贼无狃于小捷遂弛兵备
　　○八月己酉
　　上以沿江盐徒剽掠□旅行舟杀死巡江官军敕锦衣卫指挥佥事冯瑶往捕之敕曰滨江群盗紏集流亡初止贩盐射利寖至夺货杀人或连艘数十钲鼓相闻驰突风涛如履平地甚至一舟之众敌杀官兵数千人南京守备等官玩寇长奸日甚一日究其所以皆由仪真瓜洲并白塔河东抵江阴通泰诸港泊墟市军民杂处率多橐盗为利或有贼党给役官府因之侦伺机宜亦或有巡哨官兵茹贿贪生纵盗自便弊源不塞弭盗何由今特命尔率所属缉事官校会同先遣都御史高明及总督操江成山伯王琮等从宜议处期于盗息民安其平民私贩行旅夹带不系劫盗人数自有关隘盘诘及巡盐御史管理不许官校一概搜检惊扰平民
　　○成化十二年正月壬戌福建镇守等官奏延平府疫疠之余盗复窃发
　　上曰弭盗安民正镇守巡按三司等官急务宜尽心区画不得坐视如违坐罪不宥
　　○成化十六年十一月壬辰兵部尚书余子俊等言近者京城内外强盗滋多盖因风俗奢僣及闾巷恶少聚徒赌博以致穷困为盗宜加禁治
　　上曰京师近地奢僣奸伪渐不可长有此情弊所司官校何为玩愒日久不为缉访宜亟画谋擒捕仍遣官属勘实造册有潜住者即行发遣隐蔽者并罪之
　　抑干请
　　○成化四年六月癸卯尚膳监太监潘洪奏乞中两淮运司存积余盐五万九千引
　　上曰朝廷存积盐课以待边用
　　祖宗明有禁例食禄之家尚不可中况内臣乎内臣给事内廷凡所以餋生送死皆朝廷为之处置固不必营利以殖生况乃损国课以益私家乎其勿与
　　○成化十一年十月丁亥尚衣监太监姜玉奏乞故太监郑善所遗永年鸡泽二县地四百余顷下永年府勘报玉所乞者多民间纳税之地但与善庄地相邻耳
　　上曰善旧所种地今以赐玉其民间税地仍以给民俾各耕种为陪买官马之用
　　○成化十五年十月甲申缅甸宣慰卜剌浪等奏尝擒麓川思任发及其妻子以献蒙许赐孟餋地不得今思洪发复欲夺贡掌地贡掌乃缅甸朝贡驻泊之所乞与缅甸为便且今所遣金齿卫军余李让乞令为冠带把事以备役使
　　上令兵部谕其使臣曰朝廷一视同仁无问华夷凡经赦不再犯者俱不复治孟餋贡掌是尔朝贡往来之所已诏边臣谕思洪发凡尔使经过不得阻滞矣李让听该管官司专遣伴送往还勿令奸人搀夺规利尔其悉体朕意毋得复有所望
　　○成化十八年十月己巳德王见潾为其郡主乞妆奁
　　上曰郡主婚配例止给与冠服仪仗今王奏乞妆奁朕念亲亲之恩非惜此小费也但今宗支蕃衍内府营造供应之物日不暇给若复开此例各王府将比照陈请何辞以郤之府库财物所入有限又将何取以应之乎其已之
　　○成化十九年正月甲寅成讨温卫安直都督佥事康尼以两进海青乞升职并赐蟒衣玉带
　　上曰朕于远物素所不宝但念远夷效顺故勉受之康尼准升一级视常赐外加彩叚二表里亦足以答其□矣蟒衣玉带胡可滥及其已之
　　○七月丁巳锦衣卫千户姚福员尝请庄地不与至是复请献青二县地户部奉旨看详以福员妄请州民妄献不可再宥
　　上曰前代外戚奉法循理者上可以补助清化下亦能保族宜家具载史传以为美称福员以外戚受官享有禄俸尚不知足又累次奏扰欲夺小民之产纵不畏国法独不为保家计耶今姑再宥之投献者可谪戍如例
　　革奸弊
　　○成化十三年正月壬戌大兴左卫指挥使周广奏近年钞法不行在京势要殷富之家往往在于各布政司府州县公行嘱托其利十倍乞行禁约
　　上曰今后依势卖钞并有司听从者重罪不宥令巡按御史紏举以闻
　　○十一月戊子
　　上以天下诸司官吏朝觐至京奸诈之徒或缘私讎妄相告讦吓骗财物及阴构以事中伤善良大伤治体其朝觐官贤否不同朝廷黜陟自有常典亦不许与京官往来交通贿赂营求作弊命都察院揭榜通行禁约违犯者概治以罪
　　○成化十四年正月丁亥
　　上谕都察院臣曰京通二仓并各场粮草俱国用所系近各卫监支官多不守法度私立大小把总名色不肯依期收放故为刁蹬迁延以致军士到仓日久不得关支其贪婪委官通同官攒人等以斛面高低为名就中扣除者有之军吏人等指以答应为由于内克减者有之及关粮到仓十不得七以致军士多饥窘失所及有官旗舍余人等倚势用强搅扰仓场需索财物者似此奸弊非止一端事觉之日从重处治巡视御史及管粮委官坐视不理者一体治罪其出榜禁约之
　　禁非为
　　○天顺八年正月戊寅
　　上谕都察院臣曰朝廷行事一遵
　　祖宗成法除奸革弊悉从公道不逞之徒不便已私往往造言生谤甚至写匿名帖子揭于内府及京城内外指其姓名明言伤害沮挠朝政败坏风俗莫此为甚尔都察院即出榜严加禁约如有不改前非仍投匿名文书者许诸人首出缉拿赴官皆处以死首者缉拿者视捉获强盗事例升赏
　　○成化十年五月戊申
　　上谕都察院臣曰曩因愚民捏造妖言扇惑人心屡犯刑宪虽以榜禁而冥顽之徒不改前非犯者愈众宜申明禁例再揭榜示众今后官吏军民僧道人等但有收藏妖书勘合等项限一月以里尽行烧毁与免本罪敢有仍前捏造收藏传用惑众者许诸人赴官首告正犯处死全家发烟瘴地面充军首告得实之人量给官钱充赏优免杂泛差役三年
　　○成化十三年九月壬申监察御史许进言文武官及旗校吏人有犯罪为民并冠带闲住立功充军者多匿京师或妄诉冤枉或夤缘请托议论时政谤毁朝臣无所不至请一切逐之有旨此辈潜住京城造言生事非止一端锦衣卫并巡城御史其督同兵马司推究姓名发遣还家如更容隐俱重罪不宥
　　○成化十六年五月庚子户部言揽纳税粮之毙请移文天下有司严行禁约
　　上曰税粮国用所急小民竭力以供上用乃为无藉之徒包揽迟延逋负之数重数十万计有司食朝廷之禄任民社之寄漫不加意其罪甚矣尔户部其严行禁约逋负者责限追完治罪如例有司受嘱怠事者悉停俸以俟完报
　　○成化十八年七月癸未泰州民李文昌上＜锍-釒＞言自称曾遇异人授以铅汞炼银之术
　　上命中官监试之凡五阅月竟不就
　　上曰文昌不务安分妄为欺罔锦衣卫其杖之五十发回原籍令所在官司严加钤束
　　○成化二十一年三月乙未锦衣卫军靳玺奏京城内外迩来奸恶之徒日则在街行凶害人夜则荒淫赌博及为人报复私仇为害多端强窃盗贼多起于此乞令巡城等官缉捕为便都察院覆奏
　　上谕之曰昔汉郭角□羊一豪杰之雄耳武帝因公孙弘之言杀之以惩不逞论者谓其有关治体今群恶少相倚为奸恐将来效尤者无所不至宜榜禁之仍令保伍自相觉察有怙终不悛知而不告者各治以罪
　　○十二月戊子京城外有居民叶＜王巳＞等发人墓取髑髅及顶骨以为葛巴剌碗并数珠假以为西畨所产乘时市利愚民竞趋之所发墓甚众至是缉事者闻于朝畨僧尝买以进者皆遁去获＜王巳＞等送刑部鞫治得其党俱坐罪如律
　　上曰律载发墓其罪皆死况此辈取人髑髅市于左道以邀厚利其视支角□羊之罪相去几何其即诛之锦衣卫仍严加缉捕
　　伸冤抑
　　○成化元年二月己丑监察御史赵敔言往年尚书于谦等为石亨等设诬陷害榜示天下冤抑无伸其后亨等不一二年亦皆败露实天道好还之明验今陈循俞士悦等前后俱蒙恩宥独正统十四年虏犯京城赖于谦一人保固其功不小而已冤死矣余亦可悯乞收回前榜凡死者赠官遣祭存者复职致仕或择其可用者取用
　　上曰自昔奸凶之徒不诬人以恶则不能甚人之罪不甚人之罪则不能大已之功朕在青宫稔闻谦冤盖谦实有安社稷之功而滥受无辜之惨比之同时骈首就戮者其冤尤甚所司其如御史言亟行之
　　○成化二年四月戊申命故都督同知范广子昇袭父原职辽东宁远卫指挥佥事天顺初被石亨诬害以死谪其子昇戍广西边卫至是广妻诉冤
　　上曰广骁勇为一时诸将冠中外共知奸臣欲张大其功乃以计杀之可令其子嗣广原职以昭其枉
　　○成化五年五月辛丑故太子太保吏部尚书兼谨身殿大学士王文子户部主事宗彝奏臣父与故少保兵部尚书于谦俱被石亨等挟私诬陷以死今谦已蒙朝廷昭雪赐祭独臣父未蒙恤典
　　上命赐以祭其文曰尔历长宪台廉能素著迨迁馆阁秩位益隆顷罹诬构事久乃明追念前劳宜申恤典兹特遣祭尚克钦承
　　戒贪
　　成化六年正月癸卯刑科给事中虞瑶等勘报巡抚四川右副都御史汪浩镇守都督芮成相讦事
　　上命法司会官廷鞫浩坐因公杖死二十余人成纵子索取部内金银等物当浩罪赎杖为民成还职带俸
　　上以浩酷暴杖死人命数多免赎责戍独石卫成贪财无厌降一级带俸差操
　　○成化十九年二月丙子都察院奏文职官有犯听许财物问发为民者其人援有复职例奏辩按律官吏凡犯贪淫俱罢职役不叙今其人犯赃虽未入已贪污已著概拟复职亦非政体所宜宜如考核素行不谨者令冠带闲住
　　上曰居官以廉洁为本一犯赃污清议所弃况能逃于国法乎彼听财物与受而入己者虽若不同然己心许之矣不必论其迹也概使复职固失之纵若令冠带闲住亦未足以为贪墨者之戒必仍发为民如律意为是法司其遵行之
　　惩酷刑
　　○成化三年正月庚寅巡按直隶监察御史康骥奏长垣县丞宋鉴主簿李谦因失盗一事之疑故勘三人致死一人废疾适遇恩宥亦宜编之军伍为戒
　　上曰朝廷恩例虽＜宀十见＞而鉴谦酷暴特甚诚有不当原者其各杖一百发大同边卫充军家属随主
　　○三月壬午监察御史朱贤巡按福建其同年进士黄景隆适丁忧居家有姻家讼田贤怒杖之死者五人事连景隆俱逮至京刑部拟贤罪当徒景隆以下罪有差
　　上以贤残酷命赎罪除名为民景隆调外任
　　继绝
　　○成化十三年十月戊申苦峪谷旁近赤斤罕东二卫屡相仇杀寄住都督罕慎等孤穷无援朝廷恐其不能自立乃敕甘肃都督佥事王玺于苦峪筑城复立哈密卫令罕慎等居之且赐以布帛米粮分给田土及牛具榖种
　　○成化十八年四月癸丑甘肃总兵官都督同知王玺等奏哈密城久为土鲁畨所据都督罕慎等寄居苦峪城臣等近以计离土鲁畨之党且召赤斤罕东二卫会罕慎兵克复其地罕慎始归
　　上曰罕慎等卧薪尝胆奋志成功克复故国其事可嘉赤斤罕东诸卫能排难角□羊纷庶几守望相助之义而我边臣王玺等发踪运谋以助其役于兴灭继绝之道亦有合焉其各赐敕奖励仍赏差来人钞各千贯
　　优远人
　　○成化三年正月癸未礼部奏辽东边关并驿递于入贡夷人待之失宜致有嗟怨恐生边衅
　　上曰然其移文蓟州永平等处镇守巡抚等官令各严□守关官军及驿递衙门凡遇夷人入贡务待之以礼□供用之物亦宜周备毋简略所贡之物听其自劾毋责备必使夷人感恩怀惠庶尽朝廷柔远之意
　　○成化九年八月壬申故四川顺庆府知府阮迁干子廷圭奏臣父迁干以交阯归附人有功历升知府以老致仕寄籍宣城县而卒今乞授臣一职餋赡以免流离失所事下吏部难之第请行宣城免其徭役以示优恤
　　上曰迁干自交阯来归有官勋以没其子自陈孤寓流落有可矜者宜特授官县丞使食其禄不事事以称朕柔远之意
　　○成化十一年七月庚申辽东总兵官欧信等奏朵颜等三卫虏酋乞开广宁马市如旧例兵部谓此虏为北虏满都鲁所驱近边故求市易以济其急耳
　　上曰马市久罢不许果彼为北虏所迫暂令于近边三四百里外屯驻虏退即还故地
　　成化十二年十二月己丑兵部侍郎马文升言辽东诸夷朝贡者宜厚其宴待以恩怀之
　　上曰宴待诸夷本柔远之道所以尊隆国体起其瞻仰非但饮食之而已必器具整齐品物豊洁始称今后筵宴并酒饭处令光禄寺堂上官视之仍以礼部官一员督察敢有不遵者并治以罪
　　○成化十七年二月丙寅朝鲜国王李娎奏本国三方受敌近又被野人侵扰每岁许买弓角五十不足于用乞依先年事例收买不拘额数
　　上许每岁增买百五十副
　　○成化十九年四月壬申朝鲜国王李娎请封长子＜忄隆＞为世子
　　上既许之且谕礼部臣曰娎敬事朝廷与他国不同宜厚赐与且降敕谕之曰有爵土者莫不为长世之图立嫡长所以系群情之望今特封尔长子＜忄隆＞为朝鲜国王世子朝廷之命王其承之藩邦之器世子其主之知天地之分不可踰益循事上之诚知继体之道不可忽罔替秉礼之训若是则本愈固誉愈隆国王享福宁有穷耶
　　○成化十九年十二月丁丑从满剌加国正副使军民二十八人皆被风破舟漂至安南国国王黎灏给廪具舟遣使送还事闻
　　上曰安南国王资送漂流军民回还诚敬可嘉速令广东布政司移咨令王知之
　　驭夷狄
　　○成化元年一月辛巳迤北虏酋奏欲朝廷遣使
　　上复书谕之曰自天地开辟以来地方各有界限人民各以类聚我中国居四方之正必有大德圣人然后上应天命为中国君主抚治人民统御四方子孙能守先业者多传世永远若以力窃夺者天命不与终莫能久我
　　太祖高皇帝受
　　天明命承中国帝王大统主宰天下世世相传人民仰戴朕嗣
　　祖宗大统视天下万世为一家凡百政事悉遵
　　太祖高皇帝成宪今尔欲中国遣使往来洪武间旧无事例正统中虽尝遣使反失和好天顺初非不遣使扰边如故
　　英宗皇帝深自悔悟遂不复遣朕遵
　　祖宗之意不敢有违盖欲两处和好久远不失非有他故尔宜顺天道敬朝廷每年差人朝贡朝廷如例优赏不肯亏薄与尔共享太平之福彼此垂声永久特书以答其亮之
　　○乙酉礼部言朵颜等三卫往来进贡路由喜峰口去年因附迤北使臣来朝欲要厚赏朝廷待以常礼处之别馆彼皆失望今岁来朝孛来恐失朵颜等卫人心乃代为奏求厚赏
　　上敕孛来曰我
　　祖宗以来四方朝贡使臣管待赏赐轻重厚薄俱有定例不可增减况朵颜等三卫曩时无所依倚我
　　祖宗特加怜悯设立卫分授以官职俾近边住牧每年朝贡俱从东路进入管待赏赐有例不缺今都督朵罗干等不遵旧例却差人与尔等同来若朝廷不加分别不惟违我
　　祖宗旧例抑且不见厚尔使臣之意因此只照旧例难以更改特谕尔知之
　　○成化二年九月戊寅朵颜卫右都督朵罗干遣使臣传报夷情且奏求印信帐房并不限朝贡人数
　　上乃赐之敕曰尔三卫皆我
　　祖宗所立授以官职卫我边境尔之前人岁时朝贡无有贰心尔等正当继前人之志感恩图报却乃随从毛里孩为非抑不思昔有从也先作歹者今安在哉尔等年年来朝受赏赐升官职谁与尔耶今既改悔差人来朝并奏报事情特从＜宀十见＞贷仍赐表里以答尔意并准尔所奏岁时差人朝贡每卫许放百人须以本卫印信文书为照尔等今后宜以也先等为戒以尔前人为法各守境土防护边强勉于为善竭诚报国庶几永享太平之福
　　○十二月丁未迤北瓦剌太师阿失帖木儿所遣使臣平章哈三帖木儿等不由大同入贡乃挟朵颜三卫人从喜峰口入
　　上以迤北使臣既混同三卫入贡只以三卫常礼待之哈三帖木儿等意不平通事谕之始大悟上畨书伏罪
　　上以虏使既服罪仍以本等礼待之过分求讨则不许至是辞
　　上乃赐敕谕阿失帖木儿曰自尔祖脱欢以来遣人朝贡有常时往来道路有定处未尝牵引他夷混取赏赉朝廷亦待之不疑所以和好长久无有败事尔宜遵前人家法以修旧好何乃不依时月既差使臣兀纳阿等紏同卜剌罕卫来朝未及两月又遣使臣哈三帖木儿等同朵颜卫不依故道竟从东路入贡况卜剌罕朵颜俱是我朝设立卫分彼之朝贡自有常例今尔无故紏引而来甚非所宜尔今后当顺天道敬朝廷体尔前人所为每年冬月遣使来朝不过三四十人仍由大同旧路进入则事无猜疑人不纷扰朝廷得以专意款待以笃尔之世好庶几永享太平之福
　　○成化三年正月丙子虏酋毛里孩遣使求入贡因言其党自相讎杀之故
　　上谕兵部曰夷情险谲未可轻信恐彼假词以缓我边备此正兵法所谓无约而请和者谋也遂降敕镇守总兵等官脩武伯沈煜等令各严兵固圉以待来朝则纳之入寇则御之
　　○壬辰
　　上以虏酋毛里孩欲求入贡以为可疑谕总兵官会昌侯孙继宗等曰毛里孩渡河而东以侵大同声言欲求入贡然偃蹇桀骜似无诚心今欲选一宿将统御团营精兵五万以俟调遣果孰可任其事者其所选兵五万果可足用与否卿等世受高爵首总兵枢岂但优游宠乐不与国同忧邪其为朕摅忠画策从公推让孰可居中以调度孰可领兵以靖边咸惟卿等所欲自效伫俟来闻后五日继宗等因举抚宁侯朱永谋勇可任宜令佩印充总兵官都督刘聚鲍政可充左右参将领京营马步官军三万以往仍乞赐杨信等与永会及合大同宣府军马俱听永调用
　　上曰毛里孩虽云欲来朝贡其实欲缓我师兵备不可不严朱永且令率官军二万以往京营军马宜速整十五万听调策应各管军头目毋得因循旧习亏损国威如违
　　祖宗之法具在朕不尔宥
　　二月丁酉毛里孩三上书求入贡
　　上遣通事詹昇赍敕奖谕之曰朕受
　　天命承
　　祖宗大业为天下主内华外夷皆朕赤子也弗率循治化者有怒之而无终拒绝焉服则舍之且待以仁恩尔毛里孩昔年尝来廷矣昨者忽扰我边陲今又悔过归诚累求朝贡在边诸将俱厉兵秣马以待奏功在廷文武亦谓宜从边将之言朕以天覆九有为心特允尔来命通事指挥使詹昇赍敕谕尔敕至尔即率领部落退处边外戒令守法安静住牧所遣朝贡使臣无得过三百人亦湏戒令遵依我边将约束毋得在途恣肆夫好生恶杀者天之道朕之所奉以子民也尔能仰体朕心朕将锡福于尔俾永享太平之乐岂不美欤
　　○四月丁酉哈密忠顺王既死国绝其下毋杂法等请立其外孙都督同知把塔木儿继之而王母努温答失力不可谓王族弟阿儿察当立命都指挥李珍往处其事以阿儿察畏避不居而还至是其下复申前请
　　上用廷臣议权从之降敕谕之曰尔哈密自我
　　祖宗以来设卫分王管束人民以捍我边方今忠顺王不幸忽故王母独存嗣乏无人人民失所朕以尔为王之亲又尝受朝廷之职特从众请升尔为右都督别给铜印掌管城池三年之后如事妥民安国人亲信别行处置今赐尔金织衣一袭就令毋杂法儿等赍去至可领之
　　○己亥
　　上以辽东有警敕谕考即兀等四十四卫都督撒哈良等曰尔女直诸卫乃我
　　祖宗所设世授尔以官职积年朝贡所得赏赐亦已厚矣正当感恩图报以全臣节今乃纵其部下犯我边境边将屡请起调大军直捣尔境朕念尔人民俱是朝廷赤子其间有善有恶不可概行诛戮特广天地之量姑置不究仍降敕示尔尔宜敬顺天道深体朝廷好生之德戒谕部属令其革心向化改过自新即以原掠人畜一一送还以赎前罪自今依时朝贡永享太平之福若仍长恶不悛大军一出追悔不及尔其钦承朕命毋忽
　　○戊午虏酋毛里孩等因遣使朝贡奏欲遣报使
　　上不允赐以敕曰尔等尊敬朝廷遣使朝贡朕甚嘉悦已于来使赐以宴赏比诸夷有加凡所求请量为给与朕于尔厚矣所以然者奉天命为华夷主当广如天之量以容受之今尔等欲求朝廷遣使固是美事但使臣不能尽得其人或反因之构起兵端况我
　　祖宗原无此例近年虽遣不克慎终今不可效尤尔等能效顺每年来朝朕不尔拒切宜戒约部属勿侵轶我边庶彼此安乐共享太平之福
　　○癸亥建州左卫女直都督董山等以听招抚来朝贡
　　上以山等尝纵部落犯边遂召集诸夷于阙下谕之曰尔等俱系朝廷属卫世受爵赏容尔在边住牧朝廷何负于尔今却纵容下人紏合毛怜等处夷人侵犯边境论
　　祖宗之法本难容恕但尔等既服罪而来朕体天地好生之德姑从＜宀十见＞宥今尔还卫务各改过自新戒饬部落毋仍前为非所掠人口搜访送还不许藏匿若再不悛必兴师问罪悔将何及其省之念之于是诸夷皆顿首输服
　　○五月癸巳董山等来朝赐宴其部下指挥有出嫚骂语及禠厨役铜牌者诏切责之既而给赐毕山与其党李古纳哈二人复求索蟒衣玉带等物皆命与之至是辞归通事署丞王忠奏山等且扬言此还即紏合海西野人寇边语无忌惮乞遣官同臣防送
　　上因赐山等敕曰尔之先世僻居荒野后为部落所逼远来投顺我
　　祖宗怜尔失所赐与近地设卫授官世世不绝或效劳进贡升赏宴劳俱有定例我之所以加恩于尔者不为不厚而尔之所以享有室家之乐官爵之荣数十年间部落尔约束邻封不敢輙加以兵是谁之赐欤尔既不图报效乃敢悖逆天道寇我边境朝廷不即出兵征剿特遣人敕谕令改过自新尔等既以来朝所有往愆悉置不问今尔等归宜晓谕部下洗心改过亟以所掠人畜送还遇有外人紏合为非有能擒斩首告者论功升赏必不尔惜如执迷不悛大军征剿悔无及矣尔等其省之省之
　　○八月庚子董山等归至广宁总兵官武靖侯赵辅宣敕旨令归所掠人口山等即逞凶肆詈与其党各持刀剌伤人辅令左右擒之其党多被格杀余皆就擒絷事闻
　　上命副总兵王瑛等统兵赴之仍敕毛怜海西以离其党大约谓山等赴京朝贡朝廷待之加厚岂其各虏阳为顺从阴怀不轨意图内外应援似此谲诈反复神人共怒天地不容不得已遣将率师往正其罪重念尔等素守臣节今又遣人随都督武忠来朝自今建州三卫逆虏或使人诱引尔等为恶或奔窜尔处藏匿尔即尽数拘执送来若能统率尔众与我大军相应彼此夹击克期剿灭则朝廷大加赏赉必不尔吝其省之图之
　　○十二月戊午朝鲜国王李瑈遣其陪臣高台弼等来奏所获建州贼属
　　上命厚赐瑈并台弼等且敕瑈曰董山等世受国恩以为藩卫近者阳为朝贡之名阴行盗边之计朕宥之而愈肆不得已用兵致讨惟王世守礼义忠于国家王宜闭塞关隘以杜其奔迸之路更能遣兵相应伺便而蹙之则彼之授首尤易而王之功愈茂忠愈彰矣朕岂无以报王哉勉树勋名时不可失
　　○成化七年五月庚子安南国王黎灏遣使来诉占城之罪兵部以灏贪心罔极阴谋吞并宜赐敕戒谕以杜其奸
　　上乃降敕曰尔安南与占城俱受朝廷爵土世脩职贡为中国藩屏岂可构怨兴兵自相攻击春秋责备贤者尔宜安分循理角□羊怨息争先尽睦邻之道仍禁边臣启衅端为吞并计其占城事情待彼使来详察得实别有戒饬朕代天理物一视同仁不忍尔两国人民横罹兵祸特兹戒谕庸示至怀尔其钦承毋忽
　　○成化八年九月丙午安南国使臣阮德贞朝贡还
　　上令赍敕谕其国王黎灏曰比者占城国奏称尔国于成化七年二月间攻破其城执其国王暨亲属五十余人并劫其印焚毁室庐杀虏老稚不计其数朕以单词未可深信今得王所奏情词各异但王国与占城势力大小不待辩说若彼先启衅端是不度德量力固为不义若王无故乘彼小衅輙兴忿兵凌弱暴寡亦岂得为义乎敕至王宜略其小失益惇大义悉还所虏人口戒饬边吏无生事邀功兴兵构怨旋致报复自贻伊戚庶几天鉴孔昭永享令名钦哉
　　○成化九年四月丙戌兵部奏土鲁畨速檀阿力并吞哈密挟制邻境不可不为之备
　　上敕甘肃镇守等官悉心堤备仍敕赤斤蒙古等卫曰近者土鲁畨悖逆天道欺凌哈密忠顺王母寡弱无嗣侵夺其城池抢掠其人民财畜又欲诱胁尔等归附暴虐僣妄莫此为甚且尔西畨与哈密为唇齿之邦世受朝廷爵赏为中国藩屏土鲁畨虽来朝贡终系远夷尔等岂出其下哈密因无统束一时为彼侵据尔有统领何患于彼但唇亡齿寒不可不虑尔等宜于邻境互相结约各保境土遇贼侵犯即并力截杀勿听其哄诱抢劫若速檀阿力尚在哈密不去尔等尤宜量度势力会合精兵驱剿出境一以伸讨贼之义一以施睦邻扶弱之仁而于尔地亦免后患矣事成之日朝廷重赏不吝尔等其知之
　　○成化十年八月丁亥云南守臣奏广南府富州与安南所属宣先等处接境今彼以追捕啸聚为词輙调夷兵越境攻扰边寨惊散居民请戒谕
　　上乃降敕曰今得云南镇守总兵官奏王国所属宣光卫保乐州军民黄章马等啸聚为奸所司调兵追捕越过广南镇安二府境界因而攻劫边寨惊散人民已差抚谕回还朕惟奸民窃发法本难容而越境为虐理亦当戒以今云南两广镇守总兵等官督同三司各守境土以备不虞若遇前贼投我边方即擒送本国毋得容隐王其体朕至意尤湏切戒宣光保乐卫急捕前贼以靖地方不许輙调夷兵越境侵扰庶彼此生民各得安居无有后患王其钦承之毋忽
　　○十月己丑兵部奏都督同知李文自哈密回言哈密城池尚未克复安定王子亦未必能来彼地人民无统之者宜敕都督罕慎暂住苦峪掌管人民
　　上乃敕罕慎曰今特命尔掌管哈密人民暂于苦峪等处住劄仍令乜克力指挥脱脱不花等协谋守护蓄餋锐气以图后功俟安定王子至日更为处置若速檀阿力罔知改悔仍肆侵扰朝廷自有处置尔其钦承毋怠
　　○成化十一年正月癸酉土鲁畨使臣赤儿米即等奏已得哈密城池及瓦剌奄檀王人马一万又收捕曲先并亦思渴头目倒剌火只乞遣官通道往来和好
　　上曰迤西频年入贡道路无阻不湏遣官速檀阿力果能诚心奉贡朝廷不计前过仍以礼待之其令通事以朕意谕其使
　　○二月丙申土鲁畨使臣赤儿米即等奏与赤斤蒙古有隙乞差官护送还国又言速檀阿力王虽得哈密城池旋已自悔今各愿留使臣家属于甘肃为质请敕归谕其王以所得哈密金印献还于朝仍求通好兵部以其词多文餙且非出其王本意难以辶□处信
　　上曰速檀阿力若能退还哈密地方朝廷自有厚赏其使臣令甘肃镇守等官差人护送还国毋使失所仍敕速檀阿力曰近尔国使臣来朝多有愿留京师及近边居住者朕再三省谕之不听其留尔国使臣吐诉真情以谓海西一带赤斤蒙古诸畨俱于哈密有连为其国残破各怀愁恨恐护送军马出境而回必为所害以此愿留甘肃朕思
　　祖宗设立哈密城池于中国无益实为尔迤西开通道路俾各处朝贡使臣往来得以住劄今乃无故兴兵占据其曲在尔朕体天地之量不与深较但尔使臣所奏有可矜悯特俯从之敕至王能翻然改悔退出哈密城池送还王母金印则已往之事朕一切不问后来朝贡待之如初诸畨知尔敬顺必释讎角□羊怨使臣回还可以保全此实尔国无穷之利尔其图之无贻后悔
　　○成化十四年十月壬辰云南总兵官黔国公沐琮等奏广西府土官知府昂贵与弥勒州千户长龙判等互相讎杀不服抚捕
　　上谕兵部臣曰贵等构乱之初使守土之臣因俗而治必不稔恶至此顾乃推托隐蔽以致边夷效尤莫能禁止宜移文并勘凡其境内讎杀事情如此类者降敕镇守巡抚等官分委官属躬亲处画不竟者毋輙更代三司府卫以下职官未停俸者俱令停俸
　　○成化十五年十月丙申
　　上命朝鲜国王李娎出兵夹击建州女直赐之敕曰朕诞膺天命君主华夷施惠行仁乃朕素志兴兵动众岂所愿为柰何建州女直逆天悖恩累寇边陲守臣交请翦灭朕念彼中亦有向化者爰遣大臣抚谕听其来京谢罪悉越常例升赏管待而归曾未期岁贼首伏当加者复紏丑类侵犯我边已命将率领精兵刻期征剿王宜遣兵应援贼有奔窜至国境者必擒而俘献之逆虏既除则王敌忾之功愈茂报酬之典朕必不尔缓也
　　○成化十七年六月壬子敕安南国王黎灏曰朕恭膺天命嗣守大位以天下为一家视万民犹一体一言一事未尝有拂于天尔国虽殊方万里朕不以为远而忽之徂岁传闻王兴兵攻杀老挝又欲征进八百朕谓王之所以顺天者诗书礼义同于中国岂应有此心窃疑之爰命守臣移咨于王兹览王奏云差头目追捕边酋琴公等必无攻杀老挝之举又云八百地之所在且不知况欲往征之则前言乃传者之误耳虽然试与王卒言之书不云惠迪吉从逆凶盖天与人相为流通吉与凶本乎顺逆夫交阯民天民也老挝民亦天民也若果如前所云无故而戕天之民是逆天矣自古焉有逆天而保其无凶祸者哉继今王宜安静守常钦畏天道恪秉藩臣之礼允迪睦邻之谊非特老挝在所当睦凡与王国接壤者皆在所当睦也若以兵强国富越境而侵之天之视听自我民其应有不旋踵者王其深省之
　　○九月壬申满剌加国使臣端亚妈剌的那查等奏成化五年本国使臣微者然那入贡还至当洋被风漂至安南国与其傔从俱为其国所杀其余黥为官奴而幼者皆为所宫又闻安南据占城池欲并吞满剌加之地本国以为皆王臣未敢兴兵与战适安南使臣亦未来朝端亚妈剌的那查乞与廷辩兵部以为往事不必深校宜戒其将来
　　上乃因安南使臣还谕其王黎灏曰尔国与满剌加俱□正朔宜脩睦结好藩屏王室岂可自恃富强以干国与以贪天祸满剌加使臣所奏朝廷虽未轻信尔亦宜省躬思咎畏天守法自保其国复谕满剌加使臣曰自古圣王之驭四夷不追咎于既往安南果复侵凌尔国宜训练士马以御之
　　○丁酉复敕安南国王黎灏曰朕奉天子民薄海内外咸图安辑俾各得所以溥一视之仁矧尔安南与占城二国自秦汉而下皆中国郡县距京师非远曩者占城奏尔兴兵虏其国王夺其土地朕甚悯之两降敕令尔归其所获以敦大义而尔复奏云虏获男妇已发回本国又云境土既定岂可侵争朕信之不疑今占城古来差人请封询其所以始知其地俱被尔国占据其退还者不过五之一尔审若此则是尔阴遂吞并之谋阳窃睦邻之名廓大义者果若是邪朕所以谆谆敕尔者非私厚占城也欲尔体朕一视之仁睦邻恤民为两国生灵福耳尔犹若罔闻知独不视尔先世与占城报复往迹乎明鉴伊迩尔国耇老尚悉其当详当审思之古称有道之国以德不以力尔自受封以来不但侵夺占城近又杀满剌加进贡使臣黥其从人为奴邻封构怨控诉交至尔自以为福否邪夫畏天保国事大恤小贤哲者所为尔何不此之图也敕至宜念辅车之势笃邻好之谊尽还占城古地世守宗祀不至陨绝不惟两国生灵免罹兵祸而尔令闻垂诸简册子孙世享休泽于无穷矣其深体之毋贻后悔
　　○十月癸卯礼部奏海外诸国及西域畨王朝贡者于所过驿传需索无厌
　　上乃敕各国王曰日者海外诸国及西域畨王等遣使臣朝贡沿途多索船马夹带货物装载私盐收买人口酗酒逞凶骚扰驿递非礼违法事非一端所过官司累经陈奏欲依国法治之则念其远人欲不治之则中国之人被其虐害今特降敕开谕继今以后王遣使臣必选晓知大体谨守礼法者量带傔从严加戒饬小心安分毋作非为以尽奉使之礼以伸纳款之忱俾奉使者得以保全供应者得免烦扰岂不彼此两全哉
　　○成化十八年四月癸丑琉球国中山王尚真复乞不□进贡谓小之事大当如子之事父礼部言其意实欲假进贡之名以规市贩之利宜不听其所请
　　上乃赐敕谕之曰朝廷定尔国二年一贡之例事已具前敕兹不再言但臣之事君遵君之敕可也屡违敕奏扰可乎子之事父奉父之命可也屡方命陈渎可乎所以固拒者非为惜费盖二年一贡正合中制朕所以恤小之意实在此王其钦遵之毋事纷更
　　○八月己酉云南总兵官黔国公沐琮奏指挥潘祺还自老挝死于孟艮所持宣慰怕雅赛缅字公文述交人攻掠之事甚急又谓车里欲附交阯而八百亦报交人已略老挝孟伴等处而祺所从军士杨旻乃谓皆不可信事下兵部谓夷言多诈固难俯从然远人赴愬亦当示以怀柔之意宜行文琮等移文老挝抚安疮痍勿启边衅八百车里勿怀贰心琮等是后遣人亦宜慎择
　　上曰前代视蛮夷讎杀以为其党破坏为中国利朕甚不然交阯老挝诸夷服属中国有年朕视之皆如赤子救急角□羊仇此中国体也其令琮等遣人谕之俾各守境土睦邻保民为是而所遣者尤宜慎择其人如兵部议
　　○成化二十一年五月戊午巡抚辽东都御史马文升等奏泰宁卫都督脱脱孛罗之弟搜失得数年以来屡能捍御北虏有所俘斩已而北虏诱之归附复拒而不从迹其忠顺似亦可嘉今宜因其求请量授一职以霸縻之
　　上曰中国人有能敌忾自效者皆不吝赏以酬其劳搜失得以夷人能敌杀北虏一心内附若褒赏不及何以为效顺者劝乎可授泰宁卫正千户使藉朝廷之威部署其下以为东藩之助
　　大明宪宗纯皇帝宝训卷之三终
　大明宪宗纯皇帝宝训序
　　朕惟理之在人一也斯民由之而不知贤哲明之而未尽惟圣人气质清明义理昭著本其躬行心得之余以任君师之责言行政事皆可师法载诸方册允为猷训此尧舜禹汤文武精一执中之传立中建极之论万世宗之而莫能外也钦惟
　　皇考宪宗纯皇帝聪明拔萃
　　圣德天成爰自青宫讲学于凡所性仁义礼智与夫格致诚正脩齐治平之要无不深求蕴奥而体验于身心日用之间一旦继绍大统
　　君临天下扩而充之凡其诚敬孝养之见于事
　　天事
　　亲惠爱宽恤之著于睦族抚下肃然而饬纪纲正法度谨内外豁焉而宰万几辨邪正纳众善用以灵承于
　　天洪舒于民者莫非一心至理之所发于此见我
　　皇考协于克一之功足以远探二帝三王之秘近增
　　祖宗列圣之光而子孙万世之法程端有在矣是以一十四年之间
　　功德治化巍然焕然予未小子恭承
　　大训嗣守丕基痛念
　　皇考贻谋宏远必有纪述已命儒臣纂成实录三百九十有三卷又采甚尤著者辑为
　　宝训十卷凡为目六十三为条三百九十三仰而观之如星丽天而云汉昭回光采溢目凡我子孙臣庶当加慎守之功各致遵行之力于以保治于攸久而跻世于隆平庶于
　　皇考之训无愧也其敬之哉勖之哉故序
　　弘治四年八月初三日
　大明宪宗纯皇帝宝训卷之一  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　圣学
　　○天顺八年六月丁酉
　　上将开经筵命少保吏部尚书兼华盖殿大学士李贤会举讲读官以闻且赐敕谕勉励之曰朕恭膺
　　天命继承
　　祖宗鸿业君临亿兆负荷良艰永惟自古圣帝明王未有不资学问而能致天下于太平者朕鉴于兹将以八月初二日御经筵命尔太保会昌矦孙继宗少保吏部尚书兼华盖殿大学士李贤知经筵事吏部左侍郎兼翰林院学士陈文吏部右侍郎兼翰林院学士彭时同知经筵事太常寺少卿兼翰林院侍读学士刘定之詹事府少詹事兼国子监祭酒司马恂大理寺左少卿孔公恂翰林院学士杜潜万安侍讲学士李泰太常寺少卿兼翰林院侍读孙贤刘珝牛纶左春坊左庶子兼翰林院侍讲王＜亻与＞徐溥兼经筵官贤文时安泰贤珝纶日侍讲读翰林等衙门儒臣分直侍讲夫帝王之道具载经书苟非讲明何以措诸行事况朕临御之初先务莫急于此卿等宜端心竭诚相与讲论务臻其极毋隐而弗彰毋曲以狥好庶几会而通之理足以溉朕心举而措之泽足以被天下如此朕斯无□
　　上天之命
　　祖宗之托而卿等亦无负于朕之所望矣钦哉
　　○成化九年二月丁丑
　　上命儒臣考订宋儒朱熹资治通鉴纲目尽去其后儒所注考异考证诸书而以王逢集览尹起莘发明附其后既成
　　上命刻梓以传亲制序于卷首曰朕惟朱子通鉴纲目实备春秋经传之体明天理正人伦褒善贬恶词严而义精其有功于天下后世大矣顾传刻岁久间有缺讹甚至书法与所著凡例提要或有不同是以后人疑焉有考证之作两存其说终莫能定朕尝深求其故矣盖凡例提要乃朱子亲笔以授门人使据之以成书及书既成再加笔削则随事立文时有小异而大体终不出乎劝惩之外岂可一一致疑其间昔者五经同异赖汉宣帝命诸讲论于石渠阁亲称制临决然后归一朕于纲目斯有意焉特命儒臣重加考订集诸善本证以凡例缺者补之羡者去之事关大义若未踰年改元者依例正之至若汉初纪年首冬惟景帝中后二年旧史误列冬十月于岁终朱子虽以传疑而吕氏其余书法与凡例小异无大关涉者悉仍其旧尽去考异考证不使并传所以免学者之疑成朱子笔削之志也考订上呈具如朕意纲目于是为完书矣于戏是书所载自周秦汉晋历南北朝隋唐以及五季凡千三百六十二年之间明君良辅有以昭其功乱臣贼子无所逃其罪而疑事悖礼咸得以折衷焉俾后世为君臣者因之为鉴戒劝惩而存心施政胥由正道图臻于善治其于名教岂小补哉然则是诚足以继先圣之春秋为后人之轨范不可不广其传也因命缮录定本附以凡例并刻诸梓以传爰序首简俾读者知所自云
　　○十一月戊申
　　上谕大学士彭时等曰朱文公通鉴纲目可以辅经而行故宋元二代至今未备卿等宜遵朱子凡例编纂宋元二史上接通鉴共为一书
　　圣孝
　　○成化四年七月戊午礼奏今
　　慈懿皇太后之丧与
　　皇太后千秋万岁俱当合葬
　　裕陵
　　慈懿皇太后居左
　　皇太后居右配享
　　英庙礼亦宜然是乃天理人心之至也
　　上批答曰卿等所言固是正理但
　　圣母在上事有窒碍朕屡请命未蒙俞允朕平昔孝奉
　　两宫如一若因此违误致有他虞岂得为孝今当于
　　裕陵左右择吉地安葬崇奉如礼庶几两全卿等其体朕意既而文武群臣连上疏固诤复跪伏文华门前以俟必从而后已
　　上复恳请于
　　皇太后自巳至申稍见从遂出数奏同辞批答云卿等所言皆合朕意合葬之礼蒙允行矣于是群臣皆呼万岁而退
　　○成化十六年七月丁亥巡抚凤阳等处右副都御史张瓒奏欲以凤阳一府今年供应物料及追陪马匹暂停以资中都新城外别筑土城之费工部议其难从
　　上曰春雨秋霜人子履之尚兴凄怆怵惕之心况凤阳
　　祖宗陵寝所在新城既迫长淮屡有水患诚宜及时设法修理今张瓒欲停止岁办及马价以资工费尔工部以为不可然则事将已乎其令守臣支在库官钱克期兴工修筑毋得迟误
　　○成化二十年正月乙巳
　　英宗睿皇帝忌辰
　　奉先殿行祭礼
　　上退朝顾左右曰今早行礼之际追念罔极之恩感伤于怀泫然泪下不能自已永惟
　　先皇奄弃天下臣民忽已二十年矣朕嗣守大业兢兢栗栗恒惧弗克负荷无以慰
　　宗庙神灵今益当省身修德任贤图治使四海无虞生民乐业庶几无愧天子之孝云尔
　　○成化二十三年三月丙寅
　　上敕礼部曰
　　皇太后抚育朕躬缵承鸿业二纪于兹海宇敉宁治化■达复抚育皇太子进学成身克谐室家国本益固功德隆重莫罄报酬宜上徽号以极尊崇用表朕爱敬之忱尔礼部其择日具仪以闻
　　○四月戊子
　　上恭上
　　皇太后徽号礼毕诏告天下曰朕惟自古帝王之孝亲匪惟养以天下而必尊以鸿名盖所以表功象德显于今而垂于后也情文咸具敢忌祇循恭惟
　　圣母皇太后夙赞
　　先皇茂隆内治诞育眇质缵绍丕图迄今一统
　　宗社奠安海宇宁谧寔皆
　　圣母深仁洪慈训迪之所致也矧于皇太子勤劬长育用底有成室家攸宜国本深固凡兹勋德超轶前古而尊崇之礼尚未加隆朕心歉焉乃稽典彝率吁臣工以今月十七日谨奉册宝上尊号曰
　　圣慈仁寿皇太后仰酬罔极之恩远追帝王之孝礼既成于家国泽斯溥于寰区于戏据古尊称式广亲亲之教揆今恤下敷布老老之仁诏告中外咸使闻知
　　谨天戒
　　○天顺八年三月丁巳大学士李贤等言正月以来风霾蔽天日黯无光宜修君德以消天变
　　上曰天道与人事相关而关于君身尤切朕当为卿等勉之
　　○五月丁巳京师大风雹大学士李贤劝
　　上远嬖幸亲近老成修德举政
　　上曰朕嗣位未久天戒屡彰敢不敬畏尔臣下亦当加警焉越数日降敕谕文武群臣曰朕以菲德嗣承大统虽在疚中而敬
　　天恤民之心未尝敢忽然自即位以来天灾屡见近于是月初五日风雹大作飘瓦拔木此乃
　　上天垂戒之严朕深惧焉意者德有未修而政有未举欤心有未诚而治有未至欤抑尔群臣怠慢不谨尔事有乖上无以辅君德下无以惠生民欤自今各宜恐惧修省恪恭乃事庶几以回天意特兹告戒尚其毋忽
　　○成化元年五月戊午火星留守南斗越五日敕谕文武群臣曰朕以眇躬嗣承
　　祖宗鸿业代
　　天理物□荷惟艰兹者
　　玄象示警朕甚惧焉永思厥咎罔知攸措用是减膳节用斋心于便殿朕将亲露祷于
　　昊天上帝引咎责躬修明庶政尔在廷文武群臣皆佐朕以行政者也上下一体休戚惟均其自今日为始各致斋三日同加修省务各秉乃诚各恭乃职励精治理毋事因循为德为民必臻实效凡诸衙门有曾经具奏买办采办物料于民间者悉皆停止其有营造亦暂停免过夏俟秋凉兴工以便吾民于戏朕为
　　天之子尔群臣与朕分治天职克谨
　　天戒理所当然自今有可以匡辅不逮者尚无有隐尔等其钦承朕命毋忽
　　○成化三年七月己卯工科给事中黄甄等上言南京乃
　　祖宗创业之基迩者午门正楼为雷雨所损实
　　上天示警之意乞敕谕中外臣工同加修省因劾守备成国公朱仪参赞机务兵部尚书李宾昏迷欺罔之罪请择能者代之
　　上曰上天垂戒非一二人所致朕当与文武大臣同加修省仪等姑宥不治仍移文谕之既而监察御史丁川等亦以为言且劝
　　上屏远声色亲近书史及勤政等事
　　上以所言有理谓事未举行者朕当勉之
　　○乙酉
　　上以南京雷震午门敕谕文武群臣曰朕承天序守
　　祖宗大业夙夜图惟求所以克享天心然望道未见治效未著今年地载失宁乃六月十五日雷震南京午门天之示戒可谓至矣诗云敬天之怒易云洊雷震以恐惧修省朕用是斋心涤虑内求已过盖中和未足以格高厚诚敬未足以孚幽显修齐治平之功未足以安中国服远人敢忘勉励以弭灾异咨尔在廷文武群臣与朕共天职其间有谋谟是资勋戚是联司铨衡以清庶位均赋役以理万民典礼以事神天治兵以靖华夷明刑罚守章程掌风纪任言责与夫握将帅军旅之权分钜细官守之寄者固或能守厥职矣然岂无窃位苟禄蔽塞贤路以玷朕之任使者乎又岂无怀私狥利欲成溪壑未达朕之听闻者乎怠而能勉过而能改知止足而能退所与也以毗朕志以回天意以底于雍熙是为君臣交修之道是日
　　上又敕谕南京文武群臣曰朕惟
　　太祖高皇帝创万世大业于南京所系甚重乃今年六月十五日雷震于午门天之示戒夫岂徒然朕用是敬以修省戒饬在廷百执事勉修厥职以假穹听咨尔南京守备参赞之臣屡致人□岂无所由盍各改厉以展来效其余百司庶府勿谓□耳目所不及而隳废其职守以自勉背公向私盈餍其所欲以自弃当言者勿谓时不我从当事者勿谓上不欲用朕将稽其言之当理而从考其事之成功而用焉典祀必恪神乃歆戎政必练邦乃固赋入必慎民乃富屈抑必伸狱乃清无慢以取谴无怠以忘职无掊克以为能足国无酷惨以为能去恶惟趋于大中至正以称朕意惟天心其祐焉
　　○成化四年九月丙寅大学士彭时等以彗星见引咎乞免
　　上曰上天垂戒朕自修省卿等皆职居辅导当讲求缺失修举善政加惠军民庶可以回天意岂可舍朕而去所辞不允
　　○壬申
　　上敕谕文武群臣曰朕嗣守丕图惟天地眷祐是赖然弗克正于心修于身近无以御于家邦远无以宁于海宇将奚以格高厚神祗乃今年八月癸巳京都地震九月初以来彗星见北斗朕既斋心涤虑以改图自新祗告天地非徒言之固将躬行之尔文武诸臣辅朕猷为受委托分职布任于中外者尚各警其怠忽因循之习革其欺公狥私之弊坚其忠荩不移之操固其廉慎不污之节岂惟尔之功名无玷天将鉴之以不致罚朕将资之抚世御宇不负所使朕之兵民民将由之以不失其所边圉强固而闾里殷富三光全于上九域安于下岂非君臣同德之效欤尔文武群臣其图利之
　　○成化六年二月壬申
　　上敕谕文武群臣曰朕绍膺景运六载于兹夙夜靡宁图惟治理而自冬徂春灾异荐臻雨雪不降朕虑民生弗遂忧切于怀永惟灾咎之徵必由人事感召岂朕德有不敏而政多缺欤抑尔群臣分理庶政者因循怠缓弗克竭诚尽公以辅朕之不逮欤循省所自容各任其责致交修之诚朕将亲率尔文武群臣于二月二十八日恭诣山川坛请祷
　　○成化七年十二月庚辰大学士彭时等以星变上言正心术谨命令亲接见慎赏罚纳谏诤励官守六事
　　上曰具览所言事皆切实朕自有处置卿等宜勉力佐朕以副朕怀又明日英国公张懋吏部尚书姚夔并六科十三道官俱以时政条奏
　　上曰卿等所言皆切时弊在内者朕自减省荆襄抚出流民仍令项忠等檄原籍官司安插毋令失所在京抽分每岁止遣御史一员织造蟒龙等叚疋丝料且收贮在官各营见操并守卫官军将军查数以报其余所司即举行之
　　○壬午望
　　上以星变避正殿彻乐明日大学士彭时等言天象垂戒古今罕见外人不知
　　圣心忧勤窃谓寓此灾变视如泛常未尝降颜一接臣下询访民情议论汹汹臣等欲于明早朝退诣便殿请见一以宽
　　圣心一以息群议明日
　　上退朝御文华殿召时等见时等因陈时政当兴当革数事
　　上嘉纳之
　　○成化十一年四月乙未
　　上以乾清宫门灾告
　　奉先殿曰兹者弗戒于火致乾清宫门被火窃惟谴告之来必有所自省躬念咎惕然于怀仰冀
　　尊慈俯赐矜悯转祸为福永保康宁不胜惶惧恳祈之至
　　○成化十二年七月乙丑
　　上于禁中祭告
　　天地曰臣以菲薄之资抚盈成之运顾政事之多缺致灾异之荐臻兹者京城内外有物夜出残害军民惊动闾巷夫变不虗生必有所自意者或用度不节致伤民财欤或土工繁兴过劳民力欤或忠言不闻下情无由上达欤或仁政不施实惠未能下究欤夙夜竞惕罔知所措伏惟大造垂慈曲赐矜悯赦过宥罪转祸为祥俾妖物潜消居人安妥臣当祗谨
　　天戒垂省愆尤斯维新于政令以图报于大恩不胜惓惓恳祷之至
　　○成化十五年九月甲戌南京守备成国公朱仪奏
　　孝陵大风拔木压损城垣且殿宇岁久亦多頺坏
　　上曰风拔
　　皇祖陵寝树木天变岂无为乎朕祗畏天戒栗焉不宁其令朱仪真以朕意祭告
　　孝陵仍亟行南京所司凡城垣压损及年久颓坏者修葺之
　　○成化十七年四月庚申敕谕文武群臣曰朕嗣承
　　祖宗大统十有七年恒宵旰图治求以上格穹苍下安黎庶无负付托之重奈自去冬以来阴阳愆期雨泽少降朕心忧惧已尝斋心露祷祭告神祗又遣官清理刑狱用弭旱沴然而连日狂风大作尘霾蔽空岂朕与尔在廷文武群臣修省有未至耶凡事关朕躬者朕自究循而行之不怠尔等佐予治理中间能修职者固有而旷职者岂无为勋戚辅导者或忠荩未殚猷谋未尽欤司铨衡钱榖者或黜陟未当徵歛不时欤典礼乐兵戎者或不能以和神人息边患欤与夫掌刑罚工役任风纪言责握将帅戎柄以及钜细官守之寄者岂各称委任而无窃禄者欤有一于此亦足以召灾自今以后务湏痛加修省革其欺公狥私之弊警其因循懈惰之习固其廉慎不私之节庶乎各举厥职以辅朕不逮而政事修举灾沴可弭矣尔等其钦承之
　　○成化十八年闰八月甲午陕西西安府及徽州地震守臣以闻
　　上曰地道失宁实由人事不修所致藩臣边将皆佐朕以奠安坤维者陕西重地且逼近边陲而地动若此夫岂无所感召欤其令各官殚心修穰以答灾谴勿视为常事
　　○成化二十年正月壬辰
　　上以地震敕谕文武群臣曰朕仰承
　　祖宗丕绪夙夜兢惕图惟政理然治效未著地震京师
　　上天示戒可谓至矣朕斋心涤虑省愆修德所当自励犹恐事神治民安内攘外之道有所未尽尔文武群臣与朕共天职者其间岂无私胜公微窃位苟禄怠事玩法孤负任使以召致灾咎者乎自今宜各痛加修省改过自新懋称厥职以毗朕志以回
　　天意以底于治平庶尽上下交修之道尔等其钦承之
　　○成化二十一年正月丙戌敕谕文武百官曰兹者
　　上天垂戒灾异迭见岁暮及今正旦有声如雷朕甚惊惧惟天道与人事相为流通必人事乖违斯天道不顺尔文武百官皆与朕共天职者而五府六部都察院大理寺通政司堂上官及六科十三道官付托尤重凡一应弊政及有利于国家生民之事其各指实陈奏无或顾忌朕当采而行之用回天意
　　教太子
　　○成化十三年十二月己未刑科给事中赵良奏太子天下根本所辅贵乎得人乞预求贤德忠良之士博闻有道之人使朝夕与居涵养德性讲求治道绵
　　宗社亿万世无疆之休大兴左卫指挥使周广亦以为言礼部覆请
　　上曰一人元良万国以贞预教太子实所以绵
　　宗社而福生民也所言良是明岁其亟行之
　　○成化十八年十二月庚午
　　御制文华大训序曰朕惟古昔帝王之有天下必立言垂训以贻子孙俾知修身出治之本听言处事之要以承基绪于无穷其豫教属望之意何所不用其极哉稽其教法若唐虞三代之具于书咏于诗见于礼记最详具密不可尚已秦汉以下寝以疎阔如唐帝范之编宋承华要略之集或举一而遗百或详末而忘本视古豫教之意有闲矣肆我
　　太祖高皇帝储君昭鉴录
　　太宗文皇帝文华宝鉴及圣学心法
　　宣宗章皇帝帝训四书垂示炳若日星与唐虞三代之意实同一揆朕嗣统迄今十八九年仰赖遗训余休海宇宁谧
　　宗社奠安是岂无所自哉顾念皇太子继承甚重而身而家而国而天下事机甚繁未可悉以口讲而指示之乃于万几之暇博阅载籍自孔孟濂洛诸儒之论述伏羲神农黄帝禹汤文武以及汉唐宋诸贤君之蹈履与我
　　祖宗之谟烈
　　皇考之戒饬凡有切于储副今日之所学与夫异日之所行采汇为编名曰文华大训以授皇太子其书纲凡四曰进学曰养德曰厚伦曰明治目二十有四总论以撮其要分言以极其详每编又各有言以发其端而结其终本末兼该先后交贯展卷之间修齐治平之道了然在目俾朝夕观览知所造诣必问学日以充德业日以广帝王之度日以恢弘夫何患不能承
　　祖宗基绪传于无穷也哉此朕是编惓惓属望之心也
　　祖宗列圣之心也古帝王之心也呜呼其熟玩而深体之哉进学篇朕惟人不可以不学学也者所以学修齐治平之道也昔尧舜禹汤文武皆汲汲焉以学仲尼亦皇皇有所不暇在圣人尚如此故人生八岁入小学十有五年入大学公卿大夫元士之子与凡民之俊秀皆然况为储副则将有天下国家之寄者可不学乎古人论学多矣有宏纲要旨焉取以为总论而学必稽古然后有得故进学之目先之以明典训典训之要在明义理义理吾性分之所固有而非自外来也我能明而知之则所以用力以求复其本然者自有不容已故穷义理次之然必亲近师儒切磨讲论庶其有所启益而易为功故资启益次之三代以降圣王不世出处士横议百家纷然襍出乎其间以乘吾道者非一不有以辩而择之能不惑者鲜矣故又次之以择习尚焉夫博求古训内反之于己外资之于人俛焉自励而不惑于他岐如是而学有不进者未之有也学既进则以修身齐家酬酢天下之事而极参赞之功也何有呜呼其念之哉养德篇朕惟人得天之理于心所谓德也是德也人孰无之而能不失焉者盖鲜是以自古圣贤大学教□□□必拳拳以明德为言而大易取象于蒙作圣之功亦必自德始矧太子天下之本
　　宗社生民所系可不以养德为先务乎然德之养不一也故总论其纲而其目则首之以端盖天下众善皆由此出不正其心则所存或牵于外诱之偏不端其志则所守必狃于他岐之惑虽欲勉强以进于善而德非其德矣然此特以养于内者言之彼外焉一言一动与夫衣服食饮之常皆吾心德之寓也苟有一之不谨则为德之累大矣故次之以谨言动慎服食焉夫德之造进有限而人之逸欲无穷或声色玩好之来田猎游观之纵槃乐自恣侈靡弗约皆所以汨吾心丧吾德者尤不可不戒也故又次之以戒逸欲焉诚能自内以达外由精以及粗表里交修无少间断则人欲日消天理日著而吾心德之全体立矣全体既立则推而至于国家天下大用之行夫何适而不宜尚敬之哉厚伦篇朕惟人伦有五曰父子有亲君臣有义夫妇有别长幼有序朋友有信即虞书所谓五典周书所谓五教戴记所谓五达道者或详言之曰七教十义或略言之曰三纲四行或编名之曰人文人纪皆不越此五伦而已此五伦者出于天性皆所当厚而父子长幼夫妇三伦尤所当厚也目中所谓隆孝敬则父子亲矣惇友爱则长幼序矣重内仪则夫妇别矣睦宗戚则亲与序别之推俱备矣四者乃人伦之切于身行于家而治国平天下之本也此而薄焉则施之君臣朋友宾客与夫民物无有能厚者矣故曰其所厚者薄而其所薄者厚未之有也自古圣帝明王以及我
　　一祖四宗皆诚格于
　　郊庙敬行于师傅礼周于百官仁被于万姓义感乎蛮夷戎狄惠及乎鸟兽草木以致久安长冶后世莫有追配之者皆由先厚三伦而推之耳尔为储副当希古帝王法我
　　祖宗以当天下重任也可不厚于人伦而先其尤当厚者乎凡载于篇者其详味而力践之无忽无怠明治篇朕惟古昔帝王之图治罔不夙夜祗勤诚以天下之大万几之繁系乎一人甚重也苟非理明而素定于其中求其事至而应之无失者亦难矣惟
　　天有成命我
　　祖宗受之以启丕图贻我后之人其日监在兹赫然犹
　　祖宗之时也敢不敬乎况庶政得失庶徵休咎应焉尤
　　天意之昭灼者也故欲明治道其要必自敬天命始敬之所寓莫严于祀
　　天而尊
　　祖配天之义
　　宗庙享祀之制莫不有告焉有报焉有祈焉下逮群祀亦犹是也其可渎乎故严祀典次之近而朝廷天工之代在群臣也故辩人才待臣工次之远而四方天之视听在民也故恤民隐次之臣民之贤率本乎教教化之行必先于养制礼以端其俗立乐以和其志此教之大方也故崇教养正礼乐又次之至于听纳审则无壅蔽之患而上下之情通赏罚公则无僣滥之惑而小大之心服制财用则绝侈靡而经费有常饬兵戎则戒穷黩而捍御有备驭夷狄则广威德之施而谨夷夏之辩此皆制治宏纲临御要道不可有一之不明也于是总论其纲条列其举目而措之如运之掌耳尚有豫讲而深究之哉书既成
　　上又题其后曰惟我
　　祖宗定制皇太子既立凡中外诸司政务须奏陈者率令启闻正欲其广闻见而达治体也朕侍
　　皇考亦尝奉
　　命出见群臣预闻政理迨临御以来竞业图回仰答
　　上天笃佑与
　　祖宗
　　皇考付托肃然以承
　　郊庙之严凛乎而处臣民之上十有九年于兹盖尝因旱灾而出祷于郊以星变肆赦海内葺
　　郊坛寅奉大祀增笾豆乐舞尊礼先师广进士之额试以民事而后任之台务重老臣之归优其月禄而复假之力役加养济穷民之廪开武学儒生之贡念民之荐饥也内则减价而粜以周给外则遣官四出以赈济虑狱之不清也每盛暑而于两京恤刑或间岁而于天下审录修文史而究武略饬内治以攘外侮戡靖僣窃底宁邦家犹宵旰靡遑惧功业未茂德惠未周而治平之效未臻也夫为治之道举大纲者必挈其要张众目者必该其凡是编所述庶几尽之汝与务学之暇尚究心焉用副朕所以豫教之意也其念之哉
　　睦亲
　　○天顺八年正月庚辰襄王瞻墡奏近闻德王及重庆公主出居外府而郕府王妃尚参住其间往来朝谒恐有未便宜迁于别所
　　上曰叔祖所言良是但郕王妃寡居孤女未嫁姑自西内迁居外第盖
　　先帝盛德事也今若他徙恐致惊忧其勿复徙
　　○九月戊辰郢府南漳郡主奏乞命其子周堈入国子监读书
　　上曰南漳郡主系宗室之亲其子周堈既有志读书宜令入监照例出身
　　○成化三年二月庚子德王将之国以岁用米盐等物一时难于措办乞仍关用候庄田成收日停止
　　上允之令今岁拨与白熟粳米二百八十三石盐岁与一百引马草豆到府日为始给五阅月内官内使于所在官司每月人给米四斗亦五阅月而止
　　○五月壬子宁府临川王长子奠埨以罪降庶人幽闭于其祖献王坟所久之奠埨奏身罹重罪诚所甘心但子女今俱长成同受禁锢非其罪也礼部以闻
　　上悯其情曰古者罪人不孥况宗室乎宜听其子女与士庶之家婚配仍令有司量给财礼助之
　　○成化六年四月己未襄王瞻墡有疾
　　上命医赍药驰驿往疗之
　　○成化十年二月壬戌晋王奏镇国将军美垎有母丧请以其岁禄量支本色为丧费户部以为无例
　　上曰送终之礼人子不得自尽则贻终身之悔美垎请给禄米以供母丧虽无故事宜特从之其令所司全给一年
　　○成化十一年十二月戊子
　　上敕廷臣曰曩者朕叔郕王践阼戡难保邦奠安
　　宗社亦既有年及寝疾临薨之际奸臣贪功生事妄兴谗构请去帝号
　　先帝寻知诬枉深怀悔恨以次抵奸于法不幸上宾未及举正朕嗣承大业于兹一纪每思先儒有言祖父有欲为之志而未为子孙善继其志而成就之此所谓孝间以帝号之复质诸
　　圣母皇太后亦云此
　　先帝本意宜即举行朕祗服慈训敦念亲亲诞告在廷用成先志其郕王可仍旧皇帝之号所有尊谥礼部会议以闻务合人心毋乖典礼仍令所司修饬陵寝如敕奉行
　　○成化十三年十二月丙申户部郎中李炯然奏凤阳水灾官无储蓄建吴二庶人初家眷十八口月给米二十五石今已故大半而□□如旧请量减之事下户部议其言可从
　　上曰庶人所用乃
　　先帝钦给之数岂可轻减宜移文镇守等官查审可否具奏处分
　　○成化十五年十月甲申肃府汾川王贡錝以府第被灾三丧未举请赐肃简王截支禄米六月又伊府西鄂安僖王鍉鉠妃李氏王薨男幼未封乞岁禄年终停止
　　上曰朕于宗藩笃念亲亲之谊每事务从优厚今汾川王及西鄂王妃给停支禄米以资丧葬之费览奏不觉怃然其悉如所请给之
　　○成化十八年十一月己酉韩府乐平王奏怀悼二王皆以无嗣而薨二王所遗妃各有米养赡今彰化王偕灊进封韩王二妃之米例皆停免而韩王止养悼王妃怀王妃至失所敢以请
　　上曰朝廷以仁治天下民间孤贫者尚有养济之典况在宗亲而可委弃耶彰化王既进封韩国二妃义当同养其即分禄米以养怀王妃毋令失所
　　重宗支
　　○成化元年二月乙未广昌安僖王美坚生母刘氏奏王生时尝以从兄云丘王第二子钟金□御为嗣今王薨无嗣请以钟金□御袭封王爵
　　上曰过继子封王无例钟金□御仍准本封为镇国将军承广昌王祀
　　○成化十五年闰十月丁巳衡山恭惠王妃陈氏乞以衡阳庄和王次子镇国将军豪邽为继嗣且欲进袭王爵
　　上曰
　　祖宗旧制王爵至重前此未有以从子袭爵者朕何敢专且豪邽既系衡山王侄同气至亲只以将军承继宗祀管理府事何不可乎若从其请则是衡阳之子有二王矣违
　　祖训而狥私情朕不为也其已之
　　○成化十七年正月乙未庆怀王薨弟岐阳王邃塀袭爵邃垿以其父秩荧乃庆靖王长子奏乞查处于是怀王母妃孟氏奏邃垿紊乱宗派谋夺封爵事下礼部言靖王子康王秩煃虽云第四系嫡出真宁庄惠王秩荧虽居长乃庶生当时一日同受封爵及各子承袭已定正统四年庄惠王奏夺封袭
　　英宗睿皇帝已尝降敕切责乞遣敕谕王宜遵
　　祖宗定规永保禄位
　　上是其言既而邃垿复奏前事礼部乞下所司转行该府教授启王遵奉先敕毋再觊觎非分诏如所议行未至而邃垿又奏岐阳王冒伯作父不无背义于是礼部言自康王论之则岐阳以子继父自怀王论之则岐阳以弟继兄揆之于义皆无不可
　　上以康王传序已定而真宁王累次奏扰降敕切责削禄米三之一复以教授不行谏止命巡按御史逮问之
　　○六月辛亥晋王钟铉奏广昌安僖王长孙奇澢年已长成且故王原赐仪仗印册尚在乞袭封王爵礼部覆奏安僖王无子妃刘氏奏以兄子钟金□御为嗣乞封王爵以无例止封钟金□御为镇国将军管王府事令其子奇澢止应封辅国将军
　　上谕晋王曰承袭王爵宜遵
　　祖宗成宪母再烦扰广昌王印其即遣人赍送来京
　　褒宗室
　　○成化十年二月己巳安昌王膺铺父岷王得风疾侍汤药晨夕不懈岷王嘉之奏乞旌表礼部以无例闻
　　上特赐书奖谕曰国家以孝为治凡臣庶孝行卓异者必旌表之以风教天下以图成大顺况于宗室有能惇行可无奖谕用劝将来耶叔性禀孝谨爰自幼龄因父王婴疾每朝夕侍侧供奉汤药迄今岁久益无懈怠朕闻之嘉叹再三以为孝乃天地常经人伦大本叔能惇行令闻茂著宁不有光于宗室有光于国家乎诗曰永言孝思孝思维则永言谓长念也又曰孝子不匮永锡尔类类谓祚胤也继自今常存此心益崇此道则不惟叔可以仪式藩邦衍福胤于无穷而我国家亦有无疆之休矣
　　○六月丁卯韩王偕灊奏曾叔祖襄陵王范址性至孝尝刲股剪须以疗母疾今年已七十有五每祭扫犹躬自负土培母坟哀恸诚切古所谓终身慕父母者王盖有之乞加奖谕以为宗室子孙之劝
　　上特移书奖谕之曰览韩王奏知曾叔祖高年至行嘉叹再三夫孝人道大端人于亲存能敦孝养者固多至于既殁而孝思不衰者鲜矣惟曾叔祖曩因母疾刲股剪须以进母疾良愈兹又尽力竭诚于体魄栖憩之所其于事亲终始之道两无愧焉于宗室不有光欤于风化不有劝欤曾叔祖其益笃孝行以为藩辅之式异日垂名简册谅有在焉
　　○成化十七年八月己酉韩王偕灊奏臣曾叔祖乐平王冲烋年逾七袠博览群书一言一动必效古先诚可为宗室式乞玺书褒崇庶有所激劝
　　上致书冲烋曰凡宗室中将军中尉苟有一言一行可取朕闻之犹且喜庆况曾叔祖笃志好学老而不倦嘉言善行非止一端增光天潢为法宗室足忄□尉朕怀者哉兹特赐书奖谕王尚当始终如一壮老一致俾诸为恶获罪者景范变化悉归于善非但可以＜宀十见＞朕之心而
　　祖宗在天之灵亦可以少安矣惟曾叔祖亮之
　　○成化二十年七月甲寅
　　上致书褒奖乐平王冲烋曰兹者韩王又奏称曾叔祖年高德邵善行昭彰朕闻之心甚嘉悦昔东平王有云为善最乐夫处崇高之地不以富贵自淫惟以为善自乐史册书之后世以为美谈今曾叔祖年跻耄耋乐于为善宗室尊之国人式之足以增光本支而永隆藩辅其贤于汉东平王也远矣兹特致书褒奖其益善加调摄颐养天和以为亲族楷范用副朕惓惓眷念之意惟曾叔祖亮之
　　谕宗室
　　○成化三年四月己亥襄垣王仕＜土匮＞第三子夺人妹为妾且称为次妃
　　上降敕谕襄垣王曰王府娶妇事当奏请妻妾名称各有等第今王之子强娶人女为妾擅名次妃揆于礼法宁无碍乎此皆不能严束所致王其切责之令还其女庶无后悔
　　○五月丙子襄陵王冲火□术奏所居平凉城隘地狭支庶日繁不足以容乞徙居湖广或江西建昌
　　上以分封已定不允遣书谕之
　　○成化六年五月丙午襄陵王冲火□术奏虏入河套致烦朝廷出师征讨愿率子孙及壻从总兵等官征剿用效微劳
　　上以书复王曰比者丑虏潜住河套累犯边疆朕悯生灵之苦已命将出师征讨矣兹得王奏愿率子孙并壻从兵效力剿除之此可见王有忠君爱国之诚忧恃恤民之意朕甚嘉焉但王以宗室至亲名分尊崇难与总兵等官同事况国家自
　　祖宗以来藩邦无从兵共讨之例专书以复王其亮之
　　○成化十四年十月辛丑韩府汉阴王徵鍉无子临薨时其妃父周恂教以托言宫中有将育者至期密取他姓子女养宫中王母妃平氏亦与闻其事既请封为恂姻家所发恂凌迟处死冒封男女及平氏周氏俱赐自尽追降徵鍉为庶人
　　上乃贻书各王府曰朕惟徵鍉乃韩宪王曾孙宪王实
　　太祖高皇帝之子
　　高皇帝奄有天下封建诸王藩屏国家以为千万世不拔之基岂意徵鍉祗因乏嗣顾恋房闱私爱轻信外人邪谋致使其母暨妃下挹污池之流上溷天潢之派其得罪于
　　祖宗岂小小哉身虽沦亡咎难容贷已革其封爵削其谥号追废为庶人用彰朝廷大法用慰
　　祖宗灵明以为将来警戒呜呼莒人灭鄫春秋所诛而徵□忍心害理一至于此
　　祖宗以来所未有也夫人闻之莫不愤怒况于朕乎况于宗室乎尚恐各宗室亲王未知其详特命所司抄词并书遍告亲藩尚其亮之
　　戒饬诸王
　　○天顺八年六月甲辰晋王钟铉保升承奉副张泰等二十员为承奉正等官皆预定其职以闻
　　上以书戒王曰得奏欲以承奉副等官张泰等二十员升授承奉正等职既已定拟职名复何奏请且升除王府内官出自朝廷若遇员缺只宜具实并开相应者奏知以凭升补王乃擅自定职泛滥升除是何理也此必下人拨置今皆不准亦不究问特书戒王王宜自省今后行事当遵
　　祖宗法度毋得任情妄为庶可保全令名王其戒之慎之
　　○成化七年六月壬子郑王祁锳有罪
　　上降敕戒谕之曰朕惟
　　祖训有曰王国文武官有能守正规谏助王保全其国者毋得轻易陵辱朝廷闻之亦以礼待况长史居辅导之首其所劝谏自当听纳岂有责辱之理且人之大伦莫重于君臣父子夫妇尔溺爱不明追咎前妃遂恶其子因长史等官劝谏屡行责棰是又悖
　　祖宗违朝命其于三纲何如笃于亲亲尚虑尔一时过失未必终身迷谬特遣驸马石璟赍敕戒谕尔宜深自警省教育世子不可偏听谗言以摇夺之仍与选婚俾有继嗣不然败名失德而于爵位抑恐难保尔宜深思熟虑毋贻后悔
　　○成化八年九月丙午代府镇国将军仕圣既坐罪削冠带禄米逃往绛州灵丘王逊烇请宥其罪
　　上命灵丘王促之还仍戒其毋再违法且敕襄垣王仕＜土匮＞曰尔先奏镇国将军仕堲谋害违法等情命官核实止得其冒犯之罪亦在赦前其余皆诬尔不自惩复以前事奏举有不相容之势此岂待弟之道哉惟兄能友爱其弟则弟必敬顺其兄兄弟协和乃为尽道而交恶如此岂不有玷宗室哉朕已敕责仕堲俾尽弟道尔为兄者亦湏笃念同气加之恩爱毋以小愤乖大义毋以一事之失而结终身之怨翻然改悔庶可保全令名王其慎之毋忽
　　○成化九年三月戊戌郑府左长史江万程等奏郑王祁锳疎薄世子屡谏不从怒移臣下
　　上命太监王允中英国公张懋赍敕往谕且谕允中等曰尔至可谕王若能改过迁善亲爱世子礼待辅臣庶可永保富贵如或稔恶不悛将有不测之事尔便宜斟酌人情事势随宜处之允中等诣府宣谕敕旨并以
　　祖宗大法及国家亲亲之恩人伦父子之道晓之王遂具奏谢罪允中等亦奏郑王禀性急躁喜怒不常且好饮酒世子性亦刚烈子道少尽是以父子相失今王虽改过难保将来宜徵世子至京读书习知忠孝之道俾王日自省改庶得区处之宜
　　上曰郑王既自言修身改过世子不必取来姑验其亲爱之实若此后不如所言朝廷别有处置仍移文长史启王知之
　　○成化十年十月己酉襄垣王仕＜土匮＞居山西蒲州与子镇国将军成银所为多不法又与弟镇国将军仕堲不和因诬奏其藏妖书等事命官往勘所奏皆诬
　　上乃赐敕切责仕＜土匮＞曰得御史三司奏勘尔所奏事情皆虗显有诬陷之意凡尔身所自蹈者为兄则不仁为父则不义违法败伦有玷宗室揆以
　　祖宗大法当革爵闲住但念尔一时迷误或出小人拨置姑从宽贷特减去岁支禄米三之一薄示惩戒自后宜痛自改悔躬率尔子各守礼法毋纵欲以乖人道毋狥私以狎小人毋捏词以陷同气毋恃恩以慢国法庶可保全令名永享王爵如或不听法必有加虽悔何及
　　○成化十四年七月壬申赵王见灂先以有罪革冠服令戴民巾读书习礼至是其母妃恳为之请
　　上乃赐之敕曰往年皇亲文武大臣合辞奏王悖礼犯法之事难以悉数揆之
　　祖训本当拘取来京降为庶人朕念亲亲特从轻典止革冠服戴民巾读书习礼俾图自新今才二载王母妃十次乞恩谓王自知惶赧悔悟深切夫人有过贵乎能改过而能改必迁于善特允所请复王冠带仍管国事而后王当听信辅臣毋狎近群小当仁民爱物毋非法虐下当正大持身毋恣意淫戏当礼遇亲族毋戕害骨肉当镇静图治毋骚扰军民凡府中一应事务必遵成宪必本天理必合人情然后斟酌而行庶几禄位可保无虞藩邦可保永昌矣不然祸仍逮身追悔无及
　　○成化十八年四月丙午晋府仪宾刘钦欲以东滕县主存日收贮折色钞三万贯并支禄米四百石暨其十八年以后禄米内辞二百石以备救荒之用
　　上曰钦欲以常禄救荒显是沽名因遗书晋王以戒饬之曰钦之此举有三失焉王府凡事皆当启王而行兹钦专擅差人其失一也县主既没自有有司截日住支何劳钦言其失二也山西连年饥馑朝廷西顾之忧无时或已举一方之徭役粮草悉停不徵措置钜万之银物尚拯救不足而钦纤芥之禄何济钦意谓此举上可以动九重之知下可以得众人之喜沽名钓誉炫耀夸张其失三也此三失之外或有非义隐匿于中亦未可知书至王即拘钦责以前失薄示戒惩令其改过自新安分守常读书狥理自有乐地何必为是矫激虗语哉
　　○成化十九年六月乙亥宁化王府辅国将军钟鎎讦奏山西左布政使李益贪淫诸罪遣官按之多诬钟鎎乃赂益左右俾证其事事上独得益持身少谨亦宜坐罪
　　上曰人各有心曲直诚伪不能自揜钟鎎饰词害人又买求诬证此末俗奸人所为而宗室为之可乎降敕切责俾知愧改益既无贪淫实情纵有小过不宜深责令赎罪还职仍停其俸半年
　　○成化二十二年八月癸未郑王祁锳之子盟津王见濍以罪革爵降为庶人
　　上以郑王不能教子降敕切责曰见濍之稔恶伊谁之咎欤王与见濍亲则父也尊则君也果能爱而知教之则彼未必不可变恶而为善王乃不然既因宠爱其母听彼失教于前又因姑息于彼致令造狠于后况又不率以正擅令宫人出外王所为若是彼见濍其肯心服乎此正所谓身不行道不行于妻子也今后王当以正自处以礼自防务笃天伦之谊广义方之训俾一府之内闺门整肃家道雍睦父子兄弟不至于伤恩招辱斯可以为宗藩之表率不然
　　祖训具在朕何敢私
　　遵旧制
　　○天顺八年八月辛卯大学士李贤等言近科道官言举官须会内阁计议但
　　先帝有旨保官审囚不必会同翰林院遵行已久宜仍不预为是
　　上曰内阁儒臣所以辅朕裁处万几者如举官论狱亦令参与事有可否谁更商确卿等言是
　　先帝著令宜永遵守
　　○成化二年三月癸亥礼部尚书姚夔言近者南京参赞机务兵部尚书李宾奏南京饥荒欲令各处生员及南京文武官子弟纳米入监切惟国学乃育材之地朝廷所资以致治者恐不宜以货为贤宜别为处置赈济
　　上曰
　　祖宗设太学以教育贤材非由科贡者不得滥进今宾等建议欲令官民子弟出钱榖以赈饥民补太学生古无此比且天下财赋所出其途孔多学校岂出钱榖之所哉礼部议是其勿许
　　○成化六年九月丁亥镇守云南黔国公沐琮言近奉诏书土官袭替止令御史三司保勘多有不知夷情或听请嘱以至土官争袭或相讎杀乞仍旧例令臣与闻区处
　　上曰琮先世为云南边夷信服久矣今土官袭替琮不与闻人将致疑其遵正统年间事例行
　　○成化七年十二月甲午庶人徽焟女宝鉴以父幽闭岁久乞宥免
　　上以徽焟尝结苗兵谋叛情罪深重宜禁锢终身盖此乃
　　祖宗之法不可废也
　　○成化十年三月癸卯赵王见灂奏祖简王旧岁禄米三万石今臣袭封止给三分之一请如武臣世袭例增拨原数户部议奏
　　祖训亲王禄米例止万石其后有增给者乃出一时特恩未敢定拟
　　上曰
　　祖宗既有定制难辄改变其勿许
　　○七月庚申云南总兵官黔国公沐琮请如镇守两广总兵官陈锐事例节制云南三司兵部覆奏谓琮世守云南与锐事体不同若令节制事权太重唐之藩镇可鉴也或三司避事宜复设巡抚为便
　　上曰国朝建官之制文武相颉顽虽尝蹔敕总兵节制三司乃一时权宜难以著令兵部议是巡抚亦不必设
　　○成化十一年五月丙辰户部奏灵丘王长子北＜土臱＞未受封其庶长男成鈠次男成金□亶成铜俱尚为辅国而所司失行概封镇国请为改正计其始封至今几十年多支禄米亦当扣除
　　上曰封爵乃
　　祖宗旧制不可不正其滥支禄米亦当追夺但既往不咎其勿复除
　　○成化十二年十二月乙未巡抚辽东右副都御史陈钺奏乞赐敕执问都指挥以下官
　　上曰人臣不得专擅威柄虽有一时假以权宜者非
　　祖宗旧法也陈钺欲请敕自都指挥以下径行执治是欲专擅威柄邪所请不允
　　○成化十五年十一月壬寅襄王祁镛奏乞追封故妃李氏为襄王妃然与臣母妃靖氏封号无辩窃观诸司职掌命妇因子孙官爵封母并祖母者并加太字议礼出自朝廷乞如命妇制
　　上曰议礼虽出自朝廷但
　　祖宗旧制乃万世臣子所当遵守者其敢擅增损乎诗云不愆不忘率由旧章王所请非旧章其已之
　　○十二月壬子监察御史许进以各布政司乡举考试官缘狥私情所聘多非其人乞如两京例命翰林官为是
　　上谕礼部臣曰布政司乡举自聘主司乃
　　祖宗旧制行之已久许进何得具奏欲改之且科目选贤国家重事若聘主司狥私作弊无往而不为奸利矣尔其行各巡按御史并布按二司今后敢有作弊者令互相紏举或尔部中看详体访得其人必重治之
　　○成化十六年五月壬辰礼部侍郎周洪谟言宋儒朱熹所注释五经四书间有承汉唐诸儒之误者乞特敕儒臣考订
　　上曰五经四书汉唐宋诸儒注释已详具有源委永乐中儒臣奉敕考订纂修悉取其不悖本旨者辑录之天下学者诵习已久周洪谟乃以一己之见欲再纷更事在难准已之
　　○十二月己未吏科给事中王瑞等言比湖广江西等处巡抚等官各奏所部连年灾伤民饥盗起请免有司明年朝觐夫地方多事自宜设法拯济何至故违旧制使朝觐大典渐至废弛今有司畏避考察而巡抚官辄狥之均为不当
　　上曰二年述职国家旧典岂可以一时一事废之若狥所司使各庇其属天下官吏将藉以为辞虽有贪暴怠荒者乌得而核之给事中言是自后一如所奏严为禁戒其令吏部知之
　　○成化十八年闰八月丁卯兵部劾奏南京留守前卫百户高洪赵颙违例谋管屯田事请治其罪并如旧制定以屯田官数
　　上曰国家仿古屯田之法用戍卒耕守盖寓兵于农意也地之给其人者各有定业官之治其事者亦有定员行之既久其法渐废戍卒多役于私家子粒不归于公廪管屯者有积蓄之利而无差操之苦所以启后来者之谋也洪等宜加究治余悉如尔兵部言
　　○成化十九年四月癸酉沈府辽山王幼墏以妃奏氏故乞免遣内官致祭恐臣老子幼不能祗奉获罪
　　上曰王府丧礼遣官致祭国之常典而王以不能祗奉获罪为辞岂以为厉己邪今所遣者成礼而已无他也王其勿辞
　　○成化二十二年九月壬子襄王祁镛奏郢梁二王宣□正统间薨逝无嗣其寝园惟奉祠及军校等守之乞□本府长史司带领庶得以时修其祀事
　　上曰二府奏祀及军校皆
　　祖宗设立与长史无预不可从
　　○成化二十三年二月壬午辽府镇国将军恩锹等欲各以从人易校尉兵部以闻
　　上曰校尉之设所以为王仪卫将军止用从人
　　祖宗之制各有定分岂可僣踰恩锹等欲更换民校是非分之求也止宜如例给与从人应役自今违例乞请者不必覆奏
　　严祀典
　　○成化九年九月丙午永平府知府王玺奏伯夷叔齐庙在府境内洪武中有司春秋致祭景泰中始废今已重建请赐庙额及祝文
　　上曰伯夷叔齐清节凛然大有功于名教宜特赐庙额曰清节其令词臣撰祭文有司以时致祭
　　○成化十九年四月乙巳巡抚陕西都御史阮勤奏陕西有周公祠墓及汉诸葛亮宋范仲淹吕大忠兄弟祠俱岁久颓坏乞修治并赐祭
　　上曰朕考祭法凡法施于民以劳定国者则祀之矧周公制礼作乐通行万世诸葛亮兴复汉室范仲淹经略西夏皆有功当时而吕氏兄弟得伊洛之传又于名教有补者祠墓弗修祀礼废坠岂祭法崇德报功之谓哉其令有司各加修治于周公庙岁春秋二祭墓以二丁守视亮仲淹及吕氏兄弟俱岁一祀之庶称朕褒表先圣先贤之意
　　○成化二十一年十月甲辰太常寺以
　　英庙惠妃节朔致祭并与
　　英庙贤妃位次祭品为请
　　上曰惠妃位列贤妃之次冬至用素羞于柩前祭之
　　重恩典
　　○成化四年四月己亥尚宝司卿朱奎乞以其子宾入国子监读书既得请矣科道官交章劾奎违例罔上乞寘于法
　　上曰荫叙子孙此朝廷优礼大臣之典若概而施之则名器混淆无复差等奎秩不应荫而乃朦胧奏乞论法当治其罪姑宥之罢其子无令入监
　　○庚子户科给事中李森言在京三品以上子孙生于贵族鲜克由礼乞停其入监之例
　　上曰先王之政仕者世禄京官仕至三品以上盖亦积历久而劳勣著矣朝廷录其子孙一人入监固未为过矧
　　祖宗明有故事乎李森昧于古训持论刻薄不体朝廷忠厚之意朕所未谕但古者赏延于世所以报有功自今三品以上官非历任年久政绩素著者不许滥叙其子孙庶几人知所劝
　　○成化五年六月乙卯南京刑部尚书耿九畴子翰林院修撰裕言先臣官行应得谥
　　上赐谥清惠因谕礼部臣曰谥法当时自有公论今后已往者不得陈请
　　○成化二十一年十月庚辰故南京刑部右侍郎陈俨子昶援例乞为国子监生
　　上不许且敕所司今后大臣子孙乞恩入监湏审其父祖历任久而政声著者方许奏闻
　　仁政
　　○天顺八年三月戊午大学士李贤等言今天时有未和者盖由阴气太盛所致也自宣德至天顺间选取宫人数多其中不无嗟怨有伤和气乞特赐简阅留其有职务及不愿出者其余愿出并浣衣局妇女皆释放宁家此实前代圣帝明王盛德之举
　　上曰卿言合朕意其亟行之于是放出宫人中外欣悦
　　○成化二年十二月乙丑礼部尚书姚夔等言今京城街市多有疲癃残疾之人扶老携幼呻吟悲号非徒足以干天地之和而四夷朝使见之亦或将为所议乞敕五城御史拘审其有家者责令收管无家者收养
　　上曰无问老小男女有家无家及外来者顺天府尽数收入养济院记名养赡毋令失所
　　○成化三年九月甲子巡抚宣府右佥都御史叶盛奏虏中走回男子例充勇士其不堪者发回原籍所司不知怜恤致彼复走虏中为孽又民年高者所司例有养赡或给与冠带荣身乞令军卫高年者一体编及以均沾恩典
　　上曰中国人不幸陷虏中既而来归其情义可嘉民年至于八九十王政所当优者安有军民之间盛言有理所司其详议以闻
　　○成化九年正月辛酉顺天府府尹李裕奏本府所属州县以去岁旱灾秋麦未种欲委通判等官设法措置
　　上曰赈荒劝农教民树畜皆王政首务其亟行之
　　○四月戊辰有言京畿内外多有弃尸道路者
　　上命巡街巡河御史严加禁约仍督所在埋瘗或劝募置棺自相义助
　　○成化二十一年五月丙子太子少保都察院右都御史朱英奏比者京师流移之民聚集日多宜令顺天等府县并五城兵马司月给米大口三斗小口一斗五升毋令失所
　　上曰京畿旱荒民不自保皆入城就食情实可矜若不有以赈恤之使进退无据将死于沟壑矣其如英议给与之
　　太明宪宗纯皇帝宝训卷之一终
大明宪宗纯皇帝宝训卷之二  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　＜宀十见＞宥
　　○成化三年七月甲子赤斤蒙古卫指挥敢班初数侵掠边境边将以计致之京师请安置远方
　　上以夷狄不足较特＜宀十见＞宥之仍命译者谕之曰尔等数扰边疆揆之国法在所必诛纵用轻典亦宜编置南徼以惩不肃今姑贷尔仍加优恤尔其体朕至意各安职业以为外御若恃恩再犯决不轻恕
　　○成化五年七月乙巳建州左卫都指挥佟那和劄等奏乞命都督董山子脱罗李古哈纳侄完者秃各袭其父伯之职事下兵部请裁处
　　上由虏酋背恩忘义罪当族灭今首恶已诛余皆悔过向化朕体
　　上天好生之德悉加＜宀十见＞宥脱罗等既众人奏保其授脱罗都指挥同知完者秃都指挥佥事令统束本卫人民依前朝贡再犯不贷
　　○成化十年七月丙子巡抚山东左佥都御史牟俸奏濮州所获乘饥作乱贼首董现房胜其党十余人今皆瘦死惟胜弟敖依律拟斩今详敖初不同谋亦未尝拒捕止因同居连坐情实可矜
　　上曰民以饥荒欲倡乱有司不能抚治例以常律处死朕甚悯焉同居者既不预谋宜宥其子杖而戍边已死者家属财产悉宥勿藉
　　○成化十四年八月壬辰直隶永年县民冀祥吕子良犯私铸铜钱罪论斩其亲邻俱言二人皆父母年老无他兄弟侍餋特以艰窘之故误罹刑宪御史以闻都察院议人缘艰窘犯法以为情有可矜则人争相视傚何所不为但所犯非常赦所不愿而父母年老无人侍餋又律所载宜取旨裁决
　　○成化十九年二月丙子延绥右参将郭镛与虏战三里塔擒斩有功是日别有虏犯其境大柏油川镇守巡抚等官请罪镛于是镛上奏自辩
　　上曰三里塔柏油川皆郭镛分守之地顾此失彼其势不能两全况既出战与他闭门畏缩者不同设更罪之不已甚乎姑从＜宀十见＞宥俾知感激庶可励其异日立功之志
　　○七月乙未大同总兵官许宁等奏分守左参将刘宁左监丞石岩自宣府移守阳和又二日虏犯其境亦系失机当罪兵部言二人移守甫及信宿罪难概论
　　上曰兵部议是士卒非素所拊循则不识将意难以为用宁等顷自宣府移守阳和甫二日尔号令未行威爱未□部下之勇怯地利之险易俱未究知而因一挫即以军法定罪可谓不酌人情不较事势而欲以服人心其难矣俱贷之令勉图后功以赎前罪
　　○十月丙子广西右参将广东都指挥同知欧盘初分守柳庆寇至失利应坐充军律至是镇守等官盛称其威令大行及其他调度皆可称道乞从轻处治以激励边将
　　上曰古人谓使功不如使过赏罚操纵自有权度所以鼓舞众志而使人乐于效命也欧盘既功可赎罪宜从守臣之言姑宥之令复旧任悉心杀贼以图后功
　　○成化二十年九月己亥哈密都督罕慎克复旧城时执土鲁番酋长哈哈械送甘州至是请释之
　　上曰胁从罔治古之法也矧在夷狄固当略之哈哈可遣归本国仍令传谕其国王孙女阿黑察及大小诸酋自后务睦邻保族毋相残以干国法
　　○成化二十三年七月甲辰鸿胪寺寺丞孙绳宣读有误为御史所劾
　　上宥之且曰鸿胪寺官宣读无大失者后勿劾
　　明断
　　○成化元年十一月癸亥左军都督过兴镇守广西召还道湖广祁阳县怒知县李翰接应夫船不时令子得隆率部卒拽翰及其子钊搒掠无完肤俱死河下而兴亦以疾死于道翰妻入愬于朝事下法司差官勘实得隆伏罪其毋击登闻鼓称冤
　　上以其妄愬不听命即诛之
　　○成化二年六月癸丑锦衣卫正千户陈珏初以尽艺得官至是卒无子其侄锡请袭职兵部以非军功请勿许
　　上曰官以酬功珏尽艺非军功比况又无子一时暂假之恩岂后世常行之典勿令袭是
　　○成化六年正月乙酉巡抚陕西都御史马文升王锐各奏去冬虏入延绥葭州保安等县宁寨安边等营杀掠人畜焚毁室庐因劾守备都指挥陈英等闭门坐视守堡指挥盛铭隋能等捍御无策且言知州孟泰等不先移民入堡亦当治罪
　　上曰州县官不系统兵守备之任且方给军需难于概问若边将弛备之罪良由法令不振而然陈英等宜行巡按御史究治其有功劳可赎者仍具实来闻
　　○四月丙子南京守备等官成国公朱仪等奏南京有盗王阿童为盗二十余年已经五犯皆以犯在赦前得免今复被获如仍拟初犯恐益长其恶
　　上曰赦所以许人自新而小人乃倚赦为奸是岂可纵夫辟以止辟虞周之刑也王阿童其审实处决今后问拟窃盗仍以赦前后通论三犯其著为令
　　○成化十三年九月庚辰朵颜卫都督阿儿乞蛮等乞粮
　　上以其多诈不允
　　○成化十九年十一月辛丑巡抚山西右都御史边镛奏国家西北藩篱先大同而代州鴈门次之今大同既宿重兵而鴈门兵独少可于代州立帅府设总兵如大同之制兵部尚书张鹏覆议以为不必立
　　上曰将得其人虽一旅足为万里之长城非其人虽重兵不足为北门之锁钥其如兵部议已之
　　正风化
　　○成化五年四月乙丑御用监左监丞龙闰娶南和伯方瑛妾许氏为妻事觉
　　上曰在昔帝王以内官给事内庭以其绝生道无外觊也今闰在外娶妻何异常人其即离异闰仍送司礼监处治之
　　○成化十一年十二月辛卯国子监祭酒周洪谟言洪武间学规严整士风忠厚□来大不如昔奏渎纷纷欲坏
　　累朝循次拨历之规且群造谤言宜加禁革
　　上曰太学者贤士之所关也今诸生所为若是则礼义荡然矣后将何赖礼部其申明洪武间学规备榜戒谕之
　　○成化八年九月甲辰通城王府仪宾郭成以文卒于宁远卫启王欲奔丧不从乃潜归湖广按察司劾其罪
　　上曰闻亲丧奔赴人子迫切至情有不容已者非有他过其宥之
　　○成化十八年十一月乙巳巡抚河南都御史孙洪请禁诸王府以亲属为婚姻
　　上曰婚姻人道之始礼之大者不可不谨矧藩府为朝廷亲属宜为朕遵行以先天下著为令
　　○成化二十一年四月己未训导郑璟言浙江温台处三府人民所产女子虑日后婚嫁之费往往溺死残忍不仁莫此为甚乞令所司榜谕下都察院议此毙不独三府延及宁绍金华并江西福建南直隶等处亦然宜悉榜谕如璟言
　　上曰人命至重父子至亲今乃以婚嫁之累戕恩败义俗之移人一至于此此实有司之责自后民间婚嫁妆奁务称家有无不许奢侈所产女子如仍溺死者许邻里举首发戍远方
　　崇儒
　　○成化元年四月丁丑朔孔子五十六代孙克煦以子姓繁衍日用不给乞蠲田租
　　上曰孔子有功于万世其子孙在所优恤命有司减其租
　　○成化四年二月辛亥六科给事中十三道监察御史皆言掌太常寺事礼部尚书李希安发身道士不宜令预经筵
　　上曰经筵之设所以讲明道学关系甚重故侍从皆用文学之臣希安既非儒流可罢侍班但令供礼官之职
　　○成化五年二月庚戌大学士彭时等以衍圣公孔弘绪犯法得旨械京问理上奏弘绪贪淫暴虐依法提问固所当然但望
　　皇上念先师扶世立教之功＜宀十见＞其桎梏待取至京议奏处治盖律其八议弘绪正合应议之例
　　上曰宣圣子孙朕素所优礼今弘绪自罹于法殊玷家声卿等欲俾其散行就逮虽非所以处弘绪而于待孔氏之道则得矣其湏系之
　　○成化十二年七月辛亥国子监祭酒周洪谟言孔子冕服已用天子之礼宜增笾豆为十二佾舞为八则礼乐相称
　　上曰尊崇孔子乃朝廷盛典宜从所言其笾豆佾舞俱如数增用仍通行天下悉遵此制
　　○成化十八年十一月壬戌颜氏六十一代孙袭翰林院五经博士颜公鋐奏颜子庙缺人洒扫请如孟氏例拨赐
　　上曰国朝祀典二庙并隆孟氏既有庙户而颜氏独无诚为缺典其令有司如孟氏数给与之
　　○成化二十二年十一月乙卯礼部以博士颜公鋐请脩颜子庙覆奏
　　上曰颜子孔门高弟道德可仰身先配享而家庙不脩可乎其令有司以脩孔庙工役重为脩葺
　　兴学
　　○成化元年三月丁巳
　　上视国子监躬谒先师孔子行四拜礼幸彝伦堂武官都督以上文官三品以上及翰林院学士皆赐坐祭酒司业坐讲赐茶明日赐祭酒司业等官及孔颜孟三氏子孙袭衣诸生宝钞越三日赐祭酒司业及诸生敕曰朕惟国家建学育才用图治理仪文之备视古加隆而太学乃聚教天下之士风化自是而出所关尤重肆我
　　祖宗列圣兴崇表励先后一心兹朕嗣统纪元之初式遵成宪躬临太学祗谒先师孔子劝励师生顾惟经邦辅治非学不能成德达才非教不可而进为之方舍六经孔子之道奚法焉尔师生尚其勉率慎由善乃教端乃学穷理脩身务臻其极庶几四方颙然向风予一人收济济多士之效天下其永底于雍熙钦哉
　　○成化三年二月甲辰
　　上以
　　祖宗以来钦降国子监敕谕学规劝励师生之道罔不周备因命祭酒邢让等募工镌石树太学中门外使师生永远遵守
　　○成化十五年正月己卯巡抚大同右副都御史李敏奏今天下学校俱有乐以侑祭孔子大同虽边方实总镇之所而乐独缺乞照例颁降或容臣制造令诸生习演奏用庶边方之远得以观
　　圣化之美甲胄之士亦得以习礼让之风
　　上曰国家承平百有余年文教洽于远迩同虽边方用武之地诸生诵法孔子与内郡无异文庙侑祭可独无乐乎其亟令所司制造乐器俾本学生员习用之
　　○成化十七年二月癸酉巡抚云南右副都御史吴诚奏乞令土官衙门各遣应袭子于附近府学读书使知忠孝礼义庶夷俗可变而争袭之弊可息仍禁约师生不许索其束脩馈送礼部覆奏以为有益风化事在可行如地远年幼者督令开一社学延邻境有学者以为之师仍听提学官稽考
　　上曰然云南土官世脩职贡无敢违越但争袭之弊往往有之盖虽由于政而未化于教也其令土官各遣应袭子就学如巡抚官及尔礼部所言使蛮貊乖争之风潜消而华夏礼义之化远暨顾不羙欤
　　○成化十八年四月甲辰琉球国中山王尚真奏乞以其陪臣之子蔡宾等五人于南京国子监读书礼部按洪武永乐宣德间例以闻
　　上曰海南远夷向慕文教朕甚嘉之矧在
　　先朝已有旧制其令蔡宾等于南监肄业有司岁给衣服廪馔毋令失所务俾通知中国礼义永遵王化
　　明礼
　　○成化十年七月甲戌辽王豪墭奏嫡长子恩鏋病故其继妃冯氏妾曹氏俱无所出宜令殉葬
　　上曰
　　先帝上宾顾命毋令后宫殉葬可以为万世法况王府前此未尝有用殉者今辽王葬其子乃欲以其妇殉之何其戾耶礼部其移文所司启王勿用迁其妇别室毋令失所
　　○成化十六年三月壬辰晋王钟铉为其嫡长孙表荣乞衮冕章服
　　上曰冠服之制所以明尊卑辨等威所系甚重
　　祖宗旧制亲王世子冕服各有章数未闻世孙而有冕服也将何给王所奏可寝之
　　○成化二十年六月癸亥礼部送云丘王钟鋋长女平陶县主欲选古并郡并君仪宾殷辂侄绣为仪宾所司以县主与郡君同辈行尊卑失序礼难成婚诏令改选而王复累章陈乞不已
　　上曰婚姻礼之大节谨始正家之道莫先于此王既为女择配其可不论尊卑顾礼义而强欲曲成乎有司已尝辨奏犹不知改悔是益违
　　祖训而不畏清议也可乎其依前旨改选勿仍执迷
　　定令
　　○成化元年正月癸酉镇守独石马营等处奉御进保奏独石临边之地备御官军不可暂缺近以轻罪往往逮至宣府系狱恐猝有警急缺人守御请自今军中词讼必自下而上轻则委官鞫问重则亲临自理
　　上曰立法正不宜泥于常而□于变恒有警急之地岂可以常法处之其悉从所言者为令
　　○成化三年二月丁巳监察御史赵敔言内外风宪官出巡遇机密事情及紏劾奸邪自书奏题本多不熟韵书不免倩人代笔因而泄漏事机请自今重事仍依韵书写奏常事从便书写许用题本
　　上命在外官宜如旧制其京官公差在外者宜依韵书若有急切事情恐有漏泄许写题本务使字画真楷不许草率
　　○成化十一年四月戊子琉球国使臣奏乞如常例岁一朝贡礼部言去年彼国使臣至福建杀死县民焚劫肆恶宜降敕省谕并定以朝贡之期
　　上乃敕其王尚图追究肆恶之徒依法惩治自后定为例二年一贡所遣使臣止□百人多不过更加五人除国王正贡外不得私附货物并途次骚扰有累国王忠顺之意
　　○成化十五年二月甲午巡视仓场监察御史蒋昺言收受钱粮实户部之事巡察奸毙乃御史之职宪纲事例具有成规今户部尚书翁世资欲令御史与户部委官同收有失大体为非宜
　　上曰粮草出纳乃户部职掌旧例御史巡视所以紏察奸弊也若令御史同事奸弊谁从而革之户部所言殊乖事体可寝不行
　　○成化十七年二月甲午户部以京城内外私钱滥行旧钱阻滞是致钱轻物贵不便于民虽尝奏请禁约然愚民贪利鼓铸私贩者益多请严加究治且定使钱通融则例
　　上曰今后只许使历代并洪武永乐宣德钱每八十文折银一钱能告捕私造者量赏及私贩者官校用心缉捕有知情容隐者咸究问见今拣钱枷项监问者姑宥之
　　○成化二十年十二月丁丑兵部以巡抚宣府佥都御史秦鋐言各边镇守分守内外官往往请以官舍自随营私作弊宜损其人数
　　上曰军法莫先于戢下今各处随行官舍既多容有奸弊宜为之制镇守内外官止与五人分守等官与三人其余仍取还京著为令
　　○成化二十一年二月乙卯兵部尚书张鹏等以陈言奉旨查京营及各处镇守等官军伴人数具奏裁处
　　上命京营提督内官与五十名掌营内官及各处镇守内外官二十名分守内外官十五名守备内外官十名余皆减革以充操备
　　○成化二十三年七月癸丑致仕右副都御史谢曰□永奏请初考诰命吏部言诰已先具曰□永以礼致仕者宜在可与
　　上命与之且谕吏部曰自后诰敕湏以奏允岁月填写致免前后抵牾
　　用人
　　○天顺八年七月辛巳抚宁伯朱永荐甘肃总兵官定襄伯郭登博通经史素多筹略征麓川镇大同皆著勋绩宜膺大将之寄乞取回代臣总管神机营
　　上曰登宿将有重望用之于外诚不若用之于内卿能举以自代足嘉尚也遂召登还京
　　○八月辛卯六科给事中十三道御史皆言总督漕运左副都御史王竑巡抚宣府右副都御史李秉可大用诏下廷议尚书王翱大学士李贤等皆以为然
　　上曰古之人君梦卜求贤今独不能因舆论所予者而用之乎王竑李秉廷议皆以为可大用朕因而用之何必梦卜邪竑可升兵部尚书秉可升都察院左都御史
　　○成化六年十一月癸未巡抚湖广都御史杨璇奏房县流贼千百成群树黄旗劫狱库敌官军欲调诸路兵进讨臣才不胜任乞命大臣素有威望晓畅军务者总制之兵部言都御史项忠户部尚书薛远可任
　　上特命忠往
　　○成化十九年四月乙酉都察院奏试监察御史陆渊等理刑勤能堪任风宪其刑名生疏者二人宜调别任
　　上曰御史之设所以肃百僚而贞百度也责任甚重所职不止刑名一事尔等自今宜慎选老成有学行者用之勿徒取其谙练刑名而已
　　听言
　　○天顺八年十月壬辰礼部以
　　皇太后诞辰建设斋醮会百官赴坛炷香行礼礼科都给事中张宁等言其非宜
　　上曰尔等所言有理今后僧道斋醮不许百官行香
　　○成化元年正月庚午监察御史杨琅言
　　皇上即位之初大降明诏如罢花木鸟兽水陆品物之贡是节嗜欲以厚民也罢浙江烧造瓷器之役是薄自奉以恤民也罢缉访官校知其擅威福之以害民也罢各处镇守内外官知其凭宠灵以虐民也凡此皆
　　皇上恭俭仁恕之所行是以人心和于下而天心应于上不诬也然作法非难守法为难谨始非难保终为难
　　皇上既作之于始矣愿保其终
　　上曰御史言是朕当慎焉
　　○成化四年十二月庚子监察御史戴用言六事一励实行乞于经筵听讲之时义有疑难少垂辨柝语涉治乱深思体认及令讲官日采古今故事或
　　祖宗宝训数条进讲讲毕复留内阁大臣出诸司章奏□确可否如有重难事机兼召该部堂上官参议一公荐举谓今两京堂上官及方面官缺皆从吏部推举然知人则哲从古为难宜照正统年间例会同内阁及在京衙门堂上官推举为当其余曰精考察均爵赏弭盗贼革宿弊＜锍-釒＞入
　　上曰所言有理励实行朕自处置今后两京四品以上官吏部具缺朕自简除方面官照正统年间例保举余付所司计议以闻
　　○壬子太监郑同崔安往朝鲜册封世子李晃为王既行巡按辽东监察御史侯英言往年尝遣翰林院官之有学行者使其国今同安俱朝鲜人至彼未免卑屈恐轻中国之体
　　上曰英所言良是今后赍赏遣内臣其册封等礼仍选廷臣有学行者充正副使庶不失中国大体而亦可以服远人之心
　　○成化六年五月甲辰
　　上欲于西山建佛阁六科给事中言天灾迭见且岁荒民饥不宜兴此无益之工以伤治体
　　上曰岁荒民饥朕所深恤虽不得已之役犹当停免彼西山佛阁何益于事其亟已之
　　○十二月癸亥户科都给事中丘弘等言即今百姓艰食而内苑育餋禽兽支费粮肉自如请释放以省虚费且言流民无家者所宜收餋贫民不能买粮者概给赈济
　　上曰蛊蚁已减省矣其余悉依拟行
　　厚勋戚
　　○天顺八年十二月戊子安远侯柳景等请复所减禄如其祖父之旧户部以景等未有勋劳而妄乞增禄请治其罪
　　上曰彼虽未有勋劳然皆勋臣之裔不给则已奚罪焉其宥之
　　○成化二年五月庚辰定襄伯郭登自陈年老有疾求角□羊兵柄且无子乞退处南京依先茔预营兆域庶死有所归
　　上曰朕以卿才识出众故托以委任何用恳辞身后事朝廷自有恩典毋为过虑惟尽心所事以副朕怀
　　○成化五年九月丁亥六科给事中十三道监察御史奏会昌侯孙继宗叨居戚畹掌握重兵又命其子瓒理锦衣卫事内外之权归于一门非所以保全之也
　　上曰朕念
　　皇祖妣遗德故特用瓒今尔等陈保全之道深得治理其即罢之
　　○成化十七年十二月庚申
　　上敕吏部曰朕自继统以来治道巨细一惟我
　　皇考攸行是循矧尊亲而崇其所自其道可不以次举之哉赠庆云侯周能夫人甄氏实我
　　圣母皇太后之母朕念
　　圣母教育恩德昊天罔极虽尝推本所自而褒宠之然尊崇之意尚歉然于怀兹循旧章加赠能为奉天翊卫推诚佐理武臣特进光禄大夫右柱国太傅宁国公谥荣靖甄氏为宁国公夫人庶有以昭重庆源而隆尊亲之谊矣
　　优大臣
　　○成化二年十一月丁丑太子太保兼吏部尚书王翱以老疾恳乞休致
　　上曰卿德望老成为国柱石朕方倚毗以成用贤图治之功所请不允仍命医日往视之
　　○成化三年三月甲午国子监助教李伸上言欲荫大臣之子下大臣议
　　上曰爵以待贤理不可滥教餋之法义不可缺其令在京三品以上官子孙各一人入监读书如议行之
　　○成化六年五月辛丑刑部尚书陆瑜因其乡人王铨请嘱奏下锦衣卫鞫治铨乃诬奏喻不法事
　　上以其污辱大臣特杖之百谪戍辽东铁岭卫既而瑜上章求退
　　上曰事既明白卿宜勉力效用不准罢归
　　○成化八年八月乙酉致仕南京吏部尚书魏骥以是年正月卒遣官祭葬其子鸿胪寺序班完以骥遗言具奏辞葬
　　上曰大臣不幸云亡朝廷赐恤典以为尽忠者之劝非但为死者也今骥临终遗言乃尔身之将死犹恐有劳于民可谓纯臣矣览之良用恻然重违其志特从之
　　○成化十三年六月丁巳太子少保吏部尚书兼谨身殿大学士□辂奏乞休致诏曰卿历练老成朕方倚任但自陈衰朽力求退休特兹俞允以遂优闲升太保仍赐敕给驿还乡辂上章辞免太保之职诏复谓卿辅导有年今乞休致特有此擢不允所辞
　　○成化二十三年四月甲戌赠太师杨荣曾孙昂援例乞为国子监生
　　上谕礼部臣曰仕者世禄王政之所先也杨荣历事
　　先朝四十余年有计安
　　社稷之功其子孙虽尝荫叙犹未称朝廷报功之典宜令昂入监读书用示殊恩以为后来尽忠于国者劝
　　任老成
　　○天顺八年三月戊寅大学士李贤以有投匿名文书欲中伤之者奏乞角□羊任
　　上曰卿历练老成朝廷方切倚任小人造言无理朕已有处置宜尽心辅导所辞不允
　　○成化二年四月己酉太保会昌侯孙继宗以疾上＜锍-釒＞乞致仕
　　上曰卿老成国戚朝廷倚重虽有微恙不妨职任所请不允
　　○成化四年五月丁丑兵部左侍郎兼翰林院学士□辂以灾异乞罢
　　上曰朕知卿往年以非罪罢官特加简用今何嫌疑輙求退休宜勉副倚毗所辞不允
　　餋老
　　○成化七年八月丁卯监察御史梁昉言致仕南京吏部尚书魏骥德望素著白首一节今年九十有八而福履康宁近代罕有宜特加优礼
　　上览奏嘉之特谕礼部曰尚书魏骥年及百龄兼有德望朕甚嘉悦其即遣行人奉敕存问并赐羊酒仍敕有司月给米三石赡其终身以表朕优老之意
　　○成化二十一年八月壬辰韩王偕灊奏群牧所千户朱政曾祖信年一百八岁而终祖全一百二岁父镛八十二岁俱正千户致仕一门同享高寿古今希有诚世之上瑞国之休徵乞赐褒嘉以敦餋老之礼表气化之盛
　　上曰老寿之人礼所宜厚矧在一门尤不易得有司宜劳以羊酒进全阶为宣武将军赐米二石布二疋
　　褒忠节
　　○成化五年四月庚申故国子监祭酒谥文毅李时勉孙颙奏请改谥加赠
　　上曰时勉在
　　先朝直言敢谏于忠无忝矣毅不足以尽之其谥忠文赠礼部左侍郎如曹鼐例
　　○成化十五年二月甲寅南京礼部奏开国勋臣坟墓在南京城外者岁久颓坏乞加脩治
　　上曰崇德报功国之重典开国诸勋臣出万死以辅成大业而爵土弗嗣已可悯念今坟墓颓坏而有司不加之意其可乎工部其即命工修治无子孙者复其墓邻一人守护之
　　○成化十八年五月丁亥贵州慕役长官司奏故长官礼福海妻适由年二十二以夫死非命守节五十余年而死乞旌表以励夷风
　　上曰适由以蛮夷之妇而能守节盖渐染中国礼义之化所致虽其人已死难拘常例其特与旌表以为诸夷之劝
　　○七月癸未巡抚云南右副都御史吴诚奏故翰林学士谥忠文王祎在云南抗节不屈而死土人壮其忠义已立祠但不载祀典于礼为缺乞命有司每岁于死事之日备物致祭以为忠义之劝
　　上曰祎在国初以文学事我
　　皇祖议礼制度与有功焉迨使云南执节以死尤有功于世教其如所奏令有司岁于死事之日祭之
　　○成化十九年二月辛巳监察御史钟同在景泰时以直谏死
　　英宗复位追赠大理寺丞录其长子起为国子监生至是其妻罗氏复自陈贫窭乞以次子越入监
　　上曰同死于忠□
　　先皇愍之虽已荫子未足以为忠义之报其再赐越一命仍敕有司月给罗氏米一石以终其身
　　○成化二十一年十二月壬寅福建武平县奏本县民王宗安妻钟一娘夫亡守节年已八十有九其子英妻钟妙贤亦守节三十八年礼部以一娘已老恐以例覆勘以妇死终不能沾恩乞先旌之妙贤则仍待核实
　　上以姑妇一节可嘉命俱旌之不必覆勘
　　○成化二十三年二月辛卯桐城县陶氏有妇三世四人夫亡皆守节无二志有司以事闻
　　上曰朝廷旌表节义所以激励风俗然通都大邑有司仅举一二虽所遗者多而亦可见全节之难也今陶氏一家之内三世四妇相继守节盖有所视法而然诚天下所罕有者其即旌表为四节之门不必如例覆勘
　　慎选举
　　○成化二年正月己巳
　　上谕吏部臣曰今布按二司缺员数多令六部通政司大理寺三品以上堂上官各举所知二三员不限中外各具其才行实迹并注堪任二司正佐移文吏部仍会同内阁从公定与职事日后坐赃连坐举主
　　○成化三年二月己酉礼部奏四夷馆译字教师马铭违例私收子弟教习畨书以希进用宜罪之
　　上曰四夷馆官员子弟见在既多礼部即会官考选精通者量留余送吏部改外任子弟俱遣宁家自后敢有私自教习者必罪不宥
　　○成化七年十二月癸巳兵部尚书白圭等奉旨举武臣智勇可任将帅者以都督佥事刘能等五十人奏上
　　上是之命记其职名临事举用
　　○成化十七年正月癸巳礼部言二月初九日会试天下举人合用同考试官旧例易春秋礼记三经各二员书诗二经各三员缘今书诗二经试卷加多乞每经各增一员
　　上曰科举取士务在得人使鉴别不精宁免其无滥进者乎今诗书卷比前科加多而额数有限可每经增同考试官一人庶得详于校阅而人才无遗也
　　○十一月己卯贵州程畨府知府邓廷瓒奏本府新立学校土官土人子弟在学者乞岁贡一人如选贡例
　　上曰朕以蛮夷率化既建学置徒比之内地但科举之业未可猝成宜岁贡生员一人俾观我国光相劝于学以称立贤无方之意
　　○成化十九年五月壬辰兵部会总兵官英国公张＜棥心＞等校试天下所举将才得指挥使文锦等请各升用
　　上曰武臣凭藉世勋往往以骄纵败德虽弓马有不闲习者况能操笔为策略如文士乎＜棥心＞等校试天下所举将才文事武备庶乎兼得其令如例擢职举军功等以风励天下俾远方奇才知所向慕砥砺效用顾不于国有益乎
　　严考察
　　○成化二十一年七月丁卯都察院以监察御史巡按满回者考称上闻
　　上曰御史出巡往往有行事过当擅作威福不称任使者今后务严加考察不许狥情
　　○成化二十二年十二月乙未
　　上以天下诸司朝觐至京敕吏部曰朕惟致治在于用人而用人系于铨选苟铨选不当则贤否混淆庶政何由而脩民生何由而安曩司铨选者多或狥情以致在外有司称职者鲜灾异之兴民生之困职此之由兹当天下诸司朝觐之期尔吏部会同都察院详细询访严加考核其间果有操守廉洁干济勤能政务脩举名实显著者具名来闻其有年老衰病罢软无为素行不谨贪酷殃民及升任不协人望才力不堪繁剧者照例具奏朕将旌别黜调之以示劝惩焉尔等湏同秉至公臧否允当以协舆论斯副朕修政安民之意钦哉
　　重守令
　　○天顺八年十月丙申束鹿等县知县盛颙邵铜郑冕李人仪先任御史以劾石亨坐贬在官抚字有方守臣请超迁之以彰忠直
　　上曰颙等以直谏为权要所排又善于其职其悉予大郡以为人臣奉职者劝
○成化二年二月己卯少保吏部尚书兼华盖殿大学士李贤等言州县正官乃亲民之职实系民之休戚循资选补恐未能得人宜精加考选惟贤是用
上曰有司正官得人则庶事理而民爱惠非其人则政务隳而民被害矣吏部其精加选授毋用匪人
　　○成化三年正月庚寅升苏州府知府邢宥为浙江布政司左参政仍掌府事
　　上赐之敕曰国家之政重在安民比岁田野之民鲜得其所究其所自盖守令匪人或恣肆贪刻剥削无厌或阘茸庸懦坐视民患相为蒙蔽默不以闻致下情不得上通上泽不得下施今以尔在府年久有守有为庶民感仰特升前职仍付以郡寄夫方千里之民安危皆系于尔宜体朕心以保餋为务必使其衣食有资礼义有教而察其休戚均其徭役兴利除毙一顺民情毋徒玩愒毋事苟且毋为权势所胁毋为奸吏所欺凡公差官员人等有违法害民者即具实奏闻所属官员人等作奸害民尔就提下差人角□羊京尔亦宜奉法循理始终不渝庶副朕之委任
　　育人才
　　○成化十三年八月戊申兵部右侍郎马文升奏武学教弛教官多缺生员亦少乞敕总兵提督官选各营武职年二十五以下非系把总管操者及都督都指挥指挥应袭子俱入武学肄业不妨操练二十五以上愿入学者听又请行各处提调学校官选武官及戎家子弟三十名入本处学习武艺又请选京官以罪罢黜为民而谙练武事者为教官专委总兵一人同本部侍郎一人朔望至学考校以行赏罚
　　上可其奏命吏部慎择教官其罢黜为民者不必用
　　○成化十五年七月壬申故驸马都尉梅殷玄孙纯以举人会试下第入监会其父孝陵卫指挥使昇卒例应袭职因自陈欲俟下科再试兵部言无例
　　上曰纯勋戚之裔能有志科目其许之
　　谕臣下
　　○成化元年十月甲申都察院决囚失于覆奏检举请罪
　　上谕六部臣曰天工人其代之若事当行而缓于覆奏是怠天也怠其可乎自今各衙门一应奏题旨意即明白覆奏毋得稽缓五日内不覆奏者该科劾之
　　○成化七年四月庚戌右佥都御史徐廷章以巡抚甘肃岁久仇怨者多乞调别
　　上曰巡抚官但行事公正何必论久近廷章所言乃适已自便不允令尽心所事不许推避
　　○成化二十二年六月乙亥
上谕文武群臣曰朕惟人君图治必先于得贤人臣辅治必谨于奉法夫法者治天下之具得众贤以奉法则治功未有不成者我
　　太祖高皇帝创业贻谋百司庶务具有成宪
　　列圣相承守而弗失治化之隆远迈前代肆朕继统一惟成宪是遵夙夜兢兢恒思得人辅理柰何岁月滋久文恬武嬉往往有恣情玩法隳职偾事者形迹败露朕已寘法宪典尚虑尔文武群臣罔知警戒居重职者或私胜公微交通嘱托引用非人以致殃及于军民在下位者或知小谋大夤缘行贿躐求非分以致愤切于人心此而不禁必将仿傚成风廉耻不顾名节不立勋业无闻禄位不保国家之治亦何所赖焉兹特降敕戒谕尔等其各惕然脩省奉公守法勉副委任或内省有疚者湏痛自惩艾改过自新务期职脩政举有利于军民用称朕求贤图治之意敢有执迷不悛仍蹈前非者
　　祖宗法度具在朕必不尔宥其戒之慎之
　　○甲午
　　上谕法司曰法司职典刑狱关系甚重必详慎明允毋少苛纵庶副委托近闻堂上并所属官多怠玩不谨往往迟去公署早回私家及问刑又多受嘱容情观望延调事久不结甚至肆意出入人罪致使刑狱不公人心抑郁本当究治姑置不问今后务湏各加省悔堂上官当正己率下严督所属勤于职业明慎用刑毋蹈前失敢有不遵约束旷职作弊者指实具奏区处若容隐不闻一体治罪
　　○成化二十三年五月丙辰
　　上以旱灾敕谕文武群臣曰朕□凉德嗣守鸿图夙夜忧勤期臻治理柰
　　上天示戒亢旱踰时田苗枯槁民庶惊惶朕甚悯焉已曾＜宀十见＞恤刑狱遍祷神祗而雨泽未降岂冤抑未伸财用未节困苦未苏而致然欤抑尔百官奉公守法之心懈而罔上厉下之私胜欤兹朕省躬自饬节减用度疏放宫人及条示合行事宜令内外衙门从实举行尔等其各体朕心痛自脩省尽心职务必致实效以回天心以苏民困以纾朕忧悯元元之意
　　谕将帅
　　○成化二年三月壬戌征夷将军都督同知赵辅赞理军务左佥都御史韩雍等破广西大藤峡报捷
　　上降敕奖谕之曰此贼负恃险阻流毒三广为日已久非尔等协谋奋武用兵有方安得成功如此之易朕览捷报实深嘉悦兹特降敕奖谕但山洞峻深今虽平定倘他日复聚必为民患尔等湏计议长策务在处置得宜永绝后患待他日宁静之日即具奏班师有功官军宜从实开报以凭升赏
　　○四月辛酉靖虏将军抚宁伯朱永总督军务工部尚书白圭等奏荆襄捷且槛其贼首千斤刘以献
　　上降敕谕之曰尔等分布官军进逼贼巢四面攻击贼众大败元恶千斤刘就擒余孽殆尽足见调度有方成此平贼安民之功朕甚嘉悦但石和尚未见下落必是逃匿他所此贼不除恐为后患宜多方设法搜捕之开报前功务湏从实官军土兵可散遣者即便散遣毋坐费供给困此一方如事皆安妥其即具奏班师
　　○成化十一年六月甲辰湖广总兵官左都督李震等以蔡溪清水江等处苖贼攻掠乞统调京营及云贵四川南直隶兵会剿殄灭使无遗类
　　上曰蛮夷滑夏自古有之要在边将羁縻得宜使不敢越境为乱而已曷尝以殄灭为快其令震等与四川贵州广西参将土官人等各督兵民分屯要害以御之仍相度事机彼或肆行拒敌则加剿杀或闻风畏威则加抚谕若将来贼势果炽必欲统调官军宜俟转输既足具奏裁处
　　戒将臣
　　○成化元年正月戊午兵科给事中秦崇言方今夷虏陆梁边郊多垒正文武大臣戮力同心之日乞敕各处□守巡抚官互相咨度俾计出万全
　　上曰人各有长朝廷所以参用文武内外之臣以任□□正欲其彼此相资可否相济以共成王事耳苟或各怀私妒护己之短沮人之长几何不贻边患大抵天下之事同则成异则败者皆然也戒其异而勉于同岂特边将然哉
　　○成化六年正月乙亥左都督刘玉以奉命预饬军马听调西征乃奏言兵少
　　上以团营军皆出精选今奏若此必有其由诏内外提督等官陈状于是抚宁侯朱永及玉等俱引咎自劾
　　上曰初简阅军马特委尔等提督训练正欲兵精以备调遣也何乃因循废弛輙至于此玉等坐营平昔怠惰及临期却称兵马不足论法本难容恕既引咎姑宥之仍各慎乃事以副委托数有不足即与选补勿致有误
　　○成化十九年正月丁酉分守大同东路左监丞杨雄左参将卢钦以私忿相讦奏
　　上降敕切责之曰尔雄言钦专恣尔钦言雄挟私法司议尔等俱合逮治朕以西北重镇急在用人姑从＜宀十见＞贷夫天下之事和则成不和则偾今尔等承分守之托无事之时矛盾如此倘遇警急岂不误事今后务改过协心济理边事以副委任若再蹈前非必罪不宥因通戒各边内外将臣务相协和济事
　　○成化二十一年十一月癸酉英国公张＜棥心＞等推举五军营掌号指挥任忠蒋汉为署都指挥佥事
　　上曰
　　祖宗之制军职必有功乃得升近无功拟升者累有禁例今姑从＜棥心＞请自后各营无得狥情举保
　　惜才
　　○成化七年五月辛巳故翰林院学士吕原子中书舍人＜常心＞乞应顺天府乡试刑科给事中芮畿谓＜常心＞以荫授官欲屈身就试不过为他日升迁之地耳不宜许
　　上曰朕念＜常心＞儒臣之子有志科目特允所请不为例
　　○成化九年八月己巳尚宝司卿杨导言尚宝司官虽经考绩止升本司吏部拘于近侍一概循例不复举用人材淹滞无以自效乞令所司照诸近侍循例推举吏部覆奏以为难从
　　上曰古之王者立贤无方尚宝司官果有才堪政事者不宜使之终老是职吏部其视诸司例举用之
　　安民
　　○成化二年正月丁未
　　上谕兵部尚书王复等曰荆襄贼起命将徂征其间流民聚集多有被贼驱迫扰害者恐其因此惊疑不得安生朕甚悯焉亟与出榜晓谕俾知朝廷出兵剿贼乃为百姓除害不必惊疑有能率聚生擒贼首或斩首来献比军功加倍升赏其有被贼胁从脱逃来归者免其罪有功一例升赏朝廷以至诚待人决不失信毋或生疑累及身家悔之晚矣
　　○成化十八年四月壬子抚治郧阳大理寺右少卿吴道宏奏自去冬来河南陕西山西北直隶流民又复扶老携幼入荆襄境内潜奔入山皆由各官司不能安抚所经军堡巡司不加盘诘所致乞加禁约用示不虞户部因请以招抚多寡定为劝劳停俸提问三等赏罚以励所司议入
　　上曰荆襄流民向因区画不早餋成大患自命官抚定之后屡降旨意校文晓谕禁约而道宏等又有此奏皆又有司牧餋无方巡警不职之罪也宜令各该地方守臣招抚复业所招数少者悉如所拟停俸问罪其流民所经之处所司严加究诘如仍前不阻遏者必罪不宥
　　○成化十九年八月丁卯兵部言虏寇大同等边恐内地兵民闻而惊疑宜遣官巡视
　　上命大理寺少卿佀钟以往赐之敕曰迩者山西虏报传至内地自涿易至真突人多惊疑其窘乏之徒又往往乘机讹言惑众结党剽掠以致人心忧惧不知所从兹特命尔往抚尔宜榜谕以虏已加防御不足为患宜各安生仍推究倡为讹言者重罪示众其余保障事宜悉听尔从宜处置以称朕惓惓保民之意
　　惜民力
　　○天顺八年十一月乙丑襄王瞻墡以造碑铸钟未毕工奏请趣其成
　　上复书曰朕初即位与民休息一切不急之务俱从减省已颁诏布大信于天下况兹二事亦非急务若勉循所请不惟使朝廷失信于下恐亦无益于叔祖之盛德也叔祖读书明理素称贤达正赖匡辅不逮以瘼之兆民尚其亮之
　　○成化七年七月乙亥巡抚延绥右副都御史余子俊奏欲于延庆边疆凿山设险并筑垣立墩为防守计乞拨山狭丁夫五万供役兵部以边民疲敝难重劳之
　　上曰然设险守边兴工动众当审度民力姑缓之
　　○成化二十一年五月丁巳广东左布政使陈选奏近奉诏则裁省贡献掌市舶司事太监韦眷先所奏乞均徭余户六十人添办方物者宜悉停免
　　上谕户部臣曰广东近有风雹之变坏民庐舍死者甚多海隅之民良可矜念贡献方物既已减省添办余户自今宜减半与之
　　恤民
　　○成化元年八月丁丑工部右侍郎沈义右佥都御史吴琛巡视保定淮扬等处民瘼赐之敕曰朕惟国以民为本民以食为天民有被灾失所者拯恤救济诚不可缓今天雨连绵田土无收人民缺食不能安生特命尔等往来巡视民瘼督同巡按御史及府州县正官亲诣被灾处所先发仓粮验口赈济若本处仓粮不足于附近州县借给或于殷实之家以礼劝借如赈济粮尽仍宜区画接济其被灾之家一应科差税粮量为减免缺少牛种者为之措办劝借官为给散令趁时播种仍严督所司加意抚恤俾各遂生业不至失所有坐视民患及贪酷罢软者拏送巡按御史等官依律问罪廉正有为者奏请旌擢军职有犯轻则量情责罚重则奏闻区处
　　○十二月丁酉敕南京总督粮储都察院右副都御史周瑄曰比闻南京米贵人民艰食兹欲发粜平价以济民饥敕至尔同南京户部侍郎陈翌亟将仓粮四万石粜卖价银收贮在官或仓粮不足可将两京文官本色俸米预卖一二年之数量时定价银一两米三石或二石五斗按季分给粜卖之际务在斟酌得宜尔其尽心整督以副朕爱恤下民之意
　　○成化二年五月己卯巡视凤阳等处右副都御史林聪以凤阳等府灾请＜宀十见＞追陪马匹及孳生牛犊一年以苏民困清角□羊军匠宜俟豊年
　　上嘉其言皆救民急务悉从之仍令种牛每二年追犊一
　　○七月壬午司礼监奏请遣内官往浙江等处督造纸劄给事中黄甄监察御史赵敔等言各处水旱相仍人民饥困遣官督造恐重为烦扰
　　上特命止之惟敕所司督造而已
　　○成化三年三月己卯内承运库会计岁用赏赐之费不给请于浙江等处旧罢银坑内如例采之事下户部覆奏
　　上以军民困苦闸办之数但准天顺二年例从省取之其浙江福建二处各遣内臣一员往督其事四川云南二处但令镇守内臣兼督之仍谕以敕书令无得扰害军民
　　○四月壬寅
　　上念各处小民流移及边备废弛敕镇守巡抚等官通行查勘未复业人户并应给牛具种子与见在马匹粮储数少者各从长设法区画务使人民安业边备足用
　　○成化四年九月庚申陕西守臣奏西安府诸州县兵荒请免有司明年朝觐
　　上谕吏部臣曰用兵之际征歛转输民困极矣有司宜加意抚恤可从其请免之
　　○成化六年二月庚午命刑部左侍郎曾翚等分行天下访求君民利病考察官吏得失赐之敕曰朕自临御以来励精图治惓惓以保民为心而比岁水旱相仍民多艰窘所在官司默不以闻致下情不得上通上泽不得下施轸念及此良切朕怀今特命尔等巡视府县奉宣德意考察得失问民疾苦禁捕盗贼民有流移未复者设法招抚饥窘无聊者量为赈济无牛具种子者悉为措给强暴害众者严加惩治冤抑未伸者即与辩理徭役可省者省之科徵可停者停之务使人受实惠不致失所仍考察诸司官员奉公守法廉明仁恕者以礼奖劝贪酷害民者为民考疾罢软误事者致仕闲住湏察民情好恶之公以为去留军职害军一体罢黜凡一应军务民情利所当兴弊所当革者悉听尔便宜处置干碍地方重务宜具奏区处
　　○七月戊子
　　上以南北直隶及河南山东等处多水灾民生艰窘命兵部暂停御史印马俟来年并印
　　○九月己亥
　　上谕户部臣曰京城米价踊贵民艰于食尔户部即发京通二仓米五十万石平价粜之每粳米一石收银六钱粟米一石五钱命侍郎陈俊同太监韦焕尚书薛远总其事仍差科道官分理之其文武官吏俸粮可预给三月以平米价
　　○成化九年十二月戊寅兵部言北直隶山东河南等处水旱宜停徵民间马
　　上曰马政固国家急务但岁歉民贫救死不赡丧彼得此将安用焉兵部议是然尚未止此南直隶等处凡灾伤地皆暂停之
　　○成化十三年八月甲寅
　　上诏户部臣曰山东兖州及南直隶诸府州雨水为灾民甚饥窘朕甚愍之尔等其推择郎中员外郎廉能可任者五员分往赈济其有合行事宜斟酌以闻户部以郎中张文等五人名上并拟区画盐钞纳米冠带节省夫役廪给诸事
　　上皆可之且赐文等敕曰今特命尔督府州县卫所官遍历乡村勘实丁口将预备仓粮照数赈济或移借于有粮州县或劝借于殷富之家或用官钱籴买依时给散灾重之地该徵税粮即为奏免户口盐钞未徵者悉与蠲除凡供应不可缺者移派于有收州县灾轻之地民贫甚者亦量加赈给无牛具榖种者官为措办或盗贼生发督令擒捕所司有贪酷作弊者轻则示罚重则参究如律俟明年麦熟民安盗息具奏还京
　　○成化十四年八月癸巳
　　上谕六部臣曰山东北直隶各府军民灾伤甚重尔等其以该徵追粮草马匹等项并一应差役当停止分豁者具奏来闻再差各衙门能干官与敕分往赈济巡抚直隶都御史汪霖速令回任江西亦被水灾令南京刑部右侍郎金绅领敕巡视
　　○成化十六年三月戊子
　　上谕礼部臣曰顺天并直隶府州县山东饥荒特甚朕悯赤子饿殍流离不遑寝食其被灾地方派纳光禄寺一应供用之物宜悉量为减省以苏民困书曰民惟邦本本固邦宁自今凡可以恤吾民者其悉以闻
　　○八月辛酉户部奏顺天府收餋孤老岁给粮布多为人侵欺乞命御史并本部委官督同有司查勘仍通行天下巡抚巡按官一体禁治
　　上曰餋济院之设所以收餋孤老无告之民盖体天地好生之德以尽人君司牧之责也何有司视为常事全不加意奉行以致奸弊滋生京师如此四方之远可知矣其悉如户部所言通行禁约务使朝廷德泽下流而颠连之民皆沾实惠如有仍前怠忽者巡按御史奏闻处治
　　○成化十七年六月己未镇守山西太监刘忠等奏平阳等府州太原等卫所雨雪愆期麦禾无望乞暂停免该输柴炭掌后府事襄成侯李瑾亦以为言
　　上曰百姓足君孰与不足今山西民贫困如此其忍复令供赋税耶柴炭价银虽国家急务可暂免秋冬二季以后年分仍徵之
　　○成化十九年七月壬子山西夏旱无麦尝令以米豆代纳督粮者使每石加十之四五又勒收余价纳户苦之巡按御史陈英上言其弊
　　上曰山西连年荒旱夏麦无收令以米豆抵纳夏税所以便民也柰何有司不体朝廷＜宀十见＞恤之意既加收数多而又勒收余价厉民甚矣其令夏税无麦处正抵斗纳米并一应纳完粮草俱不得追收余价
　　○成化二十年七月庚寅巡抚陕西副都御史郑时奏属郡连年亢旱饿莩盈途乞暂停岁课物料以苏民困
　　上曰关中屡值凶荒民多死徙妻子兄弟尚不相保况望其供赋税以资国用乎粮草逋负者既皆＜宀十见＞贷其岁办物料宜暂停徵民之困苦庶可少纾矣
　　恤将士
　　○天顺八年九月庚申黄州安庆南昌宁波衢州诸卫所运粮赴京值天旱运河浅涩盘剥费用耗米无存户部累奏追徵
　　上曰军士漕运遇天旱水涸盘剥艰难所亏耗米其免之勿追总督及儧运官亦免其罪
　　○成化元年闰二月丁卯镇守广东太监陈瑄等奏两广稍宁从征达军思归乞令分班赴广操守脚力口粮有司供给
　　上曰贼未尽宁达军岂可分班宜俱留听调给与田屋差人并沿途应付口粮脚力送其家属完聚令镇守等官加意抚恤之兵部复言达军家属多在南北直隶境内创买田屋揆之人情不能不安土重迁乞遣官审问其不愿者听愿者亦乞量与绢布以慰其心
　　上是之复曰今既有家业不愿者听其达军从征日久艰苦仍令镇守等官量给赏劳待贼平之日具闻
　　○成化三年二月己酉都指挥佥事骆忠奏见领官军往辽东备御内多系真定等卫下班人数乞照征进例给赏
　　上曰下班官军遣去备边人情不堪其各赏银一两不为例
　　○成化七年五月辛卯太傅会昌侯孙继宗等奏京营军士赴工役者万余况值炎夏灾疫盛行请令轮班更代以苏人力
　　上谕兵部曰各处赴工官军姑暂停止修理堤岸者令轮流更易务在亟成
　　○成化十七年十一月丁丑户部奏漕运过期三月以上者官请戴罪停俸其总督平江伯陈锐副都御史张瓒参将都胜亦当坐以不严督之罪
　　上曰今岁河道阻滞其过期两月以下者姑宥之锐等俱勿论
　　体群臣
　　○成化十年六月乙亥岷王音垽奏乳母张氏子罗观谪戍柳州卫而张氏年老无子乞免其戍兵部言观以罪谪戍难以私恩而废国法
　　上曰罗观母老失餋情实可矜王以乳母故为之陈请亦厚之道也但国家之法朕不敢私姑放观归餋亲终之日仍令戍边
　　○成化二十一年六月癸未
　　上谕通政司曰盛暑祁寒朝官侍卫人等难于久立今后每岁自五月至七月十一月至次年正月止奏五事余仍旧
　　○成化二十二年三月壬申南京国子监琉球国官生蔡宾等五人乞归省亲礼部为覆请
　　上曰昔阳城在太学诸生三年不归省者斥之矧在远方外国岂可长留不遣其即归本国以遂其定省之私
　　弭灾
　　○成化三年五月壬申宣府大同及威远朔州俱地震
　　上敕谕镇守巡抚等官曰地道属阴阴者兵象夷狄象也尔等所职者兵所当攘却者夷狄然兵备怠弛不脩以致夷狄侵侮无所顾忌咎不在尔等耶其勉补前过勿贻后悔
○七月辛巳巡抚河南左副都御史王恕以开封等府虫伤禾稼言其地连年水旱加以荆襄盗起军民劳困今起运税粮并买办物料尤倍于往年何以支应因乞罢归
　　上曰王恕不准罢归所言事有可减省停止者该部斟酌以闻
　　○乙酉
　　上以河南水旱相仍谕工部臣曰河南中州之地天灾流行民困若此宜有以＜宀十见＞恤之尔等原坐采办之物其行三司勘实凡被灾州县物料已徵者遣人角□羊纳未徵之数暂行停止俟豊年完纳
　　○成化五年十二月戊辰兵部尚书兼文渊阁大学士彭时以腊尽雪少祈祷不应上＜锍-釒＞言事
　　上曰朕不德不能感召天地之和以致雨旸不时冬令无雪岁事甚有可虑朕虽省躬忱祷未获嘉应今览来章所言良是宜悉行之庶民无怨咨和气致祥以获豊年之庆
　　○成化九年四月戊辰总督河道刑部左侍郎王恕奏去年自京师直抵扬州南北三千余里水旱灾伤民甚艰食今岁雨雪少降狂风弥月土乾麦槁民不聊生三月初四日山东地暗如夜乞诏廷臣讲究所以弭灾恤患之策并祭告各处山川之神
　　上曰山东既灾重民艰湏行实惠今年税粮尽与蠲免顺天等府亦量减免于是特遣礼部左侍郎刘吉往祭告东岳泰山等神以祈雨泽
　　○成化十三年闰二月癸亥巡抚南直隶右副都御史牟俸奏去年十一月南京大雷今春二月安庆府复有大雪雷电之异宋儒程颐有云阴阳运动凡失其度皆人为感之也伏望
　　皇上脩人事以弭天变仍敕内外群臣同心脩省敕六科十三道备陈致变之由容赐采纳措诸躬行将见政乂民安和气充塞而灾异可消矣
　　上曰阴阳愆忒雨雪雷电不时皆政事不节所致况谪见南京警戒尤切今欲脩政事求直言应天以实所司其悉如此奏行之
　　○成化十四年十二月甲午
　　上谕户部臣曰今岁北直隶水灾殊甚闻紫荆关水门被水冲其门扇至涿州则居民之渰没禾稼之漂流人畜灾困甚矣其田税应免者可悉免之
　　○成化十八年四月辛酉
　　上谕礼部臣曰前者尔等言一春无雨恐夏麦不实秋禾不生请命官祈祷朕以为立夏之后气侯蒸润必有雨泽而今亢旱愈甚朕心忧惶莫知所措其命英国公张＜棥心＞告
　　天地保国公朱永告
　　社稷襄城侯李瑾告山川
　　○成化二十一年正月庚寅以星变赦天下诏曰朕绍
　　祖宗大位抚御万方思惟荷负之艰罔敢自遑自豫然而治效未著灾沴迭兴地道失宁天时亢旱土无所演朕切忧惶尝斋心恳祷遣廷臣祭告山川柰岁竟不登而河南山东畿内率多饥馑陕西山西尤剧至有弃恒产家室不相顾者元元何辜罹此危厄朕为民主可忍然莫之愍耶累博采群议发内帑仓储敕所司大小多方赈济期此矜人同归乐土不意冬暮春初两次星变有声朕愈兢惕载敕臣备陈时政得失采纳而行用以下慰民望上答
　　天心况方春时和万物发育祗承乾元资始之仁诞敷＜宀十见＞恤之典于戏君以爱民为德怀保惠鲜之政当施臣以辅治为忠还定安辑之务宜勉必上下极交脩之诚庶穹苍有昭格之效诏告中外俾咸知悉
　　明刑
　　○成化元年九月甲子监察御史方佑问窃盗三犯者二人法当死其一人再犯遇赦一人则赦后再犯都御史李秉以为虽名三犯而中遇赧宥必赦后三犯乃当坐
　　上曰怙终者固当诛然既遇赦宥则前罪除矣如仍坐之是未尝赦也卿所议良是其著为令
　　○十一月壬申三法司会奏窃观新颁诏条内开人命不赦然人命有故杀故勘故禁斗殴并屏去人衣服及威力制縳人致死等绞斩罪该载不尽又十恶条内有徒流杖罪问发运砖守哨等类未完满者应否释放及文职官吏有犯贪淫事有显迹固合除名然中有事发而无实迹其于赦例应否宥免其边远为民者数内有年久已成家业者请定自何年为始内外法司问完罪囚已蒙赦宥其该追赃物多有未完伏乞
圣断
　　上曰人命故杀者不宥其余皆宥之犯在十恶者罪虽轻亦不可宥官吏贪淫事无显迹证佐者具奏裁处为民者自天顺元年为始于谪所成家业不愿回者听其犯赃有追未完者悉免之仍命通行各处知会
　　○成化二年六月丁未大理寺卿王概言指挥佥事徐盛逼人致死畏罪脱逃近有例如是者即以众证定罪盖欲以绝奸诈也但情有重轻今盛所犯颇轻若如例恐失之滥
　　上曰致人于死地而又亡命以希免罪此正奸人也岂得为滥仍如前例行之
　　○十二月辛亥监察御史董廷圭等言江西等处军民往往因细微之事肆为张大之词用老疾之人觊免越诉之罪或觅人抱诉请必加之罪则刁诈乃不得售其奸良善得以安其业法司议其言宜从
　　上命通行内外其果被诬枉而来诉者法司当与辩理勿拘此例
　　○成化十三年三月癸未分守怀来奉御廖礼信部下军余妄报妖言因及平人收系甚众时巡抚都御史殷谦参将都督佥事周贤巡按御史何鉴并镇守太监弓胜总兵官都督佥事刘清副总兵都督佥事周玉指挥佥事周隆尹昇亦皆扶同奏报事下都察院问拟妄报者坐斩并请治礼等罪
　　上曰礼轻信小人致成大狱本当报问谦贤等不行审实扶同奏报俱当究治但边方用人之际姑宥之且谓法司似此虚情不与辩理不知前此被枉者几何朕念人命至重自后凡遇冤抑必从公推辩不顾忌戕害无辜
　　○成化十八年闰八月乙未巡抚山西左副都御史何乔新劾奏按察司佥事尚敬刘源滞囚之罪且请通行天下禁约
　　上曰刑狱重事也周书曰要囚服念五六日至于旬时特言未得其情者详审不苟如此苟既得之不即结断桎梏缧绁拘系其身往往有瘦死狱中者矣夫其人罪不至死而死是刑官杀之也故律特著淹禁罪囚之条乔新劾奏甚当其即究治二人仍令天下刑官皆知所谨以副朕钦恤之意
　　恤刑
　　○成化二年六月丁巳
　　上以天气炎热敕三法司见监罪囚除真犯死罪外余备其狱辞来上毋令淹滞于是都察院上十有四人刑部上百四十有一人
　　上命即如例发遣
　　○十月辛酉巡按河南监察御史械送逆贼刘通再从弟侄男女三十三人并藉其财产上奏三法司锦衣卫会审皆别居疏属律不缘坐者
　　上曰族诛非圣世法此三十三人微会审则衘冤甚矣其亟发宁家所藉财产悉还之
　　○成化四年四月丁巳
　　上以天旱不雨特降旨曰法司监问囚犯恐有冤枉宜从＜宀十见＞恤尔司礼监太监徐浩可同三法司堂上官详审之其重囚并情罪有可矜疑及见枷号者具录来闻徒流以下即与减等发遣
　　○成化十七年四月戊辰敕谕三法司曰朕承
　　祖宗鸿业为天下万民主惟法天道用刑以防奸慝以安民生特简命尔等典司刑狱冀各尽心职业用辅朕之治理柰何中间或有听断苟且而鞫问不明或拟议迎合而比附不当或任意妄为出入或狥私恣为重轻以致人罹冤抑淹禁岁久怨讟繁兴有伤天地之和朕念及此情甚恻然已敕司礼监太监怀恩同尔等审录清理之夫既往者悉不追究将来者岂不可痛自警省乎今后尔大小官员务以钦恤存心明慎用狱不可轻忽不可淹滞可矜疑者即与辩析有冤枉者即与伸理毋过与姑息毋失于惨刻庶几刑罚得中人心惬服足以副朕治理用召天地之和矣倘不此之虑使刑罚枉滥害及无辜则国有常典罪可逃耶尔等其钦承之
　　正法
　　○成化元年正月甲戌
　　上以征两广所调畨汉官军及随行吏士若不严加禁约恐所过骚扰敕遣监察御史汪霖刘庆二人分道约束有犯者听收考重治仍械送总兵官号令示众干连将领具实劾奏区处
　　○成化六年二月己巳有自宫求进者二百六人礼部□闻
　　上命姑宥其罪俱发回原籍当差不许投托王府势豪潜住违者论死隐匿之家发边远充军仍出榜禁约后有自宫求进一体治罪
　　○七月庚辰兵部奏近者京城内外强盗数十成群肆行劫掠请严禁治之
　　上曰盗贼纵横皆兵马司及锦衣卫应捕官校不用心缉捕所致已往姑恕复怠缓纵容隳职废事者降调边方能擒获有劳者给赏
　　○成化十三年二月甲戌初乐安王奠垒奏宁王奠培惨酷贪淫不轨等事命官勘实惟不轨涉虚至是仍会官议拟坐罪
　　上曰宁王所为不为屡降敕切责乃不思改过而所为益甚揆之
　　祖训本当削爵为庶人念系宗支姑从＜宀十见＞典革去禄米之半乐安王所奏重情不实革禄米三之一仍降敕切责及书报各王知之
　　○成化十五年十一月丙戌广西按察使张黼朝觐后归家久不赴任为巡按御史所劾
　　上曰按察使之设所以司一方风纪常以身率先勤慎其下犹有不事者况以怠慢导之乎张黼曩以朝觐至京黜幽之典非不亲见不以自惩乃复归家眷恋私事久不赴任所谓荒废职务诚如御史所论其令致仕勿复用
　　○十二月丙午提督郧阳等处大理寺右少卿吴道宏奏荆襄流民其来实自河南今河南右参政蔡志佥事董龄皆任抚民之寄不亲诣其地以尽职业致流民潜入荆襄宜治二人罪以为居官自图安逸者之戒
　　上曰流民弃业而逃势非得已若有司加意抚治亦可渐复今河南方面官不亲抚治非所以副增官专治之意也其各治罪如律
　　○成化十六年六月癸丑皇亲王源侵占民田事觉
　　上曰源旧所赐地仍给管业余俱还官给民牧种家奴首恶者二人俱杖五十械送原籍当差户部即备榜通行禁革
　　○十月丙寅晋府故镇国将军钟鏕无嗣谋收其夫人张氏弟妇之有娠者入府生子以为己子方山王钟锭为扶同奏请赐名已而得封至是为人发其事且及王近狎乐妇杖死辜等罪命内外官勘报不诬
　　上降敕切责钟锭曰
　　高皇帝封建藩屏政欲子孙相承永享富贵柰何尔身居王位贪淫酷暴又甘与异姓为骨肉得罪
　　祖宗贻羞宗室廷议佥谓紊乱宗支难以轻宥兹特革尔王爵禄米尔其怨天乎尤人乎尚其悔悟之
　　○成化十七年六月戊辰太子少保刑部尚书林聪等以百户张鉴所犯凶恶拟罪失出被责问服罪
　　上曰朝廷用刑正以禁奸慝鉴凶恶如此尔等不依旧例断拟本欲置之于法姑宥之该司官停俸一月
　　○成化十八年五月壬午灵丘王府有将三人擅出平阳府城于佛寺止宿言欲赴京奏事巡抚山东右副都御史何乔新等以闻礼部覆议灵丘王既不铃束又不举奏宜降敕切责本府教授及守城官亦宜治罪
　　上曰宗室擅出王府朝廷累有明禁将军辈乃故犯之若诸府效尤何可复制其本府教授并守城官令巡按御史究治其罪以戒其余
　　○闰八月甲午大同守臣奏八月中虏才三骑入黄土墩又三十余骑入牛岭杀掠人畜守了所镇抚等官李＜宀十见＞等既不能防御而参将卢钦右少监陆訚又隐匿不闻俱请治罪
　　上谕兵部臣曰虏入境内再肆杀掠才数十骑耳＜宀十见＞等尚不能御使彼拥众而来其将何以制之不寘于法无以示戒钦訚宜即服罪顾乃隐匿不发冀得幸免是重其罪也尔等宜行巡按御史俾究问其故彼将何说以自解乎
　　○十一月甲辰巡按广西监察御史言梧州等处地方徭贼数入境杀掠人畜守备指挥张灏丁端百户王胜许铭俱不能御敌分守左参议唐盛分巡佥事萧苍陈琏知府陈稢亦各不能督属堤备都察院拟罪以闻
　　上曰朝廷设布政按察官令分地巡守设知府令画境而治本以卫民保境也比年各边屡有失利罪止武臣而不及藩郡以故视为泛常恬不知戒盛等四人可下巡按御史逮治其罪若边将失机自有常典灏等三人俱如拟发边卫充军
　　○成化十九年八月壬申降南京御马监太监汪直为奉御除威宁伯王越名安置安陆州革南京工部尚书戴缙锦衣卫带俸指挥吴绶职俱为民工部右侍郎张颐致仕越等皆附直取富贵已而事渐败多见疏斥至是科道复交劾直八罪请俱逮治
　　上曰直等结党乱政欺罔弄权开启边衅排摈正直引用奸邪当置重典姑从轻处治乃降黜直等仍追夺越诰券编发其余党七人悉为民充军
　　○九月壬辰妖人王臣任锦衣卫千户以妖术为太监王敬所信任敬使苏常等府及百户王完等十九人从行大肆扰害至是有发其奸恶者
　　上曰人情常患于不能上达王臣等在外矫诈奸恶使东南赤子重罹荼毒朕安得知之罪状既露非重戮不足以谢天下亟斩之仍枭首于被害州县王敬充南京孝陵卫净军王完等发开原肃州二卫充军家属随住
　　○成化二十年三月壬子
　　上谕兵部臣曰迩来官军工匠多有奸顽之人逃伍□工潜住京城内外已＜宀十见＞宥令一月内首役者免罪其有违犯不悛者令巡城御史锦衣卫官督同五城兵马挨捕初犯者杖七十再犯一百俱各还职役三犯者官军押发边卫差操工匠枷项三月复役地方邻佑容隐者一体治罪不宥其即出榜谕之
　　○十一月壬辰万全右卫百户韦瑛先任锦衣卫从太监汪直用事及罢西厂调万全欲邀功以希起用因绐巫人刘德兴通虏入寇事既不遂乃自撰妖言以诬德兴等十余人皆谋不轨走报监督军务太监张善善令左右助瑛捕获瑛加德兴等毒刑有稍富者遂录取其家赀无不诬服善等以闻命官会鞫具狱皆诬宜反坐
　　上曰除恶务本曩者瑛罪宜当死朕已从轻谪调而瑛稔恶不悛岂容再赦宜亟斩之仍枭首于被害处其恶党论罪有差被诬者皆释之

　大明宪宗纯皇帝宝训卷之三  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　明赏罚
　　○成化元年二月辛卯福建上杭县贼阙永华攻破县治知县黄希礼不能御而遁及永华被执乃言尝贿希礼故纵之法司坐希礼罪死希礼遣人上京愬下巡按及三司以永华已诛言不可质恐诬良善有如希礼之愬
　　上曰此诚可疑书曰罪疑惟轻其宥希礼死但身为县令不能以死守城君臣之义安在其谪戍边卫以警偷生苟免者
　　○成化九年四月辛巳广东新会县民刘铭梁狗同往海康县卖榖将还海康民吴祁与其弟金童挈家避寇附舟至新会止于铭家祁欲远出佣工铭狗见金童妻庄氏色美屡欲犯之辄见拒二人乃谋与金童拏舟捕鱼夜砍金童脑杀之投江中时江滨民有关道安者闻金童被縳叫呼欲趋救之不果而还及二人归绐庄氏曰汝夫溺死矣庄氏号哭不已自是铭愈欲犯之而拒益力居数日忽有尸浮至铭门适庄氏出汲识其为夫尸也哭视之斫瘢宛然始得其谋死状顾力不能报仇乃先投其幼女于水即自投附其夫尸死焉已而三尸随潮上下旋绕铭门不去其乡邻李逢春辈异其事为买棺收葬铭又乘夜潜发其尸弃之大海中于是其事寝传于人而吴祁亦自外至乃诉于官儒生李启李蕃及关道安等争述庄氏节义并士人吊哭诗章同上事既核实刑部员外郎冯俊以审囚适至谓其事关劝惩特为具奏
　　上曰赏善罚恶国之大政不可偏废今一事而二义兼焉其令有司即诛铭狗仍枭首示众而旌表庄氏后刑部尚书陆瑜等又奏李逢春辈收葬三尸诚为义举今已遭发掘宜命有司即其处立石而大书其夫妇姓名以志庶可垂示永久诏可
　　○成化十年三月丁酉工科给事中韩文自庆阳还奏奉敕辨验得郎中张谨所劾总兵官刘聚等所报功次多虚
　　上曰此曹滥杀妄报功次本宜重罪但今虏贼既遁不为无功总兵参将巡抚等官姑宥其罪报功得实者如例升赏疑似难辨者不准亦不问杀幼男妇女者免逮问俱调发边远立功瞭哨五年虚多者停俸
　　○成化十三年八月壬戌东厂官校发云南百户左昇私事词连通政司掌司事工部尚书张文质及他官锦衣卫遂并执文质系狱左通政以掌印请
　　上始知之即命释文质仍掌印而责问锦衣卫官于是指挥使朱骥自陈伏罪
　　上曰骥不谙事体擅系大臣当寘之法今既伏罪姑宥之仍停俸三月
　　○成化十四年十二月癸巳兵部尚书余子俊言两广夷民杂处叛服不常往缘镇守巡抚等官颉颃不一故设立总督之称使上下协和易于控制比因朱英与总兵官平乡伯陈政争坐遂革去总督之称窃见英自受任以来悉心所事招抚安静大有成功今忽解去总督之柄恐诸夷轻视反侧复生且太监顾恒总兵官陈政亦皆有功俱请裁处
　　上曰国家悬爵赏以待有功诚所不吝但不可以冒滥朱英顾恒陈政既有招抚劳效边徼靖安英升右都御史仍总督两广军务兼理巡抚恒政各赐彩叚四表里银三十两降敕奖励
　　○成化十七年二月癸丑四川都指挥佥事管立蔡英守备安庄卫等处失于防御致蛮贼入境杀掠人畜财物数多会添调官兵平贼而立等因有功至是兵部＜锍-釒＞其功罪以闻
　　上以其功不足赎罪宥死谪戍广西边卫家属随住
　　○十二月乙卯初广西参将马义殴磐进讨八寨以捷闻既而巡按御史戴中言既征之后贼犹纵横且其□□杀同行军士以为首级而银牌银椀之赐已不赀矣其所奏功宜勿录
　　上曰朝廷念军功之难未尝吝惜官赏顾各边将士不体朕心往往有冒功希赏者今八寨报捷之后贼势未衰情弊已著虽从功疑惟重之典兹不复咎已往亦勿录其功惟死事之臣深可悼念其子孙荫职代役者可各升一级
　　○成化十八年闰八月丙戌巡抚陕西右副都御史阮勤等奏洮州满松等簇畨贼出没杀掠人畜惟分巡指挥冯洁陈文率军败之其委守指挥张翰等皆怠忽事机宜究其功罪以行赏罚
　　上曰御将之道惟明其功罪以行赏罚军旅之间人心自无不服者使皆如洁文辈勇敢御敌贼何足灭而翰等怠忽误事如此兵部宜稽其籍务使赏罚明信以为劝惩其贼党方盛仍令巡抚大臣调兵剿杀无缓
　　○成化二十年十一月庚寅朵颜卫都督阿儿乞蛮遣其弟影克孛罗送所获北虏生口至京兵部译审所获乃牧放之人为彼所掠与犯边者不同
　　上曰夷虏以牧放为生追逐水草乃其常事既未尝犯我边圉何罪之足诛宜编戍登州卫而赏孛罗以慰其劳庶称朕罪疑惟轻功疑惟重之意仍谕三卫入贡夷人毋得贪功肆掠以启边患自今有冒功希赏者非惟赏不滥及且加罚焉
　　兵政
　　○天顺八年四月庚寅
　　上以奋武等十二营坐营协赞皆侯伯都督等官虑军令不一敕太保会昌侯孙继宗等曰朕惟国家以武备为重武备以练习为先今于五军神机三千营选拔壮勇官军一十二万分为一十二营各司侯伯都督等官坐营团操特命尔等同太监刘永诚总管提督必湏严纪律整部伍坚利器械鲜明盔甲如法演习武艺以备调用坐营官员不许虚应故事如有偏私违拗违犯号令及科歛役占军士者指实参奏黜罚其五军神机三千大营存留军马尔等仍照旧提督操练以备战守尚其勉副朕怀毋怠毋忽
　　○成化元年二月乙巳
　　上敕兵部尚书王竑曰邦国重务兵政为先迩者虽选一等军士分十二营团操但选犹未精数犹未足今特敕尔同给事中御史各三员会同各营总兵官委令把总管队官员悉取所选二等壮勇军士籍报以凭简阅补充一等其一等中有罢弱者退入二等将吏人等敢有役占隐匿不报者奏闻逮问尔等亦不许容情故纵责有所归于是竑会总兵官太保会昌侯孙继宗抚宁侯朱永诚等选各营军士以次充补又黜把总等官八十六人而别选补之仍谕令把总等官奉公守法毋役占科扰军士
　　○成化二年三月己酉南京吏科给事中王让言南京皇城卫卒多老弱器械俱朽钝都督等官皆不乘马且以禁中之地为蔬圃宜加禁治
　　上览其奏谓兵部臣曰南京
　　祖宗根本重地法度废弛一至于此尔等其移文内外守卫官令简卫兵脩戎器以振扬威武禁中之地敢有锄垦污秽者重罪之武职衰病不便鞍马者令退任闲住
　　○成化三年二月甲辰六科给事中言边城既屡有警京营军士强壮可用者多为权势役占乞敕刚正大臣检册清理训练听用奏下兵部举太子少保户部尚书马昂右副都御史林聪
　　上既可之寻又命左给事中潘礼陈钺参预清理而内阁臣陈文等复言必得内臣刚方练达如怀恩者与昂等共事然后可以刬除宿弊
　　上从之乃敕昂等曰朕以京营军士大率有名无实欲收集部曲往赴边鄙累旬日不能得数万盖总兵等官纵之归休役之私用其弊多端难以枚举今特命太监怀恩会同尔等清理除已调之数不与以见在军士点阅且以十五万实数来上其有仍蹈前非隐蔽不报抗拒不服听尔会议处治清理之后仍别立良法以备调用夫朝廷劳天下之民以餋兵而耗天下之兵于奸弊兵民日困奸弊日深及至有事之时尔等付之长叹息而已则曷若今日尔等不避怨怒尽搜其弊源而窒塞之以复我
　　祖宗时兵政之盛乎简任惟笃期于见效尔等其钦承朕命后恩等以选过一等三营官军得一十四万三千九百有九人具数奏上
　　上曰一等官军数多仍分十二营操练兵部其会举坐营官以统领之仍推举文武大臣各一员总督其事务在得人
　　○成化八年正月乙丑兵科给事中梁璟等分点五军诸营操练官军不至者一百八十有八人因劾坐营官新宁伯谭祐等约束不严提督抚宁侯朱永等统驭无法永等各条列差占逃故之数以闻
　　上曰朝廷以兵政付尔等依时训练方称委任今点闸不到者众乃复多方破调法当究治姑宥之自后宜尽心整饬再犯不宥
　　○成化九年四月壬午
　　上以武备懈弛乃御西苑命将官骑射敕谕总兵官抚宁侯朱永等曰朕亲阅公侯伯都督都指挥指挥坐营把总等官骑射于西苑其间躬中四矢者英国公张＜棥心＞等仅四人中二矢者二十三人中一矢者九十九人余皆全不能中间又有止发一二矢者其至驰骤失节不能开弓发矢及堕弓于地者此皆尔等不严训练之过抑恐人才高下万有不齐其最下者虽加训练终于无成使此辈总统部伍安能递教军士尔等其会议简别察其才力可向进者姑存留之其果不可进者罢黜随操以警将来既而永等会同请罢京营把总都指挥指挥李胜等四十六人
　　上又谕之曰此辈先皆尔等选补何不精若是自后有缺务宜精选以补之
　　○成化十一年正月戊寅总兵官定西侯蒋琬奏乞会选团营精兵每营二千以备征调兵部言兵已选定今又为此未免紊乱宜令量选精锐别为一等仍于本伍操侯
　　上曰团营兵俱要精锐有老弱者即令该营选补不必更分等第敢有投托役占者必罪之
　　○十月癸巳南京监察御史任英言南京军士常操不息往往逃窜宜照京营例更畨为便
　　上曰练习士马国家重事朕于严寒盛暑已悯其劳而休息之使复更畨恐益怠惰其仍令常操或遇风雨则免之
　　○成化十九年八月乙亥兵部以定西侯蒋琬言团营兵数减耗请命内外官阅视
　　上因命太监怀恩与户部尚书余子俊任其事仍赐之敕曰国家兵备寄之三大营十二团营昨者虏酋侵掠大同宣府朕命大将征剿拣选精锐旬日仅得万余盖由总兵等官纵之归休役之私用或贿赂买闲应役权要今特命尔等督同给事中御史按籍点阅除出征外敢有隐蔽占恡不发听尔等会议处治后恩等以所阅兵数奏上
　　上复曰京营官军点选以定自后内外提督等官务尽心操备振扬威武痛革宿弊抚恤下人毋仍怠玩
　　○成化二十年十二月庚辰
　　上谕兵部曰团营之设本居重驭轻之计屡遣官阅视恐有遗缺而镇守守备等官狥于请托往往奏请随行脱有缓急误事非小自今不得复奏违者罪之
　　慎用兵
　　○成化十四年六月癸丑贵州总兵官都督吴经以普定等处蛮贼时出劫掠请发湖贵云南兵击之
　　上曰兵凶战危岂可轻动蛮夷为患自古有之但在防御有术而已若大发兵恐首恶未得徒伤无辜况贵州山箐茂密纵使兵至岂能得志乎其敕巡抚都御史陈俨亟往相度事势缓急应否调兵奏来处置
　　○成化十八年五月壬午巡抚四川右副都御史孙仁等奏松潘叠溪茂州空心恶劄等寨畨贼多据要途劫掠粮饷请发兵剿捕兵部以为已尝剿其甚者再举恐非宜
　　上曰兵犹火也不戢将自焚松潘贼已尝剿戮其渠魁亦知警矣若又纵兵恣杀彼畨寨猬聚岂能悉灭乎贪功以启边衅诚非所宜其令二人等乘兵威方振之余遣人抚谕果负固不服乃用兵剿之未晚也
　　○十一月癸亥甘肃总兵官王玺等奏罕东卫畨贼拥众杀掠阿思等簇且犯边乞调兵剿捕
　　上曰罕东诸夷比尝听调协取哈密未有携贰之心今小肆侵掠若辶□处加兵似失怀柔之义宜遣人往谕俾改过自新如果□固不服亦止宜顿兵境上使之畏威听抚为便
　　○成化十九年三月壬戌兵部覆议巡抚四川都御史孙仁等奏火掌坝卭部天全六畨贾弓等寨畨蛮紏聚为乱宜命仁等统率官军剿平之
　　上因赐之敕曰畨蛮紏聚为乱尔恐将来酿成大患阻绝粮道难于控守欲调汉土官军万人侯瘴消之日攻剿固从所奏然朕详尔等言此贼又系截路不曾流劫乡村况所称招讨高文林杨芳辈有忠孝礼义等语若果如此尔到彼即提兵压境且勿轻动先遣人往宣朝廷恩威杀伐利害令各招讨土官并舍人省谕各寨将首恶设法擒献罪止其人免令地方受害谅必听从如此弭除边患较之用兵劳费首恶未必能得徒伤无辜致生他变者不其伟欤如蛮众不肯听从然后照该部所拟进兵未晚也尔宜从长干济必公必慎毋惑群议务使地方宁静无意外之虞斯不负任使尔之功能亦有在焉尔其钦哉
　　○七月丁未大同总兵官许宁等奏虏寇拥众犯边
　　上谕兵部臣曰向者边报屡至虏情叵测已令京营总兵整兵以俟今报甚急当刻期发兵然湏慎重古人有云临事而惧此行师之法未可轻易也其仍遣人会宁等觇视缓急以为进止庶兵不徒行粮不妄费遂遣指挥一人往视之
　　○成化二十一年正月乙未巡按山西监察御史周洪奏翼城绛阳城垣曲等县饥民啸聚为盗招抚不服宜发兵捕之
　　上曰百姓迫于饥寒起为盗贼朕甚悯之其令镇守巡抚等官宣布朝廷＜宀十见＞宥之意明示有司抚驭之方悉遵诏旨期限果有执迷不服然后相机擒捕之
　　漕运
　　○成化元年十一月丁未户部以所议漕运参将袁佑上言事宜覆奏
　　上曰律条明开收受税粮听令纳户亲自行概平斛交收比来收粮者作弊多端且每石加耗米一尖不过五升今军官愿明加一斗可见官攒人等侵害过多今后收粮俱用平斛听令旗军行概每石耗米五升二十斛加与一石落地余米旗军自收不许随斛上仓亦不许官攒人等勒要囤基财物仍命张睿等严加禁约敢有仍前作弊许令巡仓御史参奏究问
　　○成化七年十月乙亥有言漕运阻滞者
　　上命刑部左侍郎王恕总理河道赐之敕曰京师粮储仰给东南漕运自平江伯陈瑄经理之后旧规废弛粮船阻浅转输延滞今命官分管河道尔总理其事往来巡视提督但系平江伯旧规一一脩复有便宜方略悉听尔斟酌施行限以三年务底成绩尔其勉之慎之
　　马政
　　○成化三年九月己丑礼科给事中侯祥等奏各府县管马官既多非其人其太仆寺官有经年不至所隶者马政日益废弛
　　上曰马政务在得人今太仆寺丞员缺吏部宜慎选有司廉能者授之
　　○成化六年三月壬辰兵部臣言近给事中建言欲暂停止河南山东北直隶亏欠马匹以待豊年
　　上曰京营各边缺马数多若必待豊年追补宁不误事尔兵部其行南北直隶并河南山东巡抚等官及南北二太仆寺分管寺丞将该俵马匹仍起俵备用其孳牧寄餋该追补者俱暂停止俟秋成追买还官
　　○成化十五年六月癸巳工科给事中刘昂等言京营牧放马多倒失者宜治监牧官罪
　　上曰牧马官军为毙多端法当究治姑宥之自后给事中等官不必遣只令各营总兵等官点视不许狥私作弊有亏马政
　　重边储
　　○天顺八年七月乙亥大学士李贤等言山西大同境内天旱民饥边警不绝乞敕巡抚官加意抚安堤备
　　上曰卿等虑是凡事当先有备则无患外寇犹邪气边境饥则乘虚以入善摄生者正宜谨之
　　○成化四年二月丙辰
　　上敕户部臣曰各边粮草不敷皆因盐法废弛弊出多端所致今后内外官员之家不许占中侵夺□利亏损边储其两淮等处盐法今遣太监王允中佥都御史高明整治尔户部还将兴革利弊事宜逐一斟酌以闻
　　○成化十七年十一月甲申户部奉旨区画大同宣府粮饷奏拟差官催督诸处频年粮料未完者仍于山东干运万五千石赴宣府山西一万石北直隶顺天等府二万四千石赴大同分拨各驻兵之处若粮缺则发官帑银籴之银乏则借贷于富室又摘两淮盐课二十余万引于二处关中以备供需
　　上是之命即遣官往与巡抚巡按官督催其干运粮只于宣府大同城内上仓民间银物不必借贷
　　○成化十九年八月己巳户部尚书余子俊言各边仓库无储虽内地亦然乞为区处之计且以生财之道其原又在朝廷务本节用为言
　　上曰钱榖国之大计湏预蓄于无事之时斯可给于有事之日
　　祖宗时徵歛有艺费出有经以天下之贡赋供国家之用度沛然有余而无穷今岁用之数益多而四方水旱频仍加以奸弊百出所入益寡一旦有事诚为可虑务本节用朕当自留意余悉如尔户部所言行之
　　○成化二十一年三月戊申总督大同宣府军务户部尚书余子俊奏大同军饷不继请于通州仓干运粟米十四万石京通二仓干运豆六万石以备支用事下户部会大臣议宜借拨京营军三万名运粟米十万石于宣府每石给脚价银四钱每军日支行粮二升其豆则京仓所储亦少可召人中纳每石偿以太仓银一两三钱仍以两淮成化十九年中剩官盐四十五万引有奇分拨大同宣府中纳
　　上命亟如议行乃遣户部员外郎钟镛主事原洁督运之
　　饬边务
　　○成化二年三月己未兵部郎中杨琚自延绥纪功还言延绥庆阳二境东接偏头关西至宁夏花马池相去二千余里营堡疏远戍兵稀少以致虏贼屡为边患今若从偏头关河西地名一颗树起至宁夏黑山东西止增筑十三城堡七十三墩台又以延绥一带旧堡移从直道与安边定边二营相对则不惟可以御虏于外亦使军民得田于内实万世防边之长策也奏入
　　上曰杨琚所奏移堡防边具有证据其言有理兵部即会官议处以闻
　　○成化三年十一月丁卯提督辽东军务左都御史李秉与总兵官武靖侯赵辅等既奏建州之捷
　　上以辽阳城去凤凰山甚远而守备兵少宜取回往年调去广宁二千四百人操守又辽阳以东鸦鹘关等处皆通虏大路以盖州复州广宁左屯三卫各摘二所官兵每所推指挥二员统领仍增置驿道墩台以便往来其开原辽阳要地守将尤湏得人副总兵裴显令分镇开原诸处游击将军韩斌分镇辽阳诸处皆如秉辅所议
　　○成化四年正月庚寅巡抚大同宣府等处都御史王越言两路守将寇至輙自分彼此不相应援乞敕彰武伯杨信都督颜彪等自今遇小寇径自剿除大敌湏合兵防御
　　上曰大同宣府皆逼虏冲故命将屯兵俾相应援信等何得自分彼此往者姑勿论今后敢有仍蹈前辙者必罪不宥
　　○成化六年二月己巳右副都御史王越以先奉敕留兵备延绥虏警至是引兵还至偏头关兵部请治其擅回之罪
　　上曰罪不必究宜令越等就屯宿彼中密迩延绥有刍粮之处酌量虏势进讨勿輙退避致误事机
　　○成化七年七月丁丑总兵官抚宁侯朱永奏北虏已退乞率军回京及右都御史王越亦乞回大同兵部尚书白圭以大将受命而出必务成功而还且虏变诈不测恐乘秋复来何以御之
　　上曰不然此时去秋暮尚遥京师至大同不远无事顿兵日费供亿亦非良图宜从永等言令且移驻大同宣府俟有警调发
　　○成化八年八月丁丑兵部以西征将士未见成功议遣廷臣一人往延绥等处咨访行军事宜
　　上以命兵科给事中郭镗赐之敕曰比因虏贼入寇朝廷已命将出师闻此虏六月间又来剽掠临洮巩昌平凉之境时边将拥兵坐视致令得利而去今七月间虏复入自花马池大掠环庆等处其时赵辅王越统兵已至而诸将皆驻兵境上使总兵等官果能运谋设策并力夹攻必可大捷傥又失此机会纵虏出入如蹈无人之境则边患何时已乎朕念地方骚扰生灵荼毒宵衣旰食不遑宁处特命尔往彼咨访地方虏情若何总兵参赞及统兵等官调度若何勇怯若何何人逗遛不进何人坐失事机何人竭忠效力真有为国为民之心何人推艰避难专为畏首畏尾之计今宜设何长策作何处置其博采群议星驰来闻
　　○成化九年九月壬子兵部以边备日弛乞命巡抚等官整饬
　　上乃敕巡抚辽东大同等处都御史彭谊郑宁等曰沿边设备已有定规岁久因循不无懈弛敕至尔等宜遍历所属边关重加整饬军马缺乏即行选补兵甲损坏即为脩理城堡墩台坍塌即令筑塞完固着令墩军时常哨守若役占军士委用非人以致军旅不精守御无备者指实具奏管军头目自都指挥而下有贪懦无为者从公罢黜别选材武智能者代之应逮问者就尔逮问区处以示警戒凡弊可革利可兴有益于边者听尔便宜施行务秉公勤以副委任
　　○成化十一年正月己卯兵科奏甘肃诸夷诸处反侧不常近又传说瓦剌驻近哈密恐结构为患宜别推武职重臣才望素著者往处之
　　上以重臣未可轻遣乃敕镇守总兵巡抚等官曰近土鲁畨使臣密议欲侦察中国事情盗夷人马驼逃归报速檀阿力为寇掠计及欲焚城中草场窃计甘肃安插夷人千余且闻瓦剌人马切近哈密驻劄万一内外势合猝难防范敕至尔等即熟思审处何法可以安其反侧何策可以消其后患务使枢机周密计虑万全若难于处置亦湏驰奏别为之处尔等其钦承毋忽
　　○成化十三年七月己卯敕谕各边镇守巡抚等官朕惟武备所以折冲御侮卫国保民自古有国家者莫不恃此以安兹者各处灾异迭见加以戎虏逼近边陲敕至尔等从宜计议弭盗安民之术选将练兵之方凡可以禆补军务者条陈以闻务凿凿可行毋泛而不切
　　○成化十八年三月丙子巡抚云南右副都御史吴诚奏云南东西二沟之水发源松华坝黑龙潭溉田数万顷每岁修筑之费皆给官钱今御史樊莹奏不许动支而二沟水利则不可废请以都司所收公田租鬻银给之户部为请
　　上曰水利有司急务况云南边方蓄积甚寡使田被水患岂惟民食不给而军需亦无从出矣用官物以预为堤防有何不可其亟行之
　　○闰八月乙未朵颜卫夷人革克台来降言北虏亦思马因与三卫阿儿乞蛮等解仇连和欲至我边抄掠
　　上谕兵部臣曰亦思马因紏众沙漠雄长诸部日夜谋画欲来犯边久矣今复与朵颜三卫解仇结党其志非小秋高马肥入寇之事难保其无纵彼不资他人兵马彼独不敢为寇乎其勿以传闻之言为不可信且戒缘边守臣务相严谨兵备无或少怠堕其计中以自取失律之罪
　　○成化二十年二月壬申
　　上命太子少保户部尚书余子俊兼都察院左副都御史总督大同宣府军务兼督粮储赐之敕曰大同宣府兵政钱粮近多废弛虚耗加以去秋虏寇大同兵民疲敝今特命尔总督两处军务仍督粮储各该总兵巡抚并京营参将等官悉听节制尔湏随宜驻劄以时按行两处边方及延绥接界之处凡军马甲兵关隘粮草等务听尔便宜施行总兵以下官员不胜任者奏闻区处都指挥而下不堪领军者罢黜更代律应拏问者送巡按御史及问刑衙门问理文职有犯方面官参奏处治余即拏问如遇贼情紧急尔即调度各路将官或调取邻境延绥等处官军相机战守临阵之际但有退缩不前不听号令者以军法从事然后奏闻
　　○成化二十三年二月甲申初辽东用兵增设游击将军二人佟昱驻广宁罗雄驻辽阳各城精兵尽归之而分守备御常患兵少至是缺参将巡抚都御史请于雄昱中推举一人而罢游击之官
　　上曰游击之设本为兴师对阵一时之权宜若各拥劲兵久聚不散而主兵顾少于义非宜其即以雄为参将所统士卒各还城守
　　荒政
　　○成化七年七月乙未户部奏请推选风宪重臣二员巡视京畿并令天下巡抚官及布按二司督府州县脩举预备仓以备荒歉
　　上命副都御史杨璇往直隶顺天等八府整理其余重巡抚官无巡抚官处则令司府州县卫所正官务在随宜设法不许扰民其司府以下官有怠慢无成效者听巡按御史紏劾
　　○十二月辛未京畿雨水人民缺食监察御史言顷遣都御史杨璇措置仓粮有司奉行不谨概行劝徵不便
　　上曰预备仓粮正为安餋百姓宜遵敕旨斟酌下情从容处置岂可一概逼迫户部其即移文璇等知之
　　○成化二十年九月己酉巡抚山西佥都御史叶淇奏属府大饥饿莩无筭请发太仓银以备赈济
　　上曰朕为天下生民王常恐一夫不获其所今山西饥荒民不聊生如此览奏良用恻然其亟发京库银三万两遣官赍付淇籴粮应用俟豊年徐议还官
　　○成化二十三年二月戊申巡按福建监察御史董复以福州等府灾伤乞存留本处劝借盐□银以备赈济户部覆奏言陕西等处边报未宁宜悉起运以充边储
　　上谕户部曰前日劝借盐□正所以备今日之用况小民既知官府有积皆日夜嗷嗷仰给于此今尽取来宁不缺所望耶宜暂留本处赈济如或边储不足尔等当别为之图慎勿顾彼失此以轻一方民命也
　　防患
　　○成化十五年九月甲寅户部奏江西累岁水旱灾伤人民饥窘恐盗贼窃发宜为之备
　　上曰江西地方岁荒相仍民穷盗起难保其无思患预防经国大计镇守巡抚等官其加意区画赈济毋令失所
　　○成化十八年二月壬寅镇守山东太监韦焕奏日照县诸处盗起潜入大山已成巢穴事下兵部议请增设巡抚官
　　上曰民饥盗起事势必然有司不能抚字于无事之时岂可不防御于有警之日其令巡按御史督三司等官责限擒捕巡抚官姑不设
　　○闰八月辛巳广东保昌县有盗数百流劫江西大庾县居民事闻
　　上曰广东蛮寇窃发屡劳剿捕自数年来其患稍息今复踰岭行劫以惊扰吾民使之不得安居乐业奔窜山谷朕甚怜之两省守臣其悉发兵追击毋令滋蔓勿谓小寇不足虑也
　　弭盗
　　○成化四年正月壬午提督两广军务都御史韩雍奏官军屡败贼徒黄公汉等于思恩府等处斩获甚众然柳庆地方岁饥余寇散而复聚尤为可虑
　　上谕兵部臣曰雍既奏军功又虑余寇复聚功可赏也余寇复聚地方何由得宁尔等其速移文核实有功官军行赏责雍等督军灭贼无狃于小捷遂弛兵备
　　○八月己酉
　　上以沿江盐徒剽掠□旅行舟杀死巡江官军敕锦衣卫指挥佥事冯瑶往捕之敕曰滨江群盗紏集流亡初止贩盐射利寖至夺货杀人或连艘数十钲鼓相闻驰突风涛如履平地甚至一舟之众敌杀官兵数千人南京守备等官玩寇长奸日甚一日究其所以皆由仪真瓜洲并白塔河东抵江阴通泰诸港泊墟市军民杂处率多橐盗为利或有贼党给役官府因之侦伺机宜亦或有巡哨官兵茹贿贪生纵盗自便弊源不塞弭盗何由今特命尔率所属缉事官校会同先遣都御史高明及总督操江成山伯王琮等从宜议处期于盗息民安其平民私贩行旅夹带不系劫盗人数自有关隘盘诘及巡盐御史管理不许官校一概搜检惊扰平民
　　○成化十二年正月壬戌福建镇守等官奏延平府疫疠之余盗复窃发
　　上曰弭盗安民正镇守巡按三司等官急务宜尽心区画不得坐视如违坐罪不宥
　　○成化十六年十一月壬辰兵部尚书余子俊等言近者京城内外强盗滋多盖因风俗奢僣及闾巷恶少聚徒赌博以致穷困为盗宜加禁治
　　上曰京师近地奢僣奸伪渐不可长有此情弊所司官校何为玩愒日久不为缉访宜亟画谋擒捕仍遣官属勘实造册有潜住者即行发遣隐蔽者并罪之
　　抑干请
　　○成化四年六月癸卯尚膳监太监潘洪奏乞中两淮运司存积余盐五万九千引
　　上曰朝廷存积盐课以待边用
　　祖宗明有禁例食禄之家尚不可中况内臣乎内臣给事内廷凡所以餋生送死皆朝廷为之处置固不必营利以殖生况乃损国课以益私家乎其勿与
　　○成化十一年十月丁亥尚衣监太监姜玉奏乞故太监郑善所遗永年鸡泽二县地四百余顷下永年府勘报玉所乞者多民间纳税之地但与善庄地相邻耳
　　上曰善旧所种地今以赐玉其民间税地仍以给民俾各耕种为陪买官马之用
　　○成化十五年十月甲申缅甸宣慰卜剌浪等奏尝擒麓川思任发及其妻子以献蒙许赐孟餋地不得今思洪发复欲夺贡掌地贡掌乃缅甸朝贡驻泊之所乞与缅甸为便且今所遣金齿卫军余李让乞令为冠带把事以备役使
　　上令兵部谕其使臣曰朝廷一视同仁无问华夷凡经赦不再犯者俱不复治孟餋贡掌是尔朝贡往来之所已诏边臣谕思洪发凡尔使经过不得阻滞矣李让听该管官司专遣伴送往还勿令奸人搀夺规利尔其悉体朕意毋得复有所望
　　○成化十八年十月己巳德王见潾为其郡主乞妆奁
　　上曰郡主婚配例止给与冠服仪仗今王奏乞妆奁朕念亲亲之恩非惜此小费也但今宗支蕃衍内府营造供应之物日不暇给若复开此例各王府将比照陈请何辞以郤之府库财物所入有限又将何取以应之乎其已之
　　○成化十九年正月甲寅成讨温卫安直都督佥事康尼以两进海青乞升职并赐蟒衣玉带
　　上曰朕于远物素所不宝但念远夷效顺故勉受之康尼准升一级视常赐外加彩叚二表里亦足以答其□矣蟒衣玉带胡可滥及其已之
　　○七月丁巳锦衣卫千户姚福员尝请庄地不与至是复请献青二县地户部奉旨看详以福员妄请州民妄献不可再宥
　　上曰前代外戚奉法循理者上可以补助清化下亦能保族宜家具载史传以为美称福员以外戚受官享有禄俸尚不知足又累次奏扰欲夺小民之产纵不畏国法独不为保家计耶今姑再宥之投献者可谪戍如例
　　革奸弊
　　○成化十三年正月壬戌大兴左卫指挥使周广奏近年钞法不行在京势要殷富之家往往在于各布政司府州县公行嘱托其利十倍乞行禁约
　　上曰今后依势卖钞并有司听从者重罪不宥令巡按御史紏举以闻
　　○十一月戊子
　　上以天下诸司官吏朝觐至京奸诈之徒或缘私讎妄相告讦吓骗财物及阴构以事中伤善良大伤治体其朝觐官贤否不同朝廷黜陟自有常典亦不许与京官往来交通贿赂营求作弊命都察院揭榜通行禁约违犯者概治以罪
　　○成化十四年正月丁亥
　　上谕都察院臣曰京通二仓并各场粮草俱国用所系近各卫监支官多不守法度私立大小把总名色不肯依期收放故为刁蹬迁延以致军士到仓日久不得关支其贪婪委官通同官攒人等以斛面高低为名就中扣除者有之军吏人等指以答应为由于内克减者有之及关粮到仓十不得七以致军士多饥窘失所及有官旗舍余人等倚势用强搅扰仓场需索财物者似此奸弊非止一端事觉之日从重处治巡视御史及管粮委官坐视不理者一体治罪其出榜禁约之
　　禁非为
　　○天顺八年正月戊寅
　　上谕都察院臣曰朝廷行事一遵
　　祖宗成法除奸革弊悉从公道不逞之徒不便已私往往造言生谤甚至写匿名帖子揭于内府及京城内外指其姓名明言伤害沮挠朝政败坏风俗莫此为甚尔都察院即出榜严加禁约如有不改前非仍投匿名文书者许诸人首出缉拿赴官皆处以死首者缉拿者视捉获强盗事例升赏
　　○成化十年五月戊申
　　上谕都察院臣曰曩因愚民捏造妖言扇惑人心屡犯刑宪虽以榜禁而冥顽之徒不改前非犯者愈众宜申明禁例再揭榜示众今后官吏军民僧道人等但有收藏妖书勘合等项限一月以里尽行烧毁与免本罪敢有仍前捏造收藏传用惑众者许诸人赴官首告正犯处死全家发烟瘴地面充军首告得实之人量给官钱充赏优免杂泛差役三年
　　○成化十三年九月壬申监察御史许进言文武官及旗校吏人有犯罪为民并冠带闲住立功充军者多匿京师或妄诉冤枉或夤缘请托议论时政谤毁朝臣无所不至请一切逐之有旨此辈潜住京城造言生事非止一端锦衣卫并巡城御史其督同兵马司推究姓名发遣还家如更容隐俱重罪不宥
　　○成化十六年五月庚子户部言揽纳税粮之毙请移文天下有司严行禁约
　　上曰税粮国用所急小民竭力以供上用乃为无藉之徒包揽迟延逋负之数重数十万计有司食朝廷之禄任民社之寄漫不加意其罪甚矣尔户部其严行禁约逋负者责限追完治罪如例有司受嘱怠事者悉停俸以俟完报
　　○成化十八年七月癸未泰州民李文昌上＜锍-釒＞言自称曾遇异人授以铅汞炼银之术
　　上命中官监试之凡五阅月竟不就
　　上曰文昌不务安分妄为欺罔锦衣卫其杖之五十发回原籍令所在官司严加钤束
　　○成化二十一年三月乙未锦衣卫军靳玺奏京城内外迩来奸恶之徒日则在街行凶害人夜则荒淫赌博及为人报复私仇为害多端强窃盗贼多起于此乞令巡城等官缉捕为便都察院覆奏
　　上谕之曰昔汉郭角□羊一豪杰之雄耳武帝因公孙弘之言杀之以惩不逞论者谓其有关治体今群恶少相倚为奸恐将来效尤者无所不至宜榜禁之仍令保伍自相觉察有怙终不悛知而不告者各治以罪
　　○十二月戊子京城外有居民叶＜王巳＞等发人墓取髑髅及顶骨以为葛巴剌碗并数珠假以为西畨所产乘时市利愚民竞趋之所发墓甚众至是缉事者闻于朝畨僧尝买以进者皆遁去获＜王巳＞等送刑部鞫治得其党俱坐罪如律
　　上曰律载发墓其罪皆死况此辈取人髑髅市于左道以邀厚利其视支角□羊之罪相去几何其即诛之锦衣卫仍严加缉捕
　　伸冤抑
　　○成化元年二月己丑监察御史赵敔言往年尚书于谦等为石亨等设诬陷害榜示天下冤抑无伸其后亨等不一二年亦皆败露实天道好还之明验今陈循俞士悦等前后俱蒙恩宥独正统十四年虏犯京城赖于谦一人保固其功不小而已冤死矣余亦可悯乞收回前榜凡死者赠官遣祭存者复职致仕或择其可用者取用
　　上曰自昔奸凶之徒不诬人以恶则不能甚人之罪不甚人之罪则不能大已之功朕在青宫稔闻谦冤盖谦实有安社稷之功而滥受无辜之惨比之同时骈首就戮者其冤尤甚所司其如御史言亟行之
　　○成化二年四月戊申命故都督同知范广子昇袭父原职辽东宁远卫指挥佥事天顺初被石亨诬害以死谪其子昇戍广西边卫至是广妻诉冤
　　上曰广骁勇为一时诸将冠中外共知奸臣欲张大其功乃以计杀之可令其子嗣广原职以昭其枉
　　○成化五年五月辛丑故太子太保吏部尚书兼谨身殿大学士王文子户部主事宗彝奏臣父与故少保兵部尚书于谦俱被石亨等挟私诬陷以死今谦已蒙朝廷昭雪赐祭独臣父未蒙恤典
　　上命赐以祭其文曰尔历长宪台廉能素著迨迁馆阁秩位益隆顷罹诬构事久乃明追念前劳宜申恤典兹特遣祭尚克钦承
　　戒贪
　　成化六年正月癸卯刑科给事中虞瑶等勘报巡抚四川右副都御史汪浩镇守都督芮成相讦事
　　上命法司会官廷鞫浩坐因公杖死二十余人成纵子索取部内金银等物当浩罪赎杖为民成还职带俸
　　上以浩酷暴杖死人命数多免赎责戍独石卫成贪财无厌降一级带俸差操
　　○成化十九年二月丙子都察院奏文职官有犯听许财物问发为民者其人援有复职例奏辩按律官吏凡犯贪淫俱罢职役不叙今其人犯赃虽未入已贪污已著概拟复职亦非政体所宜宜如考核素行不谨者令冠带闲住
　　上曰居官以廉洁为本一犯赃污清议所弃况能逃于国法乎彼听财物与受而入己者虽若不同然己心许之矣不必论其迹也概使复职固失之纵若令冠带闲住亦未足以为贪墨者之戒必仍发为民如律意为是法司其遵行之
　　惩酷刑
　　○成化三年正月庚寅巡按直隶监察御史康骥奏长垣县丞宋鉴主簿李谦因失盗一事之疑故勘三人致死一人废疾适遇恩宥亦宜编之军伍为戒
　　上曰朝廷恩例虽＜宀十见＞而鉴谦酷暴特甚诚有不当原者其各杖一百发大同边卫充军家属随主
　　○三月壬午监察御史朱贤巡按福建其同年进士黄景隆适丁忧居家有姻家讼田贤怒杖之死者五人事连景隆俱逮至京刑部拟贤罪当徒景隆以下罪有差
　　上以贤残酷命赎罪除名为民景隆调外任
　　继绝
　　○成化十三年十月戊申苦峪谷旁近赤斤罕东二卫屡相仇杀寄住都督罕慎等孤穷无援朝廷恐其不能自立乃敕甘肃都督佥事王玺于苦峪筑城复立哈密卫令罕慎等居之且赐以布帛米粮分给田土及牛具榖种
　　○成化十八年四月癸丑甘肃总兵官都督同知王玺等奏哈密城久为土鲁畨所据都督罕慎等寄居苦峪城臣等近以计离土鲁畨之党且召赤斤罕东二卫会罕慎兵克复其地罕慎始归
　　上曰罕慎等卧薪尝胆奋志成功克复故国其事可嘉赤斤罕东诸卫能排难角□羊纷庶几守望相助之义而我边臣王玺等发踪运谋以助其役于兴灭继绝之道亦有合焉其各赐敕奖励仍赏差来人钞各千贯
　　优远人
　　○成化三年正月癸未礼部奏辽东边关并驿递于入贡夷人待之失宜致有嗟怨恐生边衅
　　上曰然其移文蓟州永平等处镇守巡抚等官令各严□守关官军及驿递衙门凡遇夷人入贡务待之以礼□供用之物亦宜周备毋简略所贡之物听其自劾毋责备必使夷人感恩怀惠庶尽朝廷柔远之意
　　○成化九年八月壬申故四川顺庆府知府阮迁干子廷圭奏臣父迁干以交阯归附人有功历升知府以老致仕寄籍宣城县而卒今乞授臣一职餋赡以免流离失所事下吏部难之第请行宣城免其徭役以示优恤
　　上曰迁干自交阯来归有官勋以没其子自陈孤寓流落有可矜者宜特授官县丞使食其禄不事事以称朕柔远之意
　　○成化十一年七月庚申辽东总兵官欧信等奏朵颜等三卫虏酋乞开广宁马市如旧例兵部谓此虏为北虏满都鲁所驱近边故求市易以济其急耳
　　上曰马市久罢不许果彼为北虏所迫暂令于近边三四百里外屯驻虏退即还故地
　　成化十二年十二月己丑兵部侍郎马文升言辽东诸夷朝贡者宜厚其宴待以恩怀之
　　上曰宴待诸夷本柔远之道所以尊隆国体起其瞻仰非但饮食之而已必器具整齐品物豊洁始称今后筵宴并酒饭处令光禄寺堂上官视之仍以礼部官一员督察敢有不遵者并治以罪
　　○成化十七年二月丙寅朝鲜国王李娎奏本国三方受敌近又被野人侵扰每岁许买弓角五十不足于用乞依先年事例收买不拘额数
　　上许每岁增买百五十副
　　○成化十九年四月壬申朝鲜国王李娎请封长子＜忄隆＞为世子
　　上既许之且谕礼部臣曰娎敬事朝廷与他国不同宜厚赐与且降敕谕之曰有爵土者莫不为长世之图立嫡长所以系群情之望今特封尔长子＜忄隆＞为朝鲜国王世子朝廷之命王其承之藩邦之器世子其主之知天地之分不可踰益循事上之诚知继体之道不可忽罔替秉礼之训若是则本愈固誉愈隆国王享福宁有穷耶
　　○成化十九年十二月丁丑从满剌加国正副使军民二十八人皆被风破舟漂至安南国国王黎灏给廪具舟遣使送还事闻
　　上曰安南国王资送漂流军民回还诚敬可嘉速令广东布政司移咨令王知之
　　驭夷狄
　　○成化元年一月辛巳迤北虏酋奏欲朝廷遣使
　　上复书谕之曰自天地开辟以来地方各有界限人民各以类聚我中国居四方之正必有大德圣人然后上应天命为中国君主抚治人民统御四方子孙能守先业者多传世永远若以力窃夺者天命不与终莫能久我
　　太祖高皇帝受
　　天明命承中国帝王大统主宰天下世世相传人民仰戴朕嗣
　　祖宗大统视天下万世为一家凡百政事悉遵
　　太祖高皇帝成宪今尔欲中国遣使往来洪武间旧无事例正统中虽尝遣使反失和好天顺初非不遣使扰边如故
　　英宗皇帝深自悔悟遂不复遣朕遵
　　祖宗之意不敢有违盖欲两处和好久远不失非有他故尔宜顺天道敬朝廷每年差人朝贡朝廷如例优赏不肯亏薄与尔共享太平之福彼此垂声永久特书以答其亮之
　　○乙酉礼部言朵颜等三卫往来进贡路由喜峰口去年因附迤北使臣来朝欲要厚赏朝廷待以常礼处之别馆彼皆失望今岁来朝孛来恐失朵颜等卫人心乃代为奏求厚赏
　　上敕孛来曰我
　　祖宗以来四方朝贡使臣管待赏赐轻重厚薄俱有定例不可增减况朵颜等三卫曩时无所依倚我
　　祖宗特加怜悯设立卫分授以官职俾近边住牧每年朝贡俱从东路进入管待赏赐有例不缺今都督朵罗干等不遵旧例却差人与尔等同来若朝廷不加分别不惟违我
　　祖宗旧例抑且不见厚尔使臣之意因此只照旧例难以更改特谕尔知之
　　○成化二年九月戊寅朵颜卫右都督朵罗干遣使臣传报夷情且奏求印信帐房并不限朝贡人数
　　上乃赐之敕曰尔三卫皆我
　　祖宗所立授以官职卫我边境尔之前人岁时朝贡无有贰心尔等正当继前人之志感恩图报却乃随从毛里孩为非抑不思昔有从也先作歹者今安在哉尔等年年来朝受赏赐升官职谁与尔耶今既改悔差人来朝并奏报事情特从＜宀十见＞贷仍赐表里以答尔意并准尔所奏岁时差人朝贡每卫许放百人须以本卫印信文书为照尔等今后宜以也先等为戒以尔前人为法各守境土防护边强勉于为善竭诚报国庶几永享太平之福
　　○十二月丁未迤北瓦剌太师阿失帖木儿所遣使臣平章哈三帖木儿等不由大同入贡乃挟朵颜三卫人从喜峰口入
　　上以迤北使臣既混同三卫入贡只以三卫常礼待之哈三帖木儿等意不平通事谕之始大悟上畨书伏罪
　　上以虏使既服罪仍以本等礼待之过分求讨则不许至是辞
　　上乃赐敕谕阿失帖木儿曰自尔祖脱欢以来遣人朝贡有常时往来道路有定处未尝牵引他夷混取赏赉朝廷亦待之不疑所以和好长久无有败事尔宜遵前人家法以修旧好何乃不依时月既差使臣兀纳阿等紏同卜剌罕卫来朝未及两月又遣使臣哈三帖木儿等同朵颜卫不依故道竟从东路入贡况卜剌罕朵颜俱是我朝设立卫分彼之朝贡自有常例今尔无故紏引而来甚非所宜尔今后当顺天道敬朝廷体尔前人所为每年冬月遣使来朝不过三四十人仍由大同旧路进入则事无猜疑人不纷扰朝廷得以专意款待以笃尔之世好庶几永享太平之福
　　○成化三年正月丙子虏酋毛里孩遣使求入贡因言其党自相讎杀之故
　　上谕兵部曰夷情险谲未可轻信恐彼假词以缓我边备此正兵法所谓无约而请和者谋也遂降敕镇守总兵等官脩武伯沈煜等令各严兵固圉以待来朝则纳之入寇则御之
　　○壬辰
　　上以虏酋毛里孩欲求入贡以为可疑谕总兵官会昌侯孙继宗等曰毛里孩渡河而东以侵大同声言欲求入贡然偃蹇桀骜似无诚心今欲选一宿将统御团营精兵五万以俟调遣果孰可任其事者其所选兵五万果可足用与否卿等世受高爵首总兵枢岂但优游宠乐不与国同忧邪其为朕摅忠画策从公推让孰可居中以调度孰可领兵以靖边咸惟卿等所欲自效伫俟来闻后五日继宗等因举抚宁侯朱永谋勇可任宜令佩印充总兵官都督刘聚鲍政可充左右参将领京营马步官军三万以往仍乞赐杨信等与永会及合大同宣府军马俱听永调用
　　上曰毛里孩虽云欲来朝贡其实欲缓我师兵备不可不严朱永且令率官军二万以往京营军马宜速整十五万听调策应各管军头目毋得因循旧习亏损国威如违
　　祖宗之法具在朕不尔宥
　　二月丁酉毛里孩三上书求入贡
　　上遣通事詹昇赍敕奖谕之曰朕受
　　天命承
　　祖宗大业为天下主内华外夷皆朕赤子也弗率循治化者有怒之而无终拒绝焉服则舍之且待以仁恩尔毛里孩昔年尝来廷矣昨者忽扰我边陲今又悔过归诚累求朝贡在边诸将俱厉兵秣马以待奏功在廷文武亦谓宜从边将之言朕以天覆九有为心特允尔来命通事指挥使詹昇赍敕谕尔敕至尔即率领部落退处边外戒令守法安静住牧所遣朝贡使臣无得过三百人亦湏戒令遵依我边将约束毋得在途恣肆夫好生恶杀者天之道朕之所奉以子民也尔能仰体朕心朕将锡福于尔俾永享太平之乐岂不美欤
　　○四月丁酉哈密忠顺王既死国绝其下毋杂法等请立其外孙都督同知把塔木儿继之而王母努温答失力不可谓王族弟阿儿察当立命都指挥李珍往处其事以阿儿察畏避不居而还至是其下复申前请
　　上用廷臣议权从之降敕谕之曰尔哈密自我
　　祖宗以来设卫分王管束人民以捍我边方今忠顺王不幸忽故王母独存嗣乏无人人民失所朕以尔为王之亲又尝受朝廷之职特从众请升尔为右都督别给铜印掌管城池三年之后如事妥民安国人亲信别行处置今赐尔金织衣一袭就令毋杂法儿等赍去至可领之
　　○己亥
　　上以辽东有警敕谕考即兀等四十四卫都督撒哈良等曰尔女直诸卫乃我
　　祖宗所设世授尔以官职积年朝贡所得赏赐亦已厚矣正当感恩图报以全臣节今乃纵其部下犯我边境边将屡请起调大军直捣尔境朕念尔人民俱是朝廷赤子其间有善有恶不可概行诛戮特广天地之量姑置不究仍降敕示尔尔宜敬顺天道深体朝廷好生之德戒谕部属令其革心向化改过自新即以原掠人畜一一送还以赎前罪自今依时朝贡永享太平之福若仍长恶不悛大军一出追悔不及尔其钦承朕命毋忽
　　○戊午虏酋毛里孩等因遣使朝贡奏欲遣报使
　　上不允赐以敕曰尔等尊敬朝廷遣使朝贡朕甚嘉悦已于来使赐以宴赏比诸夷有加凡所求请量为给与朕于尔厚矣所以然者奉天命为华夷主当广如天之量以容受之今尔等欲求朝廷遣使固是美事但使臣不能尽得其人或反因之构起兵端况我
　　祖宗原无此例近年虽遣不克慎终今不可效尤尔等能效顺每年来朝朕不尔拒切宜戒约部属勿侵轶我边庶彼此安乐共享太平之福
　　○癸亥建州左卫女直都督董山等以听招抚来朝贡
　　上以山等尝纵部落犯边遂召集诸夷于阙下谕之曰尔等俱系朝廷属卫世受爵赏容尔在边住牧朝廷何负于尔今却纵容下人紏合毛怜等处夷人侵犯边境论
　　祖宗之法本难容恕但尔等既服罪而来朕体天地好生之德姑从＜宀十见＞宥今尔还卫务各改过自新戒饬部落毋仍前为非所掠人口搜访送还不许藏匿若再不悛必兴师问罪悔将何及其省之念之于是诸夷皆顿首输服
　　○五月癸巳董山等来朝赐宴其部下指挥有出嫚骂语及禠厨役铜牌者诏切责之既而给赐毕山与其党李古纳哈二人复求索蟒衣玉带等物皆命与之至是辞归通事署丞王忠奏山等且扬言此还即紏合海西野人寇边语无忌惮乞遣官同臣防送
　　上因赐山等敕曰尔之先世僻居荒野后为部落所逼远来投顺我
　　祖宗怜尔失所赐与近地设卫授官世世不绝或效劳进贡升赏宴劳俱有定例我之所以加恩于尔者不为不厚而尔之所以享有室家之乐官爵之荣数十年间部落尔约束邻封不敢輙加以兵是谁之赐欤尔既不图报效乃敢悖逆天道寇我边境朝廷不即出兵征剿特遣人敕谕令改过自新尔等既以来朝所有往愆悉置不问今尔等归宜晓谕部下洗心改过亟以所掠人畜送还遇有外人紏合为非有能擒斩首告者论功升赏必不尔惜如执迷不悛大军征剿悔无及矣尔等其省之省之
　　○八月庚子董山等归至广宁总兵官武靖侯赵辅宣敕旨令归所掠人口山等即逞凶肆詈与其党各持刀剌伤人辅令左右擒之其党多被格杀余皆就擒絷事闻
　　上命副总兵王瑛等统兵赴之仍敕毛怜海西以离其党大约谓山等赴京朝贡朝廷待之加厚岂其各虏阳为顺从阴怀不轨意图内外应援似此谲诈反复神人共怒天地不容不得已遣将率师往正其罪重念尔等素守臣节今又遣人随都督武忠来朝自今建州三卫逆虏或使人诱引尔等为恶或奔窜尔处藏匿尔即尽数拘执送来若能统率尔众与我大军相应彼此夹击克期剿灭则朝廷大加赏赉必不尔吝其省之图之
　　○十二月戊午朝鲜国王李瑈遣其陪臣高台弼等来奏所获建州贼属
　　上命厚赐瑈并台弼等且敕瑈曰董山等世受国恩以为藩卫近者阳为朝贡之名阴行盗边之计朕宥之而愈肆不得已用兵致讨惟王世守礼义忠于国家王宜闭塞关隘以杜其奔迸之路更能遣兵相应伺便而蹙之则彼之授首尤易而王之功愈茂忠愈彰矣朕岂无以报王哉勉树勋名时不可失
　　○成化七年五月庚子安南国王黎灏遣使来诉占城之罪兵部以灏贪心罔极阴谋吞并宜赐敕戒谕以杜其奸
　　上乃降敕曰尔安南与占城俱受朝廷爵土世脩职贡为中国藩屏岂可构怨兴兵自相攻击春秋责备贤者尔宜安分循理角□羊怨息争先尽睦邻之道仍禁边臣启衅端为吞并计其占城事情待彼使来详察得实别有戒饬朕代天理物一视同仁不忍尔两国人民横罹兵祸特兹戒谕庸示至怀尔其钦承毋忽
　　○成化八年九月丙午安南国使臣阮德贞朝贡还
　　上令赍敕谕其国王黎灏曰比者占城国奏称尔国于成化七年二月间攻破其城执其国王暨亲属五十余人并劫其印焚毁室庐杀虏老稚不计其数朕以单词未可深信今得王所奏情词各异但王国与占城势力大小不待辩说若彼先启衅端是不度德量力固为不义若王无故乘彼小衅輙兴忿兵凌弱暴寡亦岂得为义乎敕至王宜略其小失益惇大义悉还所虏人口戒饬边吏无生事邀功兴兵构怨旋致报复自贻伊戚庶几天鉴孔昭永享令名钦哉
　　○成化九年四月丙戌兵部奏土鲁畨速檀阿力并吞哈密挟制邻境不可不为之备
　　上敕甘肃镇守等官悉心堤备仍敕赤斤蒙古等卫曰近者土鲁畨悖逆天道欺凌哈密忠顺王母寡弱无嗣侵夺其城池抢掠其人民财畜又欲诱胁尔等归附暴虐僣妄莫此为甚且尔西畨与哈密为唇齿之邦世受朝廷爵赏为中国藩屏土鲁畨虽来朝贡终系远夷尔等岂出其下哈密因无统束一时为彼侵据尔有统领何患于彼但唇亡齿寒不可不虑尔等宜于邻境互相结约各保境土遇贼侵犯即并力截杀勿听其哄诱抢劫若速檀阿力尚在哈密不去尔等尤宜量度势力会合精兵驱剿出境一以伸讨贼之义一以施睦邻扶弱之仁而于尔地亦免后患矣事成之日朝廷重赏不吝尔等其知之
　　○成化十年八月丁亥云南守臣奏广南府富州与安南所属宣先等处接境今彼以追捕啸聚为词輙调夷兵越境攻扰边寨惊散居民请戒谕
　　上乃降敕曰今得云南镇守总兵官奏王国所属宣光卫保乐州军民黄章马等啸聚为奸所司调兵追捕越过广南镇安二府境界因而攻劫边寨惊散人民已差抚谕回还朕惟奸民窃发法本难容而越境为虐理亦当戒以今云南两广镇守总兵等官督同三司各守境土以备不虞若遇前贼投我边方即擒送本国毋得容隐王其体朕至意尤湏切戒宣光保乐卫急捕前贼以靖地方不许輙调夷兵越境侵扰庶彼此生民各得安居无有后患王其钦承之毋忽
　　○十月己丑兵部奏都督同知李文自哈密回言哈密城池尚未克复安定王子亦未必能来彼地人民无统之者宜敕都督罕慎暂住苦峪掌管人民
　　上乃敕罕慎曰今特命尔掌管哈密人民暂于苦峪等处住劄仍令乜克力指挥脱脱不花等协谋守护蓄餋锐气以图后功俟安定王子至日更为处置若速檀阿力罔知改悔仍肆侵扰朝廷自有处置尔其钦承毋怠
　　○成化十一年正月癸酉土鲁畨使臣赤儿米即等奏已得哈密城池及瓦剌奄檀王人马一万又收捕曲先并亦思渴头目倒剌火只乞遣官通道往来和好
　　上曰迤西频年入贡道路无阻不湏遣官速檀阿力果能诚心奉贡朝廷不计前过仍以礼待之其令通事以朕意谕其使
　　○二月丙申土鲁畨使臣赤儿米即等奏与赤斤蒙古有隙乞差官护送还国又言速檀阿力王虽得哈密城池旋已自悔今各愿留使臣家属于甘肃为质请敕归谕其王以所得哈密金印献还于朝仍求通好兵部以其词多文餙且非出其王本意难以辶□处信
　　上曰速檀阿力若能退还哈密地方朝廷自有厚赏其使臣令甘肃镇守等官差人护送还国毋使失所仍敕速檀阿力曰近尔国使臣来朝多有愿留京师及近边居住者朕再三省谕之不听其留尔国使臣吐诉真情以谓海西一带赤斤蒙古诸畨俱于哈密有连为其国残破各怀愁恨恐护送军马出境而回必为所害以此愿留甘肃朕思
　　祖宗设立哈密城池于中国无益实为尔迤西开通道路俾各处朝贡使臣往来得以住劄今乃无故兴兵占据其曲在尔朕体天地之量不与深较但尔使臣所奏有可矜悯特俯从之敕至王能翻然改悔退出哈密城池送还王母金印则已往之事朕一切不问后来朝贡待之如初诸畨知尔敬顺必释讎角□羊怨使臣回还可以保全此实尔国无穷之利尔其图之无贻后悔
　　○成化十四年十月壬辰云南总兵官黔国公沐琮等奏广西府土官知府昂贵与弥勒州千户长龙判等互相讎杀不服抚捕
　　上谕兵部臣曰贵等构乱之初使守土之臣因俗而治必不稔恶至此顾乃推托隐蔽以致边夷效尤莫能禁止宜移文并勘凡其境内讎杀事情如此类者降敕镇守巡抚等官分委官属躬亲处画不竟者毋輙更代三司府卫以下职官未停俸者俱令停俸
　　○成化十五年十月丙申
　　上命朝鲜国王李娎出兵夹击建州女直赐之敕曰朕诞膺天命君主华夷施惠行仁乃朕素志兴兵动众岂所愿为柰何建州女直逆天悖恩累寇边陲守臣交请翦灭朕念彼中亦有向化者爰遣大臣抚谕听其来京谢罪悉越常例升赏管待而归曾未期岁贼首伏当加者复紏丑类侵犯我边已命将率领精兵刻期征剿王宜遣兵应援贼有奔窜至国境者必擒而俘献之逆虏既除则王敌忾之功愈茂报酬之典朕必不尔缓也
　　○成化十七年六月壬子敕安南国王黎灏曰朕恭膺天命嗣守大位以天下为一家视万民犹一体一言一事未尝有拂于天尔国虽殊方万里朕不以为远而忽之徂岁传闻王兴兵攻杀老挝又欲征进八百朕谓王之所以顺天者诗书礼义同于中国岂应有此心窃疑之爰命守臣移咨于王兹览王奏云差头目追捕边酋琴公等必无攻杀老挝之举又云八百地之所在且不知况欲往征之则前言乃传者之误耳虽然试与王卒言之书不云惠迪吉从逆凶盖天与人相为流通吉与凶本乎顺逆夫交阯民天民也老挝民亦天民也若果如前所云无故而戕天之民是逆天矣自古焉有逆天而保其无凶祸者哉继今王宜安静守常钦畏天道恪秉藩臣之礼允迪睦邻之谊非特老挝在所当睦凡与王国接壤者皆在所当睦也若以兵强国富越境而侵之天之视听自我民其应有不旋踵者王其深省之
　　○九月壬申满剌加国使臣端亚妈剌的那查等奏成化五年本国使臣微者然那入贡还至当洋被风漂至安南国与其傔从俱为其国所杀其余黥为官奴而幼者皆为所宫又闻安南据占城池欲并吞满剌加之地本国以为皆王臣未敢兴兵与战适安南使臣亦未来朝端亚妈剌的那查乞与廷辩兵部以为往事不必深校宜戒其将来
　　上乃因安南使臣还谕其王黎灏曰尔国与满剌加俱□正朔宜脩睦结好藩屏王室岂可自恃富强以干国与以贪天祸满剌加使臣所奏朝廷虽未轻信尔亦宜省躬思咎畏天守法自保其国复谕满剌加使臣曰自古圣王之驭四夷不追咎于既往安南果复侵凌尔国宜训练士马以御之
　　○丁酉复敕安南国王黎灏曰朕奉天子民薄海内外咸图安辑俾各得所以溥一视之仁矧尔安南与占城二国自秦汉而下皆中国郡县距京师非远曩者占城奏尔兴兵虏其国王夺其土地朕甚悯之两降敕令尔归其所获以敦大义而尔复奏云虏获男妇已发回本国又云境土既定岂可侵争朕信之不疑今占城古来差人请封询其所以始知其地俱被尔国占据其退还者不过五之一尔审若此则是尔阴遂吞并之谋阳窃睦邻之名廓大义者果若是邪朕所以谆谆敕尔者非私厚占城也欲尔体朕一视之仁睦邻恤民为两国生灵福耳尔犹若罔闻知独不视尔先世与占城报复往迹乎明鉴伊迩尔国耇老尚悉其当详当审思之古称有道之国以德不以力尔自受封以来不但侵夺占城近又杀满剌加进贡使臣黥其从人为奴邻封构怨控诉交至尔自以为福否邪夫畏天保国事大恤小贤哲者所为尔何不此之图也敕至宜念辅车之势笃邻好之谊尽还占城古地世守宗祀不至陨绝不惟两国生灵免罹兵祸而尔令闻垂诸简册子孙世享休泽于无穷矣其深体之毋贻后悔
　　○十月癸卯礼部奏海外诸国及西域畨王朝贡者于所过驿传需索无厌
　　上乃敕各国王曰日者海外诸国及西域畨王等遣使臣朝贡沿途多索船马夹带货物装载私盐收买人口酗酒逞凶骚扰驿递非礼违法事非一端所过官司累经陈奏欲依国法治之则念其远人欲不治之则中国之人被其虐害今特降敕开谕继今以后王遣使臣必选晓知大体谨守礼法者量带傔从严加戒饬小心安分毋作非为以尽奉使之礼以伸纳款之忱俾奉使者得以保全供应者得免烦扰岂不彼此两全哉
　　○成化十八年四月癸丑琉球国中山王尚真复乞不□进贡谓小之事大当如子之事父礼部言其意实欲假进贡之名以规市贩之利宜不听其所请
　　上乃赐敕谕之曰朝廷定尔国二年一贡之例事已具前敕兹不再言但臣之事君遵君之敕可也屡违敕奏扰可乎子之事父奉父之命可也屡方命陈渎可乎所以固拒者非为惜费盖二年一贡正合中制朕所以恤小之意实在此王其钦遵之毋事纷更
　　○八月己酉云南总兵官黔国公沐琮奏指挥潘祺还自老挝死于孟艮所持宣慰怕雅赛缅字公文述交人攻掠之事甚急又谓车里欲附交阯而八百亦报交人已略老挝孟伴等处而祺所从军士杨旻乃谓皆不可信事下兵部谓夷言多诈固难俯从然远人赴愬亦当示以怀柔之意宜行文琮等移文老挝抚安疮痍勿启边衅八百车里勿怀贰心琮等是后遣人亦宜慎择
　　上曰前代视蛮夷讎杀以为其党破坏为中国利朕甚不然交阯老挝诸夷服属中国有年朕视之皆如赤子救急角□羊仇此中国体也其令琮等遣人谕之俾各守境土睦邻保民为是而所遣者尤宜慎择其人如兵部议
　　○成化二十一年五月戊午巡抚辽东都御史马文升等奏泰宁卫都督脱脱孛罗之弟搜失得数年以来屡能捍御北虏有所俘斩已而北虏诱之归附复拒而不从迹其忠顺似亦可嘉今宜因其求请量授一职以霸縻之
　　上曰中国人有能敌忾自效者皆不吝赏以酬其劳搜失得以夷人能敌杀北虏一心内附若褒赏不及何以为效顺者劝乎可授泰宁卫正千户使藉朝廷之威部署其下以为东藩之助
　　大明宪宗纯皇帝宝训卷之三终
　
