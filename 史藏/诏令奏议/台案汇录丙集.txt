台案汇录丙集


卷一
卷二
卷三
卷四
卷五
卷六
卷七
卷八

卷一

　　一、巡台御史觉罗柏修等奏折（奏报台湾额征供粟，每石派盖仓银六分、修仓银二分，小民殊属为累）雍正十一年三月初三日

　　二、福建巡抚卢揭帖（台湾丁银减则，谢恩）乾隆元年十二月十二日

　　三、闽浙总督郝玉麟题本（禁革澎湖渔行陋规）乾隆二年七月初二日

　　四、闽浙总督策揭帖（上谕蠲免台湾府乾隆三年以前积欠正供，缓征乾隆四、五、六年应纳银粟，绅民谢恩）乾隆六年八月二十六日

　　五、户部题本（查核福建巡抚陈大受奏销闽省乾隆十一年分驻防官兵及各镇协营并台湾各营兵马钱粮数目）乾隆十二年十二月初七日

　　六、福建巡抚钟奏折（蓝兴官庄租赋）乾隆二十一年四月十六日

　　七、福建巡抚钟音题本（请豁免凤山县无征梁头饷银）乾隆二十一年八月初五日

　　八、兵部「为内阁抄出奉上谕」移会（台湾府属乾隆五十二、三年应征钱粮概行豁免）乾隆五十二年十一月

　　九、兵部「为内阁抄出闽督福等奏」移会（请将台属乾隆五十三年正供谷、五十四年嘉义县额征供粟全行蠲免并将应征耗羡、庄租、杂税等项缓征）乾隆五十四年正月

　　一○、闽浙总督觉罗伍拉纳题本（奏销台湾府盈余盐课）乾隆五十五年八月初十日

　　一一、户部题本（议覆闽督觉罗伍拉纳请豁台湾府抢失盐本）乾隆五十六年五月十六日

　　一二、护福建巡抚姚棻题本（台湾府属乾隆六十年分地丁奏销）嘉庆二年二月初十日

　　一三、福建巡抚汪志伊题本（台湾府属嘉庆二年地丁奏销）嘉庆三年十月二十二日

　　一四、户部等部题本（查核前任福建巡抚汪志伊题报台属嘉庆五年分应征耗羡银两全完开具考成职名）嘉庆七年六月二十三日

　　一五、闽浙总督阿林保题本（报销台澎各营征收官庄租息银两）嘉庆十二年三月二十一日

　　一六、闽浙总督阿林保题本（奏销嘉庆十年分台湾、凤山二县盐埕饷银）嘉庆十三年三月初十日

　　一七、福建巡抚张师诚题本（奏销台属嘉庆十年分地丁钱粮并稻粟等项）嘉庆十三年四月二十九日

　　一八、户部副折（议覆闽浙总督董教增等请将闽省节年民欠地丁耗羡银两豁免）嘉庆二十四年三月

　　一九、户部「为内阁抄出护理福建巡抚徐炘奏」移会（提解台湾府属嘉庆二十二年上下忙钱粮银数）道光二年五月二十七日

　　二○、户部「为内阁抄出福建巡抚魏元烺奏」移会（提解道光十八年上忙钱粮银数）道光十八年十月

　　二一、户部「为刘韵珂等片」移会（请免台属民欠银粮）道光二十五年十二月十七日

　　二二、户部奏折（普免道光二十年以前民欠银粮）道光二十五年十二月十一日

　　一、巡台御史觉罗柏修等奏折

　　巡视台湾陕西道监察御史臣觉罗柏修、巡视台湾兼理学政兵科掌印给事中臣高山谨奏为奏闻事：窃台湾四县，每年额征供粟一十六万六千余石。其贮粟仓廒，系每石派盖仓银六分，修仓银二分，约有一万三千二百余两。除支放兵米并拨运内地，所存仅有数万，何需每年摊派如许之多？再加胥役斗级各项需索，小民殊属为累。但系陋弊相沿，难以穷究。臣等思积贮仓廪，贵于充裕，而存留谷数，宜有常经。查台湾现在贮仓之粟，计有七十余万，似不为少。应将每年新收供粟存仓，将年久仓粟除散给兵米，其余运贮内地。即此七十余万以为存台额数，则仓廒自有定规，每年只用小修，官吏无从苛索，小民实受无穷之福矣。如臣言可采，伏乞皇上谕旨施行。为此谨奏。

　　雍正十一年三月初三日，五月初四日奉朱批：该部议奏。

　　——录自明清史料戊编第一本二七页。

　　二、福建巡抚卢揭帖

　　巡抚福建等处地方提督军务都察院右副都御史纪录四次驻札福州府卢谨揭为钦奉上谕事：据福建布政司布政使王士任呈详：奉臣案验，乾隆元年九月初六日，准户部咨：福建司案呈，乾隆元年八月初八日，内阁奉上谕：朕爱养元元，凡内地百姓与海外番民，皆一视同仁，轻徭薄赋，使之各得其所。闻福建台湾丁银一项，每丁征银四钱七分，再加火耗则至五钱有零矣。查内地每丁征银一钱至二钱、三钱不等，而台湾则加倍有余，民间未免竭蹶。着将台湾四县丁银，悉照内地之例酌中减则，每丁征银二钱，以纾民力。从乾隆元年为始，永着为例。该督抚可速行晓谕，实力奉行。若因地隔海洋，官吏等有多索滥征等弊，着该督抚不时访察，严参治罪。钦此。钦遵抄出到部，相应行文福建督抚钦遵可也等因，咨院行司。奉此，又奉总督闽浙郝部院案验，准咨同前因行司。奉此，遵即移行台湾道、府钦遵遍示晓谕在案。今据台湾府申：据淡、澎二厅、台、凤、诸、彰四县士民祝万年、施士安、王世恩、黄恩溥、陈国辉、张方高、蓝日宠、潘俊、陈应魁、吴振纶等佥呈称：为皇恩无远弗届，台民受恩倍深，公吁详题，以达舆情事：钦惟我皇上帝恩广被，已遍及于九州岛；圣德覃敷，屡沛泽于海甸。蠲租赈恤，千百万生灵咸沾雨露；发帑赏锡，南北中民番均沐恩膏。万年等海氓顶祝高厚，固已感激无涯。兹蒙睿虑周详，又垂念台地丁粮每丁征银四钱七分，较之内地稍重，特沛恩纶，酌中减则每丁止征银二钱，以纾民力。闻命自天，欢呼遍地。男妇老幼，群思赴阙谢恩。祗缘九重听远，下情难以上达。用是各执瓣香，相率北望泥首，叩谢皇恩。伏乞赐文详请题达，俾展草野蚁诚。万年等曷胜沾感之至等情到府。据此，该台湾府知府徐治民看得：台地丁粮，每丁额征银四钱七分六厘，较之内地稍重。兹蒙皇上仁恩浩荡，垂念海疆，特颁上谕，酌中减则，每丁止征银二钱。恩纶下贲，万姓欢呼。士农工贾，共颁帝德同天；男妇老幼，齐祝皇仁匝地。踊跃忻忭，感激陈词，叩谢皇恩，情形恳切。卑府职司民牧，不敢壅于上闻。合就据情详请恩赐详题，以达民情，实为恩便等由到司。据此，该本司布政使王士任钦惟我皇上至德如天，深仁协帝，全蠲积赋，既已惠普寰区，酌减丁徭，尤独虑周遐甸。天纶特沛，舒海外民力而群臻乐利之休；旷典频颁，合台郡生灵而悉归清宁之域。百千岛屿，家家共沐恩膏；亿万边黎，世世永沾雨露。宜民番之欢呼遍地，感激陈词。兹据台湾府知府徐治民详，据淡、澎二厅，台、凤、诸、彰四县各士民祝万年，施士安、王世恩、黄恩溥、陈国辉、张方高等各户丁佥呈，各执瓣香，相率北望泥首，叩谢皇恩，转详请题前来，合就转请，伏候察照代题，以伸谢悃等因到臣。

　　据此，钦惟我皇上恩周万类，德洽群生。免赋蠲租，久庆盈宁于海表；轻徭减则，特施雨露于台阳。合民番而均戴皇仁，欢呼雷动；普亿兆而悉沾圣泽，忭舞嵩齐。从斯丁口繁滋，咸颂一人之有庆；自此烝黎广育，共祝万寿以无疆。臣接准部咨，立即钦遵转行，出示晓谕。兹据布政使王士任详，据台湾阖郡丁户祝万年等佥吁详题，恭谢天恩等情前来。臣不敢壅于上闻，谨恭疏代题，伏乞皇上睿鉴施行。再照：总督印务系臣署理，毋庸会疏，合并陈明。为此除具题外，理合具揭，须至揭帖者。右具揭帖。乾隆元年十二月十二日。

　　——录自明清史料戊编第一本三九页

　　三、闽浙总督郝玉麟题本

　　闽浙总督衔专管福建等处地方军务兼理粮饷兵部尚书兼都察院右副都御史世袭骑都尉加七级纪录四十二次功加一等驻札福州府臣郝玉麟谨题为钦奉上谕事：乾隆二年五月三十日，准兵部咨开职方清吏司案呈，乾隆二年四月二十五日，内阁奉上谕：朕查闽省澎湖地方，系海中孤岛，并无田地可耕。附岛居民，咸置小艇捕鱼，以餬其口。昔年提臣施琅倚势霸占，立为独行，每年得规礼一千二百两。及许良彬到任后，遂将此项奏请归公，以为提督衙门公事之用，每年交纳，率以为常。行家任意苛求，渔人多受剥削，颇为沿海穷民之扰累。着总督郝玉麟宣朕谕旨，永行禁革。其见在捕鱼船只，饬令该地方官照例编号稽查办理。此项陋规既经裁除，若水师提督衙门有公用必不可少之处，着郝玉麟将他项银两酌拨数百金补之。钦此。钦遵抄出到部，相应行文该督可也。合咨钦遵施行等因。又准户部咨同前因各到臣。准此，随经钦遵出示宣布晓谕禁革，并移行遵照外，兹准福建水师提督臣王郡咨称：为照本提督衙门有应援通省之责，所遣官兵，不有赏罚，无以劝惩。如每年两班哨巡，春秋二季大操，以及按期操考、获匪缉私、远近差遣，动需赏给，此乃按岁必不可少之公用。向来俱就澎湖渔例内支应。今此项既经奉旨禁革，所有公用之费，见荷圣恩体恤，交与本部院将他项银两酌拨补之，自应听候酌裁而行。相应据实咨明，请烦察照施行等因到臣。

　　准此，该臣看得：接准部咨，钦奉上谕：朕查闽省澎湖地方，系海中孤岛，并无田地可耕。附岛居民，咸置小艇捕鱼，以餬其口。昔年提臣施琅倚势霸占，立为独行，每年得规礼一千二百两。及许良彬到任后，遂将此项奏请归公，以为提督衙门公事之用，每年交纳，率以为常。行家任意苛求，渔人多受剥削，颇为沿海穷民之扰累。着总督郝玉麟宣朕谕旨，永行禁革。其见在捕鱼船只，饬令该地方官照例编号稽查办理。此项陋规既经裁除，若水师提督衙门有公用必不可少之处，着郝玉麟将他项银两酌拨数百金补之。钦此。臣钦遵谕旨，随即出示宣布皇仁，晓谕禁革，并移行遵照去后。兹准福建水师提督臣王郡咨称：水师提督衙门有应援通省之责，所遣官兵，不有赏罚，无以劝惩。如每年两班哨巡、春秋二季大操以及按期操考、获匪缉私、远近差遣，动需赏给。此乃按岁必不可少之公用，向来俱就澎湖渔例内支应。今此项既经奉旨禁革，所有公用之费，见荷圣恩体恤，交臣将他项银两酌拨补之，应听臣酌裁等因。臣查陆路提督衙门，亦系应援全省，从前曾于减报倒马案内，经臣奏请于下剩朋银内拨给银五百两以为赏号之需，荷蒙世宗宪皇帝俞允在案。今水师提督衙门事同一例，相应仰恳皇上天恩，一视同仁，俯准每年酌拨银五百两以为赏号等项之用。其银亦请于减报倒马下剩朋扣银内支销。理合遵旨具疏题明，伏乞皇上睿鉴施行。为此具本谨具奏闻。乾隆二年七月初二日，闽浙总督衔专管福建等处地方军务兼理粮饷兵部尚书兼都察院右副都御史世袭骑都尉加七级纪录四十二次功加一等驻札福州府郝玉麟。

　　——录自明清史料戊编第一本四二页。

　　四、闽浙总督策揭帖

　　署理镇守福州等处将军暂署闽浙总督印务镶白旗满洲副都统銮仪卫銮仪使纪录二次策为恳乞据情恭谢天恩，以抒下悃事：据署福建布政司事按察使张嗣昌呈详：奉闽浙总督德部院案验，乾隆六年六月十五日，准户部咨为钦奉上谕事，福建司案呈，乾隆六年五月十五日内阁奉上谕：福建台湾地方，上年秋间缺雨，收成较常歉薄。闻今春以米价日渐昂贵，小民谋食艰难，而纳课犹为竭蹶。查台湾县自雍正十三年起至乾隆三年未完人丁正杂钱粮饷税银共二千二百一十六两零，未完供粟共四万三千七百一十石零；凤山县乾隆三年未完人丁正杂钱粮饷税银共三百五十六两零，又未完四、五、六等年带征三年分被灾官庄银四百三十六两零，未完供粟五千一百四十七石零；诸罗县乾隆元年起至三年未完官庄银共四百三十九两零，未完供粟二千六百三十二石零；此皆多年旧欠，今若责偿于俭岁之后，民力未免拮据。朕心轸念，特沛恩膏，概行豁免。至乾隆四年以后未完银粟，统俟本年十月成熟之后再行征收。庶追呼无扰，力量宽纾，海疆百姓共受蠲免缓征之益。该部即遵谕行。钦此。钦遵于本月十八日抄出到部，相应行文福督、福抚钦遵办理可也等因，咨院行司。奉此，又奉署巡抚王都察院案验，准户部咨同前因行司。

　　奉此随即移行钦遵去后。兹准台湾道副使刘良璧移：据台湾府知府钱洙详：据摄理台湾县事台湾府同知郝霔、凤山县知县程芳、诸罗县知县何衢、彰化县知县许廷璠、协办彰化县事诸罗县知县何衢会详称：据台、凤、诸、彰四县所属绅士里民陈邦杰、黄名臣、陈天栋、林日高等佥呈前事，词称：伏惟帝德如天，恺泽协雨风之好；皇仁似海，恩波回岛屿之春。蠲逋赋于历年，穷檐起色；缓征输于全郡，蔀屋凝庥。惟兹台地，僻处海隅，入版图者五十余年，隶编氓者百千万户。承列圣之重熙乐育，与乾坤同久；迨我皇之御极照临，偕日月齐明。酌减丁银，喜溢涂歌巷舞；蠲除番饷，欢腾黑齿雕题。乃复以去岁收成偶歉，小民纳课维艰，特沛恩纶，自雍正十三年以及乾隆元、二、三年之积欠，概行豁免；更加慈恤，将四、五、六等年之正供，俱缓征收。实亘古未有之殊恩，若降甘霖于大旱；为边方希逢之旷典，如沐沧海之洪波。千里桑麻，物具怀新之象；万家烟火，人余鼓腹之吟。龙潭雨露增辉，鹿渚烟霞竞爽。东溟西屿，群游化日舒长；茅港木岗，共乐光天浩荡。从此野盈棅穗，卜丰岁于金穰；户庆仓箱，咏康年于玉烛。亿兆瞻帝廷而稽首，士民颂圣德而难名。敬达蚁忱，用申雀跃。为此连佥具呈，伏祈俯察舆情，代题恭谢，俾万姓感戴之诚，得上达圣明之座，邦杰等曷胜额手称庆之至。谨呈等情到县。据此，该卑职等看得：蠲赋缓征，为盛朝特出之旷典，而感恩戴德，实黎庶自动之天良。况兹台郡，地隔重洋，乃圣聪无远而不照，皇恩迭施而靡涯。环海欢腾，有击壤歌衢之乐；望阙拜舞，切瞻云就日之诚。兹据绅士里民陈邦杰等呈请转详题谢前来，理合据情申请察转题达，以抒士民感激欢忭微忱，实为恩便等由到府。据此，该卑府看得：台地僻在海隅，欣逢圣世，恩膏迭布，民咸浃髓沦肌，教泽覃敷，俗已兴仁讲让。兹缘上年秋成稍歉，小民纳赋维难，上廑宸衷，特颁恩旨。乾隆三年以前之积欠，悉为蠲免；四、五、六年之正供，并予缓征。似此浩荡鸿仁，实为亘古罕遇。欢声动地，共庆恺泽之涵濡；颂德如天，遥望阙廷而拜舞。兹各县据全台绅士里民感激之忱呈详前来，卑府不敢壅于上闻，合就转详，伏祈察核转详题达等由到道。据此，该本道看得：任土作贡，草野之输将分然；额赋频蠲，圣主之恩施逾格。钦惟我皇上德洽尧天，仁敷海甸。普春风春雨之化，社饷全除；推己溺己饥之怀，仓储遍赈。维兹台郡，远处海滨，上年秋冬，偶逄雨少，收成稍歉，上费宸衷，特布恩纶，豁免旧欠，更蒙慈恤，复缓新征。海澨山陬，处处含哺鼓腹；茅檐蔀屋，家家击壤歌衢。民番咸感如天如岁之仁，遐迩均沐以助以休之赐。今据台湾府详：据台、凤、诸、彰四县详，据各绅士里民人等呈请题谢天恩等由前来，情词垦切，理合据由移请，俯赐详题，以达与忱等因到司。准此该署布政司事按察司按察使张嗣昌，钦惟我皇上仁育群生，泽敷寰宇。轻徭薄赋，海疆频沐殊恩；减饷蠲租，民番屡沾厚德。缘上年台地收成稍歉，今岁米谷价昂，小民谋食维艰，闾阎输将竭蹶。上廑圣衷，特颁谕旨。乾隆三年以前积欠正供，悉为蠲免，四年以后应纳银粟，并予缓征。从此蔀屋茅檐，咸登乐土，黄童白叟，共庆春台。颂帝德于无疆，叩宸枫于万里。兹准据台湾道府县详，据各士民陈邦杰等踊跃欣忭，佥恳转详，代谢天恩等由前来，理合据情具详，伏候察照会题，以申下悃可也等由到臣。

　　据此，该臣看得：台湾一郡，僻居海外。缘上年收成稍歉，今岁米价顿昂，小民谋食维艰，输将未免竭蹶。仰荷圣恩，特颁谕旨：乾隆三年以前旧欠概行豁免，四年以后银粟并予缓征。钦惟我皇上德迈唐虞，治隆尧舜。痌瘝在抱，时深给求养欲之思；宵旰不遑，弥切暑雨祁寒之念。皇仁迭沛，全省久沐汪洋；帝德洪施，边海复蒙轸恤。积欠既经蠲免，正供又予缓征。数万之刍糗金钱，悉化恩膏流蔀屋；四县之桑麻鸡犬，皆随阳气跻春台。里少追呼，咸获宁其妇子；户安耕凿，俾得实其仓箱。食德饮和，真同大造；沦肌浃髓，莫罄名言。兹据署福建布政司事按察使张嗣昌呈详，准据台湾道府县详，据台、凤、诸、彰四县绅士里民陈邦杰等佥恳代题恭谢天恩等由前来，臣不敢壅于上闻，相应具题，伏乞皇上睿鉴施行。再照署福建巡抚印务广东布政使臣王现在入闱，毋庸会疏，合并声明。为此除具题外，理合具揭，须至揭帖者。乾隆六年八月二十六日。

　　——录自明清史料戊编第一本五七～五八页。

　　五、户部题本

　　议政大臣内大臣銮仪卫掌卫事户部尚书兼总管内务府大臣加一级臣傅恒等谨题为奏销乾隆十一年兵马钱粮事：据升任福建巡抚陈大受将闽省乾隆十一年分驻防官兵及各镇协营并台湾各营兵马钱粮数目造册奏销，臣部随将官兵马匹是否与经制相符，并各员支食俸薪等银衔缺、起支月日是否相符之处，移查兵部去后。今于乾隆十二年十月初五日咨覆到部。该臣等查得：升任福建巡抚陈大受将闽省乾隆十一年□防官兵及各镇协管并台湾各营兵马钱粮造册具题前来。查册开旧管雍正六年并乾隆九、十等年建旷督标存剩米折等银三万六千七百五十一两九钱六分四厘九毫零，米七千一百九十五石六升五合五勺零，谷三千四百四十二石一斗三升五合四勺零；新收银一百五十七万三千九百一两一分二厘四毫零，钱一十七千八百二十九文，米一十五万二千八百六十二石七斗二升六合二勺零，谷三千四百六十八石七斗五升八合四勺零。以上管收共银一百六十一万六百五十二两九钱七分七厘三毫零，米一十六万五十七石七斗九升一合七勺零，谷六千九百一十石八斗九升三合八勺零。开除银一百五十六万九千七百五十四两三钱一分一厘四毫零，米一十五万五千九百三十五石七斗五升三合一勺零，谷三千四百四十二石一斗三升五合五勺零。内准销银一百五十四万五百四十二两一钱九分五厘二毫零，行查银一千五十五两四分四厘九毫零，另案查核银二万八千一百五十七两七分三毫零；准销米一十五万三千六百四十八石一斗三合四勺零，行查米二千二百八十七石六斗四升八合八勺零；准销谷三千四百四十二石一斗三升五合五勺零。实存建旷并米折银四万八百九十八两六钱六分六厘零，钱一十七千八百二十九文，米四千一百二十二石四升零，谷三千四百六十八石七斗五升八合四勺零。所有支销各款，开列于后。

　　一、给通省各镇标协营官兵俸饷、马干银一百三十万六百六十七两一分五厘四毫等语：查该省官兵及马匹数目，臣部移查兵部覆称，俱与经制额设相符，所有支给过俸饷、马干银一百三十万六百六十七两一分五厘四毫，按册核算，数目相符，应准开销。

　　一、给通省官兵本色米一十四万八千八十一石一斗五升二合一勺零，谷三千四百四十二石一斗三升五合五勺零，又补还筹议备给米七千六十七石五升六勺零，又补还八年米折还项米四石二斗九升，又九年粮米归借动漕米七百八十三石二斗五升九合五勺零等语：查前项支给官兵米谷系应给之项，按册核算，数目相符，应准开销。至补还筹议备给米七千六十七石五升六勺零，除乾隆元、二、三、四、五、六、七、八等年补还米五千五百六十六石九斗五升一合三勺零，与乾隆十年兵马奏销登答案内核对数目相符，应毋庸议外，其补还乾隆九年筹议备给米一千五百石九升九合三勺零，查乾隆十年兵马登答案内原借未补米系一千二百八十二石一斗九升二合二勺零，数目不符，应令该抚查明报部。至补还八年米折还项米四石二斗九升并九年粮米归补借动漕米七百八十三石二斗五升九合五勺零，从前因何借动，曾否报部之处，均未声明，臣部无凭查核，应令该抚逐一查明报部。

　　一、给驻防四旗并上三旗官员家口折色白米三百七十七石八斗四升九合九勺零，每石折银一两，共银三百七十七两八钱四分九厘九毫零；又给内地官兵不敷兵米一十二万一千四百一十一石七斗四升三合一勺零，每石照各府州县定价八、九钱并一两不等，共折给银一十一万二千三百九十四两一钱七分二厘六毫零；内督标四营题准照金厦兵米之例支给半年本色米七千五百八石五斗六升，每石折价银九钱，共扣存价银六千七百五十七两七钱四厘；内除动碾台米七千七百八十五石，每石水脚银一钱二分八厘，共银九百九十六两四钱八分外，实存剩银五千七百六十一两二钱二分四厘，留充兵饷，候文拨用；又支剩存米二百七十六石四斗四升，现存福州府仓等语：查驻防四旗以及内地官兵支给折色价银，按照各府州县定价核算，与例相符，前项银两系应给之项，应准开销；其拨给水脚银两，按照节年准销数目核算，亦属相符，应毋庸议；其扣存米价银五千七百六十一两二钱二分四厘并支剩米二百七十六石四斗四升，应于实存项下查核。

　　一、给驻防四旗并福州水师营官兵马匹共支谷草价银七万五千四百五十一两一钱五分八厘；内谷一十万四千四百四石一斗，每石价银四钱五分，共价银四万六千九百八十一两八钱四分五厘；草三百一十六万三千二百五十七束，每束价银九厘，共价银二万八千四百六十九两三钱一分三厘等语：移查兵部覆称，前项官兵马匹俱与该督造报朋马奏销册内数目相符，所有驻防四旗并福州水师营官兵马匹支给谷草价银，按照定价核算，与例相符，应准开销。

　　一、给台湾班兵眷口银三万九千三百二十四两六钱七分二厘九毫零等语：查雍正七年钦奉上谕，福建台湾戍守之兵丁，每年赏银四万两，为内地养赡家口之用，钦此，钦遵。续据该抚题报乾隆十一年分实给赏银三万九千三百二十四两六钱七分二厘九毫零，臣部核覆准销在案。今前项赏给银两，与原题数目相符，应毋庸议。

　　一、给总督并将军、副都统等衙门俸工役食银一千二百一十六两九钱四分四厘四毫零，海澄公黄仕简俸禄银一千六百六十七两一钱五分九厘一毫等语：查前项给过总督并将军、副都统等衙门俸工役食银两，系应给之项，核算数目相符，应准开销。至海澄公黄士简俸禄银两，先经升任福抚周学健咨请海澄公先代承袭皆以袭爵之日起支俸禄，今黄士简已经赴京引见，所有该员俸禄，应以引见奉旨之日起支，以纪前勋等因，臣部覆准在案。今据册开海澄公黄士简自乾隆九年八月初八日起至乾隆十一年十二月底止，共支俸禄银一千六百六十七两一钱五分九厘一毫，按册核算，数目相符，应准开销。

　　一、乾隆九、十两年建旷并存剩督标米折拨给十二年兵饷银二万八千一百五十七两七分三毫零等语：查乾隆十二年兵马钱粮尚未题销，应俟造册题销之日，于彼案查核归结。

　　一、候补世职员弁委署营务并功加外委拔署把总事务廖逊等一百四十五名支给俸薪、马干等银三千五百八十八两一钱六厘六毫，又候补并功加外委员弁委署营务陈茂勋等五十七员酌给养廉饷米干银二千一百二十九两二钱九分八厘五毫，又候补收标员弁余启祥等一百二十四名支给俸薪等银一千九百七十两六钱五分一厘五毫，又世职何必腾等二十四名支给半俸银一千一百六十一两三钱七分一厘七毫，又年老功加胡天生等壹百二十九名支给半饷银七百五十两六钱九分五厘八毫。以上共银九千六百两一钱二分四厘一毫等语：移查兵部覆称，候补、委署、世职、年老功加各员及任事卸事日期，俱属相符，所有前项支给银九千一百八十一两九钱一分二厘九毫，应准开销。至候补都司吴天生、候补守备庄俊、蔡仁、林泮、陈周、陈吴灿、刘俊、朱盛德、蓝武升、杨文钰、陈李吉、候补把总林荆、李佐、王惠等，均照候补职衔支给一半俸薪等银共三百七十两七钱一分四厘五毫，查先于呈请支给等事案内经臣部定议，以吴天生系候补守备教习期满议叙都司，蔡仁系千总教习期满议叙守备，俱未给有札付，尚属虚衔，吴天生应给与守备半俸，蔡仁应给与千总半俸。又杨文钰系拔补把总教习议叙守备，亦未给有札付，亦属虚衔，应给与把总半俸。又庄俊、林泮、陈周、陈吴灿，俱系功加教习期满议叙以守备即用，均应照例各给与功加粮饷一分各在案。所有此案吴天生等照依议叙候补职衔支过俸薪等银，与例不符，应令遵照原案分晰扣追报部。再候补守备刘俊、朱盛德、蓝武升、陈李吉、候补把总林荆、李佐、王惠等所支俸银，亦系教习议叙候补之员，不便照候补职衔支食俸薪，应令一并扣追报部。又署把总高瑞、署千总洪得功支过俸薪、马干等银四十七两四钱九分六厘七毫，查册开并未开明原系何项职衔委署，难以查核，应令该抚查明，到日再议。

　　一、给原品休致参领汤国忠全俸并已故骁骑校毛豫元之妻甘氏等半俸半饷银六百二十七两等语：查休致参领汤国忠所支全俸银一百五两，系应给之项，应准开销。至已故骁骑校毛豫元之妻甘氏等半俸半饷银五百二十二两，查与乾隆十一年春、秋、冬三季册报名数银数均属不符，且乾隆十一年夏季分旗妇名数并未报部，无凭查核，应令该抚查明，分晰报部查核。

　　一、给技勇陈凤等饷米银一百五十六两三钱一分，又给告休都司吴秉忠等饷米银一百一十四两八钱三分四厘七毫等语：查技勇陈凤等支过俸饷等银，系应给之项，按册核算，数目相符，应准开销。其吴秉忠等饷米银两，有已经报明户部者，有未经报部者，办理殊未画一，应令该抚将未经报部各案，逐一分晰报部，以便核给。

　　一、实存雍正六年建旷银六千二百三十四两九钱六分九厘零，乾隆十年建旷银二千三百五十九两九钱二分五厘六毫，乾隆十一年建旷银二万六千五百四十二两五钱五分零，又存剩督标四营兵米折价银五千七百六十一两二钱二分四厘，共实存建旷米折银四万八百九十八两六钱六分八厘六毫零，存钱一十七千八百二十九文，米四千一百二十二石四升零，谷三千四百六十八石七斗五升八合四勺零，又督标四营支剩米二百七十六石四斗四升等语：应令该抚将前项实存建旷米折银钱造入季报册内报部酌拨，实存米谷转饬加谨收贮，留为下年之用可也。

　　臣等未敢擅便，谨题请旨。乾隆十二年十二月初七日，御前大臣议政大臣内大臣銮仪卫掌卫事户部尚书兼总管内务府大臣加一级臣傅恒、经筵讲官尚书加一级纪录二次臣梁诗正、吏部左侍郎暂行署理户部左侍郎教习庶吉士兼管国子监祭酒事务镇国将军降一级留任又降一级留任纪录一次臣宗室德沛、左侍郎署理正白旗汉军都统事务兼佐领加二级纪录三次臣李元亮、右侍郎办理步军统领事务加三级纪录五十三次臣舒赫德、经筵讲官吏部左侍郎兼理户部右侍郎事务世袭一等轻车都尉降一级留任加二级纪录一次臣蒋溥、福建司郎中臣德文、福建司郎中臣黄元、福建司员外郎臣齐明、福建司员外郎臣高恒、福建司员外郎臣黄澍、广西司员外郎兼办福建司事臣金祖静、福建司主事臣王铤、广东司主事兼办福建司事革职留任臣杨可镜。

　　旨：依议。

　　——录自明清史料戊编第九本八二二～八二三页。

　　六、福建巡抚钟奏折

　　福抚钟谨奏为钦奉上谕事：窃查台湾府属彰化县原报蓝兴庄充公田园一案，系原任水师提督蓝廷珍将鹿场蓝埔召佃开垦成田四百九十一甲，每甲计田十一亩，收租六石，每年共收佃民租粟二千九百四十六石，名曰蓝兴庄，于雍正五年，蓝廷珍将此项田园奏报充公，即照佃租原额归入官庄征收。比时原未升科，只取佃租，并无供赋者也。嗣于雍正七年查办隐匿地亩，劝民首报案内，蓝兴庄承佃之民，因供赋轻而租粟重，希图避重就轻，将已经入官之田四百九十一甲重报升科。又因原田宽阔续经履亩丈量，溢出下则田园四百九十三甲零，统归自首案内造报，照例输赋。该处佃户，始以归入民庄，既完正供，咸思邀免租粟；继欲将丈溢田园应输正供，均以完额租粟抵纳。前抚臣卢焯、王恕等节次咨题，均蒙部驳，以官庄地亩租粟，应于正供外加征其丈溢地亩，供粟亦应另行输纳等因，当即遵照部驳，将丈溢田园四百九十三甲零按年另输供赋在案。其原报充公田四百九十一甲额征租粟二千九百四十六石，扣出九百八十三石零以完升科供耗，存剩余租一千九百六十二石六斗七升零照旧拨充公用。又经前抚臣陈大受、潘思榘先后具题，复奉部驳，以充公之田例于供赋之外仍收租粟，行令按则收供赋外，仍照原额征收租粟报部等因。但查乾隆四年以前漏征租粟，虽经免其征收，抵还原佃工本，而乾隆五年以至十年租粟，实缘岁月已久，各佃逃亡，辗转顶租，均非原人承种，无可着追。复经前抚臣陈弘谋题准部覆，将十年之前者准其豁免，所有十年以后者，分年带征。其原报租粟之外，应征供赋之处，令再详悉妥议等因。乃台地正署迭更，屡催未经议覆，以致尘案莫结。臣将迟延各官，节次查参议处。

　　兹据布政使德舒查得：民庄取租每甲止于六石，其应完供赋系业户自纳，与佃民无涉。今田亩归公于额租外又向佃户追征供耗，则加额外之征，较民租为更重，实有难支之势，惟有仍照原议于应征租粟内扣完供耗，将余租归入官庄，实为妥便。再查乾隆十年起应征余租，自十五年带征以后，按年完纳，并无拖欠等因前来。

　　臣查蓝兴庄垦熟田亩，未充公以前，原止每甲取租六石。如使提督蓝廷珍自报升科，则应输课赋，例当取租之业主完纳，本与耕种之佃民无涉。今此项田亩，既将额取之租归入官庄充公，则官庄即系此业之主，并无别有办粮之人。从前重复升科，原属牵混。嗣因升科之后，又令佃户于交租之外，再完供赋，是较未充公以前租粟有加，不免苦累。是以佃户难支，屡经更易，虽将乾隆十年以前租粟屡邀豁免，迄今三十载，辗转咨题，尚无一定之租，未能结案。臣复细查台地官庄名色，系开召之始，文武各官私垦田园，收取租息自用。至雍正三年，前督臣觉罗满保题讲归公，即以私收之租定为常额，与民间地亩不同。故征收租银，并无科则，亦与正供常赋逈别，乾隆十二年，部臣议覆，台属官庄租息，不必另议增减，最为明晰。是以官庄款册，历有未升科地亩，盖恐佃户避重就轻，亦因正赋无从加纳故也。今蓝兴庄地方，现照蓝廷珍私收租额每甲六石，每年征租二千九百四十六石，并无短少，自不便再征额赋。应于租粟内扣出九百八十三石三斗二升零，听佃户自赴仓库，以完本色供耗，其余租一千九百六十二石六斗七升零，作为官庄租粟，照例折征，统归官庄奏销册内，将补征乾隆十年以后租银一并造报拨用。且每田一甲，除完供赋外，约有四石之租，与官庄成例供赋之外，仍收官租，本属相符，而佃户照依旧额输纳，可以永久承耕，不致畏累旷废，远在尘案，亦可完结此。谨会同督臣喀尔吉善合词具奏等因，乾隆二十一年四月十六日奉朱批：该部议奏，钦矣。

　　——录自明清史料戊编第九本八二八页。

　　七、福建巡抚钟音题本

　　兵部右侍郎兼都察院右副都御史巡抚福建等处地方提督军务世袭一等轻车都尉降一级留任驻札福州府臣钟音谨题为禀报事：据福建布政使司布政使德舒呈详：案据台湾府知府锺德详，据原任凤山县知县吴士元详称：卑邑额征小船梁头饷税，载在奏销款项册内杂项饷税项下，历年照额征输。今乾隆十七、十八两年间，据各船户行保陆续具报，遭风击碎各船共二十四只，无征梁头饷银三十六两三钱六分八厘零。又无征溢额梁头饷银一两四钱一分八厘九毫零。通共无征饷税银三十七两七钱八分七厘。理合备造无征饷银清册，取具无捏甘结，加具印结，详请循例转详题豁等情，由府详司。当经饬行确查，并设法募补去后。兹又据台湾府知府锺德详，据现任凤山县知县丁居信详称：乾隆十七、十八两年遭风击碎各船共二十四只，通共无征饷税银三十七两七钱八分七厘，卑职查明遭风属实，募补不前。其乾隆十七、十八、十九、二十等年无征银两，遵经照数垫完，合再取具无捏甘结，造册加具印结详送，俯赐加结转详，请自乾隆二十一年为始豁免，俾免驮累等由到府。卑府覆查无异，合就加结详送察转等由到司。

　　据此，该本司布政使德舒查得台湾府属凤山县额征小船梁头饷税，载在奏销款项册内杂项饷税项下，历年照额征输奏报。先据台湾府知府锺德详，据原任凤山县知县吴士元详报，遭风缺额请豁。当经饬行确查并募补去后。兹又据台湾府知府锺德详，据凤山县知县丁居信详覆：乾隆十七、十八两年遭风击碎各船共二十四只，无征梁头饷银三十六两三钱六分八厘零，又无征溢额梁头饷银一两四钱一分八厘九毫零，通共无征饷银三十七两七钱八分七厘，造册具结，由府加结请豁前来。本司查无征饷银，例应请题豁免。兹凤山县缺额船饷银两，业经饬查，委因遭风击碎沉没，募补不前。其乾隆十七、十八、十九、二十等年无征银两，俱系该县垫完，合将凤山县无征小船梁头饷税银三十七两七钱八分七厘转造清册，同送到府县各结，加具印结，出具保详，伏乞察核保题。请自乾隆二十一年为始，照数豁免，以广皇仁等由到臣。

　　据此，该臣看得：闽省台湾府属凤山县额征小船梁头饷税，载在奏销款项册内，历年照额征输奏报。兹据布政使德舒详称：乾隆十七、十八两年凤山县遭风击碎各船共二十四只，无征梁头饷银三十六两三钱六分零，又溢额饷银一两四钱一分零，通共无征银三十七两七钱八分零，委系遭风击碎，募补不前。其乾隆十七、十八、十九、二十等年额征银两，俱系知县垫完，造再册结，照例请豁到司。相应转造清册，同送到府县各结，出具印结保详，呈请保题，请自乾隆二十一年为始，照数豁免等情前来。臣覆查无异。除册结送部外，相应保题。伏乞皇上睿鉴敕部议覆施行。臣未敢擅便，为此具本谨题请旨。乾隆二十一年八月初五日，兵部右侍郎兼都察院右副都御史巡抚福建等处地方提督军务世袭一等轻车都尉降一级留任驻札福州府臣钟音。

　　旨：该部议奏。

　　——录自明清史料己编第七本六五○～六五一页。

　　八、兵部「为内阁抄出奉上谕」移会

　　兵部为移会事：职方司案呈，本月初三日内阁抄出前事一案，相应抄录原奉上谕移会贵处查照销案可也。须至移会者。计连单一纸。右移会稽察房。乾隆五十二年十一月日。

　　乾隆五十二年十一月初二日，内阁奉上谕：本年闽省剿捕台湾逆匪，所有添调各省官兵经过地方，一切军械供应，俱经发帑支给，丝毫不以累及闾阎。惟是运送粮饷、军械等物，间以酌用民力，虽并给与口粮、脚价，而该处民夫向义，无不踊跃从事，实堪嘉尚。自宜（特）沛渥恩，以示优恤。除漳、泉二府本年被旱歉收，曾经降旨加恩，令该督查明缓征，并台湾府属本年及五十三年应征钱粮概行溪免外，仍着李侍尧等将福建通省承办军务各州县，所有官兵经过地方，就其差务繁简，出力较重，查明应如何酌量加恩，分别蠲缓之处，详细核定，迅速奏闻，候朕另降谕旨。钦此。

　　——录自明清史料戊编第九本八四六页。

　　九、兵部「为内阁抄出闽督福等奏」移会

　　兵部为移会事：当月司案呈，内阁抄出闽督福等奏前事一折，相应抄单移会稽察房查照销案可也。须至移会者。计原奏一纸。右移会稽察房。乾隆五十四年正月日。

　　臣福、徐跪奏为台湾应征地丁银谷及耗羡、庄租、杂税等项、奏请分别蠲免、缓征，仰祈圣鉴事：窃照台湾府属各厅县，迭蒙皇上逾格天恩，将乾隆五十二、三两年钱粮全行蠲免。其嘉义一县，并免五十四年钱粮。节经刊发誊黄，遍贴晓谕。该百姓等感激皇仁浩荡，踊跃鼓舞，载道欢呼。查台属应征钱粮，向例分收银、谷两项。一厅四县，每年额征丁银五千一百余两，额征地谷正供粟十九万九百余石。合银、谷两款总设之地丁，与内地州县地丁钱粮概行征收银两者名同而实异。从前普免各省钱粮案内，所有台湾一属额征供粟，俱奉特旨一体全蠲。上年督臣李侍尧会同臣徐嗣曾具奏请旨折内，因台湾所征地谷系供支驻台班兵及解运内地营兵口粮之用，遂作为五十二年应征兵谷，同耗羡、庄租、杂税等项一例奏请分年带征，仰蒙圣主隆恩，仍予全行宽免。但此项兵谷，即系地丁钱粮，因从前未经声叙明晰，是以不敢遽行刊示，将五十三年台湾府属正供谷石及五十四年嘉义县供粟一概停免。今臣等伏思台湾所属一厅、四县征收丁银止五千一百余两，而额征谷粟十九万九百余石，多寡之数甚属悬殊。当此军务告竣之余，若将此项谷粟照常征收，民人等安集未久，家室初定，情形恐不无拮据。仰惟我皇上轸念近黎口食，至再至三，合无仰恳圣恩，将台湾所属五十三年正供谷十九万九百余石、五十四年嘉义县额征供粟，照从前普免钱粮之例，一体全溪，则民人等沾浃皇恩，益得尽心耕凿。恭候恩旨到日，饬知该地方官刊布誊黄，再行通谕。至正供之外，有应征耗羡、、庄租、杂税等项计银六万九千余两、粟一千八百余石，不在应免之内。向例缓至次年征收。第念民人安集以来，生计尚薄，即至次年征收输将，究为勉力。所有各厅县耗羡银谷，可否仰恳圣慈，俟明岁开征后，准令分作两年带征，俾闾阎益资宽裕。其嘉义一县已邀恩多免正项一年，应仍照例将耗羡等项统于五十五年内一并征完归款。据布政使伊辙布转据各台湾道、府具详前来，臣等合词恭折具奏，伏乞皇上睿鉴。谨奏。

　　乾隆五十四年正月十七日奉朱批：着照所请行，该部知道，钦此。十九日抄出到部。

　　——录自明清史料戊编第二本一三九页（按此奏折亦见戊编第九本八五○页）。

　　一○、闽浙总督觉罗伍拉纳题本

　　兵部尚书兼都察院右都御史总督福建浙江等处地方军务兼理粮饷盐课臣觉罗伍拉纳谨题为补行奏销台府盈余盐课事：据福建盐法道孙思庭呈详：窃照台湾府征收正余盐课银两，向随内地各州县征收盐课按年一并造册奏销。先缘乾隆五十一年间，台匪滋事，所有应造五十年及五十一、二等年正余盐课奏册，业奉题明，俟台地平定后，该府册报到日，补造详题。兹催据该府造册到道，已将五十一、五十二等年台湾府征收正额盐课银两造册，详送具题在案。所有应造台湾府五十年及五十一年盈余课银，见经按年核明，补造清册，详候察核题报。至台湾府应征五十二年分盈余额银六千八百七十四两五钱七分六厘，因该年台匪滋扰，南北路途梗塞，村民逃散，无处营销，额征正额埕饷银三千一百余两，征不敷额，系属该府杨廷理赔补清款，其额征盈余银两，节据该府详请题豁，经移台湾道就近确查，委系属实，并无捏饰情弊，取具该府印结，由道加结，具覆前来。职道覆查台湾一府，前因贼匪肆扰，惟郡城、澎湖二处保固无虞，此外各厅县所辖地方，无不尽遭蹂躏，人民逃避，阛阓空虚，不特其时官为军务所役，不能分身行盐，即使照常承办，亦属无处分销，相应转请察核，俯将五十二年盈余银两，题请豁免，以清额课，而免悬宕。再台郡各场晒产盐斤，向于台府卖收盐价盈余项下支给晒价工本，存贮各场，以应节续运销征课，辘轳旋转。前因五十一、二等年各场收贮仓盐多被贼匪焚抢，节据该政具报，饬令彻底盘查去后。兹据该府厅先后申覆：亲诣各场勘验焚毁抢失情形，盘明洲南场失盐六万七千四百五十六石三十七斤，每石晒价一钱二分，计盐本银八千零九十四两七钱六分四厘四毫；濑北场失盐一万八千七百八十石六十二斤，每石晒价一钱二分，计盐本银二千二百五十三两六钱七分四厘四毫；濑南场失盐一万五千四百五十八石，每石晒价一钱，计盐本银一千五百四十五两八钱；濑西场失盐八千九百四十九石，每石晒价一钱，计盐本银八百九十四两九钱；濑东场失盐九千四百七十一石，每石晒价一钱二分，计盐本银一千一百三十六两五钱二分；大田场失盐一万三千七百六十七石，每石晒价一钱二分，计盐本银一千六百五十二两四分；洲北场失盐七千六百七十三石，每石晒价一钱二分，计盐本银九百二十两七钱六分；统共各场共抢失盐一十四万一千五百五十四石九十九斤，共计盐本银一万六千四百九十八两四钱五分八厘八毫。并勘明焚毁盐仓埕坎各数，委因五十一年冬间起贼匪猖獗，攻陷北路厅县及凤邑城乡各处。维时贼众四出，遍处劫掠，各场坵盘仓屋，附近海边，巡丁人役，力难捍卫，以致抢失无着，并无乘机捏溷情事，取具各管事人等切实甘结，该府加具印结，由台湾道覆查加结，请豁前来。除移布政司随同台属抢失仓库汇核办理，合并声明，伏候察核具题等由到臣。

　　据此，该臣看得：台湾府乾隆五十、五十一、二等年分应征盈余盐课银两，经于各该年奏销案内声明，俟册报到日，照例题报在案。兹据福建盐法道孙思庭详称：台湾府征收正余盐课银两，向随内地各州县征收盐课，按年一并造册奏销。先缘乾隆五十一年间台匪滋事，所有应造五十年及五十一、二等年正余盐课奏册，业经题明，俟台地平定后，该府册报到日，补造详题。兹催据该府造册到道，已将五十一、五十二等年台湾府征收正额盐课银两，造册详送具题在案。所有应造台湾府五十年及五十一年盈余课银，见经按年核明，补造清册，详候察核题报。至台湾府应征五十二年分盈余额银六千八百七十四两五钱七分零，因该年台匪滋扰，南北路途梗塞，村民逃散，无处营销，额征正额埕饷银三千一百余两，征不敷额，系属该府杨廷理赔补清款。其额征盈余银两，节据该府详请题豁，经移台湾道就近确查，委系属实，并无捏饰情弊，取具该府印结，由道加结，具覆前来。职道覆查台湾一府，前因贼匪肆扰，惟郡城、澎湖二处保固无虞，此外各厅县所辖地方，无不尽遭蹂躏，人民逃避，阛阓空虚，不特其时官为军务所役，不能分身行盐，即使照常承办，亦属无处分销。相应转请察核，俯将五十二年盈余银两，题请豁免，以清额课，而免悬宕。再台郡各场晒产盐斤，向于台府卖收盐价盈余项下支给晒价工本，存贮各场，以应节续运销征课，辘轳旋转。前因五十一、二等年各场收贮仓盐多被贼匪焚抢，节据该府具报，饬令彻底盘查去后。兹据该府厅先后申覆，亲诣各场勘验焚毁抢失情形，盘明洲南场失盐六万七千四百五十六石三十七斤，每石晒价一钱二分，计盐本银八千零九十四两七钱六分零，濑北失盐一万八千七百八十石六十二斤，每石晒价一钱二分，计盐本银二千二百五十三两六钱七分零，濑南场失盐一万五千四百五十八石，每石晒价一钱，计盐本银一千五百四十五两八钱，濑西场失盐八千九百四十九石，每石晒价一钱，计盐本银八百九十四两九钱，濑东场失盐九千四百七十一石，每石晒价一钱二分，计盐本银一千一百三十六两五钱二分，大田场失盐一万三千七百六十七石，每石晒价一钱二分，计盐本银一千六百五十二两四分，洲北场失盐七千六百七十三石，每石晒价一钱二分，计盐本银九百二十两七钱六分，统共各场共抢失盐一十四万一千五百五十四石九十九斤，共计盐本银一万六千四百九十八两四钱五分零。并勘明焚毁盐仓埕坎各数，委因五十一年冬间起，贼匪猖獗，攻陷北路厅县及凤邑城乡各处，维时贼众四出，遍处劫掠，各场坵盘仓屋附近海边，巡丁人役力难捍卫，以致陆续被抢，并无乘机捏溷情事，取具各管事人等切实甘结，该府加具印结，由台湾道覆查，加结请豁前来。除移明布政司随同台属抢失仓库汇核办理，合并声明等情前来。臣覆查无异，相应恭缮黄册，进呈御览。除册送部外，臣谨具题，伏乞皇上睿鉴，敕部核覆施行。再福建巡抚印务系臣兼署，毋庸会衔，合并陈明。为此具本谨题请旨。计开进呈黄册壹本。乾隆五十五年八月初十日，兵部尚书兼都察院右都御史总督福建浙江等处地方军务兼理粮饷盐课臣觉罗伍拉纳。

　　旨：该部察核具奏，册并发。

　　——录自明清史料己编第七本六七五～六七六页。

　　一一、户部题本

　　经筵讲官太子太保议政大臣领侍卫内大臣文华殿大学士管理吏部户部理藩院事务三等忠襄伯臣和珅等谨题为查明等事：户科抄出闽浙总督觉罗伍拉纳题豁台湾府抢失盐本一案，乾隆五十六年正月十九日题，三月十六日奉旨：该部议奏，钦此。钦遵于本日抄出到部。该臣等查得：闽浙总督觉罗伍拉纳疏称：台湾各场晒产盐斤，所需晒价工本，例于台湾府盐价赢余项下支给各场晒收运销辘轳旋转。乾隆五十一年冬间，逆匪滋事，各场存贮仓盐，多被焚抢。节据该府具报，经前督臣李侍尧檄饬确查。续据台湾府暨理番同知先后申覆，亲诣各场勘验焚毁情形。查明洲南场失盐六万七千四百五十六石三十七斤，每石晒价银一钱二分，计盐本银八千零八十四两七钱六分零。濑北场失盐一万九千七百八十石六十二斤，每石晒价银一钱二分，计盐本银二千二百五十三两六钱七分。濑南场失盐一万五千四百五十八石，每石晒价银一钱，计盐本银一千五百四十五两八钱。濑西场失盐八千九百四十九石，每石晒价银一钱，计盐本银八百九十四两九钱。濑东场失盐九千四百七十一石，每石晒价银一钱二分，计盐本银一千一百三十六两五钱二分。大田场失盐一万三千七百六十七石，每石晒价银一钱二分，计盐本银一千六百五十二两四分。洲北场失盐七千六百七十三石，每石晒价银一钱二分，计盐本银九百二十两七钱六分。合计各场被贼焚抢通共失盐一十四万一千五百五十四石九十九斤，计盐本银一万六千四百九十八两四钱五分零。实因当时逆匪猖獗，四出劫掠，各场丘盘仓屋附近海边，巡丁人役力难捍卫，以致仓盐并被焚抢，委无以少报多，乘机捏混情事，取具管事人等切实甘结，该府加具印结，由台湾道加结转覆。据该司道等复核转详，随同台属抢失仓库一并核办。并据将抢失盐本数目，先于补造台属乾隆五十等年盐课赢余奏销案内声请附疏具题。经臣并于会奏乾隆五十四年分藩库实存银数折内声明台属抢失仓库各项，统俟军需报销完竣，另行核办各在案。今据福建布政使伊辙布，盐法道孙思庭以军需已经报销，台属抢失仓库，现在由司另详。所有前项抢失盐本，节次饬查，被贼焚抢属实，并无捏混情弊，详请题豁前来。臣覆查无异。除各结存案外，理合具题等因前来。

　　查福建台湾府各场被贼焚抢，通共失盐一十四万一千五百五十四石九十九斤，计盐本银一万六千四百九十八两四钱五分零。先据该督于补造节年赢余奏销案内，声明随同台属抢失仓库汇核办理等因在案。今据该督疏称：军需已经报销，所有前项抢失盐本银一万六千四百九十八两四钱五分零，节次饬查被贼焚抢属实，并无捏混情弊。除各结存案外，理合题豁等语。查盐本银两，帑项攸关，该督现经查明实系抢失题请豁免之处，究系遵照何例办理，疏内并未声明。至该道府等印勘各结及盐道印结又未据饬取送部，臣部碍难遽准。所有前项抢失盐本银一万六千四百九十八两四钱五分零，应令该督查照指查情节，妥议具题，到日再行核办，臣等未敢擅便，谨题请旨。乾隆五十六年五月十六日，御前大臣经筵讲官太子太保议政大臣领侍卫内大臣文华殿大学士文渊阁提举阁事管理吏部户部三库理藩院事务总理圆明园内事务大臣总管内务府大臣管理上驷院武备院事务总管圆明园八旗包衣三旗官兵管理健锐营事务正白旗满洲都统步军统领世袭三等忠襄伯臣和珅、署经筵讲官议政大臣户部尚书臣觉罗巴延三、经筵讲官太子少保尚书臣董诰、左侍郎兼署兵部侍郎镶白旗满洲副都统臣诺穆亲、左侍郎兼管顺天府府尹事务世袭一等轻车都尉臣蒋赐棨、御前侍卫右侍郎正黄旗汉军副都统臣庆成、右侍郎革职留任臣韩鑅、山东清吏司郎中臣观岱、郎中臣王城、员外郎臣讷素铿额、员外郎臣白瑛、主事臣谢斯熊、主事臣谈祖绶、额外主事臣端木煜。

　　——录自明清史料戊编第二本一五一～一五二页。

　　一二、护福建巡抚姚棻题本

　　护福建巡抚臣姚棻谨题为遵旨等事：据福建布政使司布政使田凤仪呈详：乾隆五十三年正月二十一日，奉准户部咨，福建司案呈，准福建巡抚徐嗣曾咨称，奉准部咨，各省征收地丁，向来留县支给官俸，役食并驿站夫马，祭祀廪饩等项银两，自乾隆五十二年为始，概行禁止；所征地丁钱粮全数解司，应支各款随时请领由司核给等因。查闽省历年应需文职官俸、役食、廪粮、祭祀、进举、牌坊、花币、盘缠、宴赏、琉球宪书、神袍料价、孤贫囚犯口粮、驿站夫食等项，向于各属额征地丁银内截留备用。内进举、牌坊、花币、盘缠、宴赏、琉球宪书、神袍料价及裁汰驿站等款银两，仍分款解司，由司分别核结，如有支剩，另报充饷。其余各项银两，存贮各州县库，自行动支。间有扣缺银两，按数解司入拨，于奏销时另册造报，随同存留支用支剩实支实销各册，送部查核。此系历办章程，均有考成。兹奉准部咨前因，伏查存留各款，既归并地丁解支所有考成，自应统入地丁项下，如有未完，照例开报，以归一律。其应支俸工、驿站夫食一切钱粮，统于季底造具册领送司，按项核实确数，于地丁内支给，不许预领。至驿站夫食并囚犯月粮各实销若干，仍于次年五月，由臬司会同藩司呈请题销，于地丁内支拨，奏册内列款作除。其有扣缺各款，仍照旧章造送。惟是此项钱粮，从前奏报，仅以原编总数列于地丁项内造报，并无按款另造实支细册送部。今既由司支放，一切奏销册籍，均应改办，未便因循旧章办理。相应按项造报，统于地丁支销专案请题。其从前造报之存留支用、存留支剩、实支实销并驿站分数各名目，均应删除，毋庸再造。合将存留项下原编各款逐一查明，分别门类，造具总细额款数册，同改造地丁黄奏册首及额征项款四柱各册式，咨部核示，以便于奏销造报等因前来。查先据四川总督保宁条奏：川省各属应需各官俸、工役食、驿站等银，即于征收地丁银内自行动支，并不解司请领。但查耗羡银两，现已钦奉谕旨，随同正项报解，而地丁仍有因循留支，殊非慎重钱粮之道。请自乾隆五十二年为始，将地丁留支之处，概行停止。所有征收正耗，全数解司等因，经本部核覆奏准，并行令各省一律提解等因在案。今福建巡抚咨称，存留各款既归并地丁解支，所有考成，自应统入地丁项下，如有未完，照例开报。其应支俸工、驿站夫食一切钱粮，统于季底造册送司，于地丁内支给，不许预领。其驿站夫食并囚犯月粮由臬司会同藩司呈请题销，于地丁内支拨，奏册内列款作除。惟是此项钱粮，从前奏报，仅以原编总数列于地丁项内造报，并无按款另造实支细册。今既由司支放，一应奏销册籍，均应按项造报，统于地丁支销专案请题。合将存留项下原编各款，分别门类，造具款册，咨部核示等语。查每年地丁奏销册内，系将额征地丁、起运银两造报，而各属应需俸工、役食、祭祀等银，即声明存留银两，另册造报，历经办理在案。今存留一项，既经禁止，所有一年应征钱粮，统应解司。如有应支俸工、驿站夫食、囚犯月粮，于季底造册送司请领。每年奏销册内，将存留名目删除，一并归入起运项下。其已未完分数，照例考成。又向例应用俸工、役食、祭祀等银，照例分别应支款项，统于地丁支销项目请题之处，均应如所咨办理，相应咨覆该抚可也等因，咨院行司。奉此，遵奉在案。

　　该福建布政使田凤仪查得：奉准部咨，自乾隆五十二年为始，将地丁留支之例概行禁止。所征正耗银两，全数解司。应支各款，随时请领，由司核给。将存留各款名目删除，一并归入地丁起运项下考成。所有应支俸工、役食等项银两，统于地丁支销，专案请题等因。今查闽省台湾府属乾隆六十年分俸工、役食等项银两，例应同内地各属，统于地丁锐内支销，一并造报。缘台湾远隔重洋，风信靡定，所有该府应造支销各册，于奏销时未据送到，无凭核办。业于内地各属造报该年地丁奏销案内，声请俯俟催送到日，核造总细各册，另详请题，当经饬催去后。兹据台湾府册报前来，本司查核台湾府属乾隆六十年分存留各款，原编经费支发项下共银一万三百五十八两六钱八分六厘，例于该年地丁银内支给。一、动支经费项下，原编支职各官俸银一千二百七十六两七钱二分，内除扣缺俸并剩俸不支银二百三十三两三钱五分一厘外，实支银一千四十三两三钱六分九厘；一动支经费项下，原编文职各衙门役食共银五千一百八十九两四钱，内除扣缺马夫工食不支银一两九钱七厘外，实现银五千一百八十七两四钱九分三厘；一动支经费项下，原编教谕、训导官俸同斋夫、膳夫工食共银五百五十八两四钱六分五厘，内除扣缺不支银一百九两四钱四分四厘外，实支银四百四十九两二分一厘；一动支支发项下，原编铺兵同弓兵工食共银一千二百两六钱五分；一动支支发项下，原编各儒学廪粮银一百七十三两五钱九分九厘，内除扣缺不支银八两九钱四分四厘外，实支银一百六十四两六钱五分五厘；一动支支发项下，原编各县乡饮银三十三两三分，均未据举行，并未支销；一动支支发项下，原编岁贡生员旗匾银七两五钱；一动支支发项下，原编文庙香灯银一十二两六钱；一动支支发项下，原编关帝庙祭品银九十六两；一动支支发项下，原编各祠坛祭祀银五百六十五两八钱；一动支支发项下，原编修理文庙各坛祠银七十四两七分一厘；一动支支发项下，原编习仪、救护香灯银二两四钱；一动支支发项下，原编祈晴、祷雨香烛银六两六钱；一动支支发项下，原编进举、花币、盘缠等项，留为科举之年乡、会两场分别匀给银一百三十三两三钱三分二厘；一动支支发项下，原编孤贫口粮、衣布银九百三十八两五钱一分九厘；一动支支发项下，原编囚犯月粮银九十两。以上动支经费支发二项，除扣缺支剩外，实支销银九千九百七十二两一分，按数汇入台湾府属乾隆六十年地丁奏销案内分别开支外，尚存剩扣缺并支剩共银三百八十六两六钱七分六厘，照数归还该年地丁存剩项下造报，听候拨饷。所有原编进举、花币、盘缠等银一百三十三两三钱三分二厘，留为办理乙卯、丙辰乡、会两场案内支用，汇同内地一并匀给，另案报销，合并声明。相应循例按照存留项下原编项款，分别门类，备造扣缺实支细数，同简明四柱各总册，具文详送，伏候察核题销。再台湾府属各厅县应支乾隆六十年分俸工、役食等项银两，向系随同内地各属，统于地丁支销，一并造报详题，历办在案。今乾隆六十年分奏销各册，迟至嘉庆元年九月内始据造送到司，以致内地俸工奏销，不能缓待，先行题报，殊属迟延，应将造册迟延之淡防同知何茹连、澎湖通判蒋曾年、署台湾县知县事新庄县丞程文炘、凤山县知县张祥辰、嘉义县知县吴球、署彰化县事南台主簿王增錞各职名开报，听候部议等情到臣。

　　据此，该臣看得：奉准部咨，乾隆五十二年为始，将地丁留支之例概概行禁止，所征正耗全数解司，应支各款由司核给，并将存留各款名目删除，统于地丁支销，项目请题等因。兹据布政使田凤仪详称：闽省台湾府属乾隆六十年分俸工、役食等项银两，例应随同内地各属，统于地丁银内支销，一并造报。绿台湾远隔重洋，风信靡定，所有该府应造支销各册，于奏销时未据送到，无凭核办，业于内地各属造报该年地丁奏销案内，声请俯俟催送到日，核造总细各册，另详请题，当经饬催去后。兹据台湾府册报前来。本司查核台湾府属乾隆六十年分存留各款，原编经费支发项下共银一万三百五十八两六钱八分六厘，例于该年地丁银内支给。一、动支经费项下，原编文职各官俸银一千二百七十六两七钱二分，内除扣缺俸并剩俸不支银二百三十三两三钱五分一厘外，实支银一千四十三两三钱六分九厘；一、动支经费项下，原编文职各衙门役食共银五千一百八十九两四钱，内除扣缺马夫工食不支银一两九钱七厘外，实支银五千一百八十七两四钱九分三厘；一、动支经费项下，原编教谕、训导官俸同斋夫、膳夫工食共银五百五十八两四钱六分五厘，内除扣缺不支银一百九两四钱四分四厘外，实支银四百四十九两二分一厘；一、动支支发项下，原编铺兵同弓兵工食共银一千二百两六钱五分；一、动支支发项下，原编各儒学廪粮银一百七十三两五钱九分九厘，内除扣缺不支银八两九钱四分四厘外，实支银一百六十四两六钱五分五厘；一、动支支发项下，原编各县乡饮银三十三两三分，均未据举行，并未支销；一、动支支发项下，原编岁贡生员旗匾银七两五钱；一、动支支发项下，原编文庙香灯银一十二两六钱；一、动支支发项下，原编关帝庙祭品银九十六两；一、动支支发项下，原编各祠坛祭祀银五百六十五两八钱；一、动支支发项下，原编修理文庙各坛祠银七十四两七分一厘；一、动支支发项下，原编习仪救护香灯银二两四钱；一、动支支发项下，原编祈晴、祷雨香烛银六两六钱；一、动支支发项下，原编进举、花币、盘缠等项，留为科举之年，乡、会两场分别匀给银一百三十三两三钱三分二厘；一、动支支发项下，原编孤贫口粮、衣布银九百三十八两五钱一分九厘；一、动支支发项下，原编囚犯月粮银九十两。以上动支经费支发二项，除扣缺、支剩外，实支销银九千九百七十二两一分，按数汇入台湾府属乾隆六十年地丁奏销案内分别开支外，尚存剩扣缺并支剩共银三百八十六两六钱七分六厘，照数归还该年地丁存剩项下造报，听候拨饷。所有原编进举、花币、盘缠等银一百三十三两三钱三分二厘，留为办理乙卯、丙辰乡、会两场案内支用，汇同内地一并匀给，另案报销，合并声明。相应循例按照存留项下原编项款，分别门类，备造扣缺实支细数同简明四柱各总册，具文详送，伏候察核题销。并声明台湾府属各厅县应支乾隆六十年分俸工、役食等项银两，向系随同内地各属，统于地丁支销一并造报详题，历办在案，今乾隆六十年分奏销各册，迟至嘉庆元年九月内始据造送到司，以致内地俸工奏销不能缓待，先行题报，殊属迟延，将造册迟延之淡防同知何茹连、澎湖通判蒋曾年、署台湾县知县事新庄县丞程文炘、凤山县知县张祥辰、嘉义县知县吴球、署彰化县事南台主簿王增錞各职名开报，听候部议等情前来。臣复核无异，除册送部外，理合具题，伏祈皇上睿鉴，敕部核覆施行。

　　为此具本谨题请旨。嘉庆二年二月初十日，护福建巡抚臣姚棻。

　　旨：该部察核具奏，余着议处具奏，该部知道。

　　——录自明清史料戊编第九本八七二～八七四页。

　　一三、福建巡抚汪志伊题本

　　兵部侍郎兼都察院右副都御史巡抚福建等处地方提督军务从宽留任臣汪志伊谨题为遵旨等事：据福建布政使司布政使李殿图呈详：乾隆五十三年正月二十一日，奉准户部咨，福建司案呈，准福建巡抚徐嗣曾咨称，奉准部咨，各省征收地丁，向来留县支给官俸、役食并驿站夫马、祭祀廪饩等项银两，自乾隆五十二年为始，概行禁止，所征地丁钱粮，全数解司，应支各款，随时请领，由司核给等因。查闽省历年应需文职官俸、役食、廪粮、祭祀、进举、牌坊、花币、盘缠、宴赏、琉球宪书、神袍料价、孤贫囚犯口粮、驿站夫食等项，向于各属额征地丁银内截留备用；内进举、牌坊、花币、盘缠、宴赏、琉球宪书、神袍料价及裁汰驿站等款银两，仍分款解司，由司分别核给。如有支剩，另报充饷。其余各项银两，存贮各州县库，自行动支。间有扣缺银两，按数解司入拨，于奏销时另册造报，随同存留支用支剩实支实销各册，送部查核。此系历办章程，均有考成。兹奉准部咨前因，伏查存留各款，既归并地丁解支，所有考成，自应统入地丁项下，如有未完，照例开报，以归一律。其应支俸工、驿站夫食一切钱粮，统于季底造具册领送司，按项核实确数，于地丁内支给，不许预领。至驿站夫食并囚犯月粮，各实销若干，仍于次年五月，由臬司会同藩司呈请题销，于地丁内支拨，奏册内列款作除。其有扣缺各款，仍照旧章造送。惟是此项钱粮，从前奏报，仅以原编总数列于地丁项内造报，并无按款另造实支细册送部。今既由司支放，一切奏销册籍，均应改办，未便因循旧章办理。相应按项造报，统于地丁支销专案请题。其从前造报之存留支用、存留支剩、实支实销并驿站分数各名目，均应删除，毋庸再造。合将存留项下原编各款，逐一查明，分别门类，造具总细额款数册，同改造地丁黄奏册首及额征项款四柱各册式，咨部核示，以便于奏销造报等因前来。查先据四川总督保宁条奏：川省各属应需各官俸工、役食、驿站等银，即于征收地丁银内自行动支，并不解司请领。但查耗羡银两，现已钦奉谕旨，随同正项报解，而地丁仍有因循留支，殊非慎重钱粮之道，请自乾隆五十二年为始，将地丁留支之处概行停止，所有征收正耗全数解司等因，经本部核覆奏准，并行令各省一律提解等因在案。今福建巡抚咨称，存留各款既归并地丁解支，所有考成，自应统入地丁项下，如有未完，照例开报。其应支俸工、驿站夫食一切钱粮，统于季底造册送司，于地丁内支给，不许预领。其驿站夫食并囚犯月粮，由臬司会同藩司呈请题销，于地丁内支拨，奏册内列款作除。惟是此项钱粮，从前奏报，仅以原编总数列于地丁项内造报，并无按款另造实支细册。今既由司支放，一应奏销册籍，均应按项造报，统于地丁支销，专案请题。合将存留项下原编各款，分别门类，造具款册，咨部核示等语。查每年地丁奏销册内，系将额征地丁起运银两造报，而各属应需俸工、役食、祭祀等银，即声明存留银两另册造报，历经办理在案。今存留一项既经禁止，所有一年应征钱粮统应解司，如有应支俸工、驿站夫食、囚犯月粮，于季底造册送请领，每年奏销册内将存留名目删除，一并归入起运项下。其已未完分数，照例考成。又向例应用俸工、役食、祭祀等银，照例分别应支款项，统于地丁支销项目请题之处，均应如所咨办理，相应咨覆该抚可也等因，咨院行司。奉此，遵奉在案。

　　该福建布政使李殿图查得：奉准部咨，自乾隆五十二年为始，将地丁留支之例概行禁止，所征正耗银两全数解司，应支各款随时请领，由司核给，将存留各款名目删除，一并归入地丁起运项下考成。所有应支俸工、役食等项银两，统于地丁支销专案请题等因。今查闽省台湾府属嘉庆二年分俸工、役食等项银两，例应随同内地各属，统于地丁银内支销，一并造报。缘台湾远隔重洋，风■〈日凡〉靡定，所有该府应造支销各册，于奏销时未据送到，无凭核办，业于内地各属造报该年地丁奏销案内，声请俯俟催送到日，核造总细各册，另详请题。当经饬催去后。兹据台湾府册报前来。本司查核台湾府属嘉庆二年分存留各款，原编经费支发项下共银一万三百五十八两六钱八分六厘，例于该年地丁银内支给。一、动支经费项下，原编文职各官俸银一千二百七十六两七钱二分，分除扣缺俸并剩俸不支银二百三十六两四钱九分外，实支银一千四十两二钱三分，一、动支经费项下，原编文职各衙门役食共银五千一百八十九两四钱，内除扣缺马夫工食不支银一两七钱六分五厘外，实支银五千一百八十七两六钱三分五厘；一、动支经费项下，原编教谕、训导官俸同斋夫、膳夫工食共银五百五十八两四钱六分五厘，内除扣缺不支银九十五两三钱五分五厘外，实支银四百六十三两一钱一分；一、动支支发项下，原编铺兵同弓兵工食共银一千二百两六钱五分；一、动支支发项下，原编各儒学廪粮银一百七十三两五钱九分九厘，内除扣缺不支银九两八钱一分三厘外，实支银一百六十三两七钱八分六厘；一、动支支发项下，原编各县乡饮银三十三两三分，内未据举行，扣存银二十五钱一分五厘，实支销银七两五钱一分五厘；一、动支支发项下，原编岁贡生员旗匾银七两五钱；一、动支支发项下，原编文庙香灯银一十二两六钱；一、动支支发项下，原编关帝庙祭品银九十六两；一、动支支发项下，原编各祠坛祭祀银五百六十五两八钱；一、动支支发项下，原编修理文庙各坛祠银七十四两七分一厘；一、动支支发项下，原编习仪、救护香灯银二两四钱；一、动支支发项下，原编祈晴、祷雨香烛银六两六钱；一、动支支发项下，原编进举、花币、盘缠等项，留为科举之年乡、会两场分别匀给银一百三十三两三钱三分二厘；一、动支支发项下，原编孤贫口粮、衣布银九百三十八两五钱一分九厘；一、动支支发项下，原编囚犯月粮银九十两。以上动支经费、支发二项，除扣缺支剩外，实支销银九千九百八十九两七钱四分八厘，按数汇入台湾府属嘉庆二年地丁奏销案内分别开支外，尚存剩扣缺并支剩共银三百六十八两九钱三分八厘，照数归还该年地丁存剩项下造报，听候拨饷。所有原编进举、花币、盘缠等银一百三十三两三钱三分二厘，留为办理戊午、己未乡、会两场案内支用，汇同内地一并匀给，另案报销，合并声明。相应循例按照存留项下原编款项，分别门类，备造扣缺实支细数，同简明四柱各总册，具文详送，伏候察核题销。再查台湾府属各厅县应造嘉庆二年奏销各册，迟至嘉庆三年七月末始据造送到司，以致莫能随同内地地丁一并题报，殊属迟延，相应将造册迟延两个月之淡防同知李明心、澎湖通判韩蜚声、台湾县知县周祚熙、凤山县知县张祥辰、嘉义县知县吴球、彰化县知县胡应魁、督催不力之台湾府知府遇昌各职名开报，听候部议等情到臣。

　　据此，该臣看得：奉准部咨，乾隆五十二年为始，将地丁留支之例概行禁止，所征正耗全数解司，应支各款由司核给，并将存留各款名目删除，统于地丁支销，项目请题等因。兹据布政使李殿图详称：闽省台湾府属嘉庆二年分俸工、役食等项银两，例应随同内地各属，统于地丁银内支销，一并造报，缘台湾远隔重洋，风■〈日凡〉靡定，所有该府应造支销各册，于奏销时未据送到，无凭核办，业于内地各属造报该年地丁奏销案内，声请俯俟催送到日，核造总细各册，另详请题，当经饬催去后。兹据台湾府册报前来。本司查核台湾府属嘉庆二年分存留各款原编经费支发项下，共银一万三百五十八两六钱八分六厘，例于该年地丁银内支给。一、动支经费项下，原编文职各官俸银一千二百七十六两七钱二分，内除扣缺俸并剩俸不支银二百三十六两四钱九分外，实支银一千四十两二钱三分；一、动支经费项下，原编文职各衙门役食共银五千一百八十九两四钱，内除扣缺马夫工食不支银一两七钱六分五厘外，实支银五千一百八十七两六钱三分五厘；一、动支经费项下，原编教谕、训导官俸同斋夫、膳夫工食共银五百五十八两四钱六分五厘，内除扣缺不支银九十五两三钱五分五厘外，实支银四百六十三两一钱一分；一、动支支发项下，原编铺兵同弓兵工食共银一千二百两六钱五分；一、动支支发项下原编各儒学廪粮银一百七十三两五钱九分九厘，内除扣缺不支银九两八钱一分三厘外，实支银一百六十三两七钱八分六厘；一、动支支发项下原编各县乡饮银三十三两三分内，未据举行，扣存银二十五两五钱一分五厘，实支销银七两五钱一分五厘；一、动支支发项下，原编岁贡生员旗匾银七两五钱；一、动支支发项下，原编文庙香灯银一十二两六钱；一、动支支发项下，原编关帝庙祭品银九十六两；一、动支支发项下，原编各祠坛祭祀银五百六十五两八钱；一、动支支发项下，原编修理文庙各坛祠银七十四两七分一厘；一、动支支发项下，原编习仪、救护香灯银二两四钱；一、动支支发项下，原编祈晴、祷雨香烛银六两六钱；一、动支支发项下，原编进举、花币、盘缠等项，留为科举之年乡、会两场分别匀给银一百三十三两三钱三分二厘；一、动支支发项下，原编孤贫口粮、衣布银九百三十八两五钱一分九厘；一、动支支发项下，原编囚犯月粮银九十两。以上动支经费支发二项，除扣缺支剩外，实支销银九千九百八十九两七钱四分八厘，按数汇入台湾府属嘉庆二年地丁奏销案内，分别开支外，尚存剩扣缺并支剩共银三百六十八两九钱三分八厘，照数归还该年地丁存剩项下造报，听候拨饷。所有原编进举、花币、盘缠等银一百三十三两三钱三分二厘，留为办理戊午、己未乡、会两场案内支用，汇同内地一并匀给，另案报销，合并声明。相应循例按照存留项下原编项款，分别门类，备造扣缺实支细数同简明四柱各总册具文详送，察核题销。并声明台湾府属各厅县应造嘉庆二年奏销各册，迟至嘉庆三年七月末始据造送到司，以致莫能随同内地地丁一并题报，将造册迟延两个月之淡防同知李明心、澎湖通判韩蜚声、台湾县知县周祚熙、凤工县知县张祥辰、嘉义县知县吴球、彰化县知县胡应魁、督催不力之台湾府知府遇昌各职名开报，听候部议等情前来。臣复核无异，除册送部外，理合具题，伏祈皇上睿鉴，敕部核覆施行。为此具本谨题请旨。嘉庆三年十月二十二日，兵部侍郎兼都察院右副都御史巡抚福建等处地方提督军务从宽留任臣汪志伊。

　　旨：该部察核具奏。

　　——录自明清史料戊编第九本八七八～八八一页。

　　一四、户部等部题本

　　户部等部户部尚书镶黄旗汉军都统步军统领臣宗室禄康等谨题为遵旨等事：户科抄出前任福建巡抚汪志伊将台湾府属嘉庆五年分应征耗羡银两全完开具考成职名题报一案，嘉庆七年正月二十日题，三月二十日奉旨：该部议奏，钦此；钦遵于本日抄出到部。该臣等会查得前任福建巡抚汪志伊疏称：台湾府属嘉庆四年以前正耗银两，缘远隔重洋，尽数解贮府库，各官俸廉即赴府库支领，解完一分正粮，即随解一分耗羡，完数不致参差，考成亦皆比对，是以从前银耗奏销，遵照内地随同地丁造报。兹自嘉庆五年为始，州县教职、佐杂及吏役工食并驿站工料等项俱在地丁内坐支，州县养廉在耗羡内支取。是地丁有地丁之存留，耗羡有耗羡之留支，银数多寡本不相同，而正耗之完欠分数，不能彼此画一。所有闽省内地九府二州属嘉庆五年分应征地丁、耗羡各造分数考成，经臣专疏题报在案。兹据署福建布政使司事按察使乔人杰呈详：台湾府属嘉庆五年分额征人丁饷税、官庄供粟糯米耗羡并补征民田起科等项耗羡共银一万四千七百二十两八钱九分零。内存留道、府、厅、县、县丞、佐杂等官原额养廉共银八千九百六十两，又留支津贴台湾船工银二千四百两，又留支额派岁科两试考棚工料银六十六两六钱六分零，实应征解耗羡银三千二百九十四两二钱二分零，均据册报照数征完，批解台湾府库。除将征完银两动支各数，于耗羡本案内造册报销外，所有台湾府属督经接征各官全完分数银两，造具考成职名清册，呈送察核具题前来。臣复核无异，除册送部外，谨会同闽浙总督臣玉德合词具题等因前来。

　　查先经户部于议覆原署山东布政使陆耀条奏各省耗羡未完严定处分案内议称：各州县经征耗羡，务与地丁正项随同报解；若有未完，照正项钱粮之例，并予降俸，仍随同地丁奏销，分案造册题报等因。嗣据安徽巡抚造送未完耗羡考成册式案内，复经户部酌议：嗣后各省耗羡银两，概行汇同地丁，照正项考成之例，分别经征、接征及院、司、道、府、州督催各职名，核计已未完分数，随同地丁奏销，于次年五月底，分案具题。仍照旧例，将动存各数查明，有无侵挪、亏空，专案奏报。一面分晰造具四柱款册送部，以凭年终汇奏，通行遵照各在案。又于乾隆五十三年户部通行各省，耗羡除动存数目，仍照旧例，令各督抚造具四柱清册送部，户部年底汇奏外，其已未完解数目，自应即随同正项钱粮，通计分数，分晰声叙一疏具题，以定考成，节年遵办亦在案。嗣于嘉庆四年五月初三日，内阁抄出奉上谕：州县教职、佐杂及吏役等工食，照旧例即于各州县征收耗羡内坐支，用归简便；其余仍随正项钱粮，尽数解司，以杜挪移之弊。钦此。续据江苏布政使荆道干条奏，驿站夫马工料与各役工食相等，各役工食仰沐鸿恩准其于地丁内坐支，州县养廉亦得于耗羡内支取，驿站工料恳请亦准其在地丁内扣支，归于存留款下核销等因，奉旨着照所请行，该部知道，钦此，钦遵均经户部于五年为始通行各省遵照又在案。今据前任福建巡抚疏称：台湾府属嘉庆五年耗羡同各道、府、厅、州、县、县丞、教职、佐杂及吏役工食俱在地丁内坐支，养廉在耗羡内坐支，是地丁有地丁之存留，耗羡有耗羡之留支，银数多寡本不相同，而正耗之完欠分数，不能彼此画一，应将地丁、耗羡各造分数专册，题报到部。臣部查台湾府属每年额征耗羡银一万四千七百二十两八钱九分二厘，内存留道，府各厅、县、县丞等官原额养廉并船工津贴、考棚工料共银一万一千四百二十六两六钱六分七厘，应征解银三千二百九十四两二钱二分五厘，开列管、收、除、在清册送部。除将动存各数目归于本案汇奏外，所有开送全完职名，查系岁外通完，例无议叙，应毋庸议。再此案系户部主稿，合并声明。臣等未敢擅便，谨题请旨。嘉庆七年六月二十三日，户部尚书镶黄旗汉军都统步军统领臣宗室禄康、经筵讲官尚书管理武英殿御书处臣朱珪、经筵讲官左侍郎兼署理藩院左侍郎总管内务府大臣正白旗汉军副都统武英殿总裁管理咸安宫造办处事务臣英和、经筵讲官左侍郎兼吏部右侍郎武英殿总裁臣戴衢亨、右侍郎总管内务府大臣镶黄旗满洲副都统管理三山事务总理工程处兼公中佐领臣额勒布、吏部左侍郎暂署右侍郎臣钱樾、福建清吏司郎中臣祁韵士、员外郎臣巴哈布、员外郎臣阿克东阿、员外郎臣安泰、员外郎臣德晖、员外郎臣柳迈祖、员外郎臣顾王霖、额外员外郎臣张国鹭、主事臣长文、主事臣锡礼岱、主事臣涂以辀、额外主事臣继昌、额外主事臣额勒德恩、额外主事臣任兰佑、额外主事臣刘尹衡、额外主事臣徐旭曾、额外主事臣象曾、额外主事臣张曾谦、太子太傅大学士管理吏部事务臣庆桂、吏部尚书臣宗室琳宁、署右侍郎臣成书、考功清吏司主事臣额尔亨布、主事臣胡万青。

　　——录自明清史料戊编第九本八八五～八八六页。

　　一五、闽浙总督阿林保题本

　　兵部尚书兼都察院右都御史总督福建浙江等处地方军务兼理粮饷盐课臣阿林保谨题为移付事：窃照福建台湾、澎湖各营征收官庄租息银两，每年造册报销，例应取结保题。又各省赏恤兵丁红白银两，案准部咨，钦奉恩旨，自乾隆四十七年为始，着于正项支给。至应征台湾官庄租银，嗣后报拨充饷等因，遵行在案。兹据福建布政使景敏详称：福建省嘉庆七年分赏恤兵丁红白事，同赴台湾换班兵丁盘费银两，钦遵恩旨，动支正项，先经造册详送题销在案。所有台湾各营官庄租银，向系来年报销，兹准台湾、澎湖各营陆续造具官庄租息数册，转送前来。查福建省台湾、澎湖各营赏恤银两，原系置买田庄改为官庄征收动剩租银，截至乾隆六十年止，俱经全数入拨。其嘉庆元、二、三、四等年实存银两，亦经凑拨。七年春拨兵饷不敷项下充用，于七年秋拨册内分晰扣除造报外，兹嘉庆七年分旧管原在台湾、澎湖各营官庄本银二万五千三百四十两，司库又存嘉庆五年分官庄租银一万四千九百一十一两五钱四分二厘二毫，又存嘉庆六年分官庄租银一万四千九百三十九两四钱三分五厘，又存嘉庆七年分官庄租银一万五千二十九两一钱五分一厘六毫。以上共存租银四万四千八百八十两一钱二分八厘八毫，已于嘉庆七、八、九等年台湾、澎湖饷内扣收贮库，应俟汇入嘉庆十二年秋拨册内，分别报拨。又存陆路提标建宁镇设仓买谷银三千二百四十两一钱一分二厘，又存督抚标等营借兵谷价银三万二千七两三钱三分八厘。合将实存各数目分晰造册，并循例出结，详请题销。再查官庄报销册籍，例应来年题报，本年分报销册籍缘北路淡水营册造并错，先经驳改，节催未据送到，致有稽滞，是以难于按年造报。所有造册迟延应议各官职名，自应归于该营开参。现在移台开报，俯俟查开到日，另行详请咨参，合并声明等情前来。臣复核无异，相应照例加结具疏保题，除印结揭送户部、清册分送户、兵二部外，臣谨具题，伏乞皇上睿鉴，敕部查核施行。为此具本谨题请旨。嘉庆十二年三月二十一日，兵部尚书兼都察院右都御史总督福建浙江等处地方军务兼理粮饷盐课臣阿林保。

　　旨：该部察核具奏。

　　——录自明清史料戊编第九本八九三～八九四页。

　　一六、闽浙总督阿林保题本

　　兵部尚书兼都察院右都御史总督福建浙江等处地方军务兼理粮饷盐课臣阿林保谨题为奏销等事：窃照案准户部咨题覆福建省嘉庆十年分盐课钱粮奏销案内，奉查台湾府督征并台湾、凤山二县经征盐埕饷银数册，未据按限造送，该督自应严催，照例参办，未便以海洋风信靡定，邀免开参，应令该督速饬催造送部，并核明已未完分数职名查参外，仍将造册迟延职名，查取送部核议等因，当经转行遵照去后。兹据福建盐法道陈观详称：遵查嘉庆十年分台湾府督征并台湾、凤山二县经征盐埕饷银奏销数册，前因十年正课奏销时未据送到，银未报完，是以按照额数造报未完，声明俟册报到日，再行续报，所有未完职名，并请邀免开参。嗣于奏销后，据台湾府知府杨廷理申，据台湾县知县薛志亮、署凤山县知县陈起鲲，将征完十年分盐埕饷银并公费银两，造具清册送府复核，汇造总册转送到道。该福建盐法道陈观查核台湾府册报征完台湾县经征十年分盐埕饷银一千一百两七钱八分四厘，又凤山县经征十年分盐埕饷银二千二十四两六钱四分，银数相符，随于道库收存各商领运台盐缴完晒本，归还台湾府各年盈余拨补府库垫给嘉庆三年起至六年止戍兵加饷不敷银两内照数划收归款，并于嘉庆十二年秋拨及十一年正课奏销各册内报收在案。合将台湾府督征台湾、凤山二县经征嘉庆十年分盐埕饷银全数报完缘由，并将原造督征经征各官职名月日、未完分数、补造清册，详送察核具题。至此案台湾府应造埕饷数册迟延之处，据该府杨廷理覆称，先据台湾县知县薛志亮、署凤山县知县陈起鲲先后申送到府，缘前府高叔祥前赴嘉义一带督拏贼匪，未经转送，旋即病故，经前署府钱■〈雨上澍下〉备文搭配商船赍省投递，又值该商船在洋遇匪，本案文册被匪丢弃，复经该府转饬台湾、凤山二县补造申送，以致辗转稽延，事出有因。今前项饷银业经全数报完，扣收清楚，所有原报督征经征未完及造报迟延各职名，并恳免议，合并声明等情到臣。据此，臣复核无异，除册分送部、科外，臣谨会同福建巡抚臣张师诚合词具题，伏乞皇上睿鉴，敕部核覆施行。为此具本谨题请旨。嘉庆十三年三月初十日，兵部尚书兼都察院右都御史总督福建浙江等处地方军务兼理粮饷盐课臣阿林保。

　　旨：该部察核具奏。

　　——录自明清史料戊编第九本八九八页。

　　一七、福建巡抚张师诚题本

　　兵部侍郎兼都察院右副都御吏巡抚福建等处地方提督军务臣张师诚谨题为请定奏销成例、以昭画一事：据兼署福建布政使司事按察使庆保呈详：雍正十二年八月初五日，奉准户部咨开：嗣后奏销现年钱粮之时，即将历年未完项下续完若干，仍未完若干，并动用、存贮各数目，令各该省分别年限，汇造清册，另缮题本，随本年奏销一并具题，臣部按年查核，另行缮本，亦随本年奏销一并题覆，毋庸再行造入现年新收及带征项下。雍正十二年六月二十三日交与奏事郎中张文彬等转奏，本日奉旨：依议，钦此；钦遵，相应行文福建巡抚遵照办理可也等因。兹查闽省内地九府、二州属嘉庆十一年分地丁钱粮完欠数目，业经分晰汇册，详奉具题在案。所有台湾府属淡防、澎湖二厅、台湾、凤山、嘉义、彰化四县应造前项奏册，据台湾道府造送到司。该兼署布政使司事按察使庆保查得：奉准部咨，奏销现年钱粮之时，将历年带征各项完欠动存各数目，分别年限，汇册另缮题本，随本年奏销一并具题等因。查福建省台湾府属嘉庆十一年六月底册报乾隆五十五年起至嘉庆七年止，台湾、凤山二县尚欠带征廍饷钱粮银一千五百二十四两五钱七分五厘，嘉庆十年未完人丁饷税钱粮银六百七十五两七钱三分三厘，共未完银二千二百两三钱八厘，奏销流下，实存剩银二万一千四百七十五两一钱二分一厘。并收嘉庆十年台湾府属奏销四柱册报存剩嘉庆十年分人丁饷税钱粮并存留支剩当税契等项，除凤山县库被贼抢失各款外，实存银一万八千八百三十三两六钱六分一厘，又收凤山县册报续征嘉庆十年分人丁饷税钱粮银三百一十三两二钱一分七厘，又收嘉义县册报续征嘉庆十年分人丁饷税钱粮银二百三十二两六钱一分六厘。以上共收银一万九千三百七十九两四钱九分四厘。管收共银四万八百五十四两六钱一分五厘，开除无项，实在存剩银四万八百五十四两六钱一分五厘。未完乾隆五十五年起至嘉庆七年止台湾、凤山二县尚欠带征廍饷钱粮银一千五百二十四两五钱七分五厘，嘉庆十年分人丁饷税钱粮银一百二十九两九钱；共未完银一千六百五十四两四钱七分五厘。又嘉庆十一年分供粟项下册报流下旧管应存粟一十四万八千六百七十四石三斗六升五合一勺。内据淡防厅册报被贼抢失粟五百一十九石，系汇同贼抢仓谷五千三百三石，共谷五千八百二十二石，勘报结转。嘉义县册报存贮笨港仓被贼抢失粟二万八千二百八十一石二合一勺，又存贮斗六仓被贼抢失粟二百一十八石。此二厅县另案核详造报。又据凤山县折报被贼抢失粟一万三千七十一石三升四合六勺，业经移饬台湾道府确查，应俟覆到核办。新收嘉庆拾年奏销四柱册报应存该年供粟二万九百五十五石一斗五升六合五勺，存嘉庆十年台属各营建旷兵米粟八千七百八十九石九斗二升。管收共粟一十七万八千四百一十九石四斗四升一合六勺。开除运补澎湖厅乾隆六十年及内地各厅县嘉庆四、八、九、十等年兵米、眷粟，并除存粟运给嘉庆十一年兵米粟，共除粟一万五百六十七石一斗二合三勺，实在应存粟一十六万七千八百五十二石三斗三升九合三勺。内据淡防厅册报被贼抢失粟五百一十九石，系汇同贼抢仓谷五千三百三石，共谷五千八百二十二石勘报结转。又嘉义县册报存贮笨港仓被贼抢失粟二万八千五百八十一石二合一勺，存贮斗六仓被贼抢失粟二百一十八石，又凤山县折报被贼抢失粟一万三千七十一石三升四合六勺，均俟确查核实造报。以上地丁钱粮并稻粟等项，遵照部行，逐一按款分晰备造总细各册，详候察照具题。再查台湾府属应造嘉庆十一年分奏销各册，虽据各属依期送府，而该府适接会奏钱粮供谷等款分别蠲缓行知到府，随经查核厅县开造数册舛错不符，驳改妥造。续于十二年七月内，据该厅县先后改造送府。该府杨廷理正在复核间，复因朱濆匪船窜入苏澳，图占蛤仔兰，亲往该处相机筹度，防堵朱匪，以致未能核转。迨至该年十月初十日回郡，逐加复核，由台申送到司。所有台湾府属厅县造册迟延，尚属有因，应请免其开报，合并声明等情到臣。

　　据此，该臣看得：奏销钱粮之时，应将历年带征各项完欠动存数目，分到年限，汇造清册，另本具题等因。兹据兼署布政使司事按察使庆保详称：台湾府属嘉庆十一年六月底册报乾隆五十五年起至嘉庆七年止台湾、凤山二县尚欠带征廍饷钱粮银一千五百二十四两五钱七分五厘，嘉庆十年未完人丁饷税钱粮银六百七十五两七钱三分三厘，共未完银二千二百两三钱八厘，奏销流下，实存剩银二万一千四百七十五两一钱二分一厘。并收嘉庆十年台湾府属奏销四柱册报存剩嘉庆十年分人丁饷税钱粮并存留支剩当税契等项，除凤山县库被贼抢失各款外，实存银一万八千八百三十三两六钱六分一厘。又收凤山县册报续征嘉庆十年分人丁饷税钱粮银三百一十三两二钱一分七厘，又收嘉义县册报续征嘉庆十年分人丁饷税钱粮银二百三十二两六钱一分六厘。以上共收银一万九千三百七十九两四钱九分四厘。管收共银四万八百五十四两六钱一分五厘。开除无项。实在存剩银四万八百五十四两六钱一分五厘。未完乾隆五十五年起至嘉庆七年止台湾、凤山二县尚欠带征廍饷钱粮银一千五百二十四两五钱七分五厘，嘉庆十年分人丁饷税钱粮银一百二十九两九钱，共未完银一千六百五十四两四钱七分五厘。又嘉庆十一年分供粟项下册报流下旧管应存粟一十四万八千六百七十四石三斗六升五合一勺，内据淡防厅册报被贼抢失粟五百一十九石，系汇同贼抢仓谷五千三百三石，共谷五千八百二十二石勘报结转。嘉义县册报存贮笨港仓被贼抢失粟二万八千五百八十一石二合一勺，又存贮斗六仓被贼抢失粟二百一十八石，此二厅县另案核详造报。又据凤山县折报被贼抢失粟一万三千七十一石三升四合六勺，业经移饬台湾道府确查，应俟覆到核办。新收嘉庆十年奏销四柱册报应存该年供粟二万九百五十五石一斗五升六合五勺，存嘉庆十年台属各营建旷兵米粟八千七百八十九石九斗二升。管收共粟一十七万八千四百一十九石四斗四升一合六勺。开除运补澎湖厅乾隆六十年及内地各厅县嘉庆四、八、九、十等年兵米眷粟，并除存粟运给嘉庆十一年兵米粟，共除粟一万五百六十七石一斗二合三勺，实在应存粟一十六万七千八百五十二石三斗三升九合三勺。内据淡防厅册报被贼抢失粟五百一十九石系汇同贼抢仓谷五千三百三石，共谷五千八百二十二石，勘报结转。又嘉义县册报存贮笨港仓被贼损失粟二万八千五百八十一石二合一勺，存贮斗六仓被贼抢失粟二百一十八石，又凤山县折报被贼抢失粟一万三千七十一石三升四合六勺，均俟确查核实造报。以上地丁钱粮并稻粟等项，遵照部行，逐一按款分晰备造总细各册详题。并声明台湾府属应造嘉庆十一年分奏销各册，虽据各属依期送府，而该府适接会奏钱粮供谷等款分别蠲缓行知到府，随经查核厅县开造数册舛错不符，驳改妥造。续于十二年七月内，据该厅县先后改造送府。该府杨廷理正在复核间，复因朱濆匪船窜入苏澳，图占蛤仔兰，亲往该处相机筹度，防堵朱匪，以致未能核转。迨至该年十月初十日回郡，逐加复核，由台申送到司。所有台湾府属厅县造册迟延，尚属有因，应请免其开报等情前来。臣复核无异，除册送部外，谨会同闽浙总督臣阿林保合词具题，伏祈皇上睿鉴，敕部核覆施行。为此具本谨题请旨。嘉庆十三年四月二十九日，兵部侍郎兼都察院右副都御史巡抚福建等处地方提督军务臣张师诚。

　　旨：该部察核具奏。

　　——录自明清史料戊编第十本九○一～九○三页。

　　一八、户部副折

　　大学士管理户部事务臣托津等谨奏为遵旨查议具奏事：内阁抄出闽浙总督董教增、福建巡抚史致光将闽省节年民欠地丁耗羡银两、开列清单、奏请豁免一折，又片奏内地粮米等项、并台湾府属供粟、可否一体免其输纳等因，均于嘉庆二十四年二月十七日奉朱批：户部查例具奏，钦此。又于清单内开未完存留银两一款，奉朱批：户部议奏，钦此。钦遵于本月二十日抄出到部。

　　据闽浙总督董教增、福建巡抚史致光奏称：准部咨，内阁奉上谕：朕兢兢业业，旰食宵衣，以勤求郅治。所愿者，四海群黎，家给人足，同臻康乐。明岁嘉庆二十四年，为朕六旬正寿，宜先蠲除积逋，俾小民户免追呼，共享含哺之乐。所有各省积年正耗民欠及因灾缓征、带征银谷，着各督抚详晰查明，按照该省所属之某州、某县实欠在民银谷若干，速行开单具奏，以次降旨豁免。并着先将此旨誊黄，宣示城乡村镇，咸使闻知，俾官吏书役无从影射侵欺，以期膏泽下究，用副朕惠鲜怀保、仁寿斯民至意。该部即遵谕行，钦此。臣等遵奉恩旨，饬司详查闽省各属民欠。除嘉庆二十三年分钱粮尚未奏销外，计内地各属，自嘉庆元年起至二十二年止，民欠地丁并缓征未完地丁，共银一百七十五万六千五百二十一两零；又民欠耗羡并缓征未完耗羡共银十四万九千三百八十一两零；又各属垫解各年民欠，前于详查内地仓库案内，奏准催追归补，今奉有豁免民欠恩旨，未便再向粮户催征，计自嘉庆元年起至十七年止，未完垫解民欠地丁银六万四百六十九两零，耗羡银二万一千四百五十四两零；又台湾府属自嘉庆五年起至二十年止，共未完人丁饷税钱粮银四千三百五十五两零，又未完耗羡及缓征未完耗羡共银二千五百七十八两零。其二十一年并二十二年，因重洋远隔，尚未□□，现无民欠实数，应俟内地民欠奉到恩旨豁免至何年为止，一律照办。其二十年以前人丁饷税，除奏销案内开报民欠之外，尚有各员垫解垫给之项，因欠在民户有款可归，于具奏清厘台湾属库案内声请催收民欠归补。计自嘉庆元年至十四年止，垫完民欠地丁银五千九百四十四两零，耗羡银四千六百八十四两零。此外驿站项下，自嘉庆十八年起至二十二年止，共未完银一千九百三十五两零。存留坐支□□，自嘉庆五年起至二十二年止，共未完银十二万一千八百九十三两零，亦系地丁耗羡款内应征之民欠。以上均系实欠在民。再各年□□丁耗数内，如奉旨以后，文到以前，已据各粮户输纳在官者，照例作为次年应征正赋；其有未奉恩旨以前，征存属库，未解到司者，按数提解报拨。至详查内地仓库及清厘台属仓库两案内垫解垫给之项，原以民欠列抵追补。今民欠奉免，则抵款无着，应饬司查明，凡有此等无着垫款，一体于经垫各员名下追赔归补。

　　又据片奏内称：台湾府属额征供粟，自嘉庆十年起至二十年止，□□□未完供粟六万八千三百八十一石四斗六升三合五勺。又内地各属额征粮米，自嘉庆三年起至二十二年止，共民欠未完米十八□□千七百七十四石五斗六合三勺；米耗银两，自嘉庆元年起至二十二年止，共民欠未完银三万六千五百八两一分三毫；又闽县等额征租谷，自嘉庆元年起至二十二年止，共未完谷一万七千六百九十八石二斗二合二勺。臣等查此项米谷，均关拨放兵食之需，地方官先行借碾仓谷，以待征完民欠归补，历届奏销造报有案。兹奉恩旨，饬查前项米粟等款，实系民欠未完之项，可否一□□□输纳。如蒙恩准豁免，臣等即赶紧誊黄，遍行晓谕，所有历年借碾各款仓谷，应请动项买补，以实仓储。再供粟一□□台湾重洋远隔，二十一、二十二两年尚未奏销，现无民欠实数，是以截至二十年止，统俟奉到谕旨准免，照粮米民欠一体办理等语。

　　臣等伏查嘉庆二十三年十二月十二日，钦奉恩旨，普免天下积欠银谷，原为实欠在民，俾免追呼，共享含哺之乐。直省封疆大吏，自应严禁影射侵欺，毋稍牵混，以仰副圣主轸恤群黎至意。今据闽浙总督董教增、福建巡抚□□□奏称：内地各属，自嘉庆元年起至二十二年止，民欠地丁耗羡共银一百九十万五千九百□两一分四厘八毫一丝五忽；又台湾府□□庆五年起至二十年止，民欠地丁耗羡共银六千九百三十四两三钱五分七厘七毫；臣部核与奏销原案均属有少无多，自系续有完报之项，应遵照恩旨准予豁免，仍令该督抚将续完银两造册报部查核。至该督等片奏嘉庆四年普免乾隆六十年以前积欠，维时台湾供粟，并无民欠，其米耗租谷题准豁免；又粮米一款，因系兵糈，历次蠲免案内未奉并免。嘉庆三年，原任闽浙总督魁伦□□无可着追米石奏准豁免在案。今内地各属自嘉庆三年起至二十二年止共未完粮米十八万五千七百七十四石五斗六合三勺，又□□元年起至二十二年止共未完米耗银三万六千五百八两一分三毫，又嘉庆元年起至二十二年止共未完租谷一万七千六百九十八石二斗二合二勺，台湾府属嘉庆十年起至二十年止共未完供粟六万八千三百八十一石四斗六升三合五勺，实系民欠未完，可否一体免其输纳等语。臣等查嘉庆四年普免乾隆六十年以前积欠，除供粟并无民欠外，其内地米耗租谷题准豁免在案；惟粮米一款，嘉庆□□□原任闽浙总督魁伦等奏请豁免，经臣部因此项粮米系兵糈之用，驳令勒限严追完报，奏奉特旨加恩□□，并准其动项买补还仓亦在案。今该督等请豁内地民欠粮米、米耗、租谷、台湾供粟，可否一体准其豁免之处，出自皇上天恩。惟查该督等所奏粮米数目，核与上年奏销册造积欠，计多开米二百五十石九斗五升零，应令查明更正。其原借动谷石应行买补，暨台湾府属二十一、二十二两年应免钱粮，据称因远隔重洋，尚未奏销，并令速即查明确数，另折奏请豁免，以昭画一，统俟命下，臣□行文该督抚钦遵办理。至垫完民欠丁耗一款，嘉庆元年起至十七年止，共垫完银九万二千五百五十二两九分六厘三毫，据称本有民□□抵，今民欠奉免，所有借垫之款，应请着赔催追归款，其民欠之数一并请免等语。查例载：州县官经征地丁钱粮，如于奏销前未完，各按分数分别参处等语。今该州县既有民欠未完，自应据实开参，何得私行挪垫，作为已完之数？显系经征各员规避处分，该督等并不随时参办，殊属瞻徇。除民欠银两准其豁免外，其借垫之项，相应请旨，饬令该督等据实查明何员任内借垫，及借垫何款□□，造册报部，照数勒追，并将历任各员暨失察该管上司，一并查参覆奏，以凭核办。又单开存留时宪书工价、文武举人进士花币盘缠、乡□酒礼及驿站缺官养廉等十四款，嘉庆五年起至二十二年止共未完银十二万三千八百二十九两五钱八厘二毫，一并请免等语。查定例内载：州县实征地丁银内应支官俸、役食、驿站夫马、祭祀、廪膳、孤贫等项银两，准各州县自行留支，余存银两即行解交藩库等语。是存留银两，本系征存在官之项，遇有支剩，仍应解司入拨。臣部检查节年奏销案内新收、开除，确凿可据，虽有未完名目，系指州县官支剩未解，并□民欠未完，节经饬令提解司库在案。今该督等率以存官未解之项，作为民欠未完，开列请免，显系意存牵混，应请旨将该□抚藩可分别交部议处。所有臣等核议缘由，理合恭折具奏，伏乞皇上训示遵行，谨奏请旨。

　　嘉庆二十四年三月初一日奉上谕：朕本年六旬万寿，前经降旨普免天下节年民欠银粮，令各该督抚等查明开单具奏。据董教增等将闽省节年民欠地丁、耗羡银两，开单呈览；并将内地粮米、台湾府属供粟等项，一并请旨办理。当交户部查核。兹据查明具奏：所有闽省内地各属自嘉庆元年起至二十二年止民欠地丁、耗羡共银□百九十万五千九百三两零，又台湾府属嘉庆五年起至二十年止民欠地丁耗羡共银六千九百三十四两零，着加恩全行豁免。其内地各属自嘉庆三年起至二十二年止共未完粮米十八万五千七百七十四石零，又嘉庆元年起至二十二年止共未完米耗银三万六千五百八两零，又嘉庆元年起至二十二年止共未完租谷一万七千六百九十八石零，台湾府属嘉庆十年起至二十年止共未完供粟六万八千三百八十一石零，除粮米项下多开米二百五十石零外，其余俱着加恩一体豁免。所有应需兵粮，准其动项买补供支。台湾府属二十一、二两年应免钱粮，着该督等速饬查明确数具奏，再降谕旨，用副朕行庆施惠、普洽寰瀛至意。钦此。

　　同日又奉上谕：董教增等奏请免闽省积欠钱粮折内，不应将各属垫完民欠银九万二千五百余两一并列入，着该督等即将何州县借垫何款详晰查明，照数勒追。并将历任暨失察各上司，一并查参。至单内所开存留各款共银十二万三千八百余两，系每年列入奏销开除项下征存在官之款，该督等一并作为民欠请免，尤属牵混，着传旨申饬，并将该督抚藩司交部分别议处。钦此。

　　嘉庆二十四年三月日，大学士管理户部事务臣托津、尚书臣景安、尚书臣卢荫溥、左侍郎臣宗室禧恩、左侍郎臣黄钺、右侍郎臣那彦宝、右侍郎臣姚文田。

　　——录自明清史料戊编第十本九一六～九一八页。

　　一九、户部「为内阁抄出护理福建巡抚徐炘奏」移会

　　户部为移会事：福建司案呈，内阁抄出护理福建巡抚布政使徐奏前事一折，相应抄单移会可也。须至移会者。计单一纸。右移会稽察房。道光二年五月二十七日，主政刘。

　　护理福建巡抚布政使臣徐炘跪奏为提解台湾府属嘉庆二十二年上下忙钱粮银数、恭折具奏、伏祈圣鉴事：窃照州县征收钱粮，经户部奏明，自嘉庆二十一年为始，除例准留支及实欠在民外，所有征存银两，例应尽数提解。上忙限五月底，下忙限十二月底，截清解司，银数造册送部，并专折具奏。所有福建省内地九府二州属提解银数，均经依限奏咨，声明台湾远隔重洋，俟催造到日核办在案。兹催据各厅县先后造送，由署藩司吴箎核明具详请奏前来。臣查台湾府属钱粮，向系就近解交府库，详司划兑兵饷。该府属淡水、澎湖二厅、台湾、凤山、嘉义、彰化四县，嘉庆二十二年分额征人丁饷税钱粮内，额编留支银一万六百三两零，应解府银三千四百四十五两零。据报上忙征完银四千二百六十一两零，除留支各款银三千五百三十六两零，实应解府银七百二十四两零；下忙征完银六千二百四十二两零，除留支各款银五千五百二十四两零，并据淡水厅册报垫给铺司兵工食银一百三十七两零，除催彰化县照数解还外，实应解府银五百八十一两零。又额征耗羡内坐支各款银一万一千四百二十六两零，应解府银三千一十四两零。据报上忙征完银二千八十三两零，除坐支银一千六百五十九两零，实应解府银四百二十三两零；下忙征完银八千八十三两零，除坐支银六千八百八十八两零，应解府银一千一百九十五两零。以上正耗钱粮均已照数提解府库，汇入台湾嘉庆二十二年分奏销案内造报。

　　又上忙征完现年税契、当税、官庄银六千六百五十四两零，带征完节年当税、官庄银七千八百九十五两零；下忙征完现年税契、当税、官庄银二万四千五百一十一两零，带征完节年当税、官庄银八千四百九两零，亦经划扣司库。兹据按款备造清册详送，臣复核无异。除饬将以后各年提解银数接续查造，并咨报户部外，臣谨会同闽浙总督臣庆保，恭折具奏，伏乞皇上圣鉴。谨奏。道光二年五月十六日奉朱批：户部知道，钦此。

　　——录自明清史料戊编第十本九二三页。

　　二○、户部「为内阁抄出福建巡抚魏元烺奏」移会

　　户部为移会事：福建司案呈，内阁抄出福建巡抚魏奏前事一折相应抄单移会可也。须至移会者。计单一纸。右移会稽察房。道光十八年十月日，正郎德。

　　福建巡抚臣魏元烺跪奏为提解道光十八年上忙钱粮银数、恭折具奏、仰祈圣鉴事：窃照州县征收钱粮，经户部奏明，每年上下忙除例准留支及实欠在民外，所有征存银两，尽数提解司库，专折具奏等因，遵行在案，兹据藩司吴荣光详称：福建省内地九府、二州属道光十八年分额征地丁，除留支银一十九万九千八百八两零，应解司银一百三万四千四百七十五两零。兹上忙案内，据各属造报，共计征完银二十八万四千五两零，除留支各款银六万八千一百四两零，实应解司银二十一万五千九百两零，内已提解库银二十万一千二百三十一两零，入于道光十八年秋拨册内作收地丁银一十万一千五百七十八两零，其余银九万九千六百五十三两零系秋拨截数续收，应俟汇入道光十九年春拨册造报。此外马巷厅暨古田、仙游、晋江、平和、诏安、将乐、永安、武平、霞浦、寿宁、漳平、宁阳等县尚未解到银一万四千六百六十八两零，现在严檄催提。又额征耗羡，除坐支佐杂各官养廉银四千八百六十四两零，应解司银一十四万三千四百三十九两零。兹上忙案内，据各属册报征完银三万三千九百六十八两零，除坐支银二千八十六两零，实应解司银三万一千八百八十二两零，内已解司库银二万八千六百三十一两零，应俟汇入道光十八年奏销案内造报。尚有连江、永福、仙游、晋江、同安、诏安、顺昌、永安、归化、福安、寿宁等县暨佛昙桥县丞未解到银三千二百五十两零，现在严催完解。将各属征解现年及带征节年正杂各项钱粮完欠数目，按款备造清册，详请奏咨。声明台湾府属上忙钱粮数目，因远隔重洋，俟催送到日，另详请奏等情前来。

　　臣查闽省道光十八年上忙钱粮，除存留坐支外，共征完地丁耗羡银二十四万七千七百八十二两零，内已提解司库银二十二万九千八百六十三两，尚未解到银一万七千九百一十九两零，已饬藩司移饬道府催提，并调查红簿串根，如有亏那情弊，即行严参。此外征完现年税契及当杂税等项共银四千九百一十七两零，又带征道光十一年起至十七年止节年地丁解司银三十二万七千四百二十七两零，耗羡银四万六千一百六十四两，当杂税银一万六千一百四十三两零，俱已照数提解司库。据该司分款造册详送，臣复核无异。除将各项清册咨部查核，并严催台湾各厅县赶紧造送核办外，现当下忙开征，惟有严饬各属实力催追，督同藩司认真提解，并责成该管道府不时查察，如有征多报少情弊，立即揭参，倘该道府催解不力，一并参处。所有道光十八年上忙钱粮完解数目，臣谨会同闽浙总督臣锺祥恭折具奏，伏乞皇上圣鉴。再本年上忙，福清、闽清、莆田、南安、惠安、漳浦、南平、建安、清流、福鼎等县暨大湖、南日、峡阳、仁寿等县丞应造地丁耗册，罗源、政和、大田等县应改造地丁册，现在未据送到，饬司赶紧严催造送，扣明迟延月日，开具职名，咨部照例议处。如查有征存未解银两，亦即严行参办，合并陈明。谨奏。

　　道光十八年十月初六日奉朱批：户部知道，钦此。

　　——录自明清史料戊编第十本九八一～九八二页。

　　二一、户部「为刘韵珂等片」移会

　　户部为移会事：福建司案呈，所有前事一折，相应抄单移会可也。须至移会者。计单一纸。右移会稽察房。道光二十五年十二月十七日，正郎奕。

　　刘韵珂等片：再闽省台湾府属各厅县年额征供粟一十九万七千余石，原系该处兵饷，及拨运内地凑给各营兵米之用。自道光十一年起至十五年止，除已征完外，民欠未完供粟九万五千四百三十六石五斗六升五合九勺九抄四撮。又内地各属每年额征粮一十二万六千余石，亦系尽数拨解旗营绿营兵米。自道光十一年起至二十年止，除已征完外，共民欠未完米一十四万九千五百二十八石三斗七升五合一勺。内松溪县道光二十四年分粮米奏销册籍，前因未据送到，当于奏销疏内声明剔出另办。所有二十年以前民欠粮米，先据续完解省米五石，应于未完数内扣除，实在未完粮米一十四万九千五百二十三石三斗七升五合一勺。米耗银两，自道光十一年起至二十年止，除已征完外，共民欠未完银四万一千七百三十二两九钱四分六厘六毫。又闽县等县每年额征租谷三千六百余石，自道光十一年起至二十年止，民欠未完租谷一万六千一百五十二石三斗四升八合八勺二抄。又崇安县道光十五年起至二十年止，民欠未完租米四石八斗。据兼署布政司武棠、督粮道尚阿本一并查明具详前来。

　　臣等查台湾供粟一款，历次普蠲案内，俱奉谕旨一体免征。又银米一款，因系兵糈，是以节次蠲免案内未奉并免。惟嘉庆三年间，曾经前督臣魁伦、抚臣汪志伊将各属无力着追民欠粮米，据实具奏请豁。续于嘉庆二十四年普免二十二年以前积欠钱粮，亦经前督臣董教增、抚臣史致光将积欠粮米供粟米耗租谷等款，附片具奏，均奉谕旨：着加恩全行豁免，准其动项买补完仓，钦此。迨道光十五年普免十年以前积欠钱粮，又经前督臣程祖洛、抚臣魏元烺将积欠粮米各款，按照丁耗之例，奏蒙允准豁免在案。

　　伏查米粟各项，节次蒙恩豁免，兹复奉谕旨饬查，海邦黎庶，莫不顶感欢（呼）。惟此项米谷，均系拨给兵糈，递年岁收丰歉不齐，以致花户均有尾欠。地方官因兵糈紧要，不敢贻误，先行借动仓谷垫给，待征民欠归补，历届奏销造报有案，委系实欠在民。其中零星小户居多，可否一律免其输纳，出自皇上逾格鸿慈。如蒙天恩准其豁免，臣等即赶紧刊刻誊黄，遍行晓谕。所有历年借碾仓谷，应请动项买补，以实仓储。谨附片具奏，伏候圣训祗遵。

　　再供粟一项，因台湾重洋远隔，十六、十七两年奏销册籍，虽据送到，因噶玛兰厅数目舛错驳查，未据改送。其十八、十九、二十等年各厅县奏册，亦未送到，现无民欠实数，是以暂截至二十五年止，统俟奉到谕旨准免，照粮米民欠一律办理，合并陈明。谨奏。道光二十五年十二月初六日奉朱批：户部速议具奏，钦此。

　　——录自明清史料戊编第十本九九四页。

　　二二、户部奏折

　　户部谨奏为遵旨速议具奏事：内阁抄出闽浙总督刘韵珂等片奏：内地民欠未完粮米米耗及租谷租米暨台湾府属供粟，可否一体准其豁免等因，道光二十五年十二月初六日奉朱批：户部速议具奏，钦此，钦遵于本月初九日抄出到部。据该督等附片内称：闽省台湾府属各厅县每年额征供粟，原系支给该处兵粮及拨运内地凑给各营兵米之用。自道光十一年起至十五年止，民欠未完供粟九万五千四百三十六石五斗二升五合九勺九抄四撮。又内地各属每年额征粮米，亦系尽数拨给兵米。自道光十一年起至二十年止，共民欠未完米一十四万九千五百二十八石三斗七升五合一勺。内松溪县道光二十四年分粮米奏销册籍未到，当于奏销疏内声明剔出另办。所有二十年以前民欠粮米先据续完米五石外，实在未完粮米一十四万九千五百二十三石三斗七升五合一勺，米耗银四万一千七百三十二两九钱四分六厘六毫，租谷一万六千一百五十二石三斗四升八合八勺二抄。又道光十五年起至二十年止，民欠未完租米四石八斗。查台湾供粟一款，历次普蠲案内一体免征。又粮米一款，因系兵糈，是以蠲免案内未奉并免。惟嘉庆三年、二十四年、道光十五年普免钱粮，经前督抚臣汇同米耗租谷奏准豁免在案。兹复奉谕旨饬查，海邦黎庶，莫不顶感欢呼。惟此项米谷均系拨给兵粮，递年岁收丰歉不齐，以致花户均有尾欠，地方官因兵糈紧要，不敢贻误，先行借动仓谷垫给，待征民欠归补，委系实欠在民，可否一体免其输纳？所有历年借碾仓谷，应请动项买补，以实仓储。再供粟一项，因台湾十六、十七两年奏销册籍，虽据送到，祗因噶玛兰厅数目舛错驳查，未据改送。其十八、十九、二十等年各厅县奏册，亦未送到。现无民欠实数，是以暂截至十五年止。统俟奉到谕旨准免，照粮米民欠一体办理等语。

　　臣等伏查，先由内阁抄出道光二十五年八月初三日奉上谕：本年恭逢圣母皇太后七旬万寿，允宜推广慈恩，覃敷闿泽，所有各省节年正耗民欠钱粮及因灾缓征带征银谷，并借给籽种口粮牛具及漕项芦课学租杂税等项，着各该督抚将军府尹等，将道光二十年以前实欠在民者，详晰查明该省所属某州某县银谷若干，速行开单具奏，候朕降旨，全行豁免，用副朕延厘笃祜、申锡无疆至意。该部即遵谕行。钦此。当经臣部行文遵照在案。今据闽浙总督等附片奏称：台湾供粟历次普蠲案内，一体免征。又内地粮米米耗租谷亦历有全行豁免之案。此次可否免其输纳，出自鸿慈等语。臣等查奏到各项数目，台湾供粟内地租谷二项，核与现已到部之十五年台湾奏销十一年起至二十年止租谷考成各册造未完数目，有少无多。其内地粮米米耗租米三项，与二十四年奏册相符。惟台湾十六年正月起至奉到此次谕旨之日止，核计十年有余，其续完在官者，计必不少。即内地二十五年正月起至奉到谕旨之日止，亦应有续完之项。应由该督等于题报册内逐细声明。总以奉到谕旨之日为准，除去已完若干，则实欠在民者，自有确数。臣等统归于题报案内查核。至奏请豁免之处，查粮米一款，先于嘉庆三年据原任闽浙总督魁伦查明积欠无着，奏请豁免，经臣部因系兵糈，驳令勒限追完，奏奉特旨加恩豁免。又于嘉庆二十四年豁免积欠案内，复经该督等将未完粮米，汇同供粟租谷米耗，奏奉谕旨加恩，一体豁免。又道光十五年普免案内，该督等援照请免，经臣部查案奏明，亦经钦奉谕旨准免在案。所有此次该督等片奏，台湾供粟，内地租谷十一万一千五百八十八石八斗零，内地粮米租米十四万九千五百二十八石一斗七升零，米耗银四万一千七百三十二两九钱零，以上银米内截至奉到谕旨以前实欠在民未完之项，可否准其一体豁免之处，出自皇上天恩，如蒙恩准予豁免，臣部行文该督等刊刻誊黄，遍行晓谕，并将续完数目扣明月日，项目报部，一面于题报豁免案内明晰声叙。至奏称前项米谷原系拨给兵粮，因有未完，地方官借动仓谷垫给，今民欠若奉豁免，其借碾之项，请动项买补一节，查道光二十年闽省内地地丁案内，经臣部查明册造实存米二十余万石，均系积存之项，与其久悬，积贮霉变，折耗堪虞，莫若拨充兵糈，于米石不致折耗，而帑项亦可裕如，行令妥议报部。嗣据登覆案内，声明饬查另议，节经行催在案。现在民欠米谷等项，如奉恩旨豁免，则所奏借碾仓谷，自属无可征还。惟现当筹划经费之际，既有奏销案内行令拨充兵糈之米二十余万石，应令遵照前议抵拨清项，余米仍备兵糈，毋庸动项买补。如此一转移间，既可以实仓储，亦藉以裕经费，且使米谷悬贮霉折之虞，实于仓库两有裨益，而豁免鸿慈，民间仍沾实惠。所有臣部遵旨速议缘由，是否有当，谨缮折具奏，伏乞皇上圣鉴训示遵行，谨奏。

　　道光二十五年十二月十一日，内阁奉上谕：本年皇太后七旬万寿，前经降旨，普免道光二十年以前民欠银粮，令各将军府尹督抚等查明开单具奏。据刘韵珂等另片请将内地粮米及台湾府属供粟一体豁免，当交户部核覆。兹据查明具奏，此次台湾供粟、内地租谷十一万一千五百八十八石零，内地粮米租米十四万九千五百二十八石零，米耗银四万一千七百三十二两零，以上银米内截至奉到谕旨以前实欠在民未完之项，着加恩准其一体豁免。该督等即刊刻誊黄，遍行晓谕，并照例按户付给免单，严禁吏胥影射需索等弊，务期实惠及民，用副朕推恩布闿至意。其所奏借碾仓谷请动项买补一节，既经该部查明奏销案内，有前经行令拨充兵糈之米二十余万石，着即遵照前议抵拨清项，余米仍备兵糈，毋庸动项买补，期于仓库两有裨益，民间仍沾实惠。余依议。钦此。

　　——录自明清史料戊编第十本九九二～九九三页。  

卷二

　　二三、工部等部题本（查核闽抚陈弘谋奏销台属淡防厅建造仓廒用过工料运费）乾隆十八年六月十六日

　　二四、福建巡抚钟音题本（修理台湾府贮谷仓廒）乾隆二十年八月十八日

　　二五、吏部「为内阁抄出福建巡抚钟音奏」移会（请筹台郡捐监之例以裕积贮）乾隆二十一年正月二十三日

　　二六、礼部「为内阁抄出福建巡抚吴奏」移会（请准台湾报捐生俊验明实收应试）乾隆二十四年闰六月

　　二七、户部「为内阁抄出福督杨廷璋奏」移会（代捐台厦监谷）乾隆二十八年三月十六日

　　二八、福建巡抚鄂宁题本（台湾府添建监谷仓廒工料银两报销）乾隆三十三年十一月十一日

　　二九、户部为「内阁抄出福建巡抚雅奏」移会（奏报乾隆四十七年分福建通省户口数及积贮谷数）乾隆四十七年十二月二十二日

　　三○、户部「为内阁抄出闽浙总督玉德等奏」移会（查明台湾府仓库无亏）嘉庆九年八月

　　三一、户部「为内阁抄出福建巡抚叶世倬奏」移会（确查台湾仓库因公借垫各款并无现任亏挪）道光二年十一月

　　三二、户部「为内阁抄出福建巡抚魏元烺片」移会（闽省收捐监生银数）道光十三年七月

　　二三、工部等部题本

　　工部等部经筵讲官太子太保文渊阁大学士兼吏部尚书兼理工部事务降四级留任臣史贻直等谨题为请建仓廒事：工科抄出福建巡抚陈弘谋题前事内开：据福建布政使司布政使德舒呈详：奉臣牌，乾隆十七年六月十四日，准工部咨，营缮司案呈，工科抄出本部等部题前事内开：该臣等会查得原任福建巡抚潘思榘疏称：台湾府属淡防厅建造仓廒一十一间，用过工料运费银八百一十一两五钱零，题准部履，行令据实核减，另造妥册题销等因。行据署布政司事按察使德舒详称：近年木植稀少，悉购于深山穷谷之中，运费倍繁，价值昂贵，无从核减，造具确册，详送请销。并声明此案于乾隆十六年正月二十二日准咨，连闰计至本年十月二十一日，台限届满，始据造册到司。所有查覆迟延未及一月之处，系现署淡水同知事台湾府同知俞唐，相应将职名开报附参，听候部议等情。臣覆查无异，除册送部外，谨合词具题等因前来。

　　查淡防厅建造仓廒用过工料银两，先据该抚造册题销，经工部议覆，以所用物料并未分晰，木植价值较该处定例浮多，行令查明分晰，据实核减，另造妥册题销在案。今据该抚将用过工料银两另行造册具题。工部查册开所用木植价值，仍属浮多。虽据声称近年木植稀少，悉购于深山穷谷之中，运费倍繁，价值昂贵。但木植价值，果否昂贵，是否照依时价采买之处，工部无凭查核。相应行令该抚委员确查。如果价值实在昂贵，实系照依时价采买，即行照例取具切实无浮印结，具题到日再议。至所参淡水同知造册迟延之处，查官员造报各项文册迟延，俱按违限月日分别议处。今此案册籍，该同知于何月日造送，该抚疏内并未声明，其迟延未及一月之处，不便遽议。应行令该抚分晰声明，到日再议可也。乾隆十七年四月二十七日题，本月二十九日奉旨：依议，钦此。相应移咨该抚遵照施行等因，咨院行司。

　　奉此，遵即饬行去后。兹据署台湾府知府王文昭申准淡水同知王鹗移称：查勘前任同知曾曰瑛任内建盖仓廒一十一间，动用工料运费银八百一十一两五钱三分六厘，所需木植，俱系查照时价请销，逐加确勘，并无浮捏，出具切实印结移送。并称此案于乾隆十六年十月二十一日台限届满，前署同知俞唐造送册籍，于乾隆十六年十一月初五日到司，逾限未及一月，理合声明移覆等由到府，转送到司。据此，该本司布政使德舒查得：台湾府属淡防厅建造仓廒一十一间，用过工料运费银八百一十一两五钱零，并无浮冒，业经详请题销。奉准部覆，查所用木植价值，实系照依时价采买，即行照例取具切实无浮印结具题。至所参淡水同知造册迟延，此案册籍，该同知于何月日造送，并未声明，不便遽议，应令分晰声明，到日再议等因。遵行，据署台湾府知府王文昭申准淡水同知王鹗移称：查勘前任同知曾曰瑛任内建盖仓廒一十一间，动用工料运费银八百一十一两五钱三分六厘，所需木植，俱系查照时价请销，逐加确勘，并无浮捏，出具切实印结。并称此案于乾隆十六年十月二十一日台限届满，前署同知俞唐造送册籍，于乾隆十六年十一月初五日到司，计逾限未及一月等由前来。本司覆查无异，合将查实无捏印结同迟延月日，分晰详请具题请销。再查此案于乾隆十七年六月十四日准咨，照台限除封印日期，计至乾隆十八年五月十四日限满，合并声明等由到臣。

　　据此，该臣看得：台湾府属淡防厅建造仓廒一十一间用过工料运费银八百一十一两五钱零，经前抚臣潘思榘将所用木植价值并无浮冒缘由具题请销，准到部覆，所用木植价值，实系照依时价采买，即行照例取具切实无浮印结。所参淡水同知造册迟延，此案册籍，该同知于何月日造送，并未声明，不便遽议。应令分晰声明，到日再议等因。随行，据布政使德舒详称：前任淡水同知曾曰瑛任内建盖仓廒一十一间，动用工料运费银八百一十一两五钱零，所需木植俱系查照时价请销，经同知王鹗逐加确勘，并无浮捏，出具切实印结，并声明此案于乾隆十六年十月二十一日台限届满，前署同知俞唐造送册籍，于乾隆十六年十一月初五日到司，逾限未及一月。将查实无捏印结同迟延月日分晰请题等由前来。臣覆查无异，除结送部外，谨会同闽浙总督革职留任又从宽留任臣喀尔吉善合词具题，伏乞皇上敕部议覆施行。再照此案于乾隆十七年六月十四日准咨，照台限除封印日期，计至乾隆十八年五月十四日届满，合并陈明。为此具本，谨题请旨。乾隆十八年三月初六日题，四月十六日奉旨：该部察核具奏，钦此。钦遵于本日抄出到部。

　　该臣等会查得：福建巡抚陈弘谋疏称台湾府属淡防厅建造仓廒用过工料运费银两，题准部覆，所用木植价值，如果照依时价采买，即行照例取具切实无浮印结具题。所参淡水同知造册迟延月日，应令分晰声明，到日再议等因。随行，据布政使德舒详称：前任淡水同知曾曰瑛任内建盖仓廒一十一间，动用工料运费银八百一十一两五钱零，所需木植，俱系查照时价请销，经同知王鸮逐加确勘，并无浮捏，出具切实印结，并声明此案于乾隆十六年十月二十一日台限届满，前署同知俞唐造送册籍，于乾隆十六年十一月初五日到司，逾限未及一月，合将查实无捏印结同迟延月日分晰请题前来。臣覆查无异，除结送部外，谨合词具题等因前来。查淡防厅建造仓廒，先据该抚将用过工料银八百十一两五钱三分六厘造册题销。经工部以册造木植，价值浮多，议令该抚委员确查。如果照依时价采买，即行照例取具切实印结具题在案。今既据该抚委勘取结具题，应将所开木植价值，无庸核议外，其所用物料匠工等项，工部照现行做法，逐款核算，有多用之处，应减去银三十七两二钱四分五毫六丝，实准销银七百七十四两二钱九分五厘四毫四丝。相应开单，行令该抚将前项核减银两，转饬在于原监造官名下照数着追，还项报部。至此案造送册籍迟延之处，查定例，官员造报各项文册迟限不及一月者罚俸三个月。又定例，已经革职官员如有前任事故到部议处，应降应罚，题明注册等语。查此案造册限期，扣至乾隆十六年十月二十一日限满，前署同知事俞唐于十六年十一月初五日造送到司，计逾限十四日，应将造册迟限逾延不及一月之署淡水同知事台湾府革职同知俞唐照例罚俸三个月注册，并知照户部可也。再此案系工部主稿，合并声明。臣等未敢擅便，谨题请旨。乾隆十八年六月十六日，经筵讲官太子太保文渊阁大学士兼吏部尚书兼理工部事务降四级留任臣史贻直、太子少保议政大臣署领侍卫内大臣工部尚书兼銮仪卫掌卫事满洲火器营大臣镶红旗满洲都统光禄寺事务暂署步军统领印务御前大臣信勇公加四级纪录八次臣哈达哈，绖筵讲官太子少师尚书降二级留任臣汪由敦、左侍郎兼正蓝旗汉军副都统加一级纪录二次臣德尔敏、左侍郎降三级留任兼管钦天监监正事务臣何国宗、右侍郎总管内务府大臣纪录一次降二级留任臣德保、营缮清吏司郎中臣佟琳、郎中臣色楞查式、员外郎臣成柱、员外郎臣恒德、员外郎臣邹永绥、主事臣成德、主事臣陈谏、主事臣俞成、额外主事臣李天培、经筵讲官太保保和殿大学士兼管吏部事务一等忠勇公臣傅恒、太子少保吏部尚书一等子臣达尔当阿、经筵讲官协办大学士尚书臣孙嘉淦、左侍郎臣鄂尔达、左侍郎臣归宣光、右侍郎臣慧中、右侍郎臣裘曰修、考功清吏司主事臣宗善、额外主事臣陆象云。

　　旨：依议。

　　——录自明清史料己编第七本六四七～六四九页。

　　二四、福建巡抚钟音题本

　　兵部右侍郎兼都察院右副都御史巡抚福建等处地方提督军务世袭一等轻车都尉降一级留任驻札福州府臣钟音谨题为遵旨详议具奏事：据福建布政使司布政使德舒呈详：乾隆十二年十一月初十日奉准户部咨议覆福建巡抚陈大受奏称：台属额贮谷四十万石，必须酌量地方之大小，均匀分贮，庶各处积贮有备。查台湾府兵民辐辏，积贮宜广，应拨贮二十万石。台湾一县，与府同城，不须多贮，应拨贮三万石。凤山、诸罗、彰化三县，距府远近不一，民人众多，道路袤延，应各拨贮五万石。淡防厅离郡最远，僻处一隅，出产尚易，毋庸多贮，应拨贮二万石，即可备用等语。查前项谷石，原系议令常贮之项，自应酌量地方大小，饬拨分贮，以专责守。应如该抚所奏，准其于台湾府贮谷二十万石，台湾县贮谷三万石，凤山、诸罗、彰化三县各贮谷五万石，淡防厅贮谷二万石。仍令该抚俟按数分拨之日，报部查核。至该抚奏称：台湾一府、四县，共有仓八百五十八间，内在府城者三百九十四间，在附郡安平镇者二十七间，在凤、诸、彰三县治内者四百三十四间。今府仓议贮谷二十万石，每仓一间以贮谷八百石计，需仓二百五十间。现在府仓只有四间，仅可作为余仓，以备盘量出纳之用。应在各县附府仓内酌拨二百五十间归府收管。台湾县谷三万石，凤、诸、彰，三县各五万石，应归县治各仓收贮。现在有仓敷用，毋庸另议。其台湾府仓既只四间，不敷备贮，应如该抚所奏，在于各县附府仓内拨给仓二百五十间，归府收管。查明旧存各仓廒有无坍塌、渗漏及间架窄狭应需修理展拓之处，逐一勘议，即行确估，造册报部等因。乾隆十二年九月二十九日题，十月初二日奉旨：依议，钦此。为此合咨前去，钦遵施行等因，咨院行司。奉此，遵行在案。

　　兹据台湾府知府锺德详称：查得府仓派收备贮谷二十万石，将台、凤、诸三县在郡，仓廒二百五十间划归府管，应行修建一案，缘台地各仓从前俱系里民自建，历年久远，今归府管收派备贮谷石，原为经久之计，但此内有屋瓦渗漏、墙壁歪斜，应加小修，枋柱仓板朽坏、墙垣倾倒、屋瓦破损，应加大修。又有地势卑湿，或车路难通，尚须移建，及年久坍颓，必须另行兴建。除现在完固仓廒七十一间外，尚应修理仓廒一百三十八间。遵即召匠确估，撙节实需工料运费，共银五百二十一两四钱七分八厘九毫六丝，造具数册，先行详请拨项兴修，以备贮谷。其尚应移建、兴建仓廒四十一间，现再确估，另造实需工料数册，请项次第兴建，合并声明等由到司。

　　据此，除派收备贮谷石先经造册详咨外，该本司布政使德舒查得：台湾府分贮谷石。应行修建仓廒一案，奉准部咨，在于各县附府仓内拨给仓廒二百五十间归府收管，如有行修理之处，即行确估造册报部等因遵行。据台湾府知府锺德详称：府仓派收备贮谷二十万石，将台、凤、诸三县在郡仓廒二百五十间划归府管。缘从前俱系里民自建，历年久远，此内有屋瓦渗漏、墙壁歪斜、应加小修，枋柱仓板朽坏、墙垣倾倒、屋瓦破损、应加大修，又有地势卑湿、或车路难通、尚须移建，及年久坍颓，必须另行兴建。除现在完固仓廒七十一间外，尚应修理仓廒一百三十八间。遵即召匠确估实需工料运费共银五百二十一两四钱七分八厘九毫六丝，造具数册，先行详请拨项兴修，以备贮谷。其应移建、兴建仓廒四十一间，现再确估，另造实需工料数册，请项次第兴建等由前来。本司覆查所估工料，逐细确核，并无浮冒，相应在于收捐监生仓价银内动拨兴修，以为备贮经久之用。合就造具估册详送，伏候察核具题。至尚应移建、兴建仓廒四十一间，现饬确估册报，另详请题，合并声明等情到臣。

　　据此，该臣看得：台湾府分贮谷二十万石仓廒不敷备贮一案，经前抚臣陈大受具题，准到部覆，在于各县附府仓内拨给仓廒二百五十间归府收管等因。兹据布政使德舒详称：台地各仓，从前俱系里民自建，历年久远，此内有屋瓦渗漏、墙壁歪斜、应加小修，枋柱仓板朽坏、墙垣倾倒、瓦屋破损、应加大修，又有地势卑湿、或车路难通、尚须移建，及年久坍颓、必须另行兴建。除现在完固仓廒七十一间外，共应修理仓廒一百三十八间。据台湾府知府锺德召匠确估，实需工料运费共银五百二十一两四钱零。逐细确核，并无浮冒。相应在于收捐监生仓价内动拨兴修，以为备贮经久之用。合就造具估册，详请具题。至尚应移建、兴建仓廒四十一间，现饬确估，册报另详等由前来。臣覆查无异。除册送部外，谨会同闽、浙总督革职留任又从宽留任臣喀尔吉善合词具题，伏乞皇上敕部核覆施行。臣未敢擅便，为此具本谨会题请旨。乾隆二十年八月十八日，兵部右侍郎兼都察院右副都御史巡抚福建等处地方提督军务世袭一等轻车都尉降一级留任驻札福州府臣钟音。

　　旨：该部议奏。

　　——录自明清史料戊编第二本一○四～一○五页

　　二五、吏部「为内阁抄出福建巡抚钟音奏」移会

　　吏部为知照事：本年正月十一日，内阁抄出福建巡抚钟奏请敬筹台郡捐监之例，以裕积贮事等因一折。查此案事隶户部，本部无庸办理。除具稿存案外，相应抄录粘单知照可也。须至咨者。计粘单一纸。右移会内阁稽察房。乾隆二十一年正月二十三日。

　　福建巡抚钟音谨奏为敬筹台郡捐监之例以裕积贮事：窃照闽省常平捐监原定额数及续请加捐，共需捐谷二百六十万石。内地各府厅州县捐监一名，收谷一百二十石，每石定价九钱，以符户部一百八两之数。系乾隆八年间前督臣那以闽地户口殷繁，积贮紧要，酌议此数收捐，仰蒙圣慈睿照，特允所请办理。自开捐以来，截至乾隆二十年秋季止，共收捐谷二百三十五万七千五百余石。或拨入常平，或留备粜济。十余年之中，民生之缓急有资，食贮之缺额渐补，实多利赖。现在仅未收捐谷二十四万二千四百余石，内地生俊情形颇为踊跃，不难捐足者也。惟查台湾一郡，原额捐谷五万石，续请加捐十五万石。淡水、彰化二处，向定谷价四钱五分。每监生一名，应收谷二百四十石。台湾、凤山、诸罗三县，向定谷价五钱。每监生一名，应收谷二百一十六石。先经督臣等奏定省会兵民聚集，需谷尤多，请将台地捐谷内以十万石运赴厦门贮仓，以备省城酌拨平粜之用。又因台、彰各社穷番乏粮接济，拟俟收捐数内拨出二万石，分给台、诸、彰、淡四属均匀存贮，以为借给番民之需各在案。兹查台地原额五万石，祗捐谷一千八十石。续请加捐谷十五万石，祗捐谷一万九千二百五十六石。以之拨贮各番社仓，虽已敷用，其原议拨贮厦门厅仓，以为省城缓急之需者，迄今虚悬，尚无实济。伏思台湾地隔重洋，一方孤寄，虽土多腴美，产谷素饶，近因生齿滋繁，市价逈非昔比，若遇险岁，亦必仰藉官仓，而官仓之粟递年拨运兵糈，每虑亏缺，并无溢存。是收贮不嫌其多，筹备不嫌其广。乃台地开捐以来，一十余载，仅收捐谷二万三千三十六石，尚未捐十七万九千六百六十四石。夫内地产谷少而捐多，因每名止须谷二百四十石及二百十六石不等，几与内地倍之。再谷数多则仓费加重，更与内地悬殊。虽有收之名，未获积贮以益。近年海外谷价，虽届丰登，每石原须七、八钱不等，如仍以四钱五分及五钱作价收捐，则生俊锱铢必较，势所逡巡。若竟照内地九钱合算，每名收谷一百二十石，亦觉过优，无所区别。臣查台地采买仓谷，已经臣部定议，按照市价给发，不得过六钱之数等语。凡官之发价采买，已经六钱为准，则民之输谷投捐，亦请以六钱为定。可否仰恳圣恩俯准，将台地收捐，每俊秀一名，统令捐谷一百八十石，每石定价六钱，以符部例一百八两之数，准作监生仓费饭银随正交纳。其余廪、增、附生捐监者，一例分别办理。则生俊人等自必鼓舞乐捐，不致仍前观望。一俟捐有成数，仍照原议，拨运十万石贮于厦仓，以备省城接济之用，其余尽留台仓，以供别项所需，则内外均为有益。再向来正副实收。存贮藩司衙门，必俟申赍仓收，始行截给，重洋远隔，跋涉维艰，亦多未便。应请嗣后另编字号，将实收发交台湾府存贮，凡遇生俊捐谷上仓，即将正实收按季造册送司，其副实收发给本省就近收执，事属简便。臣为海疆积贮起见，理合恭折陈奏，伏祈皇上睿鉴训示。谨奏。

　　乾隆二十一年正月初十日奉朱批：该部议奏，钦此。

　　——录自明清史料戊编第二本一○五～一○六页

　　二六、礼部「为内阁抄出福建巡抚吴奏」移会

　　礼部为酌请鼓励生俊等事：仪制司案呈，乾隆二十四年六月二十八日，内阁抄出福建巡抚吴奏请台湾报捐生俊准其验明实收应试一折等因。乾隆二十四年六月二十五日奉朱批：着照所请行，该部知道，钦此。钦遵抄出到部。除行文外，相应抄录原奏知照贵处可也。须至移会者。计原奏一纸。右移会稽查房。乾隆二十四年闰六月。

　　奏为酌请鼓励生俊，以实海外仓储，仰祈圣鉴事：窃照闽省台湾一府，地隔重洋，田土广辟，素称产谷之乡。该郡及内地沿海各府，每遇丰歉不齐，暨青黄不接，恒藉台谷接济，必须多为备贮，始于海疆要区，得收缓急之用。是以原任督臣喀尔吉善暨调任抚臣钟音等先后奏请，减数收捐监谷二十万石，以资备贮。嗣因谷价昂贵，报捐寥寥，而海外仓储，实关紧要。乾隆二十三年十一月，调任督臣杨应琚会同臣奏请减数，加捐谷二十万石，共谷四十万石，以实仓廪，经部议覆，荷蒙俞允。臣部钦遵转行，令速收捐去后。兹据布政使德福详，据台湾府县详称：自奉文以来，各生俊咸知踊跃，已各陆续报捐监生一百二十五名。惟是本年正值乡试之期，台湾各生俊志切观光，皆愿报捐应试。第试期伊迩，若循例换给部照方准乡试，未免观望不前。可否照昔年成例，令新监生不及换照者，以实收验明乡试等情前来。臣查乾隆十二年乡试之前，调任抚臣陈弘谋以换照未到之新捐监生应否照甲子科以实收应试，经部议覆，以录计有额，例严溢取，未领部照之监生，未必皆真才实学，应将实收应试之例停止。嗣于乾隆十六年，因浙省常平缺额，亟须筹补，钦奉上谕，令浙江生俊于本省收捐本色，旋经御史章有大具奏，以场期甚近，换照需时，恐俊秀人等因换照应试，不无观望，仍于仓储无益，请以实收应试，荷蒙恩允在案。是换照应试，乃系通行遵守之常例，而实收准考，则属因时鼓舞之殊恩。今台湾积贮，实关紧要，生俊急公，亦颇踊跃，但场期已近，按季造册，咨部换照给领，程途迢递，往返需时，现在捐纳生俊不能赶赴秋闱，可否仰恳皇上天恩，俯念生俊志切观光，急公将事，准照浙省之例，将今年台湾报捐生俊，准其亲赍地方官文结实收，赴布政使衙门核实，转送学臣考录科举，如果真才实学，文理通顺，准其入场乡试，候乡试事竣后，仍行换照。如此则志切观光者既得遂其急公踊跃之忱，而海外仓储亦无不稍有裨益。臣谨会同督臣杨廷璋合词恭折具奏，伏祈皇上睿鉴，训示遵行。谨奏。

　　——录自明清史料戊编第二本一○六～一○七页。

　　二七、户部「为内阁抄出福督杨廷璋奏」移会

　　户部为代捐台厦监谷等事：福建司案呈，乾隆二十八年三月十三日，内阁抄出福督杨奏前事一案，相应抄单移会稽察房可也。须至咨者。计粘单一纸。右移会稽察房。乾隆二十八年三月十六日。

　　内阁抄出福督杨廷璋奏称：闽省台湾一府，孤悬海外，兵民辐辏，积贮仓谷，最宜有备无患。先经酌定于台郡收捐监谷二十万石，以备不虞。续经前督臣杨应琚奏请于二十万石外，再加捐二十万石，共四十万石，俾海外积贮充裕。讵报捐者少，收谷甚属有限。乾隆二十五年，经臣于议奏前藩司德福请准在台贸易粤民一体报捐案内，请将十万石就厦门收捐，以分台湾积重之势，仍准粤民一体投捐，以广其途，遵照部议定限三年停止，经部议覆准行。乃收捐将及两载，祗收谷十万五千三百余，石虽较之从前仅捐谷二万四千余石已大有成效，无如瞬届三年，尚缺谷二十七万数千余石，断难望其于限内足额。天时水旱难必，海外积贮不可不急为筹划，乾隆二十七年春间，恭逢圣驾临幸浙省，经臣仿照川省通融代捐之例，请将台、厦未经捐足之二十七万数千余石监谷，令内地各府州县代为收捐，每年先将此项捐谷乘时出粜，所粜价银解司，照台谷定价饬发台湾府属于秋成后自行买补贮仓，作为捐监额谷。粜价盈余，报解充公，定限二年停止。如未届限，额数已足，亦即停止。并请将台属每年应运内地兵眷米谷，即于内地代捐谷内碾给。其台属应运谷石，划归捐监项下存贮，毋庸运省，致糜脚费等因。奏奉敕部议覆准行，遵照在案。臣于差竣旋闽后，即实力督催各属上紧收捐，并剔除胥役需索陋规等弊。今此案应捐额谷，自乾隆二十七年三月奉准收捐起，至十二月底止，据内地各府州县及台湾府县厦门同知陆续具报，二共收捐监生二千二百八十六名，核计收谷二十七万四千三百余石。合之从前节年收捐过一十二万五千六百余石，已足四十万石之额。臣查此案代捐，原因台、厦两地报捐不前，难期足额，是以设法通融。今未及一年，前项应捐监谷，已全数代捐足额。自应遵照原奏，将内地各属代捐之例，即行停止，并台、厦二处亦毋庸再为收捐。其台湾、厦门收捐之谷，应即加谨存贮。内地代捐谷石，除抵兑台应运补仓兵眷米谷外，余俱于青黄不接之时，先尽此项出粜，收价解司，发台买补，以湾备积储。但查内地所收，均系新谷，而各属常平仓内现有存仓十余年之陈谷，急须设法出易。臣与抚臣定长应饬各属将新收监谷存贮备用，于常平陈谷内照监谷之数拨出粜卖，以作出陈易新，更于内地仓储有裨。粜出价值，随时易银解司，照台谷每石定价六钱之数，拨发台属，即于本年秋收后照数买补贮仓，事竣造册报部核销。其粜价盈余，存贮司库，汇入积年买补平粜盈余银内充公。再查闽省常平仓原有收捐监谷之例。今各属地方，因连年丰稔，现在源源报捐，应循旧例仍归常平捐案内造报。除分别饬行遵照办理外，理合将内地代捐台、厦监谷已经足额，停止收捐缘由，会同抚臣定长合词恭折具奏等因。乾隆二十八年三月初十日奉朱批：该部知道，钦此。钦遵于本月十三日抄出到部，相应移会稽察房可也。

　　——录自明清史料戊编第三本二○八～二○九页。

　　二八、福建巡抚鄂宁题本

　　兵部侍郎兼都察院右副都御史巡抚福建等处地方提督军务革职留任臣鄂宁谨题为遵旨速议具奏事：据福建布政使司布政使钱琦呈详：乾隆三十三年五月十八日，奉准工部咨：营缮司案呈，工科抄出本部题前事内开：该臣等查得福建巡抚崔应阶疏称：台湾府添建监谷仓廒一百五十七间，估需工料银四千七百一十两，经前署抚臣苏昌具题，准到部覆，转行遵照去后。兹据布政使钱琦详称：台湾府建竣仓廒，经该道验勘无浮，所需工料银四千七百一十两，合就转造细册，同勘结详请题销等由。臣覆查无异，除将册结送部外，相应具题等因前来。查台湾府动用收捐仓价银两，添建仓廒一百五十七间，据该抚将用过工料银四千七百一十两造册题销，臣部查册开头亭铺板■〈穴上瓦下〉瓦并不开明应铺应■〈穴上瓦下〉处所之坡深丈尺，前后两檐安装闸板并不将廒门分位扣除，成做廒门又不将边抹穿带板片等项件数并每件长宽厚丈尺声明，筑打山檐等墙亦未扣除墙脚分位丈尺，成砌砖块并未声明砌宽尺寸，所开廓深丈尺又属前后不符，均难查核，相应将指驳各款于副册内注明，钤印发还该抚，转饬逐一查明，分晰将实在用过工料银两，遵照臣部原奏，切实确核，另造正副妥册，保题请销。仍将笼统造册之员，查取职名送部议处，并将该管上司职名，一并移咨吏部分别察议可也。乾隆三十三年三月二十五日题，本月二十七日奉旨：依议，钦此；相应移咨该抚遵照施行，计册一本等因，咨院行司。奉此，遵经移饬确查分晰造册声覆，并将职名开报去后。兹准台湾道张珽移，据台湾府知府邹应元遵照册内部查各款，逐一查明分晰，按款登覆，另造实需工料确册请销。声明此案建仓工料数册，系照历奉准销成例造报，所有奉取职名，邀免开送等由到道，转移到司。

　　准此，该本司布政使钱琦查得：台湾府添建监谷仓廒一百五十七间用过工料银四千七百一十两，先经台湾道验勘无浮，造册报销，奉准部覆，查册开头亭铺板■〈穴上瓦下〉瓦并不开明应铺应■〈穴上瓦下〉处所之坡深丈尺，前后两檐安装闸板并不将廒门分位扣除，成做廒门又不将边抹穿带板片等项件数并每件长宽厚丈尺声明，筑打山檐等墙亦未扣除墙脚分位丈尺，成砌砖块并未声明砌宽尺寸，所开廊深丈尺又属前后不符，均难查核，应将指驳各款，于副册内注明，钤印发还，转饬逐一查明，分晰将实在用过工料银两，遵照原奏切实确核，另造正副妥册，保题请销。仍将笼统造册，并该管上司各职名，查取送部，分别察议等因，遵经移饬确查分晰造册声覆，并将职名开报去后。兹准台湾道张珽移，据台湾府知府邹应元遵照册内部指各款，逐一按款查明，分晰登覆，另造实需工料确册请销；声明此案建仓工料数册，系照历奉准销成例开造，所有奉取职名，邀免开送等情，转移前来。本司覆加查核无异，合就转造清册详送，伏候察核题销。再查闽省建造仓廒需用工料，向系按照核定成规造报，迭奉大部准销有案。今此案工料数册，既据声覆。查照历奉准销成例开报，与笼统造册有间，所有奉取各职名，应请免其开报，合并声明等情到臣。

　　据此，该臣看得：台湾府添建监谷仓廒一百五十七间，用过工料银四千七百一十两，先经台湾道验勘无浮，造册报销，准到部覆，查册开头亭铺板■〈穴上瓦下〉瓦并不开明应铺应■〈穴上瓦下〉处所之坡深丈尺，前后两檐安装闸板并不将廒门分位扣除，成做廒门又不将边抹穿带板片等项件数并每件长宽厚丈尺声明，筑打山檐等墙亦未扣除墙脚分位丈尺，成砌砖块并未声明砌宽尺寸，所开廊深丈尺又属前后不符；均难查羁，应将指驳各款，于副册内注明，钤印发还，转饬逐一查明，分晰将实在用过工料银两，遵照原奏切实确核，另造正副妥册，保题请销；仍将笼统造册，并该管上司各职名，查取送部分别察议等因，随转行确查分晰造册声覆，并取职名开报去后。兹据布政使司布政使钱琦呈详，准台湾道张珽移，据台湾府知府邹应元遵照册内部指各款，逐一按款查明，分晰登覆，另造实需工料确册请销。声明此案建仓工料数册，系照历奉准销成例开造，所有奉取职名，邀免开送等情，转移到司，合就转造减册详送察核题销；并声明福建省建造仓廒，需案工料，向系按照核定成规造报准销有案，今此案工料数册，既据声覆查照历奉准销成例开报，与笼统造册有间，所有奉取各职名，应请免其开报等情前来。臣覆查无异，除册送部外，相应具题，伏乞皇上敕部核覆施行。臣未敢擅便，为此具本谨题请旨。乾隆三十三年十一月十一日兵部侍郎兼都察院右副都御史巡抚福建等处地方提督军务革职留任臣鄂宁。

　　旨：该部察核具奏。

　　——录自明清史料戊编第九本八三八～八三九页。

　　二九、户部为「内阁抄出福建巡抚雅奏」移会

　　户部为移会事：福建司案呈，本月□□□内阁抄出福抚雅奏前事一案，相应□□移会可也。须至移会者。计单一纸。右移会稽察房。乾隆四十七年十二月二十二日。

　　福抚雅奏为钦奉上谕事：窃照前奉上谕：每岁仲冬，该督抚将各府州县户口增减，仓谷存用，一一详悉具奏奏闻，钦此。又奉上谕：嗣后各督抚饬所属具实在民数上之督抚，督抚汇折上之于朝。朕以时披览，既可悉亿兆阜成之概，而直省编查保甲之尽心与否，亦于此可察焉，其敬体而力行之，毋忽！钦此。钦遵各在案。兹据署福建布政使谭尚忠，盐法道戚蓼生将乾隆四十七年分通省户口，钦遵谕旨，确核实数，开列四柱清册，并积贮各项仓谷实数，分晰造册呈详前来。臣查福建省福州等九府二州属并盐场灶户实在土著流寓民户，男妇大小共一千一百一十八万四千八百七十名口，土著民口男妇大小共一十八万六千三百七十名口，台湾府属实在土著流寓民户男妇大小共九十一万二千九百二十名口。又十府二州并所属积贮各项谷石，除粜借动用外，实在存仓谷二百八十一万九千七十三石零。经臣逐一查核，均属相符。除将各项数目备造细册报部外，谨会同闽浙总督臣富勒浑合词恭折具奏，并分晰缮造黄册，恭呈御览，伏乞皇上睿鉴。谨奏。

　　乾隆四十七年十二月十三日奉朱批：册留览，钦此。

　　——录自明清史料戊编第二本一二八页。

　　三○、户部「为内阁抄出闽浙总督玉德等奏」移会

　　户部为移会事：福建司案呈，内阁抄出闽浙总督玉等奏前事一折，相应恭录移会可也。须至移会者。计单一纸。右移会稽察房。嘉庆九年八月日。

　　闽浙总督臣玉德、福建巡抚臣李殿图跪奏为委员查明台湾府仓库无亏、并分别清厘缘由，恭折覆奏，仰祈圣鉴事：窃臣李殿图于上年冬间因台湾府仓库款目纠缠不清，当经扎商臣玉德，恭折具奏，派委兴泉永道朱理前往清查，钦奉上谕：台湾远隔重洋，该道府等未经切实结报，且积年款项纠缠不清，难保无侵挪亏缺，现据派委道员朱理前往盘查，该抚应转饬朱理，务当秉公，彻底清厘，如有亏挪情弊，即当据实揭报严参，毋任徇隐。钦此。当即恭录谕旨，行知该道，并行令藩司，将台湾府节年应存、应领、应抵各项底册，详细开造，遴选谙练销算佐杂四员，随同该道携带底册前往，逐一清查。该道于本年二月十二日由蚶江配渡，候风至三月初六日驶抵台郡。嗣据该道将到台后查办大概情形禀报，经臣等批令详晰严查，毋得稍有瞻徇。

　　兹该道于六月初六日内渡，二十三日到省。据禀：台湾一郡，孤悬海外，凡有文武衙门应领廉俸、兵饷等项并应征饷税、租息等款，均归台湾府总司收放，故台属各营县应解内地银款，即由藩司于发台兵饷内照数扣留，饬知该府于各营县领银时照数扣回。遇有因公由台内渡官员以及班满撤回兵丁，或因风■〈日凡〉不顺，在台守候，所需俸饷盘费，即由该府借给，详移内地各衙门扣还归款。其出纳之款项本属纷繁，逈非内地各府可比。且重洋远隔，往来文檄，有需时日；甚有遭风飘失，又须补发。每有续行之文转到在原文之前，以致交抵款目纠缠不清。今经带府司中底册，与该府暨各营县按册互相核对，逐款清厘，其库项内交抵各款，有实存司库从前未经请领者，有应俟报销后核定实数再行给领者，有应由内地营县追缴之款，又有应在台郡就饷扣补并所属各厅县应行解府之款，俱已清出眉目，分别归款，并无亏短情弊。仓中谷石，亦系实贮。业经前任知府吴逢圣将应存各项现银、实谷盘交现任知府庆保接收清楚，已据庆保出具收楚印结申送。此外惟乾隆六十年清查案内奏明追缴之款，共银二万四千四百八十五两零，应行照案咨追。又有借给台营各员弁俸饷，年远失扣，现在无着银二千二百五十七两零，自应按照各前府在任年月着赔。内前任知府之现任台湾道遇昌应赔银六百二十两零，前署台湾府吉寿应赔银一百十八两零，已据照数完缴。其余事故离闽各员，若辗转咨追，恐致有名无实，且为数仅止一千五百余两，现据庆保自请筹补归款。此查明台湾府仓库无亏之实在情形也。再查采买一案，共应买谷十八万五千九百九十七石，除已买及运交漳、泉二府属外，尚有未买谷十四万九千二百三十四石，内已领价者催令上仓，未发价者谷价实贮府库。又台属从前军需案内应办各项工程内已经完竣者二十九案，已报兴工者十一案，未报兴工者十四案。其已报竣各工，查无捏饰。未兴各工，现在催办。合开明简清折送核等情到臣。

　　臣等当于六月二十七日附片奏闻，一面饬司详细查核。伏查台湾道原有奏事之责，如果所属有侵挪亏缺情事，即可一面据实参奏，一面揭报督抚衙门核办。前据知府庆保将交抵各款造册具禀请示前来。查台湾道遇昌即系前任知府，而现任知府庆保前亦委署道篆，恐有瞻徇回护情弊，是以奏委该道朱理前往清查。今经该道朱理逐细查明，分别清厘，实无亏短情事。已据台湾道遇昌、知府庆保出具印结，由该道朱理加具印结，造册移司。除将应领、应扣、应追、应销各款督饬司府营县赶紧领扣追销，并严饬台湾各营县速将应买仓谷、应办工程上紧发买、兴工，一面檄饬现任知府庆保造送接收交代总细册结，照例由司道逐层核明，加结咨部外，所有查明台湾府仓库无亏缘由，谨合词恭折具奏，伏乞皇上睿鉴。谨奏。

　　嘉庆九年八月初六日奉朱批：户部知道，钦此（于本月十二日抄出到部）。

　　——录自明清史料戊编第二本一六一～一六二页。

　　三一、户部「为内阁抄出福建巡抚叶世倬奏」移会

　　户部为移会事：福建司案呈，内阁抄出福建巡抚叶奏前事一折，相应抄单移会可也。须至移会者。计单一纸。右移会稽察房。道光二年十一月五日，主政刘。

　　福建巡抚臣叶世倬跪奏为确查台湾仓库因公借垫各款、并无现任亏挪、据实恭折覆奏、仰祈圣鉴事：窃照清厘台湾府属仓库一案，经前任督臣董教增、抚臣史致光督饬核办完竣，查明历年借垫无着银、谷，于嘉庆二十三年十二月内会折奏请追赔，接准部议，以此案无着银、谷虽查系因公借垫，并非侵亏，惟事阅二十余年，何以尚未归补，其递年借垫银、谷，亦惟据报部有案，是否属实，无凭查核。且查嘉庆九年前，总督玉德、巡抚李殿图覆奏，委员清厘台湾仓库折内，声明逐细分数查明，实无亏短，并取具台湾府道及委员印结送部在案，此次所查，如果确凿，则从前清厘不实，暨率行结报之道府，同历年延不查办各员，俱应随折附参。乃仅以应追银谷验数开单入奏，其应赔员名数目及应行附参各员，俱未分晰声叙。且所指款项，殊多轇轕。即如方维甸原奏所称府仓挪亏谷七万七千余石，祗存谷价，是当时实有其银存库，今该督等又称此项谷价俱属有款可抵，行令赶紧追补。即此一端，已有不实情弊。其余各款，亦难保无以现任亏挪，指作前官借垫。应饬将驳查情节，并各年借垫款项未补细数，及何员任内原缺之项，确切查明，按年按款，分晰造册覆奏，到日再行核办。但查有移亏情事，即行据实开参等因。奏奉谕旨：此案台湾厅县挪垫未补银数，已阅二十余年，仍多轇轕不清，董教增、史致光俱到任在后，无所用其回护，何以不将应赔、应参各员详悉声叙，殊属含混。董教增、史致光俱着传旨申饬。仍责令该督抚督率藩司，按年按款，逐细查明，据实具奏。钦此。钦遵咨行到闽。当经前抚臣史致光檄司细查核办去后。兹催据台湾府知府盖方秘按款查核，分别造册登覆，由台湾道胡承瓘先后移覆到司，经藩司徐炘督饬委员调齐司案，逐细钩稽开册详请奏咨前来。臣查台湾仓库，先经前督方维甸于在台查办械斗时，将挪垫大概情形具奏，声明此系约查大数，未甚确切，总须饬府开造款目细册，与藩库各款案卷实据及各管已扣、未扣借垫逐一核对，始可得其底里。嗣据该抚厅县造册送司，前任藩司明山逐加厘剔，除有款可抵暨府厅营县互相欠解及应行府司领回之款，应令逐一清出，分别领补，至借垫民欠、佃欠银米有著者，饬令赶紧催收归补外，其确系因公借垫，年久抵款无着及例不准销等项，计府厅县共应追银九万四百七十六两零，番银四千三百五十元零，谷六万六百五十一石零，详经前督臣董教增、抚臣史致光会核覆奏，奉旨饬令督率藩司按款细查，内如府仓缺谷一项，方维甸既奏称祗存谷价，诚如部驳，自必实有其银，何以董教增等覆奏又称有款可抵？虽方维甸原折内称，所查未甚确切，而银与款不容牵混。随经督饬详加查核。据现任知府盖方秘详覆：府仓存价未买谷共六万二千八百八十四石零，其谷价久经垫为逆匪蔡牵案内军需及兵船盐菜柴米、署员俸廉、班兵借支等用。前督臣方维甸查办械斗完竣，由台内渡时，谕查仓库，前任知府汪楠仅约查总数开呈，因随后尚须核造细册，未将谷价先已借出缘由，详晰登注，致方维甸奏称祗存谷价。是当时实无其银，现在垫给各案据可核等语。

　　臣查方维甸系嘉庆十五年间渡台，所称挪垫在先有款可抵之处，案卷具在，尚非虚捏。缘方维甸祗称按该前府汪楠开呈，约查之数叙奏，董教增等系据道府续送之细册核办，委无不实。至嘉庆八年间，前督臣玉德等奏委前兴泉永道朱理赴台盘查仓库，旋据查无亏短，出结送部，奏内声明应领、应扣、应追、应销各款，督饬司府营县赶紧领扣追销。现据藩司查明，当时玉德所称领扣、追销之项，即属方维甸所奏历年借垫未补之款，陈陈相因，致有无着。现复节次饬查，并无以移亏混入挪垫，与玉德等前奏实无亏短之语相符，亦无不实及率行结报情事。是以董教增等前折，未经附参。所有原奏该府厅县借垫无着银谷，按此次该道府册报，除奉豁免银六千五百四十五两零，续经收补，并奉豁水冲无征钱粮银八千一百四十六两零，抵款无着，查明饬追等银五百九十九两零，又收补谷一千二百三十二石零，归还各原款外，计杨廷理等三十五员，尚应追银七万五千一百八十五两零，薛志亮等六员应追赔番银四千三百五十元零，程文炘等十四员尚应追谷五万九千四百一十八石零，臣督同藩司按册核对，所开各款，非交代案内漏报错除，即属例不准销，或应赔未交，或应捐未补，及地亩冲陷、花户逃亡、民欠难征，以致原抵之款，年久无着，与董教增所奏无异。祗缘款属捐赔，例不治罪，故请扣限勒追。伏查台郡孤悬海外，遇有要用，不得不随时垫发，加以戍台弁兵，轮班调换，守风待渡，时有不敷，往往两处互借，重洋远隔，其应解、应扣款项，司库即于台饷内划收，饬府转扣，款目错综，最为繁杂，旋补旋借，情形实与他处不同。然仓库攸关，如有实有以现任亏挪指作前官借垫，自应据实严参，断不容稍任捏混。兹经往返行查，据现任道府层层核覆，因公借垫各项，悉与底案相符，委无移混情事。除分晰造具细册咨部，并饬司将有款可抵各项，严催台湾府上紧领催扣收，各归各款，以免轇轕外，所有督率藩司按款细查缘由，理合恭折具奏，伏乞皇上圣鉴。再前项无着银谷，前督臣董教增等奏赔定案，在嘉庆二十五年八月二十七日钦奉恩诏。以前祗因奉部议驳，由司移行该道府确切再查，未据覆到，莫能汇办，经前抚臣颜检先按存司原册内员名银数，照造清册，咨部存查在案。此系追赔之款，可否准其豁免，抑仍照董教增等前奏，于原借原垫及应赔各本员名下，按限着追之处，听候部议办理。其原奏谷价不实之前督臣方维甸及草率开报之前任台湾府续升台湾道汪楠病故，应请免议。至闽浙总督系臣兼署，毋庸会衔，合并陈明。谨奏。

　　道光二年十月二十三日奉朱批：户部核议具奏，钦此。

　　——录自明清史料戊编第十本九二四～九二五页

　　三二、户部「为内阁抄出福建巡抚魏元烺片」移会

　　户部为移会事：捐纳房案呈，内阁抄出福建巡抚魏奏报捐监银两一折，相应抄录原奏移会稽察房可也。须至移会者。计连原奏。右移会稽察房。道光十三年七月日。

　　魏元烺片：再福建省收捐监生银数，自嘉庆五年三月起，至道光十三年三月止，共收过银二百五十七万四千五百二十六两。内除节次解部动拨，并归补司库封贮，及专款存贮，奏明留拨台湾军务动用银一十万两外，尚存银六两。兹据署布政使惠吉呈详：道光十三年四月分收捐监生六十九名，计收银七千四百五十二两，连前共存银七千四百五十八两，俟收足十万两，即行委员解部投纳等情前来。臣复核无异，谨附片奏闻，伏乞圣鉴。谨奏。道光十三年七月初一日奉朱批：户部知道，钦此。

　　——录自明清史料戊编第十本九六五页。  
　 
卷三

　　三三、户部副奏（拨运粤米赴台平粜）乾隆六年五月二十六日

　　三四、户部题本（核准闽抚奏报台、凤二县乾隆十二年晚禾旱灾，按成灾分数，将被灾田园官庄应征米石、租银造册请免）乾隆十三年九月初四日

　　三五、福建巡抚潘思榘题本（奏报乾隆十三年彰化县被水偏灾情形及赈恤事宜）乾隆十四年四月初五日

　　三六、户部副折（遵旨议奏画一闽省各州县穷民衣布银两）乾隆十九年六月初十日

　　三七、户部「为内阁抄出台湾总兵奎林等奏」移会（奏报澎湖遭风情形）乾隆五十五年九月十四日

　　三八、兵部「为内阁抄出福水提兼台湾总兵哈当阿等奏」移会（奏报嘉、彰二县地震及现在筹办并地方宁贴情形）乾隆五十七年九月

　　三九、福建水师提督哈等奏折（覆奏办理台湾厅县风灾赈济事宜）嘉庆三年正月二十九日

　　四○、兵部「为内阁抄出署闽督张师诚奏」移会（奏报台湾猝被风雨，尚不成灾，现已委员驰往查勘，分别酌办）嘉庆十五年十月

　　四一、台湾总兵刘廷斌等奏折（查勘澎湖风灾，抚恤完竣）道光十二年八月十四日

　　四二、户部「为内阁抄出闽浙总督锺祥片奏」移会（台湾县永凝等七里因旱灾请缓征当年钱粮）道光十七年正月

　　四三、户部「为内阁抄出闽浙总督锺祥奏」移会（办理平粜）道光十七年五月

　　四四、户部「为内阁抄出署理闽浙总督魏元烺奏」移会（奏报嘉义县地震，委员前往查办情形）道光十九年十月

　　四五、户部「为内阁抄出署台湾总兵叶长春等奏」移会（奏报台地猝被风雨情形）道光二十五年九月

　　三三、户部副奏

　　太子太保议政大臣领侍卫内大臣銮仪卫掌卫事吏部尚书协理户部事务管理户部三库事果毅公臣讷亲等谨奏为遵旨速议具奏事：据闽浙总督宗室德沛等以闽省台地雨泽愆期、米价骤长、请拨广东潮州谷石接济平粜等因一折，于乾隆六年五月二十六日奉朱批：该部速议具奏，钦此，钦遵于本月二十六日抄出到部。该臣等议得：闽浙总督宗室德沛等奏称：闽省台湾地方，原属产谷之区，缘上年收成稍逊，内地搬运过多，又本年入夏以来，雨泽愆期，米价骤长，是以臣等先经批饬，将本年应完钱粮暂行停比，并令开仓平粜在案。但兵民云集，食齿浩繁，诚不可不亟为设法接济，俾得有备无患，以安海外要区。查闽省内地各属，与台湾水次相通者，惟福、兴、泉、漳四府，乃各该属地方亦因交夏后缺雨，米价日渐昂贵，在在俱请平粜，又何能兼顾其它。查今岁春间，因汀州府属之永定县米价偶贵，曾准粤省督、抚二臣咨称，潮州府县仓贮颇为充盈，可拨谷二、三万石接济等因。今臣等再四图维，粤省之潮州府由海道可直抵台湾，且彼地仓贮既属充盈，自应援照往例，动帑委员，星驰前往，拨运平粜，以裕民食。臣等一面移咨粤省督、抚二臣，檄饬潮属附近水次县分，于存仓谷内就近拨谷六万石，候运台地平粜。如今秋台地丰收，即照数采买谷石运还粤仓。倘或丰歉不齐，即将谷价委员解粤，就近买补。一面委令台湾俸满同知赵奇芳、俸满彰化县知县刘埥署都事陈高达、巡检朱衣客前往领运。并委谙练水师千总郝光斗等，在厦门先雇船三十只，每只以千石为率，酌量给与盘费，令其星夜管驾赴潮接运，以免稽延。一应运费，每石酌给银二钱，共银一万二千两。又委员盘费银三百两。均在于留存江南漕米价银内动支，统于粜谷价内归还原款。其应用运费之处，听潮属官员照依该地定规给发，如有余剩，即寄贮潮州府库，凑作将来谷价，不必带回，以省盘费。再台湾府县各仓积谷与供粟，除留给兵食外，尚有十余万石存贮。所有应运内地兵米，免其拨运，留台尽数平粜，目前可不虑其匮乏，而将来粤省源源接济，兵民无忧艰食等因前来。

　　查本年五月十五日奉上谕：福建台湾地方，上年秋间缺雨，收成较常歉薄。闻今春以来，米价日渐昂贵，小民谋食艰难，而纳课尤为竭蹶。查台湾县自雍正十三年起至乾隆三年未完人丁正杂钱粮饷税银共二千二百一十六两零，未完供粟共四万三千七百一十石零；凤山县乾隆三年未完人丁正杂钱粮饷税银共三百五十六两零，又未完四、五、六等年带征三年分被灾官庄银四百三十六两零，未完供粟五千一百四十七石零；诸罗县乾隆元年起至三年未完官庄银共四百三十九两零，未完供粟共二千六百三十二石零；此皆多年欠旧，今若责偿于俭岁之后，民力未免拮据，朕心轸念，特沛恩膏，概行豁免。至乾隆四年以后未完银粟，统俟本年十月成熟之后，再行征收。庶追呼无扰，力量宽纾，海疆百姓共受蠲赋缓征之益。该部即遵谕行，钦此。钦遵在案。今该督德沛等既称本年应完钱粮暂行停比，应令钦遵谕旨办理。至该督等奏称台属米价骤长，查今岁春间因永定县米价偶贵，曾准粤省督、抚二臣咨称，潮州府县仓贮颇为充盈，可拨谷二、三万石接济等因，今一面移咨粤省，檄饬潮属存仓谷内，就近拨给谷六万石运台平粜，如今秋台地丰收，即照数买谷运粤，倘或丰歉不齐，即将谷价解粤就近买补等语。查闽省台属应需平粜谷石，该督德沛既经咨查粤省督抚，以潮州府县仓贮充盈，可资接济，自应准其拨给，但查粤省督抚咨内系称可拨二、三万石，今该督奏请拨运六万石，其可否照数拨运之处，臣部无凭悬拟，应令广东督抚俟闽省委员到日，酌量拨给运回，以资平粜，仍将拨过谷石数目，并作何买补还仓之处，逐一查明妥议，报部查核，其需运费一项，查雍正五年浙江省拨运闽省平粜谷石案内，每石准销海运水脚银一钱。又乾隆三年拨运江西谷石，据升任福督郝玉麟题报，上海、乍浦二处雇船装运谷（缺四字）等府，□石给水脚银四（缺十二字）核覆准销在案。应（缺十一字）事竣之日核（缺十三字）无准销之例（下缺） 

　　——录自明清史料戊编第九本八○九～八一○页。

　　三四、户部题本

　　经筵讲官太子太保协办大学士事务议政大臣领侍卫内大臣銮仪卫掌卫事兼管吏部尚书事务户部尚书暂行署理三库事总管内务府大臣加一级臣傅恒等谨题为汇报台郡晚禾被旱情形事：户科抄出福建巡抚潘思榘题前事内开：据署福建布政使司布政使永宁呈详，奉前喀署抚院牌，乾隆十三年正月初六日，准户部咨，福建司案呈，户科抄出升任福建巡抚陈大受题前事等因。乾隆十二年十月二十五日题，十一月二十七日奉旨：该部速议，具奏，钦此。钦遵于本月二十八日抄出到部。该臣等查得：升任福建巡抚陈大受疏称：台湾一郡，远隔海洋，地土浮松，全赖雨旸时若，田禾始得丰收，力耕民番，咸藉资生供赋。兹据布政使高山详，据台湾府知府褚禄详报：台湾、凤山二县，本年入秋以来，雨泽愆期，晚禾乏水。自八月初二日得雨以后，匝月不雨，秋阳愈烈。附近埤塘，各里可以随时戽灌者，俱得渐次秀茂，可冀有收；其无水源之田园，多已黄萎枯槁，偏灾之象已成等情。除将该二县被旱田园，批令移行道府委员，督同各该县星速履亩确勘，取具成灾分数册结，将新旧钱粮暂缓催征，一面查明被灾轻重，将极贫户口，照例先行抚恤一月，余俟察看情形，应借给耔本者酌量借给，应加赈者酌量账给，以恤灾黎，另行分晰详题外，所有台湾、凤山二县晚禾被旱情形，臣谨会同闽浙总督臣喀尔吉善合词具题等因前来。

　　查乾隆二年八月内，九卿议覆晏斯盛条奏内开：嗣后水旱灾伤，该督抚一面题报情形，一面委员亲至被灾地方，酌量情形，先发仓廪，及时赈济等因。又定例，被灾极贫之民，先行抚恤一个月口粮各在案。今据升任福抚陈大受疏称：台湾、凤山二县，本年入秋以来，雨泽愆期，晚禾乏水。自八月初二日得雨以后，匝月不雨。其无水源之田园，多已黄萎枯槁。除将该二县被旱田园新旧钱粮暂缓催征，查明被灾轻重，将极贫户口照例先行抚恤一月，余俟察看情形，应借给耔本者酌量借给，应加赈者酌量赈给，以恤灾黎，另行分晰具题等语。应如所题，将该二县被灾里民，查明被灾轻重，将极贫户口，照例先行抚恤一月，余俟察看情形，应借耔本者酌量借给，应加赈者酌量加赈，并令该抚速饬委员确勘成灾分数，依限题报可也等因。乾隆十二年十二月初七日题，本月初八日奉旨：依议，速行，钦此。为此合咨前去，钦遵查照施行等因，咨院行司。

　　奉此，又为前事奉前署抚院批本署司呈详：查得台湾府属之台湾、凤山二县，乾隆十二年晚禾被旱情形，业经详奉前陈抚院具题，并奉饬移该管道员，委令该府，率同各该县前往各被灾处所确勘田园，是否成灾，取具勘过轻重分数各册结，并里民灾户各甘结，核明详送，一面查明被灾轻重，应借耔本酌量借给，应加赈者酌量赈给，妥协办理去后。兹准据台湾道副使庄年转据台湾府知府褚禄率同台湾县知县李阊权，署凤山县事本县县丞鲁光鼎各覆称：遍历查勘被旱处所，除不及成灾分数未合蠲免之例不开外，本署司逐一覆加确核，台湾、凤山二县勘实被灾十分、九分、八分、七分、六分、五分各则田园共四千五十六甲二分八厘三毫零。内被灾十分田园共二千五十二甲二分三厘五毫零，各则不等，照例应免十分之七；被灾九分田园共七百三十六甲五分八厘五毫零，各则不等，照例应免十分之六；被灾八分田园共七百六十甲五厘五毫，各则不等，照例应免十分之四；被灾七分田园共二百六十九甲七分六厘四毫零，各则不等，照例应免十分之二；被灾六分田园共一百二十六甲三分五厘一毫，各则不等，照例应免十分之一；被灾五分田园共一百一十一甲二分九厘一毫零，各则不等，照例应免十分之一。又凤山县官庄，勘实被灾十分、九分、八分、七分各则田共一百六十四甲四厘七毫零。内被灾十分田共七十七甲九分六厘，各则不等，照例应免十分之七；被灾九分田共二十五甲一分，各则不等，照例应免十分之六；被灾八分田共五十三甲三分二厘七毫零，各则不等，照例应免十分之四；被灾七分上则田七甲六分六厘，照例应免十分之二。并据各该县声明应免粟石租银各数目，遵照定例，于两月限内另行造报，将被灾田园分数开造总数册结，粘连里民灾户甘结，道府加具各结移送到司。又据台湾县查报应赈极贫六户，大小口二十二名口，次贫五十二户，大小口四百二十六名口；凤山县查报应赈极贫共十九户，大小口七十七名口，次贫三十九户，大小口二百七十二名口；二县合计应赈极贫，次贫共一百一十六户，大小口七百九十七名口。被灾六分之极贫及七、八、九、十分之极次贫，均照例先行抚恤一个月，每大口日给米五合，小口减半。其加赈月分，被灾六分者极贫加赈一个月；被灾七、八分者极贫加赈二个月，次贫加赈一个月；被灾九分者极贫加赈三个月，次贫加赈两个月；被灾十分者极贫加赈四个月，次贫加赈三个月。所需赈济口粮谷石，动支各县存仓正供粟谷，以一米二谷，按月散给。每大口月给谷三斗，每小口月给谷一斗五升。其被灾五分之极次贫并被灾六分之次贫，除照例请免钱粮外，于明春酌借社仓谷石，以资布种。均令该道府转饬各该县亲行散给。倘有扣克冒滥，即行据实揭参。仍俟赈务竣日，将抚恤加赈过米谷，户口细数，需用纸张等项，另行造册报销。至于被旱田园，乾隆十二年应输钱粮，官庄租粟，应照例缓征。除饬令造具分征、缓征各册，另行详报外，合将被灾分数，汇造简明并总细各册，详送具题。再查各县查勘限期，应以乾隆十二年十月廿五日奉院题报情形之日起，扣限四十五日，计至十二月初十日限满。今查台湾道府并各该县造送前项分数各册结，于十一月二十六日出文，尚在限内。至十二月十五日到司，实由台湾远隔重洋，风信靡定，难拘例限。又查凤山县粘连里民灾户甘结，钤缝未经用印，若驳发补印，恐误限期。但所报分数俱经该道府勘实，出具无捏印结，相应据结转送，合并声明等缘由，详奉具题在案。兹准署台湾道副使书成行据署台湾府知府方邦基取具台湾、凤山二县造具被旱分数各则田园应免粟石租银数册，移送到司。

　　准此，该本司署布政使永宁查得：台湾府属之台湾、凤山二县，乾隆十二年晚禾被早田园，业经本署司取其该道府县册结及里民甘结并汇造简明总数各册，详奉前喀署抚院具题在案。兹准署台湾道副使书成移据署台湾府知府方邦基催据摄理台湾县事署台湾府海防同知张若霳，凤山县知县吕链琇各造具勘实各里庄并官庄被旱各则田园应免粟石租银数册移送到司。本署司逐一覆加确核：台湾、凤山二县被灾十分、九分、八分、七分、六分、五分田园，共四千五十六甲二分八厘三毫四丝一忽三微七纤三沙五尘一埃一秒，各则征粟不等，共该征粟二万二千一百一十八石七斗七升六合五勺三抄五撮四圭七粟八粒六黍二稷，照例应免十分之七、六、四、二、一不等，共应免粟一万二千五百九十一石四斗八升五勺八抄七撮九圭八粟七粒七黍二稷八糠；各则匀征丁银不等，共该征匀丁银二百二十四两四钱五分一厘二毫二丝九忽一微六纤三尘三埃一秒六漠，照例应免十分之七、六、四、二、一不等，共应免匀丁银一百二十三两九钱六分三厘二毫四丝七忽九微五沙六尘五埃一秒六漠。又凤山县官庄被灾十分、九分、八分、七分田，共一百六十四甲四厘七毫七丝五忽，每甲匀征丁银不等，共该征匀丁银五百九十七两四钱九分三厘六毫三丝八忽八微七纤六沙一尘九埃八秒三漠，照例应免拾分之七、六、四、二不等，共应免匀丁银三百四十五两一钱九分五厘四毫六忽八微五纤四沙二尘九埃九秒八漠。遵即汇造简明总数各清册，现在呈送，伏候察核题蠲，以广皇仁。再查此案应以乾隆十二年十二月二十日详奉具题勘实分数之日起，遵照定例，扣限两月造报。除封印日期，计至乾隆十三年三月二十日限满。今查台湾道移到各该县造送前项蠲免各册，系乾隆十三年正月二十九日限内出文，至五月十五日到司，实由远隔重洋，风信靡定，难拘例限。所有各该县赈借贫民谷石，现在查催造报，到日详请题销。其分年带征银粟数册，另详请题，合并声明等因到臣。

　　据此，该臣看得：闽省台湾府属之台湾、凤山二县，乾隆十二年晚禾被旱田园分数，经前署抚臣喀尔吉善具题，并声明应免粟石租银数目，遵照定例另行造报在案。兹据署布政使永宁详称，准署台湾道副使书成行据署台湾府知府方邦基催据摄理台湾县事署台湾府海防同知张若霳、凤山县知县吕锺琇各造具勘实被灾十分、九分、八分、七分、六分、五分田园共四千五十六甲二分零，各则征粟不等，共该征粟二万二千一百一十八石七斗七升零，照例应免十分之七、六、四、二、一不等，共应免粟一万二千五百九十一石四斗八升零；各则匀征丁银不等，共该征匀丁银二百二十四两四钱五分零，照例应免十分之七、六、四、二、一不等，共应免匀丁银一百二十三两九钱六分零。又凤山县官庄被灾十分、九分、八分、七分田共一百六十四甲零，每甲匀征丁银不等，共该征匀丁银五百九十七两四钱九分零，照例应免十分之七、六、四、二不等，共应免匀丁银三百四十五两一钱九分零。汇造田园科则应免粟石租银简明总数各册详报题蠲，以广皇仁。并声明此案应以乾隆十二年十二月二十日具题勘实分数之日起，扣限两月造报，除封印日期，计至乾隆十三年三月二十日限满。各该县造送前项蠲免数册系乾隆十三年正月二十九日限内出文，至五月十五日到司，实由台湾远隔重洋，风信靡定。至各该县赈借贫民谷石并分年带征银粟数册，分案详报具题等由前来。臣覆查无异。除册分送部科外，谨会同闽浙总督臣喀尔吉善合词具题，伏乞皇上睿鉴，敕部核覆施行，谨题请旨。乾隆十三年六月初七日题，七月二十日奉旨：该部议奏，钦此。钦遵于本日抄出到部。

　　该臣等查得福建巡抚潘思榘疏称：闽省台湾府属之台湾、凤山二县，乾隆十二年晚禾被旱田园分数，经前署抚臣喀尔吉善具题，并声明应免粟石租银数目，遵照定例，另行造报在案。兹据署布政使永宁详称，准署台湾道副使书成行据署台湾府知府方邦基催据摄理台湾县事署台湾府海防同知张若霳、凤山县知县吕锺琇各造具勘实被灾十分、九分、八分、七分、六分、五分田园共四千五十六甲二分零，各则征粟不等，共该征粟二万二千一百一十八石七斗七升零，照例应免十分之七、六、四、二、一不等，共应免粟一万二千五百九十一石四斗八升零；各则匀征丁银不等，共该征匀丁银二百二十四两四钱五分零，照例应免十分之七、六、四、二、一不等，共应免匀丁银一百二十三两九钱六分零。又凤山县官庄被灾十分、九分、八分、七分田共一百六十四甲零，每甲匀征丁银不等，共该征匀丁银五百九十七两四钱九分零，照例应免十分之七、六、四、二不等，共应免匀丁银三百四十五两一钱九分零。汇造田园科则应免粟石租银简明总数各册，详报题蠲，以广皇仁。至各该县赈借贫民谷石，并分年带征银粟数册，分案详报具题等由。臣覆查无异。除册分送部科外，谨会同闽浙总督臣喀尔吉善合词具题，等困前来。查闽省台湾府属之台湾、凤山二县，乾隆十二年晚禾被旱，先据升任福抚陈大受题报，经臣部议令速饬确勘成灾分数，依限题报。续据署福抚喀尔吉善勘实台湾、凤山二县被灾十分、九分、八分、七分、六分、五分各则田园共四千五十六甲零。又凤山县官庄被灾十分、九分、八分、七分各则田共一百六十四甲零。造册题报。经臣部议令将应免粟石、租银数目，俟该抚遵照定例另行题报，到日再议在案。今该抚潘思榘疏称：台湾、凤山二县勘实被灾十分、九分、八分、七分、六分、五分田园共四千五十六甲零，照例应免十分之七、六、四、二、一不等，共粟一万二千五百九十一石四斗八升零；匀丁银一百二十三两九钱六分零。又凤山县官庄被灾十分、九分、八分、七分共一百六十四甲零，照例应免十分之七、六、四、二不等，共应免银三百四十五两一钱九分零。汇造田园科则应免粟石租银数册题蠲等语。查定例，民地钱粮，如遇水旱成灾五、六分者应免十分之一，七分者应免十分之二，八分者应免十分之四，九分者应免十分之六，十分者应免十分之七等语。今台湾府属之台湾、凤山二县，乾隆十二年晚禾旱灾，既据该抚按成灾分数，将被灾田园、官庄应征粟石、租银造册请免。臣部查与定例相符，应准其照数蠲免，仍令该抚将免过数目，于该年奏销册内开除，并出示晓谕，务使灾民均沾实惠。倘有不肖官吏，将蠲免粟石、租银私行征收侵蚀等弊，察出立即指名题参。至疏称各该县赈借贫民谷石，并分年带征银粟数册，分案具题等语，除分年带征银粟，现据该抚分案题报，应于彼案议覆外，其赈借贫民谷石，应俟该抚造册题报到日查核可也。臣等未敢擅便，谨题请旨。乾隆十三年九月初四日，经筵讲官太子太保协办大学士事务议政大臣领侍卫内大臣銮仪卫掌卫事兼管吏部尚书事务户部尚书暂行署理三库事总管内务府大臣御前大臣加一级臣傅恒、经筵讲官尚书世袭一等轻车都尉降一级留任加二级纪录一次臣蒋溥、正蓝旗汉军都统仍兼户部右侍郎办理步军统领事务加四级纪录六十八次臣舒赫德、工部右侍郎兼管户部右侍郎事务纪录四次臣嵇璜、福建清吏司郎中臣陈士璠、福建清吏司员外郎臣谭柱、福建清吏司员外郎臣黄澍、福建清吏司主事臣王铤、广东清吏司主事兼办福建清吏司事革职留任臣杨可镜、福建清吏司额外主事上学习行走臣周照。

　　旨：依议。

　　——录自明清史料戊编第一本八六～八九页。

　　三五、福建巡抚潘思榘题本

　　巡抚福建等处地方提督军务都察院右副都御史纪录二次驻札福州府臣潘思榘谨题为谨报彰邑被水偏灾情形及赈恤事宜、仰祈睿鉴事：据署福建布政司布政使永宁呈详：乾隆十三年十月十三日，奉院准火票递到户部咨，福□司案呈，户科抄出福建巡抚潘思榘题前事等因。乾隆十三年八月初五日题，九月初八日奉□：□□速议具奏，钦此。钦遵于本日抄出到部。该臣等查得福建巡抚潘思榘疏称：台湾一郡，孤悬海外，地土浮松，夏秋之交，时有风雨骤作，山水旋长旋消。本年自夏入秋，雨水均调，早禾已经收获。兹据署布政使永宁详，据署台湾府知府方邦基禀报：彰化县地方，乾隆十三年七月初二、三两日风雨狂骤，山水涨发，沿溪低洼民房，被水冲倒一千八百余间，淹毙男妇一十八名口。逼近溪尾之石东源田园间有冲坍之处，若芩脚、德兴等庄田园沙压零星无多，坛庙、墙垣、营房等项亦有损坏，水势已经消退，实属一隅受灾，现在查勘抚恤等情到臣。除将该县被水冲塌、沙压各田园，批令飞速移行道府委员督同履亩确勘，取具成灾分数册结，钱粮暂缓催征，一面查明冲倒民房、淹毙人口各实数，动拨存公银两，分别抚恤安顿，坍房被水乏食极贫灾民，动支仓谷，照例先赈一月口粮，以恤灾黎，余俟察看情形，分别酌办，水冲、沙压田园，督劝业佃挑复补种，无力贫农，酌借社谷，以资工本，如有不能挑复者，勘明造册请豁，其倒坏营房等项，修整完固，另行分案具题外，所有彰化县被水偏灾情形及赈恤事宜，臣谨会同闽浙总督臣喀尔吉善合词具题等因前来。

　　查地方猝被水灾，漂没庐舍，经臣部于乾隆二年八月内议覆内阁学士凌如焕条奏案内，议令各省嗣后州县水灾骤至，量拨存公银两，会同地方官秉公确查被灾之家，果系房屋冲塌，无力修整，酌量赈恤安顿在案。至淹溺人口，查乾隆二年八月内福建闽侯等县偶被风水等灾案内，经该抚奏明动项赈给亦在案。今台湾彰化县被水冲塌房屋、淹溺人口，该抚既经照例动用存公银两，委员分别抚恤安顿，应令俟事竣之日，据实造册报销。至疏称被水乏食灾民，动支仓谷，照例先赈一月口粮之处，查乾隆五年六月内臣部议覆都察院左都御史杭奕禄条奏内开，凡沿江海河湖居民猝被水灾，虽不比旱灾之以渐而成，该地方官亦必验看确实，酌定分数，方可开仓赈济，若令其一闻被水，立即开仓，恐顷刻之间，办理未能允协，遗漏者多，滥给者亦复不少，仓粮耗散，灾黎究未能均沾实惠，应行文各该督抚，凡沿江海河湖居民，有猝被水灾者，令该地方官一面通报各该管上司，一面赴被灾处所验看明确，照例酌量赈济，不得需迟时日，专候委员，亦不得冒昧开仓，至滋弊窦等因，通行直隶各省，遵照在案。今彰化县被水灾民，应令该抚潘思榘转饬该地方官遵照定例，妥协办理。至疏称水冲沙压田园，劝谕业佃挑复补种，无力贫农酌借资本，如有不能挑复者，勘明造册具题请豁；其倒坏营房等项，修整完固，另行分案题报等语。应令该抚转饬确勘，另行分案题报查覆可也等因。乾隆十三年九月十八日题，本月十九日奉旨：依议速行，钦此。为此合咨前去，钦遵施行等因，咨院行司。

　　奉此，又为前事奉本抚院批。本署司呈详：该本司署布政使永宁查得台湾府属彰化县，乾隆十三年七月初二、三两日，风雨狂骤，山水涨发，业将被水偏灾情形，详报具题。奉准部覆，彰化县被水冲塌房屋、淹溺人口，既经动用存公银两，分别抚恤，应令俟事竣之日，造册报销。至乏食灾民动支仓谷，先赈一月口粮，应令遵照定例，妥协办理。至水冲沙压田园，劝谕挑复补种，无力贫农酌借资本，如有不能挑复者勘明造册题豁。其倒坏营房等项，转饬确勘，另行分案题报等因，业经移行遵照，并奉饬移该管道员，委令该府率同该县前往被灾处所，确勘田园是否成灾，取具勘过被灾田园各册结，并里民灾户甘结，核明详送去后。兹准署台湾道副使书成移开，遵即饬委署台湾府知府方邦基，率同彰化县知县陆广霖，履亩确勘，据各覆称：当被水之时，早稻已收，晚禾甫插。遍历查勘被水处所，除沙压稍轻田园，业经劝谕业佃挑复补种，不至成灾不开外，该县将被水冲陷沙堆田园，造具总数册结，黏连里民灾户甘结，该府加结，详送到道。本署道查实，合就出具印结，移送到司。并声明应免银粟数目，遵照部行另行造报等由前来。本署司覆加确核，彰化县勘实被水冲陷沙堆田园共七十九甲四分七厘八毫零，内下则田二十甲七厘五毫，下则园五十九甲四分三毫零，难以垦种，应请全蠲。遵即汇造简明并总数各清册，现在详送察照具题。至抚恤赈借灾民动用银两仓谷，俟赈借事竣之日，分晰造册另详请题。其倒坏营房等项，遵照部行转饬确勘，另行分案详报。再查该县查勘限期，应以乾隆十三年八月初五日奉院题报情形之日起，扣限四十五日，计至九月二十日限满。今查台湾道府并该县造送前项各册结，于九月十八日出文，尚在限内，至十一月二十五日到司，实由台湾远隔重洋，风信靡定，难拘例限，合并声明等缘由，详奉具题在案。该本司署布政使永宁查得：台湾府属彰化县，乾隆十三年被水冲陷沙堆田园，业经取具该道府县册结及里民甘结，并汇造简明总数各册结，详奉具题在案。兹准署台湾道副使书成移，据署台湾府知府方邦基催据彰化县知县陆广霖造具勘实各里庄被水冲陷沙堆各则田园，难以垦种，应请全蠲银粟数册，移送到司。本署司逐一覆加确核，彰化县被水冲陷沙堆田园共七十九甲四分七厘八毫零，各则不等，共无征粟一百四十一石七斗八升四合零，各匀丁银不等，共无征匀丁银七两一分三毫零，冲陷沙堆，难以垦种，应请全蠲，遵即汇造简明总数各售清详送察核题蠲，以广皇仁。再查此案应以乾隆十三年十一月二十九日奉院具题勘实分数之日起，遵照定例，扣限两月造报，除封印日期，计至乾隆十四年二月二十九日限满。今查该县请蠲银粟数册，系十四年二月十九日限内出文，至三月二十九日到司，实由远隔重洋，风信靡定，难拘例限，合并声明等由到臣。

　　据此该臣看得：闽省台湾府属彰化县，乾隆十三年被水冲陷沙堆田园，经臣具题，并声明应蠲银粟数目，遵照定例另行造报在案。兹据署布政使永宁详称，准署台湾道副使书成移称，行据署台湾府知府方邦基催据彰化县知县陆广霖造具勘实被水冲陷沙堆难以垦种各则田园共七十九甲零，共无征粟一百四十一石七斗零，共无征匀丁银七两零，应请全蠲，汇造田园科则无征银粟简明总数各册，详报题蠲，以广皇仁。并声明此案应以乾隆十三年十一月二十九日具题勘实被灾分数之日起，扣限两月造报，除封印日期计至乾隆十四年二月二十九日限满。今查该县请蠲银粟数册系十四年二月十九日限内出文，至三月二十九日到司，实由远隔重洋，风信靡定，难拘例限等情前来。臣覆查无异。除册分送部科外，谨会同闽浙总督臣喀尔吉善合词具题，伏乞皇上睿鉴，敕部核覆施行。臣未敢擅便，为此具本谨题请旨。乾隆十四年四月初五日，巡抚福建等处地方提督军务都察院右副都御史纪录二次驻札福州府臣潘思榘。

　　旨：□□议奏。

　　——录自明清史料戊编第一本九○～九一页。

　　三六、户部副折

　　经筵讲官太子少保协办大学士事务户部尚书世袭一等轻车都尉加一级臣蒋溥等谨奏为遵旨议奏事：内阁抄出福建巡抚陈弘谋奏称：窃照各属设立养济院，收养无告穷民，给予口粮衣布，使疲癃残疾、鳏寡孤独，咸得其所，实出朝廷矜恤之盛典。前因额内孤贫原编口粮银两有多有寡，偏枯不均，乾隆三年经前抚臣卢焯题准通融裒益，每名每日给银一分，已无不均之叹。其衣布一项，亦有多寡不一，未经一并题明。如闽县、侯官、莆田暨台湾府属之台湾等县，每名每年衣布银自一两一、二钱至一两五、六钱不等。其罗源、闽清、永福、南靖、政和、武平、永定、宁德、寿宁、永春、大田、连江、宁洋等州县，每名每年衣布银自一钱二分至一钱七、八分，有仅止八分，三分有零不等者。其余各县，或四、五钱、或七、八钱，概未一致。在数多者，衣布有余，或启胥役侵扣中饱等弊；而数少之处，即敝衣尚不能蔽体，难免偏枯。今据布政使德舒查核通省地丁项下，内地各府州及台湾所属，每年额编衣布共银二千二百八十五两五钱六分零，额设孤贫四千一百八十九名口，通长匀算，每名每年应得衣布银五钱四分五厘六毫零。请自乾隆十九年为始，照此支给，俾多寡适均，例归画一。各属原编银两有余者裁归起运解司，不足者于起运地丁银内拨凑等因，详请具奏前来。臣查闽省额设孤贫支给口粮衣布银两，均于地丁项下支给。口粮已经均匀派给，衣布银两现有偏枯，亦应均匀派给，以昭画一。于帑项既无增减，而穷民咸沾实惠，永沐圣慈于无既矣。缘系地丁编款，臣谨会同闽浙总督革职留任又从宽留任臣喀尔吉善合词具奏。谨奏。乾隆十九年五月二十二日奉朱批：该部议奏，钦此。钦遵于本月二十五日抄出到部。

　　臣等伏查乾隆三年十二月内，据前任福抚卢焯以闽省额设孤贫口粮银两各属额载多寡悬殊，请照江南省安属之例，每名口岁给银三两六钱，小建扣除，遇闰加增；有余者裁充兵饷，不足者于地丁银内拨给，于各年奏销册内分晰造报等因。臣部覆准在案。其各属额设孤贫衣布银两，查历年地丁奏销册内，每年给发银二千二百八十五两五钱零，其作何匀给，从前原未议及。今该抚既称闽省各属发给衣布银两现有偏枯，应均匀派给，以昭画一等语。应如该抚所奏，将额设孤贫衣布银两，令各属均匀派给。自乾隆十九年为始，每名岁给衣布银五钱四分五厘六毫零，于额编地丁项下支给，俾无告穷民，均沾实惠。其各属原编地丁有余者裁归起运解司，不足者于起运地丁银内给发，仍于奏销册内分晰造报查核可也。谨奏请旨。乾隆十九年六月初十日奏，本日奉旨：依议，钦此。乾隆十九年六月日经筵讲官太子少保协办大学士事务户部尚书世袭一等轻车都尉加一级臣蒋溥、经筵讲官吏部右侍郎署左侍郎事务降三级留任又革职留任臣裘曰修、经筵讲官左侍郎降二级留任臣嵇璜、御前侍卫右侍郎兼管镶黄旗满洲副都统内务府总管署理步军统领事务革职留任又革职留任纪录三次臣阿里衮，经筵讲官右侍郎兼管顺天府府尹事务加一级臣刘纶。

　　——录自明清史料戊编第二本一○一页。

　　三七、户部「为内阁抄出台湾总兵奎林等奏」移会

　　户部为移会事：福建司案呈，内阁抄出台湾总兵奎林等奏前事一折，相应抄录原奏移会可也。须至移会者。计单一纸。右移会稽察房。乾隆五十五年九月十四日。

　　提督衔台湾总兵臣奎林、布政使衔按察使兼台湾道万锺杰跪奏为澎湖遭风情形、恭折奏闻事：窃臣等于本年六月二十八日，据澎湖通判王庆奎、护理副将事游击黄象新禀报：六月初六日申刻，陡起飓风，半夜风雨，逾加狂猛。文武衙署、仓廒、暨兵房、民房俱有损坏倒塌，压毙兵丁一名。商哨各船亦有击损等语。臣等即委原署台湾县罗伦配船赴澎湖，协同该通判王庆奎、护理副将黄象新确勘，星驰禀复，以凭办理。兹于七月二十日，该委员回郡禀称：会同黄象新、王庆奎查勘确实，造册前来。内开：仓廒倒坏二间，其余二十间瓦片全行掀落，盐仓瓦片亦俱掀落，军装库、火药局及炮台九座全行吹倒，文武衙署坍塌过半，城内及各汛兵房塌倒过半，余俱损坏，压毙兵丁洪国平一名，大小民房共倒坏一千六百五十六间，损坏九千五百六十二间，人口间有被伤，尚无压毙，该协营哨船三只篷索刮损，船身尚无损坏，又击破商船□只。再查各澳栽种小米、膏粱，业已收获，蕃薯、花生现已补种等情。臣等查仓廒、军装、火药库局均关紧要，急宜修葺，未便俟详明赴省领项，往返耽延，臣等饬台湾府先行拨库存银一千两解赴该通判，即行修理。其坍倒损坏兵房，应归入台湾建造兵房案内建盖修理。至盐仓瓦片被风掀落，所贮盐一万一千余石被风消化若干之数，查明饬台湾府通融酌补。所有炮台、文武衙署、民房倒坏间数及压毙兵丁洪国平，臣等造具细册，详咨督抚，照例动项修理恤赏。至哨船损坏篷，已饬该营即行补换。理合将澎湖遭风情形，恭折具奏，伏乞皇上睿鉴。谨奏。

　　乾隆五十五年九月初四日奉朱批：知道了，钦此。

　　闽浙总督臣伍拉纳跪奏为澎湖一隅。被风、委员勘办、恭折奏闻事：窃臣于七月二十二日接据澎湖通判王庆奎、护副将黄象新等禀报：六月初六日申刻，飓风陡作，继以大雨。至初八日晴霁。民间房屋多有倒塌，压毙兵丁洪国平一名。衙署、仓廒、营房库局，亦有坍损。哨船三只篷■〈纟索〉刮损，船身无坏。击碎商船三只。该处不产稻禾，所种地瓜、花生，滋长畅茂，间有损伤，即堪补种，秋成可望有收等语。臣查澎湖孤悬海岛，民人猝被风灾，家室飘零，殊堪悯恻。查该厅协来禀，迟至月余方始递到，实由风信不顺所致。若再待覆查，已恐缓不及济。且核覆该处仓廒止有兵谷，并无备贮闲款。臣随飞饬藩司提银三千两，委署南胜同知曾中立管带起程，配渡前往。并饬台湾府杨廷理亲赴澎湖，会同该厅协加意抚恤，给发坍房修费，以资栖止。并查明秋成是否成熟，及此外有无压溺人口，一体殓埋。务期仰体皇仁，不使一夫失所，以副圣主痌癑在抱之至意。容俟抚恤事宜完竣，核实另奏，并将衙署、墎房、船只等项照例分别办理外，所有澎湖一隅被风、提取库项、委员勘办缘由，理合恭折奏闻，伏祈皇上睿鉴。谨奏。

　　乾隆五十五年九月初四日奉朱批：知道了，钦此。俱于本月初七日抄出到部。

　　——录自明清史料戊编第二本一四九～一五○页。

　　三八、兵部「为内阁抄出福水提兼台湾总兵哈当阿等奏」移会

　　兵部为移会事：职方司案呈，内阁抄出福水提哈等奏前事一折，并奉上谕一道，相应恭录移会贵房查照销案可也。须至移会者。计粘单一纸。右移会稽察房。乾隆五十七年九月日。

　　福水提兼台湾镇臣哈当阿、福建台湾道臣杨廷理跪奏为嘉义、彰化二县地震、及现在筹办并地方宁贴情形，恭折具奏事：本年六月二十二日申时，台湾府城地震，其势颇重。臣等当即饬委员弁分赴城厢内外查勘。据报倒坏民房五十四间，所幸动在日间，人多奔逸，仅止伤毙男妇三口。再查郡城城垣、衙署、监狱、仓廒均皆完好，惟城内及安平营房墙壁间有损坏等情。二十三日未时，风闻嘉义县地方大震，有倒屋伤人之事。当委台湾府杨绍裘星夜驰赴查勘去后。二十四日，据凤山县营具报：二十二日申时地震，县城内外及各庄房屋，俱无损坏，惟阿公店街倒坏营房三间，店屋三间，阿里港街坍倒草屋八间，伤毙民人一名。又据嘉义县营禀报：二十二日未、申二时，连次地震，申末尤甚，东、西、北三门倒坏民房十分之八，南门倒坏民房十分之四，人口俱有压毙。闻得近山一带村庄，亦有震倒房屋，伤毙人口。现在分头确查，并饬委营弁巡典各官，分赴各乡查明另报。再仓廒倒坏七间，军装、火药各局及堆卡兵房俱有倒坏，压毙兵丁一名。其在监人犯，先因墙裂将人犯提禁在外，拨役防护，并无损失。二十五日，又据彰化县营禀报：二十二日未时地震数次，其势甚重。文武衙署、民房坍倒十居其六，压毙兵丁二名。闻得远乡民庐，俱有震坍，以及伤毙人口。现在往查另报。至监犯先已防护，并无损伤。又据淡防厅营禀称：二十二日未时地震，城乡各处并无倒坏房屋，伤损人口等情。当即飞饬台湾府督同嘉义、彰化二县上紧勘明具报。并饬设立粥厂，逐日指米煮给，并多为搭盖棚寮，俾安栖止，以恤灾黎。兹于七月十二日，据该府杨绍裘查明回郡禀称：嘉义、彰化二县地震被灾情形，近山村庄较重，沿海各庄稍轻。且自五十一年逆匪滋扰之后，民间新建房屋，类皆筑土墙垣，木料细小，易于倒坏。并据开造各县倒坏房屋，分别有力、无力及伤毙人口清册前来。

　　臣等细加查核：台湾、凤山二县倒坏民间瓦房五十六间，除查明有力之家计瓦房三十五间毋庸抚恤外，实应恤倒坏瓦房二十一间；又倒坏草房八间，压毙男妇大口四名；又塌倒营房三间，先行就近赏恤外；嘉义城乡共坍塌民番瓦房一万四千四百二十六间，内除抄封翁云宽、杨文辉、林爽文各案内入官房屋二百六十八间，及查明有力之家并尚未全行倒坏计房屋九千九百七十二间毋庸抚恤外，实应恤倒坏瓦屋四千一百八十六间；又倒坏草房四百三十八间，压压男妇大口三百十二名口，小口三十九名，压伤男妇大小共四百十四名口；又塌倒各汛营房一百八十一间，压毙兵丁一名，压伤兵丁十八名；彰化县城乡共坍塌民番瓦房九千七百二十三间，内除抄封翁云宽、杨光勋、林爽文各案内入官房屋五十三间，及查明有力之家并尚未全行倒坏计房屋五千九百一十九间毋庸抚恤外，实应恤倒坏瓦房三千七百五十一间；又倒坏草房五百零七间，压毙男妇大口三百三十名口，小口二十二口，压伤男妇大小共三百二十六名；又塌倒各汛营房一百七十八间，压毙兵丁五名，压伤兵丁二十三名。再嘉义、彰化二县文武衙署、仓廒、军装、火药局均有坍塌。查乾隆五十五年澎湖地方偶被风灾，仰蒙皇上天恩，动帑抚恤。此次嘉义、彰化二邑地震，较之澎湖风灾稍重，小民实形艰窘。且现值秋令，各户野处露宿，实堪悯恻。臣等仰荷皇上念切民瘼，照例先行抚恤。所有震倒民间瓦房，每间给银五钱，草房给银二钱五分；压毙人口，无论男妇，每大口给银一两，小口给银五钱；压伤人口，酌量给予药资；伤毙兵丁，详明督抚咨部请恤。惟是郡城重地，镇道未便同时俱往，臣杨廷理现在先提府库备公银五千两，带同台防同知清华，并遴调佐杂四员，于七月十六日亲赴嘉义、彰化被灾处所，督率各员覆加查勘明确，按户分别散给，不敢假手吏胥，致滋弊窦，务使被灾各户不致一夫失所，以仰副皇上轸念灾黎之至意。再查凤山、嘉义、彰化三县震倒各汛卡房三百六十二间，系兵丁栖宿之所，未便露处，饬令台湾府先行动支府库备公银两，给发各县赶紧招匠修建，以资捍卫。其仅止损坏墙壁营房，责令地方官修补完好，以免糜费。至文武各员倒坏衙署、仓廒、军装、火药各局，详报督抚，分别加倍借给养廉，作速修整，俾得办公。统俟查办完竣，分晰造册详送督抚核明另行具奏外，所有嘉义、彰化二县地震，臣等筹办缘由，并地方现在宁贴各情形，理合恭折具奏，伏乞皇上圣明睿鉴，谨奏。乾隆五十七年八月二十三日奉朱批：所奏迟，另有旨，钦此。

　　二十三日内阁奉上谕：据哈当阿等奏，六月二十二日，台湾府城及凤山、嘉义、彰化等处同时地震，所有民间倒塌房屋，压毙人口，现在分别给银，按数抚恤等语。台湾地方远隔重洋，居民猝遭地震，倒坏房屋，压毙人口，殊堪悯恻，所有该提督等具奏按数给银抚恤之处，俱着加恩加倍给予，以示体恤。该提督等务宜督饬所属，实力妥办，俾被灾户口均沾实惠，以示轸念灾区至意。该部知道。折并发。钦此。于本年八月二十七日抄出到部。

　　——录自明清史料戊编第五本四三四～四三五页。

　　三九、福建水师提督哈等奏折

　　福建水师提督臣哈、福建台湾道臣季跪奏为勘明台湾厅县被灾应赈户口实数、分别散给两月口粮、（约缺三字）悦、地方宁贴缘由、恭折覆奏、仰祈圣鉴事：窃查本年八月二十八、九等日，台地猝被风灾，经臣（约缺六字）日恭折奏闻后，臣季学锦督同该府遇昌，分赴各厅县确勘被灾轻（约缺五字）督臣魁檄委粮道庆保，携带赈银二十万两来台，确查（约缺五字）覆勘灾分，面商核实赈恤，并已经垫给□理房费银数，（约缺三四字）湖厅修理房费各情由，于十一月初七日恭折陈奏在案。臣等先经督率该府遇昌，确查被灾户口，除业主有□□□分别蠲缓外，其实系种地贫佃，口食无资各户（约缺五六字），该府汇册详报：淡防厅竹南保等乡共应赈灾户九千八百八十八户，内大口二万二千四百口，小口一万八千零八十二口；台湾县大穆降等乡共灾户一万五千三百五十九户，内大口三万四千二百五十二口，小口二万□千口；凤山县竹山里等乡共灾户一万七千六百三十四户，内大口三万六千六百八十九口，小口二万九千口；嘉义县大槺榔保等乡共灾户二万一千九百八十一户，内大口四万三千零九十口，小口三万九千口；彰化县大肚保等乡共灾户一万九千一百二十户，内大口四万一千七百零一口，小口三万三千一百口；取具印委各员切结，并加结前来。当经饬府将庆保带到银两，錾碎称准包封，并碾动各厅县仓谷，按照奏明半本半折一月口粮，分设城乡各厂，于十一月初七、八、九等日，连日督同该府县分头给放，大口月给本米七升五合，半折银一钱五分，小口月给半本米三升七台五勺，半折银七分五厘。统计一厅、四县，共应赈灾户八万三千九百八十二户，内大口一十七万八千一百三十二口，小口一十四万四千一百八十二口，通共应赈半本一月口粮米一万八千七百六十六石七斗二升五合，半折银三万七千五百三十三两四钱五分，按户放讫。旋于十二月初七、八、九等日，将奏明再给一月折色口粮，大口月给银三钱，小口月给银一钱五分，统计账银七万五千零六十六两九钱，均经臣季学锦督同该府遇昌分头亲赴各厂，眼同印委各员，按户计口，逐名散给，不许假手书役、地保人等，致滋弊端。臣哈当阿委派亲信员弁，分往各属访查，委无克扣及冒领、漏领情弊。目睹各乡男妇扶老携幼，感激天恩，环跪欢呼，同声顶祝，实出至诚。臣季学锦南北两路往来，沿途察看各村庄风灾后补种杂粮，不但弥望青葱，间有渐次成熟者。灾黎深受高厚鸿慈，口食有资，从容度岁，实在足敷接济，景象恬熙，（约缺六七字）石自三千至三千四、五百文不等，不虞缺乏，洵堪仰慰圣怀。至各厅县应需平粜米石，业经碾运齐备，俟市价增昂，即开厂减价出粜。除将被灾应缓，应蠲钱粮供粟，饬府汇造细册，详请督抚臣照例具题，并扣回垫发修复房费及已拨给澎湖修费银两应存剩银□万五千余两，留贮府库，详明划抵嘉庆二年兵饷外，所有（约缺六七字）恤两月口粮清数、日期，并（约缺十余字）奏，伏乞皇上睿鉴，谨奏。

　　嘉庆三年正月二十九日奉朱批：欣慰览之，该部知道。钦此。于二月初（下缺）

　　——录自明清史料戊编第九本八七七～八七八页。

　　四○、兵部「为内阁抄出署闽督张师诚奏」移会

　　兵部为移会事：职方司案呈，内阁抄出署闽督张奏前事一折，相应抄单移会贵房查照销案可也。须至移会者。计抄单一纸。右移会稽察房。嘉庆十五年十月日。

　　兼署闽浙总督福建巡抚臣张师诚跪奏为据报台湾猝被风雨、尚不成灾、现已委员驰往查勘、分别酌办、恭折奏闻事：窃臣接据台湾镇总兵武隆阿、台湾道张志绪，署台湾府知府汪楠等先后禀报：台湾郡城于六月二十五日午刻，猝起大风，继以雷雨。自二十六日以后，风雨断续相间，至七月初二日辰刻止息。郡中城墙坍塌七百余丈，官民房屋塧仓俱有倒坍，海口停泊商哨船只各有击损，甫经收口之班兵亦有淹没。田内早稻，幸已收割完竣；晚稻甫经裁种，尚可补种。饬据凤山、彰化两县禀复，虽同时亦被风雨，官民房屋损壤无多，田禾无碍。正在查催淡水、嘉义二厅，俟覆到核办。徇七月十一日至二十日，郡城复有密雨。惟十三、十八、十九、二十等日，雨势较大。城墙屋宇，续有坍损。晚禾仍可补栽。附近府治，不致成灾。余容查确另报等情。

　　臣查凤山在台郡之南，彰化在台郡之北，据禀所被风雨情形，已较郡城轻减，是六月抄猝遇风雨，系郡城一隅。其七月中旬郡城遭连雨，该处本■〈示互〉系土城，易于倒坍。惟各厅县是否同时被雨，未据确查具报。且据称官民房屋均有坍塌，海口船只击损，班兵多有淹没，应即委员前往，会同勘查。有奏请调补台防同知朱尔中诚实干练，臣即委其驰往，随同该道府查办。仍飞饬该道府等督县先将坍塌城垣，赶紧修葺，以资捍卫。其淹没兵丁，查明实数，照例请恤。仍确查郡城及各厅县风雨轻重实情，飞速具禀，禾稻果否无碍，商民有无伤毙。如有即应抚恤之处，尚有留存银两，一面动支赶办，一面据实驰报，俟覆到另行详晰具奏。所有台湾猝被风雨委员查办缘由，谨恭折奏闻，伏乞皇上睿鉴。谨奏。

　　嘉庆十五年十月十六日奉朱批：查明速奏，钦此。

　　——录自明清史料戊编第二本一六七页。

　　四一、台湾总兵刘廷斌等奏折

　　福建台湾镇总兵臣刘廷斌、按察使衔福建台湾道臣平庆跪奏为委员查勘澎湖风灾、抚恤完竣、地方静谧、恭折具奏，仰祈圣鉴事：窃照道光十一年八、九月间，澎湖迭被风灾，秋收歉薄，贫民生计日蹙。经该厅蒋镛将捐存办理义仓制钱三千四百余串，先行借给贫民，暂资餬口。臣等惟恐不敷周济，当即督同台湾府知府吕志恒筹借府库生息项下银三千两，先行购买地瓜干十万斤，易换制钱一千串，番银一千圆，饬委暂署台湾县事凤山县知县徐必观，带同巡检施模、沈长棻管解，配船飞渡澎湖，同该厅蒋镛，亲赴各乡查勘抚恤缘由，业经恭折具奏，于道光十二年五月初五日奉到朱批：依议，妥办，钦此。臣等查委员徐必观等管解银钱及地瓜干配船放洋后，旋奉臣行知奏委兴泉永道周凯，于厦防厅库酌带银二千两，饬买地瓜干一千石赴澎接济，一面确勘被灾实在情形，妥速酌办等因。并据台湾府知府吕志恒申报：据该厅蒋镛牒称：此次抚恤灾黎，约计须银七千余两，请即赶紧续发，以资散给。现又由府库动支生息银两易钱三千四百六十八串，解交该厅。又据该厅蒋镛禀称：各澳素鲜盖藏，加以上年入冬以后，北风劲发，商艘不通，乏食贫民，愈形困顿，不得已暂将碾备兵米，借给殷实铺户，定价出粜，俾得随时买食。现在商船俱已源源进口，当将借粜米石截数停止。计共借出仓米九百石，已据各铺户具限两易买运还仓各等情。臣等复经札饬该厅蒋镛暨委员等，迅即随同兴泉永道周凯，查明实在被灾丁口，妥为抚恤去后。旋据该厅蒋镛节次禀报：委员徐必观等于本年正月二十五日、二月初九日先后至澎登岸，兴泉永道周凯亦于二月十九日抵澎，收到徐必观等管解地瓜干十万觔、制钱一千串、番银一千圆，随将番银按照市价易钱一千零三十串。又兴泉永道应买地瓜干一千石，因厦门一时无从采买，携银三千两至澎湖，按市价共换制钱四千二百八十串零六百四十文。并由府先后所发，共合制钱九千七百七十八串六百四十文。当即查明被灾各处大小六十二乡，极贫大口一万一千二百五十五丁，小口五千三百五十六口，次贫大口一万三千六百六十八丁，小口六千七百七十一口，援照嘉庆十六年该处办理灾案章程，大口按日给地瓜干半斤，小口四两；极贫散给两月，次贫散给一月。又闻赈归来大口六百五十八丁，小口三百六十四口。各除小建一日口粮，通共应给地瓜干六十七万八千九百三十一斤。除委员徐必观等带得地瓜干十万斤外，不敷之数，查鹿耳门，笨港两处商贩，因闻澎湖歉收，均各贩有地瓜等项杂粮前往售卖，是贫民得有钱文，即可就近买食。经该厅按照市价，每斤折给制钱十六文，均匀搭放，共计用钱九千二百六十二串八百九十六文，已于三月初七日一律散竣。余钱五百一十五串七百四十四文，俟核明由厅散放脚费。分别造册具报。现在春深气暖，连得透雨，耕者及时布种，渔者照常采捕，均能自赡，民情甚属欢悦。并称澎湖全年额征地种、船网、沪缯等项银五百九十三两一钱四分八厘，十一年下忙未完二百九十六两五钱七分四厘，现当开征之时，若照例催□，民力尚形竭蹶，请缓至本年秋收后征解。又据台湾府知府吕志恒详称：上年买运地瓜干十万觔，计价钱一千五百一十二串三百三十八文，连该厅蒋镛等搭放钱文，统共一万零七百七十五串二百三十四文，以台澎时价合折库平纹银七千五百二十四两六钱七分三厘六毫。又该府购买前项地瓜干，由笨港运至澎湖，共享船价脚费银六十一两四钱二分八厘五毫，二共享银七千五百八十六两一钱零二厘一毫各等情前来。臣等覆查无异。并密加确访，此次办理抚恤，实属无滥无遗，贫民均已普沾实惠。刻下该处小米、■〈禾皐〉梁将次收获，民气恬熙，并无缺乏。惟查澎属十一年未完地种、船网、沪缯等款银二百九十六两五钱七分四厘，若照常催追，民力实有未逮，可否查照被灾七分以下之例，仰恳皇上天恩俯准缓至本年秋收，分作两年带征，以纾民力之处，出自圣主鸿慈。所有台湾府库动用生息银两，除前经奏派由臣平庆暨该府吕志恒捐廉归补三千两外，余银由厅造册具报，作正开销。至兴泉永道周凯动支厦防厅库平纹银三千两，俟本案准销之日，在于应领台饷银内照数造除，划存司库，发还厦防厅领回归款。该厅借粜仓米是否业已买还，饬令查明具覆，并将借动捐存办理义仓钱文，察看民户各数催收。除再饬该厅迅将抚恤户口、给过银数及脚费等项，核实备造细册，加结详请督抚臣复核题销外，今将委员查勘澎湖灾民抚恤完竣缘由，恭折具奏，伏乞皇上圣鉴。谨奏。

　　道光十二年八月十四日奉上谕：刘廷斌等奏查勘澎湖风灾，抚恤完竣，应征未完银款，恳恩缓征一折，福建台湾澎湖地方，上年八、九月间迭被风灾，秋收歉薄，经刘廷斌等奏明动项，查勘抚恤。兹据奏办理完竣。本年将次收获，贫民尚无缺乏。惟澎属十一年未完地种、船网、沪缯等款银二百九十六两零，若照常催追，民力恐有未逮，着照所请加恩缓至本年秋收后，分作两年带征，以纾民力。该总兵等即刊刻誊黄，遍行晓谕，务期贫民均沾实惠。余着照所议办理。该部知道。钦此。

　　——录自明清史料戊编第二本一七二～一七三页。

　　四二、户部「为内阁抄出闽浙总督锺祥片奏」移会

　　户部为移会事：福建司案呈，内阁抄出闽浙总督锺奏前事一折，相应抄单移会可也。须至移会者。计单一纸。右移会稽察房。道光十七年正月日，副郎佛。

　　臣锺祥片奏：再臣于本年十一月间，接据台湾府县详报，台邑入秋以来，雨泽愆期，虽经设坛虔祷，未沛甘霖。及至九月，风燥日烈，益形亢旱，晚收未免歉薄，粮价亦觉增长。业经由府县速赴各乡确勘。先将被旱穷民，妥为抚恤。一面委员细查，是否成灾，另行办理等因。当经批檄严饬委员，遍历各庄，逐细查勘禀复去后。续据署台湾道周凯具禀：凤山一县晚禾收成六分有余，嘉义一县收成六分，该二县民力尚不至于拮据。惟台湾一县，据该县托克通阿详称，亲诣各乡逐庄查勘，东北各里，向有埤圳通行溪流，藉资灌溉，晚禾均无妨碍，核计分数均在六分；其沿西一带，滨临大海，地习斥卤，向无栽种田禾；东南各里，藉有鲫鱼潭水分流车灌，亦在五分有余；永凝、新昌、武定、永康、文贤、崇德、仁和等七里，离溪较远，难以引导，经该乡民汲水分灌，歉熟错综不一，约计分数亦在五分；其高阜之区，泉脉不通，拮据难施，田禾尽行枯槁，现已拔除，谕令一律改种杂粮，以资生计。似此被旱缺收，在每里亦不过数区，虽不成灾，民情究属拮据，应请将永凝等七里应完本年正供钱粮，缓至明年早收后带征等情。

　　臣等查台湾孤悬海外，民食最关紧要。九月以后，台地各属粮价，未据造报，而台湾县属之永凝等七里地方被旱，民情拮据，系属实情。臣等与藩司熟商，所有台湾县永凝等七里应征本年正供钱粮，合无仰垦皇上天恩，准其缓至明年早收后带征，以纾民力。除檄饬台湾道府查明缓征钱粮数目、另行造册详送咨部外，合将缓征缘由，附片具奏，伏乞圣鉴训示。谨奏。

　　道光十六年十二月二十五日奉上谕：钟祥等奏查明被旱地方，惩请缓征等语，福建台湾县本年入秋以后，雨泽愆期，高阜之区，收成未免歉薄，民力颇形拮据，加恩着照所请，所有台湾县属之永凝、新昌、武定、永康、文贤、崇德、仁和等七里应征本年正供钱粮，俱着缓至明年早收后带征，以纾民力。该督等即刊刻誊黄，遍行晓谕，务使实惠及民，毋任吏胥舞弊，用副朕轸念民依至意。该部知道。钦此。

　　——录自明清史料戊编第十本九七七～九七八页。

　　四三、户部「为内阁抄出闽浙总督锺祥奏」移会

　　户部为移会事：福建司案呈，内阁抄出闽浙总督锺奏前事一折，相应抄单移会可也。须至移会者。计单一纸。右移会稽察房。道光十七年五月日，主政余。

　　锺祥片奏：再上年台湾秋歉之处，粮价较昂，民食紧要，该道府督率体察筹办，附奏报明在案。臣等因恐青黄不接，致有拮据，当委署兴化府王衍庆在台会同劝粜筹济。所有嘉义、凤山二县，各已据绅商认粜米数万石，业于正月先后开厂。仍有未列各户，尚可接续捐粜，均已毋庸另筹。惟台湾县歉收，本较凤、嘉稍重，曾经奏蒙圣恩缓征。今值青黄不接，民食未裕，必须官为平粜。该县仓谷，因已垫办军需，尚未买补。据道府等请于府仓拨谷一万石碾米设厂，照中米市价，每石制钱四千二百余文，每升减钱十文，实粜钱三十二文。如粜竣尚有不敷，再行酌量动拨，由署藩司张沣中准台湾道周凯移咨具详前来。事关台地民食，查系实在情形，自应俯如所请，动拨减粜，俾资接济。仍令该道府等督饬该县，亲身经理，务令民沾实惠，不许假手书役，从中滋弊。所粜钱文，随时易银，提解府库，以便秋后买补。除檄饬遵办外，谨会同附片具奏，伏乞圣鉴。谨奏。

　　道光十七年四月十八日奉朱批：依议妥办。该县所欠之谷，随时酌量情形，亦应买补备用。钦此。

　　——录自明清史料戊编第十本九七九页。

　　四四、户部「为内阁抄出署理闽浙总督魏元烺奏」移会

　　户部为移会事：福建司案呈，内阁抄出署理闽浙总督魏等奏前事一折，相应抄单移会可也。须至移会者。计单一纸。右移会稽察房。道光十九年十月日正郎德。

　　署理闽浙总督臣魏元烺、福建巡抚臣吴文镕跪奏为据报台湾嘉义县地震、委员前往查办情形、恭折具奏、仰祈圣鉴事：窃据台湾道姚莹禀报：台湾地土松浮，时有地震，稍动辄止，习以为常。本年四月二十六日以后，霖雨兼旬，至五月十七日辰刻及十八日丑刻，郡城地震两次，较昔稍重。饬据台湾县裕禄查勘，城郭内外，官民署舍皆坍坏。惟据嘉义县范学恒禀称：该县地方，于五月十七日辰刻地忽大震，十八日丑刻复震，城垣、衙署、监狱、仓廒以及兵民房屋，无不倾倒，并有伤毙人口等情。经该道饬委台湾府知府熊一本，筹备番银，驰赴嘉义，督同该县范学恒，逐一查勘，分别捐恤。所有淡水、噶玛兰二厅、彰化一县，并无禀报地震。现在饬查，尚未覆到。凤山一县，适该县曹谨因公晋郡，询据面禀，该县同日虽有微震，安堵如常等语。

　　即经臣等以此次台湾嘉义地震较重，恐台湾府知府熊一本捐带恤银，不敷所用，当与藩司面商，必须由省委员带银速往查办，俾免灾黎失所。随据藩司吴荣光在于司库内筹拨银五千两，详委升补鹿港同知张汝敦带赴台湾，随同该道府悉心查勘，妥为抚恤，以资接济。

　　正在缮折奏报间，兹复据台湾镇总兵达洪阿会同台湾府知府熊一本禀称：嘉义县地震，前往查勘，行至四十里之芳港尾，倒有民房数间，愈远愈重。及至县城，砾瓦栋檩，填衢塞路。立时会同该县范学恒暨委员前凤山县魏瀛等，先赴城垣，勘得东、西、北三门月城楼并窝铺埧房，俱行倒坏。周历城身，止坍六丈有余，城垛仅存四百二十九堵，计倒九百八十一堵。复诣文庙，前、后、左、右一带围墙，各有歪斜倒塌，书籍、祭器被墙压坏出。赴沿街察看民房，共倒一千六百三十五间，压毙男妇大小六十八名口，受伤四百五十三名口，庙宇六座。次早赴营会勘，衙署、伙房、库局尽行倒塌，压毙兵丁一名，受伤九名。随至县署，所有住屋及监狱、仓廒并典史衙署，或梁柱尚存，或倒成平地，压毙该县家丁二名，受伤九人属。惟新建义仓，间有破裂，并无倒塌。所有压毙民人内，有无力者，先经该县每名给银四圆殓埋。其伤重兵民，经该府各给医药银两，饬令自行调理。并续查四乡，共倒五千零三十三间，庙宇五座，汛房三间，公馆一，瓦窑六，压毙男妇大小四十五名口，均已自行收埋，又伤重者六十三名口，经该府于回郡时沿途赏恤。其所倒民房，有力之家已自行修盖，尚有实在无力者，现饬该县及委员查明瓦屋若干、草屋若干，分别造册，援例给与修费，以安穷黎。惟大震至今已逾一旬，连日早间晴霁，过午雷雨交作，该县办公无所，现在赶搭草屋，暂作栖止。并将尤为紧要之监狱，先行修固，免致疏虞。更有营员弁兵，力难自给，该府与范学恒合凑垫借番银八百元，交与参将珊琳，督同备弁，择要修盖，聊蔽风雨。并于四门安设堆房，以资防守。除饬县迅将各工撙节估计，备造各册，详请奏咨请项兴建。再淡水一厅，凤山、彰化二县查复，均有微震，并无妨碍。尚有澎湖遥隔大洋，噶玛兰远在山后，虽未覆到，亦未先自具报，谅系安堵。旋据台湾府知府熊一本、嘉义县范学恒、委员前凤山县魏瀛先后禀报情形，大概相同。并称常平义仓等处仓廒倒坏，在贮米谷，霉变殊多，恐难久贮，容俟设法估变，另行筹办等情，转禀前来。

　　臣查此次嘉义地震，被灾较重，虽系一隅中之一隅，禾稼并无伤损，但倒塌房屋六千六百余间，压毙人口百十余名，情殊可悯。据该镇道具禀，业据该府督县遍历查勘，有力之户已自行收殓、兴修，无待赈恤，其贫乏居民，伤毙人口，经该府县于查勘之时，分别捐给，民情安堵。惟倒塌房屋，力难措办，应照猝被水灾冲塌民房之例，查明瓦房草屋无力之户，计数核给。现经臣等委员张汝敦带银前往，禀商该镇道府核计该县查造户册，与带往银两，如有不敷，即由道库筹款带往嘉义县，会同该县按庄远近，分别示期，当堂给领，不涉丁胥乡保之手，俾沾实惠。事竣核算造册，先在司库筹款归还，核实报销。倒坍衙署、仓廒、监狱，饬县择其最要，先行筹款修葺，以资办公。一面勘明常平义仓霉变米谷，如堪搭放兵米，立即风筛，计成搭放；倘须估变，并饬该县妥速经理，另易好谷归款。坍坏城垣、坛庙以及各项工程，饬令该府县分别缓急，次第估报，详请奏咨兴建。现在台属折报，早禾已获丰收，粮价如常平减，民情安戢，堪以仰慰圣廑。兹据藩、臬两司具详前来，合将嘉义地震，委员抚恤筹办缘由，臣等谨合词恭折具奏，伏乞皇上圣鉴。谨奏。

　　道光十九年九月十三日，内阁奉上谕：魏元烺等奏台湾地震，委员查办一折，嘉义县地方于五月十七、十八等日地震，城垣衙署，不无倒塌，并坍倒民房，伤毙人口，情殊可悯。亟应查勘抚恤，以惠灾黎。着桂良等派委明干大员，迅速前往查办。除压毙人口业经该府县捐给抚恤外，所有无力贫民，塌倒房屋，着照例给与修费银两。其委员所带司库拨银五千两，如有不敷，即由该道库筹款拨给，务令实惠均沾，无使一夫失所。事竣核计造册，先由司库筹款归还，核实报销。倒塌衙署、仓廒、监狱，饬县择要先行修葺，以资办公。并勘明常平义仓米谷，如堪搭放兵米，即行风筛，计成搭放；倘须估变，亦饬该县妥速经理。城垣、庙宇以及各项工程，饬令该府县分别缓急，次第估报兴修，以重要工，而资保护。至该郡孤悬海外，当此被灾之际，尤宜督饬地方文武员弁，加意巡查，如有匪徒乘间作奸，或造谣煽惑，或抢窃扰害者，立即严拏惩办，毋稍疏纵。钦此。

　　——录自明清史料戊编第二本一九四～一九五页。

　　四五、户部「为内阁抄出署台湾总兵叶长春等奏」移会

　　户部为移会事：福建司案呈所有前事一折，相应抄单移会可也。须至移会者。计单一纸。右移会稽察房。道光二十五年九月日主政承。

　　署福建台湾镇总兵官北路协副将臣叶长春、按察使衔福建台湾道臣熊一本跪奏为台地猝被风雨，台、凤、嘉三县均有淹毙人民，损失船只，倒塌房间情事，幸各处农民早稻已收，晚禾尚未栽插，不致成灾，谨将查办大概情形，恭折具奏，仰祈圣鉴事：窃照台湾本年入夏以来，四月雨多，五月雨少，至六月初六日大雨连宵，田园正资灌溉，突于初七日酉刻，飓风大作，猛烈异常，至初十日申刻，风势渐微，而大雨犹未止息。当查郡城内城垣、庙宇、衙署、民房、仓廒、监狱、营房，均被风雨损坏。其郡城外水深数尺，并无路径可引。迨十二日雨势稍减，臣随督同台湾府知府仝卜年飞查南北路各被风雨情形。旋据附近之加升衔台湾县知县胡国荣禀称：该县城内，前被风雨损坏处所，当经查明具报。现查城外庐舍、桥梁，倒塌甚多。沿海人民，被水漂没，及大小商哨各船，遭风击碎搁浅者，亦复不少。并有吕宋夷船被风冲至二鲲身，搁浅损坏，经会同安平水师救起难夷二十六名，妥为安置，日给口粮，容俟打捞失物，再行详办。查看离海渐远之田畴、园圃，幸台邑尚无早稻，晚稻尚未插秧，不致成灾。然各农民春夏二季栽种蔬菜杂粮，陆续收割，以资糊口，现被风雨损耗，各民户嗷嗷待哺，极须量为轸恤。又据署台防同知噶玛兰厅通判徐廷抡禀称：该厅所辖鹿耳门港口停泊大小商哨各船，约有五十余号，现在皆被风吹散，不知去向。其淹毙弁兵、舵手若干名，容俟大水退落，船归海口，再行确实查报。现在鹿耳门一带，及国赛港北，俱有漂流淹毙尸身，统计三百数十具，均经雇夫打捞，分别男妇掩埋。又据准补清流县知县署嘉义县知县王廷干禀称：该县六月初七日夜，狂风大雨，海涨异常。象苓澳内船只击碎，十有八、九。下湖街店屋，全行倒坍。新港庄、蚶何寮、蚶何寮、竹笛寮等处，淹毙居民约计二十余人，当即冒雨驰往该处查明，筹款先将各尸身分别男女挨埋。所有被冲田园、庐舍、庙宇、桥梁、道路，容俟确查，再行禀报。又据代理凤山县知县云霄同知玉庚禀称：六月初七日申刻，飓风陡发，大雨倾盆，至初八日风虽少息，雨尚未止。查看城垣、庙宇、衙署、仓廒、监狱、营房、军装、火药库等处，均有渗漏倒坍。民间卢舍、桥梁、道路、亦多坍塌。且有压毙、淹毙人口，为数尚属无多。幸早稻已经收割，晚禾尚未播种，不致成灾。又据台湾府各属盐场管事暨盐管贩户报称：盐仓、盐埕、堤岸被水冲塌，盐多溶失，运盐船筏遭风击更多，已由该府分饬修整晒补各等语。此外淡水、噶玛兰、澎湖三厅，彰化一县，有无同被风雨，当经分檄行查，尚未禀复。该厅县现有先后到郡之人，询问情形，均称六月初六、七等日，虽有风雨，尚无妨碍。

　　臣等查台地猝遭风雨，台、嘉两邑海口，淹毙人民，几至三千余口，殊堪悯侧。业经该厅县等派令夫役捞获埋葬，自可无虞暴露。惟各乡小户穷民，房屋半成平地，栖身无所。各处水犹未退，佣趁亦复无行。若不速加赈济，势必流为饿殍。现据台湾府知府仝卜年禀请动用义仓谷一千石，发交台湾县知县胡国荣碾米，运赴各乡，按名发给半月口粮。再提府库银三千两，易番银三千九百圆，委员解交署嘉义县知县王廷干，亲诣各县，确查户口，酌量赈济。其凤山一县，被风稍轻，淹毙、压毙人民数十名口，均经该县收埋。各乡惟阿公店一保，间有失所之人，应由该县自行抚恤，无庸筹款发给。至各县倒坍城垣、衙署、营汛、兵房、监狱、仓库及近山、近海田园，有无水冲沙压，不堪耕种情形，饬委署台防同知徐廷抡周历台、凤两县，署鹿港同知史密周历嘉义县境，会同各该县确实勘估丈量，造册具报核办。其损失哨船及淹毙弁兵人等，分饬各营赶紧查明详报，再行照例办理。臣等谨将台地猝被风雨，农田不致成灾，动用银谷急赈失所穷民缘由，先行恭折陈奏，伏乞皇上圣鉴。谨奏。

　　道光二十五年九月初十日，内阁奉上谕：叶长春等奏台湾属县猝被风雨动款急赈一折，台湾府境于六月初旬大雨连宵，飓风间作，台湾等县海口，淹毙居民三千余人，殊堪悯恻。已据该镇道碾谷提银，赴各乡分别赈济。凤山县阿公店间有失所之人，由该县抚恤。着刘韵珂派委妥员详细查明被灾轻重，妥速经理。所请动用仓谷、银两，是否足敷赈济，务使海澨穷民，不致一夫失所。其该县倒塌城垣、衙署、营汛、监仓等所，及近山、近海田园，有无冲压情形，并着饬该镇道确勘迅详，核实办理。钦此。

　　——录自明清史料戊编第二本一九七～一九八页。  
　 
卷四

　　四六、署理福建巡抚王士任题本（请修理红毛城）乾隆四年八月二十八日

　　四七、工部题本（报销台湾城汛栽种茨竹以及建造城门、炮台、望楼等项费用）乾隆五年二月二十三日

　　四八、闽浙总督喀尔吉善题本（报销台湾北路淡水同知并猫雾捒、鹿仔港、竹堑、八里坌各巡检建盖衙署、监狱工料银两）乾隆十六年正月二十日

　　四九、刑部「为本部会同吏部等部议覆内阁抄出福建按察使朱珪奏」移会（议覆福建按察使请于厦门同知衙门建设监狱）乾隆二十九年十一月

　　五○、工部副奏（查核台湾府并嘉义县城工估价做法）乾隆五十五年六月

　　五一、户部「为内阁抄出福建巡抚韩克均奏」移会（官民捐建嘉义城垣工竣，请分别奖励）道光七年四月

　　五二、闽浙总督孙尔准等奏折（官民捐建淡水厅城垣、坛庙，请奖）道光十年七月初十日

　　四六、署理福建巡抚王士任题本

　　署理福建巡抚布政司使布政使加一级纪录一次又军功加一级随带纪录二次驻札福州府臣王士任谨题为具报事：据署福建布政司布政使乔学尹呈详：奉前卢抚院牌，乾隆三年六月初二日准工部咨，营缮司案呈，本年四月十二日，准福建卢焯咨称：查得台湾安平红毛城被风雨倒坏各处，经台协副将具文通报水师提督咨请饬修等因，当经转饬勘估兴修去后。随据台湾县详称：会同副将跴勘核估，实需工料银六百六十二两五钱五分一厘零，备造数册给修等情。查安平红毛城，关系全台保障重地。其被风雨坍坏处所，亟宜如式修筑，以期永固。应于库贮雍正十三年存公银内支给修筑，侯工竣备造清册，送部核销。除咨户部外，相应咨达等因前来。

　　查台湾府治建筑城垣一案，于雍正十一年十二月十二日钦奉上谕：台湾地方，非御外寇，不但城可以不建，且建城实有所不可。备设炮台，派拨汛兵朝夕巡视，自足以资控御。郝玉麟等请于现定城基之外，栽种茨竹，藉为藩篱，实因地制宜，甚有裨益。其淡水等处炮台，务须建造。应如何举行之处，着郝玉麟、赵国麟妥协定议具奏，钦此。

　　经本部行文该督、抚钦遵在案。今台湾安平红毛城坍坏，应否修筑之处，应咨该抚详悉妥议，具题到日，再议可也。为此，合咨前去查照施行等因，咨院行司。

　　奉此随经移行台湾道府详悉妥议去后。节催未据议详，业将缘由详请咨部宽展在案。兹准护理台湾道事台湾府知府刘良璧移，据台湾府知府刘良璧详，据台湾知县袁本濂详称：卑职查得安平镇红毛城垣，东南两势城墙马道垛子等项，被风雨倒坏，经营县禀报，奉檄饬勘估修。当经前任知县林兴泗、协办知县冯绍立会同台协副将跴勘核估，实需工料银六百六十二两五钱五分一厘七毫一丝，造册申送，请将库贮存公银内动给承领兴修，详奉咨明工部。奉准部覆，应否修筑之处，详悉妥议，具题到日再议等因，转行到县。卑职遵查红毛城在台邑西面港口，实系全台保障要务，今既被风雨坍坏，亟需修葺，以重海疆，俾海外重城，永藉金汤之固，理合悉心议覆，伏乞核转等由到府。据此，该卑府看得：安平镇红毛旧城，原属番夷创建，现系台湾水师协驻札其地。又凤山县改建仓廒在内。诚海外要紧重地。其城墙马道若不早为修筑，恐日积月累，愈加坍损，需费愈大，应如县议，照依原估工料，拨项给修，以资保障，以固金汤。理合悉心查明，妥议详覆等由到护道。据此，覆查无异，合就移覆等因到司。

　　准此，该本司署布政使乔学尹查得台湾安平红毛城原属番夷创建，东南二势城墙马道垛口被风雨倒坏，业经行据台湾府县核估，实需工料银六百六十二两五钱五分一厘七毫一丝，当经前升司议请于司库雍正十三年分存公银内拨给兴修，详奉前卢抚院咨明工部，奉准部覆，台湾安平红毛城坍坏应否修筑之处，详悉妥议，具题到日再议等因。随经移行台湾道府悉心议覆去后，节催未据议覆，缘台湾海洋风信靡定，业将难以按限完结缘由详请咨部宽展在案。兹催准护理台湾道事台湾府知府刘良璧覆称：安平红毛城原属番夷创建，现系台湾水师副将驻札其地，又凤山县改建仓廒在内，诚为紧要重地，若不早为修筑，恐日积月累，愈加坍损，需费愈大，请照原估拨项修筑等由，该护道覆无异，转覆到司。本署司覆查安平红毛城系属全台海口门户，现经台协副将驻札，又经凤山县改建仓廒在内，实属要地，所有坍塌城墙各处所，亟应作速修筑竣固，以资保障，以固金汤。兹准据查明议覆前来，理合详请，伏候察照，具题兴修。俟工竣之日，造具数册，详报题销等因到臣。

　　据此，该臣看得：台湾安平红毛城原属番夷创建，东南二势城墙马道垛口被风雨倒坏，业经行据台湾府县核估，实需工料银六百六十二两五钱五分零，请于司库雍正十三年分存公银内拨给兴修，经前抚臣卢焯咨准部覆，安平红毛城坍坏应否修筑之处，详悉妥议，具题到日再议等因。兹行据署布政使乔学尹详称：台湾安平红毛城系属全台海口门所，现经台协副将驻札其地，又经凤山县改建仓廒在内，实属要地。所有坍塌城墙各处所，亟应作速修筑竣固，详请察照具题兴修，俟工竣之日造具数册，详报题销等由前来。臣覆查无异，谨会同闽浙总督臣郝玉麟合词具题，伏乞敕部议覆施行。臣未敢擅便，为此具本谨题请旨。乾隆四年八月二十八日，署理福建巡抚布政使司布政使加一级纪录一次又军功加一级随带纪录二次驻札福州府臣王士任。

　　旨：该部议奏。

　　——录自明清史料己编第七本六四二～六四三页。

　　四七、工部题本

　　议政大臣内大臣工部尚书兼内务府总管臣来保等谨题为钦奉上谕事：工科抄出福建总督郝玉麟题前事内开：据署福建布政使司布政使乔学尹呈详，奉臣牌，乾隆三年十月初四日，准工部咨开营缮司案呈，工科抄出本部等部题前事内开，该臣等会议得福建总督郝玉麟疏称：台湾城汛，钦奉世宗宪皇帝谕旨，栽种茨竹，藉为藩篱，建设炮台，以资控御。所有栽种保护事宜，经臣筹划条款，饬行妥协办理。买备茨竹，遵照五层梅花瓣形势，乘时举行，如法栽种完竣。业将缘由具题，并请于雍正十二年地丁银内先行酌给等因。续因雍正十二年分地丁银两不敷拨给。复经咨部，改归雍正十三年地丁项下给领，饬速赶竣造册送销去后。兹据布政使王士任呈详，栽种茨竹以及建造城门、炮台、望楼等项，俱各完竣。茨竹、荆茨围篱木桩，共享银二千八百一十二两一钱四分；建造城门、城楼、炮台等项，通共享银四万二百五十三两五钱四分零，造册题销，并声明先经改拨雍正十三年地丁款银，尚属不敷凑给，请于乾隆元年分地丁银内照数拨凑，以资动费等由前来。臣复核无异，除册送部外，谨会同抚臣卢焯合词具题等因前来。查台湾建造城署炮台，栽种茨竹等项，该督郝玉麟将用过工料银两造册题销。工部查册开成砌墙垣有未开明长、宽、厚丈尺之处；所用廊石、侧石、石板、磉盘等石，并未将长、宽、厚各尺寸开载；其碎石、黄土、砂土每担见方厚各丈尺又不逐款开明；舂筑地基亦未开明长、宽、深各丈尺；所用门窗及铁锭、铁叶各宽、厚尺寸，有未逐款开明之处；栅栏亦有未经开明高、宽丈尺；编壁并无高、宽丈尺；用竹亦无长、径尺寸；油饰彩画俱无丈尺做法；且有未经分晰用工、用料各数目；所用匠工并不逐款分晰，按料计工。再所用木植价值，较之九卿议准该处物料价值定例计算，甚属浮多。均难查核。事关钱粮，不便遽准。应令该督转饬照依驳查款项，逐一详细分晰据实核减，另造细册题销。再疏称雍正十三年地丁银两尚属不敷凑给，请于乾隆元年地丁银内照数拨凑等语。查台湾建造城署、炮台，栽种茨竹等项应需工料银两，先据福督郝玉麟咨请改于雍正十三年地丁银内动给，经户部覆准在案。今该督郝玉麟以十三年地丁银两不敷凑给，请于乾隆元年地丁拨凑。但前项用过工料，现经工部议令核减，应令该督遵照工部指驳款项，据实核减。如尚有不敷银两，在于乾隆元年地丁银内凑给。仍将给过银两造入地丁奏销报部查核可也。乾隆三年八月十八日题，本日奉旨：依议，钦此。相应行文该督，钦遵查照施行等因。咨院行司。奉此，随经转饬遵照核减，据实分晰造册详送去后。续据台湾府申：据台湾、凤山、诸罗、彰化四县并淡水同知各申覆：台湾海外，一切料物不产，所有建造前项城门、敌楼、炮台、署房、栅门等项需用木植，概系内地省厦购买。重洋远隔，雇船运载，费用浩繁。且台地风飓靡常，悉遵谕旨建造坚固，不敢省工惜费。是以工料费用倍多，无敢草率。原估工料，屡蒙驳减，俱按照成规价值造报，委系实需，并无浮多，万难核减。今遵照驳查款项，逐一开明各项物料长、宽、高、厚丈尺，按料计工，分晰备造细册申送，请乞察转题销等缘由各到司。据此，该本司署布政使乔学尹查得：台湾府属各厅县城汛，钦奉世宗宪皇帝谕旨，栽种茨竹，建造城门、敌楼、炮台等项，共享过工料银三万六千四百六十五两三钱一分四厘九毫七丝六忽。又大东门内春牛埔小南门边营盘建盖守备千把总衙署营房，共享过工料银三千三百七十八两八分二厘五毫六丝。又修盖安平红毛城用过工料银四百一十两一钱五分四毫。通共银四万二百五十三两五钱四分七厘七毫三丝六忽。栽种茨竹围篱木桩，共享过银二千八百一十二两一钱四分。造册详奉题销，奉准工部咨行，令转饬照依驳查款项，逐一详细分晰据实核减，另造细册题销等因行司。随经前升司转饬遵照驳查款项，详细分晰，据实核减造册详送去后。今据台湾府申，据台、凤、诸、彰四县并淡水同知各申覆，台属建造城门、敌楼、炮台、署房、栅门等项需用木植，概系内地省厦购买，重洋远隔，雇船运载，费用浩繁。悉遵谕旨建造坚固，不敢草率省工惜费。是以费用倍多。原估工料俱照成规价值造报，委系实需，并无浮多，万难核减。今遵照驳查款项，逐一开明各项物料长、宽、高、厚丈尺，按料计工，通共享过银四万二百五十三两五钱四分七厘九毫三丝六忽，并栽种茨竹、荆茨围篱木桩，共享银二千八百一十二两一钱四分，各备造数册到司。本署司复核无异，理合分晰汇造清册详送，伏候察照题销等由到臣。据此该臣看得：台湾城汛钦奉世宗宪皇帝谕旨，栽种茨竹，建造城门、敌楼、炮台等项，共享过工料银三万六千四百六十五两三钱一分零，又大东门内春牛埔小、南门边营盘建盖守备千把总衙署营房共享过工料银三千三百七十八两八分零，又修盖安平红毛城用过工料银四百一十两一钱五分零，通共享工料银四万二百五十三两五钱四分零。又栽种茨竹围篱木桩共享过银二千八百一十二两一钱四分。先经臣造册具题，准到工部咨覆，照依驳查款项逐一详细分晰，据实核减，另造细册题销等因转行遵照去后。兹据署福建布政使司布政使乔学尹呈详：台属建造城门、敌楼、炮台、署房、栅门等项需用木植，概系内地省厦购买，重洋远隔，雇船运载，费用浩繁。悉遵谕旨建造坚固，不敢草率省工惜费，是以费用倍多。原估工料俱照成规价值造报，委系实需，并无净多，万难核减。今遵照驳查款项，逐一开明各项物料长、宽、高、厚丈尺，按料计工，通共享过银四万二百五十三两四钱四分零，并栽种茨竹荆茨围篱木桩共享银二千八百一十二两一钱四分，造册详请题销等由前来。臣复核无异。除册送部外，谨会同署理福建巡抚印务布政使臣王士任合词具题，伏乞皇上敕部核覆施行。为此具本谨题请旨。乾隆四年十一月初四日题，十二月十四日奉旨：该部察核具奏，钦此。钦遵于本月十五日抄出到部。

　　该臣等议得升任福建总督郝玉麟疏称：台湾城汛，钦奉世宗宪皇帝谕旨，栽种茨竹，建造城门、敌楼、炮台等项，又大东门内春牛埔小、南门边营盘建盖守备千把总衙署营房，又修盖安平红毛城，共享工料银四万二百五十三两五钱四分零；又栽种茨竹围篱木桩，共享过银二千八百一十二两一钱四分。先经臣造册具题，准到工部咨覆，照依驳查款项，逐一详细分晰，据实核减，另造细册题销等因，转行遵照去后。兹据布政使乔学尹呈详：台属建造城门、敌楼、炮台、署房、栅门等项需用木植，概系内地省厦购买，重洋远隔，雇船进载，是以费用倍多，万难核减。今遵照驳查款项，逐一开明各项物料长、宽、高、厚丈尺，按料计工，造册详请题销等由前来。臣复核无异。除册送部外，谨合词具题等因前来。查台湾建造城署、炮台，栽种茨竹等项，先据该督将用过工料银两造册题销，经臣部议覆，以册造物料匠工俱系笼统造报，所用木植价值，又属浮多，行令该督据实核减，另造妥册题销在案。今据该督郝玉麟将用过工料银两另造清册题销前来。查册开成砌城墙仍不开明长、宽、厚丈尺，所用磉盘角石等项，亦仍无长、宽厚尺寸，油饰彩画处所仍不将丈尺做法开载，一切匠工仍系笼统造报，并不按料计工，仍难查核。事关钱粮，不便遽准。应令该督转饬详细查明，逐一分晰，另造妥册，并将用过一切物料价值委员确勘，取具并无浮冒捏饰印结题销可也。臣等未敢擅便，谨题请旨。乾隆五年二月二十三日，议政大臣内大臣工部尚书兼内务府总管臣来保、左侍郎加一级纪录八次臣阿克敦、左侍郎加四级纪录九次臣张廷瑑、经筵讲官右侍郎仍兼内阁学士礼部侍郎食一品俸加一级纪录四次臣索柱、右侍郎加一级纪录四次臣许希孔、营缮清吏司郎中加二级臣明德、员外郎加一级臣觉罗彰古礼、员外郎加一级臣兴德、员外郎加一级臣孔毓琇、主事加一级臣钱志霖、额外主事臣胡泰、额外主事臣杜鹤翱。

　　旨：依议。

　　——录自明清史料戊编第一本四八～五○页。

　　四八、闽浙总督喀尔吉善题本

　　太子少保兵部尚书兼都察院右都御史总督福建浙江等地方军务兼理粮饷世袭骑都尉纪录二次臣喀尔吉善谨题为遵旨咨商事：据福建布政司布政使陶士僙呈详：奉闽浙总督喀部院牌：乾隆十三年六月二十二日，准工部咨开，营缮司案呈，工科抄出本部题前事内开：该臣等查得闽浙总督喀尔吉善疏称：台湾北路淡水同知并猫雾捒、鹿仔港、竹堑、八里岔各巡检建盖衙署、监狱等项，先经完竣，核实工料、运费银二千一十三两一钱八分零，经前任督臣马尔泰造册，同委员查勘印结，会疏题销，准部咨覆，另造妥册题销，其核减银一十三两贰钱七分零，应令查明报部拨用等因，随经前署督臣陈大受转行遵照去后。兹据布政使高山详，据台湾府申，准淡水同知、彰化县各缴送数册，俱各遵照部单指示，逐一分晰按款登答，全案通共实应请销银二千一十三两一钱八分零，转造清册，详送题销，并声明核减银两，已汇入乾隆十二年秋拨册内报部候拨等情前来。臣覆加查核无异，除册送部外，相应具题等因前来。查台湾北路淡水同知并猫雾捒、鹿仔港、竹堑、八里岔各巡检建盖衙署、监狱等项所用工料、运费银两，臣部查册开所用一切物料、匠工，仍多笼统造报，挖补处所又未照例钤盖印信，事关钱粮，不便遽准，相应将册内未分晰处所逐一开单，行令该督转饬承办官员详细查明，逐一分晰，另造妥册题销。其自行核减银一十三两二钱七分零，该督既称已汇入乾隆十二年秋拨册内报部候拨等语，相应知照户部查核可也。乾隆十三年五月十一日题，本月十三日奉旨依议，钦此，相应移咨遵照施行。计黏单一纸内开：一切柱木、枋木、拱斗、门窗等项所用木植，俱系笼统开报，并未逐一分晰，一切油饰、彩画处所仍未将丈尺、做法开明，铺砌石板无高厚尺寸，用板处所仍有未开明长宽丈尺之处，匠夫仍多笼统造报，磉盘亦有未开明高厚尺寸之处，挖补处所亦未照例钤盖印信，压脊、压飞亦有未开明高宽丈尺之处，串枋仍有未将厚薄尺寸开明等因，咨院行司。奉此随经前司转行遵照去后，续因此案以乾隆十四年四月初九日恩诏后起限，除封印日期，计至乾隆十五年三月初九日，十个站台限已满，业将造册迟延之台湾淡水同知陈玉友、彰化县知县苏渭生职名详奉咨参，于乾隆十五年七月二十一日奉准工部咨覆在案。兹催据台湾府详，准淡水同知陈玉友并据彰化县知县苏渭生各遵照部单指驳各款，逐一分晰造册到司。

　　据此，该本司布政使陶士僙查得：建盖台湾北路淡水同知并猫雾捒、鹿仔港、竹堑、八里岔各巡检衙署、监狱等项，共实用过工料银二千一十三两一钱八分零，业经造册详请题销，奉准工部咨覆，查册开所用一切物料、匠工，仍多笼统造报，事关钱粮，不便遽准，相应将册内未分晰处所，逐一开单，行令转饬详细查明，分晰另造妥册题销等因，随经前司转行遵照去后。节催未据造册申送，业将迟延职名详奉咨参在案。兹催据台湾府详，准据淡水同知陈玉友、彰化县知县苏渭生各覆称建盖各衙署，监狱等项需用工料，遵即照依部单指驳各款，逐一按款查明高宽厚薄尺寸，油饰彩画各处所开明长宽做法，按料计工分晰，另造妥册请销。至于需用柱本、枋木、拱斗、门窗等料，从前建盖之时，委系量材取用，就木植之长丈径尺，通匀截锯配用，俾余木不至抛弃，原为撙节起见，修造各案工程皆然，委难再为按料分木造报等由转覆到司。本司覆查无异，合就转造清册详请，伏候察照题销。再此案应以乾隆十五年三月初九日原参限满之日起，照台限除封印日期，计至乾隆十六年二月初九日限满，合并声明等由，详报到臣。

　　据此，该臣看得：福建台湾北路淡水同知并猫雾捒、鹿仔港、竹堑、八里岔各巡检建盖衙署、监狱等项，共享过工料银二千一十三两一钱八分零，先经前任布政使高山造册，经臣具题请销，准到工部咨覆，查册开所用物料，匠工仍多笼统造报，不便遽准，相应将册内未分晰处所，逐一开单，行令转饬详细查明分晰，另造妥册题销等因，转行遵照去后。续因限满，经臣对迟延职名咨参，于乾隆十五年七月二十一日，准到工部咨覆在案。兹据福建布政司布政使陶士僙呈详，遵照部单指驳各款，逐一按款查明高宽厚薄尺寸，油饰彩画各处所开明长宽做法，按料计工，分晰另造妥册。至于需用柱木、枋木、拱斗、门窗等料，从前建盖之时，委系量材取用，就木植之长丈径尺，通匀截锯配用，俾余木不至抛弃，原为撙节起见，修造各案工程皆然，委难再为按料分木造报。造册详请题销等由前来。臣覆加查核无异，除册送工部外，臣谨会同福建巡抚臣潘思榘合词具题，伏乞皇上敕部核覆施行。再照此案以乾隆十五年三月初九日原参限满之日起限，照台限除封印日期，计至乾隆十六年二月初九日限满，合并陈明。臣等未敢擅便，为此具本谨题请旨。乾隆十六年正月二十日，太子少保兵部尚书兼都察院右都御史总督福建浙江等地方军务兼理粮饷世袭骑都尉纪录二次臣喀尔吉善。

　　旨：该部核察具奏。

　　——录自明清史料戊编第九本八二四～八二五页。

　　四九、刑部「为本部会同吏部等部议覆内阁抄出福建按察使朱珪奏」移会

　　刑部为移会事：福建司案呈本部会同吏部等部议覆福建按察使朱珪奏前事一案，相应抄单移会贵处查照可也。须至移会者。计抄单一纸。右移会稽察房。乾隆二十九年十一月日。

　　内阁抄出福建按察使朱珪奏前事等因，乾隆二十九年九月十四日奉朱批：该部议奏，钦此。本部会同吏、户、工等部会议得：据福建按察使朱圭奏称：窃照定律，徒罪以上即应收禁。直省司府州县，俱有监狱。凡解审、解配重犯，沿途接递，遇晚收监；所以慎防闲而杜疏脱也。闽省厦门一岛，为台湾内地之门户，移驻同知一员，稽查弹压。遇有本地命盗重案，准其就近验勘，获犯讯详，发县成招。台属解省罪犯，亦俱配船移交该厅查收，发县转递。第该同知衙门向未设有监狱，距同安县城七十里，中隔水洋，不及寄监。无论本地及台属解省罪犯，不分斩、绞、流、徒、概系拨役看守。台地民俗嚣悍，讼狱繁滋，每岁解省□囚不下数十名，虽经多拨人役，并移营拨兵防护，而该同知驻札城外，密迩海岸，既无城垣之捍卫，又无监狱之羁縻，疏脱堪虞，贿纵甚易，似于防范之道，稍有未周。伏查递解军流人犯，遇晚不及收监，定例尚应预期拨役前往寄宿处所，传齐地保，知会汛兵，支更巡逻。今厦门本地犯事及接递台属解审，每多斩绞及决不待时重犯，较之军流罪犯，倍宜严谨。臣愚，请于厦门同知衙门建设监狱一所。凡本地犯事及台湾解省人犯徒罪以上，照例收监。所需工料，为费不过三百两，请于厦门入官充公项内动支，事竣核实报销，厦门现驻有石浔司巡检一员，与同知衙门相近。该巡检专司稽查海口，政务甚简，应令兼管司狱事务，换给钤印，以昭信守。并请照闽省县监之例，添设禁卒八名。查厦门同知衙门额设民壮二十名，石浔司巡检衙门额设弓兵二十名，应于民壮、弓兵内各拨四名，改充禁卒。该役等均有额编工食，无需另行议给。该同知、巡检亦各留民壮弓兵一十六名，足敷差委办公之用。似此酌量变通，不须添设官役，而重犯羁禁有地，典守有人，责成专而防范益密矣等因，具奏前来。

　　查地方官承审案件自徒罪以上，即应照律监禁，况命盗重犯，尤宜严设监狱，毋致疏虞。厦门同知为台湾内地门户，遇有本地命盗重案，既有拿获人犯发县成招之责，又台属解省罪犯，俱由该厅查收，发县转递。该按察使既称该厅向未设有监狱，遇有人犯，离县窵远，中隔水洋，并无寄监之地，拨役看守，疏脱堪虞，贿纵甚易，请添设监狱一所等语。应如所奏，准其于该同知衙门建设监狱一所，凡本地犯事及台湾解省徒罪以上人犯，照例收监，仍照闽省县监之例，添设禁卒八名。其建设监狱所需工料银两，准其于厦门入官充公项内动支，仍将动支何项充公银款，查报户部查核。所设禁卒八名，准其在于厦门同知衙门额设民壮并石浔司巡检衙门额设弓兵内改拨充补，仍食原编工食银两，造入地丁奏销册内题报查核。并令将建设监狱应需工料银两造具估册咨送工部查核，工竣核实报销。至石浔司巡检，准其兼管厦门同知监狱事务，其换给钤印之处，行令该抚拟定字样，造册送部，移咨礼部照例铸给颁发等因。乾隆二十九年十一月初四日题，初六日奉旨：依议，钦此。

　　前件九月十九日到部。二十六日会户部，十月初二日回。初三日会工部，初七日回。初八日会吏部，十二日回。十三日会礼部，十九日回。二十日交本房讫。十一月初四日题。

　　——录自明清史料戊编第本一一九页。

　　五○、工部副奏

　　工部尚书臣金简等谨奏为据题改奏，仰祈圣鉴事：查福建台湾府并嘉义县城垣，前，奉旨特派臣部侍郎德成前往会同嘉勇公臣福康安，巡抚徐嗣曾会勘。台湾府原系木栅拟改土城。嘉义县原有土城，拟定加高培厚，以资捍卫，声明各长、高、厚丈尺。台湾经府约估银十二万四千六十余两，嘉义县约估银四万三千八百七十余两。并分晰工料各款银数，另缮清单，会折具奏。仍由该抚再行造具细册，题估兴修，奏明在案。续经该抚以台湾远隔重洋，奏明及时兴修，总以前估银数为限，不得少滋浮滥等因具奏亦在案。今据该抚造具工料册结题估，奉旨：该部议奏，钦此。钦遵由工料抄出到部。

　　臣等查前项城工，既有原奏清单银数，自应照依原估兴修。今台湾府城估需工料银十二万四千六十余两查与原奏总数相符。其嘉义县城，估需银四万四千七十余两，与原奏多银一百九十余两。所有木石、灰砖、土方、杂料、匠夫等，逐一核对，其银数有与原奏清单节减者，亦与原奏清单浮多者。伏思一应工程，有做法然后有银数。今银数既与原奏清单多寡不齐，必系做法有所更改。臣等询之臣部侍郎臣德成，据称此项工程，从前奉命派往该处，会同钦差嘉勇公福康安，福建巡抚徐嗣曾等勘估时，其一切做法，俱系公同酌定。今查册造城身通长高厚丈尺，及城门座数，俱与原估相符。其余如原估城身筑打素土水洞地脚硪下桩丁，今城身里外皮俱包筑灰土，地脚一律硪下桩丁；其嘉义县城根所开安砌衬脚石一层，亦系原估所无。今册内俱系加增，以致银数浮多。至城楼大木装修油饰及跨板架木杂料等项，均系照例核估应用之项。今册内均有删减，以致与原奏清单银数多寡参差等语。动等查台湾府城工估需银十二万四千六十余两，虽与原奏总共银数相符，但木植土方杂料等项少估银二万四千二百四十余两，自应归入节省，乃石料灰斤匠夫项下多估银二万四千二百四十余两，以符原估十二万四千六十余两之数；嘉义县城工估需银四万四千七十余两，与原奏清单四万三千八百余两之数，已多估银一百九十余两，其木植、土方、杂料等项下少估银七千七百四十余两，亦应归入节省，乃石料灰斤匠夫项下多估银七千九百四十余两，以符四万四千余两之数。查前项城工最关紧要，是以特派臣部侍郎臣德成前往勘估，该抚即系从前会同勘估之员，因何不依原估做法办理？如必需更改做法，又因不将实在情形详细声明，具奏存案？臣部碍难核办，相应奏明请旨，勒下该抚，到因何与原估做法不同，以致各款银两与原奏清单银数多寡参差之处，详细据实覆奏，到日再行办理。仍将不符之处，于原册内逐款粘签指驳，钤印发还该抚遵照可也。为此谨奏请旨。乾隆五十五年六月十二日奉旨：嘉义县城工石料灰斤等项，虽较原估加增，而木植土方杂料亦有较原估节省之处，两相比较，数目尚足相抵，着准其开销。钦此。乾隆五十五年六月日，工部尚书臣金简，左侍郎臣邹奕孝，右侍郎臣张若渟。

　　——录自明清史料戊编第二本一四三～一四四。

　　五一、户部「为内阁抄出福建巡抚韩克均奏」移会

　　户部为移会事：福建司案呈，内阁抄出福建巡抚革职留任韩奏前事一折，相应抄单移会可也。须至移会者。计单一纸。右移会稽察房。道光七年四月日副郎凤。

　　福建巡抚革职留任臣韩克均跪奏为官民捐建城垣工竣、恭折奏闻、仰祈圣鉴、分别奖励事：窃照台湾府属凤山县城垣，前系建设兴隆里地方。乾隆五十一年，逆匪林爽文滋事之后，移驻埠头，插竹为城，以资守卫。嘉庆十一年，蔡牵窜台滋扰，致被残毁。经前任福州将军赛冲阿察勘兴隆旧城，有龟、蛇二山，左右夹辅，迤南即打鼓海口，控制水陆，实系自然险要，与其修复新城，不如移回旧城，奏奉谕旨准行，因经费浩繁，未准兴举。督臣孙尔准前在巡抚任内，于道光四年巡阅台澎营伍，亲诣查勘，该旧城虽已残废，尚有基址，其世界龟、蛇两山之间，龟山进临雉堞，俯瞰城中，难于守御，移城稍向东北，则去蛇山较远，将龟山围入城中，居高临下，实据形胜。随令度以弓丈，计周围一千余丈，较旧城基址八百余丈增二百丈，惟工程颇巨，国家经费有常，未便滥请，容俟另行筹措兴办等因，奏蒙圣鉴在案。嗣据前署台湾府知府方传燧并凤山县知县杜绍祁，先后详报查勘兴隆里地方建复城垣。所有知县，典史并城守参将，千把总同外委兵丁，俱应移驻旧城。其埠头地方，即以兴隆里巡检及旧城把总一员、兵丁一百一十六名移驻弹压。惟埠头衙署、仓廒、库局建盖已久，木植朽坏，难以拆移，必须另建，核计各项工程，非十余万金不能办理。当即商同台湾道，先由通台道府厅县公捐番银四万元。旋据凤山各业户捐番银四万余元。并据郡城各绅士以凤邑封壤相联，建筑城垣，即属保障郡境，亦共捐番银二万五千余元。又凤山县各绅士捐番银四万四千余元。统计官民共捐番银一十五万余元。一面选举绅士吴春禄、刘伊仲等就旧城基地移向东北，将龟山围入城中，插界履丈，湾曲取直，周围实计八百六十四丈。所有城垣、城楼、炮台各工，核实估计，共需番银九万二千一百六元零，折纹银六万五千七百九十两零。于道光五年七月十五日兴工，六年八月十五日完竣，呈请委验收工等由。当经批司移道，就近查勘验收去后。

　　兹据福建布政使吴荣光呈详：准台湾道孔昭虔移称：督同凤山县知县杜绍祁亲诣逐一查勘新城石墙，除去湾曲，实八百六十四丈；城楼四座，炮台四座，一切规模体制，高宽丈尺俱属如式，并无草率偷减，出具印结，移送到司。覆查嘉庆十二年四月准工部咨：各省捐修城垣，例准量加奖励。其士民捐资自行经理之工，应令委勘结报，将分别奖议之处，专折奏明办理。一面饬造工段清册送部。至工料册籍，不能尽合部例之式，自应宽其丈法，毋庸辗转驳查，庶士民等感激天恩，益知鼓舞，于公事较为有益。至地方官虽不经手钱粮，究系职司督察，应仍令照例保固，以归核实等因。今凤山县城垣既经官民捐建完竣，由该管道员亲诣验收，俱属如式坚固，合将官民捐输银数及认真督工劝捐出力之人，先行详请具奏前来。

　　去冬督臣孙尔准由台内渡，与臣面商，凤山城工出自官民捐修，内民捐之数较多，且兴工甫及一年，旋即报竣。其在工各员董事实为出力。现在淡水地方又复议建城垣，海外保障攸关，自应将凤山修城出力之人，先行奏请议叙，以示鼓励而昭激劝。臣查定例，捐修城垣士民捐资十两至五十两以上者，分别赏给花红匾额，递加奖励；三、四百两者奏请给以八品顶戴；一、二千两及三、四千两者题请从优议叙等语。今台属官民捐建凤山县城垣工竣，所有捐输番银一十五万余元内，城垣一座用番银九万二千余元，其余番银留为修建衙署等项之用。除台湾道府厅县共捐番银四万元，系分年按任摊捐，又前任浙江提督王得禄番银二千元，该员曾任提督大员，受恩深重，俱不敢仰邀议叙，其民捐银数在三百两以下者，应令台湾道府督饬地方官照例分别赏给花红匾额，递加奖励外，所有捐数较多之绅士吴尚新、叶显章、林平侯、陈秀、刘天锡、郭祥波、杨捷琼俱在一千两以上，又前任海澄县训导黄花鲤捐番银一千三百元，捐职同知吴春禄捐番银七百元，该二员督建全城，认真出力，相应仰恳圣鉴，敕部一并从优议叙。其绅民陈加礼等捐银俱在三、四百两以上，请旨敕部分别议叙。又生员刘伊仲首先劝捐番银五万余元，俾要工得以集事，且在工总理，始终不懈，较众尤为奋勉，可否赏给副榜贡生，以示鼓励之处，出自圣主鸿慈。除饬令该道府转饬地方官照例保固，并将应建文武衙署、仓廒、监狱等项一律赶建完竣，汇同已建城垣，分造工料册结，并捐户履历各册，由司另行详咨外，所有凤山县捐修城垣工竣缘由，理合恭折具奏，伏乞皇上圣鉴。谨奏。

　　道光七年四月初四日内阁奉上谕：韩克均奏官民捐建城垣工竣，请分别奖励一折，台湾凤山县兴隆里地方建复城垣，控制水陆，海外保障攸关，经该处官民绅士捐资修理，规制一新。除按任摊捐之道府厅县等官无庸给予议叙，民捐银数在三百两以下者由该地方官照例奖赏外，所有捐银一千两以上之绅士吴尚新、叶显章、林平侯、陈秀、刘天锡、郭祥波、杨捷琼及督工出力之前任海澄县训导黄化鲤、捐职同知吴春禄，俱着交部从优议叙；捐银三、四百两以上之绅士陈如礼等俱着交部分别议叙；生员刘伊仲首先劝捐，办工尤为奋勉，着赏给副榜贡生，以示鼓励；前任浙江提督王得禄倡急捐公，并着交部一体议叙。余俱照该抚所议办理。该部知道。单并发。钦此。

　　——录自明清史料戊编第二本一七一～一七二页。

　　五二、闽浙总督孙尔准等奏折

　　闽浙总督臣孙尔准、福建巡抚革职留任臣韩克均跪奏为官民捐建城垣等项完竣、恭折奏闻、仰祈圣鉴、分别奖励事：窃照台湾府属淡水厅城垣，原系□植莿竹，分设四门，筑有土堑，年久倾圯。道光六年，据该厅士民等呈请捐输建筑，经臣孙尔准在台具奏，钦奉上谕，淡水土城，现经该处绅士捐资改建，着该道府督同厅员倡率办理，务期工坚料实，俾臻巩固等因。当经恭录转行钦遵办理在案。旋据前台湾道孔昭虔亲诣淡水查勘城垣应建基址，并据绅士公议改建石城，由道奏明，遴委竹堑巡检易金枃，就近随同署淡水同知李慎彝，督率董事人等，择吉兴办，务在工坚料实。钦奉朱批：依改妥办，钦此。

　　嗣据署淡水同知李慎彝禀报：商同绅士，佥据总董规度全势，运石购料兴办，于道光七年六月初十日兴工。该员督同巡检易枃随时赴工弹压，认真稽查。各总董等雇匠分段赶筑，经年累月，不辞劳苦，已于道光九年八月二十日，将全城兴筑完固。又修建社稷坛、山川坛及龙神庙、明志书院、名宦、乡贤、昭忠、节孝、五谷各祠，俱已同时竣工。一均需用工料，系总董分厂经理，并未假手丁胥等因。当经批饬勘验结报，一面饬厅绘具图册，取造捐户姓名银数，及各项工料清册，出具印结，由府道加结，详送核办。兹奉准工部咨：各省捐修城垣，例准量加奖励。其士民捐资自行经理之工，应令委勘结报，将分别奖议之处，专折奏明办理。一面饬造工段清册送部。至工料册籍，有不能尽合部例之处，自应免其文结，毋庸转辗驳查，庶士民等感激天恩，于公事较为有益。至地方官虽不经手钱粮，究系职司督察，应仍令照例保固，以归核实等因。今淡水厅官绅士民捐建城垣册报，共享工料银一十四万七千四百九十两零，又修建社稷坛、山川坛、五谷祠共工料银一千一百六十五两零，又改建龙神庙工料银二百七十四两零，又建修明志书院工料银一千六百二十四两零，又建盖名宦、乡贤、昭忠、节孝祠共工料银四千一百八十二两零；合计共享银一十五万四千七百三十七两零。尚剩银六百六十二两零，另盖店屋，积存租银，以为将来贴补修理之费。内督抚臣各倡捐廉银一千两，通台道府厅县各官分年均捐番银二万元，折银一万四千二百八十五两零，其余俱系各衿民捐输，由厅取造捐户姓名银数，及各项清册，合院出具印结，由府道逐层加结送司，按照捐输银数开单请奏前来。

　　臣等查定例：捐修城垣，官员捐资五十两至一百五十两，分别记功；二百两至三百两以上，分别纪录；士民捐资十两以上赏给花红，三十两以上奖以匾额，五十两以上递加奖励，至三、四百两者据实奏请给以八品顶戴捐，至一、二千两及三、四千两者题请从优议叙等语。今淡水厅城垣等项捐建完竣，除捐银三十两以下业已由厅酌赏花红，其捐银三十两以上、三百两以下各户，应由台湾道府及地方官分别赏给花红匠额，递加奖励，俱毋庸议外，所有捐输银数在三、四百两以及一、二千两以上之张惟明等三十七名，理合循例奏明请旨，敕部议给顶戴，并酌加议叙。至在工出力之署淡水同知准升噶玛兰通判李慎彝、署竹堑巡检咨补彰化县猫雾巡检易金枃，俱能认真督率，工程巩固，洵属实心任事，奋勉可嘉，可否准予加衔升用，以示鼓励之处，出自圣慈。又城工总理候选员外郎林国华、进士候选知县郑用锡、生员林祥麟等三名，俱各实心向义，出力急公，应同以次出力之董事职员林国宝等十五名，一并仰恳天恩，敕部分别从优议叙，以为急公好义者劝。除各项册结咨部查核，仍饬令该道府转饬地方官将前项捐竣城垣等项照例保固，以资经久外，臣等谨合词恭折奏闻，并缮清单恭呈御览，伏乞皇上圣鉴。谨奏。

　　道光十年七月初十日，内阁奉上谕：孙尔准等奏官民倡建城垣等工完竣，请分别奖励一折，台湾府淡水厅城垣，本系土堑，因年久倾圯，该处绅民捐资改建石城，现已兴筑完固，并修建社稷坛、山川坛及龙神庙、书院、名宦各祠等工同时报竣，共享银一十五万四千七百三十七两零，除该督抚及道府厅县各捐养廉外，该绅民等踊跃输将，有裨公事，自应量予恩施。所捐银三、四百两以及一、二千两以上之张维明等三十七名，俱着该部照例议给顶戴，并酌加议叙。其总理城工之候选员外郎林国华、进士候选知县郑用锡、生员林祥麟等三名，与以次出力之董事职员林国宝等十五名，俱着交部从优议叙。至督办工程出力之署淡水同知准升噶玛兰通判李慎彝，着赏加知州衔，署竹堑巡检咨补彰化县猫雾巡检易金枃，着赏加县丞衔，以示奖励。该部知道。钦此。

　　——录自明清史料戊编第十本九五九～九六○页。  

卷五

　　五三、户部副奏（议覆巡视台湾刑科给事中书山等条奏台郡采买谷石定价增加）乾隆八年四月

　　五四、户部「为闽督喀尔吉善等奏」移会（备陈台地转运米谷情形，请准报销水陆运费）乾隆二十年四月二十日

　　五五、吏部「为内阁抄出浙闽总督杨廷璋奏移会（覆奏台湾府拨运内地兵米及平粜谷石一案应查各款逾限未覆缘由）乾隆二十七年七月二十一日

　　五六、户部「为本部奏」移会（议覆闽督崔应阶请将台湾府剩余供粟拨补内地各营折色）乾隆三十五年十月初四日

　　五七、户部「为内阁抄出福建巡抚杨魁奏」移会（酌筹台湾应运应补谷石，请旨留办限买）乾隆四十六年十一月十五日

　　五八、兵部为「内阁抄出福建巡抚雅奏」移会（查办彰化运闽兵谷舞弊改交折色）乾隆四十八年十一月

　　五九、户部「为内阁抄出闽浙总督常青奏」移会（奏明浙商领买台谷，截数停运）乾隆五十二年二月

　　六○、户部「为内阁抄出闽浙总督李侍尧奏」移会（酌筹平粜，以济民食）乾隆五十二年五月

　　六一、护理福建巡抚伍拉纳奏折（场员卖放兵糈船只，审明定拟具奏）乾隆五十三年六月二十九日

　　六二、户部「为内阁抄出直隶总督蒋攸铦奏」移会（收买台湾商运米石）道光四年九月

　　六三、户部「为内阁抄出闽浙总督孙尔准奏」移会（请暂停海禁，招贩台米运浙，以济民食）道光十一年九月二十三日

　　六四、户部「为内阁抄出福建巡抚魏元烺奏」移会（派拨兵船，前赴台湾，运回代买漳泉缺谷，以实仓贮）道光十二年六月二十一日

　　六五、户部「为内阁抄出福建巡抚魏元烺奏」移会（因台湾米船进口稀少，请准委员分赴浙江、江西运米，协济闽省民食）道光十二年十二月十三日

　　六六、福建巡抚魏元烺奏折（台匪已平，浙赣采买米石，请停拨运）道光十三年二月二十八日

　　六七、户部「为内阁抄出闽浙总督程祖洛奏」移会（查明台湾欠运内地兵谷情形，分别清厘民欠，赶运新谷）道光十三年九月

　　六八、户部「为内阁抄出闽浙总督程祖洛等奏」移会（因连岁台湾收成不丰，米船稀少，省会米价昂贵，请准开仓平粜）道光十四年六月十九日

　　六九、户部「为内阁抄出闽浙总督锺祥等奏」移会（台属额运道光十五年分内地兵米兵谷全数完竣）道光十七年五月

　　五三、户部副奏

　　经筵讲官太子太保东阁大学士兼礼部尚书兼管户部尚书事务臣徐本等谨奏为遵旨议奏事：内阁抄出巡视台湾刑科给事中书山、监察御史张湄条奏，台郡采买谷石定价增加一折，乾隆八年四月初四日奉朱批：该部议奏，钦此；钦遵于本月初七日抄出到部。该臣等查得：巡视台湾刑科给事中书山，监察御史张湄奏称：窃惟谷价以丰歉为低昂，采买视岁时为损益。台湾虽素称产米之区，而生齿日繁，地不加广；兼之比岁收成歉薄，地之所出，每岁止有此数，而流民渐多，复有兵米、眷米及拨运福、兴、泉、漳平粜之谷，以及商船定例所带之米，通计不下八、九十万，此即岁岁丰收，亦难望如从前之价值平减也。近今闽省督、抚二臣议覆科道杨二酉等条奏，亦以台仓积贮不充，则内地之转输易竭，海外设有缓急，他处难以接济。但督、抚所议，令台湾四县贮粟四十万石，恐一时买足为数太多，为期太迫，应定三年之限，照数购买等因，部臣以采买仓谷定例，年岁丰稔应尽数采买，并无预限三年之期议覆。臣等思台湾上年收成实止七分，既非丰稔，似不得尽数采买。部议既准其本处贮谷，又不宽其限期，未免米价更昂，转于民食有碍，是不若督、抚所请三年之议为得也。再该督、抚议覆杨二酉所称内地发买谷价仅得三钱六分或三钱不等，脚费俱从此出，不免赔累，嗣后请按年岁丰歉，酌量增减；部臣以台湾素称产米，逈与内地不同，倏增倏减，恐启浮冒捏饰之端，宜仍循旧例。臣等查上年台湾收成之际，米价每石尚至一两五钱不等，则谷亦在七钱上下。续又准闽省水、陆提督及金门镇等各移咨督抚赴台采买兵米，俱不下数千余石。目下各属米价，自一两七、八钱至二两不等，与从前大相悬殊。可知原议之谷价，即不论装载运费，已不抵时值之半。倘仍不议增，必致因循岁月，互相观望，采买无期。伏祈皇上天恩，准照闽省督抚所请，俾得按年岁丰歉，酌量价值及时采买，庶于海外地方实有裨益。至将来闽省提镇等采买台谷，亦祈敕谕令其预为咨商台地官员，俟果有盈余，然后委员赴买。臣等仰体圣心，自必随时斟酌，使中外有无相济，断不敢稍存畛域等因，具奏前来。

　　查先据该督那苏图，调任福抚刘于义议覆给事中杨二酉条奏案内，请将台湾每岁运送金、厦、漳、泉等处谷石，并分年带运谷，均属必不可少之数，仍照旧拨运。并称台属四县，常令贮谷四十万石。现在台仓积贮无多，各属市价未平，若令一时买足，为数太多，为期太迫，应定以三年之限，照数购买等因。当经臣部检查台属应存粟谷尚有三十余万石，是该处现存仓谷与该督所称台属各县常令贮谷四十万石之数，核算不过短少数万石。且采买仓谷定例，年岁丰稔尽数采买，并无预限三年之例。行令该督抚等查明市价，酌量购买报部在案。今该给事中书山等奏称闽省督、抚二臣议覆科道杨二酉等条奏，请台湾四县贮粟四十万石，定限三年购买，部臣以采买仓谷定例，年岁丰稔应尽数采买，并无预限三年之期，臣等思台湾上年收成实止七分，既非丰稔，似不得尽数采买，部议既准其本处贮谷，又不宽其限期，未免米价更昂，转于民食有碍，不若督抚所请三年之议为得等语，查采买仓谷惟视年岁丰歉，从前各臣工条奏，节经臣部议覆，以市有余粟，地方官乘时购买，以备赈粜，或市价增长，官即暂行停粜，并非拘定成数，争先购买。所有台属应买谷石，前据该督抚奏称台属今岁雨旸时若，秋后丰稔，米价日渐平减，是以议令将应买谷石酌量购买。若果购买之后，米价日渐腾贵，原可酌量停止，并未令其拘定年限。应令该督抚仍遵臣部原议办理。至奏称内地发买谷价，仅得三钱六分或三钱不等，不免赔累，台属（下缺）

　　——录自明清史料戊编第九本八一二页。

　　五四、户部「为闽督喀尔吉善等奏」移会

　　（上缺）闽督喀等谨奏为备陈台地转运米谷情形、仰恳圣恩、准销水陆运费事：窃照台郡土沃产饶，内地兵粮民食积储，岁多取给于台产米谷，挽运转输之事迨无虚日，重务攸关。臣等自抵任以来，相应缓急，督催转输，一切水陆道里、挽运难易，留心稽核，就前后转运情形，有不得不备悉陈明仰恳圣鉴者，莫如台地小船，车工运脚一事。台郡东逼崇山，西临大洋，南北绵亘几二千里，郡治为中权，附郭惟台湾一县，北为诸罗、彰化二县、淡水一厅，南为凤山一县。虽处滨海，沿边皆有沙线，阻隔横洋，巨舰不能直达各厅县境。即北路有淡水一港，可通巨舰，亦离淡水厅治几二百里；且属禁港，不许商艘往来贸易。以致南北路各厅县所产米谷，必从城乡车运至沿海港口，再用膨仔杉板等小船，由沿边海面运送至郡治鹿耳门内，方能配装横洋大船，转运至厦。此即台地所需之小船车工运脚。不特官运米谷为然，即民间货物米谷，亦复如此转运；此盖台郡天险所限，唯鹿耳一门为郡治之咽喉、全台之门户也。台郡自来拨运米谷至内地，除就郡治拨运，横洋船只俱泊府澳，配运甚易，向不开销小船车工运脚外，其自淡水厅属竹堑及淡水仓起运者，每谷一石需小船车工银四分八厘零至六分一厘零不等。自彰化县鹿仔港、猫雾捒起运者，每谷一石需小船车工银三分四厘零至五分六厘零不等。自诸罗县笨港起运者，每谷一石需小船车工银二分九厘零。自凤山县八社仓起运者，每谷一石需小船车工银三分九厘零。此必需之脚费，亦久定之成规也。近年因发价赴台采买谷石运补内地各属仓储，报销价脚内，台属厅县用过小船车工脚价，部驳以台运粟石定例，止有自台运厦船脚之费，并无厅县运至府治另有动用水陆脚费之例，行令着追报部。嗣经叙明由各厅县港社采买拨运米谷，必藉小船车工，方能运至府治，配运大船赴厦，咨请开销。复准部覆，台运谷石虽称必须小船车工，方能运府治至，但向无准销之例，仍令着追报部。是不特已经造报请销者均行着追，而历年拨运兵粮，采买谷石，动用台地水陆运费，均属无款可归矣。

　　兹据布政司德舒转据台湾府知府钟德等将台郡各厅县转运米谷万难删除小船车工，并将从前未经议及开销根由，剖晰具详前来。臣等伏查台湾初分县治，止台湾、凤山、诸罗三县。彼时地广人稀，殷实业户，皆萃居郡治。即凤山、诸罗二县年征供粟，业户大半就郡建仓交收。是以历年积存供粟，收贮郡城者颇多。且查雍正三年以前，台属各县年征供粟一十四万余石，每岁仅支给台澎兵米动谷七万余石，其余并无拨用，岁有余剩，至雍正三、四年间已积粟三十余万石。嗣于雍正三年为始，岁拨存粟碾米五万石，运赴内地平粜，又岁运供粟二万一千余石，为赏给内地班兵眷口月米。又自雍正五年为始，岁运供粟二万四千余石，为金厦提镇两标兵丁月米。其初原系自台碾米运交各处出粜给兵。每米一石，自台至厦，开销海船水脚一钱八厘。迨至雍正七年，前署督臣史贻直奏请将台属碾运内地平粜米及眷米、兵米改运谷石，归补内地碾粜给兵之项，为出陈易新之计。以米改运谷石，原定每谷一石，自台至厦，给海船水脚八分。此台运谷石改定脚费之始。然是时前督臣所指拨运之粟，皆积存郡治供粟。且原奏内声明诸、凤等县供粟，业户就府建仓交收，次年即拨运内地，以省搬运之费等语。是每谷一石，运费八分，止自台至厦海船运脚，而未及于台地转运之小船车工也。继此雍正十年为始，又岁运供粟一万五千余石，为督标四营兵丁月粮。又自乾隆十年为始，岁运供粟一万四千余石，为闽安、南澳等营兵丁月粮。拨运内地平粜与供支兵粮，陆续递有加增，台郡积存供粟十万石，从此拨运无存矣。即各厅县续有垦升，年征供粟至一十七万二千余石，先后拨支台澎兵粮与内地兵粮、眷米年额，亦无余剩。又拨运平粜台粟，原定发价各厅县随时收买，以备续拨。然拨运数多，买存数少。乾隆十一年，前抚臣周学健奏请停运压欠平粜台粟案内，已声明存价未买台谷至数十万石。是以乾隆元年以后未运平粜岁额，全行停止补运。是原议就郡治拨运谷石为内地兵粮平粜之需，积谷早经拨运一空。续后递年拨运，非就各厅县现征之粟，即系就地采买之项，与原定就府仓拨运以省搬运情事逈异。此各厅县转运谷石，必须小船车工，实非始自今日也。至前督臣原奏内所称业户就府建仓交收岁纳供粟之处，臣等悉心溯查，凤山、诸罗二县业户原有在府建仓交纳供粟之事。凤山县现查在府交纳粟三万二千九百余石，诸罗县现查在府交纳粟二万五千石，除就地碾给台澎兵米外，余皆可就府仓拨运内地，无需转运脚费。彰化一县，甫于雍正年间分设，虽曾援照凤、诸二县之例，亦令业户就府建仓交收，但公设之初，业户俱就地主庄垦耕，离郡窵远，势难强令赴郡交收。淡水厅属更系续后分割，均从民便，就近征收供粟，并未在郡建仓交纳。此又各厅县先后公设情形不同，以致不能一例办理也。至若各厅县采买补仓与采买拨运内地谷石，更系就地购买收储，遇有拨运，由厅县挽运至府澳，方能配装横洋大船，不能均令就府收买以备拨运；小船车工尤万难减省者也。惟是台郡改米运谷之初，原因就府治拨运，每谷一石止定以海船运脚八分，并未设及各厅县小船车工。迨至府仓积存供粟拨运已完，陆续由各厅县转运征存采买之谷，虽已按里计程支销运脚，彼时因平粜谷价原有盈余，无论海船运费与小船车工，均于本款动销。直至台粟停止拨运平粜，无盈余可动，甫于乾隆十八年题准于地丁银内支销，尚未按年造册请销，无怪内部以向无此项开销执例未准。第臣等详核案卷，熟察情形，稔知起初各厅县无转运之费，续后万难删除小船车工运脚。乾隆十八年，臣喀尔吉善与调任抚臣陈弘谋奏请增给淡水、彰化二处采买备储谷石价脚案内，荷蒙特旨，每石准加给运费三分，仰见圣明洞悉台员挽运之艰，无微弗烛。臣等目击内地兵粮民食积贮，不能不仰藉于台粟，现因各厅县小船车工无款可动，即竭力催运，难令厅县为无米之炊，不能按年起运，殊于内地兵粮民食积储均有关系，用敢备细详陈原委，仰请圣恩俯准照例开销水陆运脚，俾得赶紧配运，以清积年尘案。至各年各案米谷运费，有原经题定于丁饷内支销者，有续经题准于地丁内支销者，亦有应就本款价值内支销者。其原拨米谷，有就府仓拨运者，有就各厅县拨运者。如蒙允准开销，俯容臣等督同藩司逐案详核确实，按程计里，悉照章程，年归年案，据实请销。倘或稍涉牵混冒滥，臣等立即严参，以惩虚冒，合并陈明。伏乞皇上圣鉴，敕部定议施行。谨奏。乾隆二十年四月二十日奉朱批：该部议奏，钦此。

　　（草签）一件四月二十日总督喀尔吉善奏台地转运米谷请准照例开销运储等因一折，奉旨：该部议奏。据咨，现在办理。

　　——录自明清史料戊编第二本一○二～一○三页。

　　五五、吏部「为内阁抄出浙闽总督杨廷璋奏」移会

　　吏部为准咨覆奏事：考功司案呈，乾隆二十七年七月十七日，内阁抄出浙闽总督杨奏前事。除本部移咨户部查办讫，相应知照可也。须至移会者。计粘单一纸。右移会稽察房。乾隆二十七年七月二十一日。

　　浙闽总督臣杨廷璋谨奏为准咨覆奏事：窃臣接准户部咨开，乾隆二十五年以前未完事件福建省一件咨查事：台湾府应运内地谷二十五万七千四百四十余石零应查各款，例限一年查覆，节催愈限未覆，又不将承办迟延各员及核转之上司查明报参，请旨饬交该督将因何不行查参之处，确查覆奏等因，咨行到臣。遵查闽省乾隆二十五年未完敬陈酌通等事。台属雍正九年至乾隆四年拨运内地兵眷兵米及平粜谷石一案，先经查明登覆。嗣于乾隆二十四年闰六月内复准部咨，以买补谷石系何年月日买补，于何项册内造报风失，行令查明，出具仓收送部。经臣行司转饬确查。缘台地远隔重洋，文移往返，每有遭水之患。又定例承查事件，限满未覆，向例按照逾限月日，分别处分，是以必待查覆之日，始可核计逾限月日，将职名附参。此案于二十四年闰六月准咨起，应扣至二十五年九月届满。缘台湾府于二十五年六月造册，配搭陈合成船将文册申送赴省，驶至清水洋面遭风，将船击破，谷石公文一并沉失。至九月二十三日据报后，复行台属转饬台、凤、诸、彰四县补造。至二十六年二月初十日补造送司。经藩司查核凤、彰二县册造数目舛错不符，复经驳改。直至二十六年十二月，始据该二县查明声覆。核计限期，自二十五年九月失水后饬令改造之日起，至二十六年十二月造报到省，实逾正限三个月有零。再加司中造册两个月之限，除在封印日期，应扣至二十七年三月十九日限满。据藩司于届限时申送到臣，适因臣在浙办差，未及即行咨部。及回闽后，即将文册咨送。一面正在饬司查开迟延职名咨部议处，适准到部咨行令覆奏。除将该府县迟延职名先行咨参，听部议处外，理合将未即查参缘由，恭折奏明，伏乞皇上睿鉴敕部查核施行。谨奏。

　　乾隆二十七年七月十二日奉朱批：该部察议具奏，钦此。抄出到部。

　　——录自明清史料戊编第二本一一三页。

　　五六、户部「为本部奏」移会

　　户部为移会事：福建司案呈，本部奏前事一案，相应抄录原奏移会典籍厅可也。须至移会者。计粘单一纸。右移会典籍厅。乾隆三十五年十月初四日。

　　户部谨奏为遵旨议奏事：内阁抄出闽浙总督崔应阶奏称：窃照闽省标营兵丁月米，向就各府厅县额征本色，就近拨支。缘各属额征多寡不等，以致各营月米支领未能画一。业将臣折多本少之邵武、延平、罗源、洞山、烽火、枫岭、并福宁镇左营、漳州镇标三营、城守营、云霄、龙岩等营先后奏准于将军标□□□□及台湾府属余剩供□内拨给各在案。兹接准部覆，台属尚余供粟四千八百余石，行令查明通省各营支给本色有未及一半者，即行添给，以归画一等因。臣覆查尚有长福营左军、闽安协左右营、泉州城守、同安等营递年所支本色未及一半，随饬行司道查议去后。兹据福建粮驿道达明会同布政使钱琦议详前来。臣查长福营左军兵丁六百二十三名，原已派支四个月零二十六日本色，今应添给一个月零四日米二日一十一石八斗二升；闽安协左右营兵丁一千六百二十二名，原已派支五个月本色，今应添给一个月米四百八十六石六斗；泉州城守营分防府汛兵四百四十八名，原已派支四个月一十三日零本色，今应添给一个月零一十六日米二百六石八升；同安营兵八百六十一名，原已派支五个月二十二日零本色，今应添给七日零米六十一石八斗七勺。以上共需米九百六十六石三斗七勺，折粟一千九百三十二石六斗一合四勺，请于前项余剩供粟内拨给，以辛卯年为始运支。所有长福营左军兵粟，饬令运赴福清县仓收碾；闽安协兵粟，运赴闽县仓收碾；泉州城守营兵粟，运赴南安县仓收碾；同安营兵粟，运赴同安县仓收碾。其各营扣存折色银两，留贮司库充饷。所需台运车工、船脚，照例于地丁项下开销。如此酌重添给，使通省兵食均归画一，边海士卒，自当益沐圣主高厚洪恩于靡既矣。谨会同署福建巡抚臣钟音合词恭折具奏等因。乾隆三十五年九月二十一日奉朱批：该部议奏，钦此。钦遵于本月二十六日抄出到部。

　　臣等伏查闽省各营兵粮本色折色，均系从前随时题定，历年遵照办理。嗣据该督崔应阶以邵武等营兵粮本折未能均匀，先后奏请于将军标裁兵余米及台湾余剩供粟内量为加给，经臣部覆准，并令查明通省各营尚有折多本少者，酌量添给本色在案。兹据该督奏称，长福营左军、闽安协左右营、泉州城守、同安等营所支本色，亦未及一半，请于台湾供粟内拨给等语。第查邵武等营所支折色，至八、九月不等，本色过少，兵食未能充足，是以臣部准其加添本色。兹该督奏称长福等营向支本色已四个月、五个月有余，今所请加给本色不过一月，并有谨止六、七日者，是所少本色原属尾零无多，较之邵武等营支给八、九月折色而本色仅止三、四月者清形大有不同，自未便一律准其改支本色，致滋辗转运碾，徒多纷扰，而车工、船脚，空糜运费，均属未协。应将该督所请长福等营加添本色之处毋庸议。至台湾存剩供粟，仍令该督转加谨收贮，俟有动用之处，再行报部查核可也等因。乾隆三十五年九月二十九日奏，本日奉旨：依议，钦此。

　　——录自明清史料戊编第九本八四○～八四一页。

　　五七、户部「为内阁抄出福建巡抚杨魁奏」移会

　　户部为移会事：福建司案呈，内闽抄出署福抚杨奏台湾运内地谷石一折，于本月初九日抄出到部，除行文外，相应抄录移会可也。须至移会者。计粘单一纸。右移会稽察房。乾隆四十六年十一月十五日。

　　署福建巡抚臣杨魁谨奏为酌筹台湾应运应补谷石、请旨留办限买、以实仓储事：窃照仓贮谷石，遇有拨运动支，理应随时归补，难容借欠悬宕。而台湾远隔重洋，尤宜加意清厘。臣到任以来，留心查察，闽省向有眷谷一项，因各营轮拨过台兵丁，眷口仍留内地，每年每名赏给眷米一石二斗，岁需谷二万余石。又添补福州、兴化、厦门、南澳各府厅暨闽县、侯官等十四县兵米计谷五万九千余石。兵眷二项，共谷八万一百七石零，向于台湾府属四县额征供粟动支，搭配贸易商船，给以水脚，运至内地交仓支放。历系年清年额。今自乾隆四十四年至四十六年未运兵眷谷积至十四万八千一百三十四石有零。虽乾隆四十三年，前督臣杨景素以浙省、杭、嘉等属米价较昂，奏准将闽省边海各县仓谷，先行招商买运赴浙粜卖，一面于台湾府仓拨谷八万五千九百石，运交归补，照运兵眷谷之例搭配商船载运，现在亦尚欠运谷一万二千六百石。统计三年之内，添运不过七万余石，而积压倍之。内地各府厅县不敷支给，不得不借动常平接济。皆由督运之府丞怠忽从事所致。若再因循，沿积日久，借支内地仓储，转成悬宕。臣查台湾府知府万绵前、台防同知刘亨基，原系经手督运之员，现皆俸满，未便令其即回内地，脱然事外。且接运之员，又有应运年额谷石，加以积压，更难办理。相应请旨，将万锦前、刘亨基暂留台地，予限一年，将前项积压未运谷一十六万七百三十四石零，令其督运全完，方准内渡。如限满不能运竣，即行奏参示儆。其浙商买谷案内府仓应补谷八万五千九百石，缘本年台属尚有乾隆四十二、四十四等年平粜谷及淡防同知粜变余剩供粟共四万四千五百余石，应行买补。同时并买，恐昂谷价，请于岁内先买四万三千石，余俟来岁早稻收成后全数买补，庶于仓储、民食，两有裨益。是否有当，臣谨会同闽浙总督臣陈辉祖恭折具奏，伏乞皇上睿鉴，训示遵行。谨奏。

　　乾隆四十六年十一月初六日奉朱批：自当如此。知道了。钦此。

　　——录自明清史料戊编第九本八四一～八四二页。

　　五八、兵部为「内阁抄出福建巡抚雅奏」移会

　　兵部为移会事：职方司案呈，内阁抄出福建巡抚雅奏前事一折，除行文完结外，相应抄单移会贵房查照销案可也。须至移会者。计粘单一纸。右移会稽察房。乾隆四十八年十一月日。

　　乾隆四十八年十一月十一日，内阁抄出福抚雅跪奏为究明折运兵票缘由，审明具奏。窃照船户谢元兴折运台湾府属彰化县兵票一案，臣上年奏调，钦奉谕旨、饬臣据实查办。臣查台湾拨运兵谷，原因内地产谷不敷，藉资接济，例应本色交仓。彰化县若非违例折征侵渔，抑因何折给船户花银，转赴内地采办？且查每年额运米石，为数甚多，其余各厅县不无同此情弊，均需彻底根究。并通查内地各属历年运到米石，又系如何折收。四面推求，以期水落石出。当即恭折覆奏，一面通饬确查。臣复恭译前督臣陈辉祖原奏内奉到谕旨，并查核卷内，查有续准粤省来咨，船户林各泰遭风漂广，搭载运交处防厅兵票八十石，亦讯系折给花银九十五圆，应同谢元兴之案一并究审。臣即督令司府大员，严切鞫讯。嗣缘人证未齐，案情未确，且恐台湾道府查未切实，适值漳泉匪徒在台械斗滋事，经臣饬委前任藩司杨廷桦亲赴查办，并奏明于事竣之后即令该司将折运谷石一案，台属各厅县是否同此弊混，逐一悉心稽察，据实具报。并以谢元兴、林吉泰折运两船，俱遭风漂粤，致时败露，其余未经遭风之船，概无折运情事，复饬严讯，究出同时折运实有二十二船，共谷一千七百六十石，俱系彰化县书办吴谦禀明该县焦长发折办。至内地受拨各属，有无私收折色之处，行据福州、兴化二府并各厅县陆续禀复，台湾拨运兵票均系实收实放，给兵支领。且台湾谷价每石六钱上下，而内地谷价每石需银八、九钱不算，较之台湾已增至二、三钱之多，断不肯减价折收，自贻赔累，历来俱照本色收仓等情，所覆佥同。又据台湾道杨廷桦于本年四月查办匪案事竣，督同台湾府王右弼提齐各属行铺粮书，讯明台、凤、诸三县历系本色起运，委无折配情事。现如彰化，即因船户领价不敷停止。是折运之不行，已可概见。至改增折色，势必增价累民。台湾民俗刁悍，不待查究，早已告发。实在并无其事等情。并取具各即结，于八月二十四日禀复前来，参革知县焦长发亦于另案拿解来省。臣随督同两司暨道府等亲提犯证，严加覆讯。缘台湾府属每年拨运内地兵票八万余石，系台湾、凤山、诸罗、彰化四县征收承运。乾隆四十三年，浙省米价昂贵，经前督臣杨景素等奏请在于闽省内地府属仓内约拨谷十万石，晓谕浙省商民赴闽领买，于台湾府仓所贮谷石内拨出运还内地，仍将浙商所缴之价发给台湾府，分年采买还仓。前守万绵前于四十五年十一月发交彰化县银三千两，令其买谷五千石，该县焦长发交粮书吴谦承办，适值市价稍昂，未即买补。四十六年夏间，该府檄催交纳甚急，吴谦遂向焦长发禀商，先将应运兵谷五千石抵交府仓，再行买补。因谷数较多，一时购办不及，而领运船户已有在彼处等候比催令上谷，吴谦因各船俱载有米谷，即以原领浙商谷价折给船户，令其代办交仓，事属简便。焦长发即允通融办理。先有船户黄潮隆等应行配运，经行户陈尊美出具保结，吴谦起意从中渔利，随同陈尊美等商明，向船户声称兵谷尚未到，必须守候，倘愿折色交代，立即给银，可免耽延。陈尊美等希冀分肥，从傍撺合，每船酌谷八十石，折给花银六十四圆。船户以价少不敷购买，又增给脚费银五圆。该船户等因客货已经揽载，难于久候，勉强允从。此后谢元兴等均皆照数折运。迨最后之林吉泰一船，索价过多，连脚费共增至花银九十五圆，吴谦转有赔贴，即禀明焦令停止折配。其在前共船二十二只，已折运谷一千七百六十石，余俱买谷起运。至台湾谷价与内地贵贱悬殊，向例每船领运官谷之外，准带食米六十石。如不驾往他省者，准其贩米二百石，谷则倍之。经过口岸，查验放行。今查讯该船户等，或将所领谷价即在台地采买谷石，或另买别货，将自带之谷拨出抵数交仓，是以内地俱各收足本色。经过口岸，未得查出。旋因谢元兴船只飘赴广东，被礁击碎，货物沉没。经该处地方查验，谢元兴因被折运贴赔，又复遭风失货，心怀不甘，遂即供吐实情。经前督臣接准粤省咨移，奏明查办。又林吉泰之船飘风至广，讯明配运兵票，亦系折价承领，一并提解来闽，经臣督饬司府等彻底追求，并究出黄潮漋等通共二十二船，均系折收领运。先后拘提现犯，供认不讳。此外并无再有折运，亦非向年积弊。臣恐该县有违例折征情事，讯据焦长发供称，台地米多价贱，若改折色，势须增价，台民刁悍，必致上控，此弊断不能行等语。核之内地及台湾查报各情形，均属相符。除彰化县之外，并无折运情弊，已属确实。查此案焦长发听从粮书吴谦，自四十六年闰五月起，至是年九月止，共折过二十二船，计谷一千七百六十石，以官价每石六钱，核银一千零五十六两，每船运谷八十石，核银四十八两，再加每石船脚银八分，该银六两四钱，仅给花银六十四圆，并船脚五圆，共折实纹银四十五两九钱九分，计船二十一只，每船浸扣价脚银八两四钱一分，除林吉泰一船增银八两九钱三分外，共浸扣银一百六十七两六钱八分，吴谦分给陈尊美等每船一两三钱，共银二十七两三钱，实在入己银一百四十两三钱。查律载各衙门收支钱粮等物、监临主守不正收正支、那移出纳、还充官用者、计赃准监守自盗论罪、止杖一百流三千里，又律载那移库银五千两以上仍照拟杂犯总徒四年，又监守自盗仓库钱粮入己一百两以上杖一百流二千里各等语。今参革彰化县知县焦长发虽无染指情事，任听吴谦弊混那移兵票一千七百六十石、计值银一千零五十六两，应依那移库银五千两以下照杂犯总徒四年，现视人命酿成械斗案内从重问拟，归于彼案完结，书吏吴谦渔利折运侵扣入己银一百四十两零，未便仅照监守自盗一百两以上杖一百流二千里，应从重改发新疆给兵为奴，已于取供后在监病毙。保船行户陈尊美、金元利、郭兴胜、郑亨裕、郑松茂、黄合胜、陈义兴、蔡协茂、连捷隆等九名，贪利说合，各分银一两三钱至五两二钱不等，虽非监守官物之人，实属监守自盗之赃，未便仅照盗后分赃计所分赃准窃盗为从论，应于吴谦流罪上减一等，各杖一百、徒三年。内陈义兴、蔡协茂、连捷隆三犯均已病故，应毋庸议，余俱解配折责摆站。户书林良虽先未知情，迨既知抵运情由，不行禀阻，亦应照不应重律杖八十，折责三十板革役。鹿耳门口书邱廷祥、厦门口书董元虽讯无受贿纵放，但系专司稽查之人，并未查出，殊属疏懈，应各照不应重律杖八十，枷号两个月，满日折责革役。船户谢元兴等，因被抑勒折运，并非情愿，且俱如数交仓，应免置议。未经到案之金崇敬时，并免提质。尚有王得时、陈万源二户船只漂没无踪，所领谷石，已着落认保铺户赔补。无干人等，概予省释。吴谦在监病故，刑禁人等讯无凌虐情弊。那移谷石，已据焦长发买补运足。侵扣银两，分别查追。所有失察该县勒派折运职名，系参革台湾道俞成、参革台湾府知府万绵前。未经查出船户折运职名系台防同知刘亨基、前署厦门同知刘亨基、前署厦门同知福昌。监毙遗犯一名，管狱官职名系署闽县典史陈文焕。相应一并开参听候部议。除备录供册送部外，所有审拟缘由，臣谨会同闽督富恭折具奏，伏乞皇上睿鉴，敕部核覆施行。谨奏。

　　乾隆四十八年十一月初九日奉朱批：该部议奏，钦此。

　　——录自明清史料己编第七本六六三～六六五页。

　　五九、户部「为内闽抄出闽浙总督常青奏」移会

　　户部为移会事：福建司案呈，于正月二十九日内阁抄出闽浙总督常奏前事一折，相应抄录原奏移会可也。须至移会者。计单一纸。右移会稽察房。乾隆五十二年二月日。

　　闽浙总督臣常青跪奏为续给浙商领买台谷截数停运、恭折奏明事：窃照乾隆五十年，浙西杭、嘉、湖三府属夏秋缺雨，客米稀少，经前督臣雅德会奏，请照乾隆四十三年之例，动拨闽省福州、兴化、泉州、福宁四府属仓谷十万石，招令浙商赴闽买运回浙粜卖。后因浙西三郡民居稠密，户口殷繁，仍恐民食不无拮据，又经前督臣雅德奏请续拨台湾府属仓谷十万石，招商赴台领买。均蒙恩准钦遵办理。嗣据浙省各商赍照来闽，将前拨内地谷十万石陆续领运完竣，经臣恭折奏闻，并声明续拨台湾仓谷十万石，俟报明运竣之日，另容具奏在案。兹据署福建布政使李永祺详称：查前项续拨谷石，已据浙商何永和领买过四万三千六百石，尚存谷五万六千四百石，因浙省粮价渐次平减，经该商呈请停运等情，核明详报前来。臣覆查无异，除饬将存动谷数分晰造报，并饬催浙省将浙商先后缴贮谷价银一并汇解来闽，发给台属，乘时采买还仓外，所有闽省续拨台湾府属仓谷十万石，已给浙商买运及截数停止缘由，谨会同福建巡抚臣徐嗣曾恭折具奏，伏乞皇上睿鉴，谨奏。乾隆五十二年正月二十六日奉朱批：知道了，钦此。

　　——录自明清史料戊编第九本八四六页。

　　六○、户部「为内阁抄出闽浙总督李侍尧奏」移会

　　户部为移会事：福建司案呈，内阁抄出闽浙总督李奏前事一案，相应抄录原奏移会可也。须至移会者。计单一纸。右移会稽察房。乾隆五十二年五月日。

　　闽浙总督臣李侍尧跪奏为酌筹平粜，以济民食事：窃照漳、泉一带，田少人多，所出米谷，不敷民食。本年麦收虽好，而种麦之区不过十之一、二，全赖台湾米谷贩运接济。近因台湾剿匪，尚未竣事，商贩米石渐少。泉州所属米价虽未平减，民间尚不至拮据；而漳州所属市价渐增，龙溪、漳浦二县尤为昂贵。该处地近海洋，民食向资外贩，而骤有食贵之虞，即坐待秋收，亦尚须时日，若不亟为调剂，日渐加增，民力益难支持。自应照例平粜，以济民食，而贴舆情。臣随飞饬司道，在于军需米石内拨米五千石，迅速委员分运龙溪、漳浦，减价平粜。仍一面转饬漳州府动碾仓谷，陆续接济。该处得有此项米石，民情便可安贴，转瞬剿匪事竣，台湾本系产米之区，商贩流通，源源接济。且秋收在迩，新谷登场，民食可依旧充裕矣。除所拨军需米石，仍令于仓谷内动碾归还外，其应减价若干，并如何设厂分粜，示以限制之处，现饬司道妥议，行令该府县遵照妥办，并另行造册咨部。臣仍不时严密查察，一有办理不善，及奸侩、蠹吏藉端影射之处，即行分别参究治罪。务使小民得沾实惠，以期仰副皇上爱育黎元之至意。所有碾米平粜缘由，理合恭折具奏，伏乞皇上睿鉴训示遵行。谨奏。

　　乾隆五十二年五月初十日奉朱批：亟应行者，知道了，钦此。于本月十五日抄出到部。

　　——录自明清史料戊编第三本二四○页。

　　六一、护理福建巡抚伍拉纳奏折

　　护理福建巡抚臣伍拉纳跪奏为场员卖放兵糈船只、审明定拟具奏事：窃照上年台湾逆匪滋事，所有一应军粮，俱由省城南台雇船载赴泉洲、厦门二仓收贮，必须多备船只，以资挽运，委署浦下场大使浦城县高泉巡检江大复俟盐船到省盘空后封雇应用。并令南台主簿谈汝霖会同办理。讵江大复胆敢将已封各船自放载货物他往，经主簿谈汝霖查知，具禀福州府知府，正在查办间，督臣李侍尧暨臣等旋即访闻，遂密调谈汝霖至泉州查讯。据称查点江大复计私放船一百三十余号，禀明本府饬查有案等语。当经臣于藩司任内会同署臬司盐法道戚蓼生、兴泉永道万锺杰由府揭报详参。总督臣李侍尧将江大复咨部斥革，提同案内人等质讯确情办理在案。嗣准刑部咨行，令臣提同案内人犯一并研讯等因。遵即饬司审拟解勘去后。兹据司道等督同泉州府知府王右弼、汀州府知府成亨会审详解前来。臣随提犯率同司道等逐一严讯。缘江大复本任浦城县高泉巡检，署委浦下场大使。乾隆五十二年六月间，派拨江西、湖广二省及闽省各属上游碾运台湾军米，俱自省城南台水次装派海船，转运泉州、厦门二仓交收，所需船只，系福清、惠安等场运盐到省盘空之后，封雇装运粮米，至泉州、厦门交卸完竣，仍复载盐回省，候配兵粮，期于军需、盐务两有裨益。委该大使江大复并闽县主簿谈汝霖协办。共截留盐货船二百二十四号，除配运外，尚余船一百六十余只。讵江大复以九月、十月间盐船到浦必多，仍可截留运米，希图将备运各船卖放侵肥，嘱令书办陈周向各船户说合，按船缴送番银，即给还牌照，准其揽货开去。随有船户林长发等，每船或出番银三、四圆及二圆不等，交陈周经手送交该大使家丁王升，转缴江大复，共得受番银四百二十二圆。每船又送给王升铜钱三百文，陈周铜钱二百文，即放船一百二十八号。谈汝霖查知，向取拨船号簿核对。江大复情虚，匿不付看。该主簿谈汝霖禀府查办间，复经臣等访闻革究。兹据该司道等审拟详解，臣随率同提犯究审，各据供认不讳。臣以江大复令巡书陈周说合，希图得银卖放船至一百二十余号之多，每船决不止缴送番银三、四圆及二圆不等，恐尚有不实不尽之处，再三究诘，坚称实止得受番银四百二十二圆，矢口不移。询之各船户人等，亦佥供如一。吊查放过船只号数，均属相符，似无遁饰。查例载，在官人役取受有事人财，俱以枉法赃论。又律载，枉法赃一两至五两杖八十、三十五两杖九十、徒二年半，八十两绞监候，无禄人减一等。又例载，以财行求及说事过钱之人，计所与之财与受财人同科，无禄人减一等。又衙门书吏照平人加一等治罪。又名例内开称，与同罪者至死减一等各等语。江大复委令截留船只，备运军粮，辄敢得钱卖放，即属枉法。该犯得受番银四百二十二圆，计折实银二百六十一两六钱四分，合依枉法赃八十两绞监候。但维时正值军务倥偬之际，兵粮最为要紧，乃以封住待运各船，胆敢藉词卖放，实出情理之外，舞弊营私，非寻常婪索者可比。江大复应请旨即行正法，以昭烱戒。巡书陈周得受船户钱二十五千六百文，计折实银二十五两六钱，除入已枉法赃罪止杖徒不议外，应依说事过钱与正犯江大复同罪，照名例至死减一等，应杖一百、流三千里。但系衙门书吏，听从本官舞弊玩法，应从重发往伊犁等处，给种地兵丁为奴，照例刺字。家丁王升得受各船户钱三十八千四百文，计折实银三十八两四钱。虽讯无通同说合情事，但不行禀阻，遽将番银转缴，又复得受钱文，亦属不法，仅依枉法赃三十五两无禄人减一等律科断，不足蔽辜，应杖一百、流三千里到配，折责四十板。仍于各名下照追银钱，报解入官。已获船户林长发、曾万全、林廷汉、曾万珠、曾美升等各自出钱买放，计赃科罪，均在一两以上。依以财行求、无禄人减一等例，应各杖七十，折责二十五板。其未获各船户，讯系四散外出，饬县拘查发落。所有讯拟缘由，除咨部外，谨恭折具奏，并另缮供单，敬呈御览，伏乞皇上睿鉴饬部核覆施行。谨奏。

　　乾隆五十三年六月二十九日奉朱批：即有旨谕，钦此。

　　——录自明清史料戊编第二本一三六～一三七页。

　　六二、户部「为内阁抄出直隶总督蒋攸铦奏」移会

　　户部为移会事：云南司案呈，内阁抄出直隶总督蒋奏前事一折，相应抄录原奏恭录朱批移会稽察房查照可也。须至移会者。计单一纸。右移会稽察房。道光四年九月日。

　　协办大学士直隶总督臣蒋攸铦跪奏为收买台湾商运米石，遵旨派员前往天津督办，恭折覆奏，仰祈圣鉴事：窃臣接准户部咨，以台湾商民运米至天津，粮价平减，难以销售，请官为收买米十万石，统计价银三十六万两，于部库通济库，长芦运司天津道各库，并大津关税项下通同动用，奏奉谕旨，着蒋攸铦拣派公正明干大员前往天津，专行督办。所有动拨银两，均交该督委员一手给发，令该商等当堂收领。如有情弊，即严办示惩。此项米石，暂行运卸北仓，加谨收贮，由部核办等因。钦此。臣查通永道邓廷桢办事公正，干练勤明，当即委令该道亲赴天津，专行督办。并饬熟悉天津情形之关务同知周衡，随同邓廷桢妥速办理。兹据邓廷桢带同周衡驰赴天津，会同大津道韩文显禀称：部库银二十万两，通济库银三万两，均已委员解到。其长芦运司、天津道各库并关税项下亦解银十三万两，共足三十六万两之数。各处解到银两，均系库平库色，借用天津道库部颁砝码兑收。发银之时，即用原来整数印封给领，如有零星尾数，亦将原封当堂兑准给发，均不假胥役之手。至该商运到米石，并未齐带原斛，仅以布袋装盛，斤两轻重未能画一。随督同该商酌中定拟，按照漕斛较明每米九斗五升，合符台湾原斛一石之数。该道亲驻北仓，眼同过斛，饬令平斛响挡，不打样米。所有抛洒土米，仍令该商自行扫回。其起卸米石，即将原袋移载剥船，委员押赴北仓。该商亦随船亲往，眼同斛兑。

　　专派周衡在仓监收，并添委署海防同知曹福崇帮同照料。各船米色，参差不齐。每廒贮米五千石，计十万石分贮二十廒。如有潮湿灰暗之米，不拘石数，另廒分贮。在仓斗级、胥役人等，按日给发口粮，严禁藉端需索。又闽商船只，无论净装米石，或配装糖货，俟卸米出空之后，该船装有回货，由抄海两关会同刊发免税印照，俾沿途关津，照验放行。现已调集剥船，于八月二十日起运开兑。计九月初旬可以兑竣，不致有误回程等情。臣查该道邓廷桢等所禀起运、兑收、给价各事宜，俱属周妥。现复严饬该道，实力督办，严密稽查，一面剀切出示晓谕，如有胥役克扣浮勒情节，即按名严拏究办，以仰副圣主惠恤远商之至意。除咨明户部外，理合恭折具奏，伏乞皇上圣鉴。谨奏。

　　道光四年八月廿七日奉朱批：户部知道，钦此。

　　——录自明清史料戊编第十本九三一～九三二页。

　　六三、户部「为内阁抄出闽浙总督孙尔准奏」移会

　　户部为恭折事：浙江司案呈闽督奏前事一案，相应抄录移会稽察房可也。须至移会者。右移会稽察房。道光十一年九月二十三日。

　　闽浙总督臣孙尔准跪奏为浙省米价增昂，援案恭折奏请暂停海禁，招贩台米运浙，以济民食，仰祈圣鉴事：窃照浙江省杭州、嘉兴、湖州、宁波、绍兴等府属，本地产谷，向来不敷民食，全藉川楚商贩，源源接济。上年各属秋收及本年春花均非十分丰稔，兹接浙江抚臣富呢扬阿函商，现值湖广、江西、安徽、江苏等省被水，商贩到浙甚稀，米价日形腾贵，亟须购运台米，以资接济。臣查台湾米石，向系禁止越省贩卖。道光三年间，因浙省米价增昂，维时闽谷广价年增，经前督臣赵慎畛暨臣在福建巡抚任内会折奏请，暂停海禁，招贩台米运济，仰蒙恩准在案。本年闽省早收仅止七分，内地民食亦未能充裕，现在内地米价每石二两三、四钱不等，价值未为平减。大田、闽清、建安、甄宁、宁洋、浦城、屏南、德化等八县，曾经奏请平粜。即省城民食，尚不能不借资台米接济。较之道光三年情形不同。维浙省所济孔殷，非台贩不能迅速接应。臣与在省司道通盘筹计，自应设法通融，仰恳皇上天恩，俯准援照前办成案，暂停海禁，由闽、浙两省藩司出示招商，随时察看情形，酌定价数，填给印照，赴台采购，即从海道运赴浙省定海、乍浦两处收口粜售。并饬经由各海口验明印照相符，立即催趱前行，毋许留难阻滞。仍照案免予征纳税料。一面飞饬浙省各属，实力劝令藏谷之家，乘时出粜，毋许囤积居奇。一俟米价稍平，或川、楚等省贩有米到，即行截止，以期闽、浙两省民食均无妨碍。臣谨会同浙江巡抚臣富呢扬阿恭折具奏，伏乞皇上圣鉴训示。再福建巡抚系臣兼署，毋用会衔，合并陈明。谨奏。

　　道光十一年八月二十九日，内阁奉上谕：孙尔准奏浙省米价增昂，请暂停海禁，招贩台米运济一折，浙江省杭州、嘉兴、湖州、宁波、绍兴等府属向来产谷不敷民食，全藉川、楚商贩接济，现值湖广等省被水，客贩到浙甚稀，米价一形腾贵。据该督奏请招贩台米运济，着准其援照成案，暂停海禁，由闽、浙两省藩司出示招商，随时察看情形，酌定买数，填给印照，赴台采购，即从海道运赴浙省定海、乍浦二处收口粜售。并着经由各海口，验明印照相符，立即催趱前行，毋许留难阻滞。仍照案免予征纳税料。一俟米价稍平，或川楚等省贩有米到，即行截止。该督抚并饬浙省各属，实力劝令藏谷之家，乘时出粜，严禁奸商囤积居奇，以济民食。钦此。

　　——录自明清史料戊编第二本一七四页

　　六四、户部「为内阁抄出福建巡抚魏元烺奏」移会

　　户部为移会事：福建司案呈，内阁抄出福建巡抚魏奏前事一折，相应抄单移会可也。须至移会者。计单一纸。右移会稽察房。道光十二年六月二十一日，主政张。

　　福建巡抚臣魏元烺跪奏为派拨兵船、前赴台湾运回代买漳泉缺谷、以实仓贮，恭折具奏、仰祈圣鉴事：窃照嘉庆十七年间采买案内，奏请发交台湾代买漳、泉二府属缺额仓谷六万石，前经奏拨兵船，于嘉庆二十三、四、五等年先后运回谷二万五千石，尚有未买运谷三万五千石，当经饬催去后。兹据福建布政使惠吉详称：台湾各厅县现已报买谷一万一千六百石，请照前办成案，派拨兵船装运。查鹿耳门、鹿仔港二口共存谷五千一百石，现有载运本年台湾饷银兵船四只，回棹时堪以顺便匀装，即令护送饷银之文武员弁督运。其八里岔口存谷六千五百石，应由海坛、福宁、闽安、烽火镇标协营各选坚固大号兵船一只，酌派统带之文官弁兵炮械，前往运回，均由厦防、蚶江二厅雇备小船转运各仓交收。如一次船只不敷装载，分作两次运完。所有防护兵丁，按照缉匪之例，给与口粮，详请具奏前来。臣查台湾代买漳、泉二府缺谷，并无脚费可销，未便令商船陆续搭运。今以载饷及巡缉兵船赴台装运，既可节省运费，并使仓贮得以早归实贮，应如该司所请办理。除咨行水师提镇协营查照，并饬台湾府严督各厅县将尚有未买谷二万二千四百石赶紧买足运澳具报，照案派拨兵船陆续往运外，臣谨恭折具奏，伏乞皇上圣鉴。再闽浙总督系臣兼署，毋庸会衔，合并陈明。谨奏。

　　道光十二年六月初一日奉朱批：知道了，钦此。

　　——录自明清史料戊编第十本九六五页。

　　六五、户部「为内阁抄出福建巡抚魏元烺奏」移会

　　户部为移会事：福建司案呈，内阁抄出福建巡抚魏奏前事一折，相应抄单移会可也。须至移会者。计单一纸。右移会稽察房。道光十二年十二月十三日副郎刘。

　　福建巡抚臣魏元烺跪奏为台湾米船进口稀少，省城并漳泉二府粮价日昂、仰垦圣恩、俯准委员分赴浙江、江西两省运米协济、以资民食事：窃照福建省城五方杂处，食指浩繁，漳泉皆滨海之区，地方斥卤，所产米谷，即甚丰稔之年，亦属不敷民食，全赖台湾米贩源源接济。本年晚称收成，通计七分有余，尤须仰给于台米。经臣多方设法，广出招徕，现值台湾嘉义地方匪徒滋事，商贩不前。且八月间，海面飓风迭作，营艘屡报损失，商船之击碎者不少，民间造补需时，日来米船进口甚稀，粮价日渐增贵，中米一石近已卖四千文有零。现虽严饬各地方官劝令殷户乘时出粜，禁止市侩囤积居奇，而台湾来路无多，相距明岁早收，为时甚远，必须预为筹备，以免小民食贵之虞。近省并上游延平、建宁、邵武各属市价，现亦不贱。存仓谷石，本年夏季业已奏拨六万石解省平粜，尚未买补，未便再行动拨。臣与藩司惠吉商酌至再，不得不藉协济于邻疆。卷查乾隆六十年间，因彰泉二府米贵，曾经奏明委员前赴浙江、江西二省，各买米十万石。嗣该二省以采买需时，改拨仓谷运米接济有案。兹闻浙江、江西二省贩到川米甚多。浙省七月以来，杭、绍、金、衢、严、宁波、温州七府粮价，较前已贱。且闽浙洋面毗连，一帆可达。江西迤东一带，亦与闽省接壤，由内河至闽，中间仅止新城县五福地方陆路八十里，余俱水路，运费尚轻，堪以通融挹注。合无仰恳皇上天恩，敕令浙江、江西抚臣，俟闽省委员到日，指示米多价贱之处，遴委妥员，帮同前往，按照市集时价，每省各买米十万石，并饬地方官代雇船只，由水路运回协济。浙江之米，顺舟分运漳泉。江西之米，径运福建省城。倘该二省一时难以采买，仍照前办成案，浙江省于沿海一带，江西省于附近水次州县，每省各拨仓谷二十万石，碾米运闽。所需价脚等项，若由闽省解往，逐站转递，恐稽时日，应用多寡，亦难预定，应请由该二省于藩库就近借给委员领用，知会闽省，即在粜价钱文内易银解还归款，于帑项不致悬宕，而小民口食有资。感沐圣主鸿慈，实涵濡于无既矣。

　　臣于拜折后，即委令汀州府同知陈继曾前赴浙江、试用同知彭邦畯前赴江西，各带佐杂数员赍同咨文先行起程。仍俟奉到谕旨之日，即行飞饬钦遵办理，以期迅速运回，早到一日，即贫民早受一日之利。臣仍随时察看情形，如尚未运回之先，粮价更昂，当在闽省各属仓内择其贮谷稍多者酌拨碾粜，俟浙江、江西二省之米运到，易谷归补。总期民间不致艰食，仰副我皇上惠爱黎元之至意。臣因调剂民食起见，不揣冒昧，谨恭折具奏，伏祈皇上圣鉴，恩准施行。再闽浙总督系臣兼署，毋庸会衔，合并陈明。谨奏。

　　道光十二年十二月初二日奉上谕：魏元烺奏台湾米船进口稀少省城及漳泉二府粮价增长，请委员分赴浙江、江西运米协济一折，福建省城及漳泉二府滨海之区，向赖台湾米贩接济。现值嘉义县地方匪徒滋事，商贩不前，粮价逐渐增贵。据该抚奏请预为筹备，以免小食民贵之虞，自系实在情形。着准其照案办理。并着浙江、江西巡抚，俟闽省委员到日，指示米多价贱之处，遴委妥员，帮同前往，按照市集时价，每省各买米十万石，并饬地方官代雇船只，由水路运回协济。浙江之米，分运漳、泉；江西之米，径运福建省城。倘该二省一时难以采买，仍照前办成案，浙江省于沿海一带，江西省于附近水次州县，每省各拨仓谷二十万石，碾米运闽，所需价脚等项，准于该二省藩库就近借给委员领用，即在粜价钱文内易银解还归款，以期民食有济。该部知道。钦此。

　　——录自明清史料戊编第二本一七五页。

　　六六、福建巡抚魏元烺奏折

　　福建巡抚臣魏元烺跪奏为浙江、江西二省采买米石及协济漕粮、分别停止拨运、仰祈圣鉴事：窃臣前因台匪滋事，米船进口稀少，省城及漳、泉二府粮价增长，于上年十月二十六日恭折具奏，委员分赴浙江、江西二省，各按市价采买米十万石，由水路运回。浙江之米，顺舟分运漳、泉；江西之米，径运福建省城。倘该二省一时难以采买，各拨仓谷碾米运闽，所需脚价等项，由该二省借给，即在粜价钱文内易银解还。仰荷天恩允准。又未奉谕旨之先，督臣程祖洛因恐浙江、江西之米不能如数运到，台湾兵粮与内地民食兵糈，均虞缺乏，奏奉上谕：在浙江沿海各州县征收本年漕米内截留十万石，派员迅速解运等因，钦此，钦遵分咨去后。接准浙江抚臣富呢扬阿函咨：浙省仓谷须备粜济，采买一项，核计价脚每石须钱四千数百文，先为代定籼米二万石，竭力筹办，约可再买米三万石；漕粮一项，各帮船只均已修艌，舵水亦皆雇备，如截留十万石，减船不下百数只，舵水皆须资运，于帮情诸多未便。现在台地平定，可否酌减五万石之处，移商核办。并准江西抚臣周之琦函咨：该省情形，采买与动碾仓谷，均有窒碍，议将买回川米拨给四万石，核计价脚每石需银四两各等因前来。督臣业已渡台，不及往返扎商。臣与在省司道悉心筹划，现在台匪已平，外省官兵亦经截止，台米船只渐有进口，军粮民食，目今尚可支持。惟台地去冬蹂躏之后，晚稻大半失收，村庄多遭焚掠，此次查办抚恤，台郡米石须济本地民食，内运必不能多，转瞬青黄不接，省城与漳泉二府素乏盖藏，自应宽为筹备。第按省城中米，近日每石价银三两四钱，江西省拨运川米，每石需银四两，比较闽省市价已贵六钱。窃念发粜官米，原以惠济贫民，其价须按发粜之时酌定，庶可以平市价，而益闾阎。今江西省所售川米四万石价值更昂于闽省，出粜甚难，只可停止拨运。至浙江省漕粮，如照数截留十万石，既于帮情未便，应照来咨，减半拨运五万石。以四万石运贮省仓，尚有一万石分运漳、泉二府收贮。其浙省采买之米，价值亦比闽省有增，应将已为代购之二万石，先行运交漳、泉二府各半盘收。俟镇江开坝，川米到浙，市价平减之时，闽省如须接济，再行酌买，以期帑项、民食，两无妨碍。所有拨运浙米七万石，应如何分济兵粮、民食，归还脚价，俟盘收到日，察看彼时情形，妥筹酌办。兹据司道会详前来，除飞咨浙江、江西二省查明办理外，臣谨恭折具奏，伏乞皇上圣鉴。谨奏。

　　道光十三年二月二十八日奉朱批：知道了，钦此。

　　——录自明清史料戊编第二本一八三—一八四页。

　　六七、户部为「内阁抄出闽浙总督程祖洛奏」移会

　　户部为移会事：福建司案呈，内阁抄出闽浙总督程奏前事一折，相应抄单移会可也。须至移会者。计单一纸。右移会稽察房。道光十三年九月主政倪。

　　闽浙总督臣程祖洛跪奏为查明台湾欠运内地兵谷情形、分别清厘民欠、赶运新谷、并请循照旧章、分口匀配、以免积压、恭折奏祈圣训事：窃臣于上年十二月初二日具奏筹济兵粮民食折内，声明台湾积欠内地兵帮缘由，钦奉上谕，台湾各官办理配运兵粮迟误，着臣查明实在弊端，分别参办等因。臣抵台后，因值办理抚恤，并在台征兵，须发口粮，先将查明已征未运存澳之谷，酌拨六万石，支给在台征兵及抚恤难民口粮。即在截留浙江漕米内，拨米三万石，就近支给内地各营兵粮，以免重洋转运之烦，恭折具奏。奉到朱批：依议妥行，钦此。嗣因查办抚恤凤山等县难民户口较多，饬将所拨台谷六万石，尽数碾放难民口粮，复于奏报抚恤完竣折内陈明在案。其征兵口粮一项，各县有于未运兵谷内先行挪动者，亦有筹款买米垫放者，统归军需案内核实造报，再行酌议办理。臣在台数月，吊查历来配运章程，并随地随时访察积年欠运之故，核之臣在内地所闻，尚有未尽然者。

　　缘闽省内地山多田少，福州、兴化、漳州、泉州等府滨河地方，水陆兵额本多，又有应给戍台班兵眷谷，所征本地粮米，不敷支放。台地素称沃土。台湾、凤山、嘉义、彰化四县，每年额征供粟，除支放本地兵米外，其余运赴海口、澳仓，责成台防、鹿港、淡水三厅，各就所辖鹿耳门、鹿仔港、八里坌三口分配厦门、蚶江等处赴台商船，陆续带运内渡，统计三口每年额运内地及澎湖各仓兵眷等谷十万余石。乾隆年间，奉部议定：厦船配谷一百八十石，蚶船配谷一百四十石，糖船配谷三百六十石，交各船户零星带运，又有例给水脚银两，历久相安，不为苦累，亦不闻有频年欠运之事。照嘉庆年间议明船只梁头之大小，定配运谷数之多寡，其初原为调济商船起见，而各船户巧于趋避，即有捏报梁头、朦混短配之事。管口丁胥，藉以扶持求索。又台、鹿、淡三口之外，沿海偏港甚多。当春夏风信平稳之时，内地小船，往往私越贩货，不归正口，漏配兵谷。积久之弊，由此而起。道光七年，前藩司吴荣光议请裁去梁头名目，叅酌旧例，糖船仍定每次配谷三百六十石，厦船大号每次配谷一百八十石，次号配谷一百五十石，蚶船大号每次配谷一百石，次号配谷八十石，详经前督抚臣批饬试行有效，再行奏咨。嗣于九年二月间，审奏安溪县民卢允霞京控折内，声明前议，奉部覆准。此后各口商船，不致公然短配，台运略有起色。前督抚臣又以额运谷数本多，近来赴台商船较少，奏蒙谕旨，自道光八年起，将每年额运眷谷二万五千八百余石，改放折色，原期减少额数，以补运积谷。惟额派眷谷一项，彰化独多。该县应运之谷，向归鹿港、八里坌两口分运。八里坌船少路远，配谷无多。鹿港船只较多。自眷谷折价后，每年仅应配谷一万二千余石，未免船多谷少。鹿耳门一口，坐配台湾、凤山、嘉义三县，谷数本多，所裁眷谷无几，计每年仍配谷五万三千余石。势有偏重，难以疏通积欠。前据台湾府厅节次议详，请将鹿耳门应运嘉义县谷，自道光十年起，按年拨出一万石。改归鹿港口配运，另拨八千石归新开之五条港配运，由司详准遵办。兹臣就近察看各口情形，自应照此分口匀配，俾得年清年额。是原定配运章程，尚属妥善，毋庸更改。至节年欠运之多，由于每年未能照额运足，遂致陈陈相因。而欠运之故则有二：一因商船日少，一因谷数不足。

　　查商船之所以日少者，其故亦有二。台湾所产，只有糖米二种。近来粤省产糖充旺，纷纷外贩。至台地北贩之糖，获利较薄。米谷一项，又以生齿日烦，其存积不能如昔日之多。上年内地及浙江省歉收，米贵不得不暂弛海禁。台米既多外贩，致本地价亦增昂。漳、泉一带船户赴台贩米者，常虞亏本，因而裹足不前。又海上风■〈日卂〉不利，即如本年六、七两月，飓风迭发，台地口岸，据报商运货船与配载撤兵商船有击碎七只之多。其外洋有无漂失，与内地口岸有无遭风船只，臣尚未及闻知。商船既坏于风波，商力有疲于折乏，赴台之船自少，内运之米遂亏，此亦实在情形。第商船既少，则台地谷石当有盈积，何以谷数又有不足？查积年欠运兵谷，除现已拨放抚恤并抵放征兵口粮外，计其欠数，尚不下十万石。臣详加访察，现在征存未运之谷，业已无多，而积年民欠未征者甚属不少。即如彰化县年额应征谷三万三千余石，自嘉庆二十三年起，逐年民欠皆有三、四千石不等，以十年计之，即有三、四万石。一县如此，他县可知。臣因各该县造报欠数，恐有不实，现经奏明勒限核算，交代一清，则欠数即出。此时道府皆系新任，无所用其回护，即责令就此澈底督查。其交代已结之厅县，亦饬将十二年以前册报民欠，清查完数，均毋许稍有隐混。统于半年限内，出具切实印结，分别酌办。如果实系民欠，亟宜勒限追征，归补内地各仓垫放各营兵米之款。惟台地上年秋收歉薄，又遭贼匪蹂躏，本年早稻未能一律丰稔，现在军务方竣，民气未□，催科不宜急切。统俟查明实欠谷数，另以酌定限期，奏恳圣恩分年带征，以纾民力。其已征未运之于内，有挪垫征兵口粮，亟应清出补运，亦于清厘交代案内，一并责成道府切实盘查。以上据报民欠与那放征兵口粮二事，如有捏饰亏短，即行据实严参追办。

　　臣愚以为既清其源，须绝其流。目下情形，当以赶运新谷，不使再欠为急务。现计台属各口，年运兵谷七万余石。各县果能照额征收，全数运澳，按船配运，一切认真经理，尚不至再有积压。然欲令其新旧并运，仍恐有名无实。应请嗣后责成台湾经征各县，将年额应运内地兵谷，循照道光六年奏定按船配运章程，逐年扫数运足，不许颗粒短欠。并令管口之台防、鹿港、淡水三厅，随时按数檄催运澳，催之不应，并移道府提究。每届年终，经征各县与管口厅员，各将实运谷数，造具清册，由道府核明，详报督抚，核对内地收谷实数，于每年奏销前专折奏报一次。如有短少惰征之咎在县，短配之咎在厅，即将玩误之员随折严参，以示惩儆，仍勒限责令自行雇船补运。所有追完民欠，应俟征有成数，随时专雇商船，赴台运回，毋庸按船带运，俾此后年额兵谷，不致借口再有拖欠。至商力疲乏情形，尤宜加以体恤，培其元气。访查沿海管口丁胥，于船只出入，向有苛求规费之弊。迨乾隆五十三年，奏定各口巡查饭食之费，每船一只，文口准取番银五元，武口准取番银三元，随经勒碑海岸，仍不免暗中多取，惟现在尚无告发之案。臣惟当申明定例，剀切晓示，如再有管口员弁纵容丁胥格外苛索，苦累商船，以及私折卖放各项情弊，定即严行奏参治罪。如此核实清厘，逐层整顿，于兵糈商力，似均不无裨益。臣谨将查办缘由，恭折覆奏，是否有当，伏乞皇上圣鉴训示。谨奏。

　　道光十三年八月二十七日奉朱批：依议妥办，钦此。

　　——录自明清史料戊编第二册一八九～一九○页。

　　六八、户部「为内阁抄出闽浙总督程祖洛等奏」移会

　　户部为移会事：福建司案呈，内阁抄出闽浙总督程等奏前事一折，相应抄单移会可也。须至移会者。计单一纸。右移会稽察房。道光十四年六月十九日副郎景。

　　闽浙总督臣程祖洛、福建巡抚臣魏元烺跪奏为省会米价昂贵、开仓平粜、以济民食、恭折具奏、仰祈圣鉴事：窃照福建省城人烟稠密，本地产米不敷民食，向来商贩源源接济。连岁台湾内地收成俱未丰稔，米船到省稀少。兹当晚收之后，粮价尚未见平。臣等因恐青黄不接之时，民食拮据，必须预为筹划。先于本年正月间，奏请酌拨上下游各厅县仓谷六万石碾米运省，以备粜济，钦奉谕旨允准在案。现在省城市价，每中米一石，卖钱四千六百文有零，相距早收尚远，贫民买食维艰。臣等与在省司道酌商，亟宜开仓粜济。已饬地方官亲率乡耆确查户口，定于五月初二日即就上下游各厅县运到米石，设厂平粜，按照中米价，每升除酌减十文，粜钱三十六文，除兵丁、书役及有力之户不准买籴外，其余实在贫民，分别大口、小口给票赴籴。并多派委员，会率绅耆，详慎稽查，妥为经理，务使无滥无遗，以仰副我皇上圣爱黎元之至意。臣等仍再设法，广招商贩。一俟粮价渐平，即行停粜。至省外各属，现据平潭厅并永福、建宁、归化、大田等县详请开仓平粜，及此外如有应行粜济之处，即按照各该地方情形，核实粜价，饬令办理，随时咨部外，臣等谨合词恭折具奏，伏乞皇上圣鉴。谨奏。

　　道光十四年六月初三日奉朱批：妥实办理，钦此。

　　——录自明清史料戊编第二本一九一页。

　　六九、户部「为内阁抄出闽浙总督锺祥等奏」移会

　　户部为移会事：福建司案呈，内阁抄出闽浙总督锺等奏前事一折，相应抄单移会可也，须至移会者。计单一纸。右移会稽察房。道光十七年五月日，主政余。

　　闽浙总督臣锺祥、福建巡抚臣魏元烺跪奏为饬催台属额运道光十五年分内地兵米兵谷、全数完竣、恭折奏祈圣鉴事：窃照台湾府属台湾、凤山、嘉义、彰化四县额运内地沿海各府厅县仓兵米兵谷，向由鹿耳门、鹿仔港、八里坌、五条港四处海口匀配商船内渡。前因递年积欠，当经奏明自道光十三年为始，年清年款，每年造册，详明督抚，于奏销前专折奏报一次。嗣将应运道光十三、十四年分米谷催办运清，奏明在案。兹查道光十五年分台属各县应运内地兵米兵谷，臣等严饬各该厅县遵照奏定章程，赶紧配运，遇有商船不敷拨配，即由各该管口厅县自行雇船专运，均不准稍有欠延。嗣续一律办运完竣，报经台湾道府造册，由司会详，批饬覆查后。据藩司、粮道查明委系按数运竣，详请具奏前来。臣等复核无异。除饬严催各该厅县迅将道光十六年分应运米谷，依限运清，不许颗粒蒂欠，如有迟误，即行指参示儆，并将道光十二年以前积欠谷石，饬催委员澈底查明实在民欠及道光十年以前豁免确数，分别催运筹办外，所有道光十五年分台属应运内地兵米兵谷全数运竣缘由，臣等谨合词恭折具奏，伏乞皇上圣鉴。谨奏。

　　道光十七年四月十八日奉朱批：知道了，钦此。

　　——录自明清史料戊编第十本九八○页。  
　 

卷六

　　七○、闽浙总督德沛题本（奏拟台籍粤民考试办法）乾隆六年四月二十九日

　　七一、吏部题本（遵旨核拟广东民人刘麟游等在台冒考入学一案）乾隆三十七年十月初三日

　　七二、礼部「为礼科抄出本部议覆福建巡抚浦霖等奏」移会（彰化县加增学额）乾隆五十六年六月二十八日

　　七三、礼部奏折（议覆闽督阿林保等恳恩加广台湾府中额进额，添设廪增优贡）嘉庆十二年四月二十八日

　　七四、礼部「为内阁抄出福建巡抚史致光奏」移会（查报本年乡试未中台郡年老诸生名册）嘉庆二十三年十二月

　　七五、礼部「为内阁抄出闽浙总督孙尔准等奏」移会（请加设台湾粤籍举额，并增各厅县学额）道光八年三月

　　七○、闽浙总督德沛题本

　　兵部右侍郎兼都察院右副都御史总督福建浙江等处地方军务兼理粮饷纪录二次镇国将军驻札福州府宗室臣德沛谨题为请旨事：据署福建布政司乔学尹呈详：奉闽浙总督德部院牌，乾隆五年四月十二日准礼部咨开，仪制司案呈，礼科抄出本部议覆巡视台湾御史杨二酉条奏粤人在台考试一疏等因，于乾隆五年二月二十九日题，三月初一日奉旨：依议，钦此。相应抄录原题，行文该督，遵奉旨内事理施行可也。计黏单一纸，内开：该臣等议得巡视台湾御史杨二酉奏称：雍正五年，前任督臣高其倬题请清厘台湾学政疏内，请嗣后查其见居台地有田产家室入籍已定之人方准收考等因，经礼部覆准在案。其时在台民人，因原疏内并未声明闽、粤一体字样，遂以粤人为客民，始终攻揭，至今未得与考，诚属缺典。臣恳皇上敕谕督抚，令该府县详查粤民见居台地有田产家室编入户口册籍者，准其另编字号，即附各该县府应考，送学臣汇试取进数名，附入台湾府学管辖。其取进名数，应俟详查考试之人，酌定再行请旨。并台湾府学廪增额数，或照内地府学之例廪增各加二十名，或照州学之例各加十名，统俟圣裁。再台籍生员乡试，向编台字号，额中二名。今粤人既入台籍，应否一体编入台字号，或另编字号，作何取中之处，伏祈敕部议覆等因，具奏前来。查学政全书内开：凡入籍二十年以上，坟墓、田宅确有印册可据者，方准考试等语。又雍正五年八月内，经臣部议覆福建总督高其倬疏称：向因台地新辟，读书者少，多系各处之人冒籍应试。今台地升平日久，文风渐盛，应如所请，嗣后岁、科二试，饬令该地方官查明见住台地之人、有田有屋、入籍既定者，取具里邻结状，方准送考等因各在案。是居住台地之人，必有田有屋入籍合例者方准收考，其冒籍童生，仍不许溷行考试。今该御史奏称台郡之人，以粤人为客民，始终攻揭，恳请另编字号取进，并府学加添廪增额数，及乡试作何取中等语。查更定籍贯，以及编号、加额、入学、取中等事，俱关考试大典，理宜详慎。今粤民入籍台郡，应先将见在居住台郡例合考试者确查人数多寡，并与该处士子是否彼此相安，不致将来有滋事之处，逐一查核，据实题明，始可将应否另编字号及廪增乡试如何酌定之处，分晰定议，未便于未经查明之先，遽为议覆。应令该督抚会同该御史确查定议，具题到日，再议可也等因，咨院行司。奉此，又奉前福建巡抚王署院牌，准咨行同前因到司。

　　奉此，随经饬行台湾府并移会台湾道查议去后。兹准台湾道移：据台湾府详称：遵即转饬台、凤、诸、彰四县确查去后。兹据台湾县考送粤童共一百一十七名，凤山县考送粤童共四百四十四名，诸罗县考送粤童共五十三名，彰化县考送粤童共九十八名，各试卷亲供同花名清册先后申缴各到府。据此，该摄理台湾府事台湾道副使刘良璧查得：粤民流寓在台，年久入籍者，台属四邑，均有户册可稽。其父兄虽祗事耕耘，而子弟多有志诵读。是以俊秀之子，堪以应试者，实繁有徒。但溯其本源，究属隔省流寓，此台童所以攻揭惟严，不容与考，奋进末由，诚堪轸惜。蒙巡台杨御史奏准部咨檄行查议通详等因遵行。据台、凤、诸、彰四县册报，考验过实在粤童堪以应试者，通共计七百一十二名，取具亲供同试卷一并申缴前来。卑摄府细加查议，应请于岁科两试将粤童另编字号，照小县之例，四邑通较，共取进八名，附入府学管辖。其子弟续有出考者，总以取进八名为额。其粤生既附府学管辖，则府学之廪增额数亦应加增。应请照州学之例，各加额十名，于粤生内渐次拔补。仍照例挨年出贡。所有取进粤生，自应准其一体乡试。但台籍生员乡试，系编台字号，额中二名。若粤生一例编入台字，恐占台生中额。若议请加额，则粤生定籍伊始，为数无多，应俟数科之后，粤生之乡试数满百人，再行援照台例题请，另编字号，取中一名。如此则粤人并无越占台地士子之额，彼此均属相安，永无滋事矣。再查各县考试粤童卷册，并无以武童与考者，所有武童与考取进额数毋庸预为悬议，合并声明等由到道。覆查无异，转移到司。准此，又奉准前巡台杨御史咨同前因行司，一并确查核议通详会题等因。

　　奉此，该署布政使乔学尹查得：前任巡台杨御史奏请粤民入籍台郡另编字号考试一案，奉准部咨；查更定籍贯以及编号、加额、入学、取中等事，俱关考试大典，理宜详慎。今粤民入籍台郡，应先将见在居住台郡例合考试者，确查人数多寡，并与该处士子是否彼此相安，不至将来有滋事之处，逐一查核，据实题明，始可将应否另编字号及廪增乡试如何酌定之处，分晰定议，未便于未经查明之先，遽为议覆，行令确查定议，具题到日再议等因行司。遵即转行确查去后。兹准台湾道移据台湾府议详前来，本署司查在台粤民，均属赤子，原应准其一体与考，缘系隔省流寓，恐占闽童地步，故攻揭惟严，至今不许在台就试，而粤民之精通文艺者，格于成例，奋进末由，殊觉可惜。今既据台、凤、诸、彰四县亲加考验，实在粤童堪以应试者共有七百一十二名，则人数已多，相应准其一体与试。应请于岁、科两试，将粤童另编字号，四邑通较，照小县之例，共取进八名，附入府学管辖。其子弟有续出应考者，总以取进八名为额。廪增一项，照州学之例，加额十名，于粤生内渐次拔补，挨年出贡。既与台童之定额不至有亏，而粤童之有志上进者均得蒙作人雅化矣。所有取进粤生，自应准其一体乡试。但台籍生员乡试，向系编列台字号，取中二名。若将粤生一例编入，未免有占台额。若议请加额，则粤童定籍伊始，应试无几，又未便另编字号。应俟数科之后，数满百人，再行题请，另编字号，取中一名。如此庶粤民上进有阶，彼此各有定额，并无侵占，均属相安，永无滋事，深沐皇仁于无既矣。至武童见在并无应试，毋庸预为定额，俟将来人有成数，另详请题。合就议详，伏候察核会题等由到臣。

　　据此，该臣看得：前任巡台御史臣杨二酉奏请粤民入籍台郡另编字号考试一案，接准部咨：查更定籍贯以及编号、加额、入学、取中等事，俱关考试大典，理宜详慎。今粤民入籍台郡，应先将见在居住台郡例合考试者，确查人数多寡，并与该处士子是否彼此相安，不至将来有滋事之处，逐一查核，据实题明，始可将应否另编字号，及廪增乡试如何酌定之处，分晰定议，未便于未经查明之先，遽为议覆。令臣等会同该御史确查定议，具题到日再议等因。经臣转行遵照去后，兹据署福建布政使乔学尹呈详：查在台粤民均属赤子，原应准其一体与考，缘系隔省流寓，恐占闽童地步，故攻揭惟严，至今不许在台就试。而粤民之精通文艺者，格于成例，奋进末由，殊觉可惜。今既据台、凤、诸、彰四县亲加考验，实在粤童堪以应试者共有七百一十二名，则人数已多，相应准其一体与试。应请于岁、科两试将粤童另编字号，四邑通较，照小县之例，取进八名，附入府学管辖。其子弟有续出应考者，总以取进八名为额。廪增一项，照州学之例，加额十名，于粤生内渐次拔补，挨年出贡。既与台童之额不至有亏，而粤童之有志上进者均得蒙作人雅化矣。所有取进粤生，自应准其一体乡试，但台籍生员乡试，向系编列台字号，取中二名；若将粤生一例编入，未免有占台额；若议请加额则粤童定籍伊始，应试无几，又未便另编字号。应俟数科之后，数满百人，再行题请，另编字号，取中一名。如此庶粤民上进有阶，彼此各有定额，并无侵占，均属相安，永无滋事，深沐皇仁于无既矣。至武童见在并无应试，毋庸预为定额，俟将来人有成数，另行请题等由，详请会题前来。臣覆查无异。除册送部外，谨会同署理福建巡抚印务广东布政使臣王恕、巡台御史兼理学政臣张湄合词具题，伏乞皇上敕部议覆施行。再照此案缘臣赴浙巡查，所有钦部案件，例得扣展，合并声明。臣等未敢擅便，为此具本谨题请旨。乾隆六年四月二十九日兵部右侍郎兼都察院右副都御史总督福建浙江等处地方军务兼理粮饷纪录二次镇国将军驻札福州府宗室臣德沛。

　　旨：该部议奏。

　　——录自明清史料戊编第一本五五～五七页。

　　七一、吏部题本

　　经筵日讲起居注官太子太保东阁大学士礼部尚书兼管刑部掌翰林院事管理吏部事务革职留任臣刘统勋等谨题为遵旨核拟具奏事：该臣等议得：准礼部咨称，福建巡抚余文仪咨称，广东民人刘麟游等在台冒考入学一案：刘麟游、黄骃、伍逢捷、冯徽烈，均系粤民。刘麟游之祖刘尔爵、父刘俊升于康熙、雍正年间来台，在凤山县垦耕。嗣因回籍身故。刘麟游于乾隆二十七年领照来台。又黄骃之祖黄应岐于康熙年间来台，住彰化县地方，乾隆二年垦耕张振万即张达京田业。乾隆十二年，伊父黄元茔带伊来台。十四年，伊父将应分之业典与伊弟黄秀锡，旋即回籍身故，黄骃即住居台地。又吴明之祖吴从周名、父吴子贤又名启汉，于康熙年间来彰化县垦耕官庄田五甲，年输粮银六两零，户名吴启汉，入籍台地，生长吴明。又伍逢捷本姓李名嗣长，自幼依寓母家伍姓抚养，未从其姓。乾隆三十二年四月，甫来凤山地方，旋往诸罗县，冒顶伍逢捷姓名。又冯徽烈之祖冯玉魁、父冯若纪于康熙、雍正年间寄寓凤山县，父祖回籍身故。冯徽烈于三十年来台，适乾隆三十二年十二月内，台郡科试生童，刘麟游、冯徽烈冒入凤山县籍。刘麟游浼生员刘朝东认保，冯徽烈浼已故生员林魁章认保。伍逢捷冒诸罗县籍，浼生员张东汉认保。吴明、黄骃入彰化县籍，浼生员廖新、黄培骅认保。同回粤之梁谟、赖济、谢荣赴前台湾道张珽衙门应试，均蒙取进，拨入府学。冯徽烈于三十三年领照往省乡试，顺便回粤，至三十五年九月十七日在籍病故。伍逢捷于三十五年十一月内回至内地。嗣因梁谟在籍与梁逢伍等控争祖遗尝租，究出梁谟等偷渡过台，冒考入学等情，经两广总督李侍尧具奏，将梁谟、谢荣、赖济照越渡缘边关塞律杖徒。奉部议覆，查明梁谟等入学年分，斥革除名。其同考入学之伍逢捷等，是否系入籍应考之人，与失察偷渡、滥准收考应参各该地方官，均由闽就近详查明确，分别办理等因，行委台郡各县提齐应审人犯，会同质讯，据供前情不讳。

　　据刘麟游供：生员今年三十五岁，原籍嘉应州镇平县人。康熙四十六年，祖父尔爵，号训伯，就过台湾，住在凤山县埤仔头庄，向施姓业户垦田七甲零。乾隆十六年间，施姓把业卖与陈思敬了，有业户历年给过租单及管事柯廷第可查问的。雍正年间，父亲俊升也来台帮耕。乾隆元年，祖父因年老回籍，到七年死了。父亲是二十九年正月内死在台湾。三十五年三月内，是弟郎日辉，即监生凤鸣，在凤山县请领往回印照，搬运骸骨回籍。冬间来台。上年六月死在凤山，现葬埤仔庄的。生员母亲陈氏。娶妻曾氏，生一个儿子，名叫文堂，都在内地。生员是二十七年三月同叔父俊登、弟郎日辉在镇平县领照过台，照内名字日煌，这刘麟游名字是考时取的。生员虽是二十七年来台，家眷现在内地，与例稍有不符；但祖父置有产业，已经年久，并不是偷渡冒籍。是以保生刘朝东纔肯保结的。总是粤人，在台应试，原是客籍，但要实有产业，就算有根底入籍的了，大家都许考试，从不攻击，所以里管族邻都肯出结，就是地方官也无从查察的。这刘朝东是和生员同族，没有送过他分文谢礼，实在并无贿嘱。诘讯保结梁谟、谢荣之生员赖钦书，实因乡亲情面混保，止得谢礼一圆，并无得受多贿。保结刘麟游、黄骃、伍逢捷之生员刘朝东、黄培骅、张东汉佥供误认粤人，本系寄籍，致未细查误保，均无贿嘱情事。查吴明系在台生长，坟墓、家族、产业均在台地，并非冒籍，同保结之生员廖新，应毋庸议。刘麟游在台虽有产业，但本身入籍年例不符，且坟墓、家属俱在内地；黄骃，伊祖在台耕种，随父至台虽已二十余年，但田产已典与胞叔承管；俱非入籍既定之人，与入籍二十年以上之例不符，均讯无偷渡情事，应照冒考例，各杖八十，革去衣顶。保结梁谟、谢荣之生员赖钦书，保结刘麟游之生员刘朝东，保结黄骃之生员黄培骅，保结伍逢捷之生员张东汉，虽据各坚供并无受贿，但不遵照定例确查来历，冒昧混保，应均照冒保例杖八十，各革去衣顶。李嗣长顶名冒考，俟提到另结。冯徽烈在籍病故，经县现在移取嘉应州印结。另送保结赖济、冯徽烈之生员林魁章，即林元辰，已经病故，毋庸置议。保生所得各礼银，照追入官。供明之保邻人等，经县遵例省释。所有奉取梁谟、谢荣、赖济在厦偷渡过台失察文武职名，饬行台、厦二厅查明，另行开报。本案混行录送各职名，系前任台湾县病故知县赵爱，前任凤山县今升延平府上洋口通判谭垣，前任诸罗县另案被参知县陶浚，前任俸满彰化县知县韩琮；由府录送职名，系现任台湾府知府邹应元；理合开报，应听吏部议（处）等因，于乾隆三十七年九月初三日移咨前来。除梁谟、谢荣、赖济在厦偷渡过台失察职名，应俟该抚查明另参，到日再议，前任台湾县知县赵爱已经病故，毋庸议外，查刘麟游等在台虽有产业，但本身入籍究与年例不符，该县府等混行录送，均应议处。应将前任凤山县知县谭垣、前任诸罗县知县陶浚、前任彰化县知县韩琮、前任台湾府知府邹应元，均照混行收考降一级调用例降一级调用。查谭垣已升延平后上洋口通判，应照例于现任内降一级调用，陶浚已经革职，又经捐复候补，韩琮已经俸满离任，均应照例于补官日降一级用。邹应元已经革任，奉旨出具考语，送部引见，应照例降一级调用注册。谭垣有加一级，应销去加一级，韩琮有即升一次，应销去即升一次，俱抵降一级，均免其降调。恭候命下臣部遵奉施行。臣等未敢擅便，谨题请旨。乾隆三十七年十月初三日，（下缺）

　　旨：依议。其因混行收考议以降调注册之邹应元，仍照前旨，着该督抚出具考语，送部引见，议以降级用之陶浚，俟补官引见之日，该部将此案降级之处声明请旨。

　　——录自明清史料戊编第二本一二三～一二四页。

　　七二、礼部「为礼科抄出本部议覆福建巡抚浦霖等奏」移会

　　礼部为遵旨议奏事：仪制司案呈，乾隆五十六年六月十七日，礼科抄出本部会同兵部议覆福建巡抚浦等题请彰化县加增学额一疏，于乾隆五十六年六月十三日题，本月十六日奉旨：依议，钦此，相应抄录原题移会可也。须至移会者。计抄单一纸。石移会稽察房。乾隆五十六年六月二十八日。

　　该臣等会议得福建台湾府彰化县，自雍正元年增设。维时缘系新设之县，照小学额取八名，经臣部议：俟人文充盛之日，酌量加增等因在案。今据福建巡抚浦霖等疏称：彰化县自设学以来，阅今六十余载，文风日盛，多士振兴。又加淡水一厅，附入彰化县学考试。若仍照原额取进八名，不免向隅。请照台湾等三县之例，取进十二名。至于贡期□□□□之例，二年一贡等因，具题前来。查与臣部原议酌增之例，均属相符，应如所请，于乾隆五十八年岁试为始，彰化县学额取八名之外，加增四名。每逢岁科两试，各取进文童十二名。其廪生出贡，即以下次岁试为始，按照食饩年分，先后二年一贡，以昭画一。再该抚等疏称，彰化县武童进额，应仍照旧额取进八名，无庸加增等语，亦应如该抚所请，仍照旧额取进，毋庸加增。再此本系礼部主稿，合并声明。臣等未敢擅便，谨题请旨。

　　——录自明清史料戊编第五本四一○页。

　　七三、礼部奏折

　　礼部谨奏为遵旨议奏事：嘉庆十二年四月二十八日，内阁抄出闽浙总督阿林保、福建巡抚张师诚奏台湾府人文日盛、恳恩加广中额进额、并添设廪增优贡等因一折，奉朱批：礼部议奏，钦此。查原奏内称：台湾一府，从前额中举人二名，另编至字号拨给中额。现在有志观光者不下千百余人，而科举仅准录送二百余名，中额仍止二名。再台湾四县应考文童，近年册报多至三千余人，较之内地大中各县应试童生，不相上下，而进额尚不及内地中县。又附居台属之粤籍文童额进八名，并未专设廪增。今粤籍取进人数，几倍于前，廪增未设，洵为人多额隘。又优贡一项，三年举行一次，由学臣会同督抚考校，通省仅取五、六名。因台湾学政系道员兼理，不得与□地各属诸生同邀考选。合无仰恳天恩，俯准将台湾乡试中额，于闽省额定八十五名之外，再加一名，连前共中三名。并于至字号内取中副榜一名。每届乡试，准其录送科举五百名。台湾府学，闽籍文童加进二名，粤籍文童加进二名。台湾、凤山、嘉义、彰化四县，每学加进文童二名。粤籍生员，准照小学之例，添设廪、增各十名。台湾诸生，亦准报优送交内地汇考，录取送监肆业。本年乡试，应请即照此办理等语。

　　臣等查福建台湾一府，孤悬海外，涵濡圣化，百数十年。兹当人材踊跃奋兴，允□推广皇仁，以示鼓励。勘查定例，大省每举人一名，录送科举八十名。该府额定举人二名，另编至字号取中，每逢乡试，录送科举，经臣部于乾隆八年议准，令该学臣于科举二百名定额之外，酌量宽余录送。今该总督等以该府应试生员不下千百余人，请加中额一名，诚为加惠海隅人材起见，应准其于至字号举人二名之外再加一名，定为三名。其所请录送科举五百名之处，核与大省每举人一名录送科举八十名之例相去悬殊，应酌定为三百名。此外实有文理清通，可以造就者，准于定额外量为宽送，仍不得滥收，以昭慎重。又该府学额进闽籍文童二十名、粤籍文童八名，额设廪、增各二十名，俟粤籍与闽籍生员一体挨补，其所属台湾、凤山、嘉义、彰化四县学各额进文童十二名，额设廪、增各十名。今该总督等请于该府学加粤籍专额廪、增各十名，闽籍、粤籍各加文童二名，四县学各加文童二名，为数未免过多。臣等公同酌议，各省府学例定廪、增各四十名，间有甫经设学，因入学员额不多者，其廪、增各额亦复多寡不等。台湾一府，设学已久，廪、增额限二十名，似觉稍隘。应准以原定廪、增各二十名专归闽籍生员充补，粤籍准其另设廪、增各八名。除将现在实廪、实增拨归新额外，余□□下届岁科考为始，专将粤籍生员挨次帮补，仍与闽籍生员统较补廪日期，先后出贡。并准于该府学内闽籍加进文童一名，粤籍加进文童一名，四县学内各加进文童一名。各学生员报优者，由台湾道造册送交福建学政，与内地各府优生一体会考。至副榜定例，每举人五名取中一名。该府旧中举人二名，今议增一名，亦不足五名之数，所有该总督等请加至字号副榜一名之处，与例不符，应毋庸议。臣等核议缘由，是否有当，伏乞皇上训示臣部行文该督抚遵照办理。为此，谨奏请旨。

　　——录自明清史料戊编第二本一六六页。

　　七四、礼部「为内阁抄出福建巡抚史致光奏」移会

　　礼部为移会事：仪制司案呈，嘉庆二十三年十一月二十六日，内阁抄出福建巡抚史奏本年戊寅恩科乡试三场完竣年老诸生一折，于本月二十四日奉朱批：礼部知道，钦此。钦遵到部。相应抄录原奏移会稽察房可也。须至移会者。右移会稽察房。嘉庆二十三年十二月日。

　　福建巡抚臣史致光跪奏为查明本年乡试未中年老诸生、恭折奏闻、仰祈圣鉴事：窃照嘉庆六年定例，三场完竣，年老诸生，祗须查明实在年岁具奏，旡庸拘定入学年分。又定例，具奏年老士子时，应请敕交礼部核覆具奏。又嘉庆十八年间奉旨：乡会后，年老诸生三场完竣，着照旧例递加十岁，方准列入等因，钦此。兹福建省戊寅恩科乡试，现年未届九十各生外，其年届九十岁之老生陈望恩一名，八十岁之老生蔡振清、赖继辉二名，三场完竣，经臣核对台湾道送到各生清册年岁，俱属相符。各学取具廪保甘结，加具印结，呈送前来。臣查该生等耄年力学，犹励志于青云，晚岁穷经，冀成名于皓首，洵属熙朝盛事，实为艺苑休祥，核之定例，均属符合。除造册咨部查核外，臣谨恭折具奏，并缮清单，恭呈御览，伏乞皇上睿鉴，敕部核覆施行。谨奏。

　　——录自明清史料戊编第二本一六八页。

　　七五、礼部「为内阁抄出闽浙总督孙尔准等奏」移会

　　礼部为移会事：仪制司案呈，道光八年三月十三日，内阁抄出闽浙总督孙等奏加设台湾粤籍举额并增厅县学额一折，本年三月十一日奉朱批；礼部议奏，钦此，钦遵到部。除本部另行核议具奏外，相应抄录原奏移会稽察房可也。须至移会者。右移会稽察房。道光八年三月日副郎伊。

　　闽浙总督臣孙尔准、福建巡抚臣韩克均跪奏为台湾府人文日盛、仰恳圣恩、加设粤籍举额、并增厅县学额、以广文教事：窃照台湾孤悬海外，民无土著，皆系闽、粤之人寄居；闽则漳、泉，汀三府，粤则惠、潮二府，嘉应一州，是以学校有闽籍、粤籍之分。闽籍生员，另编字号，每科乡试中文举人三名；粤籍生员则系散入福建通省卷内，凭文取中。又该府属台湾、凤山、嘉义、彰化四县文童，每县定额取进十三名；其澎湖厅应试童生，附入台湾县学，并未另设进额。前据台郡绅士郭开荣等以海外人文日盛，呈请加设粤籍举额，并增四县及澎湖厅文童进额等情，由台湾道、府、县学递加查议转详，饬据藩、臬两司会核请奏前来。臣等伏查台湾为海外要区，百余年来，涵濡圣化，人文蔚起，蒸蒸日上，所当仰恳恩施，广其登进之阶，俾多士鼓箧奋兴，野处不昵，崇开庠序，潜消鸳骛之风，服习诗书，益敦礼义之教。臣等谨酌拟条款，为我皇上陈之：

　　一、请设粤籍举额一名，以符原案也。查乾隆六年礼部议覆前任闽浙总督宗室德沛具题，粤生乡试，俟数科以后，数满百名，再请另编字号，取中一名等因。嘉庆十六年，经前署督臣张师诚以粤籍生员造送科考者已有八十八名，加新进九名，共有九十七名，题请另编字号，取中举额一名。奉部驳称，检查嘉庆十四年科考册内，粤籍生员列入等第者仅止三十四名，即造送录遗者亦未必人人尽属可取，不得遽添中额，致各省客籍纷纷效尤等因。兹据台湾道册报粤籍生员现计一百二十三名，已远过百名之数。臣等查乾隆六年部议，粤生数满百名，即请取中举人一名。今系遵奉原议办理，非他省客籍所得援以为例。应请于台湾闽籍中额三名之外，另编田字号加设粤籍中额一名。庶闽籍、粤籍各有定额，并昭平允，亦与原案相符。

　　一、请加四县文童学额以昭激劝也。查台湾、凤山、嘉义、彰化四县各额进文童十三名。近年以来，文风加盛，应试之人，倍多于昔，几与内地大县相同，而学额尚不及中县之数。登进之途，未免稍隘。臣等伏思台湾民情浮动，悍而且愚，必须读书明礼之人日多，方可化其嚣凌之习。应请将该四县学额各增广二名，俾士民观感振兴，益知以诵读为事，庶几比户弦歌，得收爱人易使之效，实于海外风俗大有裨益。

　　一、请定澎湖厅文童进额，以示鼓励也。查澎湖地方，孤悬大海之中，四面汪洋巨浸，应试童生，向系附入台湾县学，航海往还，风涛险阻，因未明着进额，间有徒劳跋涉，竟未获隽一人者，不免向隅。该厅赴试文童，现在已及百人，查与淡水厅设学之初，人数相等。应请岁科两试各取进二名，以示鼓励。仍照粤籍文童之例，附入府学，划一办理。

　　以上各条，臣等悉心酌核，仰恳圣恩，饬部议覆。如蒙俞允，请即自本年乡试为始，合并陈明。臣等谨会同福建学政臣史致俨合词恭折具奏，伏乞皇上圣鉴训示。谨奏。

　　——录自明清史料戊编第二本一七一～一七二页。  
卷七

　　七六、福建水提督王郡折（奏报客民偷渡过台情形并严拿客头窝引之人治罪）雍正十三年九月初六日

　　七七、闽浙总督郝玉麟揭帖（防止内地奸民偷度过台）雍正十三年十月二十日

　　七八、巡台御史白起图等奏折（请免查验箕斗）

　　七九、户部「为内阁抄出巡台给事中六十七等奏」移会（请准台民搬眷及内地民人来台探亲）乾隆九年八月初八日

　　八○、户部副折残本（议覆六十七请准台民搬眷及内地民人来台探亲）

　　八一、吏部「为内阁抄出福建巡抚吴士功奏」移会（请广台民搬眷之恩例，并定有司失察偷渡之处分）乾隆二十五年二月初十日

　　八二、刑部「为内阁抄出浙闽总督杨廷璋奏」移会（请停台湾搬眷之例，酌筹禁戢偷渡之条）乾隆二十六年九月

　　八三、闽浙总督富勒浑奏折（奏拟开放蚶江为渡台口岸一切事宜）乾隆四十八年十二月二十六日

　　八四、刑部「为内阁抄出闽浙总督富奏」移会（汇奏乾隆四十八年分拿获偷渡人犯乾隆四十九年二月

　　八五、户部「为本部议覆闽浙总督富等会咨」移会（蚶江口商货出入，止准员役稽查，不得重复科征）乾隆四十九年十月十六日

　　八六、刑部「为内阁抄出两广总督孙士毅等奏」移会（汇报乾隆五十一年分查获偷渡台湾人犯名数）乾隆五十一年十二月

　　八七、吏部「为内阁抄出奉上谕一道」移会（严行讯鞫偷渡人犯）乾隆五十三年正月

　　八八、吏部「为内阁抄出闽督李侍尧奏」移会（汇报乾隆五十二年分闽省先后拿获偷渡人犯）乾隆五十三年二月

　　八九、闽督福康安奏折（汇报乾隆五十三年分闽省拿获偷渡人犯）乾隆五十四年正月二十五日

　　九○、户部「为内阁抄出闽浙总督觉罗伍拉纳奏」移会（查禁私贩丝斤等物）乾隆五十四年十二年十九日

　　九一、户部「为内闽抄出闽浙总督觉罗伍拉纳奏」移会（酌筹商艘出入口岸章程）乾隆五十五年七月初二日

　　九二、刑部「为内阁抄出台湾总兵奎等奏」移会（拏获偷渡人犯陈水等治罪）乾隆五十五年七月二十七日

　　九三、兵部「为内阁抄出台湾总兵奎林等奏」移会（拏获偷渡客民沈尧等治罪）乾隆五十五年九月初四日

　　九四、刑部「为内闽抄出闽浙总督觉罗伍拉纳奏」移会（汇报乾隆五十六年分闽省拏获偷渡人犯）乾隆五十五年十二月十九日

　　九五、刑部「为本部议覆福建水师提督兼管台湾总兵奎等奏」移会（拿获偷渡舵水客民蔡牙等审拟治罪）乾隆五十六年四月

　　九六、福建水师提督兼管台湾总兵奎林等残奏折（拿获偷渡人犯审明定拟）乾隆五十六年六月

　　九七、福建水师提督哈当阿等奏折（汇奏拿获偷渡人犯两起，审明定拟）乾隆五十八年正月初六日

　　九八、吏部题本（闽浙总督觉罗伍拉纳、福建巡抚浦霖不实力稽查偷渡，遵旨议处）乾隆五十八年四月十二日

　　九九、闽浙总督魁伦等奏折（遵旨覆讯蓝三世等私贩铁锅夹带渡台并备弁知情徇隐一案）嘉庆二年十月二十日

　　一○○、户部「为内阁抄出闽浙总督孙尔准奏」移会（请将海丰、乌石二港增设正口，以疏兵谷而便商艘）道光六年五月十四日

　　一○一、户部「为内阁抄出署理两江总督壁昌等奏」移会（会议渡台商船贩运茶丝绸缎办法）道光二十四年六月十二日

　　七六、福建水师提督王郡折

　　福建水师提督臣王郡谨奏为奏闻事：窃微臣仰沐皇上天高地厚之恩，拔置封疆，夙夜兢兢，惟以绥靖海洋为念。今岁照例派拨兵船十只游巡外，又另添兵船四只，挑选臣标勤慎千把前往南北二洋，督催在洋各舟师上紧巡哨，今内外海洋以及澎湖、台湾各处，仰仗天威，悉皆宁谧，商渔乐业，俱各安稳。惟有偷渡过台一事尚未能除。臣身任在水师，亟应访拿。因思偷渡之民，海边若无窝引之人，断不能自偷出口。缘窝家姓名住处未知，是以密令臣标中军参将王清会同原厦门海防同知杨翼成密差兵役，扮作偷渡客民，在路游移，以采客头姓名住处。本年三月二十六日，果有客头之伙伴陈基向前兜揽，因此诱出实情，方知客头名叫江升，父子四人，住漳州府海澄县港尾地方。见招多人，即欲出口。臣闻此信，就密令该参将并海防同知等亲往密拿。故就港尾地方四处拿到无照客民赖考等六十三名并客头江升一名，船一只。审出客头江妈生、江妈二、苏秀麟、李子英、江兴、又水手闇从。今仅获苏秀麟、江妈生二名，余尚未获。臣又闻陈基供称：该地另有僻港，可通大洋，不必从大担汛出口，因此黑夜可以偷渡。臣随亲往勘明该地果有僻港，偷出即系大洋，港口向无兵船防守。臣随知会督臣，在于该地港口之大径地方添设中营哨船一只，以资兜截。今本年六月十四日，防守大径汛之外委千总黄琛于港尾之港口追获客民王君禄、谢合二名，舵工王全一名。供出客头赖往，而窝家黄长老见在拘拿。七月初十日，该汛外委黄琛又拿到无照客民张有等一十一名，江佑等男妇幼童四十八名，并船一只，舵水客头浮水脱逃。见获之人俱能交海防同知收审。供出客头黄国、蔡明、曾正、高六，尚未获到。

　　今臣细查港尾地方，盖因江、黄二姓恃其族大人强，因此设船诱客，四远招人。招引前来，银钱哄骗到手，日则将人藏匿山坑石洞，夜则乘空偷行出口。甚至伙伴赴各府乡村，四处招引前来，将人藏匿海边，先用小船儎渡出口，偷上大船。及至瞭见兵船，其招引作奸之辈，原系海边熟径之人，随地将船傍拢，浮水飞逃而去，将客民听官兵拿能。审出客头招引之人，有司出票拘拿。伊将骗来之银多方买嘱。而差役见有多钱可得，乐于卖放。是以案悬半载有余，客头窝引之人终无获究。此三案之外，或于饭店，或于幽僻海边，盘获欲行偷渡无照客民一十余起，解交有司审究，非因偷渡未成，即因客民应照例先行发落，递回原籍。夫客民业已递回，客头又非比盗首定有限期追比差役，故差役更可卖放。客头在外又去招引。所以偷渡之害终不能除。今臣咨会督抚二臣，严饬有司先拿澳甲，地保、练总、邻族人等，追出客头，窝家、船户、舵水、招引之人，照例治罪，则偷渡之害可除矣。事关海洋，为此具折，专差臣标把总许朝耀赍捧密奏，伏乞皇上睿鉴施行。右谨奉闻。雍正十三年九月初六日，福建水师提督臣王郡。

　　御批：办理甚好。具见实心任事。向后更当留意。

　　——录自史料旬刊第十七期天六一五～六一六页。

　　七七、闽浙总督郝玉麒揭帖

　　总督福建浙江等处地方军务兼理粮饷兵部尚书兼都察院右副都御史拜他拉布勒哈番加七级纪录四十二次功加一等郝为饬行查议事：据福建布政司布政使张廷枚会同按察司按察使觉罗伦达礼呈详，奉臣牌：照得台湾为海外要区，水陆汛口，文武务须安设得宜，方足以资弹压，而海疆得以宁谧。今查鹿耳门为□□□□□□设有海防同知，现驻防守稽察□□□□□□□□防未免官微职小，应于台协所属将备内酌议轮班驻札鹿耳门把守，督察盘验，庶奸匪偷渡出入等弊可以消弭。又凡商渔船只出入口岸，盘查最宜严密。惟是不法之徒，每有私顶水手名字偷渡过台之弊，应将凡给商人船照，令地方官吊集在船人等，逐加亲验，照内将船上出海舵工水手姓名、年貌、籍贯、疤痣、箕斗逐一开列填注明白，仍取澳甲地保甘结。凡船只经过沿海各汛及抵台湾汛口，各该文武严加查盘。如果人照逐一相符，不许片刻阻滞，藉端需索。倘有人照不符情弊，□□□□□□□□原籍地方官详究。其沿途□□□□□□□□各文武有失察并贿纵徇隐等弊，分别参处治罪。斯顶照偷渡之弊可除。合行饬议备牌行司，即便遵照前指缘由，立即会同按司逐一确查，悉心酌议，具文通详，以凭核夺具题等因。奉此，该本司布政使张廷枚会同按察司按察使觉罗伦达礼会查得：台湾俯临大洋，水汛最为紧要。然必□□得宜，方收实用。至于内地奸民冒顶水手偷渡过台，俱应严查，以除积弊。今查鹿耳门系全台出入咽喉重地，向来文官止巡检一员，武官止千总一员，官卑不足以资□□□□□□□发台防同知移驻，巡检撤回□□□武□□□犹未周密，应请于台协三营游击分年轮防。一年之中，令值年之游击与本营千总三月一换，庶责成各专，而奸匪敛迹。再查内地奸民谋欲过台，其无照偷渡者，两地汛口果能稽查严紧，自难飞越。惟冒顶水手，最易朦混。应令地方官于商人给照之时，唤齐在船人等逐加亲验。将出海舵工水手姓名、年貌、籍贯、箕斗、疤痣逐一开列填注明白，仍取澳甲地保甘结存案。凡经过沿海各汛，及抵台湾汛口，文武各官细加盘验。倘有冒顶水手及私载无照客民查出者，将出口之内地汛守文武各官□□□奸民下□□匪例参处；如不能查出任□□□别有发觉者，将沿海各汛及入口之台地汛守各官照失察夹带违禁货物例参处；如受贿故纵者，计赃准枉法论。仍饬汛口各官，除人照相符之船验明立刻放行不许兜留需索外，其人照不符之船，不拘何处查出，即一面通报，一面押解原籍查究。是处分严则官役不敢怠忽，稽查密则奸宄不能漏网，其于海疆大有裨益。合就会议详覆伏候察夺具题可也等由到臣。

　　据此，该臣看得：台湾为海外要区，务必官兵安设得宜，方足以资弹压。而商渔船只出入口岸，尤宜盘查严密，俾内地奸民不致冒□□□，庶海疆□□宁谧。经臣转饬查议去后，□□□建布政□布政使张廷枚会同按察司按察使觉罗伦达礼呈详：查鹿耳门系全台出入咽喉重地，向来文官止巡检一员，武官止千总一员，官卑不足以资弹压。今文官已改拨台防同知移驻，巡检撤回新港，而武官仍旧，犹未周密，应请于台协三营游击分年轮防。一年之中，令值年之游击与本营千总三月一换，庶责成各专，而奸匪敛迹。再查内地奸民谋欲过台，其无照偷渡者，两地汛口果能稽查严紧，自难飞越。惟冒顶水手，最易朦混。应令地方官于商人给照之时，唤齐在船人等逐加亲验，将出海舵工水手姓名、年貌、籍贯、箕斗、疤痣逐一开列填注明白，仍取澳甲地保甘结存案。凡经过沿海各汛及抵台湾汛口，文武各官细加盘验。倘有冒顶水手及私载无照客民查出者，将出口之内地汛守文武各官照失察奸民下海为匪例参处；如不能查出任其进口别有发觉者，将沿海各汛及入口之台地汛守各官照失察夹带违禁货物例参处；如受贿故纵者，计赃准枉法论。仍饬汛口各官，除人照相符之船验明立刻放行、不许兜留需索外，其人照不符之船，不拘何处查出，即一面通报，一面押解原籍查究。是处分严则官役不敢怠忽，稽查密则奸宄不能漏网，其于海疆大有裨益，详请具题等由前来。臣覆查无异，谨会同福建巡抚臣卢合词具题，伏乞皇上敕部议覆施行。为此除具题外，理合具揭，须至揭帖者。雍正十三年十月二十日。

　　——录自明清史料戊编第一本二九～三○页。

　　七八、巡台御史白起图等奏折

　　臣白起图、严瑞龙谨奏为请免查验箕斗、以便商民、以除弊窦事：伏查台湾远处海滨，插田收稻，以及挑运造作，在在需用人工，内地贫民，竞趋就食。祗缘奸良错出，地方□□□□无照游民，辄多顶冒水手，偷渡过台。雍正□□□□臣高其倬檄令商船舵水填注箕斗，出□□□□□相符，始准放行。续经管理海关事泉□□□府张无咎力陈不便，请免填注在案。雍正八年，督臣高其倬复饬填注箕斗，又经商船户黄长兴等以商民未便呈请免填，经府厅县详覆仍照旧免填在案。凡以查验箕斗，原以防范顶冒，而奉行不善，每致为累商民也。兹本年九月内，复准部文，令汛口文武官盘查舵水箕斗。现经总理海关税务兴泉道朱淑权以商船填照后，舵水或因事故不能同往，另行雇募，多与原照不符。若俟回籍改填，往返需时，议令就地禀请给单填注，是□□□□民之一法。但臣等细加访问，查验箕斗，□□□□□商船出口，动以百计，少亦不下五、六□□□□舵水或十余人至二十余人不等。以千□□□之手指，汛口各官岂能逐一亲验？不得不假手胥役。此辈借端需索，稍有不遂，则指罗为箕，以箕为罗，势所不免。且渡海船只，全凭风信。若俟挨验毕始准放行，则风信已逾，守候动羁时日。况舵水众多，保无吉凶事故，口角微嫌，势必另行雇募。若令回籍改填原照，往返诚多未便；就所在地方禀请给单填注，而经过各汛口仍须挨次查验，需索守候，弊适相同。现今台地物价日昂，询其究竟，盖因商船以箕斗为累，观望不前之故。是查□□□不惟有累于商船，亦且不便于台民也。我□□□□□不周，至今查验箕斗种种未便，若非（约缺八字）时行时止，弊难永除。应请饬令地方官，嗣后商船过台，祗令原籍县将舵水年貌、乡贯填明照中，或因有事另雇，就地禀请给单填注，仍取具船户行保甘结，不许顶冒。汛口官弁验明放行。并令台地各官，务照内地之例，设立十家牌，将各家实在籍贯、人口确数并作何生理，逐一注明牌内。遇有滋生病故等事，一体开除，责令坊长保甲不时稽察，每月出具并无招揽游民甘结，报所司查核。如有违碍，一并严究。如此则奸宄□□□其潜藏，而商民均称便益矣。臣等浅陋之（下缺十余字）

　　——录自明清史料戊编第一本三八页。

　　七九、户部「为内闽抄出巡台给事中六十七等奏」移会

　　户部为移会事：福建司所有内阁抄出巡视台湾户科给事中六十七等谨奏为敬陈管见仰祈睿鉴事一折等因，乾隆九年八月初三日奉朱批：该部议奏，钦此。钦遵于本月初四日抄出到部，相应抄录原奏移会稽察房查照可也。须至移会者。计粘单一纸。右移会稽察房。侍读学士佟色，乾隆九年八月初八日。

　　（上缺）概论。臣等窃思王道本乎人情，□教首重伦理。屺岵瞻望之恩，孝子实所莫已；茕独无告之苦，仁政更所必先。今既欲申严偷渡禁约，而又不为揆度情理之平，并杜生全之路，无怪乎日禁偷渡而偷渡之民愈见其众多也。伏惟我皇上以仁孝治天下，常恐一夫不获其所，时切痌瘝，宵旰勤求，无微不至。此等民人在台置有产业，势□□无罪而勒令抛弃，悉行逐回。又不许其父母妻子前来聚首，骨肉隔绝。在畏法者两处俱抱向隅，在偷渡者一身先蹈不测。若必拘于成例，不为亟请变通，殊非所以推广皇仁、爱民保赤之至意。

　　臣等酌议：嗣后内地游旷之民，仍照例严禁偷渡，不准给照外，其有祖父母、父母在台，而子孙欲来侍奉，或子孙在台置有产业，而祖父母，父母内地别无依靠，欲来就养，或本身在台置有产业，而妻子欲来完聚者，准其呈明内地原籍地方官，查取地邻甘结，给与印照来台。仍报明台籍厅县，俟到台之日，查取确实，令伊祖父母、父母、夫及子孙认令编入家甲安插。倘有假冒捏饰等情，解回原籍，与出结之地邻一并照例治罪。其伯叔父母、兄弟及侄，概不准混行指称，呈请给照，以致台地游民聚集众多，有妨生计。倘内外地方汛口员弁，见有嫡亲眷属给照之条，遂将偷渡禁约渐生懈弛，查明分别严参，交部处分。如此庶安分良民生命获全，而无籍棍徒亦不致藉端滋弊矣。臣等职任巡访，深悉情状，用敢缕细敷陈，是否有当，伏乞皇上睿鉴，训示施行。谨奏。

　　乾隆九年八月初三日奉朱批：该部议奏。

　　——录自明清史料戊编第三本二○七页。

　　八○、户部副折残本

　　太子太保议政大臣领侍卫内大臣銮仪卫掌卫事吏部尚书协理户部事务管理户部三库事果毅公臣讷亲等谨奏为敬陈管见、仰祈睿鉴事：内阁抄出巡视台湾给事中六十七等折奏，台民搬眷及内地民人来台探亲一案，于乾隆九年八月初三日奉朱批：该部议奏，钦此，钦遵于本月初五日抄出到部。该臣等查得：巡视台湾给事中六十七等奏称：台湾为海外岩疆，依山环水，最易藏奸，是以例禁偷渡，不得不严。然所谓严偷渡者，乃恐内地游手无藉之辈，潜聚日久而滋事，贻累海疆，并非谓此循良安分之民，禁其祖孙、父子、夫妇不得团聚也。臣检查旧案，原有准令台民搬眷及（下缺）

　　——录自明清史料戊编第一本七六页。

　　八一、吏部「为内阁抄出福建巡抚吴士功奏」移会

　　吏部为请广台民搬眷等事：考功司案呈，乾隆二十五年二月初六日，内阁抄出福建巡抚奏前事，除移咨户部主稿讫，相应知照可也。须至移会者。计粘单一纸。右移会稽察房。乾隆二十五年二月初十日。

　　福建巡抚吴士功谨奏为请广台民搬眷之恩例、并定有司失察偷渡之处分、以安民生、以靖海疆、仰祈圣鉴事：窃惟我朝德威远敷，声教四讫，薄海内外，共沐恩膏。如台湾府属一厅、四县，归隶版图，将及百年，仰蒙圣祖仁皇帝、世宗宪皇帝暨我皇上圣圣相承，深仁厚泽，溥被海隅。台湾千里，久成乐土。居其地者，均系闽、粤二省滨海州县之民。从前俱于春时往耕，西成回籍，只身去来，习以为常。迨后海禁渐严，一归不能复往。其立业在台湾者，既不能弃其田园，又不能搬移眷属，另娶番女，恐滋扰害。经陛任广东抚臣鄂弥达具奏，以民人之立业台湾者数十万，彼既愿为台民，凡有妻子在内地者，许呈明给照，搬眷入台，编甲为良，则数十年之内，赤棍渐消，人人有室家之系累，谋生念切，自然不暇为非，更令有司善抚教之，则人人感激奋兴，安生乐业等因具奏。雍正十年五月二十日奉旨：大学士鄂尔泰、张廷玉、蒋廷锡、总督李卫议奏，钦此。经大学士鄂尔泰等议奏，以台地开垦承佃、雇工贸易，均系闽粤民人，不啻数十万之众。其中淳顽不等，若终岁群居，皆无室家，则其心不靖，难以久安。鄂尔达陈奏，亦安辑台地之策。臣等公同酌议：查明有田产生业、平日安分循良之人，情愿携眷来台入籍者，地方官申详该管道府，查实给照，令其渡海回籍，一面移明原籍地方官，查明本人眷口，填给路引，准其搬移入台等因，遵行在案。

　　嗣于乾隆四年，前督臣郝玉麟以流寓民眷，均已搬取，即有事故迟延，亦复无几，请定于乾隆五年停止给照，不准搬移。续于乾隆九年，巡视台湾给事中六十七等具奏，以内地民人，或闻台地亲年衰老，欲来侍奉，或因内地孤独无依，欲来就养，原图天伦聚顺，永远相亲，无格于成例，甘蹈偷渡之愆。不肖客头奸梢，将船驶至外洋，如遇荒岛，诡称到台，促客登岸。荒岛人烟断绝，坐而待毙。俄而洲上潮至，群命尽归鱼腹。因碍请照之难，致有亡身之事。请仍准搬眷等因具奏。经部议令该督抚确查定议。经前督臣马尔泰会议具题，以台湾编民多系内地之人，其有恒业方成，生计甫顺，全家骨肉，天各一方，格于例限，不得永遂孝慈之愿，致有父母倚闾，妻室离旷，舐犊含饴之念，情所必至。愚民因之，贪便罗法，履险丧躯。愆虽自作，然为伦常天性所迫，隐衷实堪怜悯。应如该给事中所奏，照前搬眷等因。经户部议覆，应如该督所议。嗣后台民如有祖父母、父母及妻子欲赴台侍奉就养者，仍准其给照搬眷等因。于乾隆十一年四月十九日奉旨：依议，钦此，钦遵在案。

　　后于乾隆十二年正月内，督臣喀尔吉善以前奏未定限，恐滋弊□，请定限一年之后，不准给照。自此停止以来，迄今十有余年，凡有渡台民人，禁绝往来，不能搬移。现在汉民已逾数十万，其父母、妻子之身居内地者，正复不少。十年长养，凡向之孑身飘流过台者，今已垦辟田园，足供俯仰矣；向之童稚无知者，今已少壮成立、置有产业矣。若弃之而归，则失谋生之路；若置父母、妻子于不顾，更非人情所安。故其思念父母、系恋妻孥、冀图完聚之隐衷，实有不能自已之苦情，以致急不择音，甘受奸梢之愚弄，冒险偷渡，百弊丛生。

　　伏查乾隆十七年，原任台湾县知县鲁鼎梅纂修台湾县志记之：内地穷民在台营生者数十万。其父母妻子，俯仰乏资，急欲赴台就养，格于例禁，群贿船户，顶冒水手姓名；挂念女眷，则用小渔船夜载出口，私上大船。抵台，复有渔船乘夜接载，名曰「灌水」。经汛口觉察，奸梢照律问遣，固刑当其罪，而杖逐回籍之民，室庐抛弃，器物一空矣。更有客头串通习水积匪，用湿漏之船收载数百人，挤入舱中，将舱盖封钉，不使上下，乘黑夜出洋。偶值风涛，尽入鱼腹。比到岸，恐人知觉，遇有沙汕，辄赶骗离船，名曰「放生」。沙汕断头，距岸尚远，行至深处，全身陷入泥淖中，名曰「种芋」。或潮流适涨，随波漂溺，名曰「饵鱼」。穷民迫于饥寒，罔顾行险，相率陷阱，言之痛心等语。臣思愚民之被害，奸梢之肆恶，其言凿凿可据。且与乾隆九年巡台给事中六十七等原奏不谋而合。该知县鲁鼎梅身莅台湾，见闻自确，载之邑乘，考订非虚。

　　臣一载以来，留心察访，实属确有之事。然卒未有因陷溺而告发者，缘事在汪洋巨浸，人迹罕到之地，被害者既已没于波臣，幸免者亦缘自干禁令，莫敢控诉。故例禁虽严，而偷渡接踵。臣与督臣俱令先后查拏，或偷渡未成而被获，或出港遇风而退回。计自乾隆二十三年十二月起，至二十四年十月止。一载之中，共盘获偷渡民人二十五案，考幼男妇九百九十九名口；内溺毙男妇三十四名口，其余均经讯明分别递回原籍。其已经发觉者如此，其私自过台在海洋被害者恐不知凡几。

　　伏念内外民人，均属朝廷赤子。向之在台为匪者，悉出只身之无赖，若安分良民，既已报垦立业，有父母妻子之系恋，有仰事俯育之辛勤，自必顾惜身家，各思保聚；此从前督抚诸臣所以迭有给照搬眷之请也。及奉准行过台之后，亦未有在台眷口滋衅生事者，盖民鲜土著则有轻去之思，人有室家各谋久安之计，乃因良民之搬眷，禁以奸民之偷渡，致令在台者身因羁旅，常怀内顾之忧，在籍者怅望天涯，不免向隅之泣，以故内地老幼男妇茕独无依之人，迫欲就养，竟至挺而走险，毕命波涛，此非所以仰体我皇上如天之覆，一视之仁也。

　　臣受恩深重，身任海疆，伏见圣主爱养黎元，惟恐一夫不得其所，为之谋安全计久远者无微不至；矧兹过台良民，尤廑宸衷垂注。臣既深知台民之搬眷事非得已，而奸梢之偷渡，贻害无穷，实有不敢不直陈于圣主之前者。合应仰恳敕命定议，嗣后除内地只身无业之民，及并无嫡属在台者，一切男妇，仍遵例不许过台，有犯即行查拏递回外，其在台有业良民，果有祖父母、父母、妻妾、子女、妇孙男女、及同胞兄弟在内地者，许先赴台地该管县报明，将本籍住处暨眷口姓氏、年岁，开造清册，移明内地原籍，查对相符，覆到之日，准报明该管道府，给与路照回各原籍搬接过台。其内地居住之祖父母、父母、妻妾、子女、子妇孙男女、及同胞兄弟等如欲过台探亲、相依完聚者，即先由内地该管州县报明造册，移明台地查确覆到，再行督抚给照过台。仍责成厦门、台防两同知并守汛武员，凡遇过台眷口出入，均须验明人照相符，方准放行；如人照不符，及不先行查确、滥行给照者，将该管查参议处。汛口文武失察徇隐，一并分别处分。其只身无业之民，并无亲属可依，客头船户包揽偷渡者，仍照例严行查拿，毋得少有宽纵。再遇民之违禁偷渡，虽由奸徒之引诱，亦由该管地方官平素失于化导稽查所致。嗣后海口查获无照偷渡男妇解回本籍者，可否按人数之多寡，将原籍州县酌予议处，永为定例。庶良民循请照之例，不敢侥幸行险，免受奸梢之贻害；而地方官顾虑失察考成，自必勤加化导，不时稽察。既使禁止行令，奸良有别，复得法良意美，防范严明，似与台地之海防民生，均有裨益，而我皇上浩荡深仁，洋溢中外，与海若之含洪光大，同其悠久无疆矣。臣一得之愚，是否可采，谨缮折具奏，伏祈皇上睿鉴敕部议覆施行。谨奏。

　　乾隆二十五年二月初二日奉朱批：大学士会同该部议奏，钦此。

　　——录自明清史料戊编第二本一○七～一○九页。

　　八二、刑部「为内阁抄出浙闽总督杨廷璋奏」移会

　　刑部为移会事：福建司案呈，乾隆二十六年九月十一日，内阁抄出福督杨奏偷渡过台定例一折，相应抄录原奏移会贵处查照可也。须至移会者。计粘单一纸。右移会稽察房。乾隆二十六年九月日。

　　浙闽总督臣杨廷璋谨奏为请停台湾搬眷之例，酌筹禁戢偷渡之条，以靖海疆事：窃照前抚臣吴士功请开台湾流寓民人搬眷过台之例，经臣因虑及全台大势不便，聚集匪类，奏请定限一年停止，经部议覆准行，并饬将停止之后，如何使私渡禁绝，梢匪敛迹之处，悉心酌定规条，实力办理等因。臣于奉□后，遵即出示晓谕，俾粤、闽二省流寓民人，上紧遵限请照搬眷。自上年五月二十六日起，限至本年五月二十五日一年期满。行据署厦门同知张采造报各厅县给照搬眷到厦配船过台民人共四十八户，计男妇大小共二百七十七名口，俱经行知台湾府饬令所属，将搬到户口编入保甲册内，稽查管束。并饬行内外各地方官，将限满停止缘由，遍行晓示，毋再滥行给照。

　　伏思台湾从前地广土肥，物产饶裕，是以雍正十年及乾隆十一年两次开禁，请照搬眷者甚多。今则边界既不容私垦，而台地生聚日繁，民人无可希冀。即在台立业之人，尚多请照回籍。是以开禁一年，请照过台，仅止四十余户。其中查系漳、泉民人在台湾大小衙门充当书办衙役者居多。至寓居台地贸易民人，多已不愿携眷过台。而偷渡过台者均系赤棍匪类，实可无庸藉为小民谋团聚之名，再弛搬眷之禁。至于禁绝私渡，前次立法，已属周详，查拿亦属严密，近亦颇知敛戢。但恐日久弊生，不得不严加防范，永杜弊端。臣复悉心酌议：

　　一、宜严船主澳甲治罪之条。查偷渡之路有二。其由厦门大担口正路出洋者，多属船主舵工，计图渔利，招引无照之人，顶冒水手，私行前往。其由青峙、浯峙、赤码、槟榔峙、小路偷渡者，俱系不法客头，包揽客民，先于海澄、龙溪、诏安等县招引，聚集小船，由石码等处潜至厦门，乘夜载赴大船出洋。今欲杜绝其源，除严密查拿外，惟有遇拿获揽载偷渡船只，将搭载大船及雇倩小船各船户均照客头包揽过台之例，为首发边卫充军，为从者杖徒。仍严查前项船只系何船户，连环互结，并究明原保澳甲及开张歇寓之人，一体枷杖示儆，船只变价充公。其澳甲务选家道殷实小心诚谨之人，取具□保邻佑切结详充。令其将客头姓名、籍贯及寄居处所，开册呈送地方官，按名查拿，分别押送收管。俾各知所儆惕，则私渡之风或可禁戢。

　　一、失察偷渡人犯宜再酌定处分。查偷渡民人之本籍地方官，业经前奏酌定降罚处分行知在案。但查厦门为赴台之总路，而台属淡水厅及台、凤、诸、彰四县所辖各小港，均为进台咽喉之快捷方式，必须稽查周密，方无纵漏。应请嗣后拿获偷渡人犯，究明何处出口、入口，将失察纵放出入之口岸员弁，一并严行参处。兵役则严拿治罪。使各员弁自顾考成，兵役畏罹大法，巡防自密，则奸匪可期敛迹。

　　一、拿获偷渡人犯，奖赏尚宜从优。查获犯奖赏，于乾隆十三年经前督臣喀尔吉善奏定：获犯十名以上各赏银二两，每过十名递加二两。如在本管汛界全获者，毋庸赏给。在洋面拿获者，仍按数给赏。若尚未出洋，而别汛兵目澳保能实力盘获，则减半给赏等因，行知在案。但臣思奖赏不重，则缉拿终未踊跃。应请嗣后兵保澳甲等能拿获偷渡人犯十名以上同船户客头并获者，每十名加奖赏银四两，仍照前例，依数递加。其赏项令地方官先行垫给，俟定案后于偷渡船只变价充公银两内扣收归款。至守口兵弁，每拿获一起，准其记功一次注册，积至十次者，察其平日居官果属才优，即量予拔擢，俾知奋勉。若并非偷渡之人，而员弁兵役敢于妄拿图功邀赏者，审出即从重参惩。仍将以上各条，饬令多张晓示，俾各知所儆惕遵循，庶积弊可除而海洋私渡之风可冀永戢。然有治法，尤须有治人。容臣不时留心督率，严密稽查，务使各属文武实力奉行，不致因循玩忽，以收绥靖海疆实效。理合一并恭折具奏，是否有当，伏乞皇上睿鉴训示。谨奏。

　　乾隆二十六年九月初五日奉朱批：该部议奏，钦此。于十一日抄出到部。查此案系户部原议，饬令该督的将搬眷过台停止之后，如何使私渡禁绝，悉心酌定规条，实力办理之案。今据该督酌议具奏，相应将原奏移咨户部归案查办。如有应行会议之处，移咨本部会稿办理可也。本月十三日行文户部等处讫。

　　——录自明清史料戊编第二本一○九～一一○页。

　　八三、闽浙总督富勒浑奏折

　　（上缺）今较昔，大不相侔。蚶江渡台，既可以顺舆情，又可以资民便，不宜仍行禁止。惟须明定章程，严加稽核，庶于便民之中，仍寓防闲之道。除夏门往台一切船只，仍遵定例，由鹿耳门挂号验放出入外，应请将蚶江口船只，逐一清查，登记册档，准其挂验出口渡台，在鹿耳港报验。俟回棹时，一体验放。倘风信靡常，偶有飘泊收口，察无弊窦，始准放行。俾定例既无更改，而蚶江、鹿仔港往来船只，均有稽查，较前倍为详慎。谨将应行一切事宜，逐加筹酌，分别条款，胪陈睿鉴：

　　一、移驻文员以资稽察也。查厦门、鹿耳门出入船只，均有驻札同知，专司稽察。蚶口虽系沿海口岸，向无专员分驻。鹿仔港亦止设巡检分防。今该二处既准经渡，必须另议丞倅等官驻守，以昭慎重。查闽省丞倅内，惟福宁府通判仅有经征军粮米石，事务本简，应请以该通判移驻蚶江。其应征军米，附郭之霞浦县办理。又台湾府理番同知，管理民番交涉事件，原驻彰化县城。彰化至鹿仔港仅止二十里。请将同知移驻鹿仔港驻札，民番交涉事件，仍可照旧办理。所有蚶口、鹿仔港两处海口出入船只，责成该同知，通判专司查察，挂验放行。如有玩误，照例参处。应需俸廉役食，悉照旧额支领。蚶江通判应改为调缺，鹿仔港巡检一员，归该同知管辖差遣。

　　一、添移弁兵以资弹压也。查厦门有水师提督驻札。鹿耳门距台湾府不远，既有总兵控扎，又有泉平协屯驻，足资防守。与陆路提督驻札之泉州府城相距仅止三十里。又名粮募补实兵案内，业经臣富勒浑将法石汛原防千总移驻蚶江，酌拨兵四十名，连原防蚶江塘汛兵丁十名，共兵五十名，专司巡防，统归永宁汛游击管辖，奏经部议覆准在案。该处既有提督全标近在咫尺，毋庸移驻大员。应请于提标再拨外委一员、兵丁五十名，移驻其地。新旧共设千总一员、外委一员、兵一百名，已属周密。至鹿仔港原设把总二员，带兵四百名，船二只，分驻名汛系台湾水师协标管辖。惟距协稍远，把总微弁，未昭慎重。应将协标左营原驻华港之守备移往驻札，其港汛即责令原防把总带领，原驻兵丁巡防，仍归鹿仔港守备管辖。一切出洋会哨事宜，悉照旧定章程办理。

　　一、分别船只以便稽考也。查蚶江出口经渡鹿仔港，路近水平，商民称便。一经设口往来，则向有厦门、鹿耳门出入者，无不贪图便利，争赴如骛。但台湾、凤山两县，均在西路，其从厦门往返，实为正道。向来调台官兵，领运军饷，从此渡载，直达郡城。而南路台湾、凤山二县兵米，由此配搭商船，运送内地。如路由鹿仔港配运，则转往北路，陆行数站，可照旧编记册档，出入挂验，不许越赴蚶江渡载。至蚶江商渔船只，系由附近之法石汛挂验出入，往江浙及福州省城、福宁、福安等处贸易。今既准赴台，应会移驻蚶江之通判，将船只验明，编号造报，挂号验放，仍设行保，以专责成。倘有违例偷渡、人照不符、及夹带禁物等项，均照厦门、鹿耳门之例，一并查拿究处。若文武官员故纵失察，分别查议参处。

　　一、酌拨兵粟以分配运也。查台湾府属拨运内地兵粟，岁共八万余石，均从鹿耳门配船载运。今蚶江既准经渡，则商贩自多，亦应酌分挽运，以均劳逸。且船只往来，有此官运兵粟，亦易稽查。所有台属北路诸罗、彰化二县应运内地粟石，即责令鹿仔港同知专司配运。惟蚶江之双桅、单桅船只，与厦门之糖船只、横洋船，按照大小之别。厦门向例，糖船配运兵米一百二十石，横洋船每只配兵米六十石，谷则倍之，历年遵办在案。今鹿仔港兵米，亦应酌定数目配运。但双桅船比横洋糖船较小，米数自应核减。应酌量每船配运兵米四十石，谷则配运八十石。查诸罗、彰化二县，每年领运兵粟三万四千余石，其船只多寡，可运若干，此时尚难预定，应俟查明酌核确数。倘船只稀少，不能全运，所剩仍由鹿耳门配运。兵粮既无堕误，而脚费亦可节省。至彰化兵粟，向于鹿仔港建有仓廒。惟诸罗亦应水次建仓。应先令彰化仓内拨出数间，暂行寄贮，俟饬查估报，另行核办。

　　一、应禁别口以严偷渡也。查闽省沿海小口不一。如福州府属之闽安等汛、福宁府属之南镇等汛、兴化府属之涵江等汛、厦门之大小担等汛、彰化府属之马屿等汛，皆可直达台湾之淡水、八里坌等处，亦复港■〈氵义〉纷岐，在在可以偷渡。今蚶江一路既议开通，则他口自可不禁自绝，但稽查防范，不可不严，应责成沿海各属及守口文武员弁，实力查禁。倘在别口违例私越偷渡，即将人船拿究，从重治罪。文武失察贿纵，分别严参究处。

　　以上五条，俱系守口应行事宜。至闽海关于海船出入，查验科征，向有定例。今蚶江货物流通，税项自必增多。厦门一路自必减办，彼绌此盈，国帑无取损益。所有蚶江出入贩运货物，仍照泉州税口则例科征，仍令挂号验放，互相稽察。再该同知、通判既请移驻，所用关防，应拟定字样，呈请换给。并移建衙署、仓廒等项及一切未尽事宜，容俟悉心确查，分别题咨办理。臣等谨合词恭折具奏，绘图贴说，敬呈御览。伏乞皇上睿鉴。再臣与将军臣永德扎商，意见相同，因永德现奉谕旨前赴粤东查审事件，不及会衔，合并陈明。谨奏。

　　乾隆四十八年十二月二十六日奉朱批：该部议奏，钦此。

　　——录自明清史料戊编第二本一二九～一三○页。

　　八四、刑部「为内阁抄出闽浙总督富奏」移会

　　刑部为移会事：福建司案呈，内阁抄出闽浙总督富等奏前事一折，除行文外，相应抄单移会稽察房查照注销可也。须至移会者。计抄单一纸。右移会稽察房。乾隆四十九年二月日。

　　闽浙总督臣富跪奏为遵旨严查偷渡、恭折汇奏事：案奉上谕：渡台民人，多属内地游手好闲之徒，一经窜迹台地，日积日多，必致引类呼朋，毫无顾忌。着将福建、广东赴台人民，严行禁止，设法巡逻，毋许私行透漏。仍将如何查禁、有无偷漏之处，于岁底汇折一次。钦此。历经钦遵办理。臣因迩年台地每多奸民滋事，随会同抚臣雅德节饬沿海各处口岸。选派员弁兵役，严密巡逻，加谨盘察，遇有偷渡，实力擒拿，毋许稍有纵漏。兹据福建按察使谭尚忠会同布政使徐嗣曾详称：四十八年分拿获偷渡黄子张等四案，共计人犯五名，汇册具详请奏前来。臣逐加复核，内已咨结者三案，其余一案，现饬审拟报部。臣谨会同福建巡抚臣雅德恭折汇奏，并将偷渡名数及拿获文武员名，另缮清单，敬呈御览，伏乞皇上睿鉴。谨奏。

　　乾隆四十九年二月十五日奉朱批：览，钦此。于二十日抄出到部。

　　——录自明清史料戊编第二本一三三页。

　　八五、户部「为本部议覆闽浙总督富等会咨」移会

　　户部为据咨奏明事：贵州司案呈，本部奏前事一案，相应抄单移会稽察房可也。须至移会者。计单一纸。右移会稽察房。乾隆四十九年十月十六日。

　　本部议覆闽浙总督富等会咨福建泉州府属之蚶江口、请照各口征税之例、稽征税项、议令止准员役稽查、不得□□□扰一折，乾隆四十九年十月十一日奏，本日奉□□：□，□□；钦遵相应抄录原奏行文闽浙总督、福州将军、福建巡抚遵照，仍知会稽察房可也。□开：

　　闽浙总督富咨称：据福建布政使徐嗣曾会同□□□谭尚忠会查得：泉州府蚶江设口一案，奉准部覆，□□□□出入贩运货物，该督等请照泉州税口则例科征之处，虽为裕课便民起见，但查蚶江与泉州税口均在泉州府属，该二口是否相距遥远，不致重征扰累，且所收税项作何稽查报解，俾商民乐于输将，胥役无从侵隐，原奏内俱未分晰，户部碍难定议，应令该督等会同该将军核实详查，妥议声覆，到日再行核议等因。遵即移行遵照。嗣奉行准管关将军咨：蚶江原属泉州口管辖相离陆路三十里、水程一潮，向设总哨船一只，派令弁役在彼稽查。乾隆三十九年间，前任管关将军萨因该处□□□□易滋偷漏，添派骁骑校一员，专司查察，所需（约缺五字）口额派差弁六十一名之内，每月支给银五两□□，□照办理在案。今既于此处开渡，凡商人出入贩运贩货物，照泉州口则例科征，所有征税事宜，并如何稽查□□，以杜侵隐之弊，自须立定章程，永行遵守。查蚶江一口，应请照各口征税之例，一体印发红单，饬令照例填给，以备各口查验，免致重征扰累。至该口查验，向既设有专防，并额派人役，足敷办理，毋庸再议加添。所征税项，即归入泉州口报解。其一切应办事件，仍由泉州口核转，并□□照各口设立亲填印簿，令商人据实亲填。并令该□□□严密查察，毋许在口人役苛索滋扰。再该口应□□□□簿，请自乾隆乙巳年为始等因，相应会详请（约缺五字）会同调任福州将军常、福建巡抚雅咨（约缺五字）因前来。

　　查乾隆四十八年三月内，据原任福州（约缺五字）奏：台湾北路诸罗、彰化等属，由鹿港从蚶□□□□□较为便易。台地北路商贩贪便取利，由此偷□，请于鹿仔港蚶江口一带设立专员管辖稽查，听民自便等因，经吏部覆奏，议令该督抚会同将军，将商贩出入如何设立员弁管辖稽查，妥议具奏。嗣据该督抚等于覆奏设口应行各事宜折内，声明蚶江出入贩运货物，请照闽海关分口之泉州税口则例科征等因，经臣□会同吏部题覆，蚶江与泉州税口均在泉州府属，该二口是否相距遥远，不致重征扰累，且所收税项作何稽查报解，俾商民乐于输将，胥役无从侵隐，原奏内俱未分晰，碍难定议，行令该督等会同该将军核实详查，妥议声覆，再行核议等因各在案。今据闽浙总督富会同福建巡抚雅咨称：行准调任管关将军常咨、蚶江原属泉州口管辖，相离陆路三十里，水程一潮，向设哨船一只，派令员役在彼稽查。今既于此处开渡，凡商人出入贩运货物，应征税银，请照各口征税之例，印发红单，饬令填给，以备各口查验。并请设立亲填印簿，所征税项，即归入泉州口报解等语。臣等伏查设关征课，司其事者固不宜疏防，以滋漏泄，亦不应溪刻以病商民。今该督等奏准开渡之蚶江一口，既据调任管关将军常咨覆原属闽海关泉州税口管辖，陆路仅止三十里，水程仅止一潮，是该口与泉州税口相距并未遥远，商（约缺五字）船经泉州既已照例征输，迨至蚶江，又复责（约缺五字）税则征税，并行报解，是于（约缺五字）加，而于商民实启一税重征之弊。且查该关□□□岸，自乾隆七年经原任福建巡抚王题定，凡十□□迄今四十余年，久已相安，今一旦于向止派员稽察之处，遽议征商，恐滨海愚民骇闻创见，兼之胥役人等因事生风，保无滋扰。臣等公同酌议，嗣后蚶江一口，凡商贩出入货物，止准员役稽查，不得重复科征，倘有违例私征苛扰情事，该督抚将军等即行据实严参究治。事关添设口岸，理合据咨具奏，伏候（约缺四字），为此谨（下缺）

　　——录自明清史料戊编第九本八四四～八四五页。

　　八六、刑部「为内阁抄出两广总督孙士毅等奏」移会

　　刑部为移会事：广东司案呈，内阁抄出两广总督孙等奏前事一案，经本部改咨完结，相应抄单移会稽察房查照注销可也。须至移会者。计抄单一纸。右移会稽察房。乾隆五十一年十二月日。

　　两广总督臣孙士毅、广东巡抚臣图萨布跪奏为遵旨汇奏事：窃照历年钦奉谕旨：严禁闽粤两省人民偷渡台湾，仍将有无查出偷漏之人，于年底汇奏一次，钦此。节经饬行沿海文武各官，实力查拿在案。兹乾隆五十一年分，据澄海县详报，拿获潮阳县民余阿老即余季大，租船招引客民林阿开等偷渡一起，人犯三十一名，经臣等饬司确审。内拟军者一名，拟徒者一名，余犯照律拟杖发落，现在咨部核结。所有乾隆五十一年分查获偷渡台湾人犯名数，理合遵旨恭折具奏，伏乞皇上睿鉴。谨奏。乾隆五十一年十二月初一日奉朱批：览，钦此。

　　——录自明清史料戊编第二本一三五页。

　　八七、吏部「为内阁抄出奉上谕一道」移会

　　吏部为钦奉上谕事：考功司案呈，内阁抄出奉上谕一道，除行文外，相应知照可也。须至移会者。右移会稽察房。乾隆五十三年正月日。

　　乾隆五十三年正月十三日，内阁抄出十二日奉上谕：据福康安奏拿获偷渡人犯一折内称：据总兵李化龙禀报，都司陈邦光等在鹿仔港附近之番仔挖海口，拿获谢胡船一只，并无执照，内载康节等男妇一十九名口。内孙两、陈昌、李福三名，头上皆伤痕。谢牛一名，供认曾经从贼。又据总兵陆廷柱禀称，汛弁在鹿耳门外，拿获李淡无照船一只，共载张挑等男妇二百四十余名口。讯系自内地偷渡台湾，遇风飘到鹿耳门等语。此事甚属可疑。台湾地土膏腴，素称沃壤。向来内地民人，或私渡谋食亦所不免。但现在台湾逆匪滋事，该处民人遭其扰累，生计维艰，尚或因无地可耕，纷纷迁避。若内地民人前赴该处，则不惟口食无资，且恐身罹残害。是此时断不应有此偷渡台湾之事。自必系鹿仔港等处沿海贼匪伙党，现经官兵剿捕，势已穷蹙，思欲偷生逃死，或将入内地潜匿，或将由海道远扬，因诡称内地民人私载船只，以为兔脱之计，不可不严行究办。福康安现在该处搜捕逆首，所有此等偷渡各犯，务须严行讯鞫，跟究得实，从复位拟。仍一面分派弁兵在鹿仔港、鹿耳门沿岸严密稽查，毋使贼匪伙党私自窜逸。并着李侍尧查明此等私渡船只，系从何处口岸逸出，即将该地方官及防守各员弁一并查明叅奏。钦此。

　　——录自明清史料史编第二本一三五页。

　　八八、吏部「为内阁抄出闽督李侍尧奏」移会

　　吏部为知照事：考功□案呈，乾隆五十三年二月十三日，内阁抄出臣李侍尧奏五十二年分闽省先后拿获偷渡客民颜钻等二百十八名、又拿获船户李淡揽载偷渡民人张桃等男妇二百四十四名、又拿获谢胡船只偷渡民人康节等男妇一十九名审办各缘由一折，乾隆五十三年二月初十日奉朱批：知道了，钦此。到部，除行文外，相应知照可也。须至移会者。右移会稽察房。乾隆五十三年二月日。

　　——录自明清史料戊编第九本八四七页。

　　八九、闽督福康安奏折

　　臣福康安跪奏为遵旨严查偷渡，恭折汇奏事：案照前奉上谕：渡台民人，多属内地游手好闲之徒，一经窜迹台地，日积日多，必致引类呼朋，毫无顾忌。着□福建、广东赴台民人，严行禁止，设法巡逻，毋许私行透漏。仍将如何查禁，有无察出偷渡之人，于岁底汇奏一次。钦此。钦遵在案。臣于上年剿平台湾逆匪，酌筹善后事宜，奏明台湾全郡，鹿耳门、鹿仔港系南北要口，商民船只出入，应行查验。其新设之八里坌海口，亦应一体办理。而其余如淡水之八尺门、彰化之海丰港、嘉义之虎尾溪、凤山之竹仔港各等处，皆可容小船出入，俱已添拨汛兵，驻守稽查。仍应于内地沿海地方，一体申明禁例，实力访查。仰蒙允准亦在案。今臣抵任，距大兵告蒇之期已逾半载。凡各口岸尤当加谨严查。况内地台湾各处罗汉脚、天地会等匪潜踪四窜，尤当严密巡逻。节经饬文武员弁，遇有偷渡台湾及自台湾潜回不法之人，实力擒拏，毋得稍有纵漏。兹据署福建按察司事兴泉永道胡世铨会同布政司伊辙布详称：乾隆五十三年分，闽省先后拿获偷渡客民洪恩等一起人犯十一名，又船户黄桓、揽客刘忍等一起五十三名口，又林祖隆等揽客许荐等一起十三名口。以上偷渡三起人犯共七十七名口，俱经分别究办，造册会详请奏前来。臣覆查无异，理合恭折汇奏，并将获犯文武员名及偷渡名数另缮清单，恭呈御览。臣会同福建巡抚臣徐嗣曾合词具奏。

　　至私渡例禁綦严，经上年添汛拨兵，并于内地复申明严禁之后，何以尚未能净绝？推原其故，盖因台湾地土膏腴，无业民人纷纷渡海觅食。若由官渡，则必经官给照，海口查验放行，难免兵役留难勒索。而私渡则止须与客头船户说合，即便登舟载渡，其费较官渡为省，其行亦较官渡为速。再四访查，情形真确。臣思此等偷渡民人，虽因贸易趂食，或依亲傍族而往，然防禁稍疏，即滋弊混。与其禁之于既渡之后，不如查之于未渡之先。明设官渡，稽核加严。庶良善□人一经查验，即便开行，而无藉之徒，亦无由□迹偷渡。其如何给照验放，不许兵役等勒索留难，并将私渡船只，尽行禁绝之处，必须妥定章程，使民人等知官渡便于私渡，而私渡并不省于官渡。则凡私渡之民，不待查禁而自归于官渡。容臣与抚臣徐嗣曾及水师、陆路提督、台湾镇总兵、台湾道会商详晰，妥议另行具奏，合并陈明。伏祈皇上睿鉴。谨奏。乾隆五十四年正月二十五日。

　　朱批：即有旨谕。

　　——录自明清史料戊编第二本一四○页。

　　九○、户部「为内阁抄出闽浙总督觉罗伍拉纳奏」移会

　　户部为移会事：福建司案呈，内阁抄出闽浙总督伍奏前事一折，相应抄录原奏移会可也。须至移会者。计单一纸、册一本。右移会稽察房。乾隆五十四年十二月十九日。

　　闽浙总督臣觉罗伍拉纳跪奏为遵例具奏事：窃照丝斤私出外洋，令各省督抚严行查禁，并于年底将有无拿获奸商私贩出洋之案专折奏闻。又绸缎绵绢等物一体严禁出洋，嗣于乾隆二十九年准户部咨，海洋内外商船每年许配土丝一千斤，二蚕粗丝一千斤，俟三年后内地不致丝少价昂，再请酌增斤数各等因，遵照在案。兹据布政使伊辙布、署按察使王庆长详称：查明乾隆五十四年分沿海之福州、泉州、漳州、兴化、福宁、台湾等府属出口船只，经各汛口文武员弁严密稽查，所带土丝、二蚕粗丝，均照部定斤数配带，并无奸商私贩头蚕丝斤等绸缎绵绢等物，夹带出洋情事，具详请奏前来。臣覆查无异。谨会同福建巡抚臣徐嗣曾恭折具奏，伏祈皇上睿鉴。谨奏。

　　乾隆五十四年十二月初八日奉朱批：览，钦此。于本月十二日抄出到部。

　　——录自明清史料戊编第四册三六四页。

　　九一、户部「为内阁抄出闽浙总督觉罗伍拉纳奏」移会

　　户部为移会事：福建司案呈，内阁抄出闽浙总督伍奏前事一折，相应抄录原奏移会可也。须至移会者。计单一纸。右移会稽察房。乾隆五十五年七月初二日。

　　闽浙总督臣觉罗伍拉纳跪奏为酌筹商艘出入口岸章程、量为变通、以裕民食、以速兵糈、恭折奏请、仰祈圣鉴事：窃照台湾府属，地土膏膄，而北路之嘉义、彰化二县，产米尤多。泉漳二府民食，全资接济。自漉仔港未经设口以前，厦门向有白底艍船往来漉仔港贩买米谷，运回销售，于商民颇有利益。嗣因私贩多由蚶江偷渡，乾隆四十九年经前任福州将军臣永德奏请台湾北路于漉仔港设口，内地泉州于蚶江设口，议定厦门船只由厦门旧口挂验赴鹿耳门，其蚶江船只则由蚶江新口挂验赴漉仔港。如厦门白底艍船有赴漉仔港贸易者，亦必由蚶江挂验，始准出口。立法固属周详，惟是厦门船只渡赴漉仔港，风顺之时，不过一、二日可到。如转至蚶江挂验后，再赴漉仔港，海道既属纡回，而风讯靡常，守候动需时日。迩年以来，厦门白底艍船，因格于成例，往回稽阻，渐次歇业，以致泉州之厦门及漳州一带地方贩运稀少，粮价增昂，民食不无拮据，实于商民不便。且白底船赴漉仔港者既少，则嘉义、彰化二县应运内地兵谷，端藉蚶江一处单桅、双桅小船配运，亦难免积压之虞。臣于上年据商民金义丰等具呈，吁请白底艍船准由厦门挂验，径渡漉仔港，免致绕道，当即批饬藩司暨兴泉、台湾二道查议去后。兹据该司、道等详称：厦门船只由蚶江挂验出口，渡赴漉仔港，实属纡回，请从商便，准其就近赴厦门同知挂验，俾往返流通，民食得资充裕，兵糈速于转运等情，详覆前来。

　　臣查设口原为便民，立法务期尽善。从前将军永德奏开漉仔港口岸，仅就杜绝偷渡起见，而于风讯顺逆、道里远近，未经筹及，以致贩运米谷各商，因虑绕远不便，多有窒碍。今既查明确实，自当俯顺舆情，量为调剂。臣悉心筹酌，应请嗣后除蚶江船只仍由蚶江新口挂验放行外，其厦门白底艍船欲赴漉仔港贸易者，即准其就近由厦门同知编号挂验放行，责成厦门行户保结稽查，并于船旁大书「厦门准赴漉仔港艍船」字样，俾无混淆。并令兴泉永道于牌照内加用关防，查明验放，以示区别。则商船等仍不能私行偷渡，而各商皆得便捷遄行。至白底艍船比蚶江之单桅、双桅船身较大，如遇配运官谷，应以每船装米六十石，谷则倍之。倘有遭风失水，照例着落原保行户赔补。其余厦门一切糖船、横洋等船循照旧例仍止准对鹿耳门出入，毋须偷越漉仔港。仍随督饬各海口员弁加意稽查。如敢混违即行从重究办。似此酌定限制，在海洋禁令仍照严密，而于漳、泉二处民食，渐得充裕。即嘉义、彰化应运兵糈，亦可无虞积压。且与设口原奏善后事宜案内声明随时调剂之处，亦属相符。所有筹酌办理缘由，理合恭折具奏，伏乞皇上睿鉴，敕部议覆施行。再福建巡抚系臣兼署，毋庸会衔，合并陈明。谨奏。乾隆五十五年六月十七日奉朱批：此奏是，军机大臣速议具奏，钦此。

　　臣和等谨奏为遵旨速议具奏事：闽浙总督伍拉纳奏酌筹商艘出入户岸章程、量为变通一折，乾隆五十五年六月十七日奉朱批：此奏是，军机大臣速议具奏，钦此。据该督奏称：台湾府属地土膏膄，而北路之嘉义、彰化二县产米尤多，泉、漳二府民食全资接济。自漉仔港未经设口以前，厦门向有白底艍船往来漉仔港贩买米谷，运回销售，于商民颇有利益。嗣因私贩多由蚶江偷渡，乾隆四十九年经前任福州将军臣永德奏请，台湾北路于漉仔港设口，内地泉州于蚶江设口，议定厦门船只由厦门旧口挂验赴鹿耳门，其蚶江船只则由蚶江新口挂验赴漉仔港。如厦门白底艍船有赴漉仔港贸易者，亦必由蚶江挂验，始准出口。立法固属严密，惟是厦门船只渡赴漉仔港，风顺之时不过一、二日可到，如转至蚶江挂验后再赴漉仔港，海道既属纡回，而风讯靡常，守候动需时日。迩年以来，厦门白底艍船因格于成例，往回稽阻，渐次歇业，以致泉州之厦门及漳州一带地方贩运稀少，粮价增昂，民食不无拮据，实于商民不便。且白底艍船赴漉仔港者既少，则嘉义、彰化二县应运内地兵谷，端藉蚶江一处单桅、双桅小船配运，亦难免积压之虞。上年据商民等具呈吁请白底艍船仍由厦门挂验，径渡漉仔港，免致绕道，当即批饬藩司暨兴泉、台湾二道查议。兹据该司、道详称：厦门船只由蚶江挂验出口渡赴漉仔港，实属纡回，应从商便就近赴厦门同知挂验，俾往返流通等情，请嗣后除蚶江船只仍由蚶江新口挂验放行外，其厦门白底艍船欲赴漉仔港贸易者，即准其就近由厦门同知编号挂验放行，责成厦门行户保结稽查。至白底艍船比蚶江之单桅双、桅船身较大，如遇配运官谷，应以每船装米十六石，谷则倍之；倘有遭风失水，着落原保行户赔补。其余厦门一切糖船、横洋等船，循照旧例，仍止准对渡鹿耳门出入，毋许偷越漉仔港等语。

　　臣等伏查设立口岸，固为稽查私贩，亦期转运便民。从前福州将军永德奏闻漉仔港口岸，仅就杜绝偷渡起见，而于风讯顺逆、道里远近，未经筹及。立法本未周详，以致贩运米谷各商，因虑往返稽阻，绕远不便，渐次歇业，是欲除偷越之弊，而漳泉一带地方商贩稀少，粮价增昂，于民食大有关系。今伍拉纳奏请嗣后蚶江船只仍由蚶江新口挂验放行外，其厦门白底艍船欲漉仔港贸易者，即令就近由厦门同知编号挂验放行，责成厦门行户保结稽查等语，自系随时调剂，为通商便民起见，应如该督所奏办理。但必于通商之中，仍须严加防范，准其于船旁大书「厦门准赴漉仔港」字样，俾无混淆。并令兴泉永道于牌照内加用关防，查明验放，以示区别。至此项白底艍船比蚶江之单桅、双桅船身虽大，若不定以限制，恐载重难行，保无有遭风失水等事，亦应如所奏，准以每船装米六十石，谷则倍之，倘有意外之失，即着落原保行户照数赔补。其余厦门一切糖船、横洋等船，自应循照旧例，止准对渡鹿耳门出入，毋许偷越漉仔港。仍着落该督等随时督饬各海口员弁，加意稽查，如有私渡私放等情，一经查出，立即从重究办，毋得疏纵，致滋弊窦。如此量为变通，庶海洋禁例仍照严密，而于漳、泉民食，接济有资，即嘉义、彰化应运内地兵糈，亦得配渡迅速，自可不虞积压。所有臣等酌议缘由，谨缮折具奏，伏乞皇上训示遵行。谨奏。

　　乾隆五十五年六月十九日奉旨：依议，钦此。均于六月二十四日抄出到部。

　　——录自明清史料戊编第二本一四四～一四六页。

　　九二、刑部「为内阁抄出台湾总兵奎等奏」移会

　　刑部为遵旨议奏事：福建（下缺）

　　内阁抄出台湾镇总兵奎等奏拿获偷渡人犯陈水等审明定拟治罪一折，乾隆五十五年七月二十日奉朱批：该部议奏，钦此；钦遵于二十四日抄出到部。该臣等议得：据台湾镇总兵奎等奏称：据淡水同知袁秉义详报，会同武汛拿获偷渡船户陈水、舵工陈盛、水手林相、林篆、冯奚、孙古、客民许贵等男妇共十四名，讯系台湾船只，遭风飘至晋江县揽客偷渡等情，随饬提去后。兹据台湾府详解前来，臣等提犯覆鞫。缘陈水籍隶海澄县，于乾隆四十四年到台湾，五十四年置买双桅商船一只，领给嘉义县牌照，牌名陈发金；雇陈盛为舵工，林相、林篆、冯奚、孙古为水手。五十五年四月二十四日，在鹿耳门挂验出口，往淡水生理，二十六日夜，陡遇东南风。将船飘至泉州府晋江县宫下港收泊。因船桅损坏，次早陈水上岸雇船匠修理。时有许贵带妻吴氏、弟妇颜氏、婶母老吴氏、堂弟许用，又蔡东同母洪氏、吴远同妻林氏，又陈老同妻施氏，又庄宽同婶母吴氏，又耿助一人，共男妇一十四名，均欲往台湾寻亲生活，恳陈水搭载。陈水应允。当议定男客每名交番银一元，女客每名钱八百文。五月初一日傍晚，陈水将船驶至僻静处所，许贵等先后下船，即于是晚开驾出洋。初三日午刻到淡水大安港南埔海面，当被兵役拿获。解审，讯系初次包揽偷渡，在洋并无为匪情事。加以刑吓，矢口不移。将陈水拟遣，陈盛等拟徒，许贵等拟杖等因具奏前来。

　　查例载，闽省不法棍徒，充作客头，在沿海地方引诱偷渡之人，包揽过台者，为首发近边充军，舵工人等知而不举者，杖一百、徒三年，偷渡之人照私渡关津律杖八十，递回原籍各等语。此案船户陈水，从台湾驾船往北淡水生理，乃因遭风飘至内地，胆敢搭客偷渡，实属不法，应如该镇道等所奏，将陈水照引诱偷渡为首拟军例从重发往黑龙江，给披甲人为奴。该镇道等奏称：舵工陈盛、水手林相、林篆、冯奚、孙古等应依知而不举例杖一百、徒三年。船户陈水、舵工陈盛二犯应用重枷在海口枷示，俟续有拿获偷渡人犯枷示后，再将该二犯照依定拟罪名，分别遣徒。水手林相等四名，亦均在台湾枷号三个月，满日解赴内地杖徒。客民许贵、许用、蔡东、吴远、陈老、庄宽、耿助照例杖八十，许用年未及岁，与许吴氏等均照例收赎，一并递回原籍安插。仍于陈水各犯名下，照追所得船钱同船只一并入官充公等语，均应如该镇道等所奏办理。

　　再该镇道等奏称：上年拿获偷渡人犯林绍聚等案，业经奏明，将船户、舵工分发各海口枷示，俟续有拿获偷渡人犯枷示后，再将该犯解赴内地分别遣徒。兹查淡水枷示，系余雄英、王俨然、王奋三犯。现既拿获陈水一案，应将陈水、陈盛二犯在于淡水枷示，其余雄英等三犯开枷解赴内地，分别办理等语。应令该镇道等将陈水、陈盛枷示后，即将余雄英、王俨然、王奋三犯遵照原拟遣徒，分别发配。至该镇道等奏称：滥给船照及内地失察出口各职名，详请督抚送部另参等语，应俟命下臣部，移咨吏、兵二部，照例查办等因。乾隆五十五年七月二十七日发报具奏，二十八日奉旨：依议，钦此。二十九日报到行文讫。

　　——录自明清史料戊编第二本一四七页。

　　九三、兵部「为内阁抄出台湾总兵奎林等奏」移会

　　（上缺）提督衔台湾镇总兵臣奎林、布政使衔按察使兼台湾道臣万锺杰跪奏为拏获哨船揽客偷渡、审明定拟，恭折具奏事：据嘉义县笨港汛弁千总陈艺，会同县丞利瓦伊瀛禀称：在笨港拏获偷渡客民沈尧等二十七名，现在亲押赴郡。又据安平协孙全谋禀报：海丰港汛弁陈添禀称：口巡兵丁孙振扬、方茶巡至本汛以南十数里外，见有客民三、四十人由海道僻路向笨港路去，行迹可疑，方茶尾随看□□去向，孙振扬即□□汛禀报。该外委即带兵十名赶至□□□□□□□陈艺、李县（疑脱）盘获。该外委随带兵丁帮同解□等情，□□□□将偷渡客民解到。臣等随督同台湾府杨廷理审讯。据沈尧等均供：我们□来台湾找寻亲戚。本年五月十七日，因见有素识哨船要往台湾，央恳船上水兵附渡。随有水兵黄得元、林探、洪得成、翁得生、沈万、朱得福、刘高升、张得成、黄得福、陈文斌们揽我们上船，每人止要船钱番银三、四圆。我们应允。十八日傍晚时分，我们先后上船，各人将船钱送交揽载船人。将下次日马兵四名带马四匹下船，当即放洋，被风打到一个所在，船上水手说此地僻静，可以上岸，再往前就海丰港近了。我等于六月初一日早晨上岸，走到笨港地方，被兵役拏获是实。臣等即饬查何营哨船。旋据安协孙全谋、防同赵清华具报，有厦门提标后营清字四号哨船装载诏安营马兵四名并马四匹，于六月初三日进口。查笨港拏偷渡客民，即系该船揽载。所有队目林日生、舵工王希明、水兵黄得元、林探、洪得成、翁得生、沈万、朱得福、刘高升、张得成、黄得福、陈文斌、林喜生、陈辉、何发生、杨得□、刘永芳、陈晏主、许得生、颜得成、林□捷、陈朝恩、王锡谕、李良生、林□□、黄得意、□□□、陈得元二十六名解送到案。臣等即提讯。据队目林□□□□□乾隆五十五年五月十六日配载诏得元起意揽客偷渡，可以获利，与林日生商允黄得元揽客沈尧、朱邱、李石、黄友、□济五名，水兵林探揽客张塔、柯吉、张六、张元、洪仔、周卢六名，水兵洪得成揽客陈怀、郑煎、张赐、张水、王成四名，水兵翁得生揽客叶瘦、叶纵、叶眠、陈坤四名，水兵沈万揽客曾蔼、黄仁、张僯三名，水兵朱得福揽客郭奎、郭全两名，水兵刘高升揽客詹艾、江栋两名，水兵张得成揽客刘云生一名，水兵黄得福揽客尤春一名，水兵陈文斌揽客许方一名，共三十一名。每名许给船价番银三、四圆不等，各水兵收下，议明到台湾后均分。于二十六日被风打到相近海丰港地方，彼处僻静，遂叫客民上岸。我们仍驾哨船到鹿耳门进口是实。臣等又提马兵王国栋、林志忠、林云开、许朝良等，讯据该兵等供称：是诏安营马兵，带马四匹来台湾补额，配载清字四号哨船，于十九日上船即行放洋。那水上的人，我们都不认识，不知偷渡客民是实。臣等复提齐队目、舵工、水兵及偷渡客民沈尧等再加研质，其因利揽载情节俱属相符。加以刑吓，矢口不移。查例载，闽省不法棍徒充作客头，在沿海地方引诱偷渡之人包揽过台为首发近边充军，舵工人等知而不举杖一百、徒三年，偷渡之人照私渡关津仗八十、递回原籍，若将哨船偷载图利者，亦照例分别治罪等。查哨船水兵遇有偷渡客民本应查拿，胆敢起意图利，揽载偷渡客民，实属不法。照常例科断，不足蔽□。队目林日生、黄得元揽载偷渡客民之水兵林探、洪得成、翁得生、沈万、朱得福、刘高升、张得成、黄得福、陈文斌等，俱应加重发往黑龙江，给披甲人为奴，仍在台湾枷号一年示众，满日再行发遣。舵工王希明、水兵林喜生、陈辉、何发生、杨得生、刘永芳、陈晏生、许得生、颜得成、林连捷、陈朝恩、王锡谕、李良生、林国泰、黄得意、李开芳、陈得元，依本例问拟杖徒，殊属宽纵；王希明等均应加重杖一百、流三千里，仍在台湾枷号半年，满日再行起解。客民沈尧、邱朱、江济、张增、柯吉、张六、张元、周卢、陈坏、郑煎、张赐、张水、王成赐、王光镇、叶察、叶纵、叶眠、陈坤、曾蔼、张僯、郭奎、郭全、詹艾、江栋、刘云生、尤春、许方等均应照私渡关津律各杖八十、折责三十板，递回各原籍安插。马兵黄国栋等讯不知情，应无庸议；逸犯李石、黄友、洪仔、黄仁四名，饬属缉获另结；□□、黄得元等各名下照追所得赃□□官。□□□厦门水师后营暨失察文武汛口，臣等已经□□督□□□□□内地查参。再查偷渡客民沈尧等始经登岸，即被拿获，所有该省汛文武□□应请免参。理合将拿获哨船揽载偷渡客民审明定拟缘由，恭折具奏，伏乞皇上睿鉴，敕部核覆施行。谨奏。

　　乾隆五十五年九月初四日奉朱批：该部议奏，钦此。

　　——录自明清史料戊编第二本一四八～一四九页。

　　九四、刑部「为内阁抄出闽浙总督觉罗伍拉纳奏」移会

　　刑部为严查偷渡等事：福建司案呈，内阁抄出闽浙总督觉罗伍奏前事一案，相应抄单移会稽察房查照注销可也。须至移会者。计粘单一纸。右移会稽察房。（年月缺）

　　闽浙总督臣觉罗伍拉纳跪奏为严查偷渡、循例岁底汇奏事：案照前奉上谕：渡台民人，多属内地游手好闲之徒，一经窜迹台地，日积日多，必致引类呼朋，毫无顾忌。着将福建、广东赴台民人，严行禁止，设法巡逻，毋许私行透漏。仍将如何查禁，有无察出偷渡之人，于岁底汇奏一次。钦此。又上年臣等奏请设立官渡章程，准到部覆，奉旨：依议。此事有治人无治法，亦祗可如该督等所奏办理。但沿海小港查禁既严，凡有搭载前往台湾民人，非由正口，无从径渡，恐不特书吏兵役等从中多索钱文，即守口文武员弁，亦难保无通同染指，是私渡之弊或可禁绝，而勒指卖放之端即由此起。总在该督抚及台湾镇道等督饬守口文武员弁，实力稽查，随时严察。若查出兵役，胥吏兵役人等婪索私放，即行严办示惩，不得视为具文，久而生懈。钦此。钦遵各在案。兹据署按察使王庆长会同布政使伊辙布详称：乾隆五十五年分，闽省拏获偷渡六起，内已经审拟奏结者五起，尚应饬缉者一起，备造清册，并声明王俨然、陈水二起，经台湾镇道原奏内称，会同武汛拿获，其武弁系何职名，俟查明覆到另详咨部等情前来。臣复核无异。

　　伏思偷渡之禁，定例已属周详，且又明设官渡章程，俾民人便于领照，以免留难；而作奸之徒，犹未尽绝。但本年据厦门同知拿获伪造印照卖给偷渡台湾首犯李元，经臣审拟请旨，即行正法，为从之林四廷发遣黑龙江，给兵丁为奴。又兵丁林日生等私载客民偷渡台湾，即被守口员弁拿获，经该镇道严审具奏俱审具奏俱不致稍有纵漏。诚如训谕有治人无治法，臣惟有督饬文武随时严密访查，务在有犯必惩。如员弁兵役人等婪索滋弊，及得贿卖放，立予严办，以期官民共遵法守，仰副圣主慎重海疆之至意。兹届岁底，所有拿获偷渡人犯缘由，臣谨循例恭折奏闻，并缮清单敬呈御览，伏祈皇上睿鉴。再福建巡抚印务系臣兼署，毋庸会衔，合并陈明。谨奏。

　　乾隆五十五年十二月十九日奉朱批：知道了，钦此。于二十二日抄出到部，改咨行文讫。

　　——录自明清史料戊编第二本一五○～一五一页（按此奏折亦见戊编第四本三八九页）。

　　九五、刑部「为本部议覆福建水师提督兼管台湾总兵奎等奏」移会

　　刑部为遵旨等事：福建司案呈，本部奏覆前事一案，相应抄单移会稽察房查照可也。须至移会者。计粘单一纸。右移会稽察房。乾隆五十六年四月日。

　　刑部谨奏为遵旨议奏事：据福建水师提督兼管台湾镇总兵奎等奏拿获偷渡舵水客民蔡牙等审拟治罪一折，乾隆五十六年四月十八日奉旨：该部议奏，钦此。该臣等议得：据福建水师提督兼管台湾镇总兵奎等奏称：上年四月初五日，据凤山县县丞韦崇雅禀报：三月二十七日早，有小船二只，载货上岸，内有四人形迹可疑，当即协同汛弁陈景往查，言语支离，再三诘讯，据供认系偷渡船只，舵工蔡牙、水手蔡江、陈内、客民陈文滔，其大船停泊东港汕外僻静处所。当同汛弁陈景星率带兵役往拿，该船业已驾逃，所有拿获蔡牙等四犯解县究报等情。随饬台湾府杨廷理提审去后，旋据该府禀复：讯据蔡牙供称：船主系同安县人陈次，伊系陈次妻舅王金山雇在船上把舵，其贩卖偷渡亦系王金山起意等语。是否蔡牙避重就轻，捏情狡展，应关提陈次、王金山到台质审定案等情。臣等随饬该府于上年五月初三日备文专差关提去后。兹据该府覆称：屡经移催，本年正月三十日始据署同安县张学溥覆称：差查陈次，已于五十四年五月间病故，王金山现往温州生理未回，并传王金山亲属邻佑查讯属实。该府又提蔡牙讯问，亦据供明陈次实于五十四年五月间病故，五十五年陈次之母陈苏氏因伊孙年幼，将船交付王金山管理。其偷渡来台，委系王金山起意。质之水手蔡江、陈内，供亦无异等情。臣等查王金山尚未就获解台，杳无日期，现犯未便再羁，随饬该府详解前来，臣等提犯覆鞫。缘蔡牙籍隶同安，与王金山认识。王金山姊丈陈次，旧置商船一只，领给同安县牌照，牌名陈裕金。乾隆五十四年五月间，陈次身故。五十五年二月内，陈次之母陈苏氏，将牌照赴县缴换，仍系陈裕金姓名。是年三月间，陈苏氏托王金山置买布疋，往海山发卖。王金山听闻台湾布疋价昂，地瓜价贱，起意偷渡，将布疋在台变卖，置买地瓜回至内地，希图获利。三月十五日，王金山与陈次之侄陈鼎商定，即托陈鼎为出海。王金山又寻蔡牙告知，邀其把舵，议给工食番银六圆，先给二圆，蔡牙应允，将番银收受。又雇蔡江、陈内、陈红、叶鼎太、施经、张贞并不知姓之老那七人为水手。王金山将空船驾至刘五店汛挂号出口，旋将布疋运载上船。水手陈内亦买烟、布、纸扇、棕蓑各货，附搭上船。蔡牙揽客陈文滔一名，议出船价番银三圆，钱二百文，均言明到台交给蔡牙。即于是夜将船开放。二十六日驶近凤山县属东港汕外，将船停泊僻静处所。二十七日早，蔡牙同蔡江、陈内、陈文滔雇陈澳、陈禄小船二只，装载烟、布、棕蓑、纸扇等货上岸，被汛口盘获。陈鼎等闻知，将船驾逃。此本案之原委。严诘委非积惯偷渡，亦无在洋为匪情事。加以刑吓，矢口不移。将蔡牙等分别拟以遣流徒杖等因，具奏前来。

　　查例载：闽省不法棍徒，充作客头，在沿海地方引诱偷渡之人，包揽过台者，为首发近边充军，舵工人等知而不举，杖一百、徒三年，其偷渡之人照私渡关津律杖八十，递回原籍等语。此案舵工蔡牙，听从在逃之王金山载货偷渡，该犯希图渔利，胆敢包揽客民，附载过台，殊属不法。台湾现当严查海口之时，该犯犹敢图利偷载，若仅照棍徒引诱偷渡本例拟军，不足示惩，蔡牙应如该提督等所奏从重发往黑龙江给与披甲人为奴，先用重枷在台湾海口枷示，俟续有拿获偷渡人犯枷示后，再将该犯发遣。该提督等奏称水手陈内带货图利，仅照知而不举例拟徒，不足蔽辜，陈内应于满徒上酌加一等，杖一百，流二千里；蔡江并未带货，应依水手知而不举例杖一百、徒三年；陈内、蔡江均在台湾枷号三个月，满日再解内地，分别流徒；陈文滔合依私渡关津律杖八十，折责递籍；小船户陈禄、陈澳讯不知情，应毋庸议。仍于蔡牙名下照追所得工资，同现获货物，一并变价入官充公等语。均应如所奏办理完结。逸犯王金山等应令该提督等及闽省督抚严饬各属勒缉务获另结。再该提督等奏称，此案滥给船照职名，详请督抚查明送部另参等语，应令该督抚速即查参，咨送吏部查办，为此谨奏等因。乾隆五十六年四月十九日奏，本日奉旨：依议，钦此。

　　前件，内阁于二十日抄出到部，本部已据军机处交出办理，于十九日具奏行文讫。

　　——录自明清史料戊编第四本三九八～三九九页。

　　九六、福建水师提督兼管台湾总兵奎林等残奏折

　　福建水师提督兼管台湾镇总兵奎等跪奏为拿获偷渡、审明定拟具奏事：据安平右营游击现署鹿仔港左营游击陈光昭禀报：因时值南风盛发，匪船易于偷越，该游击带领弁兵并彰化县及淡水鹿仔港二厅差役出洋巡哨。于本年五月二十九日在彰化县所辖武络洋面见船一只，在洋游移，恐系匪船，当率兵役上船，拿获出海郑智、水手陈明、吴景、焦欺四名，并偷渡客民林喜等二十四名。又于六月初七日在淡水厅所辖吞霄洋面见船一只，上船查拏，内有二人见拿跳水逃逸，当获出海高何、舵工潘叅、水手陈寻、高霓、杨请五名，并偷越客民吴敬等十六名，俱已移解淡水厅、彰化县审办等情。又据署淡水同知清华禀报：派拨兵役、澳甲会同中港汛弁带领目兵，于五月二十七日出洋巡哨。在于中港口外，见有广东红头船一只停泊僻静处所。该弁当带兵役、澳甲上船，拿获船户黄阿扶、舵工赵田、水手林士青、张阿伯、朱昂、许亚标等六名，并偷渡客民余富等九名，解送到厅。经讯系船户黄阿扶起意揽客偷渡等情，随饬提去后。兹据署台湾府袁秉义审明详解前来。

　　臣等先提郑智一案覆鞫。缘郑智籍隶广东海丰县，于乾隆五十六年二月内受雇在海丰县船户施奇会船上把舵，兼为出海，沿海操捕。施奇会因捕渔获利不敷食用，郑智商令揽客偷渡。施奇会应允，陆续揽得客民林喜、徐强、蔡猛、庄娥、邓起、赖交、林科、邓曹、刘贵、卢明、刘顺、吴旺、刘兴、吴见、庄贵、诸言、杨遂、刘才、杨锥等二十名，郑智揽得蔡耀、张仁、范亲、黄亭四名，共二十四人，俱欲过台寻亲觅食。每人许给船租番银二、三圆不等，先付番银一圆，余约到台之日找给。施奇会当雇陈明、吴景、焦欺三人为水手。正欲开船，施奇会患病不能同行，将牌照交付郑智收执管驾。五月二十三日，由海丰牌竹港海边出口。二十九日，驶至彰化县辖武络洋面被获。

　　又提高何一案覆鞫。缘高何籍隶诏安县，与广东澄海县船户陈顺熟识。乾隆五十六年四月内，陈顺由粤驾船至诏，缺乏火食，与高何议揽客偷渡，言定所收船租作三股派分，陈顺系船主得两股，高何得一股。高何揽客吴敬、吴赖、黄贤、黄升、黄旺、罗浃、罗观生等七名，陈顺揽客许岂、詹广、林谦、刘队、王接、陈植、张炎、锺论、李助等九名，共十六人，均欲过台寻亲觅食。每人许给船租番银三、四圆，先给一、二圆不等，余约到台之日找给。陈顺当雇潘叅把舵，陈寻、高义、杨请、陈澄为水手。六月初二日在诏安竹港地方出口。初三日放洋。初七日驶至淡水厅辖吞霄洋面被获。船主陈顺、水手陈澄见拿，跳水逃逸。

　　又提黄阿扶一案覆鞫。缘黄阿扶籍隶广东潮阳县。乾隆五十六年五月内，承买牌名赵贤利小船一只，雇赵田把舵，林士青、车昂、张阿伯、许亚标为水手。黄阿扶因乏本生意起见，揽客偷渡。在澄海县揽客余富、李叅、孙文、邹好、吴协、王发、王舜、陈奈、翁格共九名，俱欲过台寻亲觅食。每人许给番银四圆半，当付番银半圆，余约到台之日找给。五月十八日夜，在澄海县涂弼港出口放洋。二十七日天明，驶近淡水厅辖中港内洋僻静地面停泊被拿。再三研诘，坚供并非积惯偷渡，在洋亦无为匪情事。加以刑吓，矢口不移。

　　查例载，客头在沿海地方引诱偷渡之人，包揽过台，索取船银，为首发近边充军；舵工人等知而不举，杖一百、徒三年；偷渡之人照私渡关津例杖八十、递回原籍等语。再查臣等前于拿获偷渡船户林绍灿等各案，均将各船户从重拟遣，乃郑智、高何、黄阿扶于屡经惩创之后，仍敢偷渡，实属罔法。郑智、高何、黄阿扶等应仍从重发往黑龙江，给兵丁为奴；船工潘叅、赵田、水手陈明、吴景、焦欺、陈寻、高霓、杨请、林士青、米昂、张阿伯、许亚标等均各依知而不举例杖一百、徒三年。郑智、高何、黄阿扶、潘叅、赵田五犯仍用重枷在台湾海口枷示，俟续有拿获偷渡人犯枷示后，再将该犯等疏枷，照依所拟罪名分别遣徒。水手陈明等十犯，在台湾海口枷号三个月，满日解省定地发配。客民林喜、徐强、梁成、蔡猛、庄娥、邓起、赖交、林科、邓曹、刘贵、卢明、刘顺、吴旺、刘兴、胡见、庄贵、诸言、杨遂、刘才、杨锥、蔡耀、张仁、范亲、黄亨、吴敬、吴赖、黄贵、□□、黄旺、罗浃、罗观生、许岂、詹广、林（下缺）

　　——录自明清史料戊编第二本一五三～一五四页。

　　九七、福建水师提督哈当阿等奏折

　　福建水师提督哈、台湾道杨跪奏为拿获偷渡两起、审明定拟、恭折汇奏事：据淡水厅详报：本年五月二十三日据大安港澳甲禀称：二十一日，该澳甲差役系坐小船，起随鹿港水师曾游击出洋巡哨，在于高密外洋见有六人乘杉板小船，形迹可疑，当经拿获，查问姓名。据称系王朝、庄鹤、吴抄、骆梅、吴水、蔡德。又称吴水、蔡德。又称王朝、庄鹤、吴抄、吴好、舵水骆教等并客民陈烈等在船等语。当即选拨差役，会营飞赴沿海一带查拏。二十六日，在南埔海墘将吴好船只拿获。又据该厅详报：八月初六日，据大鸡笼澳甲禀报：协同汛兵巡查口岸，拿获偷渡一船，并船户马辅、舵水阿富、王阿秋、陈绍元、陈阿尚、曾千、曾阿红等七名，其客民见拏，俱在后梢跳水逃逸，止刘叟、胡兴玉二名。查讯吴好、马辅，俱据供认揽众偷渡不讳各等情，随饬提去后。兹据台湾府杨绍裘审明详解前来。

　　臣等提犯覆鞫。缘吴好籍隶南安县。乾隆五十五年，承买马巷厅民黄万兴小商船一只，在各港贸易。五十七年闰四月内，有素职之陈烈，同亲戚十余人，经过台湾，倩吴好船只载送，每名许给番银二圆。吴好允从。又自揽郑旧、郑教、郑黄氏、郑卢氏等四名在家等候。随雇舵工骆教、水手王朝、庄鹤、陈球、吴意、吴岳、吴仲、吕山、骆莲等，许给工银，帮同驾驶。吴好又令伊子吴抄在船相帮。五月初八日，空船赴石井汛挂验出口，收泊南安县内湖港荒僻地方。十八日，陈烈带同骆梅、吴水、蔡德并在逃不识姓名客民十九人登舟，吴好亦引郑旧等上船，共载男妇客民二十七名。十九日放洋。二十一日望见台湾，吴好令水手王朝、庄鹤同伊子吴抄并客民骆梅、吴水、蔡德乘坐杉板小船探路，被巡洋兵役拿获。该犯吴好望见，将船驾逃。二十三日晚，驶至不知地方海滩，吴好即令客民陈烈等登岸，将船开驾。二十六日晚，随潮收泊南埔海墘，即被兵役盘获。

　　再马辅籍隶广东潮阳县，与邻居曾绍化素好。曾绍化同诏安县民何尊合置小商船一只，牌名刘理，领给马巷厅刘字第十号小艇牌照。五十七年五月初间，曾绍化在闽装载木料回澳，至澄海县涂弼澳地方。曾绍化卸卖货物回家，因病不能出门生理。马辅即问曾绍化租赁船只，每日给钱五千文。该犯因无本置货，起意揽客偷渡，适有同乡刘叟、胡胡阿明、胡殊水、胡阿儿、张阿恭、张阿宝、张阿早、张阿和、翁际广、翁际正、翁际开、张阿来、张阿定、张娘翁、胡兴玉等十五人俱欲过台寻亲，马辅兜揽上船，每名得受船租四圆。当雇舵工朱阿富、水手王阿秋、陈绍元、陈阿尚、曾阿千、曾阿红等，许给工钱，在船帮驾。五月二十一日，马辅引客上船。二十二日，由涂弼澳出口。二十六日放洋，因风信不顺，收回湾泊。七月二十二日复行开驾。八月初六日，望见台湾，将晚时候欲在口外僻处收泊，即被巡洋兵役查拿。客民均由后梢跳水逃逸，止获刘叟、胡兴玉二名，其余凫水脱逃。当在船内拿获船户舵水马辅等七名，再三究诘，均辨□□偷渡，在洋亦无为匪不法。加以刑吓，矢口不移，似无遁饰。

　　查例载，客头在沿海地方引诱偷渡之人包揽过台，为首发近边充军；船工人等知而不举，杖一百、徒三年；偷渡之人照私渡关津，杖八十、递回原籍各等语。查台湾拿获偷渡，均将船户从重拟遣，今吴好、马辅仍敢揽客偷渡，实属罔法。吴好、马辅均应从重发黑龙江，给披甲人为奴。该二船舵工骆教、朱阿富、水手王朝、庄鹤、陈球、吴意、吴仲、吴岳、吕山、骆莲、王阿秋、陈绍元、陈阿尚、曾阿千、曾阿红等受雇在船帮驾，均应照知而不举例杖一百、徒三年。吴好、马辅、骆教、朱阿富四犯仍应重枷在台湾海口枷示，俟续有拿获偷渡人犯枷示后，再□□犯等疏枷照依原拟罪名分别遣徒。水手王朝等十三□□□湾海口枷号三个月，满日解省，定地发配，折责充徒。□民骆梅、吴水、蔡德、郑李、刘叟、胡兴玉均照例杖八十，折责递籍安插。吴抄系吴好之子，年未及岁，且系听从父命，在船相帮，应与已经罪坐侄男之郑黄氏、郑卢氏等均免置议，各行递籍安插。偷渡船只变价充公。在逃客头陈烈同客民胡阿明、胡殊水、胡阿儿、张阿恭、张阿早、张阿和、翁际广、陈际开、张来、张阿定、张娘翁、并不识姓名之客民等饬属严拿，获日另结。供犯曾绍化同失察马辅偷渡出口，及租赁船只职名，详报督抚，咨明粤省查办。其将船只牌照卖给吴好之黄万兴，并曾绍化与何尊合伙（约缺十余字）名督抚查明办理外，理合将审明定拟缘由，恭折□奏，伏乞皇上睿鉴。谨奏。

　　乾隆五十八年正月初六日奉朱批：该部议奏，余有旨。钦此。

　　乾隆五十八年正月初日，内阁奉上谕：哈当阿等奏拿获偷渡两起，审明定拟一折，已交该部议奏矣。台湾偷渡之弊，历经设立章程，严拿禁止，乃吴好等仍敢揽客私渡，自应严办示惩，则每年所奏无私渡者，皆虚语矣。着该督抚查参明白回奏。哈当阿、杨廷理能督饬所属上紧查拿就获，尚属认真，着交部议叙。其澳甲兵役能留心盘诘，拿获多人，亦属出力，着哈当阿等查明酌加奖赏，以示鼓励。该部知道。折并发。钦此。

　　——录自明清史料戊编第二本一五四～一五五页。

　　九八、吏部题本

　　经筵讲官太子太保文华殿大学士管理吏部户部理藩院事务领侍卫内大臣正白旗满洲都统步军统领三等忠襄伯臣和珅等谨题为遵旨察议事：该臣等议得：内阁抄出乾隆五十八年三月二十二日奉上谕伍拉纳等覆奏查办偷渡缘由一折内称：吴好、马辅两起审结后，咨报到省，已在年终汇奏之后。而马辅一起，系由广东澄海县偷渡出口。其吴好系由福建南安县上船私渡，现已饬取失察之文武职名，照例查办等语。台湾偷渡，例禁綦严。如果地方官实力严禁查拿，自无此等偷渡之事。虽沿海一带港■〈氵义〉纷歧，但吴好即由该省南安县地方偷渡出口，究系该督等不能预为防范所致。乃折内尚称马辅一起，由广东澄海县偷渡，竟诿之于粤省，似与闽省无涉，实属非是。除将失察此案之文武各职名照例饬取核办外，伍拉纳、浦霖俱着交部察议，钦此。钦遵于二十四日抄出到部。除失察职名，臣部行文该督等查参，到日再议外，此案吴好一起，由该省南安县地方偷渡出口，乃该督等尚称马辅一起由广东澄海县偷渡，竟诿之于粤省，似与闽省无涉，其不能实力稽查之处，应行议处。应将闽浙总督觉罗伍拉纳、福建巡抚浦霖均照不实力稽查降一级调用例，降一级调用。查伍拉纳任内有革职留任，无级可降，应行革任。浦霖有加四级，应销去加一级，抵降一级，免其降调。再查浦霖任内，有从宽免其革任之案，合并声明。恭候命下臣部遵奉施行。臣等未敢擅便谨题请旨。乾隆五十八年四月十二日，经筵日讲起居注官太子太保文华殿大学士管理吏部户部理藩院户部三库事务总管内务府大臣管理上驷院武备院事务御前大臣领侍卫内大臣掌翰林院事务教习庶吉士正白旗满洲都统总理圆明园八旗内府三旗官兵大臣步军统领三等忠襄伯臣和珅、吏部尚书兼署工部尚书事务总管内务府大臣稽察钦奉上谕事件处大臣管理御茶膳房奉宸苑事务镶黄旗汉军都统臣金简、吏部尚书管理国子监事务臣刘墉、左侍郎镶蓝旗满洲副都统臣额勒春、经筵讲官左侍郎臣金士松、考功清吏司掌印郎中臣和德、郎中臣特升额、郎中臣觉罗百善、郎中臣江浚源、员外郎臣阿敏泰、员外郎臣成熙，员外郎臣陆伯焜、员外郎臣吴濂、主事臣都隆阿、主事臣嵩山、主事臣史国华、主事臣贺贤志、主事臣康纶钧、主事臣董教增、候补主事臣桯振甲，候补主事臣秦泉、额外主事臣王宁■〈火阜〉、额外主事臣贵征、学习行走七品小京官臣沈长庆。

　　旨：伍拉纳着从宽免其革任，仍注册；浦霖着销去加一级，免其降调。

　　——录自明清史料戊编第二本一五六页。

　　九九、闽浙总督魁伦等奏折

　　闽浙总督臣魁伦、福建巡抚臣汪志伊跪奏为遵旨覆讯、恭折具奏、仰祈圣鉴事：本年十月十二日，准刑部咨：臣魁伦前与调任抚臣费淳具奏审办拏获漳浦县民蓝三世等私贩铁锅、夹带渡台、并备弁知情徇隐一案，经军机大臣会同刑部议驳具奏，钦奉谕旨：据军机大臣会同刑部议驳魁伦等奏拏获伙贩铁锅、夹带渡台各犯并将徇隐备弁分别定拟一折，已依议行矣。此案蓝三世等伙贩铁锅出洋售卖，如果有接济洋盗情事，一经审明属实，现当严缉盗匪、整饬洋面之时，即加重问拟绞候，予以勾决，亦属罪所应得。若不过因台湾铁锅价贵，贩往售卖，尚系愚人牟利私情，止须按例定拟，已足蔽辜。即或由近边充军本例递加一、二等，亦罪不至死。今折内既称其实因赴台图利，并未接济洋匪，所定罪名，又照军器下海、接济外国盗匪之例问拟，以致供、看两岐，引断转为失当。外省审办案件，于定拟罪名，往往语似从严，而叙述情节，其实意存宽纵。况此案私贩铁锅，如果审出实有接济洋匪情事，则地方官失察处分甚重，是以于供词内从轻声叙，以为瞻徇回护地步，而不自知岐误也。案关生死出入，着魁伦等即照指驳情节，提集该犯等再行严鞫。如台湾地方铁锅，从不由内地贩运，则是该犯等首先冒禁，必另有情弊，自当从严究办。若从前本由内地贩运，则该犯等不过趋利私情，原可按例定拟。即因闽省台湾一带，亟需整饬，亦止应于本罪上从重递加，已足示惩。倘实有串通洋匪伙贩接济之事，即应从严惩办，并将失察之地方文武员弁及承审不实、错拟罪名之大小各员，一并据实参处，不得稍有回护，以致案情轩轾，或有枉纵也。钦此。钦遵行知前来，仰见皇上慎重庶狱，惟恐畸轻畸重、以期无稍枉纵至意。臣等跪聆之下，不胜惶悚，断不敢回护前奏，自干重戾。

　　遵即查照指驳情节，是否实有接济洋匪情事，抑止系愚人牟利私情，实为此案紧要关键。提集蓝三世等严加刑讯。据供：小的们此次越海私贩铁锅、铁钉，原系贪图重利，不论何处，得有重价即行售卖。惟恐汛口兵形搜查，是以小的蓝三世勾结小的周圭、吴允，于解饷哨船内夹带。又恐到台湾上岸出售，被人盘获，相商随便在沿海地方售卖。不料被汛口兵役先后拏获，实未卖给洋匪等语。并加夹讯，矢口不移。

　　臣等查台湾民用铁锅，自雍正年间立定章程，祗许台地商民请领府厅印照，每年前来内地购买二次，每次大小总以九千口为率。渡台之日，由厦门汛口文武验照放行，仍赴鹿耳门汛口盘验相符，方准售卖。并将出入口岸日期，同铁锅数目，通详查考。毋许内地商民贩运过台，以杜偷漏。历久照办在案。臣魁伦、费淳等前因蓝三世以内地民人起意私贩铁锅至二千六百五十余口之多，又复另带铁钉五百六十余觔，实为首先冒禁。且敢勾结兵丁，希图偷越，更属奸狡异常。而周圭、吴允身为目兵，贪图伙贩，胆敢以哨船夹带，是查拏私贩之官兵，竟成通同贩私之伙党，似此兵民狼狈为奸，较寻常商民图利，将铁锅出洋货卖者不同。且该犯等偷越海洋，私赴台湾贩卖，又与商人在沿海地方递运铁觔、交卖商渔船只者无异。是以将为首之蓝三世、周圭、吴允三犯，引照商人在沿海地方递运铁觔、交卖商渔船只，为首照军器下海律绞监候例，拟绞监候。此原办之实在情形也。

　　惟臣魁伦等前折内未将台地商民请领府厅印照前来内地购买铁锅、不准内地商民贩运过台之旧例，明白声叙，实属疏漏。又臣魁伦等从前准情定罪，曾查例载商民图利将铁货私贩海洋货卖、一百觔以上发近边充军，将铁锅出洋货卖者、亦照此例行。又例载：商渔船内夹带违禁硝磺、钉铁、樟板等物接济外洋者，船户以通贼论斩；又商人在沿海地方递运铁筋交卖商渔船只，为首照将军器下海律绞监候各等语。缘蓝三世以兵民朋比冒禁私贩铁锅沿海售卖一案，若仅照商民图利拟军，未免情浮于法；若照商渔船内带钉铁等物接济外洋拟斩，又觉过重；是以引照商人在沿海地方递运铁筋、交卖商渔船只、为首照将军器下海律绞监候例，拟绞监候。此又前奏并未将应引各例及旧办章程一并叙入，以致军机会同刑部议驳之原委也。

　　今遵旨严讯明确，据实覆奏，可否仍照前拟办理之处，伏乞圣明睿鉴训示。再此案失察文武职名，除内地、台湾登时盘获，例得免议外，但内有铁锅二百二十余口业已运过台湾，前奏未经议及，所有内地失察文武各职名仍应查取补参，并请将臣魁伦及前抚臣费淳办理此案疏漏之处，交部议处，合并陈明。谨奏。嘉庆二年十月二十日。

　　朱批：原议大臣议奏。

　　——录自明清史料戊编第五本四六二～四六三页。

　　—○○、户部「为内阁抄出闽浙总督孙尔准奏」移会

　　户部为移会事：福建司案呈，内阁抄出闽浙总督兼署福建巡抚孙奏前事一折，相应抄单移会可也。须至移会者。计单一纸。右移会稽察房。道光六年五月十四日副郎凤。

　　闽浙总督兼署福建巡抚臣孙尔准跪奏为台湾海口今昔情形不同、请将海丰、乌石二港一并增设正口、以疏兵谷、而便商艘、仰祈圣鉴事：窃照台湾一府，孤悬海外，民间日用货物，大半取资内地，而内地兵糈，亦赖赴台商船配运。当初入版图之时，设鹿耳门一口，对渡泉州之厦门。嗣于乾隆四十九年，奏开鹿仔港对渡泉州之蚶江。五十三年，奏开八里坌对渡福州之五虎门。嘉庆十五年，奏请三口通行，不拘对渡，一体配运兵，。先后奉旨允准在案。臣在巡抚任内，于道光四年赴台巡阅，查悉鹿仔港口门新被沙淤，港道浅狭，船只出入颇难。旧有海丰港者，界在嘉义、彰化之间，初本陿隘，近因溪水汇注冲刷，甚为深广，土人名为五条港。当即亲往履勘，宽约数里，港水甚深，大船通行无滞。又噶玛兰处台湾众山之后，重岩峻岭，负载难行。其地有乌石港、加礼远港可通小舟，俱堪开设正口。当经奏明，俟内渡后与督臣赵慎畛妥商具奏。嗣臣回抵省城，即将所勘情形，向赵慎畛详细缕述。一面札饬该处道府，再行确勘，详复核办。旋经署台湾府方传穟移委鹿港同知邓传安，同嘉义、彰化二县勘明五条港，噶玛兰通判吕恒志勘明乌石、加礼远二港，可设正口。询据该处士民等，佥呈称便。由台湾道孔昭虔会同台湾镇总兵蔡万龄覆查属实，详请设口，以便商民。经前督臣赵慎畛批司核议去后。兹据藩司惠显会同在省司道详请具奏前来。

　　窃惟台湾负山面海，内山诸溪，奔汇入海，或合或分，迁徒无定。前屡次开设口岸，亦俱就当时港门之大者，定为正口。今隔数十年，情形非昔。五条港为诸水聚会，竟成巨浸。而鹿仔港水势既分，沙淤流浅，其下皆有暗礁，港路甚为纡曲。凡由内地渡台者，用西北风，及至港口时，须待西南风方能进口；又无停泊之所，风色不顺，仍须退回，是以商船视为畏途，每有收泊五条港者。此近日鹿仔港口门淤涩，五条港通行无滞情形也。窃思避险就坦，人之常情。五条港口门既宽，水复深广，势难禁其私渡。且适遇风暴，鹿仔港既艰于进口，不得不趋避旁港，以保无虞，亦难一概责以私越。而兵役以为禁口，藉端勒索，亦事所难免。自莫若明设口岸，以便商民。臣查五条港即海丰港，距彰化县城七十里，距鹿仔港六十余里，文属彰化县南投县丞专管，武属安平协水师左营鹿港游击管辖，有把总一员防守，汛地离港十五里，有村名麦仔寮，商民贸易均在其处。若配运兵谷，由麦仔寮用车载至海口上船，甚为径便。应请将五条港开设正口，一切配运事宜，仍归鹿港同知经理。惟该处相距鹿仔港虽祗数十里，尚恐稽查难周，必须责成专管口员，就近稽查，方臻周密。彰化县南投县丞驻札之所，离五条港有八十里。该县丞防堵内山生番亦关紧要，未便移驻，以致顾此失彼。查有嘉义县笨港县丞，离五条港只三十里。若令该县丞往来麦仔寮稽查弹压，可资以策应。惟笨港系嘉义所辖，五条港系彰化所辖。查江苏、安徽等省，皆有一官分隶两县者；即闽省诏安县辖之漳潮司巡检，亦系通属两省。似可循照办理。应请将五条港改归笨港县丞管辖。其专管武汛之把总同兼辖之游击，均仍其旧。如有船只到日，由笨港县丞会同营汛把总查验牌照相符，果无违禁货物，准其报行卸载，将牌送至鹿港厅查验梁头，分别配谷，仍由鹿港同知会同安平协水师左营游击钤盖印信，给照放行。如系台湾贸易小船，由该县丞验明，按月折报该处道府查核转报。其内地商渔船只，出入配运，仍由鹿港同知另造一册，按月通报，以专责成。如蒙俞允，笨港县丞印信，应请咨部改铸。该处既设正口，有稽查配运等事，自应添设口书、口差、澳甲、行保各役，悉照开设八里坌章程办理。书役工食，在鹿港同知从前奏定口规文员衙门准收番银五元、武职衙门准收番银三元之内酌量匀给，毋许增添。至该处甫经开口，商船进口多寡，尚难预定，载运米谷，应仍于鹿仔港分配。俟一、二年后察看情形，如果商船云集，再将鹿仔港封闭，以归画一。其应给船车脚费，亦照台地配定例开销。

　　又查噶玛兰处全台之背，但产米谷，一切器用皆取资于外贩。其地有三貂、嶐嶐二岭，山径险峻，陆路货物不能疏通，惟西势之乌石港、东势之加礼远港，每于春末夏初南风司令之时，可通四、五百石小船。内地福州、泉州等处商民，装载日用货物，前往易米而归。福、泉民食，藉资接济，两有裨益。若加裁禁，则商贩不通，于民间殊多未便。亦应如其所请，开设正口，以利民生。第查乌石港系头围县丞所管，加礼远港系罗东巡检所管，虽分属两员管辖，而两口相距仅十余里。凡船到加礼港，母庸另设口岸，统归头围县丞管辖。该处虽无大号商船出入，不能配运兵谷，凡小船往来，俱由该县丞查验，盖印放行。仍于船照内登明所载货物、米粮数目及运回何处售卖，按月造册通报，俾有查考。如有夹带违禁货物及附搭匪类偷渡寄卖，俱责成该县丞会同该管之头围千总实力稽查挂验。如此变通办理，既可疏通积谷，又可便民贸易，而层层稽查，仍与严禁偷渡之意相符。此外如有未尽事宜，仍令该管道府厅县确查覆到，另行核办。其余各小口仍严行封禁，如有商船私越偷渡，照例究办。所有海丰、乌石二港应增设正口缘由，谨恭折具奏，伏乞皇上圣鉴训示。谨奏。

　　道光六年五月初一日，内阁奉上谕：孙尔准奏台湾海口今昔情形不同，请将海丰、乌石二港增设正口一折，着各该部核议具奏。钦此。

　　——录自明清史料戊编第二本一六九页（按此奏折亦见本编第十本九四三—九四五页）。

　　一○一、户部「为内阁抄出署理两江总督璧昌等奏」移会

　　户部为移会事：贵州司案呈，内阁抄出署理两江总督壁等奏前事等因，相应抄录原奏，移会稽察房可也。须至移会者。计单一纸。右移会稽察房。道光二十四年□月初九日。

　　署理两江总督臣壁昌、江苏巡抚臣孙善宝跪奏为会议渡台湾商船、贩运茶叶湖丝绸缎、分别查办情形、恭折奏祈圣鉴事：窃臣等承准军机大臣字寄，道光二十三年十二月二十二日奉上谕：据刘韵珂等奏，台湾府属民用茶叶、丝斤、绸缎，请照旧例贩运输税，并酌议稽查章程一折，着即照议办理。至浙江之宁波、乍浦、江苏之上海等口，均与台湾一帆可达，各商民往来贸易，尤难保无走私漏税之弊，着耆英、孙善宝、梁宝常、体察地方情形，是否仿照闽省现议章程办理，并应如何严密稽查之处，会同悉心妥议具奏等因，钦此。当经前督臣耆英移行钦遵议详。嗣臣壁昌抵任后，复咨商浙江抚臣梁宝常，会同议办去后。兹准臣梁宝常覆称：浙江之宁波、乍浦二口，与台湾一帆可达，向来台湾商船，多有载运货物，来至宁波、乍浦贸易。其宁、乍商船，仅在福州、泉州等处贩运生理，从不驶赴台湾。茶叶、丝斤、绸缎三项，例本禁止出洋。今台湾府属民用茶叶、湖丝、绸缎，准令给照贩运，仍照旧例输税，免其加增，则此后台湾商船购买回棹，或内地商民买运赴台，事所必有，自应设法稽查，以杜偷漏。至浙省之玉环、定海二厅，皆孤悬海外，与台湾相同。玉环地方，不产茶叶、丝斤，将来商民贩往售卖，亦容有其事。又定海本有土产茶斤，足敷民用，无须买自内地。惟向不育蚕，并无丝斤出产。该处土瘠民贫，率多衣布，亦从无贩运湖丝、绸缎之事。现在定海被■〈口英〉夷占踞，与台湾、玉环情形不同。若准令内地商人贩运赴定，滋恐稽查难周，易滋弊混。仍请照旧严禁。俟地收复后，再行酌议详办。嗣后凡有台湾及玉环商民来至宁波、乍浦等处买运茶叶、湖丝、绸缎，及浙江内地商人贩买前三项货物运赴台湾、玉环售卖，应请于出口之时，照依内地税则征税，免其加增。其进出口给照查验等事，悉照闽省现定章程，画一办理。至乍浦口所定茶叶、丝斤、绸缎税则，因该处涂远沙坚，量为折减。宁大关仅有茶斤税则，而无湖丝、绸缎。自此由乍浦出口之前三项货物，应照旧例征税外，其宁波口运赴台湾、玉环之茶叶、湖丝、绸缎，应查照闽海关税，则比例征收等因，咨会前来。

　　臣壁昌于巡视江防，道经苏州，与臣孙善宝面为筹商。江苏情形与闽、浙不同，向来海运茶叶、丝斤、绸缎，上海地方例本禁止出口，未便议请更张。且湖丝出自浙江，茶叶产于福建，由闽、浙两路赴台，均属近便，无取行道上海。即绸缎一项，江、浙两省均为出产处所。由苏州内河至浙江，一水可达，不必特开例禁，令上海出口，致启奸商影射，避重就轻之渐。查台湾府属民用前三项货物，既经闽浙总督臣奏准给照贩运，兹宁波、乍浦两处，又经浙江抚臣议请给照贩运赴台，已敷台民食用之需。所有茶叶、湖丝、绸缎由上海出口之处，应请仍行停止，以复旧章。谨将臣等分别筹议缘由，会同浙江巡抚臣梁宝常，合词恭报具奏，伏乞皇上圣览训示。谨奏。道光二十四年六月十二日奉朱批：依议，该部知道，钦此。

　　——录自明清史料戊编第二本一九六页。  
　 
卷八

　　一○二、内阁学士吴金奏折（请将台湾另分一省，添设巡抚）乾隆二年四月十五日

　　一○三、闽浙总督那揭帖（淡水防厅添设鹿仔港、竹堑二巡检，彰化县添设猫雾抹、八里坌二巡检，并颁给印信）乾隆八年二月二十八日

　　一○四、闽浙总督那揭帖（覆奏雍正九年题请添设凤山、诸罗县丞各一员，彰化县属巡检三员均非间冗，无可裁汰）乾隆八年七月三十日

　　一○五、刑部副折（议覆福建按察使曹绳柱奏台地审解等事）乾隆二十七年五月二十七日

　　一○六、户部「为内阁抄出巡台御史李宜青奏」移会（条陈台湾事宜乾隆二十九年九月）

　　一○七、户部「为本部议覆内阁抄出巡台御史李宜青奏」移会（李宜青条奏台湾水沙连归公田园、台地运米商船，以及考试生产，换班官兵各事宜）乾隆二十九年十一月初五日

　　一○八、大学士公阿等奏折（议覆闽督富勒浑等奏台湾地方善后事宜）乾隆四十八年十二月二十六日

　　一○九、兵部「为内阁抄出原任闽督雅德等奏」移会（撤除淡水厅树林口隘丁）乾隆五十一年闰七月初六日

　　一一○、吏部题本（议覆闽督觉罗伍拉纳奏请划分台湾南北两路理番同知责职）乾隆五十七年五月初八日

　　一一一、户部「为内阁抄出福州将军赛冲阿奏」移会（酌议凤山县城移回旧县兴隆里地方）嘉庆十二年二月十三日

　　一一二、户部「为内阁抄出福建巡抚孙尔准奏」移会（抵任后奏报查察地方情形及筹办事宜）道光三年九月

　　一一三、户部「为内阁抄出台湾道周奏」移会（拨用道库备贮银两）道光十七年二月

　　一一四、户部「为议覆内阁抄出闽浙总督刘韵珂等奏」移会（请续拨银两有贮台湾道库）道光二十六年四月

　　一○二、内阁学士吴金奏折

　　内阁学士兼礼部侍郎臣吴金谨奏为敬陈台湾利弊、请设专员弹压、以重□□事：窃惟台郡孤悬城外，虽弹丸一府，而控制□洋，近则为江、浙、粤、闽之保障，远则为燕、齐、辽、□之应援，南北万里，资其扼要。且山深地旷，尤易藏奸。伏查明季，因台湾未入版图，每有内地奸民，潜踪于彼，结连海匪，冒称倭人，乘机劫掠，沿海遭其荼毒。迨我圣祖仁皇帝统一寰区，深鉴此弊，遣师奠定，分土设官，不惟化外蛮民获沾声教，而奸徒无处□藏，倭寇不能出没，边海七省军民，咸得安□□席。圣德神功，超越万古。惟是该府自归化以来，既设守□以司吏治，又设巡道以总纪纲，复遣台臣以□□劝，且有总兵官统辖将弁分守要区，制度□□可称周备，而往往匪类发动，有不时之虞。臣每留意咨询，乃知皆因地方官平时既不能抚循，临事又不能绥辑，一味欺隐废弛，酿成事故者，惟文职为尤甚。盖各省州县官之积习，总以因循掩护为能。而其吏役幕宾，亦皆以粉饰朦胧相尚。改强为窃，指盗为仇，此臣自幼生长江南所深知者。夫内地州县，密迩省城，尚敢匿灾讳盗，况台□远隔重洋，督抚不能巡历，益可任其朦□。如从前奸民朱一贵等谋匪，该县仅以兵民□斗失火延烧等语具详，是其明验。至于分设□弁，原以防奸，但地方遇事，武职虽有擒捕之□，□职反有牵制之心。或呈报之时，武职虽据实具□，文职复讳重为轻。督抚远阻风涛，既无从深悉其事，欲据详办理，而文武互异，轻重悬殊，批驳往还稽延时日，必致贻误。巡察虽有稽查之任，无办理之权，其势不能节制。且题奏咨移，皆由府县传递，不无沉搁阻挠，上下因循。及至酿成事故，虽严加处分，而劳师动众，已大费筹划。伏思台郡为外洋门户，边海藩篱，其一应抚□安戢，尤须先事预筹，以期宁谧巩固，更□□地州县可比。似此玩误成风，名虽隶于督抚，实有鞭长莫及之虞。臣之愚见，似宜将台□□另分一省，专设巡抚一员，带兵部侍郎衔□□台湾地方，统辖文武。凡钱谷刑名考成调遣□举应劾，俱听其题奏办理，庶责任既专，而就近稽查，则属员自不能掩饰废弛，于海防重地大有裨益。仰祈皇上于满洲汉军汉人内择一亲信大臣前往，俾巡抚三年，果能实心整顿，调抚内省，以奖其劳。如此则该员自能奋勉，地方自有成效矣。臣并未亲到台湾，因亲友在被服官，臣留心访□，得以备悉其详。不揣愚蒙敬陈一得。是□□行，伏祈皇上敕下该省督抚提镇将军副都统诸臣□□详察，各抒所见，议覆到日，统俟睿裁施行。谨奏。乾隆二年四月十一日。

　　内阁学士吴金奏台湾地方请添设巡抚弹压，以重海防等因一折，查台湾地方远在海外，是以武员则设有总兵，文员则特遣御史，并设道府等官以资弹压，以重海□。□一应军务机宜并地方事件，仍听内地督□□制办理。立法已为周备。若谓总兵等官不□弹压，必须添设巡抚，而巡抚体制不能统□总兵，势必又请添总督而后可。以弹丸之地，□属不过一府、四县，而竟改为省制，于体不可，于事无益。吴金此奏，应无庸议。乾隆二年四月十五日奉旨：是，钦此。

　　——录自明清史料戊编第一本四○页。

　　一○三、闽浙总督那揭帖

　　兵部尚书兼都察院右都御史总督福建浙江等处地方军务兼理粮饷世袭云骑尉加一级纪录十五次那为遵旨咨商事：据福建布政司布政使张嗣昌呈详：奉前总督刘部院牌，雍正九年三月二十日，准吏部咨开，文选清吏司案呈，吏科抄出福建总督刘等题前事。雍正八年十一月二十三日，奉旨：该部议奏，钦此。该臣等会议得：福建总督刘等疏称：原任巡台御史赫石色、夏之芳折奏：台湾一府内，惟彰化一县，谷邃山深，奸民易匿。文官止同知、知县、典史各一员，巡查实难遍及。臣等查彰化县东南，竹脚寮至南北投、猫雾捒一带，应于适中之地，添设巡检一员，专巡沿山地方；彰化县西北，后陇至竹堑、南嵌一路，应于适中之地，添设巡检一员，专巡沿海地方。总令同知管辖等因。奉朱批：与督抚商酌具题，钦此。查竹脚寮在虎尾溪之南，属诸邑管辖，已设有弁兵巡察稽查，毋庸添设。至于溪北之猫雾捒，逼近生番之地，仅有民壮四十名，不但乏员约束训练，即其势亦甚孤单，请于猫雾捒适中地方，添设巡检一员，给民壮一百名；以六十名分防南北镇番、北胜二寨，四十名训练随带游巡，按季轮换，并查一切盗匪、赌博等事等语。应如该督等所议，彰化县猫雾捒地方，准其添设巡检一员，令其查拿盗匪赌博等事，给民壮一百名，以六十名著令巡查稽察分防南北镇番、北胜二寨，以四十名训练随带游巡，按季轮换。又疏称虎尾溪之西至大甲溪，长一百四、五十里，皆系船只出入，稽查不可不严，应请添设巡检一员，民壮二十名，驻札鹿仔港，汛防均为周密。再大甲溪以北，自后陇至竹堑，竹堑至南嵌，相去二百余里，或恐藏奸，不可不防杜未萌。查淡水同知现驻沙辘社，实属无益。应请移驻竹堑，上可控制后陇以南，下可控制南嵌以北，并可管理大甲溪以北一切钱粮词讼。但该同知既有钱粮刑名之责，捕巡司狱，不可乏员，请于竹堑再添设巡检一员，民壮二十名，兼管司狱事务，统听该同知管辖等语。应准其于虎尾溪地方添设巡检一员，令其驻札鹿仔港，民壮二十名巡防地方。其淡水同知，准其移驻竹堑地方，并添设巡检一员，民壮二十名，巡防调用，兼管司狱事务。令该同知管辖。至大甲溪以北钱粮命盗等件，已于议覆孙国玺条奏案内归并淡水同知管辖，应毋庸再议。又疏称：干豆门、内北港、内北投庄并南港、武朥湾、搭搭等处直抵鸡笼、淡水，山海环错，围绕数百里，民番杂居，应请八里坌、大社添设巡检一员，给民壮四十名，训练调用。惟是添设民壮，若与内地一例支给工食，恐应募无人。况拨防镇番、北胜二寨，与兵丁无异，除鹿仔港、八里坌二处民壮无地可垦者，每名每月给银一两、米三斗，其猫雾捒、竹堑二处，应请仿古屯田之制，每名给就近草地三甲，任其开垦，以资日食。该县给以执照，如有不法，斥革另募。其配执器械，给以牌刀、鸟枪各半等语。应于八里坌、大社地方准其添设巡检一员，民壮四十名，训练调用。惟是添设民壮，若与内地一例支给工食，恐应募无人。应如该督刘等所请，除鹿仔港、八里坌二处民壮无地可垦者，动支正项，每名月给银一两、米三斗，资其衣食，俾得巡防地方，其猫雾捒、竹堑二处，每名给就近草地三甲，任其开垦。该县给以执照，如有不法，斥革另募，其所耕种之地，给与顶补之人。其配执器械，给以训练防守。仍将给过地段、器械等项，报明户部查核。其承充之民壮，令该巡检严加约束稽查。又疏称：书役、弓兵、门皂照例增给。一切添设巡检署房、器械、工食，动支正项钱粮建造发给等语。俱应如该督等所议，书役、弓兵、门皂照例召募充当。其署房、器械、工食，令该督等确估造册，另行题报户部、工部。又疏称：竹脚寮等处实属虎尾溪，以南割还诸邑水沙连社，交易办饷。令彰邑通事于溪北地方建造交易。所有新设巡检，彰化县管辖，同知兼辖，各给与印信，以昭职守等语。应于虎尾溪之北，令彰邑通事建设交易办饷，所有新设巡检听彰化县管辖，同知兼辖，行令该督等拟定字样，咨报礼部铸给巡检印信。以上添设巡检，统令该督等照例拣选内地品级相当之员，咨部调补，三年俸满即升等因。于雍正九年二月十一日奉旨：依议，钦此。合咨钦遵查照施行等因，咨院行司。奉此，又奉前巡抚赵都察院牌，准咨行同前因到司。

　　奉此，又为前事奉前督院批，前司潘体丰呈详：查得彰化县猫雾捒等处添设巡检，给与印信，奉准部咨行令拟定字样咨报礼部铸给等因，遵即转行遵照去后。兹据台湾府详：据署彰化县详称：猫雾捒巡检印信，相应给以「彰化县猫雾捒巡检司巡检」字样，鹿仔港巡检一缺印信给以「淡水防厅鹿仔港巡检司巡检」字样，竹堑巡检一缺印信给以「淡水防厅竹堑巡检司巡检兼司狱司」字样，八里坌巡检一缺印信给以「彰化县八里坌巡检司巡检」字样等因详请前来，合就转请，伏候察照咨部铸造给发可也等缘由，详奉会咨在案。续据坐省提塘丁腾起将京提塘姚学诗附寄差官带出各印信禀缴到司，当经前署司乔学尹转饬承领去后，未据赴司请领。随将各巡检印信四颗，发交领饷台湾县县丞潘毓贤承领，赍赴该府，转给在案。旋据台湾府知府钱洙详：准淡防厅牒：据八里坌巡检杭可畏申称：卑职领到部颁干字九百八十六号彰化县八里坌巡检印信一颗，遵于乾隆六年九月二十日启用。伏查八里坌巡检一员，向系本厅管辖，今领到印信内开「彰化县八里坌巡检印信」字样，似属不符。事关印信，理合详请察转等由。又据彰化县知县费应豫详：据鹿仔港巡检鲁弘经呈称：卑职领到部颁干字九百八十八号鹿仔港巡检司印信一颗，遵于乾隆六年九月十三日启用。伏查鹿仔港巡检一员，向系本县管辖，今领到印信内开「淡水防厅鹿仔港巡检字样」，似属不符。事关印信，理合详请察转等由各送到府，转详到司。随经行据摄理台湾府事台湾道副使刘良璧详称，遵即移准淡防厅牒称：查得各巡检系自雍正九年添设，奉部文原听彰化县管辖，同知兼辖，案经前任彰化县路以周议详：竹堑印信，给以「淡水防厅竹堑巡检司巡检」字样，八里坌印信给以「淡水防厅八里坌巡检司巡检」字样，鹿仔港印信给以「彰化县鹿仔港巡检司巡检」字样，猫雾捒印信给以「彰化县猫雾捒巡检司巡检」字样转详，并无互异。兹准移查妥议。缘鹿仔港巡检一缺，原系彰化县所辖，所有命盗查缉案件，俱报彰化县办理转报；至八里坌巡检一缺，原系淡水防厅端辖，所有命盗及一应案件，俱经报本厅衙门办理转报，业经画一详请在案。兹奉颁到各巡检印信，以鹿仔港属淡水防厅所辖，八里坌属彰化县所辖，不特与原详不符，且非所以昭职守，相应仍照前请鹿仔港巡检印信给以「彰化县鹿仔港巡检司巡检」字样，八里坌印信给以「淡水防厅八里坌巡检司巡检」字样，转请更换，庶兼辖、专辖不至舛错，将来办理亦无牵制等因。又据彰化县详称：查得八里坌巡检一缺原系淡防厅所辖，鹿仔港巡检一缺原系卑职所辖，业经画一详请在案。兹奉颁到各巡检印信，以八里坌属彰化县所辖，鹿仔港属淡防厅所辖，不特与原请未符，且非所以昭职守，相应仍照前请八里坌印信给以「淡水防厅八里坌巡检司巡检」字样，鹿仔港印信给以「彰化县鹿仔港巡检司巡检」字样，转请更换，庶管辖不至舛错，而职守得昭矣等由各到府，详覆到司。经本司卷查雍正九年三月二十日奉准部文，系前任布政使潘体丰行据台湾府拟定字样，详开八里坌巡检系淡水防厅所辖，鹿仔港巡检系彰化县所辖，因前司潘体丰在任内书办林御缮稿时误将鹿仔港写系淡水防厅所辖，八里坌写系彰化县所辖，而前司潘体丰并未核对台湾府原详，致奉前总督刘部院据详咨明铸造发领在案。兹据该厅县详请，仍照原拟八里坌巡检印信换铸「淡水防厅八里坌巡检司巡检」字样，鹿仔港巡检印信换铸「彰化县鹿仔港巡检司巡检」字样，业经本司据由详奉前署督院咨部在案。又为前事奉本督院牌，乾隆七年八月二十九日，准吏部咨开，文选司案呈，准署理闽浙总督策咨称：查得彰化县猫雾捒等处新设巡检，奉准礼部铸给各印信，发交提塘赍缴到闽，业经转发承领在案。兹据台湾府详：准淡水防厅暨彰化县各详，新颁八里坌、鹿仔港两巡检印信字样不符，转请换给。查雍正九二三月二十日奉准部文，系前任布政使潘体丰行据台湾府拟定字样，详开八里坌巡检系淡水防厅所辖，鹿仔港巡检系彰化县所辖。因前司潘体丰任内书办林御缮稿时，误将鹿仔写系淡水防厅所辖，八里坌写系彰化县所辖，咨明礼部铸给。随据提塘赍到各该巡检印信，所铸管辖之衔与原拟互异。是该前司书办林御错误不慎之咎。今查林御已于雍正十三年十月内病故，所有彰化县八里坌、鹿仔港两巡检印信字样不符，应请俯如厅县所请，仍照原拟八里坌巡检印信换铸「淡水防厅八里坌巡检司巡检」字样，鹿仔港巡检印信换铸「彰化县鹿仔港巡检司巡检」字样咨明礼部铸给，以昭信守等因前来。查印信最关紧要，一应新铸重换，例系具题请旨，敕部铸造给发，自应慎重周详，不便任意错误。今该督以前司错误，咨请换铸，事关题奏，不便据咨遽议。相应行令该督，将不行核对之转报各官查参，具题到日再议可也。合咨查照施行等因，咨院行司。

　　奉此，遵即行。据台湾府知府范昌治详称：查得八里坌巡检系隶淡水同知管辖，鹿仔港巡检系隶彰化县管辖。嗣因部颁各巡检印信，查验印文，以八里坌巡检为彰化县所辖，以鹿仔港巡检为淡水同知所辖，先经详奉咨部换铸。兹奉准到部覆，因未具题，不便铸给等因。蒙檄转行。准据淡水同知并彰化县牒详换给前来。卑府覆查：官员印信，原昭信守。八里坌、鹿仔港巡检均有地方之责，管辖上司不便错综。所有印信，应请更换。理合申详转请具题，另铸印信信颁给。所有旧印，俟新印颁到之日，再行封固批解送销等缘由到司。

　　据此，该本司布政使张嗣昌查得：台湾府属彰化县猫雾捒等处新设巡检，奉准礼部铸给各印信，发交提塘赍缴到闽，业经转发承领在案。旋据台湾府详：准淡防厅暨彰化县各移详：新领八里坌、鹿仔港两巡检印信字样不符，转请换给前来。本司卷查雍正九年三月二十日奉准部文，系前任布政使潘体丰行，据台湾府拟定字样，详开八里坌巡检系淡水防厅所辖，鹿仔港巡检系彰化县所辖。因前司潘体丰任内书办林御缮稿时，误将鹿仔港写系淡水防厅所辖，八里坌写系彰化县所辖。而前司潘体丰并未核对原详，致奉前督院刘据详咨明礼部铸给。随据提塘赍到各该巡检印信，所铸管辖之衔，与原拟互异。是皆前司潘体丰书办林御错误不慎之咎。查卯簿林御于雍正十三年十月内病故。所有八里坌、鹿仔港两巡检印信字样不符，详奉咨部，奉准吏部咨覆，一应新铸重换印信，例系具题请旨，敕部铸造给发，不便据咨遽议行，令将不行核对之转报各官查参，具题到日再议等因。遵复行，据台湾府议详前来。本司查官员印信，原昭信守。八里坌、鹿仔港巡检均有地方之责，管辖上司不便互异。所有印信，应请仍照原拟八里坌巡检印信换铸「淡水防厅八里坌巡检司巡检」字样，鹿仔港巡检印信换铸「彰化县鹿仔港巡检司巡检」字样，合就详请，伏候察照具题。所有奉取不行核对之转报各官职名，系前任布政使潘体丰详奉前任总督部院刘咨请铸给，但俱经病故，合并声明等由到臣。

　　据此，该臣看得：福建台湾府属彰化县猫雾捒等处，于雍正九年三月内奉文添设巡检。内八里坌巡检一员原系淡水防厅所辖，鹿仔港巡检一员原系彰化县所辖。因前任布使潘体丰任内病故书办林御缮详时，误将鹿仔港写入淡水防厅，八里坌写入彰化县。经前督刘据详咨部铸给印信，以致两巡检印信字样不符。前署督臣策咨准部覆，一应新铸重换印信，例系具题请旨，敕部铸造给发，不便据咨遽议行。令将不行核对之，转报各官查参，具题到日再议等因。行据福建布政使张嗣昌呈详：查官员印信，原昭信守。八里坌、鹿仔港巡检均有地方之责，管辖上司不便互异。所有印信，请将八里坌巡检印信换铸「淡水防厅八里坌巡检司巡检」字样，鹿仔港巡检印信换铸「彰化县鹿仔港巡检司巡检」字样，详请具题。并声明不行核对之转报各官职名，系前任布政使潘体丰、前督臣刘，俱经身故等情前来。臣覆查无异。谨会同福建巡抚臣刘合词具题，伏乞皇上敕部议覆施行。为此除具题外，理合具揭，至须帖者。乾隆八年二月二十八日。

　　——录自明清史料戊编第一本六○～六三页。

　　一○四、闽浙总督那揭帖

　　兵部尚书兼都察院右都御史总督福建浙江等处地方军务兼理粮饷世袭云骑尉加二级纪录十四次那为遵旨密议具奏事：据福建布政司布政使张嗣昌详称：奉闽浙总督那部堂牌，乾隆八年三月初六日，准吏部咨开，文选司案呈，吏科抄出闽浙总督那等题前事，乾隆七年十一月初二日奉旨：该部议奏，钦此。议得闽浙总督那等疏称：接准部咨，各省从前添设各员，就现在情形详加酌议。如应行裁汰，即据实具题。如无可裁汰，亦必将各缺逐一确查，将实在不可裁汰之处，详悉声明具题等因。查闽省从前添设各府州县案内，如台湾府属添设彰化县治，逼近生番，倍资控驭，其佐杂各官，亦俱关汛守紧要。至内地福州府属之屏南县、福宁府属之霞浦县、福鼎县、永春州之州同及古格巡检各缺，俱系从前斟酌地方情形，或系沿海要区，或系重山险堑，添建新设，现资分理。福宁等府州亦系审度地势，改升分隶，并非续添，员缺均无冗旷，无可议裁。惟查官有分职，而事可兼理。苟于地方公务分任之转无专属，诚不若统归之以收实用。是又不特添设之中有可裁汰，应为酌核，即额设旧制之内，或有闲员，亦应量为裁并。今查闽省内地各府属丞倅佐杂各员缺，如福、泉、漳三府，地处繁剧，民务纷扰，同知、通判并设，方敷分任。兴化一府，向设同知、通判二员，近因同知闲曹，业经具题改隶泉属，移驻西仓；其同知事务，归并通判管理。其余延、邵、汀、福宁各府，俱止府佐一员，并无分设。独建宁府现设同知、通判二员。该府虽属冲途要地，究系事简。府分通判，职司巡查私盐逃盗事务，同知尽堪兼办，所有建宁府通判一缺，应请裁汰。又福州府属古田县水口驿，向设驿丞一员。该地系水陆会集之处，商艘络绎，递解往来，驿丞不能兼理民事，应以古田县丞移驻，兼管驿务，其驿丞一缺，应请裁汰。又邵武府属邵武县拿口驿，经制驿丞一员。该地系江浙往来通衢，离县窵远，驿丞不足以弹压。应请以邵武县县丞移驻，兼辖驿务，驿丞亦请裁汰。又建宁府属瓯宁县叶坊驿，额设驿丞一员。该地离县仅四十里，县兼驿务，事不加繁，亦应以驿归县管，驿丞裁汰，洵属允协。以上各员缺，虽均非添设之冗员，要亦为可裁之简缺。其所裁遗各员，查俱系久任闽地，熟悉风土，应请仍留闽省，查照相当之缺补用等因前来。

　　查乾隆六年五月内，大学士鄂等会同臣部等部议覆户部条奏：设官分职，原有定制，增添改隶，徒事分更。盖以官多则冗，役多则旷，不特俸工役食，徒事糜费，即揆诸古人诏禄代耕之义，亦多浮滥。查各省官制，均有定额，原不容任意增添。应令各省督抚，查明从前添设各员，就现在情形，详加酌议。如应行裁汰，即据实具题。如无可裁之处，详悉声明。具题到日再议等因。奉旨：依议。钦遵在案。又定例：文职各官，因员缺裁汰到部候补者，无论双单月，遇有缺出，不入班次即用，仍按人文到部日期先后补用等语。今该督等疏称：台湾府属添设彰化县，逼近生番，倍资控驭，其佐杂各官，俱关汛守紧要。至内地福州府属之屏南县、福宁府属之霞浦县、福鼎县、永春州州同及古格巡检各缺，俱系从前斟酌地方情形，或系沿海要区，或系重山险堑，添建新设，现资分理。福宁府州，亦审度地势，改升分隶，并非续添员缺，均无冗旷，无可议裁。惟查建宁府现设同知、通判二员，该府虽属冲途要地，究系事简。府分通判，职司巡查私盐逃盗事务，同知尽堪兼办，所有建宁府通判一缺，应请裁汰。古田县水口驿向设驿丞一员。查该地系水陆会集之处，商艘络绎，递解往来，驿丞不能兼理民事，应以古田县丞移驻，兼管驿务，其驿丞一缺应请裁汰。邵武县拿口驿，经制驿丞一员。该地系江浙往来通衢，离县窵远，驿丞不足以资弹压，应请以邵武县县丞移驻，兼管驿务，驿丞亦请裁汰。瓯宁县叶坊驿，额设驿丞一员。该地离城仅四十里，县兼驿务，事不加繁，亦应以驿归县管，驿丞裁汰，洵属允协。以上各员缺，虽均非添设之冗员，要亦为可裁之简缺。其所遗各员，俱系久任闽地，熟悉风土，应请仍留闽省，查照相当之缺补用等语。应如该督等所请：台湾府属之彰化县、福州府属之屏南县、福宁府属之霞浦县、福鼎县、永春州之州同及古格巡检各缺母庸裁汰外，其建宁府通判、水口驿驿丞、拿口驿驿丞、叶坊驿驿丞均准其裁汰。所有通判原管巡查私盐逃盗事务，亦应如该督等所请，准其归于该同知管理；古田县丞准其移驻水口驿地方，兼管水口驿事务；邵武县丞准其移驻拿口驿地方，兼管拿口驿事务；叶坊驿驿丞事务，归并瓯宁县管理。其裁汰之通判、驿丞，例应给咨赴部另补。该督等题请留于闽省，查照相当之缺补用之处，与例不符，应毋庸议。应令该督等照例给咨，各员赴部另补。再查雍正九年二月内，臣部议覆原任福建总督刘题请添设凤山县县丞一员、诸罗县县丞一员、彰化县属巡检三员，以上各缺，是否闲冗，应否裁汰，疏内并未议及，臣部难以悬议，应令该督再行详细确查，分晰具题，到日再议。乾隆八年正月二十五日奉旨：依议，钦此。合咨钦遵查照施行等因，咨院行司。奉此，又奉前巡抚刘都察院牌，准咨行同前因到司。

　　奉此，随即转行确查去后。今据台湾府详：准淡防厅并据凤山、诸罗、彰化三县各议覆到司。据此，该本司布政使张嗣昌查得：奉准部咨，将添设凤山县县丞一员、诸罗县县丞一员、彰化县属添设巡检三员，以上各缺是否闲冗，应否裁汰，行令再行详细确查，分晰具题等因。遵经行据台湾府知府范昌治，转据该厅县移覆：所设县丞、巡检各员，甚属紧要，分防专责，实非闲冗。该府确核：台湾一郡，孤悬海外，东负崇山，西面大海，南北绵长一千余里。其近山处所，生番出没，宵小潜踪。加之沿海口岸，商船云集，偷越时闻。在在均关紧要，查察宜周。凤山县县丞一员，分驻万丹，离县窵远，管辖淡水枋寮口等处，以佐知县耳目所不及。诸罗县添设县丞一员，分防笨港，该处烟户殷繁，奸良莫辨，县丞弹压巡查，缉拿匪类，挂验船只，在所必须。彰化县添设猫雾捒巡检一员，该处逼近生番，巡检分防南北镇番、壮胜二寨，游巡后陇、南北投等处，查拿盗匪赌博等事。又添设鹿仔港巡检一员，稽查虎尾溪西至大甲溪一百四、五十里往来海艘。又淡水同知所辖境内，添设竹堑巡检一员，随同淡水同知驻札竹堑，端理捕巡，兼司狱务。又添设八里坌巡检一员，稽查干豆门、内北港、内投庄、南港、武朥湾搭等处，直抵鸡笼、淡水，环围数百里，民番杂处，巡防更须严密。以上各该巡检并无闲冗。再奉准部文行查彰化县添设巡检三员。今查雍正九年于遵旨咨商事案内，奉准添设彰化县及淡水同知所属巡检共有四员。确查四员，均非闲冗，无可裁汰。相度情形，现供指臂，实难缺少等由详覆前来。本司覆查：台湾孤悬海外，民番杂处，分驻弹压，从前添设，因地制宜。既据该府议覆，从前添设县丞、巡检共计六员，并非闲冗，无可裁汰，合就议详，伏候察核具题等由到臣。

　　据此，该臣看得：案准部咨添设凤山县县丞一员、诸罗县县丞一员、彰化县属巡检三员，各缺是否闲冗，应否裁汰，再行确查详晰具题等因。兹据福建布政使张嗣昌呈详：台湾一郡，孤悬海外。凤山县县丞一员，分驻万丹，离县窵远，管辖淡水枋寮口等处，以佐知县耳目所不及。诸罗县添设县丞一员，分防笨港，该处烟户殷繁，奸良莫辨，县孤弹压巡查，缉拿匪类，挂验船只，在所必须。彰化县添设猫雾捒巡检一员，该处逼近生番，巡检分防南北镇番、壮胜二寨，游巡后陇、南北投等处，查拿盗匪赌博等事。又添设鹿仔港巡检一员，稽查虎尾溪西至大甲溪一百四、五十里往来海艘。又淡水同知所辖境内，添设竹堑巡检一员，随同淡水同知驻札竹堑，端理捕巡，兼司狱务。又添设八里坌巡检一员，稽查干豆门、内北港、内投庄、南港、武朥湾搭等处，直抵鸡笼、淡水，环围数百里民番杂处，巡防更须严密。以上添设县丞、巡检共计六员，并非闲冗，无可裁汰，详请具题等情前来。臣覆查无异。谨会同署理福建巡抚臣周合词具题，伏乞皇上敕部议覆施行。为此除具题外，理合具揭，须至揭帖者。乾隆八年七月三十日。

　　——录自明清史料戊编第一本六六～六八页。

　　一○五、刑部副折

　　刑部等部议政大臣尚书臣舒赫德等谨奏为台地审解等事：内阁抄出福建按察使曹绳柱奏前事等因，乾隆二十七年五月十三日奉朱批：该部议奏，钦此。钦遵于十五日抄出到部。该臣等会同吏部会议得：据福建按察使曹绳柱奏称：窃照直省承审案件，例由州县审解府州，府州审解臬司，臬司审解督抚核审题咨，层层推鞫，期无枉纵。偶有案情未协，犯供翻异，或驳回覆审，或行提证佐质讯。虽各属距省远近不同而皆在内地，计程往返，定谳无难。惟闽省台湾一郡，僻在海中，民番杂处。近更生齿日繁，流寓日众。而流寓者半属闽粤游闲，闯入台郡，衣食未足，或生事行凶，或截途抢窃，刑狱滋繁，甲于内地。臣核办台湾案件，或情罪不符，或供赃未确，势难遽就定案。将欲驳回覆审，则以远隔重洋，风讯靡定，不惟往返需时，抑亦疏虞堪戒。如径就省委员另审，则又质证无人，徙滋狡展。须提证佐来省质供，仍难刻期完结。矧牵连之证佐，多系无辜，令其履险涉危，代人受累，尤堪悯恻。伏查台郡设有巡道大员，历蒙我皇上拣选擢用，委任甚专，与知府同城驻札，原有督催审案之责。如将台属重案，由县成招解府，由府审解巡道，悉心勘问。遇有案涉疑似者，听巡道就近驳审核正，移解臬司衙门，审解督抚，核审题咨。多一官之推勘，自于案情益加详慎。臣愚，以为台郡审解重案，请解台湾巡道审转，似可以杜延累诸弊。至其审转限期，查内地知府分限命案限一个月，盗案限两个月，抢窃等案限二十日，惟台湾府审分限无论命盗抢窃等项，连海洋程途俱扣限三个月，为期已甚宽裕，应将巡道审转限期，即在府审及海洋程限内通融扣算，母庸另行扣展，以滋迟延等因，具奏前来。

　　查谳狱不厌周详，而审转期免延累。各省命盗重案，俱系州县成招，由府州审解臬司，转解督抚核题。其中如有供词未协、案涉疑似者，或驳饬覆审，或提证另勘。在内地计程往返，本无难按期定狱。惟闽省台湾一郡，僻在海峤，本与腹里不同，自当因地变通，以免往返延累。今据该按察使奏称，现在核转该府案件，遇有情罪不符、赃供未确者，欲驳饬覆审，则往返需时，如就近委员另审，则又须提解证佐来省质供，仍难刻期完结。请将台湾府属重案，由县成招解府，府审之后，先行解赴台湾巡道衙门，就近勘审。遇有疑似，听巡道驳审核正，然后移解臬司等语。是亦因地制宜之意。应如所奏，嗣后台湾府属命盗抢窃重案，县府审后即解巡道勘问，由巡道转解臬司，审解督抚核审题咨，则多一官之推勘，自于案情愈见周详，可无往返驳诘迟拖延累之弊矣。

　　再该按察使又称台湾府府审分限，向例无论命盗抢窃等项，俱扣限三个月。应将巡道审转限期，即在府审并海洋程途三个月限内通融扣算，为期甚裕，毋庸另行扣展等语。应如该按察使所奏，嗣后台湾一切命盗抢窃等案，巡道审转限期，即在府审海洋程途三个月限内通融扣算办理，毋庸另行扣展。如有迟延，应令该抚查明分别道府等各所历分限迟延之处查参，吏部照例议处。再此案系刑部主稿，合并声明。为此谨奏请旨等因。乾隆二十七年五月二十七日奏，本日奉旨：依议，钦此。乾隆二十七年五月日，刑部尚书臣舒赫德、尚书臣秦蕙田、左侍郎臣官保、左侍郎臣钱维城、右侍郎臣觉罗阿永阿、副都御史仍办刑部侍郎事务臣蔡鸿业、大学士忠勇公兼管吏部事务臣傅恒、吏部尚书臣傅森、协办大学士尚书臣梁诗正、左侍郎臣德保、左侍郎臣彭启丰、右侍郎臣观保、右侍郎臣程岩。

　　——录自明清史料戊编第二本一一二页。 

　　一○六、户部「为内阁抄出巡台御史李宜青奏」移会

　　户部为移会事：广西司案呈，乾隆二十九年九月十四日，当月官广西司主事梁英佐由内阁抄出汉字上谕一道，原奏□件，相应移会内阁典籍厅可也。须至移会者。计粘单一纸。右移会典籍厅。乾隆二十九年九月日。

　　乾隆二十九年九月十一日，内阁奉上谕：御史李宜青条陈台湾事宜一折，所奏应行与否，且不具论，而其用意之取巧器小，已大失言官之体。该御史奉差巡台地方之事，皆其职分所难诿。第同差满汉二员，考成均属一体，见闻所及，理宜和衷共酌，会衔入告。即意见容有参差，亦应据实声明，专折奏请。乃李宜青既不于在台时彼此会商，至回京复命，亦未闻一言及此，直至差满日久，挟此为独得之秘，罗列见长。彼以建白博名高者，存心鄙琐，固当如是耶？此等伎俩，犹得以尝试为得计耶？李宜青着传旨申饬。至所奏各条，亦不必以人废言，仍着交部议奏，钦此。

　　掌江南道监察御史臣李宜青谨奏为敬陈台湾事宜，仰祈圣鉴事：乾隆二十八年五月内，臣钦奉恩命，巡察台湾关口恭请圣训，荷天语慈仁诲谕，臣跪聆惕悉，感愧交并。抵台后，留心访察，博采人言，举凡现在所行与从前相沿未及者，其应行酌议，约有数端，敬为我皇上陈之。

　　一、彰化县水沙连官庄，从前流寓无业贫民在彼开垦，以资日食。嗣于乾隆十六年将已成田园奏报入官，奉文自乾隆十七、十八两年，每粟一石，折征银六钱；十九年以后，概征本色。所有该抚自乾隆十九年至二十六年止，除正供粟每年应征二千三百四十九石零，俱经清完外，其应征余租，除节次征收，尚欠余租粟一万二千七百四十九石零。又十七、十八两年粟价及节年耗羡廍饷，尚欠银六千六百四十四两八钱。臣于本年三月按巡北路，据该地民人黄重等以地瘠租重，原佃逃散，不能以现在顶耕之民，汇追十余年积欠等因具呈到臣。于时犹以佃民未可尽信，沿途体察，盛称该处地近内山，所在荒埔，外多浮土沙石排列，地本瘠薄，而傍溪环涧，每多冲决，泥去石见，遂成弃壤，旧佃力不能支，逃散属实。及询之该县，与从前檄委台、诸二县查勘各令，备述情形，亦异口同声。然督抚所由尚未题请者，盖以事关额赋，不敢遽行议豁，原属慎重钱粮之意。查台湾蓝兴庄官庄原报四百九十一甲，后复丈溢田四百九十三甲，其丈溢田亩应征余租，亦以旧佃转徙，经该督抚先后题请恩豁等因在案。我皇上如天之仁，蠲租减赋，岁不下数十百万，薄海内外，共荷生全。臣钦奉恩命巡察台湾，具知水沙连民力之艰，隐默不言，则其罪滋大。所有该处旧佃逃散并田亩坍没处所，应请敕下该督抚另委员履访确勘，是否属实，再行奏明办理。则滨海贫民，皆歌舞于蟹舍，渔村间矣。

　　一、台地官员过海，并运送内地班兵眷米以及补送州县借动谷石，系派商船承运。然船户所最畏者，莫如运载粟石，盖兑收则有守候之苦，重洋则有风涛之患，抵仓交卸，如仓书斗级等在在需费。查该处现今配拨船只，俱系将来台商船分别大、中、小配载。凡配粟一次，给予免单一张。配运四次者，准免配运一次。但查来台商船，是否福、兴、漳、泉四府属，凡编有名号来台各船照运粮艘例按先后名次预行拨派？抑系只就现在来台商船遇便配拨？其有无偏苦并贿放幸脱之处，应作何查核？再查台郡志内称：运谷至福州府及南澳等处交卸者给予免单二张；其兴、泉等属各程较近给予免单一张；该船下次入口，免其配运。与今配运四次者免配一次，亦属不符。至大小船只出入各口岸，官弁各派兵役人等稽查巡防，纸笔、饭食、房租等费，势所必需。据该同知称：现奉督宪饬行，除遵照酌留书役办公外，其陋规一概革除等语。然取给、支销各数，亦未奏明。臣伏思法制定而后贤愚皆可奉行。今运送兵糈等项，本台地年例应办之事，乃杜幸免而均劳逸，尚未有一定成规，其守口兵役容或有暗中需索等弊。该督抚身任地方，自应熟筹妥议，立定章程，斯海澨风清而弊端永息矣。

　　一、考校首严冒籍及鎗手顶替等弊，爰设立廪保童生互结，法至详也。台湾四县应试多福、兴、漳、泉四府之人，稍通文墨，不得本籍，则指同姓在台居住者认为弟侄，公然赴考。教官不及问，廪保互结不暇详，至窃取一衿，辄褰裳以归。是按名为台之士，实则台地无其人。臣于上月抵台，以文观风，四县生员只八十余卷，询之该处官吏，据称俱在内地。夫庠序之设，凡以宏奖风教，使居其上者知所向方。今台属南北二路，广袤一千数百余里，计其庄户，不下数万，而博士弟子员寥寥不少概见，皆内地窜名之所致也。查台地考试，从前具有明禁，非生长台地者不得隶于台学。圣朝作养边陲之至意，人所共见。又定例入籍二十年亦无原籍可归者，方准于寄籍考试。今四府人士，其本籍不患无可以应试之处，而远涉重洋，或两地重考，抑顶名混充，藐功令而窃荣名，莫此为甚。请将内地冒籍台属各该学文武生员，照冒籍北闱中式之例，悉改归本籍。仍请敕下该督抚饬行兼管提督学政之台湾道，嗣后府县试及该道考试，应作何设法稽查，识认精细，其廪保等不敢通同徇隐及受贿等弊，则海邦皆邹鲁，而作人之化无远勿届矣。

　　一、台湾文武员弁，俱系该督抚就内地拣选贤能，请旨调补，三年满仍撤回内地候升，此定例也。惟是吏以安民，民勿安即旦夕不可使留。苟其安之，虽久何害？查牧民之道，有守文无害安静而理者，亦有因民立法、调宽猛之宜、迟之久而次第展布者。政与日方新，而瓜期亡届，则虽有应办之事，亦姑听后之人，而不能卒其功。且海外汉奸错处，新官到百其术以相尝，而多方以误之者，实繁有徒。不特数易长吏，胥吏因缘绝簿书为奸利已耳。三代后吏治惟两汉最为近古。其时置吏有终其身勿易者。彼民也知若人将久于莅我，则服从其教而不忍欺。至水陆各营汛三年替换，则有弁甫到而兵届应换者，即有兵方来而弁已内移者。夫更番代戍，国家之良法美意，岂臣之知识短浅，所能窥测？特以兵换而弁亦随之，则整饬之方、考核之术，恐非倏往倏来所能究其事。而且山川之扼塞险易，风信沙线之改易明晦，三年内恐未能骤谙也。查三年更代，原以各省边地水土恶劣，圣朝深体恤之仁，以使之休息。台湾归入版图百余年，和风甘雨，地气潜移，风土饶乐，同符内地，而乃使之视同传舍，则苟安之情，在所不免。臣愚，请将调台员弁，除老病及政绩平常者三年满仍照旧例办理外，其有循声卓著及整饬营伍有方者，许该督抚保题，以升衔留任，俟升缺既及，内部咨取引见，然后离任。则海外得贤员久于其地，民必且相安无事，而弁兵之腹心臂指，边防益巩固于亿万斯年矣。臣愚昧罔知治体，敬抒一得之见，用比蒭荛，伏乞皇上睿鉴训示遵行。谨奏。

　　——录自明清史料戊编第二本一一四～一一五页。

　　一○七、户部「为本部议覆内阁抄出巡台御史李宜青奏」移会

　　户部为遵旨议奏事：福建司案呈本部议覆监察御史李宜青奏前事一案，相应抄单移会稽察房可也。须至移会者。计粘单一纸。右移会稽察房。（年月缺）

　　内阁抄出江南道御史李宜青条奏台湾水沙连归公田园，并台地运米商船，以及考试生童，换班官兵各事宜一折，乾隆二十九年九月十一日奉上谕：御史李宜青条陈台湾事宜一折，所奏应行与否，且不具论，而其用意之取巧器小，已大失言官之体。该御史奉差巡台，地方之衔，皆其职分所难诿。第同差满、汉二员，考成均属一体，见闻所及，理宜和衷共酌，会■〈行外缶内〉入告。即意见容有参差，亦应据实声明，专折奏请。乃李宜青既不于在台时彼此会商，至回京复命亦未闻一言及此，直至差满日久，挟此为独得之秘，罗列见长。彼以建白博名高者，存心鄙琐，固当如是耶？此等伎俩，犹得以尝试为得计耶？李宜青着传旨申饬。至所奏各条，亦不必以人废言，仍着交部议奏，钦此，钦遵于本月十六日抄出到部。除先行遵旨申饬外，臣等按款核议，恭呈御览。

　　一、奏称彰化县水沙连官庄，从前流寓无业贫民，在彼开垦，以资口食。嗣于乾隆十六年，将已成田园奏报入官，奉文自乾隆十七、十八两年，每粟一石，折征银六钱；十九年以后，概征本色。所有该处自乾隆十九年至二十六年止，除正供粟每年应征二千三百四十九石零，俱经清完外，其应征余租，除节次征收，尚欠余租粟一万二千七百四十九石零；又十七、十八两年粟价及节年耗羡廍饷，尚欠银六千六百四十四两八钱。臣于本年三月按巡北路。据该地民人黄重等以地瘠租重，原佃逃散，不能以现在顶耕之民，汇追十余年积欠等因具呈到臣。尔时犹以佃民未可尽信，沿途体察，咸称该处地近内山，所在荒埔，外多浮土砂石排列，地本瘠薄，而傍溪环涧，每多冲决，泥去石见，遂成弃壤。旧佃力不能支，逃散属实。及询之该县与从前檄委台、诸二县查勘各令，备述情形，亦异口同声。然督抚所由尚未题请者，盖以事关额赋，不敢遽行议豁，原属慎重钱粮之意。臣伏查台湾蓝兴庄官庄原报四百九十一甲，后复丈溢田四百九十三甲，其丈溢田亩应征余租，亦以旧佃转徙，经该督抚先后题请恩豁等因在案。我皇上如天之仁，蠲租减赋，不下数十百万，薄海内外，共荷生全。臣钦奉恩命，巡察台湾，具知水沙连民力之艰，隐默不言，则其罪滋大。所有该处旧佃逃散并田亩坍决处所，应请敕下该督抚另委员履访确勘，是否属实，再行奏明办理等语。查台湾府彰化县属水沙连地方，民人私垦田园一千五百七十甲零，先据原任闽浙总督喀尔吉善题准照官庄之例征租。自乾隆十九年为始，概收本色，其十七、十八两年应追未缴租粟，照依采买定价，每石折收价银六钱，照数完解等因。嗣据该督册报前项田园，除每年额征供粟二千三百四十九石三斗三升七合一勺零，耗粟一百九十五石七斗六升八合零外，共应征租粟二千五百八十九石三斗五升六合三勺零。又查乾隆二十八年台属公费奏销册造，水沙连自乾隆二十年起，至二十六年止，应征租粟，除节次征收，尚欠粟一万二千二百七十九石三斗七升八勺零；又十七、十八两年应征粟价及节年耗羡廍饷等银，除节欠征收，尚欠银五千八百八十六两七钱二分八厘六毫零，经户部行令催征完报各在案。今据该御史奏称，该处民欠各年余租粟价，因地近内山，所在荒埔，外多浮土砂石排列，地本瘠薄，而傍溪环涧，每多冲决，泥去石见，遂成弃壤，旧佃力不能支，逃散属实，请令该督抚委员履勘奏明办理等语。查各省地亩如有水冲沙压，难施耕种者，例准题豁粮租。至贫佃逃亡，旧欠无着，亦准该督抚确查取结，题请豁免。是以乾隆十七年，据升任福建巡抚陈弘谋以彰化县蓝兴庄应征积欠余租原佃逃亡，无可着追，取具印甘各结，题准豁免在案。今彰化县水沙连地方节年民欠余租，该御史奏称田亩冲决，佃户力不能支，逃散属实之处，现据署闽浙总督定长查明前项田园旧欠各年余租粟价饷耗等银，实系地亩坍荒，汇追日积，以致贫佃力难完纳，委属无可着追，题请豁免，并将荒缺田园，分别确查，另行题请除粮，应于彼案内查核办理题覆。

　　一、台地官员过海，并运送内地班兵眷米，以及补还州县借动谷石，系派商船承运；然船户所最畏者莫若运载粟石，盖兑收则有守候之苦，重洋则有风涛之患，抵仓交卸，如仓书斗级等在在需费。查该处现今配拨船只，俱系将来台商船分别大、中、小配载。凡配粟一次，给予免单一张；配运四次者，准免配运一次。但查来台商船是否福、兴、漳、泉四府属凡编有名号来台各船照运粮艘例按先后名次预行拨派？抑系只就现在来台商船遇便配拨？其有无偏枯并贿放幸脱之处，应作何查核？再查台郡志内称：运谷至福州府及南澳等处交卸者，给予免单二张；其兴泉等属各程较近，给予免单一张；该船下次入口，免其配运。与今配运四次者免配一次，亦属不符。至大小船只出入各口岸，官弁各派兵役人等稽查巡防，纸笔、饭食、房租等费，势所必需。据该同知称，现奉督宪饬行，除遵照酌留书役办公外，其陋规一概革除等语。然所给支销各数，亦并未奏明。臣伏思法制定而后贤愚皆可奉行。今运送兵糈等项，本台地年例应办之事，乃杜幸免而均劳逸，尚未有一定成规，其守口兵役，容或有暗中需索等弊。该督抚身任地方，自应熟筹妥议，立定章程等语。查台郡年额拨运内地兵眷米谷八万一千余石，自台至厦，每谷一石脚费银八分，每米一石脚费银一钱八厘零，历年照数开销。先于乾隆十一年，据原任福建巡抚周学健奏请通筹台郡供粟拨运事宜案内，声明拨运内地谷石，历年系台厦往来商船按照梁头搭运，赴内地交收，每船自一百石至三百而止等因在案。今该御史奏称，商船承运粟石，兑收则有守候之苦，重洋则有风涛之患，抵仓交卸，在在需费。查该处现今配拨船只，俱系将来台商船分别配载。但是否按先后名次预行拨派？抑只就现在来台商船遇便配拨？其有无偏枯并贿放幸脱之处，应作何查核等语。查该处商船拨运内地谷石，从前据原任福建巡抚周学健将按船搭运并装载数目题明户部，每年于察盘奏销案内将额运谷石已运若干、未运若干总数查核，并于饬行查议事案内将自台至厦运到米谷照例核销脚费，其承运商船作何轮流佥运、按次给单及是否将来台各商船挨顺先后、均匀配拨，抑止就现在来台船只遇便配运之处，向无报部之案。原应该地方官公平轮派、妥协经理，但其中或有办理偏枯，以致劳逸不均，亦未可定。应如所奏，行令该督抚将前项配载商船有无偏枯、贻累、并贿放幸脱，以及运米交仓、有无胥役需索等弊，一并查明妥办，严定章程，以垂久远。至奏称大小船只出入各口岸，官弁派兵役人等稽查巡防，纸笔、饭食、房租等费，势所必需，据该同知称，现奉饬行，除酌留书役办公外，其陋规一概革除等语。查前项商船出入各口，派有兵役人等稽察巡防，原不许需索陋规，即使纸笔、饭食、房租等费在所必需，亦不应私派船户。今该御史所奏酌留办公之款，究系何项内酌留，何项下支销，从前有无详明议准之案，并现在应作何办理之处，应令该督抚逐一查明报部查核。

　　一、奏称考校首严冒籍及鎗手顶替等弊。原设立廪保童生互结，法至详也。台湾四县，应试多福、兴、漳、泉四府之人，稍通文墨，不得志本籍，则指同姓在台居住者认为弟侄，公然赴考。教官不及问，廪保互结不暇详，至窃取一衿，辄褰裳以归。是按名为台之士，实则台地无其人。臣于上年抵台，行文观风，四县生员只八十余卷。询之该处官吏，据称俱在内地。夫庠序之设，凡以宏奖风教，使居其土者知所向方。今台属南北二路，广袤一千数百余里，计其庄户，不下数万，而博士弟子员，寥寥不少概见，则皆内地窜名之所致也。查台地考试，从前具有明禁，非生长台地者不得隶于台学。圣朝作养边陲之至意，人所共见。又定例入籍二十年亦无原籍可归者，方准予寄籍考试。今四府人士，其本籍不患无可以应试之处，而远涉重洋，或两地重考，抑顶名混充，藐功令而窃荣名，莫此为甚。请将内地冒籍台属各该学文武生员照冒籍北闱中式之例，悉改归本籍。仍请敕下督抚，饬行兼管提督学政之台湾道，嗣后府县试及该道考试，应作何设法稽查，识认精细，其廪保等不敢通同徇隐及受贿等弊，斯则海邦皆邹鲁，而作人之化无远勿届矣等语。查全书内载，台湾向因新辟，读书者少，多系泉、漳各处冒籍。今台湾文风日盛，何必借才异郡？嗣后岁科两试，饬令该地方官查明现住台地有田有产、入籍既定之人，取其邻里结状，方准送考；如有冒籍台地入学者，将该地方官题参议处，本童照冒籍例治罪等语。兹据该御史奏称，台湾四县，多福、兴、泉、漳之人，指同姓在台居住者认为弟侄，公然赴考。是立法非不严密，而日人渐至废弛。应如该御史所请，敕下该督抚及台湾道转饬地方官查明的系入籍二十年以上，并无原籍可归者，方准考试；如有冒籍赴考者，除将本童及廪保照例治罪外，地方官一并查参议处。至现在已经冒籍入学各生，亦应照乾隆二十一年清查顺天冒籍之例，勒限一年，改归原籍。如地方官奉行不力，该督抚即行指明参处。

　　一、奏称台湾文武员弁俱系该督抚就内地拣选贤能，请旨调补，三年满仍撤回内地候升，此定例也。惟是吏以安民，民勿安即旦夕不可使留；苟其安之，虽久何害？查牧民之道，有守文无害、安静而理者，亦有因民立法、调宽猛之宜、迟之久而次第展布者。政与日方新，而瓜期已届，则虽有应办之事，亦姑听后之人而不能卒其功。且海外汉奸错处，新官到百其术以相尝，而多方以误之者，实繁有徒，不特数易长吏，胥吏因缘绝簿书为奸利己耳。三代后吏治，惟两汉最为近古，其时置吏有终其身勿易者。彼民也知若人将久于莅我，则服从其教而不忍欺。至水陆各营汛三年替换，则有弁甫到而兵届应换者，即有兵方来而弁已内移者。夫更番代戍，国家之良法美意，岂臣之知识短浅，所能窥测？特以兵换而弁亦随之，则整饬之方，考核之术，恐非倏往倏来所能究其事；而且山川之阨塞险易，风信沙线之改易明晦，三年内恐未能骤谙也。查三年更代，原以各省边地水土恶劣，圣朝深体恤之仁，以使之休息。台湾归入版图，百余年，和风甘雨，地气潜移，风土饶乐，同符内地，而乃使之视同传舍，则苟安之情在所不免。臣愚，请将调台员弁，除老病及政绩平常者三年满仍旧例办理外，其有循声卓著及整饬行伍有方者，许该督抚保题，以升衔留任，俟升缺既及，内部咨取引见，然后离任。则海外得贤员久于其地，民必且相安无事，而弁兵腹心臂指，边防益巩固于亿万斯年矣等语。查乾隆二十五年九月，臣部遵旨议覆前任闽浙总督杨廷璋等奏称，详查各省边缺久于其任案内，查闽省各府州县，惟台湾一府系属边缺，孤悬海外，所设各官，均由内地调补。调任人员，涉历风涛，惊心履险，定例又不许携带家眷，所有父母妻子远居内地，未免意见纷驰，时滋内顾之虑，是以仰荷圣慈，定为三年俸满，撤回内地候升。且在任三年，加以交盘清楚，渡回内地，已属四年，未便再令久于其任，致使心志隳颓，转乏整顿之益等因，奉旨依议，钦遵在案。是台湾一郡孤悬海外，远隔重洋，与内地边缺情形逈异。历经奏准三年俸满，调回内地候升，原于鼓励之中，兼寓体恤之意。若令其照内地人员久任，转恐该员久驻海外，心志渐隳，于政务无所裨益，殊非鼓励人材之道。应将该御史所奏，调台文武员弁，其有循声卓著及整饬营伍有方，着该督抚保题升衔留任之处，毋庸议等因。于乾隆二十九年十一月初五日题，本月初八日奉旨：依议，钦此。

　　——录自明清史料戊编第二本一一六～一一八页。

　　一○八、大学士公阿等奏折

　　大学士公阿等谨奏为遵旨议奏事：内阁抄出闽浙总督富勒浑等奏台湾地方善后事宜。分条胪陈一折，乾隆四十八年十二月十七日奉朱批：军机大臣会同该部议奏，钦此。于本月二十日抄出到部。臣等伏查该督等原奏内开：

　　一、周恤穷佃，以苏民困也。上年匪徒聚众焚杀，庄民纷纷逃避。殷实之家，大都挟资而去。中人之产，亦俱负载而行。及事平归庄。无力穷佃，遭此流离，衣食不无窘迫。今春先已劝谕业户，借给籽粒，乘时耕种。实系孤独无归，官为收恤。本年雨旸时若，岁事丰收，均不致有失所。第恐该佃等四散奔窜，尚有未尽回庄。现在招徕复业，一律抚恤。内有游手好闲之人，责成业主禀报递籍。俾矜恤既昭，而良莠不致相杂等语。查台湾匪民聚众滋事，既据该督严拿究办。其被难逃散贫民，自应招徕，量加抚恤。应如该督所请，查明实在无力穷佃现已归庄者，劝谕各业户借给籽粒，令其耕种；有资尚未归庄者，出示晓谕，招徕复业，一律抚恤。此内如有游手好闲，不安本分之徒，即行递回原籍，严加管束。仍令地方官实力查察，无得视为具文，庶穷民得以安居乐业，不致流离失所矣。

　　一、慎选庄长族正，以昭激劝也。查漳、泉二郡民人，本属桑梓邻近，何致视为仇敌，争杀相寻，此皆好勇斗狠，素不安分之徒，遇事生风，簧鼓倡率，乡愚被惑，分类效尤。假使约束有人，随时首报，予以惩创，奚至酿成巨祸？查各乡虽有庄长充学，率非端人，庄民聚族而居，族正向多未设。现饬各该县谕令各庄慎选年高德劭，素为闾里悦服者，保充庄长、族正，印官给以牌戳，优加赏劳，一切差徭，概禁扰累，使之朝夕劝导，严加约束，化其畛域之见，俾成敬让之风。遇有强梁不遵或私相煽诱，立即密禀究惩。定限三年，详加甄别。如果庄族并无构斗滋事，详请给匾嘉奖。倘有庸懦无能及偏徇滋事，追取牌戮，分别责革等语。查台湾地方，多系内地民人在彼贸易，五方杂处，最易藏奸。若不设法稽查，难保无奸匪煽惑滋事。今该督等既称饬令各该县慎选庄长、族正，给以牌戳，酌加赏劳，亦属激励劝奖之意。应如该督等所议，转饬该地方官慎选庄长、族正，给以牌戳，免其差徭。定限三年，详加甄别。如果约束有方，该庄族中并无滋事争斗，官为给匾奖赏，以示鼓励。倘有偏徇滋事，不能约束，即追取牌戳，另行更换。仍饬地方官实力奉行，秉公劝惩，不致有名无实。如有虚应故事及不秉公查办者，即行据实严参。

　　一、清厘民类，以安良善也。查台郡庄民散处，佃户居多。业主身家殷实，佃户在庄赁种，某人善良，某人匪僻，断无不知之理。应令地方官明白出示，定以期限，晓谕各业主，自行逐一清厘。如有不安本分之徒，据实禀官，递回原籍，取具并无容匪切实甘结存查。并令于佃户投佃之时，查考来历，并无不明，方许收留。仍随时协同庄长、族正稽查。倘不慎之于始，或知情匿不首报，日后匪佃事发，即将业主连坐等语。查台湾地属海疆，良莠杂处，自应设法令其互相稽查。而各佃奸良，业户如果留心查察，断无不能周知。应如该督等所议，嗣后令地方官晓谕各业户，定以限期，令其自行清厘，取具甘结存查。如有不安本分者，令业户据实禀报，分别办理。倘有不法滋事之徒，业户知情容留，隐匿不报，将来查出，即将该业户一体查办。

　　一、清理契业，以免纷争也。上年凶徒焚杀，事起仓猝。庄民管业契据，不无遭抢被焚。若不急为清厘，既虑豪强兼并，更恐讼牍滋繁。现饬府县各官，明晰出示，饬将焚失契券，开明粮载何户，系于何年收除，及典卖契价月日，原主中见姓名，赴县确查呈报，逐一查对无讹，取具中见保邻切结，官给执照，俾令执据，以杜影射捏占等语。查该处匪民滋事，聚众焚杀，各庄民业契据致被焚抢者，自当清查补给，以杜争端。应如该督等所议，令地方官晓谕各业户，如有遗失契据，令其据实呈明，并取其中见保邻切结，赴县投递查对收除底册相符，即行补给。并严饬该地方官吏，毋得勒索，藉端滋扰。如有前项情弊，一经查出，即将该管官严行参处，胥役人等从重治罪。

　　一、严束兵役，以杜滋扰也。查诸、彰二邑匪徒甫戢，归庄农户，正应加以抚绥，俾安旧业。前有不法兵役，藉勾缉罪犯为名，扰及亲朋姻党，当经严拿重惩，民情各定，今正案匪犯俱已就获，诚恐兵役人等，或藉催粮、巡哨等事，滋事索扰，亦未可定，自应严为防禁。现在剀切晓谕，如有兵役滋扰，立即扭拿，即就所在文武衙门禀送，从重究治。即无诈赃情事，亦照棍徒扰害例问遣。地方文武，倘有姑息徇庇，严参治罪等语。查设立兵役，原以弭暴安良。今台湾诸、彰二邑，甫经宁息，归庄农民，理应加意抚绥，俾各安居乐业。倘有不法兵役，藉勾缉罪犯为名，或因催粮巡哨等事，多方抑勒，扰害闾阎，为乡民患者，不得不严加重惩。应如该督等所奏，嗣后台湾兵役人等，如有滋事索扰，即无诈赃情事，亦照凶恶棍徒例发遣。倘或藉端诈赃，一经发觉，即从重严加治罪。地方文武各官，倘有姑息徇庇等情，该督等严参革职。

　　一、绘刻罪犯，以昭儆惕也。查漳、泉匪犯互斗滋事，当此大加惩治之后，凡有血气，莫不慑服。第恐事过境迁，狎而生玩。请将彰、诸二邑凶匪首从，分案绘图，照刻二板，某某凌迟，某某枭示，家属缘坐，某某毙于囹圄，剉尸示众，某某问发新疆，给与兵丁为奴。各将犯名罪由简明摘叙，列于各犯之旁。无论通衢僻壤，遍贴晓谕。仍将刻板发县存贮，每年换贴一次，俾昭炯鉴等语。查台郡民俗犷悍，绘刻罪犯图形，痛切晓谕，俾各怵目儆心等语。伏思国家明罚敕法，原以协刑期无刑之义。今漳、泉匪犯械斗滋事，祗因地隔重洋，罔知畏法，是以酿成大案，实为从来仅见之事。当此严加惩创之后，虽僻壤愚民，罔不慑服；但恐事过境迁，狎而生玩。应如该督等所奏，请将彰、诸二邑凶匪首从各犯，分案绘图，照刻二板，摘叙各犯简明罪由，列于各犯之旁，凡台郡所属，无论通衢僻壤，遍贴晓谕。俾愚民触目警心，永昭炯戒，庶不敢轻罹法网，而海疆可保宁谧。仍将刻板发县存贮，每年换贴一次，永远遵循，使众皆知儆惕。

　　再该督等奏称巡视台湾原任给事中塞岱等条奏请增望楼、派拨兵丁巡防一款，部议□请旨敕交督抚派令地方官相度形势妥协具奏等因，行据前任台湾道杨廷桦查禀，应增设望楼一百二座，并请即在本地募设丁壮防守等情。臣等再四商酌，查立法必期尽善，而杜弊尤在防微。台郡一厅四县，通共设兵一万二千八十七名，除分驻郡县城守兵四千九十八名外，余皆分设汛塘，派拨防守，星罗碁布，控制綦严。该处孤悬海外，与腹里情形不同，历任内地营兵轮班更换，不准于本地募充，立意深远，规制极为慎重。况查旧设望楼一百六十余座，现俱有名无实。即如上年漳、泉刁民械斗之案，事起微细，不闻看守望楼之人出而阻遏，平时盗窃之案，亦从无望楼丁壮捕获送官。而现在淡水□外隘寮所募乡勇张昂等，转与垦丁林淡等争□互斗，焚杀滋事。此等乡勇丁壮，有损无益，尤其明验。今复议增添望楼至一百二座之多，每楼即以约需十人计算，新旧共需二千六百余名，既不便抽拨城守汛隘各兵使之零星分驻，致要地转形单孤，若如该道所议，即在该处募充，既与从前立制有悖。且若辈愿充丁壮，必系无业之人，遽令各携器械，到处成群，阳假守助之名，阴滋勾结之渐，其事尤为未妥。至所称富民捐给□粮，贫民轮流防守，无论闾阎未必乐从，更恐藉滋派累，种种流弊，自此而生，更不但徒费兴建之资已也。臣等现于善后事宜条内，督饬道府厅县，责令庄长、族正、业主人等清查约束，且现沐天恩，名粮悉行募补，兵力又已增添，原设新塘，足资防□。该管将备果能严行稽查，实力巡防，宵小自已无由托足。所有塘室望楼，应请毋庸置议。并将旧设望楼隘寮等项，作何清厘，饬行该道府逐一查议，据实禀复，核明另办等语。应如该督等所奏，所有增设望楼之处，毋庸议。仍令该督严饬将备等实力巡防，并将旧设望楼隘寮等项，作何清厘之处，饬查明确，另行报部查核。恭候命下户部，行文该督等遵照。此折系户部主稿，合并声明。为此谨奏。

　　乾隆四十八年十二月二十六日奏，本日奉旨：依议，钦此。

　　——录自明清史料戊编第二本一三一～一三三页。

　　—○九、兵部「为内阁抄出原任闽督雅德等奏」移会

　　兵部为移会事：职方司案呈，内阁抄出原任闽督雅等奏前事一折，除移咨户部办理外，相应抄单移会贵处查照销案可也。须至移会者。计粘单一纸。右移会稽察房。乾隆五十一年闰七月十五日。

　　乾隆五十一年闰七月初九日，内阁抄出臣雅德、臣徐嗣曾、臣黄仕简跪奏为酌筹淡水善后事宜、仰祈圣鉴事：窃照台湾淡水厅直加未南、目怀二社生番戕害官役一案，经臣等将搜洗净尽情形先后奏报，钦奉上谕：此次生番滋事，因在山射猎，至树林口地方，见有隘丁堵御，当即追杀，致害官役。此等界连生番隘口，安设兵丁，原所以资防御，但恐该隘丁等或因此私占番界，以致滋生事端，亦未可定。着传谕黄仕简等查明该处情形，如可无须安设隘丁，不若竟行撤去，俾该番等相安无事。倘因地方紧要，必须设隘边防，则旧设隘丁仅止十名，于边防仍属无济，自应酌量地方情形，多为添设，俾声势严整，足资守御。并应严禁滋扰生番地方，方为妥善。其应如何酌筹办理之处，着于善后事宜，一并悉心妥议具奏。钦此。钦遵，臣跪读之下，仰见圣主训示周详，无微不至。臣黄仕简于蒇事后，随会同臬司李永祺、台湾镇总兵柴大纪、台湾道永福等，将该处情形，逐一亲行履勘。因查淡水迤东一带，悉与番境通连，必须酌筹尽善，方为经久之计。嗣由台回厦，与臣雅德悉心商论，复饬据臬司李永祺、藩司伍拉纳移会台湾镇道，确核妥议详复前来。

　　臣等查淡水厅所辖地方，西邻瀛海，东接崇山，自南至北，袤延二百余里，处处与生番界址毗连，所宜防御者不止树林口一处。即如树林口迤南至中港一段，绵亘一十余里，尽属荒区，并无村社，而生番登山越险，捷如猿犺，堪可出没之处甚多。惟是此等生番，人形兽类，性强嗜杀，历来亦止潜住山内，偶遇内地民人误入樵采，或遭伤害，从不敢越境滋事。此次实因直加未南等二社生番在外打牲，经过树林隘口，该处隘丁出而堵御，反被赶杀入口。且查树林口地方向未设有隘寮，历久相安，从无失事。自潘凯于四十九年三月设隘安丁，转致生番夤夜入口，戕杀多人，伤及官役。是生番之逞凶不法，未始不因隘丁之堵御，有以酿成之也。臣等伏思，立法期于无弊，而设险尤贵得宜。今体察情形，若仅于树林口安兵设隘，则防御于此，不难潜出于彼，仍属不能兼顾。

　　若逐处设隘边防，则地势绵远，而生番又从不越界，不独徒烦戍守，且所设兵役未必尽皆安分。倘稽查不密，或启私侵番界等弊，转恐别生事端。诚如圣谕，如可无须安设，不若竟行撤去，俾该番等相安无事。应请将树林口原设隘丁，饬令撤除，实为妥善。臣等先经面同筹酌，今又往返札商，意见相同。谨合词恭折具奏。再该二处凶番业经搜洗净尽，此外亦并无应办事宜，合并陈明，伏祈皇上睿鉴。谨奏。

　　乾隆五十一年闰七月初六日奉旨：军机大臣会同该部议奏。钦此。

　　——录自明清史料戊编第三本二二六页。

　　一一○、吏部题本

　　经筵讲官太子太保文华殿大学士管理吏部户部理藩院事务领侍卫内大臣正白旗满洲都统步军统领三等忠襄伯臣和珅等谨题为遵旨议奏事：该臣等议得：内阁抄出闽浙总督觉罗伍拉纳等奏称：窃照设官分职，责任必有专司，因地制宜，稽察期于核实。闽省台湾一郡，管辖一厅、四县，所有各属命盗案件，向归海防捕盗同知兼辖。嗣于乾隆三十一年，前督臣苏昌因台湾民番杂处，抚驭需员，奏明将泉州府西仓同知裁汰，改设台湾北路理番同知，管理淡水、诸罗、彰化三县属民番交涉事件；其南路台湾、凤山二县民番交涉事件，请以海防捕盗同知管理，换给台湾府海防兼南路理番同知关防，删去捕盗字样。经部议覆，奉旨允准遵行在案。是乾隆三十一年以前，海防同知兼辖全台，自添设理番同知以后，则南、北两路该同知已各有分辖，而协缉案件，向来未经议及。及遇有应取职名，仍以南路理番同知开送。至乾隆五十年，前督臣雅德于蚶江设立海口案内，奏请将北路理番同知移驻鹿仔港，所有彰化一县缉捕事宜，改归该同知兼辖，而于淡水一厅及诸罗（今改为嘉义）一县，仍未议及。是以遇有承缉案件，仍归南路同知管辖。不特呼应不灵，而于体制亦属未协。兹据藩、臬两司转据台湾道、府议详请奏前来。臣伏思缉捕宜严，则章程不可不定，疆界既判，则责成不可不专。台湾南、北两路理番同知，既系分县管辖，则遇有命盗案件，自应各照所管地方，专司弹压稽查，以归核实。况各郡当逆匪平定之后，一切命盗事件，尤须认真严办，以靖海疆。督缉一事，甚关紧要。相应恭折奏明，嗣后南路台湾、凤山二县命盗案件，请归台湾同知协缉；其北路嘉义、彰化二县命盗案件，请归鹿仔港同知协缉。至淡水同知与北路理番同知，职分相等，应照直隶厅之例，以台湾府为兼辖，责令协缉稽查。倘有疏防以及督缉不力，即将该同知等职名分别题参。如此庶各顾考成，责无旁贷，既于体制相符，而协缉亦可收实效。臣等为海疆缉捕起见，谨合词恭折具奏，伏乞皇上睿鉴，敕部议覆施行等因。

　　乾隆五十七年闰四月初二日奉朱批：该部议奏，钦此。钦遵于闰四月初五日抄出到部。查地方命盗事件，缉捕綦严，自应画定疆界，以专职守。今台湾府属既经设立南、北两路同知，而承缉案件，向来并未分别，遇有应取职名，仍以南路同知开送，诚于体制未协。今据该督等奏请嗣后南路台湾、凤山二县命盗案件请归台湾同知协缉，其北路嘉义、彰化二县命盗案件请归鹿仔港同知协缉，至淡水同知与北路理番同知职分相等，应照直隶厅员之例，以台湾府为兼辖，责令协缉稽查，倘有疏防，以及督缉不力，即将该同知等分别题参等语，实属慎重缉捕之道，应如该督等所奏办理。俟命下臣部遵奉施行。臣等未敢擅便，谨题请旨。乾隆五十七年五月初八日，经筵讲官太子太保文华殿大学士管理吏部户部理藩院户部三库事务总管内务府大臣管理上驷院武备院事务御前大臣领侍卫内大臣教习庶吉士正白旗满洲都统总理圆明园八旗内府三旗官兵大臣步军统领三等忠襄伯臣和珅、礼部尚书暂署吏部尚书管理国子监事务臣刘墉、经筵讲官左侍郎兼管乐部太常寺事务镶蓝旗满洲副都统公中佐领臣德明、经筵讲官左侍郎臣金士松、右侍郎都统职衔臣穆精阿、经筵讲官右侍郎臣沈初、考功清吏司掌印郎中臣和德、郎中臣特升额、郎中臣江浚源、员外郎臣阿敏、员外郎臣成熙、员外郎臣吴濂、候补员外郎臣陆伯焜、主事臣都隆阿、主事臣嵩山、主事臣查隆额、主事臣史国华、主事臣贺贤志、候补主事臣董教增、候补主事臣秦泉、候补主事臣康纶钧、额外主事臣王宁■〈火阜〉、（下缺）

　　旨：依议。

　　——录自明清史料己编第九本八五四～八五五页。

　　一一—、户部「为内阁抄出福州将军赛冲阿奏」移会

　　户部为移会事：福建司案呈，内阁抄出福州将军赛奏前事一折，相应抄单移会可也。须至移会者。计单一纸。右移会稽察房。嘉庆十二年二月十三日。

　　奴才赛冲阿跪奏为酌议凤山县城移回旧县兴隆里地方、恭折具奏、仰祈圣鉴事：窃照凤山县旧城，从前建设兴隆里地方，负山滨海，实系台湾南路形胜所在。因乾隆五十一年林逆滋事，旧城兵火之后，居民甚少，经钦差福康安查明该处地势较低，奏请将县治移驻埤头高阜地方；并声明旧□地处海滨，亦关紧要，另建龟山石卡，分派弁兵驻守，以资控制在案。上年十一月内，贼匪起自洋面，该县文武各官，因海口兵单，带领兵役驰赴海口堵御，致奸民乘虚入城，官署、民房、城池、坛庙均被贼毁。现在全郡敉宁，自应赶紧修复，以壮观瞻，而肃体制。奴才于七月内前赴南路看兵，经赴新旧县治及海口一带，逐一查勘。时总兵爱新泰、臬司庆保皆随同前往，均称埤头县城距海口较远，一遇海口紧要之时，兼顾为难。与其修复新城，不如移回旧城，更得形势。随经奴才于查看凤山地方情形折内奏蒙圣鉴，一面转饬该镇道会同臬司庆保确勘妥议去后。兹据该镇道爱新泰、清华等详称：凤山县旧城有龟、蛇二山，左右夹辅，迤南即打鼓港海口，控制水陆，实系自然险要。缘在两山之间，似觉地势较低，而依山为城，转觉捍卫得力。现在街市齐整，□为县治。至埤头地方，本系民庄，虽移建县城，户口无多。自嘉庆八年，埤头水岸冲坍，沟渠散溢，民鲜盖藏。□访舆论，亦称县治应移回旧城为善等情。并与臬司庆保商酌，意见相同。详请具奏前来。

　　奴才查凤山县旧城，自入版图以来，已逾百载。前因地方偶然有事，移驻埤头，今既查明埤头形势不如旧城，自应移回兴隆里，控制海口，为巩固久安之计。且系因旧修复，亦与更张旧制不同。如蒙俞允，除知县、典史应即移回旧城办公外，所有驻城参将一员、千总一员、把总一员、外委三员、额外外委三员、兵丁五百名，均应移回旧城，以资防守。其埤头地方，即以兴隆司巡检及旧城把总一员、兵丁一百十六名，足资稽察弹压。其余均无移动。至城沙、衙署等项，无论县治应移与否，均应修复。奴才查凤山县本系栽竹为城，今若移回旧治，自应照旧式另建城门四座，以肃启闭。又学官衙署本在旧城，毋庸建盖。其一切坛庙亦有旧址，地方官酌加修□，即可肃将祀事，亦可毋庸议修，以省糜费。惟营县衙署及仓库，□狱应听督抚臣委员勘估，照例办理。除移督抚臣查照外，奴才为县城形胜起见，谨会同陆路提督奴才许文谟恭折具奏，并绘具图说，恭呈御览，伏乞皇上睿鉴训示。谨奏。嘉庆十二年二月初二日奉朱批：另旨，钦此。

　　嘉庆十二年二月初二日，内阁奉上谕：赛冲阿奏酌议凤山县城移回旧县兴隆里地方一折，据称凤山县城，从前建设兴隆里，负山滨海，实系台湾南路形势所在。嗣因地方偶然有事，移驻埤头。今查明埤头形势不如旧城，请移回兴隆里，以资控制海口等语。该县城池，现应修复，既据赛冲阿查明修理新城，不如移回旧城更得形势，因修复一切无需多费，着照所请，将凤山县城移回旧建地方。所有应行另建城门、营县衙署及仓库、监狱等项工程，即着该督抚派委妥干大员前往勘估兴修，以资保障。余俱着照例办理。钦此。于本月初四日抄出到部。

　　——录自明清史料戊编第二本一六五页。

　　一一二、户部「为内阁抄出福建巡抚孙尔准奏」移会

　　户部为移会事：福建司案呈，内阁抄出福建巡抚孙奏前事一折，相应抄单移会可也。须至移会者。计单一纸。右移会稽察房。道光三年九月日，副郎霭。

　　福建巡抚臣孙尔准跪奏为微臣抵任后、查察地方情形、及筹办事宜、恭折奏闻、仰祈圣鉴事：窃臣渥荷天恩，由安徽巡抚调任福建，于本年三月到京，蒙皇上逾格鸿慈，召见三次，叩沐圣训，以为治之要务在得人，及台湾重洋远隔，稽察宜周，海洋虽已肃清，土盗伺劫，总复不免，谕令竭力整饬，毋许推诿，跪聆之下，敬谨服膺，莫名钦感。臣自入闽境，随时留心察看。本年雨旸应时，早稻业已登场，通省高原下隰，一律丰收。自今暄润合宜，晚禾极为畅茂，秋成可期，民气恬熙。惟上游延建一带，两年来盗劫之案颇多，督臣赵慎畛于二月抵任，即经严扎饬拏。又因悬赏购线及兵役饭食、委员薪水，经费无出，奏请将盐库晒帑息银项下，每年拨银一万两，作为缉捕之费。地方文武各员，经费有资，颇为踊跃，获犯刘幅等名。臣到任后，又复勒限督缉，不啻三令五申。随据先后报获匪首阙春翡、郑思应、老张仔、邱五妹、蓝思林等。其中阙春翡为匪多年，犯案甚众，尤为渠魁，系奉旨饬拏之犯，现经审明，立正典刑，恭折具奏在案。仍饬各道实力编查保甲，穷村僻壤，周历不遗。再为连甲之法，每村举甲首数人，率领村众，轮值守望，一有盗警，附近各村闻声同捕，俾宵小无存身住足之地，以冀绥靖闾阎。下游漳泉一带，现在尚无械斗之案，甚为安靖。惟风气犷悍，积习相沿，未敢因其无械斗之案，甚为□□，所当慎选守令，实心化导，俾革其斗狠之风，以渐致淳庞之俗。台湾孤悬海外，偶值风■〈日卂〉愆期，往返动踰数月。臣在闽八载，未曾渡台，必须亲历其地，见闻始能真确。陛见时荷蒙圣谕，且俟一、二年后，赴台查阅。臣查本年水师提督许松年于四月过台，校阅营伍。其人颇为干练，自能实力巡察。

　　至洋面诚如圣谕，土盗竟未能净尽，推求其故，闽省泉州所属晋江、惠安、同安各县，渔船最多，每年按期驶往江浙采捕，现在闽省及江浙洋面报劫者，此种渔船居多。其初原非为盗，偶值采捕无获，或风■〈日卂〉不时，不能依期往返，船中乏食，随即逢船劫抢，久则习以为事。被劫之船，非但不能识其姓名，并不能知其踪迹，到官呈控，但云似是何县口音，是以捕风捉影，弋获为难。舟师在洋巡缉，但知其为渔船，不知其为盗船。即见有形迹可疑，将船查察者，该盗船于舟师驶拢之时，即将赃物抛弃海内，到官验讯，毫无凭据，该船转以诬盗呈诉，以致不能迅速定案。兹臣与督臣察访情形，悉心看略，查海内商渔各船，应于船之头尾两艘及风篷之上，烙书县分甲号、渔户姓名。近来海船头尾两艘都无印烙，风篷间有书写者，字体甚小，易于遮掩，是以毫无记认。窃思海外非篷不行，若于风篷之上，大书县分及船户姓名，不过五、六字而止，字必满篷，则何人之船一望而知，即使行劫，可以指名控告，按籍获犯较易。现在通饬沿海各县，将所辖各湾大小商渔船只，查明姓名，编列甲号，于船之头尾两艘，印烙县分甲号、渔户姓名，并于风篷两面，大字如式书写，限三个月办竣，造册编送。仍饬汛口员弁，必验明字迹，方许出口。并移知江浙督抚，一例办理。嗣后舟师在洋巡哨，遇有风篷及头尾两艘无字之船，即行拿究。除将该船惩办外，再讯明系何县漏编，何汛验放，将文武员弁一并参办，庶几有犯必获，海洋渐就肃清。至通省官员，甫经督臣甄别，奉旨分别降革在案。臣留心查察，现在各员，尚无贪酷不职。惟循分供职，才力不能振作者，尚不乏人。目前虽无可指参，而因循亦作误事。现在瞬届计典，臣惟有尽心考核，从实举核，不敢稍事姑容，自罹徇隐之咎。所有微臣到任察看通省情形及筹办事宜，相应据实奏闻，伏乞皇上圣鉴训示。谨奏。道光三年九月初二日奉朱批：认真察办，务要行之久远，得收实效，断不可有名无实，空费周章也。另有谕旨，钦此。

　　道光三年九月初二日奉上谕：孙尔准奏地方情形事宜一折，闽省滨临大海，幅员辽阔，禁奸诘匪，稽察宜周。兼以延建一带，盗劫频闻，漳州各属，风气犷悍，习于械斗，台湾又远隔重洋，土盗尚未能尽绝，地方大吏，总当随时整顿，尽心化导，俾得渐收实效。兹孙尔准于到任后，体察该省情形，酌筹办理，所称连甲之法，每村甲首率众输值守望，一有盗警，附近各村可以同往掩捕，宵小自无从潜匿。至晋江、惠安、同安各县渔船，偶因采捕乏食，逢船劫抢，舟师在洋巡缉，莫辨其为渔为盗，未能实时弋获，嗣后着饬令沿海各县，将各澳商渔船只，于该船头尾两艘印烙县分甲号、渔户姓名，并在风篷两面书写大字，以便易于识认，仍严饬汛口员弁，确加查验，毋许偷放，庶期洋面肃清。该抚务当认真察办，行之久远，断不可有名无实，空费周章也。钦此。

　　——录自明清史料戊编第十本九二七～九二八页。

　　一一三、户部「为内阁抄出台湾道周奏」移会

　　户部为移会事：福建司案呈，内阁抄出台湾道周奏前事一折，相应抄单移会可也。须至移会者。计单一纸。右移会稽察房。道光十七年二月日，副郎景。

　　再前督臣程祖洛等奏明拨贮台湾道库银十万两，奉上谕：程祖洛等奏明酌筹拨备拨解台湾道库贮备银两一折，福建台湾一府，孤悬海外，必库贮充裕，方可缓急足恃。据该督等查明情由，收捐监生银两归补东省封贮项下，酌拨十万两，发交道库，以为备公至要。着照所请，准其如数酌拨。此项银两，着责成台湾道专款加谨封贮，不得与府库纠缠，致流弊混。如遇重大紧要事件，着该道一面酌拨，一面自行具奏，并声明督、抚、藩司存案。事竣分别归补。此外寻常事件及垫放官兵俸饷等项，照旧有台湾府自行筹拨，概不准擅动。遇有新旧交代，着令后任盘查结报，造册详报咨部。倘有挪移短绌，据实参追。如遇将军、督抚、提督渡台巡阅，照督抚年终盘查司道库款例，核实盘查，于奏报巡阅事端折内声明，有无亏短，分别究办。余照议办理。该部知道。钦此。臣周凯于本年九月初三日接署台湾道事，当经前道臣刘鸿翱如数查交，并无挪移亏短，照例结报。兹值嘉义匪徒滋事，戕害弁兵，事属紧要，臣虽署理之员，未敢拘泥，遵旨已于备贮项内拨银三万两，发台湾府转行筹备撙节支用，仍先报明督抚臣会折入奏。此次所需兵勇口粮及夫价等项，约计不过二万有零，统俟事竣核实销摊确数，再行禀请督抚臣核办归补。今将动拨缘由，附片具奏，仰祈圣鉴。臣周凯谨奏。

　　道光十七年二月初七日奉朱批：知道了，钦此。

　　——录自明清史料戊编第十本九七八页。

　　一一四、户部「为议覆内阁抄出闽浙总督刘韵珂等奏」移会

　　户部为移会事：福建司案呈，所有前事一折，相应抄单移会可也。须至移会者。计单一纸。右移会稽察房。道光二十六年四月日，主政廉。

　　户部谨奏为遵旨速议具奏事：内阁抄出闽浙总督刘韵珂等奏前拨台湾道库存贮银两无几，请动内地封贮拨解一折，道光二十六年三月二十九日奉朱批：户部速议具奏，钦此，钦遵抄出到部。据该督等原奏内称：窃照台郡孤悬海外，民情浮动，偶有微嫌，辄即逞凶械斗，甚或纠集匪类，谋为不轨，必须库贮充盈，方可有备无患。道光十四年间，前督臣程祖洛等会据奏请，于闽省收捐监生归补封贮银内，酌拨银一十万两，解存台湾道库。嗣因逆犯沈知、胡布、陈冲、江见、洪协等先后谋逆滋事，经台湾镇道节次奏明，共动拨银九万二千八百七十四两零，内业经造报两案堪以作正开销者，已有二万九百余两之多，其未据造报各案，销数更属不少，且有应动台湾生息暨摊廉归补之款，按款勾稽，均需时日。现在道库实贮之银，计已不及万两，若俟各案报销完竣，再行发还备贮，诚恐缓不济急。此时台湾本地无可筹借，内地又远隔重洋，风信靡定，自应预为筹备，方免支绌之虞。查封贮一款，本为备公而设。现在台湾库贮无多，亟宜循案拨解。合无恳恩，俯准于闽省现存藩库收捐监生归补封贮银一十六万两内，先拨银一十万两解台，收贮道库，以备要需。如蒙俞允，即委员解往。遇有急需，方准奏明动用。此外寻常事件，一概不准擅动。所有新旧交代，责成后任盘查结报。并于每年春秋二季，由镇道会盘具结报查。如将军、督抚、提督巡阅至台，核实盘验一次，仍于奏报巡阅折内随案声明。如有亏缺，一面参追，一面责令该镇道立时赔补。至前次动拨银九万二千八百余两，俟催令各案造报到日，由臣等逐一核明，如系作正开销之款，应由藩库发还者，即饬照数扣存，毋庸再行发给。其应动台湾生息暨摊廉归款者，并饬收还原动本款，以免轇轕等语。

　　臣等伏查先于道光十四年九月初七日奉上谕：程祖洛等奏酌筹拨解台湾道库备贮银两一折，福建台湾一府，孤悬海外，必须库贮充裕，方可缓急足恃。据该督等查明，请由收捐监生银两归补本省封贮项下，酌拨十万两，发交道库，以为备公要需。着照所请，准其如数酌拨。此项银两，着责成台湾道专款加谨封贮，不得与府库纠缠，致滋弊混。如遇重大紧要事件，着该道一面酌拨，一面自行具奏，并报明督、抚、藩司存案。事竣分别归补。此外寻常事件，及垫放官兵俸饷等项，照旧由台湾府自行筹拨，概不准擅动。遇有新旧交代，责令后任盘查结报，造册详报咨部。倘有挪移短缺，据实参追。如遇将军、督抚、提督渡台巡阅，照督抚年终盘查司道库款例，核实盘查，于奏报巡阅事竣折内，声明有无亏短，分别究办。余照所议办理。该部知道。钦此。嗣于道光二十、二十二等年，沈知、胡布两次滋事案内，均有提取贮备银两，历经臣部议令按照原数，分别于应动之正款、缉匪生息、各官养廉银内，如数归补，以符原奏各在案。其陈冲、江见等案，亦应一律办理。今据闽浙总督等奏称，前拨台湾贮备银十万两，因沈知等案动拨银九万二千八百七十四两零，内堪以作正开销者已有二万九百余两之多，其余各案造报勾稽有需时日，若俟报销完竣发还备贮，诚恐缓不济急，请于闽省现存收捐监生归补封贮银十六万两内，先酌拨银十万两，解贮台湾道库，存贮备用等语。臣等查道光十四年，前任闽浙总督奏拨台湾贮备银十万两，原奏内声明系因查办张丙一案，库贮空虚，奏奉特旨允准，且原奉谕旨，此项银两，如遇重大事件方准奏拨，事竣分别归补，是以臣等于沈知、胡布各案议覆折内，均经指明款项，行令照数归补。其中款目，或应销缉匪生息、或应摊养廉弥补，固已各有着落。即作正开销之项，亦经指明先提正项归补，另于题销查办。统计贮备银两，无需动用毫丝。若谓报销未竣，不便提归，殊不知各款之准驳，自应以部覆为凭，而贮备之归还，实不与题销相涉。是前项台湾贮备银十万两，既以指款提还，又无须报销查核。此时已应全数实贮在库，始与前奉谕旨相符。何以该督等并不查明原奉谕旨及历次奏案系已指款归补之项，但止胪列动用各案，率以内有作正开销一语，含混声叙，遽请援照特旨允准之案，续行照数动拨？臣部详加综核，似难准行。惟查该督原奏内声称台郡孤悬海外，民情浮动，偶有微嫌，辄即逞凶械斗，甚或纠集匪类，谋为不轨，必须库贮充盈，方可有备无患。且从前台地民户殷阜，偶有要需，尚可借垫，自道光十二年被兵以后，年来地震械斗以及风水之灾，又复层见迭出，以致地方凋敝，较前更甚。是此时台湾本地无可筹借，内地又远隔重洋，风信靡定，自应预为筹备等语，自属实在情形。臣等公同酌核，除前次拨解过道库银十万两，仍由臣部照案行令，将归还全数，实贮银两，项目报部，以符奏案外，所有此次奏请续拨银十万两，相应请旨，应否准其酌量动拨银数万两，仰或照所请十万两之数续行动拨，出自宸断。如蒙允准续拨，由臣部行文，即在捐监归补封贮银十六万两之内动拨，解台贮备，与前次归补实贮银十万两，共合成若干万两，一并遵照前奉谕旨，责成台湾道专款加谨封贮，不得与府库纠缠，致滋弊混。如遇重大紧要事件，着该道一面酌拨，一面自行具奏，并报明督、抚、藩司存案，事竣分别归补。此外寻常事件，及垫放官兵俸饷等项，照旧由台湾府自行筹拨，概不准擅动。遇有新旧交代，责令后任盘查结报，造册通详咨部。倘有挪移短缺，据实参追。如遇将军、督抚、提督渡台巡阅，照督抚年终盘查司道库款例，核实盘查，于奏报巡阅事竣折内，声明有无亏短，分别究办。总使此项银两，遇事有资急用，而事竣仍不虚悬。至沈知等案动用银九万二千余两，除提取本款归还贮备外，其各本款报销，应并令该督等将未造报者迅速造报，已行查者亦即登覆，仍各归各案办理，庶先后款项不相牵涉，而于贮备初议亦均符合。所有臣等议覆缘由，是否有当，谨缮折具奏，伏乞皇上圣鉴训示遵行。谨奏请旨。

　　道光二十六年四月初五日具奏，本日奉旨：此次刘韵珂等奏请续拨银十万两，着准其即在捐监封贮银两内如数动拨，解台贮备。钦此。

　　——录自明清史料戊编第十本九九五～九九六页。  
　
