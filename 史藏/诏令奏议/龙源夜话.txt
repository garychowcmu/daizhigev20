龙源夜话 

请终丧免阁试疏

　　湖广衡州府衡阳县举人今丁忧臣王夫之谨奏：为微臣父服末终，辅臣荐疏猥及，恳乞敕免阁试，以遂愚私，以重馆选事。臣父朝聘，以永历元年十一月十八日因衡州被陷，伪官勾索令下，忧愤成疾而终。臣方匿处苫块，不能逮不肖之企及。嗣后奉父遗命，与今中书舍人臣管嗣裘起义衡山，力弱事败，逃死行阙，其于禽鸟踯躅之故枝能啁啾长鸣者，曾未几时，臣真不如死之久矣。前督辅臣胤锡误以庶常荐臣，臣告之冢臣晏清，幸得以终制复允。不谓留守辅臣瞿式耜，为汪郊等请阁试，复以臣名厕于其后，也在臣虫鹄之技，实不称名，癯寒之骨，贱不胜贵，其不可与清华之选，当辅臣策鞭之知者，固不足论。但臣本以不孝通天之罪，偷翰飞曷谷之生，不特粗苴之衣屦不忍辄越典章，而且不祥之姓名未敢妄干知己。即今被虏，踉跄萍寄昭江者逾月，辅臣驻桂，相去带水，虽辅臣下士之名溢于听睹，而掩涕孤栖，不敢以凶人辱仙舟之下座。岂臣亲近有道之心独居人后，实循思分义，即欲陨越以贻君子羞，盖亦有所不得也。不知辅臣何所误听，遽以臣玷骐骥之尾？或未熟识臣之为丁忧，或谓臣在大祥之后，可俟春明之期。乃臣不但冒禫制以就试，干圣代匿丧之辟，即俟服阕以须试，亦犯《春秋》居约之诛。此臣所闻命仓皇屏息而不宁者也。伏乞皇上敕阁免列与试之末，俾亡命微躯不致惊忧失据远窜，得苟全性命于辇毂之下，以延他日首丘之望。臣所侥皇上浩荡之仁，与辅臣爱人之德，真糜躯不足云报矣。臣微贱书生，妄干圣鉴，不胜哀切徨悚之至。

　　王夫之奏请终丧，乞免阁试，足见孝思，更征恬品，著俟服阕另与议考，该部知道。 



陈言疏

　　行在行人司行人臣王夫之谨奏：为邪正之消长有机，大臣之进退有礼，仰祈圣鉴，允辅臣之乞休，以俟国是之徐定事。臣惟国家当屯难之时，阴阳易致相搏，故气数之消长婚寇相乘，而人事之进退磐桓难决。其抑阴于方张、扶阳于已孤者，自明主因机成断，固有坚定之心，而欲进者不快其进，欲退者不遂其退，则邪之干正，反充盈溃决以成挠击之势，害极于一往而不复，乃理数之自然也。是以李泌以可进可退之身，从容以处谗忌之百至，而唐以再造；文天祥以不进不退之身，日摇落于王爚、陈宜中之党，乃终宋之世。君臣两受其伤，亦显然左事之明券矣。昨科臣雷德复参辅臣严起恒一疏，备极污蔑，众心揣摩，仅构危章。在辅臣之心迹，皇上鉴之，二祖列宗在天之灵假之，天下臣民共耳目之，岂俟臣赘！且德复之造端本末，授受机关，抑路人知之，即德复清夜扪心亦自悉之，臣又何敢过为吹索。独是德复立言之旨，其言之已及者二，其言之未及而已暗及者一。臣静观其根长甲萌之深，辅臣即欲不去而不可，皇上即欲留辅臣而亦不得矣。德复言之已及者，为新召之辅臣效先驱也。皇上温纶迭降，安蒲屡催，国门望风之俦已莫不溯洄于带水，建瓴振槁，时可以出矣。而皇上之腹心未夺，则神通之新政或妨。微德复言，辅臣所当去者一，而况贵介居间，迎门首效，德复之业以元功自任乎！为中枢之篆务争予夺也。皇上慎简诘戎，迟回付赉，屠门大嚼之情已久矣。魂摇于甘梦，绿左丹飞，为计将穷矣。而皇上之托畀已重，则积薪之居上无期。微德复言，辅臣所当去者又一，而况香火情浓，盟言弥固，德复之业以牛耳自雄乎！德复言之未及而已暗及者，为百尹之归诚宜壹，而一人之眷倚宜偏也。辅臣自扈从以来，于兹三载，忧患屡迁，奕局迭易，而皇上恩礼之隆，始终一日，岂辅臣无所感孚而至此。乃居赢畜厚之门，益图壮趾；而止水寒冰之度，形碍云泥。未深兰草之锄，殊甚桂膏之蠹。辅臣之宜决去以谢友朋者，当不俟事几之兆。及风波之既沸，斯挂席之已迟。又况德复之人奉密谋，出倡危论，已极人臣所不可当之罪，而加诸镂空画火之篇章乎！夫皇上之所坚留辅臣者，欲使行其所能为也。辅臣所奉以事皇上者，亦欲为其职所得为也。如巩革未遁之余，而孤存其硕果之实，诟不以为辱，倾不以为伤，且欲使其撞机息牙听命于悠悠之口，则皇上既为辅臣分怨，而辅臣不能与皇上同忧。如臣所谓一往而不可复者，阳剥未终，阴力不辍，搏击纷披之势，中之国运而不照，又何如听辅臣之乞休，俾始终于光大容保之中，以杀彼方张之势也。且近者降割自天，震泥已甚，大小臣工不能进忧国难，退审死生，迷瞀经营，争巍竞膴，害气始于庶僚，浸淫延于公辅，故四方轻视朝廷，而威令穷于阃外。今诚使辅臣以高蹈之鸿踪，矫予雄之鼠吓，举朝内愧，或尚改辕，又未必非皇上激厉风轨之大端。而阴往观阳，邪不胜正，或可几天宁宇泰之一日，则皇上君臣之际，扬抑之权，有不事神武而两全者。臣以新进小臣，避虏余魄，偷生辇毂，不当强与国计，自干诛谴。顾自德复发疏以来，传槐、朱铃之先声已销，尽同朝之胆无敢复为皇上言者，故愤不畏祸，出位妄陈，席稿待罪，静俟严处，伏乞皇上亲赐裁鉴施行。

　　时方倥偬，欲静兵刑之气，先消唇舌之锋。科臣雷德复以躁妄褫职，正望大小臣工和衷一德，共济时艰。王夫之职非言官，似讦似嘲，偏激辅臣以去，是何肺肠？奉内事姑不深究，该衙门知道。 



自　　序

　　梁谿高汇旃先生《世泰》评夫之时艺云：“忠肝义胆，情见乎词”。永历二年明旨下奖云：“骨性松坚”。君师均在于三，而匪莪伊蔚，实忝所生，何以仰酬假借哉？苟免污辱，良不足道，岂得藉口死为伤勇邪？壬午举于乡，方上计偕至南昌，而虏骑且涉淮，李自成陷承、襄、荆、德，左良玉奔江、黄。癸未元日，举主欧阳方然先生介（改名霖。）谕夫之归省。九月，张献忠陷衡州，购索士绅，与伯兄夜走南岳之双髻峰。家君子已衰不能徒步，为伪吏所得，胁求夫之兄弟。先君子迫欲自裁。故交黄冈奚鼎铉陷贼中，力为展转不能解。夫之乃刺腕傅毒出，与鼎铉谋脱先君子于难。（以下缺。）龙源夜话终。 



