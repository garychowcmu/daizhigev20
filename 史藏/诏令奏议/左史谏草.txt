《左史谏草》 （宋）吕午 撰


钦定四库全书
史部六
左史谏草
诏令奏议类二
奏议之属
提要
臣等谨案左史谏草一巻宋吕午撰午字伯可歙县人嘉定四年官至进士起居郎右文殿修撰知漳州事迹具宋史本传是编凡奏议六首后附其子沆奏议一首后又附载家传诗文之类最后载吕氏节女事皆因家传附编者也午两为谏官以风节自励知无不言理宗尝称其议论甚明切又谓其论边事甚好此六疏皆理宗嘉熙二年所上虽篇数无多而宋末时事颇可考见其论宋宰相台谏之弊尤极详恳其子沆一疏并方回所为午及沆传亦多与宋史本传可以相证回称午文集名竹坡类藁是午本有全集而今佚之兹六疏葢存于散佚之余者其它遗文则颇散见于新安文献志诸书云
乾隆四十六年十月恭校上
总纂官 臣纪昀 臣陆锡熊 臣孙士毅
总校官 臣陆费墀
●钦定四库全书
左史谏草
（宋）吕午 撰
戊戌年正月二十三日奏为定规模以一人心据要害以饬武备欲望圣慈兢业施行奏闻事伏候敇旨
臣闻彻桑土于未雨则可以绸缪而无忧索衣裘于大寒则必至已晚而无及舒缓于闲暇之际窘廹于警急之时侥幸或能支持舒缓便复如故玩心一启不复关防事变乗之束手无策当斯时也悔何追乎此思患豫防所以明着于易有备无患所以丁宁于书有国家者不可不致警于此也臣是以于强敌之方退而辄进豫备之二议以见旱则资舟之义焉一曰定规模以一人心二曰据要害以饬武备夫所谓定规模以一人心者战守和之说是也国家自边衅旣开三者各持一说分朋植党异议纷纭人心不齐规模不定事功难立职此之由且深沟高垒贼不能窥守非不可也然专持此说谨谨自固则敌或以数万之兵为牵制之举直捣江南摇撼腹心此岂能端坐而独存乎坚甲利兵贼莫敢玩战非不可也然专持此说冒昧而前则胜负无一定之形首尾无相应之援力独无助气竭易衰此岂能偏师而却敌乎况敌情变诈以和误人专以此谋又堕其计矣三者不可专一则其用贵于相度随时而施自有活法是以近者朝廷措置得宜两阃翻然协力当战而战卒成武功是守者虽守而未尝专锢于守和者虽和而未尝专泥于和也然机括方转之时正规模坚守之日是必上流里鄂渚而表江陵下流里京口而表维扬中则里金陵而表合肥各命制阃各置重屯三者虽分事同一体俱以守备为先俱以战御为应俱以和议为欵敌之计俱以相援为缓急之图其施为之形虽若有殊而互用之谋实相聫络规模一定人心翕然敌在术中制之易耳使强敌惩今日之败而果无易我之心厌用兵之久而果定讲解之说则与之要约各保封疆啖以金缯姑务休息却乗和之少暇益严战守之豫防彼若变诈之复生则此应敌之有素纵横颠倒无适不宜矣夫所谓据要害以饬武备者三边之守御是也国家自边衅旣开不知于要害固守坐使强敌动便长驱川蜀之当守在诸关也自诸关失守而四路为其所冲突京湖之当守在襄阳也自襄阳失守而诸郡为其所蹂践濠光两淮之门户也使守御之坚救援之速则强敌安得至丰黄之境哉幸两城之间守者之志不屈援者之气不衰大挫强敌之锋少张中国之势可谓失之东隅收之桑榆矣然彼之耻于败衂者其为后谋必深我之快于连捷者其为后防必怠以我为防之怠当彼为谋之深胜不可常为忧方大是必即极边要害之郡为今秋备御之防常如敌至之时不作敌去之想城壕必责其高峻将士必择其精良刍粮必丰器械必备山寨水寨必谨措置义丁努手必务主张必广设机穽以出竒必早毕农功以清野当赏必速下而毋使留滞以邀索有请必速报而毋使施行之缪悠三阃屹然有急则援而又以义相勉以意相孚其相救也如左右之手其相应也如首尾之蛇如此则非惟守卫密严可以事至无虑抑且威声震迭可以销患未形上而四川亦当仿此多择知兵之士广加葺理之功训练必精而变士卒易溃之心关隘必守而革将帅易退之习勿谓蜀为去天之逺而此可茍安勿谓蜀为己坏之证而遂不加意关隘固而后四蜀始可守四蜀可守而后东南始可立矣虽然臣之二议固今日之所不可缓而欲行此二议则在陛下之一心葢陛下之一心天下事事物物之所由以兴废也陛下当灾变迭生外患孔棘恐惧真切宵旰靡遑觊格天心之和期勉人心之协原此一念其端甚微推此一念其应甚速上焉日食不见而腊雪呈祥和风应律已有转祸为福之意下焉将士用命而敌人气慑中国威伸已有转危为安之机至于坚其意而使是福之心兢业不替而已此心或替则祸福安危犹未定也处福如祸处安如危恐惧常存骄怠不作则上倡下和如纲举目随自宰执而达之百僚自朝廷而达之边鄙规模可定而人心可一要害可据而武备可修有所不为为无不成不惟人助之天亦助之矣敌如我何哉惟陛下留神臣不胜至幸　　贴黄　　臣于边防屡进狂瞽退而省度要切者三成宪俱存赦荐陈控绍兴中乌珠渝盟南侵诸将捷奏踵庭敌败而逃退保宋亳髙宗皇帝逆知敌情必不以一挫便已乃合兵淮西待之敌果再来柘皋又捷是时俊锜虽云有隙势急犹肯回军髙宗皇帝亦戒诸将宜合一心勿分彼此兵力全而莫御兀术何足扫除既而敌惧欲和诸将遄返髙宗皇帝则曰将帅之来敌意未可知但敕诸军严为之备又曰勿以和议为意但当作不讲和处之圣谟洋洋皆可法则今来口温不花等人虽退独不念敌情必不以一挫便已之训乎京湖淮东有常山蛇势独不念合为一心勿分彼此之训乎敌使虽行敌情难测独不念但敕诸军严为之备与夫当作不讲和处之之训乎臣愿陛下于是三者一以髙宗皇帝为法日夜申儆以图万全臣不胜至愿并候敕旨
戊戌三月二十五日奏为财赋八事欲望圣慈晓谕州县施行乞以成宪为法奏闻事伏候敕旨
臣闻国家之足在财用财用之足在州县今欲求财用之足而不知致察于州县是犹欲谷粟之丰而不知致力于田亩也夫天下之财不在国则在民而比年以来不在民亦不在国问之于上则财计窘匮而有国非其国之忧问之于下则田野萧条而有人不聊生之叹然而租赋之取则有加于旧额酒税之入则倍増于曩时是宜州县之间必有丘山之积何者不在国不在民则当在州县也而所在州县仓库俱空解发朝廷反有拖欠夷考其敝是则有由上不归之国下不藏之民中不积之州县而悉皆私之于贪官猾吏之家而已夫朝廷上下游聚议变政易令思所以足财用者几于寝食之不遑而贪官猾吏背公营私害民蠧国凡所以耗财用者反阔略而不问噫亦惑矣臣尝思之当取之于州县者有四当节之于州县者亦如之且夏税之纳绵绢州县之解发与支用者有定数而取于民者常溢于数之外也于是计其解发支用之数俾令人户纳之而其余则计时价而折钱焉下未尝欠而上未尝得也不过贪官猾吏巧作名色而掩取之尔合天下州县一岁而计之其数至繁也是可徒为官吏之资而不取之以供公上之费乎秋赋之纳苗米州县之解发与支用者亦有定数而取于民者亦溢于数之外也于是又计其解发支用之数俾人户纳之而其余则计时价而折钱焉下未尝欠而上未尝得也亦不过为贪官猾吏多方变化而分取之尔合天下州县一岁而计之其数不少也是可徒纵官吏之欲而不取之以济公上之乏乎近年州县之酒息视旧有加一倍者有加二倍者有加三倍者合天下州县一岁之所入其钱不可胜数也而未尝一毫入于公上也无非贪官猾吏之所得也此而不取亦可惜矣毎岁州县之印契有归倅厅者有归州郡者有归漕司者合天下州县一岁之所收其钱不可胜计也而未尝以之输公上也无非贪官猾吏之所收也此而不取尤可惜矣此臣之所谓当取者有四也且州郡之有公库葢供州郡之公使而今也不然多其拨入之门专为私有之计有自军资而拨入公库又自公库转入宅库者矣有旬拨一料或二料又有旬拨三科者矣名曰公使实为私藏国用方阙急而臣下乃若此是可无以痛革之乎州县之有将迎固有州县之定例而今也不然当其交承之时每有匿瑕之望备堂迓具有増无减吏卒借请越例倍支一番将迎为费繁重国用方阙急而臣下又若此是可无以剂量之乎廉士之居官有一无所须者有不蓄南物者今之为州县者不然自其始至便萌私办之心吏辈逢迎导以私办之术即其官下之所产公然科买而不疑价値虽偿无非移盗于官钱公吏作弊往往白取于百姓科买不已物价遂高其为害不细也古人之于民使之必以暇时而所使者无非公使之必以佚道而所使者初非私今之为州县者不然衣服器皿凡可以供私家者无一不兴造百工技艺凡可以供私役者无一不追呼诈欺百端工食不给其为害尤甚也此臣所谓当节者有四也合是八者积习已久国空民贫端由于斯譬如千金之家必有千金之产火佃出力以得其半而可赡其妻孥主人端坐以收其半而可足其用度当然之理无足疑者乃有强悍之干执其收敛之权过取于火佃之家少入于主人之室火佃有饥寒之苦主人有窘廹之忧而为干者家日益饶用日益侈事属倒置旁观不平当今之势何以异此主人一日赫然大加惩治则外可以救火佃之饥寒内可以济一家之窘廹矣臣望圣慈亟下此章晓谕州县凡夏税秋苗溢额之折钱酒息税契倍收之数目明置簿厯量资公支余悉上之朝廷以助军须支遣酌其多寡之数立为等第之赏或减磨勘或转官资或不次迁除或加恩子弟如犹私有尚务欺谩则台谏监司觉察案劾都吏典押亦重施行至于公库收支于国何补臣以为当姑与罢废少俟国用寛裕然后以渐复之将迎费用尤为无艺亦当姑与三分减二少俟国用寛裕然后以渐増之日用饮食之余不许科买土产公用当办之外不许科扰百工如有违例不从官吏计赃定罪或能谨饬遵守亦当旌赏褒嘉赏罚并行人知畏慕前之四者必能捐私以奉公后之四者必能樽节以积聚州县皆能若是岂不大助公家其视巧取横求抑又大有径庭虽然臣之为此言者若流于苛臣之所以为此言者则实未尝苛葢税苗折钱之举酒息印契之入皆出民情之愿而非强民之从更得一分之寛尤受一分之赐而民愈乐然矣公库将迎之省科买工物之禁官无妄费必不至于剥下官无科需必不至于扰人而民愈乐然矣是虽大戢于官吏而乃大便于百姓也使为官吏而有人心亦将翕然以听命尚何苛之有哉臣言至此可谓烦渎惟陛下垂听而力行之臣不胜大幸
戊戍年四月二十四日奏为兴起天下之治在于和平士大夫之心欲望圣慈与二三大臣主其议于上奏闻事伏候敕旨
臣闻兴起天下之治易和平士大夫之心难葢士大夫之心乃治乱安危之所系也使其心皆和平无分彼此则念虑一务于体国言议必期于可行高不沽激而为茍异之空谈卑不诡随而为茍同之腐说辞符于意事应于辞讲明精详规画坚定上以是而出命下以是而奉行纲目牵聫臂指应顺内与外相协人与已皆同心力既齐朝夕申儆一日行之有一日之效一岁行之有一岁之功何至于皇皇而不为哉奈何人心不同有如其面私见角立公道消亡此有谋焉未必非也方欲行之而彼之窃议已摇于其旁彼有言焉未必谬也方欲举之而此之异议已梗于其后宁于误国莫肯降心以相从宁于败事莫肯屈意以协济十羊九牧一国三公取舍旣难推行罔定前法淆于后令旧章讹于新制晨朝之说不保其莫夜之复尔今日之事不保其明日之皆然但闻议论之繁多不见施行之事实此岁月所以虚度治功所以不立而微臣所以痛心疾首而不容已于言也方今外患未息国步方艰陛下宵旰靡遑虚怀无我冀一闻于至论宰辅寝食俱废敝精竭神期洪济于艰难而士大夫不能一心以维张国论勠力以共图事功胷中各险于山川语下互生于矛戟九重之听之也罔知所适从四海之闻之也益加于皇惑事之小者尚不可望其有立功之大者抑何望其有成臣恐楮弊秤提之以渐此平穏而可行者也及将以求快意而变矣和战备守之相为用此断断不可易者也又将以立偏见而摇矣当人才乏使之时欲从事于舍短取长之说未必不又以罔功为言而易之当财用窘匮之时欲从事于稽考措置之说未必不又以生事为言而已之凡事如斯日复一日天下不复有可为之事事功不复有可成之期岂不大可惜哉揆厥本原端由士大夫之心不能以和平是以议论之多不能以归一也臣窃思之天下之事其始也不厌于多议其终也必贵于有以主其议始而议不多则无以反复讲明而求真是之归终而无所主则无以果断力行而期事功之济是必羣工百执事聚而议于下陛下与二三大臣相与主其议于上不责其议之全利而无害而推择其议之害少而利多见之也明行之也果不轻狥而輙变不乍为而遽已则其成也有候而其末也无忧矣商鞅不足道也犹能坚持示信之说以赞孝公而卒以强秦范蠡未足多也犹能坚持骄吴之说以赞勾践而卒以霸越孰谓以自有之天下乃泛泛而无所主以危廹之事势乃悠悠而不早图哉王猛之遣麻思也及暮而符已下出关而郡县皆已被符韩滉之遣何士干也归家而薪米已罗门登舟而资装器用无不周备安有使一人则迟留而不果行举一事则牵制而不能决者故夫主议者有定力则士大夫之心不容于不和平而天下之治不容于不兴起矣一得之愚惟陛下幸裁之臣不胜惓惓　　贴黄　　臣窃见今日楮轻钱重之弊而熟思所以佐助秤提之术偶得二说敢以敷陈且会子本以便民之用而今反不便者以铜镪日寖稀少而无以为之贴凑也近来州县权时施宜或为纸帖子或为竹木牌或作五十文或作一百文虽不可以通行而各处行之为便今莫若尽收二百三百之破旧而多造二百一百之新券则自百文以上皆无所事于镪而贴凑之数特百文以下而已由是人之仰于镪者少而镪可渐轻矣又会价之落多在输官之时方官物起催限急星火钱会中半顷刻难违人忧责罚之严只得低价兑纳会价一落増长愈难然若不取之民官司无以支遣切计官吏之俸给旧例之杂支事若从权当全用会惟有军兵月请势须半给见钱今莫若约计朝廷之与州县一岁军兵所须若干先以泉司岁铸之数充之然后斟酌取诸州县以足之则所用于见镪不多而所取于州县有数由是官司之仰于镪者又少而镪可以一轻矣两说旣行官民俱便军兵之所请者官以市价兑之而复充循环之支下海之与鉟销者官严禁令行之而不持姑息之论由是见镪可以常有官民仰之甚轻而富室之私藏者徒积滞而无益将不待告戒而自出矣凡此秤提之术自与见行之令可以并举两不相妨无变政易令之疑而有钱轻楮重之渐愿陛下并与二三大臣熟议行之实为幸甚伏候敕旨
戊戍年五月二十五日奏为持权在得其道及申明措置官会见钱欲望圣慈审思力行及明诏大臣检会行下奏闻事伏候敕旨
臣闻有以收天下之大权必有以持天下之大权大权者人主所以奔走四方鼔舞羣动使之惟上所命而共起治功者也是故可收而不可散可持而不可纵方其散也而知所以收之及其收也而又知所以持之则庶乎不致于纵而且不致于散矣臣恭惟陛下亲政以来于今六年矣权之散者亦既收之矣是宜天下之人奉承上命而无有所违天下之治悉如吾意而无有不举然而日复一日岁复一岁下肆玩侮上务姑息作之而不应唱之而不和文移往复非不可观事功缪悠初无其实得非大权虽收而未知持之以奔走鼔舞欤且国用莫切于财赋也今也非违法以横取则有变公而为私耳国事莫急于军期也今也非傲令而不从则有具文以相应耳侵疆所当早复也其肯慷慨而任责者谁欤徒闻敌人据要害役吾人民耕种吾田土以为久驻不退之资掠取吾财用以为待时会攻之举葢向者以易我而致丰黄之败今者将惩创而为报复之谋此其为患益可畏矣流民所当安集也其能多方以区处者谁欤徒闻淮民强者噬弱众者并寡乃业可复而徘徊于沿江诸郡之间其来日多而浸入于江东内郡之地葢向者敌退则可归今者敌留则难返转眼又是枣红不容不为逃生计矣欲诸阃同心以为备也而相忌相倾者益甚缓急安能左右之相救欲摠制通融以足军也而相诋相戕者不已缓急安能彼此之相谋应天陷而两淮颇失其籓篱江防空而内郡孰为之门户不容不守也而所以为守者未必可恃不容不和也而所以为和者未必可信守将不素择而又有数易之患士卒不素附而又有不饱之忧蜀道乏改弦易辙之图而因仍于故常庙朝忘厝火积薪之念而玩愒于岁月以自有之天下乃若有碍而难行以祖宗之境土乃当吾世而日蹙此无他有其权而未能持其权故欲举其事而莫能成其事履霜不谨坚冰可忧是可以为细故而不凛凛于此哉夫以臂使指乃可运动指大如股则难屈伸吾不持以臂使指之权而反使有指大如股之势则人将难使动有拘牵事机鼎来何所倚仗虽然权固患于不能持而亦有所不难持持之如何在得其道而已方今朝廷清明纪纲具在明圣当宁忠贤敷施夫岂有难使之人特贵有能使之道道之所在权之所由行也用舍必当而公是用舍得其道也赏罚必明而速是赏罚得其道也号令必审而信是号令得其道也措置必切而断是措置得其道也人有不平而闻于朝则明白而剖决之不至含糊而两见是非则处之之道得矣下有窘廹而告于上则斟酌而急报之不至稽缓而漫无可否则应之之道得矣事事得其道则人人合其心权安有不行而事安有不成者乎臣故曰权不难持在得其道也昔汉宣帝惟信必赏罚综核名实是以上下相安莫有茍且光武惟总揽权纲明谨政体是以恢复前烈身致太平唐至宪宗时事岌岌而淮西荡定河北底宁承宗敛手削地韩洪舆疾讨贼裴度以为岂朝廷之力能制其命哉直以处置得宜能服其心耳夫所谓处置得宜者即臣之所谓得其道也此三君者皆中兴之贤主也不过有持权之道是以能致中兴之功陛下天生聪明久亲政事固将超轶乎三君之上而何待于微臣之言葢当明主可言之时则不得不効明目张胆之忠也伏望陛下审思而力行之天下幸甚宗社幸甚　　贴黄　　臣昨尝欲效外郡纸帖之事而为创进一百会之说葢是熟观市井之交易素习道路之往来而知民俗贴凑之艰莫如小会日用之便又以其平日思虑之久访之老成通练之人委便公私乃敢进说今侧听两月未见施行深惧奏陈未明不足开寤圣明臣以为若造一百住造三百一百与二百并行则三百已在其中果行此也有五利焉人便贴凑不甚仰钱一也人旣便用必是爱惜二也为钱无多必无伪造三也破旧小会以此收换四也无妨秤提反可为助五也有此五利何惮不为或者必以券直百文徒费工本臣以为不然不有小费莫救大患若效湖会之简径则费工不多更略狭小其形模则费本亦少费少利博似无可疑臣又于其末有收兑军兵见钱与夫严禁下海鉟销之说皆切时务非敢空谈并乞圣断明诏二三大臣检会施行之臣不胜至愿
戊戍六月二十六日奏为乞委金陵应接合肥尤以财用为急及徽州免纳银子欲望圣慈密诏大臣亟行及下省部照免奏闻事伏候敕旨
臣窃见秋令已回边防当谨上自西蜀下至两淮俱是风寒皆合防护西蜀之事前后议论已多臣不敢复言两淮之事自今有一利害臣不容自已且兵家常山蛇势之说最切于边鄙战守之宜京湖者蛇之首也淮东者蛇之尾也合肥则介处其间外接丰黄内廹江西其为利害实非小故以蛇喻之正谓之中敌人犯边若出于此则是击蛇之中也东西两阃力能救援则是首尾俱应也去冬之役敌首犯光使陈韩竭力御之于中而东西协力以为之应则光不可破丰黄无事臣于是时曽进此说惟其不尔光遂不支丰黄从此被困百战而后得解今光旣为所据则必窥我合肥若其专为此图东西犹可出援万一分道入寇东西方自为谋合肥势力孤单不比东西两阃以陈韩连年经画不能支定城一战而杜果乍此承当岂能以偏师支吾东西倘不援之利害视光尤重臣不遑寝处日懐隐忧因思金陵之与合肥实有唇齿辅车之势刘之杰在金陵其朴实可倚伏乞颁诏旨应接合肥运内郡之米而列贮于江滨练新旧之卒而多备于器械凡其有所请乞朝廷极力给之事事预图日日申训合肥有警即遣以前敌之见攻虽无穷我之应援亦无已守者坚壁清野而使敌无所抄掠援者出奇应变而使敌不得安居以饱待饥以近制逺虽有智者莫为彼谋此墨子九攻九拒之遗规而昨者力援丰黄之明效也臣尝于去冬冒昧奏陈欲于沿江整顿一军名曰逰击东西有警调而援之江面有虞又可退守近宰臣备边十事有置游击军一条料敌料已尤为详悉无非此意所当急图抑臣闻之守御固以应援为先缓急尤以财用为急且臧元坚等之估籍不为无补于朝廷却宜谨节桩积专备军须毋资他用徒成费耗至于前来此等之财物皆当爱惜之可也淮东总臣之移易颇费朝廷之区处却当早令交承促办钱米毋久含糊有误秋防至于湖北总所之告急速宜周给之可也以实今日之急务伏冀明圣之留神密诏大臣亟行措置兵财既俱有备事至可以无忧臣不胜惓惓　　贴黄　　臣生长新安一州六邑山多田少土瘠民贫而夏秋赋税之输乃独倍于他郡大抵一钱之税纳官十文一亩之收输官大半向来官司不恤暗行増添或加一文或加二文则州人惊忧如被寇盗必须陈诉以求豁除三数年来事乃大异自十文顿増至十五自十五顿増至二十今又有増至三十矣不知何时而已耶昔之十文已是重赋今之三十两倍于前官吏暴如虎狼百姓衔恨莫吐又有一事尤为害民土不产银官勒输纳旧止三贯一两州人办纳已艰中间朝廷知之且以银品低次免纳本色以会代输歴年旣多省札可照比乃行下复勒纳银银价骤高五倍于昔追纳既急其价愈増以多年不纳银子之余而遽责之于银价空贵之际当二税已多两倍之日而又重以银子五倍之输百计诛求日加月益民生困苦不言可知是以六邑之人皇皇焉赴愬于州千里之守汲汲焉申闻于都皆言存活不得必以从请为期伏望圣明垂思民为邦本之言深察用一缓二之说下之省部检照已行免令纳银仍旧用会小寛民力以固根本臣不胜至望
戊戍七月二十三日奏为应天莫切于至忱至忱莫切于自反欲望圣慈尽恐惧修省之实区处淮之流民施行蜀之郷丁奏闻事伏候敕旨
臣尝观汉武帝以灾异之变何縁而起为问董仲舒对以国家将有失道之败天乃先出灾害以谴告之不知自省又出怪异以警惧之尚不知变而伤败乃至以此见天心之仁爱人君而欲止其乱也唐玄宗会日食录囚恤患罢不急务宋璟谓君子道长小人道消止女谒放谗夫所谓修德囹圄不扰兵甲不渎官不苛治军不轻进所谓修刑愿动天以忱无事虚文由董仲舒之言观之则知天之出灾异者乃所以为爱君之至由宋璟之言观之则知君之答灾异者惟在于有动天之忱故知天之心存爱君则恐惧修省之念当无一时之敢安知君之以忱动天则恐惧修省之事当无一毫之敢伪不敢安与不敢伪之心合而后转灾祸为福祥之效应矣二臣之言实一理也臣恭惟陛下聪明天生讲学日益克谨天戒若夏禹遇灾而惧若周宣每有乖异变故之生必尽恐惧修省之道是宜天心之格灾害消除而连岁之间相仍沓至臣固不敢缕数前事以上渎天听亦岂容不即近事以冒进瞽言乃七月壬午怒风干来接雨扬砂发屋拔木太空号动京国震惊右则湖以震泽逆流为害尤甚而秀次之左则明以鲸波泛溢为害尤深而越次焉田未固未可知公私已俱有损为异如此不知何祥问之天文风角之占虑致北敌侵边之变寒饥火盗色色有之是非天心仁爱陛下不欲其遽至于此故重为谴告警惧而深望销之于未然者耶陛下为之避殿彻乐罪已求言寛恤无日而不行祷祠靡神之不举未尝委之于天数也未尝移之于股肱也恐惧修省在陛下可谓至矣而陈善责难在微臣犹有请焉葢应天莫切于至忱而至忱莫切于自反必也严恭寅畏静虑澄思而形于言曰吾用舍赏罚有未当欤政事号令有未信欤听言从谏有未行欤绥内御外有未备欤抑吾心志念虑有未正欤起居饮食有未节善欤宫庭屋漏之中左右前后之际犹有莫见乎隐莫显乎微者欤不然何灾异频仍而又重如此也事事悉加省察不敢自恕自矜辞切而意忱文举而实至表里洞彻意向宣明羣动为之皆新万务由之毕理天心不格臣不信也否则无事虚文未知宋璟之言臣恐伤败乃至将应仲舒之语矣可不谨哉可不戒哉昔者成王秋熟未获雷电忽作大风偃禾天变之来何异今日而成王痛自惩创于弗知之故至敬尽礼于出郊之时一念感通风反禾起岁已无望乃大熟焉天人相应之际可谓捷于影响臣是以旣以董仲舒宋璟之言为陛下告而又以成王之事为陛下望也惟陛下留神臣不胜至愿　　贴黄　　臣毎念淮民流徙可怜而处之未有其方蜀民被祸甚惨而救之未有异策民生若此天意可知近见刘之杰亟申朝廷欲以强壮权充军籍老弱却行赈济其说甚详侯子震轮对奏陈欲以乡丁而制叛溃之兵仍布要害以扼冲突之寇其论甚切惟此二者关系匪轻行之已阙
左史谏草
●左史吕公家传
公讳午字伯可徽州歙县人也曽祖升祖玗父大用赠中散大夫世居岩镇公生于淳熙六年已亥十二月八日年十五入郡学同回先君琢师事教授四明舒先生璘先是郡解试不取书经先君告之礼部符下江东路转运司取诰诗经一人自庆元元年乙卯始先君长公六岁是年首预荐书后混补入太学升上舍而公以诗经荐于乡嘉定三年庚子也明年辛丑省试公观试院坐图则诗经巨擘如邵康辈者皆左右以问先君先君谓太学时文印本出于众手改定初本不然公始眇视同试者遂擢第赵建大榜第四甲年三十三而先君嘉定七年甲戍袁甫榜第四甲年四十一相与如亲昆仲先君有弟四人奉亲可逺宦初授四川蓬州教授后入西广被谪以没公奉二亲不逺宦初授湖州乌程县主簿次太平州当涂县丞次监温州天富北监盐场改官知临安府余杭县回生之年寳庆三年丁亥九月罢言路弹知县十人藁九人矣而缺其一知公政声赋役治狱讼平无可訾而以小宿憾取充十人之数疏出公论腾沸大不平以此愈名重一时其在乌程三太守皆致之幕郡事一决于公政出于学知名此始张魏公子定叟尚书之子忠恕在郡名士也特荐公尤力忠恕母夫人就养而公具庆忠恕躬至簿厅迎公二亲入郡治二千石与一主簿彩衣侍饮时人荣之倪尚书思里居器公逺到时肩舆来语书满郡人争辟馆宇延留公轻舟赴部授丞缺在当涂见知郡守吴柔胜其二子渊待次扬子县主簿执政潜始魁多士后为相柔胜谓公有操守俾二子定交焉且檄入幕理曹摄芜湖县者颇爽淮西庐州遣两兵追会公事理曹申郡以庐兵夺县民为言柔胜怒悉寘狱委公入勘公谓庐州已有公文则不可谓之夺民柔胜愈怒委公审勘公审讫禀柔胜先令左右问若何公执前说柔胜愈益怒谓庐兵夺我百姓岂可不黥不出迎公公坐客位不退不食柔胜闻勉出怒不息欲配二兵公徐曰若庐州初无公文则可配旣有公文县不为处置而反罪庐兵恐不可也久之乃从公请坐庐兵以骚扰押回本州岛自惩之此柔胜所以称公有操守也陈贵谊来代淮西流民南渡自采石弥路满城委公安集且类编开禧旧牍防江却敌知和州徐侨迁江东提举与贵谊会闻知公在郡惊喜屈入幕先是癸酉秋侨以严州节推同公校支温州服公精明也公以郡事未办欲尽决遣而去帖催至十八而不以白贵谊侨专书贻贵谊公始行侨行部以田事忤丞相史弥逺论公还当北监盐场之任浙东提举张良朋留之幕旋兼沿海制置司事时海寇未平问策安出公廉知调军出海粮尽即还军获寇物官尽拘收此所以寇卒未平与制干施一飞议粮尽再给不许尽还贼舟所有悉以给军于海道一清余杭言者之诬朝廷察知绍定二年已丑差公为省试弥封官即差知常徳府龙阳县公旧无家长女壻忠靖即棨卜为营屋于杭北关门外之西马城始寓居焉龙阳之政区分差役民愿争先为之豪富民陶守忠杀人正其狱诛之或谓近北作县不满补考正可差佥判公谓何不可者时弥逺虽非贤相犹置人才簿书贤士大夫以待用书公县政于簿差公两淛转运司主管文字弥逺病乆不见客公谒谢特出迎运使罢故不除人以公护印半年或白弥逺何不除浙漕曰怕护印官做不得公惧白左右司乞以临安守兼始除卫■〈嫨，木代女〉差公监三省枢密院门兼监提辖封桩上库丁父忧当绍定四年辛卯杭大火弥逺委公监造太庙凡二人其一贵游子多不入局每饭罗列珍馔逻者视公朝夕未尝离局疏食甚菲又书之才簿然终不能遽拔公于清要待遇如寻常人弥逺绍定六年癸已死端平元年甲午郑清之相名为更化实未尝更三京之师大败公时居忧嘉熙元年丁酉六月除太府簿十月除监察御史清之罢矣左相乔行简也右相崔与之不至理庙知公县绩特有此除在台十有五月三年已亥正月除宗正少卿兼国史编修官实录院检讨官二月差知泉州当此时庙堂除授多私亲故朋党盘据赃贪狼籍公极言之州县増价折纳二税倍收酒课商税奏讫拘以充国用徽素不产银米绢外官赋纯用会子户部忽将嘉熙元年分茶租折帛钱改作银会中半银价时值十七界会子十五贯户部估作三贯郡守倪祖常窘甚公奏新安山多土瘠赋税之输一钱科十向或増一文二文州人以困三数年来増至五文二十文又増至三十文矣民户以三十文纳一文之税以价五倍纳一两之银追纳旣急银价愈増臣伏望下省部免银仍旧用会旨依行简初仅判免一分一厘赖公奏全免计银三万三千三百四十三两郡人罗端州为记最大患者清之丧师排敌四蜀麋烂至是丁黼死于成都史嵩之孟珙在京湖嵩之寻升督府陈鞾杜杲在淮西处处危急王鉴黄州计兵十七万人围始解独周葵在淮东不多兵而坐视淮西之困不肯出兵应援文具行简书判都曹启拟非不严切廹遂而葵终于迁延公数入文字奏不已葵造谤以公为党于京湖之制司公坐是出台遂与郡然公奏疏谓边阃角立无同舟遇风之心不客幸灾乐祸所合协心释嫌嵩之亦憾公时行简拜少傅平章李宗勉左相建督宗勉先在政府深以葵攻公之言为疑后自淮东见宗勉者乃言台官皆有书与葵独吕御史无之宗勉始大以公为贤昌言于人谓吕伯可元来特立无党而葵与嵩之胥怨公待郡缺三年淳佑二年壬寅正月迓皆至公以泉南货宝之地托以奉亲不便辞时则嵩之以嘉定庚子四月自督府入与宗勉并相轮日当笔已满二年行简掌印摠大纲其年九月行简以少师保宁节去闰十二月宗勉卒于位嵩之独相大权旁落彗出营室天下大旱西湖涸见底人相食江湖欲吞药市艮门山又客星见于尾而世事大坏矣嵩之虽得弥逺人才簿心知敬公而内怨台中所论阃事实忌惮公四月改除淛东提刑数日嵩之令邓泳嗾董复亨论罢中外不直嵩之葵赐出身亦在枢府五月差提举建康府崇禧观理作自陈九月再除浙东提刑在任半年监察御史刘与中书叶舍人哄俱出理庙临朝谕嵩之台谏不识事体只好寻一旧人言公姓名嵩之恨不出己意退拟两人进一人其私也御笔特批除公于是三年癸夘四月公再入为监察御史至阃特旨内引谓卿向来议论甚明切又谓论边陲事甚好者三续论嵩之除兼崇政殿说书嵩之雅不欲公入经筵阴肆沮抑时项容孙上疏回避公行殿中御史同在言路容孙娶上泾吕氏女于公从侄嵩之俾容孙公欲撼公去而于法无避嵩之乃与言路密谋以为王瓒者不乐公好喊闹除瓒为右正言十月五日也公尝弹瓒之姻家史洽嵩之欲激令瓒与父交攻公即日出灵芝寺回避理庙亲洒宸翰吕某求去朕已降旨不允可令都司谕旨仍于宸翰已字旁添一先字以示意嵩之见上眷如此不得已方委都司官校正韩祥都承陈一荐二人挽公入关嵩之又自作简调停公谓台谏既出无再入之理与二人相持一昼夜二人谓旣出再入有例宜自奉君命还台再入文字求去上终不允言路同官乃请约王德成先诣公厅谒见德成瓒字也杭人为嵩之客尤凶悍由是再留而议论愈不合一日省札台谏不许受短巻同官皆备榜客位公独奏争短巻固不可尽信若不受短巻即是涂台谏耳目非天子所以寄耳目于台谏之意旣出人皆谓然嵩之鋭意行经界州县一付吏手与豪民相表里暗増下户税额公以此劾去乌程县令诸葛千里嵩之怒詈都司翰履善谓公曰祥等亦知之欲其且止然纔禀辄怒今得察院言事姑寝矣嵩之自督入相蜀襄淮隳城丧师死于战者数十百万小捷则于上前张皇夸大挟以要君谓边事非我莫能当也至谓谍报北境内乱欲自以为功从寿春渐谋进取公谓败绩狼狈之余岂可复蹈前辙然尚不欲明言疏但谓我之间探并未尝得其实不宜轻信妄动嵩之从弟宾之知徽州贪虐妄作公不避乡嫌劾之嵩之最恶言边事四年甲辰五月除起居郎出台兼史院官公屡求去八月丁母潘夫人之忧九月四日嵩之丁父弥忠忧归四明谋起服徐霖冯棻等及太学生羣起攻之嵩之败议者不知公之两为御史俱出理庙亲擢初实不识嵩之非其客忤嵩之非继是当国者乃例以为嵩之所用不再起公时年六十六矣一闲十二年官阶祠禄与夺一不屑意归去故里回年二十二至岩镇见父执八年戊申也往来公门下四年怜其孤苦启廸诲谆至十一年辛亥以回归自岭南邻封字之曰万里为序为书送之游江湖明年壬子公子沆知于潜县及改辟淮西饷馆皆近侍以行回东西奔走不及再见而公薨于金陵宝佑三年乙卯十二月九日公生之次日也年七十七回尝谓人才消长世运之消长系焉近世乃人才日长世运日消则何故前三代夏商周也后三代汉唐宋也文章之盛宋不愧汉唐问学之盛则过之熙丰邪党以元佑学为禁程氏之学与苏黄为禁遂失中原学禁一弛光尧以是中兴迤及干淳苏黄诗文学者所尚独朱文公续伊洛之学未有能深好之者庆元党论复起又以为禁孽韩殛死嘉定以来不及见文公而能续其脉者真魏两公亦其人也公娶夫人祝氏先公十年没实文公母夫人之从侄女得其家传发明文公之学义根理据词坦意明细润精纯纡余条畅讲座敷陈人人悦服稍得绪余为名进士崖镌冡镵神惋鬼愕建安刋行类巻行世可考竹坡者公所至种竹以名其燕居也公之文有类苏者字亦如苏有全类考亭者视叶适之文刻而不典异矣诗不多作虽不专祖江西与四虚刘克庄之诗卑而陋霄壤矣元佑人才非不盛而符观宣靖世运衰以章蔡消之也庆元嘉定淳佑亦尚有人才而世运愈衰不可药如文公如真魏如公以侂逺清嵩消之也大抵宋之人才非不长而宋之权臣消之消人才所以消世运至于贾似道则运无可消而有所归矣自公之废以庸缪污钧轴如谢方叔丁大全者比比公平生所敬独徐参政清叟董丞相槐令子师尊之程丞相元凤同里同经后公二十一年生相友善公身后除右文殿修撰知漳州四年丙辰春旨守本官职致仕以生存出命董程在政府为之也官至中奉大夫歙县开国男食邑三百户后赠通奉大夫是年正月丧至马城九月归葬岩镇子一人沆长女所适巴书次女适廸功刘泳孙五人见沆传文集未刋行藏于家公夫人之家祝二居士景先者生男女十四人枢密汪公敕之内曰大五姑是生作砺子行第一从也作砺之内曰五十五姑是生义端义荣义和吏部朱文公松之内曰五姑是生文公皆孙行第二从也公之夫人曰三娘曽孙行第三从也祝穆和甫文公表弟之子撰方舆览胜公为之序穆子洙监文思院以公为师合更竭论曰宋之天下以台谏兴亦以台谏败宰相不肖以台谏去之易也不然则如苏轼所云以干戈取之而不足矣然则台谏与宰相交通可乎台谏奉丞相之意自王安石行新法如章蔡绍定述而台谏遂与宰相交通然犹有陈瓘刘安世百挫不屈中原丧矣东南一隅秦桧韩侂胄史弥逺史嵩之皆阴与台谏为一以去其所恶而擅权固位者也独吾乡左史公两为御史出于理庙亲擢前与乔行简不合后与李宗勉嵩之亦不合时理庙端平清政之后惩创弥逺之专用台諌自荣王与芮通行贿赂间有节贴宣谕庇存姻戚深防宰相之合然乃德弥逺立已之恩以边事相其犹子嵩之大奸虽台谏多其私人犹未敢全欺理庙所以左史公尚能少行其志议者不察过矣公乙夘云亡董丞相槐程丞相元凤并无交通台谏之迹而大阉董宋臣用事台谏皆出其门自郑清之再相则与周坦陈求鲁陈垓蔡荣相表里以媚宋臣以罔理庙吴丞相潜初以忤宋臣逐谢丞相方叔以子修与宋臣争湖山冶游去实则泉州人洪天锡外师吕中而外客于宋臣中在史馆屡与天锡言事叹息无由得对可一吐所藴如宋臣谢堂厉文公近习戚里之横莫敢言者中不知天锡实钻刺宋臣得班六院忽一日天锡除监察御史宋臣力也请于中当言何事当劾何人伪也中歴教之天锡之进又阴与谢修深交以干方叔遂谓且借宋臣径入言路叛而劾之可以得名党谢修扶方叔入台第一疏劾宋臣等理庙骇愕不行一再疏宣谕不行天锡去以此天下敬之而狡险矫诈世不悉也天锡晚节似道贵之至从列尚书终畏其人与闽帅宋臣愤天锡修至痛治方叔者其本末如此董程二相无如宋臣何宋臣至拔丁大全为台谏论逐槐以行都弓兵火下舁槐出关若下大理恐知者元凤相大全参预用吴衍翁应弼论窜太宗武学诸生皆宋大臣所为大全败潜再相极力黜宋臣且有行瓘之忠而贾似道入密主宋臣杀潜理庙升遐由是咸淳台谏一听命于似道者十年弹劾全疏出于似道付下而贴黄行否任似道去取德佑丞相陈宜忠五月五日除回监察御史检正字十朋押省札下矣宜中令潘希仁来言月路仕者必由丞相分付回力辞不愿为此官则又再遣希仁来言令回与谢堂往来太皇谢太后商量回再四辞谓似道身自为台谏以至今日之败丞相岂可复蹈覆辙省札若至于辞免奏即击平章王爚于是宜中收起新命次日门谢时服百官讶回犹立班宜中招饮托言爚收起省札爚后拟俞浙监察御史宜中添拟回左司谏爚再并收起回上第二书言日食右相留梦炎伟之宜中谓回书首论爚不当为平章宜中正欲鼎立遂出回为郡宋之奉命岂非前后台谏与宰相一之罪乎故因公家传而极论之赞曰昔之科目士患不中亦旣中之又患不用何以用之俾临其民名曰亲民始足发身狱讼赋役改秩作邑事罔不试乃臻朝绩两豸其冠两绣其衣公出再入耽耽其威爰立三相行简之耄宗勉之夭嵩之之盗三皆不合谁知有君左螭一出终身耕云丁贾败国熬我台谏惟公之时尚无此患周程学问欧曽词章高山仰止千古紫阳门生方回撰
左史家传
●监簿吕公家传
公姓吕讳沆字叔朝左史右撰知郡开国先生子也开禧元年乙丑十二月九日生后左史一日绍定六年癸巳明堂恩补将仕郎端平三年丙申铨试第一人授廸功郎台州黄岩县主簿嘉熙元年丁酉十月左史除监察御史依条改监西京中京中岳庙次任总领湖广江西西京财赋所准备差遣所总领者贾似道也似道贵妃弟年少狎游不肖于钱塘门西葛岭聚博挟妓罔所不为理庙知之怒丞相乔行简亦怒除似道太府寺丞欲与易右班而丁酉似道请行漕举戊戍假手登科常丞权郎军少升监骎骎显要行简拜平章终不能行似道换右之议以似道恳祷孙徳之为地也或谓理庙欲台谏论似道而似道深交公于西马城之寓宇伪为敬惮冀里言免台评者于是似道庚子岁虚除广西宪仓不赴改江淮都大坑冶公事年二十八乃丞相史嵩之阴媚贵妃交结固位之所为淳佑六年辛丑四月似道除太府少卿湖广摠领年二十九而天下之败根于嵩之之此除公长似道八岁在幕已即有隙似道有湖上所爱女冠嘱公为致之鄂渚公婢有道士装者似道疑公自取大怒将杀公徐知不然而左史再除监察御史公再任中岳乃已左史甲辰出台立螭以忧归里遂不复仕公之再任中岳也丁母祝氏夫人忧寻改知临安府于潜县壬子父子同闲居九年矣乃迎左史之于潜淮西总领赵与陋辟充本所主管文字乙夘十二月左史薨于金陵护丧由城西归葬岩镇董丞相槐公师也程丞相元凤里人也二公相公皆居忧服阕戊午请两浙漕解似道入相通判婺州权郡护浙东提刑司印特差充提领两浙转运盐事使司主管文字又特差充行在点检赡军激赏酒库所主管文字护浙西安抚司印登朝歴四辖六院之文思癸亥行公田初欲行之东南诸路谓可免和籴魏临安克愚当奉行阴疏七不可遭重劾乃仅行之浙西六郡甲子七月彗星出公禀似道札乞罢公田还元主咸淳四年戊辰九月轮对又言易新佃改庄官不便不若责付元卖田主岁自抱租运纳会子起于孝庙用四川纸印造一贯准铜钱七百七十足会价终不及此数端平初十五界十六界并行郑清之相骤废十五界新行十七界以凖六界之二而物价腾涌会价新者与旧价俱落至欲履亩收楮为之大罪嵩之废十六界行十八界以准十七界之伍而十七界仅直铜钱五十文十八界直二百五十文庚子至甲子阅岁二十五民颇安之理庙微时行第十七福王与芮第十八上意不欲废此二楮者此也似道故作铜钱关子以一准十八界之三理庙难之似道于升遐之日伪作遗诏废十七界行关子旧此许以旧楮易官新楮假如十七界直五十文官当收旧界新十七界十五贯换与关子一贯可也而似道直废十七界更不换与新闗自四川破十八界会子及关子用徽州纸易破烂聚于行部每贯民间有贴会钱官司受纳必欲好新楮似道置局令百姓出用钱换新好关子当时十七界曰瓶楮十八界曰芝楮取绘物名闗子目曰关楮民戏言过此一关不得公谓关子虽软烂官司受纳通用则流行矣置局许百姓换新好者则是贱软腐之楮民乌得不疑似道以彗星出时以罢公田卜理庙意非诚也公谏似道尚未见罪至此并言公田关子似道大怒公急入札丐去则伪除将作监簿急令言者论寝久之与华州云台观祠起知兴国军未赴论仍云台祠起知全州未赴论与建昌军仙都祠似道所以待士大夫皆若此德佑元年乙亥三学上书伏阙讼公屈召赴行在公不复出似道殛死而国亦陨矣公师参政清叟董丞相槐皆尚朱文公之学理庙致毋不敬座右铭用止字韵朝臣赓咏清叟思止字欲用经语公曰拜手扬言缉熙敬止可不可乎清叟喜用以缴进称旨赴总幕过长沙槐为师问性与天道章公以文公语答槐大喜即送荐剡谓旅中不必谢启可徐附来公翼旦袖启谢座客五十余人槐读举警句称之又益大喜在总幕漕使陈登得公古诗一即兼畀大小二状岳鄂王飞金千两朝廷以镇库前政以金质制司米饷军米归制司而金不归总所前后纷竞公细阅旧牍书拟制司孟珙见之谓敷析明白归金而竒公再为中岳过吴门吴丞相潜时为守与行部监司交恶椠嘱公侍旁一言愿两劾罢椠居馈百金公答为人子未尝预外事谨不出使者峻却之以清介知名自此始得地杏城葬母祝氏夫人旁近古墓之后人愿改去公谓汝墓在先吾母葬在后骨肉一同何忍如此悉筑墙围之共为一区在于潜重囚逸见榜感公未尝讯杖自归狱责寓姻家售私酤击官坊下尉司捕至论如法在婺封铁锁寘狱公被踈决纵之断朱君章四十二年不决田讼在行部息吴王两府二十九年不决讼岁饥招籴乡民负斗米归局官诬为私相籴粜遽欲断配私居公争不可叱吏汪允恭以为仇饷乃解似道舍相府以平章淫宴湖山公谓此国体攸关凡三移书规之似道愤不止公田关子疏也至元十三年丙子以后逍遥杏城岩镇间十年南北大夫交敬义理典故词章翰墨如先左史学问体朱文公而欧苏后进师焉二十二年乙酉十二月五日卒年八十一是年秋微泄泻日膳如常冬加胁疾卒之朝坐榻阅书谓生旦在近诸子喜治具将为寿甲夜呼诸子语平生清苦及家事后事备悉而逝官至朝议大夫赐紫金鱼袋内子宜人孙氏戴氏子五人长将仕郎早卒未卒时所聘松木坊汪氏女先丧汪氏拨税产三十贯近田三百亩徽州自陶雅田地山园以亩起钱然后以钱起税物为吕将仕户议续好公谓未毕姻谢还之次本前修职郎浙漕贡士亦先以卒次枢机标皆前将仕郎贫为州县学官女五人壻戴孔孙前登仕郎吴应紫前太学守约斋生谢楠前宣慰司札差永丰仓大使章明佑从仕郎休宁县尹方师圣皆进士孙男女曾孙男女不胜书卒后二年丁亥塟母祝氏夫人墓西汪枢密勃之内乃祝氏夫人之祖姑汪公义端义荣义和之母及朱文公之母皆祝氏之姑世谓祝氏世生贵女以公贵累赠至硕人如夙占又升淑人论曰士大夫出处之际岂非天哉先左史公两入察并出宰相进拟甲辰八月以忧去国九月嵩之败继相者不察闲公一纪公亦坐视闲九年而后出宰百里乙卯丙辰丁已丞相槐师也丞相元凤同行辈也而公居忧不得二相丝毫之力大全败似道入公乃似道老旧交游京局辖院寸进坐言公田关子反斥其以元台宴治湖山阳与阴夺虽一郡不得试闲十四年鼎命惟新又闲居十年公可谓屈矣然寿八十一大节可垂无穷则天之所忧公者于此亦未尝不伸也欤赞曰彗星之变公言公田还以予民福岂不绵官渔吏蠧更张庙田公谓不可以此获谴瓶楮芝楮并行于时忽废瓶楮一贯三芝新之未几自厌其腐公谓不可以此取妒未有宰相出宅郊关柄臣傲主冶游湖山左右妓肘岂调鼎手公谓不可以此获咎父归言路唆却私书父旣归隐同其闲居郎止于权郡迄不试有大于此家学是继方回撰
监簿家传 



