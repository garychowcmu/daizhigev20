  《四库全书 讷溪奏疏》　　（明）周怡 撰
　　钦定四库全书

　　史部六

　　讷溪奏疏

　　诏令奏议类二

　　奏议之属

　　提要

　　臣等谨案讷溪奏疏一巻明周怡撰怡字顺之号都峰改号讷溪太平人嘉靖戊戌进士怡初居吏垣以言事忤严嵩廷杖下锦衣狱三年世宗感箕仙之言得与杨爵刘魁同出狱未几以熊浃劾箕仙诬妄激世宗怒复逮入狱又二年始得释隆庆初召为太常寺少卿又上疏忤中官外调山东按察司佥事稍迁司业仍为太常寺少卿以卒平生触犯权幸至再至三困踣颠连仅存一息而其志百折不改劲直忠亮卓然为一代完人是集为其弟恪所编凡吏科奏疏十一篇太常奏疏二篇虽巻帙无多而生气凛然犹足以见其梗概也巻末乞休一疏注曰李石麓相公不允上李石麓者大学士李春芳号也葢怡放废以后不欲再出而春芳以穆宗新政欲奬用直臣故格之不使上达然怡讫不得大用殆亦如郭公之善善欤

　　乾隆四十五年三月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　讷溪奏疏

　　（明）周怡 撰

　　吏科给事中臣周怡谨题为督抚大臣罔上不忠乞赐谕责以振风纪事窃惟抚按之臣受天子明命分理一方生民休戚赖以苏息茍仰思朝廷付托之重一方瞻仰之大则所以惕心饬躬慎官畏法真如负重而涉渊冰寜肯专恣自大废法徇情自戾官方耶今天下为朝廷牧赤子专则守令次则藩臬为抚按者留意贤否钦慎自严则下观而敬畏生贤者勤而贞志弥笃不肖者惮而非念潜消其利济一方甚大况甄别严明孰敢越志近观某举劾方面守令二疏臣等窃不自安者数日某以其官则兵部尚书其权则右都御史其责则提督廵抚其地则两广实朝廷之遐方边徼朝廷所以隆其秩位重其权任非以侈大某之身盖以逺方之民蒙朝廷之徳化视畿甸近藩为逺故命之重臣欲其敷宣皇化覃洽海濵如畿甸近藩甚盛意也为某者肯一念及此其所举动必不茍且轻易今于两广布按二司止举以市恩独以一都指挥佥事某劾以借口两广猺獞冦窃东剽西掠日有警传文徳武偹不宜偏有轻重今惟举文劾武重俎豆而轻介胄非所以为劝岂惟南越之将士愤怏今西地多事之日婴锋蹈刄则责之以死命而举贤旌能独不録其微长搜瑕索瘢独于此辈深刻臣恐武夫闻之解体难望其临敌有血战死绥之志两广所辖郡邑寔繁见任守令废怠官守者寜无数人本官于广东则劾雷州府知府叶于广西则劾栁州府知府戴及查本官及巡按同日报缺官本内柳州府知府戴已于四月初五日准告致仕夲官劾疏发于四月二十日据传闻之言戴于四月初五日已前已经离任回籍去讫又查嘉靖二十一年十一月日本官报缺官本内雷州府知府叶已于本年十月日丁忧去讫二臣之衰老废败亦有年矣一则以去任踰年而始劾之一则以去任踰月而犹劾之无乃以见任者情势难言假以去任者朦胧塞责茍且欺罔莫此为大举刺本以激扬今反以长恶遂奸何可望其廉贪而贞淫耶观所劾则知所举多狥情不可以尽信观举劾一事则知经略他务多虚应不可以为赖叨窃大位大禄大权而茍且欺罔如此臣窃为朝廷不平焉臣据事论事知其无以人事君之忠其诸风闻之言不敢一槩妄渎圣听伏惟陛下轸念民瘼不遗遐方勑下吏部都察院叅论其素行议拟去留上请宸断或严示戒罚以责晚効仍令该部通行各处抚按以后举刺不许狥情市恩茍且欺罔有负任使庶官箴有严法守不隳而风纪振扬非小补也臣待罪言责义不敢黙惟圣明弘纳嘉靖二十一年十二月日题

　　吏科给事中臣周怡谨题为竭沥血忱恳祈天鉴非常变异诏求直言通行中外痛加修省以荅天心罔极仁爱事臣愚窃谓穹然上覆者天也隤然下载者地也巍然首岀综天地而立极者帝也天地奠位者常也如日月星辰风雷云雾海岳泉石人物之类一失其常则皆谓之变也人君之位曰天位禄曰天禄事曰天工语曰天言礼曰天秩典曰天叙命徳曰天命讨罪曰天讨以昭人君即天也不言地者统天之尊也天地之常人君之常也天地之变人君即引以自咎通行警戒大小臣工各励修省期以复于常也近照钦天监奏称嘉靖二十二年正月初一日日食不及三分且日未岀时候即同不食免行救护奉圣旨是钦此钦遵臣愚窃谓悬象着明莫大乎日月日月之食天变之大者也虽曰少食即同不食臣则以为与其少亏不如无亏救护可免修省不可无也正月之朔乃岁之首也月之首也日之首也其食在日未岀时则又时之首也是可不谓之大变耶臣愚窃窥天象有符圣功圣人慎独之功戒慎不覩恐惧不闻盖在幽暗隐微之中人所不知而已所独知之地战兢惕厉夙夜忧勤此圣人所以能立无过之地也故曰君子之不可及者其唯人之所不见乎日之未岀方食而旋复即不见是图不逺之复之象也伏覩皇上临御以来敬天勤民昕夕无间圣徳格天切忧勤之心致中和之极宜天地位而万物育无少变异然古人以天变不作为天意忘弃以天变之见为天心仁爱是则天变实所以资圣功也且承君之命而致之民者臣也夙夜匪懈以事一人臣之职也臣职不修则化理自亏天象之变必不虚生近照礼部类奏灾异奉圣旨是上天仁爱灾异迭见以示警告事关朕躬的知道了便通行各该衙门官员痛加修省尽心职业共图治理以回天意钦此钦遵臣有以仰见圣心恳切不自满足诚尧舜其犹病诸文王望道未见之心也视彼遇灾而惧侧身修行者大不侔矣夫既通行修省臣似不必赘也而复喋喋者窃以忧勤惕厉而无间者圣心也安常袭故者臣下之积痼也类奏灾异乃礼部毎年岁终之常例也其不以常行文移了未完故事之心视之者鲜矣更望皇上俯念元旦日食非常之异特发明诏求直言通行中外各该衙门官员痛加修省共图维新之治夫直言者盛世事也故曰主圣则臣直禹之告舜则曰无若丹朱傲慢游是好傲虐是作罔昼夜頟頟罔水行舟朋淫于家用殄厥世姬旦之告成王则曰无若殷王受之迷乱酗于酒徳哉夫圣莫过于大舜其不为丹朱曾谓禹犹不知耶成王嗣周之初其不宜指以亡国之主曾谓姬旦有不知耶而二臣直言如是此见虞周君臣和气洽于上下畧无猜嫌所以更相饬戒用成迓衡之治所谓泰和元气在唐虞成周宇宙间诚为知言后世忠臣务为讽谏意非不美苐言辞微婉未免蔽晦本意莫若直言直指尤为光明何事为今日大难而最当先务者何事为今日大费而最当先罢者何人为大贤而为今日当先举者何人为大蠧而为今日当先退者何事为今日最所忌讳而难言何事为今日最为紧要而难行者何刑为枉而当正者何赏为滥而当节者凡有闗于时政务要知无不言言无不尽明白直陈毋晦正意万一所陈有可裨补圣徳者不妨已精而益求其精巳盛而益求其盛将见行之天下而臣民称圣传之后世而史册生辉各该衙门官员将奉徳意将见贤者益自砥砺而勇于为善中才益自振作而求入于善不贤者亦知所畏惮而改行以从善矣陛下和徳于上自宰相以至百执事和政于下百姓泰和于天下天地呈祥神人胥庆实我明万万世无疆之福皇上万万岁无疆之寿宗社幸甚天下幸甚微臣一念忠赤冒昧进言伏蒙天鉴虽万死亦无辞也谨题嘉靖二十一年十二月日题

　　吏科给事中臣周怡谨题为恳乞圣断俯从人心亟罢不职大臣以重御戎根本事臣窃惟连岁边疆大肆冦逼更畨迭入残困山西震惊畿甸自古边陲之患于今为甚人皆知筹边失策由抚緫之臣不职以致敌人轻忽突来突去肆无忌惮不知边臣不职实由根本之地大臣不职之所致不于根本之图而惟枝叶是务未见其善也夫御戎之要莫急于兵马钱粮根本之地莫重于户兵二部兵食不足虽有良廵抚名总兵亦无所用其智勇户兵不得其人而欲足食足兵必不可得也臣观户部尚书李如圭之理钱粮是果有经国之谋者乎今当边圉多事主客官兵所急需者惟在粮草一有不继则难以号令而策励之各镇抚臣每有题请荷蒙皇上俞允下之戸部议处如圭昏然醉梦漫不经心该部司官各以职掌呈议方且悻目视之叱言边镇之事自有边镇之臣当处何预戸部动为题覆夫寻常无事之时尚当悉心竭力变通调度以求生财裕国之道今乃于要急之日蔑视国事罔修职业阘茸无为误事不忠如此将焉用之今山西地方屡遭边冦上厪圣心轸念生灵去岁蠲免税粮二年今又蠲免二年又发内帑之银专命大臣赈济其忧深虑切真痌瘝乃身之心也如圭曾亦思所以仰承徳意下恤边方上不病国下不病民而有变通调度之方否耶臣又访得河南周府徃岁奏增禄米价银此时戸部尚书李如圭贪受贿赂不思大计不行勘查径自覆题毎石加银壹钱该加银贰万肆千余两原价毎石折色叄钱伍分遵行巳乆尚且岁有积欠无能追纳河南廵抚都御史魏因地方时势之难又经题奏户部宜图上下经乆之计大为处置如圭竟不为之一处臣见旧逋愈加积欠新増徒有虚数而巳臣闻周府闻抚臣有奏令人赍银壹万余两赂送李如圭等乃为覆题仍准加银壹钱周府分泒禄米毎石扣支银伍分该银壹万贰千余两以补前费遂致宗室閧然不平讦呈廵抚等衙门至今追银问罪未结夫王府系天潢一泒帝室懿亲其应得禄米自有定数应増应减自有法例其屈伸盈缩与时消息是亦该部之责也如其当増则亦当查前此何为而不増及今时可増与否明白议处请自上裁岂可贪受贿赂以私卖耶如不当増则枉法受赂尤大不可于王室至亲尚敢奸贪不法而况于其它耶夫以大臣而志在贪利则于国事宜其昏然而莫之理也河南见鞠其狱明证指验人人得而知之况河南连岁灾伤河南边防之费困不可支今又岁増银贰万肆千余两廵抚知其难而处之户部独忍不为之一处耶况今日大工之建边防之费日新月盛朝廷之帑藏已虚百姓之膏脂亦竭虽各宗室贤王亦知上体国忧皆有孝敬之心各献金银以助朝廷之万一寜肯于禄米定价更欲求加以重困朝廷耶如圭职掌司农罔思国计徒负痈尰之躯四维不知无异土木之偶一筹莫展乃反徇私贪赂负朝廷之恩壊国家之政王府不沾实惠百姓日见流亡尚何望其生财足用以给边防之需耶如圭不罢欲求钱粮之有调度充足决不可得也其兵部尚书张瓒之司兵马是果有折冲之才者乎屡经言官论劾不知求退毎荷皇上姑留罔知报効凡一都督总兵副叅游备之升补无非平时贿赂之私人其贿赂者岂皆尽取诸私囊无非借贷于巨室一得升补即遂刻剥军士以偿债肥家如此用人安望其有奋不顾生舍命敌忾者乎今虽痛念边毒重惟主忧不受一赂而用智勇之将其为用者亦确信素日之心术而深疑今日之举用以为危急之日虽举用不计而馈赂之乏终任用不坚后之继今者亦犹今之继昔也今日何赖于瓒而尚可任用之耶以为福将耶则今日折冲非才明矣以为罢瓒则无能代者自古无借才之忧堂堂天下岂以无人为患耶往者陜西奏徼幸之功本兵先蒙殊赏荫子锦衣该司郎中王即升应天府府丞今日山西屡至失事巡抚总兵寘之重罪则本兵亦当先受显戮其仍有当连及者亦宜详议可否岂有成则先论其赏败独不可分受其罚即近日敌冦山西抢掠二十七州县孶畜一空子女尽去杀伤之惨尤不忍闻兵部近议用夜不收三十名在京常川往来爪探消息缓急以为之备巡抚山西都御史刘乃厚赏之该部复厚劳之令其勿言山西之惨止言边冦巳困杀马而食职方司郎中杨公然扬言士夫庆敌之困以懈众心以罔朝廷瓒等职掌本兵九法罔建乃互为欺蔽上负圣眷而不顾甘心贪昧下犯人言而不恤尚何望其折冲万里以制边冦之横耶张瓒不罢欲求智勇忠义之将决不可得也是二人者不宜一日居乎其位者也其提督十二团营兵部尚书刘天和年垂衰暮日薄桑榆步履艰难足欲前而屡却气血衰惫志欲锐而莫遂昨观各城门扬兵之议有同儿戱此可观谋矣团营之兵挑选精锐内以为王室干城之重卫外以备四方不虞之援救必须精敏奋厉之臣以提督之则可以作六军之生气以备万里之长城今天和果方叔元老而克壮其猷者乎窃谓其自知必不能也重兵要务之地非养老图安之所若用此衰惫以当重任必误国家之大事但天和壮岁自立素负重望今及衰年精神策励自不能前合无容令致仕以全晚节别简才智励精之臣以充其位则于国体军务两得之矣朝廷命廷臣集议更置抚臣博求将材又命勲臣传谕户兵其所以筹边经国必期兵食之足将帅之良计岀万全战可百克大宣威于沙漠以尽灭边冦解边民倒悬之望快中外云霓之心以致圣心焦劳虑伤心血主忧臣辱分义不容巳者一时大小臣工罔不思忘生徇国奋勇敌忾以纾皇上西顾之忧而重要之地尚使匪人充之则无以新天下之耳目鼓中外之勇志是亦寻常虗应故事而已未见其实修内攘外为匡国灭冦之圗也伏望皇上轸念边陲重图根本大施威断慎简重臣或令自陈或令致仕早赐罢黜速易贤才以图亿万年长乆之计以振今日中兴之治实宗社无疆之福边方再造之愿也臣待罪言职深悉时艰但知一得为国之忠不顾众怒杀身之祸惟圣明留神裁察则宗社幸甚天下幸甚臣冒昧进言无任殒越之至嘉靖二十二年二月日题

　　吏科给事中臣周怡谨题为紏正抚臣滥举失体事窃惟治理之要莫先于用人劝惩之机莫要于扬激伏覩勑谕巡按御史必曰劝惩得体人自敬服钦此朝廷之予夺部院之考察皆据抚按举劾之疏举劾之典诚鼓舞人才转移治乱闗系匪轻不可不慎也是故举劾当则刚正廉明者定而贪暴卑謟者逺举劾滥则刚正廉明者耻而贪暴卑謟者肆矣部院据监司之举劾考庶官之贤否而监司之贤否亦于此焉辨史曰达视其所举是巳何也水流湿火就燥各以类从也近阅巡抚湖广右副都御史陆杰厯论官属贤否境内人才各疏其所论荐果恊公论与否臣不能悉知但平居论人咸谓才难今观本官所举未免杂滥太甚即今日之方面既有举而无劾则来年之考察宜有陟而无黜也照磨县丞非谓无贤窃谓天地似广未必若是多贤尔其一疏荐大冶县主簿郭则曰县知有丞而不闻有令其一疏荐大冶县知县张朝锡则曰端谨自持而民隐恤刚柔相济而邑政修夫既不闻有令张朝锡又何为而荐耶两疏并举自为矛盾其荐境内三人而廖道南与焉夫道南何如人也人品鄙劣心行污秽贪淫邪媚里闬所贱恶缙绅所不齿者即有华藻靡词不过雕虫小技非有本之学理到之言居可训俗岀可华国者也巳烬之灰夣想再燃既腐之木妄覩复发在道南盖昼夜未忘寝食在念也苦恨无阶可进漫自献颂希图使其在位犹当力诋屏斥以清仕班今既考察不谨奉有明旨闲住是举朝公论众以为不可而退者非若偶遭谴谪或一二人之论劾者可同日语也杰或不知而举之不明也知而举之不忠也不明不忠将焉用之杰之大槩昭然于所举见之矣臣又见近日各处巡抚举荐太滥大抵资秩巳崇类皆援结自固甚者因而为利又其下也况嘉靖二十三年正月该考察天下来朝官员贤否虽曰黜幽陟明而黜尤最重若不严行申明未免承讹袭舛虚应故事贤不肖无所劝惩而治理荒矣伏乞陛下轸念生灵图惟治理降勑切责陆杰引用匪人大亏忠荩薄示惩罚仍勑吏部查照该部近题准事理申谕各处抚按悉心博访务要甄别贤否无惑人言无持两可无徇乡故无偏爱憎无恱謟佞而丑正直无庇权要而踈孤寒除抚按接任未及三月者不必举劾外其余无分逺近俱限二十二年十一月以里各具所属贤否实迹奏闻其例不举劾者明开揭帖定注的确考语另送部院查考来年考察众以为可黜者查抚按之疏却在举列则抚按连坐为妄举者戒庶举劾精严劝惩得体贤者日兴不贤者日逺而治化彰矣其境内人才务要察其才徳果系天下之望去位非有不湔之罪方许论荐其乡评素短善状不闻不许徇私妄举以为他日起用之地其有违例举者罪深作俑恶同圮族听部院考察科道论劾则公是定而士风端其于治化岂曰小补之哉臣待罪该科义不容黙惟圣明弘纳庶官幸甚天下幸甚臣冒昧狂渎无任战栗陨越之至縁系紏正抚臣滥举失体事理未敢擅便谨题请旨嘉靖二十二年四月初五日题

　　吏科给事中臣周怡谨题为奸憸辅臣欺罔专恣恳乞圣明早辨严絶以防微杜渐事嘉靖二十一年八月十五日伏蒙陛下勑令礼部尚书严嵩入阁辨事维时臣等即论重位不宜任以匪人既而言论纷集未蒙采纳而于嵩也任之益笃遇之益隆夫岂真以嵩为贤而任之勿贰耶抑岂以臣等之言真为未是而不用耶盖以嵩之奔走于陛下左右亦有年矣其心术之奸回行检之污秽人品之鄙劣识见之浅陋亦巳照之悉矣第以目前奔走承顺颇可驱役一时未有当意者姑令承乏亦因以试之庶几感深图报因言知耻饬躬励行改恶自新嵩未必无人心者嵩因人言自陈之疏云臣之颂寃真若沉于苦海又云人泥往事为嵩计者宜蚤夜以思上感圣明简任殊遇于众怒羣猜之日下耻人言显诋为讥以崇凶极丑之名痛省往愆翻图新美庶几上可以仰答圣明之万一下可以少息人言之责望不宜积迷不悟就下不返长负国恩反雠公是卒自归于卢杞裴延龄同流近于嘉靖二十二年二月内又蒙陛下赐嵩以忠勤敏达银记殊锡异数日新岁盛嵩自揣分遭际竒逢即杀身以报犹为恒情古云士为知巳者死况一身复荷圣明之陶铸耶陛下锡以忠勤敏达四字岂谓嵩果能称此耶夫亦金钱愧心之意将使嵩思果忠矣勤矣敏与达矣抑未能如圣谕之责望耶反观内省夙兴夜寐勉求四字上以増圣明用人之光下以称辅臣弼君之任圣意渊深或在于此嵩自翟銮卧病未岀之后幸可以专柄揽权之时凡近日陛下于在廷诸臣小惩大戒无非激励羣策共图治理中外警惕罔不戒省此即日月之明雷霆之威人所共见共闻者也为辅臣者即有票拟调旨之役亦不过赞理化育而从违可否岀自朝廷孰敢窃以为威福耶书曰惟辟作威惟辟作福臣无敢作威无敢作福臣而有作威作福者必害于而家凶于而国典刑具在孰敢不钦嵩乃扬扬自窃为威福遂使待罪承恩者车马骈集于私门少不顺附者即有播弄近如王尧封其为人不齿于士论乡评人人知之嵩等不知何故乃欲援引却揑称陛下之意欲用之亲约吏部尚书许赞到东阁传示圣意比该部犹以未见的实且未推举及奉明旨再推两员来看钦此然后以王尧封推上果蒙钦点一时大小诸臣惊愕无措以为圣向方切姑各忍而未言果能不负则亦巳矣如其误事言之未晚也兹南京科道等官张汝栋等各具疏论劾即奉明旨王尧封着照前旨不许推用这员缺另推两员来看钦此纶音焕赫宸翰辉煌中外诸臣豁然痛快至明至断乃圣乃神尧舜其犹病诸不意圣明之世嵩等乃敢欺罔一至于此耶即陛下有欲用王尧封之意嵩等尤当力论其未可坚执以为不敢奉诏不宜依阿曲从致皇上有后悔也如非圣意则嵩等欺罔之罪律例昭然嵩又尝对人言即今翟銮病乆不出尝以是面奏陛下房杜谋断相资臣以一身兼之为难陛下称以古昔周公亦只一人此言有无不可知诚如圣谕则嵩当毛竦汗流愧悚不暇佩服圣训永言师法可也尚可扬扬夸诩于人以自侈大耶周公之相成王其事具在方策嵩盍取以为则辅相之职莫大于进贤退不肖劝善惩恶为朝廷树风教贻典则也今多事时正求贤择才为急海内英豪不为乏人见任去任寜无数人可用者嵩可诿于不知耶知则宜时闻于上岀格推用为时解纾未闻其推一贤举一能是蔽贤也不知则宜汲汲求之不宜泄泄沓沓美食安坐行呼唱于内庭外衢而巳耶如樊继祖附势媚灶蝇营狗趋恶迹秽状真有罄南山之竹不足以尽书者姑举其两端言如筑城与先任覇州兵备副使王鳯灵上下通同烧砖冒破得银巨万不数月而冒破无存丧师偾军仍以为利此诚盛世之贼臣不容于死臣尚追恨夏言相为依附未究罪状若使老死牖下犹为大刑之逸近以传奉起为工部尚书兼都察院都御史湖广大木督木虽今日至急之务在廷在外未为无人何必于罪人樊继祖耶嵩宜极力为陛下陈之何未闻其岀一言耶大臣殁后赠官赠谥朝廷劝善惩恶大典也见尊贤贱不肖虽身后不少假也凡大臣厯任虽乆曽经论劾不许滥请巳故兵部尚书张瓒在任善状无一劾疏无啻数十上负国恩下遗边患明刑幸逸于生前显褫宜行于殁后顾乃恩典备隆赠谥兼极近该礼部又题巳故致仕原任南京兵部侍郎吕柟云云未究厥施方且宜隆恩典用慰贤魂兹奉明旨吕柟谥罢夫褫张瓒之官可以惩恶増吕柟之秩可以劝善恩礼所加风化所闗凡此皆嵩当极言力论于陛下务使进退不致乖人望劝惩有以维世教嵩皆无一言及此则将焉用彼相哉陛下圣明天纵刚断雷轰照羣慝于隐微发大憝于将渐往昔任张孚敬则用夏言以防之任夏言则用霍韬以防之方其才猷略效也则确然任之而不二及其恶迹渐张则断然去之而无疑此陛下之神机化权黙运超驾百王者也传曰人臣无将将则必诛易曰履霜坚氷至言辨不可不早辨也今遇圣明在上嵩岂敢有他哉顾其恶徳日崇非心不悛圣眷益隆而怙终益甚人言殊剧而遂非殊炽（原阙）

　　吏科给事中臣周怡谨题为恳乞圣断俯从言官亟岀匪人以崇治体事臣待罪吏科近接到一夲为大臣贪污素着恐不能仰答圣心以副倚任乞赐黜罢别简贤才以慎固留都事该南京兵科等科给事中张汝栋等论劾南京叅赞机务兵部尚书王尧封等因奉圣旨王尧封着照前旨再不许推用这员缺便会推两员来看吏部知道钦此又接到一夲为慎用人以崇治体事该吏部题覆巡按贵州监察御史赵□□论劾辅臣翟銮引用王尧封费宷等因奉圣旨是各该论荐官员你部里严加抡简遇缺从公定拟听候旨用若所荐所用不宜的着两京科道官实时举劾钦此又接到一本为大臣庸鄙不堪任使恳乞圣断速赐罢黜以重朝宁以清仕途事该吏部题覆工科给事中李纶论劾工部尚书甘为霖樊继祖有干清议等因奉圣旨甘为霖巳有旨了樊继祖奉命督催大木且留用钦此又接到一夲为恳乞天恩俯赐罢斥以息人言事该工部尚书甘为霖奏奉圣旨恭举庙建在即卿宜即岀供职以副委任不准所辞吏部知道钦此臣于各疏反复讽诵慨叹不能自巳此见陛下总揽干纲赫启离照因言官之论或允而径去之或下之该部因该部之执或允而申命之或示以微权批答浑然昭示惩戒使留之知愧任之为辱真天语玄机圣神衡鉴在廷臣工莫不愓然警省肃然畏服臣愚遭逢良会窃懐一得敢不敬陈甘自负于圣明之世耶伏思陛下于言官之言贵能听尤贵能用听而不用犹不听也于羣臣之佞贵能知尤贵能逺知而不逺犹不知也王尧封幸赖圣明巳断然去之无疑大快人心其樊继祖奸佞诡秘情罪深重比之尧封不止于去而巳耶臣请厯数其诡秘欺罔之大罪有五往年奉命督筑巩华城通同霸州兵备副使今升广西叅政王鳯灵冒破砖价各得银巨万八郡之民恨不食二臣之肉此其诡秘欺罔之大罪一也及边烽紧急廷推总制抗沮不往继祖被论劾却又饰词请往以掩前罪实非诚心直道此其诡秘欺罔之大罪二也荷蒙特宥仍命领其事宜誓以马革裹尸必期灭冦自赎顾乃婴城自避不见一敌不发一矢石门儿纵杀降人二百余人诈称首级妄奏捷音此其诡秘欺罔之大罪三也又奏帯帑银百万自宜敷宣徳意使两镇之兵人沾实惠乃指称客兵支费不三四月而冒破遂尽及原任刑科给事中龙遂劾其老师费财继祖奏辨内以九十万原数计之尚未支使十分之一何谓费财又尝奏曰籴买粮草升束未动及新总督翟鹏交代之日则已奏宣大仓场在在空虚掊克侵渔无而为有此其诡秘欺罔之大罪四也謟媚纪功科道欲求弥缝其迹事既不谐又謟事近侍为之内主卒得朦胧罢任听勘幸免其罪并其勘复朦胧中止人至今恨之未已诚所谓百足之虫至死不仆此其诡秘欺罔之大罪五也又尝观兵部题覆大同巡抚龙大有查处军储马匹银两縁由奉明旨显是樊继祖前后所奏词涉虗诬不曽着实干事是继祖欺罔素着圣明乆巳洞照负陛下重托壊国家大事者斯人也恶同胡守中而诡秘欺罔过之使脔继祖之肉于畿甸则八郡之民可以忘劳而不怨枭继祖之首于宣大则两镇之兵可以忘死而勇于战矣夫兴大役动大众倾大帑不能为国家岀一毫末之力而又因以为利是可忍也孰不可忍陛下必欲役民却敌则于继祖之罪不可以不究而尚可以复大任耶且近年边方失事之臣史陈既罢斥于前龙大有刘臬王升白爵李蓁张达等又皆拏解来京见今听问而罪魁继祖听勘未结又复大任之则法亦不足以服人为继祖者亦惧明神共殛将魂夺魄褫必不能安然以赴命也国君进贤如不得巳左右诸大夫皆曰贤未可也国人皆曰贤然后察之见贤焉然后用之今继祖罪恶国人诸大夫皆以为不可不究而陛下起用之臣窃以为若岀左右之誉请陛下顾左右誉之者为何如人若出陛下之特知臣不敢不谓非尧舜之一误也陛下如以臣言谬妄请试之徧询廷臣更请广布缉事人员厯访逺近如有一言誉其功而辨其枉者臣请即日伏欺罔之罪万死不敢辞也至如甘为霖庸鄙自居无他行能止以工作躐跻八座宜思遭际非常勉图报効夫何骄恣无忌贪得无厌每幸大工为竒货据恩典为巨肆今朝廷内有不得巳之大工边有不得巳之大兵公私匮竭卖官鬻爵巳无不至为霖顾不知耶如给事中李纶所奏则为霖尚为有人心乎欺君误国市恩分利鄙夫如此而乆居重位六卿羞与为列贤者踈而逺之诚不可一日复玷清班也伏读纶音恭举庙建在即卿宜即岀供职以副委任盖以大事在即使仝文思院头目董之而巳彼昏不知省幸不失富贵足矣又安能感圣言而知愧耶鄙夫愧辱固无足惜但大臣者国之表也大臣亏体辱朝廷亦甚矣伏乞圣明秉心不贰去邪勿疑樊继祖仍令回籍听勘严责原行勘官作速秉公勘查钱粮有无侵欺首级有无诈冒奏请定夺勘官若再稽误掩匿坐以党恶一并查究甘为霖听令自陈致仕速令吏部别推在廷公清忠敏人臣数员疏请简用以代其任则虞垂作工寝成孔安非徒集事而大臣体貎亦自隆重矣重大臣者所以尊朝廷也王鳯灵付之吏部以备考察淑慝旌别惩劝分明则贤者励不肖者逺为朝廷集大事驱大怼不患无人也如继祖辈不复究治屏斥彼必曰我欺罔败露如彼而上不之责矣言事者疏我之罪如此而上不之听矣则必愈肆欺罔公为不善而更无忌惮矣奸邪得志羣臣效尤非国之福也臣职在谏诤志无回隐但知为朝廷举大欺蔽守大法持大体非为私言惟圣明试审思之臣无任激切忠恳之至嘉靖二十二年五月初七日题

　　吏科给事中臣周怡谨题为恳乞慎简秩卿以表式官僚以敬交神明事近见刑部问过犯人陈违法奸盗极备诸丑大秽清规皆由先任太常寺卿掌寺事礼部左侍郎金主张纵容且为媒求纳贿脱罪巳奉钦依陈发边卫永逺充军金不必提问也着为民钦此臣愚窃惟太常之职专一以敬事神祗恊和上下即虞典夷夔之任周礼宗伯之属关系实匪轻也若得一斋明贞静之人任之则所以表正官僚慎重祀典笾豆静嘉八音克谐将见百神胥恱万福来同阴阳调而雨旸时民人乐而品物育鳯仪兽舞祯集瑞丛泰阶平而王道尽矣天下太平其机未必不在于此诗曰维此文王小心翼翼昭事上帝聿懐多福又曰肃肃在庙又曰于穆清庙肃雝显相济济多士秉文之徳对越在天骏奔走在庙此见文王事天祀祖尽其诚敬而显相多士皆秉文王之徳恭惟我皇上敬天尊祖精一无二仁孝诚敬于文有光其承事骏奔决不可以匪人参之今太常之卿即显相也其承郎乐舞即多士也伏思皇上夙夜在公恭黙思道其欲慎简此辈盖恒轸宸虑未间也乞勅吏部慎选其人以帅其僚属或词林耆宿或卿佐名贤无分在位在家务求道徳纯洁文学渊闳者俾充其任则精白诚虔静共厥位上可以仰充皇上之显相幽可以协赞神明之孚格其诸僚属多士表式有仪斋明成风天人之际感通之妙真有不可以言语粗述者刍荛末见千虑微忱倘蒙圣明采纳神人幸甚天下幸甚臣愚不胜恳切惶悚之至縁系慎简秩卿以表式官僚以敬交神明事理谨题请旨嘉靖二十二年五月日题圣旨该衙门知道钦此

　　吏科给事中臣周怡谨题为恳乞天语严谕中外诸臣以重新命以责安攘实效事臣伏见皇上以连岁边患残破山西门庭之冦堂奥之忧昕夕不寜虑伤心血其欲修内攘外无时刻不在念也顷因言官或归咎边臣抚总不得其人或归咎大臣户兵不得其人荷蒙陛下纳谏如转圜悉俞其言亟令所司集议必求其可代者赫然英断中外一新一时大小臣工肃然警惕罔不内省曰大圣人之作为真如风雷之迅蛰无不启立无不偃者矣又尝阅辅臣严嵩感激圣谕而陈言边务一疏内有曰方今内外诸臣每遇敌一冦边则皆惊惶以为患在不测冦退则遂泰然以为无事不复关心明年夏秋之交戎马将至又复惊惶日复一日岁复一岁更无驱攘之策斯言深中时弊一时大小臣工惕然惊省人罔不自喜曰有宰相忧国如此何患内治不修外患不息也耶又见秋冬以来半年之间内自宰相以及九卿之长外自巡抚总兵以及兵备之员尽更其人一时大小臣工翻然改观又罔不自庆曰用人如此又何患事功不成而太平之治不可见耶夫以天朝之大御彼边冦之微似不假余力而摧枯拉朽之无难也然非君相聚精会神注意于彼则中外人心窥窃其意向轻重而为敏怠亦孰肯奋发而勇作也今也君忧于上相忧于下中外羣臣上体君相之忧下恤边民之困荣感新命大奋忠勇精神气焰必能不假声色自足折冲万里之外何彼蠢尔小冦有不胆落心寒而奔窜者乎臣愚私忧过计犹以为易作而难乆者意气也难得而易失者几也易去而难得者时也皇上轸虑亦以边报之日殷相臣懐忧亦感纶音之恳切是皆意气所发臣窃计相臣今日之忧不识视前日之言何如也是则微臣之所忧也外而各边巡抚总兵一时尽易而新之内而戸兵二部尚书俱易而新之乗时构会各砺乃志各淬乃力司农则思所以区画平时何以使粮饷之日足有事何以备赏赉之不乏司马则思所以区画何以运筹帷幄何以折冲万里巡抚则思所以区画地方之责何以塞之意外之变何以图之总兵则思所以区画何以使我兵有勇而知方何以使外冦畏威而逺遁精神鼓舞政令严明罔不在厥初此则几之所不可失者微臣之所忧也往时料敌者则曰秋髙马肥敌志乃南今一二年来入夏即张皇矣以今计来岁之事只在春三月之间尔日月易迈如驹过隙年复一年坐驰岁月毎至临事徒切噬脐之悔亦何益哉茍有上体君心下恤边祸者必卧薪尝胆爱日以图中夜不寝以谋安攘矣寜肯泄泄优游乃效燕雀处堂尚幸突决栋焚之未及也此则时之所不可失者微臣之所忧也传曰君命召在官不俟车在外不俟屦今户部尚书王杲尚未见其赴任是何濡滞也兵部尚书毛伯温素隆时望极荷帝简迩者莅任革弊一疏未惬众心将官贿赂之行全视本兵部好尚何如昔杨绾以清名俭徳拜相之日郭子仪方宴客即减坐中声乐京兆黎干即减驺从中丞崔寛亟毁撤第舍诚使门庭贞肃则贿赂灭影不令而自畏也假令素志餮饕则钱神蝇集虽禁亦不从也故曰其所令反其所好而民不从弊非当不革也此亦新政常行文移即张瓒昔年未必无此举也所望于伯温非常谋猷当不在此而李蓁张达之议复尤骇众见使伯温选将而惟二罪之惜则年来御冦气势亦巳兆见于今日矣李蓁张达而非罪也则此时宜内论不宜轻拏前轻易而拏解今轻易而放纵非惟观者窃笑臣谓李蓁张逹亦必心笑之矣况二罪之才非可孟明韩信之比又何必恋恋于彼以重伤国体也荷蒙圣明英断仍以二罪付之法司员缺另行推补中外人心始帖然畏服军法严重非同儿戏矣伯温时望所归而臣言如是所以责备贤者不自知其言之过也各边抚总之臣今易巳数月矣未见建明大议振举大策臣窃恐诸臣新易不大惩创振作是大为新命之辱微臣之所忧也伏望皇上痛惩往事大举新图赫然斯怒严谕诸臣务令各勤乃职各竭乃才内则居中制外外则捍外卫内中外同心将相协力上以仰副皇上之新命下以俯答天下之风望近以安边圻之军民逺以威沙漠之小丑无袭覆辙无骋虚谈无失良几无玩良时果能建功着效朝廷当不吝爵赏如其玩时致冦许臣等科道官指名叅究必寘重刑曽谓以天下全力精简时才竟为区区边冦所奔走臣窃耻之仍乞严促王杲上紧到任粮饷一节尤为紧要屯田盐法所当悉究冗员冗兵所当裁革近见有欲议加赋者此万万不可即今四方水旱无处无之户部差官催征累年积逋则可见常赋有不解纳者矣而尚可加耶与其加赋莫若节用与其加赋于民莫若减俸于官不泥常格必有权宜漆室之女尚知忧葵微臣待罪言官私忧过计惟恐有不及者而敢谓其言之过耶惟圣明留神则一怒而作中外之志一怒而安天下之民宗社幸甚天下幸甚臣冒进狂言不胜激切恐惧之至嘉靖二十二年五月日题

　　吏科给事中臣周怡谨题为慎选乆任遵明旨惜贤才以禆治理事我国家因时立制则周建官六曹分职序贤程能非以遂私维以赞化吏部为六曹之长百辟之刑也职掌最重铨考尤要盖以进贤退不肖其责大也得其人则俊乂登庸憸邪逺屏治化之不畅也鲜矣匪其人则奔竞盛行谀謟得志治化之不蠧也亦鲜矣此文选考功为最重而当慎选之选得其人又当珍其材而乆任之任之乆自当殊其秩而超擢之以昭劝也臣伏覩纶音今后文选司郎中着乆任云云钦此文选乆任则诸司在其中矣此可仰见皇上序贤惜才之遐意也近观吏部卿亚并贤属僚咸励翼翼将事明明布列上下帅承师师协济诚可谓慎选矣臣独惧乆任之未讲尔窃见自奉明旨以来文选郎中林春以病卒于官继春者考功司郎中髙耀也仅及五选未周一年已升太仆寺少卿继耀者稽勲司郎中王与龄也耀之贤不及与龄升之骤任之未乆人固不甚惜也今与龄调任以来精白一心尚贤抡才见任者序其劳资闲废者拔其徳望无幸进无淹任又照得考功司郎中郑晓持心公平核实精当题覆敏速夤縁杜絶明足以行其公果足以成其敏近虽意见不同要非私蔽为害是二臣者中外孚协物议攸同不易其志均可谓贤也已臣独惧其照常序迁则于二臣任不尽其才事不终其志而后来继任者虽才志不异而谙练终殊况嘉靖二十三年适当朝觐考察之期考功郎中尤为紧要于此遽易其人深为未便今后吏部主事有缺湏九卿之长会举其司属之贤者充之务要行履端庄学问粹美器度弘达无徒取其科第之崇门径之捷但有嘱托即非贤士他日考察即以坐之是亦备慎选之一节也臣愚伏乞勑该部遵奉明旨文选郎中务要乆任不许一年辄用推升仍乞限以三年为凖今后再有违旨不及期而升者许科道官叅紏考功郎中毎当内外考察近期一年之内不许推迁以遂推避庶贤才彚征不肖者不得以幸进贪昧速黜钻求者不得以遂私官称政良化行俗美太平治理可计日而待也臣待罪该科义不宜黙于圣明之朝无任真切愿望之至縁系为慎选乆任遵明旨惜贤才以禆治理事未敢擅便谨题请旨嘉靖二十二年五月日题

　　吏科给事中臣周怡谨题为内外大臣不和乞赐天语严责以敦国体共济时艰事臣惟人臣事君无分崇卑无分内外皆以尽心体国为忠协力济事为和舍巳从人为虚忘雠序贤为公自古及今未有不由此而臻治理者也况卿辅大臣争于朝抚总大臣争于边而求修内治御外侮万万无是理也近知内阁大学士翟銮严嵩与吏部尚书许赞不和互相诋讦及查兵部先因大同总兵周尚文奏讨钱粮马匹题覆疏内知巡抚总兵不相协和近据督理粮饷右侍郎赵廷瑞之疏又知总兵张鳯周尚文与总制侍郎翟鹏及督饷侍郎赵廷瑞俱各不和人持已见各自为心此大不祥之事误国大祸目前立见臣请先论其理而后及其事易曰天地感而万物化生圣人感人心而天下和平传曰阴阳和而雨泽降其论兵则曰天时不如地利地利不如人和和之时义大矣天地阴阳不能违也近验之一身尤见亲切今夫心志寜静则目之所视耳亦听焉足之所至手亦从焉各从心所欲而効其职能然或目视而耳不听则见闻不相符手持而足不行则物位阻而事废其于心志所欲曷克由济人君犹心志也内外羣臣犹耳目手足也人臣茍知尊奉心志寜肯耳目自相违手足自相贼耶故曰同寅协恭和衷哉风教之大礼让为先礼让之行朝廷大臣为首朝廷者万方之所宗仰大臣者羣臣之所楷模观而效焉必有甚者朝廷有违言之隙则谗谮之衅长于外大臣有动色之争则攻闘之祸流于下由今遡昔未之或易也皇上临御以来二十二年于兹矣由初年求治之锐以及今日忧民之切宜乎天地位而万物育太平有象而四夷来王也今陛下日事祷祀而四方之水旱灾伤未能消也岁开纳银之例而府库未能充也岁颁蠲租之令而百姓未能苏也时下选将练士之命而边境未能寜也此其故何也良由陛下劳心焦虑于上而下未有肯将命之臣也今何时也以内则财货匮甚而百役繁兴以外则强敌骄甚而九边虚耗为辅臣者宜如丙魏同心辅政房杜谋断相资夙夜匪懈畏天命而悲人穷凡可以利国家惠小民安边徼者无不精思详画上以启君心下以励羣工可也夫何大学士翟銮严嵩慿籍宠灵崇已徇私播弄威福市恩修怨闻二辅臣在内阁有违言失色入见陛下各有私陈背诋是二臣已不和矣何望其同寅协恭和衷以事上而风下也辅臣以至九卿百执事位有崇卑均之为耳目手足听命心志以共成一身者也宜相济而不可以相贼也辅臣真知人之贤不肖宜明告吏部进之退之则人心攸服不宜挟势徇私以不可服人者属之进退吏部宜有真心真节如贞女烈士使人望之知畏虽权贵不敢以非义相干不宜依阿奉承一启顺端而后不可逆也今严嵩威灵气焰凌逼百司招权揽威使凡有陈乞疑畏罔不奔走其门先得其意而后敢闻于陛下中外之臣不畏陛下而惟知畏嵩也翟銮则依阿委靡不能张主而气势之弱犹不足以驱人之趋附名位之先亦足以为嵩之妨碍尚书许瓒两世三居吏部亦可谓世臣矣虽曰小心谨畏而直气正色不能预销权位要求之心弱亦甚矣凡此皆陛下之洞照知臣言之非诬也诗曰有来雍雍至止肃肃相维辟公天子穆穆此盛世之气象也今卿辅大臣阴挤阳排互相诋讦以陛下为何如主当此之时不思培植元气爱护人材共图折冲御侮之计而务修私怨果何心哉臣恐大臣不和则憸邪细人乗间抵隙互相党比媒孽启衅非国之福可惧之甚也往时论劾辅臣御史如谢瑜童汉臣相继假公事而罪谪之去矣其伊敏生喻时等亦巳露于声色直言敢諌之臣于权贵虽不利于朝廷则大有力也今皆假以公事奉有明命罪之谪之臣恐自是无言者矣陛下之臣虽有如梼杌驩兠谁复言之非国之福可惧之甚也今入秋宣大巳报声息而文武总制大臣各立门户各持意见平时既藩篱扞格不相和协则必无长驭逺驾之策临敌掣兵按伏对垒将见甲可乙否彼是此非正臣所谓目视而耳不听手持而足不行其不误事败谋臣不敢信也初设总制总督大臣欲其权力足以制三军之命如頥气指使可无不如意也今乃以相抗各自为大而耻相下各自为是而耻相用是假之权位以相角而非为卫国御冦谋也大敌在前而文武构衅非国之福可惧之甚也臣又见总督两广兵部尚书兼右都御史蔡举劾方面守令官员内举布按两司而劾一都指挥佥事又以去任踰年踰月二知府劾以塞责举文劾武茍且欺罔殊负朝廷简命重臣抚绥遐方之心殊失鼓舞文武经略地方之术今当致力中原宣威沙漠之日于忠勇将官宜折节优礼下之结其死心庶可得死力也使韩淮阴无萧相国国士之知终于遁去岳武穆不有内制其禽乌珠强宋室当无难也今诚有韩岳之将寜肯低眉俛首受制于文墨刀笔之吏耶务湏推赤心置人腹中明大义激其烈志有所异同明白晓谕不宜輙为裁抑以挫辱之为将臣者亦宜乗时立功奋勇先登以作三军之倡不宜妄自尊大自取悔辱由是而人和所结坚利于金汤又何患黠冦不成禽也臣又闻近日边事内外掣肘文武诸臣诚喜于被论而退信如是则上负朝廷推毂之心下解三军死绥之志庸懦不忠召敌人轻视之侮为国大辱误事非小也臣愚无知伏乞陛下大明离照赫施干断无惑近论无忽逺图戒辅臣毋务修怨以窃威福戒吏部毋务依阿以轻黜陟戒抚臣无辱将官以离士心戒将官无懐小忿以误大事此皆目前紧要不可一日缓者也更望陛下优容言官博采羣策虚心听纳先务和徳于上则大臣自尔公忠为国虚巳忘雠各务和让于下羣臣肃雍百姓泰和人和薫蒸神之听之终和且平区区外侮有不足攘矣此皆系于陛下建中和之极以先之臣微小无知窃见时事大伤国体私切愤鬰恨力不能排闼以号诉于扆前诚得天听而见之施行则亦可以报陛下禄养洪恩万分之一即日赐死所甘心也他日暧昧制于辅臣之手如谢瑜童汉臣辈陛下能知之乎臣愚无任战栗陨越之至惟圣明覆照宗社幸甚天下幸甚縁系内外大臣不和乞赐天语严责以敦国体共济时艰事理未敢擅便谨题请旨嘉靖二十二年六月日题

　　吏科给事中臣周怡谨奏为恳乞天恩认罪回话事先该臣题为内外大臣不和乞赐天语严责以敦国体共济时艰事等因于嘉靖二十二年六月二十九日申时钦奉圣旨周怡这厮所说诸臣不和负君致祸都是然本心初发只是讪谤曰朕日事祷祀不知先务和徳于上人和薫蒸神之听之夫朕事天礼神多荷洪庇至于四方之广岂得都无水旱若论天下治安则你毎凡为有位者果能秉公竭忠修和尽诚同心赞主何患不治安焉他毎内外诸臣不和你毎知道如何不实时指名劾奏至此日纔说着从实输情回将话来钦此臣闻命自天惊悚战栗不知所措委的昏迷狂妄悖乱荷蒙圣恩洪大不即加以斧钺且令臣从实输情回话臣恭捧纶音委曲详尽伏地叩首号泣仰叹曰大哉真圣人之言也其容臣真天地之大也其知臣真日月之明也臣复何辞縁臣愚昧窃覩圣明孜孜求治敬天忧民昭格上下诸臣不能仰体各修私怨诚恐上负君父下误时事心切虑之欲效犬马之忠陈于陛下而臣之知识短浅辞不达意遂至狂妄悖乱上渎天听臣之罪也又不能早见预论臣之罪也伏乞圣慈弘扩覆载之仁大寛斧钺之诛矜臣之志赦臣之愚臣恐惧昏迷不知所云不胜悚仄陨越之至为此具本亲赍谨具奏闻伏候勑旨嘉靖二十二年六月日题　奉圣旨这厮本心欲讪君上且怒吏部不与太常用人同说假以弹劾为名实是结党害善况这厮毎所恶内直诸臣以为赞事大道好生悖肆无道着锦衣卫拿来午门前好生打四十大棍照杨爵例送镇抚司牢固■〈木匣〉着监候

　　太常寺少卿臣周怡谨奏为感激天恩深厚竭沥血忱以图报万一事窃惟受非常之恩者当有非常之报遭希世之遇者当陈希世之义臣狂愚小臣不识大义原任吏科给事屡荷先帝知遇感激图报于嘉靖二十二年因论辅臣严嵩等擅权内有先帝日事祷祀未能殄四方水旱之灾致怒廷杖下锦衣卫狱■〈木匣〉系五年再逮再释当时人皆谓臣必不免于死矣幸而免死臣母在家病危属纩望臣一面而不可得人皆谓臣母子必不可得相见幸而相见复愈十三日乃终此皆蒙先帝非常之恩臣母子感激何可云喻臣举家感激何可云喻臣常思粉骨糜躯何以报万一惟朝夕仰祝圣寿万年皇图巩固庶少尽愚诚而已恭遇皇上膺天景运嗣登大宝念先帝遗诏推广徳心湔涤臣罪召复臣职厯升太常寺少卿臣以五年之系万死之余两次释放生还送母终年臣之际遇至矣极矣又得耕田而食汲井而饮二十余年臣之残喘余生皆先帝之所赐皇上之所庇也臣之愿望极矣足矣何敢复望收录召用此诚非常之恩希世之遇古今以来所希覩也臣当何以仰答万一夙夜深思惟愿皇上万有千岁永保四海之富长居九五之尊子孙千亿万邦协和庶几臣之野心少抒万一虽然富贵寿考子孙治安之乆长者非徒然可得也必有徳以享之徳非徒然可有也必有道以修之学也者修徳以享福禄之道也学非徒然可能也必有师以启导之必有友以辅助之师友也者讲学以修徳之资也自古圣帝明王未有不由斯道以致治安者诚思法古帝王敬身修徳亲贤勤学以敬天勤民则天心可格人和可协太平可致而福禄可保也大臣职专辅弼师友之官也若不与大臣相接面商可否徒以掲帖进呈则精神终不流通事理终有阻碍何以作孚万邦而感格天心自古及今未有是理古称君臣相得如鱼之得水鱼不可一刻无水为人君者可数月半年不与大臣一面语乎臣实狂愚谨摅千虑一得之见列为五条开具上闻伏惟俯赐一览存神深思无徒曰该衙门知道此非该衙门所当知者縁系感激天恩深厚竭沥血忱以图报万一事理未敢擅便谨具奏闻
　　计开
　　一曰定君志以修徳业君道之大在乎知责任之难在君与相古圣帝明王曰后克艰厥后臣克艰厥臣又曰为君难为臣不易皆谓责任之难胜也为人君者岂天固纵之居万夫之上得以自恣其欲自肆其情哉天地神人是主宗庙社稷是承其任甚大其责甚重此所以难也知其难则思所以图之不可忽易古之知难者曰予临兆民凛乎若朽索之驭六马兢兢业业不敢荒寜日惟稽古正学明善恶之几辨忠邪之分晓然趋道之正在乎君志先定志欲为圣帝则必法尧舜志欲为明王则必法禹汤文武为之臣者孰敢不敬故曰君志定而天下之治成矣此之谓可乆之徳此之谓可大之业此之谓能称君道矣伏惟存神
　　二曰畏天命以消灾异人君为天下臣民之主所以奉若天道也皇矣上帝临下有赫君道尽则天命眷之君道不尽则天命去之天命眷则天下臣民是依天命去则天下臣民是畔此天之可畏也古圣帝明王曰我其夙夜畏天之威于时保之然人君者天之所立也天心常仁爱之君道尽则三光明四时顺风雨时百榖成万民安君道不尽则天亦念之岀灾异以谴告之垂戒之欲其警愓而修省之如尧之大水则曰洚水警予洚水者洪水也汤之大旱则以六事自责今岁水灾亦以非常在内则官民之庐舍倒壊在外则禾黍渰没舟楫漂溺粮船损壊人民溺死非小异也近报边墙倒卸太多一时修筑实难秋髙冦警大可虑也不大警省改徳徒曰修省天意不可回也必幡然改念平日之所欲者不欲平日之所为者不为勤政亲贤去邪寡欲一言一动必就于正道则一念之诚上格于天灾异自消百祥来降矣伏惟存神
　　三曰敬大臣以尊师道古之圣帝明王未有不由学而成者唐虞君臣更相戒饬君臣自相师友也汤学于伊尹武丁学于甘盘太甲成王学于伊尹周公皆学焉而后臣之宋程頥为崇政殿说书必坐殿上而讲后世不知此义但以崇髙自大以威严临下不复知有尊师之礼师傅保之职三公之位也三公坐而论道我祖宗朝优待三公之礼甚隆其于辅弼之臣必称先生不敢以官名不敢以名称一则曰先生再则曰先生毎厯朝实録可考也仁宗以来未之有改也先帝世宗皇帝初年于辅臣杨廷和等犹称先生自后一辈謟佞之臣进而始卑之矣夫敬大臣者以大臣近巳也所以自敬也尊师傅者以师傅成已之徳业也所以自尊也不敬不尊则视之如羣臣等无有畏心何所警惕徒以官秩崇之禄赐厚之是不足为敬为尊也要在敬之以礼尊之以心迎之则喜送之若失遇之则亲亲温言霁色商订可否不徒以掲帖进呈如是则情意孚洽义理开明君道尽而大业成矣伏惟存神
　　四曰择左右以慎近习人之所居莫大乎慎所与与治同道罔不兴与乱同事罔不亡故曰与君子居如入芝兰之室乆而不闻其香与之俱化矣与小人居如入鲍鱼之肆乆而不闻其臭亦与之俱化矣谚云近朱者赤近墨者黒此理易知也况人主左右诸欲易遂服用华侈声色艶丽使令便辟善柔便佞充满前后其所言者无非荡心之言所举动者无非肆意之事一日与居志念遂移夙夜与处染习无辨古人戒之曰不迩声色又曰逺耆徳比顽童恒舞于宫酣歌于室徇于货色躭于音乐流于逰戏有一于此未或不亡故曰人君一日之内接贤士大夫之时多亲宦官宫妾之时少则所以警省身心发纾志意徳崇业广心泰神怡乐莫大焉内臣中谨慎小心知义理识大体者亦多其善柔便佞者不少选择而使之尤为紧要即今秋凉宜亲近儒臣日讲不宜暂罢伏惟存神
　　五曰勤朝政以勑臣工古人有言一日之计在于寅一生之计在于勤故曰鸡鸣而起鸡鸣则寅时也业精于勤勤则有功也自古圣帝明王必忧勤惕厉一日二日万几不勤则荒惰晏安万事隳矣传曰大禹圣人乃惜寸阴至于众人当惜分阴经曰克勤于邦又曰君子所其无逸我祖宗建无逸殿正训以勤也常朝必于昧爽之时昧爽者晦明未辨之时也朝早则精神清爽志气清明朝罢而退百官各有警愓得以修政立事非曰小补若于辰已时朝则百官亦有年大者守候乆而精神倦未免废事习乆则百官因循懈怠惰慢自逸无怪乎政治之不古也伏惟存神隆庆元年七月日题奏

　　南京国子监司业今升太常寺少卿臣周怡谨奏为中途患病不能赴任恳乞天恩容令回籍调理以延残喘事臣年六十四岁直隶寜国府太平县人少生羸弱长益不知自爱重乆病虚羸如羸卒好挽强弓竭力而断筋吐血不胜任而死矣自取之也臣之遇事前无所难自反而心以为能虽千万人吾徃矣如众方百万前临即孤军深入以敌不怯但顾其理不畏其众也如事势甚难为人善袖手臣直当之不耻不鄙臣一念効用之心可识也然往往輙偾事败谋多无成功徒为世笑詈而作永戒竟以此得罪幸蒙先帝鸿慈大恩寘之不死五年之内再释其生俾臣得侍弥留之母旬余而决此恩此徳何厚也此情此义何日可忘也皇上新登大宝推念先朝罪臣臣贱名亦在取中召复原任随升秩方南太常即改北寺臣于其时亦奋不自量名为报効不知实已陷于大罪随奉徳意往海滨莅事一年心神爽快但山箐海怪臣羸弱之躯终不胜任当时贪任其事不顾有后之难今来南都事虽无劳而积劳始发遂大不胜任去年戊辰十一月初四日得疾起送表谒陵节下又习仪拜祝万寿节其日又上陵病躯感以饥寒遂日加重今或起或倒带病应酬至前六月初四日一卧不复能起荷蒙鸿恩补臣提督四夷馆太常寺少卿闻命跃心拜官无力志存报国气不能前于本年七月内扶病行至扬州府地方瘦削见骨臣自度此病未有痊愈之期伏乞勑下吏部容臣回籍调理臣幸不死尚愿耕凿击壌为太平颂臣即死亦奋志地下永为国家镇地之鬼臣无任激切祈恳之至为此具本令义男周乆安赍捧谨具奏闻伏候勑旨

　　讷溪奏疏
