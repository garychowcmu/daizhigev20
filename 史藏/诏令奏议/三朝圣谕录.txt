三朝圣谕录　　（明）杨士奇 撰 


　　●三朝圣谕录上 

　　永乐一 

　　○永乐一 

　　永乐二年六月， （「永乐二年六月」，「二年」原作「元年」，据明朱当■〈氵眄〉（下简称朱氏）国朝典故本、东里文集本改。） 一日，进呈文华殿大学士讲义，上览毕，称善。因曰：「先儒谓尧典克明俊德，一章一部，大学皆具。」臣对曰：「诚如圣谕，尧、舜、禹、汤、文、武数圣人，凡修躬施于家国天下者，皆大学之理。」上曰：「孟子道：『性善必举尧、舜。』尔等于讲说道理处，必举前古为证，庶几明白易入。」又曰：「帝王之学，贵切己实用， （「帝王之学贵切己实用」，「实用」二字原缺，据明朱氏国朝典故本、东里文集本补。） 着讲说之际，一切浮泛无益之语勿用。」 
　　永乐二年，饶州府士人朱季友献所著书，专斥濂、洛、关、闽之说，肆其丑诋。上览之， （「上览之」，「之」原作「上」，据明朱氏国朝典故本、东里文集本改。） 怒甚，曰：「此儒之贼也。」时礼部尚书李至刚、翰林学士解缙、侍读胡广、侍讲杨士奇侍侧，上以其书示之。观毕，缙对曰：「惑世诬民莫甚于此。」至刚曰：「不罪之，无以示儆。宜杖之，摈之遐裔。」士奇曰：「当毁其所著书，庶几不误后人。」广曰：「闻其人已七十，毁书示儆足矣。」上曰：「谤先贤、毁正道，非常之罪，治之可拘常例耶？」即敕行人押季友还饶州，会布政司、府、县官及乡之士人，明谕其罪，笞以示罚。其搜检其家，所著书会众焚之。又谕诸臣曰：「除恶不可不尽，悉毁所著书最是。」 
　　永乐二年，一日，进呈敕边将藁，上曰：「武臣边将不谙文理，只用直言俗说使之通晓，庶不误事。他日编入实录，却用文。」 
　　永乐五年冬，广东布政徐奇进香至京师，载岭南土物，将遗诸大臣及侍臣之任事者。有得奇所列单目以进者。上阅之既，明日早御西角门，翰林诸臣奏事退，特召臣士奇还，令赴西角楼，遣中官賷奇单目示之。 （「遣中官赍奇单目示之」，「遣」字原无，据明朱氏国朝典故本、东里文集本补。） 已而复召至榻前， （「已而复召至榻前」，「已」、「召」二字原本均缺，据明朱氏国朝典故本、东里文集本补。） 问曰：「何独无尔名？」对曰：「奇前为都给事中，与翰林六科官皆邻居，相往来于臣亦然。今单目无臣名者，盖奇初赴广东，众作诗文赠之，而臣以病未作。土物之馈，盖答诗文耳。」上曰：「尔时不病，亦赋诗否？」对曰：「必赋。则今单目亦必有名。」上曰：「其以遗诸大臣，何意？」对曰：「臣在下未尝闻大臣有受外大臣馈赠者，此亦奇不能卓立，任己意而为之。然终未知受否。且臣观单目内土物不过藤枕藤簟、苏合香丸之类， （「藤枕藤簟苏合香丸之类」，「簟」字原本不清，据明朱氏国朝典故本、东里文集本补。） 皆微物，韭重货，必无他意。」上曰：「汝言是。」即取单目付中官，令毁之，一无所问。上复谕臣曰：「为臣当戒私交，为士当务清谨。」臣叩首曰：「谨遵圣谕。」 
　　永乐五年冬，一日，胡广独于武英门进呈文字，上览之，称善再三。 （「称善再三」，「善」字原缺，据明朱氏国朝典故本、东里文集本补。） 既，从容问曰：「杨士奇文学于今难得，而黄淮数不容之，何也？」对曰：「淮有政事才，士奇文学胜，且简静无势利心。盖因解缙重士奇及臣而轻淮， （「盖因解缙重士奇及臣而轻淮」，「及」字原无，据明朱氏国朝典故本、东里文集本补。） 故淮有憾。」上曰：「朕知汝亦不容于淮，惟朕不为所惑。」广叩首退，与臣言：「上恩如此，当子孙世世不敢忘。」盖自是吾二人待淮谨矣。 （「盖自是吾二人待淮谨矣」，「是」原作「古」，据明朱氏国朝典故本、东里文集本改。） 
　　永乐六年六月，礼部尚书郑赐卒。先是，礼部职务繁伙，赐为侍郎，赵翀素常忧郁，且有疾，奏对屡失措，上厌之。是日早，遽以讣闻，召翰林诸臣问曰：「未尝闻赐病，岂其自尽乎？」众未对。臣进曰：「臣观赐有病数日，但惶惧不敢退即便安求医药。昨日晚臣与赐同立右顺门外， （「昨日晚臣与赐同立右顺门外」，「右顺门」原作「左顺门」，据明朱氏国朝典故本、东里文集本改。） 赐体力不支仆地，旁人怪其鼻口之气有嘘无吸，臣遽令其属官扶出午门外。……」上不俟臣语竟，即谕翰林诸臣曰：「赐本君子，顾才不足耳。其撰祭文，遣官祭之。」又命工部董其棺。其晚，臣与黄淮奏事退， （「其晚臣与黄淮奏事退」，「其晚臣」三字原缺，据明朱氏国朝典故本、东集文集本补。） 上召臣还，谕曰：「早来微汝言，几误疑赐。自今有事，但直言勿隐。」 
　　永乐六年冬，巡狩北京。诏书命臣士奇视草。上览之再三，喜曰：「简当，更勿改易，其择日书之颁下。」又曰：「试与诸尚书观之。」诸尚书皆称善，独兵部尚书刘隽私与士奇曰：「请以『有』字易『自』字，如何？」士奇曰：「善」。即以告于众，众曰 （「即以告于众众曰」，「众」字原脱一，据明朱氏国朝典故本、东里文集本补。） ：「义无相远，不足易，且上既善之矣。」士奇独以闻，请易之。黄淮于上前执不足易。臣曰：「于国家大体，当用隽言。」上顾士奇曰：「从汝，从汝。」明日，谕胡广曰：「杨士奇能服善，难得。」 
　　永乐九年三月，一日，翰林诸臣奏事右顺门，退，特召臣士奇还。上问曰：「汝辅监国久，东宫所行果如何？」对曰：「孝敬。」上曰：「试言其事。」对曰：「于我宗庙甚虔，凡笾豆之类，皆亲阅视。一日当时享，偶头风作，医言当汗，殿下曰：『汗即不敢莅祭。』左右有言可遣人代者，殿下曰：『上以命我，我又遣人乎？』及期，遂亲莅祭。祭毕还，未至宫，遍体汗，不药而愈。每尚膳进御用物诣行在，皆一一阅过，然后缄识遣行，不辄信任下人。自车驾北征，恒切怀忧，不遑宁居，日中昃始食。及敕使至，始释然宽慰。」上曰：「此亦子道当然。」对曰：「古圣贤亦皆尽其当然者。」 （「上曰此亦子道当然对曰古圣贤亦皆尽其当然者」，此二十字原缺，据明朱氏国朝典故本、东里文集本补。） 上曰：「闻辅臣中独尔能持直道，不见忤否？」对曰：「臣性愚戆，殿下恒见容纳。然殿下天资甚高，非众人所能及。或有过，未尝不知，知之，未尝不悔而速改之。且殿下最用心处在以爱人为本，将来宗庙社稷之寄允不负陛下付托。」上甚喜，命尚膳赐酒馔。 
　　永乐十一年十二月二十八日，鸿胪寺奏习正旦贺仪。上召礼部翰林院官问曰：「正旦日食，百官贺礼可行乎？」尚书吕震对曰：「日食与朝贺之时先后不相妨。」侍郎仪智曰：「总然同日，免贺为当。」 （「总然同日免贺为当」，「总」原作「乃」，据明朱氏国朝典故本、东里文集本改。） 上顾问翰林诸臣：「古有日食，行贺礼否？」黄淮、杨荣、金幼孜皆未有对。臣士奇对曰：「日食，天变之大者，前代元正日食，多不受朝。宋仁宗时，元旦日食，富弼请罢宴彻乐，宰相吕夷简不从。弼曰：『万一契丹行之，为中国羞。』后有自契丹回者，言虏是日罢宴，仁宗深悔。今免贺诚当。」上曰：「君子爱人以德，不以姑息。其免贺及宴，仍赐百官节钞。」上于敬天致诚，必求当理，未尝苟狥人言，大率类此。 
　　永乐十一年十二月，一日，独于武英门呈进敕藁毕，上从容问曰：「汝今兼东宫何官？」对曰：「左谕德。」上曰：「吾尝察之，独胡广与汝所行不忝东宫官。胡广今兼何职？」对曰：「左春坊大学士。」上曰：「好」。又曰：「吾闻诸留守官内，汝与黄淮遇事肯言，然闻东宫有从有不从。」对曰：「殿下推诚待下，遇臣等有言必自斟酌，如言当理，无不听纳。 （「无不听纳」，「听」字原本空缺，据明朱氏国朝典故本、东里文集本补。） 如未当，亦不曲从。」上曰：「如此甚好。」 
　　永乐十四年十一月，周王橚、楚王桢相继来朝例。次日，谒孝陵。周王先至，适遇节，上命东宫、皇太孙及小皇孙陪谒。已出东华门，上遽召翰林臣，时杨荣、金幼孜及士奇皆至。上问曰：「二王、东宫、太孙及小皇孙谒陵，展敬之位如何？朕意虽略定，尔三人试言之。」杨、金未有对。上顾问臣，对曰：「周、楚二王属尊，当列稍前，两旁。东宫殿下列稍后，居中。皇太孙殿下亦居中，列于东宫殿下之后。诸皇孙与皇太孙同班而分列两旁。」上曰：「尔所言有据乎？」对曰：「宋儒朱熹家礼大约如此。」上曰：「吾未尝熟家礼，但据己见书其位次。」遂出片楮宸翰，所书位次正与臣所言合，然下有六字未书，授笔命臣足之。遂遣鸿胪丞周升驰赍赴陵，俾率行之。少顷，升复命，以宸翰进，上以授臣。盖上天资甚高，所意见暗合古人多类此。 
　　一日，东宫殿下传上命，召吏部、翰林院官，令举老成正大儒者侍皇太孙讲读。明日，东宫殿下特召尚书蹇义及臣士奇，问已得人否？义对曰：「臣两人共举礼部侍郎仪智，然众鲜知之，议尚未决。」殿下曰：「往者吾举李继鼎，大误，后悔无及。智甚端正，但觉老矣。」臣对曰：「虽颇老，然起家学官，道理明，执守正，精神不衰。目前廷臣中老成正大未见其比。」是日午朝，上顾问东宫曰：「太孙处侍讲读已得人否？」对曰：「已举礼部侍郎仪智，然议尚未决。」上喜曰：「此得人矣，虽老，识朝廷大体，能直言不阿。向之元正日食，吕震等皆欲行贺礼，惟此老与杨士奇言宜免贺，朕从之。仪智可用。」遂召礼部、翰林诸臣谕曰：「仪智甚好，朕知之，令侍太孙讲读。」盖上于臣下，有片言之善，皆记忆不忘。 
　　九月，擢教授，简从善林长懋、教谕徐永达并为翰林编修，侍从皇太孙讲读。 
　　按：祖宗最重学官一途，凡辅导东宫必选焉；纂修书籍、会试、校文必参用焉；凡经考荐与九年考优者，必授以翰林、春坊、六科清华之选焉，监察、部曹而下不论也。观永乐中所遴选以辅导宣庙者，自仪智而下张瑛、戴纶辈无非发身学官，未常专用进士也。故杨文贞之荐仪智，谓其「起家学官，道理明、执守正，廷臣未见其比。」可见当时以起家学官为重也。故当时为学官者，皆振奋兴起，自重自修，出为世用，彬彬多得人之誉，以励世磨钝有此具也。近则视学官日轻，以起家学官为不屑。近日被荐考称者，虽部曹之授犹靳焉，而况其它？殆登天绝望，如此尚何望励世之効乎？呜呼，世变何可胜叹！ 
　　永乐十四年，上在北京，颇闻高煦有异志，驿召隆平侯张信询之。上犹未信，车驾遂还南京，以问皇太子， （「车驾遂还南京以问皇太子」，「皇太子」原作「皇太孙」，据明朱氏国朝典故本、东里文集本改。） 对曰：「人言未可辄信，且父皇在上，当未敢有此心。」一日，翰林诸臣奏事退，上召士奇还，问曰：「汝与蹇义在此，汉府事皆当悉知。昨日询义，固辞不知，不肯言。汝当为朕言之。」又曰：「如朕未有知，汝辈虑有离间之罪。朕既知矣，汝何虑？」对曰：「臣与义同事东宫殿下，外人固无敢与臣等言。虽间有言者，亦百之一二， （「虽间有言者亦百之一二」，「亦」原作「一」，据明朱氏国朝典故本、东里文集本改。） 又多出臆度，非见实迹，此固不敢辄对陛下。然汉王始受册封国云南，不肯行，复改过青州，又坚不行，今知朝廷将徙都北京，惟欲留南京。此天下之人疑其心，亦岂待事有实迹哉！惟陛下早善处置，使有定所用，全父子之恩，以贻永世之利。」上默然起，还宫。后数日，上得高煦私造兵器及皮舡教习水战，及僭乘舆服物、挟私击死无罪官民、纵护卫官军京城内外劫掠悉有实迹，大怒，褫其冠带，絷之西华门内。 （「絷之西华门内」，「内」原作「外」，据明朱氏国朝典故本、东里文集本改。） 东宫殿下叩头恳为救解，乃免。上命翰林条示其罪，且曰：「若此所为，将来必不静。朕今削两护卫，处之山东乐安州。」盖去北京甚迩，即其作祸，可朝发而夕擒也。 

　　●三朝圣谕录中 

　　永乐二 
　　洪熙 

　　○永乐二 

　　永乐二年七月，翰林侍读学士王达讲干之九四，举储二为说。讲毕，殿下召问臣士奇：「经旨于此必无储二之说，达不含讥否？」臣士奇对曰：「讲臣非正道不陈，岂敢含讥。此出宋儒胡瑗之说。」殿下云：「对我言此，常人得此爻亦举此说乎？」对曰：「殿下此问最好。」因举程子云： （「因举程子云」，「因举」原作「回荅」，据明朱氏国朝典故本、东里文集本改。） 「凡卦中六爻，人人有用，圣贤有圣贤用，众人有众人用，君有君用，臣有臣用，无所不通。」又举王昭素对宋太祖之言以对。殿下悦。又对曰：「今翰林、春坊诸臣分撰诸经讲义，有上旨命内阁之臣阅过， （「有上旨命内阁之臣阅过」，「有」字原无，据明朱氏国朝典故本、东里文集本补。） 有未当处，悉与改正，然后呈御览，允当然后以讲。内阁解缙专阅书，胡广阅诗，金幼孔阅春秋，臣士奇阅易。昨日进呈此条，上问：『储二说有据否？』臣士奇对以胡瑗之说，上甚喜。盖讲臣非有据不敢妄出意见。」殿下喜。自是，讲义有疑处，必召解、胡等四人相与辨析，畅而后已。遂作数巨册，命春坊司经局臣分录讲章，以备常阅。 
　　殿下监国视朝之暇，专意文事，因览文章正宗。一日，谕臣士奇曰：「真德秀学识甚正，选辑此书，有益学者。」臣对曰：「德秀是道学之儒，所以志识端正。其所著大学衍义一书，大有益学者及朝廷，为君不可不知，为臣不可不知。 （「为臣不可不知」，原无，据明朱氏国朝典故本、东里文集本补。） 君臣不观大学衍义，则其为治皆苟而已。」殿下即召翰林典籍取阅。既，大喜曰：「此为治之条例，鉴戒不可无。」因留一部朝夕自阅，又取一部，命翻刻以赐诸子。且谕臣士奇曰：「果然为臣亦所当知。」遂赐臣一部。盖殿下汲汲于善道如此。 
　　上在东宫，稍暇即留意文事，间与臣士奇言欧阳文忠文雍容醇厚，气象近三代，有生不同时之叹。且爱其谏疏明白，切直，数举以励羣臣。遂命臣及赞善陈济校雠欧文，正其误，补其阙，厘为一百五十三卷，遂刻以传。廷臣之知文者，各赐一部，时不过三四人而止。恒谕臣曰：「为文而不本正道，斯无用之文。为臣而不能正言，斯不忠之臣。欧阳其无忝矣，庐陵有君子。士奇勉之。」臣叩首受教。 
　　永乐七年，赞善王汝玉每日于文华后殿说赋诗之法。 （「每日于文华后殿说赋诗之法」，「于」原作「与」，「殿」后衍一「道」字，据清胜朝遗事二编本改。） 一日，殿下顾臣士奇曰：「古人主为诗者，其高下优劣何如？」对曰：「诗以言志，明良喜起之歌、南熏之诗是唐虞之君之志，最为尚矣。后来如汉高大风歌、唐太宗雪耻酬百王除凶报，千古之作，则所尚者霸力，皆非王道。汉武帝秋风辞气志已衰，如隋炀帝、陈后主所为，则万世之鉴戒也。如殿下于明道玩经之余，欲娱意于文事， （「欲娱意于文事」，「文事」原作「文章」，据明朱氏国朝典故本、清胜朝遗事二编本、清胜朝遗事二编本改。） 则两汉诏令亦可观，非独文词高简近古，其间亦有可裨益治道。如诗人无益之词，不足为也。」殿下曰：「太祖高皇帝有诗集甚多， （「太祖高皇帝有诗集甚多」，「诗集」原作「诗籍」，据明朱氏国朝典故本、东里文集本改。） 何谓诗不足为？」 （「何谓诗不足为」，「何谓」原作「何为」，据东里文集本、清胜朝遗事二编本改。） 对曰：「帝王之学所重者，不在作诗。太祖皇帝圣学之大者，在尚书注诸书，作诗特其余事。于今殿下之学，当致力于重且大者，其余事可姑缓。」殿下又曰：「世之儒者亦作诗否？」对曰：「儒者鲜不作诗。然儒之品有高下，高者，道德之儒；若记诵词章，前辈君子谓之俗儒。为人主尤当致辨于此。」 
　　太宗皇帝在北京， （「太宗皇帝在北京」，「太宗」原作「太祖」，据明朱氏国朝典故本、清胜朝遗事二编本改。） 有白鹊之瑞，行在礼部行南京庆贺。监国下及五府、六部例各进表。时臣士奇以病在告，监国表命庶子、赞善撰。呈稿，殿下不怿，命尚书蹇义持以示臣士奇，曰：「甚寂寥，且不着题，以贺白龟、白鹿皆可。」命臣士奇改益。臣士奇改一对云：「望金门而送喜，驯彤陆以有仪。」后增一对云：「与凤同类跄跄于帝舜之庭，如玉其辉翯翯在文王之囿。」义以进，殿下喜曰：「此方是帝王家白鹊。」适内厨进膳，遂命内使陈昂撤以赐臣，且传旨谕臣曰：「其勉进药食，早出。非但倚卿文学，久不闻直谅之言，虑有过不知，急得相见也。」 
　　永乐十五年，上在东宫卜筮，专用揲蓍，而断以周易，凡后世俗占法皆不用。尝命臣士奇纂六十四卦三百八十四爻朱氏本义要旨为一编。既进，上悦，名曰周易直指。 （「既进上悦」，「上悦」原作「上曰」，据明朱氏国朝典故本、东里文集本改。） 臣进曰：「周易固为卜筮作，然文王、周孔彖象、十翼之辞，凡修齐治平为君为臣之道悉具，请编辑以进，用备览阅。」从之。踰年，辑成以进，上览之，大喜。名曰周易大义。赐臣士奇绣衣银带。先是，徐好古作尚书直指，金幼孜作春秋直指，皆已进。上谕臣曰：「凡此皆书数本，于斋阁、书殿、寝室各置一本，得备观览。」盖上素好学如此。 
　　按：文皇孜孜好学，日亲大臣，讲论不辍，且惓勉励东宫学问，诚万世圣子神孙所当法也。夫典故、史书岂独劝惩将来，实以观示后嗣也，故曰：「书而不法，后嗣何观？」窃谓先朝典故，嗣主宜时省览，则自动法祖之思，启绳武之志，天下国家可不劳而理矣。奈何动云法祖，而不一念及哉！ 
　　永乐中，臣同尚书蹇义侍仁宗皇帝监国。义重厚老成，更历多而疑虑深，临事寡断。每同承顾问，一事之间，义常持两端，犹豫久未决。臣进曰：「有事须行，无终不决之理。」上曰：「然。受事皆应复命，岂得不决。」义曰：「事当熟虑，虑不熟有后患，故必应详审。」上曰：「义言亦是。」臣对曰：「凡事岂得不思，但思多则惑。既思而有疑，则择一端近于理而可对上言者行之。」上笑曰：「此须兼知仁勇。自今议事只如士奇言，择当理者从之，不须思多致惑。」 
　　永乐二十二年八月，学士杨荣自行在还，报大行宴驾。东宫殿下即遣皇太孙出居庸，赴开平迎梓官。时京师诸卫军皆随征，聚行在，惟赵府三护卫军留京师，一时浮议籍籍，虑护卫为变，遂秘未发丧。皇太孙濒行，启东宫殿下曰：「出外有封章白事，非印识无以防伪。」东宫殿下顾臣曰：「渠言良是，但行急，新制则不及。」臣对曰：「殿下未践祚，今居丧无所事，有事，自应行常用之宝。东宫小图书亦闲，太孙出外无行事， （「太孙出外无行事」，「出外无行事」五字原本不清，据明朱氏国朝典故本、东里文集本补。） 惟有上禀朝廷之事，可假行之。此出一时之权，归即纳上。」东宫殿下即取付太孙曰：「有启事，以此封识来。此亦久当归汝，汝就留之。」既行，殿下顾臣曰：「汝此说是，虽出从权，亦事机之会。昔大行临御，储位久未定，浮议喧腾。吾今就以付之，浮议何由兴！」又曰：「自今朝廷事仗蹇与汝，但蹇亦有迟疑，汝须尽心。汝二人吾当重用不轻也。」对曰：「殿下嗣位，朝廷大小事皆当尽公以厌服天下之心，须溥恩及下。然必先扈从征行之臣，若汉文即位，首进宋昌，史书之以为贬，此当深戒。臣两人日在侍近，殿下必不遗，惟不应先及此。殿下初政，收人心之机也。」 
　　永乐二十二年八月十七日，臣士奇新改华盖殿大学士，谢恩毕，闻析薪司奏准循岁例赋北京、山东枣八十万备宫禁香炭之用，士奇入，将奏之。时蹇义、夏原吉奏事未退。上望见士奇，笑谓蹇、夏曰：「新华盖学士来奏事，必有理，试共听之。」臣言：「诏下裁两日，今闻惜薪司传旨赋枣八十万，得无过多？虽是岁例，然诏书所减除者皆岁例。」上喜曰：「吾固知学士言有理。吾数日来宫中事丛脞，此是急遽中答之，不暇致审。」即命减除四十万。又顾蹇、夏及士奇曰：「汝三人，吾所倚非轻，但有事须尽言，庶几以辅吾不逮。」 
　　永乐甲辰九月癸未，礼部尚书吕震言于上曰：「今丧服已踰二十七日， （「今丧服已踰二十七日」，「日」字原缺，据明朱氏国朝典故本、东里文集本补。） 请如太祖仿汉制，释缞易吉服。」震奏已，遂退，徧语羣臣明旦易服。士奇谓震曰：「今丧服未可比此例，盖洪武有遗诏，且仁孝皇后崩， （「且仁孝皇后崩」，「仁孝」原作「仁宗」，据东里文集本、清胜朝遗事二编本改。） 太宗皇帝在，上缞服后仍服数月白衣冠绖带。今上于皇考乃遽即吉乎？」时黄淮同余意，然不敢明言忤震。震厉声忿余曰：「朝廷每事被尔拗众。」尚书蹇义从旁解之，曰：「渠言当理。国家事公岂应偏执己见？ （「国家事公岂应偏执己见」，「事公」二字原误倒，据明朱氏国朝典故本、东里文集本改。） 请兼取二说，明旦，君臣皆素衣冠、黑角带。」遂偕六部、都察院具奏，报可。明旦，上素冠、麻衣、麻绖出视朝，文臣惟学士、武臣惟英国公如上所服， （「武臣惟英国公如上所服」，「惟」字原缺，据明朱氏国朝典故本、清胜朝遗事二编本补。） 余文武羣臣之服皆从义等所定。朝退，上召蹇义、夏原吉及臣士奇等谕曰：「吕震昨奏易服，云皆与汝等议定然后奏。时吾已疑其非，但听臣下易之。梓官在殡，吾岂忍易。后闻士奇有言，始知震妄，士奇所执是。」因叹曰：「张辅知礼，六卿乃有不及。」又顾义曰：「汝所折衷亦未当，然不必再以语人，羣臣听其便。」 
　　上御思善门选用东宫官，命户部尚书郭资为太子太师，仍兼尚书。蹇义、夏原吉力言资偏执妨事，且多病，请令致仕。上意未可，召臣士奇语以二人之意，且曰：「先帝初举义，一切军需粮饷皆出资调度， （「皆出资调度」，「资」原作「孜」，据明朱氏国朝典故本、东里文集本改。） 吾时居守，竭诚佐辅，甚得资力。今出危履安，吾嗣大位， （「吾嗣大位」，「吾」字原缺，据明朱氏国朝典故本、东里文集本补。） 乃遂弃之，吾诚不忍。」臣对曰：「故旧无大故不弃，此皇上圣仁。」上问臣：「资为人果如何？」对曰：「资强毅，人不得干以私。但性偏执，甚至沮格恩泽不流于下。」上问其故，对曰：「诏敕数下蠲免灾伤租税，资不听开除，必责有司依岁额征纳，此其过之大者。然耿介能守廉，非众所及。」上曰：「吾在此，又有原吉与之同事，当不复偏执矣。」乃不从二人言。无几，蹇、夏又数数言资偏执妨事，不去资，仁政必为所格。上强从之，命资以太子太师、户部尚书致仕，玺书褒谕，赐银钞、彩币甚厚。资归踰月，上念之不置，间谕臣曰：「无使大臣怨乎不已，资其谓我何？吾欲遣人视之，且少加赐赉。」对曰：「赐赉有时而尽，洪武中有尚书致仕给全俸者，今北方仓廪少储，得减半给之，可常足用。」上喜，即命户部给资半俸。上之笃于故旧概类此。 
　　十一月十二日，复大理卿虞谦官。先是，虞谦奏事，侍臣有言此当榻前密请旨，不当于朝班对众敷奏，为卖恩者；又有言其属官杨时习先导之密陈，而谦不从者；遂降谦为大理少卿，而升时习为卿。其后，臣士奇独进奏事毕，未退，上问臣：「汝有欲言者否？」对曰：「有。」「非虞谦乎？」对曰：「然。」上曰：「吾亦颇悔之，汝试言之。」对曰：「外间皆云时习实无先导之言。时习是臣江西人，亦亲语臣本无此言，今冒居卿位，惭惧不安。」臣又言：「谦历事三朝，皆居通显，颇为得大臣体者，且今所犯小过。」上曰：「吾之悔亦念此。」因问：「时习其人若何？」对曰：「虽起于吏，然明习法律，公正廉洁。」上喜曰：「吾有以处之。」 （「吾有以处之」，「以」原作「一」，据明朱氏国朝典故本、东里文集本改。） 会吏部言交址阙按察使，上谕尚书蹇义曰：「左迁虞谦，吾过矣，复其大理卿。改杨时习交址宪使。」上之敏于改过率类此。 
　　十二月，翰林院进呈三孤诰草。上阅既，取笔亲增二语，曰：「勿谓崇高而难入，勿以有所从违而或怠。」顾臣士奇等曰：「此朕实心，卿等勉之。」又谕臣士奇曰：「近日觉羣臣之意甚好，事或未当，辄有封章进来。」臣士奇对曰：「此由陛下圣德容纳。昔富弼有言：『愿不以同异为喜怒，不以喜怒为用舍。』」上曰：「朕志正如此。朕每闻羣臣言，退未尝不反复思之。 （「退未尝不反复思之」，「反」原作「及」，据明朱氏国朝典故本、东里文集本改。） 或朕言有过，退亦未尝不悔。」士奇对曰：「成汤改过不吝，所以为圣人。愿陛下常以古人为法。」 
　　永乐二十二年十二月，兵部尚书李庆言于上曰：「今岁北方之民畜马颇蕃，皆送至京，已散军伍操用。尚余数千，欲散民间畜，则民甚弊，不可重困之。今远近方面郡县朝觐官皆集，请每员给一马俾畜，可散一千余匹。正官给牡，佐贰以下给牝，太仆、苑马寺岁课其息，有亏罚与民同。」上令与蹇义、夏原吉商略可否以闻，二人奏如庆议。命已下，臣士奇闻之，与庆言：「必不可行。」庆忿甚，不纳。臣士奇遂诣扆前，力陈不可，曰：「朝廷以礼征贤，上者授方面郡守，次者授百执事，今皆役之畜马以苏民，是贵民而贱官矣。」时蹇、夏皆在侍，上曰：「士奇论当。 （「士奇论当」，「论」原作「谕」，据明朱氏国朝典故本、东里文集本改。） 庆固无识，汝两人亦言其便，何也？」两人对曰：「初庆与臣等言此出陛下意，必欲行之，非谓出于庆也。」上曰：「几误朕矣！」顾臣士奇曰：「少顷即批出罢此令。」明旦，复奏：「陛下许臣罢散马之令，岂遂中止？如必欲行此令，天下怀抱才德者自此谁肯出仕？盖亏损一马，必责陪偿，破家废产，累及子孙。且所散不及三千，而朝廷负此名于天下后世，诚非佳事。」上曰：「吾偶因事稽缓耳，今日必批出。」又明旦，复奏：「内批两日不出，兵部已督责朝觐官多领马矣。且今所领多生驹，初受羁络，南方之人软怯不能控制，立视其奔逸，有号泣衢路者矣。臣恐将来远虑者非但不愿仕，亦无志学问，此令之失非小。」上曰：「吾即批出不爽也。」午刻，上御思善门，召士奇谕曰：「内批岂真忘之？初闻汝言，即遣人观李庆、吕震等意，渠辈交口忿尔。朕念尔孤立，虑为众所伤，固不欲因汝言而罢此令。今有名矣。」出示一章，乃陕西按察使陈智言畜马风宪受制。上曰：「尔就据此草敕止散马。」臣士奇叩首对曰：「古人有言：『陛下知臣，臣不孤矣。』但马已有领去者，望如何处之？」上曰：「已领者准洪武中官员乘马例给之，不责生息，亏欠亦不责偿。未领者悉止， （「未领者悉止」，「未」原作「人」，据明朱氏国朝典故本、东里文集本改。） 未散之马给边军操用。」上复顾臣曰：「继今令有未便，惟密与朕言。 （「惟密与朕言」，「与」原作「典」，据明朱氏国朝典故本、东里文集本改。） 此辈多不识大体，但皆先朝旧臣，未可遽退之。」 
　　永乐二十二年十二月庚午，百官习新正仪于海印寺，用乐。明日，臣士奇等进言：「近礼部与臣等已议定新正朝仪不用乐， （「已议定新正朝仪不用乐」，「正」字原缺，据明朱氏国朝典故本、东里文集本补。） 昨日习仪所仍用乐不改，今四方朝觐官皆集于此观礼，乞敕礼部设乐不作。」不报。盖尚书吕震复言臣等所议不当。荣、幼孜皆欲已。荣即趍出，臣士奇与淮不可，二人遂复进言。夜漏下十刻，未得旨。午门官入奏臣等尚未退，遂有旨命礼部设乐不作。正月初二日，特召臣士奇四人至奉天门谕之曰：「吕震每事误朕，卿等所执停乐是。 （「卿等所执停乐是」，「卿」字原缺，据明朱氏国朝典故本、东里文集本补。） 为君以受直言为贤，不受直言则过益深；为臣以能直言为贤，不能直言则忠不尽。如昨日朝会从吕震言，今悔何及！赖汝等尽心，遂免此悔。自今见朕行有未当，但尽意言之，毋以不从为虑。」各赐钞千缗、文币一表里。 

　　○洪熙 

　　洪熙元年正月，吏部传旨，命臣士奇兼兵部尚书，三俸俱支。 （「三俸俱支」，「三俸」原作「二俸」，据明朱氏国朝典故本、东里文集本改。） 士奇明日见上，叩头，辞尚书之职，曰：「少傅、殿学士二职，臣已过分，尚书一职，更不敢当。」上厉色曰：「黄淮、杨荣、金幼孜皆受三职，汝独二职，外间将谓朕何？汝必勿辞。」士奇叩首言：「请辞尚书之俸。」上曰：「汝于朕勤劳二十年，一志不懈，故以此禄相酬，何用固郄？」对曰：「请必辞俸。尚书月俸六十石，国家可养六十卒，臣受二俸犹惧过分，敢望复加！」 （「敢望复加」，「敢」原作「散」，据明朱氏国朝典故本、东里文集本改。） 上曰：「不受俸米，可受折支俸钞。」对曰：「钞亦俸也，与米但异名耳。」时尚书蹇义在旁，言于上曰：「听其辞学士一俸亦可。」臣士奇曰：「辞俸当辞厚者，何用取虚名。」上曰：「朕成汝志。」 （「朕成汝志」，「志」原作「忠」，据明朱氏国朝典故本、东里文集本改。） 遂听臣辞。复顾义曰：「廉介之风，士奇有焉。」于是准淮亦辞户部尚书一俸。 
　　永乐中，御史李祥、舒仲成尝奉敕理木植税课之弊，王汝玉预焉。汝玉，上监国时所爱者，令旨命李祥等削其名勿奏，二人力言不可，万一上有闻，得罪反重。既迕意，遂已犯者后皆苟免。及上嗣位，尚书蹇义因奏仲成他事。上曰：「是尝为御史查理南京木植税课者乎？」 （「是尝为御史查理南京木植税课者乎」，「者」字原无，据清胜朝遗事二编本补。） 对曰：「然。」曰：「李祥安在？」对曰：「丁母忧去矣。」时仲成已升湖广宪副，即命都察院捕治仲成。臣士奇闻之，进疏曰：「向来小人得罪者多，陛下即位以来，皆已宥之。今又遣理前事，即诏书不信。汉景帝为太子时，召卫绾，称病不赴，即位进用绾，前史韪之。」上览之，喜，即有旨罢治仲成，而降敕奖谕臣，且赐米及钞币。又面谕之曰：「有卿尽心如此，朕复何忧。」 
　　玺书附：「敕少傅杨士奇览：卿所奏导朕以仁，助朕以德，欲朕为唐虞之君，爱惜俊良，共成王化，此实金玉之言，诚为忠良股肱之臣也。朕朝夕所虑，恐卿等以朕尊居宸极，畏有谴责，不肯进言。今览奏，朕甚欣喜，足慰于衷。但望卿始终如一，知无不言，以副朕委托之意，共成王道之美。朕深感卿，特赉卿白米十石、彩币二表里、实钞二千贯， （「特赉卿白米十石丝币二表里实钞二千贯」，「白米」原作「曰米」；「二表里」的「二」原作「上」，「里」字原无，据明朱氏国朝典故本改、补。） 实彰眷待，非应故事。卿其领之，以慰朕怀。故敕。永乐二十二年十一月二十八日」 
　　洪熙元年二月朔旦， （「洪熙元年二月朔旦」，「旦」字原缺，据东里文集本、清胜朝遗事二编本补。） 臣士奇武英门独对。上问近日外间事，对曰：「觉告讦之风复萌，且动辄加人诽谤，祸及身家。请谕法司禁止。」上曰：「不特此，如自宫一事，朕所甚恶，尤须严禁。」对曰：「此当用玺书行之。」上曰：「尔更思二三事运行。」盖圣心惓惓于仁政，无时忘也。 
　　赵王既之国，郑村坝多护卫耕地， （「郑村坝多护卫耕地」，「郑村坝」原作「郑材坝」，据明朱氏国朝典故本、东里文集本改。） 上命太监左角择二顷膏腴者赐臣士奇，盖前已赐蹇义二顷矣。至是臣闻命恳辞。上曰：「汝于朕表里一诚，未尝媕娿首鼠，吾资益良多，此所以心恒不忘。汝前辞禄，今又辞田，何执之固也？」对曰：「臣起自寒微，遭逢圣明，今踰越涯分万万，岂当尚不知止足？幸陛下大恩，不使之满溢，庶几少延残喘，服事陛下三二年，获归全山林，皆陛下之赐。」上曰：「汝勿忧终身，吾送汝入土，身后事皆勿忧。」对曰：「圣仁在上，臣复何忧。」遂允臣辞田。明日，上谕蹇义曰：「士奇真廉能，使仕者皆如此，世岂有赃吏乎！」 
　　四月初，有进言太平之政者，上召蹇义、夏原吉、杨荣及臣士奇，以其章示之。已而，曰：「今朝无阙政，生民皆安。」蹇三人意皆云「然」，惟士奇以为尚未。义等对曰：「臣等观上即位以来，诏书敕旨无非仁政，百姓无科敛之扰、徭役之繁，可谓治世。」臣士奇对曰：「臣观陛下之恩泽已覃被天下，但流徙尚未归，疮痍尚未复，远近犹有艰食之人，须更得二三年休息，庶几人皆得所。」上笑曰：「吾意非为此也，朕与诸卿相与出自诚心，去年各与「绳愆纠谬」图书，切望匡辅。惟士奇曾封五章，已皆从所言。末一章言周王求药事，不曾从，后亦悔之。蹇三人皆无一言，岂朝政果皆无阙， （「岂朝政果皆无阙」，「皆」原作「能」，据明朱氏国朝典故本、东里文集本改。） 生民果皆安乎？」三人皆叩首，有惭色。既退，复召蹇义还，谕曰：「尔与士奇，吾监国旧辅，原吉贤良，皆吾所倚任，各与图书，自吾本心。士奇恳言待人宜均，亦望与荣、幼孜。既与之后，往往闻荣有怨诽语。」义对曰：「荣之不足于义者，为官品在臣等之次，其它诽语，臣实未闻。左右之谗，惟陛下慎察。纵其或有，亦望容之，久当自定。」上曰：「吾亦不信此语，但偶然及之，以明吾所任者尔三人耳。 （「以明吾所任者尔三人耳」，「三人」原作「二人」，据东里文集本、清胜朝遗事二编本改。） 事有未当，皆须直言，勿有疑讳。」盖上之求言恳切如此。 
　　上自临御以来，大理少卿弋谦数言事，上颇厌其繁琐。尚书吕震、吴中、都御史刘观、侍郎吴廷用等交奏其卖直沽名，遂召臣士奇等至榻前，语以谦之逾分。臣士奇对曰：「谦不谙大体有之， （「谦不谙大体有之」，「谙」原作「识」，据朱氏国朝典故本、东里文集本改。） 然其心感陛下超擢之恩，欲图报效。古人有言：『主圣则臣直。』惟陛下容之，不然进言者将惧矣。」上虽不罪谦，然临朝之际，数形于词气。又数日，上御奉天门，臣士奇独奏事，因进曰：「陛下颁诏求言，言不当者不罪。弋谦不晓事，激圣怒，数日朝臣皆悚，反相与以言为戒。今远近朝觐之臣皆集阙下，目见而口传，将谦之名愈彰，而朝廷受不容直言之谤。」上惕然曰：「此事固是朕不能容，如吕震等迎合以益吾过。自今吾不复言谦。」遂免谦朝参，令专坐司视事。自是一月余，朝臣言事者少。上特召臣士奇谕曰：「尔料事不虚。自免弋谦朝，言者不至，岂果无事可言？」对曰：「臣下孰不欲进言纳忠？惟在上宽容以来之。」上曰：「朕非怒谦言事，但其言亦有矫激过实者。尔可谕众人以朕之实心。」对曰：「此非臣言所能使之信，必得玺书亲谕之，乃见圣德之实。」遂令臣就榻前书敕引过，命弋谦如旧朝参，令百官言事毋以谦为戒。因谕臣士奇曰：「朕有过不难于改，虽一时不能容，然终知悔。尔知朕心，无吝于言也。」未几，有言中官谢安四川伐木虐民者，于是召弋谦谕曰：「尔本清鲠之臣，朕今取清鲠用尔。」遂升谦副都御史，赐钞千缗，驰驿诣四川罢伐木之役，并纠察安等。 
　　洪熙元年四月，有旨：「邹济、徐善述、王汝玉皆赠官、赐谥，宜建祠于墓，四时赐祭。」臣士奇言于上曰：「礼贵得中，朝廷惟宗庙以四时享，社稷、孔子皆春秋二祀。济等虽有旧劳，不得过社稷、孔子而与宗庙等。」上曰：「吾过矣，过矣。诚念其旧劳不能忘，故率尔下令而不觉其过，今莱尔正此失。」对曰：「先儒有言：『周公之功固大，皆臣子之分所当为。』何况济等。」上曰：「然。」遽召礼部改春秋祭。盖上未尝有固，必心徙义迁善，速于转圜云。 
　　上自少侍太祖皇帝，明于星象。臣士奇侍监国时，间以教臣，曰：「宋、元儒者多晓习，不可忽也。」元年四月中，尚书蹇义、夏原吉、杨荣及臣士奇奏事奉天门毕，上问：「夜来星变曾见否？」皆对曰：「未见。」上曰：蹇三人虽见不能知，士奇当知之。」对曰：「臣愚，亦不能知。」 （「对曰臣愚」，「臣」字原缺，据明朱氏国朝典故本、东里文集本补。） 上曰：「天之命矣。」叹息而起。又明日，早朝罢，召蹇义、臣士奇至奉天门，谕曰：「监国二十年为馋慝所构，心之艰危吾三人共之。赖皇考仁明，得遂保全。」言已泫然。义、士奇亦流涕。臣士奇对曰：「今已脱险即夷，皆先帝之赐，陛下之诚之效，更不烦圣明多虑。」上曰：「即吾去世后，谁复知吾三人同心一诚。」遂出二敕、二印赐两人。臣士奇得「杨贞一」印，敕曰云云。皆拜受而退。盖踰月宫车宴驾矣，呜呼，哀哉！ 
　　玺书附：「敕少傅、兵部尚书兼华盖殿大学士杨士奇：往者，国家肇建两京，政务方殷，朕膺监国之命，卿以翰林亲臣兼职春坊，留侍左右，赞助庶务，敷答章奏。筹划之际，适中为难，朕恒以为虑，尚赖卿一二臣僚同心合德，徇国忘身，屡历艰虞，曾不易志。及朕嗣位以来，嘉谋嘉猷入告于内，期予于治，以惠黎元，正国无贰，简在朕心。兹以己意创制『杨贞一』印一枚赐卿， （「兹以己意创制杨贞一印一枚赐卿」，「枚」原作「敕」，据明朱氏国朝典故本改。） 用藏于家，传之后世，惟卿子孙由是知卿克致显荣不易，惟艰思保守之。惟朕之子孙亦由是知卿弼朕之功，以保全尔子孙，与国咸休，永世无斁。诗曰：『无言不酬，无德不报。』又曰：『靡不有初，鲜克有终。』尚克交修，以成明良之誉。故敕。勤民之玺　洪熙元年四月十五日」 （「洪熙元年四月十五日」九字原在下文按语后，据明朱氏国朝典故本改。） 
　　皇上悯恤民穷，召大学士杨士奇等，令草诏免税粮之半及罢官买。左右言：「地方千余里，其间未必尽无收，亦宜分别，庶不滥恩。」上曰：「恤民宁过于厚？为天下主，宁与民寸寸计较耶？」 
　　按：仁庙履极未久，而所行无非仁民之政。且从善转圜，改过不吝，规摹宏远，事事可为后世法。求之前代，商高宗、周成康匹休，汉文帝、宋仁宗未足多也。惜乎享国太浅，民之无禄，痛哉！ 
　　元年五月，礼部引郡县岁贡生入奏，请如例翰林出题考试。上召士奇至奉天门，谕之曰：「监生之不可用，皆由翰林不严试所致，此弊已数十年，非一朝夕之故，今不可复循旧弊，必严试之。即其中皆下，惟得一人亦可； （「惟得一人亦可」，「得」字原缺，据明朱氏国朝典故本、清胜朝遗事二编本补。） 即皆无可取，亦不妨，但须得实才。」上又言：「科举弊亦须革。」臣士奇对曰：「科举须兼取南北士。」上曰：「北人学问远不逮南人。」对曰：「自古国家兼用南北士，长才大器多出北方，南人有文多浮。」上曰：「然将如何试之？」对曰：「试卷例缄其姓名，请今后于外书「南北」二字， （「请今后于外书南北二字」，「于」字原无，据明朱氏国朝典故本、清胜朝遗事二编本补。） 如一科取百人，南取六十，北取四十，则南北人才皆入用矣。」上曰：「北士得进，则北方学者亦感发兴起。往年只缘北士无进用者，故怠惰成风。汝言良是，往与蹇义、夏原吉及礼部计议各处额数以闻。」议定未上，会宫车宴驾。宣宗皇帝嗣位，遂奏淮行之。 

　　●三朝圣谕录下 （「三朝圣谕录下」，「下」字原缺，据明朱氏国朝典故本、东里文集本补。） 

　　宣德 

　　○宣德 

　　宣德元年，高煦反。上决意亲征，命郑、襄二王监国。明旦，即躬率诸军启行，以阳武侯薛禄为前锋，昼夜兼程而进，不数日，抵城下。高煦不意车驾亲征，猝至，城中震骇，羣下溃散，遂械高煦以归。自八月出师，九月初六日还京，兵不血刃，不逾旬而罪人斯得，遂夷大难。四海永清，荣与原吉二人之力也。后高煦械至京，赐自尽。 （自「上决意亲征」至「后高煦械至京赐自尽」，此段文字明朱氏国朝典故本、东里文集本、清胜朝遗事二编本皆无，三本此处另有一段文字，录如下：「车驾亲征，罪人既得，师还。六部遣尚书陈山迎驾。山见上言：『宜乘胜移师向彰德袭执赵王，则朝廷永安矣。』上召杨荣，以山言论之，荣对曰：『山言，国之大计。』遂召蹇义、夏原吉谕之，两人不敢异议。荣言：『请先遣敕赵王，诘其与高煦连谋之罪，而六师掩至，可擒也。』从之。荣遂传上旨，令士奇草敕。士奇曰：『事须有实，天地鬼神岂可欺乎？且敕旨以何为辞？』荣厉色曰：『汝可沮国之大事乎？令锦衣卫责所系汉府人状，云与赵连谋，即事之因，何患无辞！』士奇曰：『锦衣卫责状，何以服人心？』荣曰：『汝不然吾言，可往与蹇、夏言之。』士奇往见二人言之，蹇曰：『上意已定，众意亦定，可中沮乎？』夏曰：『万一上从公言，今不行，赵后或有变，如永乐中孟指挥之举，谁任其咨？』士奇曰：『今事势与永乐中异。永乐中赵拥三护卫，今已去其二，且昔孟指挥所为，王实不预闻。不然，赵王岂至今日乎！』蹇曰：『既如公言，今若何处置？』士奇曰：『为今之计，朝廷重尊属，厚待之，有疑则严防之，亦必无虞，而于国体亦正矣。』二人曰：『公言固当，然上特信杨荣言，不系吾二人可否也。』士奇退与荣曰：『太宗皇帝惟三子，今上亲叔二人，一人有罪者不可恕，其无罪者当加厚之，庶几仰慰皇祖在天之灵。』荣曰：『汝既不草敕，则我当以闻。』时惟杨溥与士奇意合。溥曰：『吾二人请入见，上明其大义，兵必不可移。』荣闻博言，既趋入见。溥、士奇亦踵其后，而门者止吾二人不得入。已而，有旨召蹇、夏入。蹇、夏以士奇言白，上意不怿，然亦不复言移兵，遂还京。自是道中有顾问，惟召荣及蹇、夏，不复召士奇及溥。至良乡，臣二人始得见。上意犹若未平，忽厉声曰：「好机会不得乘，到家皇太后必见尼矣。』上至京，大悔，不复及彰德事。然言者犹喋喋，请尽削赵护卫，且请召赵王拘之京师。上皆不听。一日，特召士奇谕曰：『言者论赵王日益多，如何？』对曰：『今日宗室惟赵王于陛下最亲，当思保全之，毋惑羣言。』上曰：『吾亦思之，皇考于赵王最友爱，且吾今惟一叔，奈何不爱？然当思所以保之之道。吾今将封羣言，俾都御史刘观及公侯中选一人赍以示之，使自处。』对曰：『必不得已，则于皇亲中择一人与赵心相孚者偕观行，庶几有所开导。』上曰：『然则谁可？』对曰：『广平侯袁容至亲，且善开谕，更得玺书亲谕之，尤好。』上从之，遂遣容、观行。赵王得玺书及言者所上章，大喜曰：『吾生矣！』即献护卫，且上表谢恩。而言者顿息。上待赵王日益亲厚，而薄陈山，竟疏斥之。盖上初虽为山所惑，而后灼知其非。踰数月，召士奇至南斋宫谕之曰：『吾待赵叔不失亲亲之礼，尔有力焉。自今毋以见忤为嫌。』遂赐白金、宝楮、文绮。」） 
　　按：杨、夏二公此举，鉴建文之失也。当时事起仓卒，人心汹汹，高煦素号勇悍善战，诸将所畏，苟宣庙稍涉犹豫，不即决亲征而命将，天下事未可知，九州岛生民将复不胜其荼毒矣！幸而奋策决机，风驰电击，所谓迅雷不及掩耳，遂使羣凶瓦解，曾不崇朝，克清大憝，永安宗社，兹非斯世斯民之大幸与！ 
　　宣德二年十月，黎利遣人进前安南陈王三世嫡孙暠表，乞立为陈氏后，其辞恳恻。上览之，密示英国公张辅，辅对曰：「此不可从。将士劳苦数年，然后得之。此表出黎利之谲， （「此表出黎利之谲」，「谲」原作「适」，据明朱氏国朝典故本、东里文集本改。） 当遂发兵诛此贼耳。」辅退，乃召尚书蹇义、夏原吉示之，且谕二人曰：「何以处之？」 （「何以处之」，「处」原作「遽」，据明朱氏国朝典故本、清胜朝遗事二编本改。） 二人对曰：「举以与之，无名，徒示弱于天下。」二人退，遂召杨荣及士奇，出表示之， （「出表示之」，「出表」二字原误倒，据明朱氏国朝典故本、东里文集本改。） 且谕以三人所对，曰：「今日与尔两人决之。」荣对曰：「永乐中费数万人命得此，至今劳者未息，困者未苏，发兵之说，必不可从。不若因其请而与之，可旋祸为福。」上顾问士奇云何，对曰：「荣言当从。求立陈氏后者，太宗皇帝之初心，求之不得，乃郡县其地。十数年来，兵民困于交址之役极矣！此皆祖宗之赤子，行祖宗之初心以保祖宗之赤子，此正陛下之盛德，何谓无名？且汉弃珠崖，前史为荣，何谓示弱？士奇侍仁宗皇帝久，圣心数数追憾此事， （「圣心数数追憾此事」，「此事」二字原缺，据明朱氏国朝典故本、东里文集本补。） 臣愿陛下今日明决。」上曰：「尔二人言正合吾意。皇考言吾亦闻之屡矣，今吾三人可谓同心同德。」遂命尚膳赐酒馔。明旦朝罢，出暠表示文武羣臣，且谕之曰：「太祖皇帝初平天下，安南最先朝贡，及黎氏篡弒， （「及黎氏篡弒」，「篡弒」原作「谋篡」，据明朱氏国朝典故本、东里文集本改。） 毒虐国人，太宗皇帝发兵诛之。本求陈氏之后立之，求之不得，始郡县其地。至我皇考，每追念往事，形诸慨叹。此数年来，一方不靖，不得已屡勤王师，岂朕所乐！今陈氏既有后，尔等试观表中所言，其从之便，抑不从之便？」羣臣对曰：「陛下之心即祖宗之心，且偃兵息民，上合天心，从之便。」上曰：「论者不达止戈之意，必谓从之不武。 （「必谓从之不武」，「之」字原无，据明朱氏国朝典故本、东里文集本补。） 但得民安，朕何恤人言！其从之。」 
　　宣德二年十月二十七日，上将赦交址，命羣臣举奉使者。佥举上闻已定，明旦，尚书蹇义欲易以伏伯安，众莫敢异之。士奇私与夏原吉曰：「此无藉小人，用之必辱朝廷。公当榻前力主张。」盖时上多主夏言。既而，有旨召众皆入，蹇遂奏用伏。上顾问夏，对曰：「不可用。」蹇曰：「伏善言语，非众所及。」士奇曰：「伏有秽行而无学识，遣之必辱国。」遂不用。又数日，士奇独对，上曰：「朕旁询伏伯安之行，乃贪淫无耻人，蹇何为欲用之？」对曰：「蹇不过取其能言，然言不当理，虽蛮夷之邦不能行。且恣其所行，必为蛮夷所鄙。」上曰：「蹇举固非，众何以皆默不言？」对曰：「非比蹇也，盖亦重其能言。」上曰：「蹇不尤夏与尔否？」对曰：「蹇平日和厚，无人己心，况于国事，孰敢偏任己见？」上喜曰：「君子和而不同是已。向因尔言伏之力，故决不用之，朕已知尔心。继今但一志为国，毋惮违众。」 （「毋惮违众」，「毋」原作「母」，「违」原作「为」，据明朱氏国朝典故本、清胜朝遗事二编本改。） 士奇叩首言：「谨遵圣谕。」 
　　宣德三年十月，刘观有罪下狱。先是，六月中一日早朝罢，召杨荣及士奇至文华门，命光禄赐食，既，上曰：「吾三人商量一事，京师端本澄源之地，祖宗时朝臣无贪者，年来贪浊之风满朝，何也？」士奇对曰：「贪风永乐之末已作，但至今甚耳。」上问：「永乐何如？」对曰：「十五六年以后，太宗有疾多不出，扈从之臣放肆无顾藉，请托贿赂，公行无忌。此事已彻九重，但未举发。仁宗尝为士奇言，初到北京，上问：『南京臣寮有能守廉者否？」对曰：『无敢不守。』上曰：『扈从来此者赃赂竞行，其能守廉惟吏部侍郎师逵一人，汝当知之。』」荣曰：「是时赃贪，方宾最甚。」上问：「今日之贪，谁最甚者？」荣对曰：「莫甚刘观。」臣曰：「风宪所以警肃百寮，宪长如此，则不肖御史皆效之。不肖御史差出四方，则不肖有司皆效之。」上抚掌叹曰：「除恶务本。」又问：「廷臣中今谁可使掌宪？」两人久未对。上曰：「未必都无一人？」士奇对曰：「通政使顾佐廉公有威，曾任御史及按察司，皆有风采。」荣曰：「佐亦尝为京尹，能防禁下吏，政清弊革。」上喜曰：「顾佐乃能如此。」命赐茶而退。数日，有旨令刘观巡阅河道。观行十数日， （「观行十数日」，「十数日」原作「数十日」，据清胜朝遗事二编本改。） 升顾佐右都御史，赐玺书，令考黜不肖，洗涤积弊。佐奏黜其属不肖者二十余人，罪甚者发辽东。于是，御史连章劾奏观贪赃狼藉，并奏其子辐胁制诸道，骋私灭公，皆明着实迹。上大怒，追观父子皆至，出御史章示之。既承伏，法司坐观重法，以辐同犯，免科具奏。次年四月，上召荣及士奇以奏示之，且曰：「观负朝廷，处重非过。」士奇对曰：「观诚有罪，但经事四朝，数受显任，愿姑屈法全其生。」荣亦乞贷之。上曰：「为汝二人，曲贷其死，发为边吏。」荣曰：「辱之过甚，与死等耳。」上曰：「欲父子皆贷乎？」荣曰：「子发戍边，而令观随居，恩与法两尽矣。」遂命法司发辽东。 
　　宣德四年十月，一日朝罢，侍上于左顺门，遥望见大学士陈山，上曰：「汝试言山为人。」对曰：「君父有问，不敢不尽诚以对。山虽侍从陛下久，然其人寡学多欲而昧于大体， （「然其人寡学多欲而昧于大体」，「于」原作「干」，据明朱氏国朝典故本、东里文集本改。） 非君子也。」上曰：「然赵王事几为所误，朕已甚薄之。近闻渠于诸司日有干求不厌，当不令溷内阁也。」盖上初临御，以山及张瑛东宫旧臣，俱升内阁视事。二人行相类， （「二人行相类」，「行」字原缺，据明朱氏国朝典故本、东里文集本补。） 至是浸闻于上。数日后，有旨调瑛南京礼部，山专教内竖，俱罢内阁之任，朝士皆颂上明决。山遂见疏，不复得近扆前矣。 
　　宣德四年，顾佐自升都御史，宪度严明，宿弊清革，下至吏卒， （「下至吏卒」，「吏卒」原作「使卒」，据明朱氏国朝典故本、东里文集本改。） 悚骇懔然。吏有遭笞者，捃摭佐之过，谓受皂隶赂放归， （「谓受皂隶赂放归」，「谓」字原无，据明朱氏国朝典故本、东里文集本补。） 悉具姓名诉通政司以闻。上密以示士奇，且曰：「尔不举佐廉乎？」对曰：「所诉之事诚有，非诬。盖今朝臣月俸米止给一石， （「盖今朝臣月俸米止给一石」，「今」原作「自」，据明朱氏国朝典故本、东里文集本改。） 薪炭、马刍咸资于皂，不得不遣半归，使备所用。皂亦皆乐得归耕，实官、皂两便。此京师大小臣寮皆然，臣亦然。自永乐以来如此，仁宗皇帝固知之，所以增朝臣之俸。」上叹曰：「朝臣之难如此。」因怒诉者曰：「朝廷用一好人，辄为小人所排。」欲下法司治之。士奇对曰：「此末事，不足上干圣怒，但付佐自治，恩与法并行矣。」士奇退，上召佐，以吏诉状授之，谕之曰：「放皂归耕，使给薪刍，京官皆然，不足为过。小人不乐检束，诬陷正人，汝自治之。」佐叩首退，召吏示之状，吏恐甚，佐曰：「上命我治汝，我姑容汝，但改行为善。」竟不治之。上闻之，喜曰：「佐得大体矣。」数月，有囚告佐累累枉人重罪，不听诉理者。上大怒，召杨荣及上奇谕曰：「此必有重囚教之排佐， （「此必有重囚教之排佐」，「之」字原缺，据清胜朝遗事二编本补。） 小人陷正人，不可不究治。」遂命三法司鞫之，实千户臧清杀一家无罪三人， （「实千户臧清杀一家无罪三人」，「三人」原作「二人」，据明朱氏国朝典故本、东里文集本改。） 当死，代写状教之诬告。上曰：「不诛之，佐何以行事！」立命磔清于市。盖上去恶佑善，明决率类此。 
　　宣德五年二月十九日，上御南斋宫，召士奇谕曰：「吾欲下一宽恤之令，今独与尔商之。然吾未能悉知，尔当效帮助。」 （「尔当效帮助」，原作「尔当益效助」，据明朱氏国朝典故本、东里文集本改。） 遂命内侍具楮笔。上曰：「免灾伤税粮当是首事。闻民间亏欠畜马骡驴，所司追偿甚迫，民计无出，亦甚艰难，部官坐视而不言。」对曰：「陛下圣念及此，生民之幸。各部惟知督责下民以供公家，而不顾民心之离，故一切民瘼蔽不以闻。今所当宽恤者，殆非此两事。」 （「殆非此两事」，原作「非恃此两事」，据明朱氏国朝典故本、东里文集本改。） 上曰：「汝所知者具言之。」对曰： （「对曰」，「曰」字原缺，据明朱氏国朝典故本、东里文集本补。） 「百姓积年负欠薪刍及采办买办之物，所司责偿甚急，皆当宽贷。各处官田起科不一，而租额皆重，细民困乏，郡县以闻，苏州尤甚。户部固执，悉不与除豁，细民多有委弃逃徙者，此当量与减除。部符下郡县采办买办诸物，但一概派征，更无分别出产与否，非出产处百姓数十倍价买纳。此请戒约该部，今后凡物只派产有之处，不许一概均派苦民。年来刑狱冤滥者多，感召旱涝恐由于此，请戒饬法司，敦用平恕，务求情实。今工匠之弊尤多，四方远近，每户不问几丁，悉征在京，役于公者什不一二，余皆为所管之人私役，不得营生，嗟怨溢路。此请命官巡察究治及分豁户丁之半，放回单丁者，免老病，无余丁者除籍。又有平民本非业匠，为怨家诬引者，当审实除豁。南方运粮至此，人力甚艰，而仓廪无关防，奸人盗窃，动辄数万， （「奸人盗窃动辄数万」，「盗」原作「益」，据明朱氏国朝典故本改。） 前者就执，后者复继，恬无警畏，此请命风宪关防巡察。」上叹曰：「朝廷任六卿，但知苛责下民，而不能察奸清弊，有愧厚禄矣。尔所陈有益于朕，有益于民，此皆应行。」命即草敕，明旦颁下，遂令尚膳赐馔。敕谕既下，上闻众心悦戴，召臣士奇赐钞三千缗、文绮二端及羊酒，臣叩首受赐。上笑曰：「薄用润笔耳。」 
　　宣德五年三月清明节，上奉皇太后谒陵。谒毕，上侍皇太后于行殿，赐英国公张辅、尚书蹇义及士奇、杨荣、金幼孜、杨溥四人见。太后曰：「 尔等皆先朝旧臣，勉辅嗣君云云。」遂赐酒馔及白金彩币，皆叩首退。既还京，士奇间因独对，上曰：「前日陵上，汝等谒太后退，太后为朕言，皇考往年在宫中谈汝等姓名及行事甚熟，太后悉能记忆。其间才学孰优孰劣， （「其间孰优孰劣」，「孰劣」二字原误倒，据明朱氏国朝典故本、东里文集本补。） 肯任事不任事，皆有讥评。言：『辅虽武臣，而达大义；蹇重厚小心，但多思而少断；尔能持正言，不避迕意，议事之际，先帝数不乐汝，然终从汝以不败事。尝有一二事之失，先帝甚悔不从汝言。』太后又谓朕曰：「凡正直之言，尔不可以为迕而不从，谨之，谨之。』」士奇对曰：「太后之盛德，仁宗皇帝之盛德也。愿陛下常奉圣谕。」 
　　宣德五年六月，一日，上于文华门御道屏左右，独召臣士奇谕曰：「杨荣家畜马甚富，初闻之张瑛， （「初闻之张瑛」，「张瑛」原作「张英」，据明朱氏国朝典故本、东里文集本及明史卷九宣宗本纪改。） 未信，今察之，皆得之边将。荣交通边将甚密， （「荣交通边将甚密」，「荣」字原缺，据明朱氏国朝典故本、清胜朝遗事二编本补。） 岂可任于亲密之地。」对曰：「荣与诸将交，盖因永乐中扈从北征，太宗皇帝命掌兵马之数，以此于诸将稔熟。今内阁诸臣知边将之强弱才否、边境之远近险易、四裔之顺逆委曲，推荣一人知之详，臣等皆所不及。方今用人之际。荣未可辄他用。且其在密地，凡制敕中予夺高下皆禀上旨，又有臣等同议而行，岂荣所得独专。且臣与之同官久，亦尝观其廐马，三五匹有之，多亦不能畜，盖刍菽未易办。」上曰：「尔未知，其家马多即鬻于市，朕知之审矣。渠数请复永乐以来调卫军官，朕询兵部，言有罪调卫，洪武旧制，无可复之理。朕固已疑之。」对曰：「此事亦未明，但其人尚有他长可用，幸姑容之。」上曰：「朕初嗣位，若惟信荣言而不听蹇、夏，则土奇不得在此久矣。今士奇乃力佑荣乎？」对曰：「陛下曲容臣，天地之恩也。臣今日亦愿陛下推天地之量容荣，使之改过自效，此道在陛下今日所当行。」上意乃解，然自是不专任之矣。 （「然自是不专任之矣」，「然」字原无，据明朱氏国朝典故本、东里文集本补。） 
　　按：文华殿召对，上之疑杨荣甚矣，非士奇维持调护，极力捄解，荣其殆哉！然荣尝短奇于上，而奇保全若此，与王旦之荐寇准一心也。嗟夫！僚友之间，名相倾、位相轧者不少矣，如奇者岂多见哉！且鸟共枝则相啄，马共枥则相踶，世俗之情，纔一共事，忌心顿生，因利乘便而弯弓下石不遗余力者，又西杨之罪人也，视此宁不愧死哉！ 
　　宣德六年七月，时上颇好微行。一夕，漏下二十刻，以四骑出，过臣前，报者言：「范太监来。」士奇仓皇出迎，上已入门立月中。 （「上已入门立月中」，「立」原作「之」，据明朱氏国朝典故本、东里文集本改。） 士奇俯伏悚惧，言：「陛下奈何以宗庙社稷之身而自轻扰尘埃，昏暗中谁识至尊？万一或有识者，变起仓猝，何以备之？」上笑曰：「思见卿一言，故来耳。」遂屏左右。语竟，顾谓士奇曰：「此居且弊，当为尔葺理。」士奇叩首恳辞曰：「陛下官殿未建，臣必不敢当。 （「陛下宫殿未建臣必不敢当」，「陛」、「必」两字原缺，据明朱氏国朝典故本、东里文集本补。） 且车驾今夕俯临， （「且车驾今夕俯临」，「俯」字原本空缺，据明朱氏国朝典故本、东里文集本补。） 外间明日必有知者，万万自此慎出，事变不测当虑也！」驾还宫。明旦，遣太监范弘密问士奇：「车驾幸临， （「车驾幸临」，「车」字原本空缺，据明朱氏国朝典故本、东里文集本补。） 曷不谢？」对曰：「至尊夜出，愚臣迨今中心惴栗未已，岂敢言谢。」又数日，遣弘问士奇曰：「今天下平静，上时一微行，何足过虑？尧不微行乎？」臣对曰：「陛下尊居九重，恩泽岂能遍洽幽隐，万一有冤夫怨卒窥伺窃发，诚不可无虑。」后旬余，锦衣获至二盗，盖盗常杀人，官捕之急，遂私结约候车驾之玉泉寺，挟弓矢伏道边林莽中作乱。时有捕盗校尉亦变服如盗羣，真盗不疑，以其谋告之，遂为所获。上既诛二盗，叹曰：「士奇言不虚。」即日，遣范太监赐白金文绮。士奇明旦入谢，上谕盗谋，且曰：「爱朕莫如汝，自今如汝言，不复微行。」士奇叩首。盖大臣中先有导上以天下平宁可微行而生日得赐钞及马者，故至是有「爱朕莫如臣」之说云。 
　　八月，车驾巡边阅武，至蓟州遵化，驻师石门。边报兀良哈万余骑入寇，已迫塞下，将士请击之。上曰：「兵贵神速，朕以铁骑争先赴之，当令迅雷不及掩耳。将士以次徐来。」上率兵至喜峯口前，包虏阵，飞矢如雨，虏狼狈死者甚众，余众退走。上以铁骑数百绕出阵后，尽获之，斩其酋首，遂命将士捣虏巢穴，悉收其部落人口、驼马、牛羊、辎重不可胜计。 
　　按：宣庙英武亚于成祖，故平内难、芟外夷皆躬履戎阵，如摧枯拉朽。其所以然者，由宣庙为太孙时尝因猎讲武，从成祖北征，习知用兵，故遂能如此。亦由去国初未远，乘祖宗百战之余威，将士习于戎阵，战胜攻克固非偶然也。至正统之末，国家承平已久，英宗生长深宫，王振不知而欲效之，遂致蒙尘之祸。故愚尝谓正统土木之役，宣庙此役误之也。 
　　九月，车驾巡边，至洗马林而还。 
　　按：宣庙御极六载，巡边阅武者四焉。实警肃人心，振扬威武，饬励边防有赖于此，胡虏所以知畏，而边鄙所以不耸也。近日边防玩弛之余，圣子神孙能绳祖武，时一行之，其于安边，不惟无益。或曰后来武宗之屡巡边关，非然耶，曰宣祖之巡边也，为边防；武宗之巡边也，为游幸。二者得失相去天渊。 
　　宣德七年二月二十八日， （「宣德七年二月二十八日」，「二月」原作「八月」，据明朱氏国朝典故本、清胜朝遗事二编本改。按后文又载「八月」，亦见此处之误。） 上召臣士奇至文华殿，谕曰：「忆五年二月共尔南斋宫论宽恤事，今两阅岁矣，民事不又有可恤者乎？」对曰：「诚有之。只五年官田减租额一事，圣恩已下，玺书已明，民间已知，户部格而不行，至今仍旧额追征，小民含冤不已。」上怒曰：「户部可罪也。」对曰：「此循习之弊，永乐末年多如此。往年高煦反，以夏原吉为奸臣之首，诬指此事为说。」上怒稍解，曰：「今欲再下敕，宽恤必举此为第一事，却于其末增云中外该管官司不许故违。」 （「却于其末增云中外该管官司不许故违」，「该管」二字原无，据明朱氏国朝典故本、清胜朝遗事二编本补。） 上又曰：「如再格不行，朕必罪之不恕。汝试言今日之事当宽恤者。」对曰：「事有当变通者不宜执一，如逃民一事，其初本因赋役繁苛，不得已为偷生之计。历岁已久，朝廷虽已赦宥复业，而家业尽丧，非但归无所资，又有公私债负之扰，势不能归，所在官司又不能容，则往往逃聚山林，相结为非，积微至着，盖有可虑。愿得恩旨下有司，凡逃民愿归乡者，令郡县用心抚恤，优免差徭，不愿归者，听于所在附籍为民，官给空闲田庐处之，免差役三年，庶以安其危，亦弭患于未萌。」上曰：「此事须行，盖在彼在此皆朝廷之民，何须定逼之归，但得人安足矣。」臣又言：「各处课程先因钞法不通，加倍其额征纳，盖一时之权。今钞颇流通，宜量减倍征之额。」又言：「天下课程皆纳钞，惟湖广、广西、浙江商税、鱼课旧例皆纳银，民不胜弊，请裁为一例。」上笑曰：「此两事皆须变通，其课程纳银者悉改纳钞，银一两折钞百贯。」臣又言：「田里小民之不安，皆原有司之贪污暴虐，请令风宪考察奏罢。」上曰：「然向使不罢刘观，风宪亦未得清。尔此言是，但有司中有廉干、能兴利除害者， （「尔此言是但有司中有廉干能兴利除害者」，「是但」二字原误倒，据明朱氏国朝典故本、东里文集本改。） 亦令具名来闻，用凭奖擢。」臣又言： （「臣又言」，「臣」字原缺，据明朱氏国朝典故本、东里文集本补。） 「方面郡守皆是要职，吏部往往循资升授，不免愚良混进。请令吏部自今方面郡守有阙， （「请令吏部自今方面郡守有阙」，「今」原作「令」，据明朱氏国朝典故本改。） 令京官三品以上及布政、按察荐举，务取廉公、端厚、识大体、能为国为民者，仍属吏部审其所保，果可用，然后奏闻，量授以官。后犯赃罪，并坐举者。又请令法司，凡保举授官，有人指告其罪者，必先取问干证明白，然后奏闻，请旨提对，庶几不为小人诬陷。」上曰：「然若所举得人，须保全之，庶不堕小人之计。」上又曰：「更责吏部须慎选县令。」臣又言：「年来吏员太冗，其间多有昏昧愚劣不通文理，今后请令六部、都察院、翰林院会同考试选用。」 （「今后请令六部都察院翰林院会同考试选用」，「六部」原作「吏部」，据明朱氏国朝典故本、东里文集本改。） 臣又言：「今军民中岂无文学才行卓然出众及有智谋材勇精于武畧者？请令羣臣询察，举保选用。」上曰：「进贤之路宜广，此皆应行。若有拘于例者，宜当开广。」臣言：「唐虞之世，罚弗及嗣。今极刑之家有贤子弟，例不许进用。」上曰：「舜殛鲧用禹，圣人至公之心也。」又曰：「刘翀亦极刑家，今不在侍近乎？汝于敕谕中明书极刑除犯谋反、大逆外，其余犯者其子弟有文学才行，并听举用。」上曰：「此数事皆可书敕颁下矣。」臣进曰：「愚臣一人?闻不广，愿更得一人同论此事，庶几可以推广圣泽。」上曰：「若多令人知，即敕谕未下，事已徧播于外矣。」臣对曰：「大臣中固有谨厚者。」上曰：「胡濙谨厚，汝与之密议，就录稿进来。」于是，臣退，同濙议，增十数事通录，明旦进呈，上悦。三月朔，玺书遂下。 
　　宣德七年八月，上在宫中览尚书黄福赞漕运时言便民数事，出其章示臣士奇，且谕臣曰：「福所言皆智虑深远可行。今六卿中其谁之伦？」对曰：「福受知太祖皇帝，最先大用。其为人正直明果，一志于国家生民，今六卿中鲜及之。永乐初建北京行部， （「永乐初建北京行部」，「行」字原缺，据明朱氏国朝典故本、清胜朝遗事二编本补。） 命之绥辑凋瘵。及得交址，命总藩宪之政，安新附之众，躬勤夙夜，具有成绩。才德兼备，有大臣体，诸卿诚不及之。福今年七十矣，诸后进少年高坐公堂理政事，享安佚，出入舆马驺从扬扬，福四朝旧人，乃朝暮奔走道路，劳瘁不已，殆非国家所以优老敬贤之道。」上曰：「非汝不闻此言。吾尝欲得一老成忠直之人，处之南京根本之地，缓急可倚，今以命福，岂不诚当。」士奇对曰：「福必不负陛下任使。」明旦，上命吏部改福南京户部尚书，中外闻者皆悦。盖上之纳直言，明于用人概类此。 

