大明英宗睿皇帝宝训

序 
　　朕闻古昔圣王之有天下也抚世酬物奠安民生必有令谟嘉猷善政善教以敷诲当时流播后世为子孙慎守法此三代之君所以国祚灵长绵世数百者以前作后述继继承承敬守世范之有自也仰惟我
　　皇考英宗法天立道仁明诚敬昭文宪武至德广孝睿宗皇帝英明天纵睿智夙成加以 
　　圣学缉熙孜孜匪懈爰自冲龄嗣登 
　　大宝于礼乐刑政之要典章文物之施咸断自 
　　宸衷绰有条理凡在廷在外所用惟贤非贤不用尊居天位先后历二十有二载虽中更多故然道足以济之德足以镇之是以华夷归戴海宇太平光崇
　　庙貌为本朝 
　　英宗中庸曰惟天下至圣为能聪明睿智足以有临也 
　　皇考临天下之德与至圣同功可谓盛矣哉乃者国史成书爰命儒臣采辑 
　　皇考言行政事之可师可法者以为宝训总一十二卷呜呼先圣后圣其揆一也 
　　皇考之位即 
　　祖宗之位其德即 
　　祖宗之德矣顾予小子受命维新敢不因言以求其德因德以求其心思以保天位于无穷者乎尚惟后之子孙臣庶一体遵承以隆世守则三代所以久安长治之道不在于昔而在于今日矣诗曰不愆不忘率由旧章其斯之谓欤谨序于篇首
　　成化三年  月 
大明英宗睿皇帝宝训序终

大明英宗睿皇帝宝训卷之一   
　　光禄大夫柱国少傅兼太子太傅礼部尚书武英殿大  士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕＜彳胤-丿＞昌谨阅
　　敬天 
　　○正统五年九月壬寅 
　　御制观天之器铭曰粤古大圣体天施治敬天以心观天以器厥器伊何璇玑玉衡我象天体衡审天行历世更代垂四千祀沿袭有作其制寖备即器而观六合外仪阳经阴纬方位可稽中仪三辰黄赤二道日月暨星运行可考内仪四游横箫中贯南北东西低昂旋转简仪之作爰代玑衡制约用密＜锍-釒＞朗而精外有浑仪反而观诸上规下矩度数方隅别有直表其□八尺分至气序考景咸得悬象在天制器在人测验推步靡忒毫分昔作今述为制弥工既明且悉用将无穷惟君勤民事天首虔民不失宁天其予顾政纯于仁天道以正勒铭斯器以励予敬
　　○十二月丁酉敕在京文武群臣曰昨钦天监言明年正月朔日食凡九十一秒故事食不一分者不救护朕惟事天之诚虽微必谨敬天之变岂以微怠况兹岁始阳德方亨致灾有由敢忘祗畏是日在京文武群臣悉免贺礼及期救护如制
　　○正统六年正月庚子行在礼部尚书胡濙奏本年正月朔午刻日当食 
　　皇上敬谨天戒预敕群臣救护如制至期天气晴明太阳正中无纤毫之亏此盖 
　　皇上至仁大德下及于民上格于天是以当食不食礼宜庆贺 
　　上曰此是 
　　上天垂眷君臣当益加敬慎不可怠忽庆贺礼免行 
　　○天顺七年正月癸卯 
　　上因足疾久不视朝是日以将大祀 
　　天地誓戒文武群臣乃力疾视朝至期 
　　上谓内阁臣曰朕足疾未愈欲自行礼但拜下艰于起命人扶可乎对曰 
　　陛下若能力疾行礼足见敬 
　　天之诚扶何妨遂自行礼 
　　圣孝 
　　○正统元年闰六月壬午 
　　上谕行在礼部臣曰 
　　山陵祭祀衰戚存焉服饰华丽岂礼所宜朕自今后每祭 
　　孝陵 
　　长陵 
　　献陵 
　　景陵行礼之日与百官俱具浅色衣服如洪武永乐例尚书胡濙等顿首奉命 
　　○天顺二年正月己卯 
　　上率文武群臣捧册宝尊 
　　皇太后为 
　　圣烈慈寿皇太后先是敕礼部曰 
　　皇太后抚育朕躬君临天下盖有年矣暨朕居南宫上贻忧危近者仰荷以 
　　祖宗社稷为虑废黜昏乱俾朕复承大统康济天下其有功于 
　　宗社生民甚大宜上徽号以示尊崇用表朕诚孝之心于是礼部具仪以闻遂行礼 
　　○天顺七年闰七月戊午敕谕文武群臣曰昔我 
　　皇考临御之日 
　　母后胡氏自惟多疾不以躬承祭餋重以无子固怀谦退上表请闲让位于我 
　　母后孙氏 
　　皇考已从所志就闲别宫其称号服食侍从悉如旧厥后 
　　母后胡氏遗荣慕道益尚清虚游优有年以至令终朕于时幼冲不敢固违其志已尊谥为静慈仙师而凡祭葬之仪亦惟是称皆所以成其志也朕今思之
　　母后之志虽成而为子之心终有未尽尔礼部宜会群臣仍议上 
　　皇后尊谥令所司修葺陵寝如制盖欲因其志之所安而致尊崇庶几于礼于情两尽而无憾也 
　　严祀礼 
　　○宣德十年六月丁卯敕行在太常寺官曰朕惟祀神国之大事庙宇坛墠惟修惟洁牺牲粢盛惟豊惟备圭币香祝荐献之具乐舞之设咸用整饬惟尔之职凡典守坛庙及诸执事尔恒戒警之俾存其诚以时共事彼或不恭越礼废事尔具以闻必斥去之尔尚齐洁一心昭事
　　天心鬼神以迓祯祥上佑我国家下福我臣民惟尔禄位亦保永久钦哉 
　　○正统二年十二月丁丑行在礼部奏正统三年正月初六日享 
　　太庙 
　　上御正殿受奏然是日值 
　　宣宗皇帝忌辰例不鸣钟鼓第视事西角门礼有不同请裁之 
　　上曰祭祀重事还宜升殿余悉遵永乐间例行之 
　　○正统九年闰七月甲申敕礼部工部曰朕惟国之大事莫先于事神古者帝王率用兹道我国家自 
　　祖宗以祗事神祗载在祀典已有定制朕嗣承大统惓惓于兹比闻天下岳镇海渎及府州县社稷山川文庙城隍应祀坛庙历年既久多为风雨损敝所司不能时加修葺分巡宪臣亦罔加意甚至容人亵渎致伤和气尔等其谕两京及天下有司于应祀神祗坛庙久荒废者即设法备料修理工程大者酌量事宜以闻修完之日择人奉卫务在敬慎不许亵慢仍令风宪官按临巡视其有损坏不修及因修理害民者悉罪不宥
　　○正统十二年五月己酉命南京工部修历代帝王本朝功臣真武普济祠山五显嘉祐及汉寿亭侯晋卞忠贞公南唐刘忠肃王宋曹武惠王元卫国忠肃公都城隍十三庙俱于内库支给物料
　　谨天戒 
　　○正统四年六月戊戌敕谕公侯伯五府六部都察院等衙门官曰朕恭嗣大统夙夜祗勤惟 
　　天惟 
　　祖宗付托之重不敢怠逸比年以来停罢一切徵歛除逋负薄刑罚所冀四方咸遂生息今岁以来灾沴数见京畿尤甚自三月至五月亢旸不雨甚伤农麦五月中至六月连雨不止河决堤岸渰没田稼城中倾塌官民庐舍亦有渰溺死者深用兢惕洪范咎徵皆由人事盖朕不德之所致也其听纳之弗审欤谗佞之弗戢欤政事之臣有颇仄欤辅弼之臣失其职欤何灾异特甚循省厥由用图善道尔等皆与国同体岂当默默坐视而弗思弗勉乎自今其体朕心以敬
　　天爱人为心毋懈夙夜夫持廉戒贪者善身之本致公绝私者善政之要勿谓可欺神鉴孔明勿谓无害天应可畏钦哉勖哉往务善政庶几以回
　　天意以固 
　　宗社生民之福尔亦尚利哉 
　　○七月癸酉敕南京守备襄城伯李隆参赞机务少保兼户部尚书黄福及六部都察院曰得奏言六月二十九日大风之异朕用惕然夫南京国家根本之地天变若斯所系非小卿等皆国家大臣休戚攸同宜敬慎庶政纤毫无忽密察奸宄杜渐防微文臣以安民为重武臣以备兵为务念兹在兹夙夜罔怠凡有扰害军民不便之事悉条列以闻庶承
　　上天警戒之意 
　　○正统五年三月己未敕南京守备襄城伯李隆参赞机务兵部右侍郎徐琦曰得奏言二月二十二日夜风雨之异朕惕然祗慎尔等亦宜体朕此心敬天恤人其江上所损漕运人舟既皆漂溺无存即令户部验数除豁不许复有科徵各门所损垂＜脊-月目＞兽牌等件悉令所司如旧修理不许托此以重扰人故谕
　　○十二月己卯敕陕西镇守巡抚巡按都布按三司等官曰得奏知兰县地震城堡墩堠官民庐舍颓压甚众此上示戒实由人事所召必非偶然敕至即遣人巡视凡诸关堡及此农闲料工修筑其被灾之家量加赈恤毋令失所仍具实来闻尔等皆国家大臣及耳目之官受朕托一方军民休戚之所系天戒若此厥有所由宜夙夜修省询察军民利病思所以处置之用弭灾异以副朕敬天爱民之心
　　○正统六年六月庚午行在礼部尚书胡濙等言今年四月以来亢晹不雨蝗蝻为患拨之天意验诸人事皆由臣下才德疏庸政事缺失有乖阴阳之和所致乞令文武百官自本月初七日为始斋沐思过仍令大臣于在京各神庙行香及下道录司慎选道流尽诚祈祷庶几少回天意
　　上曰应天以实不以文今上天降灾在修德以弭之岂区区祷祠所能免也不必行 
　　○壬午掌行在后军都督府事太子太保成国公朱勇吏部尚书郭琎等上章自讼以为灾沴之兴实由臣等冒昧所致伏乞
　　圣恩＜氵亟＞贷许令戴罪修省以图自新其属官中有不职者臣等考核奏闻在外官吏先令巡按御史考察然后选择大臣遍历询访务在官得其人军民安业以上回天意
　　上曰尔等宅心公私处事得失皆朕所素知但念尔等为朝廷重臣非有大故悉置不问奈何善不加修过不知悔致滋物议之纷纷也继自今宜革心改行以赎前愆往岁遣令考外任官进退多有心今始行之其贪酷虐害军民者令御史三司官体实来闻
　　○正统九年十二月壬戌敕靖远伯王骥等曰比闻甘肃风变屡作实 
　　上天昭示儆戒之意卿等受朕重托其与各总兵镇官夙夜尽心经画严谨了备盖外虏窥伺之心无时或忘卿其多遣间谍探其众寡以为战守之计务在采择众善毋拘故常
　　○天顺元年四月甲午敕谕五府六部都察院大理寺等衙门曰朕新复位夙夜兢惕永惟致理之要在乎敬
　　天勤民然欲从事于斯而无失盖必君臣同心而后可矧今天之灾沴消弭未尽民之饥困拯济未苏是惟朕躬之忧亦惟尔文武群臣之忧也其自今月初一日为始朕与尔群臣各致斋三日朕亲露祷于
　　昊天上帝为民请命朕又闻之应天以实不以文得民以政不以言继自今朕其恒自修省尔群臣亦共儆戒于心慎＜棥心＞于事凡有可以匡辅朕躬以安国家以便军民利所当兴毙所当除者各从职掌明以条奏施行务底实效毋事虗文庶几君臣交修以尽敬
　　天之实勤民之责而得致理之要其尚之慎之 
　　○六月己亥是日清霁酉刻大风雷雨骤从西北来发树坏屋须臾雨雹大如鸡弹至地经时不化奉天门东吻牌摧毁钦天监奏雹者阴胁阳也盛阳雨水气热而阴胁之则转为雹占书曰凡雨雹所起必有愁怨不平之事伏乞
　　皇上谨遵天戒修省＜宀十见＞恤天下刑狱 
　　上览奏毕谕群臣曰上天示戒固朕菲德不能召和亦尔群臣不能尽职或刑狱冤滥所致朕自当修省尔群臣亦当警惕内外刑狱有冤滥未伸者宜加＜宀十见＞恤该衙门计议以闻
　　○七月丁卯敕谕文武群臣曰朕以菲德恭膺天命祗复宝祚于今半年图治虽勤应天无效乃天顺元年七月初六日承天门灾朕心震惊罔知攸措意者敬事
　　天神有禾尽欤 
　　祖宗成宪有不遵欤善恶不分而用舍乖欤曲直不辨而刑狱冤欤征调多方而军旅劳欤赏赉无度而府库虗欤请谒不息而官爵滥欤贿赂公行而政事废欤明奸欺罔而阿附权势欤群吏弄法而擅作威福欤徵歛徭役之法太重而闾阎田里靡宁欤谗謟奔兢之徒幸进而忠言正士不用欤抑为军卫有司者阘茸酷暴贪冒无厌而致军民不得其所欤凡若此者皆伤和致灾之由而朕或有所未明也今朕省愆思咎怵惕是存尔文武群臣既任股肱耳目之寄当怀左右辅弼之图况君臣一体休戚惟均果有合行事宜必当直言无隐其或躬蹈前非亦宜洗心改过呜呼应
　　大者当以实政弭灾者不事虗文朕与尔等尚＜棥心＞敬之 
　　勤俭 
　　○天顺五年四月乙未 
　　上召内阁臣李贤等曰朕自复位以来每日五鼓初即起拜天毕阅奏牍处分讫乃朝庙出视朝退朝 
　　母后还宫复阅奏牍罢进膳饮食随分未尝拣择衣服亦随便虽著布衣人不以为非天子也贤曰如此节俭益见盛德上节俭则下民自然富矣又曰四书尚书朕尝读遍如二典三谟真是格言帝王修身齐家敬天勤民用人为政之道尽在其中贤曰愿
　　陛下体而行之幸甚又言朕在宫中虽极热不挥扇隆寒不近火贤曰 
　　陛下圣质所禀坚厚体备中和之气故能如此臣闻宋仁宗亦然又言朕闻景泰不与大臣论治天下之道所以天下常安先儒谓接贤士大夫之时多于君德大有益
　　上曰然 
　　明断 
　　○正统七年正月戊寅山东东昌府通判传＜宀十见＞进太极图说 
　　上曰太极图先儒解释已详明此说僻谬背理宜斥之勿使传布以误后学 
　　○正统十二年五月癸丑监察御史李奎奏孔子之圣历代皆有褒赠国朝自 
　　洪武以来 
　　圣驾屡幸于辟雍祀典遍行于天下何独孔子褒赠未有增加乞敕翰林院参考古制定以万世莫加之羙谥
　　上曰孔子万世帝王所尊功德难名虽累百言何足为重不必增益 
　　仁政 
　　○宣德十年六月丁未命天下有司理瘗暴露朽骨先是办事官吕中言各处坟墓有系忠臣孝子贤人烈士今多被盗发掘破棺取物有子孙者即为掩葬无者至今暴露
　　上以先王仁及朽骨葬殍掩骼具有令典即令有司尽与掩埋仍严禁以止发掘 
　　○正统四年六月乙未 
　　上以京师大水坏屋溺人命工部右侍郎邵旻都察院右佥都御史曹翼同给事中择京城内外高爽之地及各厂房以居官吏军民之无屋者户部侍郎吴玺顺天府尹姜涛存问被水之家给米一石溺死者加五百贯
　　○正统九年闰七月甲申敕谕都察院曰近闻各处军民往往发人坟冢尔等职总风纪其严行各处巡按御史及按察司督令各司府州县官凡境内但有暴骨在田野道路者悉令所在里老人等即时掩瘗仍严谕军民不许再犯违者罪之若该管官故纵不禁者听风宪官论罪不宥
　　○正统十年八月壬子山西按察司副使寇深奏潞州襄坦等州县今岁自春历夏不雨民甚饥窘起运边粮无所从出乞将官库所积银帛依时价籴米上仓作今年秋粮之数又各卫所军士折粮钞有二三年未给支者是致衣食不给今豊赡军需库布绢九十余万收积年久乞计价折作粮钞给军为便
　　上曰＜宀十见＞一分则民受一分之赐况军士衣食尤当轸念者其令三司官酌量行之务在处置得宜人不失所
　　○正统十三年正月癸巳敕南京守备豊城侯李贤等曰已废曹国公李景隆家属增枝等男妇大小三十八口拘废年久人情不堪兹特推恩悉加＜宀十见＞释令于所居闲住听其出入生理其男女听与军民结婚嫁娶
　　○天顺二年闰二月己卯敕镇守怀来等处右参将都督姚贵近有自口外还者言向者土木南山河南河北一路阵亡官军骸骨至今暴露朕闻之恻然于中尔即分遣人尽收于僻地深瘗之毋怠
　　陆亲 
　　○宣德十年七月甲戌山西巡按御史及三司官奏晋府千户周礼出城诈称晋祠行香实赴京奏事 
　　上命晋王治其诈伪之罪王引咎自责 
　　上复书曰比者御史三司言周礼事盖门禁关防职所当言于伯无与何必深自引咎尚冀安心坦怀以副朝廷亲亲之意
　　○九月丙子书复庆王＜木旃＞曰承喻校尉余丁及护卫军人潭福海等赴京告府中调马造甲之事朕备烛其虗诈已寘之于法矣曾叔祖为国至亲素循礼法此非小人所能离间万冀勿以此介怀也
　　○正统四年七月癸亥行在户部奏靖江王府辅国将军佐义及妻廖氏俱故所遗女年方八岁乞赐禄米餋赡
　　上曰恤孤王政之大端况于懿亲义当加厚岁与米三百石 
　　○正统五年十二月乙丑复韩王冲＜火或＞书曰承喻婴疾未痊庆贺之礼欲令开城王代行具见恭谨之心维今一应行礼皆如所喻叔祖宗藩至亲夙著贤德国家所倚重者惟善加调摄早见康和以副亲亲之念
　　○正统七年九月丙戌楚王季堄奏已故镇国将军季坩禄米住支妻女无以餋赡 
　　上曰圣人一视同仁笃近举远况亲亲乎岁给与食米一百二十石 
　　○正统十一年九月己卯辽庶人贵烚长子擅离其先莹欲赴京自诉辽府及防守荆州卫官以闻 
　　上命湖广三司及巡按御史体之至是御史蒋诚等官长子自以其男女年及成人居第狭隘贫无以卒日欲陈诉乞恩
　　上曰贵烚初乖 
　　祖宗大法已谪为庶人俾守先莹家孥随住今御史言其情如此朕甚悯之其即以书遗之王及敕荆州府卫令审其男女成人者王府即与主婚配军诚实之家给第宅于荆州城内听属玉府其官卒防守如昔勿令交构亡赖以速罪愆
　　○正统十三年九月庚寅书复岷王楩曰承喻第五子阳宗王徽焟自知母子有罪擅出赴京意在捏词陷害良善等因具悉前者曾叔祖尝喻府中苏氏盗金银与子阳宗王追取未完苏氏自缢予以苏氏果私盗官物惧罪而死乃其自取理无可惜故未奉报近得湖广三司官奏阳宗王乘一马从五人历宝庆至长沙欲讨脚力来京奏事已差人赍书止回不许来京果有事令人具奏如彼到府曾叔祖宜推父母爱子之心以恩＜宀十见＞待不必穷其前过斯见厚德盖彼之母私取其物愧无所容已致身死地彼恸其母复追其财是穷迫无奈故不禀命私来伸诉亦情之不得已若再以法绳之彼何所荣诚有伤于＜宀十见＞慈之道传曰为人父止于慈又曰父子不责善责善则离曾叔祖其审以自处必重义轻财庶全父子之恩副予亲亲之望
　　○天顺元年二月庚戌唐王琼炟新野王芝城相讦奏 
　　上曰唐王新野王是亲叔侄宜各尽恩义如何全不相顾累来奏扰朕念亲亲之故俱不究问新野王既无人供给令巡按御史三司官公同揆护卫堪用旗军三百名与之原体勘官即将仪宾张凤揆置之请奏来处治
　　○三月丙子奏书襄王赡墡曰承喻具悉尊意所以恶祁钰之僣分而喜侄之复位及曩尝有陈言慰安二章初未曾达
　　皇太后所为盖祁钰之所蔽匿也今已于祁钰宫中检而得之亲览再三深见叔父忠爱之诚发于谠论抑邪扶正防微杜渐无非为
　　宗庙 
　　社稷计推叔父之心即周公之心而此二章亦即金滕之书之比也 
　　皇太后闻之感叹不已承卑祥云捧日玉带谨已领讫叔父云欲亲行朝觐本不敢烦远来第念 
　　先帝同气至亲惟叔父宗室至贤亦惟叔父于情于义不可不重欲得一见以笃亲亲今遣人奉敕符及书迎请即时气候清和宜从容就道宫眷世子郡王宜留藩邸其当从行之人亦随尊意带来□□宁俟其至惟叔父亮之
　　○辛卯书与赵王赡塙曰得奏府中岁禄三万石盖 
　　皇祖仁宗所定而景泰减却二万石致乏用度具悉王情重惟叔祖简王为 
　　皇祖同气至亲功在帝室事异诸藩理当加厚禄米之减予初不知乃今闻之良用感恻已敕所司揆还特此专书驰报王其领之
　　○五月壬午设襄阳卫指挥使司改群牧所为中千户所摘襄阳卫左所安陆卫右所全伍隶焉命礼部铸印给之先是襄王来朝
　　上雅敬王谓兵部臣曰襄王宗室至亲贤德可重特与设护卫以表朕褒进之意故有是命 
　　○十月甲辰安化王秩炵奏母丧甫除次女肤施县主复殁家用艰窘乞有所赐以助丧仪 
　　上曰王自有常禄今又极称艰苦良由平日不能节用所致于理似难滥与予但念亲亲谊重其命有司给银三十两布三十疋绢二十疋以助县主丧事
　　○丙辰释建文君子孙安置凤阳敕文武群臣曰朕恭膺 
　　天命复承 
　　祖宗大统夙夜优勤欲使天下群生咸得其所而况宗室至亲者哉爰念建庶人等自幼为前人所累拘幽至今五十余年悯此遗孤特从＜宀十见＞贷用赏赉遣人送至凤阳居住月给廪饩以安其生仍听婚姻以续其后庶副朕眷念亲亲之意先是
　　上召内阁臣问曰朕念建庶人宗室至亲自幼拘幽至今深可怜悯朕欲于凤阳安置令其婚配自在衣食如何对曰
　　升下此举真盛德之事 
　　祖宗在天之灵实临之不必疑也兵部尚书陈汝言闻之入见曰凤阳切近南京傥有谋欲立之坐于南京将如之何
　　上曰果有天命任其为之汝言惭而退 
　　○天顺二年闰二月丁卯襄王瞻墡奏昨蒙 
　　圣恩拨襄阳安陆卫二千户所赐臣为护卫所但中间有屯田子粒三千四十余石仍在有司乞照例赐臣府中用度
　　上以王为至亲即与之 
　　○天顺六年七月癸卯致书祖姑含山大长公主曰朕每念 
　　皇高祖所生亲王公主四十人而享有高寿者今惟祖姑一人诚难得也近者承谕用度有缺朕心恻然特遣太监蓝忠赍送珠翠九翟博鬓冠白金三百两钞一万贯各色纻丝十匹纱十匹罗十匹生熟绢三十匹奉至府中以表亲亲之意至可收领尚宜自爱以膺悠久之福
　　重宗支 
　　○天顺二年闰二月丁卯敕宗人府曰朕惟玉牒所以纪载宗支乃朝廷重事经年久远未及增修尔宗人府即会同礼部查照各王府自正统六年以后凡有薨逝袭封及男女新生亡故等项逐一明白开写中间如有未备仍行各王府取勘回报以续修尔其钦承毋忽
　　谕宗室 
　　○宣德十年七月甲戌岷王楩奏请给符验 
　　上特与之复书曰符验专为军务及奏事驰驿而设曾叔祖宜自收此惟遣人赴京则给与之须戒其毋藉此他往而作奸也
　　○正统元年二月辛酉书复秦王志洁曰所喻庶人尚炌已到愍王坟园居住复令军校轮流关防足见区画之密今以嫌疑为虑又欲都司布政司令人关防甚非所宜且先王寝园岂容外人出入若尚炌仍不守法朝廷别有处置叔但以亲亲为念待之以礼又何避嫌之有
　　○正统二年八月己卯宁夏总兵官都督佥事史昭等奏庆王每值参将等官朝见必赐酒迟留出非度语且常沮讪边务煽惑土达官民剌探远近事情尽占灵州草场放牧孽蓄遣使不从正道反由绥德草地往还类此非法者甚众
　　上以昭言不可尽信然有当从者致书于王曰比闻宁夏总兵镇守等官朔望朝王必赐醉酒因误边事今后止之绥德密迩虏庭府中遣使毋由此径庶几无患灵州草场大路迤东宜与土达军民放牧迤西从本府放收一如洪武永乐年间例
　　○正统五年二月辛卯致书晋王美圭曰往者河南王奏欲往平阳侍餋叔母怀简王妃朕以书讯王今得报知怀简王妃薪米不乏宫人足备使令王亦时遣人问候不至艰窘宜令西河王止餋亲母不必更往平阳惟王亮之
　　○五月壬子书谕永寿王志埴曰得奏因疾尝许三年皆以六月十五日往南五台观音寺行香听王如期诣彼但境内之民灾荒艰窭又当禾嫁长育之时须戒饬从行者勿扰民伤农则于贤德有光矣
　　○六月戊寅书谕靖江王佐敬并各辅国将军曰朝廷封建宗室禄米已有定制曩因王及各将军每遇岁徵先令火者等下县不收本色加倍折钱民用诉告
　　凡皇帝曲贷不问但谕令改过仍敕广西布按二司巡按御史但有再犯者执送京师无非欲其知所警也今按察司奏辅国将军赞亿复令家人杜胜收兴安等县禄米加倍折钱民何以堪且百姓乃
　　祖宗之百姓而如此虐害可乎已令按察司将胜等角□羊京处分继今宜痛自警饬严戒下人谨守法度庶几长保富贵以副朝廷亲亲之意钦哉
　　○正统六年三月甲辰书谕靖江王佐敬曰朕惟国家封建宗藩其礼制文移 
　　祖宗已有定制子孙当世世遵守况同气至亲尤须笃恩义相处用图宁永比闻王与奉国将军佐敏数相构怨不知何为又闻佐敏非礼妄为欲自来朝及各辅国奉国将军有事亦多专擅自行今遣敕戒饬佐敏不许来朝并各辅国奉国将军俱无违礼犯分此皆以于王至亲王宜推诚善待两尽其道永敦和睦不可互生嫌隙以伤大伦庶几保守宗祀以副朕  亲亲之意惟王亮之
　　○七月丁未贻书永寿王志淔曰比闻王偕弟以行香故引火者官校四十余人于南山五台寺观游览三宿于外而防闲甚疏万一为小人所悔非惟亏损令德其如先王遗体何凡今诸王之出在礼有不可已者亦必先期遣人驰奏今叔以游览轻出露宿不知自爱是皆惑于左右小人之邪说继今宜谨自防非亲亲厚不致此言叔其亮之
　　○正统七年三月丁卯贻郑王赡竣书曰顷闻叔患风疾已二次遣医去视今闻叔疾增剧必医者药未进服左右奉侍未至以致迨今未愈叔宜善自保爱定心安意不可因小事輙生眩惑勉进药食蚤遂痊安用副予亲亲之望仍书谕王子祚锳曰近闻叔王患疾宫中事无统属内官内使人等有擅搬出府中财物器皿及将钱银妄费尔为叔嫡长子今特命尔整治府中一切之事须同母妃谨事叔疾勿致惊疑蚤晚劝进药食不可顷刻怠忽
　　○七月丙戌楚王季堄奏欲于昭园庄园立碑表扬先德 
　　上从之复书曰此孝子慈孙当然之义叔文学迈众且素得于侍下目见者最详且实宜自撰述或授事实于府中儒臣俾之代述亦皆宜也
　　○正统八年八月庚寅书复庆王秩煃曰得奏安化王府内使陈福等用言抗拒曾叔祖母已令巡按御史同陕西按察司官执问府中内使陈圭护卫指挥刘璟系干对人亦令提对明白庶几人服其罪分封地方所司言系
　　祖宗时封建子亦念叔祖与安化真宁二王同气至亲今岂可以小忿辶□处欲分处又得所奏高安赍牌打草等情及安化王亦奏前事俱命御史等官通行问理承奉李玉裴冕姑免提问待御史等官奏来果有干碍再为处治
　　○正统十年七月己丑书复真宁王秩荧曰承喻欲往韦州祭扫先莹用展孝思一从所请然韦州近边叔祖在途宜加防慎礼毕即还尤宜戒饬从人毋扰害军人民等不为令德之累
　　○九月壬申书与秦王志洁曰先因纪善陈彬等奏承奉刘全等从臾不法事情已提全等至京命法司审实姑举其尤者言之山川坛奉神之所乃拆其兽吻修盖殿宇宜川王至亲不容入府拜庙启事仪宾为国贵戚发冢开棺焚其尸体承奉副系王府内臣逼抑自缢纪善辅导之官拔其须发并侯介欧死军余四人及哄诱军民子弟自宫之类不可悉数刘全侯介皆国法所必诛者余悉从＜宀十见＞以全其生然全等恃恩玩法挟势作威如此未审王知否也不明知则为不明知之则为纵恶皆于
　　祖宗有违朕念王宗室至亲素称恭谨兹必小人蔽惑所致复览奏章具见追悔至情今特置不问自今宜谨遵
　　祖宗大法恪履先王大道亲近正人嘉纳善言无惑于群小无自蹈非义庶有光藩屏保国于悠久亦不致下人指议此朕保全亲亲言出至爱其兵马指挥刘鉴姑宥其罪令回府中成礼并内使郭缙等十一人俱免罪遣还以备使令均此奉报惟叔亮之
　　○天顺四年闰十一月丁未书谕代王仕壥曰得奏边地狭隘欲将定安王博野王移居腹里且分封定出自朝廷移与不移难随意便况府第盖造未完先隰川王欲同宣宁王去蒲州怀仁王欲去绛州昌化王潞城王及广灵王长子皆欲不迁各狥其私纷扰不一已累敕切责王岂不闻知而又以迁居为言是亦狥欲图便而不能安静以俟朝廷之命也王宜自省并谕府中诸王今后毋仍奏扰自取过愆专书以谕王其戒之
　　叙彝伦 
　　○正统三年三月癸丑孔颜孟三氏子孙教授襄侃言天下文庙惟论传道以列位次阙里家庙宜正父子以叙彝伦颜子曾子子思子也配享殿庭无繇子晳伯鱼父也从祀廊庑匪惟名分不正抑恐神不自安况孔子父叔梁纥元已追封启圣创殿于大成殿西崇祀而颜孟之父俱封公爵惟伯鱼子晳仍为侯爵乞追封为公偕颜孟之父俱迁配启圣王殿庶名位胥安人伦攸叙又言祭告孔子祝文称王在天下则可在子孙则不宜乞易惟王为仰惟我祖增深仁厚泽诏我子孙二句于垂宪万世之下
　　上是其言命行在礼部行之仍命翰林院议伯鱼子晳封号以闻 
　　遵旧制 
　　○正统四年十一月己未 
　　皇陵祠祭署奏昔 
　　太祖高皇帝清理凤阳临淮二县土民三千三百四十二户编隶本署供给祭祀洒扫迄今存者三之二内有军籍一千余户有司时常清理拘角□羊虑后供祭不敷乞如洪武问钦免陵户陈真保例存留免角□羊
　　上曰 
　　祖宗陵户有洪武旧例户兵二部其遵行之 
　　○正统五年四月己未驸马都尉石璟家人诉领璟银钞借与军卫取索不还乞为追理 
　　上命行在户部校例言洪武旧制凡公侯内外文武四品以上官不得放债永乐中亦尝禁约今璟家人放债而欲官为追理于法有违
　　上命行在都察院执问惩治仍揭榜申明旧制严加禁约其有权豪势要仍前故违及有司听嘱同害百姓者俱罪不宥
　　○六月辛卯河南固始县学训导举人黄俊言 
　　太祖高皇帝御制孝慈录尝颁布天下今四方学中鲜存者乞仍侵印颁布令士民讲诵以隆孝道 
　　上曰朕观孝慈录所论仰 
　　太祖圣见卓冠百王寔万代不刊之盛典宜家传而人诵者礼部亟印颁之 
　　○正统八年九月兴平王尚木□舟奏臣长子志土□臬蒙恩赐一品冠服乞并给与禄米供赡户部言 
　　皇明祖训无郡王长子支给禄米例 
　　上曰 
　　祖训所当遵守吾岂俭于懿亲耶遂止不给 
　　○正统十一年正月庚辰瓦剌太师也先奏所遣朝贡灌顶国师剌麻禅全精通释教乞大赐封号并银印金襕袈裟及索佛教中受戒合用五方佛尽像及铃杵铙鼓缨络海螺咒施法食诸器物事下礼部议以为稽无旧例请裁之
　　上曰朕抚御外夷一惟祖宗成宪是式今也先妄求既无旧例岂可勉狥其勿与 
　　○九月丁丑南京内官监奏本监旧有净军煎熬 
　　上用白盐今年老亡故者多请佥畿内民三十人补之事下户部言畿民煎盐非旧制 
　　上曰既非旧制奈何生事扰民不必佥补 
　　○天顺元年正月辛卯 
　　上谓户部兵部臣曰朕新复位凡百行事当遵 
　　祖宗旧制各处巡抚提督等官是一时权宜添设今天下已定边境无事宜即将各官取回其各处边备并军民事务令总兵等官理之事有不便及官有不法者从巡按御史究治重者奏来区处并不许非法妄为违者俱重罪不宥
　　○天顺二年九月甲辰敕荆王祁镐曰尔奏要照母妃珠冠乞博鬓与妃魏氏然 
　　祖宗定制亲王妃冠用九翟而无博鬓盖博鬓惟皇后及东宫妃得用中间有差等尔母妃冠有博鬓者乃一时特赐岂可援以为例且以已妃欲上同于母似此所为既无敬亲之心又取僣窃之罪其乖违礼制甚矣所奏不允自后毋仍率意妄作以损令名
　　○天顺三年四月己卯襄陵王冲秋奏臣母故钦蒙营葬今将乞工臣年就衰老乞敕有司即以原修造工料为臣及妃预为生坟则事易成功臣没世之时免重劳人力
　　上曰郡王预造生坟旧制所无不允 
　　明礼 
　　○正统五年九月庚子朔复晋王书曰所喻弟云丘王欲娶仪宾陈斌庶次女昔我 
　　太祖高皇帝革胡元之俗定制立礼姑舅不许为婚此虽庶出姑实嫡母人其谓何书至可与本府及附近府卫官员士民之家别选贤德者具名来闻庶免清议王其亮之
　　○正统七年三月丁亥楚王季堄奏第四弟明年十五岁官冠及受封 
　　上曰礼三年丧君命不入于门今王母妃邓氏薨逝曾未弥月明年服尚未终求受封册可乎不允 
　　听言 
　　○正统九年四月乙酉江西道监察御史俞本等以天时亢旱饥馑荐臻上陈三事其一黜贪酷官吏以召天和其二选诸律刑官以听狱讼其三择明经师儒以育人才
　　上纳其言因谕吏部尚书王直等曰在廷群臣务俾恪共乃职在外布按二司官听巡按御史举效府州县官亦令巡按御史同布按二司廉察有不职者具名以闻贪酷病民者黜罢之刑名官选通律意百教官选有文学者任之
　　○丙申巡按山东监察御史曹泰言今布政使即古之州牧按察使即古之监司寔在外百官有司之长其任至重且要近年是职有缺必令大臣会举然所举者或循资格或涉亲故多有不公乞加严选使藩宪得人则庶官咸举其职矣
　　上然其言因谕吏部臣曰自今布政使按察使务廉举才德俱优练达老成之人为之如狥私滥举及容情不言者必罪不贷
　　○七月丁巳广西总兵官安远侯柳溥奏广西地方溪洞险恶猺犭□重杂居府县多无城池官军哨守不敷况今有司才贤者少不能抚恤夷民以致从贼为非乞重有司之选＜宀十见＞边民之猺免徵折粮银两以备边饷
　　上曰溥言良是今后广西缘边牧民官吏铨选务得其人若有政绩者不次擢用边民徭役宜从＜宀十见＞恤折粮银两户部会议以闻
　　○天顺元年五月乙酉广西道监察御史杨瑄言直隶府县连年水涝民饥至于相食河间县惟一乡田在高阜民种小麦日望收获而忠国公石亨令阍者至彼立标为界恃横侵占知府王俭不恤民怨且阿附之真定府饶阳县田地堪耕者仅千余顷而太监吉祥家人抑逼有司令拨与耕若不严加禁革恐效尤者众激变小民乞命巡按御史核勘但有侵占民田悉令退还庶几民获安生
　　上曰民方困于艰食朕为之寝食不安为大臣在左右者独不能体朕意乎杨瑄敢言可嘉户部其即移文巡按御史核实以闻
　　＜宀十见＞宥 
　　○正统元年六月壬寅行在吏部尚书郭琎等言监察御史邵宗历任九年已经本院考称送部今右都御史顾佐等又作见任考宗法律不通宗不服乞辩
　　上以佐等颠倒是非特责戒之行在浙江等道监察御史张鹏等又攟摭宗微过劾之 
　　上曰佐等不循公道概将不在任官员考退塞责今各道御史又附会佐等其朋奸欺罔明矣姑记其罪再犯不宥
　　○十二月戊寅宣府总兵官都督谭广劾奏游击将军都指挥佥事杨洪先因瓦房嗟功冒给总甲陶俊等升赏请治其欺玩之罪
　　上曰洪为下人所欺姑记其罪冒功受赏者即追夺之俾长巡哨以警后来 
　　○正统五年十月戊寅宥行在都察院右都御史陈智罪先是山西按察使徐永达劾奏巡按御史颜继酷刑擅杖军职继以此得罪降职智憾永达未有以发因监察御史吴昌衍孙睿续往山西巡按令其搜求永达之过二人俱以永达清正无所按劾智怒考昌衍不称职又指擿睿微过奏称调用二人不服各奏智前情
　　上察其实命昌洐复职于是六科给事中劾智挟私害人作威凌下 
　　上命行在吏部会官详议以闻尚书郭琎等佥言智器量褊浅操行刻薄不可以掌邦宪 
上曰都御史紏正百僚邪慝而智乃以私憾枉害良善似此悖谬尚何望其振纲纪肃宪度耶但念大臣姑屈法宥之罚俸三月俾自改悔若乃踏前失必不贷也
　　○正统六年十二月乙巳通政使司奏户部侍郎王佐王质移文字多差错质又拜官未及谢恩即佥押文书请治其罪
　　上命各官自陈具服 
　　上曰为大臣于事不谨何以率下今姑宥之若再不详审必不贷也 
　　○正统十二年八月丙子钦差大理寺右少卿张骥奏直隶淮安等府邳州等卫地方飞蝗蔽野食伤禾稼盖因府州县卫所官先遇蝗虫遗种之时不行寻掘烧毁及后复生又不严督打捕坐使滋蔓以遗民患宜治其罪
　　上曰各官玩事遗患固有罪衍然今岁灾异颇多姑从＜宀十见＞宥再犯不恕 
　　明刑 
　　○正统八年六月己酉兵部奏浙江海宁等卫所千百户旗军姚端等犯绞斩徒杖等罪已先敕户部右侍郎焦宏提问角□羊京发落今蒙赦宥应当免罪
　　上曰此俱是积年贪暴刁泼害人者难照常例＜宀十见＞免仍令连妻子角□羊京发去边卫听调杀贼军旗守墩瞭望亲丁余丁发口外卫分充军但逃处死不宥
　　重恩典 
　　○正统二年七月丁未行在僧录司番汉僧官左讲经帖纳室哩等十七人援文臣例请给敕命行在吏部为之言
　　上曰褒奖贤劳之典岂浮屠所得千不听 
　　○正统六年十月癸酉总督云南军务兵部尚书兼大理寺卿王骥奏按察司佥事徐观大理府知府贾铨楚雄府知府冯郁馈运有方刍粮不乏师实赖焉乞量升擢以示褒嘉事下吏部尚书郭琎等言宜如所请升之
　　上曰观等诚有劳效候麓川平日超擢未晚且征南将士俱未蒙赏不宜先升馈运之官惟功事集而后叙功班赏则人孰不悦服朕于观等非有吝也盖思此耳卿等以为何如琎等顿首谢不及
　　○正统九年十一月丙申甘肃总兵官宁远伯任礼奏狭西署都指挥佥事张通宋忠杨斌刘英备边年久多效劳勚乞实授其职
　　上曰军职论功受赏通等姑仍旧俟有功时议之 
　　○天顺二年十月丁巳鸿胪寺丁忧序班袁应骧以其故父尚宝司少卿忠彻所纂相书来进且言忠彻祗事
　　太宗皇帝靖难乞赐赠官葬祭 
　　上曰忠彻无他能第以区区相术受知 
　　太宗皇帝得累官职其为荣幸亦云至矣所请不允 
　　定令 
　　○正统三年三月戊戌 
　　上谕行在兵部臣曰今后该调卫官员南京及江南直隶俱调北京附近卫所北京直隶并江北直隶山东俱调山海宣府等卫所山西河南俱调大同及延安绥德等卫所陕西调甘肃宁夏卫所浙江江西调福建广东卫所湖广调贵州四川卫所福建调广东广东调广西四川调云南云南广西调贵州俱注沿边卫所著为令
　　○正统十三年六月丁丑石楼县主卒有司为造坟用地五十三亩房九间永和王美坞复请益坟外地三十亩增造具服等房
　　上以山西地土窄狭岂可过用以妨民田命王府自后坟一字王地五十亩房十五间郡王地三十亩房九间郡王之子二十亩房三间郡主县主地十亩房三间著为令
　　○正统十四年三月丁酉礼部尚书胡濙等奏 
　　车驾诣天寿山躬修祀事文武群臣人等进香初在正统十年二百八十九炷以后每年有增今岁增至三千五百七十五炷除公侯驸马伯文官五品以上武官四品以上并近侍风宪官每香三炷宜如例赏钞一千贯其诸司属官及将军旗校办事官吏军民人等旧无进香例俱难给赏
　　上曰诸司属官及军民人等以香来进亦足以见其尊敬 
　　祖宗之诚何可沮之苐赏例宜损于前其人锡钞三锭著为令 
　　崇儒 
　　○宣德十年四月壬戌以元学士吴澄从祀孔子庙庭先是湖广慈利县儒学署教谕事举人蒋明奏先儒有功于道学者皆得从祀近世之儒若元翰林院学士临川吴澄道尊孔子学述六经著书立言师表当世其功不下于许衡既从祀澄当如之
　　上命行在礼部会官议于是少傅兵部尚书兼华盖殿大学士杨士奇等议曰澄自十岁得朱熹所著大学读之即知为学之要既而潜心语孟中庸遂大肆力于诸经十五即有志圣贤之学专务践履以道自任其所自励有勤谨敬和自新自修消人欲长天理克己悔过理一等铭其教学者有学基学统等篇深究濂洛关闽之旨考正孝经校定易书诗春秋正仪礼小戴记大戴记及邵雍张载之书有易书春秋礼记纂言及易纂言外翼皆所以启大学之堂奥开来学之聪明传之百世而无毙也时朝廷屡起之乃就国子监丞稍进司业一言不合即自角□羊去后屡徵虽起未尝淹留进退之际卓然君子盖元之正学大儒惟许衡及澄二人故卒后皆谥文正我
　　国家表章四书五经及性理之学凡澄所言皆见采录其发明斯道之功朱熹以来莫或过之今若升澄从祀允惬公议
　　上以崇儒重道正在旌异先贤命礼部即行两京国子监及天下府州县儒学一体从祀永为定制 
　　○正统八年八月壬辰复宋儒周敦颐程颢程颐司马光朱熹子孙先是顺天府推官徐郁言诸儒俱有功圣门后世是赖宜恤其子孙俾修祠墓
　　上命所司访其后至是以闻 
　　上曰我朝崇儒重道有隆无替今去诸儒未远苟弗恤其子孙岂称崇重之意然恩典亦不可滥其嫡派子孙宜免差徭
　　兴学 
　　○正统五年六月甲午敕谕北京国工监祭酒司业等官贝泰等曰夫太学者国家成贤育才之地昔我 
　　祖宗临御教之用之咸有定规朕嗣统以来一切庶政咸循旧章诸司亦皆修职尔北京国子监官不务敬慎隳弛学＜矢见＞玩愒岁月洪武永乐中六堂诸生咸有季试考第高下以伸劝励今南监尚循旧＜矢见＞北监废而不举此非师长之惰慢乎尤有甚者惟利是与有入监数月或一二年即得拨诸司办事者有坐监十余年不得出身者又与诸司交通凡办事一人有门□报即被干求者得之借曰为势所逼何为不执以奏师之所行如此何以表励学者朕惟天地之量姑曲宥不问自今宜洗心涤虑改过自新凡监学常＜矢见＞不许搀越如仍听从嘱托不奏闻者必罪不宥继今务明圣贤之道正已以淑生徒毋背义苟利以坏名祸已如复不悛悔将无及
　　褒忠节 
　　○正统六年闰十一月己巳洪武初翰林院侍制王祎奉 
　　命使云南招抚前元宗室梁王会有倔疆拒命者欲以威屈祎慷慨骂曰天既绝汝元命眷我 
　　大明混一天下汝如爝火余烬岂能与日月争光我奏 
　　上命必不为汝屈遂自刎至是义乌丞刘杰上章请加赠谥乃赐诰曰为臣奉君命出疆能毅然守节捐躯以明君臣之大义者虽死必有旌异之荣此风化之所系帝王之令典也尔祎事我
　　太祖高皇帝于混一海宇之初以博学高文联职近侍制作之美有光简册暨奉命往谕南诏怀忠秉义不屈而死臣节凛然光明俊伟历年已久虽没不亡今特赠翰林院学士奉议大夫谥忠文服此光荣垂休无斁
　　旌勤劳 
　　○正统元年五月辛未升巡按陕西监察御史曹翼为行在都察院右佥都御史敕之曰尔在甘肃整饬边务爱恤军士不畏权势知无不言朕甚嘉之今特升尔为行在都察院右佥都御史赐织金纻丝衣一袭仍命尔于甘肃等处提调兵备比较屯种务在区画有方人不劳扰凡有官吏酷害军士占种田土者依法惩治尔□□励廉勤以副朕旌擢之意钦哉
　　严考察 
　　○宣德十年七月戊戌命直隶怀宁县知县宋显复任先是巡按监察御史张清考显阘茸不胜任显诉冤状复命巡抚侍郎等官公察其实以闻遂复显职论清之罪
　　上因谕行在吏部曰考察有司本欲去贪存廉以示劝惩一或偏狥则所枉多矣卿等宜戒之 
　　○正统元年五月壬辰行在都察院右都御史顾佐等奏考得监察御史传诚毛宗鲁邵嵩王浚胡正陈懋陶镛俱素行不立秦瓛邵宗章杲李缙俱法律不通张璘卢珫张庆邵新俱老疾不任事
　　上命素行不立者为民法律不通者降黜老疾者致仕 
　　○正统十年十月戊辰吏部右侍郎赵新言近者各处巡按御史奉敕考效司府州县官多有任情黜陟未加精详以故被黜官起送到部率诉枉抑乞令本部重加审察其堪任用者仍前复职或量材改用果不称者如例黜罚庶几枉直有辩举错得宜
　　上曰已往考黜者不问今后各处送到老疾罢软不胜任者吏部堂上官从公审察果应黜者如例处置间有精力才行堪用或素有政绩者具实来闻毋容轻听妄诉狥私废公尔等其慎之
　　○正统十一年四月丁巳吏部言本部听选官有奏要敕大臣与御史考察天下方面守令缘近有旨令巡按御史及布政按察司官询察府州县官其布政按察司官从御史举劾若再遣官未免劳扰
　　上曰朝廷考课已有定制今后凡考满官令该管上司考察实行送吏部覆考见任者令风宪等官照近例考黜果有治行超异者具奏俟考满时量加升擢务要黜陟公明人知惩劝若考察官任情好恶颠倒是非俱重罪不贷
　　慎选举 
　　○宣德十年十月庚申 
　　上谕行在吏部尚书郭琎等曰方面郡守九年考满例当升用者卿等与大臣会议才果优者循例升用不然只今复职庶常流不得以幸进
　　○正统元年十二月甲申甘肃左副总兵都督任礼等奏臣等拟于来春合兵剿贼缘贼人巢穴无常莫知所止访得为事都督刘广久历边事习知虏情乞暂释之用为向道
　　上以广纵贼出入罪当诛夷不可释甘肃官军岂无如广者令礼等别委用之 
　　○正统五年十月乙亥升行在山东道等衙门监察御史李杲为湖广左参政郎中龚篪为广东左参政主事汪凯评事陶成推官董敬俱为浙江按察司佥事给事  李秉郎中郑安佥事侯兴治中杨衡推官王英知州萧奇俱为知府从行在吏部会官举之也先是
　　上虑各官所荐或有浮躁之人夤缘假托而进者命吏部廉覆务循至公至是尚书郭琎等言各官所举如御史萧清等五人不协舆论
　　上曰书云举能其官惟尔之能今举当者擢用不当者举主罚俸两月以愧其心且人臣以荐贤为忠继今有推延不荐及荐而未当者尔即以闻不可有所观望迁就以孤朕求贤图治之意
　　大明英宗睿皇帝宝训卷之一



大明英宗睿皇帝宝训卷之二   
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕＜彳胤-丿＞昌谨阅
　　择近侍 
　　○正统十年九月甲戌 
　　上谕吏部尚书王直等曰给事中以封驳紏劾为职不徒侍从而已故居是职非得行检庄饬才识优长仪貌丰伟语言端正者其曷克称今后务慎其选毋视常轻畀则言职得人有禆于治
　　○正统十三年五月庚寅吏科给事中张固言六科都左右给事中多缺员乞选各科年深者以次升补 
　　上谕吏部臣曰给事中乃近侍之官凡朝廷政令得失军民休戚百官邪慝举得言之况都左右给事中为之领袖非识达大体者不可畀也今固乃欲循资而用之不亦滥乎其寝勿行
　　谨名分 
　　○正统十二年正月戊寅 
　　上谓工部臣曰官民服式洪武以来皆有定制今闻无知之徒有故违僣用交通工匠织绣蟒龙飞鱼斗牛及违禁花样夫礼定服式所以明尊卑别贵贱也今僣用混淆岂复有所谓礼尔工部其通谕之此后敢有仍蹈前非者工匠斩家口发充边军服用之人亦重罪不宥
　　正宪纲 
　　○正统四年十月庚子敕谕行在礼部都察院曰朝廷建风宪任之耳目纲纪之寄所以肃百僚而贞百度也宪纲一书肇于洪武厥后官制不同所宜因时改书而中外宪臣往往有任情增益者我
　　皇考宣宗章皇帝尝敕礼部同翰林儒臣考旧文而申明之并以 
　　祖宗所定风宪事体著在简册者悉载其中永示遵守而益之以训戒之言凡出臣下所自增者并削去之书成
　　先皇帝上宾未及颁行朕嗣位之初尤以风宪为重尝敕有司严选务在得人而宪臣复以宪纲为言朕今于
　　先朝所考定中益以见行事宜尔礼部即用刊印颁布中外诸司遵守尔都察院其通行各道御史及按察司官钦遵奉行敢有故违必罪不恕钦哉
　　恤典 
　　○正统二年九月戊子朔遣官谕祭庄浪阵亡官军庄浪之捷虽大挫贼锋而洮州等卫官军被伤至死者亦多
　　上闻之既优恤其家而犹悼念之不置故有是命 
　　○正统六年四月辛未行在光禄寺奏 
　　宣宗皇帝有旨都督胡荣月俸之外特给白粳米五石今荣已殁请已之 
　　上曰朝廷优礼国戚岂间存殁荣虽殁其妻尚在如旧给之 
　　○正统十二年八月甲子彭城卫指挥使马麟奏臣父招远伯亮病故支过禄米四百六十余石例该还官指办艰难
　　上曰亮曾效劳于国家身甫殁而遽追其已费之禄岂待功臣之体其免之 
　　○天顺元年九月甲子故山东右参政刘琪妻宋氏奏 
　　太宗靖难时琪守北平城有功乞令其孙继宗入监读书 
　　上曰赏延于世此帝王仁政之一端也琪既效劳先朝而继宗复有志于学宜允所请但出身务在科目不许援入监先后例以幸进取
　　○天顺四年三月甲辰武平侯陈友奏臣次男瑄以百户累功升署都指挥佥事指挥使守备凉州征剿达贼殁于镇畨瑄无子乞以臣幼男宏优给袭兄职兵部以例应袭正千户
　　上曰瑄能效劳殁于锋镝其与宏指挥同知优给 
　　○天顺六年五月壬寅户部奏恭顺侯吴瑾卒其所支禄米多二百六十石宜还官 
　　上以瑾死于贼特优与之 
　　嘉忠孝 
　　○正统五年二月丙戌少师工部尚书兼谨身殿大学士杨荣乞还乡祭扫先茔 
　　上谕之曰卿为国老成人不可一日去朕左右但致孝于其先此人子不自已之心而朕素所嘉尚者勉狥所请毕事其即还朝毋缓
　　○正统七年二月乙卯致书楚王季堄曰国家以孝为治以正彝伦敦风教用图化成臻于大顺叔宗室懿亲克崇孝敬比因母妃邓氏婴疾几危叔呼号吁天愿以身代躬侍汤药不解带者几月母妃竟愈以谓叔之孝诚所致命有司具闻叔谦抑再三朕深嘉之仰惟
　　太祖高皇帝封建楚国昭王庄王世有令德宗藩之贤楚为首称叔自袭封恭谨茂著兹复以孝闻谅足匹休前人仪式宗藩诗曰孝孙有庆者福之谓也又曰孝子不匮永锡尔类继自今益广是心以固藩屏不惟我国家有无疆之休叔亦有无穷之闻
　　○正统十年十一月乙未陕西按察司副使陈嶷先奉敕赴陕西提督水利行至临清闻母丧遂以敕付县官奏缴径回原籍守制至是通政司奏嶷不面白取旨擅自奔丧宜治罪
　　上曰嶷诚有罪然子闻母丧情迫于内亦不得已尔观过知仁其宥之 
　　○天顺元年十二月戊申陕西巩昌卫指挥使种泰闻达贼寇庄浪等处愿率其弟侄六人自备鞍马器械从征以雪父耻报国恩
　　上嘉其忠孝特允之 
○天顺二年十二月戊辰吏部言西河王府教授田铎诉其嫡母老疾生母瞽废子丧妻病孤独无归乞改附近教职以便禄养　　
上曰仁政必先于茕独劝忠莫切于教孝母以例拘即允其请授铎宁阳县学教谕 
　　封功臣 
　　○天顺元年二月己未敕广宁伯刘安曰昔尔父江事我 
　　皇曾祖克奋忠勇为时虎臣寔启广宁之封尔安事朕克继厥志崇厥勋昨当天步之艰朕方在疚尔守大同乃能捐躯赴难狥义忘生入不测之虏而效救主之忠古云疾风知劲草板荡识诚臣尔其庶几矣特封尔为广宁侯食禄一千五百石子孙世袭锡之诰券以为尔荣尔尚益秉忠诚慎终如始钦哉
　　谕臣下 
　　○正统元年正月辛巳敕谕中外文武群臣曰仰惟 
　　天佑下民我 
　　祖宗隆膺景命开创国家君临四海建制百司简任贤良以安黎庶以副 
　　天心纪纲法度罔不备具朕以眇躬嗣承大统思与天下相安于无事夙夜敬承恭惟 
　　祖宗成宪是遵亦惟尔贤良是赖咨尔群臣各敬乃职各勤乃事政令所出必明必允以求至当耳目所寄必详必慎以求至公理民者以民为心徭役必均赋税必平不夺其时不伤其财禁遏强暴惠鲜鳏寡衣食充足礼让兴行斯尔之称典军者以军为心察其饥寒恤其劳苦毋纵贪刻毋私役使使屯种必时训练必精抚绥得宜政守有备斯尔之称朕体
　　祖宗奉 
　　天保民之心一切不急之务悉已停罢惟尔群臣尚体朕心保养军民国家长享太平之福尔亦保禄位于悠久矣如或瘝官废事纵私背公为人患害者
　　祖宗成宪具在尔其钦哉 
　　○二月乙卯敕谕袭爵公侯伯曰尔等皆由祖父秉忠效诚事我 
　　祖宗披坚执锐冒犯矢石艰难万状建立功勋获膺爵禄以传子孙为子孙者当思前人致之之难而勉夫保之之道若应城伯孙杰昔在
　　先帝时常经任使所至之处贪淫无耻屡罹刑宪朕念厥祖之功特垂宽恕但令于国学读书俾之迁善改过彼乃不知感激反怀怨恨罪何逃焉孔子曰见贤思齐见不贤而内自省尔等其视善者以为法不善者以为戒讲究兵略精通武艺悉从成国公提督操习不许怠惰稍暇宜究书史讲明义理而笃行之庶几朝廷将来得尔之用尔祖父爵禄亦永远不隳矣岂不垂芳名于无穷哉其勉之敬之
　　○正统四年正月庚子敕谕天下朝觐官曰朕承 
　　祖宗大统体天地之心以安民为务简任贤良裁省冗费期与臣庶同乐太平尔等受朕委任宜体朕心砥砺廉耻崇尚循良抚辑军民精勤庶务用熙乃绩兹者六部都察院六科等衙门劾奏尔等狥私背公旷官怠事揆之国典悉不可容朕惟人之才智有限保全为难特宽宥之仍令复任继今其益励乃操勤乃事勉图报称以谐厥职其或不臧□朕任使
　　祖宗之法具在必不尔私 
　　○正统五年十二月庚寅敕南京守备及五府大部等衙门官曰朕以南京 
　　祖宗根本重地所系甚大朝廷简拔尔等守备及任内外官员分理庶务宜体朕心共图康济比闻城外滨江水啮堤岸日久日甚神坛公馆至内徙所以致此宁无其由或时政之有缺欤抑尔等官守者之匪臧欤往者有盗持兵连艘公贩私盐而莫之敢问者有以弭盗为名而越境虐人者官守者不能弭盗反以虐民又违理肆情擅作威福挟制诸司或出入多用骑从清肃道路甚至乘轿妇女亦叱下轿或纵容家人子弟强取商人货物欺压良善军民被害为恶如此宁不致灾自今尔等宜守法奉公图称厥职以弭灾咎毋挟私瞒父母虐人取利严戒家人并守国法庶几鬼神佑尔长保禄位若不遵朕言不有阳祸必有阴谴可不慎欤可不戒欤
　　○正统八年九月庚辰敕谕成国公朱勇镇远侯顾兴祖襄成伯李隆等曰朝廷操练军士盖欲习武艺养锐气以壮国威御外侮今闻尔等不加抚恤往往役使营私借人应用是岂国家养兵之意亦岂朝廷委任之意哉今姑贷尔罪自今以往非奉诏旨一夫不许擅役尔等其洗心改过毋蹈前非以贻后悔
　　○十月壬午敕谕在京文武群臣曰朝廷建置百官分理庶有成绩今者在京内外官员有彼此交通夤缘作弊或畏势要或贪贿赂遇有事务私相嘱托以致文武铨选不公刑狱轻重失当军民被其役使或放富差贫劳役不均或输粮草輙有那移风宪官党比不言论罪皆不可容今姑宥不问继自今素守礼法者益加谨畏以保名节其有徇私玩法者即宜修省以图自新毋为势要所胁毋为贿赂所诱毋相党比以私灭公毋事阿附以求侥幸毋柔懦诡随有妨正道毋苟容邪佞有旷职掌庶几副朕委任永保名位敢有不知改悔仍蹈前非者必治以重罪不宥盖天道福善祸淫国家好人为善恶人为恶有违朕言
　　祖宗之法具在必不贷也 
　　○正统十三年九月庚子 
　　上谕礼部尚书胡濙等曰宗室国之至亲近闻内外官员有以事至王府者多方需索以致窘迫自今使臣至者止许待以酒馔余物一毫勿与之若有仍前需索者三司并巡按御史体实来闻不分内外大小官员人等正犯处死全家发戍边方其三司御史知而容隐者治以重罪尔即移文各衙门官员人等一体知悉
　　○十二月丁丑先是工部右侍郎王永和修沙湾等堤以冬寒停工且以河决自卫辉八柳树口请敕河南脩塞
　　上降敕责之曰八柳树河决不由金龙口故道东流徐州吕梁以益运河致妨漕运患及山东特简命尔往董其事冀在急恤其患预定其谋躬询其源以副朕意乃輙以天寒罢工且不闻修筑之谋及躬亲相度反以筑塞之工诿之与人不知朝廷所以委任尔之所以尽职者何在必如尔言则事曷由成且治水有术当先其源其源既塞其患即息虽河水汹涌非常流比然昔人多有以人力胜之者先治八柳树口然后及沙湾则易成功苟治其末不事其源朕知春冬水小暂能闭塞夏秋水涨必仍决溢今正用工之时其令山东三司筑沙湾尔即往河南督同三司等官躬视措置八柳树上流如何修塞金龙口等处如何＜锍-釒＞通务在河由故道不为民害仍先以尔等经画方略及合用军夫物料之数具来闻或尔不能独理宜添重臣亦可奏来勿蹈前非自取罪戾
　　○天顺七年四月庚申敕镇守广西左小监朱详总兵官泰宁侯陈泾右佥都御史吴祯等曰得梧州府知府袁衷奏流贼攻破岑溪县及郁林州戕杀官民剽虏财畜已今巡按御史逮治领军官不能防御之罪详其所自盖由尔等平昔号令不严所致乌得无罪今姑宥不问敕至尔等即同心比力督调官军刻期剿灭前贼以赎前愆如仍玩愒罪不尔贷
　　○九月甲戌敕巡抚广东右佥都御史叶盛等曰朝廷付尔等以镇守巡抚之任政欲其防御贼寇抚安人民今尔等纵贼杀掠人民攻陷城池如蹈无人之境略不究心不知尔等在彼何为怠慢之罪姑置不究今敕广西总兵等官发兵与尔会剿务在同心协谋以图成功以赎前罪敢有彼此观望祸及身家慎之慎之
　　兵政 
　　○正统元年九月甲午分遣监察御史轩輗等十七人清理天下军政赐敕谕之曰朕惟武备国之重事所以攘外靖内保卫生民
　　列圣相承咸重于兹而历岁既久毙日滋甚军或脱籍以为民民或诬指以为军户本存而谓其为绝籍本异而强以为同变易姓名改移乡贯夤缘作弊非止一端推厥所由皆以军卫有司及里老人等贪赂挟私共为欺蔽遂致妄冒者无所控诉埋没者无从追究军缺其伍民受其殃今简任尔等分行清理其清白一心严加考核举而正之庶几军伍肃清武备修举然行事之际尤在详慎毋苛毋慢事乃有成往罄厥诚庶副简用
　　○天顺元年八月丁未 
　　上命兵部臣曰朕念辽东至甘肃一带边境人民每被虏寇侵扰不得安业虽常调腹里官军更畨操备然不谙边情用之无益今思近边人民禀气强劲膂力过人边鄙利害戎虏情伪素所谙晓不分军民舍余人等有愿与朝廷效力者许其自报收附近边卫所寄管令做上兵名色赏银一两给与鞍马器械秋冬操练支与口粮春夏务农住支本户有税粮者免徵五石仍除二丁供给免其杂泛差徭该管头目务加优恤如有事故不许勾补军还为军民还为民粮差照旧后有长成壮丁照例告报有功者一体升赏尔兵部其即出榜沿边各处晓谕
　　○天顺五年十二月辛巳先是太保会昌侯孙继宗奏劾同兵部尚书马昂简阅各营官军至是昂等奏选定五军三千神机等营一等头拨官军十一万九百有奇二等次拨官军十二万六千有奇
　　上曰军既选定其令总兵等官尽心提督训练务在武艺精熟仍须常加抚恤所司不得虐害 
　　恤将士 
　　○正统三年七月甲辰巡抚大同宣府行在都察院右佥都御史卢睿言开平卫原窖米一万一千余石今卫徙独石其米宜发军运回备用又言山西行都司及万全都司所属卫所新辟地亩先已报官徵税今年久弊滋丁多地少者日加垦辟地存人亡者日就荒芜宜遣官覆视其山冈沙鹻不堪耕种及荒芜之地悉蠲其税新辟地者徵之
　　上曰边士艰苦不可重劳窖米令征哨者就食于彼新辟之地勿徵其税其已徵税而地荒芜及不堪耕者悉蠲之
　　○正统五年四月戊戌口外永宁开平龙门等卫所军余老幼各诉饥窘总兵官谭广以闻 
　　上欲以边粮赈之行在户部言边粮仅足备用且军余赈济无例 
　　上曰军余亦人耳可视其困弗救乎其发怀来卫长安岭赤城堡仓豆赈之 
　　○八月己卯行在户部尚书刘中敷等奏大同宣府今岁丰稔请以绵布折旗军月粮两月 
　　上曰边士执戟岂暇耕乎虽丰稔亦给以米 
　　○正统六年八月丁丑 
　　上谕行在都察院臣曰朝廷优养士卒常给之衣食及时练习以备用奈何为将士略不存恤或役以佃牧或役以兴贩或役以治私第建祠庙积岁月不得少息其缘边士卒艰苦尤甚每操备屯积甫暇輙令之捕野味治薪炭虐害多端又有勾至补伍者所隶官旗尽索其所携以致贫窘复逃此岂朝廷优餋之意此岂将领为国之忠尔都察院其榜谕中外如有仍前为害者法司执治无赦
　　○正统七年十一月辛酉参赞甘肃军务佥都御史程富奏旧制守城军岁给冬衣布花下屯者不给今陕西诸卫屯军调甘肃备御者有司仍以常例不给布花乞照守城例给与
　　上曰甘肃极边之地备御又役之重者有司其即给之毋吝 
　　○正统八年十二月戊子甘肃总兵官宁远伯任礼奏今成造军器物料多非地产欲遣人诣湖广地方采取缘往返路远且桑竹沉重乞令经过有司应付车辆接运庶不误事
　　上曰边军艰辛且操备是急岂可远敝其力桑竹果无出产本地岂无杂木采之成造但在坚固而已 
　　○正统九年闰七月庚子 
　　上退朝召各营总兵官及户部臣谕之曰在京操练官军辛勤宜加赏劳其马队官军人赐银二两步队人赐银一两舍人幼军余丁人赐银伍钱凡赏二十二万余人共银三十余万两
　　○十二月己未敕谕在京各营官军大小头目人等曰国家兵备军马为重曩因军士养马多不尽心致有损失特命于马坊饲养即今天气隆寒新正在迩朕悯念军士辛勤悉令各还原处俟来春操练时月仍入马房点视务在马匹肥腯军装齐备违者该管官皆治罪不宥
　　○正统十年八月戊申靖远伯王骥奏延绥安德旱灾无收乞增备御军士月粮本色二斗户部以供给艰难请循旧减支
　　上曰兵所以卫民正宜蓄其锐气边地虽旱军士月粮不可乏也俱增给之 
　　○正统十一年正月癸未河南南阳卫指挥同知邢山奏本卫及直隶宁山等卫所旗军见调延安绥德等处守边备冬乞照在彼只身旗军例关冬衣布花钞锭庶免寒冻之苦
　　上谕户部臣曰彼旗军远赴边陲防秋比之原在边者尤加跋涉劳苦况冬天同受寒冷而给赐御寒之需岂可有异宜从山所请与之
　　○十一月丁亥 
　　上谕漕运总兵及各处巡抚官曰租税出于民而漕挽以军其劳苦甚矣该管官司不知存问复加侵扰以致失所者众卿等当加意抚恤暴官污吏必寘之法务俾军民得所粮饷充足其有利可兴有害可除者具实以闻
　　○正统十二年正月乙酉大同总兵官武进伯朱冕奏去冬奉敕拣选屯军教习征战今东作将兴恐不能执业请蠲其屯粮专务战守事下户部以为且耕且守古今通制军士宜令春屯种冬守边
　　上曰既资其力当宽其税宜从冕请屯田别授有功之家俾足边饷 
　　○正统十四年三月癸卯 
　　上谕户部臣曰江西浙江运饷官军勤劳已甚明年该运粮暂令布按二司委官提督各府县粮长及殷实大户代运赴京仍遣廉干郎中二员督同儧运毋令违误
　　○五月辛卯河南按察司佥事徐朝宗奏直隶兴州左屯等二十四卫官军余丁指挥使杨昇等二万一千六百四十员各侵种屯地三千四百四十余顷不纳子粒赦后不改正俱当逮问并追地利偿官
　　上曰官军侵地规利法本难容但犯在赦前地已改拨然皆守边操备之人姑宥之地利免追仍令朝宗榜谕各卫有不悛者不更贷也
　　○天顺元年七月辛卯 
　　上谕户部臣曰辽东抵陕西中边官军劳苦殊甚其遣给事中并户部官各六人分赍白金往劳之每人赐二两务令均一户部臣既受命退计用白金七十万两有奇
　　○天顺二年四月戊辰命发辽东广宁官库银布给开元铁岭泛河海州广宁等处土兵九百九人每人银一两布一疋先是
　　上命自辽东至甘肃边民有精壮愿出力报效者募为土兵收附近卫所给与银布鞍马器械秋冬操练支与口粮春夏务农住支免其本户五石税粮二丁杂差以供给之至是辽东都司以所募者来报故有是命
　　○十二月己巳守备辽东金吾右等卫官军以天寒乞衣鞋工部援例请勿与 
　　上曰此辈备边千里外往来艰辛其与之不为例 
　　戒将臣 
　　○宣德十年十一月己巳敕辽东总兵官都督同知巫凯等曰比得太监亦失哈奏拟将原赐奴儿干物件停贮边库者给赏招来夷人已从之今尔等又言亦失哈复自备并假贷官下财帛充赏是将以有限之财供无厌之欲殊非制驭外夷之良策也尔等但宜作士气谨边防使有备无患余事不许擅行
　　○正统二年六月丙寅敕宁夏总兵官右都督史昭等曰去冬达贼匿宁夏山后草枯马瘠正殄灭之时也屡敕尔等及都督蒋贵赵安合兵剿之尔等不遵朝廷之命欲自为功适贵进兵而尔报云贼住亦集乃去致贵趦趄不进及了贼起营驰报则缓不及事矣尔等虽云领兵追剿去贼止一二程耳乃畏缩不前使贼得遁失此事机今贼又犯唐来渠纵横劫掠实尔等之咎欲诿之于下可乎廷臣论尔等罪不可宥其尚洗心涤虑图以自赎否则以军法处尔无赦
　　○八月癸未敕独石守备署都督佥事李谦曰朕以尔练达老成任以边阃尔宜敬慎以图报国比闻尔庸懦无为城堡不脩军士不练往往出言诡妄沮坏边务又擅寘庄田私役军余等事甚乖礼法论罪难宥今姑容尔改过自新尔其省之
　　○十二月乙亥敕辽东总兵官都督巫凯等曰得奏战守方略具悉卿等尽心然曩言兀良哈三卫达子并海西野人女直来朝不从戒谕且出悖言朕以卿等握重兵钟边陲于兹小丑不能以礼法制之况大敌乎若然则所画方略将何所施古云非言之艰而行之艰卿其勉哉
　　○正统五年五月丙辰降云南总兵左都督沐昂为都督同知敕之曰昔我 
　　祖宗之世尔父黔宁昭靖王镇守云南抚绥有方蛮夷率服边境用宁朝廷无西南之虑尔兄继之亦克康靖皆尔所见知也比者思任发侵暴邻境盖尔素乖拊循制驭之道驯致猖獗乃数请师讨之朕以尔筹之必熟处之必当故命充总兵统众十万冀能成功岂意尔怯懦无为行师失律夫兵贵神速云南去麓川不为甚远乃逗遛弥月而进致贼得以从容为计窥觇虗实退致我师败绩辱国损威非惟负朝廷委任抑有忝尔父兄今守臣交章劾尔等罪吴亮等已下法司究治苐念尔父兄之故曲加宽贷降尔职仍充总兵廷臣奏章封以示尔其深省之勉以自赎毋怠
　　○六月癸酉敕甘肃总兵官定西伯蒋贵等曰比因虏寇侵庄浪杀伤官军已宥尔等怠命失机之罪但令察此寇部落以闻今乃以地方旷漠寇贼谲诈为词夫为边将寇至不知其来寇去不知所向其所设巡哨之人何用尔为将之道何在敕至尔等宜深思改过饬励士卒毋狃于宴安因循惰慢非分之恩不可再得其深省之
　　○正统六年正月乙丑 
　　上谕行在都察院右都御史陈智等曰朝廷命将出师伐叛讨罪纪律严明爱恤军士责在帅领遵守号令勇敢立功效归士卒师领世享官禄士卒岁支衣粮若遇往调全给俸粮又有盘缠口粮恩餋如此不过为民除害今命总兵官定西伯蒋贵等统兵前往云南征剿蛮寇□御史二员巡视操练缘途禁约为率领者若不守法度虐军纵暴送总兵官处区处为士卒者若不遵号令侵扰百姓轻则同管军官量责重则枷钉送总兵处斩首号令若御史知而不举事发一体治罪尔都察院宜以朕意榜谕官军经过去处咸使遵守
　　○正统七年十一月乙丑敕镇守辽东总兵官都督佥事曹义等曰近者兀良哈要结女直野人入境剽掠此贼多有受我官职及赏赉者朝廷以其向化听于近边牧猎而彼乃因以为非尔等又皆姑息偷安致彼纵横出没如蹈无人之境失机损威如国计何论尔等罪皆不可宥今姑曲法贷之命佥都御史王翱往取尔等死罪招状就令提督整饬边务此贼孤恩悖德神人共怒尚其同心协谋设法挨捕以宁边境毋以私废公毋以小妨大毋纵目前以贻后患期于成功以赎前罪
　　○丙寅有宣府左卫军为胡寇所掠脱归者夜越猫山寨边墙以入永平总兵官王彧以闻因劾指挥李海等守备不严之罪
　　上命巡按御史责海死罪状罚俸半年仍令宣府总兵镇守官查卫所蒙蔽不奏状以闻 
　　○十二月戊申敕镇守辽东总兵官都督佥事曹义等曰近闻达贼入老鸦庄铺获铺兵三人寻至吴家坟掳掠尔等领兵追之弗及朕惟尔等受朕重托统兵捕贼今贼入境正当设法追剿乃纵其掳掠而去徒拥兵众无所擒获所谓智谋勇略果安在哉其即具实以闻
　　○正统八年七月己卯 
　　上敕太子太保成国公朱勇等曰顷者京城内外所获盗贼多各营操备官军盖因尔等平日抚恤不至钤束不严管军头日克减军粮科歛财物以致军士窘迫不得已而相继为盗尔等之罪姑恕不问继自今把总管队及该卫所头目不许私役一军私歛一物敢有违者重罪不宥尔等受朕委托操练军马本以御侮安民而军士乃为盗贼其咎安在尚宜持廉秉公正身率下必使宿弊尽革军政肃清庶副委任
　　○十二月丁酉宁夏参将都督佥事丁信等奏十一月达贼千骑入境摽掠随率官军追及于打狼山击败其众获马匹械器并被掠人畜
　　上曰贼所入系信等守地而不能奋勇擒剿一人仅得马匹兵部其谕信等自今仍前怠误者必罪不宥 
　　○戊戌敕宣府大同独石等处总兵官永宁伯谭广等曰今岁瓦剌使臣行李中多有盔甲刀箭及诸违禁铁器询其所以皆大同宣府一路贪利之徒私与贸易者小人交通外夷诛之诚不为过然屡敕尔等禁约今乃复尔号令不严可知其自今申明禁令遍谕多人有踵前非者一体治罪
　　○丙午敕提督辽东军务左副都御史王翱总兵官都督佥事曹义等曰曩因辽东兵备废弛特命尔翱往彼整饬然近者贼屡入寇未闻制胜之策今尔等又奏其欲谋犯边彼有忌惮敢如是乎尔翱其申明号令激劝将士与总兵等官夙夜尽心以图成功遇贼近边出兵剿杀有功有罪国有成宪
　　○正统九年八月丁未敕太保成国公朱勇等并五军三千神机等营曰朕念军士艰窘命有司给银两以优恤之而管军头目却以置备军装为名因而掊克之尔等略不禁戢甚者又假公事以科歛役操军以种田揆厥所由罪必有在己命御史察紏亟改前非毋贻后悔
　　○九月辛卯定西侯蒋贵擅管左哨马步官军操备 
　　上未之知也因其上言乞椽史书辨 
　　上曰军马重事非奉命不得与蒋贵何所受命而管左哨成国公朱勇何故容之论法皆在所不宥苐念大臣姑从宽贷
　　○正统十一年十一月乙酉宁夏总兵官都督同知黄真奏宁夏地临极边通贼路多官军聚之则有余分之则不足况今传报贼情殆无虚日请借庆府韩府军马三千益臣协助守备会左参将丁信亦以益兵为请章下兵部议闻
　　上曰宁夏官军不为不多又增选军余若能训练自足调用而真等乃每请益兵兵部其谕真等如法训练官军预为攻守方略但怠弛误事者不宥王府军马不必借
　　○天顺元年二月戊午靖远伯兵部尚书王骥等奏自正统十四年以后各处奏报军功多妄冒欺隐之弊对敌阵亡无钱者弃而不录退缩先逃有钱者却蒙升赏乞行总兵等究治
　　上曰卿等为国忠计言实有理但事已往朕今加恩于下皆不必查究只令其为国尽力以赎前愆收后效卿等仍识之后有报功者更不许似此冒滥违者重罪不宥
　　○丙午镇守延绥等处右都督王祯等奏榆林庄神木等处达贼入境都指挥李懋等不合轻进与对敌阵亡臣等率领官军前去策应达贼闻知遁去
　　上曰王祯等不用心设策备贼以致失机误事杀伤官军数多既不输情认罪却又掩败称功归罪阵亡头目今且不问兵部即移文令杀贼赎罪其阵亡并被伤官军从实查勘职役姓名以闻不许仍前隐蔽
　　○七月己酉敕总兵官安远侯柳溥等曰尔等皆以才能托以军旅重寄今虏近边数月不退却乃拥兵以自守不闻有制胜出奇之策三军之众岂无其人皆尔等蔽贤之过也敕至宜博求群策广行召募庶臻成效以副委任之意
　　○天顺三年五月乙未南京守备魏国公徐承宗等以南京安插夷人数多都督佥事高通独员管束不及同保南京右府都督同知吴良老成练达谙晓夷语乞令良与通同管夷人事下兵部尚书马昂等劾其附下市恩之罪
　　上曰朝廷倚任承宗等守备乃敢狥私挟同妄荐匪人论法本当治罪姑从宽宥令各具实以闻仍令承宗等推保谙晓夷语老成谨厚者二三人奏来处分
　　○八月壬戌敕南京守备魏国公徐承宗曰近闻尔持廉秉公能恤军士固为可取但用刑太酷军职小过輙加棰楚以致大小军官咸生嗟怨甚乖守备之体敕至尔即惩改凡军职有犯俱送理刑处依律问罪庶几事体得宜如蹈前非朕不尔宥尔其慎之
　　○十一月甲辰敕镇守大同太监陈瑄总兵官高阳伯李文巡抚副都御史王宇曰得奏分守西路参将盛广报达贼三骑入境剽掠而去官军不能追剿且达贼止三骑尚尔畏缩倘遇贼众何以成功已令巡按御史究治广然尔等平昔不严号令岂得无罪念今防边之时姑从宽宥其即整兵严备毋或疏虞并敕宣府甘肃凉州宁夏延绥等处守臣一体备御
　　○天顺五年六月壬申兵部言顷者宣府新河口失机其总兵等官陈友等宜治罪 
　　圣恩宽宥令其自陈今乃浮词掩饰仍乞治之以戒将来 
　　上曰友等既自输情姑贷之尔兵部移文友等俾自警惕继令宜严慎堤备遇警即设奇斩获倘若再失非分之恩不可数得
　　○辛卯先是昭武伯曹钦家人曹福来亦以迎驾功冒升锦衣卫百户常潜贸易于外郡钦虑其生事令福来妻诈告福来病风出外锦衣卫具奏捕获未即送官而钦执福来于私宅非法棰楚几死于是六科十三道连章劾钦专擅请付法司究治
　　上曰尔等所劾良是曹钦擅作威福情何可容其以弹文示之令从实具开既而钦上章请罪 
　　上曰钦身居伯爵掌管军马凡百行事尤当加慎何乃恣意妄为略无忌惮论法固当究治但既输情且贷之如再不悛必罪不宥
　　○天顺七年十一月丙子敕镇守宣府太监王受总兵官海宁伯董兴等曰近得大同报报孛来遣使臣千余来进贡然前此累敕来令少遣使臣今愈增多岂其诚心不过假此以生衅端耳若我边谋勇士卒精强虏虽变诈奚能为患尔其体朕此意整搠军马严谨了备如其侵犯即相机剿杀毋畏缩以贻边患并敕辽东代州延绥宁夏紫荆倒马偏头各边关守臣亦如之
　　弭灾 
　　○宣德十年四月丁卯敕谕行在礼部臣曰今当谷麦长茂之时而畿甸之间天久不雨又闻远近间有水潦蝗蝻深轸朕怀宜遣大臣于在京庙观祈祷仍分遣道士诣天下岳镇海渎用祈丰稔无稽无忽
　　○正统六年五月壬寅行在通政司右参议王锡奏近奉敕往北直隶捕蝗访得保定府新城县知县周义善于抚民今六年任满例应赴部乞暂留协同补蝗
　　上谓行在吏部臣曰蝗为民患宵旰在心考课固不可废而民事尤所当急其从锡请 
　　○正统七年七月己未敕谕宁夏总兵官都督史昭参将都督佥事丁信参赞军务右佥都御史金濂曰今得尔濂奏今年四月以来宁夏缘山地屡震五月间风雷击玉泉营门此皆
　　上天示戒尔等皆朝廷重臣受朕一方之寄灾异之来必有其由或平日贪图无厌倚势掊勉或颠倒是非纵恶欺善或横役军士营干家私或不公不法相为党蔽有一于此必致下人嗟怨召此灾异敕至尔等即互相劝戒省躬改过及询察军民利病思为处置务使各得其所庶几上弭天灾副朕委任仍须戒饬守边官军严切兵备以防不虞
　　赏赉 
　　○正统元年八月丙寅敕甘肃参军务兵部侍郎柴车佥都御史曹翼等曰向敕尔等审勘甘肃官军杀贼功次即加升赏比闻尔等取勘已明因挟私憾故缓其事人皆忿怨是违古人赏不踰时之意敕至尔等即将有功者依例升赏庶激士气便效力剿贼无得稽违
　　○天顺二年正月甲辰总兵官定远伯石彪奏达贼从安边营入境抢掠臣会同彰武伯杨信等统领军马前去追剿斩贼酋鬼力赤平章生擒贼人脱木儿特知院男察阿来等四十七名获首级五百余颗驼马五百七十余匹
　　上敕彪等曰尔等能奋勇杀贼忠勤可嘉其生擒达贼并获到驼马尽数解京毋将好马抵换隐藏达贼首级沿边枭挂周贤增都督同知遣官祭葬李鉴等阵亡头目令有司给与棺衾殡殓夺下人口给发宁家驴骡牛羊招主识认有功官军明白造册以俟升赏
　　○五月戊子前军都督府都督佥事颜彪奏臣奉命帅军士赴山西鴈门关剿贼军士艰难乞加赏赐户部议去年赴陕西军士皆赏银一两今赴山西者道近宜减半给之
　　上曰临边之役欲其出死力以御寇卫民若计道里远近而损益之非所以齐一其心志矣其给之如例 
　　优大臣 
　　○正统六年七月丁酉少保兼行在工部尚书吴中奏臣以老病医治未愈月支俸粮寔为虗费乞住支 
　　上曰卿事先朝累有勋绩迨辅朕躬又效勤劳俸粮仍旧支用庶称朕优待老臣之意 
　　○正统九年二月丙戌书谕少师兵部尚书兼华盖殿大学士杨士奇曰卿历事我 
　　祖宗嘉谟嘉猷实惟简在暨朕嗣承大统卿以老成硕德启沃问学弼赞政化禆益尤多比卿以疾违朕左右者数月未有勿药之喜朕心夙夜不忘书曰天寿平格知卿之福寿宜未艾也兹特遣内臣往视并赐颐餋之资复惟卿之子有违家训干于国纪重以
　　祖宗之法拘系之卿其以理自处勉进药食早图康复用副朕注望之意卿其体念之 
　　○天顺三年八月甲寅忠国公石亨上章自劾云臣侄彪不才冒干天宪实臣素不能教训所致请并下狱以为众戒
　　上曰彪贪图权利欺罔朝廷若不惩戒恐后愈肆朕遵 
　　祖宗法度不敢有私特寘于法今彪已自伏罪于卿无与不必介意 
　　○十一月己巳 
　　上赐内阁臣李贤第宅贤上章恳辞 
　　上曰卿辅导有劳特赐近居以便宣召所辞不允 
　　恤民 
　　○正统元年二月己未敕南京守备太监王景弘等及襄城伯李隆参赞机务少保兼户部尚书黄福曰朕夙夜惓惓惟体
　　祖宗爱恤百姓之心一切造作悉皆停罢今南京内官纷纷来奏欲取幼小军余匠夫指以不敷为名其实意在私用俱不唯理敕至尔等益宜警省凡事俱从俭约庶副朕爱恤百姓之心
　　○四月庚子命行在礼部右侍郎王士嘉行在工部右侍郎邵旻行在都察院右副都御史陈鼎右佥都御史鲁穆行在大理寺左少卿程富巡视顺天等八府赐之敕曰今命尔巡各郡遇有蝗蝻生发随即催督卫所州县起集人夫打捕尽绝毋致滋漫以贻民患往者差官捕蝗不体朝廷恤民之心肆行棰楚民受酷虐甚于蝗灾尔宜深戒务在设法使人不劳困禾不损伤庶副朕恤民之意钦哉
　　○正统二年六月庚辰直隶凤阳淮安杨州诸府徐和滁诸州河南开封府类奏自四月至五月阴雨连绵河淮泛涨民居禾稼多致漂没人不聊生势将流徙
　　上命行在都察院右副都御史贾谅及工部侍郎郑辰往视之赐敕谕曰今民困已甚卿等速往发廪济之抚恤得宜毋令失所河堤冲决相机筑塞毋兴大役重困吾民
　　○正统三年四月乙卯敕谕淮安扬州二府曰去年水潦为灾清河等县民饥特甚朝廷虽尝赈恤比闻尚多丐食道路朕甚悯之敕至即发官廪验口赈给凡尔长民之官务须尽心存问处置得所毋因循坐视纵容奸宄作弊必公必勤庶副朕惓惓恤民之意
　　○正统四年三月己酉 
　　上御正朝颁诏大赦天下诏曰朕以眇躬嗣承大统仰惟 
　　天眷之隆 
　　祖宗创守之艰夙夜祗慎用图政理以宁万邦一切不急之务悉已停罢尚冀群生乐业上协 
　　天心切虑民情幽隐庶职未尽得人承流宣化有所未至深歉于怀兹当春和万物发舒吾民或有不得其所者悉从宽恤以遂其生尔中外臣僚其体朕心各尽乃职务求实效勿事虗文呜呼天地以生物为心国家以餋民为政尚图成绩用底雍熙诏告臣民想宜知悉
　　○己未光禄寺奏南京内府 
　　奉先殿并诸王公主坟园岁时祭祀安王宫眷日逐供亿见贮牲牢不敷请移文附近州县买办 
　　上曰奉祀牲牢诚不可缺但不必取之于民惟令南京守备官于内府给直平买之况岁不登民亦艰食安王宫眷日用以十分为率减其三分
　　○九月辛亥 
　　上谕行在户部尚书刘中敷等曰方今期欲天下百姓安生乐业已尝有诏处分近闻各处增置抚民官奉公爱民者少生事扰人者多应否存留尔与各部都察院集议以闻中敷顿首受命翌日议奏各司府州增官一员未为冗滥不必取回恐来年布种之时逃移人民缺官抚恤存之为便其有地僻事简逃户数少之处起送赴部余在任者仍听巡抚巡按等官询察有不用心抚恤及生事扰人者奏罢为民
　　上曰善 
　　○十一月丙午 
　　上以旱潦相仍命山海至密云地方军民缺食者听采取湖山榛果紫鱼鰕之类以自给仍戒权势毋得专利为害
　　○正统六年四月癸巳 
　　上谕户部尚书刘中敷等曰预备之政本以为民今农事方殷民多艰食尔等急移文各处其预备粮储已完者差去官即便回京未完者亦俟秋成从容整理民愿输粮以助赈贷若不愿者不许威胁更须严约下人无令生事违者罪之不宥
　　○正统七年正月癸未命吏部左侍郎魏骥通政司右参议王锡大理寺右少卿贺祖嗣光禄寺寺丞张如宗大理寺左寺丞仰瞻往南北直隶各府捕蝗赐敕谕之曰朕念蝗虫为患特命尔等分巡各处遇有遗种及早掘毁如有生发随即扑灭尔等必廉必勤用人之际务体下情均其劳逸不许自求安闲指使官员苟且行移以应故事于民不能有济斯尔之愆如有贪暴不律及纵容下人扰害军民则尔罚匪轻钦哉
　　○二月辛亥直隶河间府沧州知州上官仪奏本州连岁水涝蝗旱相仍民食匮乏惟拾草子自给去岁官贷预备仓粮乞暂停徵以俟丰稔
　　上曰仓廪之积本以为民歉则给之俟丰而歛当如是也即从其请 
　　○七月丙寅镇守陕西都督同知郑铭等言陕西岁凶民不聊生 
　　上命户部遣人驰驿往报之曰贫民速发廪济之逋负官租官物悉暂停徵户部盐钞尽行蠲免鬻子女者官为赎之僻驿积刍已浥烂者除其数未浥烂而久役人典守者令易他物入官轮班匠役俟秋成赴京老病者复之盗贼不戢连坐所管官司不加意抚恤者坐以法
　　○十月庚子江西吉袁州二府各岁旱薄收其存留粮请折纳银布事下户部覆勘以闻 
　　上曰政贵便民民便而用自舒宜如所请 
　　○正统八年七月乙亥山东水利场盐课司奉场灶户因蝗旱灾伤赋役烦重弃家逃移者甚多抛下盐课无从徵纳乞为开豁见在灶户乞优免差徭
　　上谓户部臣曰优免灶户 
　　祖宗令典有司奈何不行其已逃窜者逋负额课悉为停徵见在者不许泛差 
　　○八月己亥巡抚南直隶工部左侍郎周忱奏应天镇江常州三府天旱运河天乾断禾苗枯死巡按御史孙鼎亦请勘实赈济
　　上谕户部臣曰朕体天恤民每闻四方来奏水旱心为恻然况南京根本之地其可忽乎今旱若是民必困矣尔等其速议处之
　　○正统九年闰七月癸卯 
　　上以风雨过多敕户部臣曰今岁南北直隶军民被水灾者甚多朕甚悯之尔户部其令所司加意存恤无重烦扰有缺食者赈之仍蠲其租及岁办物料
　　○乙巳敕云总兵官都督沐昂等曰得奏言银坑年远□□丹塌即今军民缺食用人采办有妨屯守然朝廷重在恤人利非所计顷因言者以云南罢敝虑军资民食不给欲因山川之利以资官民之用今尔等具言地利人情如此所得不偿所费朕闻之恻然敕至即如旧停止与民休息尔等宜提督军卫有司用心存恤军士抚绥夷民遇有缺食即设法赈济不许纤毫剥削克害违者即加惩治重则具实奏闻尔等钦承之
　　○正统十年七月甲申浙江道监察御史黄裳言浙江绍兴宁波台州三府属县自去冬以来瘟疫大作男妇死者三万肆千余口已蒙
　　皇上轸念生灵特遣廷臣诣彼祈祐矣然死者所负租税宜为蠲免病与饥者宜加赈济 
　　上谓户部臣曰薄赋歛恤饥民贫乃王政之急务即遣人驰令布按二司官如裳言行之不可徒事虚文 
　　○乙未巡抚河南山西大理寺左少卿于谦奏近者山西陕西人民饥窘俱往河南地方起食访得怀庆河南二府仓粮见有六十余万石乞粜与饥民依时价收钞□京庶仓无红腐之患民无饿犭□孚之灾
　　上谓户部臣曰凶年减价粜以利民此古良臣为国救荒之长策也今谦为朕举行甚可嘉尚其驰报谦如所奏行之毋缓
　　○十二月丁未巡抚山东大理寺寺丞张骥言曹县地广民稠难于抚治请割本县黄河南北岸土民十七里附藉逃民二十三里为曹州事下吏部户部佥议以为宜
　　上曰新附籍之民生业必艰其令有司用心抚恤禁戢里胥毋容扰害敢有违者俱治以罪 
　　○正统十一年五月戊子河南布政司奏彰德府林县田地近太行山石厚土薄山水冲决不堪耕种者一千六十五顷夏秋二税赔纳艰难户部覆奏请暂停徵
　　上曰税本乎田田既不可耕则税何从出若复逼责之岂恤民之道俟更造版籍时悉与除豁 
　　○九月丁卯户部奏内帑各色绢布不多请出白绢一万疋白布四万疋令京民染色备用 
　　上曰民可资其力不可伤其财当用物料悉官给之 
　　○正统十二年七月甲午山东信阳场盐课司灶户奏本场灶户逃窜八百一十余户遗下盐课俱令见在人陪纳负累艰难乞赐分割
　　上曰灶丁既办已课复为逃户补纳其何以堪悉停之 
　　○正统十三年九月戊戌 
　　上谕兵部臣曰朕自即位以来惓惓以奉天安民为心累颁诏敕省刑赦罪轻徭薄赋凡可以宽恤军民者无所不用其心又戒饬官吏非奉朝廷明文一夫不许滥役一毫不容擅科期在休息天下共享太平之福比闻沙县人民邓茂七等聚众为盗所司请发大军剿捕朕虽遣将调兵然犹虑其出于不得已必有激变之者屡遣御史赍敕抚谕今茂七等果有悔祸之心躬于延平城下输情诉冤自求生路且乞免徭役三年御史张海等以闻朕悉从之仍敕海等明正官吏激变之罪尔兵部可备朕言揭榜晓谕俾其知国家以至仁育万民以大信布天下榜文至日不分罪犯轻重但能洗心改过即日退散者俱贷其死仍免徭役三年凡递年逋负悉免追徵官吏人等敢有违诏侵害之者治以重罪如向首鼠两端或仍前结聚或逃匿山林必扑灭不赦
　　○正统十四年四月壬申 
　　上谓礼部臣曰自岁首至今雨泽愆期榖种未布麦苖□稿民事弗遂朕用惕然其遣官告祀 
　　天地诸神祈降甘霖以苏吾民尔礼部仍分官祭告京都应祀神祗合用祭物及百官斋戒禁屠诸事宜悉如例
　　○七月壬辰巡按四川监察御史李琮奏四川人民凋□两京部派买采办物料乞暂停免及差大臣存恤抚谕
　　上曰民方贫困凡事宜省采买物料即停止之巡抚官不必差 
　　○天顺元年二月戊午敕刑部侍郎周瑄曰今命尔往顺天河间二府被灾州县赈济饥民凡事听尔便宜处之待春夏之交菜麦接熟民不艰食尔可具闻候报回京朕之念民如饥在己尔必深体此意用心赈恤务施资惠勿事虚文如违责有所归朕不尔宥
　　○五月壬申 
　　上谕户部臣曰比闻京城贫穷无依之人行乞于市诚可悯恤其令在京二县各于宽闲处设餋济院一所收餋之即今暂于京仓支米择顺便寺观内煮饭日给二餐器皿柴薪蔬菜之属从府县设法措办有疾者拨医调治病故者给以棺木务使鳏寡孤独之人得沾实惠仍令五城兵马司从实取勘当赈济者即令送府不得滥冒侵欺违者罪之
　　○己丑山东诸郡人民饥疫已发内帑银赈济有司奏报不敷命再发银三万两赈济仍命户部询访灾重之处今岁粮草尽与蠲免灾轻之处亦免起运俱存附近官食停止各府冬季采柴夫以苏民困
　　○天顺四年八月戊午 
　　上谕户部臣曰今四方奏报水旱民多困苦朕甚悯焉卿等其速移文巡抚巡按官覆视其灾伤甚者租税悉除稍轻者量蠲之民不能自给者发廪赈济务俾得所
　　○天顺五年六月辛卯 
　　上以人民被灾犹未苏息而又调兵征西乃布宽恤之典凡花木鸟兽栗版之类及追马清匠刷卷等事悉皆停止歇采柴一年省银三十万两
　　○七月丁巳巡按河南监察御史陈璧等奏久雨河溢水入汴梁城官舍民居漂没过半公帑私积荡然一空周府宫眷并臣等各乘舟筏避于城外高处军民死者甚众
　　上恻然不宁亟命工部户侍郎薛远往视敕之曰黄河冲决为患非小卿湏多方设法消除此患筑塞河堤务令坚完仍巡视下流开通＜锍-釒＞浚以洩城中积水尤先抚恤被灾之家有缺食者于附近官廪出粟给之或劝谕富家赈贷被灾田亩蠲其租税官舍民居以次修理湏水患止息事妥民安然后回京
　　惜民力 
　　○正统六年十二月辛丑刑科给事中刘孚言国子监为教育天下英材之地近年殿宇虽尝完美而堂舍尚皆未备乞新其制
　　上谓侍臣曰孚言固是第宫殿落成已诏恤人力而复役之何以示天下况今岁饥其俟丰稔时为之 
　　○戊午先是宜城王贵＜火节＞奏府居朽敝请工料修造 
　　上以民艰不许令王自造至是复以禄薄工乏为言 
　　上曰百姓朝廷赤子饥窘之际复役其力王忍为耶王其令府中军校以渐修之 
　　○正统七年十月乙未书复襄王瞻善曰承喻欲营朝堂及缮治居室但湖襄之间民敝已久今年以旱暵来告者相继以故朝廷凡事省约未尝轻劳一夫轻歛一物淑素仁厚亦宜体念人情如房屋可居宜且停息如必湏缮理亦当酌量府中人力随宜修治
　　○正统八年四月甲寅先是光禄少卿王贤及淮安府知府彭远皆请修淮安西湖挽舟提事下漕运总兵官武兴等请令旁近府州卫及湖广江西出物料以给用
　　上许之至是泰州判官王思旻奏是役之兴计其所费物直白金不下万万余两比者旱涝不收人民饥窘财何由出臣见朝廷建三殿二宫及文武公署不役天下一夫今西湖堤无大关涉纵不修治不过挽舟迟缓而已奈何以此困民请罢各处徵需事下工部言徵需不可罢第可少减
　　上曰方今军民艰难其毋扰之堤损坏者总兵官量度修治物料已徵在官者令漕舟载至淮安未徵者已之敢侵欺作奸必罪不宥
　　○正统十一年四月乙巳南京工部奏浚金水河及修午门前东西两廊并甎城外周围直房其所缺材欲于四川湖广浙江等处市买
　　上曰方今民皆艰窘其缺材不必远市姑俟四方应输者至及抽分司贮积既多然后修理 
　　○正统十三年十一月丁未先是山东右参议黎琏言山东河南直抵江南地方军卫有司多无城池纵有者亦皆颓塞
　　圣明之世固无外虞然万一有警何以保障乞敕该部通谕所司时加修筑 
　　上从之至是山东饥请暂止其工 
　　上谓工部曰山东未脱水患又遭岁饥人力岂堪耶其谕有司果临边要冲城池酌量修理否则皆罢之俟年丰人和之日以闻
　　○天顺二年二月癸巳工部奏修造宁王府宗庙承运殿及诸屋宇共三百八十四间 
　　上曰江西军民艰难令有司陆续起造无促迫害事 
　　○丙申初工部请造珉王府祭器乐器共二千五百七十余事杂料数万 
　　上曰百姓艰难令姑己之俟年丰造办 
　　○天顺四年五月己亥先是苏杭等处督造上用叚疋七千已完至是太监阮忍复奏遣内使韦肖如上年事例督造
　　上曰苏杭等处高手人匠不多丝料有限况人民艰窘其罢 
　　○天顺六年十月壬戌光禄寺以供用龙凤花素瓷器万余事皆揭敝请敕工部移文有司成造 
　　上曰成造已多何忍重劳民力其姑已之 
　　恤物 
　　○正统六年八月辛卯镇守宣府右参将都督佥事杨洪奏官军征战走伤马九十余匹皆不堪骑操宜送万全都司作菜马供给使客
　　上曰征战走伤系有功马匹若一概宰杀于心何忍兵部其移文总兵镇守等官视验有功者给与守城官军收餋候倒死之日埋瘗
　　○正统十三年六月丙子巡按河南监察御史奏开封府及汝阳县蝗有秃鹙万余下食之蝗因尽绝禾稼无损秋成可期
　　上曰禽鸟能除民害即禁民勿使捕之 
　　任老成 
　　○宣德十年正月辛丑敕户部尚书黄福曰朕嗣承 
　　大位深惟南京根本重地守备必须严固卿历事 
　　祖宗四十余年老成忠直厥绩茂著今特命卿参赞襄城伯李隆机务抚绥兵民训练军马凡百庶务同隆及太监王景弘等计议而行卿其益竭乃诚益励乃志以副朕倚毗之重钦哉
　　○正统九年七月丁卯少保礼部尚书兼武英殿大学士杨溥言臣历事 
　　列圣叨居显秩今年踰七十筋力衰耗虽欲勉图报称而力不逮伏乞允臣休致俾得全始终之节 
　　上曰卿辅相老成朕所倚毗而优礼者其视事如故毋更求去 
　　○九月庚辰命南京国子监祭酒陈敬宗复任敬宗九年秩满至京以衰迈请休致吏部覆奏 
　　上曰敬宗学行老成正宜模范后学未可以去其令复职 
　　专委任 
　　○正统十一年三月壬申浙江布政司右参议吴昇言福建盗矿诸贼出没于浙江江西广东诸境东捕则西逃南搜则北窜若合而为一其患不小况三司官僚意见各殊苟谋非己出輙多方沮格遂成姑息致贼势滋蔓乞断自
　　宸衷命有识重臣付以阃外之寄严立法制必除凶恶章下都察院奏宜从昇言 
　　上命御史柳华往督福建浙江江西三司调兵剿之但推奸纵贼必罪无赦 
　　○天顺元年二月丙辰户部奏旧例漕运有总兵参将二员兼理后因无参将添设差佥都御史一员今复召回宜仍添参将督运为便
　　上曰官何必备永乐间惟总兵一员儧运亦不误事今只令徐恭管理但迟误即罪之 
　　省差遣 
　　○正统四年二月丁卯行在户部奏山东湖广并直隶淮安等府俱差侍郎巡抚总督税粮近以事去乞仍命侍郎巡抚
　　上曰巡抚为民而设苟非其人适以扰之今朝廷既无科差采办之事税粮自有增置官员不必侍郎巡抚 
　　○正统十一年三月乙酉巡按直隶监察御史李奎奏直隶永平府滦州等处去岁旱涝相继秋成薄收即今告饥者众乞差巡抚官措置粮储以备赈济其浙江江西湖广无巡抚官处亦乞差官巡抚
　　上曰曩因朝廷无事罢各处巡抚官今若复添设未免多事扰民不必行 
　　○天顺六年四月甲戌兵部言福建北直隶贵州广西广东河南清军御史顾俨等以三年例来京欲令各官仍前清理
　　上曰两广师旅方殷御史不必去只令有司清理贵州军数甚少令云南清军御史兼之 
　　重守令 
　　○正统六年五月庚戌浙江杭州府知府陈复持己廉静为政宽平使民信服以母丧去职耆老千余人诉乞留之其巡按监察御史及布政按察二司亦连章奏请
　　上问行在吏部尚书郭琎曰复为民牧果何如琎曰浙东西未有过之者 
　　上曰如此诚循吏也其令起复以康吾民 
　　○正统七年二月丙辰巡按广东监察御史张善言为治莫急于安民安民莫切于守令守令得人则郡邑之民安而天下治矣
　　皇上嗣登大宝以来急治求贤尤重守令之选令廷臣公公举郡邑往往得人今又罢荐举县令之制专委吏部铨除故县令举职者少继自今县令有缺仍从六部都察院通政司大理寺六科十三道及布政按察司巡按御史提调学校佥事荐举铨补其授职之后有贪墨不律者连坐举主如此则进贤之路广滥举之弊绝而长治久安之道得矣
　　上览奏召吏部臣谕之曰比因各官举保知县徇私者多故专委尔吏部行之今不必纷更要在简择之精耳见在任者移文按察司巡按御史严加体察有贪刻害民者逮治之阘茸无为者具以闻朕自裁处
　　○正统八年六月甲申朔敕云南大理府知府刘烈曰国家惠餋斯民慎选郡守无间遐迩况大理为云南钜郡尤在得人今以尔廉平公正命长郡治尔宜体朝廷简拔之意益励乃操益勤乃事表率官属宣布德泽爱恤吾民审度人情因俗为治利所当兴弊所当革尽心尽力必使一郡之民衣食充足礼教兴行斯尔之称所属官员果有贪淫不法蠹政害民情状昭著者五品□□具实奏闻其余尔即提下差人角□羊京其有罢软老疾不胜任者亦开具奏来寮佐官及所在卫所官或倚恃豪强非分害民者明指实迹奏闻一应公差之人但有生事需索为民患者即举问如例尔以风宪官往任郡寄湏宽猛得宜以安民为本毋依势作威毋姑息废法毋为权势所胁毋为奸顽所欺庶几政举民安用称任使钦哉
　　○正统九年七月戊午巡按监察御史孙毓奏临海等县民蔡颜等千六百余人诉称掌黄岩县事台州府通判周旭鉴严明勤慎能锄强植弱民安盗息邻邑军民亦咸爱慕乞升补知府吏部言于例难从
　　上曰知府会举政欲得人今旭鉴能息盗安民虽邻邑军民亦爱慕之非得人而何其升为知府毋以例拘 
　　○闰七月甲辰直隶河间府同知廖谟廉能公正抚字有方民素爱之至是知府缺员所属州县连章奏保谟堪升任耆民黄仲礼等又具绩状伏阙以闻
　　上谓吏部臣曰有惠政者必得民心今一郡民心既不释谟非有惠政何以得此其即升为知府以慰民望 
　　大明英宗睿皇帝宝训卷之二



大明英宗睿皇帝宝训卷之三   
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　育人才 
　　○正统十二年二月甲寅 
　　上谕礼部尚书胡濙等曰朝廷人材湏要作餋方获实用今命翰林院侍讲等官杜宁裴纶刘俨□辂江渊陈文杨＜鼎-目日＞吕原刘俊王玉每日俱在东阁进学作文仍令学士曹鼐陈循马愉严督考试务期成效凡会讲时轮流经筵侍班治事
　　○天顺元年十二月癸巳初国子监官生例在监十年然后许令历事出身及是兵部奏请选监生能书者不限年月深浅送部写本日满选用于是祭酒陈询言官生在监者多善书乞通选之
　　上曰官生数多年幼必湏作餋而成今辶□处令出身非所以成之也不听 
　　惜才 
　　○宣德十年十一月庚寅擢儒士卢忠为直隶太平府儒学训导初忠以经明行修膺荐吏部验忠军籍无人补伍具以闻
　　上命试其才学可取曰与其戎伍得人何如学校得师故有是命 
　　训外戚 
　　○正统九年闰七月丁亥命彭城伯张瑾惠安伯张琮均分家产瑾琮俱彭城侯夫人童氏曾孙童氏乃 
　　诚孝昭皇后母也初瑾祖昹袭彭城伯琮祖昪为都督 
　　昭皇后以昪禄薄家产令与之多后昪封惠安伯兄弟俱卒瑾琮袭之琮仍求多分 
　　上谓琮曰昔尔祖禄薄故多与之今尔兄弟俸禄相等产当均分琮顿首服 
　　○正统十二年二月壬寅敕谕府军前卫指挥孙继宗及弟绍宗等曰尔等皆朕外亲爰自 
　　先朝以来洊膺显爵正当脩身慎行表励宗族用保终誉迩者尔族人孙奉祖父子屡恃恩玩法恣肆凶暴敺人至死法司鞫问明白请处以重法朕念
　　圣母皇太后在上特推恩屈法＜宀十见＞贷姑令从戍边卫俾其追悔自新用盖前罪朕尝观前代外戚族属子弟凭藉声势肆为暴横卒致祸败历历可鉴况我
　　祖宗法度严明善者必褒恶者必罚尤非前代可比尔等自今宜洗心改虑务守礼分诫约族属毋仍纵肆庶几永保爵禄副朕亲亲之意
　　振风纪 
　　○宣德十年五月癸酉敕谕行在都察院及各处按察司曰朝廷设风宪所以重耳目之寄严纲纪之任凡政事得失军民休戚皆所当言紏举邪慝伸理冤抑皆所当务比之庶官所系甚重近年以来未尽得之或道理不明操行不立或法律不通行移不谙或逞小才以张威福或搜细过以陷善良甚至假其权位贪图贿赂以致是非倒置冤抑无伸而风纪之道遂至废弛自今监察御史有赃滥及失职者令都御史及各道御史紏举黜退按察司官有赃滥及不称职者令按察使及其同僚紏举黜退仍令吏部今后初仕者不许铨除风宪凡监察御史有阙令都察院堂上及各道官举保务要开具实行以闻吏部当察不谬然后奏除其后有犯赃滥及不称职举者同罪尔等其钦承毋忽
　　○正统五年十一月壬寅 
　　上尝谕行在吏部尚书郭琎等曰朕闻南京刑狱不清纪纲不振岂典职臣僚媮惰致然耶尔吏部会群臣详议以闻于是琎等言刑部尚书施礼都察院右副都御史朱与言俱老成若得有风裁者参佐之庶能振举百度惟刑部右侍郎吾绅疏于法律宜调用
　　上然其言遂调绅于礼部行在都察院右佥都御史张纯于都察院升吏科都给事中郑泰为刑部右侍郎因谕纯曰南京国家根本重地今命尔往当恪恭乃职申明宪典苟再循习故常方命废事邦宪具在必不尔宥
　　○正统七年十一月甲申敕谕三法司锦衣卫曰朝廷以纪纲为首御史职纪纲之任不可不慎择也如监察御史时纪因差往陕西枉道回家及与长垣县县丞萧节之夤缘交结挟势娶民间女子为妾背违礼法有玷风纪已付法司问罪自今尔等差官出外必精选知礼义廉耻明达大体无贪污淫秽之行然后遣之仍严加戒饬庶纪纲以正不辱朝廷之使命如所遣及在任敢有不遵戒饬违礼犯法者尔堂上官即具实举奏以凭降黜若堂上狥情党比以致贤否混淆旷职废事并罪不宥
　　○正统十二年六月乙亥 
　　上谕吏部臣曰御史朝廷耳目之官所以紏正群工肃清百度责任匪轻近闻有以夷人任是职者甚非遴选风纪之意自今毋得滥授有乖治体
　　保全旧臣 
　　○天顺元年正月辛卯吏部尚书王直陈＜锍-釒＞乞致仕从之赐之敕曰卿以贤科高第发身我 
　　皇曾祖考以至于朕踰五十年历官翰苑佐典秩宗遂为冡宰宅心允臧处事惟慎虽经变故无改厥常忠清之操简于朕怀盖有素矣兹朕复正大位如卿老成方在倚毗而卿以衰病固辞弗已惟先哲王求旧之义莫能忘而士大夫甘退之志不可拂是轸朕衷勉从卿请特赐白金楮币金织袭衣仍给驿舟送卿还乡卿其体朕至意颐餋天和优游田里用享清平之福以臻遐永之龄
　　○二月庚子工部尚书谨身殿大学士兼东阁大学士高榖陈＜锍-釒＞恳乞致仕从之赐之敕曰卿以智识文学执经事朕恭慎小心积有岁年今朕复正大位图任经筵大臣以缉熙圣学以寅亮天工而卿以老疾恳乞休致切惟功成身退乃天之道故特赐允以遂卿情并赐白金楮币金织袭衣给驿舟以还乡卿其承之
　　饬边务 
　　○正统元年八月甲戌敕都督蒋贵曰今命尔率领京兵二千五百并往调潼关甘肃精锐战士五千去剿之贼尔宜严肃军令违者以军法从事又敕副总兵赵安住洮岷等卫锐兵五千亦于缘边哨捕仍令与尔□确或分或合务相应援其尚并力协心用剿此寇
　　○十二月癸酉敕甘肃右副总兵都督同知赵安等曰守备庄浪都指挥佥事魏荣奏欲将甘肃调来官军摘三千人及本卫调去土达官军于庄浪哨守朕以防边之道顾主将运筹如何尔徒拥兵众亦奚以为近闻卿等驻兵凉州去庄浪甚迩其与荣议之或益兵或仍旧准卿为听期于事集人安而已卿言欲将洮岷等六卫选剩步兵存留凉州操守已敕都督任礼等如卿所言卿其知之
　　○正统二年五月庚寅命行在兵部尚书王骥往理甘肃边务先是陕西都指挥刘永言甘肃兵冗饷匮诏下廷臣议佥曰为今之计在简精锐汰冗懦严训练明号令公赏罚广屯田谨斥堠且耕且守以餋威蓄锐宜令总兵官计之
　　上以此事非大臣不足与计乃命骥往至是赐之敕曰边务国家大事而甘肃尤为要冲比者将非其人兵备废弛今特命卿往同总兵镇守官会议战守方略务一一区画允当听卿便宜施行仍具奏闻卿国家大臣临大事其体朕心夙夜惓惓以副倚任之重
　　○六月壬戌敕行在刑部尚书魏源曰得奏令署都督佥事李谦往独石提督守备与游击将军杨洪协和行事具见尔之用心朕岂不欲尔日侍左右以匡政务第因边将恣肆非为特命尔巡视其任甚重尔尚深体朕心凡事从长处置俾将士悦服边方宁静庶副委任
　　○八月戊寅与庆王＜木旃＞书曰兹者甘肃总兵等官奏缺马骑操闻府中多马可选取二三千或四五千交付总兵等官给军骑操即遣人赍价奉酬庶几御寇有备边境获安足见王助国之意
　　○十月壬午敕宣府总兵官都督谭广等曰比闻瓦剌脱欢聚兵饮马河又遣人交通兀良哈女直部今虽遣使来庭然虏情谲诈终不可测万一猝来犯边入境不知卿等所恃以待之者何策所用以御之者何人以战以守必有成筭一一条陈告朕庶见卿等方略
　　○十二月乙亥敕大同总兵官都督陈怀等曰镇守延绥都指挥同知王祯械所俘贼徒朵罗歹等三人至京言兀良哈朵颜福余等部落约四五百骑先屯东胜地方恐大同军马截杀欲引还及获我边军询知总兵官皆畏懦无为乃敢长驱而西既而祯入报贼复寇榆林庄及□园墩被官军追杀遁去朕虑此贼弗逞于西必窥伺于东卿其严督哨备多方剿除若拥兵坐视而不能为边境有无信如贼所谓畏懦无为者矣卿尚勉之苟立＜棥心＞功不吝厚赏
　　○正统四年六月乙酉敕总兵官都督同知王彧曰近闻兀良哈泰宁朵颜福余三卫与瓦剌脱欢等交通屡遣使臣朝贡实欲觇我虚实兹已遣敕谕彼凡遇时节庆贺许遣头目三五员或有警急虽非时节亦许遣一二人来奏报其余贡献悉令罢免今录三卫大头目职名示尔此后使臣非经大头目差遣者悉听勒回尤宜谨饬边防以副委任之意
　　○九月丙午敕云南总兵等官都督沭昂等曰麓川反寇恃其地险山峻狙诈百端切不可以为易图而轻视之务在同心协虑博采群策毋以人废言毋以己妨众期于成功以副委任
　　○正统五年十二月庚寅敕缘边诸将曰今西北边境虽颇宁静然御寇之道恃我有备以遏其侵犯不可谓无寇而惰其守备冬末春初正夷虏出没之时其各练兵秣马以备不虞严督城堡墩台谨慎瞭哨来则剿杀去则穷追庶几不为所诱
　　○正统六年十一月己酉敕各边总兵等官曰曩比得降虏言北虏计议待我使臣回日即擕其家属于堆塔出晃忽儿槐地面潜住分兵两路入寇脱脱卜花王率兀良哈东侵也先率哈密知院西入卿等宜戒饬将吏练军马缮营垒多遣间谍以觇之坚壁清野以待之使其进不能战退无所掠卿等其慎之
　　○正统十二年十月辛酉敕提督辽东军务右都御史王翱等曰瓦剌也先以进捕仇人为名吞噬诸部往者既自北而西又自西而东今又东极海滨以侵女直女直自开国以来听命中国一旦服属也先是撤我辽海藩篱唇亡齿寒不可不虑也已敕女直卫分俾知堤备卿等亦宜严兵为备毋恃其不来恃吾有以待之来毋恃其不攻恃吾有所不可攻不来不攻尚湏有恃况其必来必攻者乎卿等其慎之
　　○十二月甲申甘肃总兵官宁远伯任礼等奏比得哈密使臣报瓦剌也先所部屯伯塔山猛哥不花子等乘其出率众袭之悉俘其人畜来还
　　上曰此辈互相杀掠也先既失志必欲报复其令甘肃延绥总兵镇守官严饬兵备昼夜防慎毋致疏虞 
　　○天顺七年九月癸酉敕松潘副总兵官署都督佥事卢能曰近闻尔等亲督官军分为六路深入贼巢杀获贼众足见克称委任贼平之后如遇四川地方有警不妨边备即偕都御史陈泰往来抚捕尔其益自勉励用图成功
　　理粮储 
　　○正统元年二月庚子敕太监李得今命尔与通政使李暹提督在京太仓并象马牛羊等房仓场及巡视通州直抵临清徐州淮安等处一应仓粮尔宜用心革毙毋令隐漏及下人生事虐害纳户务在事妥人安庶副朕之委任
　　○四月戊午敕行在都察院右佥都御史李仪今命尔巡抚宣府大同提督屯种及各仓场粮草及沮挠屯种等项者具实奏闻务俾粮廪充实军不失所尔尤湏公而廉洁勤谨详明毋暴毋刻庶副委任之重苟或不谨罚及尔身悔将无及钦哉
　　○正统十一年六月壬寅户部右侍郎焦宏奉命验视河南陕西直抵甘肃一带边粮具各仓库储积之数以闻
　　上谓户部臣曰边陲粮少之处即拨运备用库金银籴买腹里粮多之处令所司挨陈支给优餋军民设法区画无致腐烂
　　○正统十四年二月己巳命户部右侍郎储＜棥心＞往福建理军饷赐之敕曰比命将臣统率大军往福建征剿叛寇虑延平建宁驻兵之处粮食不敷今特命尔前去会同三司查勘见存粮米有粮之家劝借设法转运供给军食仍查各处递年收贮余财悉依时价买米供给其官民人等有愿出米三五百石以上助官者即具奏旌异或有见问囚徒除真犯人命强盗外其余愿出米赎罪者听尔悉具数奏来量与免罪凡事在激劝有方然后人心乐从尔其钦承之
　　○天顺六年十月丁亥内阁臣言运船冻阻必误下年粮运宜即差官催趱除冻前到通州外其余可到天津者可到德州者俱就彼收贮以待下年带运如此则船无冻阻粮无亏欠
　　上然之命户部侍郎杨鼎等往理其事 
　　重边储 
　　○正统元年四月乙巳敕参赞军务兵部左侍郎柴车等曰今达贼屡犯边疆急用粮饷输运艰难必湏设法以为经久之计比闻甘肃等处镇守官占种田地侵夺水利不纳税粮军士受害不可胜言敕谕尔等公同勘理除量存与原种之人耕种足用外其余俱拨与屯军耕种办纳子粒不许狥私废公自取罪愆
　　○正统四年二月庚戌敕丰城侯李贤镇远侯顾兴祖兵部左侍郎郑辰都察院右佥都御史丁璇曰今命户部于通州官廪支领粮料二百万石分贮宣府大同以实边储特命尔等往来提督仍令宣府大同总兵镇守官量遣见操及屯守官军接运在京官军自通州抵怀来宣府官军自怀来抵万全大同官军自万全抵大同俟大同既足始及宣府其接运如前尔等务在抚恤军士区画得宜俾人不知劳而事易集庶副朕之委任
　　○七月丁未行在户部奏总理永平山海等处粮储行在通政司右参议张隆系增置官今奉诏书当减省送行在吏部改用
　　上曰边储系军国重务不可无专职总理俾隆仍莅其事其陕西山东河南山西四川湖广沿边及北直隶府州县增置布政司参政按察司副使佥事监督催收粮储兼抚民者一体存留
　　○正统六年二月甲戌敕户部左侍郎徐晞曰兹命总兵官定西伯蒋贵总督军务兵部尚书王骥等统率大军往征麓川叛寇思任发已令总兵官都督沐昂镇守地方兼督粮饷特命尔于南京湖广四川贵州直抵云南大军经历之地缘途整备刍粮以俟支用进兵之日仍与佥都御史丁璇分督转运朕以尔廉能勤慎故兹委任尔其夙夜尽心从长区画务在人不知劳而粮饷给足钦哉
　　○正统十三年正月庚子敕通政司右参议邹来学曰曩闻蓟州林南等仓山海等卫所永平等府州县喜峰等关口收支粮草作毙侵欺者多屯田亦被豪势侵占欺隐有名无实遵化蓟州邻山之地产有榛实豪势者亦据其利今特命尔往莅其地严加提督如有奸顽之徒怙终不改者拘问惩治尔宜廉洁公勤凡事从宜区画务使兵民利便军饷充盈庶副委托之重
　　○四月戊午命户部右侍郎焦宏督运军饷赐敕谕之曰大军征剿叛寇宜运积粮科以听支用今命尔往云南同总兵并三司官会议合用粮饷从宜区画仍委廉干官督运毋致误事凡儧运军民土人尤湏善加抚恤不许管运头目人等纤毫侵害致人嗟怨尔湏廉慎公勤务俾粮道不绝事妥人安斯副重托钦哉
　　○正统十四年五月丁未遣礼部右侍郎王一宁往湖广督运粮储赐敕谕之曰比因贵州等处苗贼生发屡调官军追剿近贵州布政司奏见收粮储供给不敷请于湖广运五万石接济今特命尔前去湖广督令三司委官儧运仍先查附近府卫实在粮数或有不敷于官府支价籴买运去尤湏严禁该管运粮官员抚恤人夫不许剥削苦害违者逮问惩治其有不服差遣耽误军机者即以军法处治尔受朕简命必夙夜经画使人乐于从事军食不乏朕惟尔嘉尔其钦承之
　　○天顺五年六月壬午敕通政司左参议尹旻曰今因虏寇侵犯陕西边境遣将调兵往彼征剿然军旅之行粮饷为急必督运得人事乃有济今特命尔前去提督都布按三司及户部委官先查军行之处附近各府州县卫所实在粮储草束会计起运军前供给或有不敷必湏设法措置合用官军防护者湏与总督总兵官计议差拨毋致疏虞尔湏戒谕所在官司抚恤军夫挨次儧运不许作弊扰人敢有不服差遣因而妨废粮运耽误军机者俱以军法处治尔受朝廷简命务尽心经画使军饷不乏斯称委任若处置乖方责有所归尔其勉之慎之
　　屯田 
　　○正统元年九月戊戌敕南京守备襄城伯李隆参赞机务少保兼户部尚书黄福曰今命巡抚侍郎周忱兼提督南京各卫所屯田尔等就与之一同提督比较务要正余米及数就作官军月粮支用不敷之数会计定拨湏用处置公平俾耕种以时毋致下人托此生事搅扰尔等其钦承朕命毋怠
　　○正统六年三月戊戌先是 
　　上谕大同宣府总兵官朱冕谭广等曰大同宣府岁用其夥而屯田所入不及十一余皆仰给于民今边境宁谧军士优闲宜广屯田以纾民力至是二边奏增屯田旗军六千七百余人岁增子粒四万二千有奇省岁费二十万有奇
　　上闻而善之 
　　○正统十一年十一月庚辰升云南都司署都指挥佥事司韶专掌屯种赐敕谕之曰今命尔提督各卫官军余丁屯种量其所收多寡徵纳子粒其前官处置已当者不许纷更有废弛不便于军民者湏与总兵等官从宜处置或有官豪之家占据屯田及私役军余沮坏屯种者依法究问事重者奏闻区处尔受朝廷简任湏持廉秉公爱恤军士务使屯种有法仓廪充实斯尔之能如尔不称治罪不宥尔其钦承之
　　顺民情 
　　○正统八年八月丙申升山西平阳府蒲州判官张廉为本州知州时知州缺员巡按御史布按二司为民奏保廉守法爱民宜升用吏部言躐等难允
　　上曰能得民心即良有司正当旌擢以为民牧者劝何躐等之有其从之 
　　○正统九年四月乙酉直隶河间府交河县耆民刘中等伏阙奏保典史杨贵廉正勤能堪任知县章下吏部尚书王直等言贵以吏发身难胜民社之寄
　　上曰既有民人奏保宜顺其情若拘以类则用人之路狭矣成汤立贤无方所以治化隆盛卿等宜悉朕意 
　　○六月壬寅山东济南府历城县耆民张延龄等六十人伏阙言县丞熊观持身廉谨政尚＜宀十见＞平吏民悦服今知县缺员乞擢观补之事下吏部执以例不当从
　　上曰有司贤否观民心向背可知民于令之去不加之意而于丞拳拳保留如此人心好恶之天可以验矣其从之
　　察下情 
　　○正统元年十一月丁未行在兵部右侍郎徐晞劾奏总兵官都督蒋贵都指挥魏荣失机误事俱宜究治 
　　上曰贵受命甘州选兵庄浪有警彼何能及荣论罪难容但以初犯姑宥之然庄浪密迩凉州正晞及都督李安所隶今乃归咎他人以饰己罪令具实以闻
　　○正统三年四月丁丑行在刑部尚书魏源等以瓦剌遣使臣贡马援辽东开原例以六事闻曰置马市选贡马输供具严禁约择通事设牙行
　　上曰马市劳军民不必置待远人宜从厚贡马不必选供具取给公帑钱勿扰吾民余悉如议 
　　○天顺二年九月丙申鸿胪寺序班胡瑛奏右少卿杨宣坐听 
　　圣谕且及宣亲故以罪被逮至寺者为释其械饮食之都察院请收宣与理 
　　上曰此瑛诬陷宣也不必收问其调瑛于外 
　　谨出纳 
　　○宣德十年正月己亥 
　　上谕内臣曰钱粮出纳俱用清切尔等各监局官即将递年收受用度及见储者具数以闻敢有纤毫隐瞒透漏必罪不贷
　　节财用 
　　○宣德十年二月戊辰 
　　上初即位有敕凡事皆从减省行在礼部尚书胡濙等议钦天监历日五十万九千七百余本省为十一万九千五百余本太医院药材九万八千一百余斤省为五万五千四百余斤光禄寺糖蜜菓品减旧数三之二添造腌腊鸡鹅猪羊二万七千只子鹅二千只酥油四千斤尽行革罢厨役六千四百余名拣选老疾者悉皆放回湖广江西等处荐新芽茶七千五百余斤省为四千斤在京各寺法王国师剌麻六百九十余名减数存留余者令回原寺住坐放回云南阿吒力朵兮薄五十余名取回木邦等处催办金银内官革去会同馆办事官南北两监监生入监年浅者放回依亲读书岁贡生员自正统元年为始府学一年一贡县学三年一贡
　　上悉从所议 
　　○三月戊寅放教坊司乐工三千八百余人先是敕行在礼部曰两京教坊司乐工过多虚费月粮何益于事其择堪承应者量留应用凡老病及不堪者悉发为民至是行在礼部具数以闻悉放之
　　○正统二年八月丙子敕谕尚膳监及光禄寺曰比闻进宫中食物所用器皿扛索十还一二光禄寺不以奏尚膳监不以言重复造用甚费财扰民今后凡进食物必湏印信揭帖备书器皿扛索之数与收领内官姓名尚膳监如数还之有一不还即以奏闻敢隐瞒扶同者悉坐以罪遂敕宫中六尚司曰凡光禄寺进食所用器皿扛索皆国赋与民力所给不可妄费今后悉照光禄寺所具之数付尚膳监还之有误损者奏闻注销敢匿一器一索以上皆治罪不恕
　　○正统十年十月庚戌山西大同府推官孙睿言瓦剌使臣每年经过大同所费甚多比奉旨以本处税粮子粒备筵宴饮食之费甚便军民其进贡马所用草笼麻铁等物常不下千百余斤犹出自府卫乞亦如饮食之例折办
　　上曰税粮边储所重不可更费合用麻铁其令山西布政司及行都司量给官钞于军民殷富之家市之仍戒其勿托此扰人
　　○天顺二□□月癸巳司礼监太监福安奏切见内外衙门累年成造各王府宝册仪仗关用黄金数多官库救贮缺乏乞照永乐宣德年间差内外官员往西洋等处采买及云南等处产有并差发课程差人采办进库应用
　　上曰采买不必行云南等处金课想亦无多其以云南岁办差发银折金应用 
　　马政 
　　○正统二年九月甲午敕行在兵部及三千神机五军等营曰比循岁例放马于草场命尔等督军士牧餋尔乃略不究心以至饥损及至校阅之际一闻金鼓之声輙惊骇失次脱有警急何以应用兵部又不举奏厥罪惟均姑从＜宀十见＞贷今后草场放马之时务要适其水草节其饥饱每三日一演习之必闲其进止习其驰逐使人马相得不至辟易敢有仍前牧餋不如法操习不以时者必罪不宥
　　○正统十四年六月庚戌遣通政司右通政汤鼎光禄寺寺丞张如宗往陕西四川运茶买马赐敕谕之曰陕西西宁等处畨族畨民以马易茶特命尔等往四川会同三司巡按官公同计议就于保宁等府酌量运茶八十四万三千六十斤至陕西界官司收贮仍往陕西会同三司巡按官计议运至各茶马司交收完日随即具奏差官前去收马尔等务要公廉详慎同心协力酌量人情抚恤儧运或有不便之事具实奏闻区处仍严禁管运茶课官吏人等勿令假公营私生事剥削致军民不安自取罪愆
　　修地志 
　　○天顺二年八月己卯敕谕吏部尚书兼翰林院学士李贤太常寺少卿兼翰林院学士彭时翰林院学士吕原曰朕惟天下舆地之广不可无纪载以备观览古昔帝王率留意焉我
　　文祖太宗皇帝常命儒臣修之未底于成景泰间虽已成书而繁简失宜去取未当今命卿等折衷群书务臻精要继成
　　又祖之初志用昭我朝一统之盛以布天下以传后世卿等其尽心毋忽 
　　斥谀佞 
　　○正统四年六月己丑陕西按察司佥事卜谦奏兰州卫并兰县数月不雨人民艰食迩者明诏一下瑞云密布甘雨霈施此
　　皇上大德格天所致臣谨稽首称贺 
　　上曰小人贡谀不足信贫民艰食户部仍令所司赈济□ 
　　○正统十三年八月乙卯先是 
　　上以山东饥命罢修泰安州东岳庙后知州陈暠乞以□年人奉神香钱备工料修造 
　　上不允至是漕运参将汤节亦言其地不甚饥请如暠言且言讫工乞御制碑文 
　　上曰节欲媚神不知民困始苏可复劳耶其毋行香钱修造任节为之 
　　抑祥瑞 
　　○宣德十年九月庚寅四川龙州宣抚司以瑞麦来献有一茎六穗七穗者 
　　上曰所在旱蝗相望独此瑞麦何以免民之饥乎其今天下自今凡若类毋献 
　　○正统七年九月甲戌镇守陕西都督同知等官郑铭等奏西安府并耀州产嘉禾一茎二三穗四五穗至数十穗者凡三百余本礼部尚书胡濙等以为豊年之瑞是
　　皇上至仁大德所致请率廷臣称贺 
　　上曰人君以天下为家今有司奏旱蝗者日相继使嘉禾诚足以兆豊年亦彼二地之庆耳如天下之饥民何其止勿贺
　　却货利 
　　○正统二年二月壬申浙江市舶提举司提举王聪奏琉球国中山王遣使朝贡其所载海巴螺壳亦宜具数入官
　　上谓礼部臣曰海巴螺壳夷人所资以货殖者取之奚用其悉还之仍著为令 
　　○四月壬午毛怜卫都督同知李撒满答失里等来朝贡珠五百颗 
　　上谕行在礼部曰先王盛时四夷之献惟服食器用珠于国用何益曩已谕缘边总兵官凡诸夷来贡献者不用珍玩今撒满答失里乃复贡珠本欲却之第念远人输诚姑酬其直毋以为例
　　禁非为 
　　○正统十四年三月辛丑 
　　上谕吏部尚书王直等曰近闻各处放回官吏人等多有奸诈挟制官府欺害小民及因而诱人为非以致盗贼生发尔吏部查禁约事例来闻直等悉＜锍-釒＞永乐宣德禁约例上之
　　上览毕谕之曰放回官吏人等挟制有司交结害民者发口外充军有奸诈豪横诱人为非因而聚众劫掠乡村者本身枭首家属发边远充军尔吏部移文内外法司衙门遍谕有众使知所警
　　抑干请 
　　○正统七年正月乙酉正一嗣教真人张＜棥心＞丞奏先者蒙将朝天宫东方丈赐臣为往来居止之所臣每还山令道录司左至灵黄嘉祐收管今嘉祐以疾去本宫道士李希祖萧处柔素善经理乞各授一职令守此居庶几永无倾圯
　　上谓礼部臣曰守房择一勤慎道流任之足矣奚以官为＜棥心＞丞盖假此以售其私尔其勿听 
　　○正统十年八月己未锦衣卫校尉王子进等十□人奏臣等俱蒙选于御马监控马年深乞照例授职 
　　上曰此辈希求升用兵部遣人押往大同备边待有功升用之 
　　○正统十二年闰四月己卯顺天府带俸经历张忠自以脩城有劳乞升官 
　　上曰升赏出自朝廷岂臣下可干耶命收忠治之既而法司论赎杖还职 
　　上曰此何以戒干进者忠发身石匠其削官仍就原役 
　　○天顺七年九月庚申哈密忠顺王母弩温答失里奏举必剌牙失里袭从父绰颜帖木儿国师职 
　　上曰国师乃朝廷优待西僧职之重者非戒行精专未易胜之彼必剌牙失里何人乃辶□处欲得是职乎第授以都纲之职
　　杜幸进 
　　○正统三年四月己卯北京国子监助教翁瑛男世资乞入监读书行在礼部尚书胡濙等以闻 
　　上命从之既而谓濙等曰国学育贤之地岂宜滥进前此乞恩入监者务俾科目出身勿容诸司历事以图侥幸后有请者令入原籍儒学科贡于是京官子弟入监已历事者皆复监肄业
　　○天顺四年四月戊申礼部奏旧例三品以上官子孙许令入监近者故尚书古朴之孙约侍郎苏瓒之孙晟俱援例以闻有旨不准今右副都御史韩福亦援例乞令其孙景入监读书未敢裁处
　　上曰国子监是育才之地不许滥进今后三品以上子孙奏入监者俱不准 
　　○天顺七年闰七月庚申 
　　上谕吏部臣曰文职荫子本出于朝廷特恩近来往往干求不已甚非简贤任能之意今后文职病故及致仕者子孙乞恩进用俱不宜允其著为令
　　戒贪 
　　○天顺三年二月庚寅调凤阳右卫指挥使毛鉴于大同威远卫鉴坐科歛财物律应绞例运炭还职兵部以其贪虐请调卫为后来者戒
　　防患 
　　○正统十年二月辛未敕谕西宁侯宋瑛宁阳侯陈＜棥心＞尚书金濂副都御史丁璇等曰朕今躬诣天寿山谒祭
　　祖宗陵寝特命尔等居守京城提督各门官军严加关防慎勿怠忽遂命公侯驸马伯五府六部都察院等衙门太师英国公张辅等扈从
　　○天顺元年十二月庚戌敕镇守宣府太监柏玉总兵官武强伯杨能等曰朵颜三卫进贡自永乐以来俱从喜峰口入近又有从宣府来者缘此虏狼子野心盖欲窥探道路以逞奸谋自今务令仍从喜峰口入不得复经宣府如违罪有所归
　　○天顺二年五月辛丑先是兵部尚书陈汝言阿顺权宦将先送在广东广西福建云南达官尽数取回物议沸腾以为不便内阁臣李贤一日从容言于
　　上曰达人非我族类自古为中国患徙之远方甚便况彼住定以为乐土今复取回多不愿来 
　　上曰吾亦悔之但今已在途不可中止后有愿去者从之 
　　惩酷刑 
　　○正统六年十一月己未调江西饶州府知府黄通理于云南广南府先是通理坐杖人至死为怨家所诉逮治至是遇赦当还职吏部以闻
　　上曰知府是牧民官当以仁爱存心今通理杖人至死仁爱之心安在虽遇原例仍处以边郡庶暴虐者知所惩戒
　　○正统九年五月癸亥直隶巡按御史吴镒案漕运官酷虐军士之罪 
　　上命都察院治之且曰漕运官恣肆总兵官何不禁约其檄责武兴辈戒其不得仍此纵官虐人 
　　○十月庚午初大兴县知县苏敬怒耆老萧永勘事不明杖之至死永家诉于朝下刑部鞫问当罚役复职及是役满吏部请黜为民
　　上曰苏敬为牧民官不施教化而专尚刑威杖人至死牧民之心安在其谪戍威远卫以为嗜刑残民者之戒
　　恤刑 
　　○正统元年五月戊寅敕谕云南都司布政司按察司巡按监察御史曰尔等具奏会审过真犯死囚二十九名朕已备悉其罪敕至再会官公同审实果无冤枉依律处决盖人命至重法贵当罪其中或有冤枉者即与伸理明白当放者就发回复业不许狥私罗织其罪以取已便尔等切宜体朕钦恤之心详慎审录勿致下人诬罔冤抑以取罪愆钦哉
　　○正统五年六月戊寅 
　　上谕法司官曰今盛暑罪囚骈目就系薰蒸烦郁宁得无病宜即检勘情轻者依律发遣重者即具奏所犯来处置勿令久淹法司具＜锍-釒＞以闻
　　上命杀人及应死者俱如律其非真犯死罪者杖一百发戍余皆宥之 
　　○正统六年四月甲午 
　　上谕三法司臣曰今天下司刑官多非其人往往寘无辜于法卿等宜各于属官内慎选廉明公恕四五员往详审之于是推选监察御史郎中主事寺正评事官二员分往各处审谳
　　○正统十三年四月辛巳 
　　上以天气向炎囚系可悯敕三法司锦衣卫录见监一应囚犯杖罪以下悉＜宀十见＞恤疏放杂犯死罪以下递减三等照例发落不许淹滞或有伸诉冤枉者即与辩理毋令被诬其真犯死罪录情词以闻
　　○天顺三年二月丁卯都察院奏广东守备高州都指挥佥事林清尝失机罪当斩已而有功 
　　上曰有功以赎罪宥之 
　　清盐课 
　　○正统元年九月癸卯命行在刑部右侍郎何文渊户部右侍郎王佐都察院右副都御史朱与言提督两淮长芦两浙盐课赐敕谕之曰近闻两淮长芦两浙盐运司及各场盐课司官吏不遵成宪肆志贪黩纵容灶户私煎私货及客□支给掯勒百端中间有名为巡捕而自兴贩者有假托权贵而自烧煎者有诈冒客引而沿途鬻卖者甚至聚徒集船排列兵器恣行凶恶者究其情罪悉不可容今特命尔等与内臣兴安等前去各处往来提督务要从长处置俾盐丁得所□贩毋滞国课不亏奸弊殄绝但有不便于民者具实以闻其沮挠盐法情犯深重者械送京师尔等湏秉心公直为国经虑仍严饬下人毋纤毫生事以速罪愆钦哉
　　驭夷狄 
　　○宣德十年十一月壬辰朝鲜国王李祹奏建州卫都指挥李满住等稔恶不悛屡诱忽剌□□□扰害本国边境愿行
　　天讨以慰徯来之望 
　　上以敕复之曰此小寇耳不足烦师远征王宜自饬兵备以慑之可也 
　　○正统元年正月庚寅行在礼部尚书胡濙等奏亦马剌卫指挥完者秃来朝贡方物言古州地面野人克里忒哥伏塔答欲赴京师但俟敕旨招抚
　　上曰帝王之待夷狄来者不拒何必招抚 
　　○正统三年五月庚子行在兵部右侍郎邝野等奏镇守大同参将石亨欲于官山设立界牌令北虏往来使臣并来降者停止于此赴墩报知验其虚实以凭抚捕臣等窃惟
　　圣朝土宇之广际天无外立界牌未当请立关于往来处为便 
　　上曰哨备谨严何用牌与关耶命亨皆勿立但使臣来降者密加防卫若其为盗即剿灭之 
　　○正统十一年十月乙巳镇守大同太监郭敬奏也先率众往兀良哈恐回时人马困乏遣人索粮接济就欲与臣相见
　　上敕敬曰此虏狡黠恐其有异谋切宜严备设若虏使□至必欲相见宜应之曰我奉命守边非有诏旨不敢擅离况我与太师皆朝廷臣子以心相契虽不相见即如面会或再言求粮宜应之曰边境粮储专备守边非有朝命升合不敢擅支京师储峙如山尔可自请仍令传语也先曰朝廷闻太师与兀良哈讎杀已戒饬边将勒兵切宜严禁部属毋令近边恐难分辨务在善辞应答毋启边衅
　　○正统十二年十一月癸丑考即兀卫都指挥哥哈遣指挥撒赤哈奏言黑龙江诸部野人欲入朝贡乞以敕付撒赤哈令诣其地招之
　　上谓礼部臣曰黑龙江去辽东路甚远朕不能劳人以事远夷其自愿来朝者固不拒也尔等其以朕意谕之
　　○天顺元年五月丙寅迤北太师孛来并阿哈剌忽知院以 
　　上复位遣使臣皮儿马黑麻来朝并奏欲将宝玺来献 
　　上以敕谕之曰先有尔处遣使臣进贡以通诚款朝廷宠信特命都督马政等赍敕并彩叚表里重赐尔等岂期尔听信小人变诈不一輙将马政等四十九人拘留在彼及遣哈塔不花送哈铭等回又从中途杀抢官军器械马匹似此逆天道悖朝廷法不可容因此朕内外将校咸奏欲整饬军士声罪致讨朕体
　上天好生之心不忍辶□处加杀伐今尔又遣使臣来奏说尔等念我朝 
　　太宗皇帝恩德欲将传国宝来献此意可嘉但此宝已失其真虽真亦是秦始皇所造不祥之物尧舜做皇帝亦不曾有此宝其时天下太平人民受福况我朝自有
　　祖宗真正之宝亦不用此其进与否任从尔便即今朝廷良将徤卒林立其马政等留之何损于我但益生尔速祸之衅耳尔处送至作孽者三人想同恶之徒不止此今姑还送尔处自杀之盖朝廷惟体
　　天道行尔等敬顺朝廷之心其诚与伪并所言之事或是与非无不洞察已敕缘边总兵官等按兵不动各守信地今后尔等部落宜各自管束于境外荒远水草去处自在牧放存活其来进贡者毋滥率人众愿投降者循例抚安之无故入境掳掠为害者即加剿杀特敕令尔知之向为多遣使臣生事今不再遣就令原来使臣赍领彩叚表里赐尔故敕
　　优远人 
　　○宣德十年二月癸卯遣郎中李约员外郎李仪往谕朝鲜国王李祹曰朕初嗣大宝嘉与天下安于清静王国朝贡一循旧制非常贡之物悉皆止之并赐祹金织文绮彩币等物
　　○三月癸酉故朝鲜国妇女金黑等五十三人还其国金黑等自宣德初年取来久留京师 
　　上悯其有乡土父母之念特遣中官送回且谕其国王悉遣还家勿致失所 
　　○四月壬寅敕谕满剌加国王西哩麻哈剌者曰王在先朝率属躬来朝贡已悉尔诚朕嗣承大统小大庶务悉遵
　　祖宗成宪今已敕广东都司布政司厚具廪饩驾八大橹船送王还国并遣古里真腊等十一国使臣附载同回王宜加意抚恤差人分送各国不致失所庶副朕柔远之意
　　○六月乙卯敕谕福余卫都指挥安出等曰昔尔等诚心归附我 
　　祖宗置卫建官许于缘边生理休息而免饥寒杀戮之虞夫何尔等不知感恩乃纵部属指挥头目阿克土魁歹卜儿等屡至边境剽窃马牛杀伤军卒边将屡请加兵朕体
　　上天好生之心不允所请特遣使赍敕往谕尔等其拘各人悉追所掠之物送还辽东若恃顽不悛即系赴京问罪庶见尔至诚归附之意
　　○七月庚午甘肃总兵官都督同知刘广奏近差指挥把台等赍敕往赐沙州卫都督困即来等礼币并送回哈密瓦剌顺宁王脱欢等处使臣道经赤斤罕东等卫被畨达贼寇劫掠彩币马驼器械请发兵征剿
　　上曰戎狄宜涵容之但敕其头目令追获原掳诸物给与使臣护送出境其劫掠之罪悉宥不问 
　　○十月乙卯镇守辽东太监亦失哈等奏近者朵颜三卫纵其部落数来扰边乞举兵征剿 
　　上曰军旅一出必害及无辜但敕谕三卫头目使严加约束毋取灭亡之祸 
　　○正统二年正月庚戌广西总兵官都督山云等奏泗城州土官知州岑豹攻夺利州知州岑颜地方并掠其妻子财物虽朝廷屡遣官抚谕而负固不服增兵据守乞量调官军剿之
　　上敕云等曰蛮夷违命梗化罪固难容而朝廷兴师动众事亦不易卿其更遣人谕之彼能输款即与自新如尚稔恶不悛即加剿灭务俾事集人安以副委任
　　○四月己巳镇守陕西都督同知郑铭等奏西安左等三卫安禾□臿畨达官军欲以调除为名移入河南偏僻地方南阳汝宁等处分住
　　上敕谕铭等曰朕以此徒狼子野心非可以仁义诱化亦非可以法度制驭若轻迁动必然生疑敕至尔等再议可否仍密切察听如果各安生业恒令管束官员关防抚恤其或有强梁生事决不可容者具奏来闻
　　○五月癸酉命都督同知李撒满答失里仍掌毛怜等卫事撒满答失里女直人祖阿哈出永乐中赐姓名李诚善父莽哥不花累官至都督同知继掌毛怜等卫及是撒满答失里来朝自陈世受国恩欲在京效力
　　上嘉其忠诚锡赉有加以其世居塞外部属相安仍令抚绥其众以捍边圉赐敕谕遣之 
　　○乙亥广西总兵官右都督山云奏柳州怀远县板江等寨蛮寇韦潮振等一千七百余徒啸聚行劫恐滋蔓为患宜调兵剿之
　　上敕云曰治夷与中国殊其先遣人抚谕若肆恣不服剿之未晚 
　　○十一月壬辰命优恤交阯归附官民先是交阯谅山府广源等州县土官知州闭玄成头目丁攒等率五百余人归附
　　上命广西布政司拨田给耕而广西无闲田奏言湖广民稀地广宜于彼给田造册籍编里甲三年之后一体当差
　　上曰远人来归当加存恤不必编里甲免其徭税仍给二年廪食其闭玄成等五人令吏部选用不愿者勿强亦给俸二年
　　○正统三年三月辛卯四川马瑚府举人王有学以疾不能会试过期始至例发充吏其本长官司贡马乞宥其罪
　　上曰夷人能读书以捷科目此为可嘉免充吏令肄业太学 
　　○六月己未云南总兵官黔国公沭晟等奏麓川宣慰思任发累侵南甸干崖腾冲潞江金齿等处 
　　上敕思任发曰近者南甸等处皆奏尔侵占地方虐掳百姓抢象马害官吏掠官船守江口仍筑山寨以绝往来镇守总兵等官以尔不遵法度屡请官军问罪欲一鼓而扑灭之朕体
　　上天好生之心虑大军一出不免伤及无辜离人父母妻子于心不忍兹特遣人抚谕尔能革心向化遵守法度人民掳掠者释之地土侵占者归之则悉宥尔罪若怙终不悛必兴师征剿尔追悔无及矣
　　○八月戊辰命给浙江观海诸卫新徙回回月粮时归附回回二百二人自凉州徙至浙江 
　　上谕行在户部臣曰远人不习水土宜复其役仍计口月给米四斗赡之 
　　○十月丁卯行在礼部奏榜葛剌国通事陈得清诉去家年远囊橐萧索无以御寒 
　　上曰远人当厚抚之其勿拘常例赐与绵衣及诸御寒之具 
　　○正统四年八月乙未敕辽东总兵官曹义等曰今辽东境外女直野人卫分多指进贡为由往往赴京营私且当农务之时劳扰军民供送今因其使臣回卫已遣敕谕之如系边报不拘时月听其来朝其余进贡袭职□事许其一年一朝或三年一朝不必频数其有市易生理听于辽东开原交易不必来京如仍数遣使尔等询察即令退回脱有违碍仍奏定夺庶几不扰军民亦不失远人归向之意
　　○正统五年十月丙戌行在礼部言云南麓川宣慰思任发谋为边患其所遣朝贡头目陶孟忙怕等宴赉视常例宜有所损
　　上曰思任发久蓄不庭之心肆为封豕之患已兴师往讨之矣彼之朝贡岂诚心哉不过欲窥事机缓我师耳然朕方以至诚治天下故不逆其诈不拒其来庶彼万一能有感化尔礼部其毋损常例赉之第不锡之宴以微示意焉使彼知朝廷之明不为其所罔也
○十月乙丑敕谕朝鲜国王李祹曰得奏凡察等逃居建州李满住虑其生衅扰边朕即遣敕谕凡察等仍还镜城如其怀疑不还听与李满住同处但不许侵犯王之边境盖以小人去就不足为轻重也今凡察等奏将率众还为王军马追逐抢杀内有一百七十余家阻当不放朕惟凡察疑惧不还此小人之心无足怪者而使其父子兄弟夫妇离散情则可悯此或下人所为王不知也敕至可遣人核实果有所遗人民一百七十余家即遣去完聚如凡察妄言或其人在彼不欲去者王善加抚恤俾遂其生亦用奏来　　
○正统六年二月癸未敕云南总兵官都督同知沭昂及云南都布按三司巡按御史等官曰得奏言师宗州及广南府州贼徒阿罗阿思等紏合行劫盖自去冬维摩等州蛮寇作耗已敕尔等捕其余党今乃滋蔓如此延玩之罪姑置不问敕至尔等即从长计议委的当官员前去招抚俾还本土悉宥前罪如梗化不服待平灭麓川之日即与兵部尚书王骥等计议相机剿灭务俾贼寇屏息边境安静
　　○三月辛丑山东昌邑县为事县丞陶克敏奏臣交阯人于黎利寇叛之际挈家来归朝廷悯臣微劳命以官职近者坐法当罢徙极边伏望
　　圣恩俯垂矜恻 
　　上曰远人归顺不可绳以常法其令于通州为民 
　　○正统七年九月丁卯永平等处总兵官都督同知王彧等奏兀良哈三卫往往假以牧放射猎为名因而犯我边境今后遇有近边者欲便剿杀以败其计
　　上敕彧等曰三卫头目亦有尊朝命不为非者岂容一概剿杀况田猎乃其衣食所关者乎卿等其念之 
　　○十月甲辰福余卫指挥卜台言与察罕地面贡使卜花等偕至关以无信验为守关者所止彼云久不朝贡不知禁例今尚留关外以俟进止
　　上敕总兵官王彧等曰察罕远在千里之外非附边诸部之比其使臣卜花如尚在关即审实发遣赴京今后凡朝贡人使系卫所属而无印信文字者照例止之其远方初至及往来希阔者不在此限不可概行阻遏以失远人归向之心
　　○正统九年正月丁丑建州卫都督佥事李满住等奏本卫指挥郎克苦等久逃高丽潜住去岁带领男妇大小二百二十余口回卫甚饥窘乞加赈恤
　　上谓户部臣曰柔远人乃治天下之大经也况克苦等久亡他国今慕义回还可不赈恤乎速令辽东都司量拨粮米给济
　　○四月丁亥甘肃总兵官宁远伯任礼奏沙州及赤斤蒙古卫各诉饥饿愿借种粮下户部议以夷人借粮无例
　　上曰春秋讥闭籴朕为夷夏主可视其人之困弗救乎其所借粮宜量数与之 
　　○六月壬午湖广贵州二布政司奏苖民田禾被虫鼠灾伤告欲伐山木并以土产方物变易未恐巡逻者遏抑无以为生
　　上曰苗民皆吾赤子可坐视其饥窘耶户部其即移文听其两平交易禁戢军士毋得生事激变仍勘附近有粮之处量给赈济务使各安其所庶副朕一视同仁之□
　　○十一月壬戌云南总兵官都督沐昂等奏麓川头目曩涣来归愿捕贼自效 
　　上命其还守本土抚民捕贼俟有功升赏自今凡来归者视此例 
　　○正统十一年五月戊寅贵州思南府蛮夷长官司奏土官衙门自古以来男妇婚姻皆从土俗乞颁恩命 
　　上曰贵州土官衙门或有循袭旧俗因亲结婚者既累经赦宥置之不问亦不许人因事讦告继今悉令依朝廷礼法如违不宥
　　○六月癸亥敕谕占城国王摩诃贲该曰近者安南国王黎浚遣陪臣程真等朝贡到京奏王欺其孤幼曩已侵其升华思义四州今自正统九年以来王屡次率兵攻围化州杀掠其人畜财物王与安南俱受朝命封建年久彼此疆域各有定界岂可兴兵构怨有乖睦邻保境之意古人云君子不以其餋人者害人王自今宜深体此意祗循礼分严饬守边头目慎固封守毋仍恣肆侵轶邻境贻患生灵自取祸殃况天道福善祸淫自有常理王其钦承之
　　○十月辛丑独石守备参将都督杨洪奏出哨官军获瓦剌部属三十人并马匹弓箭等物 
　　上敕洪曰此三十人者未见其有寇边之迹宜＜宀十见＞待之遣人送京 
　　○天顺元年二月戊午湖广剌惹峝已故峝长向黑稍耸次子剌惹施并侄麦昔等三人以罪发口外充军其母阿泰陈情纳马一匹以赎子罪事下兵部议土人犯罪例该纳马二十匹今剌惹等三人止纳马一匹宜当增加
　　上曰朝廷一视同仁念此远人情有可矜不必增加马匹准他赎罪放回宁家 
　　○天顺二年六月乙亥命都指挥佥事武忠等管送山东东昌等府住坐夷人赴南京安置敕谕忠曰山东连岁水旱田禾不收薪米价贵特念降夷度日艰难故遣尔等送赴南京有粮之处安置俾不失所尔其以此意谕之庶其情乐于迁徙凡所经军卫有司皆令应付□□给以廪食在途加意抚绥防闲如或疏虞及因有□□必尔罪不宥
　　○天顺三年二月乙亥敕谕朝鲜国王李瑈曰近者边将奏报有建州三卫都督古纳哈董山等私谒王国俱得赏赐而回此虽传闻之言必有形迹可疑且王国为朝廷东藩而王之先代以来世笃忠贞恪秉礼义未尝私与外人交通何至于王乃有此事今特遣人赍敕谕王王宜自省如无此事则已果有此事王速改之如彼自来亦当拒绝谕以各安本分各守境土毋或自作不靖以贻后悔在王尤当秉礼守法远绝嫌疑继承前烈以全令名王其慎之
　　○天顺四年二月乙丑给灵州千户所土官俸粮土官□夷人其先洪武间归附不支粮但人给田百亩免纳税令其自置鞍马骑操岁仍给冬衣布三匹绵花斤半后渐有功历升千百户布花停给俸粮仍不支田禾亦薄收至是屡诉贫困乞赐矜恤
上曰远人当优待彼为军时尚给赐布花今有功升官反不□俸岂理乎其如例给之 
　　大明英宗睿皇帝宝训卷之三
