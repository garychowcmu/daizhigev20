
《四库全书　潘司空奏疏》　　（明）潘季驯 撰

　　钦定四库全书

　　史部六

　　潘司空奏疏

　　诏令奏议类二

　　奏议之属

　　提要

　　臣等谨案潘司空奏疏七巻明潘季驯撰季驯字时良乌程人嘉靖庚戌进士官至总督河道工部尚书兼右都御史事迹具明史本传此集凡巡按广东奏疏一巻督抚江西奏议四巻兵部奏疏二巻季驯巡按广东在嘉靖三十八年奏疏后有其子大复附记称原稿几三寸许散佚不存仅从掖垣觅之故所録止此其督抚江西在万厯四年奏疏之前有李迁万恭二序其为南京尚书则在万厯九年旧本列在兵部之后编次误也季驯虽以治河显而所治皆有治迹集中如查议弓兵工食及损益南京兵政诸疏皆足补明会典所未备又查解兵卫存留粮饷济邉诸奏亦深切当时弊政足与史志相叅考云

　　乾隆四十六年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　潘司空奏疏巻一

　　（明）潘季驯 撰

　　○巡按广东奏疏

　　慎选民牧疏

　　题为恳乞天恩俯念逺方慎选民牧以弭盗安民事臣本以庸懦之资叨司风纪之任钦承重命出按雄藩日夕忧惶勉图称使何入境之初即值冦警潮阳海丰惠来等处倭冦充斥南雄和平程乡等处山贼纵横闾阎哀苦之声州县烽火之报无日无闻臣目击其变食不下咽寝不安枕虽尝督行司道卫府州县等官严加剿捕而将不足恃兵不可用徒尔支吾终难宁谧臣尝闻之民穷而后盗起弭盗必先安民安民之道无他惟在择贤守令而已臣敢为皇上陈之昔渤海歳饥盗贼并起汉宣帝拜龚遂为守遂曰海滨遐逺不沾圣化其民困于饥寒而吏不惜故弄兵潢池耳遂单车至府开仓廪假贫民选用良吏慰安牧养盗贼悉平又昔交址刺史多无清行吏民怨叛选贾琮为刺史讯其反状咸言赋敛太重百姓空单京师遥逺告寃无所故聚为盗贼琮即移书告示招抚荒散蠲复徭役百姓以安夫今之广东即如昔之渤海交址也今广东之盗未必如渤海交址之盗也而致盗之由未必不起于海滨遐逺民困于赋敛而无所控诉也倘今之守令者果有龚贾之徒出而抚之未必不投干毁戈安土乐业如渤海交址之盗也然则即今弭盗之术其有过于择贤守令如龚贾者乎臣昨覩今歳考察邸报广东所去府佐与州县正官共三十八人较之他省独多大半其故何哉盖由岭南之地土产累多珍竒载之出境其利百倍人情于此已为易动而处此者又多日暮途穷之人宁能责其廉乎且去京万里纵使盗跖为之郡守梼杌饕餮为之县令民日百千辈羣嘲而聚谤之朝廷之上未之知也不得已而诉之上司上司不知偶从而抑之则死且无告矣欲走京称寃而费以百计富者难之而况于贫乎此官之易以肆民之日以蹙相率而趋于盗也臣闻之先臣丘浚曰逺方之民易动者非民之情习然也治之者不得其人也盖逺方州县得一良令如得胜兵三千人得一良守令如得胜兵三万人方其相安无事之时一方数千里之地得二三十辈之贤守长则足以安之矣不幸而民穷起而为盗为乱非得数十万人马钱粮未易平之也呜呼明用数十万于有事之时人之所知而潜省数十万于无事之中人特未之知耳此民牧之所以为重而择贤牧于逺方尤为重也然州守县令之选大率皆筮仕之人铨司者未经试用岂能遂知其贤不肖乎臣窃谓我国家官人之法虽曰三途并用而特重进士之科是以歴朝建功立业者进士十居八九盖士子既蒙进士之选莫不有砥砺上进之心纵有识趣卑污不自爱惜者亦十之一二也举贡之人每以资格自限而况歴试多年方行就选精力为之减损意气为之折磨报国之心轻营家之念重矣其豪迈之才坚贞之操难保尽无殆亦十之一二也我皇上试以今歳考察观之甲科之与举贡多寡相去果大相悬絶否乎况蠢兹下民贵耳贱目一闻举贡便生轻易之心茍遇甲科即起惊惮之意而为之甲科者少知爱民颂声遂作诚所谓事半而功倍者也昔唐玄宗诏新除县令试理人策而以韦济词理第一者为醴泉令意者其在斯乎然司铨者岂不欲尽以甲科之人分布天下州县特以应选之人甲科恒少举贡恒多而州县者又举贡之正选也广东向称乐土虽以庸才处之茍不至于极敝大壊亦可支吾但今之广东非昔日之广东则今日之治广东者亦不当以昔日所治之人治之耳伏望皇上俯念逺方之民久罹盗贼之惨勅下该部备查广东见在州县员缺摘将紧要处所如广州府之东莞连州南雄府之始兴惠州府之和平潮州府之掲阳惠来等处俱将新中甲科除授勒限赴任其清逺海丰程乡四会等县虽亦系盗贼渊薮但有见任官员遽难更易候各去任之后仍乞补选甲科倘甲科之中有不自爱者容臣等细访参治比举贡之人更加严峻则倭夷充斥之地必多捍御之方山贼纵横之乡必多招徕之术良民有所恃而不恐顽民有所畏而不为且使海滨之民咸知我皇上留心逺地加意穷民其鼓舞震慑之机又有不可言者百姓安乐冦盗消弭而可以保圣治亿万年无疆之休矣
　　嘉靖三十八年八月二十六日奉旨吏部知道

　　添设县治疏

　　题为添设县治移置所司保障地方弭盗安民事据广东布政司经歴司呈为议及时勘处积叛地方以絶后患以图久安事奉本司札付准本司等衙门掌印左布政使等官魏良贵等咨关各准本司咨关准分守岭西道右参政吴桂芳咨据肇庆府通判吕天恩呈称遵到本府四会县督同知县张文光拘集通县里排乡老欧阳应奎等审据众称剿平诸巢万山联络地方旷逺应立县治等情随带地师亲诣经剿地方拘集熟知地利人役徧歴诸巢看得各处山势险峻溪流湍急止有地名潭圃地宇平衍山水环抱民居稠聚为四方道路适中之所询之舆情皆称堪立县治其地南去四会县一百三十里系逺僻地方今立县治居中控制内可以据险要防遏夷酋外可以复膏腴抚绥良善将附近太平柑榄大圃三都地方分剖太平一图九图十图柑榄一图三图四图五图十图十二图十四图大圃三图共一十一图查据黄册通计大小人户一千一百有竒官米二千四百九十九石八斗三升四合八勺民米二千一百三十九石一斗六升四合八勺后有清山贼田开荒余地或敷貱无征或升科增税俱附入新县其潭圃逺近等处田地虽坐落太平柑榄大圃三都地方亦有先年卖出别圃户内相应清查拨正盖田地既在此方税粮合归新县拨正所以增户口便粮差清查所以息争讼防影射庶事体归一其清逺懐集二县都图查系别省别府地方不必分割恐道傍筑舍徒费周章潭圃既立县治若前后左右无藩篱之固恐悬孤城于万山似撄螳臂于虎口难保将来宁谧如今日也又看得地名龙口水在潭圃之北五十五里内扼三塘径下等处最为要害应立屯田千户所移四会后千户所在彼守御及查得肇庆卫前所中所原有屯田细粮五百余石在彼合将屯军二百名尽拨前去依屯耕守免其差调龙口一军专令居中策应保障地方以护耕种其有空余田地听从乡民开耕入彼居住以助兵威此一举而军民两便也及照潭圃之东八十里有地名双车圃界连清逺切照葵梅诸洞合移金溪巡检司建立在彼掣青草大径大坑三营之兵共二百六十六名协同守把及有南绥一营在龙口水东五里双车圃西五十里乃盗贼出入之冲照旧存留在彼掣黄沙古灶二营共兵二百九十一名凑入戍守使西应龙口东援双车声势既张虽南绥有急亦有所恃而自固矣龙口之西三十里地名扶落口乃白茫鹅叫扶黎顾水诸巢之咽喉合移扶溪巡检司建于彼处保其岩阻以系人心居业又有地名鹭鹭坪在扶落口西三十里接近莲花■〈石带〉心螺殻山及广西懐集等处恶峒地方险逺屏蔽空疎若欲扶溪安枕先于此处设立一营招回附近原被逼出惯战乡兵二百名在彼垦田居住月给行粮四斗五升以资耕守候田亩成熟住支行粮即将黄桐峡径鹤爪三营兵壮一百八十五名移出彼处合营并势以壮军威而扶落一带地方耕守可无虞矣凡此乃形依唇齿势成掎角潭圃之地昔为边鄙今居腹心龙口双车南绥鹭鸶等处皆为藩篱屏限城池峙立营垒错居血脉贯通声势聨络可以扼贼喉吭奠丽生民以后公署建而道路自开墟市立而商贾自聚开垦盛而流移自复盗贼息而村落自充声教达而人材自出惟在上者倡导鼓舞之而已矣其于筑建城池衙门儒学营堡等项工费及丈勘开垦贼遗田地查处遗累粮米等项事宜俱候请立县建官之日次第举行改州建县重务再加审处等因画图贴说呈详到道该本道会同带管分巡佥事殷从俭议照四会地方绵亘三百余里考之前代唐宋间设有一州四县其后并为四会一邑以致山多地旷声教不行遂为各贼据盘敢称抄掠乡村荼毒为患有年今当大兵平剿之余正属经营更始之际所据增立县治控制要冲以杜遗孽潜滋阴据之谋以贻生灵久安长治之利揆之理势诚不可已今该原任通判吕天恩督同该县正官亲歴荡平巢穴沿乡相度欲于地名潭圃人烟稠密风气攸锺之所建立县治将附近太平柑榄大圃三都内分割共凑一十一图大小人户一千一百有竒官民米共四千六百三十八石九斗九升五合五勺属其统辖后有清出贼田开荒余地俱附入并管所虑县治孤悬贼易窥伺迤北则于龙口水地方掣四会千户所官军并肇庆卫中前二所屯军且耕且守以示控扼复掣金溪巡司并青草大径大坑三营之兵于双车圃以卫其东移扶溪巡司于扶落口设乡兵营于鹭鸶坪以捍其西藩篱巩固经度周详职等反复参酌似在可行但该府初议四会升州以相掎角揆今事势甚定可不必更为之图矣及照前项县治设在岩险之中地僻事简所有官属合照依裁减衙门事例县设知县典史学设教谕训导各一员仍隶肇庆府统辖吏典亦照裁减设置庶官无冗滥之嫌民免供亿之累等因备咨到司案查先奉提督两广军务兼巡抚兵部右侍郎兼都察院右佥都御史谈恺会同镇守两广地方总兵官征蛮将军太子太保靖逺伯王瑾批据肇庆府申前事准本府知府卢璘关称四会地方万山联络诸猺盘据近年连结出没刼掠占夺官民田地掳掠子女财帛幸遇抚按悯念生灵奏奉钦依征兵选将揆畧授竒不浃旬之间而首从贼徒冯天恩等相继授首俘斩数千各贼败亡之余虽尚结巢拒守而势孤食尽行当不战而自毙矣自古莫敢谁何之冦一旦殄灭此诚千古之快希世之功也时士狃近利大人懐逺猷故久安长治之计今日士民于抚按不能无厚望焉盖竭泽而渔泽盈则鱼复生焚林而狩林茂则兽仍往前贼所据土地寛饶形势险恶固盗贼之林泽也若不及时处置窃恐数年之后复如昔日之患查得郡志四会县前代为南绥州今在柑榄都石涧村领县四一化蒙县在今太平都东乡村一新招县在柑榄都新招村一化注县在今柑榄都绿水村一化穆县在今大圃都康谷村厥后并为四会县国朝因之为里九十二缘山多地广政令不及遂为猺据里数渐促今仅存四十二里以此观之为今之计必增立县治方为久安之策合无乗此兵威振扬之际诸贼殄灭之期定委识明才练官员带领晓知地利及合用员役亲诣巢穴逐一踏勘某处地土平衍适中定为县治某处险恶咽喉拟为巡司中间料理事宜夷险隘通道路治城池营衙门募流亡实厢落分都图设里甲定民居析田亩设营寨议戍守立墟市通商贾建儒学育人材东则割清逺县西则割懐集县各一十里凑成一县使四面开达各县声势相连迨勘处巳周规式俱定然后奏请立县治设官即以四会县升为四会州以统之仍隶本府则残猺当变为良民各贼莫为之渊薮久安长治之道或在是矣等因奉批仰布按二司会同守巡道议报并蒙巡按广东监察御史徐仲楫批据肇庆府经歴司呈同前因蒙批布政司会议详报依蒙已经会行该道委官亲诣地方勘议去后今准前因行间又蒙本院批据该府通判吕天恩呈前事蒙批布政司会议报夺并奉提督两广军务兼理巡抚兵部右侍郎兼都察院右佥都御史王钫会同镇守两广地方总兵官征蛮将军太子太保靖逺伯王瑾批据本府申同前事奉批仰布按二司会同该道议处详夺依奉各备咨关到职该布政司掌印左布政使魏良贵会同按察司掌印按察使汪柏岭西道分守右参政吴桂芳带管分巡佥事殷从俭议照四会县太平柑榄等都地方僻在万山之中盘亘不下百里东北则直抵连阳郴桂迤西则密迩开建懐集实羣盗出没之冲二省犬牙之地其间山箐险隘径路﨑岖土田膏腴林木畅茂据而守之足以杜奸宄之潜滋弃而不守未免为逃逋之渊薮况前此本为州县之旧区县全则民赖之为保障县废则贼据之以陆梁今当大兵振荡之余正属与民更始之会若不及时城其险要扼其咽喉犹恐数年之后遗孽复滋将来之患不可胜言所据建立新县以控要害移置屯军以便戍守迁改巡司以固藩屏清查税粮以正经界裁减官吏以省浮费一应应行事宜既经委官勘处停妥又经该道会议相同俱应准议施行但府原议以四会县改升为州统辖新县一节事出更张似难准议合无候题请允日备行该道将添设县治移军屯守迁改巡司清查税粮裁减官吏等项事宜一一取次举行庶夷险为易化盗为良遐迩蒙安静之休生灵免荼毒之苦此诚万世无疆之利也备札呈详等因到臣查得先据肇庆府经歴司呈为议及时勘处积叛地方以絶后患以图久安事并据该府通判吕天恩呈同前事俱该前巡按监察御史徐仲楫批行布政司会议详报去后今据前因臣会同提督两广军务兼理巡抚兵部右侍郎兼都察院右佥都御史王钫镇守两广地方总兵官征蛮将军丰润伯曹松议照大盗虽经征剿后患犹当预防臣等查得四会县所辖太平柑榄大圃三都共计一十一图地土附近潭圃与龙口水双车圃扶落口南绥营鹭鸶坪等处地方俱系四会清逺并广西懐集贼寨咽喉先因山场僻逺人迹罕到号令不通所以无藉亡命之徒皆居之日久党与渐多负固险阻肆行流刼毒苦生民今葵梅白芒鹅呌扶黎顾水莲花■〈石带〉心螺殻诸巢既已破荡及时城其险要据而守之足以杜奸宄之潜滋而为生民之保障失今不处恐无藉之徒仍据旧巢不过数年必将复聚其时再动两广之兵又糜数万之费图之已无及矣臣等窃以为开设县治于潭圃移置千户所于龙口水以控制羣巢于势为便移金溪巡司于双车圃扶溪巡司于扶落口存留南绥营添设鹭鸶坪营掣并青草黄桐等营兵壮并势防守亦于事势有不容巳盖潭圃者当诸巢之咽喉双车圃扶落口南绥鹭鹭坪者俱潭圃之屏障势必相须其巡司营堡事体已有成规不过迁移之劳所费无几且询之父老众口一词莫不举手愿望惟恐或阻究其所以皆缘地方之民积苦盗贼设县控御之议民间私议已久人心冀望甚渇皆以为必须如此而后百年之盗可散数邑之民可安盖以县治既设则官民相近法令自无阻挠所司移守则藩篱慎固奸宄不敢窥伺是诚弭盗安民久安长治之策也伏望皇上垂念一方荼毒之苦俯从百姓永逺之图乞勅该部查议如果于事体无碍地方有益准将四会县分析太平柑榄大圃三都共计一十一图地方于附近地方潭圃增设一县定拟县名官员量行裁减与儒学职官印信乞赐铨选铸给仍乞将守御四会后千户所官军并肇庆卫中前二所屯军移置龙口水依屯耕守立为屯田千户所免其差调铸换印信及移掣金溪扶溪二巡司俱改属新县其筑砌城垣起盖衙门等项候命下之日容臣等督令该道守巡官逐一处置渐次举行事完通将支用过钱粮数目造册奏缴如此庶二省残孽有控制之所一方生灵免刼夺之虞豺狼之窟变为乐郊而陆梁之辈化为良善久安长治无出于此实为地方官民至幸
　　嘉靖三十八年八月二十六日奉旨该部知道

　　贪酷有司纒讼未结疏

　　题为贪酷有司纒讼未结乞恩俯念沿海地方久遭兵火先行铨替贤能官员以弭盗安民事据广东按察司经歴司呈奉本司帖文蒙臣牌行提吊犯人蔡明复等一干人巻究问具招解审仍查本官缘事日久未结该县倭患紧迫应否先行作缺速议详报依蒙查得先奉提督两广军务兼理巡抚兵部右侍郎兼都察院右佥都御史王钫批据潮州府潮阳县儒学生员萧与衡状令义男萧徳抱诉为非法坑儒兴兵燹刼乞救无辜事潮阳县申为豪恶生员侵占城池马道聚众殴伤公差事潮州府申为城池事俱奉批仰本司并究解依奉行据该府呈称先蒙分巡岭东道信牌行府提得知县蔡明复犯人陈逢举等连巻解道审发广州府同知曹司贤问理呈报前来催据本官呈称前项事情蒙委会同潮州府通判翁梦鲤究问缘蔡明复给假未回除呈称前项事情蒙委会同潮州府通判翁鲲分巡道请发会问完日另报本司看得蔡明复赃迹败露秽声彰闻既经行提即应收问岂有放回省假之理明是各官推奸纵容理法何在凡鞫问干证即同狱成公事稽程责有攸归名节所系不可不慎若再迟延当从重叅究又行催勘未报今蒙行司究议复行同知曹司贤查报随据回称叅照知县蔡明复赃私数以累万告讦人连百家据其情词各有指实淫刑以逞不惟孤人子寡人妻而且至有一户连尸一代絶嗣者极欲以饕不惟破人产荡人家而且至十室九空十村半窜者积害盈庭流毒徧邑酷声昭著秽迹彰闻词出库里怨结士民闻事固已寒心读词不觉流涕似应不待听问之毕而即当追夺者也缘以该县时值兵戈一切干审俱归保守且人命等项重情与违法事等项众犯俱干律例重典必候审证公明不无延待月日即今地方兵事扰攘诚难久缺正官况本犯讼证既众律有即同狱成之条且其告假不销法有惧罪在逃之例即其规避亦应罢斥合无将蔡明复知县职名先行作缺具题铨补其所犯赃暴事情一面拘证问解庶地方紧急之际免致久缺正官且衣冠不齿之流免致妄意延缓具呈到司议照知县蔡明复缘事日久未结被告赃私数多所犯事情颇有实据且干连人众该县地方逼近海洋倭患紧迫若候问结作缺铨补委果延久废事合无准照所议将蔡明复知县职名先行作缺本院具题铨补本司一面催齐人巻委官会问明白具招解审等因备帖呈详到官臣查得先据潮州府潮阳县儒学生员萧与衡状令萧徳抱诉为赃官纵兵刼财烧屋焚尸害命事开欵告讦知县蔡明复赃私事情已批分巡岭东道究招解夺续据该县申为流贼打刼掳掠男妇耕牛事又为豪恶生员侵占城池马道聚众殴伤公差事及为城池事并据本县生员萧与叙民人萧徳陈训赵正林瑞时范阿郑姚将等各状告称蔡明复贪酷情由俱经批行该道并究及节次督催俱未问报随该臣看得该道向因地方多冦兵务方殷未及究理词讼况查原屯掲阳倭冦与海贼许老合伙移营突至该县隆井都屯住刼杀离县止隔一江该县向无正官经理事务责成随即改行广东按察司究问仍查蔡明复缘事日久该县倭患紧迫应否先行作缺题请铨补速议详报去后今据前因臣为照潮阳县治西北万山盘据东南大海滨临实为水陆冦盗充斥之所自去年十月内倭夷突登海口至今尚未解散近又据潮州府申称该县山贼兴发屠戮人民燹荡庐舍民不聊生至此极矣备御抚绥要非贤守令不可今自去年四月内蔡明复缘事被题该府属正值缺官向令县丞范楠署理虽亦勉强支吾终难倚恃该县之民望贤令而安辑之真如赤子之望慈母及查蔡明复被讦事情俱系赃私人命细加采访实迹颇多原情据法似无复任之理况干连证犯百余俱因被冦四散一时难以拘齐若候结正之日方行铨补不无久缺正官地方深为可虑伏乞勑下该部查议合无先于甲科中择有才望者铨补给凭严限前来供职或于邻省地方择贤能素著者调补其蔡明复所犯事情容臣查照原案究问归结如此则地方不致乏人而庶官知所警畏矣缘系贪酷有司【云云】事理臣未敢擅便谨题请旨
　　嘉靖三十九年六月十二日奉旨该部知道

　　地方紧急疏

　　题为飞报地方紧急事嘉靖三十九年三月十一日据惠州府呈前事据考试生员王大化等禀称二月初五日有海丰县县丞朱杰带领兵壮八十余人前到碣石卫拏贼奸党知觉流言本官要徧索城中各心疑畏于初七日早忽有三百余徒呐喊哨聚将本官带去皁壮尽行捆缚今尚团聚陈公祠不知何为等因又据碣石卫呈为边军缺粮激变事内称本月初七日有海丰县县丞朱杰到卫督催查盘文册追征屯粮擅受词状多差民壮打手拘拏勒取纸价逼攀为盗又因久缺月粮致使众军出郭聚集教场等情各报前来臣即督行该道守巡并该府卫掌印等官作速区处解散无致延久酿成大患仍查朱杰招尤启衅事由与为首倡祸人犯拏究去后随据广东布政司分守岭东左叅政冯皋谟掲帖禀称访得该卫旗军委果缺粮五年彼因县丞朱杰先署县印之事据福建张元荣具告卫军范子言等窝盗事情止获范子言到县监候节次行卫捕拏余党未获后本官奉府差委往卫督催查盘文册时有刑房吏王志尹禀称前贼歴案难拏朱杰就便多带兵壮押带范子言到卫作眼认拏得赖汝善王仕荣李阿僧刘信峯金志兴宋礼成李双溪戴真李璋等不期范子言又称系积年拖欠屯粮刁头仍虑查盘问罪却就倡同一般欠粮首恶数十人遂以五年缺粮为词乗机鼓众激变已将范子言连倡首姓名访实姑俟各军解散另行拿究等因又行据该府查访得县丞朱杰带领民壮前到该卫追捕贼犯指挥张廷佐不与公馆安歇本官拘得贼犯范銮供出同徒范元质等彼各知觉率领骁勇舍余二百余人围卫开旗呐喊将本官并吏书门皁民壮共六十余人捆缚痛打一场送在监内就到教场写起激变旗一面宰牛一头祭旗推立范元质为首分作四哨将城门锁闭等因各到臣看得碣石之军素称骄悍兼以久缺月粮向懐忿怨县丞朱杰轻举躁动假公营私纵使缉捕强盗亦当申奉明文多方设法却乃妄作威福挟带多人沿门骚动希图索诈以致奸徒倡祸羣党鼔噪相从指挥张廷佐系该卫署印之官使其平时持正有以压服众心临事执词有以禁抑奸党则亦未便至此乃幸灾乐祸坐视旁观即其不与朱杰公馆安歇其欲挫辱之意可想见矣所据各官情罪俱难轻贷通候查明之日另行叅究外为照碣石系海滨卫分海贼停泊之区所视以为外援者良不浅也今少不如意即便竖旗称变捆缚职官此其渐不可长也易曰履霜坚氷至似此形状殆不止履霜而已若于此竟从姑息则广东卫所如碣石者亦多矣宁保其不闻风效尤乎况今山冦屯札海丰地方相离颇近各军持久不散自度事不可解必内连山冦外引海贼流害地方此又不可不虑也伏望皇上勑下该部转行督抚总兵官等从长计议作速解散仍将首祸胁从之人分别处治其各该有罪官员容臣备查明实叅提究问庶几人心知觉而地方得宁矣缘系飞报地方紧急事理臣未敢擅便谨题请旨
　　嘉靖三十九年六月十三日奉旨吏部知道

　　强盗打刼县衙疏

　　题为强盗打刧县衙杀死人命恳乞天恩查究地方官员以警人心事据惠州府经歴司呈承准本府照会抄蒙臣牌仰查刼杀知县舒颛贼徒曾否损失库银与该地方失事人员职名呈报依蒙查得嘉靖三十八年十一月初二日据博罗县主簿汪乐手本呈称本月初一日夜二更时分被强盗一阵徃县背冲入后衙次及库纵火烧毁后栋并库中盗贼强盛官兵抵敌不住知县舒颛被伤身死一家伤死四命门子一命等情到府行据本府照磨曾尚仁呈称会同主簿汪乐教官孔弘俊等当堂吊取库簿查得新旧存在库银一千零二十七两三钱六分二厘入库眼同验看库外排栅库门锁钮并无损壊又验得知县舒颛被伤身死并一子一壻家人一名门子一名俱被伤死烧毁后堂衙宇一座七间理合呈报随该本府署印通判黄若海诣县覆验相同又该知府顾言前往梧州禀议地方事宜回还经过本县亲验无异及查该县巡捕典史余珏主簿汪乐巡风该吏黄若琼并一应守城巡更兵壮人等俱属有罪相应提究等因到臣案查先奉都察院勘合札付准吏部咨为举劾方面官员以肃政体事该本部题覆前巡按监察御史徐仲楫论劾知县舒颛才力不及所当改调题奉钦依移咨备札仰臣依奉案行广东布政司行令本官解任起送聴调及行该府委官照磨曾尚仁交代接管去后续据惠州卫呈该博罗县主簿汪乐手本报同前因臣随牌行守巡兵备该道并该府卫访捕真贼解报仍将失事人员查叅呈夺续据广东布政司分守岭东道左叅议冯皋谟按察司专理盐法兼管屯田水利带管岭东兵备分巡道佥事殷从俭会掲开称各职依蒙星夜兼程驰至该县会查得知县舒颛因为调任收拾起程于十一月初二日打发女壻徐■〈王邦〉先回不料初一夜二更被贼徒一十八人密从北城越进窃入衙内先拏女壻徐■〈王邦〉勒银不得徐■〈王邦〉喊呌随即戳死又拏本官次男舒惟备在于后园空地拷打要银比有舒颛并家人舒盛三门子叶潮近救一槩被戳身死将本官衙金银首饰衣服财物刧去一空及开欵查议防捕事宜前来又经批行及行广东按察司并惠州府备查该地方失事官员从重叅呈未报续于嘉靖三十九年二月初七日据该府捕盗通判洪章呈并和平县申俱为缉获打刧县官强盗事内称拏获刧杀知县舒颛贼犯李老仔刘汝秀等审据供称原系该县不识姓名民壮数人探知本官多有财物纠同刧杀等情复经批行分巡道究问招详并催司府查报去后今据前因臣复行查得比因带管岭东兵备分巡道佥事殷从俭分守岭东道左叅议冯皋谟各为潮州倭贼生发惠州府知府顾言亦以该府地方事宜俱赴梧州军门议处广海卫指挥陈学翦已于去年九月二十五日奉到勘合推升惠潮守备尚未赴任以致地方空虚各贼乗机窃发逐一查明前来为照博罗县聴调知县舒颛居官不检积有余资既奉改调又复延住慢藏诲盗自取杀身诚不足惜但越城杀官渐不可长而贼止一十八人追捕甚易所据地方官员既不能弭盗于平时致令窃发又不能擒灭于临事纵使遯逃相应通行查究以警将来者也叅照惠州府署印通判黄若海博罗县署印本府照磨曽尚仁均承视篆之责全无任事之艰惠州府捕盗通判洪章惠州卫巡捕指挥任元相博罗县巡捕典史余珏专司防捕之职均乏捍御之方以上各官俱当惩究者也守备惠潮地方以都指挥体统行事指挥同知陈学翦延缓不行赴任以致备御乏人博罗县主簿汪乐既为协理之官难逃坐视之罪以上二臣亦当均治者也再照广东按察司专理盐法兼管屯田水利管岭东兵备分巡道佥事殷从俭广东布政司分守岭东道左叅议冯皋谟惠州府知府顾言虽俱以公事逺涉他郡势难遥制情若可原但均受地方之重寄乃致冦盗之入城亦难辞责者也伏乞勑下该部再加查议将殷从俭冯皋谟顾言量加罚治惟原其逺离地方姑从轻贷其黄若海等容臣提问巡风守城吏壮黄若琼等一并究治仍勒限捕获赃犯明正典刑庶几人心知警而地方允赖矣缘系【云云】谨题请旨
　　嘉靖三十九年五月十五日奉旨该部知道

　　频遭倭患荒旱疏

　　题为地方频遭倭患荒旱相仍人心骚动恳乞天恩俯从寛恤以安边方事据广东布政司分守岭东道左叅议冯皋谟掲帖禀称潮州府属海饶潮掲惠来五县地方自旧年十一月以来倭冦侵境迄今五月余各乡居民俱被残伤复据潮惠来等五县节次报山贼五千余徒屯聚洋委■〈氵戎〉水贵山黄坑等处流刧多系被倭残害之民今当兵燹之余又值天时亢旱谷价腾贵以致鼓众投合为乱大埔又有木窖之贼千余突刧饶平职看得人心思乱羣盗蠭起若不早为区处致效尤者众愈难为力已经督令饶潮掲惠大埔五县巡捕典史万邦邑等兼同各都千长多起乡夫协同各该应捕官兵加谨截遏一面给示招抚谕令作速解散节据各县被害军民纷纭赴愬咸谓兵荒饥困一切钱粮望乞停征以安人心等情伏望轸念地方被害万姓遭残乞行本道酌量赈恤仍行本司议将海饶潮掲惠来沿海五县应征嘉靖三十八年分粮银暂行停征如应解京库之数亦即那借别项官银代解其派拨各仓军士月粮或军饷银米间有急当支应势无容缓者聴该县掌印管粮官查尽殷实排年渐次征解毋及贫民地方平宁百姓安妥聴本道督行各掌印官严限带征追补等因到臣案查先据岭东守巡兵备巡海叅将等官呈称倭贼三百余徒由潮阳县海口又有千余徒从福建招安突入饶平县黄岗镇外放火烧屋并据惠州府海丰县申称山贼五百余徒突刧本县杨安金锡兴县石塘吉康等都坊杀掳人畜潮州府呈称山贼五千余名屯聚潮阳县贵山■〈氵戎〉水洋乌等都攻寨杀掠又有千余住札饶平县大埔木窖为巢穴刧柏嵩岭上饶地方等因各报前来俱经具题讫续又据巡视海道副使郑维城分守岭东道左叅议冯皋谟分守高肇韶广左叅将锺坤秀呈称嘉靖三十九年三月十九日有洪老倭船三只约贼一百五十余徒使至惠来县下涌港登岸突刧荆龚村二十五日要往甲子门所地方寻船下海本月二十六日又有大白艚船四只突入潮阳县河渡门海口被兵把截三只在海一只登岸约贼一百余名屯聚江头二十七日突至本县南门外城下官兵拒敌斩获倭级三颗各贼退遯深浦村屯札并据潮州府呈据防守饶平县黄岗镇武举镇抚余盛报称四月初五日有原在上垄倭贼已到下饶又有四百余跟前倭踪犯到竹林堡初六日突至东门外率兵御撃遯往土名刘厝埭住札该臣看得旧倭未去新冦复来又经严督各该官兵上紧剿捕及具题间随据副使郑维城左叅议冯皋谟左叅将锺坤秀合呈为官兵夹剿败遯倭贼再报大捷事内称贼从潮阳县地方登岸与突越黄岗镇二起大势倭贼凑同新倭合伙流刧官兵追逐擒斩功次数多各贼知惧已于本年四月十九日遯海开洋去讫其潮阳土贼凑合洪老海贼亦于十九日奔遯招收都海边寻船将从海遯等因连将获过功次并查叅各该失事官员呈详到臣除抄行按察司会核去后随该臣看得倭冦虽遯但地方残破荒旱相仍米价腾贵人情汹汹必须多方计处庶无他虞牌行该道勘议间今据前因臣为照潮州自嘉靖三十七年正月至今倭奴凡三犯其地闾阎焚杀之惨道路悲号之声殆可为寒心矣今虽仰仗天威逺震诸臣効力陆续擒斩颇多余孽悉遯而各处山冦蠭起警报日闻况传闻福建新到倭冦甚多彼处抢掠既尽势必复越潮州而再过数月又当风汛之后其将来者或未可量也以我极疲之民而膺彼无厌之冦其何以支且广东耕作之期俱在二三月间自冬徂春沿海一带地方尽为冦盗蹂躏之场民失农业即今米价腾贵秋冬又当何如失今不为计处复加催苛欲民之不为盗不可得矣臣尝思之假令以广东盗贼之害移诸浙直之间则议蠲议贷当不知何如矣今广东之民皆赤子也而二三年间曾无齿及抚恤之者岂以其逺而遂弃之乎臣近接邸报兵部一本倭冦猖獗恳乞圣明申饬督抚诸臣速加剿防以靖地方事欵开一件何以安民议得东南自倭患以来兵荒相继十室九空征敛百出不止提编之苦剥削万状诚为激变之由皮尽而毛无附良可痛心合无备行总督抚按官督同司府州县等官务将残民多方抚字一切无名之征以次停罢被灾地方应该何以赈贷蠲免具实奏闻听户部处分等因题奉钦依臣伏读再三不觉涕下有以仰见我皇上好生之德如天之仁欲使天下无一夫一妇不被尧舜之泽也今臣待罪地方目撃民困我皇上勅令奏请而臣又不以请可乎除将赈恤事宜催行该道议处外所据应解京库银两臣查得海阳县该银三千五百四十三两七钱四分一厘潮阳县该银三千八百九十九两八钱八分六厘饶平县该银三千三百二十五两九钱九分五厘掲阳县该银一万四百七十两六钱九分惠来县该银二千三百四十二两三分又查得惠州府海丰县该银五百二十三两一钱二分七厘亦应一体议处通共该银二万四千一百零五两四钱六分九厘今边饷甚急内帑空虚揆时与势似难蠲贷合无俯从该道所请前起运京银那借别项银两先行抵解但布政司苦于钱粮缺乏歳派繁多行令借贷未免迁延则既不能释百姓延望之苦而又反误京库起解之期徒费文移终为无益臣随查得该司广丰库贮一项先该提督两广都御史谈恺奏留海防之用事例银五万九千零五十五两水脚银一千一百八十一两一钱似可那解伏望皇上勑下该部查将前项银两于内定议二万四千一百零五两四钱六分九厘补足各县京库起解之数其各县一应存留银两除十分紧要者行令该县查将殷实排年量行追办不得槩及贫民势可缓者暂行停征通候事宁年丰次第追补其赈济一节容臣等从长议处庶几天恩覃布寒谷生春民命得以少延人心因之大定而地方永保无虞矣缘系【云云】谨题请旨
　　嘉靖三十九年八月二十三日奉旨吏部知道

　　举刺官员疏

　　题为举刺方面官员以昭劝惩事臣窃闻之昔人有云天下之本在于郡县而郡县之责付之监司则监司者固郡县之本源也本正而后末治源洁而后流清监司之有关于庶官也亦甚重矣所关既重则任之不可不慎所任当慎则察之不可不精臣本樗材谬膺明命自入广以来首尾二十余月其于藩臬之官究心久矣或因文以稽其政或循名而责其实臧否情伪颇得其概今当事竣敢冐昧陈之除按察司按察使刘廷诰副使宋大武佥事李伸今丁忧沈淮贤能任浅佥事王学已经保留俱不敢槩举外访得布政司右布政使雷贺悃愊之姿无所装饰端凝之度不事依回非孑孑以为行而律己之严自无纎毫之可议非察察以为明而驭吏之肃自无关节之可通专理清戎而闾阎鲜勾扰之虞掌理司事而钱粮罔出纳之弊分守岭西道右叅政刘悫雅抱清心惟金惟玉谠言正论以准以绳尺度衷藏事熟于扬歴之久聪明内藴识定于闻见之多忧民忧真如已忧而凡所区裁到手便能身任事国事不啻家事而诸所兴革随施辄与民宜分守岭东道左叅议冯皋谟明作足以集事而惇大常存廉静征于持身而圭角不露担当之量恒见于人所共避而干理不事虚文处分之宜毎妙于势所难为而盘错益占利器搏空拳以当数万之冦而鼓舞众庶累策竒勲秉赤心以理积弊之邦而惕励官寮顿回恶习粮储道左叅政袁应枢精明弼治而应物则和平易近民而防己则密砥砺有同乎筮仕一毫不茍施为迅发乎壮猷随事有条抚字寓于催科之中而十郡诛求之苦若洗防闲先于官吏之弊而百年输挽之政一新分守海北道右叅议田杨文可饰治学足润身恬雅之资不事表暴而政日见其修举简静之体无所更张而民自乐其安平允矣温恭之人可当督学之职按察司南韶兵备副使贺镂冲谦之度可即可亲庄慎之资匪随匪激任久而地势民情若驾轻车于熟路才通而投艰遗大若游利刃于全牛居四面受敌之乡而抚捕咸宜兀然为岭南之保障处一省冲疲之地而恩威并济晏然成海外之藩屏原任提学副使今丁忧杨载鸣文章可以载道学术足以经时直方之操正己率物而士人有不戒之孚刚大之气自始至终而寮属起可象之敬校阅生徒则藻鉴常空而兴行之机更溢于絺章之外署理司事则纲维独振而钦恤之意尤寓于用法之中清军副使张子弘器度恢宏风猷振发昔居琼牧尚遗何武之思今擢宪司益励范滂之志才能达乎时变歴管诸道而举动咸得其宜守可质诸鬼神赍捧入京而赆馈一无所染岭西兵备佥事皇甫涣外朴而中则通政平而法自肃处剧繁之道而废坠俱举每征讼狱之攸归当冦盗之区而缉抚得宜已见民猺之共戴实心实政有守有为以上诸臣职任不同器局亦异然皆声望昭著才守俱优所当荐扬者也又访得原任分守岭南道左叅政今升河南按察司按察使徐南金西台风采素重于士林南海声名更腾于往昔修洁之行可式可矜坚白之操不淄不磷羣吏望风而思治庶民懐徳而倾心之一臣者虽经升任但资望已深志行超特实为公辅之器仍当待以殊擢者也原任盐法道佥事今致仕殷从俭心实才雄识明行洁兼管诸道而应剧有余专理盐法而夙垢不染剿新阳之冦赞襄之力居多殱潮州之倭筹算之功为最之一臣者虽因疾乞归但年当强仕才可大施遽捐田野深为可惜仍宜起用者也如蒙皇上勑下吏部再加查访如果臣言不谬将雷贺等并徐南金俯赐擢用杨载鸣俟其服阕之日擢用殷从俭起用则黜陟明而人心知所奋励藩臬当而庶官有所依归其于治道或有补矣缘系举刺【云云】请旨
　　嘉靖三十九年十一月二十一日具题四十年正月二十一日奉旨吏部知道

　　荐举境内人材疏

　　题为荐举境内人材以备录用事臣窃惟帝王图治之机毎求人于旧而人臣报国之义当以人事君况当明盛之世固宜野无遗贤而偶值多事之时尤宜老成是用臣本昬庸谬承明命所至之地辄効咨诹其于地方俊乂知之颇真知而不以告是蔽贤也臣之罪大矣敢敬陈之原任詹事府少詹事今致仕黄佐少负竒瑰之才已蜚声于翰苑晚贞幽隐之操乃寄迹于山林博极旁通乎子史而独窥夫性命之原文采毎发为词章而尤精于删述之笔白首传经盈生徒于几杖清心守己讵俯仰于公门原任巡抚贵州都御史今回籍聴用李义壮通练之才素称于仕籍直方之器益重于乡评抱济世之弘猷而絶无希进之心惟闭门而教子当暮年之闲适而犹懐进徳之意每阖户而亲书择行择言一见便知君子必诚必信举乡目为正人原任福建布政司左布政使今致仕锺卿氷蘗之操自筮仕不渝于晚节金玉之徳真赤子不失于大人赴任闽中随半肩之行李放归故里驾一叶之扁舟茅屋数椽而叔侄弟兄共栖其内山田半顷而菜羮蔬食不厌其贫且廉者易于近名而彼独圭角不露或贞者流于絶俗而彼独坦夷可亲原任江西布政司右叅政今侍养守制服满郑廷鹄宏才妙选华名素重于明时雅志清修硕德更隆于南粤因亲弃仕庭帏曲尽其诚捐俸筑城乡邦咸倚为重当此壮猷之日正其効用之秋况值亲终之余犹宜召用之速原任广西布政司左叅政今致仕谭大初风裁独持所至有廉明之誉孤贞自许随在着表正之功崇雅黜浮辨毎严于义利杜门谢客志久絶于纷华处以纲纪之司必多培植之力之五臣者年虽各异精力俱堪才虽不同裨治则一况稽其放归之故原无罪愆而因其静养之余更多淬砺若以有用之才置之无用之地诚有大可惜者伏望皇上勑下吏部再加查访如果臣言不谬即将黄佐等及时起用则因才授任之下必各罄其未究之施而感恩图报之余当益奋其余年之力矣缘系【云云】谨题请旨
　　嘉靖三十九年十一月二十一日具题四十年正月二十日奉旨吏部知道

　　举学职疏

　　题为举学职以励士风事臣窃闻之周礼以太宰繋邦国之九两以司徒安万民之六俗而皆以师儒行乎其中者诚以九两无师儒之繋则无以淑人心六俗无师儒之聨则无以厚民俗甚矣天下不可一日无师儒之功也况广东僻处山海之间素多朴野之习其有赖于学校以移风易俗者尤不浅也夫何师道不立正学日微日暮途穷者比肩而绩文敦行者罕覩臣于巡歴之处徧加考询毎得一二于十百之中诚不敢黙也谨循例荐举以备采择访得广州府从化县儒学教谕陈其箴青年妙质雅志竒才试其文则铿然有金石之声而意趣悠扬迥出尘凡之表稽其行则轩然懐鸿鹄之志而操持端洁自拔等第之中南海县儒学教谕刘裁志行不羣廉隅自砺严于待士而条教为之一新慎于持身而词章尤其独擅仕虽迫于为贫志犹切于谋道新会县儒学教谕康日章气度恂恂尚如处子襟期磊磊真是淑人少年即负华名偶羁足于枥下入仕尚能苦学终脱颖于囊中况占羣弟之归心尤见为师之得体韶州府仁化县儒学教谕张鸣凤器识老成丰神秀拔摛词俊雅殆非章句之流立教端方克正尘嚣之习志不屑于小就才可期于大成肇庆府高明县儒学教谕管惟干博雅之才庶几硕士端凝之度克称师模立课会以作儒生已见文风之丕变捐俸资以济寒士因兹善类之景从之五臣者就官未深贤声俱着巍科可望妙选亦宜伏望皇上勑下吏部再加查访如果臣言不谬俯赐作养或缓于民牧之擢以需其成或待以清曹之选以展其学则贤才录而儒官思奋师道立而善人自多其于风化或亦有小补矣缘系【云云】谨题请旨
　　嘉靖三十九年十一月二十一日具题四十年正月二十二日奉旨吏部知道

　　举刺有司官员疏

　　题为举刺有司官员以饬吏治事臣窃惟致治莫要于得民而得民莫先于守令是以古昔帝王必以重民为首务重乎民必重治民之官而于其所亲近者尤重焉守令是已矧广东素为易肆之地而频年又当多事之秋守令之不可不重又有甚于他省者然臣又闻之左雄曰安民之道惟在用贤用贤之道必存考黜则甄别贤否以为黜陟之本者又重守令之要务也迩者累奉纶音申严守令之选臣有以仰见我皇上重民致治之盛心矣臣本樗材谬膺重命其于守令之贤否广询博访者几两年矣今当事竣敢敬陈之除广州府知府陶大有南雄府知府章接贤能以经升任琼州府知府李慎韶州府知府张景达潮州府推官郑仕廉州府推官郭嵒化州知州毕竟立饶平县知县林丛槐高要县知县尹鸣商三水县知县陶守训乐昌县知县程大经贤能以经礼待高州府同知李渭崖州知州盛赉汝电白县知县戴甫贤能准送给由俱不敢槩举外访得惠州府知府顾言操持若美玉真金心事如青天白日时多烽火而弭盗安民之略百事有条地属冲疲而供应馈遗之常一尘不染风清而弊自絶吏畏而民则懐廉州府知府熊琦氷操素坚而四知之金无人敢赠风猷茂着而三尺之法惟彼独持严于扬歴而庶事必亲吏皆敛手寛于养民而诸费俱约人已倾心岂惟郡牧之循良实作边关之锁钥雷州府知府魏文焲才虽通而不事表白守固定而无所矜持敷政则寛猛得中法不弛而吏自肃居身则礼义是守己不失而人自和奉均平以节民财戴之有如父母严保甲以弭冦盗倚之无异干城肇庆府知府徐鹢文采内涵真诚外见克勤克慎废坠举而寮属絶供馈之需不激不随治行平而民謡兴遐迩之感表里如一庶几悃愊之良吏毫发不缁允矣清修之吉人广州府同知曹司贤清苦之节可以质诸鬼神坚确之行可以要诸金石视府篆而弊蠧悉除豪右亦皆屏气当委任而怨仇不避奸宄自无遯形肇庆府同知吕天恩宦久而操益坚志广而才克济智能料敌竒勲树于他年心切爱民惠政孚于今日承委而惟公惟谨所至即有遗思佐郡而不刚不柔随施辄有实效韶州府同知萧元征精明雅能任事廉洁征于持身剔弊发奸而法不挠于豪右疏壅决滞而权不移于吏胥稽查则才猷茂着而事皆有条监舶则苦节益贞而饷因倍额潮州府通判翁梦鲤言讷才通外和中劲署篆值兵荒之日而劳徕多方民视之真如慈母督巡当水陆之侵而调度有术人倚之不啻长城殱倭冦于南阳功收不朽解山贼于潮邑事起不虞绩固难湮超当不次广州府推官俞咨益性温若玉行洁如氷识明而达叩其中不愧鸿儒才练而详观其政真如老吏奉委而廉明独着事无遗奸理刑而情法并行民无寃狱惠州府推官贺泾扬歴深而才猷自达拂抑久而造诣更纯谳狱则人莫敢欺而行之以恕所在称平稽查则法固不废而秉之以公随委辄当才堪遗大而圭角浑融志切匡时而锋铓藴藉番禺县知县汤应科器度谦冲真如处子操持清白无愧天君不炫赫赫之名而饬躬励行之诚上下咸信不为皦皦之状而洁己勤民之政终始不渝恺悌已见于宜民才华可膺乎妙选南海县知县陈思忠才捷而性则温政通而志则定随处能加节爱下民欢若更生遇事辄励精勤上官赖以分理处最繁之邑而不激不随器识自别当筮仕之年而有为有守逺大可期掲阳县知县彭文质志洁行修识明才练民遇流离之后而悉意招徕独着抚摩之政己当军旅之繁而多方经画聿成保障之功惠徳旁敷口碑若一以上诸臣官职虽有崇卑歴仕虽有久近要之皆为守令之良所当荐扬者也伏望皇上勑下该部再加查访如果臣言不谬将顾言等循资取擢则臧否明而羣工自尔知奋黜陟当而蒸民因之得所矣缘系【云云】谨题请旨
　　嘉靖三十九年十一月二十一日具题四十年正月二十一日奉旨吏部知道

　　上广东均平里甲议

　　其法先计州县之冲僻以为用之繁简令民各随丁力输银于官每遇供应过客及一切公费官为发银使吏胥老人承买其里长止在官勾摄公务甲首悉放归农广人便之某自以报代在迩恐后至者不能守乃上疏言岭表去京师絶逺比来牧民者视为利薮屠剥万状而小民仰九重在霄汉之上愁苦之声无路自达故相聚为盗臣为是痛心疾首已将里甲弊政更张一新顾天下之事立法不难守法为难守之于畿辅之地固难而守之于岭海之外为尤难宋苏洵有言逺方之民虽使盗跖为之郡守梼杌为之县令民羣嘲而聚骂者虽百千万辈朝廷不知也故其民常多怨而易动今广东之民既怨而动矣若非仰仗明旨叮咛虽有周公之法谁与守之疏入户部请以其言行通省如法遵守年终籍记用银数目以闻报可
　　不孝大复窃览先大夫东粤疏而抱终天憾且澘焉不忍读云曩先大夫按东粤值倭夷外獗民盗内讧攻城殒师警报狎至先大夫蒿目焦思所为创艾其不逞而拊辑其流亡一切重巨不易便宜擘画者奏报重趼无宁日事竣有柏台甘露之异粤士大夫竞为诗若文侈其事而及瓜期有山谷罙阻之老百余歳以上者入堂皇愿一识面先大夫行咸奔集挽留百里间为之塞衢罢市已而知王程不可稽乃肖像以祠祠多灵异先大夫之得粤心若此其疏多硕画可知也不孝犹追忆粤疏巻帙几三寸许方不孝入都待补而先大夫即世竟不知入何人手化为乌有及还以奏议付劂工独粤疏莫可迹勉从掖垣觅之仅寥寥数首如右云耳嗟乎不孝于先大夫之含殓数千里莫闻而尤并其生平手泽而失之没先烈徽猷弗述泯枌榆世诵弗彰毕世无涯之憾将奚赎哉特于疏末聊罄哀悰以表先大夫之于粤事注措独勤不孝陟岵之思于粤疏独切而海内名公之知先大夫者第以弗克荷薪责不孝而聊以数首见先大夫于羮墙可也其必求核实于当年则有粤中之诸碑记在男大复百拜跋

　　潘司空奏疏巻一

　　●钦定四库全书

　　潘司空奏疏巻二

　　（明）潘季驯 撰

　　○兵部奏疏

　　谢赏金帛疏

　　为恭谢天恩事臣于万歴九年九月初四日接到邸报该工部题为恭报大工未尽事宜今巳完工并叙効劳官员事节奉圣旨凌云翼升俸一级还与潘季驯各赏银五十两纻丝二表里钦此随于十月十□日据百户刘舜元赍捧到臣当即焚香望阙叩头祗领外臣不胜感激不胜惶悚伏念臣以朴■〈木敕〉庸材谬肩巨役曾无涓埃之效屡沐旷荡之恩方惭报塞之未能岂意宠颁之洊及矧兹湖堤未尽之工皆出庙堂先忧之志两河既已顺轨旋复虑及诸湖大工方尔告成犹欲求其全美爰是尚书凌云翼当受事之始即自虚心讲求而臣于将行之时犹得与闻谋议此实庙谟成算非臣等之所能及也且计湖工之举在臣离任之余焦心苦思董率于羣寮之上者乃云翼一人之力栉风沐雨胼胝于水土之间者实司道诸臣之功臣无纎毫之劳亦蒙稠渥之典精镠出之御府锡重百朋文绮颁之尚方荣分华衮内自循省实为滥竽覆载难名惭报酬之罔极分涯已过惧颠陨以非遥惟捐犬马之余龄用答生成之大徳誓坚精白敢忘在冶之心矢竭衷丹祗奉垂裳之治臣无任瞻天仰圣激切感戴之至

　　查议弓兵工食疏

　　为查议弓兵工食事职方清吏司案呈据南京五城兵马司各呈奉巡视京城监察御史案验为畿民困敝恳乞圣明查例责实以安重地事该南京云南道试监察御史徐金星奏奉钦依裁革冗役等因备行各城依奉遵将中城弓兵革退有役一十名白役一百二十三名东城革退有役一十九名白役六十一名南城革退有役二十一名白役四十名西城革退有役六名白役八十八名北城革退有役一十六名白役二十九名续据中南二城兵马司呈称蒙巡视衙门案验将见革有役弓兵名缺呈乞掣补以便巡逻等因到司查得五城巡缉并各衙门聴差及看守库册等项原额弓兵共四百八十八名先于弘治十八年该贵州等道监察御史张津等题准照例毎名每年工食银八两五钱共该银四千一百四十八两额派直隶苏松常镇徽宁安太等府州县均徭内编佥银两解赴本部行令各城召募弓兵一年一换仍置立竹籖备造年貌籍贯文册送司凡遇役满及事故革退者具数呈报照名掣补聴给工食向因征解不敷内有一十二名迄今未补今据呈称革出前项名数除白役弓兵原无工食无容别议外其额设有役名缺似应掣补但近年添设巡逻官军则弓兵原额之数亦不必备前项革退老弱有过七十二名并先年未补一十二名共八十四名相应通行裁革其各名原编工食亦应减编以苏民困及查自嘉靖元年起至隆庆六年止惟微州府原额弓兵三十名工食银两全完外其苏州府原额弓兵九十五名每年该银八百七两五钱共银四万一千一百八十二两五钱内除解过外拖欠银一万一千七百六十八两三钱五分一厘松江府原额弓兵六十一名每年该银五百一十八两五钱共银二万六千四百四十三两五钱内除解过外拖欠银四千六百六十两五钱常州府原额弓兵七十三名毎年该银六百二十两五钱共银三万一千六百四十五两五钱内除解过外拖欠银四千四百六十六两二钱六厘九毫镇江府原额弓兵五十七名毎年该银四百八十四两五钱共银二万四千七百九两五钱内除解过外拖欠银六千一百四十两八钱一分四厘宁国府原额弓兵五十五名毎年该银四百六十七两五钱共银二万三千八百四十二两五钱内除解过外拖欠银二百七十五两四钱八分安庆府原额弓兵三十七名毎年该银三百一十四两五钱共银一万六千三十九两五钱内除解过外拖欠银一百八十五两三钱二分太平府原额弓兵六十八名每年该银五百七十八两共银二万九千四百七十八两内除解过外拖欠银九百六十二两二钱三分七厘广德州原额弓兵一十二名毎年该银一百二两共银五千二百零二两内除解过外拖欠银一百七十七两九钱一分一厘各府州通共欠银二万八千六百三十六两八钱一分九厘九毫又万歴元年起至九年止除微州府照额解完外其苏州府欠解银五千六十六两五钱松江府欠解银三千六十六两五钱常州府欠解银二千三十一两五钱镇江府欠解银一千七百二十五两五钱宁国府欠解银二百七十二两安庆府欠解银六十八两太平府欠解银五百七十八两通共欠银一万二千八百八两以致各役工食甲年役过者乙年尚不得领纵有支领数亦不敷以在官之人使之枵腹待哺而欲责其不废公事不致生事害人势所难免其积欠数多县分本当叅究但思积逋之数一则连年之荒歉难以办纳一则额派之数多征解不前在小民则宜施寛贷之恩在各役则宜加及时之惠相应酌处通查案呈到部臣等看得弓兵多而工食不及徒滋骚扰银两多而征解既难不免积逋旧逋不蠲新负益积徒费文移无资实用所据减革弓兵减编工食蠲免积欠一节相应题请伏乞勑下兵部再加议处如果臣等所言不谬将今革并原未募补弓兵共八十四名毎年该工食银七百一十四两行抚按衙门俱自万歴十年为始于苏松等府疲弊县分酌量免编使小民得受一分之惠其自嘉靖元年起至隆庆六年止各府拖欠银两合无通查已征在官者截数起解如有侵匿查实追征果系小民拖欠者乞赐蠲贷使公家无案牍之烦而闾阎免催科之苦其自万歴元年起至九年止各府拖欠银两以十分为率毎年带征三分与当年额征相应全完银数俱赴抚按衙门挂号解赴本部交收巡抚衙门仍于毎年终将见征带征过数目册报本部查核明实照依马船工料比照户部题准拖欠京仓钱粮事例各该有司掌印官全完者容臣等荐举奬励不及数者指名叅奏住俸降级如遇考满不准给由通候完至九分方准开复永为定例庶当任守令加意征解不致视为故事应赋者乐其寛而输纳之必先应役者蒙其惠而勤劳之恐后矣

　　举劾各营官员疏

　　为敷陈愚见以禆营务以固重地事职方清吏司案呈巻查先奉本部送准兵部咨该南京兵科给事中徐尚奏前事该兵部覆奉钦依自隆庆三年为始查照京营事规添设巡视科道各一员毎年终将南京各营坐营等官会同南京兵部从公举劾等因备咨到部送司已经通行钦遵去后今照万歴九年终例应举劾呈乞施行案呈到部臣等会同巡视南京营务礼科给事中吴　江西道监察御史张　将各营官员逐一评品除应该奬励戒饬者查照旧例不敢渎奏外看得大教场坐营以都指挥体统行事署指挥佥事李栋兵机熟习智勇超羣司会口而水战有方莅大营而誓师得体神机营坐营以都指挥体统行事署指挥佥事华恩识见精明昔建竒功于海上才猷老练今昭劳绩于行间守御浦子口等处地方以都指挥体统行事署指挥佥事杨嘉言督屯不扰卫属服其公平御众惟严卒伍遵其约束巡视屯田缉捕盗贼署都指挥同知吕逢兆才干素称理江防而波涛无警威严夙着镇池河而盗贼潜踪新江口把总指挥陈闰生奉职清修却常例于巡游之日御军明察革积弊于造舰之年池河营把总指挥秦金武艺精闲丰标特达三军成敌忾之气九矢有破的之能大教场卫总指挥吴绍伯年方弱冠才拟折冲骑射既所优长韬略尤能谙晓新江口把总指挥任弘道谋猷出众胆气絶伦理营务止齐中法董游巡缉捕有方小教场把总指挥徐问丰姿英特器字深沈部曲服其严明寮寀高其廉洁浦子口把总指挥涂昆视龙虎之篆八年军中诵义任总营之职七载羣下懐恩大教场把总指挥徐时雍年方英茂声称雅着于羽林材甚坚强职业益修于营伍池河营把总指挥黄河清三捷武闱才猷之敏给攸着一当练卒行伍之旌旗改观神机营把总指挥傅继芳质禀雄竒才称敏赡管屯田则科索尽革司船政则甲役均平小教场卫总指挥刘葵领步兵而需索罔闻已得拊循之体转选锋而军营不扰尤占雅洁之操大教场把总指挥兰台营机素练方当英妙之年射技攸工堪寄折冲之任小教场把总指挥刘椿寛严得体能输士卒之心训练有方克振军旅之气以上诸臣均之有禆营务所当循资擢用者也伏乞勑下兵部再加查访如果臣言不谬将李栋等循资擢用庶劝惩明而营伍有禆矣

　　条陈部司紧切事宜疏

　　为琐陈部司紧切事宜以禆机务事臣伏念南都为根本重地而兵曹为机务要枢臣非其人寝食为惧所赖四郊清晏之时歴年修举之后庶几遵循亦可塞责而求之宏纲大体亦无可訾者矣所有一二事宜或因仍旧习未经申明或衅隙初开相应厘正者臣敢不避琐屑类疏陈乞伏望勑下该部再加查议如果臣言可采俯赐施行
　　一议充营伍以重防御臣窃惟留畿首务全在兵营固以备不虞亦以杜窥伺也查得各营马步军原额一十二万六千余名今见在操演者仅二万余名毎营多者不过七八千少者二三千耳毎歳勾补仅五六十名而逃亡之数倍之臣恐数年之后即求今日之数不可得矣万一地方有事调遣不敷不免召募不战之士非惟无济于用亦恐缓不及事矣伏望勑下该部严行各该省分定以分数勒限勾补毎年终容本部将一年解到军数咨送兵部查考如不及分数从重叅究则营伍可充而国威自壮矣伏乞圣裁
　　一议清丈量以息争端臣窃惟天下田土高下异等每易混淆而军民错壤尤多隐占近奉明旨通行各省直将军民田土逐一丈量诚正经界清积弊之首务也臣查得五十二卫所田地与民间错杂者有屯田有草场有营房基地等项内除屯田原系屯田御史专职应聴查理草场系本道兼辖者该臣咨行都察院转行本道会委各卫州县掌印官公同丈量无容别议外止有江浦县水夫营基铺地与太平府青峯等处草场止属部辖并与屯田衙门无干累经清丈纷争未息盖在民则以部司偏虎军夫在军夫则以抚按州县偏虎百姓愚民执迷不省虽秉公清查而终未能服其心也即如江浦营房基地万歴七年水夫漆成林邹厚等告请丈量该先任本部尚书杨　札委主事刘体道丈量明白开造印信图册取有该县依准在巻而万歴八年复行争扰水夫罗织横兴司官污蔑人情汹汹几至雠杀臣等多方禁谕幸已安辑若不早为清楚祸胎固在也今奉明旨丈量正当一体清理臣查得先年济川等卫营房基地亦被隐占该先任本部尚书王廷相奏行屯田御史清查升科至今安妥伏望勑下该部再加查议将前项草场营基容臣咨行都察院转行屯田御史会同本部该司官除先经清查见无争执者照旧管业外其余未明基产吊取册籍行委隔别贤能官员逐一清丈如原无税课者计亩升科造册奏缴永为成则庶积蠧可清而争端自息矣伏乞圣裁
　　一议定城守以便责成臣查得江浦县设在江北正与京城相望实南都之屏翰也向无城郭之设故未议守城之人近于万歴八年题请建造而守城之兵则固未之及也臣查得各处省府州县城池凡与卫所相共者城门锁钥皆属卫所掌管则江浦县城亦应属之江淮卫矣但查江淮卫止有水夫而无军伍水夫专管驾运物料轮流差遣并无着伍之士若责以守城殊无固志合无将本城守卫之事责之该县坐拨壮快巡守锁钥掌之县令巡逻责之捕职而江淮卫巡捕官一体巡缉互相觉察其该县巡捕等官仍聴本部节制毎月朔取具不致疎虞结状差人赴部投递万一地方有事仍聴本部调度不得抗违违者容本部指名叅究则该县之守在民犹在军而本部之责成在县犹在卫矣伏乞圣裁
　　一议均兵饷以便操练臣窃惟兵食相需缺一不可查得池河一营设在凤阳地方始于嘉靖十三年盐徒猖獗本部议将广武英武飞熊三卫舍余军丁内拣选一千二百名春秋操演上操月分每名毎月给粮四斗余月不支续于嘉靖二十九年为紧急边报事本部又于三卫拣选一千八百名凑足三千之数以备防御月粮未经题请权将前选一千二百名月粮分作二千四百名支给余下六百名聴凭在卫余丁幇贴非惟贫军不堪而揆之政体亦大谬矣欲用其力而不食以食可乎况此营为留都外护似不可少者近闻逃伍甚多万一有警将焉赖之查得先年孝陵卫余丁选充三大营操练二千五百名俱有月粮与正军相等则池河营亦宜比照支给但三卫余丁并无别项差役较之孝陵卫少异合无止照该营原议一千二百名之数止于上操月分每月给与四斗余月不准支给如有逃亡定须选补务足三千之数比照三大营事例一体常川操练则实数可稽而防御有赖矣伏乞圣裁
　　一议裕作养以备选用臣窃惟武学之设所以储养人才预为他日器使之地立法非不详矣但中间新袭职人员尚有可议者查得武库司职掌内一欵各卫所指挥千百户年二十五歳以下告入武学者送司案候季考又查得武选司职掌内一欵隆庆二年据旗手等卫指挥张文等连名具呈本部会议将十五歳以上二十二歳以下幼官不系江操及堂弟侄叔借袭者具通状付送收学作养又查得职方司验差职掌内一欵各卫所袭替回还官员查照武选司付文其祖父自来掌印佥书管屯者子孙验杂差若祖父系杂差操备者子孙俱验操备各等因夫观武库司职掌所载凡系幼官皆得入学作养矣观武选司所载是原系江操及借袭者不许收学矣至于职方司验差职掌所载则全视其父祖何如以为验差差等而纵有年资青秀可以储养备用者亦不得与朝廷作养之例矣夫立贤贵于无方而用人不于其类今以父祖之故而禁其子孙是罚及于嗣也以得借袭之堂弟叔侄而不许送学是与舍余得告收考者殊科也至于江操不与尤属无谓军官一入操备中人遽难振拔中间年青资美可备进取者不无其人殊为可惜合无今后如遇各官袭替回还武选司会同武库司官从公拣选除年大不堪作养聴付验发外如有年十六歳以上二十五歳以下气质清秀及稍知文理谙晓骑射者即准送学候季考定夺考试不中仍送验差不得一槩姑息则士路辟而人才自众矣伏乞圣裁

　　擒获妖党疏

　　为擒获逆天妖党事万歴十年二月十二日据苏松常镇兵备道掲帖呈前事万歴十年二月初一日本道巡歴镇江据知府王事圣禀称据丹阳县知县甘士价掲报本县典史包朝手下民壮教师谢朝选吴守祯首有妖僧纠党谋反重情本道又访得圌山营有水兵头目钱山亦系奸党随即密行知府王事圣以查勘河道为名亲诣丹阳又委同知高伟以点兵为名前去圌山会同把总徐道各缉访去后续据王知府掲称本月初四日前至该县吊取谢朝选吴守祯并见获严斗隔别研审供称戴元六孔景龙将号票符篆给伊待后领官等语又审据孔景龙供系游方僧见住镇江府龙华庵僧人海注向在伊家诵经将符票数十张付伊令伊纠集骁勇智谋之士纠人多者官爵愈大据此随经密差快手陈甫袁有蔡臣回府责令丹徒县县丞孙应溪督率兵快径诣龙华庵将海注等拏获又该本官会同知县徐桓将甘露寺僧汪元洪等捕获解府又准高同知捕获钱山一并到府该知府王事圣审据汪元洪等供称万歴五年间有湖广铁佛寺僧名雪峯与伊相厚引伊在于南京栖霞寺与顺天人黄恩画符一张与伊令依様摹画转给与人至万歴八年三月内黄恩又写勑一张托方僧孤峯寄令翻刻刷印徧给纠有千人者封以王侯元洪又与僧人大乗志元海注等商约将前符票转给与孔景龙戴元六严斗钱山徳安东湖琴柱等转相给散又据元洪供称伊兄弟十人北方五人名黄恩黄仁黄义顾宾贞静以仁义礼智信为号名曰北票元洪与雪峯贞成蔡少溪元明以金木水火土为号名曰南票约于四月初一日南方者在于南京报恩寺北方者在于北京天宁寺各举兵又云先取镇江以据要害之地次收傍郡库藏以备军饷之需又向平民说称得此符票者全家免死无者阖门屠戮中间情状至有不可言者今已发觉捕获情真罪当者十一人其无知胁从情可矜疑者九人除覆审的确另行招详等因又据把总徐道呈称案据犯人钱山招称勑符俱首犯甘露寺僧省悟分给等情随经责差官兵刘学等在于大沙普照庵捉获省悟并本庵僧护教到职审据省悟即谨聪称系丹徒县大一都民自幼出家甘露寺为僧有本寺和尚元洪并伊师父庆秀师公演聚于旧年正月内与孝陵寺首僧便永号朝安立意造端今年正月十六日元洪着和尚琴柱给聪勑一张内写勑封护国同时一心都督大元帅南字号总兵官聪委接收一向收藏房内又将常勑一百一十张内总兵官勑二张与悟分给好汉至二月初五日将前勑到大沙普照庵内投先领符僧刘护教房内住下正要计较置酒请钱山寻人分给被官兵捉获并搜出勑符见在等情又据普照庵僧护教招称旧年十月内有僧元洪着僧琴柱将符十五张与教收在房内近二月初五日有僧省悟前来并带勑一百一张放在教房箱内商议分给今蒙官兵将同省省悟捉住并获原收在房符十五张勑一百一十张在官等情并将省悟护教二犯及勑符呈解到道除已获者审确另详未获者密缉严访外系干逆天重情合先通行呈报等因到部据此案照先于本月初八日臣会操江都御史吕　及镇江府报有妖党戴元六纠众为非臣虑镇江密迩南都相应防御且虑妖党数多不无潜伏该府虽无公文到部自宜预为备御随札提督巡捕署都督佥事王化熙并五城兵马司严行访缉职方司主事吴仕诠申严各门禁约加谨盘诘仍会同内守备太监张　暨外守备临淮侯李　武靖伯赵　谕令各营官将日操军马加意整饬以防不虞外今据前因该臣照得雍熈全盛之世民心恱附既无间隙之可乗法令昭明之时武备森严亦非强暴所可逞况即各贼所刋票帖与其所供口词皆系孟浪之徒原无毫发知识游食野僧借此煽惑愚民以为射利之计不足为虑也今已仰仗陛下威徳先事觉发渠魁授首风声所及自当骇散但留都根本之地防之不可不周除臣再行申饬务保无虞如有缉获贼犯另行奏报其镇江府所获妖徒聴彼处抚按并操江衙门审明具题又据供词似于北京亦有潜伏该部自应题请处分臣不敢渎陈外仍虑我皇上俯念根本重地不免南顾之忧合将前项缘由先行具题仰慰圣衷

　　酌议军卫事宜疏

　　为仰体宸衷酌议军卫事宜以安军足饷以永保万世治安事职方清吏司案呈奉本部送准兵部咨该刑科给事中冯露题前事该兵部覆奉钦依移文九边各省总督抚按衙门查照所议行令司道总兵并大小将领及卫所掌印指挥等官将各衙门公费银两差占人役及一应钱粮但系军屯卫所出办者逐一清查一切近时增派及无名供费尽行除革要见某衙门原额公费若干今减若干止存若干原设人役若干今减几名止存几名其聴用员役不得私占军丁投充家丁不得多支名饷至于各镇投托报効名色把总白丁技艺之流既无才勇又无职事徒寄虚名冐支廪粮尤为军旅之蠧者一切严查禁革发遣仍总将各营都司卫所每年额设军马屯地子粒差役钱粮一一酌议停妥分款备细造册奏缴青册送部查考以后永为遵守如或卫所官员敢行科敛将领等官仍前占役外聴巡按御史内聴科道各指实叅奏从重问遣本部仍酌量地方逺近定立限期各遵依回奏备咨到部着实议处清理限九年四月以里具奏施行等因送司卷查嘉靖二十三年该南京兵科给事中万虞恺等题为钦奉圣谕事内开查得嘉靖十年该本部先任尚书王廷相题为革役占以实营伍事该兵部覆奉钦依内开见行事例京营提督内官军伴五十名总兵官三十名坐营官一十名把总五名其南京内外守备等官跟用军牢俱照见行题准事例照额存留等因备咨前来随该该科会同本部遵奉钦依内事理会议得五府掌印官军牢各二十名佥书官军牢各一十五名中府舍余三十名余丁一十三名左右前后四府防军各一十名舍余各四名余丁各一十名该科刋刻恤军题例存照又查大明会典所载各处镇守总兵官跟随军伴二十四名问刑条例内开都指挥跟随军伴六名指挥四名千百户镇抚二名额外不许多占又查得万歴七年为恪奉纶音厘正公用银两事该本部先任尚书杨议题内开大小教场神机等营都督坐营把总选锋卫总各月给纸札巡逻都督把卫总各月支纸札油烛大小教场神机等营坐营等官选锋卫总各家丁月给工食及旗手等卫纸札工食银两等项具题该兵部覆奉钦依移咨本部钦遵外今该前因遵照钦依事理行准南京内外守备中等五军都督府大教场等六营锦衣等卫所各查过公费银两跟用军牢差占防军舍余余丁并投充家丁额设军马屯地子粒差役钱粮各数目缘由回复前来通查案呈到部看得糜费钱粮占役军伴实为营伍之蠧允宜清查随该臣等查得各衙门公费银两原无军屯卫所出办及近时增派无名供费银两各官应得纸札等项系该本部支给已奉钦依厘正俱有定额阅操赏军等项费不可缺者即系各营租银出办难以减汰外至如先年题准存留费用银两数涉太滥相应裁减者则有锦衣卫之课银是也其跟用军牢防军等项人役查与事例相合者俱应照额存留聴用官员并无私占军丁无容别议外至如公会衙门公用人役数涉太多相应减半者则有外守备聴用之舍余是也有一官兼管他事而用两处人役者相应各量加裁减以合事例名数如右前后三府佥书都督府营跟用军牢是也又有各官员缺巳经议裁及员缺久未推补而原用军牢相应革去如中左二府锦衣卫各佥书并大教场抚管夷人都指挥跟用军牢是也有违例占用相应革退如锦衣卫镇抚千百户余丁是也有投充家丁虚糜粮饷相应裁减如三大营之家丁是也以上数项共该减去军舍余丁二百四十一名毎年公费银二百一十一两七钱八厘三毫五丝一忽五微六纎四尘家丁七十名毎年粮饷银一千一百九十两减革军牢发营操备舍余余丁发回原卫聴当正差公费银两行令该卫毎年照数征解本部车驾司收贮家丁粮银移咨南京户部犒赏银两于本部各住支俱永为遵守查正之后如有分外取用军丁派贴工食者容本部并科道衙门指名叅奏处治及又查得额设军马屯地子粒差役钱粮系该户部总督粮储并屯田御史衙门经理自有歳报文册本部似难重复谨照原咨分款开坐前件议拟上请伏乞勑下该部再加详议覆请明旨行臣等钦遵施行庶营伍少充而冗费可除矣
　　一咨开某衙门原额公费若干今减若干止存若干前件查准南京内守备并五府回称原无额派公费钱粮外守备沿城并各营地租银共七百二十七两九钱八分七厘五毫一丝六忽南城房租铜钱一十四万六千一百七十二文系备毎年春秋二季阅操犒赏并日操火药及进表等项公费应用三营都督各坐营等官新任家火公宴月给纸札并六营把总选锋卫总巡逻把卫总等官月给纸札油烛银及旗手等五十一卫所纸札工食共约该银一千七百七十六两有零俱系遵照近奉钦依厘正定数于本部地租银内支给原不系取派军屯卫所钱粮相应照旧存留外议得锦衣卫见存芦洲租课银四百二十三两四钱一分六厘七毫三忽一微二纎八尘在卫支用近议裁革佥书一员前银似属过滥允宜裁减合无将前银革去一半该银二百一十一两七钱八厘三毫五丝一忽五微六纎四尘毎年征解本部车驾司收贮作正支销其余存卫毎年终将用过数目造册送部查考庶免冐破伏乞圣裁
　　一咨开某衙门原设人役若干名今减几名止存几名前件查得各衙门跟用军役除南京内守备跟用军牢各五十名中府掌印兼守备魏国公徐　后府掌印兼协同守备武靖伯赵　右府掌印兼提督操江泰宁侯陈　各军牢五十名左前二府掌印军牢各二十名左前后三府防军各一十名舍人各四名右府防军八名舍人四名左右前后四府经歴司押送军犯余丁各一十名中府舍人三十名经歴司余丁一十三名锦衣卫掌印官余丁一十二名旗手等卫所都指挥军伴六名指挥四名各所千百户二名大教场等三营坐营官浦子口守御官各军伴一十名池河营捕盗都指挥余丁一十二名大小教场神机营浦子口各把总毎员军伴五名新江口把总毎员军伴六名池河营把总毎员余丁六名大教场等六营卫总毎员军伴四名管鼓火药马匹并哨总千户等官毎员军伴二名巡捕都督跟用军人一十五名把总毎员军人五名卫总毎员军人四名俱系遵照会典恤军题例问刑条例及先经题准名数毎年终本部并科道衙门选将各军五十歳以上者拨用内池河营捕盗官比各坐营多二名该营并新江口把总毎员军伴比各营把总多一名祇缘一则江口操巡一则捕盗地僻俱应照旧无容别议外议得右府佥书都督军牢一十五名内革五名又提督大教场营务军牢三十名内革一十六名前后二府佥书军牢各一十五名内各革五名又提督小教场神机营营务军牢各二十四名内各革一十名俱比照会典所载事例二十四名之数外守备聴用舍余六十名内革三十名中左二府佥书锦衣卫佥书各员缺已经别巻具题裁革各跟用军牢中左二府佥书各一十五名锦衣卫佥书一十二名大教场抚管夷人都指挥员缺久未推补原跟用军伴一十名俱应革退锦衣卫镇抚跟用余丁六名各所千百户跟用余丁或六名或四名俱止准留二名共减革一百零八名不得多占伏乞圣裁
　　一咨开聴用员役不得私占军丁前件查得南京聴用官员系各卫指挥千百户赴京袭替考取一等者兵部咨送本部聴用俱系带俸官员一丁不敢擅用惟各卫掌印佥书军伴多不彀用以致派用余丁或一掌印而用二十余名者有之合自今清查之后各官果无年及五十以上军人充当军伴者方许拨用余丁指挥四名千百户各二名照例跟用毎年一换俱开报本部验发不许踵袭旧弊如有五十歳以上军人仍照例选拨不得擅用余丁伏乞圣裁
　　一咨开投充军家丁不得多支名饷至于各镇投托报効名色把总白丁技艺之流既无才勇又无职事徒寄虚名冐支廪粮尤为军旅之蠧者一切严查禁革发遣前件查得南京大教场等营坐营等官毎员家丁四名把总官毎员二名大教场等三营选锋卫总官毎员一名俱系题准厘正之数并无多支名饷相应照旧及查各营把总俱系京卫实职指挥及武举等官题奉钦依管事并无投托报効名色及白丁技艺之流无容别议外议得大教场都督家丁八十名小教场神机营都督家丁各六十名昔缘江海之警边将随带边丁一时权宜收用所有粮赏悉从优厚毎名毎年给粮银一十二两于南京户部犒赏银五两于本部各支给比来地方宁谧除各边将带回外仍有希恋粮赏者遗留前数在营颇无实用但技艺稍堪相应量留以备缓急且皆四方游食之人散去似无归着一时难以尽革今议将大教场家丁革去三十名选存五十名小教场神机营各革去二十名各选存四十名以后都督有随带家丁果系骁勇出众者容令在于本营家丁数内拣其老弱者更换不许数外添补止许在营操备差用不许别项私差伏乞圣裁
　　一咨开仍总将各营都司卫所每年额设军马屯地子粒差役钱粮一一酌议停妥分款备细造册奏缴青册送部查考前件查得南京大教场等六营额设操备军人八万二千二百名今见在三万四千一百一十名马二千七百八十四匹又锦衣等四十二卫屯种军人见在四万九千四百五十五名设立屯营随处操演其应支月粮草料俱系各该卫所逐月将实在名数造册开报南京户部并总督粮储巡视仓场御史等衙门查同各军自赴关支三大营拨出巡逻军人共二千五百四十六名马八百二十七匹各月加折支口粮料草银两系各该巡逻把总逐月造册开送户部径自支给屯田子粒一十四万九千三百六十六石七斗二合七抄三撮四圭六粟一粒五黍毎年征解浦子口等处应天等卫仓上纳新増银七千一百四十五两三钱九分六厘五毫六忽四微二尘解送南京户部银库交收系该总督粮储并屯田御史专管提调毎年终各造册具奏其差役工食如五府等衙门防军军牢俱系毎年终科道等衙门拣其年过五十以上者拨用原于食粮操军中选拨非因选拨之后更益粮饷也至于差占舍人余丁不系食粮人数亦无别项差役原与在外营路都司卫所编差及系军屯出办钱粮者不同俱有合干衙门造册奏缴本部应否咨取数目一体攒造惟复姑免重复伏乞圣裁

　　潘司空奏疏巻二

　　●钦定四库全书

　　潘司空奏疏巻三

　　（明）潘季驯 撰

　　○兵部奏疏

　　清理库藏疏

　　为清理库藏事车驾清吏司案呈奉本部送该本司呈巻查先奉本部送准兵部咨该南京兵部尚书翁大立题称本部车驾职方二司库贮有马船工料马价地租等银积数颇多向不查理恐生奸弊乞照南京户工二部并武库司钱粮事例会同科道查盘仍三年一次永为定例一节相应依拟等因覆奉钦依咨部送司随该本部先任尚书杨兆会同南京兵科给事中王良心南京江西道监察御史张一鲲将二司各项银两自万歴五年十一月二十九日起至万歴六年四月终止备细查明造册奏缴讫今自万歴六年五月初一日起至万歴九年四月终止又及三年所有二司在库各项钱粮收放数目册巻相应照例请官会查等因行间又据武库清吏司呈为议处皁役以革积弊事巻查嘉靖六年奉本部送准兵部咨该詹事府詹事兼翰林院学士霍韬具题前事本部复议将武库司收放过柴直钱粮文巻立为定例三年清查一次毎遇刷巻之期本部先行具奏题请科道官会同本部堂上官逐一清查造册进缴若有情弊聴其举叅等因节奉世宗皇帝圣旨是南京兵部行去着一体钦遵钦此一向遵行在巻万歴七年三月内该本部尚书杨兆题将万歴三年正月初一日起至五年十二月终止本司收放柴直并见在银两请官查盘兵部覆奉钦依备咨前来到部送司通行会查间随准京畿道御史李学诗案验照刷各年文巻送刷未完升任续于万歴八年六月初三日准京畿道御史张简案验将本巻刷完领回随即移文科道见今会查完日造册另行奏缴外今照本司万歴六年正月初一日起至八年十二月终止又系三年例应请官清查等因各呈到部送司奉此理合案呈施行等因到部臣等看得二司所请查盘俱经奉有明旨着为成例无容别议但查得先该本部尚书翁大立题为设总库委专官以便收支以防奸宄事要得设立总库一所将车驾职方武库三司银两皆入其中歳轮主事一员不妨原务兼管兵部覆奉钦依遵行在巻臣等窃惟库以总名者以其并贮三司之钱粮而言也及至查盘分为二起一库两请一年再盘非惟事体烦琐抑于原设总库之意不免矛盾况查车职二司银两则武库司所贮系在不查之数及查武库司银两则车职二司所贮又系未查之时黠吏积库傥有侵渔难保无那彼应此之弊也臣等反复思维无如一并查盘为便再查武库司应查之期在万歴八年十二月终车职二司应查之期在万歴九年四月终相去亦不甚逺而先臣霍韬原题欲遇刷巻之期本部先行题请会查者其意欲以京畿道之所查刷叅之本部之所会查意甚善也则武库司所请之期似为允妥臣等窃拟合无容臣咨行南京都察院及行该科请差科道官各一员会同臣等将三司收支银两数目通自应查之日起至八年十二月终止一并查盘明白造册奏缴如有情弊即行叅处其车职二司应查自本年正月至四月分钱粮扣至万歴十一年十二月终与同武库司一并会查则事体画一而奸弊易稽矣伏望勅下该部再加查议如果臣等所言不谬拟议上请咨行遵奉施行臣等幸甚

　　查核直银疏

　　为仰遵明旨查核裁革官员直银恳乞圣明酌议以定经制以裕民生事武库清吏司案呈奉本部送准兵部咨该南京吏科给事中吴管奏前事该兵部覆奉钦依本部移咨南京兵部备查各衙门先今裁革及见今奉旨议革官员直堂银两应存若干应减若干及原派州县减编若干酌议停妥上请定夺仍行各该抚按严督州县将原派柴直遵照近例务要上紧依期完解以济支给如有仍前拖欠年终聴该部叅奏降罚其扣存薪银不得那移别用俱送户部收贮备荒毎遇年终造册进缴等因备咨到部送司巻查嘉靖六年该詹事府詹事霍韬奏为议处皁役以革积弊事内开南京九卿等衙门官已裁减而皁役犹仍原额要行查议减革兵部覆准备咨前来该本部先任尚书李充嗣会议具题南京文武衙门官员直堂逐一查议裁减外共计存留九百八十八名内出办工食七百五十九名正身应役二百二十九名该兵部覆奉钦依咨部钦遵以为定数考之会典所载原额已经裒减惟各部属并三法司官把门直厅等役原额数少未经议裁今该前因遵照钦依事理行准南京大小九卿各该衙门查自正统六年歴嘉隆以来节次裁革并见今奉旨革过官员逐一拟议直银应存应减缘由回复前来通查案呈到部看得该科所陈无非节省民力之意且各处地方频年灾伤小民困苦寛一分则民受一分之惠委应酌议复该臣会同各该衙门堂上官议得直堂直厅皁役虽为衙门而设然官既欲其称事役亦自宜因官查得先今裁过官员吏部右侍郎一员司官六员户部司官一十一员礼部右侍郎一员司官八员兵部右侍郎一员司官二员刑部右侍郎一员司官一十九员工部右侍郎一员司官六员都察院御史九员通政司右叅议一员大理寺右寺丞一员左右寺寺副评事共六员太常寺少卿一员光禄寺少卿一员鸿胪寺寺丞一员钦天监监副一员内各堂上官除鸿胪寺直银已于嘉靖六年议裁外余应照员减役无容别议其部属等官有裁革虽少而直役原额尚浮者有裁革虽多而直役原额甚少者若止照裁议革未免少有窒碍臣等通融查议得各司官见存一员者减去直厅二名存二员者减去一名存三员或全设者似应照旧都察院十三道大理寺左右二寺毎道毎寺各量减一名其它若各衙门之看仓徒存其名都察院之禁役似涉于滥宗人府之把门尤属虚费而五府等衙门如中左二府锦衣卫近该别卷各议裁佥书一员亦当照例裁减及又查得原额存留直堂七百五十九名毎歳各衙门实支七百五十二名虽各处拖欠不能全解而比之支数尚多七名相应一并议裁佥议停妥共该减去直银并力役计二百零二两五分其减编银两应于各省直原派额数颇多而征解不前或原派额数虽少而频年灾眚者各量行减免本部止开省直总数候题请至日咨行各该巡抚审拣极疲州县定数减免今歳审编已定俱以万歴十年为始出示晓谕通知不许仍前混编务使小民得沾实惠再照直堂与柴薪事同一体直银既可减编柴薪岂得仍旧但各该有司官员奉例者固有而慢视者不无至如苏州淮安等府全不征解者数年矣各官养廉之资势难后时一遇缺乏不免将柴直银两通融关给及查本部节奉题准别项公务动支柴薪银两毎歳不下二千二百余金成化二十二年该本部尚书马文升题为劝惩武学师生事内开毎次会举备办花红酒席动支缺官柴薪银八十两嘉靖十三年该本部尚书刘龙题为思患预防以固根本事毎年春秋二季考较武学官生毎季备办纸笔花红动支缺官柴薪银四十八两嘉靖二十年该本部右侍郎王教题为复旧规以征船料事毎年准总督漕运都御史咨文动支缺官柴薪银一千两给发造船支用嘉靖二十一年该本部尚书熊浃题为会议重大事宜请圣裁以禆修省事毎年准本部车驾司付取缺官柴薪银一千八十两聴候造船支用夫原额之数既积年拖欠而动支之数又毎年不缺若再裁革必致匮乏该科有见于此所以未之及也合无将柴薪银两照旧征解如有盈余即便收贮毎歳候科道官查盘之日余剰数多量议若干解送户部备荒年终造册进缴仍严行各该州县恪遵节奉明例将柴薪银上紧完解如再玩法拖延容臣等指名叅奏庶小民蒙寛恤之恩而支放亦无匮乏之虞矣

　　完销积欠疏

　　为恳乞题请拯救众命查算漕粮以便完销积欠事武选清吏司案呈奉本部送准南京户部咨准户部咨该本部题户科抄出南京户部尚书王好问等题据云南清吏司郎中杨邦直署照磨所事浙江清吏司郎中赵钺会呈奉本部札付据南京兴武等卫指挥千百户殷尚武等通状告称武等于嘉靖三十一等年奉文委运漕粮偶值黄河变迁水患不测旗军漂流粮米以致临仓挂欠叅降住俸二十余年父母冻饿而亡子女鬻卖度日贫寒彻骨终不能偿万歴元年蒙户部见得积欠难完奏准先将官旗家产变卖次将原住俸米并旗军月粮扣补完官移文漕运衙门咨行南京兵部转咨南京户部通行各卫责令各官变产银两贮库咨覆漕运衙门题覆外近奉恩诏内款开一军职先年为事降调两广等处烟瘴卫所病故不分巳未到卫子孙为因路逺不能赴所调卫分起送承袭者许令原卫起送承袭带俸差操一军职自万歴六年二月以前有犯该充终身军已经开五年六十以上者比照为民事例子孙准其承袭钦此武等思得重罪尚在原宥公罪岂不蒙赦况漂流粮米火毁船只患出不测情有可原乞念蚁命众多题请查算已完者准与复职开俸未完者比照户部原议子孙袭替事例姑准复职将逐月俸米扣抵还官庶使完销有期死亡可救等情到部札行各职查得卷内先准南京兵部咨准漕运衙门咨隆庆六年该户部尚书王　等题为漕运粮银歴年积欠数多乞赐严追以裕国计以杜侵渔事内开南京锦衣旗手等总下卫分运官嘉靖三十年起至隆庆五年挂欠漕运粮银席板楞木数多题请移咨漕运都御史及咨都察院转行巡按御史严督该府卫官追并变产原住俸粮并旗军月粮如数扣抵等因到部送司今据运官殷尚武等告称前因为照南京各卫挂欠粮银运官应该起解粮产银两已经户部并漕运衙门催解虽有各把总官开报原欠并续完文册犹恐未的又复通行各卫另取各官完呈库收前来查验其与总册相同者例应准算其总册开完而无完呈库收及虽有完呈库收而总册未开者俱当备造文册二本咨送户部原在京通仓者行京通仓原在漕司者行漕司各查明咨覆前来以凭据实扣算再照各官已经降级调卫者十有五六产银无几俸亦不多逃移异乡或乞丐街市苦状万端难以悉数今据告比恩诏事例复职扣俸还官等情似亦万分可悯合无议处题请施行等因会呈到臣看得南京锦衣旗手上下江四总下锦衣等三十三卫运官殷尚武等自嘉靖三十年起至隆庆五年积欠数多节该户部题准将官旗家产变卖并俸粮扣抵原欠及分别各官监追已故等项议处完报无非悯念寛恤之意及其续完之数多不对同必须覆勘方有的据其应扣俸米等项若令领出变价必至食费无存且各官俱巳降级调卫贫苦不堪所告比照恩诏事例虽事非尽合而情均可悯既经郎中杨邦直等呈议前来相应题请伏乞皇上俯念各官漂失之罪诚不可逃水火之变祸亦难脱勑下户部再加查议将本部咨送文册二本通行漕司并京通仓查明咨报其各官见贮银数候与折俸银两查算类解漕司转解所有应扣俸米绢布麦盐并旗军月粮准令扣留仓库聴候支放通查各官扣俸年月日期起止及见在职级与承袭优给各明白逐项磨算照南京折银扣抵户部原议漕粮板木席片折银欠数巳完者各照原议准与复职开俸未完者姑照子孙袭职前例亦准复职并与老疾已故子孙未经袭替者查无别项违碍亦准袭替通扣俸粮完日方许开支等因题奉圣旨户部知道钦此钦遵抄出到部议照尚书王好问极言四总运官不惟无产可变无俸可扣且有乞食鬻女之苦欲要查明已完者复职开俸未完者姑准复职袭替又欲比依恩诏将各官年久及已降调充军者分别议处实系不得已之计但中间挂欠各官若的系产尽难追准令复职袭替即以应得俸粮扣补虽非正法原情似属可行若系侵欠一槩容其复职袭替则罪既不及其身法又幸免于后相应覆查其已经降调充军运官援引恩诏军职为事充军准令子孙袭替事例但漕粮两挂欠者例止降级若犯该充军必系侵欠例应革袭中间果有不系侵欠止犯公罪情有可原查与恩例相合者亦应酌处至于粮银完欠数目委当查明方有的据其应扣俸粮绢布盐麦已扣在官者就留仓库支放照例折银扣抵所扣银两原系漕粮正额仍应解还本部方属停妥既经尚书王　　议题前来相应题请恭候命下本部将南京户部送到欠粮文册二本一咨漕司一札京通二粮厅各照册开数目逐项查对原欠并续完分数明白另造一册逐名填注漕司就便咨送该部查照追处另送本部一册备查京通二粮厅造送本部转送南京户部通查各该运官除自隆庆四年起至隆庆五年止内孙鲁隆庆五年既系漂欠相应并入挂欠项下追处其余挂欠各官查果已完见在者准令复职开俸老疾事故者保送子孙袭替未完者严行该卫查果产尽无措取具不扶重甘结状一送本部备查一送兵部袭替仍备将各官完欠名数及见在复职开俸并子孙袭替缘由造册奏缴青册送部查考各官应得俸粮扣完旧欠方准开支其应扣俸粮绢布盐钞并旗军月粮本色备查起止年月日期及见在职级承袭优给逐项磨算明白准令扣库支放照南京折银例扣抵务同已追在库银两陆续类解漕司仍将解过银数先咨本部知会就将应解淮库银两照数扣解太仓银库以备折粮支放至于各官年久未完粮银关系国储正额除故絶逃絶外例难处豁其运官巳经降级调卫果有情罪可原者听该管衙门查实奏报以凭覆查类奏请夺若运官充军有不侵欠查与恩例相合者亦听该管衙门据实勘报覆查处分本部仍通行各省直一体遵行等因题奉圣旨是钦此钦遵等因备咨南京户部钦遵查照施行该部转咨本部连送到司案候京通二粮厅册并漕司文册至日查行间节奉本部送据运官殷尚武等连名通状告为恳恩推例早赐复职开俸扣补漕粮等情到部送司随经案呈本部移咨南京户部查取各官住过俸粮并咨取漕司各官完欠的数及通行各卫查造各官原欠续完并勘报家产果否尽絶缘由文册去后续奉本部送准南京户部咨送京通二粮厅并各官住过俸粮及漕司咨送锦衣旗手上江三总完欠粮银各数目与各卫文册到部送司该本司署郎中事主事郑一麟将各册逐名查审磨算通查得金吾前等卫指挥千百户邵继文等共七十一员内有钱粮陆续完补曾经京通漕三册注销者有已将银米补完三册未经注销今验有完呈库收者有三册互有注销而无完呈库收照验及审各官执称原无完纳者有各官曾经追扣旗军月粮解交各该把总验有关防印记批回及查三册各总俱无转解下落者有各册前件下开漂挂银米数目多少互异者有京通漕三册遗开银米欠数而各卫册中造报及审各官面认明白者有嘉靖三十六年分漂流称奉例蠲免十分之三而无原题照证者有各官原未降级所欠钱粮扣补完足者有各官已经降级钱粮已完亦有未完多寡不同者有各官虽经降级并无钱粮经手者有三册钱粮注销原在漂流挂欠项下及据咨文开称侵欠者有称买补漂流拐带官银者有已经问遣本犯已故伊男告辩一事二招从重改拟遣戍原非侵欠者除内有钱粮补完已经各册注明应准销算无容别议外其补过银米各册虽未注销既验有完呈库收俱系印给或关防钤记似非诈冐相应亦准销算其三册互注而无完呈库收照验已审各官称未完补恐系册中误开或系逐年更番别官在北代完而本官在南不及知会合候京通二厅覆查其各官解交把总银两已获批回在官即系已完而该总不行转交似应着落该总追究下落其各册前件下开漂挂银米多少互异盖因原册止开正数而复以加耗并入故与原数率多矛盾但查加耗者多系漂流而议单开载毎石该折银七钱今各官欠数若照正粮毎石止该银七钱若以加耗扣算则又不止七钱之数矣似应查照议单聴户部扣除前耗庶免重累其三册遗开银米欠数而各卫册中报出审各官面认明白者悉应并入原欠项下其册称嘉靖三十六年漂流例免十分之三未委虚的相应聴户部核实销算其咨开侵欠据称隆庆五年委因河患异常俱是漂流挂欠况京通漕三册俱无侵欺字様合聴户部覆查应否原豁其咨开买补漂流拐带官银据称具呈本总转呈总督粮储衙门已扣总属宣州等卫余米代补似非拐带情由亦聴户部查勘应否准豁其告辩一事二招改拟从重遣戌称非侵欠应聴户部查详再行漕司覆勘后招应否原豁通前名项甚多事体不一窃照黄河暴溢自嘉隆以来歳为漕患其间上损国储下伤民命不知凡几矣然在领运官员既无掌印更番之定制又无方春入洪之约束天时固多灾眚人事亦未变通各运官军凡遭漂溺其不身饲鱼鳖者幸尔得出万死于一生又未免严督赔补不惟身家重困而且有卖妻鬻子之苦人情至此诚为可悯乃今河工底绩漕挽顺流鳬趋鳞贯直达无虞虽升斗亦无剥损则昔何以害今何以利章章明矣各官生不逢辰以至于此方其胥溺号吁无门既而追赔朘削日甚已奉庙堂轸恤特赐钦允漂欠者许其复职扣俸侵欺者亦许查勘虚实及又查得近奉恩诏内款开一浙江等总运粮官员有因漂流挂欠监追五年以上产尽或身故者子孙准其袭替照例扣俸还官如系侵盗正犯奏请定夺其违限诖误及中都等处违误领班各提叅住降俸级立功者准与查复宥免钦此钦遵此诚朝廷浩荡之恩各官生全之路也但自题准以来经今数载未见查勘下落以致各官纷纷哀乞已经本司一一虚心核实为此今将各官完欠数目理合开坐造册案呈施行等因到部臣等看得殷尚武等俱因领运漂失致蒙叅降住俸年久产尽人亡丐鬻流移哀苦万状两经南北户部题请无非虑其积欠数多经久难完先令变产复准扣俸中有情罪可原者听该管衙门核实奏报其悯念各官之意可谓殷矣况近奉恩诏殷尚武等委与事例相同既经该司吊查卷册逐一磨勘造册开款前来相应具题伏乞勑下户兵二部将后开款目并本部咨送文册查议明白早为奏请定夺其各官住过本折俸粮悉聴南京户部备查原题事理应扣留者扣留支放应起解者起解各该衙门收纳通候二部议拟上请恭候命下咨行臣等遵照施行

　　摅愚见固要枢疏

　　为摅愚见固要枢以屏东南事臣承乏留兵忝参机务越二年于兹矣夙夜靡宁莫图称塞比年以来江宁海晏雈苇无惊此实圣神在上坐致太平而臣庶几逭愆甚大幸也兹者蒙恩内召即日离任而区区之心犹有一二浅薄之见未能释然于懐者窃惟今之谈者大都谓太祖高皇帝定鼎南都宫阙陵寝在焉此根本重地人人知之人能言之臣无论已试以天下大势论之钟山石城之形胜实为上游诸省之要枢东自京口以控瓯越南自三江以接大海西自皖城以引三楚北自维扬以达徐颍江浙湖广三省恃南都为咽喉闽蜀云贵两广又倚三省为门户南都安固则诸省皆为幅员此地未宁则诸省不免揺撼其所关系盖已櫽括中原过半矣茍可以严封守诘戎兵者讵可不加之意哉顾城垣之延袤太广关隘之防守最难内城如龙广山一带则冈岑外峙俯瞰城中覆舟山一带则内多荒原人踪罕至狮子山一带则城尖径仄势无砥属至于外城尤极寥廓在东北驾壑凌山守者难于飞挽在西南列栅积土攻者易于捣虚但创造二百余年一旦欲为更改之议非惟劳民伤财抑且有骇观聴然则今日所当绸缪图揆以纾朝廷南顾之忧者舎戎兵之外无他策矣以故枢筦之协赞不可一日缺也将领之责任不可一日旷也奸萌之潜伏不可不时其稽察也地里之聨络不可不责其策应也营伍之渐耗不可不为充实计也统辖之未均不可不为裒益议也仰惟皇上虽际累洽之余而毎孜孜于制治保邦之略在臣宁敢以解任之日而遂泄泄于长虑却顾之谋谨条六事如左伏乞勑下该部详议上请施行庶几东南彻桑土之思而西北巩盘石之固矣臣愚幸甚天下幸甚
　　一复右侍以资筹赞窃惟建官位事繁简轻重异焉事可兼而官多设是谓冗员汰之诚是矣至于根本之地机务之司筹赞于部堂之上者仅一二人而亦以例裁减此所谓靳小费而亏大体也我朝建鼎之初两都并峙六曹一体寻以南部事简各裁左侍郎一员当其时议者岂不能并右侍郎而裁之哉一则为政事计欲得贤以共赞襄一则为国家虑欲储才以备缓急耳近年惟户部总督粮储留侍郎一员各部尽行裁革止留尚书一员毎遇赍捧及升迁事故至有兼署二三部者夫以一部而任一人已非游川暨济之义以一人而兼数部尤有越俎治庖之嫌在各衙门且啧啧称不便矣况兵部叅赞守备责重而事繁时或出署他部则精神敝于劻勷时或借才视篆则事体难于谙达万一变生叵测师旅之寄将谁委哉以故言官曾有建议欲复兵部右侍郎者似应依议复设则平时可藉其赞襄员缺不难于摄理矣国家节用自有大端区区惜一官饩廪之费甚非所以重机务而固根本也伏乞圣裁
　　一严交代以便责成窃惟将官身寄安危关系最重必其统驭以时服习无间而后称有制之兵古人所云兵识将心将识士意者良以此也若升转不常倐来倐往为将者多茍且之心为士者无统一之志仓卒有事将焉赖之查得万歴九年七月该兵部题奉钦依副总兵叅将游撃领班都司守备提调备御把总除革任提问等项及紧急调遣不候交代者督抚即慎选委署外凡系寻常升调务候新官见面交代但有不见面交代者总督抚按即便叅奏革任提问以示惩创此所以重委任而防疎虞法至备也而独于南京都督及坐营等官尚未议及一闻升转径自离任殊于事体未安且都督多自副总兵升者坐营多自守备升者彼处必待交代故其来也常迟此中不候交代故其去也常速以致升调一人则必缺官数月甚者或至年余平时代署操演已与士卒不相聨属况万一有警分道攻守可使之兼署乎今后相应比照各处事例凡三营都督坐营及浦子口池河守御官如遇寻常升调务候新官见面交代方许离任违者聴本部叅奏革任提问庶将领不至乏人而缓急亦无失事矣伏乞圣裁
　　一清寺观以杜奸萌窃惟良民各守常业宁有异志煽妖倡乱多属游手游食之徒僧舍道场实其渊薮而在南都尤甚去歳镇江妖僧实由潜踪寺观者漫无稽查故至于此近该礼科题为妖党繁兴恳乞申明禁令等事该礼部覆奉钦依严行访捕已经礼部咨南京礼部转咨南京都察院行五城御史及行僧道录司一体钦遵禁革此诚弭变一大机括也但寺观与本部原无统辖难以稽查相应行令僧道录司查南京附近大小寺观庵院若干所住持何人毎月朔望各具不致潜歇游食僧道及来歴不明之人结状赴本部投递以凭查考如五城及缉事衙门访捕有获合将具结者一并问罪庶人心常知警而奸萌无所容矣伏乞圣裁
　　一通警报以便应援窃惟兵家之势须彼此聨络互相策应譬若臂之使指然自古制胜万全者率是道也顷者浙中兵民继乱去留都仅八百里许幸其遄复底定万一猖獗岂不为肤剥之患哉而当时传闻互异将信将疑欲实时戒严则嫌于轻率以揺人心欲从容访实则恐有稽误以致失事此皆势不相属侦探无凭使人难措手耳查得本部勑谕一应合行事务聴尔便宜处置有与操江及应天淮扬巡抚衙门相关者与各都御史计议而行副总兵叅游兵备等官俱聴尔委用调遣敢有抗违者即指名叅究钦此已经通行钦遵去后但近年以来惟操江势近间相会议其余若不相关相应题请申明移咨应天淮扬巡抚凡重大机务及遇有警报俱速咨本部知会其副总兵叅游兵备等官到任离任交代俱申白本部方准放行该管信地倘有盗贼生发及机密重情俱火速报部以便不时委用调遣他如浙江之嘉湖道江西之九江道湖广之下江防道俱为近障与留都均有辅车之势似应移文彼处兵巡官遇有该省警报不论大小俱飞报本部以便处置战守之具如稽迟误事聴本部叅究庶逺近易为应援而仓卒亦可备御矣伏乞圣裁
　　一收军丁以实营伍窃惟先王除戎器戒不虞未有闻警而后简师庀赋者也今世运承平正櫜弓偃钺之日固不敢妄议加兵但留都操军原额十有二万其后逃絶殆尽自嘉隆以来节年因值时变议将余丁精壮者选充以实营伍见今操备仅存二万有竒祖军与选充叅半将来祖军逃故日多而收补日少选充者原题一辈槩不收补营伍空虚日甚一日万一有警又不免为选充计耳然选不教之民一旦欲驱之锋镝之下岂得为长策哉故与其骤选于一时不若渐收于平日合无今后选充军人逃故者比照祖军事例许其精壮户丁替补专一操备不许营求别差违者即行究革庶几兵可渐充而临期无召募之扰士常服习而遇变有敌忾之资矣伏乞圣裁
　　一议调选以均事权窃惟将官之设视士卒之多寡则统辖适均而训练可以责成查得神机新江浦口池河四营军人分隶把总已均大小教场各马队把总二员管军独少然马军与步军不同上班操练下班牧养各该官员督管俱无容议调外惟大教场舍人队军仅盈千而为把总者二选锋队军足二千而为把总者一小教场舍人队军以百计而为把总者二步队军几五千而为把总亦二多者或借口于统驭之难周少者反驾言于奋武之无地此官之统辖未均也又查得万歴元年本部题准将大小教场神机三营见操军士挑选骁雄者三千名分隶三营免其杂差令其训练至万歴五年本部会同内外守备科道题准将大教场再行挑选一千名今营中惟此辈精锐可备缓急但小教场军数与大教场相埒而选锋半之此兵之多寡未均也合无将大教场舎人队把总调一员加充选锋把总小教场即于步队军内比照大教场事例再行挑选一千名亦以舍人队把总调一员加充选锋把总其大教场原添选锋之时因重于设把总而题加卫总三员连前共五员似应裁减一员俟年终有革任者即于五员之内调补小教场加添选锋即于步队卫总之内调补二员亦不必添设庶官无增置而权可均重矣及照选锋之兵既免杂差似应于歇操之日毎月责令团操二次使无忘所事是又于优恤特加之中寓责成独重之意也伏乞圣裁

　　辞免重任疏

　　为衰庸不堪重任乞恩俯容辞免事臣于本年正月二十五日接到吏部咨为缺官事奉圣旨潘季驯改刑部尚书散官照旧钦此先该臣奏为病根深重日就危急乞恩早赐放归田里以延残喘事未奉明旨离任恭候间于二月二十三日准吏部咨为前事奉圣旨潘季驯着遵新命上紧前来供职不准辞吏部知道钦此臣不胜感激不胜惶悚随焚香望阙叩头力疾起程前进外伏念臣朴■〈木敕〉庸才蠛蠓小器歴官三十四载一筹未输荏苒六十三年百病俱集具疏乞骸情出肺肝而不意恩纶之洊及也当兹革故鼎新之日正陛下进贤退不肖之时如臣衰庸首宜褫黜谬蒙简畀实越分涯非惟舆论之未归即臣亦自信其不可也感奋私悰犬马自誓茍一息之尚在虽百身其何辞但北曹日近天颜非衰颓所能趋奉而比部职专司命岂昏劣所可肩承昔虞廷弼教必藉皋陶汉室明刑犹资定国今陛下之徳比隆虞舜而臣愚之才未能彷佛定国于万一者腼颜负乗深惧覆餗拜命以来诚莫知其所措矣伏望陛下俯察愚衷收回成命将臣放归田里别选贤能以充巨任庶几愚分少安而祥刑可致矣臣下情无任陨越待罪之至

　　乞休疏

　　为病根深重日就危急乞恩早赐放归田里以延残喘事职由嘉靖二十九年进士筮仕推官歴升今职自卑及崇巳废复起荏苒三十三年矣先帝培养之深恩我皇上简拔之盛徳殚竭犬马勉効涓埃固职之分亦职之心也岂期分量既逾灾缘福过精神大耗病逐齿增医药罔功危廹日甚有不得不哀鸣于君父之前者伏念职于万歴七年正月间躬督高堰堤工至二月初五日因汤恩口难筑遂与郎中张誉亲往料理凌晨而出昏黄始竣传餐不便枵腹终日湖坡旷野风气倍寒忽觉左胁下一点如刺透入腹内脏腑皆冷回至茇舍中昏晕倒地家人辈急以姜汤调牛黄丸灌之方省人事自是或一月一发或再月一发然犹勉强视事不敢杜门求摄盖以大工方殷百责攸萃势不得不然也延至万歴八年十月内解任南来职自度此疾必须弃官调理具疏乞归荷蒙温旨慰留令职毋得再辞职感激愈深图报愈切且时当明盛正士盈朝职亦诚有不忍言去者力疾赴任忽复二年前痾虽或间发犹能尸素至本年十月内则旬日一发至十一月则五六日一发至十二月中旬则三四日一发发则五内如氷昏眩移晷兼以寒气上攻喘嗽不止昼夜呻吟若顷刻不能自存者医生金文章等皆谓病根已深必非旦夕可愈南兵机务颇繁淹淹废事职罪大矣伏望陛下察职实有不忍求去之心怜职实抱不得不去之病特赐矜允放归里闾茍延一日陛下一日再生之恩也职无任激切祈恳惶悚待罪之至

　　潘司空奏疏巻三

　　●钦定四库全书

　　潘司空奏疏巻四

　　（明）潘季驯 撰

　　○巡抚江西奏疏

　　闻报起用辞疏

　　奏为宿痾未痊不堪鞭策恳乞天恩容令休致事臣于万厯四年三月二十二日据走报人章学益等赍到邸报该吏部题奉圣旨潘季驯着以原职巡抚江西地方兼理军务写勅与他钦此臣不胜感激不胜惶恐时方呻吟床笫问力疾北向焚香叩头致谢外窃念臣曩岁再任河道迂踈之资上负任使先帝薄示谴责放归田里草莽余生甘心麛犊毫发无所觊觎矣我皇上乃复不以臣为不肖拔之久废之中授以节镇之任髙厚至恩犬马思奋况当清明之世孰无効用之心衔结微悰勃不可遏但臣向在河工湿侵右足每遇阴雨痛不可忍臣有兄仲骖寃禁十年屡经驳勘臣连岁匍伏乞哀于当事诸臣而问官过为避忌眇不矜原焦愤之余脏血陡下血愈虚足愈弱医者咸谓其势必至痿痹巡抚系一方之安危固难卧治而赞理为三军之司命尤非可以坐视者况臣兄在囹圄而腼颜临人锦衣肉食以积病之躯行悖理之事愧心一发壮气益销抑将何以展布仰副我皇上之任使哉伏望收回成命别选贤能以充重任俾臣得偃息林泉茍延残喘则臣未殒之年皆我皇上再生之恩矣臣无任感激祈望之至
　　部覆附
　　吏部为宿痾未痊不堪鞭策恳乞天恩容令休致事该本部题考功清吏司案呈奉本部送吏科抄出原任总理河道兼提督军务都察院右副都御史潘季驯奏前事奉圣旨吏部知道钦此钦遵抄出送司案呈到部看得原任总理河道兼提督军务都察院右副都御史今起巡抚江西地方潘季驯奏称宿痾未痊乞要休致一节为照本官蚤负才名雅有清望顷者江西巡抚员缺臣等以其才望具宜会议上请特蒙简用乃今以久病为辞奏欲休致以大臣体国之义自当不有其身矧属微疴原非痼疾即云兄在急难难忘原上之情然国有定法事有考成自无久滞之理本官岂得縁此私情忍负知遇合候命下行令本官遵奉明旨作速前去江西交代行事毋得再行渎奏但大臣进退出自朝廷臣等未敢擅便伏乞圣裁等因
　　万厯四年四月二十七日太子少保吏部尚书张　等具题本月二十九日奉圣旨是潘季驯着遵旨赴任供职

　　报代谢恩疏

　　奏为接管巡抚地方恭谢天恩事臣先任总理河道右副都御史奉旨回籍于万厯四年三月二十二日准吏部咨该本部等衙门会推题奉圣旨潘季驯着以原职巡抚江西地方兼理军务写勅与他钦此钦遵备咨到臣先该臣接到邸报于本月二十六日具本为宿痾未痊不堪鞭策恳乞天恩容令休致事差家人潘庆赍奏至本年五月二十六日又准本部咨该本部覆奉圣旨是潘季驯着遵旨赴任供职钦此钦遵备咨前来臣即望阙叩头谢恩力疾起程于本年六月二十九日前赴江西地方准前任巡抚右副都御史杨　咨送符验壹道清查寺田督追钱粮安插庶人家口勅谕各壹道旗牌捌面副巡抚江西闗防壹颗及文巻交与臣接管行事仍候勅谕至日钦遵外伏念臣迂菲之姿巳试弗效跧伏草莽潦倒有年自分终身无复向用之日矣兹以不然之灰谬承非望之宠謭才多病实惧不胜陈疏恳休再叨温命髙厚至恩蔑以加矣我皇上既不以臣为不肖臣敢复自有其身哉愿竭犬马之余生仰荅涓埃于罔极勉修前哲之遗矩用保一方之谧宁臣无任感激屏营之至

　　奉勅疏

　　题为钦奉勅谕事臣于万厯四年八月初六日钦奉皇帝勅谕今特命尔巡抚江西地方兼理军务驻札会省严督所属操练兵快修理城池抚安军民袪除奸恶各该府州县务要时常往来巡厯如遇盗贼生发即便督同三司掌印守巡兵备守备等官设法剿除一应军马钱粮事宜小则径自区画大则奏请定夺事闗各省者与各镇巡官计议而行其军卫有司官员敢有贪残畏缩误事者文职五品以下武职三品以下径自拏问发落所部官军若在军前违期逗遛退缩者俱聴以军法从事生擒盗贼鞫问明白斩首示众毋令滋蔓司卫府州县官员有公廉勤干修举政务者量加旌奬贪酷不才虐害军民者即便拏问黜罚应奏请者指实叅奏其事有便于军民勅内该载未尽者悉聴尔从宜处置具奏定夺尔为宪臣受兹委任尤宜持廉秉公正已率下如或不先自慎及行事乖方以致地方弗宁责有所归尔其钦承之故谕钦此该冠带舍人呉镗赍捧到臣当即望阙叩头谢恩祇领钦遵行事外谨具题知

　　飞报宁州贼情疏

　　题为飞报贼情事万厯四年七月十四日据分巡南昌道兼兵备佥事王徽猷掲报先据宁州并靖安县申报流贼縁由已经陆续掲报外今该本道差兵哨探查访的实前贼自六月二十八日从州白茅地方渡水的数二十二名奔流靖安宁州之间止此一伙柒月初三日在金鸡桥对敌各兵与各义士亲见大约二十余名义士呉凤笙吴天河认系有名巨魁流盗李大鸾王西山杨青山吴子明等在内被李兴旺兵杀死二贼呉凤笙兵杀死四贼初七日据快手李廷灿报称哨得初五日有程坊挑纸人在涉坑地方遇贼躱身茅丛看见贼数只是十六七人叹气损伤等因行间又据分守南昌道左叅政卢仲佃掲报本道差人徐益龚朝探得流贼于六月十六日从黄柏山入双坑王正清家住歇十七日在桃李源哨对阵砍碎詹作杀死陈俊王坤王子先张忠六月二十六日住靖安县地方双坑洞口对阵杀死捕兵舒元砍作八块又杀死乡兵陈有余陈禄寺僧正春杨隆至■〈石喿〉坑下洞口放火烧毁陈宿陆家房屋七月初三日在金鸡桥杀死官兵谭达李春元等五名将土兵呉凤祥砍碎取出心肺又杀死伍名俱土兵无名把总戴素亮吏目柳益各带兵在桃坪地方困守十一日据定江巡检司报贼出黄冈哨杀死官兵四名党正地方二名土兵四名等因到道看得前贼不劫财不虏人与往日寇盗不同东奔西走杀敌官兵乡兵极其惨毒且声言报寃约在八月大举此必死之寇所当急为剿灭者也在今日言之布恩威开生路以散其党据要害壮军威以伐其谋诚为急务但前贼皆系漏网巨酋且山路深密哨探不及今日靖安明日宁州又明日新昌矣而武宁上髙及万载等处俱贼盗流奔之地我兵往来奔疲无禆防剿合将各官兵分作三枝各分信地贼到不能擒拏各照地方受罪其万载等处行令湖西李副使拨兵防剿前项盗数不多乡兵官兵奋力向前必可就擒等因到臣据此查得接管巻内本年五月二十七日该前巡抚都御史杨　据南昌兵巡佥事王徽猷掲据宁州报称巨寇罗朝广等百有余众在于邻界刦财杀人等情随该杨都御史行该道严督防剿续据回称各贼分为三伙其一伙徐武等一伙罗朝广等共一十八名俱湖广江防道擒获一伙杨青山等奔逃万载县地名黎源天井窝去讫戴素亮擒获真盗彭生柒时禄等解道余贼遯散等因又经牌行各道严督防剿縁由在巻臣于本年陆月贰拾玖日前赴广信府与杨都御史交代即起程往省七月初二日至安仁县查得前贼尚在宁靖万载地方流刦随行分巡湖西道添兵围困又节行南昌兵巡道发兵协捕臣犹虑前项地方居民以山为险非窝即盗习以为常见在贼数虽称不多安知反侧之徒无阴为接济渐増羽翼者随行分守南昌道卢叅政亲诣各地方沿乡榜谕除见在贼徒定行捕剿外其原曽窝刦今不在伙者许令自新不必株连逮捕同伙从贼有能率众擒斩巨魁赴官告首者免其本罪仍照常人一体充赏及访得戴素亮逗遛畏缩牌行按察司提问另调鄱湖守备邓子龙统兵协剿去后今据前因该臣看得各州县原报山贼除湖广江防道擒获外止杨青山等一起尚在宁州未散但报数目既已不多何致延蔓日久地方各官若肯努力追剿殄灭亦易却乃既不能消患于未萌以致寇盗之猖獗又不能奋勇于事后以致地方之伤残所据南昌兵巡佥事王徽猷南昌府巡捕通判袁祖义宁州知州陈以忠靖安县知县朱玉宁州巡捕吏目柳益靖安县巡捕典史赵不昧通合叅提究问但当兵事倥偬之时用人为急伏望勅下该部行臣严督各官戴罪剿捕事宁之日容臣分别功罪奏请定夺庶人心警惕而桑榆之功可收矣

　　保留方面疏

　　题为保留给由方面官员事据江西布政使司呈奉臣批据江西按察司呈准本司提学副使庄国祯闗本职年四十四岁福建泉州府晋江县人由进士嘉靖四十一年十二月内初除浙江绍兴府会稽县知县选授户科给事中升工科右给事中升浙江按察司佥事升江西布政司左叅议升广西按察司副使万厯元年六月初十日到任万厯二年正月内改调今职于本年三月二十五日离任至七月二十日到任闰十二月内准广西按察司闗该兵部复议查勘过征剿懐逺功次题奉钦依加升一级随该吏部查得本职调任已离地方加职似属不便及查提学宪臣亦无加衔事例题奉钦依加升从三品俸级万厯三年三月内又准该司闗该兵部覆勘过顺剿洛容等处功次题奉钦依升俸一级并前任扣该万厯四年九月初四日止连闰共实厯俸三十六个月三年任满例应给由等因奉批仰布政司查报依奉查得副使庄国祯前后厯俸共足三年例得通理给由但该司方缺掌印官且大计在迩本官阅厯既深庶属悉资鉴别总兹宪纪似难暂离相应留任详报到臣据此案照先准吏部咨该本部题今后在外大小官员三年六年给由果有兵革灾伤地方重寄许抚按官合词奏留又准咨开在外官员除方面府佐照旧赴京有事地方照旧保留又准咨开以后考满官员不论前后厯任年月多寡俱得通理万厯三年四月内又准咨开一复外官考绩之制在外抚按官以后方面府佐官考满查系地方果有紧急重大事情势难离任者方许奏留差人赍缴牌册若无事地方仍令赴部考核毋得一槩奏留违者聴本部并该科叅治各等因俱题奉钦依移咨前来通行遵照外今据前因该臣会同巡抚江西监察御史张　看得副使庄国祯道养冲和治才敏练两浙之声猷具在尚遗去后之思西粤之劳勚尤多茂着底宁之绩抡材江右更得士心文章崇雅黜浮时习还淳去薄惟经术世务之兼济故文事武备之咸宜兹当任满例应给由但该司按察使李廷龙未任身故今方报缺副使王象坤进表未回副使魏体明整饬九江副使朱茹整饬赣州副使李台整饬袁吉各兵备佥事霍与瑕管理屯盐水利近又带管湖东兵巡事宜见今移驻抚州各该道分俱系有事地方势难回省此外并无余官且于内又当议委一员入觐该司堂印见系本官署掌大计在迩评骘重寄俱应责成似难照常离任相应遵照奏留伏乞勑下吏部再加查议容令本官在任支俸管事将前后任内厯过事迹照例造册差人赍缴惟复仍令赴京给由

　　考核守令疏

　　题为保留给由官员事据江西布政司呈详奉臣批据临江府申详本府知府周大烈年四十八岁湖广武昌府兴国州大冶县人由进士除授直隶池州府铜陵县知县升戸部江西司主事改授南京兵科给事中升今职万厯元年八月二十七日到任扣该万厯四年七月二十六日止抚州府崇仁县申详本县知县陈应梅年三十二岁福建兴化府莆田县人由举人除授广东潮州府潮阳县儒学教谕升授今职万厯元年六月初六日到任扣该万厯四年五月初五日止各连闰实厯俸三十六个月三年任满例应给由等因俱奉批仰布政司查报依奉行据该府县查得各官任内经管接管督征过一应钱粮俱完解纳获批单附巻并无粘带未完违碍縁由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京聴抚按官从公考核贤否具奏先令复职管事牌册差人赍缴称职经荐应得诰勅照例请给其平常不称职者部院会同酌处等因题奉钦依备咨前来通行遵照外续据该府县申呈前事就经批司查报去后今据前因该臣会同巡按江西监察御史张从公考核得临江府知府周大烈资性严明议论慷慨裁公费查税银事事务期于洁已饬河防修圩岸念念惟在于安民政誉久腾绩效丕着抚州府崇仁县知县陈应梅气质醇厚识虑周详抚字催科渐清积年之逋负刑罚教化顿回故习之刁风真实之心循良之政各官三年任满似应给由但见奉明例正官免其赴京除令各官照旧支俸管事外伏乞勅下吏部再加查议如果臣等所言不谬将各官免其赴京照例造完牌册径自差人赍缴赴部覆核施行

　　请就近推补宁靖州县官疏

　　题为乞恩轸念地方就近推补官员以安民生事据江西布政司分守南昌道左叅政卢仲佃呈奉臣纸牌仰道即便遵奉明旨住俸戴罪前去宁州缉捕未获逋贼及查按察司见今缺官兵巡道印务相应该道带管仍选委亷干官员前去宁州并靖安县与知州陈以忠知县朱玉交盘署掌印务及接管各该巡捕事宜并行原调守备邓子龙严加缉捕务期盗贼尽获地方宁谧等因依奉随该本道即往该州及行邓子龙加意缉捕外查得各州县印务别无堪委官员宁州查有该州同知宋廷重靖安县查有本司经厯陈汶俱应委署合候呈允行令各官即便署掌兼管巡捕事宜等因到臣据此案照先该臣接到邸报内开该吏部覆巡按江西监察御史张　题为山贼啸聚刦财杀人叅究失事官员以惩怠玩以靖地方事奉圣旨这地方贼情重大王徽猷职专兵备贼未及获辄称地方宁谧显是欺蔽着照例革了职冠带间住袁祖义等姑降三级调边方用柳益赵不昧俱革职为民仍与戴素亮都着巡按御史提了问卢仲佃住了俸戴罪拏贼候事宁具奏该省抚按官前已题奉钦依将兵备官专住宁州如何又纵令安坐省城不行移住以致失事且不查究钦此备行该道去后据呈前因除批暂准委署巡捕似难兼摄亦行专委外为照宁靖州县万山聮络重岩邃穴茂林深菁地既多险民亦少淳前项贼徒今虽俘馘殆尽难保余孽不兴防御之策固未可弛而剿杀之余尤先抚字诚非贤有司不可也前项委署官员止可暂令看守库狱责以抚剿事宜殊有未堪因地择人当事者自有定见但恐到任迟缓地方多虞伏望勅下吏部即将前缺掌印巡捕等官就近查有贤能官员或升或调勒限前来供职庶官不乏人而地方有赖矣

　　报擒山贼并议功疏

　　题为山贼啸聚刦财杀人叅究失事官员以惩怠玩以靖地方事据江西按察司呈万厯四年七等月内先后奉臣并巡按江西监察御史张　批据守巡南昌湖西各道呈详贼犯詹孔舜等各招由俱批行本司会同各道并招详报依奉该本司署印副使庄国祯会同分守南昌带管兵巡道左叅政卢仲佃分守湖西道右叅政陶幼学分巡湖西兼兵备道副使李台会查得案照本年五等月内陆续据各州县哨报见获贼首方徳峰即詹少峰的名詹孔舜卢本江溷称罗朝广紏合见获呉子明潘起鸾潘起凤王友约张足伍呉恩邹直陆杨辰保呉末保唐再耀陈香胡大灼苏显刘恩邹添牙胡天善卢翠芳邹邑荣彭文松彭本杨玖牙刘尚坤曽正乡李辰保锺能合熊守诚熊守信罗光祖罗贰保丘老仔余文益何巽玖刘明道谢干叄陈天祥毛时良王恩杨汝珰及在阵杀死罗茍保张朝俸罗朝凤喻廷呉刘麻子曽寅牙仔长牙仔监故彭生柒时禄谭普鸾未获黄由贵涂巢彭生保等并不识姓名共六十余人一向与先获贼首杨凤鸾等在于宁州靖安武宁等处打刦已省发失主戴文利熊尚位熊廷善陈贞贰等家王友约潘起鸾各故违强盗杀人放火奸污人妻女枭首示众事例王友约虏戴文利媳李氏即孝贞潘起鸾虏熊尚位妻张氏各奸占为妻及有见获彭贤明熊守清熊守信胡邦智喻尚臣各窝詹孔舜等在家商谋行刦坐地分赃节蒙两院督行司道严行缉捕未获先于万厯三年十一月内蒙前任杨都御史行南昌兵备道佥事王徽猷捣灭卢源洞擒获杨凤鸾等三十余人奏请处决詹孔舜等逃至湖广平江等处打刦张朝志刘清贵喻廷凤湛朝昞胡茍伍各家金银首饰等物各又故违前例詹孔舜吴子明虏湛朝昞女五姑秋姑卢本江虏刘清贵妻王氏潘起凤虏喻廷凤妻李氏张足伍虏张朝志妻赵氏各奸占为妻妾后因湖广有兵堤防詹孔舜等要得仍回宁靖打刦并带前虏妇孝贞等七口及不识姓名多人前到大沩山蔵住该兵巡道王佥事探知各贼消息掲报巡抚杨都御史巡按张御史俱牌行本道多方哨探如遇流住即行两省会兵夹剿随该本道督委名色把总戴素亮带兵前到排埠平田石田等处分兵住札防剿詹孔舜等令彭生柒时禄谭普鸾潜回探信被兵捉解本道审发该州监问戴素亮畏惧贼势假以防守城池为名于六月十四日彻兵回州詹孔舜等探知随于本月十六日带领众贼屯札双坑王正清王萱芳家炊饭当有队长瞿廷器探知转报义士黄厥傅督领乡兵追剿詹孔舜等各又故违前例持鎗对敌詹孔舜杀死精兵陈俊乡兵王竒芳呉子明杀死精兵夏仪卢本江杀死精兵詹作潘起鸾杀死精兵王坤潘起凤杀死精兵王子先王友约杀死精兵张忠张足伍杀死乡兵王良本当蒙巡按张御史牌行守巡道分发官乡兵勇把截擒剿务保无虞彼分守卢叅政带管湖东道务前到广信候新旧抚院交代随该王佥事督行戴素亮带兵追剿彼戴素亮逗遛不进以致詹孔舜等又转入靖安■〈石喿〉坑打劫陈宿陆家摉无财物将本家房屋放火烧毁乡兵追救杀死贼张朝俸喻廷呉各贼不忿奋勇向前张足伍杀死乡兵陈有余陈禄詹孔舜杀死捕兵舒元砍作八块呉子明杀死僧人王正春卢翠芳杀死乡兵杨隆各贼仍转宁州分投熊守清熊守信胡邦智家住宿随据葫芦洞内比该巡抚江西潘都御史入境交代行至安仁地方闻知前情牌行南昌湖西贰道督行宁州新昌浏阳等县并把总操捕等官同谋协捕又蒙巡按张御史访得詹孔舜等刦财杀人地方失事道府州县传报支吾据实具奏间有哨总艾春义士呉凤笙等带兵追捕各贼抵敌杀伤官兵刘忠艾时益俱坠崖身死杀伤乡兵李正随遯入金鸡坑呉天河带同家兵呉天影呉朝旺呉天东呉凤欢呉子集等冲进本坑呉天河用爬打死长牙仔呉天影杀死罗朝凤吴朝旺杀死曽寅牙仔呉天东打死刘麻子共四名詹孔舜等杀死乡兵呉凤箫等共三名杀伤一名地方惊惶七月初六日潘都御史到省看得贼势猖獗随行各道将贼情查明具题及会同巡按张御史牌行分守卢叅政前到宁州协同王佥事相机擒贼以靖地方又调委鄱湖守备邓子龙带同名色把总蒋舜恭胡裕统领各兵前到宁州剿捕又蒙潘都御史虑恐地方反侧之徒阴为接济渐增羽翼牌行分守南昌道沿乡榜谕除见在贼徒定行捕剿外其原曽窝刦今不在伙者许令自新不必株连逮捕同伙从贼有能擒斩巨魁告首者免其本罪仍照一体充赏贰道随给示徧谕及将浙土精兵分作叄哨督令胡裕蒋舜恭艾春分领前住平田石田排埠俱聴邓子龙调遣杀贼又行瑞州府通判周明卫把总袁祖泽带兵把守黄冈洞各贼因见二道亲督官兵前来密布带同各虏妇逃住湖广黄秆坪呉恩邹直陆等潜往彭贤明家各躱住潜令罗贰保到宁州义父周端本家探聴消息周端本带首到官报出各贼踪迹二道连夜发兵前到彭贤明家捉获呉恩邹直陆彭文松彭本贼妻刘氏并彭贤明又各处摉获丘老仔刘尚坤杨玖牙乂该湖西道捕获邹邑荣曽正乡锺能合各具招呈解两院覆审无异批按察司会审守巡南昌道又督行邓子龙领兵前到黄杆坪直入贼巢詹孔舜等知风冲围走脱当获卢本江呉未保虏妇王氏李氏伍姑秋姑解州伙贼罗茍保逃至浏阳被官兵杀死讫二道又督各该官兵拏获杨辰保陈香胡邦智胡大灼苏显唐再耀余文益熊守诚熊守清熊守信审问间遵奉明旨王佥事回籍随蒙两院牌行分守卢叅政带管兵巡道务専驻宁州擒拏逋贼本道吊取卢本江细询口供各贼姓名及逃遯处所当发官兵奉靖宁武等处各匿贼地方摉捕及呈请军门移咨湖广军门知会并牌委邓子龙领兵押同胡大灼三日兼行五百里直抵醴陵茅冈洞擒获吴子明张足伍及追至湘东地方拏获王友约詹孔舜潘起鸾潘起鳯刘恩卢翠芳邹添牙虏妇孝贞张氏贼妇陈氏罗氏各官兵又于本州岛地方拏获杨汝珰王恩虏妇赵氏守巡湖西道又先后缉获何徳富罗光祖何巽玖胡天善李辰保喻尚臣刘明道谢干叄毛时良陈天祥贼妇董氏各到道审招转解去后今奉前因该司道各官吊取各贼逐一细审得詹孔舜等俱数十年积案巨寇盘据山谷啸聚乡村虏妇刦财杀人放火东奔西突流毒两省旧年蒙杨都御史剿灭卢源洞各贼逃过湖广刦掠今复紏众回州剽刦乡村敌杀官兵穷凶极恶罪不容诛荷蒙两院轸念调发兵将指授方略羣力争効众丑并歼真足以泄神人之愤矣该本司查得捕盗条格内开若果地方有盗即行申报上司就便捕灭上司官若闻地方有盗即拨兵马就便捕灭者免究仍叙録其捕盗之功量多寡为升赏除原任南昌兵巡道佥事王徽猷先因寇兴而传报未实继因督责而擒获亦多但既经奉旨处分不敢再叙外为照分守南昌带管兵备道叅政卢仲佃归自湖东旋临贼薮分哨据险遣将调兵擒二十年积案巨酋几无遗类慰六州县被害人户殆若更生始奉明旨住俸戴罪拏贼今贼巳尽拏似应准与开俸分守湖西道叅政陶幼学分巡湖西兼兵备道副使李台笃同舟之谊张掎角之威先事预防并竭心力相机摉剿悉拔根萌似当并叙鄱湖守备邓子龙忠诚自许谋勇兼资执鋭披坚身先多士冲锋冒险手缚元凶孤军成破竹之勲万口协干城之誉似应破格优叙以酬其劳其余有功员役难以一槩叙録相应分别首从照格奬赏除戴素亮等奉有明旨另招详报外取具贼犯詹孔舜等供招见在合就依律议拟具招通详并乞比照花园强盗事例题请及时会决枭示以振法纪等因具招并取具宁靖等州县地方宁谧结状各到臣据此案照先据各道飞报前项贼情已经具题及接邸报该吏部题覆前事奉圣旨这地方贼情重大王徽猷职专兵备贼未及获辄称地方宁谧显是欺蔽着照例革了职冠带闲住袁祖义等姑降三级调邉方用柳益赵不昧俱革职为民仍与戴素亮都着巡按御史提了问卢仲佃住了俸戴罪拏贼候事宁具奏该省抚按官前已题奉钦依将兵备官专住宁州如何又纵令安坐省城不行移住以致失事且不查究钦此已经钦遵督行各道并将领等官将各余贼尽行摉捕解报去后今据前因除将各贼犯招罪覆详无异批行该司牢固监候其各官兵零剿有功遵奉勅谕量行犒赏外窃照宁靖新万等州县复岭重冈既有可恃之险民贫地僻复多亡命之徒饥则伙刦乡村饱则散归窝主扬旗露刃白昼公行放火杀人所向披靡乡民任其荼毒有司莫敢谁何况与湖广浏平交界东追西匿此逐彼奔地分两省肥瘠异视幸其出境辄报谧宁沿习有年隠忧固在臣莅任之初适逢其会随会同巡按御史张简调发官兵以遏其锋出给榜谕以散其党然非仰仗天威震慑诸臣感奋则积案巨贼岂能俘馘如此其多而越境元凶岂能擒获如此其易也所据地方诸臣皆为分事何敢言功但据该司查议前来要得分别叙録以励其后合无俯从除原任南昌兵巡道佥事王徽猷已奉明旨处分臣无容别议外该臣看得分守南昌道叅政卢仲佃自湖东还省之时正贼徒猖獗之日躬临巢穴分布官兵开诚布公羽翼尽为解散追亡逐北渠魁悉已成擒原奉明旨住俸拏贼事宁具奏今地方既宁似应准与开俸或仍照捕盗条格量録其功者也守巡湖西道叅政陶幼学副使李台深切同舟之心共成掎角之势堤防克谨地方固已无虞摉捕有方擒获亦称多绩所当并叙者也鄱湖守备邓子龙智能料敌勇足济谋布衣草履溷迹行伍而黠寇莫测其机昼伏夜行深入贼巢而巨酋难逞其技获功于异省用力尤艰摧敌于方张先声克振所当优叙或量加职衔者也及查得名色把总戴素亮始焉无故彻兵遂致贼人之深入继焉逗遛不进坐视剽掠之横行况平时挟诈乡村人皆切齿事后纵放强贼尤可寒心既与吏目柳益典史赵不昧奉旨提问应聴别巻分别轻重拟罪者也如蒙勅下该部再加查议惟复行巡按御史勘实如果臣言不谬将卢仲佃等分别功罪俯从处分其贼犯詹孔舜等容臣会同巡按御史即便处决例应枭首者仍枭示各该被害地方庶赏罚明而人心自励法纪严而地方永赖矣

　　条议宁州地方善后事宜疏

　　题为山寇宁息及时计处以防后患以圗久安地方事据江西布政使司呈奉臣并巡按江西监察御史张简批据分守南昌带管分巡南昌兵备道左叅政卢仲佃守巡湖西道右叅政陶幼学副使李台呈先奉臣等案验看得宁州靖安万载新昌等县万山聮络中皆可为盗薮各贼今虽渐息难保不复啸聚若待出刦有形而后发兵追捕则不免有临渇掘井之悞使其东征西窜南追北突官兵徒自奔疲无益防御仰道即将余贼尽行摉捕并将善后事宜虚心访求从长计议务俾盗贼无所潜遯地方赖以永宁具由通详等因奉此随该各道督发原调鄱湖守备邓子龙带领哨兵捣巢及前到湖广浏阳平江黄秆坪等处又二道密差官乡兵快擒获贼首詹少峰呉子明王友约卢本江潘起鸾潘起凤张足伍等四十余名皆二十年积案巨酋万口称快自今地方俱已宁息但趂此平定之时若不讲求善后经久之计难保前孽之不复萌今该各道遵照原行虚心谘访开列条款呈乞施行等因随奉两院俱批本司会议详报依奉该本司左布政使柴涞右布政使何子寿会同按察司署印副使庄国祯守巡南昌道左叅政卢仲佃守巡湖西道右叅政陶幼学副使李台督粮道左叅议沈奎屯田道佥事霍与瑕都司都指挥佥事胡忠重复查议得前项地方询之舆论皆以不据要地不立将官不分哨守决非所以控制地方以为全省之捍蔽也所有一应事宜照款复议合就通详等因到臣据此案照先经案行各道摉捕余孽及查议前来尤恐不的该臣亲诣各该州县督同叅政卢仲佃南昌府同知顾其志南昌卫指挥贺应文将前项盗贼栖止出没必经之所逐一查勘询诸士民稽其形势委有不可因循者随该臣并巡按御史张简俱将各道前呈縁由批行该司会议去后今据前因又该臣会同巡按江西监察御史张简照得宁州并奉新靖安武宁新昌万载等六州县皆系附省之邑去省近者百余里逺者不过四百里名虽分隶三府其实盘旋山谷间并无寻丈平衍之地重岩复嶂深箐茂林随处可窝随险可据今犹幸地方之民力啬者多无藉者少而无藉之徒犹幸其欲易足欲足则散万一地方多事乗机啸聚则江省不免震动而诸郡皆为不宁矣兹者仰仗天威诸臣奋励积案巨酋俘馘殆尽地方见巳宁谧或可少舒皇上南顾之忧然不及时整顿他日必当复滋臣等反复思惟委应计处与其周章于有事之日不若料理于无事之时虽不免为亡羊而缉篱然犹胜于养痈而致溃谨列七事上请伏望勅下该部再加查议如果臣等所言少有禆益俯赐允行地方幸甚臣等幸甚
　　计开
　　一议添设守备窃照宁靖奉武新万六州县万山聮络岩谷深险且与湖广平江浏阳通城兴国等州县相邻而大沩山横界其中流贼啸聚为窟饥则剽掠乡村饱则复归巢穴为患积有年矣近虽移建兵巡道于宁州足为弹压但平时操练遇警折冲非将不可况盗贼生发之处离州不下三百里报贼调兵往返便至六七日贼起则苦于哨探之未真贼退则苦于追捕之不及奔走道路无裨防剿为今之计必须扃鎻外户然后可以扼险控制设立中军然后可以相机捍卫查得该州有铜鼔石地方居浏平新万及宁州适中之地盗贼出没便于邀击相应于此设立中军衙门伏望勅下该部查议添设守备一员给赐专勅一道前来驻札拨与精兵一千名分班操练仍属南昌湖西兵备道管辖遇有寇警一面呈报一面剿捕如贼逸出湖广浏平兴通醴陵及本省萍乡等处许其出境追捕各该地方巡哨官兵聴其调度协剿勅内明白开载庶免掣肘如此则贼险先据盗源可息不惟六州县恃以无恐江省且倚以为重而湖广邻封之祸或可消弭于万一矣伏乞圣裁
　　一议改调将官窃惟任将固在得人而草创尤宜慎始臣等看得鄱湖守备邓子龙智勇俱全胆略兼济擒巨酋于异省易若探囊遏狂寇于方骄势如压卵况本官之经略地方已久夷险固所熟知而士卒之受其约束尤严闾阎俱称不扰当此开创之时得借本官料理实为有赖伏望勅下该部再加查议将本官改注本处守备或量加职衔以鼔其气其鄱湖员缺另行推补再照该州正佐官员尤为吃紧近该知州员缺上厪庙谟留神遴选地方甚幸但捕盗官未有其人臣等查得弋阳县主簿丁景方先任临川县典史冒险擒贼胆略素雄堪任巡捕之职伏望勅下该部查果相应将本官调升宁州判官专管捕盗其该州见任判官束桓查其政行无议责之捕盗为难相应另行改选免其赴部则正佐皆为得人文武可以协济一转移之间地方允有赖矣伏乞圣裁
　　一议分布哨守窃照宁州铜鼔石地方既设有守备衙门四面节制颇得要领但五县道里辽絶遥制为难四山岩穴尚多窃发叵测顾此失彼未为万全询之地方舆情俱云新昌之黄冈洞万载之黎源洞奉新之百丈洞靖安之双坑洞武宁之黄竹洞俱可潜通大沩山流贼易于蔵匿相应各立一哨每哨即于守备营内拨兵一百名拣选能干慎密千百户五员分投管领操演双月轮班更换俱聴守备衙门约束遇有警报一面申呈一面剿捕仍传报各哨互相策应不得推诿及查黎源洞原有坐落屯田七十二户土广人稀军余不便管业多招流民佃种因而纵其刦财分用为患非一日矣合无即令该哨官就近管理以便约束屯军其各哨官廪粮量从优处积有年劳特为荐扬破格超充守备之选如有失事即行叅提重治如此则逺近相维首尾相应分地责成而地方可保无虞矣伏乞圣裁
　　一议改设巡司查得铜鼔石地方原设有定江巡检司岁编弓兵二十四名在彼防捕兵弱势孤虚糜廪饷今议铜鼔石建立守备衙门该司似为冗赘及查新昌县黄冈洞山谷深僻人民稀少哨官难于栖止合无将前定江巡检司改隶新昌县移设彼处与该哨兵营兼设并峙并力御防庶地方不至辽旷而官兵便于久住矣伏乞圣裁
　　一议处给兵饷窃照铜鼓石大营并五哨兵轮班哨练该拨兵一千名又守备官家兵四十名五哨官家兵各十名共该一千零九十名所有应给粮饷俱应立有定额查得宁州旧营原兵五百名系宁靖奉武四州县拨出精兵今兵备道驻札该州去铜鼔石营甚逺除留兵二百名聴该道哨守追剿外止余兵三百名又瑞州一府要害在于新昌今设立黄冈洞一哨相应于该府操练精兵内拨出二百名袁州一府要害在于万载今设立黎源洞一哨相应于该府精兵内拨出二百名统前共有兵七百名尚欠兵三百名今应召募及前开守备哨官家兵通共该添兵饷三百九十名相应处给查得本省旧有浙兵一千余名俱有额派军饷近年渐渐消革仅存三百余名而原设兵饷固在也相应于内查支给作新添营兵工食饷不増而兵自足民不扰而事克济宜无便于此矣伏乞圣裁
　　一议两省协剿窃惟天下之事每成于相济而败于相诿闻之兵法曰腹背受敌虽强而踣江西湖广地方固多山贼然非两省交界合拳独击何难消弭今贼发于楚楚之官兵知而御之贼遯而之江楚弗之问矣贼发于江江之官兵知而御之贼遯而之楚江弗之问矣分地分民我心不协此追彼突贼固裕如如之何其克宁也今岁七月间臣等调邓子龙至宁剿捕贼闻其声连夜逃往浏阳醴陵地方臣等即督邓子龙过境擒剿而移文湖广军门知会陈都御史亦即移檄该地方衙门协捕故积案巨酋皆幸就缚此其协心之明效也伏望勅下该部转行两省抚按衙门着为定例贼发于江西该道移文湖广下湖南道上江防道勒兵界上以待贼徒之逸如被越入本境即同江右官兵并力擒剿贼发于湖广该道移文江西南昌湖西各兵巡道勒兵界上以待贼徒之逸如被越入本境即同湖广官兵并力擒剿如有推诿懈弛聴各该抚按官叅究如此则两省成一体之势而黠贼自无容身之地矣伏乞圣裁
　　一议设立义总臣等闻弭盗之法莫善于保甲节该前任诸臣屡屡申饬臣等按管以来查核甚严不敢懈弛然宁州等六州县形势则有不然者深山穷谷岩壑峻险之地或五六里方有茅舍一二间或十余里方有烟爨四五戸甚至三四十里人迹不至者势不聮属自难约束及查沿山一带深奥处所尽有豪族巨姓家素饶裕人至千丁者一族之中难保尽善或造小房于山间招流民以射利或窝积寇于户下纵出刦以分赃州县无如之何保甲岂能钤制臣等以为城市之中及人烟辏集地方仍行保甲之法无容别议外其深山僻■〈土幻〉处所豪族巨姓通行查出籍名于官每族查访平素尚义及家势才力足以压服人心者一名或二三名有司以礼召至立为义总免伊本身差徭令其管束一方如本境寇盗生发及本戸窝隠流贼者率统家众剿捕送官积有劳勚或五六年内地方宁谧者许本乡里逓保举到官有司转为申白给以冠带荣身如有慿藉武断乡曲者即便革替仍据法重究如此庶人有领袖事有责成不惟藉以弭盗而亦可潜消其隠慝矣此在地方诸臣亦能为之但不题奉钦依人心未免玩愒且他日官更吏换此法必致废弛故敢冒昧并陈伏乞圣裁该兵部覆奉圣旨是这弭盗条议着该抚按官督率兵备道着实行不许徒以建议了事

　　查解各卫所存留粮饷济邉疏

　　题为稽查章奏随事考成以修失政事据江西布政司呈奉臣牌催造缴查过卫所军伍粮饷文册缴报等因奉此案照先奉巡抚江西刘都御史案验准户部咨为恳乞圣明讲求大经大法以足国用以圗安攘以建久安长治事咨行清查各府州县原设卫所若干官军若干即今见在若干先年军伍全盛之时合用粮饷若干今有消耗仍用若干又查所属原额钱粮若干起运若干存留若干要见某处实征未纳若干已支见剰若干有无那移借用从实会算查明之日造册奏缴等因备行到司依奉通行所属府州县卫所查报外又蒙巡按江西监察燕御史案验奉都察院勘札准户部咨为稽查章奏等事欵开一件恳乞圣明讲求大经大法等事隆庆三年七月内该总督侍郎谭条奏查额粮内称各省直卫所先年军伍全盛见今消耗原额钱粮应有剰余本部议行各抚按查明具奏等因奉穆宗皇帝圣旨依议行钦此除贵州回报外其余至今未报及查先该户科都给事中赵锵题称额粮无减尺籍日耗议行各省直查解存剰屯田银两济邉止据云南广东广西及庐州府解到银四万五千三百余两其余并未解到等因行司催造前册续该本司看得军伍粮饷原文止开先年字様縁无起止年分遽难攅造及查原奉部文内款开五曰肃屯政定自隆庆四年为始清查册缴前项军伍粮饷若自洪武年间造报非惟不便清查抑且事逺册亡无慿稽考相应比照肃屯政款开自隆庆四年为始造报等因呈奉杨都御史批细阅部咨似当以隆庆四年为始内云先年乃欲查原额盈耗并存粮有余之数及今实在之数耳准照肃屯政册限年分造报缴并蒙巡按张御史批准照屯政欵开自隆庆四年为始造报缴依蒙除起运钱粮自有岁入岁用年终造报册缴存留钱粮各有支用欵目俱不槩造以滋溷扰外合专查所属卫所官军俸粮及照本省各卫所屯粮原供官军俸月粮之用数毎不敷例于各该府县存留仓米银内凑给总计一省存留岁奉会计原有定额节年官军消耗剰数宜多但各王府禄米亦系存留粮数宗仪日衍岁禄逓増本省地方土瘠民贫难于额外加派以官军渐减就将存留仓米通融改派以充宗仪増禄之数故各禄于正徳以前止派二万六千余石至嘉靖隆庆年间渐増至一十六万六千余石各府州县存留仓米正徳以前派至三十万八千余石嘉靖隆庆年间渐减止派一十六万八千余石彼盈此缩互为増减以致支给官军之外应剰粮数难以比照原额扣算止据见在数目逐一清查中间官军逓年事故不等支给未尽余剰之数合候解部等因造册到臣据此查得接管巻内先准戸部咨该总督蓟辽保定等处军务兼理粮饷兵部左侍郎谭　条奏谓每岁钱粮所入不足以供所出欲并天下存留粮数总较实在及将各司府卫所军伍粮饷逐一清查相应依拟题请恭候命下移咨浙江等十三省并南北直隶各巡抚都御史及咨都察院转行各巡按御史备查各司府州县原设卫所若干官军若干即今见在若干先年军伍全盛之时合用粮饷若干今有消耗仍用若干又查各所属原额钱粮若干起运若干存留若干起运者逓年有无増益曽否加赋于民存留者是否一岁所入仅供一岁之用或果别有盈余如总督谭　所称福建一省每年约有粮剰银十万两则各省直诸卫所粮有定额而军无全数者即可类推茍非查核未精必系拖欠未完今宜尽照已往派支之数随在细查要见某处实征未纳若干已支见剰若干有无那移借用从实会算自见着落不得輙以大约为言含糊搪塞查明之日造册奏缴青册送部以慿查理酌处等因题奉钦依移咨前巡抚江西右副都御史刘　案行该司清查册报等因续为稽查章奏等事又经催司作速查报去后今据造缴前来该臣会同巡按江西监察御史张　会查得册开本省军伍原额南昌袁州赣州三卫信丰会昌吉安安福永新龙泉抚州建昌广信铅山饶州南安一十二所及直隶九江卫并淮益二府羣牧所共官吏旗军舍余四万二千二百一十九员名岁该支米三十九万二千七百一十九石一斗八升六合五勺税粮实征各卫所屯田子粒并余粮麦豆折银米共一十一万六千五百二十七石二斗五升六合五勺五抄三撮四圭五粟存留各府县仓米共一十六万八千六百八十九石六斗二升一合五勺八抄每石折银五钱共该银八万四千三百四十四两八钱一分七毫九丝内除支给宗庶仪宾禄米官吏师生俸粮等项不开外隆庆四年分通省各卫所见在食粮官吏旗军舍余共二万五千七百七十三员名各支不等该支米二十三万三千七百七十三石二斗二升一合四勺八抄六撮除尽支屯粮外该凑支仓米一十一万七千二百四十五石九斗六升四合九勺三抄二撮五圭五粟折该银五万八千六百二十二两九钱八分二厘四毫六丝六忽二微七纤五秒本年卫所屯粮全完府县仓米银已完六万二千五百七十四两二钱八分一厘三毫七丝三忽七微七纤伍秒除凑前屯粮支给外余剰银三千九百五十一两二钱九分八厘九毫七忽五微见贮司库聴候委官转解未完银五千三百九十五两四钱三分四毫四丝系南昌等府属拖欠除奉诏免十分之三应征七分该银三千七百七十六两八钱一厘三毫八忽见行追征其余各年军伍应支粮饷并各属拖欠见追数目俱备造在册本内不敢繁渎止将支剰银数开载隆庆五年一万二千六百九十二两八钱二分四厘四毫九忽六微五纤五秒隆庆六年一万一千九百四十四两三钱五分七厘八毫七丝一微三纤万厯元年一万四千三百零六两四钱一分五厘七毫九丝六忽九微万厯二年一万四千四百二十六两四钱零三厘三毫二丝九忽九纤万厯三年七千四百一十一两四钱七分九厘五毫七丝九忽一微三纤以上六年共银六万四千七百三十二两七钱七分九厘八毫九丝二忽四微五秒见贮司库臣等看得相应委官解部以为济邉之用其各王府禄米另议处补合遵原行造册奏缴及查先准都察院咨为乞省繁文以节浮费事遵依在巻今照前项文册原共一事会查相同该臣衙门备造文册奏缴青册咨送户部查考

　　保留方面疏

　　题为保留给由方面官员事据江西布政使司呈奉臣批据江西按察司呈准本司分巡湖西道兵备副使李台闗称本职年四十九岁浙江严州府寿昌县人由进士嘉靖四十一年六月内初除湖广汉阳府推官选授工科给事中升刑科右给事中升工科左给事中升陜西按察司副使隆庆二年十月初十日到任隆庆四年三月初七日丁父忧回籍守制未满间隆庆五年十月十八日接丁母忧服满赴部复除今职万厯三年三月初十日到任扣该万厯四年九月十三日止连前任并闰共实厯俸三十六个月三年任满例应给由等因奉批仰布政司查报依奉查得副使李台前后厯俸共足三年例得通理给由但本官职任兵巡奉有专勅住札吉安况今冬月正盗贼出没之时地方倚重难以轻离相应保留详报到臣据此案照先准吏部咨该本部题今后在外大小官员三年六年给由果有兵革灾伤地方重寄许抚按官合词奏留又准咨开在外官员除方面府佐照旧赴京有事地方照旧保留又准咨开以后考满官员不论前后厯任年月多寡俱得通理万厯三年四月内又准咨开一复外官考绩之制在外抚按官以后方面府佐官考满查系地方果有紧急重大事情势难离任者方许奏留差人赍缴牌册若无事地方仍令赴部考核毋得一槩奏留违者聴本部并该科叅治各等因俱题奉钦依移咨前来通行遵照外今据前因该臣会同巡按江西监察御史张　看得副使李台冲和之度精详之职从容应事而其才足以投大遗艰浑厚存心而其智自能发奸擿伏明刑谳狱情法兼通备患除戎逺迩胥赖兹当任满例应给由但本官职任兵巡奉有専勅且该属府县正官又皆入觐地方乏人尤籍本官弹压似难离任今查奉有前例相应遵照奏留伏乞勅下吏部再加查议容令本官在任支俸管事将前后任内厯过事迹照例造册差人赍缴惟复仍令赴京给由

　　请督粮沈叅议患病乞休并委官押运疏

　　题为俯怜患病乞令生还事据江西布政使司呈奉臣批据本司呈准提督粮储左叅议沈奎咨称本职不幸染疾至今尚未全愈已不敢督运矣原望督运不过便于归计既不能供职又不得归田则卧病日久忧郁日深残躯必先朝露是以含泣而悲鸣也伏望俯念下情转申抚按衙门先赐速归后乞题请得遂首丘之愿则生当圗报死当衔结为此滴沥祈恳之至等因到司看得本官咨称患病不能供职乞要容令致仕一节为照本官劳苦三载一旦遘疾今以患病乞休情词恳切相应准从合候详允容令本官回籍致仕等因奉批本官奉职精勤征输攸赖既称染病未愈似难慰留准候题请运船开幇已多督押该道似不可缓该司查议另呈缴并蒙巡按江西监察御史张　批据呈本官因劳遘疾病势日増应与题请宜在任调摄候会题文至施行该道原管漕粮开幇在即事干国储该司会同各道议委一员専管督押催儧起运庶不悞事仍速具由通详此缴依蒙今该本司右布政使何子寿会同分守南昌道左叅政卢仲佃湖西道右叅政陶幼学九江道左叅议王世懋会议得见今兑运告完粮艘蔽江而下督押催儧委属紧要不可缺人管理查德得右叅政陶幼学贤能任事堪以委用合无备行本官总押尾幇粮船依期过淮不得迟悞等因到臣据此案照先据该司呈详前项縁由已经批行查议去后今据前因该臣会同巡按江西监察御史张　议照漕运乃军国之重务而督押又漕运之要职江西通省兑军银米俱完先后开幇前进督押该道势不可缓叅议沈奎见在遘疾难候痊可既经该司会议委官代押似应准从除批行叅政陶幼学押运外但督粮道原系奉勅専职相应题请其叅议沈奎患病乞休一节伏望勅下该部查议合无准令致仕员缺即行铨补庶官不乏人而运务有赖矣

　　潘司空奏疏巻四

　　●钦定四库全书

　　潘司空奏疏巻五

　　（明）潘季驯 撰

　　○巡抚江西奏疏

　　请蠲京库折银疏

　　题为钦奉圣谕事据江西布政使司呈奉臣并巡按江西监察御史张　案验行司除金花银及内府库寺各项本色钱粮俱系应该起解之数外其京邉各项折色钱粮自隆庆二年起至六年止俱照例蠲免万厯元二年分另行查报其应免数内有借过别项抵解者作何议拟征补等因依奉巻查隆庆二等年分本省所属因值水旱灾伤重大起运钱粮率多逋欠及查京库折银即金花银两原奉钦限每年分为四季解进期日银数不敢违欠毎因各属征解不齐呈将库贮嘉靖四十等年及隆庆各年分本色颜料并折色旧例棉布等银共七万六百四十五两二钱三厘二毫三丝凑作隆庆二年四年五年各冬季分京库锒两于隆庆三年正月内差按察司知事冯銮隆庆四年十一月内差吉安府检校宣鹄隆庆五年十二月内差布政司理问徐文亮按察司知事章延爵各解部完足原额致蒙部议开载全完而各属拖欠者向在追补止因江右地方灾伤贫瘠疾苦已极未经征解今查隆庆六年以前折色旧例棉布等银系在近奉明文蠲免数内天恩旷荡似应仰体庶使民沾实恵合无将前借银内除本色颜料一项该银三千七百四十七两一钱一分四厘二毫九丝九忽例所不免者仍行各府查将续完在库未经起解京库或别项银两照数抵解外其余旧例等银共六万六千八百九十八两八分八厘九毫叄丝一忽原系应蠲之数呈乞题请准将原那代解银两抵作京库实数其京库未经征收在官者姑照蠲免等因到臣据此案照先准户部咨该本部题内开江西自隆庆二三四年并隆庆五年六年各项折色钱粮倶乞圣恩尽行蠲免万厯元年二年另行查报外金花银两江西等省府逓年全完无欠其广东等省拖欠者伏乞圣恩稍赐剂量凡嘉靖年间未完者破格蠲免其隆庆年间未完者陆续带征毎年务完二分等因题奉钦依移咨到臣已经行司通行钦遵查议去后今据前因该臣会同巡按江西监察御史张　看得先该布政司因见京库银两题奉钦限按季解部难于延缓而各府征解未齐只得那将前项银两抵解今布政司之解部者幸已如期完纳故部中原题开称全完无欠而不知各府之应解布政司者尚未征解也兹者仰荷皇上轸念小民大赐蠲贷该司若复追征如故不免上负朝廷浩荡之恩下滋小民诛求之苦况所借银两除本色颜料银外其旧例棉布等项折色银两俱系应蠲之数所据该司呈称乞要题请蠲免似应俯从合无乞勅该部再加查议将先年那借银两抵作京库实数而各府拖欠京库银两免行追征其颜料一项仍行各该县分如数查解抵补惟复别有定夺

　　请蠲存留仓米疏

　　题为钦奉圣谕事据江西布政使司呈奉臣并巡按江西监察御史张　案验行司备查本省存留钱粮有无拖欠斟酌地方盈缩何项应免何项应征具由详报等因依奉查得存留钱粮系本省地方以备岁支者似应照例蠲免以广殊恩但全省一岁支费皆仰给于此　且宗室蕃衍岁禄又无加派每遇支放率多那借无从处补相应分别缓急酌量征免合无将大府禄米各府禄米改派各禄庶仪禄米新封禄银司库派抵各禄银三司俸粮银协济各府支给操运官军行月粮等项仓米银共八项俱系紧要支用者容令照旧征解其余各府州县仓米银各儒学仓米银各府州县库钞银钱钞银本司盐钞银共五项似为稍缓者合自隆庆二年起至六年止如已完在库者截数解司正支曾经查盘侵欺者仍照追比还官其小民拖欠者悉行蠲免用示矜恤万厯元年二年者每年带征二分以备支给等因到臣据此案照先准戸部咨该本部题内开各处原系存留本处地方以备岁支者难以悬断本部亦咨各巡抚官查核有无拖欠斟酌地方盈缩应免应征并具本奏报等因题奉钦依移咨前来已经行司查报去后今据前因该臣会同巡按江西监察御史张　看得本省岁支银米俱于存留银内出办全完不无缺乏之虞槩征似非矜恤之意所据该司分别应征应免款目前来似应题请伏乞勅下该部再加查议将前项各项存留钱粮定拟应征应免庶便遵行

　　请蠲解京折色疏

　　题为钦奉圣谕事据江西布政使司呈奉臣并巡按江西监察御史张　案验查勘万厯元年二年解京折色钱粮各州县有无灾伤贫瘠应免应征分数縁由详报等因依奉查得陆续先于各该年分据各府州县申据各该里老南昌府南昌等县谭正一等瑞州府髙安等县赵思宠等袁州府万载等县邓继生等临江府清江等县张竒等吉安府庐陵等县萧周等抚州府临川等县饶坤等建昌府南城等县王文瑞等广信府贵溪等县丁呉汪等饶州府鄱阳等县郑时佐等南康府星子等县宋梦圣等贑州府贑县等县冯可用等各呈告水旱不等灾伤及贫瘠难支情由到县申府先后申司在巻今奉前因该本司看得江西地方土宇不广山川沉斥居半为甚瘠也物产既寡用度不周为甚贫也故于国家常赋之供祇惟年糓丰登是赖况如湖东九江诸郡滨临江湖每苦于淫潦之浸浥岭北湖西诸郡蟺蜿山谷又病于旱干之藴隆南昌为章贡袁水之汇流受害独深瑞州为冈陵沙碛之窟宅岁歉尤最巻查万厯元二年以来小民亏欠课额徒费征求司牧者亦无如之何矣盖国用原有常经蠲租出自特典是以年值亢沴有司不敢开报分数之多及其检踏灾伤回复多在八月之后纵使琐渎宸聴愆期无益只索勉为计处或官捐税银代纳或民将差银减征剜肉补疮其何能济兹者仰荷朝廷浩荡之恩隆庆二年至隆庆六年解京折色银两尽行蠲免其万厯元年二年者岂敢再为姑息但地方实有不堪委宜矜贷遵照明文逐一查阅除已完一十一县外其有逋欠系该灾伤贫瘠者共四十五州县又虽非灾伤贫瘠而逋欠之数不多系该畸零下户穷苦难追者共一十九县备查各完欠分数品别轻重等第开报内除原经抚按衙门案行守巡该道查盘侵欺批允追征者照旧并追外其实系小民拖欠者开列具呈乞为题请等因到臣据此案照先准戸部咨该本部题内开江西自隆庆二三四年并隆庆五年六年解京各项折色钱粮俱乞圣恩尽行蠲免外查得万厯元年二年钱粮除完纳八分有余其拖欠一分有余今蒙圣谕亦在蠲免数内但年月颇近不敢槩请尽蠲容臣等咨行各处抚按官各查所属地方果有灾伤或原贫瘠十分疾苦州县从实具奏请乞圣恩亦行寛免其余各处无大灾伤地方仍照例每年带征二分等因题奉钦依移咨到臣已经钦遵行司查报去后今据开报前来该臣会同巡按江西监察御史张　覆查相同照得江西郡邑非滨临江湖即错处山谷水未溢而民已告潦晴未久而苗已就枯且水乡方幸其霁而山田已有旱干之虑山邑方望其雨而水田已抱浸淫之虞告灾者盖无岁无之也况地瘠民贫五糓之外别无他产檐石之蓄辄为充盈岁有常赋既难请蠲逋负相仍徒费征榷兹者仰赖我皇上轸念民间破格蠲贷实江民再生之会矣所据该司呈报各州县灾伤贫瘠疾苦并分别应征应免分数前来相应题请伏望勅下该部再加复议准照征免庶小民获苏诛求之苦而臣等亦少逭鳏旷之罪矣
　　计开
　　一灾伤极重四县新建县已完一厘未完九分九厘吉永丰县已完二分二厘未完七分八厘临川县已完三分二厘未完六分八厘都昌县已完七分五厘未完二分五厘
　　一贫瘠尤甚五县奉新县已完一分八厘未完八分二厘峡江县已完二分二厘未完七分八厘东乡县已完一分未完九分安仁县已完二分一厘未完七分九厘建昌县已完二分未完八分以上九县未完之数除查盘侵欺照旧追征外其余相应全免
　　一灾伤稍重二十九州岛县宁州已完一分二厘未完八分八厘南昌县一已完一厘未完九分九厘进贤县已完四分六厘未完五分四厘髙安县已完四分七厘未完五分三厘上髙县已完伍分三厘未完四分七厘新昌县已完五分九厘未完四分一厘萍乡县已完六分四厘未完三分六厘万载县已完七分六厘未完二分四厘清江县已完五分二厘未完四分八厘新喻县已完六分五厘未完三分五厘庐陵县已完四分八厘未完五分二厘吉水县已完五分六厘未完四分四厘泰和县已完六分未完四分万安县巳完七分三厘未完二分七厘金溪县巳完三分七厘未完六分三厘崇仁县已完六分一厘未完三分九厘乐安县已完七分三厘未完二分七厘南城县已完二分五厘未完七分五厘新城县已完四分二厘未完五分八厘上饶县已完七分三厘未完二分七厘贵溪县已完四分八厘未完五分二厘玉山县已完六分未完四分弋阳县已完七分六厘未完二分四厘铅山县巳完七分五厘未完二分五厘广永丰县已完五分八厘未完四分二厘鄱阳县已完二分七厘未完七分三厘余干县已完一分五厘未完八分五厘浮梁县已完六分六厘未完三分四厘乐平县已完七分一厘未完二分九厘
　　一贫瘠稍甚四县靖安县已完四分三厘未完五分七厘万年县已完二分四厘未完七分六厘星子县已完六分七厘未完三分三厘安义县已完二分七厘未完七分三厘以上三十三州县未完之数除查盘侵欺照旧追征外余欠以十分为率应各量免五分余仍照例每年带征二分
　　一灾伤稍轻三县丰城县已完七分四厘未完二分六厘贑县已完八分四厘未完一分六厘宁都县已完七分未完三分以上各县未完之数除查盘侵欺照旧追征外余欠以十分为率应各量免三分余仍照例每年带征二分
　　一虽不甚贫瘠亦无重大灾伤但未完银数不多查系小民拖欠节催难完一十九县武宁县已完九分七厘未完三厘宜春县已完八分七厘未完一分三厘分宜县已完八分五厘未完一分五厘新淦县已完九分九厘未完一厘安福县已完九分九厘未完一厘永新县已完九分三厘未完七厘龙泉县已完九分七厘未完三厘永宁县已完九分九厘未完一厘宜黄县已完九分未完一分南丰县已完九分九厘未完一厘广昌县已完九分九厘未完一厘徳兴县已完九分八厘未完二厘徳安县已完九分七厘未完三厘湖口县已完九分九厘未完一厘彭泽县已完九分九厘未完一厘瑞昌县已完九分八厘未完二厘南康县已完九分八厘未完二厘兴国县已完九分八厘未完二厘安逺县已完九分一厘未完九厘以上各县未完之数除查盘侵欺照旧追征外其余俱应蠲免

　　请蠲四司料银疏

　　题为恭覩纶恩忻逢骏恵輙祈推广以効对扬事据江西布政使司呈奉臣并巡按江西监察御史张　案验行司将隆庆二三四年拖欠应征七分工部四司料银即行各府州县查照钦遵俱全蠲免隆庆五年六年每年带征三分限三年内通完万厯元年二年尽数征解其应免数内有借过别项代解者作何议拟征补等因依奉查得本省应征四司料银每年额派三万二千四百二十五两四钱二分三厘三毫五丝原因各属追征不齐奉钦限严催隆庆二年起至六年止料银紧急本司查将各属解到见征万厯元二年分本部料银一万三千五百二十五两一钱二分五厘三毫六丝六忽四微凑作隆庆二三四五六年分料银解部完讫前借银两应合追补除五年六年分奉文不免每年仍带征三分共该银五千二百二十一两一钱零六厘四毫一丝解补外惟二三四年共该银八千三百零四两一分八厘九毫五丝六忽四微在奉例蠲免之内即欲如例免征则前借万厯元二年料银无从抵补若复追征则小民称有恩例不沾实恵合无呈乞题请将前借银八千三百零四两一分八厘九毫五丝六忽四微准作万厯元二年分应解料银正数此外两年尚有未完共该银五万一千三百二十五两七钱二分一厘三毫三丝三忽六微照数征解以足原额其隆庆二三四年小民拖欠者悉行蠲免等因到臣据此案照先准工部咨该工科都给事中刘铉题前事本部复议题奉钦依移咨到臣已经行司通行钦遵查议去后今据前因该臣会同巡按江西监察御史张　看得先该布政司因奉钦限催解隆庆二年起至六年止四司料银紧急各府征解未齐只得借过万厯元二年分四司料银抵解今布政司之解部者所欠不多故部中原题开称隆庆二三四年止欠一百六两四钱准行蠲免而不知各府之解布政司者尚欠八千三百零四两一分八厘九毫五丝六忽四微也兹者仰荷皇上轸念小民大赐蠲贷若不及时请明则借解之银无从抵补奉蠲之民尤难重征伏乞勅下该部再加查议将前借解过年分银两拟定应免应征移咨前来以慿钦遵查照施行

　　请换闗防疏

　　题为请换闗防事臣于本年六月二十九日准前任巡抚右副都御史杨　咨送原接管年字七百十九号巡抚江西铜闗防一颗收掌行用外今验系成化二十一年铸给岁久质薄篆文磨蔑为照巡抚衙门钱粮军务攸系文移出入钤盖模糊既恐易于生奸而题奏章疏朱痕狼藉又似嫌于不敬相应请换伏乞勅下礼部查照覆请铸给其旧闗防一颗候新闗防至日另行奏缴

　　条议钱法疏

　　题为疏通钱法以裕经用事据江西布政使司清军右布政使司何子寿呈奉臣并巡按江西监察御史张　批允先借税契等银收买铜锡鸠集匠工照式鼔铸自万厯四年十月二十日始至今止每日四十炉仅选中式铜钱七十余万文择于长至日乃一阳开泰万彚涵春是为上吉呈送验明发过都布按三司并南昌府卫南新二县官吏折俸各色人役工食共二十万文又于十二月十一日差检校李迈发去抚州府一十五万文又陆续发过南昌府六万七千二百文本月二十五等日差河泊吴松发去九江府一十万文仓官许乔发去饶州府一十万文仓官陈日望发去吉安府一十万文各遵依行使除以后铸积陆续分发各府另报外合先呈报等因到臣据此案照先准戸部咨该本部覆戸科给事中周　题定议条式四事题奉圣旨疏通钱币乃足民良法依拟通行天下着各抚按官设法经理一体开铸与本地方旧钱相兼行使务在便民毋致劳扰私铸的严行禁治工部还各降以式铸成之日着呈様来看并有无通行縁由查实奏报钦此钦遵备咨照依本部题奉钦依内事理转行司府一体钦遵施行准此随经备行布政司刋给榜谕及通行司道府州县卫所等衙门一体钦遵查照并行该司遵照明旨作速议处设法开铸与本地方旧钱相兼行使务在便民毋致劳扰并严禁私铸縁由通详报夺随据右布政使何子寿呈准本司咨该本职看得钱法事宜统行海内执要者固极经纶之大然徳意敷宣贵协情俗奉行者当尽节目之详况今时值草创工艺未精民志未定若不乗时利导随事曲防何以昭永乆之美利而广浩荡之恩泽哉所有开铸应行事宜拟合列款呈详等因到臣详批照行去后今据前因该臣会同巡按江西监察御史张　议照钱币乃生财之大道而鼓铸又疏通之良法江西地瘠民贫日中为市多用米糓盖金银甚寡而钱法未行也兹者仰荷皇上轸念民艰俯从部科之议广为开铸复又颁降钱式以便遵行由中及外同轨同文民志既定而民用自前矣臣等敢不仰体圣衷竭力修举发行之日街衢鼔掌称快谛观民情可保无滞所据本官先后议报开铸事宜臣等叅互部议条式覆加详议除行该司一面举行并将后铸新钱陆续分布各属申谕官民一体行用外所有应呈様新钱一千文并应题请事宜合就摘款奏报
　　计开
　　一议开局江省诸郡幅员省会乃其宅中之地今议即于省中开局俾各府环聚铸造不惟事体归一且免盗铸者乗机蠭起查得先年省城开局铸钱坐落顺化门内后因停铸且值都司大造军器局房不足改为副局今军器分造于各卫所二局空设已久中所存者惟敝械破甲数件而已似应移入副局收贮其正局两邉廊房二十八间可容辏砌炉座中房二层计六间可为委官住息行事之所前池后井取水甚便日后炉治盛行再为开拓亦无难也合无准将军器正局改为钱局以便鼔铸伏乞圣裁
　　一定责成议得会省监铸有右布政使总其纲南昌府同知理其目又择贤能首领等官四员奔走効劳收银收铜登记册籍无容别议矣然在各府同知亦宜前来分任若使尽驱入省不免旷废职务若使轮畨铸造一时钱难徧及盖炉座有限官难坐守合无责令各府同知每季止将存留银解司或赍真正好铜到司兑换铸成之钱解到银铜以先后完欠时日数目分别勤惰而奬戒之则职业不致妨废而钱亦自可周行矣伏乞圣裁
　　一定钱式查得戸部原降様钱一百文共重一十三两每文准重一钱三分轮郭周正字文明洁盖铜质厚重故易于全美也且以十文计之铜质工料与分银价值不甚叅差非惟民间乐于行使而私铸者颇无利益将不禁而自止矣此正古人不爱铜不惜工之说也合无申谕局中轻重大小厚薄悉照原式永永遵守倘有私意増减者容臣等以违制论罪应叅治者查照叅治其官府收放钱粮如有轻重不如式者即系私铸不得一槩混行伏乞圣裁
　　一计工料查得时价黄铜一百斤该银六两红铜点化成黄工料适足相当每钱一文计重一钱三分每一千一百文该重八斤一十五两初铸用黄铜九斤一十两四钱四分价银五钱七分九厘一毫五丝盌子锡十两价银三分七厘五毫入火销除药气水磨荡涤渣滓约折铜一斤五两四钱四分恰存前数其旋磨工役部文原开抽取民壮水夫但各役原非惯习车旋既不圆整磨泽每失轻重况有本等差使不无顾此失彼必须仍用匠作翻砂看火提鑵等匠共工食银一钱三分二厘磨钱开字剉眼穿条熏色等匠共工食银八分八厘煤炭砂罐擦钱砂烧灰隔砂杉木穿钱麻索及熏色松香牛蹄殻等项共银一钱六分三厘三毫五丝各项计算工费共银一两该铸钱一千一百文就今铜价较之每两约赢一钱相应作正支销但恐省直通铸局多铜少价值増髙又难定执合无行令该司明立文案悉照今定价值鼔铸候有増减另行呈夺伏乞圣裁
　　一议铸额准户部咨内开通行内外各省直一体开铸不必拘以定额惟剂量各处存留数目四分铸钱六分待用定限本年铸完等因查得江西存留总散数目行据十三府开报前来计算南昌府属该扣银五万六十六两四钱五分一厘九毫零瑞州府属该扣银一万八千八百四十四两八钱九厘九毫零袁州府属该扣银一万五千一百七十四两一分一厘八毫零临江府属该扣银一万六千六百二十三两二钱六分四厘七毫零吉安府属该扣银三万六千六百七十九两五钱一分五厘八毫零抚州府属该扣银一万八千六十五两七钱三厘六毫零建昌府属该扣银一万五千三百四十五两九钱三分九厘五毫零广信府属该扣银二万三千一百三十三两一钱一分八厘五毫零饶州府属该扣银三万四千五十三两四钱三分一厘八毫零南康府属该扣银一万六千四百九两九钱四分六厘七毫零九江府属该扣银一万一千四百四十二两九钱九分九厘四毫零南安府属该扣银一万六千四百八十五两一钱一分八厘三毫零贑州府属该扣银二万八千七十一两九分七厘二毫零通共该扣铸钱银三十万三百九十五两四钱九厘七毫零但开局之初铜工既少手艺尚生见今未满五十炉每炉每日未满五百文即以百炉为率每炉千文每日止得十万文每月该铸钱三百万文每岁该铸钱三千六百万文共约准银三万六千两以十岁计之方得铸完一岁所扣之存留也所据前项银两似难一岁铸完但今日作不辍工多加炉炉多加铸监铸官如有迟悞容臣等遵奉钦依事理岁终叅劾伏乞圣裁
　　一议旧钱准户部咨内开前代旧钱各处地方行使已久民与相安俱照旧用数目准折务从民便不得擅为低昻阻挠成法等因节奉圣旨着各抚按官设法经理一体开铸与本地方旧钱相兼行使务在便民毋致劳扰钦此查得江西一省原非行钱地方近该前任都御史杨　要得疏通钱法与民兴利聴民前到别省行钱处所收买前来发卖毎银一分准行八文意甚善矣而百姓竟不乐从臣接管后复申前案扩八文为十文又谕令新钱七文兼旧三文而百姓阻塞如故臣等细询之盖由贩户鲁华杜林等前去各省贩钱惟欲多得利银不顾美恶甚至用银一钱收钱二三百文者质轻铜假字文磨糊皆系民间私铸原非前代并我朝所铸制钱各商惟见官府不为主张辄腾怨谤而不知穷民自食其力岂肯以有用之物易无用之钱耶不然何新钱一出而民争趋之不暇也今若强民兼行仍恐并其新者而阻之且又与明旨所云务在便民毋致劳扰之意有违矣但查此辈所贩之钱不下万金资本既多宜其情之急急也合无念其皆为皇上赤子勅下该部查议准行布政司将鲁华等见在贩钱除铅锡不堪外毎觔比照黄铜量增价值尽行收买镕铸改作新钱则非惟各商不至失所而伪钱既销新者益行矣伏乞圣裁
　　一议收发臣等照得钱法之行须敛散得宜上下一体行使然后可以流通而民乐于从也查得江西钱粮除一切解京之数不便收钱外其存留银两扣留盐税薪俸工食等项但系在于本省流转支用者皆令银钱相兼收放此犹地方诸臣可以酌量径自施行者也至于本省王府禄粮岁给不下十万余金使非银钱兼发则又有窒而不通之处然此非臣等之所能强者伏望勅下该部再加查议通行本省各王府知会一体遵行则既开其源复导其流虽欲不行不可得矣伏乞圣裁

　　报丈勘各卫所屯田疏

　　题为稽查章奏随事考成以修实政事据江西按察司督理屯田佥事霍与瑕呈奉臣案验万厯四年十月二十九日准戸部咨该刑科等科都给事中等官严用和等题前事款开一件理财事该都御史曹　等条奏屯田事宜本部议行各省奏报一行江西巡抚杨　巡按李　接管张　原限万厯三年二月终回销至今未报前件该本部查得江西原限过违一年有余合再改限万厯伍年四月终完报等因覆奉钦依移咨前来案仰本道查照原行作速完报等因奉此案照先奉巡抚江西都御史杨　案验准户部咨该南京都察院都御史曹　题前事本部议覆恭候命下本部移咨各邉督抚备行各管屯佥事等官查照奏内括地之法将各镇屯田总括四境算其里数逺近计其田数多寡然后画圗编号鱼鳞文册悉造主名各地若干以人认地以地计田以田计粮内除城郭道路堡塞村落及水冲沙压与民地之外要见应种应科田地若干顷畆中间地土厚薄不一无过三等屯地稍薄者仍照旧幇贴一二尚余地畆除纳粮外有遗漏者仍令入粮若牛具地畆取其上等中等者免纳银两亦量入粮果系下等薄地略可耕种者方令上纳牛具银两三分内有将官侵占数多除量给飬亷外即便退出招人认种各邉抚按将清理过屯田除原额之外要见增出地畆若干粮石若干造册奏缴青册送部查考等因题奉钦依移咨前来案行到道并蒙巡按江西等处监察御史侯　案验奉都察院勘札准户部咨该吏科给事中杨　题为敷陈未议以仰裨圣治事款开清理军屯以足兵食本部议覆移咨都察院转行各省直清军御史备行屯田司道等官吊查各卫所屯田食粮册籍要见某卫原额屯地若干该征粮若干今止实征粮若干如果额数不足要见因何事故有无以熟作荒以肥作瘠其逃絶屯丁遗下田地的系何人承种是否隠漏强占逐一查究明白以前应追子粒姑免追还如有前弊干碍势豪有力之家应拏问者拏问应叅奏者叅奏仍将查处过数目縁由造册奏缴等因题奉钦依咨札本院案行本道俱经通行遵照清查勘报外该本道查得江西卫所屯田坐落本省各府属县及直隶东流建徳二县地方洪武永乐年间拨军下屯开垦每军领种一分每分三十畆岁纳子粒米六石弘治十六年奉钦差科道亲临丈量额外多余者作为新増余田升纳轻赍折银逓年照数催征给作官军粮饷大约田有定区人有定■〈亩么〉粮有定则册有定籍失额者千无二三拖欠者石不升合今照都御史曹　　所议盖有见于边镇地土寛广等则不一遗漏之数既多侵占之弊日甚欲尽总括之法以收强富之功一则曰各邉抚按二则曰邉臣加意似与腹里稍殊盖塞下陆地千里一望平阳画圗编号计算为易本省屯田军民错杂山湾水曲峻岭斜坡大段不过数畆即间纳粮民田如贑州一卫田地坐落兴国等六县散落四郊不在一区总括乗除之法较之邉壤势自悬殊非但画圗不易抑亦丈量为难呈乞俯念南北异宜移文转达止遵敷陈未议后案册报及经督委各府清军同知南昌府顾其志袁州府林万韶吉安府戴桂抚州府徐楠建昌府钱捧盈广信府林敬冕饶州府蒋建南安府康诰贑州府李梧督同各该卫所掌印管屯官吊取食粮屯田册籍亲临地方将各原额官军并田地顷畆额数逐一清勘明白重复逐段丈勘得江西都司所属南昌等三卫并吉安等十一千户所及额拨守御龙泉百户所各原额并新増田地通共五千四百七十一顷三十八畆四分三厘该纳子粒米麦一十万一千五百四十六石四斗二升五合五抄六撮九圭原额新増俱存粮石岁征无欠合将丈勘过各卫所原额新增及坐落地方屯田顷畆总散各数并见今承种军舍姓名造册缴报等因到臣据此查得接管巻内先准戸部咨该南京都察院都御史曹　　题为理财事内开前项括地之法又准本部咨该戸部都给事中光　等题为清查邉腹屯额及厘正洲荡芦课以裨国计事内开通行各省直及邉镇督抚并咨都察院转行各巡按屯田御史备行各屯田道吊取各卫所老册备查原额军人若干每名原额屯地若干见今何人承种逐一挨出亲自丈量要见与旧额有无相合侵夺者即追还官首出者免其问罪额屯既清着实整理若有抛荒召人开垦原系成熟督率耕种每岁终将行过事迹依期奏报等因又先准本部咨该总督侍郎谭　条奏为恳乞圣明讲求大经大法以足国用以圗安攘以建久安长治事内开肃屯政本部议行各省直抚按严督各司府屯田该道与管屯都司备查所属屯田额数多寡与其丘段界限兼并者追夺还官占种者治之以法等因俱经备行该道清查縁由在巻续准咨开一件理财事考成改限完报又经查催去后今据前因该臣会同巡按江西监察御史张　覆查得本省屯田原额新増具在册籍并无失额亦无抛荒况军民杂处山湾水曲畸零散乱较之邉方旷野委有不同既经该道委官查将原额新増各数开报前来合行回奏又查得先准都察院咨为乞省繁文以节浮费事内开奏缴各项文册止备查核或巡抚造而巡按免造题奉钦依遵行在巻今照前项文册系共一事例合归并会查相同相应臣衙门一处造缴今将该道报到逐段丈勘过各卫所原额新增及坐落地方屯田顷畆总散各数并见今承种军舍姓名备造文册奏缴青册咨部查考

　　裁革小江堡疏

　　题为因时审势议裁冗兵移补营额以固重镇事据江西布按二司守巡岭北道右叅政侯于赵副使朱茹分守南贑叅将郭坚呈奉巡抚南贑右副都御史江　牌开前事照得贑属地方先因广省用兵黄乡未靖节经题奉钦依于龙南定南安逺信丰四县适中处所建立小江城堡设把总一员统领贑营官兵一枝驻札防御今照龙定等县地方俱各安定黄乡已建县治又设把总领兵在彼则小江堡官兵似为冗滥及照此兵原系贑营拨发即今本营复经题发一枝往长宁县防守镇兵日减将来未免积弱可虞相应撤回前兵合营操练备仰二道即会分守南贑叅将郭坚查议通详以慿会议施行等因依奉行据贑州府申称巻查先为议设营堡防御官兵保安地方事隆庆六年九月二十六日蒙分巡岭北道副使黄翼案验奉巡抚南贑都御史李　案验议将南贑左营一枝官兵六百二十员名调赴信丰龙南定南安逺四县适中切近恵潮等处地名小江堡屯札把截今奉前因看得小江堡乃各县之冲彼时黄乡未靖建堡调兵权宜暂设今黄乡荡平已建县治又有把总谢勅统兵在县驻镇则小江堡官兵似应撤回贑营操练等因到道该二道会同叅将郭坚看得小江堡离信丰县八十里龙南安逺定南各约二三百里地势辽阔路当冲剧在昔广东巢冦出没无时黄乡叶酋叛服不一时方征剿翁源河源和平等处巢贼虑恐冲突过界流害江省是以先任都御史李　议设本堡官兵把截要害不为无见迩来广地虽尚用兵相距甚逺且叶贼就擒长宁建县见奉钦依分拨贑营官兵三百余名设有把总在彼守御则长宁实当四县之界首为闽广江省之咽喉而小江堡反为腹里之地矣况长宁营与羊角水堡势属掎角脱或长宁有事可以相援龙南定南遇警三营亦足策应原设小江堡兵似为无用及照贑营居江省之上游为各营之总会所宜厚集戎兵以为雄镇查得本营先已拨调左营一枝赴小江堡驻守近又拨发长宁县一枝镇兵日渐减少即欲尽行募补又以饷额有限未易取盈所据该府议将小江堡官兵撤回本镇补填营伍似为得策但前兵既议回贑则把总冯鋭相应改调别用合无呈详候题奉明旨允日施行等因到臣据此该臣会同巡抚南贑右副都御史江　巡按江西监察御史张　议照贑镇当东南襟喉要地必宿重兵方堪弹压至其兵之或分或合则又当视其所值之时势轻重缓急为之剂量调停要求兵足民安而已有难于胶守焉者向当广界多警外患方殷黄乡桀骜内地未宁小江堡地方实当其冲移兵一营统以把总赴彼驻守诚为得策即今惠潮诸冦以次刬平黄乡贼巢近从戡定开建长宁县治拨发贑兵一枝前去彼中守御矣小江堡更属内地有兵何所用之顾是贑营实惟总会要区兵之强弱固四徼巢峒所视以向背其情者年来节有拨发兵额渐减虽今值在无虞民各按堵而豫为桑土之谋以潜消其起侮之念厚集戎兵用振威武斯实其所当汲汲圗者维此小江堡兵见在空闲足以禆补其虚可无事于外索与其徒勤召募宿兵于无用之地诚不若稍从变通移兵于有用之区之为得也臣等审度时势反复思维议将前拨小江堡兵复撤回营兼同训练只一转移之间而饷不糜于坐食兵可资以盛强为今经乆之圗似无便于此者故敢冒昧上请伏乞勅下该部覆加查议如果臣等所言不谬容令将小江堡官兵撤回贑镇合营操练把总冯鋭聴候改调别用庶事体画一镇兵日以固强精神所冲山氛可冀永息矣

　　地震疏

　　题为地震事万厯五年二月二十一日据江西布政使司分守带管分巡岭北道右叅政侯于赵呈本年二月十四日据贑州府定南县申称近自上年十一月初五日夜有地连震二次初九日又震一次十二月二十五日复震自东北来从南去当时惊异未敢申报又于今年正月三十日午时地大震从西北来声如雷鼓屋瓦响裂风随势猛人民惊愕合就申报等因到道并奉巡抚南贑等处提督军务右副都御史江　　纸牌看得地震系干灾异例该会题仰二道即便飞报抚按衙门会同具题备报到臣据此该臣会同巡按江西监察御史张　看得地道主静乃今震动不宁且连震四次事出异常此皆臣等奉职无状之所致也况贑郡向系多盗之乡而定南又系新抚之邑民志甫定人心易摇除臣等痛自修省及行所属大小臣工一体交儆共圗消弭并行该县慰谕

　　勘过原任张布政复职疏

　　题为藩臣贪黩无忌迥乖素望恳乞圣明亟赐罢斥以饬官箴事据江西按察司呈详问得犯人聂寅招年四十一岁南昌府新建县民状招寅与在官樊镜陈希武杜时际杨竒清蔡养蒙王之立熊世英各先后奉例纳充布政司吏役隆庆元年不等月日樊镜以一考叅西通寅与熊世英俱叅库攅杨竒清叅收科陈希武叅礼房各令典名缺在官邰化充书手龚文充门子向各在司供役隆庆二年三月内已故叅议甄沛署掌本司印信至六月初二日止共三个月陆续收放钱粮实止积有羡余银六百二十五两本官亲自登报循环有今回籍聴勘原任江西右布政使张柱到任叅议甄沛随将印务库蔵交付掌管后张柱查得本省岁办厯日原派各属里甲银一千八百八十四两三钱九分四厘八毫内将五百两解京余银一千三百八十四两三钱九分四厘八毫尽数印造厯日系陈希武承行伊却不合不行禀明照例通给宗仪人等以致张柱查将宗仪寡妇不必印给减扣银二百三十一两九钱二分九厘存库支用适遇初行条编差徭事例有布按二司各道门皁陶恵等八十五名将补给役过工食情由告蒙巡抚都御史刘　　批行本司彼张柱查将前扣存厯日余银并支别项银两共凑三百零六两具由呈允照数每名量给三两六钱发领讫有杨竒清被不知姓名雠人暗将今不在官王元名字告称伊索受换批常例银两情由赴告张柱处准批本府通判万言策行拘王元审系匿名将词缴报在巻及有别案见监追赃家属万丘生伊已问军监故父万太三侵欠料银数多监追无完张柱常吊严比寅与熊世英先后役满张柱查照资格将蔡养蒙王之立拨顶库缺杜时际叅西科彼张柱性刚各吏小失輙便重治又如属官赴省禀见若不依时多被呵斥领解人等赴司兑银稍有违限即行罪责以致怨言四起致蒙巡按御史顾　访闻题为前事内开张柱到任以来收过钱粮将及四十万共计所得不止万余奉新等县粮长魏仲詹等可审照磨孙莫鲁领解折银九万三千两扣银一千两因系同乡哭告止退四百两经厯张允领解四万五千两原克银五百两因在库攘禀要呈两院差门子龚文劝回止扣银三百两知事冯銮领解八万三千两扣银六百两巡检张彪章时洁等领解胖袄银共扣三百余两放王府禄粮银一万七千二百六十二两共扣五百余两下库将逺年收贮各箱银两查验或系漏报或系羡余约有一千七百余两装盛一桶盘算者库书邰化赍送者门子龚文慿樊镜受章巡检买差银三百五十两蔡养蒙王之立新叅库缺各拜见银二百两杜时际新叅西科先纳银一百两得杨竒清之八十原罪聴其招回接万太三之二百追比遂从寛缓扣厯日纸银三百六十两余剰者发卖取价礼吏陈希武可查叅议甄沛署印三月积有羡余一千三百余两本官以六百二十五两报入循环余银六百七十两存库作为公费亦取入已等因具本叅奏间张柱闻报升授河南左布政使离任去讫蒙吏部议将张柱回籍聴勘覆奉钦依咨札巡抚都御史刘　巡按御史顾　　案行按察司会同布政司及守巡等道将奏内应审应查人巻通行提吊到官并提知情该吏聂寅熊世英逐一查究各项事迹明实取具招由连人解院会勘覆奏蒙司会同提解寅等人巻发南昌府收问未报间陈希武前罪遇蒙隆庆六年六月初十日革免蒙司改行本府理刑官审勘间万厯二年二月内蒙巡按御史燕　　催行本司改行瑞州府推官蔡应科会同南昌府署印同知陈大章提吊寅等人巻到官查审间又蒙巡抚都御史凌　　牌行本司并行各官会审寅与熊世英邰化各不合畏刑妄称叅议甄沛积有羡余一千三百余两以六百二十五两报入循环余六百七十五两在库未报系张柱擅自那移支作公堂酒席士夫交际礼仪等项用费及审樊镜吐称巡检章时洁领银造解胖袄原蒙巡抚都御史刘　　公委并无行财买差王之立蔡养蒙杜时际各称叅缺之时本司俱照叅规查拨并无得受拜见银两杨竒清被人匿名告陷批行通判万言策审明由报并无招回来厯亦无纳贿情由又各执称奏内余情亦系风闻无实且各干证员役多系异省回讫或因事乆逃故有难一一拘审蒙各官看得原任右布政张柱英声劲气矫矫初官敏绩壮猷轰轰名甸方弹文之乍上诚舆论之骇闻乃今一一推详大率多无的据盖縁本官禀性太刚行事太果率属太简而似傲驭下太严而似苛故羣下兴括掠之讥而各属腾鲜终之议怨者惟欲其去传者遂以为真祸顿起于羣猜杼遂投于三至其被论之由固有可原者在也备由于本年四月内呈详本司蒙批据呈查审亦悉但紧闗人证多未到官事干具奏遽难转允仰再会同南昌临江各府掌印官查照原行会稽舆论逐一覆勘速详缴又蒙抚按两院案验开催前事备行本司牌行本府会同瑞州临江九江三府各掌印官吊提寅等逐一会勘明实详解随该本府知府周良臣会同瑞州知府胡同文临江知府周大烈九江知府李得阳通提寅等一千人犯幷请发有行文巻逐一重复查审间彼寅与熊世英邰化思得招案已定各又不合仍前因循不将前招张柱虚数银两明白执辩致蒙审看得张柱被叅事情除加秤羡余装盛箱桶卖差卖缺常例常规其中原无干涉者查与前勘无异续吊奏内人犯万太三家属万丘生到官供称伊父万太三侵欠料银数多监追年乆若有银二百两自当完官岂肯将银买免刑责又访得王府禄粮每季放支银万有余两事干人众若有扣取势难缄黙至于粮长管解钱粮扛解火耗自有原定则例岂容分外加増止有叅议甄沛于隆庆二年三月起署掌司印至六月初二日止共计三个月积有羡余银一千三百两先将六百二十五两登报循环余银六百七十两存库系张柱接管擅自用费彼寅与熊世英邰化各又不合含糊妄称张柱侵收入已及礼吏陈希武又不合妄报本年厯日减扣银三百三十两九钱致与先审数目互异再四鞫究公费正支下落又称张柱代与本司布政冯惟讷接管后或将前项支放数簿自行收存又或存之司中为因官吏更代日久以致遗失无查等语又据樊镜蔡养蒙王之立等俱称张柱委是赋性太傲绳下过刻诸所怨谤委有自来等情随该各官通勘得右布政使张柱旧在仕途颇着时望偶因钱糓之司遂揜生平之誉叅词四款情节之无指据者固已审虚存银千金支放之无巻案者尤当核实但省会交际每多于列城而本司费用恒溢于常数使其前银付之公用则是以千金为滥觞之具尚于事情可原若果充之私囊则不止一介为终身之累重于官箴有碍惟因前银无从稽考故于本官辄难定拟再照该库吏书聂寅等礼吏陈希武事干典守承行于前项扣存银两不行明立文案踈纵之咎其何能辞縁事尚无归着未便拟究盖事体既已隔越岁月更复浸移况人犯不齐未敢偏聴而各属会勘自难悬断备由呈司蒙行布政使吊取原行收支巻簿该本司会同布政司并守巡南昌道覆查奏内事情先该同知陈大章等叅审推详谓其多无的据今据知府周良臣等再行会勘亦谓事多审虚惟叅议甄沛积贮羡余与张柱扣减厯日各银两尚未明确为照官司收支钱粮分毫须有巻簿乃今前银六百余两竟无支销一字可查既难遽信为已充公费亦难径坐为果入私囊盖縁银数未经交盘遂致来厯有难定据况既岁月浸乆且复人犯不齐稽核无慿委难偏聴所据典守承行吏书不行明立文案罪复何辞但今事无归着似尚未易定拟备由通详巡抚都御史凌　　批据呈止羡余银一项事尚未明但该司所查甄叅议收银簿内原开羡余六百二十五两与交盘底册相同矣其它六百七十余两乃库吏聂寅等吐称之数夫库蔵官银全以册籍为慿据如交盘甄叅议开一千三百余两后张柱止报六百二十五两余者非公用即入已无疑若册内不曾开有此数今以库吏口吐为词将何以服人心而定情罪哉事干具奏岂容两可仰司会同各道吊取该年日收簿并交盘册再加磨对要见原开羡余若干报过若干余留若干有无册籍厯厯指实即了然可决矣具由速报又蒙巡按御史燕　　批据勘张布政被论事情各干证事乆逃故不能拘审者即尽称为无据似矣若积贮羡余与扣减厯日银两系库吏与礼吏聂寅陈希武等所亲报者证有活口查无着落此将何以解也虽厯日银查有借支工食一节而未登巻册者即羡余止开一半之意各吏俱在供报已明乃以承行不立文案罪之不知银归于官而肯容吏之立文案乎事干回奏难持两端该司速再行各官通勘明确一并招解审夺蒙司抄呈备行本府会同瑞州临江九江各府掌印官审勘未报节该户科等衙门题行吏部咨札巡按御史张　案行本司催行本府知府周良臣会同瑞州府知府金照临江府知府周大烈九江府知府李得阳复吊寅与陈希武熊世英等人巻簿册到官重复查审与前相同蒙看得库吏聂寅熊世英书手邰化礼吏陈希武各系典守承行人役于前项官银扣存之数俱不明立文案及至提问鞫审之时又不明白供报俱属不法但事犯革前姑拟不应罪名其西通吏樊镜收科吏杨竒清西科吏杜时际库吏王之立蔡养蒙门子龚文审无相干似应免究具招呈蒙本司查详间又该吏科等衙门将觐察届期乞勅当事宪臣及时完报以伸纪法以肃大典事具本奏行吏部覆奉钦依咨札巡按御史张　案行本司即会布政司将右布政张柱被论赃迹情罪逐一查勘明白通详以慿会题等因蒙升任按察使金立敬查得原任右布政张柱被论各项事情据前招俱审无干而羡余一节今又止称书吏口执未查据簿册明确欲遽成断终属欠妥牌行吉安袁州二府掌印官会同赴省提取寅等一干人证及将始末文巻收支交盘等册详勘明确取具归一招由觧详间又该刑科等衙门奏行本部覆奉钦依改限咨札巡按御史张　案行本司将张柱被劾事情催行原委官员刻限会勘明白速招解详蒙司催行吉安府知府张振之袁州府知府郑惇典移闗约会赴省提吊寅与熊世英等一干人巻并原收银交盘底簿到官公同逐一查审寅与熊世英邰化各又不合仍前妄称未登羡余银两系张柱公堂支用致蒙审得张柱被论四款事情其加秤羡余装盛箱桶等项俱与先行各官所勘相同委无实证及审礼吏陈希武供报该年分原派厯日银两除解京并印造厯日支用外实止扣存银二百三十一两九钱二分九厘尤恐不的复吊本司印钤厯日底册掲查相同前银委系呈允支补司道门皁役过工食并各吏典等役俱经审明无容别议惟叅议甄沛所存羡余银两一节备将本司日收并交盘底册逐一掲查得已登循环六百二十五两系在该年五月二十三日张柱未到任之前先已登簿明白其未登六百七十五两各簿俱无开载及照该库交盘底册查无司堂印钤亦难全信复鞫寅与熊世英等各称前项未登羡银系张柱陆续支作公堂酒席士夫交际礼仪等项费用不系侵收入已再三隔别覆审无异相应查照那移官用科断将寅等问招解司覆审蒙批据招只慿吏书口执终未见确有明据且那移公用复拟追赃果否与例脗合仰吉安府会同袁州府覆审的确限十日内详夺行间又蒙巡按御史张　牌行本司即催原委各官作速会勘归一明妥通详以慿复核会题各委勘正官务令完报至日方许离任入觐随蒙本司催行知府张振之会同知府郑惇典复议得张柱被劾事情俱有成案其羡余银六百七十五两俱聂寅等亲招縁库蔵出纳礼仪交际非外人与闻既无交盘册籍可查除吏书人等之外别无可慿鞫问等因具由呈司蒙署印副使庄国祯会同布政司署印右布政使何子寿分守带管分巡南昌道叅政卢仲佃吊取各犯覆审无异将寅与熊世英陈希武邰化问拟不应杖罪具招于万厯四年十月内通行呈解蒙巡抚都御史潘　　批据招奏内未明事件止羡余银六百二十五两也而其银乃系甄叅议所积则交代之时必有簿籍可证甄叅议若尽登簿籍张布政必不敢私自支销如甄叅议不登簿籍则更有说矣事干具奏不妨详慎仰司再审报夺巡按御史张　　批审据聂寅等执称甄叅议署印积有羡余银一千三百两交代时系自已登报循环果尔则当全数登报以明心迹何故留银六百余两以为张布政侵费之资耶今称张布政将作公费支用果尔亦当明白支销何无一字在巻及公私簿籍无一存耶再四诘审诸役众称登报循环委在张布政未任之间则前银之无下落在诸役恐亦不得辞其责也事干回奏遽难轻允该司仍将各犯严鞫前银下落如果公费支用要见的有何据登报循环果系何官或系各犯侵欺亦即究拟另招解夺毋枉纵缴蒙司牌行南昌府推官常居敬会同同知顾其志建昌府推官毛在提吊寅等人巻簿籍到官审究寅等方称叅议甄沛署印三月积羡止有六百二十五两本官亲自登报循环此外并无余银在库其前招未登循环银两原系虚坐实无公堂支用情由及将簿籍逐一查对委无所据蒙看得张柱赋性刚方立身峻絶率属太简已开众怨之门驭下过严遂起羣猜之口物议虽多自取而赃私无一可慿除各款已经先案审明无干无容复议至于羡余一节审系叅议甄沛署印三月积羡余银止有六百二十五两当自报入循环已在张柱未任之先也诸僚当面交盘册籍见存无异并无一千三百两之数止縁风闻之过遂尔迁就其说以为减写数目侵银入已其将何所据耶若果有之在叅议甄沛当即总报入循环矣岂有止报一半复留一半并不立一文案以为后来者侵费之资万万无是理也若不慿交盘册籍而止据一二吏口报其何以服人心而定情罪耶及审众口称寃询之公论称屈至今是非已定心迹益明别无余情将寅等仍照前拟具招解司覆审无异取问罪犯议得聂寅等所犯陈希武除革前罪名不坐外与聂寅熊世英邰化俱合依不应得为而为之事理重者律各杖八十俱有大诰及遇蒙恩例通减二等各杖六十聂寅熊世英陈希武俱吏各照例纳米邰化系民审稍有力折纳工价各赎罪完日与供明樊镜等各查发还役宁家照出樊镜等俱供明免纸聂寅熊世英陈希武各官纸银二钱邰化民纸银一钱与各赎罪米工价银聂寅熊世英陈希武各三两邰化一两二钱俱发南昌府追收贮库照例纸价类买奏本纸转解米工价银八分类解济邉二分存留备赈通取库收缴其先招原任江西右布政使今被论回籍张柱那移官用银六百七十五两重复会审委系虚报之塟合候会奏定夺吊来文巻簿册送回备照等因到臣据此查得接管巻内先准都察院咨准吏部咨该本部题看得巡按江西监察御史顾廷对劾称江西右布政使今升河南左布政使张柱贪黩无忌欲要罢斥一节为照本官扬厯中外素称清正向遭伊庶人之横挺然不屈时论伟之今据所劾赃私狼藉何其不自爱惜一至于此必须行勘明实以服其心以正其法合候命下一面将张柱行令回籍聴勘一面移咨都察院转行江西巡抚都御史会同巡按御史通将奏内人巻提吊到官逐一查究如果是实会本具奏不止罢黜仍当照例究治以示惩戒若系过于严刻致生谤议亦要虚心办理不得拘于成案等因覆奉穆宗皇帝圣旨是钦此钦遵备咨前巡抚都御史刘　　依奉案行江西按察司会同布政司各掌印守巡等官提吊人巻从公会勘未报续准吏部咨为稽查章奏随事考成以修实政事本部移咨开催查勘原任江西右布政使张柱被论贪黩不职縁由立限回销等因该前巡抚都御史凌　　杨　及臣接管屡行督催去后今据该司招呈到臣除批行将聂寅等照罪发落外该臣会同巡按江西监察御史张　看得原任江西布政司右布政使升河南左布政使被论回籍聴勘张柱厯官素着劲节过事亦有担当但驭下过严处已太傲遂致怨生多口究竟实无染污已该臣等节次驳勘又经司道会委多官核审并无入已赃私今公论既明浮议已息原论事情似出风闻相应昭雪若复拘泥原叅则奏案终无完结之期矣如蒙伏乞勅下吏部再加查访如果臣等所勘非谬将张柱议覆上请定夺惟复别有施行

　　巡按养病疏

　　题为按臣患病事万厯五年四月十二日据江西按察司呈据经厯司呈抄蒙巡按江西监察御史许子良案验为患病危笃不能供职恳乞天恩放归调理以延残喘以圗补报事照得本职奉命巡按江西自出京以来正值严冬冲冒风寒饮食不调致患脾疾沿途问医调治无效力疾入境交代柰縁乆泄伤脾精尤耗散四体尫羸即今寝食并废昼夜怔忡瞬息不止头目昏晕胄脘上下结成痞块势甚危笃询之诸医咸谓内外俱伤纵或得生必非旬月可疗治之少缓则元气耗尽药无所施为此除具奏外拟合就行为此仰司抄案呈堂照案事理即便转呈巡抚衙门照例题请放回原籍以便就医调理等因具呈到臣据此为照巡按御史系一方风纪之司百责攸萃必须精神完固体力康强乃克任事御史许子良方当强仕之年正可宣劳之日止因去冬触寒逺涉致伤脾气兼以赴代悤廹无暇调摄节据各司道差回人役俱称本官患病未痊臣窃谓其难于赴代矣续闻本官交代臣又幸其宿疾既瘳共事伊迩岂意病后加劳展转虚弱代事甫毕辄复迎医臣询之医生万宗孔等掲称脾胃虚损完糓不化中气下陷木邪克土等因审其形势委非旬月可愈夫原本官力疾趋代之心实有鞠躬尽瘁之义乃今乞归情非得已查得节年巡按患病俱该巡抚官代奏臣恐躭延日乆危殆可虞而按务繁滋丛挫为虑非惟于本官有损而揆之地方事体亦有未宜者故敢勉为题请伏望皇上俯赐矜察勅下该部查议将本官放回原籍调理候病痊之日赴部聴用仍勅都察院早为推补前来供职则本官仰荷天地生全之恩而地方亦允有赖矣

　　保留方面疏

　　题为保留给由兵备道员事据江西布政使司呈奉臣批据江西按察司呈准本司整饬九江兵备道副使魏体明闗称本职年四十七岁福建福州府侯官县人由进士嘉靖四十四年七月内初除直隶苏州府吴县知县行取赴部升刑科给事中升兵科右给事中升工科左给事中丁忧回籍守制服阕起送赴部复除本科左给事中升今职万厯二年四月二十六日到任扣该万厯五年三月二十五日连闰实厯俸三十六个月三年任满例应给由等因奉批仰布政司查报依奉行准按察司牒称查得本官厯俸三年庶绩克底所有给由似应准从但九江为西藩要地而兵备乃统辖専官本官责任既重实难离任等因到司准此该本司覆查得副使魏体明厯俸三年例应给由但该道为江防要区而兵备有弹压専责地方倚赖难以暂离合无呈乞照例题请保留等因到臣据此案照先准吏部咨该本部题今后在外大小官员三年六年给由果有兵革灾伤地方重寄许抚按官合词奏留又准咨开在外官员除方面府佐照旧赴京有事地方照旧保留又准咨开一复外官考绩之制在外抚按官以后方面府佐官考满查系地方果有紧急重大事情势难离任者方许奏留差人赍缴牌册若无事地方仍令赴部考核毋得一槩奏留违者聴本部并该科叅治各等因倶题奉钦依移咨前来通行遵照外今据前因该臣会同巡按江西监察御史许子良看得副使魏体明器宇谦冲施为缜密治扼江湖之会■〈扌东〉阅精明而意气潜消乎隠慝地当水陆之冲综理周悉而寮属仰藉其成功清积牍以杜吏胥之奸筑遥堤以遗利赖之泽三年任满考最允宜但长江巨浸向称伙盗之区而地瘠民偷尤属多事之郡防御诚为急务弹压不可无人势难离任相应奏留伏乞勅下吏部再加查议容令本官在任支俸管事将任内厯过事迹照例造册差人赍缴惟复仍令赴京给由

　　保留府佐疏

　　题为保留给由府佐官员事据江西布政使司呈奉臣批据南康府申详推官呉邦年三十五岁浙江杭州府钱塘县人由举人除授应天府六合县儒学教谕升今职万厯二年七月初三日到任扣该万厯五年六月初二日止抚州府申详推官徐得祯年三十五岁直隶镇江府丹徒县人由举人除授今职万厯二年八月十三日到任扣该万厯五年七月十二日止各连闰实厯俸三十六个月三年任满例应给由等因奉批仰布政司查报依奉查得各官任内问理过刑名及转奉查盘过各项事件倶已完结明白并无违碍及照各官自莅任以来承委分猷咸切倚赖迩因地方缺官推官吴邦见委督造抚州建昌铅山广信饶州五所浅船推官徐得祯该府正值多事见委署掌金溪县印务俱难暂离相应保留乞照例考核等因备呈到臣据此案照先准吏部咨为酌议考课之法以肃吏治事内开在外官员除方面府佐照旧赴京有事地方照旧保留聴抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据各府申详前事就经批司查报去后今据前因为照有事地方保留官员例该抚按官会题适巡按江西监察御史许子良告病回籍接差御史赵　未任该臣考核得南康府推官吴邦执法不畏强御绰有担当禔身每谨细微絶无瑕滓署篆则所至起扳留之愿而发建昌侵渔之弊尤征其明谳狱则随事有平反之功而剖安义沉抑之寃咸服其识抚州府推官徐得祯以平易之心而执特乎三尺之法故令行而民不怨以岂弟之政而致审于一介之微故守峻而人可亲久居狱讼之乡不替质成之愿厯署冲疲之邑咸懐借寇之思既经查核明实应准给由但南康抚州二府俱系多讼之地各官承委勘问迄无宁日况当升取员缺见今各有委署遵奉明例府佐有事地方照旧保留免其赴京除令各官照旧支俸管事外伏乞勅下该部再加查议如果臣言不谬将各官免其赴京照例造完牌册经自差人赍缴赴部覆核施行

　　报枭示宁州山贼疏

　　题为山贼啸聚刦财杀人叅究失事官员以惩怠玩以靖地方事据江西按察司呈奉臣牌行依奉会同各司道吊取原获宁州贼犯除陆续监故外其见监杨辰保情真罪当枭示允宜合候处决等因到臣据此案照先准兵部咨该臣题本部复议得前项贼犯詹孔舜等久据山谷剽刦乡村流毒两省近又敌杀官兵罪不容诛兹者巡抚都御史潘　　莅任之初即调发兵将指授机宜使积寇悉擒地方宁谧功可嘉尚所据各官功罪合候命下将卢仲佃准与开俸仍移咨吏部与陶幼学李台一体纪録邓子龙越省擒灭多贼其功甚难合先量赏仍与纪録嗣后有功加衔久任贼犯詹孔舜等移咨江西巡抚会同巡按御史即便处决照例枭示各该被害地方等因题奉圣旨是邓子龙赏银十两詹孔舜等着即便会官处决枭示钦此钦遵移咨前来就经案行该司即便查呈巡按衙门约期会决续据该司呈报贼犯詹孔舜等四十四名陆续在监病故奉文斩首枭示外止余杨辰保一名见在及称未奉行文之先巡按御史张　已经任满候代境上新任巡按御史许子良入境告病未经至省本司已经呈详蒙批径呈抚院定夺等因该臣看得巡按御史许子良委果患病具疏乞归代者未有期日钦依处决人犯乆待必皆瘐死若不明正典刑似非法纪牌行该司即便呈送候决去后今据前因该臣公同都布按三司并守巡各道左布政使刘继文按察使张梦鲤副使王象坤郭孝右叅议王问臣佥事周思敬署都指挥佥事朱家将张应科等覆审得见在贼犯杨辰保系积案巨寇死有余辜随于万厯五年四月十九日押赴市曹照例处决枭示合就题报

　　乞休疏

　　奏为哀痛过伤宿痾増剧乞恩俯容休致以延残喘事伏念臣于去年三月谬蒙皇上拔擢滥厕名藩比因病体不支具疏陈乞未蒙矜允特赐温纶臣感激天恩誓以死报力疾冲炎六月趋代偃蹇离披不能成礼此前任都御史杨　所目击者任事之后努力加餐气縁志帅力以心从交承以来庶几强勉窃云幸矣不意有同胞兄潘伯骧原任湖广桂阳县知县忽于今年七月初九日病故伊子潘弁阳扶柩东归舟过江省臣迎至五里之外拊棺哭之不觉过恸昏眩仆地移时方苏跟随员役扶掖归署脏血洞下两足麻木延至半月方能步履曾未几何而扶柩之侄又客死贵溪矣闻讣之余惊痛几絶夫以手足天性叔侄至情一月之间父子俱殒少有人心者必难为生而臣以旅邸之人猝遇非常之苦以最苦之事加之积病之人臣其何以堪之忧郁成痞饘粥不甘入夜怔忡达旦不寐躯殻徒存精神已离舍矣况臣孤处异乡汤药不便纵未即填沟壑必非旦夕可瘳纵能勉强支吾必多荒堕职业江右巨省政务颇繁非臣养痾之地也伏望皇上察臣狗马之疾悯臣狐兔之私特赐矜原放归田里则臣未死之年皆我皇上再生之恩也臣不胜感激祈望之至

　　潘司空奏疏巻五

　　●钦定四库全书

　　潘司空奏疏巻六

　　（明）潘季驯 撰

　　○督抚江西奏疏

　　减免站银疏

　　题为敷陈末议以仰禆圣治事据江西布政使司呈奉臣批据江西按察司驿传道副使王象坤呈先奉臣案验前事仰道即查所属某驿递座站红船各若干只每船水夫若干名每名工食若干船铺什物若干俱原系作何出办廪粮过闗各若干自奉例清查之后各项拨给或省拾分之几见贮何库堪否抵作下年之用免泒于民并查各驿座站等船今当因时裁减若干水夫工食若无差用或遇修理动经岁月止应船头看守其余水夫不宜槩取滥支及将各项站银酌量冲僻以后年分应否减编若干俱要议处妥当造册具由详报等因依奉行查间本年玖月拾壹日又奉本院案验为查处驿递银两以昭圣恩以寛民力事仰道即将备去部文题奉钦依并后开条欵内事理一体钦遵通行查照施行奉此就经催查据南昌等府回称查过所属驿递万厯元年起至今止支剰余银并万厯六年免泒及以后年分减编各数目呈报到道随该本道查得南昌等府属南浦等肆拾驿拾贰递运所额编夫马工料船铺过闗廪给等银共壹拾万零陆百伍拾伍两伍钱玖分玖厘贰毫捌丝贰忽柒微捌纎内驿传项下编银柒万叁千柒百陆拾捌两伍钱捌分柒厘贰毫捌丝贰忽柒微捌纎均徭项下编银贰万陆千捌百捌拾柒两零壹分贰厘向因差使浩烦以致供应艰苦自奉例清查之后冒滥裁革各驿递应付较前所省数多除夫马养瞻差役者工料全给查无扣存外原系征银在官临期雇募并船铺过闗廪粮每年共该银伍万壹千陆百贰拾柒两贰钱叁分壹厘壹丝今查未奉例以前万厯元年正月起至叁年捌月止共支剰银贰万叁千陆百贰拾玖两捌钱柒分叁厘奉例以后万厯叁年玖月起至伍年玖月止共支剰银陆万壹千陆百零叁两柒钱柒厘总计节省巳过拾分之伍节省既多而编额如故似非与民休息之意若照节省之数而过为裁削倘或丰歉不常又非求为可继之道今该本道遵奉本院案验逐项裁酌船只则查见在与停造之数以为减存铺陈则分水站旱站之冲以为多寡水夫则计船而定撑驾之役闗廪则酌费而定经制之规偏累者曲与调停耗斁者稍为厘革共计驿传项下减编银贰万肆千肆百捌拾壹两玖钱肆分柒厘零实编银肆万玖千贰百捌拾陆两陆钱叁分玖厘零均徭项下减编银叁千伍百贰拾柒两贰钱壹分贰厘实编银贰万叁千叁百伍拾玖两捌钱贰项共减编银贰万捌千玖两壹钱伍分玖厘零实编银柒万贰千陆百肆拾陆两肆钱叁分玖厘总计减编将及拾分之叁矣再据前项支剰余银比今议见编实数除敷壹年支用尚有赢余但查支剰数内已征在官银肆万玖千伍百玖拾玖两叁钱未完民欠银叁万伍千陆百叁拾肆两贰钱捌分若将未完之银槩抵免泒之数恐逋负催征不及驿递供应难支不无官民交病今查驿传项下见编实数正与在官余银相当合将万厯陆年分驿传项下站银肆万玖千贰百捌拾陆两陆钱叁分玖厘零尽数免征即以在官余银壹省通融裒益抵充支发系均徭项下银贰万叁千叁百伍拾玖两捌钱仍行征泒补足壹年支用万厯柒年以后通行查照今议减编数目每年征泒银柒万贰千陆百肆拾陆两肆钱叁分玖厘零其万厯元贰叁肆年未完余银分作叁年帯征定限万厯陆柒捌年每年完银壹万壹千捌百柒拾捌两玖分零完不及数者照例查叅再照各驿递驾船水夫向系编役平时闲旷坐领工食真为靡费今后各船止留船头看守余俱征银在官候奉差出水照依编定名数责令船头雇募计程逺近给值日无常差银得实用则今日之额虽减而将来之省必多俟以后年分各项支销及水夫工食积有余剰并追完前项年分拖欠余银约彀壹年支用再议免泒壹年庶民力既得寛纾而供应不至匮乏等因奉批据呈查核明悉议处允当应存应减似可凭矣但干具奏不妨详慎仰布政司会同该道再加斟酌呈夺并蒙巡按江西监察御史赵批据该道呈同前事蒙批布政司再查议详报以凭具题缴奉此该本司左布政使刘继文右布政使徐中行会同驿传道副使王象坤逐加查核各船只铺陈水夫闗廪各项应存应减数目及议将节年支剰见征在库银两抵作万厯陆年驿传项下应编之数未完民欠分作叁年帯征与夫以后年分各项支剰银两并扣存水夫工食积有余剰约彀壹年支用再议免泒壹年俱经该道斟酌停妥无容再议再照部文议将壹省站粮分别地方髙下以为减编之实縁本省各属科则不一合候临编查照轻重减免又开须将各役贴差夫马通行减免则本省原无此弊并开万厯元年以前应蠲钱粮候委官查明之日分别侵欠呈夺等因到臣据此案照先准兵部咨前事该吏科给事中杨题本部覆奉钦依内欵开一查额设经费合候命下行文各抚按通将属驿夫马支应数目逐项清查要见原额正数若干今减省若干应否量増及全复各若干叅酌停妥开具的数报部以凭覆请施行行间又准本部咨该巡抚保定都御史孙巡按御史贺会题为查处驿递银两以昭圣恩以寛民力事本部核议恭候命下移文抚按官督行该府暂将所议剰余银两准作万厯伍年支用本年免泒壹年以后照旧征解但每于年终即行查筭支剰若干积至几年约彀壹年支用有余再议免泒壹年自是率以为常用寛民力其余省府一体通行查议施行等因奉圣旨畿辅驿递疲敝至极该府银两既积有剰余准免泒壹年以苏民困各该驿递冲疲地方都着照例查议行其余依拟钦此钦遵行间又准本部咨该巡抚应天都御史宋题报奉例节省苏松等各所属驿递减编站银縁由本部议开江南站船水手工食间有修理听差动经岁月止应船头看守其余水手工食不宜一槩滥支近据嘉兴府呈详抚按见行事例直差则全给壹年守候则量行半给凡有船只处所似宜以此为凖等因题奉钦依俱移咨前来巳经备行该道查照清理续又准本部咨该巡抚保定都御史孟巡按御史刘题将河间府并天津叁卫万厯肆年以前存积见在站银抵充万厯陆年分应征之数免编壹年等因本部复议得节奉明旨轸念小民期沾减省之实恵无徒务节省之虚文凡在臣工各宜仰体朝廷恤民除蠧之至意深思公私经久之良图据实议请方可均恵小民昭苏站役若不核节省之实不究征泒之额不恤站役之累不虑后时之难而槩议壹年减编以将顺徳意将至圣恩未溥站役偏累而将来必至经行阻难公私兼病矣今将定议查核减免优恤事由开列条件题奉圣旨减编驿传原为寛恤小民这所议着各抚按官悉心查处务使民沾实恵毋事虚文钦此钦遵移咨前来又经督行该道悉心查处详报续据议呈前因批行该司会同该道重复斟酌呈夺去后今据前因该臣会同巡按江西监察御史赵看得驿递钱粮皆民膏血向来勘合滥行以致应办繁剧百姓涂炭极矣仰荷我皇上洞恤民艰屡赐严饬近年以来殊多节省然又虑臣等将顺徳意过为剥削以致他日支应不及仍累小民复从部臣之请再行查议臣等有以仰见我皇上爱养黎元慎重立法之盛心矣臣等亦恐茍且塞责事难经久故多方体访反复查核务求不负我皇上良法美意今据驿传道副使王象坤查议布政司覆核前来似为妥当计驿递之冲僻以为支费之多寡固不全拘于旧额酌厯年之省数以为裁节之多寡亦非取则于壹年其永逺减编者乃于节省伍分之内而仅减其叁似可免他年之复泒其明年免编者乃即库贮扣存之银而取以支用亦不苦宿逋之难追量留看船之夫则棍徒无坐食之费帯征拖欠之数则小民无重困之虞自兹江右壹省可岁享减编叁分之利而积之肆年又可免编壹年矣臣等细加裒筭似应依拟但前项实编支应银两俱系量出为入少有逋负便致不敷合无容臣等于毎岁终通将各属驿传银两查筭如有拖欠悉照明例叅治其给由升取等官俱要申呈驿传道查无拖欠方许准行不得市恩容隠以致仍前玩愒其万厯元年以前应蠲驿传银两候布政司查核明白分别侵欠数目至日另行具奏外今将各府属驿递船铺夫马工料过闗廪粮每年额编并节年支剰及以后年分减编实编各縁由遵照乞省繁文以节浮费事例该臣衙门备造清册咨部并摘简明数目开坐具题伏望勅下该部再加查议如果臣等所言不谬将各驿传事宜悉如该司道所议俯赐允行庶几民困可以少苏而使节亦不至有滞矣
　　计开
　　一南昌府属南浦武阳市■〈氵义〉吴城樵舍剑江邬子柒驿南浦壹所额编银壹万捌千叁百肆拾两壹分贰厘节年支剰银壹万叁千玖拾柒两贰钱玖分零今议减编银伍千陆拾陆两玖钱柒分贰厘实编银壹万叁千贰百柒拾叁两肆分
　　一袁州府属秀江安仁贰驿额编银贰千捌拾贰两节年支剰银玖百伍两捌分零今议减编银柒百壹拾柒两伍钱陆分实编银壹千叁百陆拾肆两肆钱肆分
　　一临江府属萧滩罗溪金川玉峡肆驿清江壹所额编银捌千壹拾捌两叁分节年支剰银柒千玖百陆拾叁两玖钱伍分零今议减编银壹千叁百肆两贰钱叁分实编银陆千柒百壹拾叁两捌钱
　　一吉安府属螺川白沙白下五云皂口伍驿螺川五云贰所额编银壹万贰千捌百伍拾玖两陆钱陆分节年支剰银壹万贰千柒百柒拾捌两肆钱伍分零今议减编银叁千伍百伍拾陆两玖钱捌分实编银玖千叁百贰两陆钱捌分
　　一抚州府属孔家渡壹驿临川壹所额编银壹千捌百贰拾捌两捌钱节年支剰银壹千贰百伍拾叁两壹钱捌分零今议减编银肆百捌拾贰两捌钱实编银壹千叁百肆拾陆两
　　一建昌府属旴江壹驿额编银贰千叁百伍拾伍两捌钱节年支剰银壹千伍百伍拾陆两陆钱壹分零今议减编银玖百贰两肆钱实编银壹千肆百伍拾叁两肆钱
　　一广信府属葛阳懐玉葛溪芗溪鹅湖车盘陆驿广信芗溪贰所额编银玖千陆百肆拾壹两捌厘贰毫节年支剰银柒千肆百肆拾陆两陆钱柒分零今议减编银贰千肆百陆拾两捌钱肆分捌厘实编银柒千壹百捌拾两壹钱陆分贰毫
　　一饶州府属芝山紫云龙津叁驿鄱阳壹所额编银柒千伍百捌拾壹两柒钱陆分节年支剰银陆千捌百叁拾叁两陆分今议减编银壹千陆百伍两柒钱陆分实编银伍千玖百柒拾陆两
　　一南康府属匡庐团山贰驿南康壹所额编银肆千贰百伍两肆钱节年支剰银叁千贰拾贰两玖钱贰分零今议减编银壹千叁百伍拾捌两肆钱陆分实编银贰千捌百肆拾陆两玖钱肆分
　　一九江府属浔阳彭蠡龙城叁驿九江壹所额编银壹万陆千壹百伍拾捌两壹钱伍分柒厘贰毫捌丝节年支剰银壹万肆千壹百柒拾两贰钱叁分零今议减编银肆千柒百壹拾柒两伍钱贰分实编银壹万壹千肆百肆拾两陆钱叁分柒厘贰毫捌丝
　　一南安府属横浦南埜小溪九牛肆驿横浦壹所额编银壹万贰百玖拾伍两肆钱壹分贰厘壹毫贰丝柒忽节年支剰银壹万壹千玖百伍拾陆两叁钱壹分零今议减编银叁千柒百柒拾柒两伍钱贰分玖厘捌毫贰丝实编银陆千伍百壹拾柒两捌钱捌分贰厘叁毫柒忽
　　一赣州府属水西攸镇贰驿水西壹所额编银柒千贰百捌拾玖两伍钱伍分玖厘陆毫柒丝伍忽柒微捌纎节年支剰银肆千贰百肆拾玖两捌钱叁分零今议减编银贰千伍拾捌两玖分玖厘伍毫贰丝捌忽陆微捌纎实编银伍千贰百叁拾壹两肆钱陆分壹毫肆丝柒忽壹微
　　以上各府属共额编银壹拾万陆百伍拾伍两伍钱玖分玖厘贰毫捌丝贰忽柒微捌纎节年支剰已未完银共捌万伍千贰百叁拾叁两伍钱捌分今议减编银贰万捌千玖两壹钱伍分玖厘叁毫肆丝捌忽陆微捌纎实编银柒万贰千陆百肆拾陆两肆钱叁分玖厘零
　　该兵部覆奉圣旨该省处置驿传减编免编事宜极为停妥潘季驯赵耀实心爱民能奉行朝廷徳意着吏部纪録擢用所奏都依拟其拖欠带征分数准尽行蠲免以苏民困

　　慎选县令疏

　　题为慎选县令速赐铨补以安民生事据江西布政使司呈奉臣牌开近报各县正官行取升任事故等项员缺数多民社重寄不可缺人作速开报仍将地方繁简难易逐一分别以凭具奏等因依奉查得近报新建县知县詹沂丰城县知县顾九思髙安县知县王焕新喻县知县李大吉金溪县知县唐本尧俱奉行取进贤县知县俞嘉言万载县知县徐一唯庐陵县知县方肯堂俱升任东乡县知县刘朝鸣广昌县知县林廷讃俱丁忧及查浮梁县知县李际春向因地方失事论降武寜县知县胡东阳龙泉县知县锺沛言永丰县知县陆充龄安仁县知县顾应龙徳化县知县冯颕瑞昌县知县张灿俱先经考察论劾去任各员缺俱未铨补等因及将各县繁简难易分别具呈到臣据此案照先为前事该臣行司查报去后今据前因臣窃惟安民莫先于县令而致治尤在乎得人然地有难易民有醇浇不易民而治不择地而施此可责之于伟器通才而非所以语中人也近准吏部咨为恳乞圣明俯念东南重镇申饬台宪职掌慎用郡邑倅令以肃法纪以安地方事该本部覆南贑都御史江题节奉圣旨这分别地方繁简以为考核升迁等则原系祖宗旧规在今日尤为要务依拟行各抚按官着即便分欵注拟明确开报你部里还再加斟酌题请施行其繁简有消长不一的亦令随时开报还遵照近旨立限与他钦此钦遵除即行该司道查报外臣有以仰见我皇上首重郡县慎用人才盛心矣然因地考人固当较量于成功之日而随才授任尤宜斟酌于未官之先江西地方向称多事盗贼之出没无常防御不可少懈钱粮之逋负颇积征输务须及期较之他省正官尤难久缺所据该司开报缺官县分内新建丰城髙安新喻金溪进贤庐陵浮梁捌县非冲即繁向系甲科注选仍乞照旧推补龙泉广昌瑞昌东乡安仁伍县近称寜谧不敢括渎俱望早赐选除勒限赴任至如武寜万载贰县与寜州万山聨络地险民顽素称盗薮近虽分设营哨地方颇安而堤防抚捕之责全在有司吉永丰系财赋之地徳化县当水陆之冲以上肆县臣以为非甲科不可而司铨者每以甲科数少分布不及辄复求之举贡举贡之间岂敢尽谓其无人哉但精力疲于累试之余志向靡于资格之限以昏庸之姿处凋敝之地才弱者恒多废事途穷者每至失已其能自拔于等夷者拾壹耳甲科之向进未艾自爱者固多而其威令易行成功者必倍间有甘心于暴弃者亦拾壹耳况人情趋向炎凉异形见甲科则赫然惮见举贡则泄然弛而在凋敝之民其情状又有不可言者方今夏秋之间正当新科进士推选之期故臣敢及时陈乞伏望勅下该部再加查议如果臣言不谬将前武万等肆县正官俱于新科进士内推补如已经选除举贡仍为更调转移新建等捌县龙泉等伍县亦乞早赐除补前来供职庶分理得人而治功自起抚字不失而凋瘵可苏矣其余难治县分尚多但皆见有知县容臣徐观其政另行查议

　　更调县令疏

　　题为议处冲僻地方更移县令官员以饬吏治以安民生事据江西布按二司守巡岭北道右叅政侯于赵副使向程呈详奉臣牌行照得寜都南康二县俱为山邑向称难治近闻见任知县徐廷栋许楩各操守虽无疵议才力似觉不支相应慎选贤能就近更调庶于政务有济备仰二道即将二县各官查照议处南赣属县内何人堪以调充如贰府属县查无易于二县者不妨另行作何议处其徐廷栋许楩应合改调何县逐一查议停妥具由通详以凭会议施行并奉南赣军门牌同前事仰二道即将南赣二府所属知县员内逐一查访才守俱优堪任烦剧者二员酌拟某应调改寜都某应调改南康其知县徐廷栋许楩就移补前项员缺务在更调得宜地方有頼具由通详以凭会题施行依奉行据赣州府申称查得本府所属龙南县知县王继孝才守俱优堪治烦剧应调改寜都县但照本官歴任叁年兹当考满相应量加服俸以励后效寜都见任知县徐廷栋性资温厚廉静寡欲但刁顽之地委非所宜合无移补龙南又据南安府申称查得本府所属南康县当水陆之冲最号烦难而崇义县僻在万山之中民稍殷而事甚简今南康知县许楩守固未玷而才诚歉于理烦崇义县知县邓璇操持既慎经理素优若使互相调用诚得其宜等因各备申到道该二道会看得南赣二府属县惟寜都甚烦南康极冲均之民俗黠悍钱粮逋负必得才力优裕者方称其任今寜都县知县徐廷栋南康县知县许楩守虽无议才果未逮以领二县委属未宜龙南知县王继孝崇义知县邓璇才堪剸剧器可投艰各治本邑俱有余力据议寜都以龙南知县王继孝南康以崇义知县邓璇各调任委为得人及查龙南崇义蕞尔小邑僻在壹隅事简讼稀颇称易治就以徐廷栋补龙南许楩补崇义各缺似亦妥当合无呈乞早为题请庶为地择官不因人废事二县或可登诸理矣等因到臣据此案照先为前事已经备行二道会议通详去后今据议呈前来维时巡按江西监察御史赵未任该臣会同巡抚南赣右副都御史江议照为地贵在得人量才斯可称职茍以拘挛寻常之才冐当冲繁刁悍之区不早及时为之更置则非惟官其邑者终无以全器使而政事之隳废日甚钱粮之逋负愈滋后来将更难于为理其于吏治民生所系非浅鲜也今赣州府寜都县知县徐廷栋南安府南康县知县许楩服官以来案鲜完牍邑多积逋虽其所守尚未有玷而领此巨县实非所堪龙南县知县王继孝崇义县知县邓璇操履介洁既足黙戢乎奸顽而才识优长尤堪剸理乎冲剧所据该道府查议以王继孝调寜都县以邓璇调南康县其龙南崇义员缺即以徐廷栋许楩补之授任必求其称烦简各量其才臣等再三博访委各得宜是诚南赣今日之急务不容不亟为议处者也如蒙俞允乞勅该部再加查议如果臣等所言不谬将龙南县知县王继孝崇义县知县邓璇与寜都县知县徐廷栋南康县知县许楩各照拟更调则人才有得于器使而剧邑可望其登理矣再照寜都南康二县弊习相沿为日已久调贤以充其任固为得矣然非量加优异久任而责其成则亦无以为任事者之劝臻政治化成之效也知县王继孝见任龙南已满叁年乞恩特从优处加授以五品服俸与邓璇各久于其职责以殚心振刷用收起弊维风之功其邓璇满考之日亦容臣等照例题请庶才者得毕其能而感激图报将益奋其任事之心政事日见其修举民庶日底于康阜矣

　　清查回青招由疏

　　题为急缺上用各様瓷器事据江西布政使司呈详壹问得壹名马志大年叁拾伍岁河南开封府陈州项城县人由吏员见任江西布政司广济库太使状招嘉靖肆拾壹年间在官文尧不合投充本库书手经管一应收支巻簿瞒官作弊向未事露嘉靖肆拾伍年叁月内蒙工部照会本司烧造瓷器咨呈本部请发回青壹千斤差舍人卢锦赍解到司除将柒百斤发饶州府瓷器厂委官收用外余青叁百斤贮库隆庆伍年捌月内本司又奉文烧造将前余青内支贰百斤解厂收用余青壹百斤在库又因缺青接用咨呈本部请发回青柒百斤差千户冯纲赍解到司连前支剰共青捌百斤贮库本月拾陆等日陆续支青肆百斤解厂交用讫隆庆陆年伍月贰拾贰日又支青贰百壹拾斤发厂接济止存青壹百玖拾斤在司俱系文尧经手登记数日役满未到攅典陈以通承行在官库子涂秀罗祖陈奉周栢看守明知回青贵重之物自合禀官收入银库如法安置造入交盘册内稽查为当各就不合抬入铜钱库内收贮本年捌月内奉诏停止烧造随该管厂委官九江府同知洪一夔将前发回青贰百壹拾斤解回本司贮收银库连前共该实在余青肆百斤万厯贰年贰月内蒙巡按御史燕行司查将前数呈院报部讫本年叁月内因雨连绵钱库墙垣倒塌以致原贮回青壹百玖拾斤压埋在下比文尧与陈以通及去任库官王之屏各不合不行禀明修理盘检陈以通役满回家讫万厯叁年捌月内奉巡抚都御史杨议行钱法蒙司令文尧与王之屏及今役满在官攅典曽镇辅督押涂秀等到库盘钱发用因见回青压埋在地涂秀等止将成块青拣出用桶装盛仍贮钱库其余散碎俱溷在土渣内比文尧与涂秀等各不合不照原数检足秤收王之屏曽镇辅各亦不合不行觉查万厯伍年叁月初玖日志大到任管事本月内本司奉文烧造至贰拾伍日蒙司署印叅政卢仲佃行库要将回青查发该厂令文尧查数间涂秀罗祖陈奉周栢思得钱库检出青斤收贮既久未经秤验造入交盘册内及见志大新任与在官攅典杨相拨叅未久不知首尾要得买匿乗机侵盗各又不合共将银陆两伍钱送与文尧又不合故违司衙门书筭久恋衙门事发有显迹情重者民发附近充军事例枉法接受入已就将钱库收贮回青隠匿不报希图日后侵分止将该厂转回收贮银库青贰百壹拾斤开具揭帖志大与杨相各亦不合不行查明据凭文尧开揭送堂陆续支发该厂听用讫比因叅政卢仲佃升任缺官署印通呈详允咨行本司叅议王问臣于肆月初肆日到任暂署印务查得青斤仅供目前头运之用责令造作科吏书查数具稿咨呈系在官吏计成密书手宫隆承行各不合不行细查文巻的数遂凭本库前报数目于本月初陆日具稿送堂判案至初拾日给文批差承差李福咨呈本部随蒙查得先该巡按御史燕原呈余剰回青肆百斤见贮司库今开止存贰百壹拾斤先今开报数目不一题奉钦依咨行巡抚都御史潘备案行司通提查究将文尧查审又不合不行从实供报致蒙吊取节年收放回青底簿查出前青壹百玖拾斤原贮铜钱库内随蒙亲诣查阅委存壹桶在库当即秤兊共计壹百柒拾捌斤拾叁两尚该余青壹拾壹斤叁两溷在土渣未经淘洗文尧涂秀等各又不合不行明白声说随蒙行委南昌县知县李得佑理问所理问石世安会审文尧涂秀等各又不合隠下买求受赃实情不行供出问拟文尧涂秀罗祖陈奉周栢安置不如法通减贰等徒罪志大与杨相计成密曽镇辅宫隆各不应减等杖罪具招呈司转详本院奉批据招尚多未究回青系殊方难得之物不以收入银库各役已懐图便侵盗之心及至行查匿不以报其情状益露矣据云库屋倒塌要见是何年月拣寻秤兊又不即将检足恐亦遮饰之词不足凭也计成密等不查巻案信凭该库文移中间似有通同情弊仰司再审明确具招解院以凭覆审实在回青仰行刘布政会同徐布政逐一淘洗洁浄躬亲秤验具数并结报查蒙本司左布政使刘继文右布政使徐中行亲诣钱库督令本司经厯陈汶理问丁汝翼南昌县典史童艮押同库子将前青逐一盘检尤恐辩验不真复拘景徳镇官厂淘青匠在官方创捌用吸青磁石于土渣内细加磨拣吸出回青壹拾壹斤叁两连前■〈扌东〉出共足壹百玖拾斤之数收库听用具结缴报又蒙行委知县李得佑理问石世安将志大等会审文尧涂秀等各又不合仍前隠情不供止认失于如法安置照依原拟徒杖具招呈司连人呈解本院覆审奉批据招回青俱在似与安置不如法致有损壊律文欠合及审文尧等俱系积年恋库人役拟徒未尽其辜仰司再议详夺蒙司仍行理问石世安会同南昌县知县李得佑吊取志大等重复鞫审文尧方纔供认违例受赃匿数不报涂秀等用财买匿希图侵分等情致蒙看得文尧经管收支涂秀等役専看守始以漫置钱库各犯委有图便侵盗之心继而用财买求匿数不报则其奸欺情状可见青虽见在罪则难逭引拟遣配方为尽法计成密杨相曽镇辅宫隆俱有主典承行之责不但失于觉察尤属怠玩俱应问革以示惩戒马志大委系新任相应拟罪还职将志大等取问罪犯外结得每银壹两值钞捌拾贯招结是实壹议得马志大等所犯文尧除违制与涂秀等俱除不应各罪不坐外文尧合依受财枉法者无禄人壹百贰拾贯之上罪止律绞系杂犯准徒伍年涂秀罗祖陈奉周栢俱依有事以财行求得枉法者计所与财坐赃论伍百贯之上罪止律各杖壹百徒叁年马志大计成宻杨相曽镇辅宫隆俱依不应得为而为之事理重者律各杖捌拾马志大等有大诰与文尧俱遇蒙恩例通减贰等文尧减去壹年止徒肆年涂秀等肆名各杖捌拾徒贰年马志大等伍名各杖陆拾马志大系官计成宻杨相曽镇辅俱吏各照例纳米宫隆系书手审稍有力折纳工价涂秀等肆名系库子俱无力查照近例发该县收管做工文尧免徒定发附近卫所充军终身拘佥妻解发遣招达兵部知会马志大等各赎完日查发马志大还职计成宻杨相曽镇辅革役宫隆涂秀罗祖陈奉周栢俱革退照出文尧枉法接受涂秀等赃银陆两伍钱系彼此俱罪之赃合入官原隠匿未报回青壹百玖拾斤招称先后检淘已足原数候烧造支用通取库收收管缴计成密杨相曽镇辅吏札涂抹附巻合问未到陈以通王之屏另行提结具招到臣据此案照万厯伍年陆月初捌日准工部咨该本部题据江西布政司咨呈前事该本部看得该司呈请乞要倍加给发回青以备急用一节为照回回青料贡自外夷藏之内库乃贵重之物原非民间所有既查上年巡按御史燕呈称余剰回青肆百斤见贮司库今据该司呈称止余贰百壹拾斤先今开报数目不一系干钱粮相应查究所据该司今请回青事在紧用相应酌给恭候命下本部移文内承运库拣选回回青捌百斤领出装箱封固差官赍付江西布政司交割连前余存回青收贮严密听候该厂委官亲行支领监放应用仍备查原存回青肆百斤縁何今开止存贰百壹拾斤务查的确改正如有情弊径自究问以后凡遇运解瓷器到京仍要查筭某项某器该用回青若干共器若干共享过回青若干明白造册缴报查考等因题奉圣旨是这青斤支剰不明着抚按官即便查明具奏钦此钦遵除差武功中卫千户李铎赍送回青该布政司交割外合咨查照施行等因到臣随经备行该司一面遵照原行酌量秤发督令委官严加验放以后凡遇运解瓷器到京仍要逐件查筭用过青料总散数目造册报部查考并究旧剰青数有无侵盗情弊招详及节经驳查去后今据前因除先报回青已行左布政使刘继文右布政使徐中行躬亲秤验具结报臣委足原数臣又复经吊取人巻逐一研审外该臣看得文尧等恋库多年狡诈百出慢藏钱库已有图便之心隠匿回文益露扣侵之状论青虽未入已原情实有可疑坐候遣配更复何辞计成宻杨相曽镇辅宫隆俱系承行吏书自宜查核明实虽无通同之弊难逭玩愒之愆拟杖似轻允宜黜革马志大到任甫及浃旬原情尚可末减再照原任左叅政今升云南按察使卢仲佃右叅议王问臣各有署理之责俱乏秤查之明但因司官之署代无常以致案牍之仓皇易舛仲佃未及呈部遽以擢行问臣署仅越辰輙从成案俱非原经首尾之官罔知支剰多寡之数合无姑从矜贷惟复量加罚治除批行该司将马志大等监覊恭候题请至日施行外伏乞勅下该部再加议覆如果原拟允当将各犯查照遣配发落卢仲佃王问臣拟议上裁

　　考核守令疏

　　题为遵例考核给由正官事据江西布政使司呈详奉臣批据九江府申详本府知府李得阳年叁拾玖岁直隶广徳州人由进士除授浙江金华府兰溪县知县升南京户部云南司主事考满赴部升本部江西司署郎中事主事改南京吏部稽勲司署郎中事主事遇蒙恩例实授本司郎中升今职万厯贰年陆月拾壹日到任扣该万厯伍年伍月初拾日止连闰实厯俸叁拾陆个月任满例应给由广信府铅山县申详本县知县陆梦熊年肆拾壹岁浙江绍兴府余姚县人由进士除授福建建寜府建安县知县调今职抚州府宜黄县申详本县知县廖希元年叁拾陆岁湖广衡州府桂阳州蓝山县人由进士除授直隶徽州府祁门县知县调今职俱于万厯贰年肆月贰拾陆日到任除前任厯俸不计外扣该万厯伍年叁月贰拾伍日止各连闰实厯俸叁拾陆个月叁年任满例应给由等因俱奉批仰布政司查报依奉行据该府县查得各官任内经管接管督征过各年一应钱粮俱已完解纳获批单附巻并无粘带未完违碍縁由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京听抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据该府县申详前事就经批司查报去后今据前因该臣会同巡按江西监察御史赵考核得九江府知府李得阳地当吴楚之阨闗简卒缮船而跳梁之谋自寝郡连江湖之总汇筑堤树障而胥溺之患已祛铅山县知县陆梦熊居官必勤必慎而施为若驾轻车御民有法有恩而守已常坚介石宜黄县知县廖希元事纯于再试之后清戎核赋而逺迩颂其精明守定于久任之余厘费赈饥而闾阎戴其抚字各官既经叁年任满俱应给由但见奉明例正官免其赴京除令各官照旧支俸管事外伏乞勅下吏部再加查议如果臣等所言不谬行令各官造完牌册径自差人赍缴赴部覆核施行

　　遵照条编站银疏

　　题为审编驿传事据江西布政使司呈奉臣牌催驿传夫差文册缴报等因奉此案照万厯叁年捌月初壹日奉前巡抚江西右副都御史杨案验准兵部咨该本部题车驾清吏司案呈查得先该本部奏准天下驿递夫役拾年壹次审编自嘉靖肆拾肆年计今万厯叁年又及拾年之期例该审编合候命下本部通行浙江等处并南北直隶府州有巡抚处行巡抚无巡抚处行巡按御史各委官亲厯州县将原编各驿递夫役文册吊取到官逐一磨勘原额旧数若干消乏若干明白酌量某人丁粮相应某人丁粮消乏某人堪以作正某人堪以作贴应编者编应替者替务要审勘明白以近就近从公编造不许卖富差贫致民嗟怨审编之际里书作弊最为害人须要用心稽察承委官员如有怠慢悞事及审编不公人情不便悉听抚按衙门应提问者提问应叅奏者叅奏审编完毕将编佥过夫役姓名置造过马驴船车数目造册奏缴清册送部查考等因题奉钦依移咨前来案行本司查照施行并蒙巡按江西监察御史张案验同前事俱依奉行间该本司查得驿传夫差隆庆肆年捌月内奉前巡抚江西右副都御史刘案验准户部咨为酌议差役事该本院题内开本省应编两京会同馆并山东保定等处马价地方隔越有司不肯一体追征以致经年逋负不得以时起解济用水马等役则又编头户贴户以数拾户而朋为壹役募役则给由帖取讨工食穷乡下邑之民不能抗城市积年之势户户被扰鸡犬不寜其害尤甚臣愚拟将各项差役逐一校量通计壹岁用银若干止照丁粮编泒开载各户由帖立限征收在官分项解给往年编某为某役某为头户某为贴户今一切革之其银一完则终岁无追呼之扰而四民各安其业等因本部覆奉钦依通行遵照今奉前项部文相应请详查照委官审编或遵见行条编征银解给等因具由通详随奉前任都御史杨巡按御史张批照见行条编事理造报依奉今将所属州县各应编驿传夫马价银总散数目备造文册见在合就呈报等因到臣据此该臣会同巡按江西监察御史赵看得驿传夫役旧系拾年壹次审编其编泒则有头户贴户之异其承役则有亲当募当之殊里胥易于为奸州县难于稽核诚有如部文所云者先该都御史刘酌议题请该部覆奉钦依每州县止照通邑丁粮均泒征银在官分项解给一向遵行官民两便似应照旧征银不必重复编审及照见奉明旨清查驿递严革冒滥支应银两自可减省该臣等已行驿传道督行各府委官着实清查务从节省见在查明另疏题报再照条编之法固为简便而拖欠之弊难保必无近该兵部题覆福建都御史刘具题催征站银事例通行遵照在巻合无容臣等查照遵行责成驿传该道督行各府州县将所编驿递站银及协济银两上紧征完依期解给如有拖欠容臣等即照京边钱粮事例将各掌印及经管佐贰等官分别叅奏降罚庶站银不致逋负而驿递可免困累矣

　　乡兵擒斩刼贼功次兼请申严保甲疏

　　题为明火刼杀事据守巡湖西道右叅政陶幼学副使吴从宪呈详壹问得壹名艾锦叁年叁拾岁吉安府永丰县人状招有阵杀贼首朱子明原籍南直隶人先年恩到见获王春元为男系徐州人朱子明能造首饰积惯弹唱与同王春元前来江西地方凑遇锦叁与见获艾燕壹杨庆捌陈聪贰张忠叁陈学用未获艾顺拾徐南楼王明贰即王南湖刘前园王纯玖李明柒艾鼎壹刘两峯江孝仔同阵获杀死毛乞肆毛乞陆艾茂伍徐兴玖艾兴柒傅兴柒张进相艾东宰艾兴玖艾锡叁艾燕叁艾顺柒艾顺伍王春贰王寅壹刘志陆刘申壹刘聪贰陈聪肆刘甫叁艾和捌张匡伍俞文贰毕受壹范隆贰王春肆乐安县住芦溪坳叁人鬼名和尚张飞南山并失记姓名壹拾陆名各以打造首饰木铁泥水等匠生理万厯伍年不等月日往来庐陵县致仕乡宦副使杨储家佣工透知本家门路及积有金银首饰酒器银两要得伙刼窥伺日久因守巡道转奉抚按衙门案验申饬保甲严谨未敢举发至捌月不等日朱子明对众说称本宦家居离府玖拾余里幽僻易为聚刼就为首纠合锦叁杨庆捌王春元艾燕壹陈聪贰张忠叁陈学用并艾顺拾徐南楼王南湖刘前园王纯玖李明柒艾鼎壹刘两峯江孝仔各不合伙同毛乞肆等共陆拾贰人约于闰捌月初壹日晚到地名桐江松山偏僻处所会集砍竹为鎗彼因一时乌合人心不齐延至伍更时分方到杨乡宦门首撞开大门明火放铳呐喊入屋惊散男妇搜刼财物将箱笼抬桌等件用刀砍碎及将本宦不在官男监生杨应禄文引扯碎丢弃在地当有已被杀死义男奉竒喊呌惊醒四邻该都保甲鸣锣顷刻遂集乡兵罗兴龙钦龙曹荣罗家隆周受岳郭文清钦鳯锺福刘懐清懐潮邹受拾庄贯壹观贵刘守奉彭清松周兰贰等并本宦家丁杨勤华勤贵及奉竒等叁千余人各执器械围住房屋奉竒奋勇当先执鎗突入与贼对敌彼锦叁与杨庆捌王春元艾燕壹陈聪贰张忠叁陈学用艾顺拾等各又不合与朱子明毛乞肆等故违强盗杀伤人枭首示众事例就将奉竒用竹鎗戳死砍头悬挂牌坊上随将刼得金银首饰银两分收藏系腰间溃围突出罗兴龙钦龙曹荣等奋勇将贼首朱子明及伙贼共叁拾陆名俱杀死又沿途赶杀壹拾名并生擒杨庆捌壹名乡兵曹荣罗家隆周受岳郭文清亦被各贼鎗伤手额等处彼锦叁与王春元艾燕壹陈聪贰张忠叁陈学用等俱各弃赃逃走乡兵当拾得各贼丢弃刼分金银首饰盘盏银钱器皿段疋等件共值银叁百余两并前扯碎文引俱付本宦收回讫又拾得遗下见获雨伞拾陆把布袋捌条有今不在官里长杨灿杨应初同庐陵县捕兵人等将杨庆捌及众贼遗下见获腰刀壹把竹鎗壹根为旗红布被壹床小布袋壹件俱解赴本县巡捕主簿唐继元揭报本府巡捕通判张明化随报分巡道副使吴从宪着令各官差兵缉捕间本宦令不在官杨贵备情赴分巡道告准批行府县追捕余党查明功次主簿唐继元随至本都查验得曹荣罗家隆周受岳郭文清俱系竹鎗所伤旋已平复及差不在官捕兵罗审等沿途山谷四散追寻捉获王春元及于本县伍拾贰叁肆都检获被杀贼尸壹拾躯连前阵上杀死贼尸俱斩首级共肆拾陆颗用木桶装盛并将腰刀竹鎗等物解赴分巡道转行本府知府张振之查验并议各乡兵临阵擒斩功次的数由报蒙府勘明前情呈道吊取杨庆捌王春元审实并将应赏应恤縁由呈报守巡贰道又该通判张明化备将前情呈详巡抚都御史潘奉批天明盗散最易踪迹且据称伙党颇多岂能一一逃避仰兵巡道查照原行上紧严行督捕王春元姑缓其刑细细询探必得其情务求的确毋令遽毙也缴蒙道将杨庆捌王春元并贼首级肆拾陆颗前获腰刀竹鎗布被布袋并议赏縁由于本月拾贰日解赴本院审实复行南昌府推官常居敬建昌府推官毛在将贼犯杨庆捌王春元并贼级肆拾陆颗审验委系真盗取结具由回呈本院蒙于本道前呈由内批审据杨庆捌吐称伙盗情真王春元系朱子明恩男亦似无疑矣复行推官常居敬毛在覆审及勘验首级俱称真确夫以他省邻境流贼陆拾贰人乃被杀者肆拾陆人生擒贰人功亦烈矣若非该道平日申严保甲之法何能有此故弭盗莫如保甲也仰将发回首级悬示贰犯究招速夺未获贼党严行挨缉奉竒妻子给银贰拾两以为埋葬之资有功乡兵从重赏赉缴行间知府张振之通判张明化又密差不在官兵快左镇李审等前去永丰地方缉获锦叁与艾燕壹及毛乞肆在官男毛丑仔艾茂伍在官妻田氏徐兴玖在官妻髙氏艾兴柒在官妻李氏傅兴柒在官妻罗氏张进相在官妻谢氏杨贵又执出前拾雨伞布袋各呈送到官转解分巡道解赴本院奉批覆审贰犯输服无词据供谋刼縁由及同伙人数俱与杨庆捌等所报相同仰道作速究招详夺未获贼犯严行挨缉缴随蒙贰道牌仰推官常居敬吊取贼犯再加研审取具归一供招解道覆审转报又蒙庐陵县差不在官捕兵曽珊夏朝拏获陈聪贰张忠叁陈学用解赴分巡道并发推官常居敬将锦叁等研审前情无异看得艾锦叁等以四集无赖伙党刼杀横恶极矣相应枭示乡兵罗兴龙等协心从事奋勇冲锋临阵斩获多人功殊可嘉相应分别重赏再照府县掌印巡捕各官俱有地方之责难免失事之愆然保甲之法奉行惟谨乡兵之立简阅最精以致杀贼有功保全无失功浮于过尤当叙録招解到道叅看得强贼艾锦叁等与贼首朱子明等俱以手艺受雇出入杨氏窥伺之心非一日矣卒然凑遇又皆相与熟识故啸聚共有陆拾余徒明火入屋刼财杀人若非乡兵奋勇阵杀多人则流毒之祸未知所终即今虽存壹贰扶伤余冦势必不久此实各乡遵行保甲之明验也合应照格充赏以示激劝再照府县掌印巡捕等官地方失事本当叅究但奉行保甲申饬素豫于平时故暮夜有警收功遂成于一旦将锦叁等取问罪犯壹议得艾锦叁杨庆捌王春元艾燕壹陈聪贰张忠叁陈学用所犯俱合依强盗已行而但得财者不分首从律皆斩决不待时系重刑牢固监候会审转详待报处决仍照例枭示贼妇田氏髙氏李氏罗氏谢氏审非刼赃所娶与见在贼男毛丑仔俱发落各寜家照出艾锦叁等原刼乡宦杨储金银首饰盘盏银钱器皿段疋等赃乡兵拾回俱付本宦收明见获贼仗贮库备照有功乡兵照格给赏首级肆拾陆伙已经验发该府县悬示未获严行缉报招详到臣据此案照先准都察院咨该吏部题准条格各州县掌印巡捕官有盗至拾名者降壹级贰拾名者降贰级叁拾名以上者罢其官各兵备及该道官所属有盗合至伍拾名者降壹级柒拾名者降贰级百名以上者罢其官抚按官有隠匿不行叅奏者听本部都察院及科官叅奏重治若果地方有盗即行申报上司就便捕灭上司官若闻地方有盗即拨兵马就便捕灭者免究仍録叙其捕盗之功量多寡以为升赏等因前来准此节经申饬保甲聨属堤防外今据前因该臣会同巡按江西监察御史赵会看得盗犯艾锦叁等情罪允当除批行监候会审转详应赏应恤查照原行从重处给未获伙贼严行挨缉外为照贼徒四集刼杀横行虽系佣作窥伺之人实有伙党深入之患地方诸臣难逭罪谴但乡兵厚集一呼而至者叁千余人临敌争先一斗而毙者伍拾余众若非平时拣阅岂能仓卒应援所据各官功罪相应分别议处分守右叅政陶幼学分巡副使吴从宪俱有弹压之责能严预事之防似应照例免究仍行録叙者也吉安府知府张振之捕盗通判兼署庐陵县事张明化本县巡捕主簿唐继元虽有踈虞之愆旋收捕灭之绩似应功过相凖并免叅究者也再照弭盗之法莫如保甲臣等节经申饬每以此事稽各属之贤否有司奉行者固有而玩愒者尚多如蒙天语一字叮咛则羣情自当万分加谨伏乞勅下该部再加查议如果臣等所言不谬将陶幼学吴从宪照例纪録张振之等功过相凖其保甲之法俯从陈乞再赐申谕则地方可保无虞而臣等亦藉以逭过矣该兵部覆奉圣旨艾锦叁等即便会官审决枭示这大伙强贼当时擒斩数多据称该地方官举行保甲所致陶幼学吴从宪着吏部纪録叙用仍通行各省直地方官一体着实举行如有盗贼生发不以时捕灭滋为民害者定行重治不饶其余俱依拟

　　保留府佐疏

　　题为保留给由府佐官员事据江西布政使司呈奉臣批据南昌府申详推官常居敬年叁拾壹岁湖广武昌府江夏县人由进士除授今职万厯贰年拾壹月初陆日到任扣该万厯伍年玖月初伍日止连闰实厯俸叁拾陆个月叁年任满例应给由等因奉批仰布政司查报依奉查得本官任内问理过刑名及转奉查盘过各项事件俱已完结明白并无违碍及照本官厯任以来省会刑狱浩繁咸资平理佐郡摄篆殊于地方有禆又兼各属缺员见委署掌新建县印务似难离任相应保留呈乞照例考核等因备呈到臣据此案照先准吏部咨为酌议考课之法以肃吏治事内开在外官员除方面府佐照旧赴京有事地方照旧保留听抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据该府申详前事就经批司查报去后今据前因该臣会同巡按江西监察御史赵从公考核得南昌府推官常居敬丰仪端伟才识优深谳狱频年衡鉴不淆而神明共颂摄符剧邑奸蠧顿革而风采殊观既经叁年任满似应给由但见奉明例府佐有事地方照旧保留今查该府地当省会讼狱繁兴且本官见今委署新建县印务地方攸赖委应保留除令本官照旧支俸管事外伏乞勅下吏部再加查议如果臣等所言不谬将本官免其赴京照例造完牌册径自差人赍缴赴部覆核施行

　　自陈疏

　　奏为才识昏庸自招谴谪乞赐罢黜以全晚节事臣于本月拾伍日接到邸报内开河南府推官胡梦豸奏为庸邪大臣悖违祖制蔽塞贤路乞行罢斥以励羣工事论臣要将武寜等肆县正官除补进士及更调新建等捌县乞行罢斥等因奉圣旨吏部知道钦此先该臣查得武宁万载系盗贼之区徳化永丰系冲繁之地乞于初选甲科内铨补其新建等捌县龙泉等伍县止须照旧仍望早选一时狗马之私冐昧陈乞委属昏庸罪将谁诿至谓臣欲更调新建等捌县反复千言则臣原无此说或梦豸句读之谬耳夫臣抚江右豸官河南道里既已辽絶咨牒又不相通臣所乞者未除之县令而豸所任者乃已擢之推官揆之事体与豸亦无妨碍豸岂有憾于臣哉诚以东南雄镇巡抚重臣不宜以愚戆之人滥充其位或縁臣才望素轻愆尤崇积梦豸不欲显言其过故借此论列使臣得以微罪行耳况臣宿疾未瘳强勉任事近有同胞兄潘伯骧原任桂阳县知县与子相继客死闻讣之余惊痛几絶忧鬰成痞饘粥不甘孤处异乡汤药未便臣所以未敢言归者实以陛下生成之恩未効涓埃之报也方在逡巡劾章已至罪悔之余积疴増剧夫臣冐昧无知致见谪于隔省郡寮如此则其不能输一筹展一策以仰报陛下可知矣既不能报又不求退腼颜素食臣之罪不益重哉伏望我皇上察臣骀驽之质悯臣狐兎之私特赐罢斥别选贤能接管任事则臣未死之日皆我皇上再生之恩而江藩重地庶不致虚旷矣臣不胜感激祈望之至奉圣旨潘季驯着照旧供职纠
　　劾胡梦豸附
　　吏科题为府佐出位妄言大乖体统恳乞圣明重加究处以明分义以警将来事臣等于本月贰拾叁日接得通政使司送该河南河南府推官胡梦豸奏为庸邪大臣悖违祖制蔽塞贤路乞行罢斥以励羣工事大畧因巡抚江西都御史潘季驯奏乞武宁徳化等肆县俱用进士除补遂称季驯偏重甲科裁抑举贡悖违祖制蔽塞贤路欲将潘季驯罢斥等因奉圣旨吏部知道钦此臣等看详不胜骇异仰惟皇上留心吏治作新人才顷者因该部具题行取官员涣发纶音欲将科甲贡途不拘资格以肆分之壹壹体行取选用葢欲破格抡才风励庶职冀收政善民安之化也一时内外臣工莫不祇承徳意之恐后矣先该江西巡抚潘季驯具题为慎选县令速赐铨补以安民生事内称武寜万载二县聨络万山地险民顽素称盗薮吉永丰系财赋重地徳化县当水陆要冲要得除授甲科前来供职以安凋瘵以资抚字此其一时有激于地方之难思得人以为绥辑之计其于明旨未见背驰其于举贡原无裁抑今梦豸自以举人出身由儒学教谕推升府佐一见季驯之奏章不胜私心之忿激曽不细详其中意义真确輙敢摭拾狂言妄行诋毁反复支蔓累数千言中多冐昧乖张辩难差谬臣等亦未暇一一指摘窃以朝廷设官分职体统森然内外大小各守定分罔敢紊越季驯位列九卿奉命巡抚声望素隆即其所奏若于事理未当则庙堂之上鉴别惟精台谏之臣公论有在况季驯所奏未至乖违何俟一推官喋喋狂言懐私讪詈其于朝廷体统谓何其于臣子分义谓何若梦豸者即其出位之妄言可知其职守之虚旷即其言词之浮诞可见其心术之险邪及查上年陆月梦豸先任直隶广平府清河县儒学教谕曽奏为条陈学校急务遵复祖制申明卧碑以正士风以隆治道事奉圣旨礼部知道钦此臣等以其进言虽为出位然以教谕之官而议学校之事尚未离本等职业未即叅奏随该礼部立案讫若今之所奏则既属出位之妄言又蹈排谤之蔽习况季驯所乞者江西之县令梦豸所任者河南之推官势分既不相临举荐亦无干与即梦豸在任如果能赞襄郡政洁已守官执法明刑不负任使则彼中抚按自能遵例荐扬朝廷搜罗贤俊必为破格抡选何必呶呶然肆行辩击而急于自见耶似此狂恣之小臣大乖朝廷之统纪若不重加究治则将来躁妄之徒闻风效尤攻人扬已者接踵而至甚非所以肃官常而明分义也伏乞勅下吏部再加酌议如果臣等所言不谬即将推官胡梦豸从重处治斯猖狂郡佐有所戒惩内外百僚各安分义统纪益明人心愈肃矣

　　考核守令疏

　　题为遵例考核给由正官事据江西布政使司呈奉臣批据南安府申详本府知府陈诰年叁拾捌岁福建兴化府莆田县人由进士除授直隶鳯阳府颍州知州升户部陜西司员外郎升本部山东司郎中升今职万厯贰年拾月拾伍日到任扣该万厯伍年闰捌月拾肆日止连闰实厯俸叁拾陆个月饶州府申详本府知府黄思近年肆拾贰岁福建泉州府南安县人由进士除授袁州府分宜县知县升户部浙江司主事厯升广东司员外署郎中事升湖广襄阳府知府隆庆伍年捌月贰拾壹日到任万厯元年伍月拾伍日丁母忧服阕赴部复除今职万厯肆年捌月初壹日到任扣该万厯伍年玖月初陆日止连前任连闰实厯俸叁拾陆个月九江府彭泽县申详本县知县雷时敏年叁拾捌岁湖广武昌府崇阳县人由举人除授今职万厯贰年柒月贰拾捌日到任扣该万厯伍年陆月贰拾柒日止连闰实厯俸叁拾陆个月各叁年任满例应给由等因俱奉批仰布政司查报依奉行据该府县查得各官任内经管接管督征过各年一应钱粮俱已完解纳获批单附巻并无黏带未完违碍縁由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京听抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处续为边官厯俸已深偶因公务改调乞赐通理以便考绩以祈恩命事内开以后考满官员不论前后厯任年月多寡俱得通理等因各题奉钦依移咨前来通行遵照外续据该府县申详前事就经批司查报去后今据前因该臣会同巡按江西监察御史赵从公考核得南安府知府陈诰持身端谨御下严明综理密而百务咸兴节爱周而羣情共戴饶州府知府黄思近温恭之度谙练之才张弛悉协乎民情而欢腾柒邑防检尤严于吏弊而守絶一尘彭泽县知县雷时敏年资正茂才力更优猷为悉本于真心持守尤崇乎清节各官既经叁年任满俱应给由但见奉明例正官免其赴京除令各官照旧支俸管事外伏乞勅下吏部再加查议如果臣等所言不谬行令各官造完牌册径自差人赍缴赴部覆核施行

　　请致仕吴尚书恤典疏

　　题为遵例题请恤典以励臣节以光泉壤事据江西布政使司呈奉臣并巡按江西监察御史赵批据瑞州府髙安县申并该府儒学廪増附生员刘子立等呈称原任礼部尚书吴山致仕在家病故乞赐题请恤典縁由俱奉批仰布政司查议报依奉行准分守南昌道左叅政郑一龙咨据该府申据髙安县申据本县西南厢肆图里老刘龙吴曰湖等结查得已故乡宦吴山由嘉靖乙未科进士初任翰林院编修贰任翰林院编修叁任左春坊左赞善肆任左春坊左庶子兼翰林院侍讲掌南京翰林院事伍任左春坊左庶子兼翰林院侍讲学士陆任太常寺卿管国子监祭酒事柒任礼部右侍郎捌任本部左侍郎兼翰林院侍讲学士玖任吏部左侍郎兼翰林院侍讲学士拾任礼部尚书兼翰林院学士拾壹任太子太保礼部尚书兼翰林院学士考满加少保兼太子太保礼部尚书兼翰林院学士嘉靖肆拾年奉旨闲住隆庆元年奉诏致仕隆庆贰年内两京科道交荐起用南京礼部尚书具疏辞谢隆庆叁年覆奉旨起用具疏力以疾辞奉旨准致仕节蒙抚按荐杨又勘得本官正直在位忠厚居家厯任贰拾柒年享寿柒拾捌岁属托不行于公室义方每严于家庭存心制行允可师法于万厯伍年叁月贰拾日病故理宜转申奏闻赐以谥恤巨典庶公道昭明众情允协等情结报到县又经行准本县儒学覆查相同委应请锡祭塟之典并加赠谥之荣备申到府看得本官发迹贤科歴迁显秩古介自许不折节于权门直道事君不狥情于时态忠勤久彰于朝宁清节无间于始终起用力辞进退可法縁由具申到道合就咨覆又准江西按察司牒呈准分巡南昌道佥事周思敬闗报相同该本司看得本官学擅词宗望隆宫保直已守道绰有大臣之风退易进难允孚往哲之行清节素归乎公议醇徳特重于乡评所据呈举恤典既经按察司并守巡该道覆勘明实又查与条例相合似应俯从呈乞会题施行等因到臣据此查得条例内开为申饬恩例以杜滥冐事该礼部复议得今后两京大臣致仕在家病故于例应得恤典者本处有司即与具奏止许直陈履厯听候处分不得别加品题眩乱名实若系平生勲业隆重行谊越卓者抚按官不妨另奏等因又准本部咨为谥恤巨典请乞成风恳乞宸断杜幸觊以昭向劝事内开以后大臣在家致仕病故者各地方有司即将本官履厯縁由及病故日期申报抚按衙门核实季终类奏中间果有行业超卓公论共推及罪过昭彰公论共弃者不妨据实开列以凭本部查例议拟题覆等因俱题奉钦依移咨前来通行遵照近据该府申报本官在家病故縁由到臣已经具本题报外今据前因该臣会同巡按江西监察御史赵看得已故致仕礼部尚书吴山艺苑名流宫端硕望忠勤体国操持正而士论咸归孝友居家行谊髙而乡评素重今既沦谢委应优议但恩典出自朝廷合行遵例题请乞勅该部再加查议覆请施行

　　星变自陈疏

　　奏为自陈不职乞赐罢黜以公大典以回天变事万厯伍年拾壹月贰拾贰日接到邸报该吏部题覆广西等道监察御史朱琏等题为玄象示异恳乞圣明修实政以回天变以保治安等事内开各该衙门除四品以上并在外督抚俱令自陈等因节奉圣旨是四品以上京堂俱照例自陈钦此钦遵伏念臣年伍拾柒岁由嘉靖贰拾玖年进士厯江西九江府推官江西河南等道监察御史大理寺左右寺丞左右少卿总理河道都察院右佥都御史隆庆元年升右副都御史丁母忧未任至隆庆肆年再起总理河道隆庆陆年为奉勅勘明邳河工程等事奉旨闲住本年闰贰月交代回籍至万厯肆年叁月初捌日荷蒙皇上复起今职臣窃惟上天垂象其应不虚督抚重臣所闗非细臣当潦倒之后谬膺节镇之司性本迂疎在昔已滋于憎口才尤谫劣于今未展乎寸筹况妖氛正指女牛之墟而江右适当吴楚之会地聨山泽则乗间窃发之可虞衅起仓皇则临敌易将之恐后故庙堂先事之计诚须因地择人而臣愚自为之谋亦宜及时求退伏望皇上赐臣罢黜别选贤能速代整理庶人事可预天变可弭而圣朝大公之典益昭明于天下矣奉圣旨潘季驯着遵新命供职吏部知道

　　保留府佐疏

　　题为保留给由府佐官员事据江西布政使司呈奉臣批据九江府申详推官马贯年叁拾伍岁直隶苏州府吴江县人由进士除授今职万厯贰年拾贰月拾玖日到任扣该万厯伍年拾月拾捌日止连闰实厯俸叁拾陆个月叁年任满例应给由等因奉批仰布政司查报依奉查得本官任内转奉行委盘查清军及署徳化县印务问理过刑名等项俱各通行完报明白并无违碍议呈间又准本司分守南昌道左叅政郑一龙咨称本官呈奉抚按衙门批允委署奉新县印务縁由到司准此为照九江府属地当水陆交冲军民杂处词讼繁兴必须得人分理且本官职司理刑一应委办诸务正切倚頼今偶以地方缺官又委署掌奉新县印务似难离任相应保留呈乞照例考核等因备呈到臣据此案照先准吏部咨为酌议考课之法以肃吏治事内开在外官员除方面府佐照旧赴京有事地方照旧保留听抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据该府申详前事就经批司查报去后今据前因该臣会同巡按江西监察御史赵从公考核得九江府推官马贯才本明敏用更沉潜推鞫慎而行法较若持衡谙练深而临事真同游刃允称厥职既经叁年任满似应给由但见奉明例府佐有事地方照旧保留今查该府地当孔道讼狱甚繁谳理全在得人且近因奉新县缺官见委本官署掌印务地方攸頼委应保留除令本官照旧支俸管事外伏乞勅下吏部再加查议如果臣等所言不谬将本官免其赴京照例造完牌册径自差人赍缴赴部覆核施行

　　考核县令疏

　　题为遵例考核给由正官事据江西布政使司呈称奉臣批据广信府申据上饶县申详本县知县王炳璇年叁拾伍岁直隶苏州府昆山县人由进士除授今职万厯贰年拾壹月拾壹日到任扣该万厯伍年玖月初拾日止吉安府申据万安县申详知县谭希思年叁拾伍岁湖广长沙府茶陵州人由进士除授今职万厯贰年拾壹月贰拾贰日到任扣该万厯伍年玖月贰拾壹日止永新县申详知县龚锡爵年贰拾玖岁直隶苏州府嘉定县人由进士除授今职万厯贰年拾壹月贰拾陆日到任扣该万厯伍年玖月贰拾伍日止临江府申据清江县申详知县郭惟贤年叁拾岁福建泉州府晋江县人由进士除授今职万厯贰年闰拾贰月初伍日到任扣该万厯伍年拾壹月初肆日止各连闰实厯俸叁拾陆个月叁年任满例应给由等因俱奉批仰布政司查报依奉行据各府县查得各官任内经管接管督征过各年一应钱粮俱已完解纳获批单附巻并无黏带未完违碍縁由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京听抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据各府申详前事就经批司查报去后今据前因该臣会同巡按江西监察御史赵从公考核得广信府上饶县知县王炳璇英标玉立雅操氷坚裁决不滞于冲繁抚摩能苏乎困敝吉安府万安县知县谭希思莅政无粉饰之文照事有担当之力恩威并着逺近咸称永新县知县龚锡爵清修雅志明练长才废坠举而百务改观惠泽流而四民共戴临江府清江县知县郭惟贤丰仪修爽志趣髙明褆身凛清白之操立政切苍赤之爱俱称厥职既经叁年任满相应给由但见奉明例正官免其赴京除令各官照旧支俸管事外伏乞勅下吏部再加查议如果臣等所言不谬行令各官造完牌册径自差人赍缴赴部覆核施行

　　报建完营哨疏

　　题为山冦寕息及时计处以防后患以图久安地方事据江西按察司分巡南昌兵备道佥事周思敬呈先奉臣案验行道依奉通详批允动支布政司库贮军饷银分发寜州造完铜鼓石守备衙门壹所哨兵营房壹百间用过工料银柒百两遵奉钦依行鄱湖守备邓子龙改任驻札本处讫武寜县造完黄竹洞哨衙门壹所营房贰拾间用过工料银壹百柒拾两叁钱肆分选委南昌卫千户郎光祖充本哨官奉新县造完百丈洞哨衙门壹所营房贰拾间用过工料银壹百伍拾柒两玖钱贰分选委本卫镇抚忻忠充本哨官靖安县造完双坑洞哨衙门壹所营房贰拾间用过工料银壹百伍拾捌两选委本卫百户唐复亨充本哨官新昌县造完黄冈洞哨衙门壹所营房贰拾肆间用过工料银壹百壹拾肆两叁钱陆分伍厘选委袁州卫千户李曽充本哨官并据分巡湖西兵备道副使吴从宪呈同前事督行万载县造完黎源洞哨衙门壹所营房贰拾间又増上坪营房伍间用过工料银壹百玖拾贰两陆钱肆分壹厘选委本卫千户陈道充本哨官本洞原有该卫屯田即令本哨官兼管约束催征以上备哨共拨过各县精兵柒百名各支原额工食招募土兵叁百玖拾名各支遣回原募浙兵工食共兵壹千零玖拾名分毫并无加泒百姓各营哨马共贰拾匹又动支无碍银陆拾柒两将寜州定江巡检司移置新昌县黄冈洞与本哨官兵相兼哨守守备官合用廪粮供应火药纸札及各衙门行移体式各官相见礼节俱经议处停妥各州县义总姓名选佥已定等项縁由册报到臣据此案照万厯肆年拾贰月拾捌日准兵部咨该臣会同巡按御史张条议前事本部议覆合于宁州铜鼓石地方添设守备壹员就以所举守备邓子龙调补定江巡检司改设新昌县黄冈洞地方合建营哨新添募兵并分布哨守更管屯田设立义总等件备行江西抚按衙门悉如所议着实举行等因奉圣旨是这弭盗条议着该抚按官督率兵备道着实行不许徒以建议了事钦此钦遵移咨到臣已经案行该道遵照督行完报去后今据前因该臣会同巡按江西监察御史赵看得前项营哨等事俱奉钦依创置完备即今官兵星布防御周严逾年以来地方寜谧此皆仰仗庙谟定筭致有成效如此臣等不胜感激今将工完縁由通行奏报

　　潘司空奏疏巻六

　　●钦定四库全书

　　潘司空奏疏巻七

　　（明）潘季驯 撰

　　○督抚江西奏疏

　　分理兵巡道务疏

　　题为仰遵明旨查议兵巡道务以专责成事据江西按察司呈奉臣并巡按江西监察御史赵各案验为残虐州官故违明旨枉道旷职恳乞圣明从重究斥以肃吏治以重民生事仰司即查该司各道官有职守混杂彼此牵制或偶因事奉勅兼管后遂相沿以为故事徒费文移闗白实于该司道无干者查议呈夺以凭会题施行奉此案照万歴伍年肆月贰拾日奉巡抚都御史潘案验据守巡南昌道呈称巡道原驻省城管理南瑞贰府巡务今奉钦依加以兵备职衔移驻宁州整饬戎务该州离省数百里尽伍日之力始可巡歴一往一来动輙半月巡道事务烦冗两院审録罪囚操练兵马出巡地方阅视城池事体关涉俱应相随宁州兵备有地方盗冦之责而复以巡道事务归之不免顾此失彼查得福建福州府巡道移驻泉州议将该道事务行清军道管理合无比照该省事例转与奏请令清军道带管分巡各依职掌遵照行事又据饶州兵备兼分巡九江道呈称饶南九叁府分巡原驻省会正徳末年以来因九江府濵临大江饶州府壤界鄱湖各添设兵备壹员驻札该府其南康府属肆县议将星子都昌贰县分属饶州兵备建昌安义贰县分属九江兵备各统辖至隆庆贰年将分巡道佥事裁革叁府巡务俱改并饶州兵备兼管今本道看得九江兵道仅止九江壹府伍县及九江壹卫而已惟本道所属饶州府鄱阳等柒县兼摄新建进贤建徳等县地方绵阔文移浩繁且如鄱阳之利阳镇余干之黄坵埠安仁之邓家埠浮梁之景徳镇素称盗薮连年失事前车可鉴兵备兼巡叁府未免有查盘审録累月经旬之妨一时地方有警势难朝闻夕回必至顾此失彼且九江府属与建昌安义去饶甚逺属官贤否止凭该府官开报素未识其面貌何缘定其妍媸况地方事务与册籍等项既申兵备又申分巡俱属繁费合无将分巡道事务饶州府属并星子都昌贰县听饶州兵备道九江府属并建昌安义贰县听九江兵备道各照管理似为妥便查得潼关兵备系直隶道分巡议带管同华拾州县分巡是西安壹府两分巡也广东惠州添设申威兵备即分巡惠州地方岭东兵巡道移驻潮州止分巡潮州地方是岭东壹道两分巡也今饶九地方均为要害兵备两员各任巡务揆之事体果与贰省相同乞赐会议题请施行各缘由到院备案行司即便会同布都贰司并清军守巡兵备各道从长查议具由通详等因依奉通行各司道查议间随准布政司照会蒙巡按江西监察御史许批据饶州兵备道副使郭孝呈前事蒙批布政司会同按察司守巡各道查议通详备照到司随该本司署印副使王象坤会同各司道看得宁州去省甚逺兵备职在诘戎若令照常回省巡歴汛地既难擅离而省会刑名鄱湖防御等项事务又系该道专责在彼遥制终属掣肘故分巡兵备贰道事务必须分督始便责成但清军道兼管驿传势难再兼查得屯田道先年兼管袁州兵备驻札彼地至隆庆贰年议并分巡湖西管辖屯田道回省止理原务即今事务颇简相应将分巡南昌道务并入该道兼理为便及查饶南九叁府分巡佥事于隆庆贰年裁革彼时以九江兵备兼管直隶安庆等处事体颇多故将巡道独并饶兵壹道今照饶兵道驻镇湖濵兼护藩封若令九江巡歴中有鄱湖间阻文移之往返不便民情之谘访难周亦属未妥况安庆等处近已改属徽宁兵备道专管九江兵备事务颇简今该道议将分巡事务饶州府属与南康之星子都昌贰县听饶州兵备道九江府属与南康之建昌安义贰县听九江兵备道各管理事体委果妥当具由于万歴伍年陆月贰拾贰日呈详奉巡抚都御史潘看得事干具奏务须详慎行令本司再会穏确通详依奉行间今奉前因随该本司按察使张大忠会同布政司左布政使刘继文右布政使徐中行分守南昌道左叅政郑一龙清军驿传道副使王象坤守巡九江道副使郭孝分巡南昌道佥事周思敬屯田带管九江兵备道佥事刘鲁都司署都指挥佥事朱家将覆看得巡道专理壹方岁当亲行周歴若地方寥阔不无跋履之难或权柄中分事多掣肘之虑所据南昌道巡务浩繁既不能越数百里而遥制兵戎汛地又不敢以案牍而擅离今议将分巡事务归并屯田道兼理该道专饬兵备控驭山乡庶事有责成官民两便至于省营会操鄱湖防御俱原属分巡先因巡道移驻宁州将省城操捕议行分守道管理今既议有巡道前项会操湖防仍合改令巡道专管及查饶州兵备道向因裁革九江分巡以道务属之总理但该府系藩封要地事剧民刁去九江道里颇遥更有鄱湖隔絶在饶兵道僻处该郡乃欲其迂回逺涉不免旷政劳民在九兵道坐制彼中每事复请决于分巡常致甲可乙否今议将巡道事务饶州府属并南康之星子都昌分隶饶兵道九江府属并南康之建昌安义分隶九兵道庶事体可无窒碍各属俱便奉行今奉明旨行查委当酌议合无呈乞题请将分巡南昌道印交付屯田道兼管南瑞贰府巡务并省城会操鄱湖防御原给屯田闗防壹颗仍存该道督理屯政之用宁州兵备道请给南昌兵备闗防壹颗管理南瑞贰府地方兵事饶州兵备道仍以原给分巡九江道印兼管饶州府属并星都贰县九江兵备道仍以原给兵备关防兼管九江府属并建安贰县各地方巡务并将南昌九江饶州叁道及屯田道各勅书照依今议分理职务添入各换给壹道以便钦遵行事斯职守不致溷淆政体可期画一矣等因并据江西布政使司呈称本司各分守等道见今职务并无牵制应议事理其南昌九江贰道兵巡职务又经会同按察司并守巡各道重复查议允宜题请等因各到臣据此案照先据守巡南昌道左叅政卢仲佃佥事周思敬整饬饶州兵备兼分巡九江道副使郭孝各呈前项缘由案行该司通行会议间万歴伍年玖月拾柒日准都察院咨准吏部咨该巡按山西监察御史田题本部复议节奉圣旨二司官有职守混杂彼此牵制或偶因一事奉勅兼管后遂相沿以为故事徒费文移闗白实于本职无干的都着抚按官分定画一具奏请夺务在明职守省繁文以称朝廷尚实责成之意你部里还通行与他每知道钦此钦遵移咨到臣又经案行布按贰司通行各道查议详报去后今据前因该臣会同巡按江西监察御史赵议照宁州聨络万山饶郡濵临巨浸俱系寇盗渊薮每每乘间窃发去岁宁州山贼白昼横行该巡按御史张叅题吏兵贰部复议节奉圣旨该省抚按官前已题奉钦依将兵备官専住宁州如何又纵令安坐省城不行移住以致失事且不查究钦此钦遵又饶州淮府建昌王被盗失印虏财亦该吏兵贰部议拟俱荷皇上大奋干刚特赐黜降葢诚洞见夫宁饶多盗之地兵备官应有専责不得擅离也然以南昌兵备而兼分巡则各属不免有巡歴之行固难専驻宁州以饶州分巡而兼管九江则九江不免有巡歴之行亦难専驻饶郡况道里之相去既遥而文移之闗牒不易以附省之讼而聴理于宁州穷民累疲于跋涉以江道之事而复详于饶巡批答每苦于异同凡此之类皆属掣肘今据各司道所呈在南昌道则欲分职而任析兵巡为贰途在饶州道则欲分地而治合兵巡为壹事所请虽若异形而要其専任之心则一葢会省不可无分理之官九江可无遥制之道南昌兵备以有分巡而得安心于兵防饶州兵备以无九江而得専力于职业官不益而自足政不扰而易行揆之事体俱属允当伏乞勅下该部再加复议如果臣等所言不谬将分巡南昌道印信交付屯田佥事兼管南瑞贰府巡务并省城会操鄱湖防御而屯田闗防壹颗仍存该道督理通省并池州府各屯政原务宁州兵备佥事另铸给南昌兵备闗防壹颗聴其専饬南瑞贰府戎事并照原议所辖瑞昌及兼制湖广兴国通城崇阳浏阳咸宁平江等陆州县盗情饶州兵备副使即以见领分巡九江道印信兼管饶州府属并星子都昌贰县分巡事宜及照原议兼摄新建进贤建徳等县地方兵戎原务九江兵备副使亦以见领兵备闗防兼管九江府属并建昌安义贰县分巡事宜及操捕船厂等项原务其南昌饶州九江叁兵备官及屯田官各勅书照依今议分理职务増入各换给壹道以便钦遵行事仍申谕各官専驻汛地凡越境叅谒陪巡等项一切禁止庶分理明而职守不致溷淆责任専而事体亦无牵制矣该部覆奉圣旨

　　报擒屡奉钦依擒拏首贼疏

　　题为擒获节奉钦依照拏首盗事据江西按察司呈详问得贼犯壹名李大鸾系南昌府武宁县人状招大鸾赋性骁勇惯使刀鎗兼谙法术星命素行不良嘉靖年间同不在官妻叶氏及前案监故父李显芬投住本县别案问徒陈健荘居与湖广获斩贼首罗朝广伊见获恩男罗壹保各不合不务生理伙同前案问斩詹孔舜王友约潘起鸾潘起鳯吴子明卢本江张足伍彭贤明杨汝珰孙贵柒杨鳯鸾卢尚巍陈青云杨汝章余俊耀李位袁福玖王井郑南壹罗贰保脱逃卢矮子未获罗朝旺罗朝友杨青山黄由贵等先在阵杀死长牙仔罗朝鳯曽寅牙仔刘麻子获故温守进卢尚孙卢尚崇等出没奉靖宁武新万及湖广平江兴国浏阳等处刦虏人财放火杀人肆无忌惮嘉靖肆拾叁年拾月内大鸾伙同杨鳯鸾等打刦宁州不在官梁尚端家财物大鸾又不合故违强盗杀人放火奸污人妻女枭首事例虏伊不在官女梁氏为妾隆庆元等年不等月内大鸾又伙同前党打刼宁州戴文利熊尚位熊廷善崇阳县谢廷春浏阳县汤清肆武宁县吉万明萧贤叁邹福陆邹拾伍杨宗仁胡克义靖安县汤栻失记名■〈石喿〉坑陈家罗壹保又不合跟同罗朝广卢尚孙等打刦浏阳县不知名周家金银首饰衣物大鸾等又违前例将杨宗仁父杨挺亲属杨班杨珏杀死并虏戴文利巳省发媳孝贞熊尚位妻张氏周家妇女叁贞辛贞各到彭贤明并别案监故窝主卢尚贵等家将赃分俵虏妇各奸占为妻妾隆庆肆年玖月内大鸾又不合纠合罗朝广罗壹保等捌拾余人打刼崇阳县胡进士家金银罗段布疋衣物肆拾余担挑至卢尚崇家分俵讫杨宗仁等将情具告武宁县缉获杨汝章到官招称杨挺等系大鸾杀死将杨汝章问斩招详批允监故大鸾等照捕间彼大鸾见得官司严缉及知靖安双坑洞烂草芜泥芜庵狗皮洞等处四壁山险官兵难剿又不合商同孙贵柒等啸聚四外亡命百拾余人占据本洞众推大鸾为头目大鸾就又不合僭称都督别号清潭竖起黄旗书冩姓号头戴金顶大帽身穿红段倚折坐镇寨中出入骑马调度众贼分投地方刦掠财宝回寨交纳俱聴大鸾分赏随于不等年月调拨别案监故张本葛瑞袭等领贼壹伙打刼崇阳县乡宦刘都御史家杨鳯鸾罗朝广等领贼壹伙仍与罗壹保打刼临湘县地名萧山李罗山李思炼等家余俊耀同别案监故胡守贵等领贼壹伙陆续打刼宁州乡宦邹知县刘楚刘大坤余金秀曽荣贡向东山熊梦祥等家孙贵柒袁福玖领贼壹伙打刼武宁县不在官林自盛漆肆柒家李位等领贼壹伙打刼万载县不在官王友善等家王井领贼壹伙打刼靖安县不在官舒世英家各金银财宝当将李罗山兄李虚中邹知县幼男柒仔俱杀死及虏带李思炼义女柒妹亲女福妹曾荣贡妻王氏向东山失记名女子壹口孙贵柒等虏縳林自盛王井等虏带舒世英母陈氏幼女金秀共柒名口骡马贰拾余匹回至通城县地名土坳别案监故窝主余懋学并卢尚贵等家歇脚俱仍搬运入洞交纳大鸾将赃分赏罗壹保等及将人口收寨索赎比曽荣贡赍银叁拾两林自盛家令不知名家人赍银壹百肆拾两李思炼赍银伍拾两入洞赎回林自盛王氏福妹其余虏妇大鸾发与新昌县别案问斩强盗胡正松领卖讫万歴元年捌月内罗朝广将伊在官妾庚姐即邓氏令罗壹保卢矮子送至万载县黎源洞投今监故窝主张志停家央伊为媒卖与新昌县在官傅荣明知贼妇不合用银捌两娶讨为妻万歴贰年拾贰月内蒙巡抚都御史杨访得大鸾等啸聚出没流刦两省为害牌行守巡南昌道移文湖广上江防道会剿大鸾与罗朝广等见得浏阳县有大沩山壹座周广高险可以潜踪随于万歴叁年叁月内各带家小器械同罗壹保等搬往本山占住不时下山刦掠罗壹保又不合与罗朝广罗贰保等打刦该县廖徳兴家财物仍回至大沩山分俵蒙分巡南昌道通行府州县巡捕官兵入洞擒剿大鸾又不合与孙贵柒等持鎗杀出被千户邓子龙奋勇直前擒获孙贵柒陈青云郑南壹等各巡捕官兵陆续捕获余俊耀李位袁福玖等共叁拾余名各先后解蒙司道拟斩招详本院批允监故讫大鸾等遯至新昌县札住别案巳问斩刘亦冲地名小源荘居剏立寨栅招集前党刦掠又蒙本院见得奉靖宁武等州县万山聨络皆可藏盗题奉钦依将分巡南昌道佥事加以兵备职衔専驻宁州剿除前党随蒙本道访得大鸾等札住前荘差发官兵冲寨擒剿间大鸾与杨鳯鸾等遯过宁州卢源洞仍投卢尚贵家窝住当止获大鸾母艾氏妻萧氏并李显芬解道发南昌府收问李显芬监故艾氏萧氏官卖讫又蒙本道分调名色把总戴素亮哨总艾春等带领精兵直抵卢源洞擒获杨鳯鸾卢尚巍王井等贰拾壹名解按察司拟斩照出贼首李大鸾严行缉报具招通详随该抚院题奉钦依将杨鳯鸾等会官处决大鸾等照捕复蒙院道徧给告示悬赏招拏大鸾见得江西难以安身诡名涂巢会同詹孔舜吴子明卢本江张足伍等遯往湖广平江地名中坪等处札寨调度詹孔舜为出阵先锋头领调拨罗壹保同罗朝广等各于不等月日陆续打刼平江各县地名排埠祯村等处胡茍伍徐衍张琏张朝志刘清贵喻廷鳯湛朝昞各家金银首饰段绢布疋衣服詹孔舜等虏带先案巳给领湛朝昞女伍姑秋姑刘清贵妻王氏喻廷鳯妻李氏张朝志妻赵氏回寨各奸占为妻妾大鸾将赃俵分不等万歴肆年肆月内大鸾与罗朝广等见得平江县陈典史不时督兵追捕要得计害就令罗壹保同别案未获杨天术假称报贼诱引陈典史前到不在官丘万珂门首将本官绑缚入寨及杀伤兵众随蒙荆南等道督兵追剿方将陈典史放回随捕获罗朝广温守进等到官供报大鸾并罗壹保等合伙打刼情由在巻罗朝广等拟斩招详湖广抚院题奉钦依会决讫又蒙该省上江防兵备道将大鸾与罗壹保罗贰保卢矮子等姓名移文南昌兵巡道缉拏罗壹保隠情投入新昌县天宝乡不知名糖铺做工卢矮子思得傅荣熟识投入伊家彼伊明知有名逋贼又不合不行捕告代为转送在官族人傅以信家伊亦不合知情藏匿罗贰保逃过宁州被哨兵捕获送州监问间大鸾见得彼中事发仍同詹孔舜等携带虏妇转到浏阳大沩山屯札蒙南昌兵巡道访知具由呈奉抚按两院督行各道整兵防御相机擒剿大鸾同詹孔舜等于本年陆月拾陆日带领各贼逸过宁州双坑强占不在官王正清家屯札及到不在官王萱芳家捉妇炊饭当有队长瞿廷器等探知转报官兵追剿大鸾又不合与詹孔舜吴子明等故违前例杀死精兵陈俊夏仪詹作王坤王子先张忠郷兵王竒芳王良本齐到■〈石喿〉坑打刦不在官陈宿陆家将伊家房屋烧毁官兵追敌詹孔舜等又杀死郷兵陈有余陈禄王正春杨隆及将捕兵舒元砍作捌块大鸾等见得官兵星布复转原路潜到宁州祯村经过分投先案问斩熊守清等家住宿本年柒月初叁日大鸾等躱入葫芦洞蒙本道督兵追捕大鸾与詹孔舜等持鎗出敌杀死兵刘忠艾时益大鸾等遯入金鸡坑哨总艾春义士吴鳯萧等领兵冲进当阵杀死长牙仔罗朝鳯曽寅牙仔刘麻子肆贼詹孔舜等杀死义士吴鳯萧及官郷兵叁名杀伤壹名彼蒙巡按御史张将山贼啸聚刦财杀人叅究失事官员等事题奉明旨将该道佥事王徽猷并州县巡捕把总等官黜革降调提问随蒙巡抚都御史潘入境见得贼势猖獗督行各道调发浙兵并委守备邓子龙等领兵追剿大鸾等众议分伙各携虏妇分投往湖广平江黄秆坪及醴陵浏阳等处潜住邓子龙察知踪迹带兵扮作平人日夜兼行前到彼地擒获詹孔舜张足伍王友约卢本江吴子明潘起鸾等各州县陆续擒获彭贤明杨汝珰等共伍拾余人惟大鸾与罗壹保等知风脱逃止获大鸾先在官亲男李庆牙并虏妇梁氏呈解本道转解本院批发按察司研审詹孔舜等供报歴年打刦情由在巻将詹孔舜等拟斩虏妇给各主收领具招通详随该抚院题奉钦依将詹孔舜等会决讫又因大鸾等未获恐为地方后患议将善后事宜会同巡按御史张题准于万歴伍年正月内案行南昌兵巡道佥事周思敬巡歴各该山洞建立守备并各哨基场及督行宁州知州石汉判官丁景方申饬保甲严督各乡义总人等稽察奸细及行守备邓子龙督行杉市巡检汪希贤并各哨官兵扵汛地不时巡逻但有面生可疑之人实时拏解并拏获窝主卢尚贵刘亦冲监问本年拾月内大鸾复要探听消息纠伙报复随从大沩山潜到宁州因见地方营哨布列周宻保甲义总稽察严谨窝主又多擒灭无处潜住随假称天文推相潜到安乡黄坳店地方买酒吃饮比有党正余从易保长萧训明识认大鸾未敢下手一面跟踪一面暗禀本州岛知州石汉星夜差兵郑子章等接应及行守备邓子龙判官丁景方巡检汪希贤点齐甲长黄守隆乡兵陈时育等追赶到彼将大鸾并力擒获并于身上摉获行盗腰刀壹把一并解州具由报道转报巡抚都御史潘奉批贼首李大鸾雄骋伍年流毒两省遽尔就缚大快人心若非该道平日布置周详严行保甲何以有此仰即审明招解缴蒙州审取大鸾前项歴年打刦口词押解赴道转解巡按御史赵蒙批李大鸾巨盗就擒面审无词按察司究招详报有功员役照格议赏缴本道吊取大鸾再三研审前情明白并将诡名涂巢情由供出覆吊南昌府各起照捕文巻互核相同问拟大鸾强盗得财斩罪照例枭示具招通行解详奉巡抚都御史潘批本院面审本犯慨然直认无词赳赳之状入柙尚能令人兴畏无怪其能倡乱一方也数年以来调设兵将布置营哨皆为此贼所苦今可安枕矣据招一死犹有余辜事当具奏不妨详慎仰按察司再审招详有功员役一并议夺缴巡按御史赵批叅详李大鸾巨盗穷凶死有余罪允宜正典以快人心按察司再勘招报覆审间又蒙南昌兵巡道佥事周思敬着令宁州哨兵卢潘源察知罗壹保等逃遯踪迹禀报守备邓子龙添差哨兵王华等拏获罗壹保押到傅以信家捉获卢矮子及邓氏起行间傅以信又不合呌同在官傅以忠并未到党正萧国弼各不合依聴将王华纽结以致卢矮子走脱止获傅荣张志停同罗壹保邓氏并买免银包头簪陆根银掠壹根送本官由解本道细审各吐前情取具口词连人巻发知州石汉鞫审与前无异招详间张志停在监病故问拟罗壹保强盗得财斩罪傅荣傅以信知情藏匿罪人各徒罪傅以忠不应杖罪具招申道覆详无异仍依原拟具招通详奉巡抚都御史潘批查得罗壹保原系李大鸾伙贼曽经湖广抚院题奉钦依移文本省擒拏者仰按察司查并李大鸾原招通详缴蒙司重复查吊大鸾与罗壹保等及各原行文巻到司逐一面审歴年同伙打刦前情是的各亦输服无词及看得大鸾枭张狙诈跋扈强梁啸聚成羣日流刦乎富室据险倡乱敢抗敌乎官兵擅称都督之衔智力足以鼓众名居各贼之首邪说易以惑人驰骋已伍年一方被其荼毒窜匿徧两省羣党互为窝藏即今设备更官増兵营哨孰非为此贼计也兹幸天夺其魄思为反噬之谋羣逐而攻遂为几上之肉观其体貌委与常贼不同及审口词悉与原招相合地方之隠忧顿释余党之观望潜消亟宜与罗壹保各正典刑以纾众愤其各有功员役除获从贼哨兵卢潘源等照议给赏外捕获首贼党保兵役余从易等伍拾肆名戮力剿擒委可嘉尚相应查照原悬赏格给银示劝及照铜鼓石守备署指挥佥事邓子龙宁州知州石汉同心协计力翦祸源或侦缉窝家法网素严于平日或聨络保甲风声响应于一时各効勤劳均应纪録再照南昌兵巡道佥事周思敬虑先羣策谋出万全窝党阴除孤贼人之羽翼虚声扬纵诱反侧之归巢申严保甲之规黥冦无门以遯素习团练之法剧盗不刃而擒所当特加优异者也将大鸾等取问罪犯议得李大鸾等所犯李大鸾罗壹保俱合依强盗巳行而但得财者不分首从律斩决不待时傅荣傅以信俱依知人犯罪事发官司追唤藏匿在家不行捕告及送令隠避者各减罪人卢矮子强盗得财斩罪壹等律减等各杖壹百徒叁年傅以忠依不应事重减等杖柒拾李大鸾仍枭首示众合照例奏请与罗壹保俱及时会决未获黄由贵卢矮子俱照捕未到提结具招到臣据此案查万歴肆年正月内为擒获两省剧盗乞遵明例正法典以靖地方事据江西按察司呈详问得贼犯杨鳯鸾等招称同未获贼首李大鸾等久倚洞巢流刦两省磔人焚虏备极惨毒将杨鳯鸾等拟斩照出李大鸾等缉捕该前任巡抚都御史杨题奉钦依将杨鳯鸾等会决枭示李大鸾等照捕万歴肆年拾月内又为山贼啸聚刦财杀人叅究失事官员以惩怠玩以靖地方事据该司呈详贼犯詹孔舜等招由该臣题奉钦依将詹孔舜等会决未获贼犯严行缉捕并将地方善后事宜欵列会同前巡按御史张具题兵部覆奉钦依备咨案行南昌兵巡道佥事周思敬亲诣各该山洞将要害处所建立守备并各哨营寨及申饬保甲查编义总多方防御续据擒获贼首李大鸾并从贼罗壹保招解前来批行覆问去后今据前因除将徒犯傅荣等批行发落外该臣看得贼首李大鸾骁勇絶伦狡诈百出聚徒凭险数年之荼毒巳深此逐彼奔两省之官民俱困兹当久遯之后仍懐报复之图所幸庙堂成算已周有司奉行惟谨一涉宁州之境即如入釜之鱼郷保云屯元凶就缚罗壹保虽为伙贼实系积酋相继成擒一方大快即有未尽之党亦必闻风骇散万一堤防未豫纵使潜藏收集旧徒复逞故志去岁之祸已在目前除有功人员分别奨赏外所据铜鼓石守备邓子龙宁州知州石汉协心经画久成宁谧之功毕力摉罗遂致凶残之获南昌兵巡道佥事周思敬官兵之防御固周地方之孚信亦久巨窝既殄贼无窜伏之区保甲素严人有赴功之志渠魁授首羣丑销魂壹贼之俘获甚微两省之隠忧可释似应纪録以励其后但诸臣皆有地方之责职分所宜难以功论臣不敢渎其贼首李大鸾伙贼罗壹保肆毒有年神人共愤合照问刑条例强盗杀伤人放火烧人房屋奸污人妻女俱随即奏请审决枭首示众及比照詹孔舜等事例即便处决枭示伏望勅下该部再加议覆如果臣言不谬将李大鸾罗壹保行臣会同巡按御史及时审决枭示庶奸徒知所警惕而地方赖以谧宁矣该部覆奉圣旨

　　报蠲免过并应征钱粮疏

　　题为钦奉圣谕事据江西布政使司呈缴造完查过隆庆贰年起至万歴贰年止蠲免过并应征钱粮各数目文册到臣据此案照先准户部咨该本部题节奉圣谕近又闻各有司官催征钱粮不分缓急一槩严并又畏纵富豪奸猾偏累小民致有流离失所者朕甚悯之今后除见年应纳钱粮不免外其以前拖欠着户部分别年月久近分数多少具奏蠲免万歴伍年漕运粮米暂行改折拾分之叁以寛民力各着实奉行钦此钦遵臣等备查内府内库光禄寺各项本色钱粮例难议免外其余起运京邉本折色各项钱粮通行查明江西自隆庆贰叁肆年起运解京各项折色钱粮除诏免叁分外应征柒分者臣等议得考成之法不为不严递年解过仅能完及壹分以上之数葢人情専力于见征而带征者势不能不至于延挨故虽励精有司严峻法纪亦有所不能行者伏乞圣恩特赐尽行蠲免又查得隆庆伍年陆年各项钱粮额该全征者通融计算各省府巳完拾分之玖臣等议得前项拖欠止壹分有余若非地方水旱灾伤必从来人民凋敝即使严行峻法势将徒毙棰楚而无禆于催科者再乞圣恩将拖欠壹分之数亦赐尽行蠲免又查得万歴元年贰年钱粮除完纳捌分有余其拖欠壹分有余今蒙圣谕亦在蠲免数内但年月颇近不敢槩请尽蠲容臣等咨行各处抚按官各查所属地方果有或因灾伤或原贫瘠拾分疾苦州县从实具奏请乞圣恩亦行寛免其余各处无大灾伤地方仍照例每年带征贰分又查得金花银江西递年全完其额编江南各省府征解南京府部钱粮事同一体恩望均沾容臣等移咨南京户部亦查照前项年分如例施行至于各处原系存留本处地方以备岁支者难以悬断本部亦咨各巡抚官查核有无拖欠斟酌地方盈缩应免应征并具本奏报又各项钱粮凡在应带征全征年分数目通行抚按衙门照依各处民风土俗分别上中下户次第追征完报又拖欠数内固有巳征在官而循环未报即抚按无由查考今议通行各抚按衙门一面先将已报循环者尽数即行起解仍一面查访如有未报循环者勒限速报亦行尽数起解又议严追侵欺发遣查究侵犯贴认赃罪催征见年钱粮漕运改折的数屯粮亦准折银逐一细开条列上请候命下之日通行各省直抚按衙门督同司府州县一体遵照施行仍备将蠲免过并应征钱粮各数目造册奏缴清册送部查考等因具题奉圣旨这钱粮逋欠的原非小民都是势豪恃顽奸猾侵欺以致亏损常赋今朝廷既于例外施恩各抚按官却要严督有司官仔细查核人户等则均数减免务使小民得沾实惠仍将减免及改折分数等项刋成书册广布晓谕俾穷乡下邑咸知朝廷厚下恤民之意其见年应征钱粮分毫不许拖欠如有司官因而怠玩及姑息市恩的比旧定降罚事例倍加处治其余都依拟着实行钦此钦遵咨刋书册并准本部咨覆礼科右给事中石题备查拖欠军饷年逺者或应除豁或量带征又准工部咨覆工科给事中刘题内开隆庆贰叁肆年拖欠四司料银军器弓箭弦条段价俱全蠲免隆庆伍年陆年者每年带征叁分限叁年内通完万歴元年贰年尽数征解俱奉钦依移咨到臣就经备行该司通行遵照续据呈称遵奉圣谕并部议覆奉钦依事理查德将隆庆贰年起至陆年止除内府内库光禄寺各项本色钱粮不免外其余起运解京各部各项折色钱粮悉行照例蠲免额编征解南京府部钱粮如例施行各项凡在带征全征年分数目照依民风土俗次第完报拖欠内有巳征在官者先将巳报循环尽数即行起解如有未报循环勒限报解未完数内侵欺者严追发遣监追侵犯不许贴认赃罪见年应征钱粮俱要尽数征完漕粮改折拾分之叁每石折银捌钱屯粮俱准折银每石叁钱备造刋布简明书册通详查阅该臣详批仰将验发书册上紧刋印徧给郷民务使穷郷下邑俱得捧诵以彰朝廷浩荡之恩毋容黠胥掯匿不发查访得出定将掌印官叅究该司仍照原行备查各州县各该年分各项额征钱粮或侵或欠及应征应免各细数造册送院以凭奏缴并该巡按御史张详批各项钱粮应征应免欵议明悉即照式刋布书册徧发各属遵照俾小民咸知朝廷浩荡之恩毋容奸胥及势豪人等作弊欺瞒仍候会题明示缴随据该司呈报刋完书册徧谕讫并称拖欠军饷候查明另行详报等因及查一原据该司呈详万歴元年贰年钱粮除已完壹拾壹县外其有逋欠系该灾伤贫瘠者共肆拾伍州县又虽非灾伤贫瘠而逋欠之数不多系该畸零下户穷苦难追者共壹拾玖县分别应征应免分数乞为题请等因该臣等覆核会题随准户部咨开查得本部原题谓万歴元年贰年钱粮年月颇近不敢槩请蠲免故欲先完纳捌分有余拖欠止壹分有余及又须重大灾伤或拾分疾苦州县凑合者方行议免今称肆拾伍州县灾伤贫瘠是矣而所欠分数有至柒分捌分玖分者与原题拖欠壹分有余者有间壹拾玖县止拖欠分厘是矣又与原题拾分灾伤贫瘠者背驰移行前来再查又经行据该司回称议得前项州县先经查报合而言之有灾伤贫瘠者有止欠分厘者今奉再查别而计之有灾贫者而分数未合欠分厘者又非灾贫通合仍照本部原题每年带征贰分一原据该司呈详本省京库折银即金花银部文内开江西递年全完查得原因钦限催解隆庆贰年肆年伍年京库紧急各府征解未齐借过库贮各年颜料银叁千柒百肆拾柒两零旧例棉布等银陆万陆千捌百玖拾捌两零代解完讫前项年分京库布政司之解部者已完而各府之解布政司者尚欠则前借之银应合征补但所借旧例等银系在蠲免数内天恩旷荡似应仰体庶使民沽实惠合将那借颜料银系例所不免者仍行各府查将续完前项年分在库未经起解京库或别项银两照数抵解其借旧例等银准作各府应解京库实数而各府拖欠京库准作旧例等银免征等因该臣等覆核会题本部覆奉圣旨该省金花银两既已那借抵解准照恩例作数免追以苏民困钦此一原据该司呈详本省存留钱粮系壹岁支费皆仰给于此且宗室蕃衍岁禄又无加泒每遇支放率多那借无从处补相应分别缓急酌量征免合无将大府禄米各府禄米改泒各禄庶仪禄米新封禄银司库泒抵各禄银三司俸粮银协济各府支给操运官军行月粮等项仓米银共捌项照旧征解其余各府州县仓米银各儒学仓米银各府州县库钞银钱钞银本司盐钞银共伍项自隆庆贰年起至陆年止小民拖欠者悉行蠲免用示矜恤万歴元年贰年者每年带征贰分以备支给等因该臣等覆核会题本部覆奉钦依一原据该司呈详本省四司料银原因各属追征不齐奉钦限严催隆庆贰年起至陆年止料银紧急查将库贮各属解到见征万歴元贰年分本部料银壹万叁千伍百贰拾伍两壹钱贰分零凑作隆庆贰叁肆伍陆年分料银解部完讫前借银两应合追补除伍年陆年分奉文不免每年仍带征叁分外惟贰叁肆年共该银捌千叁百肆两零在奉例蠲免之内即欲如例免征则前借万歴元贰年料银无从抵补若复追征则小民称有恩例不沾实惠合无呈乞题请将前借银捌千叁百肆两零准作万歴元贰年分应解料银正数其隆庆贰叁肆年小民拖欠者悉行蠲免等因该臣等覆核会题工部覆议得四司料银系専备内府各监局造办年例上供之需不可缺者合将该省拖欠隆庆贰叁肆年四司料银捌千叁百肆两零并其余未完之数分为叁限带征叁年内通完以便注销题奉钦依俱移咨前来又经备行该司查照征免分数再行刋布徧谕及遵照原行通查册报以凭覆核奏缴去后今据造缴前来该臣会同巡按江西监察御史赵覆查相同及照万歴元贰年分钱粮奉行再查与拾分灾贫事例分数未合巳照本部原题通行带征讫合并回报及据数查算得自隆庆贰年起至陆年止共蠲免过未完折色粮银肆拾叁万陆千壹百壹拾两伍钱叁分陆厘伍毫陆丝柒忽贰微柒纎捌秒贰尘捌埃仍应带征起运内府库寺本色并四司料陆年分颜料免叁征柒存留大各禄等银壹拾陆万贰千伍百肆拾叁两捌钱捌分壹毫陆丝捌忽肆微贰纎贰尘又带征万歴元年贰年未完起运本折色银壹拾肆万捌千玖百陆拾捌两壹钱玖分玖厘叁毫肆丝伍忽贰微玖纎肆秒捌尘贰埃存留银捌万捌千贰百肆拾壹两叁分玖毫伍丝陆微壹纎肆秒陆尘伍埃以上奉蠲并改折者皆系田野细民各执刋布书册捧诵皇恩普沾实惠应带征全征者悉系惟正之供自愿输纳与同见年应征钱粮各依限完纳外所据应征应免数目文册合照乞省繁文事例于臣衙门壹处造缴为此除军饷银两系该嘉靖肆拾叁年起另行奏缴外今将通省所属隆庆贰年起至万歴贰年止蠲免过并应征钱粮各数目备细造册进缴清册咨部查考

　　考核守令疏

　　题为遵例考核给由正官事据江西布政使司呈奉臣批据袁州府申详本府知府郑惇典年肆拾伍岁福建福州府侯官县人由进士除授直隶庐州府无为州知州升南京刑部广东司员外郎升本部四川司郎中升广西柳州府知府隆庆伍年捌月初捌日到任本月拾陆日丁母忧回籍守制服阕赴部复除今职万歴贰年闰拾贰月贰拾肆日到任扣该万歴伍年拾壹月拾伍日止通前连闰实歴俸叁拾陆个月广信府申详永丰县知县蔡国炳年叁拾壹岁福建泉州府晋江县人由进士除授今职万歴贰年闰拾贰月贰拾肆日到任扣该万歴伍年拾壹月贰拾叁日止连闰实歴俸叁拾陆个月吉安府申详吉水县知县江沛然年叁拾肆岁湖广武昌府江夏县籍黄州府黄冈县人由进士除授广东广州府阳山县知县隆庆陆年贰月贰拾日到任本年闰贰月贰拾叁日丁父忧服阕赴部复除今职万歴叁年贰月初贰日到任扣该万歴伍年拾壹月贰拾玖日止通前连闰实歴俸叁拾陆个月袁州府申详萍郷县知县黄台年肆拾贰岁湖广辰州府沅州黔阳县人由岁贡除授今职万歴贰年贰月贰拾壹日到任扣该万歴伍年正月贰拾日止连闰实歴俸叁拾陆个月各叁年任满例应给由等因俱奉批仰布政司查报依奉行据该府县查得各官任内经管接管督征过各年一应钱粮俱已完解纳获批单附巻并无粘带未完违碍缘由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京聴抚按官从公考核贤否具奏先令就彼复职管事牌册差人赍缴其称职经荐应得诰勅照例请给其平常不称职者部院会同酌处等因题奉钦依移咨前来通行遵照外续据各府申详前事就经批司查报去后今据前因该臣会同巡按江西监察御史赵考核得袁州府知府郑惇典端方有执亷洁无私政本实心而士庶蒙其抚育法先近习而吏胥惮其威严广信府永丰县知县蔡国炳丰资温粹事体周详清操不染乎一尘善政允孚于众志吉安府吉水县知县江沛然练达之才精明之政综核周至而百弊咸厘操履坚贞而叁年无改以上叁臣才品虽殊职守俱称所当久任责成以需擢用者也又考核得袁州府萍郷县知县黄台夙事弥文叨延虚誉顷缘久任遂肆贪心审词则滥取赎锾科罚不分原被征粮则多加火耗羡余尽入私囊纵盗扳民起罗织之狱而潜通贿赂有平民文素淡等可查奉文建库克工料之银擅泒里甲有老人彭学壹等可证情牵归计衙宇之匠作繁兴志懈闗防吏胥之纵横日甚此壹臣者秽迹渐彰职守不称所当亟行罢斥以警官邪者也缘各官俱系叁年任满相应给由但见奉明例正官免其赴京容臣等考核贤否具奏除各令照旧支俸管事外伏乞勅下吏部再加查议如果臣等所言不谬将郑惇典等行令造完牌册径自差人赍缴赴部覆核施行黄台照不谨例罢斥庶甄别明而官守知慎吏治严而民生胥赖矣

　　强人行刺疏

　　题为乡宦被杀事据南昌府丰城县申称万歴伍年拾贰月拾陆日据生员杜伯初执据家人杜书壹等信帖赴县报称原任工部侍郎杜拯因在地名港西修理坟茔于本月拾伍日夜半被强人后坟山上来至后享堂西壁掘墙进内杀死等情随据跟随轿夫余付壹等禀称拾伍日叁更时分被强人穵墙潜入卧房杀死杜郷宦彼付壹等在堂外小房歇宿有伊义男报说方知随起看视不知去向等情又据生员杜慎初具状告称父因修整祖坟不意拾伍日夜突被强盗贰拾余人蠭拥入享堂寝室杀死及据本生口称并无刦去分毫财物各就申报等因前来该臣看系郷宦被杀事干地方重情就经批行江西按察司并守巡南昌道严行查究及一面督令府县掌印巡捕等官上紧缉捕去后随据该司掲称行委通判陈子芳前去该县会同知县李国士亲诣港西查勘得本荘离县捌拾里四围树木前面仅有数家后面即系坟山本宦因修坟到彼拾伍日夜止留小仆杜长寿在享堂后作伴其余轿夫工匠家人杜书壹等共贰拾余人俱于东邉小房内宿歇是夜三更时分被不知名人穵开西邉土墙壹窟径入房内当长寿惺觉方欲走喊被砍一刀称说莫呌用衣包住头面遂将本宦刺杀贰刀在床身死事出雠家并未刦去分毫财物当各人匠俱不知觉无从救护及审杜慎初所告强盗贰拾余人恐称伊父被刺异日恤典有碍原为揑词具由呈司转报间又据通判陈子芳呈称差捕快杨清伍等拏获行刺凶犯陈富伍到官供称与脱逃陈元壹陈太壹陈祖伍俱系同房兄弟向为杜家种田佃户陈元壹原做火居道士素惯与人书符念呪上年因雷击杜家坟上樟树本宦疑伊符诅所致遂拘伊用铜锤责打伍拾逐出外境富伍因同已故弟陈富柒于本年正月内盗取坟旁小树壹株本宦将富柒徧体打伤送县死狱又将伊女孩沉水遗妻转卖富伍与兄富壹俱问摆站富伍逃回本宦访知出示晓谕地方有人拏获者赏榖伍拾石本犯思难容身因此懐恨遂与陈元壹主谋陈太壹陈祖伍亦俱恨本宦责打雠隙约同是晚先藏林中候至夜深富伍与陈元壹穵墙入内行刺陈太壹陈祖伍在外探望杀讫俱各逃走等情除行府县再审明确并严拏脱逃余党等因到臣行间续据该司掲报缉获陈太壹陈祖伍覆审相同具招另详等因该臣会同巡按江西监察御史赵看得郷宦侍郎杜拯本系大臣今在坟山黒夜被人穵墙进入卧内刺死各该地方官员巡儆不宻似当叅究但巡捕之力能施于刦掠之徒党保之人难防于诡秘之事今本宦居郷不善被雠家乘间刺杀虽伊僮仆工役在茔同宿尚不能知似难责有司以疎虞之罪也合无姑免查叅责令上紧缉捕陈元壹并将见获陈富伍等研审的确另行招详外缘系郷宦被杀事干地方重情合行题报为此具本谨具题知

　　考满疏

　　奏为给由事照得臣见年伍拾捌岁浙江湖州府归安县籍乌程县人由嘉靖贰拾玖年进士本年拾贰月内除授江西九江府推官嘉靖叁拾叁年正月内行取赴部选授江西道监察御史丁父忧至叁拾陆年正月内起复改河南道监察御史嘉靖肆拾贰年拾贰月内升大理寺右寺丞歴升本寺左寺丞右少卿左少卿嘉靖肆拾肆年拾壹月内升总理河道都察院右佥都御史肆拾伍年拾贰月内丁母忧回籍守制隆庆元年陆月内准吏部咨为新河工完遵奉勅谕分别効劳官员以励臣工等事节奉穆宗皇帝圣旨这河工告成有禆漕务潘季驯升右副都御史钦此钦遵未任隆庆肆年玖月内准吏部咨为缺官事奉穆宗皇帝圣旨潘季驯着以原官总理河道提督军务冩勅与他钦此钦遵以原职右副都御史扵本年拾壹月拾壹日到任至隆庆陆年正月内为奉勅勘明邳河工程等事奉旨闲住仍在地方理事候代至本年闰贰月初玖日与侍郎万恭交代离任实计歴俸拾伍个月零贰拾捌日万歴肆年叁月贰拾玖日准吏部咨为缺官事题奉圣旨潘季驯着以原职巡抚江西地方兼理军务冩勅与他钦此钦遵扵本年陆月贰拾玖日到任至万歴伍年拾贰月初拾日准吏部咨为缺官事题奉圣旨是潘季驯升刑部右侍郎钦此钦遵臣见在地方理事候代扣至万歴陆年贰月初壹日止又歴俸贰拾个月零贰日通前连闰实歴正三品俸叁拾陆个月叁年任满例应给由查得吏部职掌款开一在京致仕起用复任官近例前后歴俸俱准通理节该都御史俞谏等各以致仕闲住为民起用通查前例题奉钦依俱准通理又一款内开若巳升调候代者既尚在地方理事得准实俸离任之后截日住支等因臣系闲住起用及候代尚在地方理事揆之明例似亦相同伏望勅下吏部查议奏请定夺缘系给由事理未敢擅便谨具奏闻

　　更调县官疏

　　题为议处有司官员以安地方事照得赣州府属长宁定南贰县原为贼窟续因剿平诸酋建立县治设置官寮一方生民不胜大幸但近日以来据长宁县申称知县沈文渊沾染瘴气十分危笃随任家口病亡殆尽乞要休致又据定南县申详知县费价履任未几即患瘴病水土不服不能供职乞放还郷缘由各到臣随经批行守巡岭北道议官代署印务准令暂行调理去后今该臣查访贰县委系看南邉徼山谷丛深人烟稀少春秋之际岚瘴为多官兹土者必两广福建之人始能无患而知县沈文渊费价皆系南直隶人风气悬絶大不相宜则沾染瘴病固势之所必至也虽今各官病势稍愈而气体尚怯若仍委代署则民无定向易于为奸遽令致仕则年俱未衰不无可惜巻查先准吏部咨为重久任専责成以安民生以禆吏治事内开议得知县陆年上下乃得升取间有才不宜于官官不宜于地者聴抚按官查实具题量调处壹贰以更易之等因题奉钦依移咨前来通行遵照外今知县沈文渊费价苦于瘴疠与官不宜于地者例似相合均当议处该臣会同提督南赣右副都御史江巡按江西监察御史赵议照长宁县知县沈文渊当新造之邑极力猷为驭甫定之民多方绥辑乃今举室冐病情甚可怜及查本官补任瑞昌后调长宁通计歴俸已满叁年似当念其勤劳量加升叙俾得去其地以全其生者也定南县知县费价虽履任方新事尚未见然志向不茍才亦有为乃今瘴气染伤难以轻弃及查南康府建昌县知县邹兆阳才欠发扬不堪冲剧原籍广东先任崇义县教谕风土素习正与相宜似当随其才质互相更调俾得安其位以行其志者也伏乞勅下吏部再加查议如果臣等所言不谬将邹兆阳更调定南即以费价调补建昌其沈文渊量加升叙员缺另扵两广福建之人择其才力相应者铨补勒限前来任事实为便益再照贰县官员不独知县为然其佐贰教职巡司等官率履任未久相继病亡不惟旅榇可伤亦扵事体无补以后员缺乞赐俯从一例于闽广之人除补俟年久县治充拓人烟渐盛瘴疠殄消然后照常升除庶官俱得人而地方有赖矣惟复别有定夺缘系议处有司官员以安地方事理未敢擅便谨题请旨

　　给由疏

　　题为遵例考核给由正官事据江西布政使司呈奉臣批据吉安府申详本府知府张振之年伍拾岁直隶苏州府太仓州人由进士除授浙江处州府推官升浙江道监察御史降山东东昌府临清州判官升江西广信府通判升抚州府同知丁父忧升南京兵部职方司员外郎服满赴部复除南京兵部车驾司员外郎升南京吏部文选司署郎中事员外郎升今职万歴叁年叁月初拾日到任扣该万歴陆年贰月初玖日止连闰实歴俸叁拾陆个月广信府申详本府知府林梓年叁拾玖岁福建漳州府漳浦县人由进士除授南京刑部云南司主事升本部江西司署员外郎升本部河南司署郎中遇例实授本司郎中升广西梧州府知府隆庆伍年陆月贰拾肆日到任万歴元年贰月初伍日丁父忧服满赴部复除今职万歴肆年拾月拾贰日到任扣该万歴陆年正月初壹日止通前连闰实计俸叁拾陆个月泰和县申详本县知县唐伯元年叁拾柒岁广东潮州府澄海县人由进士除授江西饶州府万年县知县万歴贰年闰拾贰月拾贰日到任万歴叁年拾月初捌日更调泰和县知县本年拾贰月贰拾陆日到任扣该万歴伍年拾壹月拾贰日止通前连闰实计俸叁拾陆个月各叁年任满例应给由等因俱奉批仰布政司查报依奉行据该府县查得各官任内经管接管督征过各年一应钱粮俱已完解纳获批单附巻并无粘带未完违碍及查知府林梓知县唐伯元前后歴俸委与例合縁由并送各官到司合就呈乞照例考核题请等因到臣据此巻查先准吏部咨为酌议考课之法以肃吏治事内开今后府州县正官给由免其赴京聴抚按官从公考核贤否具奏先令就彼复职管事牌册差人赍缴等因又为邉官歴俸巳深偶因公务改调乞赐通理以便考绩以祈恩命事内开以后考满官员不论前后歴任年月多寡俱得通理等因俱题奉钦依移咨前来通行遵照外续据各府县申详前事就经批司查报去后今据前因该臣会同巡按江西监察御史赵从公考核得吉安府知府张掖之博大之才严明之政临事而解如迎刃论官而较若持衡广信府知府林梓清操雅量逺识通才一方之政教咸兴两地之声实并茂泰和县知县唐伯元存心恺悌制事精详循良不愧扵古人惠爱允孚扵众庶各官既经叁年任满似应给由除令各官照旧支俸管事外伏乞勅下吏部再加查议如果臣等所言不谬将各官准其照例造完牌册径自差人赍缴赴部覆核施行缘系遵例考核给由正官事理谨题请旨

　　宗室投贿疏

　　题为宗室无故暗投贿赂乞赐查处以全名节事据江西按察司呈前事内开犯人吴廷贵先年投充弋阳王府镇国将军拱■〈木豕〉下为家人近因本王薨逝本府辅国将军拱栻等保举拱■〈木豕〉管理府事具奏行勘未到廷贵思得此事必经南昌府勘结就故违投充王府作为家人事干拨置情重者问发邉卫充军事例向拱■〈木豕〉拨说何不将银送府预先笼络了他拱■〈木豕〉随说这様清正府官恐难行私廷贵却又拨置拱■〈木豕〉以新正交际为由将银壹百两用坛贰个装盛糟鸽糟蟹葢面泥封揑作金华酒隠情唤令家人彭春袁忠扛抬送赴本府知府王三锡处投下本官开见前银不胜惭忿会同同知顾其志通判张翼陈子芳将银封库备由通呈抚按衙门俱批按察司究报又该巡抚都御史潘看得宗室暗投贿赂必有棍徒拨置行司严提究详行间廷贵又拨置拱■〈木豕〉揑冩呈词内称不知被何雠家暗计私投苞苴在内彼此不知况府侯清名素着白玉无瑕贫宗无事干请毒遭暗陷等情具诉本院批司并行随拘廷贵等到官究出前情问拟廷贵军罪彭春等不应杖罪照出拱■〈木豕〉候行总理府纪过戒饬及查得见行事例先该礼科给事中王旋题为宪臣持法纪重名节恳乞圣明特勅该部登记优待以励臣工以杜鑚幸事该吏部复议以后凡遇有却贿之官便当记之善簿而不得反用为瘢痕列之荐剡而不得反指为瑕颣等因题奉钦依续又该都察院题为羣棍装诬风宪事覆山西巡按御史田乐本奉圣旨是田乐洁已奉公着照旧供职今后内外各文武官员但有奸徒扵原籍贿嘱弟男子侄有所营求者许本官从实举发或其弟男子侄有能拏获人赃送官的俱准自首罪坐营求之人仍纪録叙用若隠忍不举悉以赃论钦此钦遵俱经通行遵照今知府王三锡秉法甚公持身甚正于行贿之事明言而不隠藏行贿之人直指而不假借清修美节正与前例相符合应题请纪録以昭劝典等因并具招由到臣据此案照先据本官具呈前事已经批行及牌行该司查究去后今据前因臣恐中有隠情又经宻访得委因拱■〈木豕〉觊管府事乘以新正节令延请知府王三锡随将席上果殽并前揑酒坛投送本官看系银两会官验封举发别无他故除将犯人吴廷贵等批行该司查照拨定卫分发遣发落外该臣看得官常之壊必由扵宠赂之彰而法纪之乖每起扵夤缘之辈积弊浸淫非一日矣幸庙堂之上风纪肃清大小臣工皆知兢惕岂意复有懐私挟诈如拱■〈木豕〉者叅照弋阳王府镇国将军拱■〈木豕〉泒出天潢宜遵祖训乃因垂涎乎府事遂甘投饵扵郡衙心知长吏之亷曲聴小人之计冀其一时之忍以便后日之图岂意彰扬自干法纪即行戒饬犹有余辜南昌府知府王三锡防范素严操持甚厉却金扵人所不知之地全无暧昧之私发奸扵事所未形之时绰有光明之度即据本宗愬牒亦称白玉无瑕似应照例纪録但却金亦臣子职分之常臣不敢请再照宗藩为王室裔亲其分甚尊而府县为藩服有司其礼宜恪故扵节序之间宗藩每有相沿晏会之礼拒之少峻怨讟丛生至有匿名投谤者此夤缘请托之弊所由起也臣窃谓宗籓不当下交扵守土之官守土之官不当上交扵宗藩皆所以明分义而共臣节也欲清其流必须先絶其囮一切晏会问遗相应通行禁止伏望勅下该部再加查议如果臣言不谬将拱■〈木豕〉特赐戒饬王三锡议请上裁仍行申饬各王府并各衙门官员以后不得擅通交际违者聴抚按官指名叅奏如此庶奸慝不兴而士风益厉矣縁系宗室无故暗投贿赂乞赐查处以全名节事理未敢擅便谨题请旨

　　协济站钱疏

　　题为查处协济站银以昭圣恩以寛民力事据江西布政使司呈奉臣案验仰司会同各司道将本省各州县原泒编协济直隶山东等处驿马站银自应征年分起查照兵部近题事例坐委亷干官员逐一清查要见已完若干未完若干分别奸豪侵没者重究追纳小民拖欠者照例蠲免仍通融计算酌量应征应减分数并查南京马船水夫工食料银逐年完欠縁由一并查议明妥具由通详以凭会议等因并蒙巡按江西监察御史赵案验同前事依奉查得本省原泒编马价除两京会同馆马驴奉有部文照旧征解外其直隶等省府原额上马壹匹征银肆拾贰两中马壹匹叁拾捌两下马壹匹叁拾伍两叁钱叁分每年共该银壹万叁千伍百零叁两贰钱壹分俱扵各州县四差丁粮内通融征解除隆庆陆年以前拖欠银数候清查至日另报外今自万歴元年起至伍年止除徐州上马玖匹每年该银叁百柒拾捌两滁州上马叁匹每年该银壹百贰拾陆两俱巳全完其余府分除巳完外如顺天府上马叁拾捌匹每年该银壹千伍百玖拾陆两万歴元年未完银捌百玖拾伍两叁钱肆分万歴贰年未完银壹千贰百陆拾两万歴叁年未完银壹千零捌两万歴肆年未完银壹千叁百肆拾肆两万歴伍年全未完解真定府上马肆拾玖匹中马壹拾捌匹下马贰拾贰匹每年共该银叁千伍百壹拾玖两贰钱陆分万歴元年未完银壹千壹百柒拾玖两陆钱叁分万歴贰年未完银壹千陆百伍拾柒两陆钱叁分万歴叁年未完银壹千伍百柒拾叁两玖钱陆分万歴肆年未完银叁千零陆拾伍两贰钱陆分万歴伍年全未完解保定府上马叁拾玖匹中马贰拾匹下马壹拾伍匹每年共该银贰千玖百贰拾柒两玖钱伍分万歴元年未完银壹千壹百零肆两贰分玖厘捌毫陆丝玖忽万歴贰年未完银玖百伍拾两零陆钱陆分柒厘叁毫叁丝万歴叁年未完银陆百柒拾壹两叁钱陆厘贰毫万歴肆年未完银伍百叁拾壹两玖钱捌分万歴伍年未完银壹千肆百壹拾肆两陆钱肆分河间府上马叁拾匹每年该银壹千贰百陆拾两万歴元年未完银捌百捌拾贰两万歴贰年未完银陆百伍拾壹两万歴叁年肆年伍年俱未完解山东布政司上马陆拾陆匹每年该银贰千柒百柒拾贰两万歴元年贰年叁年分各未完银柒百两鳯阳府上马贰拾贰匹每年该银玖百贰拾肆两万歴元年未完银壹百贰拾陆两万歴贰年未完银贰百伍拾贰两万歴叁年未完银捌拾肆两万歴伍年未完银叁百柒拾捌两俱系人户拖欠今该本司左布政使刘继文右布政使徐中行会同按察司按察使张大忠驿传道副使王象坤屯田道佥事刘鲁都司署都指挥佥事朱家将张应科陈道议得前项马价银两原因各省直差支繁难故议本省编泒协济矧今驿递应付既奉新例裁革冐滥节省已多在彼地所编站银俱经议减则外省协济之数岂容全征况本省县驿走递马匹每匹编银不过拾贰叁两少者仅得捌玖两近又酌议裁减而前项省府每匹多至肆拾贰两少亦叁拾伍两有余虽系先年差繁之时泒额苐今差使既简多为有司占用复给全价不无冐滥及查前银均系驿传钱粮在江省节年逋负既可尽数蠲免则前项协济站银亦当照例寛减不然是驿递之应付虽省而协济之银数仍旧殊非南北一体寛恤之意且今本省地方连年水旱频仍闾阎困苦已极迩奉勘合带征歴年拖欠民穷财尽刑比无措近又奉文烧造瓷器抄造白榜等纸共该工料银壹拾叁万壹千陆百余两库藏空虚小民又难加泒虽节奉部文行催无从设处所据前项马价似应酌量寛减以苏民困呈乞题请将顺天等府马价银两自万歴元年贰年叁年并隆庆陆年以前拖欠之数聴本司委员清查除已征在官者照数起解奸豪侵没者严并追纳中间果系小民拖欠姑照本省站银一例蠲免以寛民力其万歴肆年伍年分银两以拾分为率除山东徐州滁州叁处已全完解无可议留外其余俱以柒分追补各驿领回协济余叁分聴本司催追留作烧造抄纸应用万歴陆年以后即照减定柒分数目编泒实计每年共该减编银肆千零伍拾两玖钱陆分叁厘备行各属查照免编改正书册永为遵守其应免银数仍候委官查明造册缴报再照江淮济川贰卫水夫工料每年共编银壹万肆千壹百叁拾两即今奉有部文差官督催似难议减但查来文内开自嘉靖拾贰年起至万歴伍年止拖欠之数俱要追解目今见征钱粮往往输办不前若将逺年逋欠一旦并征非惟世逺人亡无从追纳抑恐凋瘵穷民不胜拘扰徒烦催征无益扵事相应比照马价事例自隆庆陆年以前未完之数聴委官清查果系民欠一并蠲免万歴元年以后仍照原额编征完解庶钱粮易扵追征而小民可沾寛恤之惠矣等因到臣据此案照先准兵部咨前事欵开一议减免之实内称直隶各驿上马原额数多率从官司占用当量减编南马站银视各省议定本部亦量议通减庶南北均沾减编实惠一清征纳之实合将万歴元年以前各省逋负站银不分南北行各抚臣坐委亷干官一二员逐一巡行清查已征在官者截数起解各原坐地方充用奸豪侵没者重究追纳其余小民拖欠一体蠲免又准本部咨该巡抚应天都御史胡题本部议得合将苏松常三府原泒顺天保定河间应天鳯阳滁州山东等处各驿南马银两拖欠万歴肆年仍旧催征陆分解发各驿量留肆分以济织造之用通行各省直抚按查照本部近题事例通融计算酌量应征应减分数到日候本部覆请一体减编各等因俱题奉钦依移咨前来又准南京兵部咨为计处马船工食料价以图永久事内开查得江西合属司府州县自嘉靖拾贰年起至万歴伍年止共拖欠马船工食料价银陆万贰千肆百肆拾两零除具题本部武选司主事赵世卿查催外合咨前去转行布政司如数追解等因俱经备行该司会同各司道一并查议详报去后今据前因该臣会同巡按江西监察御史赵看得驿传之费滥觞巳极近赖我皇上留心民瘼锐意节省查革冐滥之勘合以清其源减免岁额之编银以节其流又虑积逋未贷徒费催科通行各直省将万歴元年以前侵欠银数委官清查分别征豁臣等有以仰见我皇上爱养元元之心真同文王视民如伤之念而海内贫民免死扵棰楚之下者万万矣但协济马价一项原因本处民力有限勉为裒益他省今两直山东等处站银既从编减而江西协济各处者乃复全额追征似非一体之义及查近为敷陈末议以仰禆圣治事该臣等议将本省站银免编减编事宜具本题请伏蒙特恩将隆庆陆年以前拖欠并万歴元贰叁肆年带征分数尽行蠲免通省小民欢声动地夫在本省者既蒙恩贷则协济别处者尤当照豁况江省素称贫瘠加以水旱频仍近又増添烧造瓷器抄造纸张约该増银壹拾叁万余两省贷无几而加泒又至闾阎之苦诚有不可言者臣又查得南京马船水夫工料委不可缺但该部开催自嘉靖拾贰年起时乆岁深人亡户易徒费敲扑无济于事所据该司会议前因委应酌处伏乞勅下该部再加复议如果臣等所言不谬将本省原编协济顺天山东等省府马价隆庆陆年以前拖欠者查照见奉部文万歴元年贰年叁年拖欠者比照近奉圣恩蠲免本省站银事例俱容催行原委官员清查已征在官者照数起解奸豪侵没者严并追纳果系小民拖欠者一体蠲免万歴肆年伍年未完银两比照苏松题准事例以拾分为率除巳全解外柒分追补各驿协济叁分聴留本省少资瓷器纸张之用万歴陆年以后年分比照本省题准减编驿传站银事例悉依减定柒分之数编泒使小民永享减免叁分之惠其南京马船水夫工料隆庆陆年以前未完之数亦照马价事例聴委官清查果系小民拖欠一体蠲免万歴元年以后仍照原额全征庶南北有均沾之恩而小民无重困之苦矣縁系查处协济站银以昭圣恩以寛民力事理未敢擅便谨题请旨

　　请恤典疏

　　题为比例陈情恳乞天恩俯赐恤典以励臣节以光泉壤事据江西布政司呈奉臣批据南昌府南昌县官生王时文呈前事内称故父王希烈原任吏部左侍郎乞照例题请给赐祭葬赠谥録荫等情奉批仰布政司查报依奉通行守巡该道并该府县查勘去后今据该府申据南昌县申准本县儒学牒呈据廪増附生员胡儒潘良策刘仕霖并该都里邻舒承袁尧等结查得本县郷宦食二品俸考三品满吏部左侍郎掌詹事府事兼翰林院侍读学士已故王希烈由嘉靖叁拾贰年进士选庶吉士初任翰林院编修贰任侍讲叁任左春坊左谕徳肆任国子监祭酒伍任礼部右侍郎陆任本部左侍郎柒任吏部左侍郎兼侍读学士掌詹事府事丁父忧回籍守制扵万歴肆年拾贰月内服阕蒙恩行取仍以原官掌管府事起程赴任间万歴伍年陆月贰拾壹日在家病故自束髪以至垂老士论攸归由筮仕以及宦成官箴罔愧伊男时文所呈一一是的等情连名结报到学备牒到县该本县查看得本官前项事迹覆行学校勘结无殊所据比例乞讨恤典查与例合等因到司并准本司分守南昌道左叅政郑一龙咨又准江西按察司牒呈准本司分巡南昌道佥事周思敬闗同前事覆查无异咨牒到司该本司左布政使刘继文右布政使徐中行看得本宦性资直谅问学渊源启沃之功允孚士望孝友之谊不愧郷评所据乞讨恤典既经按察司守巡道并该府县覆勘明实又查与例相合呈乞具题施行等因到臣据此查得条例内开为申饬恩例以杜滥冐事该礼部复议得今后两京大臣致仕养病给假在家病故扵例应得恤典者本处有司即与具奏止许直陈履歴聴候处分不得别加品题眩乱名实若系平生勲业隆重行谊超卓者抚按官不妨另奏等因又准本部咨为谥恤巨典请乞成风恳乞宸断杜幸觊以昭向劝事内开以后大臣在家病故者各地方有司即将本官履歴缘由及病故日期申报抚按衙门核实季终类奏其中果有行业超卓公论共推及罪过昭彰公论共弃者不妨据实开列以凭本部查例议拟题覆等因俱题奉钦依移咨前来通行遵照今据前因该臣看得已故起复吏部左侍郎兼翰林院侍读学士掌詹事府事王希烈温文直谅孝友忠贞行谊素重于郷评声华聿隆于朝宁今既沦谢似应优议但恩典出自朝廷合行遵例题请乞勅该部再加查议覆请施行縁系比例陈情恳乞天恩俯赐恤典以励臣节以光泉壤事理未敢擅便谨题请旨

　　报获盗犯杨青山疏

　　题为擒获节奉钦依照拏首盗事据整饬南昌兵备佥事周思敬呈前事内称擒获贼犯杨青山供称系宁州人自恃膂力骁勇惯使玖齿铁钯及鎗刀武艺兼晓梅花数先充本州岛应捕索取强盗月钱遂与各盗相识投入先案巳擒会决贼首詹孔舜罗朝广李大鸾等伙内出没宁武及湖广平浏等处打刦杀人放火虏妇索赎隆庆元等年不等月内青山与罗朝广伊今案见获弟罗朝武溷名笑和尚同詹孔舜李大鸾等陆拾余人陆续打刦先案巳省发失主戴文利等家财物并虏先案已给领妇女伍姑秋姑王氏等奸占为妻及虏平江县陈典史随蒙该省督兵生擒罗朝广等到官供报罗朝武伙合青山等打刦情由将罗朝广拟斩青山等照拏移行江西院道缉捕间青山罗朝武又同詹孔舜李大鸾等逸过宁州双坑靖安■〈石喿〉坑等处打刦陈宿陆等家杀死精兵陈俊等及将捕兵舒元支解当有官兵追捕各贼躱入金鸡坑哨总艾春等亲见青山当先出阵冲锋杀死义士吴鳯萧剜出心肝并杀死郷兵叁名随蒙巡抚都御史潘抚临见得贼势猖獗将各缘由题报一面督调官兵擒获詹孔舜等伍拾余名并夺回虏妇伍姑等发按察司并守巡道会审将詹孔舜等拟斩招详本院题奉钦依会决讫青山李大鸾等照拏万歴伍年正月内青山又伙合见获温定同别案问斩李尚坤等打刦本州岛安郷今不在官余胜其家虏伊在官媳徐氏到扵别案丁朝沂家奸宿余胜其状告守备邓子龙拏获李尚坤丁朝沂等解道发州审实将李尚坤等拟斩招详批允丁朝沂监故本年拾月内青山见得江省地方保甲严谨旧日窝家卢尚贵等俱蒙佥事周思敬陆续擒灭无处藏身就同温定携带徐氏逃往湖广通城县地名上河塘隠情投未到胡洞崖荘内潜住本月内蒙道捕获李大鸾罗壹保到官供报向与青山等伙刦情由招详抚院覆审题奉钦依将李大鸾罗壹保会决讫青山等照捕并蒙巡抚都御史潘巡按御史赵看得青山系节经题奉钦依有名与罗朝武俱虏官杀兵巨冦催行按察司闗行兵备佥事周思敬宻行守备邓子龙本州岛知州石汉判官丁景方巡检汪希贤各差兵郑子章等访知青山潜住前荘回报各官添差兵快并力擒拏青山持鎗出敌众兵奋勇直前将青山温定擒获连徐氏铁鎗解州吊取各起捕案查审输吐前情明白招解本道覆审无异看得青山与罗朝武皆积案巨冦伙刦多年流毒四隅残害两省罪恶滔天凶暴已极今幸就捕足快人心速宜正典以昭国法温定续与青山同伙打刦互执情真虏妇徐氏口证更确拟以重辟均无亏枉问拟杨青山罗朝武温定俱强盗得财斩罪合照詹孔舜李大鸾等事例题请及时会决枭示连人招解到臣据此案照先经擒获盗犯詹孔舜等续获盗犯李大鸾等俱供报同杨青山等为首纠伙打刦情由在巻及查先经具题兵部议覆节奉圣旨李大鸾罗壹保着便会官审决枭示未获的严行缉捕钦此钦遵巳将李大鸾罗壹保会决讫催行司道府州照拏杨青山等去后今据获问前来该臣面审杨青山等直认无词但干重辟除批行按察司再审通详题请会决外縁系擒获节奉钦依照拏首盗及奉明旨未获的严行缉捕事理为此具本谨具题知

　　荐举致仕藩臣疏

　　题为荐举卓异致仕藩臣以备録用事臣窃惟为天下得人者圣君之仁而以人事君者人臣之义臣伏覩我皇上登极以来求贤之急如渇与饥而用贤之广不遗岩穴天下之士茍抱寸长曲艺莫不延颈以望甄收而臣子茍有所知即当陈举以仰副我皇上惓惓盛心者而况亲履其经歴之地亲觏其行事之实而敢蔽之乎有原任江西左布政使今致仕秦钫者与臣同省又同郷会两试其人品才识臣所稔知者万歴肆年陆月间臣入江右之境乃钫致仕之肆月也臣接管以来见其同寮称之属官颂之士夫感之而扵百姓则无分贤愚老少皆思之矣凡语及壹事必曰此秦布政所立之良规也语及壹弊必曰此秦布政所革之积蠧也臣谛访之有谓其操持之洁毫髪无染每遇出纳必公必平若将凂焉者有谓其才猷之敏片言立解江藩事最繁琐而本官处之裕如者有谓其自奉之薄宛若儒生归家之日行李数肩相随僮仆贰人萧然之状至有令人挥涕者臣又访其致仕之故止缘一妻一子相继沦没忧思之过委有小恙先任都御史杨巡按御史张极力慰留褒美之词尚存案牍钫不得请乃自投疏而归者夫钫尽职扵地方者如此孚信扵上下者如此问其才足当壹面问其年方逾伍旬兹遇陛下急扵用贤之时钫当可用之日而乃令其无故而去舆论所以共惜之耳臣又思之钫为臣同郷同年今扵去任之后破格举荐其迹似为阿私然蔽贤之罪大而冐嫌之罪小古人以父举子以叔举侄葢爱君之诚不敢避亲也臣既以郷曲之故知之甚深今又扵其行事之地信之益笃乃缘小嫌曲谨不以告之陛下岂臣之分义哉伏望勅下该部再加查访如果臣言不谬将秦钫实时起用或循常例授以原职或因其资望已深破格简用如其不效臣愿承举主之罚则贤才不弃扵明时而士风益励扵自効矣縁系荐举卓异致仕藩臣以备録用事理未敢擅便谨题请旨

　　荐举方面官员疏

　　题为荐举贤能方面官员事臣奉命巡抚江西谬蒙升任其于方面官员例得荐举敢敬陈之扵藩得陆臣焉如江西布政司左布政使刘继文慨直中独存忠厚冲虚内雅有执持勤恪自将而丛脞之弊已絶寛严得体而屏翰之誉攸归右布政使徐中行不失赤子之心绰有长民之度扬歴久而风猷茂着性行纯而措处咸宜分守湖西道右叅政陶幼学心地如青天白日施为若利刃轻车事经整顿便入章程官属品题无逃臧否分守岭北道右叅政侯于赵言不出口惟事力行政不近名自多实绩文武皆得其济张弛允协其宜分守九江道左叅议王世懋清修宛若儒生明练有同老吏立清建昌飞诡之弊坐革叁郡科扰之私至舍彼文学専心治理尤其厉精处也分守湖东道右叅议王问臣声色不大而法自行吐茹罔形而事自集叁郡享宁一之福再朞严夙夜之懐扵臬得伍臣焉如管理驿传清军道副使王象坤文能饬治才可投艰执持甚确而无絶俗之形筹策罔遗而无深求之弊去岁调停驿传俱出其手臣不敢蔽也分巡湖西道副使吴从宪絶无依回腆■〈月忍〉之态卓有光明正大之休持身约而寮属皆仰其清风莅政平而大小咸蒙其渥泽饶州兵巡道副使郭孝胷襟豁达治体精明处多盗之郷而民安若堵当最繁之郡而剖决如流提督学校副使江以东力挽颓风坚持正气公明备至而妍丑心倾学行交修而菁莪化洽南昌兵备道佥事周思敬恺悌其心而持法必不假借公平其政而临事每有机缄暴客有卖剑之牛穷谷成坦夷之路以上诸臣均为藩臬之良俱当列荐内右布政使徐中行履任虽止逾拾个月但本官専理钱法曲尽机宜合省通行利民不小见今増建厂局采办铜料以为永久之计似应特荐以鼓其气仍乞稍缓其擢以终其事者也伏望勅下吏部再加查访如果臣言不谬将刘继文等或采其才望优以不次之迁或计其年劳待以循资之擢则臣工竞劝吏治益修而扵表率纪纲之司亦有禆矣縁系荐举贤能方面官员事理未敢擅便为此具本谨题请旨

　　举劾有司官员疏

　　题为举劾有司官员事臣叨抚江西谬蒙升任其扵地方有司官员例当举劾访得吉安府知府张掖之节槩清严才华练达明仁并济而民有父母之懐逺迩交孚而誉重循良之最九江府知府李得阳政体修明谟猷颕敏军民交扰而剂量各适其均江湖会区而经画悉多其绩袁州府知府郑惇典节可亷顽政惟务实威行夙蠧而左右无舞文之奸心切痌瘝而闾阎蒙寛恤之惠南安府知府陈诰操持皎皎器度恂恂折狱决于片言而庭无留牍驭吏严于壹芥而民有颂声饶州府知府黄思近禔身清慎驭下严明事事克举而地方永赖在在有备而水陆无虞广信府知府林梓才识恢弘操持贞确祛奸缩费而民乐其生饬武修文而人安其业南昌府知府王三锡夙负锋颕之才能坚氷蘗之守措注周而人人得所酬应裕而事事成章南昌府同知顾其志近人多平易之政持已俨孤贞之操令不挠而湖防钱法之皆行业惟勤而佐郡清戎之并美南昌府推官常居敬丰姿玉润操履氷清谳狱则奸蠧悉厘而心存平恕查盘则侵渔尽发而事鲜依违九江府推官马贯持身雅有夙裁与人絶无城府事不尽法以病民政尤严防于近习抚州府推官徐得祯才能脱颕节可茹荼理讼则人多质成之愿署篆则民有子来之归广信府推官陈跃潜处事切中乎机宜革弊必穷其径窦入觐囊无壹芥之携署邑民有贰天之恋都司经歴司经歴熊敦朴当屡挫之后而絶无怨尤处最畏之官而克勤职业学益宏于困衡之久事更练于悔悟之深宁州知州石汉才猷卓荦志节坚刚计擒元恶而狐鼠潜踪力抚灾民而黔黎欢附永新县知县龚锡爵英资卓识劲节清操井然有条而政自裕凛然难犯而民自懐万安县知县谭希思政先节爱法尚严明均赋役而人蒙画一之休崇学校而士沾可久之泽安福县知县倪涷缚逋冦而声色不动缉遗奸而城社为空恺悌父母之心正直神明之诵上饶县知县王炳璇文学本之家传廉靖得于天植贫民襁负以归巨猾敛手而避清江县知县郭惟贤守不染夫壹尘心惟凛乎叁尺当午道而丰约中节处穷邑而兴革适宜永丰县知县蔡国炳青年邃养雅志通才握管如驰而积案俱杜剖裁甚利而飞诡皆清新淦县知县陈竒谋节爱致黎庶之戴操持着素丝之风夙夜在公常如执玉痌瘝在念有若救焚南城县知县范涞性和而介才敏而详剖决如流而完报独速催科有序而输解无逋弋阳县知县程有守性本纯诚事尤详妥革耗例而每捐俸以助贫絶追呼而尤虚心扵谳狱铅山县知县陆梦熊恺悌宜民精勤律已门絶瓜李之嫌市屏游冶之迹策蹇应朝贫寒如士吉水县知县江沛然性资颕异政体通和刷积年冗蠧之奸而民膏可续发黠胥侵渔之弊而国计有禆泰和县知县唐伯元壹片赤心力行古道事惟尽其在我而宠辱不惊政实见其宜民而士人俱戴彭泽县知县雷时敏政崇体要用节浮华筑江堤而功垂保障新黉校而化洽弦歌南昌县知县李得佑智能发奸法罔移扵豪右廉能威下罚首及扵冥顽赣县知县陈一鲂存心缜宻行事冲和恪守条编之规而怨不避能行保甲之法而盗自弭徳兴县知县孙哲清操雅志粹质通才躬勤案牍而黠胥莫售其奸严刷恋衙而白役俱屏其迹以上诸臣均之为亷勤公谨一时有司之良俱应列荐内知府王三锡到任虽止壹拾壹月但郡当会省百责攸萃臣目击其劳寝食为废似应特荐使知鼓舞者也又访得按察司照磨所照磨蔡椿龄才识通明操持雅洁委署进贤而士民咸附承解物料而羡余不缁泰和县县丞吴大进气度安详才猷通敏审谳有法而四境之讼狱愿归持守无私而恋衙之奸狡俱屏吉永丰县主簿方可刚守已甚坚任事惟恪叁运南粮而丝粟无染两署县印而士民相宜以上叁臣节据司道开报复经谘访相同授以县令必效廉能所当并荐者也臣又查得前任江西抚臣荐举有司俱不越叁拾人臣因近奉明例迁谪官员并入壹疏及将幕职县佐亦行附列不免稍多伏望勅下吏部再加查访如果臣言不谬将张振之等以次擢取蔡椿龄等资升县令则贤否明而人心自服惩劝得而吏治愈肃矣縁系举劾有司官员事理未敢擅便为此具本谨题请旨

　　举劾武职官员疏

　　题为举劾武职官员事臣奉命巡抚江西兼理军务其扵地方武职官员例当举劾访得南赣叅将郭坚夙擅知兵之誉屡成平冦之勲征黄郷而渠魁授首镇赣郡而反侧回心铜鼓石守备邓子龙经画久着扵鄱湖智勇更彰扵宁武伍列貔貅而狙诈皆为心腹道无荆棘而险隘尽作金汤江西运粮把总戴应麟清雅颇类儒生沉毅有同老将夙蠧尽扫而粮有余盈额税早输而军无疲累建昌把总王接武熟谙兵机尤通文墨守无染指而行伍倾心技可穿杨而折冲允赖南昌卫指挥使李应诏丰仪爽朗干局疏通视篆有守有为而士心咸服承委克勤克慎而公务不弛以上伍臣俱为介胄之良所当荐扬其邓子龙年劳既久功绩颇多所当超用或照该部原议覆奉钦依事例加以都司叅将职衔仍管铜鼓石守备事者也鄱湖守备丘廷表奉已甚侈驭下寡恩鄱湖为奸盗之渊不思躬行巡歴守备有分疆之寄顾乃溺意宴安恣棰楚以作威而班头李尚春识字何应波得以行其胷臆尽锱铢以网利而挿铺月钱麻租渔利乃为尽入携囊纵家丁盘诘民舟致摉索其行箧任中军卖放奸犯竟暗匿其盐斤责山户之采薪每月折银数两勒精兵之常例总计约有百金浪逰常至浃旬巡湖官之禀可据诛求下逮贫户兵备道之状未销部曲颇有怨言日久恐生他衅此壹臣者职守已乖年力方茂所当降调以责后效者也其指挥以下不职者臣访究得实径自处分不敢请渎伏望勅下兵部再加查访如果臣言不谬将郭坚等量才擢用丘廷表降调庶劝戒不慝而武弁思奋矣縁系举劾武职官员事理未敢擅便谨题请旨

　　荐举教职疏

　　题为荐举教职官员事臣叨捬循之职亦尝留心扵学校之事兹者蒙恩升任谨摘教官之贤者疏列上请以备録用访得吉安府儒学教授梁有贞诗词尔雅足征家学之相承行谊清修尤见师模之克正新昌县儒学教谕陈应隆守不移贫学能待问志行素孚扵郷曲端方允洽扵士心以上贰臣学行俱优可充六馆之选者也广信府儒学教授蒋时极气度温文性资敏慎署邑絶无訾议迪人雅有规条武宁县儒学训导丘兰清标雅志敏质通才取与不茍而士子归心表率克端而儒绅推毂以上贰臣才识通明可备县令之选内蒋时极原系知县改教但志向不衰年资方茂仍宜升授或任以府佐之职者也伏望勅下吏部再加查访如果臣言不谬将梁有贞等分别録用则儒官知所向往而风教不无少禆矣缘系荐举教职官员事理未敢擅便为此具本谨题请旨

　　荐举人材疏

　　题为荐举境内人材事臣叨抚江西兹蒙升任其于地方人材例应列荐谨摘其尤者为皇上陈之原任南京刑部尚书今告病李迁涵养深而徳性粹扬歴久而事体精已絶公庭之迹实堪枢府之姿原任兵部左侍郎今聴用万恭高明爽朗之度雄伟特达之才论事真如指掌投艰尤可断犀原任广东按察司副使今致仕李材学有本源才堪肩巨政绩久称于东粤行谊首重于西江原有目疾今已就愈原任尚宝司司丞今告病杨时乔昔居易染之地而羔羊之节不污继陟膴仕之阶而冥鸿之志可尚自娱文史屏迹公庭原任福建按察司副使今告病蔡国珍夙称博洽雅着清修闽海校文卓有操持之誉江郷养重曽无非僻之干原任湖广布政司叅议今聴调万虞龙居官则自县令以陟铨司皆有方问居家则惟明农以及教子絶无营为至其孝行之纯尤为乡评所重原任浙江按察司佥事今告病周寀负经时之才而善自韬晦贞励俗之行而每抱冲虚年富学优可司文教原任太仆寺少卿今降调高应芳性资质直心地光明风裁夙着扵霜台行谊尤隆扵月旦以上捌臣品格不同才识亦异然考其素履询诸郷评皆为江右杰出所当荐扬者也伏望勅下吏部再加查访如果臣言不谬将李迁等及时起用则才识或可以济时志行或可以励俗而于圣治不无少禆矣缘系荐举境内人材事理未敢擅便谨题请旨

　　潘司空奏疏巻七
