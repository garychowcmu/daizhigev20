　大明武宗毅皇帝宝训

序
　　朕惟实录以备纪载宝训以贻典则一代之制存焉不可以或废也我
　　皇兄武宗承天达道英肃睿哲昭德显功宏文思孝毅皇帝缵承大业临御天下十有七年凡所举措巨细若否昭然具在朕受
　　遗诏入正大统爰稽故实命馆阁儒臣仿古义例悉心纂集既为实录而珍袭之又于纪载之中取其言行政事有足法者得一百五十一条厘为宝训十卷以诏来裔于戏是固一代之制也而可泯乎抑尝闻之粤昔帝王率有典谟以垂大训中世令主道虽有间而法令条格未尝不备亦未尝不足以范当时式来裔也我朝
　　列圣实兼总之道无不至法无不立以为子孙臣民之宝者盖世而同符矣仰惟
　　皇兄即阼以来
　　祖宗之法罔不率由惟英武之资奋励之志则有不可覊者故北出观兵则心存雪耻南巡问罪则义在除残群雄入于彀中奸宄磔于机上有烛奸之明而不蔽于近有独断之力而不昵以情此亦可谓恢廓大度雄才勇略之君也朕嗣厥服方崇古训守遗矩以匡不逮顾于斯可无述邪因并为序揭诸简端庶几存古之法以附于我
　　祖宗列圣之后子孙臣民永以为鉴用毕朕孜孜敬承之意云
　　嘉靖四年六月十二日
　　大明武宗毅皇帝宝训序终
大明武宗毅皇帝宝训卷之一  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　圣孝
　　○弘治十八年六月甲子敕谕礼部曰自昔圣帝明王治天下必先尽尊亲之道以惇化原此天地之常经古今所不能易者恭惟我
　　圣祖母皇太后坤德之懿克配
　　皇祖仁慈焘后自
　　皇考以暨予一人
　　圣母皇后淑德贞顺表正宫闱诞育＜耳少＞躬劬劳备至
　　两宫恩德莫罄名言朕初嗣丕基图报允切稽诸训典厥有彝章宜各极尊称均隆至养兹将恭上
　　圣祖母尊号曰
　　太皇太后
　　圣母尊号曰
　　皇太后尔礼部其择日具仪以闻
　　○十月乙丑以
　　孝宗敬皇帝梓宫安厝
　　山陵命驸马都尉蔡震护丧赐之敕曰兹
　　皇考梓宫即远朕以嗣守
　　宗社祗循旧章不敢有违尔为国戚特遣护丧凡
　　山陵道途祭奠及一应丧事皆以属尔必钦必慎用副朕意复敕英国公张＜棥心＞曰凡防护及执役官旗军校夫匠人等俱宜遵守法度不许沿途伤人田苖及纵放驴马作践亦毋得假以炊饭等项名色擅到人家搅扰及抢掠柴草等物如违轻则听尔量情惩治重则奏闻区处尔须竭诚效力尽心管理勿或须臾怠忽有负委任尔其敬之慎之
　　○正德元年二月乙卯巡抚都御史王璟请革皇庄未有俞旨其在真定等府宁晋等县者太监夏绶请岁加苇场之税又欲勿听小民争讼其在静海永清隆平等县者少监傅琢等请遣官履亩核实以便管理小河之在宁晋庄前者太监张峻等又欲税往来客货皆从之时又以庄田之故差官校赍驾帖逮捕民鲁堂等二百余人璟及都给事中张文监察御史叶永秀等皆极言其不便户部初集廷臣议谓千百顷琐琐之利恐不足以孝养
　　两宫请革皇庄之名通给小民领种有旨令再议于是尚书韩文等覆题谓畿民当加存恤若谓庄田以奉养
　　两宫不可给散小民则宜移文巡抚官核实召人佃种亩徵银三分角□羊部输内库进用其管庄内官悉召还庶地方得免侵渔之害
　　上曰卿等意在为国为民所言良是但朕奉顺
　　慈闱事非得已管庄各留内官一人校尉十人余悉召还子粒如拟徵银不许分毫多取沿途性来厨传俱止勿给敢有仍前生事为民害者令巡按御史具实以闻
　　○正德五年十一月丙辰敕谕礼部朕为天子之孝尊亲为大盖非徒养以天下亦有显扬之道焉朕生不逮
　　皇祖蚤违
　　皇考嗣有大业天下之养备于
　　两宫乃于即位之初恭上
　　尊号而徽称未极中心歉焉比以太监张永奉命出师平定叛乱奏除奸贼朕用宣布政化以成太和凡我臣民欣欣望治仰惟
　　列圣眷佑图报无由亦惟我
　　圣祖母太皇太后保护之恩
　　圣母皇太后鞠育之劳至深至厚爰据旧章告诸
　　郊庙
　　社稷各极徽称以彰
　　圣德以称朕尊
　　亲之意尔礼部其择日具仪以闻
　　圣学
　　○弘治十八年十月己卯大学士刘健等言人君之治天下必先讲学明理正心脩德然后可以裁决政务统御臣民故
　　累朝列圣嗣位之初必大开经筵每月三次令翰林春坊讲说经史公卿大臣分班环听又于每日专令儒臣讲读使工夫接续闻见开广百有余年太平功业皆由此致仰惟
　　皇上昔在春宫日勤讲学尧舜孔子之道固以得其大纲
　　先帝顾命臣等惓惓以进讲为念向来
　　梓宫在殡
　　圣孝方殷万几之外不遑他务臣等窃恐
　　圣心未有所系深以为忧今
　　山陵事毕祔庙礼成即欲请开经筵但殿宇高广天气向寒且事体重大礼仪繁盛仓猝之间似难举事欲姑俟明年又恐旷日持久有误
　　圣学伏睹
　　先帝初年日讲常至岁暮不辍臣等拟于十一月初二日为始伏乞
　　圣明遵照
　　先朝事例每日御文华殿暖阁令臣等两次进讲则
　　圣学可成太平可致实
　　宗社万年无疆之庆除经筵事宜俟明春别请今将日讲仪注条上一伏睹
　　皇上在春宫讲读论语尚书各未终卷□合于每日接续讲读先读论语五遍次读尚书五遍讲官各随即讲明讲毕各官皆退一讲读后
　　皇上裁决政务有暇即看字体随
　　圣意写字一幅不拘多寡俟午讲时臣等恭看进呈一近午初时讲大学衍义历代通鉴纂要讲毕各退一每日各官讲读毕或
　　圣心于书义有疑即问臣等再用直角□羊务求明白
　　上曰朕以哀疚故久辍讲今闻卿等述
　　先帝顾命知讲学诚不可缓其如期举行
　　○正德元年正月戊戌命太师兼太子太师英国公张＜棥心＞少师兼太子太师吏部尚书华盖殿大学士刘健知经筵事少傅兼太子太傅户部尚书谨身殿大学士李东阳少傅兼太子太傅礼部尚书武英殿大学士谢迁同知经筵事赐之敕曰朕闻帝王之道具在经典非讲学无以明肆经筵之设其来尚矣我
　　祖宗列圣相承尤惓惓焉朕以眇躬嗣承丕绪永惟负荷之艰夙夜兢兢其何敢暇逸兹将以二月初一日御经筵命尔＜棥心＞尔健知经筵事尔东阳尔迁同知经筵事礼部右侍郎王华詹事府少詹事兼翰林院学士刘机江澜杨廷和太常寺少卿兼翰林院侍讲学士杨时扬国子监祭酒张澯翰林院学士刘忠白钺刘春太常寺少卿兼翰林院侍读费宏左春坊左庶子兼翰林院侍读毛澄左谕德兼翰林院侍讲毛纪傅圭右春坊右谕德兼翰林院侍讲蒋冕翰林院侍读罗＜王巳＞修撰石珤兼经筵官健东阳迁并机廷和钺宏日侍讲读翰林院等衙门儒臣分直侍讲夫君以讲学修德为要臣以责难陈善为忠卿等其尚稽于古训启心沃虑凡理欲消长之几政治得失之故世道兴衰之迹明白开陈以格朕志毋有所隐务俾正学日新臻于至理斯朕得以仰副
　　上天之眷命与
　　祖宗之付托而卿等引君当道亦与有无穷之休钦哉
　　谨天戒
　　○弘治十八年八月辛巳六科给事中周玺等十三道御史耿明等以淫雨为灾各上＜锍-釒＞言天变不虗咎在欺蔽迩者侍郎李温等通贿权奸累劾不去主事王纶奉敕核实功次为太监苖逵力阻裁减添设内臣有司请如诏而不行清理内库钱粮已议会官而终委之司礼监指挥田忠等督工
　　山陵纵军避役兵部执奏竟获宥免请寘诸欺蔽者于法以消天变掌钦天监事少卿吴昊亦言自五月至今恒雨其占为上慢下暴号令无时与玩狎不恭之人又为天子居丧不哀弋猎无度奢侈繁兴百姓愁怨之应俱下礼部议谓宜纳玺等言请自今防微虑患亲贤远奸昧爽临朝恭俭率下谨大丧则极哀断大政则勿贰□灾沴渐息天意可回
　　上曰灾异叠见实由人事乖违事关朕躬者自当警饬尔中外文武群臣宜同加修省勉图报称凡政务所当兴革者诸司其条具以闻务切时弊毋事虗文
　　○九月丙戌礼科都给事中周玺言日者霪雨方霁星变继作皆阳微阴盛之象请亲君子远小人修政事攘夷狄绝近幸之侵权黜奸贪之蠹国延访辅臣及九卿以求理乱之几务尽修省之实
　　上曰星变事重所司即看详以闻礼部覆奏人君之心与天流通愿
　　陛下引咎责躬总揽乾纲敬修人事如玺所言仍卜日遣官祭告
　　天地
　　宗庙
　　社稷使精诚感格上下交通则和气充塞星变可消
　　上是之乃命英国公张＜棥心＞驸马都尉蔡震惠安伯张伟分行祭告
　　○正德元年三月丁未南京东安门皇墙脊瓦并大报恩寺塔以雷震而损守备太监傅容等既修葺皇墙乃奏欲并修寺塔工部议根本重地雷震禁垣其灾非他处可□天心示戒
　　祖宗之灵恐非弗宁若行修理寺塔兴土木之工劳军民之力□所以答天戒也愿已之
　　上是其言诏南京灾变非常朕心祗惧其令守备等官□加修省以回天意
　　○六月庚午礼部尚书张昇等言天人一理人事失于下则天变应于上兹有风雷雨雹非常之变内震西中门柱＜脊-月目＞外伤
　　天地坛门臬树木夫西中门乃禁密要途
　　天地坛乃明禋重地而风雷乃天之号令也于此震惊其可忽乎诗云敬天之怒无敢戏豫敬天之渝无敢驰驱戏豫若鹰犬弋猎歌舞游宴之类驰驱若骑射驰骤出入无时之类是已帝舜曰敕天之命惟时惟几惟时则无时而不戒敕何暇于戏豫惟几则无事而不戒敕何暇于驰驱伏望谨诗人戏豫驰驱之戒法大舜惟时惟几之勤端居内省讲学修德亲贤远奸审于举措朝夕精思何以致此且今府藏空虗生民困苦亟宜惜财恤下不可滥赏轻费请广开言路俯赐优容仍敕诸司同加修省振举职务抚辑军民沿边守臣训练军马修饬武备谨防奸宄保固封疆庶人事尽而天变可回矣
　　上曰然灾变非常深用恐惧事关朕躬者自当体行尔内外文武臣工宜同心痛加修省以回天意利病之当兴革者所司其详具以闻务切时弊毋事虗文
　　○十二月丙辰礼部奏明年元旦有朝会宴赏之礼今
　　孝宗皇帝未踰大祥又当日食宜免称贺
　　上曰三朝日食灾变非常朕心惊惧何以贺为诸礼其悉免之
　　○正德五年三月辛未诏今春不雨风霾累日朕念愚民犯法者多情可悯恻自正德五年三月十六日以前逃军强盗私盐除正犯外亲属窝主邻佑连坐发遣充军摆站者法司即稽其数兵部亟移文各处军卫有司释之三法司锦衣卫见问未结并已结未遣者皆免发遣枷号者即与开枷依律问拟徒流以下者减等笞罪无干证者尽释之强盗正犯通行审实监候如有攀指冤抑情可矜疑者具奏定夺其余充军者兵部还会法司开具以闻内外逃军自文书到日为始限三个月以里自首免罪于是大学士李东阳等奏伏蒙
　　皇上以久旱风霾两降纶音命群臣致斋祭告
　　天地
　　社稷山川仍敕兵部法司鞫谳有罪之人多从宽贷臣等闻命欣跃至于感泣中外传播欢声动地所以安人心回天意者端在于此臣等不能尽言启沃先事开陈负咎含愧已非一日幸睹
　　圣心开悟輙有一二仰干
　　天听王府逃校与逃军同窝主邻佑连累发遣充军摆站并见未问结已问结未发遣者乞照例释放倾使假银伪造印信举放私□较之强盗有间除正犯外窝主□佑亦乞放免仍将倾使低银正犯止照本律问罪犯罪充军正犯已故家属该发遣随住者查有亲男照例发遣无子妇人一应家属乞免发遣已发遣者并行释放死罪重囚奏诉三次者本犯乞免加罪家属免充军妇人无夫者免配边军凡犯罪家产没官除谋叛以上重罪外其余近例该没官者并免没官两法司锦衣卫见监死罪重囚除强盗已有旨其余乞照递年热本事例开奏定夺南京见监并枷号轻重罪囚亦照在京近奉恩例一体施行文武官罚米违限若实官贫不系故意迁延者乞再限三月仍免加倍上纳各处获盗数多中间不无扳指冤抑见问并续获者乞令各该捕盗等官用心严审务见赃仗失主并同行上盗之人明白拟奏如或轻信妄拿滥及无辜希图升职免罪者事发之日罪有所归再照正德年间问罪条例近该给事中屈铨奏准颁行乞令三法司议拟归一请自
　　上裁永为遵守
　　上批答曰卿等所言皆有禆于治道具见为国至意朕当悉从而行之
　　○正德六年七月丙辰
　　上谕礼部臣曰宁夏底定皆
　　天地百神眷佑所致未伸告谢迩者四方灾□□仍盗贼继起荼毒生灵朕心惕然礼部其择日遣官祭告于是遣英国公张懋新宁伯谭祐会昌侯孙铭祭告
　　天地
　　宗庙
　　社稷山川礼部右侍郎李逊学祭告
　　天寿山之神其钟山之神及天下岳镇海渎俱令守臣祭告
　　○正德七年五月甲辰巡按云南监察御史张羽言云南地震甚于他省郡县官多不得人虽尝按治其罪而荒裔之外吏政尚同乞敕巡抚三司等官痛加修省以弭灾异礼部尚书傅圭等覆以古之帝王遇灾而惧故能转祸为福今岁天鼓呜流星见阴霾四起天雨黄沙火灾异常盗贼猖獗而且地屡震不特云南一方而已前此尝发纶音修省及今和气未臻灾变滋甚宜推羽言通行在京文武衙门并在外镇巡司府等官令其思咎勉尽职业其有利可兴毙可革者开具上陈尤望
　　皇上祗畏天心克谨天戒思所以感召之由行所以消复之实颐养天和讲求圣学延访民隐樽节财用早朝以警励人心深居以察识时变不作无益而害有益不忘远虑而废迩言俾省部台谏各尽其职则上下交修而天意回矣得旨天变示戒文武百官其同加修省在外者速移文谕之
　　○正德九年正月壬午以乾清宫灾
　　上服浅淡色服御奉天门视朝文武群臣行奉慰礼是日彻宝座不设遂降敕谕群臣曰朕恭承
　　天命嗣守
　　祖宗成业夙夜孜孜勉图治理乃者乾清宫灾朕心警惶莫知攸措殆以敬
　　天事神之礼有未能尽
　　祖宗列圣之法有未能守用舍或有未当刑罚或有未公征歛太重有伤民财工役繁兴有劳民力谗谀并进而直言不闻贿赂公行而政体悠谬奸贪弄法而职业多未能修抚剿失宜而盗贼尚未见息有一于此皆足以伤和致灾静言思之悔悟方切尔文武群臣受朕委任义均休戚其各协力祗承痛加修省事关朕躬及时政阙失军民利病宜直言无隐庶俾朕有所警惧以答
　　上天仁爱谴告之意故谕
　　○二月戊申永平等府旱潦相仍民茹草根树皮且尽至有阖室饥死者巡抚都御史王倬以闻且请差官赈济户部议覆
　　上曰畿甸之民至此朕心恻然其今倬发所在仓库赈之仍输通州粮十万石减价粜散一应岁赋亟勘报蠲免诸救荒事宜悉听施行
　　○正德十二年五月己亥夜火陨于都察院狱旋转久之始灭都御史王璟以闻诏曰火陨狱中无乃刑罚失中与尔璟宜率厥属修省明慎用刑毋致冤抑以弭兹变仍申饬巡警豫防火灾毋忽
　　英断
　　○正德五年八月甲午太监张永还自宁夏密奏刘瑾不法十七事
　　上出永奏示内阁遂降旨曰朕嗣承大业务期法
　　祖□□以安天下委刘瑾以腹心整理庶务瑾乃不体朕心蒙蔽专擅变乱成宪肆行酷虐使官员军民无不受害愁叹之声有干和气朕深悔焉瑾降奉御令凤阳□住文武官员顺从缄默多非得已今皆贷之各处新查屯田文册即令烧毁照旧徵收巡捕巡盐查盘等项新设官员俱革去法司问拟囚犯但有新例俱改正照旧制行凡瑾所行有亏国体者法司即会众官一一条具奏革瑾所当坐罪名从重议拟以闻及籍其家金银累数百万其他宝货不可胜计又得伪玺一牙牌五百扇中所置刀二及衣甲弓弩之属
　　上大怒曰瑾果反乃以付狱于是六科给事中谢纳十三道御史贺泰等瑾罪
　　上今法司锦衣卫执瑾于午门前会多官鞫讯皆谓瑾罪大恶极反形已具当寘重典狱
　　上命狥于市凌迟三日不必覆奏仍以招情并处决图状榜示天下行刑之日仇家每以一钱易一脔有得而生啖之者海内闻之莫不踊跃相贺瑾窃柄五年骄横无上生杀予夺皆自已出
　　累朝成宪变易几尽自古宦官肆虐未有如瑾之甚者
　　上信任既久威柄已移一旦震怒去之不疑卒能正其法由
　　上之英断也
　　○正德六年八月甲申提督军务侍郎陆完师出涿州忽报贼在固安
　　上召大学士李东阳杨廷和梁储至左顺门内
　　上南向立问曰贼在东而师乃西出恐缓不及事欲令兵部追还完等令东如何东阳对曰甚当且行未远一二日内可至贼舡至水套自求送死官军并力擒之甚易但恐人心不齐向来累失事机正坐于此今官军在北宜亟敕东南诸将堤备
　　上曰张俊等皆在南料亦无害奏毕
　　上复谕东阳等曰先生用心命赐羊酒而退
　　○正德十四年五月丙辰遣太监赖义驸马都尉崔元都御史颜颐寿往江西宣谕宁王宸濠先是御史萧淮奏宸濠不遵
　　祖训凌轹官府虐害忠贞招纳亡命掠杀亡辜者数百人没富民资产万数西山牧马几万匹南康私船亦有千艘酷虐遍于江西而流毒及于他省所遣旗校及内使接踵京师或潜住终年不知所营何事且群奸为之党者如致仕都御史李士实仪宾顾官祥指挥葛江王信引礼丁璝内使陈贤寿山熊寿涂钦梁伟义官倪庆卢孔章徐纪赵七谢培省祭官黄海秦梁舍人李显忠校尉宣五火信乐工秦荣皆入府昼夜密谋又招致建昌贼首凌十一闵廿四等以为羽翼不早制之臣恐将来之患有不可胜言者乞敕锦衣卫逮其党至京诛之其潜住京师者缉补重治所占田产皆给还军民仍革其护卫一裁以法镇守太监毕真同恶相济巡抚都御史孙燧巡按御史林潮不能紏正反为献谀宜究其罪原任江西副使李梦阳佥事李淳王圭参政白金参议王泰附势助虐宜削夺其官为民左布政使郑岳充军副使胡世宁因忤濠得罪者宜亟起用朱宁见之持其疏还家数日屡于
　　上前诋淮妄言离间宜罪
　　上曰虗实久当见之果诬淮将焉往
　　上遂以淮奏示内阁大学士杨廷和等令议处廷和曰宜如
　　宣宗处赵府故事遣贵近勋戚大臣各一人持书以往宣谕
　　皇上保全宗室至意令王改过自新庶彰朝廷亲亲之仁而犯法亦不废矣
　　上以为然会六科十三道徐之鸾沈灼等交论其事
　　上复遣司礼监官召皇亲驸马文武诸大臣于左顺门谕令集议皆如廷和言于是敕义等赍书往谕略曰叔祖在宗室中属尊望重朝廷所以礼待者视他宗室不同但府中事多启物议流传道路不无可疑往者典宝副阎顺等奏诸不法朕未辶□处信近言官所奏亦与顺同在廷群臣咸谓
　　宗社大计宜存远虑朕念至亲且不深究然隐忍不言彼此怀疑亦非两全之道昔我
　　高祖考宣宗皇帝尝因赵府有烦言特遣驸马袁容等贻书戒谕即忄□番然改悔献还护卫至今永享富贵朕今亦为叔祖计遣太监赖义等赍书奉告可仿此意以原革护卫并屯田献还所夺官民田土亦皆复其故主贼首如凌十一等及其党散遣归乡诸拨置者俱不许在府出入朕亦俯从宽典并不深究则朝廷与宗室两尽其道永享太平之福矣此朕至情
　　天地
　　祖宗寔所共鉴叔祖其图之
　　○十一月丁巳命羁管朱宁于临清初宁与宸濠通谋事颇洩深自掩覆
　　上之南征也已留宁居守宁恐离
　　上左右为人所发乃私求扈从及
　　驾发京师既出正阳门始传旨令宁俱南江彬素与争宠至临清进间止宁董皇店役遂白其通濠状
　　上大怒曰我固疑之点奴乃敢尔时将渡淮遂令即所在拘系之又密遣人至京收其妻子并籍其家后
　　驾还与诸从濠逆者俱俘以入竟磔于市妻子没官
聪察
○正德元年九月辛卯大学士刘徤李东阳谢迁以太监崔杲奏乞引盐工部为之请敕遂上言
　　祖宗旧制盐法本以备边近年奏讨数多成法尽坏
　　先帝深知其毙特令该部查处臣等亲承面命议拟施行而
　　龙驭忽升事功未就恭遇
　　皇上涣颁明诏痛革毙端特令大臣分投清理天下传诵称为
　　圣明柰何清理之使方行织造之命随下生财之源既塞蠹财之毙复生臣等若坐视不言依阿顺旨不惟□
　　先帝面托之重亦且亏
　　皇上新政之明前敕决不敢撰写况太监崔杲奏讨引盐不过变卖银两若户部支与价银尤为省径若仍给引盐听其支卖必夹带数多向来作毙射利之人因而附搭则盐法之坏愈甚于前清理之官殆为虗设东南困敝之民恐生不测西北兵荒之急何以应之臣等之忧有不止此伏望收回成命止照该部原拟给与价银织造则供用不乏盐法可行于是五府九卿科道等官亦上＜锍-釒＞论其不可时
　　上意未决犹欲全与盐引乃于日讲罢召健等复至暖阁问曰昨差承运库太监王瓒崔杲往南京浙江织造瓒等乞长芦一万二千引户部止与六千引半与价银今可全与之徤等同奏曰如是已足用矣
　　上曰既与半价何不全与引盐徤等对曰户部亦是为朝廷樽节用度
　　上曰该部既欲节用何不留此半价却以引盐与之听其变卖不亦两便乎徤等曰价银有限不若引盐之费为多
　　上曰何故东阳对曰盐引数有夹带如引一纸便夹带数十引以此私盐壅滞官盐不行
　　先帝临终锐意整理盐法正今日急务也不可不为远虑
　　上曰若有夹带事觉朝廷自有法度处之东阳对曰此辈若得明旨即于船上张揭黄旗书写钦赐皇盐字样势焰烜赫州县驿递官吏酬应少误即加笞辱亦隐忍受之至于盐商灶户虽凌虐万状谁敢呼冤所以不若禁之于始徤等亦共言之
　　上正色曰天下事岂专是内官坏了譬如十个人中也仅有三四个好人坏事者十常六七先生辈亦自知之如是者言之至再盖是时已有先入之说矣
　　上复谓曰此事务要全行徤等奏曰容臣等再议因叩头出至殿中司礼监官追达
　　圣意亦答曰已奏过再议监官遽回奏云先生辈已承行矣徤等至阁复上＜锍-釒＞极言自古帝王以从谏为圣拒谏为失国家治乱常必由之顾顺旨之言易入逆耳之言难受故治日常少乱日常多臣等每以此说进于
　　陛下诚欲
　　陛下为圣德之君天下成至治之世也今文武公卿台谏合词伏阙皆谓盐法不可坏而
　　圣意坚执排群议而行之就使织造有益奸毙不生然上亏朝廷纳谏之明下失群臣守法之义所得几何而所损者不可胜计矣此虽一事关系甚重臣等岂不知顺旨者有宠逆耳者获罪若贪位恋禄殃民误国则不独为
　　陛下之罪人抑亦为天下之罪人万世之罪人矣区区犬马之诚犹望
　　陛下廓天地之量开日月之明俯纳群言仍从初议以光
　　圣德天下幸甚若以臣等迂愚不能仰承
　　上意则乞别选贤能以充任使将臣等放归田里以免旷职之愆
　　上曰昨闻卿等面奏今复览＜锍-釒＞朕心已悟引盐不必全与可支与十分之五余如议与价银
　　○正德十四年九月戊戌
　　上南巡至临清山东诸镇巡官皆从越三日传令进宴宴具草略
　　上视之笑曰慢我何甚竟不怒及宴都御史王珝献觞步缓
　　上目之神周因怵珝谓
　　上意不测明日复宴都御史龚弘趋进自言姓名盖恐
　　上误以为珝也江彬从旁厉声叱之冀并罪两人
　　上不为动时太监黎鉴家人有以科歛得罪者鉴惧悉所有以献复取偿于有司珝不可鉴以头触之遂相斗争鉴泣愬于
　　上
　　上曰此必汝有求不遂耳巡抚何敢輙辱汝也鉴语塞而退盖
　　上巡幸所至事每有容且听察不为左右所惑类此
　　听纳
　　○正德元年正月甲午大学士刘健李东阳谢迁＜锍-釒＞言窃见去年
　　圣驾看牲及时享
　　太庙内官内使随从数多今年大祀
　　郊坛从者又多数倍臣等历事
　　累朝见带刀披甲等项内官甚少闻宣德正统以前尤少
　　祖宗深意盖以敬
　　天事神为重不敢过为夸耀且执事给役自有定额服食供给亦有常限不可过为冗滥故也今祭
　　大社耕耤田幸太学等礼在迩
　　社稷先农坛地方窄狭文武群臣守卫执事自有该用人数国子监先师庙庭不过数丈出入门巷不过数尺太学师徒数十百人伺候行礼填塞挤杂尚恐不容若增添内侍置之何地乞敕司礼监查照正统以前旧制定为名数不使仍前混杂庶国体清肃人无窃议臣等又见每日常朝
　　驾过文华殿随从之数渐亦增多内府各监局题本佥书官姓名或至七八十人或至百数十人伏睹
　　先朝每遇登极之初必一简选今则但闻升擢不计年资品级新旧累积贤否混淆光禄寺传办卓面日逐加增已至七八十卓承运等库关出赏赐各该衙门役使人匠不知几何蟒龙玉带内府乘马不论其数耗竭财用坏乱名器未及一年已至于此仰惟
　　皇上春秋鼎盛将隆亿万载无穷之祚此后何以处之况自奉诏书查革冗滥文武官员俱曾革去数百各门仓库及各处分守守备等项内官照旧不动恐非朝廷大公至正之道臣等固尝论奏奉旨准行因循至今其毙愈甚臣等谬膺顾命叨任腹心日夜忧惶莫知所措不敢不昧死尽言尤望
　　皇上大奋乾刚特施睿断将前项冗官通行裁革非分赏赐服色尽行追还使制度光复于
　　祖宗诏令不失于天下实
　　社稷之福苍生之幸也
　　上嘉纳之曰随从内使朕今有处分矣
　　○二月癸酉大学士刘健李东阳谢迁复上＜锍-釒＞言臣等俱以愚庸遭遇
　　先帝委以腹心临终顾命惓惓以
　　陛下为托臣等痛心刻骨誓以死报恭惟即位之初诏书一下天下延颈悬望太平而朝令夕改迄无宁日百官庶府仿效成风非惟废格不行抑且变易殆尽建言者以为多言干事者以为生事累章执奏则谓之再扰查革弊政则为之纷更忧在于民生国计则若罔闻知事涉于近幸贵戚则牢不可破以一二人之私恩坏百年之定制而不顾以一二人之邪说违满朝之公论而不恤臣等切居重地徒拥虗衔或旨从中出略不预闻或有所议拟径行改易似此之类不能备举臣等心知不可义所当言累有论列多不见允比为户兵等部议处盐法功次等事具本上陈极言利害拱俟数日未蒙批答若以臣等言是则宜俯赐施行臣等言非则亦明加斥责而乃留中不报视之若无使臣等趋向不明进退无遽深忧极虑寝食弗宁亦知内告外顺人情之常但知政出多门咎归臣寺扪心反顾无以自明展转于衷殆非获己尝闻宋儒朱熹有曰一日立乎其位则一日业乎其官一日不得乎其官则不敢一日立乎其位今势穷理极已至于斯若诿顾命之名而不尽辅导之实□循玩愒窃禄苟容则既□
　　先帝又□
　　陛下不敢取讥当世亦将贻笑方来用是共沥愚诚上尘
　　天听伏乞
　　圣明矜察特允退休别选贤能代兹重任少逭分毫之罪幸延犬马之年则
　　陛下优待旧臣之心励精新政之义两尽而无遗矣
　　上曰卿等切切为治之心朕已知悉所言事待斟酌行其悉心辅导如故
　　○户部覆议都给事中邹轩等所言裕民止盗事其一谓贵戚藉所赐庄田侵夺民产盖长宁伯周彧赐田之在景州东光境内者实系民人高崇等世业往年为奸民讐害投献中贵遂以赐彧而崇愬焉逮至锦衣卫鞫问已明宜令踏勘官从公断理勿畏势以虐民仍通行诸贵近或尝受献者俱遵诏旨亟以还民其一谓内府各监局各库各仓场及各门内官内使人等每缘收纳钱粮刻削无厌
　　先帝晚年洞察民隐尝特降明旨严加戒谕今复玩愒恬不知畏故诸所角□羊纳百方巧取粟米布绢之价往往倍于时估民甚苦之宜重刻戒谕之旨于诸司悬布永示遵守其一谓庄田子粒贪暴者违例自收盖公矦田土及牧马草场亩徵银三分令佃户自赴有司上纳而后听业主领用实虑管庄之人贪暴自恣逼民逃窜也今宜令抚按官重加榜谕或违例致民失业者业主有司一体究问其一谓征税不经甚至屠宰皆纳官钱盖京城各门宣课司近闻日进供用库猪肉丁字库羊皮又岁时一再进送瓜果俱非旧制宜尽行革罢若张家湾芦沟桥二司经过客货非在彼发卖者宜令径赴宣课司报税毋得重征其崇文门分司五百贯以上例该起条者宜如原税之数勿令加倍各门大小车辆及驴骡负载诸货宜悉听巡视御史等官照例收取正税不许守门内官仍前干与分外过取其一谓珍宝应禁而不之禁盖近内承运库太监龙绶等奏谓宝藏库宝石西珠无可用者欲本部区处进纳臣等尝集府部群臣详议时方凋敝未能致此难淂之物况
　　皇上新服厥命正宜屏绝奇玩以培养俭德宜敕所司选诸内库所藏取足成冠婚之礼而止不必过求侈用敢有夤缘举奏荧惑
　　上听者查照先年处置梁方例重加究治奏入
　　上是之曰
　　先帝所颁戒谕之旨其令诸司载刊悬布遵行有故违者罪无赦时廷臣集议覆绶等所奏留中将一月矣至是亦得旨不必买办
　　○四月癸丑五府六部等衙门英国公张＜棥心＞等言自古人君未有不以忧勤而兴骄佚而坏者益之戒舜曰罔游于逸罔淫于乐成王初政周公作无逸以训之诚见夫废兴之机于此乎系不可以不慎也
　　大祖高皇帝间关百战以有天下深虑后世溺于宴安故
　　皇明祖训首谓守成之君常存敬畏以
　　祖宗忧天下为心则能永受
　　天之眷顾若生怠慢祸必加焉贻谋之远盖与益周公异世而同符也仰惟
　　皇上嗣位以来日御经筵躬亲庶政求治之心恒惧不逮迩者忽闻燕闲之际留心骑射甚至群小杂沓径出掖门游观苑囿纵情逸乐臣等不胜惊惧昔汉文帝从霸陵欲西驰下峻阪其臣袁盎谏曰圣主不乘危不徼幸今骋六龙驰不测山有如马惊车败陛下纵自轻柰高庙太后何宋孝宗常亲鞍马其臣薛季宣谏曰球马之事虽陛下所以习劳振武至于卫之害积于细微衘橛之危起于所忽则不可不慎夫家累千金坐不垂堂盖谓所托者重也
　　陛下□托之重岂但千金之子而乃自择端拱之安以犯垂堂之险万一御者蹉跌御勒有失左右不及致力将如之何臣等窃意
　　天纵圣明初无此念必左右近侍引之非道
　　陛下不察而误謟之臣等实为寒心况去岁以来天异迭见若复从事佚乐何以感动
　　天心夫上天之变不可玩古人之戒不可忽
　　圣祖之训不可忘
　　宗社之虞不可不虑伏愿
　　陛下居安思危严恭寅畏凡骑射游乐之事一切屏绝亲君子远小人左右近侍必选老臣谨厚者充之毋使憸邪群小杂乎其间因而上累
　　圣德有□天下臣民之望
　　上批答曰卿等所言良是朕皆体而行之
　　○六月庚午大学士刘健李东阳谢迁言近因灾变叠见伏蒙
　　陛下恪谨天戒谕令臣等同心修省凡兴革事宜诸司自当开具奏请臣等职专辅导事关君德者不敢不昧死上陈窃惟自古人君必以勤敬为德怠荒为戒经书所陈史册所载昭然可见也伏睹近日以来视朝太迟免朝太多奏事渐晚游戏渐广兹当长夏盛暑之时经筵日讲俱各停止臣等愚昧不知
　　陛下宫中何以消日奢靡玩戏滥赏妄费非所以崇俭德弹射钓猎杀生害物非所以养仁心鹰犬狐兔田野之畜不可育于朝廷弓矢甲胄战斗不祥之象不可施于宫禁夫使圣学久旷正人不亲直言不闻下情不达而此数者交杂于前则圣贤义理何由而明古今治乱何由而知民生困苦而莫伸政事毙坏而莫救其所关甚大臣等实切忧之切见六月中旬风雨飘荡雷霆震怒正殿鸱吻
　　太庙＜脊-月目＞兽
　　天坛树木以至禁门房柱之类各有摧拆烧毁比之四方奏报者事体尤重天心示警盖已甚明伏望
　　陛下惕然省悟奋发乾刚恭已敬德励精图治平旦视朝依期奏事屏去玩戏放逐鹰犬万几之暇将旧日所进讲章直角□羊不时省阅以开广聪明穷究义理凡诸司所开利弊详加采纳断在必行庶可以消弭灾沴导迎和气上回天意下慰民心诚国家万万年之福也
　　上曰朕闻帝王不能无过而贵于改过览卿等所言具见忠爱之诚朕当从而行之
　　○正德二年二月己卯大学士李东阳等＜锍-釒＞请早朝言自古圣帝明王必以克敬克勤为德早朝者勤政之第一事也
　　皇上即位之始常以昧爽视朝中外欣欣想望至治顷来或多至巳时方出人心疑恐伏望自今早朝仍依旧期一则
　　圣躬志虑清明二则朝廷气象严肃三则侍从宿卫得免疲倦可以整饬朝仪四则文武百官不至懈弛可以理办政务五则钟鼓有节可以一都市之听闻六则引奏有期可以耸外夷之瞻仰一举而众美咸具天下必将称颂
　　圣明此其事易行而其效甚大只在
　　圣心一转移之顷尔
　　上曰卿等所言切于治道朕已知之矣
　　○正德六年二月辛丑礼部尚书费宏等上疏言窃惟聪明睿智圣质固本于天生高大光明君道必资于闻见盖朝廷之上日有万几而事物之来理欲难辨故崇儒讲学纳谏听言正人君所以成圣德而隆至治者恭惟
　　皇上即位之初日御奉天门以临百辟时御文华殿以亲儒臣莅政讲学兼资不废诚大有为之君而足以致太平之治者也况今奸佞既除百度厘正人有励精之望治当更化之时故台谏各摅忠悃上广
　　圣聪缕数条陈详明剀切如给事中潘埙等所谓御经筵以勤学谨视朝以勤政处宫寝以养和节出入以养重亲君子而远小人斥异端而崇正道停不急之工戒无益之乐监察御史陈察所谓务讲学以明德节嗜欲以养心视早朝以听政凡此数者实端本澄源之论而出于危明忧治之诚伏愿
　　圣明俯垂听纳见诸施行如尧之舍己从人如汤之检身＜棥心＞德如此则大孝益隆于继述
　　圣德日就于崇高本源既正而政化自尔其更新内治既修而外侮不忧其难御疏入
　　上曰卿等所言足见忧国恤民至意朕已知之矣
　　崇儒
　　○正德元年六月辛酉授孔子五十九代孙彦绳为翰林院五经博士主衢州庙祀宋之南渡也衍圣公端友扈跸自曲阜徙衢州传五世至其孙洙而宋亡元世祖召洙至欲令袭爵洙以坟塻在衢力辞乃让其爵于曲阜宗弟治自是曲阜之后世袭为公而嫡派之在衢者遂无禄衢州知府沈杰求端友后得彦绳请授以官俾世主衢之庙祀且言其先世所赐祭田在西安者五顷洪武初以民田轻则起科未几有王氏子随母改适冒孔姓以罪抵法田没官改徵重税亦宜减轻以供祭奠修葺费礼部议覆
　　上曰先圣苖裔在衢者齿于齐民朕甚悯之其授之五经博士令世世承袭并减祭田税以称朕崇儒重道之意于是以博士授之彦绳
　　○正德二年七月乙卯浙江台州府知府徐鹏举奏宋儒朱熹仕于浙东讲明道学修举荒政浚河筑堤民享灌溉台人德之立祠以祀但祀典出于朝廷岁远则废乞今有司拨人役护视祠宇岁供祭品每春秋祭主以本府正官庶报功之典可久而台人之愿亦伸矣礼部议覆
　　上曰朱熹有功斯道遗爱在台固宜有祠其如鹏举所奏行之
　　○十一月丙辰授三氏学生员孔闻礼为翰林院五经博士文子思庙祀事时袭封衍圣公孔闻韶奏以子思庙在邹县南去鲁五十余里主祀缺人请择族中之贤者授以博士世职俾主其祀且以母弟闻礼名上
　　上曰颜孟二子皆有世官奉祀而子思庙在邹者独无此阙典也闻礼可授翰林院五经博士俾世主其祀
　　○正德四年七月甲辰三氏学生员颜重礼奏三氏子孙自成化初年开贡迄今颜氏未贡一人乞定为资格以均之礼部覆议以孔氏子孙在学者十九颜孟子孙在学者十一若孔氏仍旧三年一贡每及三贡颜孟轮贡一人则均矣
　　上是之且曰轮贡既均其毋令废学当贡者所司仍慎选以充
　　○九月乙巳以孔承夏为曲阜知县初曲阜知县孔承泗卒族人举孔公统代之有孔承章承周者赴京奏其过恶吏部乃举承夏可用而罢公统因劾承章等二人意欲狥私荐其族承懿也乃执付巡按御史究治既而承章等复与承懿潜至京为侦事者所发俱谪戍海南仍赐衍圣公闻韶敕曰先圣之道朝廷用之以为治天下之法在尔辈守之则为治家之法承章等首开讼端毁诬宗子以朝廷名爵为私家争夺之具是先圣不肖子孙也谪之边戍小惩大戒正用先圣遗法为之教不肖子孙尔且先圣尝言其身正不令而行尔闻韶尚佩服先训进学修德与族长管束族人令读书循法循理以称朝廷崇重至意今后再有持强挟长朋谋胁制不守家法为圣门玷者尔即指名具奏必不轻恕故敕
　　○正德七年十月丁卯先是贼犯阙里敕所司分兵防御至是衍圣公孔闻韶以庆贺至京师具疏谢
　　上复批答曰群盗为暴至犯阙里朕闻之愓焉靡宁其令巡抚官祭告仍量为修葺以慰圣灵
　　○正德九年三月甲戌山东嘉祥县修曾子庙成巡按御史李玑请以门人子思配享而以阳肤子襄公明仪沈犹行公明高乐正子春公明宣单居离列于子思后从祀且请御制碑文以垂示无极礼部议覆诏曰颜子庙先朝已有御制碑矣曾庙亦不可无也其令翰林院制文赐之
　　兴学
　　○正德元年三月甲申
　　上视国子监是日
　　上具皮弁服躬谒先师孔子行四拜礼幸彝伦堂祭酒司业讲书毕
　　驾还宫明日赐衍圣公孔闻韶并三氏子孙祭酒司业学官袭衣及诸生宝钞越三日赐祭酒司业及诸生敕曰朕肇缵鸿图率遵旧典特视太学释奠于先师嘉与诸师儒讲论治道厥礼告成惟古帝王在位徽典绥猷以成至化政与教非二也顾建学置官职专而法备所以成德达材俾为世用于政亦有资焉自有经传以来道在方册非心领神会身体而力践之其何以措诸事业朕方躬迪彝教为天下先尔师生尚＜棥心＞敦乃学惟忠孝节义是训是守以广业弘化囿四方民物归于太和庶几复唐虞三代之盛钦哉
　　礼大臣
　　○弘治十八年六月乙未大学士刘健李东阳谢迁言
　　皇上嗣登宝位之初赏臣等各银三十两纻丝二表里已顿首拜受近闻户部奏拟将亲王及文武官员赏例通为减省窃思帑藏告竭减省赏赐乃不得已而臣等独受厚赏心实不安请辞免
　　上曰此
　　先朝故事勿辞已而健等复言昔在
　　先朝国用充裕此等正赏固不敢辞今府库空虗加以强寇在边军需方急若不痛加樽节目前已不能给后来何以继之且节用必自贵近始臣等受遗辅政当与国同忧岂可独受厚赏伏望自今以后一切无名之赏尽皆停止以崇俭德
　　上复曰朕初嗣位加赍辅臣礼不可废卿等勿固辞其他财用朕自当樽节
　　○十月己卯是日早朝退
　　上御文华殿召内阁臣三人总兵官六人六部尚书都御史至前谕之曰国有大丧加以边事卿等久劳各赐文绮三袭仍赐饮馔而退
　　○十一月丙申遣行人存问致仕太子太保吏部尚书王恕初诏天下有司凡致仕大臣九十以上者具奏至是陕西以恕闻
　　上赐之敕曰卿在
　　先朝出入台省直言正色著有令猷及勇退以来寿考康裕年跻九十朕方孝奉
　　两宫推恩臣庶惟尊贤养老之典自古有之特遣行人存问并赐羊酒月加食米二石岁加役夫二名以示优眷卿其体朕至意颐神葆光益邵乃德以裕后昆抑书有之尔身在外乃心罔不在王室卿有嘉谋谠论尚无所隐以禆朕之不逮斯不亦永有誉哉
　　○十二月壬戌兵部尚书刘大夏乞休致言
　　先帝晚年察臣愚直传宣顾问无月无之义则君臣恩□父子不幸
　　龙驭上宾恭遇
　　陛下嗣登宝位兵事方殷义不忍去但犬马之年已及七十若贪图禄位訾议横生恐伤
　　先帝之明愿赐骸骨归
　　上曰卿受知
　　先帝简遗朕躬方切委任正直尽心职务可固求休退耶其即勉起供职勿再辞
　　○正德元年正月戊戌有司月给致仕工部侍郎潘礼食米三石巡抚河南右副都御史韩邦问奏礼草庐蔬食不事干请年过八十宜有所赐给以膳终身
　　上曰礼安贫守分风节可崇遂有是命
　　○三月甲辰遣行人存问致仕南京工部尚书胡拱辰赐之敕曰卿以优裕之才清慎之操易□攵历中外多历年所茂著劳迹为时名臣既遂退间懋修靡懈德望愈隆寿考康宁年跻九十完名盛福求诸今日盖仅见焉朕方孝奉
　　两宫推恩臣庶爰稽尊贤餋老之典特遣行人赍敕存问并赐羊酒仍令有司月加食米二石岁加人夫二名以示优眷卿其体朕至意颐养天和益延寿祉表仪乡郡为国之光故谕
　　○四月丁巳少师兼太子太师吏部尚书马文升上疏谓臣历官已五十六年年今八十有一矣自七十以来累疏乞休未蒙
　　先帝俞允今
　　皇上嗣登宝位岂不欲誓死图报但藻鉴人物全藉精明力强健耳目聪明方克有济而臣衰老愈甚诸疾交侵万一用人未当恐来物议况今灾异迭见滥居师保重任不能爕理寅亮亦当罢去以弭灾变
　　上曰卿历事
　　累朝劳绩茂著朕当新政委任方隆乃屡求休致情词恳切特允所请赐敕给驿以归有司给食米月五石役夫岁八人以示朕优礼老臣之意
　　○正德六年六月辛丑大学士李东阳以老疾乞休言衰老益深疾病交作且官列三孤职司辅导而神思荒落不能效谋虑之勤精诚未孚无以为感格之地伏望
　　圣慈悯其衰病乞骸骨以尽余生
　　上曰卿忠诚体国辅导
　　累朝功烈誉望天下共知述作议论尤为国华出处进退关系天下重轻宜体朕情亟起视事乃见君臣同德之义不必再辞
　　○正德七年七月癸酉大学士李东阳九载考绩吏部以事闻
　　上曰东阳辅导三朝勤劳备至勋德懋昭今以一品九年奏绩可降敕褒谕令兼食大学士禄仍旧供事鍚之诰命宴于礼部以称朕优礼重臣之意
　　○正德九年八月戊申右副都御史彭泽既平蜀寇且还会陕西土鲁畨之变复命泽总制经略自谓久典军务又狭为乡土乃引疾辞诏不允且曰朕亦念卿久劳于外宜勉为朕一行以安边境其毋固辞
　　表功臣
　　○正德八年十二月辛亥追赠诚意伯刘基为太师谥文成先是基九世孙指挥使瑜以赠谥及词额请礼部议覆诏曰基在国初运筹帷幄功比汉之子房其赐谥如之额其祠曰翊运时部议并及翰林院学士承旨宋濂国子监祭酒宋讷亦皆赐谥濂曰文宪讷曰文恪
　　尚贒
　　○正德十年七月乙巳给事中毛宪言昌平侯杨洪都督山云大学士朱善尚书王竑陈洽王恕都御史吴讷韩雍御史钟同脩撰罗伦布政司使陈选勋业节义文学俱可录乞赐谥立祠时洪云讷洽恕同皆已谥礼部以未谥及宜立祠者请诏国家文武名臣宜示优崇未有词者俱附乡贤名宦祠令有司致祭善竑雍俱予谥其他著名节于时褒录未及者巡按御史详核以闻
　　○正德十一年五月戊子南京礼科给事中徐文溥言
　　先朝有吴兴弼陈献章者皆以大臣论荐崇以殊礼虽二臣雅志弗究厥用然亦足以彰
　　圣朝重道之意至今闻者犹足兴起顷来儒道不明巧伪竞出务为险怪罔惑人心排侮儒先招诱无耻变制巾服标张门户状如鬼怪心若穿窬世道之害至此极矣窃见致仕侍郎章＜棥心＞造诣精深涵餋醇熟不立异以骇俗不矫饰以求名诚心正学庶几乎道海内学者翕然宗之较之二臣奚翅不让
　　皇上亦尝擢之太常升之礼部懋虽甘老而朝廷待之不为不优臣独以为二臣者布衣也
　　先朝待之如此懋始居翰苑志节夙著逮掌国学师范益尊进秩常阶未昭殊数岂
　　圣明之待耆德反布衣之不逮乎臣愿举
　　先朝崇儒之典仿三代餋老之政或遣使存问或安车徵起不惟儒道增重
　　圣德有光且使人心知所向慕不为邪诐所惑转移风化莫大于此会巡按浙江御史鲜冕亦以为请吏部议覆
　　上曰懋学行纯正齿高望重有司可时加存问以称朝廷优礼耆宿之意
　　褒忠节
　　○正德元年二月癸亥庐州府知府马金奏故元淮南左丞赠平章豳国公谥忠宣余阙合肥青阳里人也至正之乱提孤军守安庆援绝城陷与妻子女俱死焉一门五节世所希有我
　　高皇帝嘉其忠诏建庙祀于安庆矣但臣闻古之忠臣生地所俱有祠今其里旧祠弗葺似为阙典乞令所司修复置守者赐之祠额其于风化寔非小补礼部覆议如金奏葺合肥旧祠给旁近户二家护视春秋令县正行祭礼诏悉从之颜其祠如谥
　　○正德三年三月癸亥命兴化府立祠祀宋陈瓒陈文龙叔侄文龙宋咸淳状元为同知枢密院事兼参知政事以广州乱克闽广宣抚大使开阃兴化制大旗书其上曰生为宋臣死为宋鬼出入前导以矢无他意后林华以城降元文龙被执唆都等往来诱胁不为动过杭庙谒岳武穆大恸不食而死瓒文龙之从父也以布衣召募义勇三千人攻杀林华复兴化献酋□或于朝遂命为兴化同知战守备至元将攻围日急力屈唆都执而欲降之骂曰吾家世忠义宁能从尔胡狗求活邪唆都大怒车裂以狥至是福建左参政熊达大理寺评事徐元稔各疏请立祠以表其忠礼部议覆
　　上曰文龙叔侄在宋季死节忠义可嘉其立祠令有司春秋致祭
　　○正德六年十二月乙巳群盗攻破郡县守臣多死者诏曰赤子弄兵致戕贼命吏朕甚悯之其忠节显著者兵部查核以闻于是赠按察司副使周宪冯杰为按察司佥事吴景王源为按察司副使知县霍恩王佐叚豸州同知郁采为光禄寺少卿都指挥同知王保等为都指挥使宪等俱荫一人为国子生有加荫改为百户者保等子袭升一级其余死事者俱视此例
　　○正德八年七月庚寅赐唐颜杲卿真卿庙额曰二忠杲卿官常山真卿官平原即今真定德州地也前知府彭泽于学宫右建二颜祠至是成知府李璞以庙额请诏曰忠节之臣古今一也杲卿真卿以死勤事有功于唐其赐之祠额仍令有司每岁仲春致祭
　　○正德九年十二月辛丑直隶南和县故有唐相广平郡公宋璟祠未载祀典至是知县李希夔以请诏以璟守法持正为唐名相其令有司岁仲春致祭
　　○正德十年二月庚寅巡按广东御史高公韶奏韶州故有唐相张九龄祠景泰中用给事中白莹言以唐韶州刺史邓文进宋邕州推官谭必国朝永豊令邓颙俱附祠配享窃考九龄子拯为伊阙令时安禄山陷河洛拯不受伪官坚守臣节忠义著闻而独见遗似为缺典礼部议覆诏曰如拯可谓不愧其父矣其令从此
　　戒谕臣下
　　○正德三年正月丙辰天下朝觐官员事毕辞还任赐之敕曰朕受
　　天命嗣
　　祖宗大业为天下生民主夙夜惓惓念吏治多毙民生未安每因事申饬所司务遵成宪以供厥职尔等畿甸藩服之臣虽职分不同分地各异皆与有民事之责兹当述职来朝已令吏部都察院详审甄别黜其尤不职者以示惩戒俾尔等仍还旧任中间廉恕公勤克举其职者宜益加励翼绪续前功间有职业不修幸免黜罚者亦宜改过自新用图后效大抵司牧之官颁上遵法守下勤民事寓抚字于催科以刑罚弼教化随事尽心随材效力俾四方小民皆安享太平之福斯称朕承
　　天法
　　祖励精图治之法尔等其敬之念之故谕
　　戒将臣
　　○弘治十八年五月庚戌命太监苖逵监督军务保国公朱晖佩征虏将军印充总兵官右都御史史琳提督军务太监张林官理神枪铳炮都督同知李俊都督佥事神英充左参将都指挥同知陈雄都指挥佥事张澄充右参将统领京营官军往宣府征剿仍赐逵晖琳敕曰近宣府守臣节报虏贼拥众寇新开口等处势甚猖獗尔等其相机调度分布要害设伏出奇或攻围未角□羊多方救援或肆为冲突悉力拒遏或掩其未备或邀其归路务期克捷毋坐守一城听其虏掠毋率意轻进堕其奸谋宣府大同偏头关及延绥等处游奇等兵俱听调用参将而下及各镇巡等官悉听节制官军头目人等敢有违犯号令者重以军法处治其临阵退缩不用命者指挥以下就于军前斩首示众然后奏闻斩获贼级俱送纪功官处审验从实开报以凭升赏不许冒滥军中事有难拘常例者听尔等便宜处置尔等受兹重托宜竭忠效力以纾朕比顾之忧其往钦哉
　　大明武宗毅皇帝宝训卷之一终
大明武宗毅皇帝宝训卷之二  
　　光禄大夫柱国少傅兼太子太傅礼部尚书武英殿大学士臣吕  本谨校  南京礼部祠祭清吏司郎中臣陈治本  南京兵部职方清吏司主事臣朱  锦  南京工部虞衡清吏司郎中臣吕胤昌谨阅
　　严考察
　　○正德八年三月己丑吏部言诸司职掌内外官考察黜陟及宪纲内御史巡历紏劾有司各有定制刘瑾乃创为不时考察之例近给事中王萱等各因流贼灾异进言奉旨令将内外官访察紏黜此固专为有贼地方非通例也各抚按及奉差科道等官乃循以为制劾奏太烦今去朝觐甚迩若使一概举行则是每岁皆朝觐之年在处行考察之典而旧制反为虚设矣且人才难得将责其成尤须久任亟黜亟补废事愈多请命都察院转行各御史等官除事干军情者许劾其余悉照宪纲则事有定体人有固志矣
　　上曰内外官考察如旧制行之仍谕抚按官一体遵守
　　禁贪
　　○正德十年六月己巳诏内外问刑衙门凡徵收部解官物虽未入官有所侵盗及遇革不改者俱照监守及侵盗仓库例科断敢有故纵者坐之著为例
　　去冗
　　□弘治十八年八月戊寅先是吏部奉诏查得升乞升冗官太仆寺卿李纶等七百六十三员请裁革并户兵等部因事添设官员亦宜酌量繁简以为去留得旨添设官员其会各堂上官议之传升乞升官有黜者十七员三四品者降三级五品六品者降二级七品以下者减半俸办事其余俱革之内有职事者与冠带闲住匠役月支米一石供事今后凡有仍前夤缘传乞者科道并诸司指实奏闻
　　○正德六年十二月乙巳总督南京粮储右副都御史丁凤奏南京内外各衙门工匠厨役医士医生凡七千八百七十余人月应支粮二千三百九石有奇请裁革诏冒滥当革姑斟酌处置内官监人匠刘瑾新收者俱改正司礼等各监局人匠支米三斗者仍旧四斗者减一斗太常光禄寺厨役各减其支米二斗医士医生革之
　　抑迎习
　　○弘治十八年六月乙亥兵部奏湖广均州太监齐玄原非额设近又改为镇守复增于旧而西北沿边凡有兵马处皆添设监枪分守守备内臣此边方之极弊也乞悉遵诏旨取回一应边事责之镇巡等官庶少纾边方之困得旨齐玄既非额设取回京其余应裁减者仍通查议以闻
　　○丙子兵部言皇城四门以拱护宸居京城九门以讥奸宄迩来门官太多科占军士逼致逃亡门禁渐弛其流弊有不可言者请遵诏旨凡非旧额一切裁革
　　上命皇城四门仍旧其余各门自今以四员为则不许增著为令
　　○十二月乙丑五府九卿科道等官合奏各马牛等房递年虚增头匹不下数十千滥支料草不下数十万
　　先帝深知其弊著为令典每年一次敕科道官查点以凭会计自是岁派料草计省银二十七万四千余两今
　　陛下乃因御马监太监杨俊等夤缘具奏但令俊等查数会计科道等官停止勿差此端一开百弊复作徵求益滥其为新政之累夫岂小哉愿体
　　先帝图治之急仍令巡视草场科道官如原旨查点寘俊等于法以为后戒
　　上曰卿等所言良是查点会计仍遵
　　先帝旨而行俊等肆为欺蔽法当逮问姑宥之
　　○正德六年十二月辛丑户部覆孙祯等所言节财用禁科害二事得旨各仓库及门官累有禁约全不遵守今天灾地震军民困苦正修省樽节之时本当黜革姑免查究该部其以旧制申谕之如蹈前弊听科道紏劾并许被害者陈告坐以重罪今后添设多余官员不必补如有夤缘投托者司礼监奏治冗负冗役所司备查以闻
　　重恩荫
　　○正德元年正月甲辰故南京工部尚书董越妻温氏奏谓臣夫尝侍
　　先帝讲读于东宫者三年乞念旧学之劳如例录臣孙韩为中书舍人事下吏部看详言越讲读年劳颇浅可如侍读学士江朝宗之子宁例送国子监读书有旨令再查朝宗讲读年劳盖朝宗侍东宫甫踰年与越殊
　　上曰荫子乃东宫讲读恩典越讲读既三年韩准送中书舍人习字出身其未及三年者如宁例
　　○五月壬辰录故礼部左侍郎兼翰林院学士薛瑄孙葵于中书舍人习字出身初葵援大学士李贤商辂徐传例以请吏部言贤等官至师保瑄止亚卿加恩似宜有差但瑄负德望尝入内阁亦著劳勚身后未沾荫叙惟
　　上裁
　　上曰延赏世禄皆帝王盛德仁政也况瑄名臣荫叙宜厚其许之
　　厚亲
　　○弘治十八年六月癸亥
　　上以初即位赐亲王白金文绮各有差仍贻诸王书曰予奉
　　皇考遗命缵绍鸿图念宗室至亲效劳藩屏有年特具白金文绮用表亲亲之意其亮之
　　○八月戊辰初雍王奏衡州地卑湿寝宫殿宇朽蛀渗漏不可居又梦寐不安时见怪异乞移山东平州
　　先帝遣内使赍书谕慰屡集廷议以择地别建劳民伤财但宜督工修理至是王复上奏词甚恳切
　　上仍下廷臣议以四川叙州见有申王空府盖造新完宜徙居之诏可既而王不欲迁乞仍修本府
　　上曰王屡奏必不得已朕重违其情乃遣太监梁文工部郎中张谧往修之
　　○正德元年四月辛亥兵部奏两京锦衣卫等官旗全由传乞应革者王汉等十一人田恩应革者由功应存者陈禄等八人由乞升遇例未尽革今应尽革者黄灏等二十七人总小旗由乞而充今应革役者孙昂等五人由他卫传调锦衣卫今应还卫者陶琦等二人请加诏处分其南京锦衣卫千户尹果百户尹德尹隆乃含山大长公主曾孙去留惟命
　　上曰果等三人朕念大长公主故特留之余从所奏
　　○十月庚午荣王奏弘治十六年六月内奉
　　先帝命将之国而未行随侍官校已一载先行其衣与食皆仰给于臣而臣在京禄米止三千石无以给之乞岁加二千石庶可供两地之费户部执奏
　　上曰朕念王窘于用特加千石俱本色以慰其意
　　○正德二年五月癸丑河南守臣奏各处王府镇国将军以下房价俱官给惟河南将军府盖造率用已赀未经定拟章下工部会议谓势同事异诚有不均若概与之又恐民劳财伤难于经久今自正德三年正月以后凡将军授封出阁者按季类奏每镇国给银二百四十两辅国视镇国六分去一奉国视辅国五分去一中尉视奉国四分去一俱布政司给与自行修盖
　　上曰宗室日繁房屋宜有等杀庶几恩可溥施而财力不屈也其著为令
　　○正德三年五月辛酉荣王奏长子次子未□封用度缺乏乞赐颁给
　　上曰朕念亲亲之谊固欲从厚但稽之
　　祖训禄米自有定制岂敢有违己别有颁赐矣户部其移文长史司启王知之
　　○六月己巳益王乞每岁自遣官诣金山口祭扫生母德妃张氏墓礼部议非旧制
　　上曰遣官祭母王之诚孝至矣但朝廷岁时自有祭祀其已之还以书复王
　　○正德十年三月辛未寘鐇之败也以其孙鼒材托僧大千者与俱亡即以家人子冒名鼒材就系鼒材时年十七削发走河南永宁之干山创庵居焉更名正奉未几大千死鼒材为土僧所凌复走故县镇寓三官庙久之鼒材愤懑不胜遂自诣官言状乃送之庆府王厚遇之与镇巡官皆以状闻寻传致京师寘鐇府中旧人在浣衣局者已不能辨识法司会多官审讯鼒材抗言曰我
　　高皇帝七代孙义不辱于齐民归命
　　君上于是
　　上念鼒材虽在不宥之列既束身归命姑从轻送凤阳高墙安置仍以书谕诸王知之
　　正宗藩
　　○正德四年十二月庚戌礼部奉旨检详
　　累朝政令凡涉王府者条列上请一旧制各王府生子女三日即具奏其奏报册岁一上玉牒册三岁一上近多违期及不开庶生子女所出者于其请名请封选婚日治长史等官罪一亲王嫡长以下郡王嫡长子孙俱年十岁即请封其余子孙十五方请内府监局成造册印诸物当以奏之先后为序各府关领人役有归或后期及诡称使费者谪戍边又各王府仪宾例赐鞍马守侯之难饲餋之费得不偿失自今惟亲郡王仪宾照例关领余皆革之一
　　祖训止著嫡长袭封之文其后有以庶弟袭封如保安王者以嫡侄袭封如交城王者以庶堂侄袭封如永兴王者俱出特恩近应山王绝嗣嫡侄请继伯王爵临潼王进封秦王庶伯请补侄王爵者惟命以镇国辅国本职奉祀已著为令自今郡王没无嗣及进封亲王有如应山临潼者其宗支正许奏请奉祀一各府以罪革爵重者不复轻者革未几复之自今有罪重者不许引轻例冒请一亲王郡王病及薨其子幼则以亲支暂理府事请敕谕暂理者善抚幼子无令失所侯其长即回本府不得复预诸事一王与正妃年五十无嫡子始立庶长子为王世子郡王年老正妃已没无出乞封庶子为长子者请自
　　上裁一各王府将军而下薨故无嗣者止许以昭穆相应者承祀不得违例奏乞继嗣名目一亲王朝觐虽载
　　祖训
　　英庙之时亦尝一举然久已不行以故比者崇王请朝则贻书免之今后凡亲郡王请身自入朝者并免著为令一凡亲王之国无迎养生母之礼近岐王有请虽恳切而
　　祖宗之制不可违其余各府宗支没侍妾无子者例移居别宫有子处外者各从其子迎养若生子多者亦止就一人一近例亲郡王妃并将军夫人没而无出者许选继室有出者止选内助自今妃夫人没不欲选娶继室内助者许于宫人中择其可者奏请管理家事不许溺爱滥请一各府宫眷有嫉妒乱伦争竞越礼诏革封号者不许妄请复本府官有为之请者本部劾治一先是沈府镇国将军诠鋐侍女既娠为嫡所妒出寓他室生有子匿不以闻嫡没又选继室请封事觉乃削今后有此类者许亲郡王及辅导官奏闻区处母致生育不明闺门贴玷一凡王府婚礼奏选有制若未娶正室而侍女先有生育者辅导官举奏区处所生子女不得请名请封著为令辅导官匿不以闻坐之一各王府袭封之初其先王宫人有出者留府养赡无出者放之将军以下并庶人没者其宫人无出亦令归其亲属嫁遣违者镇巡官具实参奏有拨置阻挠者重治之一各府承奉等官
　　祖训载有额设名数郡王内使二名亦奏准之例员缺则保升数少则拨补不许额外滥保及擅立内典膳名色以图保升已著为令今后有违者罪坐营求之人及辅导官一先是革爵庶人钟鍑尝进琴诏不纳降敕切责自今有庶人越分进贡者本部奏参区处一各王府进献土物本出尊亲之诚今后若进笋进扇之类宜令本府自备脚力免驿递应付以苏民困一永乐中有旨凡使人至王府止款以饮食不得赏物今宜申明凡使人至府有需索财物者许巡按御史按察司参究一先是各府有守节及贞烈者具奏旌表今王室繁衍宜通行昭示以为世劝一天下王府有无籍之徒假以烧丹炼药为名往来诳惑者镇巡预为禁约一各府所遣人除关领者勿限余俱严限遣归如在途延缓及潜住于京有所营求者照例参究一王府凡遇疾病丧葬修斋设醮一切禁革至于僧尼道士女冠巫祝之流尤宜痛绝勿容出入违者许抚按官擒治并追究诱引之人罪之一寺观庙宇徒耗民财无益于事自今各府不许修建并请额
　　上批答曰诸事既议处谛审凡
　　累朝旧制及见行例其申明禁约郡王将军而下卒无嗣及郡王进封亲王者其宗支正许奏请奉祀不得营求请封继嗣名目亲郡王生母授封者从简葬祭各王府勿容僧尼女冠出入宫禁及私建寺观违者承奉长史以下俱罪不宥余皆如议仍谕诸镇巡官知之
　　○正德八年九月丁亥鲁府邹平王阳鎕子当凉既革王爵犹与当潩争袭奏诉不已复命司礼太监赖义刑部侍郎黄珂锦衣指挥陆宣往勘还奏当潩当凉皆庶子而当潩为长礼部尚书费宏等前议以当潩袭封革当凉封号其事已明法已正矣而当凉争犹未已者由其父阳鎕狥私溺爱为其母子请封鲁王阳铸亦依违为之代奏而先任礼部尚书周洪谟倪岳等皆为所惑不能据礼以折之皆使得冒长云继妃之封已二十余年故当凉得籍以为辞郡下包庆等利其复立实从臾之请置庆等于法逮问长史审理纪善以下鲁王及洪谟岳等已物故者惟
　　上裁之诏当凉累＜锍-釒＞强辩有违
　　祖训当重治姑从轻令以齐民巾服习礼满三载以闻仍夺其母原封金册鲁王既引咎举正停禄两月洪谟岳已故者宥之长史审理纪善以下俱逮治谪庆等五人戍边
　　○正德九年八月壬寅先是郑康王祐枔薨无嗣诏以其从弟祐檡袭封为郑王景门王之孙而东垣端惠王之子也郑王尝为其父奏请追封入庙凡三上＜锍-釒＞礼部屡覆郑王以旁支入继亲王不得顾其私亲诏如议至是复以为请下礼部议以郑王恳＜锍-釒＞虽出于孝然非以礼事其亲者执议如初诏曰既于礼有悖其已之
　　褒谕宗室
　　○弘治十八年九月癸巳韩王奏襄陵王徵钤读书守礼笃于孝亲刲股愈母疾父庄穆王薨核木供奉如主忌日必哀时新不荐不敢食侍弟镇国将军范阶友爱尤笃赒军校贫乏葬其不能举者若干年七十七犹扶筇北向拜
　　圣寿等节不肯废礼请褒崇之以式宗藩
　　上乃致书奖谕曰敬问高叔祖襄陵王年高德盛孝义彰闻朕不胜嘉悦夫宗室者天下之表率有此善行宜用表扬尚益＜棥心＞初心允终令德俾诸后进有所观法同归于善庶于藩辅有光焉
　　○十二月乙亥鲁王奏钜野王府镇国将军阳铢阳与□金少丧父即知哀慕触地流血长能事母备甘旨谨医药有疾蕲以身代比没哀毁葬祭咸与礼合兹年近六十言及犹哽涕又兄弟友爱笃至山东旱饥尝＜锍-釒＞减常禄以助赈恤乞赐坊名以褒扬之
　　上曰宗室中有贤行如此朕甚嘉之其赐坊名曰彰善嘉义俾宗室有所劝焉
　　○正德元年二月己未阳曲王府辅国将军奇浑荣靖王之孙故镇国将军钟镆第六子也少失父事母丁氏至孝母尝病朝夕侍汤药水浆不入口者四日忧悴骨立居常积书千卷与士大夫讲习清淡如寒士每冬出粟五十石以赈饥有司上其事
　　先帝命核实至是以闻
　　上乃赐书奖谕曰惟国家以孝治天下凡臣民有孝行者必命有司旌表以励风俗况宗室乎尔孝行纯笃是用致书褒奖且以风动诸藩尔其钦承之
　　○正德四年三月己未玺书褒奖东阿王及其女临城县主凡县主出阁例给房屋价银而临城县主独不愿领工部覆议谓其心存廉洁事异寻常宜加褒奖以励宗室
　　上乃贻书鲁王曰礼让为国之美事东阿王及其女固辞房价虽于国用无大损益然礼让风行始自宗室其于化理关系匪轻用是致书褒奖其俾钦承之
　　○正德十年闰四月庚申降敕奖谕韩府镇国将军范阶曰近韩府王奏尔事父庄穆王及母谢氏至孝庄穆存日尝书孝行二字及自制诗文以美尔与兄恭惠王相友爱年已八十遇父母忌日犹哀慕又工诗善画每读古人嘉言善行则再三诵之欲使子孙各勉于为善王之言云尔朕闻而嘉之特降敕奖励以为尔荣且以风示诸藩焉
　　戒宗室
　　○弘治十八年十二月乙丑晋府庆成王南海郡君仪宾李实以包揽银粮获罪郡君私入京击鼓讼冤礼部遣中使送回仍敕王约束并治教授守城等官罪上以郡君出城诉讼有乖礼法命会法司议会庆成王亦奏郡君及将军奇滔奇浙表桄表桹表梗表槆诸不法于是礼部会法司议请申明禁令凡越例私奏者俱寝其事
　　上曰将军中尉及郡县主君等多入京奏诉近已成风骚扰道路贻辱宗室其即移文各王府省谕禁约敢有仍前故违者并治之
　　○正德元年正月庚子荣王陈乞霸州信安镇庄田盖牧马草场地也户部言永乐间设立草场蕃育马匹以资武备至成化中近幸始陈乞该镇草场为庄以后岐寿二府相沿管业莫之改正暨
　　孝宗皇帝留神戎务差官清理特敕退还此不以私恩废公义也今荣王之国有期其所乞宜勿与
　　上乃谕王曰此
　　先帝意也已之
　　○七月戊子德王奏庄田在兖州等处者亩徵子粒二斗惟清河县子粒成化七年用少卿宋旻议以为畿内役重民贫亩止五斗近又奉诏例凡庄田亩止徵银三分臣将无以自给乞如旧徵二斗有旨辶□处从之户部复言税重民不堪故多逋□今山东境内水旱相仍百姓凋敝意外之虞不可不虑宜如诏旨起科便
　　上曰朕不知也且王何患贫其勿许
　　○正德三年十二月庚寅庆成王奏侄奉国将军表木□朵先聘典仗所余丁田林女以祖丧未婚至是服阕＜锍-釒＞请
　　上曰王府子女禁于本府军校之家选配奈何违之其别行选配后有违者礼部查出停婚被选之家戍边卫不贷
　　○正德四年正月丁巳初荣王之国所过骚扰事闻乃降敕戒谕之曰王已莅封国殊慰远怀但闻在途时绑缚官吏需索财物夹带私盐沮滞客商所至嗟怨多逃避者王深居少出岂能周知必有主使拨置之人而承奉长史等恣肆无忌不能禁戢贻累于王似非细故王宜深自循省正己律下毋俾府中官属及军校生事启衅仍追究在途拨置者具奏处治王其益敦敬慎永保禄位顾不美欤
　　○正德五年八月戊戌降敕切责庆王台浤革其护卫并禄米三之一太监张永还奏王屈身寘鐇行君臣礼□
　　皇上展亲之仁失诸侯维藩之义其郡王以下及承奉长史俱宜罪礼部覆奏命会勋戚文武大臣议入
　　上曰台浤当寘鐇反叛之时朝廷意其必不通谋及奏为寘鐇阻截已累有敕旨慰劳今乃委身从叛国典难容卿等既会议明白本当削爵姑从轻革禄米三之一降敕切责郡王以下皆免究承奉长史等官执赴镇抚司考讯中护卫革为宁夏中屯卫隶陕西都司仍谕各王府今后不许与文武官交结及诱引邪说之人在王府出入违者听镇巡官指实紏举
　　○十二月庚寅礼部会府部等衙门议朝廷宗支各有爵职其品第之高卑视支派之＜锍-釒＞戚故爵封之典载于
　　祖训惟亲王之子不分嫡庶郡王言嫡而不言庶者
　　祖宗立法之意固有在也其后郡王无嫡者亦得袭封至于兄终弟及系出一时特恩宗室之中援此为例故凡族属疏远者妄图承袭累烦廷议以致逆瑾得以假借纳赂变成法示私恩而秉榉秉檄诚漖例不该袭皆许袭封至以败伦伤化革爵如钟鍑者亦复原爵今已奉旨改正后各藩袭封亲王郡王俱以嫡继无嫡以庶如果无庶许应奉祀者以本职奉祀其诸弟侄不得远引祖父先爵为词及不许亲属拨置径行奏请如有仍前朦胧奏扰者奏词宜格不行赍奏人治罪内外辅导官参奏究治庶宗派明而法制定矣议上诏以封爵重事自今郡王无庶子许次及者以原职奉祀不许弟侄冒请封袭有朦胧奏扰者内外辅导官治罪保安王诚漖永兴王秉榉皆应查革业已有成命姑仍旧封以后子孙并已故郃阳王秉檄子孙悉如议钟鍑斁伤伦理情罪深重仍革爵降为庶人
　　○正德十一年三月庚子代府镇国将军聪泏辅国将军聪涀聪泊尝出边城夺人财物为代王所奏已革禄米三之一至是王又奏其交狎群小为恶滋甚下抚按官勘实刑部议覆诏聪泏聪涀聪泊屡违
　　祖训法当重治但念宗支姑从轻泏涀再革禄米之半泊三之一以示惩仍赐代王书命戒约之郡小坐死者二人谪戍者八人
　　讨叛
　　○正德五年四月辛丑以寘鐇反赦天下诏曰自古帝王法天立政布德明刑不可偏废朕嗣位以来仰荷
　　上天
　　祖宗付托之重励精图治越五六年念惟世久承平人多玩法振起纲维刬革奸弊期与斯人登于至理而有司不能悉体朕心奉行过当虚怀徒切和气弗臻乃自今春以来亢旱为厉时雨愆期风霾屡作星异迭见四川湖广等处寇盗纵横抚捕未定而陕西宁夏都指挥何锦等戕害守臣拒杀官兵屠戮居人谋立安化王寘鐇为主出给印信票帖招诱诸路索要军马地图各镇官员连日奏报具有实迹爰下皇亲廷臣会议佥谓寘鐇悖逆
　　天道得罪
　　祖宗朕不敢赦祗告
　　太庙革其封爵削其属籍命将出师正名讨罪诛剿首恶分释胁从抚定军民安靖边境尤念兵戎事重供亿甚劳加以逋负相仍徵科未息在在皆然方欲省刑薄歛任贤使能培餋元气扫除灾孽以保我国家亿万年之祚所有宽恤事宜条列于后于戏用兵者如不得已用刑者必求其生方兴问罪之师大□□□之政播告中外咸使闻知
　　○正德十四年五月庚戌太监韦霦传旨各王府人奏事京邸及庆贺进贡留者多不过月余近乃不循旧规或留数月或半年一年亦有久留不去者其意安在自今以后所司趣令事完即回不许久留邸舍违者缉事衙门指实具奏治罪不宥时宁府内使及校卒潜住京邸者常数辈逆谋颇泄故下此令
　　○七月戊申诏谕兵部曰宸濠大逆不道神人共怒都御史孙燧副使许逵等守死不屈忠义可尚南京守臣尽心区画协力防守南直隶湖广山东河南各镇巡等官或调兵把截或先事预防安庆守备知府及江西各郡县官或遏其先锋或闻警设备皆推诚体国以讨贼为急朕心嘉悦其即移文令各相机战守务保无虞尤宜抚恤贫穷安固邦本待事宁之日令各巡按御史具实陈奏死节阵亡及运谋设策保城杀贼有功者俱旌表褒赠升赏其怀奸不忠退缩偾事者从重治罪
　　○丁巳以宸濠反削其封爵属籍诏告天下诏曰惟我
　　祖宗列圣开创洪业封建亲藩所以拱卫国家奠安
　　宗社朕以菲德嗣承大统恪遵
　　祖训惇厚亲亲天地神明所共临鉴岂意宁王宸濠天性凶恶自作不靖诬陷郡王淫乱宗女打死无罪平人不下千数强夺官民田产动以万计胁奏良善毒害忠贞聚集郡盗招纳叛亡私造战船擅置军器造谋作孽积有岁年流言日闻朕未遽信前年本府内官赴京告变近日在京科道交章举发朕犹念在亲谊曲为保全特遣亲臣赍书戒谕宸濠自知罪在不赦使者未及半途先已肆行反逆杀害巡抚囚禁守臣分遣贼徒四散流劫占据官府纵放囚狱攻围城池烧毁郡县搜劫印信抢夺运船南京各处守臣连日飞章奏报具有实迹反状甚明爰下大廷会官集议佥谓宸濠悖逆
　　天道得罪
　　祖宗古今大恶朕不敢赦祗告
　　天地
宗庙革其封爵削其属籍亲统六师正名讨罪除首恶宸濠及同谋有名逆贼不赦外其余胁从之徒尽行宽释占夺田地悉还本主本处并经过人员近因迫胁拘系妻子禁锢者即与释放护卫及军民职官先因陈奏宸濠非罪谪降者查奏起用死者赠官生者优恤上以慰
列圣在天之灵下以救一方涂炭之苦兵出有名事非得已内外大小之臣远近忠义之士同心合志协力效谋旬日之间罪人可得尤念匹夫作难毒我良民恶声传闻玷我宗室重以师徒所过闾井骚然供馈之繁众庶劳止疾苦在下忧切朕心俟大功之告成将大赉于海宇呜呼奉
　　天讨罪大义不私于所亲和众安民至仁无敌于天下故兹诏示咸使闻知
　　谕江西城中并附近地方官员军民人等曰惟尔众悉我
　　祖宗列圣之遗民平日服事朝廷皆为良善今反者宸濠一人非尔众罪间有被其迫诱不得已从之者朕已悉知之今天兵征讨诚恐锋镝之下玉石不分有伤尔生害及尔父母妻子其有能去逆效顺者俱宥之若终不改悔事定之日全家处死中有紏聚义兵擒杀逆贼者量功之大小封拜侯伯及升授都指挥指挥千百户等官世世承袭贼党内有能自相擒斩首官者与免本罪仍一体升赏其转相口谕俾知朕意
　　○八月庚寅礼部会廷臣议上居守事宜诏居守如南京内外守备例司礼监内阁内外坐营官府部等衙门及六科东厂锦衣卫各赐之敕既而敕谕司礼监太监萧敬等曰朕今亲统六师奉行
　　天讨剿除叛逆以安
　　宗社尚念根本重大居守无人特命尔等照依旧规慎重行事皇城并京城门禁锁钥及内府大小衙门□行事件尔等提督各该职掌人员用心管理毋致疏虞其每日题奏本惟升授文武大臣并紧关重大事情待奏请旨其余俱照依府部等衙门原奏覆奏事理发下内阁从长议处拟旨发外施行毋致迟滞每月仍一次屡奏以闻其各衙门奏军机紧急重务一面发下议处一面星驰具奏该用钱粮军马等项令各该衙门整办应用毋得违误尔等受兹委任尤须协和内外周悉计虑不许狥私执拗以致妨害政体贻患军民如违责有所归尔等其钦承之又敕大学士杨廷和等曰朕今亲统六师奉行
　　天讨剿除反逆以安
　　宗社尚念根本重大居守无人一应合行事务恐致废弛特命尔等照依内阁旧规同寅协恭勤慎供事每日司礼监发下在京在外各衙门题奏本俱要一一用心看详拟旨封进奏请施行其奏有军机紧急重大事情该用军马钱粮器械关防符验之类尤要详加审处拟旨封进听司礼监一面奏闻定夺一面发衙门依拟议处毋致迟滞误事尔等受兹重托尤须尽心竭力维持公道不许狥私执拗致妨政体贻患军民如违责有所归又敕五府六部等衙门会昌侯孙铭尚书陆完等曰尔等宜同寅协恭尽心职业以安辑士众保卫京师用纾朕内顾之忧事有应与各衙门计议者公同议处停当而行不许偏私执拗有误事机
　　○己巳传旨六师南征本以伐叛安民不宜秋毫有扰内外大小官军人等所历之地凡蒭粟舟车什物已命官经理不乏朕念军民艰苦正收获之期虑官军罔遵法度骚扰所过其各领兵太监总兵提督侍郎坐营等官各宜严戢所部申明军法不得生事扰人如有违例占用及乘机抢夺军民□贩行李车船牲畜践伤禾稼剪伐树木毁坏室庐科索财物勒买市货酒脯倚强凌弱者听被害之人指实赴诉随轻重治罪兵部其□□榜通行津道军卫有司晓谕禁约遵守
　　○乙酉传旨谕南京内外守备参赞等官黄伟等今江西反贼宸濠伪传檄榜鄱阳县官宜即毁之何乃敢与转达张彼讪谤摇动人心尔等不行究治亦輙轻易奏入甚昧大体其即移文江西及邻省大小衙门今后宸濠片纸只字不许转递即行焚毁擒其持檄者如律治罪违者不贷
　　○弘治十八年八月戊午署承运库事太监龙绶言近日户部会官议欲节财裕民内及近侍官设为修建买办成造等名盗取库银以致经费不给是诚有之乞敕司礼监会同内阁府部科道官通查内府诸监局传取金银其非有印信题本者务见所造何物所买何物详具实数造册备照有余责令还官自后有仍前泛滥传取者听本库会同司礼监指实奏请究治庶可杜绝时弊又
　　圣诞等节所赏银有一人多或至一二百两者亲王并公主郡主王妃千秋节令之赐亦倍往年此类既非劝功之典实开蠹财之源宜量其事之大小以为赏之轻重俾等分有常给赏有序亦初政防微杜渐之急务也绶又言近年所出倍于所入今
　　圣诞千秋册封给赏所用事节颇繁请敕户部计议每岁应进金银若干可足国用其有非军国所急需之财可供修建及斋醮者听特于该部支取庶缓急有储不至告乏章下尚书韩文言此库设在内庭素无稽考是以出入之数外臣不得与闻传取之用典守莫能裁遏宜如绶言一一查究其合用进库银两俟诸处输纳至日以渐运送专备军官折俸及封册成造支用有仍以斋醮等事蛊惑
　　圣聪浪费财物者本库岁终开奏听该科并本部奏问如律凡内府赏赐一遵
　　祖宗旧制崇俭戒侈
　　上是之且曰传取之数司礼监备查以闻
　　○癸亥户部覆给事中张维新御史弓元所奏节财裕民事宜请议处得旨一应节财事宜各衙门查议以闻既而礼部言塔像斋醮蠹财宜革
　　上是之曰塔像斋醮何益于事其即已之惟春祈秋报如故
　　○正德元年十月甲寅署内承库运库事太监秦文奏内府财用不充事务繁剧适遇大丧即位之礼相继举行费已不赀近日举行大婚礼户部仅送银三十万两用之六礼用之铺宫用之赏赐及内官监造妆奁御用监造宝册银作局造仪仗诸类通计费金八千五百二十余两银五十三万三千八百四十余两是进入者少而费出者多将来何以应之况
　　圣诞千秋节所用乘舆服御所用诸王府册封所用皆不可缺而官军折俸每季该银十万余两春季未给而夏秋又至矣其将何所取办哉
　　上览其奏乃命集廷臣议处以闻户部臣言财货之在天下如水行地中其源不浚其流必竭若不能节俭用度无经而欲讲求足国之道良亦艰矣今以岁入正数言之夏税秋粮马草盐课折银及云南闸办各钞关船料银两通计仅一百五十余万两以岁出正数言之□□等六镇年例三十四万两进库给军官俸粮共三十三万五千余两至于内府承成造宝册之类其数不得与知大约并前折俸不下五十万余两然入每亏于原额而出乃过于常数姑以弘治十八年五月以后言之诸边年例之外添送银二百七十七万四千余两给赏征进京军六万九千六百余两给过盐米商人二十五万余两赏在京官军七十二万四千二百余两各边官军六十九万三千三百余两陕西赈济二十万两密云居庸紫荆倒马等关召买粮草共一十八万八千余两大婚礼取四十万两买金送内库二万六千五百余两通前年例实用六百二十五万余两又四川进金四千两视旧规例岁用之外至加至五六倍矣欲望财用之足帑藏之充岂可得哉伏望
　　皇上悯生民财力之艰躬行节俭毋事虚文今后成造非乘舆器物及各王府宝册不得用金非
　　圣诞千秋令节不得用银凡游戏燕乐鹰犬玩好无益之费无名之赏一切罢止仍严谕该库之莅事者岁进银非军官折俸及成造仪仗妆奁一毫不许妄支其岁入五十万两之外一分不许妄取务敦俭约以图经久议入
　　上曰节以制度不伤财不害民此圣人明训理财之大道也今财用匮乏百姓艰难朕自当力加节俭量入为出管库人员于每岁出入之数尤宜谨于关防不许滥费妄支
　　励俗
　　○弘治十八年八月辛巳都察院覆议给事中周玺所奏言中外臣庶之家奢靡相尚僣用不经乞
　　皇上躬行节俭痛抑奢华凡日用常例之外悉从省约则薄俗可革淳风自还
　　上曰风俗侈靡日甚一日此非治世所宜有也其即通行榜谕官民人等宜遵禁例如有仍前奢僣者罪不宥
　　○正德元年六月辛酉先是有旨民间男女服饰并诸奢僣事禁未尽者礼部仍会都察院备查议处以闻于是尚书张昇都御史张敷等上十三事一旧例庶民居舍不得过三间五架及用斗拱彩绘近来务为高大且过粉饰除已造不动自今仍违式者罪之官毁入官一旧制庶民男女衣服不许僣用金绣首饰耳环各用金一事近来愈加僣侈自今遵永乐间例军民僧道常服禁用纻丝绫罗纱锦彩绣妇女衣服帐幔禁用浑金首饰镯钏禁用宝石娼妓禁用金首饰银镯钏违者罪其家长并制造工匠一民间范铜为佛像货鬻取利僧道化缘造佛俱镀金及军民器物僣用销金泥金戗金以故耗金甚多而其价翔贵亦宜并禁违者俱重罪一成化间例冠婚之家酒席从俭近岁过豊暴殄天物自今臣民一切燕会毋得用糖缠饼食□定簇盘插花粘果及铺造造者俱重罪一近来民间婚嫁竞为丰盛帐幔被褥僣用大红销金器用金银缘此贫乏宜加严禁违者重治一近年京城军民之家丧事甚违礼制初丧扮戏唱词名为伴丧及出殡剪制纱罗人物幡幢之类排列塞途兼用鼓乐戏舞导送及墓陈设荤酒饮啖至醉又有扬幢设坛修斋追荐糜费银物不可胜纪宜并禁革违者丧主亲宾僧道人等各治以罪一天下寺观庵庙旧额外不许私创饰以金碧违者罪如律仍拆毁入官一古礼士不衣狐白况凡民乎今后商贩吏仆妇女娼优皆不许辄服貂裘一马之鞍辔品级高下有等今后□贩吏卒军匠仆从道人等不许僣用盛饰横行市陌一旧例两京文职四品以下及五府等管事并内外镇守守备公侯伯都督不分老少皆不许乘轿自余军职若上马用交床出入擡小轿者罪之宜申其禁其武职有用杌上马者尤宜禁之一旧例皇亲族属姻党家人往来河道吹响器张旗号需索人夫酒食车船者除真犯死罪外徒罪以上俱于所犯地方枷号一月发边卫充军若被害之人赴所在官司告诉不即受理问断举奏者各治以罪一军民妇女近来用珠结盖额谬称缨络或缀衣缘履官员之家结成补子甚违法制自今敢有犯者罪坐其夫违禁之物入官一旧制官民禁用金酒爵凡金银磁碇等器禁用龙凤纹其椅桌木器之类禁用朱红金饰近虽军民之家輙踰分僣用今后一□定制军民之家惟酒盏用银壸尊器及髹漆器用朱红用金饰者冶罪
　　上曰近来风俗奢僣渐不可长其即出榜申禁仍有故违者所司缉捕究治违式房屋之类赦前犯者令改正否者并治之不宥
　　○正德十二年八月庚申命立祠祀烈女何氏何氏泗州人年十六其父母鬻之倡家有欲犯之者何不可乃自刎而死提学御史黄如金请为立祠诏嘉其贞烈可为风俗劝特许之
　　正祀典
　　○弘治十八年十一月庚寅大学士刘健等言今月十七日冬至节灵济宫祭金阙真君玉阙真君奉旨遣尚书李东阳行礼臣等窃有愚悃谨昧死为
　　陛下陈之佛老二教圣王所必禁儒者所不谈中世以来正道不明人心久溺如秦始皇宋徽宗好仙汉楚王英梁武帝好佛唐宪宗仙佛俱好求福未得皆以得祸载在史册事迹甚明若灵济宫所奉二真君乃南唐徐温二子知证知谔谨按正史所载徐温餋子知诰篡伪吴王杨氏诸子皆为节度使知证夭死知谔病死五代石晋时无故立庙称之为神国朝虽有庙宇然亦止称为真人令道士供奉香火成化末年加为上帝礼官失职不能＜矢见＞正
　　先帝初年革去帝号天下传闻以为
　　圣政真君旧称尚未尽革至于神父神母仙妃皆是僣叛家属滥冒美名尤为非礼每岁三大节分官祭祀不知何时复遣内阁儒臣臣等初承遣命未敢固违因循至今勉强从事恭遇
　　孝宗皇帝崇儒访治舍己听言方欲具奏论列而
　　龙驭上升徒深怅慕近者文华殿所供佛像有旨见新令臣等撰文祝告臣等以为事关治体据礼上陈荷蒙
　　圣断即时撤去仰见
　　陛下聪明正大远过百王善推所为虽尧舜之治不难致矣灵济真君生为叛臣死为逆鬼而冒名僣礼享祀无穷惑世诬民莫此为甚臣等读圣贤之书当劝
　　陛下行帝王之道心知邪伪而身与周旋则讲读者皆成虚文辅导者更为何事且有其诚则有其神无其诚则无其神纵使有之亦须诚心对越乃能感格臣等心既不信诚从何生强使驱驰虽祭无益若先师孔子遣祭旧规臣等自当竭诚奉命其一应寺观祭告自来并不干预伏乞
　　圣明洞察俯听愚言将前项祭祀通行革罢免令臣等行礼
　　先帝革号于莅政之初
　　陛下革祭于嗣位之始传之后世于前有光庶祀典不愆治体无累而臣等瘝官失职之咎亦少逭于万一矣
　　上嘉纳之且曰二真君之祭据礼当革但
　　先朝行之已久姑仍其旧今后不必遣内阁重臣止令太常寺官行礼
　　○正德八年七月壬辰革滁阳王坟奉祀郭琥职王无后国初以蜀王主祀蜀王之国掌滁之卫事者主焉琥定远人弘治间自言为王后
　　孝宗赐以冠带又援杨徐二王例乞奉祀亦与之庙户王玺等数辩其妄至是琥复乞留署印下吏礼二部议曰王奉祀典礼定于
　　圣祖敕谕非所敢更其曰无后又见于所制碑非可攀附
　　先帝假琥以祠职由覆议者失详今乃求请不已宜夺其职
　　上是之曰滁阳王祀礼悉遵
　　皇祖所定琥仍如
　　皇考初命以冠带荣其身如再奏扰必罪之
　　严宫禁
　　○弘治十八年五月壬子礼部尚书张昇等言
　　大行皇帝宾天宫殿门禁正当严肃以机察出入辨别内外乃政体之不可缓者近闻真人陈应礻□盾西畨灌顶大国师那卜坚参及班丹罗竹等各率其徒假以祓除荐杨数入乾清宫
　　几筵前肆无避忌京师传闻无不骇愕请执应礻□盾等寘于法革其名号追夺印诰及累年所得赐赏仍照例点遂发遣
　　上曰卿等所言是应礻□盾等姑免逮问所冒职事封号俱查革印诰并所赐玉带送所司交纳今后僧道敢有夤缘出入宫禁滥设斋醮者并引诱之人俱罪不宥
　　恤民
　　○正德元年三月戊戌户部覆大学士刘健等所奏请追收□人谭景清等残盐引目给与原价其皇庄田土不必差官往勘请令巡抚都御史查明召人领种每年子粒有司如例徵完角□羊部转进
　　两宫其内库金银等项请依太监龙绶所奏非具本传取者敕下司礼监会同内阁查究用余之数责令还官
　　上曰庄田第令巡抚官勘明子粒有司徵完交管庄内官进纳内库金银等项令该库经管官员查奏
　　○四月癸丑户部言长宁伯周彧与景州民高崇等互争田土已屡移巡抚官勘理今复有旨遣郎中等官往勘恐防废农务重为民害宜如都给事中张文等奏停止
　　上曰农月不宜扰民其勿遣
　　○五月丙申内织染局奏行苏杭等府织造
　　两宫
　　上用等叚计二万四千七百七十疋尚书曾鉴等言四方多事公私匮竭科徵不息民何以堪宜暂停或量减
　　上是之曰既连岁灾伤其减三分之半以苏民力
　　○七月乙未南京六科给事中石禄等奏顷岁山移地裂水旱频仍风霾蔽日雨雹杀人为变不一被灾之所宜遣官赈济招抚或蠲其赋税减其科徵户部尚书韩文等覆议水旱灾伤无处无之若概欲差官恐徒劳无益宜俟奏报至日量其轻重如例上请蠲贷惟江西南赣建昌等府之民死于岚瘴者无筭直隶凤阳等府大雨如注平地水深丈有五尺没民居五百余家陕西宁夏左屯卫红气薰天继以猛火毁城楼台堡官军房屋牲畜几尽并伤男女三百五十人是乃异常之炎宜移文各该巡抚官亲诣其地加意抚恤贫民之困于差役者即与优免庐舍之渰没营堡之烧毁者官给钱粮量为赈济仍督所属官吏招抚流移禁革科扰庶灾异可弭
　　上曰民困可悯其如拟
　　○十一月乙酉巡抚顺天等府都御史刘应辰言顺天永平二府并各卫所差役不均审户虽有三等九则之名而上则常巧于规免论差虽有出银出力之异而下户不免于银差且有司均徭当出于人丁近年兼收地亩军卫均徭当出于余丁近年兼派正军奸弊难稽民穷财尽必须总括府卫所当用之役而均派于所见有之丁仍省冗差革妄费重必办于富势轻则及于贫穷而后畿民始得其所乞行户部差官查处户部议其言可行请如拟但官则勿差可也
　　上曰然近来徭役之不均者多矣其令应辰悉心整理务使均平以纾军民之困
　　○正德四年正月庚申巡抚都御史罗鉴奏丹阳金坛二县民饥尤甚请借拨苏常二府各米一千石榖九千石赈之其苏松常及嘉湖等府米亦腾贵宜放预备仓粮减价量粜贮其银于官俟年丰籴榖备赈户部覆议如鉴言
　　上曰岁歉民饥朕所轸念借拨放粜俱如拟行之然赈济之惠当先及于小民务须计处周详不可使豪右之家挟势规利致生奸弊
　　○二月庚寅南京守臣以修省上言请停徵科罢工役一成造
　　上用箭弓弹弓等物原差太监每岁供给下程用银二千余两今事已完结宜趣令回京不许延住糜费一织造婚礼及赏用叚疋为价一万一千六百余两宜缓角□羊其半以纾民力一修御马监西海子承光殿及龙凤船取物价三千三百两有奇又修盔甲铸钱熟铜宜以徵在官者输部余俟丰年补之一南京供应织造太监下程工食岁费银五千四百两有奇宜以应天府库贮无碍银给之以苏徵派小民之苦工部覆奏
　　上曰南京根本重地也今罹灾重人民艰窘诸造作费用数多无从出办情实可悯所差太监令速回毋得久滞物价物料未徵者宜暂停免待丰年补还其供给下程工食何至岁用数千守备官可备核其数所司亦何可分外承奉自后无额式者其尽革之毋困吾民
　　○十月癸卯巡抚湖广右副都御史王纶奏境内岁屡侵预备仓粮已竭欲行武昌会城及汉阳府汉口刘家隔等处礼劝富民纳粟赈济而立表刻石以旌之若恃富党恶不从者＜锍-釒＞闻究治户部议覆荒政在于恤民若穷州下邑概欲劝分恐官吏乘机科害是穷民未必蒙福而地方先以受扰矣武昌汉阳富□大姓颇多宜如拟劝借出米千石以上者表其门九百石至二三石者授之散官自从六品至从九品凡四等仍立石刻其姓名其余州县原有侍郎毕亨奏留余银可备赈济不必劝借今年该徵兑运粮米亦宜从宽量折十五万石而以其加耗为给赈之助灾伤分数则宜亟报而蠲之
　　上是其言曰劝分固救v荒权宜之法但近年逼迫太甚民情不堪其令镇巡官再行斟酌惟会城等处如拟礼劝亦须富室乐从不可强之坊表听民自立有司勿与其余州县则宜勿扰以安人心折支徵免俱如拟
　　○正德五年十二月丙申内承运库奏缺赏赐叚疋请令工部如例发官银收买万五千疋以备急用仍下浙江及苏松司织造者催督解纳年终不完者冶罪工部议先买五千疋而分派浙江及苏松等府亦各五千差官督角□羊得旨令工部买纳如数浙江及苏松地方灾伤民穷盗起朝廷已寝差官其派办之数亦并免之以俟年丰
　　○正德十二年六月己未诏查革天下新设抽分处所及禁约各镇守衙门横索助贡等项银两从御史胡文静奏也
　　宽贷
　　○正德五年五月戊寅谕宁夏官员军民旗校人等近寘鐇何锦等谋反神人共怒朕念尔等皆朝廷赤子为其迫胁心不自安已有旨晓谕其寘鐇何锦待角□羊至京依法处治有功官军已降敕奖励待报功至日另行升赏尔等世受国恩纵是一时道胁势非得已并行宽宥况朝廷节次薄税省刑事从宽处尔等宜各安心保守职业同享太平之福镇巡等官并家口被杀者与之棺歛见存者与脚力口粮送在彼闲住被伤者听回原籍致仕官军人等被杀家属各赏银五两被伤者三两今巡按御史查处回奏
　　○八月己酉诏官员犯罪充军应放免者不分永远字样悉皆放释已释放者免赴伍其为民不犯赃者仍冠带闲住内迁发为民者仍查原犯事情以闻从都察院奏请改正瑾之弊法也
　　赈济
　　正德三年十一月乙未户部言凤阳淮安扬庐等处灾荒重大累经守臣奏请简命大臣前来整理钱粮以救饿莩先已敕侍郎王琼赈济南京矣南京离凤阳不远宜命琼往来凤阳等府会同镇巡官从长计处设法赈恤本部先运事例银十万两前往接济仍量支南京各卫仓粮三十万委官搬运验口给散乃拨补未角□羊事例银十五万两送南京户部折放官军月粮
　　上从之仍令侍郎王琼就彼赈济务使民沾实惠不致失所若有救荒事宜其悉以闻
　　○正德七年正月癸丑初太监张永传旨山东等处盗贼残破州县累蠲税粮而有司废格不行以致上无实惠民罹困苦令户部议处以闻户部覆议谓兵荒山东为甚河南南北直隶次之宜会计经费以定减免之数一京储凡已徵未角□羊者山东即留本处备用河南南北直隶许折轻赍解部召商上纳其未徵系内府供应不容免者则于已徵银内通融补解其他京仓京场粮草及神乐观牺牲所杂粮俱免各衙门应用等项先查存积尽支不足则于太仓及五场给之一边饷山东河南北直隶原派各边及畿郡仓库钱榖未徵者亦俱免已徵木解者山东亦留本处河南南北直隶亦许轻赍类解其各边粮草将正德五年六年两淮盐课于宣府间中六十万引辽东三十万引召□上纳贼未残破州县已徵者则以补内府不充之数山海等关许于附近存积多处通融借用或查各库积银折放一禄俸各处存留粮数以供各王府及司府卫所州县禄俸宜以贼未残破州县原派并被贼州县已徵未角□羊者量派本处以给之山东则益以临清税课二季其各屯子粒亦俱免又各处有杂办果品等项及礼兵工三部牲口柴薪物料俱请令各部会计减免从之
　　○四月丁亥传旨谕户部北直隶山东饥前发公帑恐赈济不给其再发通州仓加耗附余并天津德州临清所寄粮二十万石仍量地之远近灾之轻重定数支给于是户部议定顺天二万石永平一万石俱支于通州仓保定河间各一万五千石天津五千石长芦运司二千石俱支于天津仓真定大名各一万三千五百石广平顺德如永平之数青登莱各一万三千石济南兖州东昌如保定之数山东运司如长芦之数俱支于德州临清仓从之且敕侍郎王琼随宜区画务俾穷困即沾恩惠
　　○正德十三年正月癸卯户科给事中李长奏直隶山东地方霪潦弥漫五榖绝望京师流民相属于道携妻与子仅易斗粟僵尸枕藉所不忍见初意皆以京师辐辏之地可以乞食糊口既而米价腾贵遂至此极乞从权处置先将已故者葬埋无令暴露其羸弱仅存者量给米银令各回乡户部议覆
　　上曰流民情可矜悯人给米三斗令各归其乡以听赈济死者官为瘗之各巡抚其督有司加意抚恤毋致失所户科左给事中邵锡言去秋雨水为灾秋成失望顺天保定河间被害尤甚真定大名等五郡次之人民艰食饿殍盈路流移不止盗贼将起非细故也
　　陛下垂念发户部银两德州仓粮遣郎中二人赈济窃恐待哺者众所发不足以供所需郎官权轻无人督率群吏请别遣大臣增发银榖以往其税粮物料仍乞例外蠲免以苏民困户部覆议以闻
　　上曰畿郡灾伤人民艰窘实切朕忧其河间顺天保定存留粮米坐派物料各暂停徵仍敕大臣一人率主事二人分行赈济应支钱榖令议处奏闻真定等府即令巡抚都御史李瓒臧凤督率所司理之缺牛种者官为补助务俾人沾实惠于是以都察院右佥都御史李钺督顺天河间保定等处
　　掩骼
　　○正德十一年三月乙酉诏都城内外各寺观寄放胔骼有主者立限收葬无主者随地瘗之仍谕两京及各布政司如例举行
　　弭盗
　　○正德六年三月戊辰以赏罚条格榜谕有贼地方曰凡府州县官卫所为贼所破杀掠焚毁数多者掌印及职专守备捕盗官皆斩虽无城池罪亦如之府卫掌印分管及兵备官每一起降一级分守分巡官及三司掌印官递降其甚者各谪戍士卒临阵不用命者斩镇巡参将等官许以军法从事所辖地方盗发匿不以报者罢职因而失事重者亦斩兵备守备守巡等官闻贼退缩贻患地方及镇守巡抚官不能弭盗巡按御史不能督捕紏举者俱黜之凡有为贼乡道以复私仇及为贼耳目令得奔逸者斩仍罪及其孥几就阵擒斩有名剧贼一人者如边方例升一级世袭擒斩从贼三人及阵亡者亦如之若非对敌缉捕三人及三人以下者秪如旧例升赏其有捕斩功应升级而不欲者每剧贼一人赏银三十两从贼一人半之缉捕一人减三之二若盗贼能自相擒斩者得贳其罪仍如例一体给赏胁从能自首者亦贳其罪毋令捕盗者追诘之守巡以下文武职官有督捕保障显绩者镇巡等官举奏擢用
　　○丙子太监张永传旨近来各处盗贼纵横多因水旱衣食艰难各有司不能赈恤或又称科歛而侵克之及朝廷下诏蠲免钱粮乃将虚文起角□羊之数捏作已徵或将已徵捏作未徵重复徵角□羊以致小民冤苦无伸流离失业相诱为非苟逃性命日复一日转渐增多念此良民皆吾赤子情非得已实可哀怜已累降敕旨申明戒约诚恐安于故习不改前非徒事虚文民不沾惠都察院即出榜文分给直隶山东河南四川江西湖广陕西福建两广用兵地方令各镇巡等官行各府州县递相誊刻张挂晓谕备查正德五年分正额税粮草料之外一应岁办杂派军需诸物料实系已徵在官者如数起角□羊其小民拖欠未徵及有司畏惧期限虚报已徵之数悉皆蠲免其被贼残破处所并正额粮草通免一年以苏民困虚报官员免其查究不许再犯如小民陷于盗贼有能悔过复业者除有名贼犯外凡胁从之徒不必追究既往量加存恤令其安心生理共享太平以后再作过恶必不轻宥有能自相擒斩悉免本罪仍量其功次即加赏劳重者量为升职若有司将自首人犯擒斩报功或故为沮抑不加赏劳以致人心嗟怨及仍前克害虚应故事事发之日一体重罪不宥
　　○四月壬寅六科都给事中张瓒等言近山东巡抚都御史边宪巡按御史陆芸纪功御史吴堂提督捕盗参将李瑾各奏青城之捷已蒙升赏据其奏辞日时不对自相矛盾瑾等既称贼不能突出芸乃云掘城而走芸报贼以二十一日溃围去瑾等则云二十二日斩获甚多疑有欺蔽乞敕总制都御史马中锡核实奏处会芸劾瑾初至山东贼适在诸城县之百尺河瑾拥兵不敢击乃掠平民为贼輙以奏报及贼劫日照瑾复留驻青州贼因乘虚西向破泰安鱼台诸州县后至新泰小捷遂回兵济南致贼陷沂水临胊直取常山幸而青城为官军所围中夜贼溃围出复破昌潍诸县瑾握重兵屡失机会请罢瑾别选将代之或切责俾图后效兵部乃请令中锡并核以闻十三道御史贺锐等亦以为言且谓山东居民凡贼过之处则乐于供给粮草器仗皆因于民弃家从乱者比比而是官军所过之地则即避门逃遁棰楚驱逼犹不肯前悬赏召募亦鲜赴者盖以供亿之烦搜索之苦或掩杀报功尤甚于贼故尔今所报斩获首级未可輙信得旨诸所奏事情已令中锡核报俟其至日朝廷自有正法张伟令严督各该镇巡参将等官亟讨贼以图成功官军所过州县不许生事扰民仍谕四川等处用兵地方总制镇巡官但有贪功妄杀纵容官军害人者咸重罪不宥
　　○六月戊戌巡抚陕西都御史蓝章奏盗蓝廷瑞为永顺土兵所遂奔汉中都指挥使金冕土官知州彭定等围之食竭力尽令其党何虎等告乞还四川听抚已令冕等护之出境兵部议廷端稔恶数年兵败求降乃纵之使出似为非策宜令总制尚书洪钟等辩其真伪诚否而审处之使法不废而信不失若中变道走则调兵征剿得旨盗皆朝廷赤子其初起及胁中从多非得已今既听抚速令总制镇巡官议处以闻
　　○十一月戊辰
　　上谕兵部臣曰南北直隶河南山东强贼刘六刘七齐彦明杨虎等肆行叛乱侍郎陆完等讨捕累以捷闻殄灭有期朕念天下军民皆我赤子比因水旱灾伤各司府州县卫所官不能抚恤或催徵大急或科歛繁重或刑罚不平陷于为盗情实可悯已命侍郎丛兰王琼往宣布朝廷德意惟有名首恶不宥能擒斩者已有升赏格例其余胁从者皆非得已有能抛弃盔甲器械投首者管军官即与辩理发遣不许滥杀其自角□羊散者沿途官司不许邀杀报功俱量给衣粮资送还乡原籍官司给与牛具种子田地为人侵占者各还本主仍复三年或攀指旧事者并免追究兵部即出榜刊布提督抚按及各府州县递为翻刻务使各乡村屯堡军民知悉安分为善无互相惊疑若冥顽不改仍出为盗自取刑诛再不轻宥官司敢有奉行不至仍前怠玩虚应故事者总督等官指实参奏重治四川江西等处盗贼令总制尚书洪钟都御史陈金及各抚按官如旨奉行
　　○正德七年正月丁巳传旨谕直隶山东河南等处被贼胁从军民人等尔等本皆良民被胁从贼盗既非本心及遇官军又遭杀戮朕甚怜之累有旨许投首免罪尔等愚顽不省今再晓谕使皆知悉除贼首刘六刘七齐彦明刘三赵风子邢老虎赦所不原其余但能角□羊甲投首者俱勿论仍复其身三年戒饬所在毋得扰害朝廷决不失信至于各处灾伤被贼地方一应钱粮物料俱依前旨蠲免不许有司虚应故事总督提督并各该镇巡及司府州县等衙门各誊榜晓谕
　　○十月辛酉传旨申谕直隶山东河南江西四川等处顷年盗起残害地方皆因贼首数人紏合徒众中间多是良民畏避粮差被  其胁从朝廷命将出兵又再三降旨榜谕许其角□羊散自首俱宥其罪仍令有司存恤今各路官军将贼首蓝五鄢老人赵风子陈翰李茂贾勉儿等俱生擒凌迟汪澄二胡雪二刘三杨虎邢老虎刘六等俱剿杀刘七齐彦明锉尸枭首示众其窝藏交通之人如王钦王五等俱凌迟处斩已敕各处镇巡三司官晓谕军民为恶者自取其死为善者得保身家犹恐府州县卫所官不能用心抚恤领军官失事惧罪杀降报功使人心惊疑不安又令兵部严行各官角□羊散投首者令依前旨免其粮差三年田地被侵者追还原主无牛具种子者措置给之失事官量情轻减不许妄杀务使人人为善同享太平朝廷屈法伸恩如此其四川残贼廖麻子一党昏迷不省已别遣将督兵剿杀除廖麻子不赦其余角□羊散自归一体宽恤惟既散之后不改前非仍复为盗者所在擒执重治不宥中外有司通行榜谕知之
　　○弘治十八年七月己酉
　　先帝时南京监察御史沈赉等言
　　皇上亲录大理少卿吴一贯等所勘边情于阙下事干刑狱宜付所司不必亲劳
　　圣断盖以万几丛委或不暇给投间抵隙之人将为取宠市权之计此今日之体统不可不正者也望自今政务委之九卿设或未当责有所归则事不烦而理都察覆奏国v家刑狱之事各有成规如吴一贯等勘事失之轻信以致处断过当人多冤称
　　先帝不忍之心施于偶闻乃亲录诸犯仍付法司无轻议罪十八年之间仅一见之未尝著为常典此非
　　先帝之好劳乃臣下不职之为累也但赉等推明体统意亦忠爱请继自今刑狱悉责成中外有司并勘问官秉公讯鞫违者以故失论庶臣劳于下君逸于上而庶事亦不致隳废矣诏今后内外法司及奉旨勘事官务秉公道根究实情不可顾忌偏枉
　　○正德元年四月癸丑掌大理寺工部尚书杨守随奏每岁天气暄热会审罪囚事例行于在京而不行于南京五年一审录事例详于在京而略于在外事体有偏刑或不当宜通行南京审囚之时三法司一同会审其在外审录亦照此例会审具奏庶事体无一遍之弊刑罚合众论之公
　　上从之且曰人命至重录囚有狥情稽滞窥伺者令该科参究
　　上命司礼监太监张永同三法司堂上官审录罪因敕谕永曰朕惟刑狱重事自古帝王必致谨于斯朕嗣承大统仰体
　　上天好生之心特加慎重兹当天气炎热恐轻重罪囚或有冤抑致伤和气特命尔同三法司堂上官从公审录死罪情真者候决其情可矜疑事无证佐并应枷号者详具以闻徒流以下减等发落笞者并释之于是永会三法司具以狱谳前后得可矜疑者六十一人俱减死充军其情重者仍杖之百而遣之免枷号者十有五人依原拟发遣以不孝告而有息词者七人杖之百俾归餋自首并笃疾放免者八人
　　○正德九年九月戊子敕谕刑部都察院大理寺曰刑狱重事凡断决起发会勘驳勘等项律例所载俱有定限不许淹禁今内外问刑衙门官员不体朝廷钦恤至意一应系囚或不亲鞫问或狥情受嘱或畏避嫌疑展转委勘以致监禁日久有数年未结至瘦死狱中者情甚可悯法司其亟申明律例移文省谕今后再有故违者重治不贷又近年山东河南四川山西等处失事人员亦多淹禁者其今各镇巡等官查勘明白从公议奏定夺故谕
　　兵政
　　○正德三年十二月己酉兵科都给事中赵铎等言近年官军比试多姑息之弊请加严饬得旨旧制比试甚严岁久人玩视为故事兵部其移文各都司应袭子孙须弓马熟闲乃听起送监比官必严比中式方许袭替不中者如例处分若监比似前怠玩必罪之仍令侦事诸司察其弊以闻
　　屯田
　　○正德元年五月甲辰先是总督粮储户部右侍郎陈清兵科给事中徐忱各＜锍-釒＞言仓库空虚可虑户科给事中张文等又极言国用不给当亟议经制之宜
　　上曰此重事也户部宜会多官议处画一开具以闻于是尚书韩文会英国公张＜棥心＞等条具经制八事诏是之仍令户部详究近年支用日渐增加多至数倍之由及运送各边银两已用未用之数并可行长策仍议处以闻文复会＜棥心＞等言银两之用由于京军屡出调度频繁山狭饥荒供亿加倍往者
　　孝庙登极赏赐悉出内帑户部止凑银三十余万两今则银一百四十余万皆自户部出矣往者内府成造金册皆取诸内库今则户部节进过一万四千八百余两矣往者户部进内库银止备军官折俸今则无名赏赐无益斋醮皆取而用之矣此银费所以日增也招收投充之匠传升乞升之官役占影射之军皆夤缘权贵蠹公营私或臣下建白而裁革不行或方行裁革而旋复仍旧深根滋蔓潜耗京储此冗食所以日增也光禄寺供应每告不敷内监局工作略无停息至如玉带蟒衣一概滥赐其余琐细不能枚举此冗费所以日增也伏望
　　皇上深惩宿弊俟诸司查奏至日应裁革减省停止者即赐施行其各边角□羊送银两已用未用数目及有无冒妄关支之弊宜行各边巡按御史备查明白造册送缴以凭参究所谓可行之策则各处税课司河泊所王府旧尝陈乞为业者不论久近尽取还官行抚巡等官稽其岁入钱钞如例折银山场湖陂田土或王国改迁为人侵占者尽数查出召人佃种如例徵银应渔牧者定则以收其利俱角□羊部备用又沿边屯田废弛尤甚禾黍之地尽为草莽之区以故仓储缺乏输银日多宜敕各边总制会同巡按及管粮郎中督同巡守管屯等官清查故有并新增顷亩除已给军领种外其间凡有权豪夺占者追究改正荒芜未种者立法召人开垦承种限三年成熟起科或租额太重奏请量减近边有膏腴可耕之地亦宜因时酌处不必拘于禁例而久弃之又顺天保定等府地方先年赏赐内官庄田有年久而其人已故家众受价典卖或投托勋贵隐匿为业乞选差科道及本部属官各一员会同巡抚查勘原赏顷亩遵奉
　　先帝敕旨不及二十顷者仍与见管业之人三十顷而上每三十顷递除五顷与之佃种如民田例亩税银三分余地并收入官令有司招人佃种各将租银角□羊部以上三事似亦可以少助公家之费
　　上曰然屯田积榖乃饷边上策汉之赵充国行于金城唐之韩重华行于振武其效昭然可考沿边及辽东屯田其择御史能者分行核实然贵臻实效不可虚应故事
　　马政
　　○正德二年四月丁酉陕西总制兼督理马政都御史杨一清奏臣先年奉敕督理陕西马政亲诣苑马寺两监六苑查得原额草场一十三万三千七百七十七顷六十亩存者止六万六千八百八十八顷八十亩餋马军一千二百二十名存者止七百四十五名牧餋儿骟骡马并孳生马驹止二千二百八十匹窃叹马政之废至于如此夙夜讲求清出实有草场荒熟地共一十二万八千四百七十三顷有奇清勾拨补招募改编军人二千三百四十三名银买茶易追补孳生马匹并驹共一万一千八百七十一匹修完马营城堡共一十九处衙门仓廒马厩屋宇共四千一百余间选设操丁一千名给与盔甲弓矢委官操练无事牧马有警调用又奏武安苑草场地二千九百六十六顷招募改编军人三百四十五名及照西宁洮河三卫茶马旧规废弛年久官茶无积私贩通行西域畜牧尽为私贩所得边兵缺马乃累行伍陪偿臣严禁私贩广积官茶内照旧制招调远近畨人共易儿骟骒马一万九千七十七匹计今三茶马司处置见畜茶四十五万余斤足充二年易马之用是以于三边岁给战马不为无补至于招番一事虽未尝明复金牌之规而实坐收茶马之利臣非敢自伐其功但念创作者必专而后成交承者必守而无失臣初责任专易于集事自兼巡抚以来顾此失彼已不如前比者复蒙加任总制责任重大其于监牧茶马之政势不能及惟是规置粗定禁令已行分官代理幸不废坠切惟马政茶法事体相湏先年陕西行太仆寺苑马寺马政俱系巡抚兼管而茶马则巡茶御史主之巡抚政务繁多马政实不经意而茶司所易良驽莫究骑操所给登耗不闻本末始终茫不相摄虚名无实亦势使然顷督理设官兼总数事故臣得以稍效其愚此后恐难复设止令巡抚兼之未免仍蹈旧辙莫若复设巡茶御史一人或三年或二年一易请敕兼理马政茶法二事陕西行太仆寺苑马寺官员专听约束凡臣布置＜矢见＞画奏有成命事宜非有大碍不必更张庶几事有定规人有定志矣兵部议覆一清为虑甚远其言可从
　　上是之曰军政莫急于马陕西马政自今俱令巡茶御史兼理之务令加意修举庶几云锦成群之盛其勿怠
　　恤军士
　　○正德元年三月壬午赏杨威等营秋班操军仰斌等若干人各银一两故事登极之赏惟降敕时见在者望焉斌等九月畨上在降敕后以方营造
　　泰陵援春班例欲均赏户部覆奏谓均赏无例
　　上以供役
　　山陵有劳特命减半赏之
　　备边
　　○正德元年三月乙酉锦衣卫千户屠璋自陕西勘事还报虏众约五六万以去年十二月十七日花马池毁垣而入直抵隆德静宁会宁等处至今年正月初四日始从旧路遁去镇巡等官先调各卫官军土达召募民壮九千七百余人委备冬把总指挥任玺等分布沿边防守都御史杨一清又调延宁庄浪兵马邀击追剿然或传报不豫或备虑不谨或应援不及或心力不齐以是失误事机竟无成功其初入花马池参将霍忠等兵溃遂转侵固原围豫旺城玺及操守指挥陈辉与战于乾盐池阵亡一十八人于是由葫芦峡口寇镇戎所历黑水板井等堡及静宁州所杀虏人畜甚众还至乱马川指挥张瑛把总张光宇率军迎敌瑛中流矢死者又十八人虏大众出锦鸡口时一清累趣兵并力截其归路然皆坐视不战惟指挥郭溯追及余贼六骑于小盐池与副总兵姜汉守备都指挥侯勋部下各斩首二级所获仅达马夷器而已今贼虽已出套东渡顾虏性谲诈佯若北遁其谋叵测况固靖等处粮草多者或足支主兵二年少者仅半年如有警动调客兵则不足矣兵部覆奏璋所勘与一清奏报相类诸将功过待覆奏勘处之防御之策宜行一清督各镇守臣豫处边储宜责户部区画以备不虞
　　上是之曰其令一清督各镇巡等官用心计处防御不可有纤毫怠忽粮草前此差官整理方以充足归报今乃又称不足邪户部其从实查处以闻
　　○正德八年八月乙丑兵部覆给事中传钥所奏备边事宜一辽东锦义等城堡圈废坏是以寇至莫御宜令修补并河东等处皆添设之一各边军士贫难锐气销耎无以御敌宜令官为婚娶及置办军装仍每军复余丁二人专令耕种以资助之一选择总兵不必侯伯凡都督以下素有威名未曾委任或在下僚及诖误闲住者宜＜锍-釒＞名简用一各边被虏人民在虏日久每遇征剿之时跽而请命官军贪功一概妄杀宜令定格例凡获被虏男妇老少俱准升级仍令本家出银充赏如仍前妄杀斩首示众一广宁开原旧设马市所以羁縻诸夷互市之日宜严为之禁其各城索赏夷人俱出百里之外使之驻牧或近塞垣者即驱逐之则在我无取衅之端在彼知潜入之戒矣诏是之且今马市验放夷人入市务依期出境禁其夹带弓箭之类非互市日不许辄近塞垣管马市官并备御军士有诱取夷货纵令入境及私交通漏泄者罪不赦
　　驭外国
　　○正德二年五月己酉命朝鲜国李＜忄隆＞之弟晋城君怿署理国事＜忄隆＞病无嗣奏请以国事付怿礼部议移文核实至是其国议政府具举国公议申请礼部又言＜忄隆＞虽病必其不愈而果于无嗣也况怿既有贤称亦岂肯自处于薄宜令暂署事务以忠孝自存俟＜忄隆＞卒乃具奏议封
　　上从之赐之敕曰尔兄国王＜忄隆＞以世子＜皇页＞夭亡哀恸成疾无他子姓令尔权署国事请命于朝尔国宗戚群臣咸奏尔为王亲弟孝友好学夙有令望宜代承先绪而尔乃以不敢自明益增陨越为辞上下之间交尽其道顾封国事重特下礼官及廷臣佥议以为古者兄弟有相及之义但尔国素号秉礼而尔方执谦处厚兹特命尔署理本国大小庶务以国王体统行事尔尚益敦孝睦以系群望统厥臣庶绥尔家邦朕将有后命焉钦哉
　　○正德十四年二月己卯初高丽国王王氏洪武间遇弑而绝陪臣李仁人擅立伪姓凡几易矣国人得王氏裔瑶立之瑶复昏乱众推门下侍郎李成桂主国事且请于朝诏许之改名旦令徙居汉成更号朝鲜成桂与仁人本异族永乐间降祭海岳祝文称成桂为仁人嗣而
　　祖训条章亦载仁人及子成桂今名旦者成桂子芳远奏辨
　　太宗许令改正近所修大明会典复注
　　祖训于朝鲜国下云季氏连弑四王贡使市以归国王李怿上＜锍-釒＞备陈世系本末及四王始终无弑逆迹乞为改正下礼部议以会典一书详载我朝制度其事关外国是非嫌疑之间皆在所略况成桂之得国出
　　皇祖之命其不系仁人后又有
　　大宗明诏可徵宜从其请诏可且嘉其诚孝赐敕谕之
　　优远人
　　○正德三年十月丙子礼部以大通事王喜奏云南百夷缅甸及宣慰土官衙门例用三年一贡今皆不通宜移文镇巡等官以时促之
　　上曰土官贡赋自有旧制其勿纷扰仍行各省镇巡等官知之
　　○正德九年九月戊辰先是巡抚贵州都御史沈林等奏乖西苖贼阿杂等之叛由宣慰宋然激之今然既罢职复使其子姓承袭恐夷民不安宜将贵竹平伐等七长官司并洪边十二马头地方金筑安抚二司总设为府洪边贵竹各设县皆以流官抚理然侄储及长官宋齐改授军职兵部请下镇巡等官详议至是巡抚都御史陈天祥等复奏各长官司夷民不愿开设府县况贵竹二司旧隶水西宣慰安万钟金筑等司旧隶程蕃龙里府卫初非然所部储及齐宜各袭授原职兵部覆奏诏曰夷俗有不可尽以常法治者储齐准仍袭原职令与万钟等俱用心管束夷民毋得科害激变再有违犯者镇巡官劾奏罪之
　　○正德十二年三月己丑海西呕罕河卫夷人褚餋哈等人贡道永平扰害驿递辽东伴送舍人傅铎奏之礼部议覆诏大通事译审明白严加抚谕礼部仍量差通事送归既而海西兀者等卫夷斡黑能等归伴送舍人亦请遣通事护送遂著为令
　　大明武宗毅皇帝宝训卷之二终
