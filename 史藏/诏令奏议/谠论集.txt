四库全书 谠论集　　（宋）陈次升 撰

　　钦定四库全书

　　史部六

　　谠论集

　　诏令奏议类二

　　奏议之属

　　提要

　　（臣）等谨案谠论集五巻宋陈次升撰次升字当时兴化仙游人熙宁二年第进士知安邱县以荐为监察御史提点淮南河东刑狱入为殿中侍御史进左司谏贬南安军监酒税徽宗立召还为右谏议大夫复除名编管循州政和中复旧职卒事迹具宋史本传次升为太学生时即斥王安石字说为秦学坐是屏弃通籍后三居言责建议鲠切为时所惮其最大者在止吕升卿之使岭南刘安世谓其大有功于元佑诸臣至其弹章惇蔡京蔡卞曽布诸疏尤为明白痛切耸动耳目虽根株不能尽拔卒为所中以致垂老投荒而刚直之气凛然犹可想见本传载所陈前后凡十余事皆有闗于贤奸消长政治得失之故为他人所不敢发而谓其它所言曾肇王觌张庭坚贾易李昭玘吕希哲范纯礼苏轼等公议或不谓然今即集中所存诸疏观之其论王觌也以曽布所善其论曽肇也以布之至亲其论吕希哲也亦以韩忠彦之亲其论范纯礼也以对辽使误犯御名事各有因与曲加指摘者不同且是是非非虽当代清流亦不肯稍存假借此正其破除成见毫无党同伐异之私作史者乃以门户之局为次升病谬之甚矣是集本次升兄子南安丞安国所编取哲宗顾问之语以名之所録奏疏凡二百七篇久佚不传惟永乐大典中颇散见其篇题采掇编次共得八十六篇又于厯代名臣奏议中増补三十篇较诸原本所存仅十之五六然昌言伟论为史册所未载者尚可考其梗概谨考证时事次第先后厘为五巻而以行实一篇附于巻末庶读史者得以叅证焉

　　乾隆四十六年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●原序

　　上语枢密曽布曰朕除陈某諌官廷议如何布奏皆谓陛下得人上曰尚未肯供职公知眷意之重受命登对方造膝上遽曰久不闻卿谠论公再乞避言路上曰朕亲擢卿复何辞时奸人谗毁挤陷忠良欲肆诛戮其事尚秘上亦疑之因公奏对上顾问近朝廷有何议论公遂奏曰臣闻小人横议动揺宣仁徽号如臣所闻宣仁保佑圣躬终始无间上竦然曰卿何自知公曰臣职许风闻陛下无问其所从来愿勿聴小人销骨之谤恐伤国体上亏圣徳下及无辜上首颔之再其议遂不行故待制刘公器之闻之叹曰陈当时有徳于元佑人深矣瑶华之狱公辨不胜中宫位虚元符末大臣将有建立适判宗济阳郡王宗景妻亡以妾杨氏为正室公奏葵丘之会盟誓之戒犹曰无以妾为妻而宗藩大臣乃尔其于圣朝宁不为累论列激切盖有讽焉人皆为公危之哲宗圣明纳公之言罢宗景黜杨氏大臣愈忌掖庭亦欲公去乘间抵巇无所不至以论大理观望多致滥狱乞罢京城逻者盖诋惇卞之苛刻上问大臣观望者何蔡卞奏谓臣等观望陛下遂贬监南安军务表谢哲宗亲览谕宰执与移近地且将复用而哲宗升遐上皇入继大统正人彚征公还台端首论堂陛不严内侍不恭凌慢无礼将有不可制之患蔡京奸邪凶险诡谲诞谩有过人者交通贵戚亲眤阉宦任数挟智结连上下呼吸羣小开国家之大隙是时谏官陈瓘协力弹击而言及钦圣巳复辟犹预政先以罪去京偃蹇自若孰不畏其凶焰公独毅然极论京唱为预政之语吓胁台谏此京之罪非瓘之罪也瓘以言为职当示曲全京窥伺宫禁罪安可赦京始罢黜时辽主新立聘使往还求为衅端朝廷忧之以公为生辰初使及境接伴使来公设席用花株使人不受公亦不撤沿路所至多不遵故事但云今新主也公一切辨正之到阙先就馆赐宴以宰相李俨伴俨诣馆力辩用花之礼且曰南朝亦在亮阴中公曰本朝故事虞主祔庙后百官吉服惟不聴乐俨曰花乐相胥既不聴乐何故用花公曰尝闻三年四海遏密八音未闻禁花俨词屈就席如礼宴欢告公曰道宗皇帝廷试进士尝赋以南北永敦信誓为题公曰祖宗盟好诚贯白日两朝赤子之福也使还京党复炽援自奥申其势巳成未几遂召公当批驳力莫回天以寳文阁待制出知颕昌府自京窃国柄累谪至削籍投荒勒刻名石縁星变宥罪叙复元官重和元年三月十五日薨于私第遗稾散失几半与启沃密者焚之笥箧所存二百七章今编为二十巻标曰谠论集盖取哲宗皇帝圣语也公平生慎密论事人罕知者去国一十八年絶口不谈时政仆于犹子中最蒙顾盼榻前之语盖尝预闻谨序于集首以备国史采择绍兴五年五月望日侄右宣教郎知泉州南安县丞陈安国序

　　●钦定四库全书

　　谠论集巻一

　　（宋）陈次升 撰

　　上神宗论转运使选用责任考课三法状【按此元丰七年次升初为御史时所奏】

　　臣伏以生民休戚系郡县之得失今天下州三百县一千二百其治否朝廷固不得周知付之十八路转运使而与选者三司副使省府判官提点刑狱或以叙进才与不才固巳混淆一旦付以一道按察之寄虽知其不胜任必重退之是重抑一人希进之心而轻一道生民之命今选用不精又责任无法考课不平其间非闇滞罢懦即凌肆刻薄十常八九所以下之疾苦不得上闻而重其愁叹故也朝廷有意天下之治宜自转运使始今上选用责任考课三法其选用之法以公正明断恵爱为本公正可使纠率官吏明断可使决治繁剧恵爱可使恤民之隠茍无数者之长即以补他职其禄赐恩礼视转运使可也其责任之法曰唐虞四岳十二牧三代方伯连帅汉部刺史皆今转运使之任今居职者非其人専以办财赋为职业故郡县之职业不修独掊敛刻暴之令行而民受其弊盖典制不立所致也今举其切务有五一称荐贤材各堪其任二按劾贪谬修举政事三实户口増垦田四财用充足民不烦扰五兴利除害仍令岁终具条所施行者以闻其考课之法曰故事转运使给御印纸岁终满上审官院校之三司亦尝有考课条其后卒不能行盖委计司则先财利而忽民事在审官又因循常务而无考第之实按汉之御史中丞外督部刺史宜付御史台考课为三等中书门下参覆其实其上等量所部事之剧易而褒进之中等仍旧秩下等退补一部若风绩尤异即擢以不次其职事弛废不俟秩满即行黜削

　　上哲宗论江湖阙盐【按此时哲宗初立命次升经理盐法】

　　臣窃惟今日之所急者莫先乎理财理财之义在乎上下协同事乃克济访闻江南东西路荆湖南北路州县盐货甚阙居民苦于食淡除毎岁所卖数外更有准备之数但为虚文官中殊无畜积本路监司州县虽申发运司乞行支拨本司不为协力应副是致阙絶间或拨到盐纲又被铺户用钞尽数请买官盐既阙即倍髙其价出卖以取厚利而官中走失课利甚多其弊不可不惩也伏望圣慈严赐指挥令发运司常切支拨逐路毎岁所卖及准备盐数务要充足仍具拨过数申户部令户部检察施行所贵逺方之民不困于淡食而国家课利増羡矣取进止

　　上哲宗乞保甲地土不及二十亩者免冬教【按次升行实此奏上于司马文正当国之日考史为元佑初年】

　　臣伏覩元丰八年四月二十三日枢密院奏请保甲上教其下等人户地土既少不免効力为生并止有两丁其间有病疾者虽依条未该破丁若不能营作显难应副保甲色役三省同奉圣旨府界三路保甲除见教人外本家止有两丁病患未该破丁而委的不堪营作并第五等以下土地不及二十亩者并免推行之后人以为便况当时奏请得旨施行乃是今日一二大臣修先帝法度之人非是故为増损而壊法者也今年六月二十四日却有指挥冲改土地不及二十亩之家免冬教全条更不行用及老疾羸弱者选以次人承替縁贫下之人其田不及二十亩効力以求日给若令上教则废为生之道官中虽给口食不足以偿所费其家无以养兼老病羸弱之人既难以筋力从事其养生必頼于壮者若是两丁之家一丁老病而又令壮丁代教则老病者必致失所窃闻此法既行人欲避免保丁有卖尽土地者有分析生产者或称父母年老或分房向外或令女婿出外乞破丁人情如此理当安存盖民为邦本本固则邦宁民既卖土地不为长久之计穷则斯滥必流而为盗恐贻朝廷之忧臣伏乞睿旨令保甲土地不及二十亩两丁病患者并依元丰八年指挥施行以安存贫下老弱之民不胜幸甚

　　上哲宗论知人【案歴代名臣奏议曰此元佑元年事与下理财疏同时】

　　臣伏覩周绅李彦伦巴宜张康国蔡蹈吴伯举李植朱甽近因赐对除朱甽知泗州呉伯举太常博士余皆提举常平司官者窃以爵所以旌有徳禄所以待有功非徳而爵无功而禄何以为天下之劝故人主以爵禄为操柄而砥砺天下之才官必得其合人必称其职恭惟神宗皇帝励精庶政允厘百工大臣毎荐人材必召对能者随其才而进之否则令归本任盖所以明黜陟之公也风闻前任官登对朱甽最不称旨故与知州差遣且自通判升为郡守巳是进职若得常调一郡亦侥幸今乃除知泗州况泗州地望非他郡之比经是任外则为监司内则省寺监官如此则是与称旨者盖无异矣以甽之守泗虽不足论然召对所以旌别人材今例有选任是有召对之名而无升黜之实朝廷用人如此良可惜哉除授恐累国体伏望陛下稽考先朝政事召对臣寮必择其能者而进之其不称旨者令归本任庶使贤否有别多士知劝其朱甽若先有指挥与知州差遣即改差常调一郡少示黜陟庶允公议取进止

　　上哲宗论理财

　　臣窃以民财有限取之不可以过多邦赋有常用之不可以无节熈宁以前上供钱物无额外之求州县无非法之敛自后献利之臣不原此意唯务刻削以为已功若减一事一件则据其所减色额责令转运封桩上供别有増置合用之物又合自办上供名件岁益加多有司财用日惟不足既无家资之可助又无邻粟之可贷必至多方以取于民非法之征其来乃自乎是且人主莫不有恻隠之心岂无爱民之意比年监司多以掊取相髙者盖廹于岁计不足其势不得巳而然也伏自陛下临御以来轻徭役薄赋敛澄汰掊刻崇尚忠厚天下之人莫不咸被徳泽欢欣鼔舞属心内附拭目以观太平之极致然而额外上供之数未除窃恐异日供应不办官司则有失职之责茍欲避免侵渔之患复从而生未足以副陛下仁厚之徳臣欲乞圣慈特降指挥勘会熙宁以来于旧上供额外剏行封桩钱物并与放罢庶使官吏不至过有诛求而民无骚扰之害

　　上哲宗论五路举人省试【案此奏在绍圣二年】

　　臣伏见熙宁间朝廷以声律记诵之学不达先王道徳之妙欲行革去遂以经义取人罢声律损诸科以诱进学者以京东陜西河北河东京西州军诸科为多南省奏名特以五路举人别作一项考校盖以其遽罢诸科所以优之也行之逮今二十余年人习经义之学与诸路举人无异兼元佑以前诸科解额有阙并许发解进士其举人赴省试者甚多近年巳行罢去毎及十人方取一人发解举人既少南省奏名尚别作一项考校显属未均欲乞圣慈特降指挥南省奏名除曽应诸科改应进士人外其五路举人与诸路衮同考校庶得均济取进止

　　上哲宗乞寝赐孟在宅状【案元佑七年立皇后孟氏绍圣三年废之仅五年赐孟在宅史无明文而次升于绍圣二年再除御史应在是时】

　　臣窃闻以堆垜场赐孟在为宅者恭惟皇后配俪宸极母仪天下赐父之第谁曰不宜然堆垜场密通宫禁其方在东其卦属震东方青龙之宅也震长子位也常人之家犹忌侵犯况国家社稷之重乎兼圣嗣未立长子之位臣庶居之尤非所宜熙宁间欲就彼建东西府日者言其不便先帝罢之今若赐在为宅则在之宅居其东禁城居其西以尊卑言之则未顺以阴阳言之则失宜况祖宗以来所赐戚里第未有如此近者亦防微杜渐之意也伏望圣慈别赐在宅先来所赐堆垜场指挥乞行追寝

　　上哲宗幸金明池乞不乘船【按次升时为监察御史当绍圣二年】

　　臣伏闻有旨今月二十日幸金明池者臣窃观孟子之言曰吾王不游吾何以休吾王不豫吾何以助一游一豫为诸侯度则知天子游幸与民同乐乃天下无事之时也今闻圣驾幸金明池有旨不过御桥是以主器至重社稷所系其出入起居兢慎如此实天下之福也臣窃闻舆议所造龙船穷极工巧华丽尤甚陛下必须乘御以臣愚见乘船危乘桥安陛下尚不乘桥岂肯乘船耶虽然如此陛下若不乘船臣先事而言亦无所害万一有之可为未然之戒臣安可以缄黙传有之曰千金之子不垂堂百金之子不倚衡圣主不乘危不徼幸又曰乘船危圣主不乘危伏愿陛下念之哉取进止

　　上哲宗论造龙船费用【按次升行实此奏上于绍圣二年】

　　臣伏闻金明池所造龙船费用贯万不少肆为侈靡穷极工巧必非陛下之意也臣观书之称禹曰克勤于邦克俭于家以禹之徳非无可称也而所称者勤俭而巳盖以有天下非不足于财也而必啬于用者欲示敦朴以先天下故也恭惟陛下躬不世之资席祖宗之庆勤俭过于夏禹天下所共仰有司不能宣明陛下徳意所造不乘之舟其费不赀游幸之日天乃大风岂非爱佑陛下而使觉悟有司之过乎兹事巳往虽不可救亦足以为来者之戒伏望圣慈今后如有兴造乞勅有司无令过度庶免亏损陛下俭素之徳不胜幸甚取进止

　　上哲宗论治道【按次升行实绍圣二年除殿中侍御史劝上收威福之柄今疏中有收威福之要句应即此疏】

　　臣窃观易以龙名干以马名坤盖龙者能变能化不制于物者也有君之象焉故以干名之马者地类行而承顺者也有臣之象焉故以坤名之干刚位乎上故能制物坤柔位乎下故制于物刚柔既立而君臣之分正矣是以古之圣王黜幽陟明惟先蔽志彰善瘅恶断出于已贤否既辨邪正自分彼虽欲崇私党尚朋比何縁而致哉后世之君间或昧此主威不立权归乎下终底危亡者以其失干刚之道也臣试论之汉武帝外勤师旅内耗黎元非有厚徳以结民心也五十年间中外无事特以威徳归上奸臣不敢専国命尔唐明皇初无失徳非有甚过恶也卒有播迁之祸者以李林甫専权故也以此知主威不可不立明矣主威不立虽欲去邪而失在于不断虽欲任贤而失在于不果邪不去则害忠良忠良进则邪自消二者势不两存治乱之原实辨于此唐之开成陈夷行极言奸臣干权文宗依违不决卒陷正人此失于不断者也汉成帝欲用刘歆断出于不果而问王鳯鳯终止之此失于不果者也去邪既疑任贤不果权臣所以执国命同已者阴相结纳寘之权要以为已助异已者则去之曽不旋踵王鳯之于汉李宗闵牛僧孺之于唐是也夫朋邪萃于朝则人事失于下人事失于下则天变见于上近者正阳之月天多阴晦采之舆议咸谓奸邪蔽国之应也考之汉书元帝时郑朋杨兴等往来谗毁交斗阴附是岁夏寒日青无光众以谓阳蔽则明有所掩小人用事之兆恭显反归咎于更生等元帝不能察汉祚由是衰矣唐代宗初元载为相内结宦官外乃绐帝令羣臣奏事先白宰相颜真卿极论其非盖欲尊君而卑臣故也以此推之威福之柄宜在君不宜在臣收威福之要不在乎他在乎果断而巳书曰惟克果断乃罔后艰致治之本其在兹乎恭惟陛下徳侔天地明并日月好恶一遵于王道正邪悉判于渊衷巍巍乎二帝三王之上汉唐之君何足为陛下陈之然兴亡之事足为鉴戒以舜之为君禹犹纳言曰无若丹朱傲愚臣区区敢效古人引此以献狂瞽伏愿陛下作威作福念箕子之惟辟勿贰勿疑稽伯益之戒禹察言邪正以别忠佞斥去奸回以破党与则太平之基可指日致矣

　　上哲宗奏禁中遗火【按哲宗本纪绍圣三年三月禁中屡火】

　　臣伏闻今月十三日夜禁中遗火者窃以灾异之来必有所因自古圣帝明王徳虽甚盛世虽甚治必恐惧修省肃祗天戒故祖宗以来圣徳可谓盛矣治具可谓修矣每遇变异常恐其不逮内则小心以求诸已外则下诏以求直言伏望圣慈追而行之上答天变下达民情倘愚者之言或有一得庶几圣政有补万分不胜幸甚取进止

　　上哲宗论敕牓当取信天下札子【案歴代名臣奏议此系绍圣三年次升为殿中侍御史与乞罢元佑章疏奏同时】

　　臣伏覩绍圣元年七月十九日责降吕大防等敕牓节文云至于射利之徒胁肩成市盍从申儆俾革回邪推子不忍之仁开尔自新之路除巳行责降外其余一切不问议者亦勿复言当是之时朝命初下万口一辞欢呼鼔舞歌颂圣君含垢溥博如天包容如地不以一眚废人此盛徳之事也天下人心恬然安定近者窃见汪浃李仲送吏部与合入差遣録黄行下縁元佑所献文字得罪则前件敕牓有其余一切不问之语殆成虚文将何以取信天下传曰王言如丝其出如纶王言如纶其出如綍言其已行而不可反也况夫掲牓朝堂遍牒中外明示臣庶俾懐悛革自新之心行之未几今乃録下浃等得罪之由又如此臣恐亏朝廷号令之信有伤国体伏望睿旨检会前件敕牓宣示大臣自今以始同共遵守庶使人无反侧之心亦所以彰朝廷忠厚之徳

　　上哲宗乞罢编元佑章疏

　　臣近奏乞宣谕大臣遵守敕牓其余一切不问之语未见施行今闻差官编排元佑间臣寮章疏仍厚赏以告藏匿采之舆议实有未安须至再渎天聴臣尝读史观汉光武诛王郎收文书得吏人与郎交闗毁谤数千章光武不省会诸将军烧之曰令反侧子自安当时以此遂定天下后世书之以为美谈恭惟陛下即政之初诏令天下言事亲政以来掲牓许其自新是亦光武安反侧之意今又张官置局吹毛求疵考人一言之失致于有过之地是前之诏令乃所以误天下也后之敕牓又所以诳天下也命令如此何以示信于人乎昔成王与叔虞戏削桐叶为珪以与叔虞曰以此封若史佚请择日立叔虞王曰吾与之戏耳史佚曰天子无戏言于是封叔虞于唐夫成王非轻其爵命也以王言惟行弗惟反尔矧今御史台牓示朝堂进奏院遍牒天下惟患人之不知非特戏言而巳戏言尚践而行之岂有明掲牓示晓谕臣庶可反之乎伏望圣慈念光武安反侧之言思成王遂削桐之封所有编排章疏指挥乞行寝罢

　　上哲宗论内治【按宋史绍圣三年九月乙夘废皇后孟氏为华阳教主玉清妙浄仙师次升时为殿中侍御史】

　　臣伏覩诏书以皇后孟氏旁惑邪言阴挟媚道迨从究验证左甚明而陛下断以大义不牵私恩奉承两宫慈训废皇后孟氏为华阳教主降诏以告中外命下之日士庶惶惑谓后无可废之罪而陛下废之咸相与为之咨嗟弹指良可叹也盖以所治之狱不经有司虽闻追验证左而事迹秘密朝臣犹不预闻士庶惶惑固无足怪臣窃谓后之废立事体至重若臣下一言一眚废之逐之不足深恤自古推鞫狱讼皆付外庭未有宫禁自治髙下付阉宦之手陛下但见案牍之具耳安知情罪之虚实万一寃滥为天下后世讥笑臣欲乞陛下亲选在廷侍从或台諌官公正无所阿附之人専置制院别行推勘庶得实情如后之罪在所不容虽废之人自无言今事不经有司狱成阉宦此天下人心不能无疑也伏望圣慈特降睿旨施行

　　上哲宗论选举【案此奏上于绍圣三年次升时为侍御史与下免补试催补试等状同时】

　　臣窃以朝廷之事宰执得以行之台諌得以言之上下相维彼此相制以防私徇以杜奸惑祖宗以来选任台谏官宰执不得干预若有妨嫌必须回避所以存大公之道立太平之基矣近来除授多出于大臣去取不縁于圣选窃恐相为朋党相为比周蔽人主之聪明为权臣之肘腋兹事最大实系治体国家安危之机其要在此臣欲乞今后台谏官若有除授罢去三省不得进拟悉出宸衷批降指挥所贵言路得人消阿附之风开忠谠之路不胜幸甚

　　上哲宗论免补试人状

　　臣伏覩近降初命太学应系籍生员今年冬及来年春补外舎者臣窃详尚书省札子元起请之意盖谓元佑改用诗赋以来不得専学经术又试补之际考校之官多务悦众不得精选所以再令补试今闻太学生员其间亦有在先朝元丰间试补入学即非元佑试补之人及有因先补试在学依条该今次免省试免解既该免举于条不许就试今举更不取应指凖该免恩例今若不许免举人免试显是有悮生员及日近补试上舎生系朝廷差外官考校必无滥进若一例试补外舎别无恩例理亦未安欲乞圣慈详酌指挥勘会元丰间补试在学生员并今举系上舎合该免省试之人及日近试院补中上舎生别行处分不胜幸甚取进止

　　上哲宗乞催补试状

　　臣伏覩近降朝旨令太学生今年冬来年春并补试外舎至今未闻指挥今冬补试月日者臣访闻太学生多是今年不系解发举人其有久违亲戚思欲归省或甚贫窭日用不足若不入学聴读难以久居京师惟俟补试以决行止之计至今日有补试月日士人不遑宁处伏望圣慈早赐指挥试补不胜幸甚取进止

　　上哲宗改正邹浩太学博士状【按次升行实此奏与留正言孙谔疏同时当在绍圣三年】

　　臣伏闻雄州防御推官充襄州州学教授邹浩乞通理前任太学博士月日吏部告示合作负犯体量离任近有状乞改正者窃以浩学问该博行义修明苏颂竒之自任宰相即除浩为太学博士当时颂议国事与同列有异言者附会权要极力挤排搢绅咸以为寃况今朝廷公明人有抑枉宜在昭雪伏望早降指挥详酌浩之罢太学博士事因特为改正施行取进止

　　上哲宗乞留正言孙谔疏

　　臣伏见责降左正言孙谔知广徳军事风闻谔以论役法有过当之语以此得罪未审果是耶为复縁他事耶若不縁他事只縁役法臣窃谓朝廷复行免役之法实欲便民所系至大其利害不止一州一县而普及天下处之适中天下均被其利茍一失当天下均被其害而谏官以言为职既有见闻必须上达其言傥是则当聴纳其言或失亦在曲全以示朝廷之容徳也臣伏覩天禧元年二月七日勅戒台諌诏书曰虽言有失当必示曲全则知圣朝广开言路激昂士气不以人言失当为虑而患在人之不言也今谔若无他罪止是议役法失当推原其情盖欲补完良法亦可矜察欲望朝廷再赐详酌施行

　　上哲宗奏陜西旱乞行赈济【案次井时为殿中侍御史应在绍圣三年】

　　臣窃闻陜西路今夏亢旱秋收最薄物价腾涌民食颇阙縁本路州军并监司先以秋收雨泽得时遂奏年稔今日人户阙食不敢以闻诚为未便且国以民为本民以食为天陜右之民今既阙食岂能安土弱者必散而之他路强者必啸聚而为盗矧今边庭未宁宿兵在境沿边人民若有流亡外寇之敌实为可忧臣欲乞睿旨下本路勘会如人户委是阙食即行赈济安存无令流移若本路斛■〈豆斗〉不足即多方擘画转移他路物斛应副支用不胜幸甚取进止

　　上哲宗论宗景以妾为妻状【案厯代名臣奏议曰次升时为殿中侍御史案史绍圣三年十二月辛酉宗景以立妾罔上罢开府仪同三司次升此奏应在十一月未擢左司諌时】

　　臣风闻有旨判宗司济阳郡王宗景妻亡立侍姬杨氏为正室者窃以宗景身居尊属职在判宗一有动作皇族取则今若以杨氏为妻在卑者必以为尊在幼者必以为长岂惟名分紊乱不足以表仪宗室其在人情亦有未安兼宗室嫁娶于条必须一代有官其进纳伎术工商杂类之家皆不许为亲杨氏起于卑微若为正室未审果不戾于上条乎求之礼经考之条法皆未为允昔齐桓公霸者耳葵丘之会盟誓之戒犹曰毋以妾为妻况明天子在上礼义法度之所自出而宗藩大臣乃尔传之天下书之典策其于圣朝宁不为累伏望睿旨降赴有司考求礼法如有违戾即乞改正施行不胜幸甚

　　上哲宗奏乞开陈亳沟河札子

　　臣访闻陈亳之间地势平下沟河湮塞岁有水患损害民田今年尤甚官中蠲放税租不啻大半民又艰食为害非细若沟河开通此患可息其开河虽有所费若以逐年放免租税较之则放税之数多而开河所费少其利甚博窃闻知陈州陈纮奏乞开陈州河道及元佑间淮南转运副使黄隠亦曽具乞开亳州五河利害申奏民间颇以为便并未闻施行臣乞朝廷特降陈纮黄隠所奏下逐路州郡监司疾速相度如委有利便早赐指挥开导以除民害取进止

　　上哲宗论牧马

　　臣伏覩近降朝旨给牧地召人户情愿养马事条约虽已详备然元初只縁知邢州张赴同任县尧山县知县等起请指挥河北东西京东西京西北河东路提刑司府界提举司遂有此施行更不令转运提刑司相度及只是因邢州以为置监养马不便其余路并依此施行马为国用所系甚大措置之始宜在详审今赴之所见只是一州利害其它路分或有不同今朝廷不令提转立定条制令河北河东西五路依此施行臣窃虑诸路各有利害为是朝廷不令监司相度又是已行之命不敢申禀兼赴既有申奏以人户请佃牧地为官养马人户或有不愿赴以州郡之势须令投状则法行之始或有不便必为民害臣闻舆议以为牧地邻近人户若得膏腴之地必有愿者若去牧地稍逺虽得其地难以往彼耕种必非所愿兼一顷之地所直不多马或倒死其马及官格尺者不下四五十缗此恐人又非所愿兼牧地先是巳有人承佃今不愿养马遽然夺去必致失所臣欲望朝廷明降指挥令诸路若有利害不同许令申禀州县若抑令人户作情愿投状养马者令监司按劾施行法行之后永久无弊

　　上哲宗乞罢言职状【案次升行实哲宗亲除左司諌次升力辞言职又疏中称今年勅牓事干连俱在绍圣三年】

　　臣伏念臣才力绵薄误蒙先帝擢充御史陛下亲政以来复还台职区区罄竭已书二考有余曽无补报惟有罪戾去年监试不谨上烦朝廷起狱陛下保全止从赎金今年又以勅牓事干连陛下差官劾实特与放罪仰赖圣恩粉骨难报然念臣官为御史职在绳愆立朝无补于毫忽检身惟速于过尤若不罢去罪谴愈多伏望圣慈特赐指挥罢臣言职除一闲差遣庶安愚分不胜幸甚

　　上哲宗论人和【案厯代名臣奏议曰次升时为左司谏考次升行实绍圣三年十二月擢左司諌】

　　臣窃观古之君臣协心戮力兴事造业措天下于泰山之安者以和而已朝廷和于上则百官和于下众贤和于朝则万物和于野二帝三王所以昭盛徳洪治道者以此故舜典曰四门穆穆纳于大麓皋陶曰同寅协恭和衷哉伊尹曰惟和惟一诗曰济济多士文王以宁然则庙堂之上谋谟之臣不以和相济而欲致隆平召和气其可得乎恭惟陛下遹追来孝修复法度图任旧人缉熙先烈真大有为之时左右大臣宜体至徳咸懐忠良一心以经纶天下之务绍成无疆之休则无负于陛下之责任矣茍懐异志持异论背公向私违善依恶无雝雝济济之徳懐歙歙訿訿之谋以非为是以是为非纷争諠哗岂惟失具瞻之道实负陛下矣不独负陛下又将以眩惑陛下耳目虽大明逺照洞达幽微真伪是非了然判于胷中而询事考言之际岂能与之口舌争大臣如此累国非细可不察欤伏望圣慈涣发徳音亲谕大臣俾懐纯一之徳而无背憎之心庶几虞典九官终共熙于帝载尹躬一徳遂克享于天心乃天下之福万世之利也臣蒙陛下擢置言责智识浅陋区区管见以致治之要在朝廷和而已敢献瞽言伏望陛下少加察焉

　　上哲宗奏星变【按宋史哲宗本纪绍圣四年九月壬子以星变避殿减膳罢秋宴诏公卿悉心修政以辅不逮求中外直言次升此奏与史合而次升行实序于绍圣二年今从史】

　　臣观书曰皇天无亲惟徳是辅诗序曰皇天亲有徳飨有道以此知有道徳之君天必爱佑之时出变异以警戒之恭惟陛下圣徳隆盛朝廷清明今有此变异者岂非天之所爱佑以此警戒乎窃闻陛下谦冲退托下诏损常膳避正殿罢秋宴求直言此盛徳之举社稷之福也然考之故事先朝有遇星变必颁恩以涤幽枉臣欲乞断自圣衷施行庶使变异自消福祥日至不胜幸甚取进止

　　上哲宗奏因灾变求直言疏【按次升既奏星变此奏应在同时】

　　臣闻易曰天垂象见吉凶圣人象之又曰观乎天文以察时变则知古之圣王严恭寅畏以顺承天示之以异则反身修行下责躬之诏求直言者有之册免三公者有之恭惟陛下近因星变彻常膳逺声色罢游宴此盛徳之举虽舜帝之惟几文王之小心何以加诸然而责躬之诏未下无以显圣徳天下直言未求无以禆圣政臣窃观经史所载以灾异之来必縁人事人事正于下天意应于上书曰惟先格王正厥事盖谓此也伏愿陛下颁尺一之诏求天下直言上以昭圣明之聴纳下以尽臣庶之愚忠如此则朝政阙失得达于冕旒之前人事何患乎不修人事修则天意得天意得则灾异自消矣取进止

　　上哲宗议役法【案此奏应在元符间篇中有绍圣初法意不善行之未尽等语】

　　臣恭惟神宗皇帝励精庶政修明百度一切欲便于民而免役法乃便民之最大者也法行之后四民各安其业而无州县执役之劳人甚便之自后有司不能上体徳意务求役钱増羡元佑大臣得以为辞遂改差科行之十年州县绎骚民受其患绍圣初遂行修复但讲求利害不精敷钱往往过多支用或有未当此非法意不善特推行之未尽耳今日正宜精研利害补完役书以为万世之利如闻三省大臣有持偏见欲罢免役臣窃详免役之法其利不止于一州一县而所及者均于天下若有改作其害甚博况元佑间尝复差科其弊巳见前车可鉴岂宜容易纷更伏望圣慈独奋神明之断以安社稷生灵为心以绍述神考法度为意无令妄有废罢以福天下取进止

　　上哲宗乞立限疎决疏

　　臣恭惟祖宗以来至仁之政敷锡庶民好生之徳哀矜庶狱方夏之暑雨冬之祁寒禁刑虑有淹延累囚困苦故立断絶之法熙宁间又令刑法官吏并赴中书省勒宿立限断案中书得案即降指挥顷刻无留人实被赐自后因縁刑寺申请刑法官断絶之名而实恵不及于囹圄殊失祖宗立法之意臣欲乞睿旨令刑部及朝省并立定日限所责系囚不致留滞庶仁徳诞敷于幽隠

　　上哲宗论皇城司狱疏

　　臣窃以掖庭之狱事干宫禁自来多用内臣専治不无寃抑如闻皇城司今者置狱陛下至仁恻怛虑及非辜特差外官杂治要尽至公虽虞舜好生之徳无以加此然而刑禁之下五木所加何求而不得若不尽心輙有观望必致枉滥欲乞圣慈严勅推鞫之官宜加审克务令平允庶使狱成之后适轻适重各得其实罪当其情亦所以彰陛下哀矜庶狱明慎用刑之意也

　　上哲宗论西戎【案厯代名臣奏议曰次升时为左司諌当元符间屡有边警应在是时】

　　臣伏以西戎犷悍贪冒无信难以徳懐易以威服先朝振武稍稍知畏元佑以来姑息过多豢养过厚今日犹敢跋扈以分画地界为辞察其匪茹必肆猖狂出我不意侵扰边陲当此之时不可以无备矣以今计之五路兵马果足用乎城池楼橹果修饬乎兵器果利乎粮食有备乎运筹帷幄决胜千里之外有其帅乎被坚执锐冒矢石以当其锋者有其将乎兹数者果备即以吾堂堂之师以当蕞尔之戎犹利刃之摧枯沸汤之沃雪至则靡矣设若未备一有冲突何以支吾此天下之至虑社稷之深忧也书曰有备则无患记曰事豫则立今日之事正在兹矣臣愚以为宜选有风力之士以当漕运之任智谋勇略之帅以当方面之寄兵加训练榖加蓄积守将之疲软无闻者军校之昏髦者代之无张虚数坐费军储兵既精锐城壁完固彼来则拒之彼去则备之以战必克以守必固如此则边防无残暴之患中国有奠枕之安此所谓先为不可胜以待敌之可胜者也惟陛下留神天下幸甚取进止

　　谠论集巻一

　　●钦定四库全书

　　谠论集巻二

　　（宋）陈次升 撰

　　上徽宗乞罢侍御史状【案徽宗即位诏次升知广徳军四月复降制书除侍御史此奏在元符三年次年徽宗改元】

　　臣伏念臣噐非适用材不逮人夙蒙神考之误知擢寘台属绍圣元符之间又叨言责迄无善状终以罪废陛下即政之初搜罗人材振拔淹滞起臣于烟瘴之乡擢贰乌府恩徳隆重不啻天地父母誓殚此身以图报効区区罄竭无补万分况同时台谏十余员或移或罢而臣独留言职既甚瘝官又妨贤路公议实所不容愚心岂能无愧伏望圣慈特罢臣侍御史除一闲慢差遣庶安愚分取进止

　　上徽宗论修神宗实録【案厯代名臣奏议次升时为侍御史考宋史当在徽宗初立未改元之时四疏同】

　　臣访闻前右司諌陈瓘尝论史院修神宗实録多用王安石家日録颇失事实不闻施行者臣窃谓神宗皇帝聪明英睿超絶古今熙宁元丰间励精庶政更新百度尽出宸断而执政大臣但奉行而已如闻安石日録多称己善谓一时制作皆自已出矫词托训前无祖宗上薄神考厚诬天下事非一端其于圣徳掩蔽多矣瓘尝指陈数事朝野相传皆谓得实至今不得改正兼风闻史院先因曾布请用安石日录遂准得朝旨谓修入实録必取旨而后用不知果有乎无耶若果有之不委史院曽无取旨乎陛下贵为天予持万乘之权而神考一朝大典傥容史官任其私意紊乱事实不行究治何以彰圣孝之至伏望圣慈早赐指挥施行

　　又

　　臣恭惟神宗皇帝在位十有九年其道徳之妙不可得而名所见于政事者特绪余而已史传所载岂能形容其万一哉访闻史院官附会执政蔡卞用故宰相王安石日録变乱事实熙宁元丰间圣作之善者悉归功于安石朝廷时政记则畧而不用前諌官陈瓘尝具论列陛下仁孝笃至躬亲省览灼见事实至今未闻施行近又覩礼部闗报御史台牒云史院仅十年方修帝纪五册其余并未修撰窃以史官直笔取信天下昭垂万世是是非非实系褒贬若以非为是以是为非后世何观而又贪冒史院供给优厚迁延岁月以图利入曽不以修撰为急遂使君父盛美掩蔽而不扬一朝大典久稽而不就附下罔上尊臣抑君不忠不敬莫大乎是此而不惩何以示戒伏望圣慈明诏史院改正事实重黜史官以正典刑庶彰神考之圣烈以昭陛下之圣孝以慰中外之公议不胜幸甚

　　又

　　臣窃以圣人之治无以加于孝孝莫大于严父严父莫大显名于后世恭惟神宗皇帝功业赫显前古无上其所以流传万世者国史而已今史院官先用王安石日録归美安石而掩蔽神考盛徳陛下躬亲省览灼见事实已行删改天下莫不仰陛下孝诚之至也然而史官之罪未正朝廷失刑也今朝廷既见史官弗虔职事忽略大典仅及十年方修帝纪五册而史官之罪又置而不问天下以为陛下独厚于史官不忍加罪而显亲之道未至加隆有累圣徳伏望睿旨检会臣前奏早赐施行

　　又

　　臣伏以臣任侍御史日论奏史院官修神宗皇帝国史仅及十年方修帝纪五册其余并未修撰乞行黜责未见指挥窃以国家驭吏之法有司承行事件虽甚微末偶尔稽违必行纠治况一朝大典所系国体最重安可置而不问乎今史官敢尔慢令轻视朝廷贪冒俸给优厚特有稽留遂使神宗皇帝盛徳大业前后相承十有七年不获成书自古以来修撰国史未有如此其久也今若不正其罪何以为后来之戒信书未委何日可成伏望圣慈断自清衷无牵大臣之私意以废天下之公议

　　上徽宗论西蕃市马【案厯代名臣奏议曰建中靖国元年陈次升时为侍御史上此奏】

　　臣窃以羌戎势合则强势分则弱强则难御弱则易制神宗皇帝熙宁元丰间以夏人为中国患乃优抚青唐一族世袭封爵俾伺间隙蠧其腹心而又岁市善马以强兵深得御戎之要道也其后青唐衰弱土地为强臣之子继立国人不附弃位为僧迹不自安穷来归我特一亡寇尔边臣张皇招纳以致种朴败衂为国家辱所得亡寇道路将迎甚勤朝廷恩赐甚渥费用不赀为外夷笑已往之失不可救未来之患深可虑夫兵家制胜莫如马步兵虽多十不当马军之一故自古论兵必以马为先焉今西戎既叛马不出市国家毎岁所失二万余疋数年之后马必甚阙万一夏人与青唐解仇连衡入寇并力冲突其将何及乎访闻今日边将乃是前日招纳之人多行庇护兾免谴责患害并不以实闻伏乞睿旨令本路帅臣将官各具的实利害结罪保明敷奏朝廷详酌施行或令多方开谕许其自新依前入贡待遇如初可益强兵势威声遐憺夏人不敢窥边国家之福也

　　上徽宗奏论常平司钱物

　　臣窃以国家内外府库之财祖宗以来生之有道而财常至于有余用之有节而财不至于虚匮是以内外财赋充足而无不给之患近年朝廷知用之而不知所以节之知出之而不知所以藏之户部不独左曹财用空匮而右曹亦无余诸路不独漕司空匮而常平司亦不足夫天下不能常无事忽有水旱盗贼常赋岂足支梧常平之积实天下根本之财神宗皇帝经画之意逺矣今天下无事而用之三五年后必甚阙乏一旦水旱盗贼将如之何伏望圣慈严勅宰执大臣讲理财之义而常平司钱物不得轻易支费庶使府库充实良法具存天下之福也取进止

　　上徽宗乞皇太妃持心丧状

　　臣伏覩皇太妃访寻所生父母闻于朝庭已行追赠讫窃以皇太妃纯孝之徳出于天性访求所生父母既得其实縁已亡殁追赠之礼虽足显亲而思慕之心无极若其殁故之日未尝闻知不曽行服今既闻之亦宜发追行心丧外彰孝治之朝以风化天下书之史策盛徳令名光耀万世顾不韪欤臣欲乞睿旨令有司考求典礼施行取进止

　　上徽宗论豫戒六事【案此奏状之末书建中靖国元年三月上时次升除左谏议大夫】

　　臣噐非适用材不逮人夙蒙神考之误知擢寘台属逮事哲宗皇帝又叨言责迄无善状终以罪废陛下即位之初捜罗人材振拔淹滞起臣于烟瘴之乡擢贰乌府今复除臣谏议臣自以天资扑拙学问迂疎辞章屡上天聴莫回拜命以来不遑夙夜思所图报輙取古先哲王洎我祖宗之大猷作为六事一曰体道二曰稽古三曰修身四曰仁民五曰崇俭六曰用人以豫为戒欲陛下念兹在兹使圣躬无过举庶事无不治亦刍荛爱君之意也谨昧死上进
　　体道
　　臣闻天道运而无所积故万物生帝道运而无所积故天下归圣道运而无所积故海内服不可为也不可执也无偏无党而荡荡乎民莫能名是以先王揆才颁政量能授职设为宰辅以经邦国以理阴阳以制卿士以抚四夷而又使夫通世务明治体多识前言往行者绳愆纠谬而议论之故能垂拱无为而天下治彼昏不知或独任宰辅或偏信诤臣或尝推诚为其所误而两弃之甚矣其惑也故书史特详书为万世诫者如秦之李斯赵髙汉之王莽董卓唐之李林甫卢杞皆其君之所独任者至于奸佞满前而不见大谋颠错而不知名辱身危覆邦絶祀譬犹掩塞耳目而运股肱其可济乎樊丰周广之于孝安朱异之于梁武裴延龄常渠牟之于徳宗皆其君之所偏信者至于夺公辅之任挫宰相之威谗慝忠良稔祸社稷譬犹芟割其股肱而任耳目其可济乎汉武以英雄之材即位五六年间号胜文景及其独任田蚡也入奏事则语移日所言皆聴养成其罪遂致有吾亦欲除吏何不遂取武库之怒尔后惟偏信严助朱买臣吾丘寿王主父偃之徒以辩论诎辱大臣至于交私诸侯潜藴谮诉刧杀亲王讫未尝有得其死者汉武之志岂以其尝独任宰辅者如彼偏信诤臣则又如此故两疎之耶由是诡诞之士竒邪之术乘隙而进无正救者故穷奢极欲繁刑重敛内侈宫室外事四夷信惑邪怪廵游亡度哀痛之诏由是作矣臣闻仁宗之御天下也民到于今称颂盛美而不置者岂有他哉不为不执无偏无党如天运之无积故民心归而海内服也观其用言者以罪范仲淹之党及翻然而悟皆大用之唐介以弹文彦博贬未几而复其官以众言黜欧阳修因范镇一言而留之机圆术妙可不务乎臣窃观陛下即位以来独任宰辅计行言听莫之敢抗汲引党与沸腾于朝臣恐其窃弄威柄而陛下厌之以致辙改而偏信诤臣以堕于汉武之失茍不出此若或委心腹寄耳目于近习则祸愈亟矣可不谨哉
　　稽古
　　臣闻尧舜之道载于二典者其目虽多而总其大美皆曰若稽古而已而傅说之戒髙宗亦曰不师古训于何其训诗人之颂成王亦曰日就月将学有缉熙于光明夫帝王以一身而应万有茍不该博古今以深究夫明君贤臣修身治国之要骏功伟烈谋猷方畧之施与夫昏虐贼乱祸根罪首之由取是舍非执古道以御今其何以堪之哉故尧舜之所以若而顺稽而考髙宗之所以师成王之所以学者如斯而已矣若夫畧典坟之大道好雕虫之小技竞一韵之竒争一字之巧者此腐儒之所为而藴徳行志功名者鄙之况于帝王日有万几而尽心卉木之间极意于烟霞之表将焉用之隋炀帝尤善于文不欲人出己右薛道衡被诬而死则曰复能作空梁落燕泥否王胄之诛则曰复能作庭草无人随意绿否又曰设令朕与士夫髙选亦当为天子梁武帝父子尤刻意于文学乃至阴阳卜筮骑射声律草隶围棊无不精妙又何补于治适足致乱耳何则既骋此以为智能矣则必恃此以骄慢天下故贤者由是解体而小人竞学是以资妩媚则向所谓智能者翻为亡身之具遗后世之悯笑者臣闻陛下潜徳藩邸时则巳留意翰墨矣即位以来好为诗曲以赐亲幸镌石镂板传播逺近臣愚过计恐天下之人不能尽知陛下由天纵之能不思而得肆笔而成妄以前代帝王之刓精竭虑于雕虫篆刻之为比且曰天下之政未理而游心于是岂不为盛徳玷乎又恐用小人之能是者则士风靡矣臣愿陛下痛屏浮华无用之文不使胶于心术惟一以切磨治道听政之余躬阅书史取其闗国家之兴衰生民之休戚成者袭之败者反之以资益圣治之道以懋稽古之徳岂不伟欤
　　修身
　　臣闻之诗曰鹤鸣于九皋声闻于天鼓钟于宫声闻于外易曰行发乎迩见乎逺葢修身之应也如此厯观古之创业之君与夫中兴之主承乎离乱之绪其俗其民久已安于无治急之则怨缓之则偷赏之不劝刑之不变于斯时也而能肇造天命平涤九区恢廓宇宙致治之效可计日而待者岂有他哉葢明乎人可以诚感难以戸说乃正其心以及身正其身以及国故道徳由是而明风俗由是而美也何则人君之所恃有天下者曰天命之民归之贤者附之耳而天亲有徳民懐寛仁邦无道则贤者巻而懐之是三者皆非修身则莫能致不然则昭昭之鉴可以矫饰伪行而欺之乎亿兆之心可以舆金辇宝而召之乎有道之士可以髙爵厚禄而诱之乎非所闻也又况君者民之师表动静举措发于中必形于外民影从矣将欲兴崇礼义厚人伦而美教化者其可以言率之哉此孟子所谓君仁莫不仁君义莫不义也是故尧之民比屋可封桀之民比屋可诛岂民异习哉格之者异也魏武好法律而天下贵刑名魏文慕通达而天下贱守节岂士异尚哉格之者异也此皆前事之验也其可忽乎仁宗尝书无逸于迩英阁之屏岁久而敝命王洙复书之且曰朕不欲背圣言乃置之左取孝经天子孝治圣治广要道四章命蔡襄书以对于右欲使圣言时存乎顾盼虽以声为律而身为度者何以尚兹其兴事造业制度遗文独超于百王之表宜矣臣愿陛下遹追仁祖谨厥身修日新其徳使百官有司相儆曰圣徳如斯其可自怠岩谷之士相勉曰圣徳如斯其可自弃黎民戒其子弟曰圣徳如斯其忍犯上盗贼率其党与曰圣徳如斯其敢猖獗如是则成康之治可立而待也
　　仁民【案大典原阙仁民崇俭二篇今从厯代名臣奏议増补】
　　臣闻天之视听在乎民国之存亡系于天王者之所以得天下者民归之而天命之也所以失天下者民叛之而天祸之也是故民归一徳天乃命汤庶民子来天乃命周百姓弗堪天命殛桀民罔不欲丧天讫商命黔首愁叹天亡秦祀百姓怨望天剪隋虐古人以水能覆舟朽索驭马为戒者岂徒念民之孔艰则强者为盗贼弱者膏草野耶诚恐人君因之不免其身而毁辱及其宗庙困穷及其妻子也夫为人父母而生灵涂炭为人子孙而宗庙毁辱贵为天子不能保其身以及其妻子岂宜忍哉是以盛王兢兢业业以图治者诚畏此耳惟知畏此故恶衣菲食轻徭薄赋使民家给人足知礼义廉耻之尚举天下而安乐之也频年以来水旱屡作疾疠尤炽而两河之民服役科须烦费愁苦而官司催科急于星火贪墨之吏从而诛求窃恐供者有限而取者无厌以有限供无厌天下一动变生无方此臣所以痛心疾首栗栗危惧也陛下虽屡形诏命备陈至诚恻怛忧民疾苦之意恵泽之下如置邮传命今乃公然废格是朝廷之恩夺于州县可不痛哉自古所患者君泽壅而不下达民情郁而不上通以致君勤恤而民不懐民愁苦而君不知至于离畔危亡者踵相及也臣愿陛下申勅台谏监司常切纠察严刑名以杜絶之如救拯焚溺以幸社稷
　　崇俭
　　臣闻禹卑宫室恶衣服克俭于家以有天下再传而之太康则已色荒禽荒矣及桀之身竭百姓以为倾宫而天下亡之唐明皇之初乘舆服御金银噐玩令有司销毁以供军国之用其珠玉锦绣焚于前殿及其晚节穷天下之侈不足以供其欲由是观之创业之君昭俭以示子孙其末流犹入于淫靡始于克俭者其终犹至于骄奢况无以启迪后人不谨其始者哉天下习安于侈靡久矣于今为甚贵介之族与夫兼并之家燕饮之物歌謡之具穷竒极巧以相倾胜销金铺翠旬翻月异一领之细至有千钱之直者此风其可长哉臣愿陛下以道徳为丽仁义为华以珍玩竒货为丧国之斧斤以珠玉锦绣为迷心之鸩毒芟夷藴崇之絶其根本痛自裁抑以禁之褒进朝士之约素清修者贬退其淫荒骄奢者以敦薄俗顾不美哉昔孝文惜百金不为露台而天下衣食滋殖晋武焚雉头裘而士敦朴素唐太宗以亡隋为鉴而公私富给夫失节之嗟愚智同恶由耻不及其羣类故勉强为之以相髙耳人主傥能躬俭以率之其趋也孰御臣闻伪蜀以珠饰溺噐太祖命碎之且曰以此奉身不亡何待呜呼圣人之虑逺矣是岂特化当时之习使知其所尚哉
　　用人
　　臣尝学稼于农矣凡播殖之宜耕锄之功等则获无或异茍阴阳之和雷风之动雨露之泽不时则与之同饥馑时则与之同丰穰由是而知天地之所以能成其大者岂非以其无私者耶是故先王法之其于用舎也能激天下之不善而使之退愧劝天下之良才而使之乐进以致治者抑亦法天地之无私故能成其大耳后世不该不徧之主鲜克由是其于用舎之际或崇势地而抑寒门或任亲宻而弃疎逺或采虚誉而废卑贱或恱其才能而畧厯试或重朝廷而轻四方或皆反是而益乱其故何也夫君子小人所出不在于世禄与侧微而言行非一事之可槩出处非一端之可见此愚智同知也奈何立贤而有方哉以为必出于势地与亲宻耶而膏梁子弟至有不辨菽麦而髙车大马以为民上则版筑之叟渭滨之渔何从致哉以为必出寒门与疎逺耶而碌碌腐儒持方尺之纸书骫骳之文以享万钟则伊尹之伊陟周公之鲁公何从致哉至采虚誉而废卑贱恱其才能而畧厯试内外迭为轻重是皆昏君之所为可深戒者夫王者一视而同仁茍徳义可尊无择负贩故管仲之举二盗穆公之用由余齐威王以左右誉而烹阿大夫功成于当年名著于后世可谓明也已矣以舜之圣受命之初且犹厯试诸难况其它乎近古汉宣亦可谓急贤之主矣而萧望之杜延年葢其所尤厚者或出而治民或出为边吏非惟烦使之以观人才亦所以维持四方均内外势也其治优于文景者不其然乎夫禄一不才爵一无功未病于国而终为害者非惟其忌贤者进而害能者用也而贤能亦羞与同羣或耻居其下此其所以为害也自古人君之于进贤也罔间亲疎贵贱无有爱憎惟较其贤否耳故丁公于汉祖有活已之恩非徒不用而加诛焉唐太宗不恤秦王府官吏之怨嗟以为朕与卿辈日所衣食皆取诸民者设官分职以为民也当择贤而用之岂以新旧为先后哉臣愿陛下稽古先王法天地之无私鉴汉祖唐宗之公正不以布衣寒士公卿弟子惟贤是用不及私■〈目匿〉无所偏徇庶几贤者彚征以光左右建中靖国元年三月上

　　上徽宗论修复常平状【案徽宗立次升为御史立朝仅一年以下诸疏皆在同时】

　　臣窃以朝廷修复常平免役坊场保甲之法实欲民便以固邦本访闻逺方官吏未喻旨意尚循夙昔之弊常平反散州县或泥旧额所俵虽有增减不敢过少所请之人未必皆愿或有愿请之人官司不支以至免役坊场保甲亦有违戾葢逺方不晓朝廷美意含糊推行纵知失当莫敢申禀法行之初若有窒碍便行究正则易为力已定之后虽欲改更则难为功臣伏见近者修立先帝遣官按察之制伏望圣慈早降睿旨遣官按察宣谕上意询考下情讲求利害以成一代良法庶使万世无弊生灵蒙福不胜幸甚取进止

　　上徽宗论中都费用状

　　臣窃观易曰圣人之大宝曰位何以守位曰仁何以聚人曰财古之圣人非志于为利而乐于货财也以为理财之道不讲则国用不足虽欲聚人守位不可得也臣闻元丰库昔年所积财帛甚多近岁闗边支遣殆尽榷货务全藉卖钞如闻卖钞之金已是窘乏都商务近来商旅稀少岁课不登且国家外有戎狄之费内有河防之患百官之俸给军旅之衣粮凡百用度不赀而利源阙乏府库空虚以至于此不可不虑伏望朝廷早赐讲求利害以通货财以实仓库毋使仓卒之间不足于用以贻国患

　　上徽宗论收湟州状

　　臣窃以国家今日之患在于财用不足府库空虚仓廪匮乏诸路皆然而陜西河北尤甚去秋虽丰登而谷价不减戎兵虽已减省而粮储不继方当休兵无事之时尚乃如此万一戎虏犯边费用百倍将何枝梧如闻陜西新路筑城寨毎岁所费不赀而湟州一年自费二百八十余万未委何处粮储可以供赡有何钱物可以应副臣尝乞措置可守可弃之策不闻如何行遣河北路黄河决溢之后民多流移甚是雕敝北主新立如闻喜兵好杀盟誓未必可保边庭难必无虞此二者当今之患要当深思熟讲之而不可忽古人有言曰存不忘亡治不忘危然后国家可保也伏望圣慈念古人之言思今日之患勅大臣以理财赋严边吏以谨守御无使戎虏乘我之虚猖狂冲突以贻朝廷之忧不胜幸甚

　　上徽宗乞谒太妃园寝状

　　臣恭惟皇太妃天祚淑资诞降真主以福天下泽流无穷陛下即政之初永懐欲报之徳乃降诏命增修坟茔经营基构髙广丈尺无不中度园陵之制已成奉崇之诚虽至而躬行酌奠之仪不闻讲求情文未偹非所以称伏望睿旨勅有司稽参典礼斟酌时宜候将来圣驾诣景灵宫恭谢毕日亲往故太妃园寝行酌献之礼庶彰圣心之孝以风化天下取进止

　　上徽宗乞灵驾发引卖熟食状

　　臣访闻去岁哲宗皇帝灵驾在道沿路甚阙熟食出卖力士等人乏食饥困今大行皇太后及追尊故皇太后将来灵驾发引渐逼暑月正是饮食难存之时若所经由去处阙卖熟食力士虑有饥饿困匮难以承重伏望睿旨下开封府界及京西路预行措置多方招邀人户出卖熟食免致临时阙误取进止

　　上徽宗乞为河西软堰状

　　臣窃闻大名府黄河西岸有金堤一道固护府城其东岸地面与水面相平常为浸水一槩淹浸民颇失业自绍圣二年人戸自备粮功梢草寛留河身于东岸上自南乐元城界下接冠氏县兼助埽筑软堰一道髙阔三二尺以来若非河水暴涨之时亦可遮拦水势一方之地数百里之民粗得为生矣近闻都水北监丞司行下毁折民不遑宁切虑水官不以民事为意公人縁此起动骚扰欲乞指挥下本路转运司及本府县官吏同北监丞司相度如是河西软堰委实佉小水若暴涨自然抺过别无壅滞于金堤不能为害即与存留庶使一方之民不至失所取进止

　　上徽宗乞备边赏有功状

　　臣窃闻鄜延路比之他处兵旅稍众财用稍足朝廷又选有谋畧习知边事之臣以为将帅今者戎人輙敢先犯延安最强路分围城破寨而去如入无人之境其它必有轻易之心边患恐未已也臣摭之舆议以为沿边州军兵甲甚少财赋不足彼知我备未完罄国大举以众临寡强弱不敌今既破寨而还其气益锐而又资所得粮储以充军用我之边境既失城寨士气沮丧万一更来挠边何以枝梧今日不可轻视要在先事而虑伏望陛下勅左右大臣精思之熟议之早图边备制胜于未然慎无轻举以贻后日之患所有今来有功及阵亡之人宜厚赏赐以励其余庶使边威可振戎人不敢干犯

　　上徽宗乞修战船状

　　臣访闻京东路青宻登苑潍五州边近大海自来逐州沿海巡检司各有入海捕贼刀鱼战棹船因循损壊乆而不修兵级亦不教习乘驾缓急濒海贼盗窃发乘船入海及投化外之人乘船过入本朝作过则船既不完兵级又不谙会乘驾临时无以捕逐必致误事臣欲乞睿旨下本路转运司勘会逐州沿海巡检司自来应有入海捕贼刀鱼战棹船去处其有损壊令速修完依旧教阅水战仍令监司截自去处因便巡检庶使缓急有备亦不得縁此张皇生事取进止

　　上徽宗乞寛陈瓘罪状

　　臣窃闻右司谏陈瓘以言事不当得罪虽不知其详然臣伏覩天禧元年二月七日申敕台谏官诏书云虽言有过当必示曲全今陛下访落之初用人如不及从谏如转圜犹恐万几之务不能徧察上至百辟卿士下及庶民皆许直言无有讳忌其诏亦云言而失中朕不加罪命下之始万口一辞以为正当不讳之朝且无犯颜之虑孰不激昻勇耸愿竭区区之愚以图补报万一况身有官守有言责者安可缄黙乎瓘既以谏为职又许风闻论事偶有失实陛下当含容矜贷如上诏旨今遽行重责颇骇羣听窃虑中外传闻人人钳口结舌以言为讳忠谠之路塞壅蔽之风成矣伏望圣慈念天禧申敇台谏之意及陛下求言之诏特寛瓘之罪责庶几养成士大夫敢言之气其于圣治不为小补

　　谠论集巻二

　　●钦定四库全书

　　谠论集巻三

　　（宋）陈次升 撰

　　上皇太后论陈瓘书

　　月日具位臣陈次升谨斋戒裁书昧死上皇太后殿下臣窃惟哲宗弥留之际殿下奋独断之明斥排异端援立真主上当天心下协人望功施社稷流于无穷皇帝嗣服之初殿下谦恭退托圣功不居皇帝勤请继之以泣方同听政暂济艰难仍以祔庙为期及夫因山之葬甫临宁神之礼未毕又下手书先复明辟三尺之童皆知参预国政非殿下所欲诚出于不得已也近者谏官陈瓘风闻不审犹以预政为言皇帝重行贬降以明其妄谪命方下改守军垒中外相传圣恩深厚臣下何以图报瓘之言虽甚不根然臣采之舆论窃谓皇帝恭行仁孝晨省昏定之际万几之务虑或以闻而殿下之意岂欲参议哉窃虑宫省执事之人或但闻其语而不知其详或欲张大其事而不考其实妄有传播盖亦未可知也而瓘之言乃得于传播之妄乌足为盛徳之累哉况殿下自同听政之初以至复辟之日手书屡降至诚勤恳昭若日月焉可诬也伏望圣慈不以瓘之言为念而以来忠谠安社稷为心雍容禁闼粹养天和是非不足以闗其虑万务不使以累其中日加抚育之恩以享荣养之乐不独保圣寿于亿万斯年而余光流泽亦足以为族系之庆岂不韪欤臣之狂瞽冐渎天听不胜战栗惶惧之至

　　上徽宗乞致斋日不作乐札子

　　臣伏见今月十五日乃致斋之日其日圣驾游幸寺观虽曰烧香为民祈福缘归必作乐登楼观灯以同民乐其于昭事上帝斋庄严洁恐未足以尽志且如今月五日亦系祠事致斋之日御宴遂移于六日于礼为宜上元游幸恐当如之臣之管见如此不敢缄黙伏望圣慈详酌施行取进止

　　上徽宗论选举第一状

　　臣恭惟神宗皇帝待大臣有礼相与以诚至于进用人材选推士类其权必常在已而不轻付与自监司以上若阙一员宰执具人才资任合充其选者数人取自圣择若未当圣意则睿旨别行除授徳音涣发三省奉行而已及寺监丞而下一切付之吏部用选格差注如有不当台察弹治当是之时威福专在乎上差除至公人无间言寒畯之士激昂自奋得人为多自后宰执欲任自已之私专窃威福之柄若有进拟指定一名除授去取不出圣意至于寺监丞而下州郡员阙多归于堂除大公至正之道罕闻私谒奔竞之风寖炽攀附宰执者有进擢之速特立自守者有留滞之叹除目一下士论沸腾此弊不可不革也伏望圣慈绍述神考之志监司已上差除并取圣择寺监丞而下一切付之吏部用选格差注如此则大公至正之道开私谒奔竞之风息实社稷无穷之福也

　　第二状

　　臣伏覩先帝修立官制允厘百工除监司省郎府推判官大藩知州已上系朝廷选差自寺监丞而下以至州县差除一切付之吏部又有选格次第其等差有注授优便者必以功能进而不为势要得已授命者必可之官不为堂除易孤寒之士不附丽之人缘此皆得以自奋差除一出于至公而不縁于私徇元佑以来执政大臣欲擅国权紊乱官制自寺监丞以至主簿既出堂除吏部注授州县员阙职位又为朝廷取阙其有已授命之人待阙有及一二年又为堂除别差官改易甚为狼狈当是之时被命公朝拜谢私庭其职任之美者无寒门悉归于势要搢绅咸有不均之叹今日朝廷修复先帝政事差除尚乃因循前日之弊未足以成先帝之良法美意也伏望圣慈特降指挥自寺监丞而下一如元丰官制之初不系堂差州县差注朝廷更不取阙庶使功能不遗于寒微职任不移于权要

　　第三状

　　臣近论列乞寺监丞而下除授依官制格一切付之吏部以选格差注至今不蒙施行臣窃惟神宗皇帝立事必有法立法必有意非茍然而已经画官制之初必先会计昔日官吏俸给所费几何既行官制则制禄髙下必以昔日为准故省郎而上出于堂除则支全俸寺监丞而下付于吏部则支折俸今寺监丞而下既系朝廷注授皆给全俸所支既多国用益匮京师财赋窘乏其亦以此侵耗之一端况立法非特如此而已盖将以分宰执之权摧奔竞之风而使寒畯之士各得以自奋吏部员阙既当则人人无留滞之叹至公之道由是开矣今三省曽不以是为意其员阙收归朝廷惟欲増重其权柄而已其为官择人诚未见其实也伏望圣慈特降睿旨令寺监丞而下差注一切送吏部以存官制良法

　　上徽宗谨名器

　　臣闻天下虽安有可危之理天下虽危有可安之道安危之机不在乎他人在人主所操而已夫福威者人主所操之柄也权归于上而不移于下此操之得其道者也得其道则安失其道则危稽之已徃其迹班班可见矣如汉武帝外勤师旅内耗黎元非有厚徳以结民心五十年间中外无事者特以威徳归乎上奸臣不敢専国命故也唐明皇初无失徳非有甚过恶卒有播迁之祸者以李林甫专权故也夫以汉武之于唐明皇其徳不甚相逺而安危如此其异者岂非在所操乎昔陈夷行尝对唐帝曰无以权属人又论用人则曰茍自圣择无不当者诚以至治之要在此有天下者所宜先也恭惟陛下临御以来去太甚用中道逺声色崇节俭进忠良斥奸佞弛兵革寛刑罚撤无用之台榭罢不急之工巧蠲宿逋以恤穷民省探报以防寃滥治天下之具何以加诸若行之不息终之不倦可谓全善矣然今日之所急要在收还威福之柄以立主威以尊主道臣叨沐误恩擢于谏省輙敢引此以为龟鉴伏愿陛下留神无使大臣干权任其喜怒之私以害大公之义实天下之福也社稷无穷之休也

　　又

　　臣窃以君者制命者也臣者行君之命者也君倡之于上臣和之于下然后君臣之分正矣君倡而臣不和上行而下不随则名分紊乱纪纲不立危亡之基实始于此箕子所以垂戒曰惟辟作福惟辟作威臣无有作福作威臣之作福作威害于而家凶于而国盖谓是也臣访闻近日睿旨差除三省多方执奏肆行沮格三省欲有进拟冀圣意之必从除目之必下倒置如此臣窃忧之至如前给事中龚原以罪去国之日御批尝犯赃私每议政事遂行重责未至贬所即移寿州未几又除待制移知杭州前日圣语墨迹未干今日除授如此其峻何以示信天下又如中大夫王说年已七十有余所至素无善状今乃特转太中大夫移帅青州原等迁升未委何名如闻皆出三省进拟不出陛下之意臣闻日者阳也君道也君正于此则天应见于彼故日常明臣侵于君阴侵于阳则日有薄蚀之患近者太史预奏四月朔日有蚀之窃谓三省之权太盛君上命多阻而不行日蚀之应殆以此欤伏望圣慈收揽干刚以正名分睿旨所降要在必行三省进拟或可或否悉由圣断龚原王说除命特行改正如此则日蚀之异自消太平之基可致

　　又

　　臣窃以治天下之道在乎正名分而已名分正则君道尊而无可陵之渐臣道卑而无逼上之强茍失其正尊卑之序乱上下之分亏此不可不慎也今三省专威福之柄侵人主之权睿旨则沮格而不行进拟则坚执而必下干刚坤柔之道未正堂陛髙卑之势未分忠臣义士夙夜以此为忧奸纎巧佞之徒乗此射利大臣之权既重宾客辐凑其门环坐其马廐而不以为辱奴事其子弟而不以为羞良可叹也况龚原进职移守钱塘王说转官移守青社既系两省从官事干大体命下之日羣听惊骇三尺之童皆知其非若不改正则作福作威专在于臣陛下孤立谁肯为国者乎伏望圣慈检会臣前奏早赐施行以正上下之分以息奔竞之风

　　又

　　臣近尝论奏三省大臣专权威福睿旨差除则沮格而不行三省进拟则坚执而必下上下之分未正乞收还威福以定名分访闻三省大臣日近肆为诡计但避専权之名而陛下每有差除则阳为承行若非所欲则阴谕属官缴驳上以侵凌主道下以窃弄国权朋比之风渐成威福之柄倒置若不辨之于早则易之履霜坚冰之患至矣伏望陛下揽干刚之威奋神明之断一出令则涣而必发一除授则审而必行敢有不存名分肆为横议者特行黜责如此则主威可立朋比之风可去宰执専权之弊可革矣

　　上徽宗奏论盗发保州仓

　　臣窃以北人通好百有余年朝廷无北顾之忧边庭弛备今辽主新立喜兵好杀人心未服国中未定万一冲突犯我边陲守边之臣若非其人仓卒之际不无败事伏闻近者保州军粮仓为贼所发般运踰城而出其间多是两属人户及草场遗漏烧焚积草数万不少虽不见贼之主名窃恐是奸细本州岛并不知觉守倅如此安可守边兼虑其余州军守倅亦有似此不职难以任事皆宜罢去择其勇武智畧之人以代之庶可制胜于未然销患于未兆天下之福也伏望圣慈特赐指挥施行取进止

　　上徽宗奏论强盗法第一状

　　臣窃惟祖宗仁政加于天下者甚广刑罚之重改而从轻者至多惟是强盗之法特加重盖将禁奸宄惠良民故也行之百有余年天下安堵近者朝廷改法以强盗计赃应绞者并増一倍赃满不曽伤人及虽伤人而情轻者奏裁如闻法行之后民受其弊被苦之家以盗无必死之理有可生之道徃徃不敢告官傍人亦不敢收捕恐其复还别生雠害贼徒以此益逞凶顽聚集为多重法地分益甚窃恐浸淫日久养成大冦如贻国家之患伏乞睿旨复行强盗旧法所有前件新改条法更不施行庶使良民安居取进止

　　第二状

　　臣近论奏强盗计赃应绞者赃数并増一倍赃满不曽伤人及虽伤人而情轻者奏裁自上条颁降之后被苦之家以盗有可生之机无必死之理不敢告官傍人亦不敢收捕恐有雠复贼盗由此充斥人民不得安居乞依旧条改正窃闻朝廷于尚书刑部取索诸州军申到强盗大数比较未行上条已前数少即是贼盗衰息刑罚可减遂不施行此正与臣前所论事意相反也夫有盗必申则刑部之数多惧有报复不敢以闻则刑部之数少今但不申不捕耳岂真少耶臣恐自此盗贼充斥而朝廷不知也是以从官及御史台亦尝论列非独臣区区之私见也兹所系利害甚广臣所以再渎天听伏望圣慈博询事实特行删改庶使盗贼知惧良民安堵取进止

　　上徽宗奏论京师强盗

　　臣窃以京师浩穰之地人物繁伙冦盗颇多前后败获官司推鞫并不仔细究治赃物惟追其一二窝家悉畧而不问习以成风恬不为怪贼徒赖窝家以有容窝家赖赃物以为利是以盗贼益炽良民不得安居访闻盗贼各有地分窝家亦有主名捉事之人推鞫之吏徃徃知其窟穴但素相交通不肯用心根究耳伏望圣慈严勅在京官司推治贼盗必须追究赃物及穷治窝家依法断遣庶几可令衰息取进止

　　上徽宗奏论永安县强盗

　　臣闻御史中丞赵挺之奏河南府永安县贼盗事见下本路体究者臣窃惟贼盗之害良民犹稂莠之害禾稼国家严贼盗之法重告捕之赏正为是也今永安县陵寝侧近贼盗公行杀人无忌州县纵弛而不问监司忽畧而不察尸首暴露道路喧传挺之论奏朝廷虽已行下本路体究诣实然监司州县失职不纠在法自当有罪供报之际若更匿情隠避不以实闻则杀人强盗无由败获慢法官吏无以惩戒日益以甚为害岂细臣欲乞特降睿旨候本路体究到事状如与挺之所奏不同即送御史台与大理寺根究事实重与施行庶几朝廷之法不废死者之寃可伸取进止

　　上徽宗奏论陜西羣盗

　　臣窃闻陜西诸路羣盗啸聚始纔一二百人未闻官司使救护况陜西兵民素甚强悍良于战斗若不早行扑灭本路灾伤窃恐流移之人复羣而为盗其势必炽向秋已去余党若存西戎乗此之时必来作过外有冦敌之虞内有羣盗之扰为害非细兼闻羣盗多是逃军盖因近来筑寨浅攻偶失主将兵士惧罪不敢归营是以流而为盗伏望睿旨特下本路监司安抚司体量上项军贼若非怯敌不杀其主将偶然失利之人特与招降或情不可恕则乞严命捕盗官司紧行收捕早令尽静取进止

　　上徽宗乞罢修兴徳院状

　　臣伏闻兴德禅院见行修盖者窃以阴阳之书昭示吉凶以前民用休征则吉从之咎征则凶从之古之圣王凡有营造必即休而逊咎舍凶而从吉所以措天下于万世之安本朝治平熈宁间欲于英庙潜邸修盖禅院日者以其位宅壬方于国音有所不便遂行寝罢元佑绍圣亦复如之况今不止于国音不利而已或闻于陛下本命亦有相妨岂宜大兴土工广有建造夫阴阳所忌常人之家犹且避之陛下贵为天子宗社生灵之所托安得忽而不忌之乎伏望圣慈审察休咎特罢兴徳禅院修造以顺阴阳之理以为国家无穷之福取进止

　　奏弹钱遹第一状

　　臣伏闻御史中丞丰稷弹劾新除殿中侍御史钱遹顷常假曽肇之名为豪户撰墓志又假肇书受豪户金为润笔臣未敢以为有亦未敢以为无今肇见任翰林学士可究其实若果无耶亦足与遹辨明若果有之显诈欺取人财物况国家御史之道惟赃为最重一犯于此则为终身之累诈欺取财在律准盗焉有盗诈之人可任天子耳目之官乎臣欲乞睿旨付外施行取进止

　　第二状

　　臣近奏新除殿中侍御史钱遹假曽肇名为豪户作墓志又假肇书受豪户金事今月初四日亲奉徳音谓假肇名为父撰墓志者臣窃谓御史之职以纠察官邪为己任惟忠实不欺然后能以是为是以非为非而无负陛下之任使今钱遹父之亡也事之当如其存遹乃不请于肇而假肇之名为父撰墓志是谓有欺于父矣又假肇受金之书以播于外是有欺于亲戚乡党矣所存如此其人可知为父撰铭初无利害尚任欺诈而论列朝廷之事利害有大于此者能保其勿欺乎伏望圣慈特罢遹之除命以警诈妄取进止

　　第三状

　　臣近弹殿中侍御史钱遹欺诈乞罢除命不蒙俞允者窃念臣知遹之欺诈而不言之罪也知而言之果实不诬朝廷当罢遹而行臣言若以臣之言为不可用臣安可更当言责况遹今既同台显是难以共事伏望圣慈特罢臣之台职除一闲慢差遣庶安愚分取进止

　　奏弹曽布

　　臣窃以正而不挠乃可以任天下之重公而不私然后服天下之心茍为反是曷副具瞻伏见右仆射曽布性禀奸邪心懐凶险顷居枢府阿顺宰臣进用非人大开边隙费财用如粪壤轻人命如草芥今独归罪章惇未知布之所职何事玉毁椟中则谁之过陛下矜容曲贷仍有进擢荷天地不赀之恩臣子之心义当如何而布不图补报惟务徇私自登宰席独擅国权轻视同寮威福由已进拔亲故罗列京局以为耳目任用门人寘之台谏以为心腹不以人材为用惟以爵赏为私恩所亲者进所疎者退爱之者则留京师恶之者则令补外书疾比徳诗刺不平其布之谓乎布既以此自任其子弟亦甚招权交通宾客其门如市且附枝既大必贼本心私家既盛必危公室古人以为戒陛下其可不念之兼布在绍圣初实与蔡卞交结遂申请乞用王安石日录修神宗皇帝国史致史官观望变乱事实多誉安石之善掩蔽神考之美近者谏官论列陛下已令看详径涉春冬未见行遣访闻布欲自掩其过又欲为史官之地恐甥壻叶涛例皆得罪是以稽缓未肯进呈专擅如此颇骇羣听况布之登用方且弥月凶威气焰薫灸中外若更迁延日久盘根固基必贻国患其将奈何易着履霜坚冰诗戒桃虫维鸟辨之于早正在今日伏望圣慈特正布之典刑以谢天下以为社稷无穷之计取进止

　　第二

　　臣伏见右仆射曽布奸凶擅国臣已具前疏退而思之专輙移易台谏官一事颇为寒心夙夜不遑须至再渎天听窃以御史中丞谏议大夫天子耳目之官朝廷委寄之权最为亲切选任除授系国重轻祖宗以来每有差除执政不得干预岂敢専擅进退之者乎况君者制命者也臣者行君之命者也君倡臣和则名分乃正臣强上陵则主威不立今布之所忌则移之布之所亲则用之去取惟己不出圣意进彼退此易于反掌作福作威莫大乎是尚頼祖庙之威灵陛下之神圣照见底里比因人言即行改命而布犹偃然当国不愧乎人扬扬自若曽匪引咎岂惟不足以仪刑百辟表正四方而凶悍之心已明跋扈之萌可见今日不图于始异日难制其终国家安危之基实在此举伏望圣慈断而行之特正布罪以儆有位天下之幸取进止

　　第三

　　臣窃以朝廷之上万几之务其所主行者在乎宰相茍有失当台谏官得以论列若容宰相选任门下亲眤之人碁布言职阴相附会则忠谠之论塞壅蔽之风成矣伏见右仆射曽布近荐引门人王觌为御史中丞贾易为右谏议大夫张廷坚为右正言除张廷坚已行罢去而王觌贾易尚握言路重权若阴相结纳肆为朋党陛下孤立谁与为助若有不公谁敢拟议兼修国史宰相系史院长官必须相见如有交通何所不至况台谏官不得与执政官相见有着令祖宗之法安可不守伏望圣慈特赐施行取进止

　　第四

　　臣伏见曽布自登揆路首罢丰稷御史中丞引用门人王觌为代遂致人言有渎天听今虽改命又迁翰林学士采士议佥曰未宜以谓丰稷陛下之所任在职累月忠言谠论屡闻入告布则忌之遂改权工部尚书觌乃布之引用在职弥旬未闻补报今因人言则有内相之命除授若此是陛下之所任者恩数则薄布之引用者恩数加厚夫爵天下之公器人主之操柄其厚薄颠倒如是何以厌服人心伏望圣慈追改觌之除命别有所授以副朝望取进止

　　第五

　　臣近论列王觌任御史中丞方弥浃旬除龙图阁学士兼侍讲曽肇合依例补郡不蒙施行者窃以宰相总万几之务操威福之柄其任甚崇其权甚重若任其至亲与夫所善之人寘之要地相为表里则强盛不已必至于陵上故圣人作易于坤之初则曰履霜于上则曰龙战所以防微杜渐垂戒于万世者其以此而已今觌乃右仆射曽布之所善者也虽罢御史中丞犹居翰苑肇乃布之至亲者也虽罢翰林学士犹侍经幄名为改除亦甚要近况觌为中司未久不宜有此升迁肇之补郡自有旧例傥不施行岂得为允兼觌等以非其当据各具辞免如因所请特赐诏可不惟有以彰陛下优异之恩又足以分宰臣比朋之势一举两得颇协大公伏望圣慈检会臣前奏早赐指挥取进止

　　第六

　　臣伏见右仆射曽布近充钦圣宪肃皇后钦慈皇后山园陵使回引进属官蒙等第除授讫臣窃惟祖宗以来山园陵使引荐属官虽有故事合行推恩未有贤与不肖并进职任如此其众者臣之所不知也况今祔庙方弥旬浃一日之间除目并下物论喧腾以为陛下每有特差除三省或沮难而不行今布之所荐三省除授甚速是宰相之权有过于陛下矣若以所荐人材资任言之其间亦有可以进擢者然非圣择恩独归于权臣之门奔竞之徒益行阿附此不可不虑也兼遗忘钦圣虞主事御史台见行推治山园陵使司属官既是分董一行事务其间虑有干涉若候狱具然后推赏亦未晚也伏望圣慈特赐指挥所有新除且行寝罢候御史台狱具日检详故例比类施行庶允公议取进止

　　第七

　　臣窃以避亲之法着于甲令有官守者悉皆遵禀而况贵近臣乎今曽布曽肇乃亲兄弟也布为右仆射肇为翰林学士不行回避岂得为允盖宰相任天下之重握威福之柄而行命令者也翰林学士职亲地近朝廷命令皆所自出茍不中度理当执议舍亲而议之则伤私恩以亲而不言则害公议祖宗所以立避亲之法盖谓此也陛下方当持盈守成之时宜守而勿失以为太平基业社稷无疆之福也伏望圣慈特令回避以遵祖宗之法取进止

　　第八

　　臣伏覩曽布秉钧当国其弟肇又居翰苑委有亲嫌在法宜避近因人言肇已罢职而犹进读经幄兼修国史搢绅之论亦未俞允谓如富弼韩绛为相弼之壻冯京绛之弟韩维以亲引嫌悉补外郡此祖宗之故事朝廷之近例今日正宜守之不可以废而肇犹居要职日侍清光岂得为允伏望圣慈特令补外以存典故以别嫌疑不胜幸甚取进止

　　第九

　　臣窃以宰执大臣一有动作百辟之仪刑四方之表则行法必自其始然后能服天下之心茍不奉法岂能逃天下之拟议哉伏见右仆射曽布用恩例陈乞【下文阙】兼元符令已是不许陈乞奏辟吏部明知其不可而畏惮布之权势辄引绍圣勑条又引元丰间吕希述例申取朝廷指挥况元符着令既在绍圣之后前勑自是更改不行而希述又只是勾当仪鸾司即非刑狱职事岂可用以为例吏部既是徇情曲法三省又且雷同不敢谁何表里相助一如其请朝廷之上法度不守纪纲不正而欲天下之治其可得乎伏望圣慈特赐改正施行以存法守以清形狱以示大公不胜幸甚取进止

　　奏弹邓洵武

　　臣伏闻秘书少监邓洵武除同修正史舆议未允者窃以王言如丝其出如纶王言如纶其出如綍言命令一出而不可反也洵武前日史院留之朝廷谓其不可遂行寝罢今又有此差除众议籍籍以为命令反复如此文何以明是非别贤愚而取信于天下乎况洵武父绾昔为御史中丞专事奸佞求媚大臣为安石求赐第荐安石子雱及其婿蔡卞馆职神宗皇帝察见底里亲批圣语操心颇僻赋性奸回论事荐人不循分守今洵武修史岂能公心直笔以发挥神考之盛徳而不能掩其父之恶乎兼洵武学问荒唐众所共知前日蔡卞报绾之私恩及欲襃饰妻父安石之美故置洵武于史院以备检讨士人莫不指笑今令同修正史尤非所宜伏望圣慈断自宸衷特赐寝罢以允公议

　　又

　　臣近弹奏秘书少监邓洵武不可同修神宗皇帝正史不蒙施行须至再渎天听者窃以史官直笔取信万世祖宗以来尤为慎重咸平初修太宗皇帝实录钱若水主其事荐起居舍人李宗谔等数人充史官真宗皇帝指宗谔曰自太平兴国以后皆昉在中书日事史策本凭直笔傥子为父隠何以传信于后代乎除宗谔不许余悉可之且宗谔文学才名显于一时议论坚正信于朝廷真宗皇帝以此尚不授之史官而洵武人材凡下词笔缪陋不可比拟宗谔一二昉亦当时名相非若邓绾之奸佞兼绾自为御史知杂以至御史中丞凡六七年论事不少颇僻为多洵武岂不为父隐乎何以取信天下后世前日既已罢之今日又有此差除公议实为未允伏望圣慈以国史为念特赐追寝除命无使小臣得逞其私

　　弹蔡京第一状

　　臣伏见蔡京奸邪凶险阴害善良呼吸羣小交通内外臣寮章疏累上朝廷已罢京翰林承旨舆论以为京之过恶甚多而交结近习之罪最大安可以赦今犹宠之以端殿之职委之以帅府之权显是失刑须至弹奏者谨按京职居翰长身为从官委蛇经幄日侍清光可谓贵臣矣而乃卑躬屈已亲昵阉宦或以货财相结或以书札徃来污辱搢绅清议所鄙京扬扬然有自得之色原其设心岂徒然哉实欲令其伺陛下之起居漏宫禁之事而又使之周旋庇盖前日与章惇蔡卞相济之恶虚称其美以侥幸进用陛下既察见底里议罪如彼其轻何足以厌天下之公议况宫禁之中自古以来漏息之法极为严宻所以防奸人之窥伺虑患生于不测今京交通如此禁中之事必无不知茍有奸谋何所为而不可思患豫防古人所戒伏望圣慈察京之罪重行贬黜以警官邪以清宫禁以为国家社稷之福不胜幸甚

　　第二状

　　臣伏见新除端明殿学士知永兴军蔡京凶邪肆害罪状着闻中外交通踪迹可验言章屡上天鉴难逃宜鸣鼓而显攻彰大佞之已辨陛下特优禁从未即谴诃畀之以端殿之华付之以帅权之重诏命初下物论尤喧谓奸恶之免诛有典刑而何赖臣闻斯议尝具奏弹今已弥旬未蒙显责如闻京尚懐偃蹇不体恩私慢君命而弗处丐祠宫而自若肆行忿忮愚弄朝廷如此可容孰不可忍伏望圣慈检会臣僚前后章疏付外重行黜责以副朝望

　　第三状

　　臣惟哲宗皇帝仁民爱物出于天性绍圣以来垂拱仰成责任宰执是时降授中大夫行少府监分司南京蔡卞备位政府阴肆奸谋造朝奏对专务残忍杀害巧计既行凶焰日炽窃弄赏罚私报恩雠人有誉其妻父之美者极力主张寘之显要有议其妻父之短者指为诽谤宗庙置之深罪其所进用若非妻党之小人即是门下之奸吏更唱迭和相倚为重造作事端屡成寃狱看详理诉编类章疏洗垢索瑕中伤士类或轻或重皆出已意或投之逺方或陷之深僻毒流天下实不忍闻其事主行虽在章惇卞实启之时人目之为笑面夜义天下之所共知也陛下入承大统判别忠邪灼见奸凶率先弃逐近虽责降未厌人心咸谓卞之过恶实与惇等置散投荒尚为寛典今犹分务仍居善地何以惩奸伏望圣慈重行窜责以谢天下

　　谠论集巻三

　　●钦定四库全书

　　谠论集巻四

　　（宋）陈次升 撰

　　奏弹吕希哲第一

　　臣近弹奏新除秘书少监吕希哲系宰臣韩忠彦之亲方离谪籍进任太峻未蒙施行者窃以兰台秘省所以待天下之儒士为之贰者未易其人每有除授必学问资任可充其选者而后人无得而议今希哲碌碌常材文学无取荫补入仕元佑间吕大防与其父吕公着相结甚厚大防当国引希哲寘在经幄擢为省郎当是之时清议不与自后希哲既以罪斥因缘大赦方行牵复除郡未几今又有此差除何也若以人材资任言之显属不当若以宰臣之亲言之岂尽至公之道哉夫爵禄者人主之操柄宰臣得以私其所亲人心其能厌服多士何以激劝伏望圣慈特赐改正施行取进止

　　第二

　　臣近论奏吕希哲系左仆射韩忠彦之亲除秘书少监太峻未见施行窃以名器不可假人爵赏所以养徳除授至公则人无间言若阿所好则人心不服今希哲既乏才能【原本阙四字】荫补入官所至无善状论其才能学问不可任秘省论其方起谪籍亦未宜有此峻迁若论其宰相姻亲则尤不可如此速进除目既下士论喧腾臣不敢畏避遂具弹奏朝廷不为施行必是进拟之际三省以忠彦之亲坚执不回依阿曲徇遂使陛下官爵不得尽至公以待天下之贤而忠彦独得私其所亲上下之分渐亏威福之柄倒置宰臣如此国家何赖伏乞睿断特降指挥取进止

　　奏弹王古吕希哲

　　臣访闻近日三省大臣窃弄赏罚之柄专威福之权不推至公为朝廷择人乃私所亲不顾公议王古乃右仆射曽布右丞范纯礼之亲也起自贬所即除户部侍郎曾未数日又除尚书人言不巳方令补外吕希哲乃左仆射韩忠彦之亲也方离谪籍即除秘书少监进任太峻职位又崇如闻除授皆非陛下之意出于大臣进拟以私其所亲朝廷如此公道安在人言藉藉甚可畏也伏望圣慈独奋朝纲断自宸衷特赐施行仍令今后如系宰执之亲委是人材资任合行迁擢并取圣选大臣不得干预以明君臣之分以存至公之道取进止

　　奏弹李祥

　　臣近访闻三省大臣差除多私其亲巳开具一二奏陈仍乞今后宰执亲戚若是人材资任委实可用并自圣选大臣不得干预未见作何行遣于今月二十九日本省准吏部牒朝奉大夫太学博士李祥除太常博士须至论列者窃以爵赏天下之公器也当与寒畯共之而后人无间言日近朝廷差除士大夫必相谓曰某人某执政之亲也某人某执政之旧也人言如此亦甚可畏今祥乃门下侍郎李清臣之子也又有此除授未委出于圣选耶出于三省进拟耶若出于圣选则可若出于进拟岂能尽至公者乎伏望圣慈详酌施行无使美官要职皆为权要所得而寒畯之士抑郁不伸天下幸甚取进止

　　奏弹吕希哲李祥

　　臣窃以天子居九重之深不出户而天下治者以宰执为之腹心以台谏为之耳目以相维持以相补助二者并用而不可以偏废然后朝廷正而万事理如以腹心之臣为可托耳目之官为可轻臣恐天下之士壅于上闻而天子孤立矣此不可不察也臣今论列吕希哲除秘书少监李祥除太常博士未允公议不蒙施行臣窃惟执政之亲人材资任委有可用若出睿选犹当引嫌况吕希哲进任太速李祥除授太频既是大臣之亲止缘三省进拟未尽至公清议难屈臣具论列朝廷不为施行必以臣言为非臣不当更居言职若以臣尚可备员谏省亦当行臣之言岂可忽而不用伏望圣慈主张言路以广耳目之聪明収还威柄无使宰执之专权其吕希哲李祥等差除乞检会臣前奏早赐指挥寝罢取进止

　　奏弹刘泾

　　臣伏覩新除朝散郎刘泾知眞州采之公议佥曰未俞窃以仪眞剧郡最处要冲朝廷毎除守臣必须慎选未尝轻授又将以为进用之阶也今泾赋性贪污临事狂率顷知处州任情不法残民害物取赃入已几至千缗察访司按发罪状明甚偶缘大赦遂获原免今日有此差除显是未允况选用人材实系国体若用贪污不法之吏何以砥砺多士伏望圣慈特罢泾之除命以清郡政取进止

　　奏弹贾种民

　　臣伏覩贾种民新除直龙圗阁陜西路都转运使公议未俞谨按种民天资险刻禀性奸佞元佑间守楚厚结章惇惇登宰府夤缘进擢若有过差周旋庇覆无敢谁何访闻种民自领清汴职事所辟官四十余员所起夫兵有至百万官中累年所积梢橛两岸所植榆栁斫伐殆尽官司钱粮所支不知其几何増筑狭水堰月河但为舟船之害并无分毫之利朝廷灼见事实狭水堰遂行毁拆重复劳民虚耗国用不可胜纪月河尚存而无用今闻不住移文修缉及造天汉等桥费用不赀一出种民私意収支钱物漫不钩考费用既无名钱物恐难继又輙行下州县自清汴以来十二月河水通行客旅往还沿路税务収到税额钱数并令拨还清汴司州县苦之且商贾射利相时而动河若不闭则后期而往河若闭口则先期而行十二月税钱自合通计一年税额入转运司应副国家支用清汴司岂得私有未委所拨税钱有无朝旨施行若无朝旨尤为可骇兼闻元丰间修河置洛■〈石达〉口以缓水势种民废而不修是致河水为患又支洛口官钱兑买平凖务石炭今年洛口物料尚未计置近者修闭洛口如闻所筑堰基址不实河水下流洛河之患恐未巳也兼所领在京茶场差官出外计置茶货客人长引茶并将収买额害沿路税额茶场所収之息未见实数钱物多寡未尝会计兼洛口沿汴河之兵士任意差使或用修桥或在茶场充役河上阙人万一水势冲突恐失堤防为患岂细种民恣横违法畧无忌惮置之深罪孰曰不宜今乃授之清职付以重权清议未允况陜西用兵之后灾伤之余宜得忠厚有风力使者赈恤罢民经制邦储而种民险刻有余制事无术总领是职民何堪命伏望圣慈特罢种民直龙圗阁陜西都运使仍付有司根磨洛口及清汴司茶场等处钱物务要的确归着诸路茶引所収税钱见亏若干却将茶场所収之息除诸色官员公人等磨费外实収净利几何无使诞慢及根究违法事件一就施行以警背公奸险之吏取进止

　　奏弹梁子美

　　臣访闻开封府界提点梁子美天资险刻善于交纳家有三女随势炎凉以结姻好顷缘章惇之亲擢使湖外承顺惇卞旨意绍圣间谪官在所部者均被苦虐陛下即政之初是时与子美同恶之人如张景温董必辈巳蒙罢黜送归吏部子美独得幸免又除府界提点士论扼腕近除省郎中书舎人邹浩缴驳特行寝罢人以为当尚任府界提点人心未厌曽未弥月又有此差除颇骇羣聴前日之罢省郎必以浩之言为是今日又除京西运副必以前日罢省郎为非朝廷除授如此何以信服天下若谓京西路监司近缘应副钦圣钦慈二皇太后山园陵事皆得进擢子美亦有此除授臣窃惑焉京西路应奉二皇太后兴造园寝凡百所须皆本路出备而府界只是备办自京以至中牟宿顿而巳非京西之比也况监司专一路威福岂宜轻授如向者哲宗皇帝大升轝陷于泥中京西监司例皆得罪而王博闻擢为光禄少卿王诏知路州邓棐独降逺小处知军其除授不必同盖因人材而进退之也今子美人品岂宜奉使要部伏望圣慈特罢子美新除仍正昔日湖外之罪无使善交结者得施其巧取进止

　　奏弹范纯礼

　　臣窃观易以干况君以坤况臣干天也正位乎上坤地也正位乎下尊卑之势既分则乾坤之位定矣上下之分既正则君臣之道明矣是以势位不可陵名分不可犯蹙君之路马刍者有诛齿君之路马者有诛况君父之分天下之所共讳其可称道之乎访闻尚书右丞范纯礼近准朝命押北使筵燕宾主语言輙再及御名颇亏臣节甚累国体遂使中国礼义之邦为人臣者失尊君之道取笑邉陲其为辱命莫甚于此若纯礼故犯显属不臣设或有悞则是昏耄大臣如此安可参预机务临莅百官伏望圣慈特行黜责以明君臣之分无使外夷轻视中国取进止

　　奏弹宗粹

　　臣窃以大宗正丞虽系佐官而宗司之事实赖其主行访闻前判宗粹志在贪污罕循法守丞官程元佐檀宗益毎有执议不务曲徇视之如仇遂具论讼所讼之事夹带前官任内职事张大事势期于中伤朝廷缘此并罢职任而元佐宗益又有冲替指挥舆议以为宗粹因公事请嘱受赃不轻既以赦原更不议罪赃又不没仲御别无赃私止有理曲公罪亦一例罢职巳是轻重不当而丞官理曲最少又在大赦前罢任既均仍更冲替显是偏重以元佐宗益言之固无足惜所可惜者宗司之职事耳窃虑自今已始丞官畏惮判官遇事不敢复议宗室之间寃枉无诉有累圣治欲乞睿旨委官取索所断公案看详分别元佐等在任内理曲事件情与宗粹等所犯比较轻重如委是理曲事少仍更情轻于大赦合行原免除罢任外所有特旨冲替取自朝廷详酌指挥取进止

　　小帖

　　检会元符元年五月六日勅节文命官犯赃罪至流私罪至死检降特旨其余情理不至大段凶恶者不得检拟伏乞照会

　　奏弹陈佑

　　臣伏闻新除右正言陈佑与中书侍郎许将有亲嫌乞避免不蒙俞允者窃以朝廷之事行之乎宰执差除或有未当法度或有未安台谏皆得论列以闻若以亲而不言则负国舍亲而言之则伤恩故祖宗以来毎除台谏官若系执政之亲不以有无服纪并不除授将以防微杜渐为万世之法也今若不许佑之避免此例一开异日缘执政之亲而除授台谏者举以此为例恐台谏官亲附执政而蔽陛下之聪明伏望圣慈特许佑之避免以全祖宗之良法以慰万世之逺虑不胜幸甚取进止

　　奏弹内侍裴彦臣第一

　　臣窃惟人之无礼于君者臣子恶之如鹰鹯之逐鸟雀况身居言责岂可黙乎臣访闻今月十三日御药阎守懃在御前呈进文字内臣裴彦臣对君上用手敲守懃幞头髙声道莫错斩人莫错斩人显是不敬无人臣之礼罪不可赦安可置而不问陛下纵不以身之安危为念其如社稷何其如天下何其如公议何昔汉唐之间阉官秉国柄制国命者其始于陵慢其终至于跋扈而不可制今日彦臣悖悍如此岂可忽之而不虑后日之患乎伏望圣慈特出睿断明正典刑以为宫禁之戒取进止

　　第二

　　臣伏见本台今月十四日据御药阎守懃状论内臣裴彦臣对君上髙声等事巳具申奏乞行根治未闻施行者窃以宫殿之事理当恭肃敢有声彻御所者在法不容况对君上髙声肆忿而无人臣之礼者乎夫人主之尊如堂堂髙则难攀卑则易陵彦臣果于陛下之前如守懃所陈显属不敬而有陵上之心若不明正典刑以惩其恶益无畏惮何所为而不可易曰履霜坚氷至盖言渐也诗曰肇允彼桃虫拚飞维鸟言事起于至微傥不防闲及其成也终至于不可制陛下当以古人之言为戒社稷之重为念除恶于未萌消患于未然毋使滋蔓以至于难圗后悔无及矣伏望圣慈特降守懃状词付有司考究虚实因依施行取进止

　　第三

　　臣伏见内臣裴彦臣近者对陛下喧争无人臣之礼原其罪犯宜有显戮陛下至仁天覆不忍加诛止追五官勒停送峡州覊管物议尚谓失之太轻今尚在途未达贬所又有放令逐便指挥颇骇羣聴况除奸去恶在于必果朝命既下要在必行今彦臣陵慢无礼罪宜用诛方行窜逐又令逐便反复如此何以示信伏望圣慈且依元降指挥覊管彦臣庶彰命令之必信亦所以弹压奸凶取进止

　　第四

　　臣先弹奏裴彦臣覊管峡州未到贬所放令逐便事未蒙施行本台今准尚书刑部牒覊管在外内侍裴彦臣近因皇太后服药徳音放令逐便检会绍圣三年秋颁令节文诸赦书许移编管覊管人在京委所属开封府歩军司在外委诸州当职官自赦书到后除元系命官奏裁外余并取索犯由依条移放窃惟国家法令所以示信于天下元符三年十二月十六日徳音即无许移放编管覊管人之文乃引用放令彦臣逐便未应上条何以示信况彦臣对君父悖悍无礼渉大不敬情犯深重不可以恕尚未到贬所岂宜释放兼臣先论奏彦臣之子裴谊不可令给事内庭如未施行亦乞一就发遣出外伏望圣慈检会臣前奏早降指挥取进止

　　奏弹内侍裴谊第一

　　臣伏见内侍裴彦臣肆其凶悍轻侮君父已行窜逐舆论欣快然彦臣之子裴谊隶籍内庭给事宫殿不无念亲之心又有疑忌之迹虑懐阴谋妄有交构防微杜渐宜在早辨伏望圣慈特令裴谊补外以消奸慝天下幸甚取进止

　　第二

　　臣近奏乞令内臣裴彦臣之子裴谊补外未蒙施行窃以乱起于未形祸生于所忽古之圣主方其甚盛之时安不忘危存不忘亡治不忘乱深思逺虑救于未然之前以为无穷之计也今彦臣既以罪逐裴谊宁无忌心思患预防正在今日除恶务本不可以缓伏望圣慈早赐指挥发遣裴谊补外以肃禁卫取进止

　　奏弹内侍张琳第一状

　　臣访闻皇帝皇太后同聴政之日召元佑皇后还禁中复名号元符皇后忧惧心不自安内臣张琳侧闻二圣有并后之议肆为狡计以欺元符皇后谓其致力佑助遂得不废多受金珠臣寮常具弹奏未蒙施行者窃以宫禁之中事无大小陛下日夕所闻琳犹敢公行诈欺取受财物畧无忌惮况其它私乎此而不惩何以示戒伏望圣慈检会臣寮所上章疏审其事实早赐施行以警来者取进止

　　第二

　　臣窃以罪同而罚均则人无间言罪同而罚异则天下之心岂能厌服哉伏见内臣张琳与冯说共受元符皇后金珠事状明白所犯既同得罪宜一说已蒙罪责出守祠宫琳犹握要权出入禁闼如故公议不与人心未厌以为朝廷法令特为琳屈何以信服天下伏望圣慈正琳之罪以示至公取进止

　　第三

　　臣近访闻臣寮论列内臣张琳受元符皇后金珠事奏乞施行未蒙赐可者窃以欺诈准盗具载着令宫殿之中盗罪加严今琳敢尔显无忌惮情不可恕伏望圣慈降付有司根治施行庶使宦官稍循法守不敢恣横天下幸甚取进止

　　第四

　　臣访闻内臣张琳欺诈取受元符皇后金珠累具弹奏未蒙赐可缘琳之罪状明甚情非可恕纵而不治何以戢奸伏望圣慈检会臣前后章疏早赐指挥施行

　　第五

　　臣访闻内臣张琳奸凶狡猾尤为贪污去岁与冯说受元符皇后金珠说巳行罢去而琳在职如故慿恃权势肆为过恶臣累具弹奏未蒙施行今又闻琳先因干请遂得内东门勾当既非陛下潜邸官属近又希冐作随龙人特转一官被恩骈蕃非所当得兼琳系皇太后殿内祗应人每承惠渥不具思所以报宜何如哉窃闻近者皇太后上僊琳既系本殿人自当披发服孝服以尽哀慕之至琳只依合下人例着紫祗应士大夫扼腕谓琳前日荷大行皇太后之恩如此其厚今日负之何速耶其不忠情状显甚若不重正典刑何以示戒伏望圣慈特赐施行

　　第六

　　臣近弹奏内臣张琳受元符皇后金珠及干求内东门司勾当人又冐作随龙人转官大行皇太后上僊系本殿祗应人不披发服孝服等不忠事未蒙施行者臣窃惟国家之法莫重于惩赃吏正名分诛不忠惩赃吏则贪鄙息正名分则实不乱诛不忠则臣下劝致治之要实本乎此今琳欺诈以受金珠干求以冐职任贪赃之状如此其着也隶籍为皇太后殿祗应人时暂奉旨宣召既非陛下潜邸之官岂得为随龙人以冐爵赏名分之实如此其紊也被受皇太后恩顾不啻天地父母一旦负之不披发行孝服乃着紫祗应不忠之心如此其甚也为臣之罪备此三者天下之所共怒法律之所不容纵而不治典刑安在何以肃正朝列哉伏望圣慈检会臣前后所奏早赐施行以允公议取进止

　　第七

　　臣近弹奏内臣张琳不为皇太后披发成服等事不蒙施行臣窃惟朝廷制法所以待有罪而琳之过恶显著臣前后弹章详疏其状皆可考实陛下姑务含容弗忍加罪然恶不可长古人所戒法贵防闲先王所重伏望圣慈检会臣前后所奏早赐指挥以允公议取进止

　　第八

　　臣近弹奏内臣张琳受元符皇后金珠干求内东门差遣冐作随龙人改官不为大行皇太后披发王道与裴彦臣张琳等同恶相济陵慢君父裴彦臣情犯甚重责降未到贬所引徳音放逐便不应条法及乞令裴谊等出外事并不蒙施行臣窃惟张琳等罪恶暴着中外共知稽考迹状不可不惩伏望圣慈检会臣前后所奏乞赐指挥取进止

　　奏弹内侍李偁第一

　　臣窃闻陛下顷居潜邸哲宗厚天伦之爱恩遇甚渥陛下忠信恭敬未尝以毫发之私上干朝廷实以本府都门亲事官晨昏启闭甚劳援例奏留实占役使非有他也其事至微有何犯分臣寮之家尚许指名奏人随行况天子之贵介弟岂有不可者乎御药李偁輙敢凌侮悖慢诬奏都监干请但不明言陛下受请求耳今陛下续承祖宗之业位乎天地岂偁所欲偁犹领职禁中给事左右忠臣良士莫不扼腕日夕为忧窃谓古之刑人不在君侧者盖防患于未然虑祸于不测今日安可恬然不以为虑况偁陵侮之迹甚着疑忌之心必生心既不安虑患必审若不早正典刑宫禁之中恐开衅端如前日任守忠之事尔伏望圣慈体英宗之果断早赐施行以清宫禁以防后患实天下之福也取进止

　　第二

　　臣近弹劾御药李偁诬奏陛下潜邸都监干请乞留都门亲事官事乞正典刑不蒙施行者臣窃惟陛下之意必以偁给事宫禁日在左右不忍加罪所以示恩私也虽然恩固可行亦有时而不可行恩重于义则恩不可以废义义重于恩则当舍恩而从义偁前日既有陵侮之迹今日必生疑忌之心前日巳尝犯分今日宁保其无反侧乎陛下宜察其奸谋酌其情犯断之以义不可牵于私恩乃可以为宗庙无穷之计孔子曰小不忍以致大乱此言当以为戒伏望圣慈检会前奏早赐施行无贻后日之悔取进止

　　第三

　　臣近弹劾御药李偁顷尝诬奏潜邸都监干请乞留本府都门亲事官显属陵慢不蒙施行者窃以偁在先朝慿恩横甚虽天子之至亲犹且陵忽陛下躬行受其侮今日持万乘之权操威福之柄不即窜逐寘在左右包含容忍牵制不断人人为之寒心窃恐奸恶日炽人莫敢议主威不立堂陛之势由此亏矣伏望圣慈奋干刚之断检会臣前后章早赐黜责以消奸慝以安天下取进止

　　第四

　　臣累具弹奏御药李偁诬潜邸都监干请乞留都门亲事官内臣张琳有欺诈取元符皇后金珠事未见施行者谨按偁之陵侮琳之贪污皆显有迹状众所共知虽圣度包容未忍加罪稽之公议难屈典刑伏望圣慈早赐施行取进止

　　谠论集巻四

　　●钦定四库全书

　　谠论集巻五

　　（宋）陈次升 撰

　　奏弹内侍王道

　　臣风闻内臣王道先与内臣裴彦臣等同恶相济协势为奸不敦人臣之礼有陵君父之心中外传闻孰不扼腕除彦臣已先得罪而琳之过恶臣已别具弹奏而道之情罪亦不可赦伏望圣慈一就指挥施行

　　奏弹内侍梁从政

　　臣伏闻内都知梁从政为哲宗升遐之初定策与章惇异论事奉圣旨从政理当贬黜谓系神宗皇帝随龙人特落省职降一官依旧延福宫使提举亳州明道宫本家居住者窃以国家宗社至重治乱之机决于定策方其危疑之际从政輙敢交通宰执肆行奸谋冀揺国体若不利于圣躬原其罪犯冝在族灭陛下重念神考飞龙之日从政常预攀附未肆市朝已为寛典然从政犹领使额提举琳宫仍居近便典刑未正人心未厌伏望圣慈重行贬窜以允公议取进止

　　奏弹内侍郝随

　　臣风闻有旨特复内臣郝随三官臣窃惟哲宗皇帝天资纯粹徳性髙明而随是时隶籍宫庭给事左右务为机巧以荡其心造作非义以惑其听窃弄威福无敢谁何陛下临御之初首先责降以示好恶诏命之下颇快舆议今方逾年特复三官未审何耶且刑罚者先王非得已而用之罚一将劝百也今随之过恶尤着天下之所共知前日之责人人尚以为轻今日复官又如此其遽既屈公议又戾国法何以弹压奸凶伏望圣慈特罢复随三官之命以副佥言取进止

　　奏弹内侍刘瑗

　　臣访闻陛下在潜邸日察知都门亲事官有劳遂援故例奏留占役使此事之小者也非有犯分难行之理干紊朝廷而管勾官刘瑗怒其恩非已出乃诬奏都监使臣为之干请置之于罪又朝旨严宗室门令限都监出入瑗乃揭牓府第扄钥中门过为防守若踈哲宗亲友之恩视万乘之贵介弟如无有也按瑗乃本府之管勾官耳率一府之人奉事陛下反敢挟令作威若踈其所亲用情作悻以悖其所事途人闻之莫不扼腕愤懑逮陛下诞受天命入奉累圣宗庙瑗宜自知罪咎恐惧引去尚敢偃然无所忌惮握要务受恩施彷徉于陛下之左右虽陛下天地徳量容忍不诛其如社稷何其如公议何昔晋文公为公子过曹卫郑三国之君皆不为礼焉及文公既入而主夏盟伐曹与卫春秋谓其伐无礼而不议其修旧怨夫伐不失刑礼以立政此文公所以覇也今瑗以平昔悖悍陵鷔之迹犹朝夕亲近而领内侍之政臣未敢谓其无包藏奸恶之心也臣闻而不言使陛下之失刑政此臣之大戮也又闻英宗之立非内侍都知任守忠意因循迟久未加斥逐反构百端几开两宫大隙当时谏臣论奏以节度副使安置由是光献得以修其慈英宗得以全其孝观瑗前日之节陛下之立岂瑗所欲既懐疑忌心不自安焉能保其无他耶虽今日圣徳巍巍宫殿清肃必无可开之隙然小人奸险操心之危虑患之深造事非一端可料安得不思患而豫防之也伏望圣衷特正瑗之典刑以慰中外取进止

　　第二

　　臣近弹奏刘瑗充潜邸管勾官日诬奏都监干乞留亲事官及扄钥府门过为防守显有陵鷔之迹乞正典刑未蒙施行须至再渎天听者窃惟陛下圣徳渊懿出于天纵顷居潜邸御下以公事上以信中外之人莫不传闻瑗为本府管勾官知之尤为至详輙敢陵鷔不存上下之分且如奏留亲事官为其有劳也瑗怒其恩不自已出乃诬奏以受都监干请之私例而奏之非有欺也瑗以为不当留是诬所奏以欺朝廷颇玷圣徳又府门启闭自有时限瑗乃掲牓府第过为扄钥待陛下如何人耶瑗之悍悖不忠所事如此冝即诛夷今陛下入承大统乃厚授恩施寘左右恬不防闲虽圣度包荒悯瑗昔为宫僚之旧不忍加诛陛下恩徳如此何负于瑗瑗之负陛下实多亦当以社稷为念较其孰轻孰重断以大义不可徇以私恩孔子曰小不忍以致大乱此言冝以为戒兼闻瑗自懐疑惧屡尝请去小人之心疑惧既生防患之虑何所不至窃恐别至生事若不早正典刑是陛下为瑗屈公议而挠法也法者天下之所公共天子不得而私昔汉昭平君隆虑公主之子也醉杀主傅廷尉请论武帝曰吾弟有是一子以死属我为之涕泣良久曰法令先帝所造也用弟故诬先帝之法吾何面而入髙庙乎又下负万民夫昭平君帝者之亲尚不敢以私挠法瑗虽系随龙之人其待遇之恩岂冝过于帝者之亲乎兼闻当时更有内臣一名同瑗诬奏都监干请留亲事官臣不记姓名亦乞勘会诣实一就重行黜责取进止

　　寳文待制陈公谠论跋【附】

　　汉武帝从汲黯直谏不至有轮台之悔唐徳宗从宣公奏议不至有奉天之辱使宋能从陈当时之谠论世道不变而为宣和矣噫君子小人之进退系天下一大气数是时日将昳矣一木而能支大厦之倾颓乎然为臣子者忠君爱国之情不能自已元佑君子贬窜殆尽卒不为小人所害公一言之力也尝评吾莆南渡以前人物軰出惟端明蔡公及公大节表表名播青史岂非所谓出类拔萃者乎仆与公裔孙希点有旧一日袖其书示敎曰此吾祖谠论也盥手庄诵乃知古人视国如视家朝廷一事少差必形谏疏惜堂下万里不悟也至元二年丙子上元乡贡进士莆状元坊献可郑稑敬书

　　待制陈公行实【附】

　　公讳次升字当时行第三十乃十四朝议之次孙正议大夫之次子母王氏二十九娘东陂人赠硕人族处于仙溪龟峯之下公少小时庭前有荔枝树少熟公登其上正议公昼寝梦有祥龙蜿蜒其上起而视之乃公也正议公心甚喜之而不自负方发蒙时读书一过即成诵及丱角喜操觚弄墨出一二语辄为时軰所印可长游乡校屡先诸子鸣尝月试夜归境有神堂祠者为一乡之灵迹公至其所忽闻呵声曰避待制公窥之寂无人迹乃知神物之显异也熈宁六年癸丑畲中榜赐同进士及第是时公之伯仲如知县公次颜敎授公次宠士曹公次宗皆力学起家闾里称耀公初调虔之狱掾虔为江西剧郡齐民天性豪悍动相争击淹系囹圄自公视事剖决精明庭无留狱前此有猾吏锺四者盗发官帑按验不服公至擿其奸状即日伏辜郡将以此喜公力荐于朝除和州防御推官秩满改宣徳郎宰宻之安丘安丘号为难治前宰以失职去官时州从事摄政及公下车从事首告公以此邦狱讼最繁当恢大狱宇公曰子何不敎我以无刑乃敎我广狱耶卒不听公一绾县章以忠和恺悌为政民讼于庭者案牍相衔公以理开晓之皆心服而去踰月从事行县而圄空于是叹服元丰七年甲子移英州佥判适神祖末年深厌新法之为民病寤寐英才御史中丞黄履以公荐未赴上间有旨促公到阙召对便殿上首问公以卿自外来知朝廷青苗免役等法民安之否公条疏其利病且曰闻陛下慨然悔悟之意逺方之民日有生气上首肯之得旨与监察御史公一入台紏察庶务振刷宏纲风采凛然权贵禠气上尝以诸路监司责任不轻朝廷当考其烦急掊克与弛慢者议遣使按察会上晏驾不果元丰八年二圣临御体先帝遗意四月遣公按察江南西路公即驾轺车一入其境百姓遮道陈诉官司抑配买盐之弊公遂檄州县即为那移均减回奏漕臣蹇序辰父子虚张盐额勒令承买烦劳州县欺罔朝廷时正言王公觌亦论列之蹇序辰父子镌降有差五月遣公按察提举荆湖元佑更化公乃还朝供职二月司马文正公当轴登用正人一时名流如刘挚苏辙范纯仁王岩叟等并居言路公之挺直不减诸公而和平温雅过之公以幸遭明时言事无隐初保甲之行贫民苦于冬敎元丰末诏府界三路或家止有一丁病患未该破丁者及第五等以下土地不及二十亩者并免至是有冲改其法公上疏力争乞依元丰八年指挥以安存贫下老弱之民王文公用事之日献利之臣惟务掊克上供之外别置封桩钱皆溢数以取于民公皆乞罢之又乞张官置局许之诉理庶用法过当事涉寃抑者皆得伸雪无非切中时病未几九月文正公即世诸贤已有相攻之隙公乃力丐外补十月得诏提点淮南刑狱公去国未踰月而朋党之事起矣公虽自中补外处之泰然有部吏者初公微时宰邑僊游尝与公有隙及公之来负惭求去公曰吾不以私废公子尽心民事可也既而荐以剡章其人益感媿且服公之徳量甫及一年易节详刑淮东时诸道监司奏课惟公为最到阙除兵部员外郎就职甫月余丁内外艰公自中都扶榇归里虽寒月而屝屦不彻免服之日不肯赴阙有旨促公至则除刑部员外郎公明练典章虽老吏莫肆其奸巧律令格式为之一正八月遣公提点荆湖刑狱公元丰间司按察日已熟识一方之利病至则首举行之吏民相安惟恐其去绍圣二年再除监察御史时参用熈丰旧党善类继引去公处羣小之中挺然特立毎朝廷有政事辄慷慨力争上尝欲幸金明池所造龙船极工巧言千金之子不垂堂百金之子不倚衡圣主不乘危不徼幸又言陛下勤俭过于夏禹有司不能宣明徳意所造之舟其费不赀游幸之日天乃大风岂非爱佑陛下而使觉悟乎上嘉纳焉阅月除殿中侍御史劝上收威福之柄反复数百言仍奏台谏官当出圣选如近日监察御史三人阙命翰林学士御史中丞共荐三人所召者二人而已未审出于陛下之意或出于宰相之私若出执政近臣岂能免天下之议此源若开臣恐异日台谏阿附权臣而负陛下矣今后若近臣荐举并须召对视其人才去取出于圣断又言为治之道莫先乎用人用人之要莫大乎辨邪正何谓正知君父为尊而不丽于权要所谓正人也何谓邪执政之所恶则从而挤之执政之所喜则从而誉之不顾公议惟执私恩所谓邪也故古之圣王以治道为本在于进退人才进退人才乃人主作福作威者也故邪必去之而天下所共弃贤必任之而天下所共喜今朝廷除命一下搢绅必相谓曰若非权贵之亲则门下之士或一年之间屡进论其人则无可称之善或陛下之所黜而擢用愈速奸佞贪污因人所论其进益鋭如此则岂足以尽天下之公议哉望圣慈收还威福之柄进贤在于必果无为奸人所移黜邪在于勿疑无为朋党所庇时禁中失火公言灾异之来必有所因自古圣王徳虽甚盛世虽甚治必恐惧修省祗肃天戒故祖宗以来圣徳可谓盛矣治具可谓修矣每遇变异常恐其不逮内则小心以求诸已外则下诏以求直言伏望圣慈追而行之上答天变下逹民情傥愚者之言或有一得庶几圣政有补万分又因星变上疏曰自古有道徳之君天必爱佑之时出变异以警戒之窃闻陛下谦冲退托下诏损常膳避正殿罢秋宴求直言此盛徳之举社禝之福也然考之政事先朝有星变必须颁赦恩以涤幽枉臣欲乞断自圣衷施行庶使变异自消福祥自至时大臣捃摭旧事増过元佑臣僚适汪浃李仲等送吏部与合入差遣録黄行下以元佑间所献文字得罪公言绍圣元年责降吕大防等节文有其余一切不问之语今汪浃等以上书得罪则前者勑牓殆成虚文岂不有伤国体继又差官置局编排元佑章疏公言臣近奏乞宣谕大臣遵守勑牓未施行间今欲以人言之失致之有过之地则初年诏令尝许自新适所以悞天下疏入不报三年十月侍讲官常立上殿公奏谓立尝以父秩行状申国史院盛誉安石诋诬先帝驽庸肆为无状以大臣亲昵私相荐引特乞黜责以警官邪秘书省周穜除著作佐郎公奏谓馆阁所待天下之英才人才之所先者莫先于履行穜之履行无取朝廷进用甚速岂能厌服人心凡十上章乃罢穜职初苏颂罢相来之邵言邹浩交结颂之子弟躐迁博士朝廷以浩敎授襄州公言浩学问该博行义修明言者附会权臣妄有弹击命下之日搢绅咸以为寃今朝廷公明冝在昭雪特乞改正以副舆论左正言孙谔以争役法不合左迁军垒公言免役之法实欲便民谏官以言为职既有见闻必须上逹其言傥是则当听纳其言或失亦在曲全以示朝廷之容徳也三年十二月擢左司谏时章蔡以公乃神庙亲擢元佑间多持节在外未尝显用谓公必怨望绍圣初特除言官欲其出力排元佑旧人以为已助公至则首论勑榜反复继论周穜常立等自此章蔡始不悦尝令太府卿林颜致诚悃于公曰昨自湖外来复登宪府皆已之力茍相助何患不得美官公曰某知守官而已不知其它公为卿监乃为宰执传风旨耶颜愧而去章蔡益衔公屡于上前媒孽其短赖上知公朴忠计卒不行会朔方河溃民移大臣欲乘间出公总漕计进呈谓非陈某不可上顾徐曰一转运之才何难得陈某敢言不当令去左右数日公乞罢台章上御笔亲擢可除左司谏公力辞不就适曽布奏事上前上因语之曰朕除陈某谏官廷议何如布奏皆谓陛下得人上曰尚未肯就职公知眷注之隆遂受命登对方造膝上遽曰久不闻卿谠论公再乞避言路上曰朕亲擢卿复何辞公益感厉自奋时奸人挤陷忠良肆行谤毁欲尽寘元佑臣僚于死地朝论藉藉上亦疑之因公奏对上顾问近日朝廷有何议论公遂奏曰臣闻小人横议揺动宣仁微号如臣所闻宣仁保佑圣躬终始无间若奸臣疵毁輙有议论不惟有亏圣孝且失人心上竦然曰卿何从得公曰臣职许风闻茍有所闻当以忠告陛下不当诘臣所从来愿勿听销骨之谤上首颔之者再元符改元京等兴同文馆狱竟不得其要领乃更遣吕升卿董必使岭外欲尽杀元佑党人公闻之亟见上奏曰陛下初欲保全元佑臣僚今乃欲杀之何耶上曰无之卿何为出此语公曰以升卿为广南按察岂非杀之耶升卿乃惠卿之弟元佑间负罪家居其人资性惨刻善求人过今使拥使节元佑臣僚迁谪之地理无全者上飜然大悟即日罢升卿按察职元城刘公安世闻之曰陈当时有功于元佑人居多瑶华狱起一时諌官皆规避不敢言如玉山子客问之作田承君墨子之诗皆讽有言责者之黙黙也公独气槩挺挺鼎镬不避上疏乞寛掖廷之狱寝华阳之封二疏入人皆危之而公独凛然辨果不胜而中宫将它有建立适济阳郡王宗景以侍姬杨氏为正室公上疏力争言多激烈盖阴讽焉上虽采公之言罢宗景黜杨氏而建立之意已不可回会一日奏大理观望多致滥狱盖诋章蔡之苛刻也上问大臣曰陈某言观望者何卞奏谓观望陛下以激怒耳上黙然又以尝劾章惇奏入不报一日陛对上谓公曰章惇文字勿令絶了公唯唯而退出告王巩巩谓公曰胡不曰谏臣任耳目之官帝王犹心也心所不知故耳目为之传逹心若自知何用耳目陛下既知惇胡不罢斥更须臣等文字公后数日再对上语及惇公如巩所言对上曰未有代惇者于是惇等抵巇求罅无所不至而掖廷愈欲公去二年五月贬全州酒税制诏有陈某元佑中所上章疏诋毁先政朕尝含容其过庶使自新复敢狃习故态观望言事之语上以湖南地逺当迁江南章蔡遂移公南安军南安地邻梅岭瘴疠之乡上初不知及谢表至上始悟焉将举移而上已大渐矣徽庙入继大统登用正人诏起公知广徳军四月降制书曰勅知广徳军陈某朕收集忠良布在言路而台端虚位未称朕意为国司直尔惟其人惟尔敦厚清明屡膺耳目之寄有闻必告处人所难朕惟汝嘉起自谪籍处以横榻使参中司推尔平日之心为予初政之助事有不当于理臣有不协于极悉意抗论副予虚懐可侍御史公既至上以公归自岭海问劳再三公退而上六事凡数千言一曰法天二曰稽古三曰修身四曰仁民五曰崇俭六曰用人上俞允之元佑中诏修神宗实録至绍圣中曽布阿章惇蔡卞之旨上言谓神庙实録司马光等记事不实乞用王安石手自编冩奏对日録进入重修左司谏陈瓘为尊尧集以献力辨其非不赐施行至是公上疏争之且言神考一朝大典傥容史官任其私意紊乱事实何以彰圣孝之至凡四上章时陈瓘邹浩龚夬等同在言路天下拭目新政公等尤以指斥奸臣荐引善类为任九月公言章惇自登揆政任私言奉使山陵措置乖谬于是惇乞罢政公又率同僚陈师锡陈瓘等言惇包藏阴谋助尊私史擅兴军旅妄诋宗庙数事惇遂有潭州之命公又言贬窜太轻未快舆论又上疏论列之惇由是逺谪雷州先是谏官言京卞兄弟同恶相济迷朝误国宜正典刑于是卞谪居太平京出守江宁公至是又言蔡卞备位政府肆行奸谋窃弄赏罚私报恩雠时人目为笑面夜叉今又分务仍居善地何以惩奸寻移卞池州公言池与太平乃是邻壤罪大罚轻未惬众议又言奸邪凶险阴害善良呼吸羣小交通内外今宠以端殿委之帅府委是失刑寻罢京职名又言京亲昵阉宦漏泄宫禁原情丽辟宜即投荒京由是提举洞霄宫河北转运使张商英不候朝旨开临河界沙河虚费人力三十村之民不可复耕公乞罢役且正其罪商英落职知随州钱遹除殿中侍御史公言钱遹假曽肇之名为一豪户撰墓志又假肇书受豪户金有无未白肇今为翰林学士可问而知若果有之盗诈之人岂可以任天子耳目之官及亲闻徳音谓其假肇名为父撰墓志铭撰铭初无利害尚尔欺诈若论列朝政利害有大于此者能保其勿欺乎后章再上遹竟罢台职蹇序辰以龙图阁待制知扬州公言序辰绍圣初以蔡卞引援寘在都司日游章惇之门肆为虿毒时安焘为门下侍郎持论端正惇甚恶之序辰阴蓄奸谋乃令王厚造为谤言惇则乞起大狱名为取问更不审録安焘遂罢执政王震亦以罪逐兼序辰又以元佑理诉为非毁入札乞看详责降乃令安惇请其事自是缘诉理被祸者七八百人衣冠涂炭莫此为甚今尚居从班承流藩府伏望特行黜责序辰由是除名放归田里贾种民除直龙图阁陜西转运使公言种民自领清汴职事所辟官四十余员所役兵夫至百万増筑狭水堰月河但为舟船之害并无分毫之利朝廷灼见事实狭水堰遂行毁拆月河存而不用今闻不住移文修筑及造天汉等桥费用不赀輙行下州县自清汴以来沿路税务收到税钱并令拨还清汴司州县苦之兼所领在京茶场所收之息未见实数而洛口沿汴河兵士任意差使恣横违法略无忌惮乞罢种民职事仍付有司根磨洛口及清汴司茶场处财物务要的确又公言陛下绍天明命入继大统发谋定策尽出皇太后独断国势已定章惇犹肆异论曽布许将当日皆在帘下不闻一言先断大义今命于布则曰与参顾命于将则曰获参顾命若不改正传之万世布等掠定策之美名掩太母之盛徳其累非细宦者梁从政当议立之初与章惇异论至是已落省职降官宫观公奏谓国家宗庙至重方其危疑之际輙敢交通宰执肆行奸谋将不利于圣躬念其尝于神宗有攀附之故犹当贬窜御药阎守懃奏事上前内侍裴彦臣以手敲守懃幞头髙声道曰莫错斩人莫错斩人公奏彦臣敢于御前肆为不敬无人臣之礼罪不容赦凡四言之彦臣遂斥荒外以至张琳郝随之奸狡李偁刘瑗之陵侮公皆极力弹击之建中靖国改元擢司大谏时章蔡虽已去国而韩忠彦之弱不足以胜曽布之奸荐引除授多任已意司谏陈瓘言皇太后已复辟而犹预政出守泰州公言瓘以风闻论事偶有失实祗縁京等肆其奸诈侥幸进用倡为此言胁吓台谏瓘既闻之遂具论奏言虽过当本实为国今大奸既逐罪人斯得瓘之功也宜在可赏伏望特赐召还奬进言路续又上皇太后书且言瓘之言乃得于传播之妄乌可为盛徳之累欲望不以瓘之言为念而以来忠谠安社禝为心秘书少监邓洵武同修国史公言昨以洵武为史院检讨朝廷谓之不可遂行寝罢今又有此差除命令反复如此何以明是非别贤否况洵武父绾昔为御史中丞为王安石求赐第荐其子雱及壻蔡卞馆职神宗察见底里亲批圣语云持心颇僻赋性回邪论事荐人不循分守今洵武岂能公心直笔以发挥神考之盛徳梁子美除京西转运使公言子美天资险刻善于交结顷縁章惇故擢使湖外绍圣问谪官在所部者均被凌虐陛下亲政之初是时与子美同恶之人如张景温董必等皆蒙罢黜子美幸免又除府界提点士论扼腕近除省郎中书舍人邹浩缴驳特行寝罢人以为当曽未踰月又有此差除朝廷除授如此何以信服天下又言右仆射曽布性禀奸邪心懐凶险自登宰席独擅国权如移台谏一事可为寒心欲特乞正布之典刑以谢天下章凡十上而布巧于固位八月公出使契丹及境接伴使来公设席用花株使人不受公亦不彻沿路多不遵故事但曰今新主也公一切辨正之及就馆以李俨立辨用花之礼且曰南朝亦在亮阴中公曰本朝故事虞主祔庙后百官吉服惟不听乐俨曰花乐相须既不听乐何故用花公曰尝闻三载四海遏密八音未尝禁花俨词屈就席如礼仍告公曰道宗皇帝廷试进士赋尝以南北永敦信誓为题如闻近日求为衅端是否公曰祖宗盟好诚贯白日两朝赤子之福也崇宁元年还国公出使之十一月曽布进绍述之说于是上决意用京使还之日京之党与布满津要公虽得旨试给事中而力莫回天矣四月以宝文阁待制出知颕昌府京等奸言洽至降公充集贤院修撰而呉材王能甫尚肆丑诋言公元佑初擅欲取先朝约束纷更之于是遣使四方而适当江西首倡异议以致惑流俗依慿羣枉幸其时变附会奸臣几窃名位遂落公集贤殿修撰知莱州是时京等报复私怨纷纷不已十月论欲废元符后罪以公尝上书之故任伯雨张庭坚等并罢黜而公罢居濠州十一月论元符末变更法度为元佑者罪周常等二十八人并责罚而公自濠州移临江军十二月论弃湟州罪以公尝论可弃可守之策蒋之竒等十人并镌降而公复除名建昌军居住二年正月中书省检会前谏官陈瓘邹浩等十三人曽入章疏诋毁先朝者并编管广南诸州而公贬循州先苏公子由亦贬其所公继之来颇能淡而无慊暇日则幅巾藜杖诗酒自娯虽居瘴雨蛮烟之处而草石温剂未尝过而问焉二公既去邦人即其尝游玩之地为堂祠之名曰苏陈堂又有台隐堂至今循民崇奉之惟谨四年京等籍元佑党人司马光苏轼秦观等姓名立碑于文徳殿之东后上因天变彗星出西方长竟天慨然悔悟特加英断命毁石刻碑应元佑元符间党人以次叙复公朝奉大夫知漳州京等复用力诋毁以知江南府徐绩知虔州郭知章知福州朱绂与公皆元佑奸朋诋诬宗庙今任牧守岂能奉行法令体朝廷绍述之意遂差公提举明道宫大观四年十一月蔡京罢相十二月复公集贤殿修撰政和八年复宝文阁待制宣和元年上章告老续上遗表终于私第讣闻特赠太中大夫公有行状一集谠论一集见传于世公甲申九月癸酉日甲寅时生已亥三月十五日卒享年七十有六娶朝请大夫郭师愈之女吉州人封令人再娶李氏十九娘开封人七男一女男曰文伯曰安仁早世曰安义湖州长兴县尉曰安礼承奉郎曰安强承事郎次二人早亡女一人适通直郎邵武军判官林颜侄一人曰安国朝奉郎致仕乃公郊奏补孙三人曰永年廸功郎初任越州簿尉再任楚州司理兵曹长子曰永世宣敎郎知临江军清江县兵曹次子曰永思廸功郎吉州庐陵县尉兵曹弟三子侄孙三人曰永言廉州石康县尉十三提干是也曰大年初任监泉州石井镇后任福州永福知县十四知县是也曰利宾修职郎徳庆府泷水县丞十九通直是也公生颖悟雅有大志方为儿时已崭然见头角众皆知陈氏　右待制谏议大夫陈公奏议二百七篇总二十巻取哲庙圣语标曰谠论其出处大致公犹子南安丞安国序于编端为甚详仆窃悲公之直道不得行而当时国事可为流涕而长太息也公受知裕陵自外僚召对阙庭遂除台察泰陵初政繇荆湖持节归复官如初其前后论列凛有风采属诸贤相攻力丐补外绍元间既入复出柄国者常遣所密谕意而公执论不渝迨徽庙继统超公谪籍中再登大坡遂弹曽布劾章惇攻二蔡章各数十上是以狙軰切齿哗然而攻者不少缓夫何公遭遇三圣之厚而独不为羣小所容盖一士之谔谔不能胜众口之狺狺至使一堕瘴乡终不复入修门岂非公之直道不得行而大可悲也欤虽然元佑之初使司马丞相未即死章蔡未至大用未必局面一变而为绍圣建中之后使元长终于奉祠不复召还公与莹中志完二三正人在朝亦未必局面再变而为宣和繇是言之岂非当时国事可为流涕而长太息也欤呜呼小人之得志于一时靡所不至其诋诬诸君子皆指为奸党及公论既定向之流落岭海者皆名香史籍回视前日之小人为世唾骂曽狗彘之不若又孰荣孰悴孰得孰失哉昔苏文忠公序田表圣奏议以古遗直许之公与文忠皆元佑党人气节大略相似使文忠及见是编不独称之曰遗直当为击节三叹云峕泰定甲子新元夏五紫盖山逸民陈士壮则中再拜手敬书于泌山希点精舍

　　谠论集巻五
