《福建台湾奏摺》　　（清）沈葆桢 撰  

　●沈文肃公政书序
　　文肃公由翰林擢御史，出守江西九江府；受文宗显皇帝特达之知，不数年，简任封圻。时庚申、辛酉之间，中外鼎沸；予始通籍游京师，闻都人士屈指海内贤豪，谓清贞沈毅能当大任者，惟交口称公也。
　　后十余年，炳奉命抚吴，而公在籍以船政大臣往办台务。事甫定，公旋奉旨总督两江，与炳有同舟之谊；尺牍往来，手书答问，披衷以告，无不尽之言，裨益于不佞者良非浅鲜。嗣一再接见，知公益深，私心怦然；谓天下钜任固自有任之者，而岂料公之心力已瘁也。
　　公忠孝原于天性，生平学问首在不欺。每监古人「知止」之义，难进而易退。然自以身许国，感激驰驱；蚤夜孜孜，不遑暇逸。其为政不务纤悉、立条目、市虚名，而日莹霜洁，莫干以私。寮属不自爱者，立劾不贷。威信风行，千里肃谧。由是官场争自濯磨，折节改行，旷然大变其习。
　　兹辑其历任遗疏，出公手稿者十之七、八。于民生利病、事机得失、兵家之胜负、事后之成败，洞若观火；而权剂缓急，当务达情，必求其切于事实可施行者为言，未尝高论以鸣异。至区处公事，劲持介节，不避嫌怨，尤檩檩有古名臣风。呜呼！公之树立，何以能卓荦如此？盖公被不次之擢，适值兵戈抢攘，于盘根错节中历练而出；旋以时事孔艰，而上之向用益专。总理船政，诡制殊状，船倕膛目；渡台抚番，披荆斩棘，贲育却步；而公动心忍性，开辟未有之奇。故其建白，亦岂寻常循分尽职者所能仿佛于万一！其密陈至计，未能悉以刊行；而读是编者，亦可得公之大凡矣！
　　论者，慕公终始荣遇，今古罕觏。凡所陈奏，皆见诸设施。而不知老成谋国，竭诚尽忠以仰承恩意者，实足以为为臣者法。而公之不负所学，于此益可见也。
　　光绪六年四月下澣，固始吴元炳谨序。
　　●代理江宁布政使桂嵩庆奏摺
　　奏为督臣因病出缺，恭摺由驿驰陈，仰祈圣监事。
　　窃两江督臣沈葆桢自莅任以来，于地方军务、吏治、盐漕、河海、洋务、饷需诸政，无一不苦心焦思，殚力筹办。每年入冬，便举发痰喘旧症，不胜其苦；曾两次疏吁开缺，迭蒙圣监，俯准展假调理。自言受恩深重，非敢惜身；况痼疾日深，即归田亦万难望活。但以病躯久久恋栈，倘稍有蹉跌，负疚弥重。本年述职入都，复面奉皇太后温谕：时事艰难，毋得遽萌退志！钦此。以此回任后，绝口不提「退」字。虽今年病发较早，而于报明委臣代办武闱片内声明，其余公事仍照常办理。盖鞠躬尽瘁之志，矢之弥坚矣。无如本原太亏，精气日耗。上月十九日傍晚，痰喘益厉，发言则气息仅属，转动需人，自知万难支持；复于二十一日，沥诚疏吁开缺回籍。以臣署公务繁赜，兼顾必至两妨；将署内公事，暂委江苏题补道洪汝奎代拆、代行，伏枕以待恩命。而病势日棘，偏身发肿，饮食不进，医者迭投固气养阴之剂，间有转机，旋即翻覆。十一月初六日清晨，舌根蹇涩，两目失神，即于是日未刻出缺。先是，督臣自知疾必不起，于前数日授遗摺，命臣届时代递。不眠已四、五十日，间或坐而假寐，口中喃喃有词，犹是议购铁甲船之事。
　　伏查督臣沈葆桢，由翰林内转御史，出守江西九江府，调署广信；时值粤逆逼近，困守孤城，即誓以一死报国。旋蒙恩洊擢江西巡抚，赏给头品顶戴，世袭一等轻车都尉；复荷钦派总理船政，巡视台湾，遂拜总督两江之命。其居官廉正，任事果毅，早在圣明洞监之中。自履任两江，弭患无形，军民爱戴；遽尔出缺，大江南北，悼惜同声。
　　殁日，布被旧衣，一如寒素；宦囊萧索，不名一钱。督臣长子附贡生玮庆、次附生莹庆、璘庆、附生瑜庆、璿庆、瑶庆、琬庆均随侍在署。
　　除会同伊子将身后一切事宜妥为经理并一面驰禀江苏抚臣吴元炳外，谨将钦差大臣关防、总督关防、盐政印信等件照例封存；两江总督一缺，应请旨迅赐简放，以重职守。
　　所有督臣因病出缺，并代递遗摺缘由，谨由驿五百里驰陈。伏乞皇太后、皇上圣监。（谨）奏。
　　光绪五年十一月初六日。
　　●江苏巡抚吴元炳奏摺
　　奏为督臣政迹卓着，据实胪陈；敬请宣付史馆，以备采择；仰祈圣监事。
　　窃督臣沈葆桢因病出缺，当经臣于十一月初九日将出缺日期由驿驰奏，请旨迅赐简放；并声明督臣政迹，俟臣另摺详细续陈在案。兹将沈葆桢历年贤劳，就臣所深知灼见者，敬为我皇太后、皇上缕晰陈之。
　　沈葆桢由翰林起家，擢御史；咸丰五年，补授江西九江府，调署广信府。维时粤逆杨辅清自吉安潜师连陷贵溪、弋阳等县，逼攻广信；城守兵单，闻风先溃。沈葆桢筹饷河口，飞骑驰归；坚守危城，誓以身殉。迨总兵饶廷选一军自玉山来，率同接仗，七战皆捷，围乃得解。当日曾国藩疏称「沈葆桢独伸大义于天下」，遂受文宗显皇帝特达之知，盖始于是役也。
　　七年，补广饶九南道；十年，奉旨办理广信防务。旋奉旨补吉南赣宁道，帮办江西全省团练事务；以亲老，乞终养，奉俞允。
　　十一年冬，命赴曾国藩大营。同治元年正月，即奉巡抚江西之命；上谕：沈葆桢德望冠时，才堪应变。朕以该抚家有老亲，因择江西毘邻省分，授以疆寄；风土不殊，迎养亦近。着即驰赴新任等因，钦此。沈葆桢奉诏感泣，虽以两亲惮于出行，而时事方艰，义无返顾；顅俟大憝就戮，合境肃清，再乞归养；批旨有「忠孝性成」之奖。到任伊始，值粤逆沦陷浙省，杨辅清、李世贤席方张之势，与皖、苏各逆南北通气，并力以窥江西，边防岌岌震动。其时，今大学士陕甘总督左宗棠定议援浙；贼意在断左军后路，以绝饷源。羽檄飞驰，旦夕数警；沈葆桢从容肆应，躬赴广信，教民以坚壁清野之法。
　　逆党以皖、浙无粮，非破江西以达楚、粤，更无生路；死党麇集，分道窜突。沈葆桢指挥众将、增募新营，相机堵剿，连战皆捷。论者谓保全安庆，左军得以一意援浙者，沈葆桢之力也。
　　军务倥偬之时，适有法国教堂被毁一案；沈葆桢以事由公愤，遍访不得主名，自请严议。其深思远虑、维持调护之苦心，于此可见。尝言吏治之与兵事相倚伏者也：吏治不饬，则乱源不塞、兵端不息。故虽处仓皇扰攘之中，任廉能、惩贪劣，骄兵悍将，劾治不少假贷。地方事宜，亲为剖决，每夕至四鼓不休。是以去任之日，泣送者相属于道。士戴民怀，至今未麋。
　　三年，以克复金陵功，赏一等轻车都尉世职，加头品顶带。沈葆桢推功诸将，并以曾国藩、左宗棠等亲冒矢石、不分畛域济师协饷，始得转危为安；沥陈愧悚下忱，情词恳挚，吁请收回成命；温谕不允。四年，请假回籍省亲；丁母忧。
　　六年，奉旨总理船政。船政之议，发于左宗棠；谓非沈葆桢，无可属者。坚辞不获；已请俟释服视事。厂地滨江，土松潮悍，旋筑旋圯，燃脂、下石司畚锸者，咸有戒心；机器来自外洋，殊形诡制，相顾瞠目，惧不克终事。沈葆桢苦心焦思，毅然任之，竹头、木屑皆手自布置。九年，丁父忧；服阕，仍接办船政，成「万年清」以下兵轮船二十余艘。舟师之得所藉手者，皆沈葆桢创之。
　　十三年夏，日本事起，奉旨巡视台湾，兼办各国通商、军务。台地一岛孤悬，额兵无可用者；沈葆桢闻命即往，寝不及旦。渡台后，倭兵登岸扎营，社番伺隙待动；沈葆桢据理责之，晓谕诸社，宣布皇仁，番族欢欣鼓舞，愿遵约束，倭营为之气夺。而又修城垣、筑炮垒、练营勇、备器械，不先开衅端，而无一不为可战之计；众心益奋，倭人遵约撤兵。乃得办理善后；分南、北、中三路披榛开莽，以渐而进。疏请福建巡抚移驻台湾，于北路增设府、县。台事粗定，于是年十二月内渡。旋闻狮头社凶番狙杀游击王开俊之信，复于光绪元年正月东渡，破狮头及助恶各社，顽族震慑；抚番之议乃成。
　　在台奉总督两江之命。受任以来，兴利除弊，寝馈不遑。其大者：修河堤、行海运、缓开关、筹积榖、拔罂粟、挖蝗子、整顿盐务、筹画海防；而顾全大局，尤在中外交涉之事。
　　臣两次署任，行抵金陵，接其言论丰采，惟虑及远人窥伺，感愤交形。今岁秋初，又与晤谈数次，见其精神如旧，而须发尽白。盖自入都陛见，面奉皇太后谕，以时事艰难，毋得遽萌退志；上体宵旰忧勤之意，中夜不寐，三叹以兴，自是绝口不敢言「退」字。而旧病之剧，甚于往年；万不得已，复请开缺。遗疏犹惓惓于铁甲船事，其心力已瘁，而其志亦可悲矣！
　　生平学问首在不欺，凡事必求心之所安；故疾恶如雠，而爱才如不及。好谋能断，而虚己以下人。自言见义即为，无所退避；故广信之围，已万万无生理，而出艰入险，百折不回。当存亡利害之交，而能卓然有以自立者，此也。至奉身清俭，一如寒素；官俸所入，尽为地方善举、邻省振输之用。身殁之后，囊无余钱；寮属相顾叹息、市井乡曲之氓有下泪者。则其功德之入人，为不可泯矣。在沈葆桢受知遇之隆，一一皆职分所当为；而圣主笃念荩臣，凡赐恤、予谥、饰终之典，自必渥荷恩施，有加无已。合无仰恳天恩，宣付史馆，并准予江南省城及立功各省分建立专祠以彰忠荩之处，出自高厚鸿施。
　　至该督臣子七人：玮庆附贡生，莹庆、璘庆、瑜庆均附生，璿庆、瑶庆、琬庆；孙八人：翊清附生，照藜、淮琛、毓衡、惠言、亮吉、永清、成鹄均幼。合并附陈。
　　所有续陈督臣政迹缘由，谨缮摺附驿具奏。伏乞皇太后、皇上圣监。谨奏。
　　光绪五年十一月二十四日。
　　●礼部咨文
　　为移咨事，祠祭司案呈光绪五年十一月十四日内阁奉上谕：两江总督沈葆桢秉性沈毅，练达老成。历受先朝恩遇，由翰林外任知府，洊擢封圻。前在江西巡抚任内筹办军务，悉协机宜；嗣因歼除粤匪余孽，赏给一等轻车都尉世职。朕御极后，擢任两江总督，于地方利弊，认真整顿；任事实心，不避劳怨。前因旧疾增剧，吁请开缺，当经赏假两月；方冀调理就痊，长资倚任。兹闻溘逝，悼惜殊深！加恩追赠太子太保衔，入祀贤良祠，照总督例赐恤；任内一切处分，悉予开复。应得恤典，该衙门察例具奏。灵柩回藉时，沿途地方官妥为照料。伊子附贡生沈玮庆，着赏给举人，准其一体会试；附生沈莹庆、瑜庆，均着以主事用；沈璘庆、沈璿庆、沈瑶庆、沈琬庆，均着俟服阕后由吏部带领引见，用示眷念荩臣至意。钦此。钦遵。抄出到部。相应移咨两江总督遵照可也。须至咨者。
　　光绪五年十一月三十日。
　　●户部咨文
　　为咨行事，江南司案呈准礼部咨：本部具奏「原任两江总督沈葆桢病故，请赐恤并入祀贤良祠事宜」一摺，于光绪五年十一月二十三日奏；本日奉旨：着予谥，钦此。应抄录原奏移咨户部查照等因前来。相应抄录礼部原奏，行文两江总督查照；并希转行该故督原籍省分查照办理可也。须至咨者。
　　计单。
　　光绪五年十二月十一日。
　　户部咨抄礼部奏摺
　　为请旨事：光绪五年十一月十四日，内阁奉上谕：两江总督沈葆桢秉性沈毅，练达老成。历受先朝恩遇，由翰林外任知府，洊擢封圻。前在江西巡抚任内筹办军务，悉协机宜；嗣因歼除粤匪余孽，赏给一等轻车都尉世职。朕御极后，擢任两江总督，于地方利弊，认真整顿；任事实心，不避劳怨。前因旧疾增剧，吁请开缺，当经赏假两月；方冀调理就痊，长资倚任。兹闻溘逝，悼惜殊深！加恩追赠太子太保衔，入祀贤良祠，照总督例赐恤；任内一切处分，悉予开复。应得恤典，该衙门察例具奏等因，钦此。钦遵抄出到部；臣等查定例内开：一品官病故恩予恤典者，给予全葬银五百两、一次致祭银二十五两，遣官读文致祭；应否予谥，请旨定夺。凡予谥者，内阁撰拟谥号、工部给碑价银三百五十两，本家自行建立，祭文、碑文交翰林院撰拟；不予谥者，祭文交内阁撰拟。又例开：大臣奉旨入祀贤良祠，礼部奏请交工部制造牌位，钦天监选择吉期，太常寺奉送入祠，按照世次，序其爵秩安设；并于本家赐祭一坛，祭文由翰林院撰拟；并行查事蹟，交翰林院立传等语。今原任两江总督沈葆桢病故，钦奉谕旨：加恩追赠太子太保衔，入祀贤良祠，照总督例赐恤；应照例给与葬银五百两、二次致祭银五十两，遣官读文致祭，祭文交该衙门撰拟；其入祀贤良祠牌位交工部制造，工竣扎监择吉，太常寺官奉送入祠，按照世次爵秩安设；并于本家赐祭一坛，祭文交翰林院撰拟；行查事蹟，交翰林院立传。应否予谥之处，伏候钦定，恭俟命下臣部行文各该衙门遵照办理。谨奏请旨。
　　光绪五年十一月二十三日。
　　●礼部咨文
　　为移咨事，祠祭司案呈光绪五年十二月初六日内阁抄出初五日奉上谕：吴元炳奏「请将督臣政绩宣付史馆，并请建专祠」一摺，已故两江总督沈葆桢，自咸丰五年出守九江，调署广信；当粤逆鸱张之际，婴城固守，力战解围。嗣补授吉南赣宁道，帮办江西团练事务。同治元年，奉命巡抚江西。该员膺两朝特达之知，力图报称。维时粤逆并力窥伺江西，沈葆桢相机堵剿，连战皆捷，保全众多。厥后总理船政，殚心竭虑，创立规模。其巡视台湾，于抚番、开山各事，尤为不辞劳瘁，弭患无形。迨总督两江，实心实力整顿吏治，保惠民生，与巡抚江西时先后一辙，实属功绩昭彰。着将该故督政绩，宣付史馆立传；并准其在江西省城及立功各省分建立专祠，以彰忠荩。钦此。钦遵抄出到部；相应移咨两江总督转行遵照可也。须至咨者。
　　光绪五年十二月十八日。

　　●请移驻巡抚摺（同治十三年十一月十五日）
　　奏为台地善后，势当渐图；番境开荒，事关创始。请旨移驻巡抚，以专责成，以经久远事。
　　窃臣等于十月二十七日将收回草房营地各情形奏明在案；因思洋务稍松，即善后不容稍缓。惟此次之善后，与往时不同。台地之所谓善后，即台地之所谓创始也；善后难，以创始为善后则尤难。臣等曩为海防孔亟，一面抚番，一面开路，以绝彼族觊觎之心，以消目前肘腋之患；固未遑为经久之谋。数月以来，南北诸路，缒幽凿险，斩棘披荆，虽各着成效；卑南、歧莱各处，虽分列军屯，祗有端倪，尚无纲纪。若不从此悉心筹画，详定规模，路非不已开也，谓一开之不复塞，则不敢知；番非不巳抚也，谓一抚之不复疑，则不敢必。何则？台地延袤千有余里，官吏所治祗滨海平原三分之一，余皆番社耳。国家并育番黎，但令薄输土贡，永禁侵陵，意至厚也。而奸民积匪，久已越界潜踪，驱番占地，而成窟穴，则有官未开而民先开者；入山既深，入迹罕到，野番穴处，涵育孳生，则有番已开而民未开者；叠巘外包，平埔中扩，鹿豕游窜，草木蒙茸，地广番稀，弃而弗处，则有民未开而番亦未开者。是但言开山，而山之不同已若此。生番种类数十，大概有三：牡丹等社，恃其悍暴劫杀为生，暋不畏死；若是者，曰凶番。卑南、埔里一带，居近汉民，略通人性；若是者，曰良番。台北斗史等社，雕题面，向不外通，屯聚无常，种落难悉，猎人如兽，虽社番亦惧之；若是者，曰「王」字凶番。是但言抚番，而番之不同又若此。
　　夫务开山而不先抚番，则开山无从下手；欲抚番而不先开山，则抚番仍属空谈。今欲开山，则曰屯兵卫、曰刊林木、曰焚草莱、曰通水道、曰定壤则、曰招垦户、曰给牛种、曰立村堡、曰设隘碉、曰致工商、曰设官吏、曰建城郭、曰设邮驿、曰置廨署；此数者，孰非开山之后，必须递办者？今欲抚番，则曰选土目、曰查番户、曰定番业、曰通语言、曰禁仇杀、曰教耕稼、曰修道涂、曰给茶盐、曰易冠服、曰设番学、曰变风俗；此数者，又孰非抚番之时，必须并行者？虽然此第言后山耳，其繁重已若此。
　　山前之入版图也，百有余年，一切规制何尝具备。就目前之积弊而论，班兵之惰窳也、蠹役之盘役也、土匪之横恣也、民俗之慆淫也、海防陆守之俱虚也、械鬪扎厝之迭见也。学术之不明，庠序以容豪猾；禁令之不守，烟赌以为饔飧。官斯土者，非无振作有为、正己率属之员，始苦于事权之牵制，继苦于毁誉之混淆，救过不遑，计功何自？使不力加整顿，一洗浮浇，但以目下山前之规模，推而为他日山后之风气，虽多一新辟之区，适多一藏奸之薮！臣等窃以为未可也。
　　尝综前、后山之幅员计之，可建郡者三、可建县者有十数，固非一府所能辖。欲别建一省，又苦器局之未成；而闽省向需台米接济、台饷向由省城转输，彼此相依，不能离而为二。环海口岸，处处宜防；洋族教堂，渐渐分布。居民向有漳籍、泉籍、粤籍之分，番族又有生番、熟番、屯番之异；气类既殊，抚驭匪易。况以创始之事，为善后之谋，徒静镇之非宜，欲循例而无自！使臣持节，可暂而不可常。欲责效于崇朝，兵民有五日京兆之见；倘逾时而久驻，文武有两姑为妇之难。
　　臣等再四思维，宜仿江苏巡抚分驻苏州之例，移福建巡抚驻台，而后一举而数善备。何以言之？镇、道虽有专责，事必禀承督、抚而行；重洋远隔，文报稽延，率意径行，又嫌专擅。驻巡抚，则有事可以立断，其便一。镇治兵、道治民，本两相辅也。转两相妨，职分不相统摄，意见不免参差，上各有所疑，下各有所恃，不贤者以为推卸地步，其贤者亦时时存形迹于其间。驻巡抚，则统属文武，权归一尊，镇、道不敢不各修所职，其便二。镇、道有节制文武之责，而无遴选文武之权。文官之贪廉、武弁之勇怯，督、抚所闻与镇、道所见，时或互异。驻台则不待采访，而耳目能周，黜陟可以立定，其便三。城社之巨奸、民间之冤抑，睹闻亲切，法令易行，公道速伸，人心帖服，其便四。台民烟瘾本多，台兵为甚；海疆营制久坏，台兵为尤。良以弁兵由督、抚、提、标抽取而来，各有恃其本帅之见。镇将设法羁糜，只求其不生意外之事，是以比户窝赌，如贾之于市、农之于田。有巡抚，则考察无所瞻徇，训练乃有实际，其便五。福建地瘠民贫，州、县率多亏累，恒视台地为调剂之区；不肖者骫法取盈，往往不免。有巡抚以临之，贪黩之风得以渐戢，其便六。向来台员不得志于镇、道，及其内渡，每造蜚语中伤之；镇、道或时为所挟。有巡抚，则此技悉穷，其便七。台民游惰可恶，而实戆直可怜。所以常闻蠢动者，始由官以吏役为爪牙、吏役以民为鱼肉，继则民以官为仇雠。词讼不清，而械鬪、扎厝之端起；奸宄得志，而竖旗聚众之势成。有巡抚，则能预拔乱本而塞祸源，其便八。况开地伊始，地殊势异，成法难拘；可以因心裁酌，其便九。新建郡邑，骤立营堡，无地不需人才；丞倅将领可以随时扎调，其便十。设官分职，有宜经久者、有属权宜者，随事增革，不至廪食之虚糜，其便十有一。开煤、链铁有第资民力者，有宜参用洋机者；就近察勘，可以择地而兴利，其便十有二。夫以台地向称饶沃，久为他族所垂涎；今虽外患暂平，旁人仍眈眈相视；未雨绸缪之计，正在斯时。而山前、山后其当变革者、其当创建者，非十数年不能成功；而化番为民，尤非渐渍优柔，不能浑然无间。与其苟且仓皇、徒滋流弊，不如先得一主持大局者，事事得以纲举目张，为我国家亿万年之计。况年来洋务日密，偏重在于东南，台湾海外孤悬，七省以为门户，其关系非轻。欲固地险，在得民心；欲得民心，先修吏治、营政；而整顿吏治、营政之权，操于督、抚。总督兼辖浙江，移驻不如巡抚之便。臣等明知地属封疆，事关更制，非部民属吏所应越陈；而夙夜深思，为台民计、为闽省计、为沿海筹防计，有不得不出于此者。敢不据实上闻，以为刍荛之献！
　　谨将全台善后情形及请移驻巡抚缘由，恭摺由轮船到沪付驿六百里驰奏。伏乞皇上圣监，训示遵行。谨奏。
　　●南北路开山并拟布置琅■〈王乔〉旗后各情形摺（同治十三年十二月初一日）
　　奏为南路开山已抵卑南，北路开山已抵歧莱；并拟布置琅■〈王乔〉、旗后各情形，恭摺驰陈，仰祈圣监事。
　　窃臣等于十一月十五日将台地善后事宜及请移驻巡抚缘由，奏明在案；而于南北两路抚番、开路情形，未遑详述。，
　　兹叠据报称：南路一带自九月间袁闻柝率绥靖一军越崑仑坳而东，张其光随派副将李光领前队继之；十月初一日，李营至坳东，袁闻柝乃得拔营前进；初七日至诸也葛社。自昆仑坳至诸也葛，计程不过数十里，而荒险异常：上崖悬升，下壑眢坠，山皆北向，日光不到，古木惨碧，阴风怒号，勇丁相顾失色，不能不中途暂驻，以待后队之来。当袁闻柝驻营诸也葛之日，正张其光在内埔办理凶番之时。内社地有老鸦石者，崑仑坳之西境也。初八日，张其光左营有勇丁五人，暮经该处，草间突起数番截杀何礼一名、枪伤谭大一名，旋经都司张欣、守备周恩培等派队追赶，该番逃散无踪。随传内社头人陈汝玉，查系七家蛋社凶番，正在勒限缉办。二十四日，参将周善初出哨双溪，路见无首勇丁横卧血地；方深疑骇，旋见凶番多人执械向山坡狂窜。挥勇追之，适周恩培出哨，横截坡前，枪毙其一、兜擒其三，余悉散走。讯供：被杀者曰拉立、被擒者曰亚利目、曰苏拉、曰白牛，俱为陈阿修社番，即割路旁勇丁之首者；谭大、何礼之死，亦该番纠同七家蛋社所为不讳。张其光即将三人就地正法，以快人心。二十日，都司张朝光率两哨营于大石岩、都司张天德亦率队至诸也葛，袁闻柝乃得拔营前赴卑南。诸也葛以下地略平坦，但榛芜未翦，焚莱伐木，颇费人功；而该丞絫夜露宿空山，感受瘴疠，染病甚重。臣等闻信，即委候补通判鲍复康驰往暂领其军，俾归郡医治；未至，而该丞已舆疾率旅径抵卑南，张天德一军亦已趋扎大猫狸与之犄角。辰下卑南一路业已开通，其崑仑左近虽有凶番出没，已分别惩儆，谅无敢生心。惟山道险远，粮运殊难，而卑南一带海口，当此东北风司令，波涛拍岸，倒卷如壁，船只不能拢泊。现闻袁闻柝病体渐轻、鲍复康亦已到军，自内埔至卑南均已派营分布，声势尚能联络：此南路近日开山之情形也。
　　台北一带，叠准提臣罗大春函称：自九月十八日派都司陈光华为首队，守备李英、千总王得凯为次队、游击李得升为三队，前赴新城；别派军功陈辉煌率两哨前赴大清水溪，再派总兵戴德祥分三哨填扎大南澳、分二哨前扎大浊水溪。时正风雨连山，诸军阻不能进。二十五日天晴，陈辉煌先至大浊水溪，旋有凶番抗拒，经兵勇击毙二人，随即兽散；李得升、李英、陈光华等踵至会勘形势。近溪荒壤，周围约宽数十里，惟地皆沙石，不及大南澳之膏腴；溪岸南北约距三十余丈，波流陡急，副将周维先等连日赶造正河、支河木桥各一条，工程既竣，各军乃得越溪而前。自大浊水溪以往，前者曰小清水溪，后者曰大清水溪。十月初八日，陈光华一营进扎小清水、陈辉煌等进扎大清水。随有新城通事李阿隆等带太鲁阁番目十二人来迎，愿为向导；陈辉煌、李英·王得凯等各军遂于十三日抵新城。十四日，李得升所部亦至，均营于新城河东。时又有符吻、豆囒等社番目来迎，均各分别赏犒，我军遂趋扎歧莱花莲港之北。此地盖后山横走秀姑峦之道也，自苏澳至新城计山路二万七千余丈，自新城至花莲港计平路九千余丈，统计二百里有奇；而沿途碉堡，除苏澳至大南澳已设者不计外，应添建十有二处，均已兴工。惟大南澳至大浊水溪一带，凶番充斥，狙杀行人；因于大南澳山腰再辟一路，旁通新城，一以避海滨悬崖之险，一以塞凶番歧出之途；经派千总冯安国带勇往办，涉溪五重，方辟地十余里。十一月十一、十三等日，勇丁正在开路，突有凶番千余分段埋伏放枪；我兵竭力抵敌，经守备黄朋厚等击毙四人，始退。是日，我兵阵亡者四人，受伤者十八人。十五日，行至一崇山之麓，我兵正在峡中开凿，忽闻枪声四起，抵御两时之久，凶番愈多。黄朋厚，冯安国料该番等倾社而至，社中必空，分队绕捣，果有草藔数百，阒无其人，惟见新旧髑髅每寮或数十颗、百余颗不等，秽臭难闻；旋乘暮风，纵火焚藔十数间，阵番始散。是日计亡兵勇四名、重伤者二十名，而哨长祝荣山胸受枪伤颇重。其驻浊水溪之勇数十人，由小南澳运粮而归，亦于十三日路过石壁，突遇凶番蜂拥包钞，阵亡者二名、被迫落海者四名、重伤者一名、经守备朱荣彪驰队赴救，始各骇散。而十五日五里亭地面复报称凶番杀毙民人二名。罗大春以番族肆扰，难疏提防；惟山场辽阔，营勇不敷分布，飞函商请添兵前来；臣等即扎驻彰化之宣义左右两军赴之，想日内可到。至新城、歧莱一带应如何设立营汛、建造墩台，俟罗大春亲至相度，再筹布置：此北路近日开山之情形也。
　　至琅■〈王乔〉一带，臣等复派淮军两营扎统领埔，王开俊一营扎风港。据报：十月三十日有日本轮船一只泊龟山下，随有五人登岸，周览旧营；时许始归。十一月十一日，复有轮船一只泊清港口，随有西洋人五名登岸，经前台湾镇曾元福、军功汪兆荣阻诘，据称系簪文国人。查西洋向无此国；询诸日意格云：殆日耳曼转音之讹也。该洋人求至新营一观；淮军管带官李常孚、胡国恒等整队而出，该洋人旋即下船开洋而去。臣等思急于琅■〈王乔〉建城置吏，以为永久之计。本月初一日台湾道夏献纶、候补道刘璈先赴琅■〈王乔〉，臣葆桢拟初四日同台湾府周懋琦等亲赴该处察勘形势；应如何举办之处，再行请旨定夺。
　　至台南旗后海口，峭壁洪流，洵称天险。前经夏献纶履勘会商淮军统领唐定奎，凿山垒土，建炮台六座以固海防。唐定奎委候补府田勤生等挑选营勇，于十一月初三日兴工。理合声明。
　　兹先将南北路开山并拟往琅■〈王乔〉、旗后布置各情形，恭摺附轮船到沪交上海县由驿六百里驰奏，伏乞皇上圣监，训示遵行。
　　再，此摺系臣葆桢主稿，合并声明。谨奏。
　　●匪犯陈心妇仔就地正法片（同日）
　　再，彰化集集街，地近内山。有着匪陈心妇仔者，借报雠为名，啸聚死党，杀人扎厝，控案鳞积；叠经前县会营剿办，负嵎抗捕，未能得手。本年台南戒严，该匪乘机肆扰，荼毒居民。九月间，经彰化令朱乾隆督军攻破竹围，遂率党逃入内山；悬赏购线，仍未弋获。十一月，闻该匪潜匿葫芦墩之南坑地方；朱乾隆会同副将唐守赞等带勇星夜衔枚驰往，该匪不及提防，生擒到案。臣等即令就地正法，以快人心。谨会同附片陈明，伏乞圣监，训示遵行。谨奏。
　　●淮军病故员弁请恤片（同日）
　　再，准总统铭、武等军记名提督唐定奎文称：该营自夏间奉调来台，万里荷戈，重洋涉险；到防伊始，又值秋霪湿热交逼，瘴疠旋兴，经该提督延医选药，多方拊循，虽保全不少，而病殁亦多。计已故文武员弁，则有同知衔遇缺即选教谕田晋阶、知州衔前署高湻县教谕万嗣伯、副将衔花翎补用参将侯汝志、副将衔花翎两江尽先补用参将邵监清、参将衔花翎两江游击王维新、花翎补用都司刘登惠、蓝翎尽先守备徐宜和、补用守备吴维龙、蓝翎千总田德瀛、尽先千总卫承元、蓝翎把总徐万华等凡十有一人。该员弁皆久历戎行，为国效力；兹竟感冒时疾，加以积劳伤发，后先陨命，殊堪悯恻。合无仰恳天恩逾格，饬部照军营立功后病故例议恤。至病故勇丁尚有二百六十五名，现已于凤山地界购地一区，将该员弁、勇丁等按序合葬于其中；旁建祠宇，春秋由地方官致祭，俾得长歆享祀，以慰忠魂。谨会同大学士直隶总督臣李鸿章附片分别陈明，伏乞圣监，训示遵行。谨奏。
　　●澎湖廪生彭衢亨请恤片（同日）
　　再，据澎湖通判刘邦宪禀称：练董台湾府学廪生彭衢亨，平日恪守卧碑，深明大义；本年劝办团练，不遗余力。九月初十日，由西屿乘船齎送勇册到厅呈验，不意行至中途，风压船没，即时殒命。该廪生家贫、亲老，尚义殉身，诚堪悯悼。合无仰恳天恩交部议恤，以慰忠魂。伏乞圣监，训示遵行。谨奏。
　　●台地后山请开旧禁摺（同治十三年十二月初五日）
　　奏为台地后山急须耕垦，请开旧禁，以杜讹索而广招徕：恭摺驰陈，仰祈圣监事。
　　窃臣等于十二月初一日，业将南北路开通及拟将琅■〈王乔〉、旗后等处布置各情形奏明在案。是日，奉到本年十月二十三日上谕：海防亟须认真讲求，以期有备无患。淮军应如何分扎要隘，着沈葆桢等酌度布置；南北开路以及郡城修筑炮垒，并着该大臣等悉心经理，毋得稍形松懈；琅■〈王乔〉诸社亟须次第清查；北路生番扑犯碉楼、伤毙兵丁，亟应妥办，着沈葆桢、文煜、李鹤年、王凯泰、潘霨派员设法招徕，随时抚恤；招垦事宜仍商同罗大春认真筹画；台郡城工、安平炮台一切工程，沈葆桢务当悉心经画，毋得畏难思阻各等因，钦此。十二月初四日，复奉到本年十一月十三日上谕：琅■〈王乔〉一带善后机宜，亟须悉心筹画妥善，所有招抚生番及修城、开路各事宜，着沈葆桢、文煜、李鹤年、王凯泰、潘霨檩遵十月二十八日谕旨，妥为布置，毋稍因循。沈葆桢等惟当于此时力图自强之策，以期未雨绸缪，庶几有备无患；黎兆棠现经简放津海关道，着沈葆桢传知病痊后迅速赴任，以重职守各等因，钦此。臣等伏读之下，仰见圣谟远大，钦感莫名。因思全台后山除番社外，无非旷土。迩者南北各路虽渐开通，而深谷荒埔人踪罕到，有可耕之地，而无入耕之民。草木丛杂，瘴雾下垂，凶番得以潜伏狙杀。纵辟蹊径，终为畏途；久而不用，茅将塞之。日来招集垦户，应者寥寥。盖台湾地广人稀，山前一带虽经蕃息百有余年，户口尚未充牣。内地人民向来不准偷渡，近虽文法稍弛，而开禁未有明文，地方官思设法招徕，每恐与例不合。今欲开山不先招垦，则路虽通而仍塞；欲招垦不先开禁，则民裹足而不前。
　　臣等查旧例称：台湾不准内地人民偷渡；拏获偷渡船只，将船户等分别治罪，文武官议处兵役治罪。又称：如有充作客头，在沿海地方引诱偷渡之人，为首者充军，为从者杖一百、徒三年；互保之船户及歇寓知情容隐者杖一百、枷一个月；偷渡之人杖八十，递回原籍：文武失察者，分别议处。又内地商人置货过台，由原籍给照；如不及回籍，则由厦防厅查明取保给照；该厅滥给，降三级调用。又沿海村镇有引诱客民过台数至三十人以上者，壮者新疆为奴，老者烟瘴充军。又内地人民往台者，地方官给照盘验出口；滥给者，分别次数罚俸降调。又无照民人过台，失察之口岸官照人数分别降调；隐匿者革职。以上六条，皆严禁内地民人渡台之旧例也。又称：凡民人私入番境者杖一百；如在近番处所抽藤、钓鹿、伐木、采棕者杖一百、徒三年。又台湾南势、北势一带，山口勒石分为番界；如有偷越运货者，失察之专管官降调，该管上司罚俸一年。又台地民人不得与番民结亲，违者离异、治罪，地方官参处；从前已娶者，毋许往来番社，违者治罪。以上三条，皆严禁台民私入番界之旧例也。际此开山伊始、招垦方兴，臣等揆度时势，合无仰恳天恩，将一切旧禁尽与开豁，以广招徕，俾无瞻顾。
　　嗣又据台湾道夏献纶详称：旧例台湾鼓铸锅皿农具之人，向须地方官举充，由藩司给照，通台只二十七家，名曰铸户；其铁由内地漳州采买，私开私贩者治罪、迩来海口通商，铁筋载在进口税则；昔在内地之出，今自西洋而来，情形迥异。而不肖兵役人等往往向民间藉端讹索，该铸户亦恃官举，任意把持，民甚苦之。又台产竹竿，向因洋面不靖，恐大竹篷篾有关济匪，因禁出口，以致民间竹竿经过口岸均须稽查。不知海船，蒲布皆可为帆，无须用竹立之。厉禁，徒为兵役留一索诈之端，民间多一受害之事；应请毋庸查禁等因。臣等思当兹开辟后山，凡百以便民为急，不得不因时变通；合无再恳天恩，饬地方官将铁、竹两项悉弛旧禁，以断胥役勒索之路，以济闾阎日用之需。
　　愚昧之见，是否有当？理合恭摺由轮船内渡付驿六百里驰奏，伏乞皇上圣监，训示遵行。
　　再，臣葆桢拟于本月初四日驰赴琅■〈王乔〉察勘形势，随因感冒甚重，未能如期起行；俟调治稍痊，当即前往。谨以附陈。
　　至此摺系臣葆桢主稿，合并声明。谨奏。
　　●台煤减税片（同日）
　　再，臣等于本年七月二十九日附片奏称：台湾产煤甚富，请将出口土煤照进口洋煤一律征收；八月十九日奉朱批：该衙门议奏；钦此。嗣经总理各国事务衙门覆奏：台湾一口既据该大臣等称，该处产煤甚富，应准其酌量核减，妥筹办理等因。臣等伏思台地之病，病于土旷；土旷之病，由于人稀。重洋远隔，必利市三倍而后内地食力之众不召而来。垦田之利微，不若煤矿之利钜；垦田之利缓，不若煤矿之利速。全台之利以煤矿为始基，而煤矿之利又以畅销为出路。南北各省按日以煤炊爨，入冬以煤御寒；若出口畅旺，煤价必昂，于民间不无窒碍。台地则炊爨、御寒均无藉于煤，除出口外，别无销路。其煤质松脆，不敌西洋所产，而与东洋之煤尚相去不远。然台煤虽富，年来开采仍不甚旺；其所以不旺之故，则由于滞销。西洋产煤，金山最伙；从前夹板船只皆绕金山而来，货物而外以煤压载；煤佳而价平，此固非台煤所能敌。自埃及红海开通以后，洋船无须绕过金山，金山之煤遂稀，其价亦日昂。而台煤仍不畅销者，以东洋之煤成本较轻，独擅其利故也。今欲分东洋之利，必将台煤减税以广招徕。洋商计较锱铢，闻风而至。以后税则虽减，而总计税入仍不至悬殊，于民间生计当有起色。至船局所用台煤，向系免税，不在定则之内。今拟请将出口台煤，每吨减为税银一钱。如蒙天恩允准，伏恳饬下总理衙门扎行总税司，明言台煤无关民间日用，而为洋舶所必需，是以减税惠商；南北洋各口均不得援以为例。愚昧之见，是否有当？谨附片覆陈，伏乞皇上圣监，训示遵行。谨奏。
　　●请调陈一鹤等片（同日）
　　再，开辟台后一带，抚番招垦，在在需人。兹据营务处浙江候补道刘璈禀称：有候补工部员外郎陈一鹤系浙江台州府临海县人，补用同知文炜系湖南长沙府人，运同衔候选知县李益林系湖南岳州府巴陵县人，三员皆才具优长，躬耐劳苦，堪以相资为理等因；合无仰恳天恩饬下浙江、湖南巡抚，分别调令来台，以为指臂之助。伏乞皇上圣监训示。谨奏。
　　●遵旨筹商摺（同日）
　　奏为遵旨筹商，恭摺驰陈，仰祈圣监事。
　　窃臣等于本月初一日承准军机大臣密寄，同治十三年十月二十八日奉上谕：文祥奏「敬陈管见」一摺，台事虽权宜办结，而后患仍在堪虞；亟宜未雨绸缪，岂可仍蹈因循故习。所有在台兵勇，应如何酌留？淮军应如何分扎？全台事宜应如何布置？该大臣等务当妥为经画，以善将来；并着李鸿章、李宗羲将前议购买未成之铁甲船、水炮台及应用军械等件，迅速筹款购办等因；钦此。我皇上几先洞烛，安不忘危，循诵再三，且感且悚。
　　伏计台地延袤千有余里，处处有口，处处宜防。淮军十三营、练勇二十余营，防海以此、开山以此、守碉堡护工役以此，晨星落落，已觉分布不敷。现在淮军以二营驻扎琅■〈王乔〉、十一营驻扎凤山，兼造旗后炮台，专顾南路；倘北路有警，即须移罗大春开山之勇，以为防海之师。虽不敢于饷需奇绌之余，率尔议加；亦断不敢怀希图苟安之心，率尔议减。至额兵之数不为不多，然七千余人不得一人之用；竭朝廷之巨帑，炙商旅之陋规，只供迎送饰观，外此不自知所司何事？前者招洋教习数人、汉教习二十余人，取各营所挑精兵，教之洋枪阵法，未见成效，徒滋怨声；容再察看数月，而后若仍毫无起色，只得奏请裁撤，以节饷需。
　　其全台事宜应如何布置，臣葆桢已于十一月十五日具疏上陈；谨俟奉到批谕，再行钦遵办理。是否有当？谨合词缮摺附驿六百里驰奏。伏乞皇上圣监，训示施行。谨奏。
　　●覆议海洋水师片（同日）
　　再，臣等承准总理衙门咨称：本衙门议覆丁日昌海洋水师一摺，奉朱批依议，钦此；并抄原奏清单到臣。查丁日昌熟悉洋情，迥非臣等所及；所议修筑炮台、选择干员、联三洋以练兵、分三局以制器，似均允当而可行。而第一条兵船之式与第三条陆兵之饷，臣等稍有疑虑。实事求是，不厌审详；敢竭管蠡之愚，以备刍荛之采。
　　原议称海上争衡，百号之艇船不敌一号之大兵轮船；诚确论也。第装炮至四十余位，装兵至六、七百人，其啮水之深可想，则修理之厂不可以不豫筹。船分上下层皆列炮眼，危楼俛瞰，气象万千；然安炮之处多，则受敌炮之处亦多，且下层演放数炮后，烟涨舱中，咫尺不相见，临敌不无少有窒碍。似当取外洋大兵轮船之新式者参之，可以详究其用之利钝。至木轮船足以辅铁甲船，仍不足以御铁甲船，则铁甲船终不能不办也。
　　原议称精练陆兵，每人月给十元；此固倡勇敢之一道。顾国家立法，宜求其可继。淮、楚各军月饷均四两二钱，魁桀者未尝不趋之若骛；但能予以极精之器，练以命中之技，精熟乎步伐止齐之节，不患不为劲旅。至陷阵摧锋所以鼓舞奋兴之者，有不测之勳赏在。倘为一时招徕之计，取快目前；淮、楚各军，其何以处之？
　　以上二条，臣等心所未安，不敢蓄疑。谨合词附片上陈，伏乞皇上圣监训示。谨奏。
　　●请建明延平王祠摺（同日）
　　奏为明季遗臣、台阳初祖，生而忠正、殁而英灵，恳予赐谥建祠，以顺舆情、以明大义事。
　　本年十一月二十五日，据台湾府进士杨士芳等禀称：窃维有功德于民则祀，能正直而壹者神。明末延平郡王赐姓郑成功者，福建泉州府南安县人；少服儒冠，长遭国恤，感时仗节，移孝作忠。顾寰宇难容洛邑之顽民，向沧溟独辟田横之别岛；奉故主正朔，垦荒裔山川。传至子孙，纳土内属。维我国家宥过录忠，载在史宬；厥后阴阳水旱之沴，时闻吁嗟祈祷之声，肸蠁所通，神应如答；而民间私祭仅附丛祠，身后易名未邀盛典，望古遥集，众心缺然！可否据情奏请，将明故藩郑成功准予追谥、建祠，列之祀典等因；并据台湾道夏献纶、台湾府知府周懋琦等议详前来。臣等伏思郑成功丁无可如何之厄运，抱得未曾有之孤忠，虽烦盛世之斧斨，足砭千秋之顽懦；伏读康熙三十九年圣祖仁皇帝诏曰：朱成功系明室遗臣，非朕之乱臣贼子，敕遣官护送成功及子经两柩归葬南安，置守塚建祠祀之。圣人之言，久垂定论。惟祠在南安，而台郡未蒙敕建；遗灵莫妥，民望徒殷。至于赐谥褒忠，我朝恢廓之规，远轶隆古：如瞿式耜、张同敞等，俱以殉明捐躯谥之「忠宣」、「忠烈」。成功所处，尤为其难；较之瞿、张，奚啻伯仲。合无仰恳天恩，准予追谥；并于台郡敕建专祠，俾台民知忠义之大可为，虽胜国亦华衮之所必及。于励风俗、正人心之道，或有裨于万一。臣等愚昧之见，是否有当？理合恭摺具奏，伏乞皇上圣监，敕部核覆施行。
　　再，此摺系臣葆桢主稿，合并声明。谨奏。
　　●请加封嘉义城隍神摺（同日）
　　奏为庙神灵显迭着，吁恳敕加封号，以顺舆情；恭摺仰祈圣监事。
　　窃据前署嘉义县、现任台湾县知县白鸾卿详称：嘉义县旧祀城隍尊神，祷雨祈晴，久昭灵应：其最著者同治元年彰化戴逆倡乱，围扑嘉城，绅士等恭请神位于城楼，虔诚吁祷，五月十一夜，地忽大震，雉堞倾颓而城垣无恙，兵民得以保全，咸称神佑；九月间，戴逆复扑嘉城，众心惊慌，告庙敬占休咎，蒙神默示平安，人心遂定，兵民竭力誓守，复保危城：此皆该令署事任内所目击者。兹据绅民陈熙年等佥禀前来，伏恳奏请敕加封号，以答垂庥等因；并经台湾道夏献纶核详无异。臣等伏查庙祀正神，实能御灾扞患，有功于民，例得请加封号；今嘉义县城隍神保护城池，迭着灵应，洵为功在生民，允宜上邀褒宠。合无仰恳天恩俯准，敕加封号，以顺舆情，而昭灵贶。恭摺具陈，伏乞皇上圣监训示。
　　再，此摺系臣葆桢主稿，合并声明。谨奏。
　　●补请义民潘缔等恤典片（同日）
　　再，据前署嘉义县、现任台湾县知县白鸾卿详据嘉义县绅士陈熙年等称：同治元年彰化戴逆之乱，全台震动，嘉邑两次被围，历时八月，援穷粮尽，官民誓以死守；时有义民潘缔等四十四名力战捐躯，殊堪悯恻，请建义民祠以慰忠魂等因；当即饬道查覆。据详：同治元年彰化之乱，所有防剿、打仗阵亡之文武员弁潘恭赞、林廷翰、王鹤康、林上达并义民潘缔等，业经前道丁曰健开单具奏请恤；五年八月十九日奉旨：潘恭赞等均着交部分别从优议恤；单并发。钦此。伏查阵亡文武员弁及兵丁义民人等，例准入祀昭忠祠。嘉邑未有祠宇，毅魄无依；合无仰恳天恩饬准建祠以祀潘恭赞等，并将阵亡之义民潘缔等从祀；春秋致祭，以慰忠魂。臣等覆核无异，理合附片陈明，伏乞皇上圣监，训示遵行。谨奏。
　　●请奖开山首先出力人员摺（同日）
　　奏为开山渐着成效，拟将首先出力人员择尤请奖，以资观感；恭摺驰陈，仰祈圣监事。
　　窃维此次台事之兴，转饷重洋，劳师千里，而抚局旋定，异类输诚，此盖我国家怀柔之德，格顽服远；在事文武，何得言功。惟抚番辟路，深入穷荒，披斩荆棘，冲犯瘅疠，通从古以来未开之途，蹈六合以内绝奇之险，其劳瘁艰苦过于军营；而当军务吃紧之时，或深入刺探敌情、或孤军镇遏敌冲，或能联络民心、或能擒获匪首，均属着有微劳，未忍湮没；非择优请奖，无以鼓励人心。
　　查福建陆路提督罗大春，到台以来，即赴北路调集各军，深入荒陬，由苏澳至歧莱，计开路二百余里，收抚番族，恩威咸宜。该提督系奉旨革职留任之员，不避艰险，成绩昭彰；可否请旨开复革职留任处分，交部从优议叙？署台防同知袁闻柝，首率一旅，随山凿石，曲达卑南，草宿半年，纡途百折，舆病冒险，番族输诚；可否请补缺后仍留福建，以知府尽先补用，先换顶戴？参将衔、浙江温州右营游击王开俊，外患方张，息当前敌，操纵得法，胆识过人，现移营风港一带，抚绥番社，以通后山，均能不辞劳苦；拟请以参将仍留闽浙尽先补用，并赏加副将衔。试用县丞周有基，久驻琅■〈王乔〉，侦探军情，纤悉必闻，始终不懈，豫消衅隙，固结人心；拟请以知县留闽尽先补用。同知衔、署彰化县知县朱乾隆，勤于听断，奋发有为，此次弋获著名匪首陈心妇仔，克除民害；拟请补缺后以同知直隶州知州，留闽尽先补用。水师尽先副将唐守赞，带勇深入，突擒首犯陈心妇仔；拟请补缺后以总兵尽先陞用。提督衔、降二级调用记名总兵曾元福，督办台南一带乡团，倡率大义，联络民心，俾臻深固；拟请开复原官，免缴捐复银两。其余出力各员弁，可否容臣择优开单请奖之处，出自天恩。谨合词恭摺具陈，伏乞皇上圣监，训示遵行。
　　再，此摺系臣葆桢主稿，合并声明。谨奏。
　　●请奖提督唐定奎片（同日）
　　再，记名提督唐定奎，统领铭、武等军十三营到台，布置周密，纪律严明，全台人心为之一定。七、八月间，凤山等处，时疫流行，营中士多物故；该提督拊循备至，兵气不衰。现一面分营扼扎琅■〈王乔〉、东港，一面规筑旗后炮垒，以固海防，躬督工程，俾臻妥善，均属调度有方。惟该提督系一品领兵大员，如何奖叙，臣等未敢擅拟。其应否锡以章服之殊荣，抑颁以内廷之珍异，出自天恩。谨会同大学士直隶总督臣李鸿章附片陈明，伏乞皇上圣监训示。谨奏。
　　●请奖洋将博郎等片（同日）
　　再，前当台防吃紧，总兵衔、洋将博郎随同潘霨教练安抚军数月，不辞劳瘁；洋将哥嘉管驾「凌风」轮船驻扎澎湖，教练各轮船水师，始终不懈；洋人都布阿在台郡教习陆营洋枪队，操练认真。今防务稍松，洋将博郎已赴旗后税务司之任，哥嘉、都布阿仍归总税务司赫德处当差。巨等未忍没其微劳，合无仰恳天恩，饬下总理衙门分别议叙，以资鼓励。可否之处？伏乞皇上圣监训示。谨奏。
　　●请琅■〈王乔〉筑城设官摺（同治十三年十二月二十三日）
　　奏为履勘琅■〈王乔〉形势，拟即筑城设官，以镇民番而消窥伺；恭摺驰陈，仰祈圣监事。
　　窃臣等于本年十二月初五日将台地招垦开禁情形，奏明在案。臣葆桢前患咳逆，调治稍愈，遂于十三日带同台湾府知府周懋琦、前署台湾镇曾元福由郡登程；十四日，抵凤山。阅淮军城西八营、城东三营：结构精严，上垛下濠，周方四角，突起炮垒，分哨扼守，外了旷如，内平砥若，屹然伟观。入营接见统领、营官，各加奖勖；并躬奠其病殁将士之坟而去。十五日南行，宿东港；十六日，宿枋藔。地本瘠壤，道光间，有凤山令曹瑾者开水圳以通泉脉，遂为膏腴；至今民食其利。时已残冬，麦穗秧针，黄绿相间，则内地四月间景象也。该处尚为凤山壤则之区；过此以往，则皆番社，居民寥寥矣。十七日，过刺桐脚。乡民泣诉，先后为狮头社番戕者五人；而王开俊营长夫过者，番疑为民，亦毙其二。论起衅之根，番直而民曲；及其仇杀，断难纵番以殃民；且营夫又何罪也。夕宿风港，适王开俊移营至。臣葆桢即令派汛弁郭占鳌至社，饬交凶犯惩办；如敢违抗，则不能不示以威。风港倭营俱在，四无墙壁，草屋数十，高仅及肩；王开俊嫌其散不可守，拟合扎而加墙濠焉。
　　十八日，抵琅■〈王乔〉，宿车城，为前大学士福康安征林爽文驻兵之处。接见夏献纶、刘璈，知已勘定车城南十五里之猴洞，可为县治；臣葆桢亲往履勘，所见相同。盖自枋南藔至琅■〈王乔〉，民居俱背山面海，外无屏障；至猴洞，忽山势迥环，其主山由左迤趋海岸；而右中廓平埔，周可二十余里，似为全台收局。从海上望之，一山横隔，虽有巨炮，力无所施；建城无逾于此。
　　刘璈素习堪舆家言，经画审详；现令专办筑城、建邑诸事。惟该处不产巨杉，且无陶瓦，屋材、砖甓必须内地转运而来，匠石亦宜远致；城地所用，已垦成田，不能不给价以恤贫户，未免繁费。惟有嘱委员等核实估计，不得虚糜。县名，谨拟曰「恒春」可；否之处，伏候钦定！如蒙允准，拟先设知县一员审理词讼，俾民番有所凭依：畀界之亲勇一旗，以资号召。其余武员、学官、佐贰且置为缓图，以一事权，而节糜费。
　　车城外西南地曰后湾者，倭人旧营之址也；滨海当风，水泉又恶。当时彼旅居之，病亡相继，且船上炮弹可及，故淮军之至，弃而不处：一营扎车城附近，以卫民居；一营扎统领埔，以扼牡丹各社出入之道，淮勇与番众均属相安。惟倭人旧营虽系系草屋，然交收后不数月，今无一存，或云火焚、或云风坏，四顾荡然；现已饬查实在情形禀覆。
　　当臣葆桢自猴洞回车城时，适洋将博郎、哥嘉、吉德、韩德喜等四人到车城，据称赫德嘱于龟仔角左边创建灯楼；随饬周懋琦与之同往相度，俟归后定议。
　　臣葆桢遂同夏献纶、刘璈等于二十日坐轮船归郡。辰下岁暮，暂且缓工；开春刘璈当赴琅■〈王乔〉督办营建诸务，夏献纶当赴中路主办开山事宜。
　　臣葆桢思船政絫年动费数百万，方饬办报销，又为台事所阁；乘此稍旷之时，拟于本月二十四日由轮船内渡，勾稽大数、具奏事毕，再至台湾续行经理。
　　兹先将履勘琅■〈王乔〉、择地建城各情由，合词恭摺由轮船赴沪，交上海县付驿六百里驰奏。伏乞皇上圣监，训示遵行。
　　再，此摺系臣葆桢主稿，合并声明。谨奏。
　　●淮军员弁请恤片（光绪元年正月三十日）
　　再，臣等于同治十三年十二月初一日，以铭、武等军员弁勇丁田晋阶等在台病故，恳恩赐建祠；十二月二十一日奉旨：田晋阶等均着照军营立功后病故例议恤，余依议；该部知道等因，钦此。伏读之下，仰见圣慈高厚，感激靡涯。本年正月十九日，又准统领铭、武等军提督唐定奎文称：该军自去年十月二十三日起至十一月底止，计病殁之文武员弁，又有知府衔补用同知甘肃候补通判黄日新、花翎五品衔分省补用盐知事朱秉钧、理问衔东河试用主簿顾乃璸、蓝翎选用从九品李廷干、花翎参将衔两江补用游击王得功、花翎尽先补用都司张得发、花翎都司翁大鹏、吴镇华、尽先守备刘振乐、蓝翎千总刘永胜、蓝翎把总唐得高等凡十一人，外勇夫二百五十三名，或因积劳伤发、或因感受瘴疠，先后物故，与田晋阶等情事相同；另有候补内阁中书林齐韶，于去年秋间随镇臣张其光驻营南路，防海开山，积劳病故：均堪悯恻。可否再恳天恩，饬部俱照军营立功后病故例赐恤；其淮军员弁勇丁仍附葬、附祠，以慰忠魂。谨会同大学士一等伯直隶总督臣李鸿章附片陈明，伏乞皇太后、皇上圣监，训示遵行。谨奏。
　　●商办狮头社番摺（光绪元年二月十七日）
　　奏为恭报微臣葆桢抵台日期，并将商办狮头社番情形，恭摺驰陈，仰祈圣监事。
　　窃臣等于本年正月二十七日奉上谕：沈葆桢等奏「履勘琅■〈王乔〉形势拟建城设官」一摺，即着照所议行。该大臣等即饬令委员将筑城建邑等事，实力筹办；其余未尽事宜，并着随时具奏。沈葆桢现在回省，着将船政应办各事迅速料理，即前往台郡督饬该地方官将抚番开山事务，通筹全局，悉心经理，以副委任。刺桐脚庄民被生番戕害一案，着即妥为办结等因，钦此。正月间，臣葆桢甫将船政销案勾稽就绪；旋闻狮头社番抗不交凶，且敢公然戕勇伤官，拟刻期渡台，业经奏明在案。
　　二月之初，将后膛洋枪等件陆续盘运登舟，候解到台饷，分给洋将日意格西行采办，臣葆桢即于初十日发虎门，十二日抵澎湖。登岸履勘副将吴奇勳所修炮台工程，颇知力求坚实；惟穷岛荒陬，木料难致，尚未竣工。
　　十三日午后，抵安平。接见地方官，知王开俊失利之后，内外狮头等社常结连党羽，在刺桐脚沿海一带伏路伺杀；风港、枋藔各处道路为之不通。夏献纶函商淮军总统唐定奎，委副将王福禄接带王开俊原营、刘璈率总兵朱名登一营并镇海中营两哨驰赴风港；唐定奎派提督王德成、周志本、张光亮先带七营分扎枋藔、南势湖、枋山等处；随于本月初四日亲统四营扼扎刺桐脚，以当其冲。据报：凶番昼则伏于莽中狙击行人，夜则燎于山巅诱我出队。军民夫役零星行走者，往往为所伺杀。唐定奎议：以该番恃密箐深林为藏身之固，我进彼隐，我退彼见，与中原之剿发、捻迥不相同。欲歼豺狼，必翦荆棘，各营添募土人帮同勇夫随山刊木，务绝根株；并细访附近奸民有接济盐米火药者，按以军法。所筹，深合机宜。窃思臣葆桢奉命巡台，意在抚安番社；今易抚为剿，甚非所以仰体朝廷仁爱之心。第狮头社番前年伺杀委员王文棨勇夫，当时恐波及无辜，未经切实惩办；乃闻日本兵退，遂欲焚灭庄民。晓谕频仍，抗顽益甚，恶言四布，谓不屠不休。各庄妇孺环吁营门，致王开俊不及会商，孤军深入，遂勾结龟纹等十八社阻险潜踪，殒我良将；而琅■〈王乔〉各社早经帖服者，亦因之观望而有异心。若非震以天威，不特内患迭乘，外侮且因而狎至。臣等檄饬各营悉听唐定奎调度，俟榛莽廓清后，按隘设碉，步步为营，层层逼入；痛惩一、二社，诸社自当慑服输诚，从而抚之，以为一劳永逸之计：固不敢养痈以贻患，亦不敢嗜杀以贪功。其原驻琅■〈王乔〉之淮军、原驻昆仑坳之粤军，仍照常坚扎，以镇民番。至于中路、北路各处尚称安谧，一切情形当更陆续奏闻。
　　愚昧之见，是否有当？谨先将商办事宜，合词恭摺由轮船赴沪付驿六百里驰陈。伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●游击王开俊请恤片（同日）
　　再，管带福靖左营、温州右营游击王开俊，本年正月初八日以入剿狮头社番，遇伏阵亡；所有情形，经臣等奏明在案。该游击任事勇往，血性过人，久历戎行，勳绩卓着。上年剿办彰化土匪，甚为出力；台事方殷之时，尤能密筹布置，深合机宜。此次以凶番迭扰居民，奋不顾身，虽深入捐躯，而所诛番目、番众亦复不少。忠骸至今尚未寻获，闻者无不恻然。上年经臣等会摺奏保，以参将尽先补用，并加副将衔。合无仰恳天恩，将浙江温州右营游击王开俊照副将例从优议恤，并请加恩予谥，于台南准建专祠；其随同阵亡之哨长花翎都司衔尽先守备周占魁、蓝翎尽先守备杨举秀、尽先千总杨占魁及勇丁九十三名，并恳交部从优议恤附祀，以慰忠魂。谨附片陈明，伏乞圣监训示。谨奏。
　　●请调段起充营务处片（同日）
　　再，据营务处浙江候补道刘璈禀称：该员于本年二月初一日在风港营次接到家信，知父品章于同治十三年十二月二十日在湖南临湘县本籍病故，恳请奔丧回籍守制等因；该员例应丁忧，情词迫切，虽抚番开路诸务倥偬，未忍违其所请，随即给咨，俾星驰旋里，劝令营葬一毕，仍即到台素服从事。惟所遗营务处，未便久悬；查有在籍布政使衔前江西督粮道段起，系湖南清泉县人；该员洁己爱民，晓畅军事，与臣葆桢共职日久；合无仰恳天恩，饬下湖南巡抚调令刻日来台，用资臂助。段起未到之前，一切营务交台湾道夏献纶兼理。谨合词附片声明，伏乞圣监，训示遵行。谨奏。
　　●报明南路剿番情形摺（光绪元年三月十三日）
　　奏为南路剿番，分途拔木通道，翻山逼巢；恭摺驰陈，仰祈圣监事。
　　窃臣等于本年二月十七日，业将商办狮头社番情形奏明在案。兹迭据总统淮军提督唐定奎禀，称狮头等社凶番，前虽经各军连营进扎，将海边树木斫清，而近山仍可藏匿，狙击无已。
　　二月十二日前营之勇差往枋寮者九人，途遇生番数十，被杀者七、受伤者二；连日福靖左营之勇被杀者五、南势湖之勇被杀者一：含沙射影，防不胜防。唐定奎招土勇千余人为乡导，督饬各军将山腰污莱概行翦薙，自南势湖起至刺桐脚止，开路计宽三十余丈、直三千余丈；该番无莽可伏，沿途一清。随获狮头社奸谍林进春一名，讯明枭示。
　　当唐定奎之初至也，先于十八社中访出同恶之番社曰内龟纹、曰外龟纹、曰内狮头、曰外狮头、曰竹坑、曰阿栽米息、曰中心仑、曰吗梨吧、曰草山、曰干仔、曰阿养益、曰中汶、凡十有二社，地皆毘连；因定进剿之路：一出刺桐脚、一出南势湖。
　　十四日，该番等竟敢先由刺桐脚迤北，要劫出哨淮军；格斗移时，枪毙凶番二人，夺获器械数件，方各兽散。
　　二十日，中军提督周志本、副营提督章高元亲自入山探路，见山洼茅屋数间，料有藏伏；施火箭射之，果有生番百余突出喊抗，我军绕山而归。其地盖外狮头社之卡也。
　　二十二日，周志本督队由南势湖探路鱼贯而入，约行数里，左岩右溪，鸟道一线，侧足乃通。正警备间，生番约有五百余人突起迎击，枪子雨坠。周志本执蟊先登，士卒攀缘而上，顶踵相摩；凶党死拒益力，鏖战两时，始骇而奔。我军乘胜急攻，连破其五卡，直捣草山社，克之；弱息、辎重早已迁匿，焚其草藔百区。败番等分两路奔窜，凭高下瞰；数十武外，犹虎视眈眈也。拟即筑垒其地，以山无汲道，整队而还。是役，计阵斩悍番十余名、枪毙百余名、夺获器械百余件。我军亦阵亡铭中副营左哨官游击束维清一员、正勇三名，枪伤铭中前营左哨官副将杨春泰一员、正勇二十余名，乡导千总郭占鳌亦右手受伤。
　　唐定奎于山麓廓清之后，旋亲督部伍由刺桐脚循溪右偏而进，三里许至竹坑山口，察勘形势，可以安营；惟荆榛满目，急须芟薙。三月初三日，派武毅右军右营管带宋先聘屯之，调集亲、正、左等三营帮筑壁垒。
　　布置就绪，唐定奎仍循溪右而进。数日之中，又清山三里有奇，遂至竹坑山下；地势迥旋，为竹坑、狮头往来必由之道。
　　初八日，复调集亲、正等营助筑营垒，派武毅左军右营管带何迪华驻之；唐定奎仍督将士前行伐木，绕至竹坑山之后；其地曰竹坑埔。该处距刺桐脚十里，溪广山高；竹坑社在其东南，阿栽米息、中心仑在其正东，内外狮头社皆在溪北，实为形胜之区。仍饬亲、正等营协筑壁垒，令左军左营管带陈有元扼之。现入山虽深，逐节廓清，连环进扎，俟攻克险砦，即分兵久占；建瓴之势既成，破竹之功可待。
　　南势湖一路山溪更险，亦已开通三里有奇。该处系往狮头社要隘，可以安营；惟其地石少土松，囊土成之乃得结实。已派管带铭字中军左营梁善明驻之。余仍步步翦除，相机前进，批亢捣虚，以收全胜之效。
　　现在抗违者知技无可恃，渐生其惕息之心；附和者知法在必惩，潜消其勾结之术。虽披荆斩棘，将士劳苦迥异寻常，较诸冒险图功，糜血肉之躯以侥幸于一胜者，又不当以彼易此。攻心为上，多杀何为！此臣葆桢与唐定奎往返熟商，不敢以稍延时日为惮也。
　　至恒春建治事，宜俟剿务稍松，即行举办。其衙署一切，业绘图贴说。由内地购材绳削，俟工竣转运至台，以节运费，而免旷工。
　　兹先将淮军近日开路入山进迫番社情形，合词恭摺由轮船到沪，交上海县发驿六百里驰奏。伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●北路中路开山情形摺（同日）
　　奏为北路开山已抵吴全城，中路开山已抵茅埔；谨将两路近日情形，恭摺驰陈，仰祈圣监事。
　　窃臣等于同治十三年十二月初一日，业将北路开山情形奏明在案。兹迭准提臣罗大春咨函，称北路大南澳生番，自经黄朋厚、冯安国等惩办之后，上年十二月初九、十三等日斗史武达、斗史麻达简、斗史实纪律、斗史么、哥老辉等五社番目各带番丁百余人叩营乞抚，经冯安国等分别诫饬、赏犒遣归，番情遂颇安谧。本年正月初五日，罗大春由苏澳率队起程，初九日始抵新城。初十、十二等日，履勘三层城、尤仔丹溪、马邻溪、鲤浪港，旁绕加礼宛番、南势番，直抵花莲港之北而止。据陈形势：自苏澳起至花莲港之北止，计途二百里，中界得其黎。得其黎以北百四十里，山道崎岖，沙洲间之。大浊水、大小清水一带，峭壁插云，陡趾浸海，怒涛上击，眩目惊心；军行束马扪壁，蹜蹜而过，尤称险绝。得其黎以南六十里，则皆平地，背山面海。如悉垦种，无非良田；奈地旷人稀，新城汉民仅三十余户耳，外尽番社也。自大浊水起至三层城止，依山之番统名曰大鲁阁。其口社曰九宛、曰实仔眼、曰龟■〈口女〉、曰■〈口女〉沙、曰符吻、曰仑顶、曰实空、曰实仔八眼，凡八社；凭高恃险，野性靡常。歧莱平埔之番，居鲤浪港之北者曰加礼宛、曰竹仔林、曰武暖、曰七结仔、曰谈仔秉、曰瑶歌，凡六社，统名曰加礼宛社；其性畏强欺弱。居鲤浪港之南者曰根老爷、曰饱干、曰薄薄、曰斗难、曰七脚川、曰理刘、曰脂屘屘等七社，统名曰南势番，男女共七千七百有四人；虽悉具结就抚，而薄薄、理刘二社皆既顺复贰者。除薄薄一社知煮盐、加礼宛一社颇耕种，余悉茹毛饮血之伦，叛服不常，时当防范。论他日建城之地，宜在歧莱。若新城、三层、马邻、鲤浪，不过营汛之区；尤必截大清水以南隶歧莱，截大清水以北隶大南澳，方足资控制也。自该提督躬率大队入新城添设碉堡，该番骤生疑虑，来营要求子药未经允给，遂呼聚悍党，昼则伏莽，夜则扑碉；节经各营奋击，时有斩获，稍息窥伺。丁勇等因之伤亡数十人。最狡者，正月二十四、二十五、二十六、二月初五、初六、初七、初八等日，大鲁阁番竟敢纠众数百，扑我新碉。弁勇一面力拒，一面兴筑。该提督亲督炮队驰援，番族伤亡颇多，始行败窜；我勇阵亡者亦二十五人。迭经惩创，番情稍定。拟自苏澳五里亭起、迄秀姑峦之鹊子埔止，计地三百四、五十里，区分五段，沿途建三十二碉；各派营哨屯之，俾一气联络。而以新到之宣义左营驻三层城，策应鹊子埔以北；宣义右营驻加礼宛，策应鹊子埔以南：此花莲港以北筹办之情形也。
　　花莲港以南为走秀姑峦之道，固木瓜番游猎之场也。登高一望，平沙无垠，茅苇盈丈，人迹不到。盖以该番凶恶不亚斗史诸社，故沃壤旷如。南北港道，阔及三十余丈。欲造正河木桥，左近苦无巨材；因先建支河木桥一道。军功陈辉煌业率所部结筏以济，直趋吴全城。该处离秀姑峦祗数十里，当时即有成广澳之番目、秀姑峦之通事来营乞抚。其中别有大吧笼社、吗哒唵社，皆附近强番，节经设法招抚，番目等各率耆老丁壮，由通事引至新城归化，各赏酒食而归。平埔之番，闻已尽此。平埔既附，以之专图高山，似事势较易：此花莲港以南筹办之情形也。
　　中路，原派前南澳镇总兵吴光亮带两营驻集集铺一带。随经臣等奏派台湾道夏献纶督理开山抚番诸事，嗣以遣探山路未回，未即动手；本年正月台南剿务方殷，刘璈丁忧回籍，夏献纶暂兼营务处，遂缓前往。兹迭据吴光亮禀称：自年底探路归报后，本年正月初九日起即率勇由林圯埔、社藔两路分开，至大坪顶合为一路；进而大水窟，进而顶城，计共开路七千八百三十五丈有奇。二月初七日，复由顶城开工，直抵凤凰山麓；跻半山、越平溪、经大坵田、跨扒不坑等处而入茅埔，计又开路三千七百七十五丈有奇：两处统计一万一千六百一十丈。凡建塘坊八所，沿途桥道、沟壑、木围、宿站俱渐兴修；分派兵勇，自集集街起至社寮、大水窟、大坵田、茅埔、南仔脚、蔓东埔各要隘已逐节配扎。又送到查抚、水里、审鹿等三十九社名册，计归化番丁、番口，凡七千二百九十二人。辰下方循途渐入，斩棘披荆以出秀姑峦之背；倘能因势开通，将与北路诸军联为一气：此又中路一带开山之情形也。
　　至卑南等处，自内埔以至大猫厘，张其光诸营分布其间；袁闻柝病痊后，业再驰往经理番情，尚称安帖。
　　台郡城工虽竣，而安平炮垒以砖石、巨材转运维艰，一时尚未蒇役；旗后炮台早已兴工，因淮军挑调入山，暂行缓办。理合陈明。
　　兹另将北路、中路开山及卑南各情形，合词恭摺，附驿驰奉。伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●请封苏澳海神摺（同日）
　　奏为海神助顺，吁恳敕加封号，专建庙宇，以答灵贶，而顺舆情；恭摺驰陈，仰祈圣监事。
　　窃本年三月初三日，准陆路提督罗大春咨称：噶玛兰属之苏澳，水势险急，风涌奔腾，向难停泊船只。去秋该提督驻扎该处，以水道粮运维艰，众心焦灼，因于八月二十三日为文虔祷海神蔝肸蠁孔昭，匝月之间，涌势顿减，附近突起沙洲隔成内港一道，百数十石之船得以檥棹，小轮船往来亦可停泊，举无冲击之虞，居民船户人等额手相庆，咸称神力。应请奏恳加封立庙，以答垂庥等因前来。臣等伏查江海正神，实能功德及民，例得奏请庙祀。令苏澳海神灵感潜孚，鸿流顺轨，俾帆樯稳便、士卒饱腾，功德昭彰，宜邀褒宠；合无仰恳天恩，准于苏澳建立海神庙一区，敕加封号，编入祀典，以答灵贶，而顺舆情。谨合词恭摺具陈，伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●报明台郡城工完竣片（同日）
　　再，台郡城垣，上年六月间暴风猛雨迭作，倒塌千有余丈，经臣等奏奉谕旨：着即饬令发款兴修，认真经理；务期修筑巩固，不准草率从事等因，钦此。八月间又因风雨坍塌数十丈，续奉谕旨：台郡城池，关系紧要，着督饬该地方官速行修葺，务期巩固等因，钦此。钦遵在案。
　　本年三月初三日，据台湾道夏献纶详称：查台郡城垣周围二千七百余丈、垛子三千九百六十八个，分设八门；上年内垣倾圯六百九十丈有奇、外垣倾圯五百八十四丈有奇、垛子一千一百二十二个、炮台八座、炮房三十一间尽行坍塌。经该道督饬台湾府周懋琦、台湾县白鸾卿勘明坍塌处所，分派委员、绅士赶紧修筑，所需工料银两即在海防经费项下动支；计自上年七月二十五日兴工，至上年十二月十五日将内外城垣、垛子、炮台、炮房、沟道均行修筑完竣。旋经该道会同镇臣张其光，履勘所修内外城垣用三合土舂筑坚实，垛子、炮台、炮房均各整齐；虽旧存者难保不复倾圯，而新修者可期一律完固矣。又台地向无军装火药局，上年办理防务购买洋炮、洋枪以及军火器械等项，必须慎为存储，方不虚糜；因于小东门内择出空地，委员同洋匠按照洋式起造火药局一所。于上年六月初三日兴工，凡筑内围墙五十六丈、外围墙一百零二丈、房屋三十三间、亭子二所以及照墙、栅栏，均于上年十一月三十日完竣。又于小西门官地建军装局一所，上年六月初四日兴工，凡筑围墙八十五丈五尺、建房屋四十二间，于上年十月十三日完竣。该道覆核俱属坚固，并无偷减工料。所有动用银两，应俟核明汇案造报等因前来；臣等理合附片陈明，伏乞圣监。谨奏。
　　●千总李长兴正法片（同日）
　　再，本年正月间，管带福靖左营游击王开俊进剿狮头社生番阵亡，臣等即饬台湾道夏献纶查明该营临阵弁勇有无先行溃逃情事，以便分别办理；业经奏明在案。二月二十九日，夏献纶详称：先据接带福靖营副将王福禄报称：当王开俊被围时，前哨正百长游击李玉贵、左哨正百长千总李长兴未能策应，咎无可辞；应先去百长，留营听候查办等因。旋又禀称：二月十三日，李长兴等俱求给假，该副将以应候查办不准，讵李长兴竟于十六夜潜逃；派弁追至东港拏获到郡，经夏献纶亲自提讯。缘正月初八日，王开俊亲督中、右、后三哨由狮头山而进，令李玉贵、李长兴督前、左两哨由南势湖而进，约至狮头社合队；迨王开俊为生番围困，哨官周占魁、杨占魁、杨举秀俱已阵亡，张玉祥身亦受伤，而李长兴、李玉贵两哨不能前进合队，致王开俊以孤军力战捐躯。李玉贵、李长兴等身为哨长，分道进兵，力图援应，是其专责；虽据供众寡不敌，因而挫退，并非先行溃逃，究属怯懦无能，有干军律。李长兴不候查办，私自离营，情节尤重；请示分别惩办等因前来。臣等于三月初二日，先将千总李长兴按军法示众；游击李玉贵应请旨革职，不准投效军营，以为畏葸者戒。谨附片驰陈，伏乞圣监训示。谨奏。
　　●台北员弁请恤片（同日）
　　再，准提臣罗大春咨称：前营外委陈维礼，于本年二月初六日带勇护解饷银，由苏澳前赴新城，行至石公岭下之小石洞，饷银业已过岭，该外委督勇丁押后，突遇生番百余蜂拥截杀，该外委率勇力战；移时，奈众寡不敌，阵亡勇丁五名，犹奋勇突围，力竭被杀。嗣碉勇闻声救护，余兵得脱，饷银幸亦保全。该外委于去夏随军渡台，旋回泉募勇，委带绥远左营左哨；兹因解饷中伏，血战捐躯，殊堪悼惜！又尽先补用副将李东来，管带福锐左营左哨，去夏随军来台，驻扎苏澳；委赴淡、彰募勇，力疾从公，于上年八月十五日在石碇途次病故。又尽先补用守备时荣贵，管带福锐左营前哨，驻扎新城，感受瘴疠，于本年正月十七日在营病故：可否奏恳赐恤等因。又准文称：该提臣驻台所部兵勇，或临阵捐躯、或入伏遇害、或积劳成疾、或遭风陨身，自十三年七月起至元年二月底止，计阵亡、伤故、病故兵勇九十六名、遭风淹没勇丁三十二名，可否奏恳俟后山建城设官后，准予附祀昭忠祠等因。并据送册前来，经臣等覆核无异。伏查陈维礼等三员，戎行宣力，奋勇无前，先后阵亡病故，情均可悯！合无吁恳天恩逾格，饬部将外委陈维礼照把总阵亡例从优议恤，副将李东来、守备时荣贵各以原官照军营立功后病故例议恤；其兵勇一百二十八名，均恳准予附祀昭忠祠，俾得分歆享祀，以慰忠魂。谨合词附片陈明，伏乞圣监，训示遵行。谨奏。
　　●淮军攻破内外狮头社摺（光绪元年四月二十三日）
　　奏为南路剿番，先后攻破竹坑、本武并内外狮头等社；恭摺驰陈，仰祈圣监事。
　　窃臣等于本年三月十三日业将淮军分途拔木通道、翻山逼巢情形，奏明在案。兹复迭据总统淮军提督唐定奎报称：各营自扎竹坑埔后，即将山麓榛莽一律廓清。三月十七日拟进攻竹坑社，料该番必有埋伏，豫派统带武毅左军提督张光亮出竹坑山前为中路；管带左军左营游击陈有元、管带左军右营游击何迪华、管带右军右营副将宋先聘由左右两路，各路步步哨探，攀缘登山；又以管带武毅亲兵副营总兵章高元、营务处候补知府田勤生绕由竹坑山后进■〈扌府〉其背，以绝外援。张光亮等行入箐丛，伏贼突起，我军用连珠阵法且战且进，击伤凶番十数名，将士乘胜捣巢，该番舍穴而走；抄出鸱芋数千筋、枪矢刀斧数百件；内有髑髅十余颗，非捐躯之士卒，即被难之人民，挥泪瘗之。其社正据竹坑山巅，东望阿栽米息、中心仑，南瞰枫港、刺桐脚，俱朗若列眉，诚形胜要区也；因饬陈有元分一哨扼之。特其社下距竹坑埔尚七里，中隔重山，虑仓卒之际，声息骤难相闻；又饬何迪华分一哨踞其适中之山以联络之。自入山来，步步为营，非惟砖石无所取资，即版筑万难咄嗟立办；因购麻袋数万挈之以趋，遇敌则攻，得险即守；就地囊土立壁，不日而成，番族望之气夺。
　　竹坑布置就绪，仍督将士循大龟纹溪向内外狮头等社开路。该番登高了望，百十成群。二十三日章高元带队前击，枪伤悍番十数名，夺其红旗而归。二十五日正在伐木，突有凶番二百余人蜂拥截路，经张光亮、章高元麾队迎战，鏖斗逾时，阵斩十数名、枪伤十数名而散；我军乘胜入砦，焚其草寮五、六十区。询诸土人，盖龟纹所属之本武社也。二十七日，章高元率亲副营筑垒于溪左之大桥头，并分哨山顶，仍饬合力翦辟草莱，以为进取之计。其南势湖一路，累经提督王德成、周志本等沿途开通，每日凶番四、五百人挠我进路，互有杀伤，焚其沿山草寮百余所，该番坚筑石台为久踞计。二十七日，管带武毅右军左营总兵余光德进扎衡山。此三月望后，攻克竹坑、本武等社并两路进扎之情形也。
　　四月之初，唐定奎亲登绝顶，见内狮头社正面悬崖如削，无径可通；仍饬各营循龟纹溪翦辟而进，思取势以捣其后。至初三日，又廓清三里有余。张光亮正觅路上山，相度营地，忽凶番二、三百人突起莽中，隘地相逢，短兵奋击。鏖战两时许，悍番扶伤数十遁入密箐；左军正营帮带副将马加银、左军左营哨官游击张贤扶均受枪伤，勇丁亦受伤六名。初四日，宋先聘营其山巅，龟纹社之接济梗矣。南势湖一路，又派中军前营副将刘朝林营于狮头山背，去外狮头社仅二里。访闻大甘仔力、周式滥等社皆萃居外狮头社，垒石墙、插鹿角、建望台、树哨旗以守；我军叠次阵斩悍番二十余名、轰伤百余名，而兵勇阵亡受伤者亦十数名，将士愤极，勇气弥厉，各思灭此朝食。而兼旬不雨，酷热有如内地之六月，张光亮、王德成、章高元感受岚瘴，病莫能兴；张光亮以十四日殁于营次，知府田勤生代领其众。唐定奎登山察看形势：见生番于各山稍平之处，亦自伐木通路；盖知官军清道而后行，故掘阱乎其中，置伏于其旁，去荆棘以诱我也。十五日，唐定奎面授各统带机宜。十六日子时，蓐食衔枚而进剿内狮头社者，唐定奎自督亲兵正营为中路，陈有元率左军左营为左路，宋先聘率右军右营为右路，而以副将毕长和带亲兵副左营伏于山后，以断龟纹社救援之途，田勤生以左军正营继之，何迪华带左军右营扼山冈以断外狮头社往来之道。东方未白，中路之兵已过三卡，阒其无人；至第四卡，逆党呼啸迎拒，枪炮雨集。而陈有元、宋先聘已由左右逾岭，轶至山巅，卡番扰动，中路遂乘锐猛攻，连破坚卡，与左右合捣贼巢，该番依然负险死守。龟纹社凶番闻信，果以二百余人前来，遇伏而溃；毕长和、田勤生仍留哨设伏，另分兵由山后绕出，与中、左、右三路并力合围，自卯至已，贼砦始破。计斩悍番六、七十名；内一名名阿拉摆，龟纹社番酋之弟也。轰伤者二百余名、生擒小番二名、夺获枪刀三百余件。余番二百余人冲入深林，向龟纹社而窜；何迪华追抵风吹岭，始还。当时我军一面囊土筑营，一面搜查草寮。抄出福靖左营旗帜十余面、抬炮十杆、番枪百余杆、刀斧千余柄、火药百余斤、鸱芋数百石、发辫二十余条，焚其草寮二百余间；檄左军右营何迪华守之：此四月十六日攻克内狮头社之情形也。
　　剿外狮头社者，提督周志本暨副将刘朝林率中军前营鳌字营两哨为中路，提督梁善明带中军副、左两营为左路，总兵余光德带右军左营、提督姚天霖带右军正营两哨为右路，亦三路齐进。自卯至辰，连破五卡；已时，攻克外狮头社；斩毙悍番三十余名、轰伤百余名、夺获枪刀二百余件，余番二百余名向大甘仔力社奔逸。周志本派中军副营三哨营于山巅，一面搜查草寮，抄出刀斧、火药、鸱芋与内狮头社相埒、计毁其草寮一百余间。随于前后溪壑觅得白骸甚伙，千总郭占鳌指为王开俊及勇丁等捐躯之地。无贵无贱，同为枯骨，惨目伤心；购木匣殓之。其王开俊首级必为逆酋所藏，尚须细访下落：此同日攻克外狮头社之情形也。
　　阵亡淮军十二名、土勇一名、受伤者四十余名，都司彭寿长、钟玉镛均受伤，业已分别医治等因前来。臣等思狮头两社自外生成，戕我兵民、伤我良将；此次各军深入，用伸天讨而快人心，其主谋助恶各社果能悔罪输诚，缚献渠魁，以彰国典，臣等何敢不仰体朝廷好生之德，宽其胁从；倘顽梗如前，亦不敢畏难苟安，留遗孽以贻民患！
　　淮军历着伟绩如此，战事各将领并不以之自多，而披荆斩棘之劳、炎瘴毒雾之酷、蓦山越涧之奇险、含沙射影之难防，其艰苦更非血战中原者比。可否容臣等汇案择尤、请旨奖励之处，出自逾格天恩。除饬查明张光亮生平战功另行奏恳赐恤外，谨将先后剿克竹坑、本武及内外狮头各社情形，谨会同大学士直隶总督臣李鸿章合词恭摺，由轮船内渡发驿六百里驰奏。伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●装送王开俊忠骸片（同日）
　　正缮摺间，准唐定奎报称：本月二十日营务处知府田勤生带队巡山，派县丞李际泰同勇丁至内狮头社左近密箐中，见有首级络于竿杪，急为解悬，负回营次；经唐定奎饬曾随王开俊剿番之千总郭占鳌及其旧部兵勇等环列谛视，咸称确系前游击王开俊之首。计死难已逾百日，面目凛凛如生，莫不搏颡下泪，叹为鬼神呵护。即备木匣装送郡城，转交故员家属祗领归葬，以慰忠魂等因。谨附片陈明，伏乞圣监训示。谨奏。
　　●周维先等请恤片（同日）
　　再，准提臣罗大春咨称：管带福锐左营花翎补用副将周维先，于本年三月初一日病故新城。该副将历年出师楚、粤、江、皖，积功洊跻今职，选授贵州荔波营游击，未经赴任；同治十一年，带哨驻守厦门、十三年正月，随总兵戴德祥渡台，剿办台匪，奋勇获胜。当台事方殷，巡防凤山、东港等处，始终不懈。八月间拔队北来，招抚加礼宛、南势等十三社生番，开山凿路，首至歧莱。十二月，委带福锐左营，驻扎新城。实心任事，所向有功。讵积劳病殁，殊堪痛惜！陆提右营裁缺把总杨飞高，驻扎米仑港地方，于本年三月十七日在营病故。该把总自同治十三年募带壮丁深入番社，实力巡防。婴疾遽逝，殊堪悯恻！均请奏恳赐恤等因。又据台湾道夏献纶详称：六品衔候委训导蔡秉钺，前派营务处差遣；在枫港营次得病，于本年三月初一日身故。候补盐大使吴森林，前派办行营文案，旋调办南路淮军支应事务；于本年三月二十四日在差次病故。试用巡检阮经标，上年调台，委办凤山县属内埔转运局；于本年三月二十五日在差次病故。试用从九品章坤，上年七月间随夏献纶在苏澳行营差遣病故：以上四员，随营办事，均属出力；以感受瘴疠，相继身亡。可否汇案奏恳赐恤等因？臣等覆核无异。伏查花翎补用副将荔波营游击周维先，久着战功，积劳身殁，可否仰恳天恩逾格，准照副将军营立功后积劳病故例，从优议恤；把总杨飞高、候委训导蔡秉钺、候补盐大使吴森林、试用巡检阮经标、从九品章坤等五员，可否各以原官均照军营立功后病故例赐恤，以慰幽魂。谨合词附片陈明，伏乞圣监，训示遵行。谨奏。
　　●提督罗大春请假片（同日）
　　再，臣等迭准陆路提臣罗大春咨称：本提督自去秋力疾办理开山事务，未遑医治。本年五月入驻新城，时觉怔忡胸满，兼患疟痢，二月以后疟证增重。加以两胁疼痛，肝火上炎，呕吐痰血；医者以为焦劳过甚、致邪气未出，正气已亏。后山药饵缺如，无可调理。辰下神气愦乱，委顿不支。请即派员接办，以顾大局等语。臣等伏思台北开山抚疾，非所以上体朝廷爱惜人才之意！各无仰恳天恩，赏假两月，俾该提督出山安心调理番，经该提督刱建布置，井井有条，诚难骤易生手；又恐勉强从事，久病失调，渐成痼，得及早痊癒，以遂其报效之忱。第接办之员,一时台地实难其人。查有福宁镇总兵宋桂芳，精明稳练，奋发有为，堪胜其任；拟先调令来台，代罗大春经理一切事务。当否之处·伏乞圣监训示。谨奏。
　　●德兰等请赏宝星片（同日）
　　再，据日意格禀称：上年随防之「淩风」轮船大副美德兰、管轮飞得士，均悉心教练，着有微劳；请奖宝星，以示优异等因。可否仰恳天恩，将洋员美德兰、飞得士二名赏给三等宝星，以示鼓励之处？谨附片陈明，伏乞圣监训示。谨奏。
　　●番社就抚布置情形摺（光绪元年五月二十三日）
　　奏为台南胁从番社悔罪输诚，业已次第就抚；谨将布置情形，恭摺驰陈，仰祈圣监事。
　　窃臣等于本年四月二十三日，将先后攻破竹坑、本武并内外狮头等社情形，奏明在案。兹迭准总统准军提督唐定奎报称：各军攻克狮头等社后，仍分哨扼险，拔木通途，徐图进取。附近各社知负嵎不足恃，天讨不可逃；五月初九日，率芒社番目一名晋笏、一名姑益翼、一名沙贝、一名处雷、一名姑鳅、董的社番目名乌力烈、南片社番目名姑令、草山社番目一名土结、一名筲朗等率散番五十余人到营乞降。经该提督传译晓谕利害，愈共震慑，吁求收恤。当日均给衣履诸物，该番等各跪戴而归。十二日，枋山民人有程古六者，带至内龟纹社番目野艾、外龟纹社番目布阿里烟；又有射不力社番目郎阿郎者，带至中纹社番目龟■〈口六〉仔、周武滥社番目文阿蛋及散番等百余人款营乞降。该提督示约七条：曰遵薙发、曰编户口、曰交凶犯、曰禁仇杀、曰立总目、曰恳番地、曰设番塾；以龟纹社首野艾，向为诸社头人，拔充总社目统之，着照约遵行。所统番社如有杀人，即着总目交凶；如三年之内各社并无擅杀一人，即将总目从优给赏。其狮头社余孽，探悉窜伏何社；即由何社限交，不许藏匿。野艾及各番等均愿遵约。随将竹坑社更名曰永平社、本武社更名曰永福社、草山社更名曰永安社、内外狮头社更名曰内外永化社；胁从各社，均许自新。惟狮头社罪大恶极，漏网者不许复业。所有内外永化社，即着总社目另招屯垦，以昭炯戒。于枋寮地方先建番塾一区，令各社均送番童三数人，学语言文字，以达其情；习拜跪礼让，以柔其气。各番闻之，无不俯首帖服等因。适臣凯泰本月十一日由省东渡，十七日抵台；与臣葆桢公同参酌：伏思曩奉抚番之命，以狮头社之变，易抚为剿，实出于万不得已；幸天威所震，顽族归诚，敢不仰体生成，使之同托帡幪之下！惟狉獉之性，初就范围，不能不坚明约束，俾先受我羁勒，后乃可徐与渐摩。拟即如该提督所请，按条实力奉行。臣等愚昧之见，是否有当？祗候圣裁！谨合词恭摺，由轮船内渡发驿六百里驰奏。伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●北路中路情形片（同日）
　　再，台北一带迭经罗大春报称：自前队开抵吴全城，诸军遂拟一路联扎而入；无如该处初辟之区，丛莽积雾，天日蔽亏，一交夏令，疫气流行，兵勇染病甚众。三月十九、二十等日，据统带福靖、绥远各营旗都司周士得禀称：加礼宛之番唆动七脚川诸社，背其老番，乘我军病疫，各谋蠢动；经罗大春集各社通事穷诘实情，宣扬国家威德，切实晓谕，乃息异心。又见我军方汰遣病羸，添补精锐，戒备森严，愈形惕息。惟大浊水、得其黎、新城一带，凶番仍不时出没。四月初七、初八、初九、十二等日，生番或数十人、或百人伏途狙击，乘雨扑碉；经各路兵勇随时零星击毙，且有生擒者，勇丁亦阵亡十数名，以后尚觉安静：此花莲港以北之情形也。
　　花莲港之南，据周士得称：日来派千总吴金标、军功陈辉煌、外委陈升等沿途招抚：据吴金标译造木瓜等五社、大吧笼等二十社名册，陈陞译造吗哒唵等四社名册，通计二十有九社，共丁口一万七千七百一十九人。内惟木瓜五社狡悍异常，余较驯善：此花莲港以南之情形也。
　　中路一军，据吴光亮报称：自三月初九日起至四月初八日止，由茅埔越红魁头，经头社仔坪、过南仔脚蔓至合水止，统共开路四千六百八十丈，合计二十六里有奇，递建塘坊四座、茶亭二所、大小木围二座、公所二座、小营垒一座，以便往来。自四月初九日起至五月初八日止，大雨兼旬，工程稍滞。自合水起，历东埔社心、走霜山横排至东埔坑头止，共开三千七百九十丈，合计二十一里有奇，建塘坊三座、石桥两道、木栅、土围、公所、兵房均已随地建置。以后当再接续前进，复雇工从牛轀辘旁开一道，侧接茅埔，以便分达埔里、集集、社寮、南投各处，使商旅时通。
　　卑南一带，署台防同知袁闻柝，现方招集屯丁建筑碉堡，为经久之计。内埔、崑仑坳、诸也葛等处，镇臣张其光仍驻营弹压，地方均称安谧。
　　谨再合词附片陈明，伏乞圣监训示。谨奏。
　　●搜获布袋嘴土匪正法片（同日）
　　再，据台湾镇张其光、台湾道夏献纶禀称：嘉义县属之三条仑、布袋嘴一带滨海地方，私枭充斥，时有抢劫情事。本年四月间，风闻布袋嘴之新厝庄有匪徒聚集，当饬都司沈国先带兵往捕，竟敢抗拒，致伤兵丁一名。时张其光驻兵南路，夏献纶遂派管带兰军中营提督高登玉、管带镇海中营副将张逢春并前淡水同知向焘前往，会同嘉义县陈祚查拏。四月十四日抵新厝庄，匪首蔡显老等先期逃匿北港仔地方。十五日官军分路驰往，传令该庄将要犯捆送；讵蔡显老等持械冲出，高登玉率队向前，被该匪枪伤左腕、左腿，矛伤左臂、左胯下，勇丁亦受伤者五名。高登玉奋勇直入，当场格毙匪犯两名，其一即匪首蔡显老也。各弁勇夺获洋枪、鸟枪十余杆、矛械三十余件。余匪散逸，官军等分路搜获蔡波、蔡歹等十一名；经陈祚立时讯明蔡波、蔡歹二名均系着匪抢犯，无恶不作，禀经批饬就地正法。其余并逐一研讯，分别详办。在逃各犯，仍责成陈祚会营勒缉。现在所有兵勇均已撤回，地方业臻安静等因前来。理合附片陈明，伏乞圣监。谨奏。
　　●吁辞江督摺（同日）
　　奏为恭谢天恩，沥陈悚惧下忱，并实在不能胜任情形，吁恳鸿慈收回成命，以重海疆而全大局事。
　　窃臣恭阅邸抄，本年四月二十六日奉上谕：沈葆桢着补授两江总督兼充办理通商事务大臣等因，钦此。当即恭设香案，望阙叩头。伏念臣榕峤鲰生，至愚极陋。乃蒙圣主优以不次之擢，畀以最要之区，高厚生成，虽顶踵捐糜，岂足仰酬万一；而犹敢避难就易，问心何以自安？然臣窃闻古人之事君也，量而后入。诚以力小任重，所贻误者非一身一家之故。是以仓卒之际，赴汤蹈火，有所不避。苟非时势之万不得已，则不堪自信之一念，不能不委曲求达于君父之前。
　　臣自咸丰五年荷显皇帝特达之知，简任九江府知府；六年，署广信府。任内发逆猖獗，郡城几陷，赖饶廷选之援，转危为安。同治元年，恩擢江西巡抚。筹防无术，致巨寇阑入，蹂躏数郡；赖曾国藩、左宗棠之援，转危为安，里居待罪。船政工迟费钜，赖朝廷不惜重款、不摇浮议，历任将军督抚臣曲予设法通融，幸而集事。去年奉命巡台，一筹莫展；赖李鸿章济以劲旅，藉与相持。究之幸免愆尤，出自朝廷宽宥；而抚心清夜，实无一事不内愧于中。从前迂拙性成，尚能忍耐劳苦：今则蒲柳之质，未秋先零：内而呃逆之证、外而腰脚之证，虽时作时愈，亦日积日深。每一焦思，彻夜不寐；事无缓急，到耳辄忘；身上轮船，眩晕至于寝食俱废。两江本非卧治之郡，洋务尤需就熟之才；倘冒昧以偾辕，虽重谴其所甘心，而大局何从补救？
　　合无吁恳圣明，监其愚悃，收回成命，另简贤能；矜全之恩，逾于覆载。臣内渡后，将船政应销款项逐一清厘，再与文煜、李鹤年会商接办之员，妥为交代；即日趋赴阙廷，瞻观天颜；冀遂积年犬马之恋，而圣慈亦监其衰惫之状，非出于饰辞。谨将感激悚惧下忱，恭摺附驿驰陈。伏乞皇太后、皇上圣监训示，不胜战栗屏营之至。谨奏。
　　●台地无庸另派大员片（同日）
　　再，承准军机大臣密寄，本年四月二十六日奉上谕：南北洋地面过宽，必须分段督办；着派李鸿章督办北洋海防、沈葆桢督办南洋海防，所有练军、设局及招致海鸟华人诸议，统归该大臣等择要筹办。至铁甲船需费过钜，着李鸿章、沈葆桢酌度情形，如实利于用，即先购一两只。开采煤铁事宜，着照李鸿章、沈葆桢所请，先在磁州、台湾试办。出使各国及通晓洋务人才，并着李鸿章、沈葆桢随时保奏。台湾开山抚番事宜，是否仍须该督亲为督率，抑或奏派大员经理；并着沈葆桢酌度情形，速行具奏等因，钦此。查抚臣王凯泰，已于本月十七日抵台。王凯泰用心之缜密、励行之清苦，胜臣远甚；所有开山抚番事宜，自应归抚臣专办。署台湾道夏献纶于民番情伪了如指掌，可资辅翼，无庸另派大员。台俗好逸，抚臣率之以勤；台俗好奢，抚臣示之以俭；台俗好斗狠，抚臣感之以和平：正本清源，易俗移风，于是乎在。至开山抚番，即事有渐；但能裕其经费、宽以时日，定可收效。将来采煤一节，已由总税司赫德雇一洋师来台，只因台北多雨少晴，是以累月尚未踩勘竣事；俟勘竣后应如何开采？亦由王凯泰酌度机宜，总以恪遵圣训，权自我操为主。所有台湾应办各事宜，臣自当与王凯泰悉心会筹具奏后，再行内渡。至南洋机要，臣自知材力不及，业于正摺陈明；但稍有见闻·亦不敢不竭其愚，以冀一得之效。容俟陆续函商李鸿章酌定后，再行上闻。谨先将台湾无庸另派大员情形，附片陈明，伏乞圣监训示。谨奏。
　　●台南抚番就绪淮军陆续凯撒摺（绪元年六月十八日）
　　奏为台南抚番业已就绪，拟将淮军陆续凯撤内渡，另调填扎，以苏士气而固疆防；恭摺仰祈圣监事。
　　窃臣等于本年五月二十三日业将台南番社次第就抚情形，奏明在案。兹复准总统淮军提督唐定奎报称：五月十五日巡检周有基带至中心仑社、妈梨也社、门栽米息社及新改之内永化社、外永化社番目乞降，即令薙发，赏给衣履，宣示条款，均各俯首听从而归。十七日，千总郭占鳌复带至大笼藕社、谢阿阁社、龟仔笼藕社番酋乞降，晓谕如前，亦皆欣跃以去。惟据率芒社目禀称：迤北之北力力等五社与该社素不相能；该社今已归诚，自当守法，恐北力力社仍复逞凶等语。当时谕以此后如有启衅情事，不拘何社均应控官候讯，分别曲直，不许擅自争斗。即饬郭占鳌往谕北力力社相率来归，毋得自外等因。又据淮军营务处知府田勤生、凤山县知县孙继祖等禀称：于五月十五日在刺桐脚地方设立招抚局，各薙发番酋等带同通事、书识前赴各社造具户口清册，一俟送齐，再行编验，散给腰牌；其在社未薙发之番，亦均发给剃刀，俾自薙发，以昭画一。该番裸居习惯，自见受抚番酋赏穿衣裤，各萌愧耻，竞慕冠裳，时时来局请领衣裤为式，学制改装。又中纹、永化二社，各送番童二名，愿入官学；拟于枋寮创建义塾，延师教导，俾通言语文字，有以自达其情，所有膏火口粮由官发给等因。臣等于此窃幸抚局之有成，而番族向化之有渐也。
　　惟淮军自去秋渡台以后，沿海设防，冲风冒雨，瘴疠交侵，物故者已不少；今年深入内山围剿番社，披荆斩棘，越涧腾岩，艰险万状，将士劳苦之余，加以疾疫，其甚者至一营无病之人仅二十有七。炎荒酷热，深秋未已，为日正长；大支劲旅，关国家元气，非及早量移，恐有不堪设想者。臣等思剿务已毕，抚局亦有端倪，虽未敢大意疏防，亦须更番休息。因饬淮军全数移回凤山老营，以待内渡；先饬署台防同知袁闻柝驰往接办招抚事宜，复饬镇臣张其光于前驻崑仑坳等处之四营内抽出六哨驰往会办，总兵朱名登、副将王福禄两营留扎刺桐脚，千总郭占鳌一营留扎南势湖，调提督高登玉、副将李胜才带兰军两营由郡城前往填扎琅■〈王乔〉，并调在省之王荫南、林福喜两军来台候遣。现准唐定奎报称：染疫最重之右军正营、铭中左营，业于六月初一日先令启程回凤，其刺桐脚各营于初六日亲督就道，南势湖各营于初十日由提督周志本率带回防，琅■〈王乔〉两营俟兰军到齐当即陆续凯撤等因。臣等一面饬船政局豫派轮船到旗后口抛泊，候其整队登舟。惟局船均派差使前赴各口转运，一时未能遽集。而台地六、七月间风涌异常，非伺风浪稍平，口岸不能停泊。淮军人数近万，兼以疾病者众，舱位宜宽；官输往来周转旷日需时，恐传染者多，省费而滋窒碍。拟更雇洋输济之，俾得迅速内渡。其病甚不能登舟者仍留凤山调理，俟全愈后以局船送之北归。
　　合将台南抚番情形并淮军凯撤内渡缘由，谨会同大学士直隶总督臣李鸿章恭摺由轮船内渡，发驿六百里驰奏。伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●台北拟建一府三县摺（同日）
　　奏为台北口岸四通，荒壤日辟，外防内治，政令难周，拟建府治，统辖一厅三县，以便控驭，而固地方；恭摺仰祈圣监事。
　　窃惟台湾，始不过海外荒岛耳。自康熙年间收入版图，乃设府治，领台湾、凤山、诸罗三县。诸罗即今之嘉义：嘉义以北未设官也。郡南北各一百余里，控制绰乎有余。厥后北壤渐辟，雍正元年拓彰化一县，并淡水同知主北路捕务，与彰化知县同城；盖明知非一县政令之所能周，特以创建城池筹费维艰，姑权宜从事焉已耳。雍正九年，割大甲以北刑名、钱榖诸务归淡水同知，改治竹堑；自大甲溪起、至三貂岭下之远望坑止，计地三百四十五里有奇。嘉庆十五年，复以远望坑迤北而东至苏澳止，计地一百三十里，设噶玛兰通判。则人事随天时、地利为转移，欲因陋就简而不可复得矣。
　　然由噶玛兰上抵郡城，十三日始达；由淡水上抵郡城，亦七日始达：而政令皆统于台湾府。当淡水设厅之初，不特淡北三貂等处榛莽四塞，即淡南各社亦土旷人稀；今则村社毘连，荒埔日辟。旧志称东西相距仅十有七里，今则或五、六十里或七、八十里不等。兰厅建治以后，由三貂岭绕至远望坑复增地数十里有奇：其土壤之日辟不同有如此者。
　　台北海岸，前仅八里坌一口，来往社船不过数只，其余叉港支河仅堪渔捕；今则八里坌淤塞，新添各港口曰大安、曰后垄、曰香山、曰沪尾、曰鸡笼。而鸡笼、沪尾港门宏敞，舟楫尤多；年来夹板、轮船帆樯林立，洋楼、客栈闤闠喧嚣：其口岸之歧出不同有如此者。
　　前者，台北幅■〈巾员〉虽广，新垦之地土着既少，流寓亦稀；百余年来休养生息，前年统计户口，除噶玛兰外已四十二万有奇。近与各国通商，华洋杂处，睚眦之怨即启衅端，而八里坌一带从教者渐多，防范稽查尤非易易：其民人之生聚不同有如此者。
　　台地所产以靛、煤、茶叶、樟脑为大宗，而皆出于淡北。比年荒山穷谷栽种愈盛，开采愈繁，洋船盘运，客民丛集，风气浮动，嗜好互殊；淡南大甲一带与彰化毘连，习尤犷悍。同知半年驻竹堑衙门，半年驻艋舺公所，相去百二十里，因奔驰而旷废，势所必然；况由竹堑而南至大甲尚百余里，由艋舺而北至沪尾、鸡笼尚各数十里；命盗等案层见迭出，往往方急北辕，旋忧南顾，分身无术，枝节横生。公事之积压、巨案之讳饰，均所不免。督抚知其缺之难，必择循吏、能吏以膺是选；而到任后往往贤声顿减，不副所望，则地为之也：其驾驭之难周又有如此者。
　　淡、兰文风为全台之冠，乃岁、科童试厅考时，淡属六、七百人，兰属四、五百人，而赴道考者不及三分之一；无非路途险远，寒士艰于资斧，裹足不前。而词讼一端，则四民均受其害：刁健者词穷而遁，捏情控府，一奉准提，累月穷年；被诬者纵昭雪有期，家已为之破。矫其弊者因噎废食，概不准提；则厅案为胥吏所把持，便无可控诉。而械斗之衅，萌孽乎其中。至徒、流以上罪名定谳后，解郡勘转，需费繁多；淹滞岁月，赔累不赀。则消弭不得不巧，官苦之、民尤苦之：其政教之难齐又有如此者。
　　所以，前者台湾道夏献纶有改淡水同知为直隶州、改噶玛兰为知县，添一县于竹堑之请；臣鹤年、臣凯泰等正饬议试办，台事旋起，因之暂停。台南骚动之时，即有潜窥台北之患；经夏献纶驰往该处，预拔机牙，狡谋乃息。海防洋务，瞬息万变，恐州牧尚不足以当之。况去年以来，自噶玛兰之苏澳起，经提臣罗大春抚番开路至新城二百里有奇，至秀姑峦又百里有奇；倘山前之布置尚未周详，则山后之经营从何藉手？故就今日之台北形势策之，非区三县而分治之，则无以专其责成；非设知府以统辖之，则无以挈其纲领。
　　伏查艋舺当鸡笼、龟仑两大山之间，沃壤平原，两溪环抱，村落衢市，蔚成大观；西至海口三十里，直达八里坌、沪尾两口，并有观音山、大屯山以为屏障，且与省城五虎门遥对：非特淡、兰扼要之区，实全台北门之管（钥）。拟于该处创建府治，名之曰台北府；自彰化以北直达后山胥归控制，仍隶于台湾兵备道。其附府一县，南划中枥以上至头重溪为界，计五十里而遥，北划远望坑为界，计一百二十五里而近；东西相距五、六十里不等，方围折算百里有余，拟名之曰淡水县。自头重溪以南至彰化界之大甲溪止，南北相距百五十里，其间之竹堑即淡水厅旧治也；拟裁淡水同知，改设一县，名之曰新竹县。自远望坑迤北而东，仍噶玛兰厅之旧治疆域，拟设一县，名之曰宜兰县。惟鸡笼一区，以建县治，则其地不足；而通商以后竟成都会，且煤务方兴，末技之民四集，海防既重，讼事尤繁，该处向未设官，亦非佐杂微员所能镇压。若事事受成于艋舺，则又官与民交困。应请改噶玛兰通判为台北府分防通判，移驻鸡笼以治之。臣等为外防内治因时制宜起见；是否有当？伏恳天恩饬部议覆，俾有遵循。其建设城署、清查田赋及教佐营汛应裁、应改、应增，容俟奉旨允准后，再由台湾道议详核奏，期臻周密。
　　至苏澳以至歧莱，现恃营堡为固；将来田亩开垦，商民辐辏，应否设官，容臣等随时察看情形，请旨定夺。
　　谨先将台北议建府、县缘由，合词恭疏具陈；伏乞皇太后、皇上圣监训示。
　　再，此摺系臣葆桢主稿，合并声明，谨奏。
　　●台北议购开煤机器片（同日）
　　再，台北开煤一节，台湾道夏献纶接据委员何恩绮、李彤恩禀称：自看煤洋人翟萨到台后，除风雨阻滞外，晴日必亲赴山场，邀同履勘。所有沪尾、八里坌至鸡笼沿溪产煤各山，皆已周历、或煤质轻松、或煤层浅薄、或水口窵远、或山路崎岖，均未合采。惟鸡笼附近之老寮坑、深澳坑、大水坑、竹篙厝及暖暖附近之四脚亭、大坑埔、极去枢冲等处，煤质尚觉坚美，而以老寮坑为最。且山径低平，车路易造，水口较近，运费亦轻，开采尤便。既设厂兴工，应择煤层深厚之处，以期经久不竭，免再挪移，致多动费。老寮坑煤山共计三层，均在山面，显而易见。山底所产层数若干，一时未能深测，必须购买洋制凿山钢钻全副，并雇用钻洋工二名前来探凿，始便开坑等因；并送来摺略、图说等件。臣等业饬如议购雇；惟以后办法，尚有须详细酌定者，非面询情形，未敢悬揣。现令该委员等带同洋人翟萨，坐轮船由台北到郡，当面考究，明定章程，以便着实举办。合先附片陈明，伏乞圣监训示。谨奏。
　　●请改驻南北路同知片（同日）
　　再，据台湾道夏献纶详称：台湾向设南北两路理番同知：南路驻扎府城、北路驻扎鹿港。今内山开辟日广，番民交涉事件日多，旧治殊苦鞭长莫及。如将南路同知移扎卑南，北路同知改为中路移扎水沙连，各加「抚民」字样，凡有民番词讼，俱归审讯；将来升科等事，亦由其经理：似于民番大有裨益。其南北路屯饷，向由各县征收，交该同知散放者；该同知既经移扎，碍难兼顾，应改由各县就近自行发给等因。臣等伏思朝廷因事而设官，任官者即宜顾名而思义；该同知既以理番为名，当以抚番为事。向惟番境未辟，故分驻郡城、鹿港，以待招徕；今榛莽日开，蠢顽归化、民熙熙而往，番穰穰而来，杜其猜嫌，均其乐利，咸以官为依附。倘非躬亲坐镇，何以尽抚循之实，而期声教之同！合无仰恳天恩，饬部核议。如蒙允准移扎，更请饬铸「台湾南路抚民理番同知」、「台湾中路抚民理番同知」关防各一颗换给，以资信守。除衙署应另行勘建外，俸廉照旧，毋庸议加。臣等为因地制宜起见，谨合词附片陈明；是否有当？伏乞圣监训示遵行。谨奏。
　　●报提督王德成病故片（同日）
　　再，准总统淮军提督唐定奎报称：统带武毅右军会办营务处记名提督勤勇巴图鲁王德成，以奉剿凶番积劳成疾，于五月十五日病故枋寮营次。弥留之际，犹以国恩未报为恨；军民闻者，无不泪下。所遗该军五营事务，现饬提督李常孚接管；其正营管带官，即以帮带解先祥接办等因。臣等查王德成忠勇性成，身经百战；调台以来，防海剿番，机宜悉协。遽以感受瘴疠，溘逝穷荒，殊堪悯恻！除饬将该提督生平战功详报，另行奏恳赐恤外，谨会同大学士直隶总督臣李鸿章附片陈明：伏乞圣监。谨奏。
　　●催刘璈赴台片（同日）
　　再，前营务处浙江候补道刘璈，于本年二月初一日在风港营次闻其父品章病故，恳请奔丧回籍守制。臣等以该员例应丁忧，随即给咨，俾星驰旋里，劝令营葬一毕，仍即到台素服从事；业经奏明在案。现在抚番开路诸务倥偬，该员识力过人，情形熟悉，实为台防不可少之员；合无仰恳天恩饬下湖南巡抚，谕令该员葬事一毕，刻日来台，用资臂助。谨合词附片陈明，伏乞圣监训示。谨奏。
　　●请改台地营制摺（光绪元年七月初八日）
　　奏为沥陈台地营伍积弊，拟请裁汛并练，酌改管制，统归巡抚节制，以一事权；恭摺仰祈圣监事。
　　窃臣等钦奉光绪元年四月二十六日上谕：总理各国事务衙门奏，遵议筹办海防事宜分别开单呈览各摺片，海防关系紧要，亟宜未雨绸缪，以为自强之计；陆军须归并训练，方能得力。着各该督、抚各就地方形势量更旧汛，合营并操，画一训练，限一年内办理就绪，奏请派员查阅。钦此。并准恭录原奏内开：所有议准水陆兼练及选练陆军，尤以醇亲王摺内所指酌撤分汛、汰弱练强、合队合营为要；着应如何归并合操，扼要驻扎，各就地方形势办理。又准部咨「议覆巡抚移扎台湾摺」内：所有该省原设抚、标各营及台地各营将备员弁如何布置，是否仍由总督节制，抑径归巡抚节制之处，应令该督、抚会同该大臣妥议具奏等因。除福建内地练兵事宜，另由臣鹤年等筹议会奏外，查台湾营伍废弛，曾经迭次奏陈；上年府城挑练两营毫无起色，并将营官林英茂等参革在案。府城如此，外汛可知。其积弊之深尤所罕见：汛弁则干豫词讼，勒索陋规；兵丁则巧避差操，雇名顶替；班兵皆由内地而来，本系各分气类，偶有睚眦之怨，立即聚众斗殴；且营将利弁兵之规费，弁兵恃营将为护符；兵民涉讼，文员移提，无不曲为庇匿；间有文员移营会办案件，又必多方刁难需索，而匪徒早闻风远扬矣。种种积习相沿已久，皆由远隔海外，文员事权较轻，将弁不复顾忌，非大加整顿不可。
　　臣等体察情形，计无逾于裁汛并练者。盖分汛裁撤，则骄擅诈扰，不禁自除；并营操练，则汰弱补强，渐归有用。台地除澎湖两营外，尚有十五营，拟仿淮、楚军营制归并，以五百人为一营，将南、淡、嘉义三营调至府城，合府城三营、安平三营为一支，专顾台、凤、嘉三县；其北路协副将所辖中、右两营，合鹿港一营为一支，专顾彰化一带；艋舺、沪尾、噶玛兰三营为一支，专顾淡、兰一带。均各认真训练，扼要驻扎；遇地方有事，接准扎调移拨，立时拔队，不准延宕。其兵丁换班固多疲弱，而就地招募亦利弊参半，尚须详加察看。顾立法惟在得人，而事权尤宜归一；现既巡抚来台，营伍似应归统辖。千总以下，即由巡抚考拔；守备以上，仍会同总督、提督拣选题补。台湾镇总兵，应请撤去「挂印」字样，并归巡抚节制。如蒙俞允，伏恳饬部另行颁换该总兵官关防，以昭信守。值此整顿伊始，将弁之营私骫法者固宜随时参办，如有才具出众、人地相需，亦应立予拔擢署补各缺，暂请勿拘成例，俾收得人之效。
　　台地延袤一千余里，处处滨海，皆可登岸，陆防之重尤甚于水；而台城以安平为屏蔽，安平向设台协水师副将一员，所辖三营，中、右两营都司驻安平，左营游击驻鹿港。现拟均改为陆路，府城有巡抚董率，且有道员随同办事，总兵拟请移扎安平，即将安平协副将裁撤，以镇标中营游击随总兵驻安平；其台协水师中、右两营都司，改为镇标；陆路左、右两营都司，原设镇标左营游击，改为抚标左营游击，随巡抚驻台；其抚标原设两营仍行驻省，改左营为中营，即以中军参将领之；原设台协水师左营游击，改为台湾北路左营游击，归北路协副将管辖；守备以下弁兵缺额，均仍照旧。
　　至巡洋艇船万不及轮船之便利，应将闽厂现造轮船分拨济用。台、澎各营现仅存拖罾艇船八号，俟届修时，应请裁撤归厂变价，以节虚糜。
　　除改设各官关防，俟准部覆另行题请颁换外，臣等愚昧之见，是否有当？谨合词恭摺具奏。伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●岁科两试请归巡抚片（同日）
　　再，掳台湾道夏献纶详称：台地远隔重洋，学政事宜向由巡台汉御史兼理。乾隆十七年，御史裁撤，所有岁、科两试改归巡道考校；其达部事件，呈福建学政转咨。今福建巡抚来台，所有台属考试，似应统归巡抚主政；咨达事件，亦迳由巡抚办理，以一事权等因。臣等窃思岁、科两试，国家抡才大典，人文所系，风教攸关；该道所请，具见慎重之意。惟事属更张，臣等未敢擅便；所以本届科试、臣凯泰仍批饬按照旧章由道举行，业于五月间扃试竣事。以后应否以巡抚兼理学政之处，仰恳天恩饬部议覆。至淡、兰两属道阻且长，不特费钜身劳，每遇淫潦为灾，不免有望洋而返者；甚非所以体恤寒畯。可否请旨于艋舺地方，准其捐建考棚；巡抚于阅兵台北时，顺便按临考试，益广朝廷作育之意，以顺舆情？应恳饬部一并议覆。谨合词附片陈明，伏乞圣监训示。谨奏。
　　●唐守赞等请恤片（同日）
　　再，准提臣罗大春咨称：花翎升用总兵留闽尽先副将唐守赞，先由湖南出师江、鄂、苏、皖，积功洊保今职。去年调台委带宣义右营，拏获彰化着匪：本年总办台北营务处，深资得力。嗣赴秀姑峦查看地势，讵积劳感瘴，于本年六月十五日病故行营。花翎总兵衔尽先副将果勇巴图鲁石得宝，先自湖南出师江、皖等省，积功洊保今职。去年帮带福靖前营、攻剿斗史社番出力；现带绥远前旗，驻扎歧莱、巡防勤谨。讵积劳感瘴，于本年六月初四日在营病故。已革花翎守备杨步高，去岁效力台南，遇事勇往；冬间来台北帮带绥远前旗，巡防出力。方拟请开复原官，讵积劳染疫，于本年四月十六日在营病故。绥远前旗中哨正哨长世袭云骑尉罗定国，驻扎歧莱，遇事奋勉；以积劳染疫，于本年六月十三日在营病故。又绥远左旗中哨正哨长军功赵昌幼，自去冬督护开路，进扎花莲港北，艰苦备尝，记功拟保把总，讵积劳感疫，于本年五月二十五日在营病故。练勇后营右哨副哨长军功杨玉标、左哨副哨长军功周开岳、中哨正哨长军功江少华，自去夏由苏澳进扎大小南澳，巡防耐苦；去冬攻剿斗史凶番，叠获胜仗，均记功拟保把总。讵积劳感疫，杨玉标于本年五月初八日、周开岳于本年五月二十三日、江少华于本年六月十一日均在营病故，殊堪悼惜等因。合无仰恳天恩，将总兵唐守赞、副将石得宝二员各照原官军营立功后病故例，从优议恤；拟保开复原官已革守备杨步高、云骑尉罗定国，请照守备军营立功后病故例议恤；拟保把总赵昌幼、杨玉标、周开岳、江少华请照把总军营立功后病故例议恤；均俟台东设官后附祀昭忠祠，以励忠荩，而慰幽魂。谨合词附片吁陈，伏乞圣监。谨奏。
　　●骆春泽请恤片（同日）
　　再，据直隶坐探委员、前兰谿县知县邹梓生禀称：候选主簿骆春泽，由山东济宁州附生投效盛军剿捻，蒙奖今职。上年奉大学士直隶总督李鸿章委探台湾军情，冒暑遄征，婴疾身殁，殊堪悯恻！恳请奏恤等因。臣等覆核无异；主簿骆春泽可否以原官照军营立功后病故例赐恤，出自天恩。谨会同大学士直隶总督臣李鸿章附片陈明，伏乞圣监。谨奏。
　　●报胡国恒等病故片（同日）
　　再，准总统铭、武等军提督唐定奎报称：管带武毅右军后营拟保总兵两江补用副将达春巴图鲁胡国恒，于六月初七日病故琅■〈王乔〉行营；统带武毅右军前营记名提督扞勇巴图鲁李常孚，于六月初十日病故琅■〈王乔〉行营。李常孚深沈有识，谋勇兼优；胡国恒刚毅有为，智量出众：均自同治初年投效铭军，转斗直、东、齐、豫、楚、鄂之交，身经百战，洊保今职。去年渡台驻扎东港，力遏前锋；嗣复进扎琅■〈王乔〉，该处土客居民、生熟各番时形不靖，该提督与该副将开诚布公，民番帖服。正在论功请奖，遽婴瘴疠，后先溘逝，殊堪悼惜！又营务处兼带武毅左军正营拟保道员分发补用知府田勤生，以积劳感瘴，于六月二十二日病故前敌行营。该员忠勇耐劳，识解超卓；弱冠从军，以剿捻着功，洊保今职。渡台以来，操防布置，深赖匡襄。今年剿办凶番，赞筹大局，破垒捣巢，无役不从，无战不捷；抚局方起，招徕番众，俾知感服，尤推首功。正在料理凯旋，遽染沈痾身殁，万众失声等因。除饬将各故员等平生功绩详查另恳恩恤外，合先会同大学士直隶总督臣李鸿章附片陈明，伏乞圣监。谨奏。
　　●吕耀景等请恤片（同日）
　　再，准总统铭、武等军提督唐定奎文称：该营上年凤山防次病故文武员弁，业经先复奏蒙恩恤在案。兹自本年二月分起、至六月二十日止，前敌刺桐脚、南势湖、枋寮。琅■〈王乔〉各营病殁者，复有五品衔候选通判吕耀景、候选府经历仰履祥、六品顶翎河南补用从九李钟、候补县丞夏涵、五品衔候选县丞雷泽、山东候选巡检戴炯、候选教谕许泽溥、提举衔候选教谕张云翀、五品衔候选县丞夏亭峰、候选府经县丞马廷桢、五品衔候补县主簿吕贻谋、五品衔升用县丞候选巡检俞璜、从九李汉卿、拟保从九监生史镛、拟保从九附生吕金声、拟保从九文童吕耀华、总兵衔尽先副将黄英龙、两江补用副将沈义和、尽先参将潘金良、江南补用参将邹得胜、即补游击潘士窗，尽先都司黄朝英、游击衔补用都司陈玉龙、尽先都司李廷梁、杨得胜、马龙、赵继恩、王升平、余守和、都司衔卫守备傅朝斌、尽先守备吴怀盛、沈泰崧、王文楷、郭衍福、贾鸿魁，何中箴、汪文榜、郑国良、熊威彪、守备衔千总陈学和、尽先千总沈宗祥、张光品、权祖荫、尽先把总傅全胜、徐永标、拟保把总五品军功朱怀福、李长骏、尽先外委黄熙溥、赵金龄、钱桢、拟保外委六品军功周志科等共五十一员名，或因随队进剿，或因翻山夺险，积劳触瘴，先后身亡，殊堪悯恻！恳请照案奏恤等因。又，蓝翎外委王仁盛，经臣等派往卑南一带开山，亦以积劳染瘴身故。合无仰恳天恩，逾格将吕耀景等四十六员，饬部均以原官照军营立功后病故例议恤；史镛、吕金声、吕耀华、朱怀福、李长骏、周志科等六员，均以拟保官阶照军营立功后病故例议恤；并入祀昭忠祠。至去年十二月分，尚有病故勇丁余光华等七十九名，本年正月起至六月二十日止，凤山暨刺桐脚、南势湖、枋寮、琅■〈王乔〉各营，计阵亡勇丁贾朋万等三十一名、伤亡勇丁张逢凯等一十三名、病故勇丁胡得标等九百零四名，业已购地丛葬，应请附祀昭忠祠以慰忠魂。谨会同大学士直隶总督臣李鸿章附片分别陈明，伏乞圣监训示。谨奏。
　　●报淮军全数凯撤摺（光绪元年七月二十一日）
　　奏为报明淮军全数凯撤，福宁镇总兵宋桂芳东来并微臣葆桢内渡日期；恭摺驰陈，仰祈圣监事。
　　窃臣等于本年七月初八日业将会筹全台大局情形，并酌改营制各缘由奏明在案。是日，复奉到六月十三日上谕：官军攻克狮头等社后，附近各社到营乞抚，经唐定奎示以条约，均尚输服；即着将应办各事次第妥筹，务令怀德畏威，以为一劳永逸之计。台北凶番出没，经兵勇击退，现俱安静；仍着妥为弹压。木瓜等社就抚、中路开山并卑南一带招集屯丁建筑碉堡等事，着饬该员认真经理。嘉义县滋事匪首业经格毙，在逃各匪，责成地方文武缉获。沈桢葆已谕令来京陛见，所有台湾开山抚番事宜，着王凯泰督率夏献纶等实心办理。着俟与王凯泰妥筹具奏后，再行内渡，将船政事宜妥为交代，即日起程北上。福建内地并台湾所属各县及各番社，着详细绘图呈览；并着将各种番族形状，另行详绘成帙，一并呈进等因，钦此。巨等伏读之下，钦感莫名。
　　淮军十三营，自六月初旬起，均陆续移集凤山。十三日，臣等前饬船局所雇洋轮名「亨明古」者先到，唐定奎派营务处宋学沂督同武毅亲兵副营、武毅左军左营、右营、铭字中军左营，共计四营于旗后上船，以风涌异常，不能开驶；至十九日始得出洋：此第一批内渡之情形也。
　　二十五日，官轮「海镜」载王福禄所招之勇并淮军粮饷、器械由瓜洲而来；臣等饬其将勇丁盘上安平，即赴旗后，唐定奎派副将马加银督带武毅左军正营并原载粮饷、军火，驶回上海。二十八日，「亨明古」船回，唐定奎又派提督周志本率铭字中军副营及武毅右军正营、左营、右营，共计四营陆续登舟；七月初一日午刻出洋：此第二批内渡之情形也。
　　初八日，官轮「海镜」复至；初十日，「亨明古」洋轮亦来。官轮「济安」由省载总兵宋桂芳来台，宋桂芳登岸后，臣等饬「济安」驶赴旗后一并配渡淮军，唐定奎乃亲督武毅亲兵正营、铭字中军前营、武毅右军前营、后营，共计四营暨各局文武员弁夫役人等于十一、十二日分投登舟，均于十二日未刻展轮。其病困不能登舟之弁勇约近二百人，留参将程曾郁为之调护；俟病癒后，臣凯泰为派便船载之归伍：此第三批内渡之情形也。
　　淮军已全数凯撤，所有台湾事宜业交臣凯泰接办；宋桂芳亦将台北拟办大慨情形，会商妥叶。臣葆桢当即归理船政交代，遵旨迅速北行。无如日来海上台飓大作，猛雨连朝，省门来船避风澎湖；迨二十一日天气畅晴，「元凯」、「琛航」两船先后报到。「琛航」装宋桂芳前往苏澳，臣葆桢即于二十二日坐「元凯」开行。至船政事宜应如何交代之处，容臣葆桢到省会商再行报明。
　　谨先将淮军全数凯撤、总兵宋桂芳到台并微臣葆桢内渡日期，合词恭摺由驿六百里驰奏。伏乞皇太后、皇上圣监。
　　再，此摺系臣葆桢主稿，合并声明。谨奏。
　　●安平海神请加封号摺（同日）
　　奏为海神助顺，请敕加封号，专建祠宇，以答灵贶，而顺舆情；恭摺详陈，仰祈圣监事。
　　窃维台湾府城之西十余里，其海口曰安平；每年自四月杪起、至九月止，西南风司令，巨浪拍天，惊涛动地，数十里外声如震雷，隐隐阗阗，昼夜不息。遇海雨狂飞，势尤汹涌。所以本地商舶，一交夏令，即避往他处；小舠巨舰，断绝往来。上年倭事方严，臣葆桢于五月东渡，即派各轮船分投运载军装、炮械、粮饷，兵勇克日到台，去来梭织，皆由安平登岸；后复于三鲲身口岸建造炮台，所有木石、砖甓、器具皆由内地而来，亦无非卸载该处。往往连日波浪奔腾，望洋兴叹；及各船抵口，涌势渐平，停卸开驶，辄获安稳。有时方风雨交作，遇有要务派船出港，立即风静波平，居民船户咸额手相庆，谓为向来所未有，实有神助。应请奏恳加封立庙，以答垂庥等因。臣凯泰、臣桢葆躬履其地，见闻较确。伏查江海正神，实能功德及民，例得奏请庙祀。今安平海神肸蠁潜孚，帆樯稳便；足见国家威灵所及，海若效灵。而神之盛德丰功，亦宜邀褒宠。合无仰恳天恩，准于安平建立海神庙一区，敕加封号，编入祀典，以答灵贶，而顺舆情。谨合词恭摺具陈，伏乞皇太后、皇上圣监，训示遵行。
　　再，此摺系臣葆桢主稿、合并声明。谨奏。
　　●谢授江督恩摺（同日）
　　奏为叠荷天恩，益深感惧；恭摺陈谢，兼枥下忱，仰祈圣监事。
　　窃臣前恭阅邸抄，本年四月二十六日奉旨补授两江总督，兼充办理通商事务大臣；当即具疏吁辞在案。五月十五日，承准军机大臣密寄，四月二十六日奉上谕：南北洋地面过宽，界连数省，必须分段督办，以专责成。着派沈葆桢督办南洋海防事宜，所有分洋、分任、练军、设局及招致海岛华人诸议，统归该大臣等择要筹办，其如何巡历各海口随宜布置及提拨饷需、整顿诸税之处，均着悉悉经理等因，钦此。七月初八日，续奉到六月十三日上谕：前有旨令沈葆桢补授两江总督兼充办理通商事务大臣；兹据该督沥陈悚惧下忱并衰惫情形，难期胜任，请收回成命等语。沈葆桢经朝廷简任以来，懋着勤劳，深资倚畀。正宜力图报称，共济时艰；毋得固辞，并即来京陛见！钦此。当即恭设香案，望阙叩头。
　　伏念臣以愚闇庸材，仰沐高厚生成，有加无已。凡温纶之下逮，皆旷代所罕逢；草木犹自知春，犬马敢忘报主？倘为再三之渎，不特于义不可，抑问心何以自安。第身命所不敢辞、毁誉所不敢计，而平生之才智与大局之成败，断不敢不合而权之。古人臣之受事也，固有决策立谈，事至果悉如所料而措之裕如者矣；且有其初非不慷慨自许，迨事变出于所料之外，遂因而偾事者矣。从未有先事茫无把握，姑尝试焉而可以幸其成功。譬操舟然，平时砂礁岛屿了然胸中，犹有风涛不测之患；若漫无所见，纵心孤往，无智愚皆料其无完舟矣。而受任操舟者尚悍然自信，其人之愚不足惜，将如此舟何！所以，臣自闻命以来，非敢存一毫推诿之思，实深不克负荷之虑；无日不临食废箸，中夜旁徨。计惟有内渡后，速求船政替人，妥为交代；由海道上驶津门，驰叩阙廷，瞻天仰圣，吁求训诲，面领机宜。万一得所遵循，可尽驽骀之力；抑或监其朽窳，俾免陨越之愆：无任冀幸悚惶之至。
　　谨将微臣益深感惧下忱，恭摺附驿驰陈。伏乞皇太后、皇上圣监训示。谨奏。
　　●提督罗大春请开缺片（同日）
　　再，准陆路提臣罗大春文称：本年正月间，在新城染患疟痢，转成胁痛、呕血等证；经臣等奏明，蒙恩赏假两个月安心调理。该提督祗聆之下，钦感莫名。遂于淡、兰等处广觅医药，加意调治。方期迅即痊癒，勉效驰驱；讵时阅三个月，不但前病莫减、血证转深，且心神恍惚，夜寐不成。前在军营所受劳伤乘虚俱发，内则遇事怔忡，外则筋骨酸楚。医云：系血气虚损，心脾交困；非静养日久，难以复元。伏念一介武夫，忝膺专阃；苟力能报效，敢惜微躯？惟假期已满，病势日增，前调福宁镇总兵宋桂芳业已东渡接办台北抚番开路事宜，责成有寄；而提督本缺以卧病海隅，致旷职守，心实不安。惟有恳恩将福建陆路提督开缺，另行简放，俾得交卸回籍，从容调理；倘病躯稍愈，仍当重效驱策，仰答生成等因。迭次咨函，请为代奏前来。臣等查该提督自粤西从军，转战苏、皖、闽、浙，可谓老于戎行；自渡台以来，剿抚兼施，条理缜密，臣等正资其臂助。第人才难得，该提督积劳之后，又值台北苦疫之时。倘回籍可以速痊，尚冀将来为朝廷收得人之效。后山诸务，业有总兵宋桂芳接办；其陆路提督可否开缺，另行简放，俾得回籍调理之处？出自天恩。谨合词附片陈明，伏乞圣监训示。谨奏。
　　●李际泰等请恤片（同日）
　　再，准总统铭、武等军记名提督唐定奎文称：理问衔拟保知县福建候补县丞李际泰，自去冬到营，遇事出力；本年春间进攻狮头等社，该员入险探幽，备尝辛苦，寻获王开俊忠骸，于六月二十七日感瘴病故。总办前敌行营军米五品衔拟保州判东河候补县丞姚正中，当内山饷道阻滞，该员设法转运，露行草宿，沿途接济军食无缺；世袭云骑尉候补卫守备王万邦，随军多年，今春攻破狮头社，斩获悍番多名。积劳成疾，均于七月初九日病故：可否请为奏恤等因。合无仰恳天恩，饬部将李际泰一员照知县军营立功后病故例议恤、姚正中一员照州判军营立功后病故例议恤、王万邦一员以原官照军营立功后病故例议恤。谨会同大学士直隶总督臣李鸿章分别附片吁陈，伏乞圣监。谨奏。
　　●吴鼎燮等请恤片（同日）
　　再，船政委绅五品衔分发省分知县吴鼎燮，本年二月间经臣葆桢挈渡台湾帮办文案；讵六月间积劳成疾，医药罔效，旋于七月初四日身殁。该绅服务船政将及十年，躬赴外国，累涉重洋，勤苦不辞，办事精敏，深资指臂；遽尔溘逝，殊堪悼惜！又据台湾镇总兵张其光报称：花翎副将衔浙江参将卢为霖，自上年管带振字左营，当卑南开路，该参将亲率勇丁，扼守大坑口及昆仑坳西，办理诸务悉协机宜；本年六月以淮军撤回，令移营填扎刺桐脚，旋令驰回社寮稽查路工，染受瘴湿，于七月十六日病殁社寮工次。又候选县丞莫廷璋，上年九月派往昆仑坳东弹压路工；本年六月间委赴刺桐脚军营帮理抚番事务，督同通事人等亲赴各番社劝谕番童出山就学，冲冒岚瘴，于七月十六日病殁；均堪悯恻！可否代请奏恤等因。合无仰恳鸿慈，饬部将吴鼎燮一员照知县军营立功后病故例，从优议恤；卢为霖、莫廷璋二员均照原官军营立功后病故例议恤，出自天恩。谨附片吁陈，伏乞圣监。谨奏。
　　●段起带赴江南片（光绪元年八月初八日）
　　再，臣在台时，闻前江西督粮道段起行抵福州，函饬其无庸东渡；臣俟船政移交事毕赴任两江，自当挈之偕行，以便遵旨留心察看。段起之守广丰也，纪律严明，民怀其德；任粮道时适鲍超回籍，所部将领以发饷不公激变，军心鼎沸，段起单骑入垒，矛伤其鼻、刀划其指，从容晓以大义，卒抚定之：此臣所以相信有素者也。臣离江右于今十年，人不易知，臣何敢稍存成见？容俟察看数月之后，如段起实有嗜好，当即据实严参；断不敢以奏调在先，曲加回护。如其并未变节，亦断不敢怀引避嫌疑之意，致负朝廷求贤若渴之诚。理合附片陈明，伏乞圣监训示。谨奏。
　　●请奖剿番开山出力人员摺（光绪元年九月二十八日）
　　奏为台地剿服番社，开辟后山，各着成效；所有两年以来在事出力之文武员弁以及绅士人等，谨遵旨择尤保奖，以示鼓励。恭摺汇单，仰祈圣监事。
　　窃臣等准兵部咨：光绪元年正月初十日奉上谕：沈葆桢等奏「请将开山出力员弁奖励」一摺，福建台湾府番地经沈葆桢等督率文武，次第开辟，渐着成效，在事出力各员弁，准其择尤保奖，毋许冒滥等因。钦此。六月初三日，复奉到五月十一日上谕：沈葆桢等奏「南路剿番攻克各社情形」一摺，淮军自到台后，艰苦出力，准其择尤保奖，以示鼓励等因。钦此。臣等跪读之下，感激莫名。
　　伏查本年狮头社之变，台南一带纷纷蠢动，经唐定奎等督军深入，捣巢攻险，将竹坑、本武、草山、内外狮头等社先后剿克，其胁从之率芒、董的、南片、内龟纹、外龟纹、射不力、中纹、周式滥等社遂均惕息输诚，甘受约束。时当盛暑，地入穷荒，各将士披荆斩棘，冒瘴冲烟，颠踣于悬崖荒谷之中，血战于毒标飞丸之下，危苦万状，奋不顾身。除提督唐定奎系一品统兵大员，应如何赏赉奖异之处？臣等未敢擅拟；余择其尤为出力者，拟请天恩从优奖叙，以资鼓舞。
　　至去年五月以来开山抚番，南路则由内埔、昆仑、诸也葛、大猫厘等处而入卑南；北路则由苏澳、大南澳、三层城、马邻溪、鲤浪港等处而抵加礼宛、秀姑峦；中路则由大坪顶、大水窟、凤凰山、茅埔、东埔等处而抵霜山。计三路开地各数百里、百余里不等，均系束马悬车，缒幽凿险，随地随时创碉设堡，馘逆抚良，艰苦劳瘁亦比寻常行军过之，其或襄赞机密于风鹤动心之日，或建筑城垒于惊沙烈日之中，或涉重洋以购军需，或冒奇险以筹接济，或率偏师以扼要隘，或捕积匪以静内讧，或司侦探以济兵谋，或联乡团以固边圉；均能始终勤奋，着有成效。自应先行择尤录功，用示劝勉。
　　臣等谨遵前旨，不敢冒滥；逐一核实，胪列清单，恭呈御览。合无仰恳圣恩，准予奖叙，以资观感而励后来。除将出力稍次者咨部核奖外，谨会同大学士直隶总督臣李鸿章恭摺附驿具陈。伏乞皇太后、皇上圣监，训示遵行。
　　再，此摺系臣葆桢主稿，合并声明。谨奏。
　　●请奖闽防各员片（同日）
　　再，上年四月间，臣葆桢奉命渡台，以省门为根本重地，船厂尤关系靡轻，因奏请在籍前任陕西布政使林寿图坐镇厂地，并随时察看海口情形，以固福州门户；随经臣文煜、臣鹤年奏请该藩司就近督防：均奉旨允准在案。该藩司到防即遍历各口，规创炮台，训练防勇：布置严密，人心以固。事平之后，该藩司以身系二品大员，不敢仰邀奖叙。其当时随同出力之文武员弁，尤为始终勤奋者。臣等未忍没其微劳，合无仰恳天恩，准加录叙，以资鼓励。内阁中书谢章铤，可否赏加内阁侍读衔同知衔补缺后以知县补用：广东候补盐经历林丰璹，可否以知县仍留广东补用；五品衔选缺后以知县用、不论双单月尽先前选用教谕陈■〈兆上鼓下〉，可否俟选缺后以知县不论双、单月尽先选用；五品衔不论双、单月遇缺先前选用县丞林丰钰，可否俟选缺后以知县补用；五品衔不论双、单月遇缺先前选用县丞孟宗洛，可否俟选缺后以知县补用；不论双、单月候选员外郎刘学畲，可否赏加四品顶戴；五品军功分发省分归候补班前补用巡检范宝书，可否俟补缺后以县丞补用；五品军功不论双、单月遇缺尽先选用从九品未入流戴庆余，可否俟选缺后以县丞补用；记名简放总兵王正道已捐请从一品封典，可否赏给正一品封典；二品衔留闽、浙尽先补用参将浙江海门右营游击陈世荣，可否以副将留闽浙水师尽先补用；花翎二品顶戴留闽先补用游击傅德柯，可否以参将留闽浙水师尽先补用；花翎二品顶戴候补游击黄淇彬，可否以参将留闽浙尽先补用；福建督标右营千总周春雷，可否以守备留闽尽先补用？理合附片陈明，伏乞圣监训示。谨奏。
　　●黎家本请恤片（同日）
　　再，管驾「振威」轮船五品军功留闽尽先守备黎家本，自同治九年选充驾驶学生。十年，派在「建威」船上练习风涛，颖悟精进，胆智过人。十二年闰六月，充「长胜」大副；十三年六月，调「振威」大副；九月，管驾「长胜」轮船。本年五月，调管「振威」轮船；来往台湾口岸，运解军火，济渡各军，冒险冲涛，刻期无误。递于本年八月二十日积劳病故，殊堪悯恻！合无仰恳天恩，饬部以原官照军营立功后病故例，从优议恤，以慰幽魂。谨合词附片陈明，伏乞圣监。谨奏。
　　●附录（选自两江总督任内奏摺）
　　福建抚臣王凯泰请恤摺
　　实缺提镇现带防营请缓赴任摺
　　提镇张光亮等请恤片
　　奏覆唐定奎并无克扣勇粮摺
　　奏覆唐定奎被讦摺
　　奏留唐定奎暂缓赴任另筹劲旅入闽
　　铭军剿番阵亡员弁勇丁请列入祀典摺
　　·福建抚臣王凯泰请恤摺（光绪元年十一月初八日）
　　奏为福建抚臣积劳病故，谨胪宦迹，吁恳天恩光锡谥典；并于福州、台湾予建专祠，以慰忠荩，而顺舆情；恭摺具陈，仰祈圣监事。
　　窃臣于本年十一月初一日接船政大臣丁日昌并闽省各绅士函称：福建抚臣王凯泰在台积劳成疾，兼感瘴疠，脚气肿胀，上侵股腹，饮食不进；于十月十一日扶病内渡，即于二十三日申刻出缺。臣闻信之下，不胜骇悼。计此时闽浙督臣业将出缺日期报闻，所有应得恤典，自当照例奏请，臣何敢更有渎陈！惟抚臣平日之实心实政，臣以在籍绅士，且共事日久，知之最悉，有不敢不胪举以闻者。
　　抚臣之由词林而出官他省也，非臣所得而详。但就其抚闽言之，勤廉端恪，久在圣明洞监之中。而其随事以培元气、端风俗为心，恳恳然数年如一日：溯下车伊始，即校武闱，甄拔公严，虽被黜者亦俯首心折；前科监临文闱，数月以前即创立条教，申明纪纲，榜出弊绝风清，论者咸谓为数十年来所未有。其造就士类，则以敦品正学为先：于省会增建致用堂书院，专课经学，月亲扃试，与诸生讲明大义，诱掖奖劝，不啻严师；各郡书院则慎择老师、宿儒主之，用资矜式。省垣婚丧之费，踵事增华，日形奢侈，力行劝谕，使兴崇俭之风。闽省向有淫祠，每年赛会，举国若狂，聚众诬民，莫此为甚；自经严禁，乃息巫风。所居官舍，榜曰：「俭明简斋」；属吏闻风，亦多化之。所以在任累年，士习人心，翕然不变。及其奉命渡台也，一登舟即屏绝供应；随身仆从祗有二人，为向来大吏所未有。勤求民隐、博访周谘，汲汲然惟日不足。台俗信鬼，演剧迎神，殆无虚日；每岁中元道场，不茹素而噉荤，歌舞婆娑、酒肉腥臭，经月不息，糜费不赀。其城门兵弁遇货抽收陋规，成为定例；宝局牌场，摊排闹市，营卒包庇，地方官禁格不行。洋烟流毒，遍于四民老少，形骸半如枯腊。抚臣一至，即立为厉禁，政令一新。又为戒赌、戒烟诸诗，编颁童稺播为歌谣，以挽积习。整饬书院，考拔真才；别擢绩学敦品者若干人，令为劝戒烟、赌之课，俾实力奉行，期有成效。而调度兵勇、筹度兴建、绥辑民番，每与臣往复商榷，辄至夜分；其心思之精密，性情之诚恳，臣往往自愧不如。时过其行馆，见所有函牍皆亲自封题，未尝一假仆从吏胥之手。朝夕两餐，一饭以外，蔬豆而已。曾劝其节劳自爱，均以受恩深重、不敢暇逸为词；由衷之言，毫无矫饰。臣曩疏称台民好逸，抚臣率之以勤；台俗好奢，抚臣示之以俭；台俗好斗狠，抚臣化之以和平：并非溢美。果使久于其职，海外狉榛之地未始不可转为敦庞，讵积劳过甚，兼受炎瘴，齎志长终。眷属都未到闽，临殁之时，旁无骨肉，襆被萧然，如寒士之依旅馆。
　　窃思人臣以死勤事，宜膺祀典；以忠奉国，无忝嘉名。故福建巡抚臣王凯泰清节遗爱，在人心目，遽以积劳感瘴，在任溘逝；合无仰恳天恩，逾格特赐谥典；并准于福州、台湾建立专祠，以顺舆情，以励忠荩。
　　又闻该抚有子二人，俱在宝应原籍；应否加恩之处，出自高厚鸿慈。理合恭摺由驿驰陈，伏乞皇太后、皇上圣监。谨奏。
　　·实缺提镇现带防营请缓赴任摺（光绪元年十二月十八日）
　　奏为实缺提镇现带防营，吁恳天恩从缓赴任；恭摺仰祈圣监事。
　　窃直隶正定镇总兵唐定奎，钦奉恩命补授福建陆路提督；所遗员缺，奉旨以吴长庆补授，业经该提督等具摺谢恩在案。臣查唐定奎统领武毅十三营，上年台防一役，航海誓师，中外信服；臣与之共事，深知其果毅朴诚，足当大任；本年旋师内渡，驻扎扬州五台山等处，纪律严明，屹然为江南重镇。吴长庆统领庆字十二营，分扎浦口、江阴等处，于沿江一带情形，最为熟悉；现在相度形势、建造炮台，该总兵胸有智略，洁己爱民，实为防营中不可少之员。该提督唐定奎等仰沐圣恩，界以实缺，洵足奖有功而资观感。目前整顿江海防务，必须统将与弁兵心志相习，庶几绥急足恃；若令前赴新任，所统各营，殊乏接手之人。合无仰恳天恩，俯准唐定奎、吴长庆从缓赴任，仍留江苏统领防营，以专责成，出自逾格鸿慈。谨会同直隶（总）督臣李鸿章恭摺具陈，伏乞皇太后、皇上圣监训示。谨奏。
　　·提镇张光亮等请恤片（同日）
　　再，臣前在福建办理海防任内，迭准总统铭、武等军提督唐定奎报称：统带武毅左军记名提督张光亮、统带武毅右军记名提督王德成、统带武毅右军前营记名提督李常孚、管带武毅右军后营拟保总兵两江补用副将胡国恒、总办营务处兼带武毅左军正营拟保道员分发补用知府田勤生等均已攻克番社，先后在刺桐脚、枋寮等处感受瘴疠，病殁营次；又铭中副营哨官尽先游击束维清，于攻克草山社之役，中枪阵亡：均经臣先后奏明在案。兹准该提督唐定奎汇叙生平战绩，查造履历，呈请奏恤前来。臣查该故员张光亮等起自淮军，转战数省，叠着战功；去岁调台，防海开山，艰苦备至。旋即攻剿番社，扫穴歼渠，成绩已彰；捐躯荒峤，殊堪悯悼！合无仰恳天恩俯准，将记名提督张光亮、王德成、李常孚、拟保总兵两江补用副将胡国恒、拟保道员分发补用知府田勤生、拟保副将尽先游击束维清等六员，敕部按照拟保官阶从优议恤；并恳加恩予谥，入祀昭忠祠，将生平战绩，宣付史馆，以慰忠魂。除将该故员等战绩履历清册咨部查核外，谨会同大学士直隶总督臣李鸿章合词附片吁陈，伏乞圣监训示。谨奏。
　　·奏覆唐定奎并无克扣勇粮摺（光绪二年二月十五日）
　　奏为遵旨查明，据实覆陈；仰祈圣监事。
　　窃臣于二月初五日承准军机大臣字寄，光绪二年正月三十日奉上谕：御史英震奏「呈递信函请旨办理」一摺，唐定奎克扣勇饷是否属实？沈葆桢不得以奏保在前，稍形回护！此信是否郭怀仁所寄？着沈葆桢查明，一并奏闻等因。钦此。臣当将发下抄件，反覆推详：郭怀仁致英震原函，鄙陋无文，殊不似词林中人笔墨。其将卒公禀指为致郭怀仁者耶，则称之曰都宪，又曰柏府；指为致英震者耶，则谓李鸿章远在天津，无由上达。若英震之供职都门，不较李鸿章更远耶？恭绎谕旨，固亦疑此信不出于郭怀仁；第克扣勇粮，关系重大，臣何敢稍参成见，自冒偏袒之嫌。因而传见皖籍属员，询以郭怀仁居乡何状？咸谓品端学粹，不与外事；异口同声。迨晤候补道赵继元，据称郭怀仁虽籍隶合肥，久已寄居金陵，养痾避嚣，杜门谢客；故鲜有知之者。该道与乡榜同年，亦未尝往还酬酢。臣因令该道造访，坚求一见，询及唐定奎克扣军饷各节，该编修茫然愕然；次日扶病来臣署中，自云：『气喘体羸，目疾尤剧；都门师友，即平日相契最深者亦音书阔绝。御史英震，不特向不识面，亦且素未知名。同邑提督唐殿魁，以良家子从军，忠勇朴诚，为国捐躯，昭昭在人耳目，里閈至今思之；曾于刘铭传座中，见有器宇沈毅异于诸将者，问而知为其胞弟定奎也。窃喜忠臣之门继起有人，心甚好之。其营中军政，本非局外人所应与知；且日对药炉，门可罗雀，近事亦无由见闻。而唐定奎清白家声，则知之熟矣。论公谊，国家有用之将，不当丑诋以暧昧之词；论私情，同里素无仇隙之人，何忍污蔑以不近情之事？况所递之函并无名姓，倘奉朝廷传问，当从何处交人？即使唐定奎劣迹多端，彼固自有主帅。如果官居台谏，尚可以例许风闻言事为词；今以文学侍从之班，退居宽闲之地，乃恣情簧鼓，作此空中楼阁、意外波澜，不特为当世所不容，即返心何堪自问』？臣所闻于郭怀仁者如此。
　　查函中所讦者，以克扣勇饷一款为最重。而所指克扣者，则以臣在台时年冬发饷一关四万余两为最钜。抑知臣于是年八月间已补发一关、次年四月间又补发一关，为数共十二万余两，彼讦者尚未之知也；此皆专摺奏明，咨部有案、咨李鸿章有案、扎扬州粮台报销有案。唐定奎纵欲鲸吞，其可得耶？王开俊之攻番社也，非特唐定奎不与闻，并未商诸镇道；其平日最爱民，为妇孺环吁，激于义愤，致有此失。迨唐定奎成功后，因遗骸未得，躬涉深林密箐，穷挖数日，卒获归元，其忠魂亦可稍慰矣。议凯撤时，唐定奎为恸王德成、张光亮、田勤生故，亦得病甚剧；稍愈，闻李常孚、胡国恒复病，即单骑驰向琅■〈王乔〉，护所部及其柩以归；府县恐其尚未复元。再四挽留，扬鞭竟去：方共叹其同袍之谊之挚异于寻常也。至帷闼中事，吠影吠声，尤无足深辨。显系干求不遂，为此鬼蜮伎俩，颠倒是非。
　　夫因嫌怨而动讹言，亦事所恒有；从未有以放诞不经之说，诡名在籍绅士寄信言官，上干天听！似此设谋倾陷，殊属奸险之尤；应否比照匿名揭帖，立案不行；抑或敕下该御史查明信函各件，系从何人投递，究出根由，从严惩办之处，出自圣裁。
　　至唐定奎各营既留防江苏，臣仍当随时察看；稍有改辙，即据实甄劾，断不敢以客军相待，为人受过，上负天恩。
　　所有遵旨查明实在缘由，理合恭摺由驿四百里驰陈，伏乞皇太后、皇上圣监训示。谨奏。
　　·奏覆唐定奎被讦摺（光绪二年闰五月初七日）
　　奏为遵旨严查唐定奎被讦各款，详晰覆陈；仰祈圣监事。
　　窃臣于本年二月十五日，业将御史英震所递信函实非出自郭怀仁之手，并臣在台时所知唐定奎营中情形，先行具覆。奉旨：览奏已悉；仍着该督密饬严查认真办理。钦此。遵即扎委营务处江苏候补道赵继元、题补道徐文达严密访查去后；兹据该道等禀称：原讦侵吞各款，均齩定唐定奎一人，与各分统及营官委员毫无干涉。果所讦属实，非特各营员无所用其回护，且与受其克扣之害，势必从而甘心；因邀该统带周志本、章高元、刘朝林、营官姚天霖、余光德、解先祥、陈有元、何迪华、毕长和、唐先品、宋先聘、唐鸣琴、粱善明、营务处宋学沂、唐士贵等至寓，隔别逐款指询。佥称：该提督自接统以来，饷杂各款均系实领实发，从无前项情弊。再三究诘，矢口不移。续据该统带等公禀，内称：各营饷杂各款，向归统领汇领，由统带等分给营官转发，各勇每年正饷九关、米价十二个月，从无藉端克扣情事。前年调赴台湾，添足岁饷，先由统领示谕，各营兵勇均经统带等照数请领，转发清讫。炮台及凯旋时犒赏，系按各营人数摊给；统领自行捐资宰猪百口劳军，不在所领犒赏之内。台湾向使用烂板洋银，与内地市价不同，客兵云集，以银易钱，多苦不便；蒙特设官钱局，酌中定价，以免市侩居奇；从无搭放洋钱，抬价少串情事。淮军章程：亲兵正勇之外，另募长夫；勇有遗缺，即以长夫挑选：仍就地招夫补额，向无截旷虚数。初渡台时，各营皆有余丁随队东渡，由公费内酌发口食，并未另请开支。嗣深入番社，感受瘴疫病故兵勇日多，每次请饷轮船由江南招募余丁，或二三百人、或三四百人赴台补额，不足者复酌挑本地土勇；间有截旷，随时咨明报销局扣除。此夫价并无侵吞截旷，亦未干没之实在情形也。棚帐，向章防军八个，月更换一次；征军六个，月更换一次。在徐州为久驻计，曾请折给价银，由各营自行购料，搭盖营房，俾弁勇稍避寒暑。各棚各事操作，则有之；未尝摊扣勇饷也。迨奉调赴台，为打行仗计，岂能不需行帐？起程时，于清江转运局领帐棚一次，逾年四月又领帐棚一次，并未在粮台领过折价银两。至台湾草房，地方官先期所造，以待客兵初到时暂驻；何从向各勇摊扣？此棚价并无重复开支、侵吞、累勇之实在情形也。兵勇染疫，于凤山刺桐脚、南势湖分设药局，派员驰赴上海、福州等处选购药料，按方散给，重聘延医诊治；所需不下数千金，皆由薪费内通融支用，并未作正报销。病故弁勇几及二千人；衣衾棺殓或购地葬埋、或带回内地，所需费即于应领烧埋项下支发；各有亲旧，谁肯任其暴露者？此药材并未捏报，赏恤无从侵吞之实在情形也。今奉查询，愿具甘结，以保军声等情；该道赵继元等覆查该将领所称截旷已随时咨报扣除、帐棚未重复领价，检查粮台档案，均属相符。至该军凯旋兵勇，病重不能登舟者，奏明准留台湾调养，并派参将程曾郁留台照料；其带回病勇，则于扬州庵庙分投安插，按名发给药资；遣归者仍量道里远近，给以川资，并无任其流落扬州之事。在台时，因澎湖、旗后、东港等处节节设立转运，需人较多，不得不酌量添委；凯旋回扬，事务既简，裁撤冗员以节糜费，事势使然。至营官病故，遗缺皆以帮带及哨官升补；哨官遗缺，皆以哨长及什长升补。如武毅右军左营之唐先品，从前随剿常州发逆，已当哨官；铭字中军前营之唐鸣琴，久隶该军，劳积素着：此皆刘铭传旧部，并非唐定奎接统后始行到营，本不因其亲族也而用之，岂能因其亲族也而弃之？其由台带回赤金一万二千两一节，查台湾孤悬海外，素不产金，况价值约需银二十万两有奇；该军驻台一年，除食米外，所关正饷不过三十余万两。如果多方广购，必早骇人听闻，何待今日始行败露？又称其行营张盖乘舆、鸣锣开道一节，查该军内渡，时值盛暑，该提督以久役病躯，偶然乘轿事诚有之，从无在行营张盖鸣锣之事。自军兴以来，能为国宣力者，朝廷从不绳以既往之愆。顾以该提督清白家声，昭昭在人耳目，而诬其曾当土匪；幕友吕耀景为翰林院编修吕耀斗之堂弟，吕氏常州望族，而诬其曾为贼首；帐下差弁，皆良家子弟积功洊保官职，而痛诋以暧昧丑词。唐定奎家眷并未随赴台湾，其妻解氏并非解五狗之女；平日素无姬妾；其子年甫八龄。而竟辱及闺门，任情污蔑，互相推勘，不辨自明。谨将会同查访实在情形，并该统带营官等公结一纸，禀候核办等情前来。
　　臣查讦唐定奎之匿名揭帖，递御史英震者假名于郭怀仁，递总理衙门者假名于李承霖；以后尚有李鸿章处一分、彭玉麟处一分并臣葆桢处而五。所言不必尽同：李鸿章揭帖内，有因协饷裁去，唐定奎怨李鸿章一钱如命，不知体恤等语；臣葆桢揭帖内，又谓唐定奎赴天津，说臣葆桢刻薄待人，致赔累八、九万，骗李鸿章津贴银四万两：其自相矛盾一至于此。各处揭帖，皆曰纵子调奸；独李鸿章处，将子字改作侄字。盖以李鸿章与唐定奎同籍合肥，或知其子之幼绎故也。
　　伏惟时事多艰，将才难得；积毁销骨，志士灰心。唐定奎被讦各款，既查明毫无影响，何敢引避形迹，致国家失有用之才。臣惟有嘱其善保初终，益加敬慎，永矢忠荩，以备干城。区区愚忱，未知有当万一否？
　　除将该军统带各官甘结录送军机处备查，并严饬根究捏造蜚语之人从严惩办外，合将查明提督被讦各款，详晰附驿具奏。伏乞皇太后、皇上圣监训示。谨奏。
　　·奏留唐定奎暂缓赴任另筹劲旅入闽（光绪三年三月初四日）
　　奏为铭军内渡后，疮痍甫起，极力整顿，方冀渐复旧观；可否另筹劲旅入闽，俾免易将分兵，转强为弱？恭摺仰祈圣监事。
　　窃臣于本月初一日承准军机大臣字寄，光绪三年二月二十三日奉上谕：何璟奏闽省兵力不敷，现檄调劲旅轮船赴台，省城更形单薄；着沈葆桢即饬唐定奎速赴新任，并令简选步队数营，派拨轮船随带前往，以资得力等因。钦此。查臣前准丁日昌函咨：岛族窥伺台湾，当派「登瀛洲」轮船飞驶回闽，并拨炮械子药，附片陈明在案。钦奉前因，闽省为臣父母之邦，公谊私情，均难膜视。明知海疆闻警，处处宜先事豫防，然非到万无可如何，断不敢稍分畛域。惟唐定奎酌带数营赴任，殊恐无益福建，有碍大局。谨以管窥所及，为我皇上缕析陈之。
　　伏惟兵之为用，合则强，分则弱。顾人人知其宜合而无从强合者，则择将难也。往往带一营以名将称者，或分统三数营则蹶矣；统三数营以名将称者，或总统十数营则蹶矣。此大枝劲旅，所以关系国家元气，未易以意分合之者也。唐定奎所统马队三营、步队十三营，本刘铭传旧部；自台湾戡定番社后，病疫过半，几至不能成军。内渡后，唐定奎蒙恩简授福建提督。臣以该提督从前接统是营，实由李鸿章亲历行间，随时随事考察而擢用之；非循资按格，争一日之长者比。穷荒返旆，满目夷伤，既须拊循，以慰群情：又宜申儆，以作士气。此断非生手所能为力，是以不揣冒昧，吁饬该提督从缓赴任；幸荷圣慈允准，万帐欢腾。臣去年到扬阅操，见其训练已有起色；因调至江阴接办炮台工程，使营哨弁勇日习于劳，隐杜其頺惰之志。现台工尚未一律竣事，若唐定奎带数营赴任，非特功亏一篑，而余存部曲，臣纵暗中摸索放一统领，保无力小任重之嫌！倘令全队入闽，既苦供亿之繁；而淮军向喜驰骤平原，闽省跬步皆山，未免舍所长而用所短。且唐定奎赴泉州新任，其所部则分扼省城、海口，是兵与将又须分道扬镳；臣愚不知兵，颇虑两失之。
　　窃思闽省所需，既不过数营，现驻镇江之前云南鹤丽镇总兵宋国永霆、庆两营，为鲍超旧部，皆衡、永百战劲卒，其地利与闽中相仿；宋国永性行明淑，以和得民，似可调至福州省城；由何璟察看，如其得力，即酌增营头，亦堪胜任。
　　至唐定奎，则仰恳天恩，仍予留统原营，暂缓赴任；俾各适其用，不致牵动全局。
　　愚昧之见，是否有当？理合由驿五百里驰陈，伏乞皇太后、皇上圣监，训示施行。谨奏
　　·铭军剿番阵亡员弁勇丁请列入祀典摺（光绪三年六月二十八日）
　　奏为铭军剿番阵亡员弁勇丁在凤山县建祠告成，恳请列入祀典，以慰忠魂；恭摺仰祈圣监事。
　　窃照同治十三年生番肇甪衅，饬调福建陆路提督唐定奎统带铭、武马步十三营驰赴台湾，会合戡定。其阵亡、伤亡、病故各员弁勇丁，仰蒙赐恤、入祀昭忠祠。旋经该提督于光绪二年七月分筹款在于凤山县北门外武洛塘购买基地，檄饬参将程曾郁会同凤山县知县孙继祖设局办理，建立昭忠祠享堂三间、两庑各三间，旁葬勇棺一千一百四十九具；又于枋寮购地作为义塚，迁葬前敌内山等处勇棺七百六十九具，于上年八月分一律工竣。据该提督申请具奏前来。臣等查铭、武诸军前次奉调剿番，重洋涉险、斩棘披荆，较之剿逆、剿捻，尤为艰苦。所有该军阵亡、伤亡、病故各员弁勇丁，既据该提督筹款购买基地，建祠告成；相应请旨准其列入祀典，由地方官春秋致祭，以慰忠魂。
　　除将送到图说咨移部科查照外，谨会同闽浙总督臣何璟、福建巡抚臣丁日昌恭摺具陈，伏乞皇太后、皇上圣监训示。谨奏。
