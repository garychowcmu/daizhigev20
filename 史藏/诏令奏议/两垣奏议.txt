两垣奏议　　（明）逯中立 撰


　　钦定四库全书 

　　史部六 

　　两垣奏议 

　　诏令奏议类二 

　　奏议之属 

　　提要 

　　臣等谨案两垣奏议一巻明逯中立撰中立有周易札记已着録是书凡奏议六篇皆中立为给事中时所上以歴官吏兵二科故称两垣其中论公用舍论修史用人及论会推阁臣三疏本末略具明史本传盖中立以是三疏一忤旨停俸一见忌辅臣一被贬外授故史特摘録于本传其请罢织造论东倭及请停例金三疏虽事不施行然亦皆矫矫不阿无愧封驳之职不得以巻帙之少废之矣旧本附刻中立所作周易札记后今既分隶四库则列于经部为不伦故析出别着録焉 

　　乾隆四十六年九月恭校上 

　　总纂官 臣纪昀 臣陆锡熊 臣孙士毅 

　　总校官 臣陆费墀 

　　钦定四库全书 

　　两垣奏议 

　　（明）逯中立 撰 

　　论公用舍疏 

　　臣惟朝廷有用舍之权而天下有是非之公用舍合于公则人服而议论自息用舎不合于公则人不服而议论日滋故曰王道本乎人情自古又未有上下异指大小臣异心邪正倒置众论沸腾而可以言治者臣睹近来诸臣相继而罢者率多砥行好修守正不阿之士如郎中谭一召疏中所云得罪弃置者六十余人臣不敢谓其皆皭然君子然而为君子者多也而偶以一事固执一言触忤遂令其牢落下僚跧伏田间壮志纡而不伸忠猷藴而未竟此臣所以深为诸臣惜也方今中外多故苦无任事之人而今被斥诸臣虽位有崇卑才有偏全皆国家所作养生平所砥砺今不使之为国家用而反令藉之以成其私名致感时者有怜才之叹司铨者有乏才之忧此臣所以为世道惜也夫诸臣有以争国是而去者有以诋辅臣而去者又有以申救株连疑及辅臣而去者陛下怒言者则曰出朕独断而辅臣王锡爵之自解亦曰有主上亲笔臣谓所罢者非正人也则断自宸衷固主上去邪之眀即拟自阁臣正大臣为国之忠若所罢者果正人也出于阁臣之票拟而有心斥逐者为妬贤出于主上之裁决而不能匡救者为窃位彼职赞宻勿身膺隆眷不补牍力争而坐视忠良屏弃谗佞鸱张虽间有揭救然而诸臣之摈斥者如故也大臣以人事君之道恐不如是故臣又为辅臣惜也今陛下欲安辅臣则罢言者言者罢而论者愈多论者多而辅臣益不自安即髙攀龙一疏惓惓为国惜才即部院大臣亦许其愿忠之心矣中外诸臣亦多为之申解矣孙继有谭一召之疏不无过激而扶正抑邪之言不无可采陛下重罚二臣以谢辅臣二臣罚而辅臣能自安乎臣闻防口甚于防川圣如虞舜犹察迩言而用之况泰交一疏辅臣不以淹弃诸臣请乎陛下以心旅托辅臣则何不行辅臣之言从中外臣工之愿眀谕吏部于先后废谪诸臣随材录用以示大公则君有容直之名臣无敢言之誉国家收多贤之益庙堂无处分之烦众嚣自息辅臣自安矣宋刘安世曰爱惜人才乃人主自为社稷计程颢曰朝廷不失于举错使议论何自而沸腾释羣疑而收人心莫要于此然臣又有言焉留都铨卿以沈鲤推而不用尚宝司丞以李懋桧补而不允至于邹元标慷慨大节海内属目而不能一日立朝夫以陛下寛仁独不能容一二直臣乎以辅臣见知于主独不能为国用一二直臣乎端人短气正士结舌清眀之朝不宜有此辅臣不思极力叩阍仰回天听以收民誉而树令名而徒忿众口之呶呶以归过于君父此臣所以义激于中不容黙黙也臣一介草茅蒙拔置吏垣感时效愚罔知忌讳伏惟圣眀裁纳 

　　论罢太和山织造疏 

　　臣待罪谏垣窃见传造太岳太和山各宫殿顶帐费以万金奉旨本山量解香税银七千两仍命工部补足三千两矣又戒诸臣之奏扰矣夫以供奉眀神而费止万金又有眀旨之凛凛也臣何敢复有陈说第考之祀典叅之时势则见织造之命万万可已者敢披沥为皇上陈之臣惟太和山不列于岳镇玄武神不见于经传所云静乐王太子入山修炼白日飞升皆道家傅会之说儒者所不谈虽我朝创庙宇设提督以崇祀之然非若天地岳镇海渎等神为祭之正也古云黩于祭祀时谓弗钦礼烦则乱事神则难而况宫殿帷帐又供奉之弥文而非祭祀之常经乎故织造之可已也为国家厘祀典也东南灾沴频仍杼柚其空即袍服上供抚臣无岁不请减请罢矣今又以顶帐之故严行新旧各堂添设机张人匠并工织造手指瘁于拮据皮肉残于鞭扑且吏胥有需索之扰州县有征解之苦费以万金而闾阎所费又数倍于此者乎夫以东南凋敝之时而何忍加之以额外之征输也故织造之可已也为东南爱民力也王者为天下守财即财赋殷富之日犹当加意撙节而况公私交困府藏殚竭昨见主计之臣谓各边镇上半年例银共该一百四十余万东那西凑尚少一半若太和山宫殿顶帐何益于神而出帑金以佐之虽曰数止三千然一铢一两孰非赤子之膏脂乎是何取尽锱铢而用若泥沙也故织造之可已也为帑藏惜财用也方今徐淮兖豫之间千里一壑积骸盈野仳离之状愁叹之声惨目悲心有不忍见且闻者昨河南抚臣张一元之疏可见矣天下之患莫大于下有疾苦而上不收恤乃日者科臣王徳完为民请赈疏两上而不报今顶怅无益之费近习无稽之言即以科部执奏而不允此臣之所以未解也臣谓太和山之香税积之徒以供内臣之干没推之可以救中原之捐瘠织造之万金以为顶帐之费则曰不经以为赈济之资则曰德意臣又查万厯十四年以山陜等处灾伤发帑金三十九万两十七年以江南等处灾伤发帑金三十万两遣官分赈今中原灾伤不减于曩时而赈恤之惠反啬于曩时皇上为民父母忍视数百万生灵嗷嗷待毙而不为之拯救者乎伏愿亟停织造之命即以太和山香税银一万两并再发内帑银二十万两遣廉能之官宣布德音太霈皇仁以示圣天子轸念灾民之意则罢不经之费至俭也弘赈恤之恩至仁也廓转圜之量至明也皇上何惮而不为此也然臣又有言焉京师者四方之极也今都门外宫观之侈丹垩辉煌旛幔之饰綦组绚烂而委巷小民至倾赀破产以修庵观而供斋醮异说之惑世诬民甚矣皇上又复括已尽之财剥穷民之脂以供宫殿帷帐之饰则何以禁止愚民风示四方孟子曰杨墨之道不息孔子之道不着又曰君子反经而已矣经正则庻民兴庻民兴斯无邪慝矣眀正道以息邪说唯圣眀留意焉 

　　论东倭疏 

　　自东倭未靖而请封请贡之说兴也中外诸臣言者甚伙其揣情形析利害者亦甚备虽三尺竖子亦知其不可矣臣即再陈说亦不能加于诸臣上矣顾是说也宋应昌始之顾养谦成之本兵石星力主之沈惟敬宻计于倭冦刘黄裳昌言于朝请封易而为请贡请贡易而为开市开市易而为和亲顷又专意请封业已奉有眀旨矣臣窃维贡不可许而封亦不可许也是东征诸臣误本兵而本兵因以误国也臣始不能无言也臣闻忠臣之谋国也为国家计不为一身计为乆逺计不为旦夕计自倭冦狂逞盘据朝鲜我皇上宵旰而忧为之遣将出师者既一年余矣蹂躏我属国戕杀我士卒縻费我金钱是中国仇也而臣子之羞也今不思灭此朝食而反欲宠以封号金册银章赫奕岛外此可令四方见乎以国体论则倭不当封昨见朝鲜疏中有云倭冦筑城盖房运粮练兵阳退而复进假和而逞凶倭之情状亦可槩见而当事者以为难慿日夜催促表文以冀了事目前臣未闻空言可以畏敌表文可以守取即称臣称贡礼卑言甘臣之所不敢信也以倭情论则倭不必封倭俗狙诈而狼贪圣祖絶其贡不与通着之为训沿海设备嗣是屡贡屡犯至嘉靖间东南之惨极矣世祖赫然用武一大创之而有三十余年之安今无以制其死命而以封为羁縻彼闗酋雄长海外即称帝称王夫谁禁之而乃遣数十万之师犯我属国丐此虗名也势必请封请市要求不已我不能拒絶于今日而安能拒絶于异日启奸民勾引之端开外国窥伺之门为国家患无已时以利害论则倭不可封此其事之可否得失满朝臣工知之朝鲜知之而何当事者以冥冥决事不曰选将不曰练兵不曰沿海修备而今日议封眀日议贡倭盘据于釡山为攻取之计我冀望于侥幸为茍且之谋倭以欵要我而操术常行于欵之外我以欵自愚而智虑常陷于欵之中排盈庭之公论损战守之长策沮忠臣义士之气为逃责议功之资此人臣之利非国家之福也旦夕之谋非乆逺之计也岂不羞朝廷而污青史哉臣谓倭欵不罢则战守之计不决战守之计不决则酿祸将来贻忧君父异时追尤首事即斩诸臣之头不足以谢国事矣且皇上独不见西事乎当互市之始岂不借口羁縻得以息肩饬备而今边务废弛将士玩愒不可收拾识者恨之今日又欲袭其故智以为退倭良策尚可谓国有人乎伏望皇上深思倭情之叵测収回许封之成命眀谕尚书石星总督顾养谦闭关谢使一意防御毋推诿避事毋因循养乱毋狃一时之便而贻后日之悔侍郎宋应昌郎中刘黄裳倂亟赐罢斥仍正其欺罔误国之罪则内外逺近晓然知上意所向在于安攘大计孰不更相激厉以图事功所谓三军之士不战而气自倍倭何足虑哉 

　　论修史用人疏 

　　先该辅臣王锡爵题请纂修正史起原任詹事刘虞夔充总裁官舆论啧啧以为非人臣曰是辅臣援所私而不顾天下之公议也方具疏叅论旋闻同官业已上请窃谓辅臣必闻言而悔涤心而听则臣可无言矣既奉旨先该吕坤保荐刘虞夔急宜起用今御史纷纷叅驳孰为公论著该部院定议来说钦此臣仰见皇上深居大内留神章奏采公论于外廷付定议于部院而毫不以成心与也继而思曰是出于宸衷之主裁与则吕坤保荐事在往年犹然简在圣心虞夔何人而当此隆眷也抑出于阁臣之票拟与则是以桃李之私情谬为推引而奈何假吕坤之一荐以自文也臣请得而毕其说抚按之臣镇辑一方境内士夫所改容而礼者也非巨奸豪宦不以列弹章其荐人也不得不寛庙堂之上提衡天下宇内才品所悬镜而别者也非宏才硕望不以辱弓旌其用人也不得不严抚按之保荐或偶取其乡论庙堂之起用必详核其官评试查各处抚按所荐举地方人才者能人人而用之乎彼虞夔生平具在去岁拾遗疏中真士类所不齿圣世所不容者不即罢斥已为漏网遗奸此固满朝公论辅臣独不知乎知之而何故复用之乎夫用虞夔也为得意门生而私之也私虞夔而借明旨以涂天下也借堂官以箝台臣也则党护之心化而为机械傥皇上试召辅臣而问不知辅臣何词以对且今天下多故需人甚急废谪诸臣无赐环之日中外士绅日夜望辅臣补牍力诤今未能进一君子而先进一邪臣辅臣又将何词以谢天下乎伏乞明谕辅臣以后用人当秉公心勿植私党以后拟旨当持大体勿挟私见则国家之休也亦所以成辅臣之令名也臣再惟修史巨典也必博访名流广招俊士前辅臣疏有欲取之别署取之外僚取之闲废取之山林隐逸而必曰文行兼优又曰行义无亏然邪媚如虞夔者首与总栽之选矣苐恐天下之为虞夔者不少也洿行无节徒饰浮华之词夤縁干进者亦不少也傥误蒙收録则修史之典适以启邪臣奔竞之途而开小人仕进之窦耳即掇英摛藻何足以昭法诫而垂万世哉复望谕辅臣及吏部严行谘访务求端方直亮博闻有道术之士毋得滥及匪人以污清朝盛举则仕路肃清而国史可传不朽矣 

　　论拔淹滞停例金疏 

　　臣待罪諌垣伏睹陛下寤寐英贤轸恤民瘼迩者如孟一脉沈鲤屡推不允者今擢用矣览科臣所上中州饥民图说悯然动念发帑银遣官赈救至宫闱之内亦捐金佐之矣大小臣工莫不踊跃而颂曰陛下天地之量而尧舜之心也顾臣见近来请用废谪诸臣连章累牍留中不下夫今天下多事正当广招俊乂搜罗岩穴而诸臣者徃徃以戅直蒙谴其抱效忠之悃具可用之才甚多也一列摈斥之籍永无登进之阶是陛下之量犹有未廓欤臣谓天地之生才实难国家之需才甚急诸臣不及时録用恐岁华相催精神意气渐隳是清朝有不尽之才而正人有后时之叹矣且铨臣为陛下用人也尚书陈有年又陛下所特简者也以请用司属奉旨切责累疏求去陛下亦屡降温纶留矣夫畀以铨衡之寄宠以知眷之渥则何不推心委任尽行其志而乃令其抱牍逡巡有懐而莫展也伏乞明谕吏部于先后废谪诸臣遇缺次用随材序迁则忠直在列而国家收多贤之益矣臣又见昨该云南抚臣请减加金未蒙俞纳夫云南年例金岁止二千两万厯二十年加至五千两是加増之数反多于原额旋以阁臣之请减去一千矣又以抚臣之疏而増旋以计臣之请复减一千矣又以科臣之疏而増随减随増纶綍不信非所以重诏令而垂史册也臣闻滇南采金逺渉川陜风雨瘴疠之所侵虎豹盗贼之所伤辛苦艰难触目凄惨是金以千计而民间所费与死亡伤夷者不可胜计也陛下居髙处优言千则千耳独不念供之者甚艰乎况今缅氛方炽征兵转饷之费公私殚竭而今又益以额外之征求其何以堪伏乞明谕戸部令该省止觧年例金二千两如以为内用不给请俯从抚臣之恳停免旧岁所増一千两则约巳裕民滇氓徼再造之福矣臣再惟近日言及于罪逐之臣陛下以为市恩言及于滇南之金陛下以为奏渎臣亦岂不知缄黙可以自容哉第念职司耳目谊切匡正当此才乏民困之日而坐视端人淹于屏斥穷陬疲于征输耳目之谓何臣之罪且不容于尧舜之世是以冐昧尘渎仰回天听惟愿陛下以用沈鲤孟一脉之心尽召逐臣以赈中原之心逺彻遐壤则至仁天壤同流而圣德古今罕并矣 

　　论会推阁臣疏 

　　顷该吏部以会推阁臣之故上干圣怒严旨督责降处司官旋以言者申救斥为编氓朝论惜之臣言官也谊不能黙黙无言臣伏惟陛下念阁务繁剧简任辅臣不即断自宸衷而先付之廷推以示公也铨臣博访旁搜疏名上请公论采之盈庭可否决于圣断非敢专也亦非敢私也且威福者朝廷之权也该部亦不得而专也予夺者君上之恩也该部亦不得而市也以今圣明在上清议在下一时臣工非至愚不肖谁敢罔上行私自速罪戾而况郎中顾宪成者砥行好修往以直言获谴陛下起自谪籍而用之矣司铨未乆复遭摈斥士绅相顾咨嗟咸谓宪成以直道被黜而陛下有不容直之名将何以劝任事之心鼓豪杰之气乎夫用舍者国家之大政也铨臣者又用舍人之人也迩来相继屏去不竟其用孙鑨去矣陈有年杜门求去矣司官之空署削籍而去者至再至三矣今顾宪成又以罪去前者将竭后焉不续人才凋谢可为寒心语曰察察不可为容容多后福臣恐今而后非如王国光杨巍也者则不能一日为太宰非如徐一槚谢廷寀刘希孟也者则不能一日为部臣臧否混并举错倒置将使黜陟重典为权门供爱憎铨衡重地为私门树桃李天下不知有是非人心不知有劝惩风靡波流莫究所终矣大抵近年以来君臣道隔上下异心上所谓可而下未必是也下所谓可而上未必是也用舍一慿喜怒黜罚几于无章公议壅阏繁言滋起臣谓人才消长之机理道废兴之渐正在于此故愿陛下虚心而观也然臣又有言焉会推阁臣非自十九年始也皇祖二十八年廷推六员而张治李本二臣用即今元辅王锡爵之入阁也亦会推也葢特简与廷推祖宗朝并行巳乆而要之廷推必谐于佥议特简或由于私援故舜举皋陶汤举伊尹而必曰选于众今辅臣赵志皋等不稽故典不惟逺图妄为牵引荧激圣怒即掲救数语譬之强笑而神不偕来欲以动听难矣方今疆场交耸公私耗竭而嗷嗷思乱者又十室而九识者抱厝火积薪之忧所幸公道昭白仕路清夷宰辅无私人朝廷无过举可以回气化而收人心而今时事至此可为长叹臣职司献纳冐昧尘渎非为铨司惜一郎官也为国家惜人才也为国家惜政体也亦愿庙堂之上共捐成心而重为国体人才惜也臣不胜惓惓 

　　两垣奏议
