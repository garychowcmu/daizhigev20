李文襄公奏疏与文移 清 李之芳 撰  



　●李文襄公奏疏与文移目录
　　卷首督浙
　　恭报到任日期疏（康熙十二年十月）（一）
　　计典届期疏（二）
　　照会各镇防御海疆（三）
　　请修战船疏（康熙十二年十二月）（四）
　　核减马价疏（五）
　　咨提督酌议通省增兵（康熙十三年正月）（五）
　　卷一督师
　　请开销试放火药疏（康熙十三年三月）（七）
　　请增设兵马疏（九）
　　飞报闽变第一疏（一一）
　　咨江西巡抚添兵设塘（一二）
　　檄饬金衢道府厅县密拿散札逆犯（一三）
　　檄饬杭嘉湖道申严防范机宜（一三）
　　檄饬宁绍道府厅县缉拿贼党（一四）
　　饬温处道府守御地方（一五）
　　饬金衢道府守御地方（一六）
　　饬宁台温绍杭嘉湖各道府守御地方（一六）
　　饬金衢道确探闽逆情形（一七）
　　饬杭嘉湖金严各道府预办粮料（一八）
　　檄饬太湖营严防要隘（一八）
　　檄饬湖协副将严防长兴四安镇（一九）
　　照会平阳镇并饬衢协守御地方（二○）
　　照会温州镇并饬瑞安协守御地方（二○）
　　照会四镇滨海地方严加守御（二一）
　　檄调温处二协屯据泰顺龙泉险隘（二一）
　　檄调金严二协官兵驻防江常等处（二二）
　　示谕遵严保甲举首奸宄（二二）
　　飞报闽变第二疏（康熙十三年四月）（二四）
　　飞报闽变第三疏（二六）
　　续报闽变并陈调度事宜疏（二七）
　　请照例支给官兵行粮疏（三○）
　　续报各路塘报情形疏（三一）
　　咨江南督抚提固防沿海（三二）
　　咨覆提督调守分水仙霞二关（三三）
　　咨将军转移副都统飞据仙霞堵御（三四）
　　咨副都统犒赏满汉甲兵（三五）
　　咨提督会商方略（三六）
　　咨提督赴省会商堵御衢州（三七）
　　咨江南总督调发滴兵赴浙应援（三八）
　　咨京口将军迅发满汉官兵赴浙应援（三八）
　　檄饬仁和钱塘二县严行保甲察拿奸宄（三九）
　　饬各道察拿奸宄（四○）
　　檄布政司预给兵丁粮饷（四一）
　　檄饬金衢道府备办粮料安抚居民（四一）
　　檄饬温处道府严催大荆边海整备（四二）
　　奖励宁绍道府厅县（四三）
　　檄饬驿道整理夫船马匹（四四）
　　饬温州镇协严防要隘（四四）
　　檄饬绍协副将扑剿土寇（四五）
　　檄饬察拿传递伪牌奸宄（四六）
　　檄调湖协官兵赴省绍协官兵赴衢（四六）
　　檄发本标中军副将统兵赴衢（四七）
　　檄饬分防金乡游击保固地方（四七）
　　檄行中军副将赏赉官兵（四八）
　　檄调嘉兴营守佣晋大忠领兵赴省（四九）
　　牌委统领选锋（五○）
　　照会四镇并行营将预给兵丁粮饷（五○）
　　檄委中军副将统领调到官兵（五一）
　　密授衢处温协副将堵御机宜（五二）
　　檄行各镇协将犒赏军士（五三）
　　檄调平阳镇游击协防分水关（五四）
　　檄行绍协副将奖赏杀贼官兵（五四）
　　照会平阳镇保固分水关（五五）
　　照会温州镇防御海疆策应分水关（五六）
　　谕调金协副将协守常山（五六）
　　谕赏退贼官兵（五七）
　　晓谕安民（五八）
　　晓谕立法辨认截发良民（五九）
　　召募金华猎户效用军前告示（六○）
　　示禁兵厮沿江骚扰（六○）
　　示给船户口粮（六一）
　　请调江南援兵疏（康熙十三年五月）（六二）
　　咨巡抚拨发官兵防守埭头（六四）
　　密咨福建海澄公提督（六五）
　　咨提督统兵赴援瑞安（六六）
　　咨催提督统兵赴瑞（六八）
　　咨催提督赴瓯（六九）
　　咨覆提督调发官兵（六九）
　　檄行布政司酌议军需（七○）
　　檄行狼山游击犒劳援浙官兵（七二）
　　示禁悍兵旗厮骚扰（七二）
　　申严军令条约（七三）
　　大兵经临地方安民告示（七四）
　　题报耿逆潜遣奸细投书疏（康熙十三年六月）（七五）
　　汇报官兵堵击情形疏（七七）
　　常开报捷疏（七八）
　　请用原任镇臣李荣疏（七九）
　　容覆巡抚酌筹大兵粮饷（八○）
　　咨巡抚催解草料（八一）
　　咨覆巡抚已发龙游防剿官兵（八二）
　　咨覆将军巡抚已发援处官兵（八二）
　　咨江西督抚提督会剿歧界贼寇（八四）
　　咨覆提督援台事宜（八四）
　　檄查勒收豆草使费（八五）
　　给牌招抚（八六）
　　饬行团练保甲告示（八七）
　　晓谕被胁良民（八八）
　　密报官兵堵击情形疏（康熙十三年七月）（八九）
　　亟请应援满兵疏（九○）
　　密报贼情疏（九二）
　　金衢获捷疏（九三）
　　咨商巡抚发兵援严（九四）
　　咨覆巡抚各路援兵难撤（九五）
　　咨覆提督满师仍驻金华（九六）
　　衢严击贼恢复寿昌疏（康熙十三年八月）（九七）
　　绍兴仙居黄岩获捷疏（九八）
　　卷二督师
　　金严克捷恢复淳安疏（一○一）
　　恢复义乌并汤溪获捷疏（一○二）
　　严属捷功疏（一○四）
　　绍属捷功恢复嵊县诸暨疏（一○五）
　　石梁等处捷功并恢复东阳疏（一○六）
　　题明守佣员缺就近遴补疏（一○七）
　　咨督饷侍郎巡抚筹酌运粮船只（一○八）
　　咨巡抚留兵协防严属（一○九）
　　檄布政司驿粮二道趱运军需（一一○）
　　续报东阳汤溪捷功疏（康熙十三年九月）（一一四）
　　密拿通贼废弁叶日生等疏（一一五）
　　题补援剿镇标游击守备疏（一一七）
　　金华山口郑店报捷疏（一一九）
　　启王请增募绿旗兵（一二○）
　　示禁阻挠投诚（一二二）
　　招抚伪官杜日葵等投诚疏（康熙十三年十月）（一二三）
　　请增设标兵疏（一二四）
　　启王请给还金华被难子女（一二六）
　　檄中军副将赏励临山剿贼官兵（一二六）
　　金华十二里庄大捷疏（康熙十三年十一月）（一二七）
　　衢州沟溪前墓山大捷疏（一二八）
　　金华龙游报捷疏（一三○）
　　金华竹园村季宅马涧报捷疏（一三一）
　　启王衢城势迫亟请拨兵防御（一三三）
　　启王请调崇明官兵（一三五）
　　兰谿东叶山严州威平镇捷功疏（康熙十三年十二月）（一三六）
　　金华积道山大捷疏（一三七）
　　严属捷功恢复分水疏（一三九）
　　请动饷银购买战马疏（一四○）
　　照会各镇严禁焚毁民房（一四一）
　　檄各营将查给诸暨难民子女（一四二）
　　示谕招抚胁从将士（一四三）
　　大兵进剿檄示归诚（一四三）
　　宣扬大义抚纳归诚告示（一四五）
　　卷三督师
　　恭报招抚情形疏（康熙十四年一月）（一四七）
　　龙游兰谿寿昌报捷疏（一四八）
　　请开复出征将弁住俸疏（一五○）
　　湖协改设守兵疏（一五一）
　　衢属黄坛口捷功疏（康熙十四年二月）（一五二）
　　题补督标前后二营参将守备疏（一五三）
　　题补黄温平三镇游击守备疏（一五四）
　　请录用投诚随征各官疏（一五六）
　　请赈难民疏（一五七）
　　卷四督师
　　龙游遂安处州等处获捷疏（一六一）
　　启王移调嘉湖官兵（一六二）
　　严禁妄杀抢掳告示（一六二）
　　招抚温处陷贼官兵归正告示（一六四）
　　启王湖协官兵仍留严州防剿（康熙十四年三月）（一六五）
　　启王调兵赴处州（一六七）
　　饬杭州知府查解兵厮骚扰浙西乡村（一六八）
　　示禁义乌投诚扰民（一六九）
　　示禁驻防处郡弁兵下乡骚扰（一七○）
　　金衢处三郡捷功并复宣平疏（康熙十四年四月）（一七○）
　　衢州龙游获捷疏（一七二）
　　启王酌留披甲马匹草料（一七三）
　　檄各镇将颁示赏格鼓励冲锋（一七四）
　　请恤殉节县丞徐喆疏（康熙十四年五月）（一七五）
　　军中需用赏赉饷银疏（一七六）
　　启王请调蒙古闽督镇标官兵（一七八）
　　衢州南塘万青前岭捷功疏（康熙十四年闰五月）（一七八）
　　檄温处道严禁掠贩难民子女（一八○）
　　晓谕江常开三县陷贼士民来归（一八一）
　　请开销赏给官兵银两疏（康熙十四年六月）（一八三）
　　送历年获捷军功册疏（一八六）
　　报明得获逆书疏（康熙十四年七月）（一八七）
　　启王严遂贼势尚炽请留总兵鲍虎（一八七）
　　启王请调援剿镇标回衢（一九○）
　　启王亟请调兵应援宁台（一九一）
　　饬按察司严肃秋闱（一九二）
　　饬金衢温处严台各道府抚集流亡（康熙十四年十月）（一九三）
　　招抚衢台温处四府伪员疏（康熙十四年十一月）（一九四）
　　招抚伪总兵侯晋爵等投诚疏（一九六）
　　议水师提督驻札管辖事宜疏（康熙十四年十二月）（一九七）
　　咨江南总督查取韩斌家属（一九九）
　　卷五督师
　　请补授营将疏（康熙十五年正月）（二○一）
　　启王请禁旗营抢掳并给还难民子女（二○二）
　　檄饬各将严禁抢掳妄杀（二○五）
　　衢属湖南获捷疏（康熙十五年二月）（二○七）
　　汇报归正官兵疏（二○八）
　　咨提督犒赏官兵（二一○）
　　温州大捷疏（康熙十五年三月）（二一○）
　　严属宋村等处获捷恢复开化疏（二一一）
　　启王提镇兼设免造水师船只（二一三）
　　启固山贝子齎犒满洲官兵银两（二一四）
　　启王请发官兵乘势恢剿常山（二一五）
　　咨会福建总督发兵赴常夹剿（二一六）
　　招抚伪副将韩斌投诚疏（康熙十五年四月）（二一七）
　　请调邻省官兵进取疏（二一八）
　　启王请调邻省官兵（二一九）
　　咨江南总督知照韩斌原籍（二二一）
　　檄饬严协总理恢剿机宜（二二二）
　　再请调发邻省官兵疏（康熙十五年五月）（二二三）
　　酌议捐输安插难民疏（二二五）
　　启王指陈进剿机宜并调邻省官兵（二二七）
　　发银行府中元荐度阵亡将士（康熙十五年七月）（二二九）
　　檄饬宁绍台三协营靖寇安民（二二九）
　　示谕从逆官民及早归命（二三○）
　　请恤阵亡将弁成国梴晋大忠等疏（康熙十五年八月）（二三二）
　　大溪滩获捷并复江山疏（二三四）
　　卷六督师
　　仙霞三关大捷疏（二三七）
　　恢复常山并玉山界草坪获捷疏（二三八）
　　启王转报陆路提督移驻艰难（二三九）
　　启江西督抚发兵夹击溃贼（二四一）
　　咨督饷侍郎巡抚调兵至衢（二四二）
　　咨江南督抚发兵分路剿贼（二四三）
　　檄委杭严道随军招抚（二四三）
　　饬西安知县抚辑新复地方（二四四）
　　饬衢州知府查勘贼遗炮械（二四五）
　　饬同知杨道泰赴江山县协办军务（二四五）
　　饬江山知县招抚马胜家属（二四六）
　　饬金华知府乘时招抚（二四六）
　　檄饬严协防剿机宜（二四七）
　　照会援剿镇申明赏罚（二四八）
　　檄饬衢协相地置防（二四八）
　　檄饬严协会兵乘机扑剿（二四九）
　　檄饬严协赴开化防御（二四九）
　　照会援剿镇严查营兵藏匿妇女（二五○）
　　照会温州平阳二镇乘机剿抚（二五一）
　　檄参将蒋懋勳统领驻防常山官兵（二五一）
　　檄催福督中军官兵赴衢防剿（二五二）
　　饬金协都司任九玉剿抚汤溪土贼（二五二）
　　大兵连夺仙霞三关告示（二五三）
　　抚辑开化县难民告示（二五三）
　　晓谕西江常难民认领子女完聚（二五四）
　　再谕陷贼百姓速归乐业（二五四）
　　晓谕难民立候亲临赈济（二五五）
　　石塘剿杀逆贼大捷疏（康熙十五年九月）（二五六）
　　请江南江西官兵合剿逋寇疏（二五七）
　　恢复云和松阳龙泉三县城池疏（二五九）
　　招徕衢属各路伪员疏（二六○）
　　饬处州知府乘时抚辑（二六三）
　　饬龙游知县乘时招抚（二六三）
　　饬汤溪知县乘时招抚（二六四）
　　饬江山知县查议给还妇女（二六四）
　　饬温处道随军整理处属恢复六县（二六五）
　　檄委金衢道随军招抚（二六六）
　　檄委台巡道抚楫温郡余寇（二六七）
　　饬龙泉宣平遂昌各知县抚绥地方（二六八）
　　饬开化知县齎谕招抚程凤（二六八）
　　饬江山县看养广信难妇候领完聚（二六九）
　　牌给生员盛鼎招抚（二六九）
　　檄参将蒋懋勳剿玉山开化贼寇（二七○）
　　牌委标官卞佳招抚（二七一）
　　奖励千总赵秀（二七二）
　　檄参将蒋懋勳招抚广信地方（二七二）
　　牌委标员叠更司赈浙闽过往人夫（二七三）
　　饬金协副将乘时招抚（二七四）
　　饬乐清营大荆营各将乘时抚剿（二七四）
　　照会黄岩镇抚辑邻疆（二七五）
　　饬原任把总胡联启率兵来归（二七六）
　　照会温州镇剿抚直取瓯城（二七七）
　　牌给千总叶顺招抚（二七八）
　　牌拾守备尹升招抚（二七八）
　　晓谕耿逆乞抚情形（二七九）
　　晓谕怀疑闽人归命（二七九）
　　饬修邻境道路统师亲剿（二八○）
　　晓谕西安江山常山开化四县宽征（二八○）
　　示禁扰害来归被胁人民（二八一）
　　严饬速缴伪札告示（二八二）
　　宣布慰问出征绿旗官兵告示（二八二）
　　再谕陷贼官兵迅速就抚（二八三）
　　恢复江西玉山疏（康熙十五年十月）（二八三）
　　恢复景宁遂昌庆元并福建政和松溪各县疏（二八五）
　　请改黄岩镇为水师提督节省钱粮疏（二八六）
　　恢复温处二府州县疏（二八七）
　　启王请拨在闽战船用济舟师（二八八）
　　照会温州镇亟赴料理岩疆（二八九）
　　示抚江西广信等处被陷官民（二九○）
　　招抚伪总兵冯公辅等投诚疏（康熙十五年十一月）（二九一）
　　会剿邻省陈村招抚伪总兵汪文生等来归疏（二九二）
　　请蠲免被兵地方钱粮第一疏（二九三）
　　启王请谕耿藩速令江西余党归诚（二九五）
　　咨江西督抚委员整理新复地方（二九六）
　　擒获贼首马鹏捷功疏（康熙十五年十二月）（二九七）
　　晓谕陷贼未归人民（二九八）
　　申饬吏治告示（三○○）
　　释广信俘囚招抚地方告示（三○一）
　　卷七督师
　　处属柱溪周公源口杨梅滩捷功疏（康熙十六年二月）（三○三）
　　汇报剿抚江西广信等处捷功疏（三○四）
　　咨会将军禁旗兵携带难民妇女（三○六）
　　严禁潜携难妇他往告示（三○六）
　　启王请谕给还难民子女（康熙十六年三月）（三○七）
　　咨覆将军再谕旗兵给还难民子女（三○九）
　　招抚伪扬烈将军全旅归诚疏（康熙十六年四月）（三一一）
　　请蠲免被兵地方钱粮第二疏（康熙十六年六月）（三一八）
　　查释闽省归浙难民子女（三二○）
　　剿抚邻省巨寇陈山疏（康熙十六年七月）（三二一）
　　请恤殉难副将苏木代把总左朝极疏（康熙十六年八月）（三二四）
　　加秩谢恩疏（康熙十六年九月）（三二五）
　　请调回江南援浙官兵疏（康熙十六年十月）（三二六）
　　咨覆水师提督湖头渡哨船（康熙十六年十一月）（三二八）
　　招抚邻省渠寇归诚疏（康熙十六年十二月）（三二九）
　　请蠲免被兵地方钱粮第三疏（三三四）
　　卷八督师
　　海洋获捷招抚伪将林云林麒詹天枢等船兵来归疏（康熙十七年二月）（三三九）
　　启王续难民子女（康熙十七年三月）（三四○）
　　檄饬沿海镇将稽察固防（三四二）
　　会剿江西子午口获捷疏（康熙十七年闰三月）（三四三）
　　请蠲免被兵地方钱粮第四疏（康熙十七年四月）（三四四）
　　报明援闽官兵数目并浙省情形疏（康熙十七年五月）（三四六）
　　会剿江西玉山八仙洞等处获捷疏（三四八）
　　密陈边防布置机宜疏（康熙十七年六月）（三五○）
　　谕杭州温州二副将犒赏弁目兵丁（三五二）
　　示禁纵马践食禾苗（三五三）
　　咨户兵二部请给投诚效用官俸（三五三）
　　招募新兵疏（康熙十七年七月）（三五六）
　　启王塘报江山岭等处杀贼并请会剿（三五七）
　　咨送户部赈济难民册结（三五九）
　　遴补营员疏（康熙十七年八月）（三六三）
　　请调江南官兵协防要汛疏（三六五）
　　启王会剿邻境贼寇（三六九）
　　启报拨兵延平并陈浙省兵单（三六九）
　　照会定温平三镇沿海严谨备御（三七一）
　　檄湖处杭严四协调兵弹压延平（三七二）
　　照会定海镇饬催扑剿海寇（三七三）
　　差员严拿不法兵厮（三七三）
　　饬衢处二协副将防剿窜贼（三七四）
　　檄中军副将会剿江西逆贼（三七五）
　　檄金协都司郭正明等截击败寇（三七六）
　　檄守备张万成领兵协防二渡关（三七七）
　　檄参将饶承德会兵协剿山寇（三七七）
　　檄参将饶承德查仙霞营房窝铺（三七八）
　　檄参将饶承德招抚江机等渠寇（康熙十七年九月）（三七八）
　　示禁践踏粟地强采橘果（三七九）
　　示禁横索夫役（三八○）
　　请撤援闽官兵回浙疏（康熙十八年正月）（三八一）
　　饬禁司道府厅州县差扰（康熙十八年二月）（三八三）
　　石塘捷功恢复云和疏（康熙十八年三月）（三八四）
　　遵例自陈乞罢疏（三八五）
　　遵谕自陈乞罢疏（康熙十八年八月）（三八八）
　　请免荒芜地方钱粮疏（康熙十八年九月）（三九○）
　　陈言难民子女疏（三九二）
　　南镇双头洞获捷疏（康熙十八年十一月）（三九五）
　　饬司道各府严禁害诸弊（三九六）
　　行十一府属申饬叛逆告示（三九七）
　　卷九督师
　　操练战船袭击海寇疏（康熙十九年二月）（四○一）
　　海洋擒贼获船大捷疏（康熙十九年三月）（四○三）
　　请会剿海寇酌留战船疏（康熙十九年四月）（四○四）
　　援闽回浙官兵循例陆续补伍疏（康熙十九年五月）（四○六）
　　请撤调防浦城官兵回汛疏（四○九）
　　请免故宦加征银米数目疏（康熙十九年六月）（四一○）
　　伪将军刘天福等大■〈舟宗〉全旅归诚疏（四一二）
　　请免追扣赏给官兵银两疏（康熙十九年八月）（四一三）
　　汇报招抚投诚总册疏（四二○）
　　饬司道严查纵盗讳盗积害（康熙十九年十月）（四二三）
　　汇报剿杀逆贼恢复城池疏（康熙十九年十二月）（四二四）
　　送事平议叙各案功绩册疏（四二七）
　　力敦风俗俭朴告示（康熙二十年二月）（四二八）
　　请开复象山营都守各官疏（康熙二十年五月）（四二九）
　　请补黄岩镇额马疏（康熙二十年七月）（四三一）
　　请撤水师提标暂留兵丁疏（四三二）
　　请复枫岭营浙闽分辖旧制疏（四三四）
　　檄杭嘉湖道亟议靖盗安民六条（四三六）
　　严禁奸民通海告示（康熙二十年九月）（四四○）
　　赏给官兵银两委难追扣疏（康熙二十年十一月）（四四一）
　　卷十班师
　　请设专员审理逃人疏（康熙二十一年二月）（四四五）
　　请免通省各营裁兵疏（康熙二十一年七月）（四四六）
　　檄衢州道府县爱养衢属黎民（四四九）
　　申饬合属文武告示（四四九）
　　恭报旋省日期疏（康熙二十一年八月）（四五一）
　　请免出征马匹赔桩疏（康熙二十一年十月）（四五二）
　　请免追扣裁兵粮饷疏（康熙二十一年十一月）（四五五）
　　汇报确核给领恤银疏（康熙二十一年十二月）（四五九）
　　升补兵部尚书谢恩疏（四六一）
　　题明总督印务巡抚署理疏（四六二）
　　交代赴京疏（康熙二十二年二月）（四六三）
　　附录
　　文襄公年谱程光■〈示豆〉（四六九）
　　●李文襄公奏疏与文移卷首
　　恭报到任日期疏
　　计典届期疏
　　请修战船疏（康熙十二年十二月）
　　核灭马价疏
　　
 　　恭报到任日期疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨奏：为恭谢天恩，谨报微臣到任日期事。
　　窃臣一介庸愚，仰荷皇恩不次擢用，畀臣以浙督重寄。臣拜命之日，殊深惶悚！复蒙皇上颁赐御宴暨内厩良马、披领，弓矢、表里，宠赉隆渥，天语优容。臣俯承感激，自念捐糜踵顶，不足报皇恩之万一。
　　臣自八月初一日陛辞，即于次日出京，衔命南行。至十月十三日，抵浙江嘉兴府境；随准署理总督事务抚臣田逢吉咨委粮储驿传道参议刘昌、臣标下中军副将王廷梅齎捧钦颁总督浙江康字二千二十四号关防一颗、令旗牌十面杆副及文卷到臣。当即恭设香案，望阙叩头谢恩；于本月十五日赴省到任受事讫。
　　伏念微臣以樗栎庸材，荷叨剧烦重任。惟有饮冰茹檗，砥砺身心；恪持廉法，董率所属文武各官巩固地方、爱养百姓，以图仰副皇上轸念东南重地至意并上报朝廷优遇隆恩。
　　臣谨恭谢天恩，并将到任日期缮疏奏闻，伏乞皇上睿监施行。
　　康熙十二年十月十六日奏。
　　奉旨：『该部知道』。
　　
 　　总督浙江等处地方军务兼理粮饷兵部右侍郎兼都察院右副都御史臣李之芳谨题：为计典届期已迫等事。
 　　
　　臣查吏部咨开：『在外官员大计文册，应于康熙十二年十二月内齎到』等因，钦遵在案。
　　该臣看得三年计察，澄清吏冶，关系黜陟。今臣于十月十五日莅任，计册例应十二月到京；一切属员臧否既未洞悉于平时，何以定评于一日！查康熙九年川湖督臣蔡毓荣缘受事日浅，请敕抚臣独任计册，当经部覆「奉旨俞允」；与臣事例相符。伏祈皇上敕下该部院将康熙十二年考察大小各官五花贤否文册，听抚臣田逢吉造送部科察核，准臣今届免造。至于不肖官员，臣采访有据，即不时另疏纠察，断不敢稍有徇庇。臣谨具题，伏乞皇上睿监施行。
　　康熙十二年十月十六日题。
　　奉旨：『该部知道』。
　　照会各镇防御海疆（康熙十二年十月）
　　
 　　照会各镇防御海疆（康熙十二年十月）
　　为严饬防御海疆，以重汛守事。
　　照得浙省地当边海，宁、台、温郡尤属要冲。是以选将屯兵，星罗碁布；无事则勤加侦探，遇敌即破浪摧锋：是必平日严防毖备，务使逆艘潜踪，毋致奸民窃越。最是风雨晦冥、洋雾连接，一望茫然，远视不及，甚恐贼■〈舟宗〉飘忽近岸。若官兵懈弛偷安，但以寥寥庸卒虚应故事，抑或兵不在汛、无人稽察，倘有警息，便失剿御疏防之罪，百喙难辞。将弁身家，固当自惜；所在疆土人民，岂堪坐视贻患！本部院叨膺简命，节制全浙，以澄清边海为首务。合行严饬。
　　为此照会该镇照依事理，转行所辖督率弁兵，不时提备兵马、战船，昼夜详加巡了，俱于要隘游巡探报。如遇逆贼扬帆上下，无论接橹连■〈舟宗〉、零星窥伺，一面飞报本部院军前暨提镇衙门，以凭飞檄调度；一面联络邻汛官兵，协力荡剿。若遇迫近海口，即驾所泊战船，一齐堵截，相机搴擒；必期灭此朝食，共保无虞。毋许一船近岸劫掠，毋容一人透越交通。如有将弁偷安怠情、致误军机，大则飞章指参，小则军法从事；失哨目兵，审明枭示，断不姑徇。至于沿海江港潮汐相通处所，如有船筏载货，乘风越界、希图贸易，或为贼巢奸细要见原通某弁某兵受贿、当从某口放行；立速拿获，会同有司秉公研究，确详起解，以凭覆讯定拟。苟有容隐故纵情弊，立按新例正法；但不得借端诬捏，扰害无辜。汛防各官，仍会同地方官严查保甲，盘诘奸宄。凡兵民人等或系出外、日久不归，或容留来历不明、面生可疑之辈，必须根究明白。一有故违，地方保甲、营伍目兵，一体连坐；汛防印捕各官，特疏题参。法在必行，毋得视为寻常告诫，自罹大咎，追悔无及！
　　
 　　请修战船疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为请修战船以资防剿事。
　　据浙江布政司布政使陈秉直呈详到臣。该臣看得浙省为濒海重地，战船为防御要需。今据该司详称：『各船自康熙九年修造迄今已历三载，查与修造年分之例相符』。今据开报宁、台、温三区修造战船一百三十三只，除请留存战船银两又变价船银共抵用银钱三千三百五十三两四钱零留为采办物料外，尚需该工料价银四万六千二百一十两六钱零，此皆照例核明之数；亟须修理，以资海防。叩乞皇上俯念边疆重务，准照例于康熙十二年地丁银内动用；庶船工便于速竣，用备缓急，不致临期有误军机矣。臣谨会疏密题，伏乞皇上睿监施行。
　　康熙十二年十二月二十二日题。
　　奉旨：『该部议奏』。
　　
 　　核灭马价疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为请定岁终奏销，以肃马政事。
　　据浙江布政司布政使陈秉直详报到臣。该臣看得浙省各镇协营康熙十一年并十年购买马匹一案，经前督臣刘兆麒具疏奏报，部议以所买马价比江南提标马价浮多，请敕核减造册等因；随即经备行布政司遵照部驳各款，逐一查明核减造册去后。今据该司详报动支康熙十年分朋银购马二百三匹，共核减二百二十四两二钱；又动支康熙十一年分朋银买马二百七十二匹，今核减三百四十两七钱。至于各营康熙十年分买马二百三匹未经开明价值缘由，查马价银两原系动支康熙十年朋银购买，即于十年朋桩奏报册内注明在案。今据该司备造清册前来，臣谨具题，伏乞皇上睿监施行。 
　　康熙十二年十二月二十二日题。
　　奉旨：『该部知道』。
　　咨提督酌议通省增兵（康熙十三年正月）
　　
 　　咨提督酌议通省增兵（康熙十三年正月）
　　为咨商事。
　　准贵提督咨开「浙省各营兵不敷防，移商增戍等」缘由到本部院。准此，为照浙省旧额经制兵四万八千六百余名，分防所属地方--延袤二千余里戍守，原自单薄。嗣经议政王会议裁去三千六百名，仅存四万五千余名；而各汛分防，愈不敷矣。是以前部院两叙不敷情形，合词请益；未荷俞允。今准大咨移询，诚见訏谟。第查从前减兵原为节饷，是就昔日无事而言。今值滇省有事之时，则浙江一省西北地接两江、东南界连八闽，处处防御宜严。况「海逆」未靖，蠢动堪虞。若夫湖寇山魈，亦恐乘机窃发。建威消萌之法，不得不早为筹计。且查各营官兵分防各县村镇，俱已零星派拨；其存城、在营者，寥寥无几。遇有警息，固守尚虑不足，征剿愈难猝应。迩来各地兵单，不止象、绍、宁、衢等处；即杭协一详，言之凿凿可听。此后各营详请增兵者，料必接踵渐至。然而今昔时势固已不同，自当因时酌宜；宁可备陈于事前，庶免贻误于日后。亟请于通省十一郡中，自边海以至各要隘，分别冲缓，按地指画，极言兵不敷用情形；每营见在兵马之外，各计应添兵马数目，然后总计通省共宜增战守兵丁若干、马匹若干，或当仍复旧额四万八千六百之数。统祈胜算布置周悉，庶便绘图贴说，合词吁请。相应咨商。
　　为此，合咨贵提督，烦为查照确酌，示覆施行。
　　●李文襄公奏疏与文移卷一
　　请开销试放火药疏（康熙十三年三月）
　　请增设兵马疏
　　飞报闽变第一疏
　　飞报闽变第二疏（康熙十三年四月）
　　飞报闽变第三疏
　　续报闽变并陈调度事宜疏
　　请照例支给官兵行粮疏
　　续报各路塘报情形疏
　　请调江南投兵疏（康熙十三年五月）
　　题报耿逆潜遣奸细投书疏（康熙十三年六月）
　　汇报官兵堵击情形疏
　　常开报捷疏
　　请用原任镇臣李荣疏
　　密报官兵堵击情形疏
　　亟请应援满兵疏
　　密报贼情疏
　　金衢获捷疏
　　衢严击贼恢复寿昌疏（康熙十三年八月）
　　绍兴仙居黄岩获捷疏
　　
 　　请开销试放火药疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为钦奉上谕事。
　　康熙十三年正月初七日，准兵部密咨内开：『照得近闻云南省作乱，各该地方官员严加固守。该管地方内如有不端之人，着严加查拿。为此，通行直隶各省督、抚、提、镇一体遵行』等因，准此。又准兵部咨开：『窃照逆寇吴三桂作乱，已发大兵进剿，不日歼灭，无足为虑。但江南、浙江等处以及京口俱逼近海滨，此等地方亦宜预令备防。应行该省总督、将军、提督严饬近海沿江镇将等官整备兵马、船只，勤加侦探、严行提防，以保无虞可也』等因到臣，准此。遵即一面通行各镇将一体遵行外，随即分檄申饬各该地方文武等官：凡系沿边近海江湖要隘、冲险郡邑以及寨堡墩台、水陆港口，补葺坍塌、安设铳炮、整齐马步甲械、饬备战哨船只。至于一切桥梁道路师旅经由处所，在在修整；严行各营将弁简练兵士，以资剿御。惟虑铳炮一项必须先加试放，动用火药。正在缮疏题请间，随准提督臣塞白理咨开：『照得浙江沿海二千余里，一交春汛，南风日劲；贼■〈舟宗〉乘帆而至，瞬息千里，顷刻登犯。在我守御之具，惟恃火攻。所以沿海冲险之城邑、要害之台寨与夫水陆港口巡哨战船，向来俱设铳炮，必常用火药试放。炮与药习，方无篐碎铁炸之患；人与炮习，庶免仓皇失措之虞。今以年久未经试放之火炮潮湿锈结，必至手足不应；恐误封疆，不得不咨请本部院沿海火炮必按季试放、开销火药，缓急庶乎有济。然事关钱粮紧急军需，务祈本部院速为具题』等因，准此。又据定海镇总兵官朱万化等各咨呈同前事等因各到臣。
　　该臣看得浙省原属边海重地，与腹里营伍不同；贼孽一日未靖，则剿御一日难疏。从来制敌之具，攻坚击远取胜最速者，惟铳炮为军中首资。第缘年来操演火药不准开销，因而久不试放，锈涩堪虞。一有警息，不准仓卒洗试，无补缓急；抑且火器兵丁尽属生手，是有铳炮与无铳炮等耳。况臣属沿边上下延袤二千余里，凡海口之险汛、山泽之要冲、郡邑城垣烽墩台寨以及水师战舰，无处不加布置，则亦无处不需炮火；虽向奉部文令地方设法操演，但弁兵俸饷无多，难以责成。今该镇将因臣申饬预备至再、至三，是以皆为试放；火药无出，纷纷呈请。臣身任地方，目击军中急需，何敢因循贻误！窃议目前先将各处铳炮逐一试放一次，使其疏通火门，临期便于应手。嗣后仍于每年春、秋两季，试演二次。所用火药，核明定数，统俟岁终汇册奏销。仰恳皇上俯加垂监，特赐允行；裨益岩疆，诚非浅鲜！臣谨会同浙江抚臣田逢吉、提督臣塞白理合词密题，伏乞敕部议覆施行。
　　康熙十三年三月初四日题。
　　奉旨：『该部议奏』。
　　
 　　请增设兵马疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为浙江省汛广兵单，亟请添设兵马以备防守、以固疆圉事。
　　准提督臣塞白理咨，又据定海镇总兵官朱万化、黄岩镇总兵官阿尔泰、温州镇总兵官祖宏勳、平阳镇总兵官蔡朝佐各咨呈，又据杭协副将陈世凯、署太湖营游击马起龙、沿海城守副将罗万里等各呈详到臣。该臣看得浙江一省向为边海重地，原设经制官兵，皆系酌量形势、按地设汛，本难减少，迩年海警稍息，汰兵省饷；在无事之时，分布十一府七十六州县沿海各汛台寨以及战船水师，地广兵单，实苦不敷。前督臣刘兆麒两次具疏题请，未蒙俞允。但「海逆」窥伺，时刻须防。今值滇逆反叛，贼氛未靖，尤虑闻风蠢动。浙地为闽省门户，又为江南后援先事之谋，惟在厚集兵力。见准部文奉有「各该地方严加固守」之旨，臣忝膺重任，敢不悉心筹画！如宁、绍、台、温等府皆沿海重汛，贼■〈舟宗〉飘忽靡常；水陆险要，亟宜添防。衢、严、金等处界连江西、福建，地势冲险；杭、嘉、湖三府接壤江南，环海滨湖，巡防并急。各镇协营日日呼吁增兵，臣与抚臣、提臣再四面商：非不知增兵必须计饷，当兹军兴浩繁，正宜为国节用。但臣身在地方，目击兵马不敷，若不预为上请，直至临事张皇、顾此失彼，虽身任重咎，无益于事。查浙省与江南、闽、粤并属海疆，形势相等；而往年裁减兵马，浙省为数过多。今臣不敢议复原额，致费粮饷；谨就汛地缓急，逐一会同详酌实有万不已者，议将各镇协营兵单备寡之处，量复兵丁三千六百三十九名，以足分防之用。更请按「马一步九」之制，除应减二十七匹抵给外，应增马九百七十四匹。至若臣标三营、提标五营，皆应援通省之责，与镇营固守一方者不同；见今战马无多，实不堪资应援。查邻近江南一省，总督、总漕、提督三标均系「马三步七」；浙省同属要地，岂可独令单寡！今议于督、抚二标酌复「马二步八」，以备随方策应。按计兵数，应增马八百六十九匹，庶可联络布置，使在在有备；一遇警息，相机堵剿，不致有误军务。臣总从封疆起见，不得不剀切上请。仰祈皇上俯念边海严疆，特赐俞允；俟贼氛宁静之日，仍议裁减，以节财赋。
　　除将督、提二标及各镇协营地方形势增设兵丁马匹数目备造清册揭送兵部外，臣谨会同抚臣田逢吉、提督臣塞白理合词密题，伏乞皇上睿监，敕部速为查议施行。
　　康熙十三年三月十六日题。
　　奉旨：『户、兵二部会同议奏』。
　　
 　　飞报闽变第一疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为飞报事。
　　康熙十三年三月二十九日，准提督臣塞白理咨开：『本月二十七日，准平阳镇总兵官蔡朝佐飞报内开：『本月二十二日申时，据福建桐山营游击孙斌「为飞报靖藩兵变事」内称：『康熙十三年三月二十一日午时，有靖藩差人持发令谕一道，内开：「总统兵马上将军令，谕桐山营游击孙斌：本藩倡义起兵，尔文武将吏夙抱雄才，向有同心；谕到之日，仰体本藩为民至意，各将所部兵民响应归诚，齎缴敕印换给。其一应管辖地方，照旧管辖；务期束兵安民，共立功勳。本藩察叙勤劳，另行从优擢用。毋得故违取罪！特谕。甲寅年三月十六日」等因。卑职不胜发指！随斩使焚谕外，事关变逆，理合飞报，亟请题剿』等情前来，据此。除严饬汛防各将领督率官兵加谨巡防、协力堵御外，拟合飞报」等因到本提督，准此。为照靖藩兵变，事出意外；虽据飞报，未知情形虚实。本提督见在整搠兵马、会商堵御外，仍乞本部院迅檄各该镇将严兵固守。其衢属江山清湖、枫岭一带，系浙、闽大路；乞即就近酌拨勇敢官兵先行飞驰堵御，以防侵犯』等因。又据黄岩镇总兵官阿尔泰、温州镇总兵官祖宏勳报同前由各到臣。
　　该臣看得浙省与闽疆接壤，温、衢二府尤属冲要孔道。今准提督臣塞白理咨会：准平阳镇总兵官蔡朝佐报称据福建桐山营游击孙斌飞报等语，事出意外，未知情形虚实；见在整搠兵马、会商堵御，仍迅檄各镇将严兵固守。其衢属江山清湖、枫岭一带，请酌发官兵飞驰防守等因前来。臣即一面飞饬温州平阳二镇、衢州瑞安二协星飞率领官兵固守要隘、侦探确信，并行各属文武严谨整备，一面会同提督臣塞白理统率官兵相机防御外，合先据报上闻；续有情形，容臣另疏题报。臣谨会同抚臣田逢吉合词密题，伏乞皇上睿监施行。
　　康熙十三年三月二十九日题。
　　奉旨：『兵部知道』。
　　咨江西巡抚添兵设塘（康熙十三年三月）
　　檄饬金衢道府厅县密拿散札逆犯（康熙十三年三月）
　　檄饬杭嘉湖道申严防范机宜（康熙十三年三月）
　　檄饬宁绍道府厅县缉拿贼党（康熙十三年三月）
　　饬温处道府守御地方（康熙十三年三月）
　　饬金衢道府守御地方（康熙十三年三月）
　　饬宁台温绍杭嘉湖各道府守御地方（康熙十三年三月）
　　饬金衢道确探闽逆情形（康熙十三年三月）
　　饬杭嘉湖金严各道府预办粮料（康熙十三年三月）
　　檄饬太湖营严防要隘（康熙十三年三月）
　　檄饬湖协副将严防长兴四安镇（康熙十三年三月）
　　照会平阳镇并饬衢协守御地方（康熙十三年三月）
　　照会温州镇并饬瑞安协守御地方（康熙十三年三月）
　　照会四镇滨海地方严加守御（康熙十三年三月）
　　檄调温处二协屯据泰顺龙泉险隘（康熙十三年三月）
　　檄调金严二协官兵驻防江常等处（康熙十三年三月）
　　示谕遵严保甲举首奸宄（康熙十三年三月）
　　
 　　咨江西巡抚添兵设塘（康熙十三年三月）
　　为飞报事。
　　康熙十三年三月二十九日，准提督塞白理咨，准平阳镇咨呈为飞报靖藩兵变事。本月三十日，又据平阳蔡总兵塘报同前事等因到本部院，据此。为照闽省倡乱，江右与浙属俱为首冲；本部院见在飞调官兵驰往常山、江山等处相机堵御，仰藉邻封互资应援。贵属广信，乃闽属崇安大关通衢；谅贵部院宏猷硕画，早已周防。但恐建协兵力未可专恃，亟应调发一镇，率领重兵驻防，以固疆圉；仍祈设立塘报，使两省声息不时飞递，以便策应。合亟咨会。
　　为此，密咨贵部院，烦请查照，迅赐裁酌示覆施行。
　　
 　　檄饬金衢道府厅县密拿散札逆犯（康熙十三年三月）
　　为密报出首伪札事。
　　据金华府东阳县详报内称：『逆党单千、郭美之、王彦俞造札散布，肆行煽惑。卑职设法密探，令施应骊、卢魁甫骗札出首，一面差兵快缉拿；先将出首状词、口供并抄伪札，具文密报』等因到本部院，据此。为照浙省地方久经宁谧，何物奸徒，辄敢散布伪札，煽惑人心！大干法纪。合行密拿审究。
　　为此牌仰该道府厅县查照牌内事理，即便密拿散札逆犯单千、郭美之、王彦俞到官，严究确审雕印散劄情形并起获伪札及根究逆党数目的确姓名、住址，一并密拿审解，务尽根株，毋使滋蔓；一面清查保甲，加谨防备，毋得疏虞。慎速慎速！
　　
 　　檄饬杭嘉湖道申严防范机宜（康熙十三年三月）
　　为申严防范机宜，以固疆圉事。
　　照得浙省为海疆重地，杭、嘉、湖尤为剧郡冲繁；外防「海寇」侵边、内慎萑苻啸聚，必须有备，始可无患。况迩来逆氛多警，愚民惶惑，保无饥寒不轨之徒，结联酿害；则思患预防，正当绸缪早计。该道素具宏猷，凡地方形势如何设防？山海要隘如何戍守？炮火作何整顿？墩台作何修葺？以及内地游巡、边方了哨一应机宜，皆当会商妥确。合行申饬。
　　为此牌仰该道照牌事理，即查该道所属地方，如嘉郡平湖、海盐逼临海滨，近阅塘报时有一、二贼艘游移，则当相度情形，确酌隘口何处添兵？何处守御？严饬台兵勤加了哨。其余嘉、秀各县以及杭、湖二府属，或支港潆纡错杂、或地当南北冲衢，如太湖巨浸，夙称盗薮，近虽设兵驻守，稍为敛迹；如杭郡省会，根本重地，虽设重兵弹压，而其间山乡水泽奸良混杂、邪正莫辨：更当严查保甲、稽诘奸宄，无使容隐滋扰。三府炮位安顿处所，应需火药、炮架、炮篷等项，应请给者速行详议请给、应置办者速为设法置办；一应道路、桥梁，速饬该地方官预为修筑完固，毋致临事周章。并一应末尽事宜，星速会同各府营将商议妥确，因地制宜相度筹酌，料理停当，具文详报，以凭酌度。毋得玩忽！
　　
 　　檄饬宁绍道府厅县缉拿贼党（康熙十三年三月）
　　为报闻事。
　　据绍协副将报称：『萧山县七、八都地方贼首朱玉华、朱元甫等煽诱愚民，啸聚酿乱，被保正报县拿获审供』缘由到本部院，据此。为照浙省地方久经宁谧，惟有绍属萧山、诸暨等处既在崇山叠幛之乡、复处水陆交通之地，夙称盗薮，最易丛奸。况近日边方多警，民心惶惑；诚恐饥寒不逞之徒铤而走险，招诱亡命，流突乡村。先经本部院申饬防范，严行稽诘，毋许怠忽贻患；节次告诫在案。今据报贼首朱玉华纠集已获之李启元等，辄敢纠聚谋乱，酿害地方；合亟严拿审究。
　　为此牌仰该道、府查照牌内及黏抄事理，立提已获贼犯，会同确审严究倡乱起事真情、贼党的确数目姓名住址，一并密拿审解。一面将逃匿未获各贼，遴差兵快广侦密拿，并预行知会邻近县汛一体协力擒拿追缉，务尽根株、毋使滋蔓，亦不得混捉良民，滥及无辜；一面严查保甲，相度险要，加谨防备，毋得玩误疏虞。密速、密速。
　　
 　　饬温处道府守御地方（康熙十三年三月）
　　为飞饬守御地方事。
　　康熙十三年三月二十九日，据温州镇塘报内称「靖藩变乱」缘由到本部院，据此。为照浙、闽接壤，据报闽省兵变，温属最为密迩；随即飞饬平阳镇躬统官兵前往分水关一带堵御并檄调温州镇瑞安营官兵联络接应外，合行知照防范。
　　为此牌仰该道、府照牌事理，即便分派守御城垣、稽察奸宄、措办粮饷、接济军马，听候本部院酌调官兵齐集星赴；仍不时哨探情形，飞报本部院，以凭调度。事关军机，毋得迟误！
　　
 　　饬金衢道府守御地方（康熙十三年三月）
　　为飞饬守御地方事。
　　据温州镇塘报内称「靖藩变乱」缘由到本部院，据此。为照闽省兵变，衢属最为密迩，且仙霞关又系浙境险隘，随即飞檄衢协副将躬统官兵前往仙霞关小竿岭一带守御外，合行知照防范。
　　为此牌仰该道、府照牌事理，即便会商衢协，一面速据险要，固守关隘；一面分派守御城垣、稽察奸宄、措办粮饷，听候本部院另调官兵齐集星赴。仍不时哨探情形，飞报本部院以凭调度。事关军机，毋得迟误！
　　
 　　饬宁台温绍杭嘉湖各道府守御地方（康熙十三年三月）
　　为飞饬守御地方事。
　　照得闽省叛变，浙境壤连；水陆交冲，在在自宜严防。本部院据报，随即调发满、汉官兵前往衢州大路堵御，并行附近镇将统兵扼守险要。本部院与提督随即相继进发酌量调度外，但闽省既经倡乱，势必结联「海寇」；滨海地方，务宜加意防范，用保无虞。合行飞饬守御。
　　为此牌仰该道、府照牌事理，即便会同城守营弁固守城池、稽查奸宄、修葺城垣、借备粮料、接济兵马、严饬沿边加意巡防；倘有贼■〈舟宗〉飘突，一面飞报本部院军前调度，一面协力堵御。仍将情形，不时飞报；毋得怠忽！
　　
 　　饬金衢道确探闽逆情形（康熙十三年三月）
　　为确探紧急军情事。
　　照得闽省兵变，本部院见据温州镇飞报，随即调发官兵分守要隘，相机堵御。但衢郡与闽境接壤，其闽省倡乱情形，何未据该道报闻？合行申饬确探。
　　为此牌仰该道照牌事理，即便遴选精细兵快密往枫岭、浦城一带侦探的确消息，星速回报；随即转报本部院军前，以凭调度。仍一面多方密探，不时报闻；毋得刻迟，致误事机。慎速、慎速。
　　
 　　饬杭嘉湖金严各道府预办粮料（康熙十三年三月）
　　为飞饬守御地方事。
　　照得闽省叛变，浙境壤联。本部院据报，随即调发汉、满官兵前往衢、温二处扼险堵御外，浙省水陆交冲，在在各宜严防。合行飞饬防范。
　　为此牌仰该道、府照牌事理，即便申严各属固守地方、稽察奸宄、严行备御；并预行整备一应钱粮、草料，以俟大兵供应，毋得缺少迟误，致罹咎諐。各宜慎重封疆，以尽职守。勉之、慎之！
　　
 　　檄饬太湖营严防要隘（康熙十三年三月）
　　为申严防范要隘，以弭盗源事。
　　照得太湖巨浸环绕江、浙，其间支港错杂，盗贼易聚；屡经本部院申饬告诫在案。备查浙汛沿湖各港虽设有官兵巡防稽诘，但港多兵少，何足分防！如大钱、夹浦、蔡浦港等处皆湖滨要隘，其余各港何止数十余处；见在防兵寥寥无几，设有盗贼窃发，作何剿御！合行酌议，相地添防。
　　为此牌仰该游击照牌事理，即查浙江沿湖各汛港口，除支河小港见在钉桩竖栅、禁止出入外，其余险隘港汛舟楫相通者，共有几处？见在防守官兵，实有几何？星速查明呈覆。一面作速相度形势，添兵防守，早晚勤加侦察；即钉塞各港，亦不时差兵巡缉，毋致奸宄窜迹。仍整饬营伍，操练官兵；倘有奸宄乘机窃发，立即诘获通报，以凭审究。毋得违误疏虞！
　　
 　　檄饬湖协副将严防长兴四安镇（康熙十三年三月）
　　为申严防守要隘，以固疆圉事。
　　照得湖郡水乡泽国，支港错杂，其间萑苻易聚，在在自宜严防；而惟长兴为最要。查长兴形势，有四安一镇路通江南之广德，可以直达江宁，计程不过三日；且皆系坦途，并无关隘：则是长兴为江、浙藩篱，而四安为长兴要隘。虽驻防县镇设有守备、千总，然各统官兵为数无几，在平常无事，可备巡防；若遇盗贼窃发，江、浙接壤孔道，岂寥寥戍卒足以分防！合行酌议，添兵守御。
　　为此牌仰该副将照牌事理，即查长兴四安镇地方既系通衢要地，实在官兵防守不敷，亟为确酌情形；一面量调郡城官兵前往添防，一面相度形势分扼险要，稽察奸宄。设有踪迹诡秘之徒潜入境内及土贼窃发，立即擒拿，务保无虞；毋致疏忽！
　　
 　　照会平阳镇并饬衢协守御地方（康熙十三年三月）
　　为飞饬守御地方事。
　　康熙十三年三月二十九日，据温州镇塘报，内称靖藩变乱缘由到本部院，据此。为照浙、闽地方接壤，据报闽省兵变，合行飞调官兵堵御。
　　为此照会该镇（牌仰该将）照依事理，即便躬统本标（营）官兵星夜前往分水关桥墩门（仙霞关小竿岭）一带，立据关隘，严谨固守；多方侦探，相机援应，毋致疏虞！本部院见在飞调大兵前来镇守；军机紧急，不时飞报，勿得迟延怠忽！慎速、慎速！
　　
 　　照会温州镇并饬瑞安协守御地方（康熙十三年三月）
　　为飞饬守御地方事。
　　据报靖藩变乱，除照会平阳镇躬统官兵前往分水关桥墩门一带堵御外，温郡与瑞安、平阳相距不远，合行飞调策应。
　　为此照会该镇（牌仰该将）照依事理，即便严加防守城垣边汛，稽察奸宄；一面酌拨官兵前往瑞安（平阳）一带相机策应，联络声援，协力堵御，务保无虞。本部院另调官兵，齐集星赴。事关军机，毋得疏忽！
　　
 　　照会四镇滨海地方严加守御（康熙十三年三月）
　　为飞饬守御地方事。
　　照得闽省叛变，浙境壤连，水陆交冲，在在自宜严防。本部院据报，随即调发满、汉官兵前往衢州大路堵御，并行附近镇将统兵扼守险要。本部院与提督随即相继进发、酌量调度外，但闽省既经倡乱，势必结联「海寇」；滨海地方，务宜加意防范，用保无虞。合行飞饬守御。
　　为此照会该镇查照事理，即便严饬营弁会同守、令固守城池；一面躬统官兵，巡防沿海边汛。倘有贼■〈舟宗〉突犯，即行协力堵御；仍饬各墩台哨卒远侦确探，一有情形，不时飞报本部院军前，以凭调度。毋得迟误！慎速、慎速！
　　
 　　檄调温处二协屯据泰顺龙泉险隘（康熙十三年三月）
　　为飞饬守御地方事。
　　照得闽省叛变，浙境壤联；本部院据报，随即调发满、汉官兵前往衢州大路堵御，并行附近平阳、温州各镇营统兵扼守险要。本部院随即与提督相继进发，酌量调度。查温属泰顺（处属龙泉）各处山谷，实与闽省福宁（建宁）径路相通，可直达温（处）郡，合行飞调防守。
　　为此牌仰该副将照牌事理，即便酌派营弁会同守、令固守城垣；一面躬统官兵前往泰顺（龙泉）与闽省交界处所屯札，先据险隘，竭力堵御，务保无虞。仍遴选精细兵快，远侦确探；一有情形，不时飞报本部院军前，以凭调度。毋得玩忽疏虞！慎速、慎速！
　　
 　　檄调金严二协官兵驻防江常等处（康熙十三年三月）
　　为紧急军务事。
　　照得闽省叛变，浙江衢、温二府最属密迩。本部院据报，随即调发衢协副将李承恩统兵前往仙霞关屯札，扼险守御；一面见发满、汉官兵前往策应。但查衢属江山、常山二处逼近闽疆，务宜厚集兵力，以备不虞。合行抽调。
　　为此牌仰该副将照牌事理，即便遵照，文到即将标下官兵挑选勇敢劲兵四百名，酌拨守备千总一员统领，前往衢州，骇防江山、常山等处，听候本部院另行调度；即具起行日期，呈报查考。事关军机，毋得迟违！
　　
 　　示谕遵严保甲举首奸宄（康熙十三年三月）
　　为晓谕事。
　　照得浙属地方，往时屡遭兵灾；迩年幸得宁息，朝廷德泽覃敷，宽省徭役，轸恤民瘼，惟恐一夫失所。每逢灾祲，上廑宸衷，破格蠲赈；钦颁上谕十六条，欲使尔民渐摩教化，永享太平。本部院仰体九重清问之心，策励大小文武各官，共矢廉隅，力图休养。尔民各有身家，遭逢盛世，岂可不知自爱！近者滇、黔反叛，大兵进剿；计吴逆釜底游魂，不日歼灭。浙省相去数千里，环浙远近如江南、江西等处皆添设重兵，控扼险要，重重守御；此地风马不及，烽燧无惊。凡尔小民，正当各安耕凿。无奈风俗刁顽，讹言易起；遂有亡命奸徒，希图啸聚，布散伪札，谋劫市镇。如东阳县拿获周叔韬、单干等，萧山县拿获严九如、李启元等，诸暨县拿获李茂、朱应显等，乱形甫萌，旋经发觉；无不立时就缚，谁能漏网！本部院严饬郡县营汛：凡山陬水澨，处处提防，时时巡察；倘有奸宄效尤，真是自投陷阱。在首恶同伙，孽由己作，正法奚辞！可怜父母、兄弟、妻子原不知情，一朝事发，祸及全门；以及愚民不谙法度，或因循不首、或传送居停，凡有干连，并罹重典。且有迹涉疑似，共填牢狱；迨至审明省释，业已皮骨仅存。亦有正犯脱逃，责比亲邻；牵涉经年，废时失业：以彼奸徒，贻殃骨肉、流毒地方如此。凡我良民，亟当同心协力，各相稽察，勿将保甲视为虚文。果能实意奉行，奸宄自难容迹。如有亲族邻里在外为非，一有见闻，立时举首到官；除此败类，保全众家身命，不致玉石同焚。今东阳县出首之人，本部院现加奖赏；以后如有首报或擒解者，自必一体犒给。凡彼奸徒，须知地方守法者多、党恶者少；耳目难遮，发觉最易。与其尽命刀头，死为叛鬼；何不迅息狂谋，自求活路！倘或怙恶不悛、阴相勾结，譬如禽兽不可化诲，天网恢张，尽杀无赦；念头一错，噬脐莫及！本部院念通省老幼、男女皆我赤子，不惜谆切告诫，冀令家喻户晓。
　　为此示仰合属军民人等知悉：嗣后城市、乡村，各要遵守保甲，加意盘查。凡游手游食、素行不端、交结匪类、出入无常以及来历不明、形踪跪秘者，务须密速稽察。倘有勾党聚谋、散札倡乱真情，立刻报官拿解。本家亲族出首者，依律免罪，断不株连；即奸徒伙党，有能悔悟投首，并从宽贷。如能擒获伙犯解官，与平人一体给赏。但有知情容隐藏匿者，事发之日，并置大法。尔民须将本部院示内情节，仔细思量，互相警戒；各安本业，共保身家。咸宜凛遵，毋贻后悔！
　　
 　　飞报闽变第二疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为飞报事。
　　康熙十三年三月三十日，据平阳镇总兵官蔡朝佐咨呈：『本年三月二十二日申时据福建桐山营游击孙斌飞报靖藩兵变，当即飞报各衙门及临近镇协外，一面差兵前赴福建探听去后。本月二十四日戌时，据探兵卢应福、吴承美回称：「应海、承美奉差于本月二十三日到福宁交界茯苓寨探听，路上紧急，不放人行；只得同至桐山，进见孙游击。即叫进内衙分付：靖南于三月十五日会齐兵马、派守七门，炮火为号：头一炮上城，第二炮刀出，第三炮放抢；通用吴三桂旗号。十六日，差官三个到小福州割辫摘缨。有船数千只，尽泊闽安镇。有郑锦兄弟带船一镇，已到三盘洋停泊」等语。理合密报』等因到臣。
　　该臣看得闽省变乱，臣准提督臣塞白理咨并三镇塘报，事关重大，即时据报上闻。一面与提督臣塞白理会商各自统率官兵相机堵御，一面飞饬平阳镇总兵官蔡朝佐领兵前往分水关一路、衢州副将李承恩领兵前往仙霞岭一路先据关隘严谨防守，并行各属文武官保固地方、预办粮草及沿海各镇营加意侦备外，因思衢属仙霞关系浙、闽大路，最为邻近，差员星驰往探，尚未回覆。于三月三十日亥时，又据平阳总兵官蔡朝佐飞报密遣兵丁往福宁州交界侦探，回称前途阻绝情形及桐山营游击孙斌面嘱之语。臣查由闽至浙，陆路则衢属之江山最为冲要，处属龙泉等处、温属平阳等处皆有通途捷径；水路则自平阳、温州、黄岩、台州、象山、宁波、定海以至杭、绍、嘉三属，皆边海要地。今据称构连「海逆」，以图分头入犯；臣等见在随方调度，星驰固守。但各镇营汛处处宜防，无可抽调；仅有督、提二标官兵水陆策应，深虑防守不敷。仰祈皇上俯念边情紧要，亟赐睿裁！请先敕江南省满、汉官兵调集两省交界之地，以资声援；江西省于广信驻宿重兵，以防崇安大关一路。或有警急，许臣咨调策应。臣谨会同浙江抚臣田逢吉、提督臣塞白理合词密题，伏乞皇上睿监施行。
　　康熙十三年四月初一日题。
　　奉旨：『兵部知道』。
　　
 　　飞报闽变第三疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题，为飞报事。
　　康熙十三年四月初三日，据黄岩镇总兵官阿尔泰密报到臣。该臣看得闽逆耿精忠背恩倡乱，臣节据塘报，先经两疏上闻。今又据黄岩总兵阿尔泰密报，准平阳总兵蔡朝佐报开：『据千总马宁差称：探得桐山营兵丁索饷，游击孙斌带往福宁州请发；及至该州，阖城兵马尽赴福州，止余空城』等语。又询据逃回难民人马尾称：『三月十九日，耿逆等差人到吴总兵处索印取辫，吴总兵不从；二十日，有乱兵陈英倡首架炮围门，抢去军器、马匹，逼发饷银，勒去印信、辫子，随抢掠城中』等语。臣阅之，不胜发指！又据金衢严道禀称：『福建枫岭一带塘兵，于三月二十六日尽行撤去』；则是福宁等处，亦已有变。衢州仙霞关系通闽大路，又有常山亦系通途，最为冲要；衢协额兵甚少，非得重兵驻守，实为可虞！温属之分水关与福宁州最近，平阳总兵水陆难于兼顾；处属各邑通闽山路颇多，处协额兵不敷防守。臣等见经多方调度，竭力防御。但各属皆汛广兵单，而陆隘海边处处宜防；伏乞皇上睿裁，迅发大兵刻期前来以资援剿，庶保无虞。臣谨会同浙江抚臣田逢吉、提督臣塞白理合词密题，伏乞皇上睿监施行。
　　康熙十三年四月初三日题。
　　奉旨：『兵部知道』。
　　
 　　续报闽变并陈调度事宜疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为续报闽逆情形并满、汉官兵调度事宜，仰祈睿监事。
　　康熙十三年四月初七日，据平阳镇总兵官蔡朝佐报称：『三月二十七日酉时，据防守桥墩寨千总马宁等报称：本月二十七日已时，据分水关管队朱祥报称：「本日早晨赴桐探听，城门甚紧，止开南门。二十六日，城内烧毁房屋三分之一。孙将官尚未归桐，吴守备在城防守；过往人不许进城，甚难体探」等语。拟合转报』等因。又于本月初九日据金衢严道参议梁万■〈示冀〉、衢协副将李承恩报称：『康熙十三年四月初六日戌时，据署江山县事县丞徐兆熊报，称本月初六日据解流犯快手毛老等从浦城回来口称：「亲见遣牌上写「总统兵马上将军牌行延平署延平道即换」，牌上写「甲寅年」，仍用原条印；建宁府亦写「甲寅年」，用本府原印。二牌俱行浦城开路；如路不平坦，军法从事。内有云：『大兵所过，秋毫无犯』。前月二十九日，俱到浦城；至三十日，有马兵二、三十人亦到。浦城县亦属「甲寅年」原印，行牌备牛十只、猪四十口、稻五十石、柴炭鸡鹅酒伺候，开路至枫岭地方止。大牌换牌，俱系至枫岭缴」等情。拟合转报』等因。又于本月十一日据臣标中军副将王廷梅报称：『准金衢严道塘报内开：「本年四月初九日辰时，据衢协中军都司孙洪业报，称本月初八日午时据探兵邵禄口称：探得逆藩头站李二虎带兵一千，于初六日到渔梁；初七日、到廿八都。马千总封总兵官，进去迎接；连夜赶出，驻札峡口。杨把总带兵驻札江郎街。里面进去不得，先来回报等情。拟合飞报，烦请星飞前来堵御」等情到职。卑职随着官兵星夜前进外，理合飞报』等因。同日，又据金衢严道梁万■〈示冀〉、衢协副将李承恩报称：『本月初七日未时，据署江山县事徐兆熊禀，称本月初六日夜据本县探听快手郑泗自江山县南一百二十里廿八都地方回，口称：「廿八都马副将于初四日早进浦城，峡口马千总初四日午后带马兵盔甲亦进浦城，仍调各千把俱驻札峡口。大溪滩杨把总带兵驻札江郎街。又闻得浦城北行过客说：初四日、初五日有兵三千到浦城，船六十号装载硝磺、盔甲亦到浦城，系姓江、李、曾三人带来」等情。理合通报』等因。又于本月十二日，据平阳镇总兵官蔡朝佐报称：『康熙十三年四月初二日未时，据防守桥墩寨千总马宁、把总田喜龙报，称本月初一日访得桥墩本街居民翁启辰弟翁启和在闽生理回家，宁等密唤询问，启和口称：「和自三月十二日在兴化府起身，十五日到省南台，见逆藩反乱，本日文武各官往朝；福州府官及侯官县官不从，俱被杀。部院不从，锁起。十六日，俱割辫子。十九日，发兵往泉州」等语。拟合转报』等因。又于四月十三日，据衢协副将李承恩报称：『四月初九日，据防守常山县把总何起先报称：「探得建宁、崇安兵变，俱称「藩下」；今广信府铅山县防官汪守备领兵把住分水关。将关口垒塞，以防崇安之兵」。理合塘报』等因各到臣。
　　该臣看得逆贼耿精忠反叛，节经提、镇飞报，臣随具疏上闻。一面会商调度，分驰堵御。先经将军臣图喇发满、汉官兵一千名，令副都统臣吴申巴都鲁、石调声统领；臣发督标兵一千名，令中军副将王廷梅统领，赴衢州防守仙霞关、常山两路。又调金华、严州、绍兴、嘉兴、湖州五营官兵共二千三百名，赴此两路协防。其温州分水关一路，饬令平阳总兵官蔡朝佐亲率官兵防守，又调提标定海、温州二镇官兵共一千名前往协防，并严备平阳海汛；仍令温州镇协各营联络策应。其处州龙泉、庆元各山路，饬令处州副将姜腾蛟亲率官兵防守，又调台州城守营官兵五百名协防。其余沿海边汛，饬令定海总兵官朱万化、黄岩总兵官阿尔泰、温州总兵官祖宏勳督率各协营，俱照汛地防守。但今节据探报：有贼李二虎带兵一千先至浦城，又称江曾李贼兵三千、船六十号装载硝磺盔甲亦到浦城等语；是贼势已逼仙霞关矣。又据探报：福建崇安兵变从逆，江西之广信、玉山、铅山一带未有重兵驻守，常山一路并宜亟防。今副都统臣并臣标中军统领官兵已到衢州。各营官兵陆续继至。所有塘报情形备载前疏；并官兵调度事宜，合先题报。但臣等惟就见在之兵随方布置，竭力堵御；而各路兼防，更无抽调之处，兵马实苦不敷。恳请皇上睿裁，先调江南满、汉官兵就近赴援；若候大兵自京进发，惟恐缓不及事。并祈敕江西督、抚、提诸臣亟发重兵谨守铅山、玉山大路，以保岩疆。臣谨会同浙江抚臣田逢吉、提督臣塞白理合词密题，伏乞皇上睿监施行。
　　康熙十三年四月十五日题。
　　奉旨：『兵部知道』。
　　
 　　请照例支给官兵行粮疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为防剿主客官兵恳恩照例优恤，以示鼓励事。
　　据浙江布政司布政使陈秉直呈详到臣。该臣看得闽逆猖狂、称兵入犯，所赖将士用命，以奏成功。今满、汉官兵调防堵御，在外有刍粟之需，在内有室家之累；月给俸饷有限，不能兼顾。虽效力疆场，固臣子之常分；而轸恤勤苦，实皇上之殊恩。今据布政司详称：『顺治十七年杭州驻防满、汉官兵援剿宁波，另给行粮、草料；其绿旗官兵马匹，见经川湖督臣蔡毓荣题准照当日进剿云、贵之例支给』等因。臣查满、汉、绿旗官兵行粮料草既有成例可援，似应一体优恤，以示鼓励。伏乞皇上俯念从征劳苦，准令照例支给，庶官兵愈加感奋矣。但顺治十七年额定粮料，与见行例不同；其云、贵进剿之例，浙省无案可考。倘蒙俞允，请敕部查明分晰满、汉、绿旗官兵应加给每日米、豆若干升？草若干束？行臣等遵奉支给报销。臣谨会同浙江抚臣田逢吉、提督臣塞白理合词具题，伏乞皇上睿监，敕部议覆施行。
　　康熙十三年四月十九日题。
　　奉旨：『户部速议具奏』。
　　
 　　续报各路塘报情形疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为续报各路塘报情形事。
　　康熙十三年四月二十四日，据各营将塘报各到臣。该臣看得衢州一路，据塘报探称：贼兵屯聚清湖，窥伺入犯。又，开化县与江西交界地方，探有山贼。处州一路，逆弁潜布伪牌，处协副将姜腾蛟领兵赴龙泉庆元、台协都司马登科赴景宁防守。温州一路，「海寇」连■〈舟宗〉突犯瑞安磐石并郡城江口各汛，该镇将放炮击打，贼船退回。至泰顺山陬僻邑，前据有土贼勾连「海寇」之报；臣即饬温州总兵官祖宏勳发兵援剿。今据报援兵未至，县官防弁退回；所发官兵于桐溪居中要地屯札，以便应援。臣见经飞饬各路官兵协力守御。其文武官弁离城退回另在严查外，惟是贼兵水陆交讧与贼邻近地方奸宄乘机窃发，兼以平阳兵变，所备愈多。一俟大兵齐集，即可星驰援剿。臣思江西省城见有满兵驻札，又有续发大兵；令湖广长沙等处见在恢复，则江西已无他警。伏乞皇上睿裁，敕令江西大兵相机进剿，与浙省两路夹攻，则逆贼耿精忠指日授首矣。今据各路塘报情形，合再上闻。臣谨会同浙江抚臣田逢吉、提督臣塞白理合词密疏具题，伏乞皇上睿监施行。
　　康熙十三年四月二十九日题。
　　奉旨：『据奏沿海官兵击退贼船，奋勇可嘉！知道了。余着速议具奏。兵部知道』。
　　咨江南督抚提固防沿海（康熙十三年四月）
　　咨覆提督调守分水仙霞二关
　　咨将军转移副都统飞据仙霞堵御（康熙十三年四月）
　　咨副都统犒赏满汉甲兵（康熙十三年四月）
　　咨提督会商方略（康熙十三年四月）
　　咨提督赴省会商堵御衢州（康熙十三年四月）
　　咨江南总督调发满兵赴浙应援（康熙十三年四月）
　　咨京口将军迅发满汉官兵赴浙应援（康熙十三年四月）
　　檄饬仁和钱塘二县严行保甲察拿奸宄（康熙十三年四月初四日）
　　饬各道察拿奸宄（康熙十三年四月）
　　檄布政司预给兵丁粮饷（康熙十三年四月）
　　檄饬金衢道府备办粮料安抚居民（康熙十三年四月）
　　檄饬温处道府严催大荆边海整备（康熙十三年四月）
　　奖励宁绍道府厅县（康熙十三年四月）
　　檄饬驿道整理夫船马匹
　　饬温州镇协严防要隘（康熙十三年四月）
　　檄饬绍协副将扑剿土寇（康熙十三年四月）
　　檄饬察拿传递伪牌奸宄（康熙十三年四月）
　　檄调湖协官兵赴省、绍协官兵赴衢（康熙十三年四月）
　　檄发本标中军副将统兵赴衢（康熙十三年四月）
　　檄饬分防金乡游击保固地方（康熙十三年四月）
　　檄行中军副将赏赉官兵（康熙十三年四月）
　　檄调嘉兴营守备晋大忠领兵赴省（康熙十三年四月）
　　牌委统领选锋（康熙十三年四月）
　　照会四镇并行营将预给兵丁粮饷（康熙十三年四月）
　　檄委中军副将统领调到官兵（康熙十三年四月）
　　密授衢处温协副将堵御机宜（康熙十三年四月）
　　檄行各镇协将犒赏军士（康熙十三年四月）
　　檄调平阳镇游击协防分水关（康熙十三年四月）
　　檄行绍协副将奖赏杀贼官兵（康熙十三年四月）
　　照会平阳镇保固分水关（康熙十三年四月）
　　照会温州镇防御海疆策应分水关（康熙十三年四月）
　　谕调金协副将协守常山（康熙十三年四月）
　　谕赏退贼官兵（康熙十三年四月）
　　晓谕安民（康熙十三年四月）
　　晓谕立法辨认截发良民（康熙十三年四月）
　　召募金华猎户效用军前告示（康熙十三年四月）
　　示禁兵厮沿江骚扰（康熙十三年四月）
　　示给船户口粮（康熙十三年四月）
　　
 　　咨江南督抚提固防沿海（康熙十三年四月）
　　为紧急军务事。
　　照得闽省倡叛，构连「海逆」冀图侵犯。前据浙属文武各塘报，随经本部院一面密疏题报；一面调发满、汉官兵前赴温、衢二府闽、浙交界处所分守险要，协力堵御；及飞饬沿海各镇将整顿严防，并咨会贵提督预设重兵，屯札交界处所，互相声援犄角在案。但查海洋由闽至浙、自浙抵江，皆可顺帆直达，随处可以登犯；今浙境虽设法调兵堵御，而江、浙实为唇齿，诚恐贼■〈舟宗〉飘突靡常，亟宜预为绸缪，庶几有备无患。合再密咨
　　为此合咨贵提督烦为查照，希即飞檄江省沿海各营将加意严防险要处所，预拨劲兵扼守；遇有贼■〈舟宗〉登犯，毋论江、浙俱勿歧视，即饬邻汛将领互相星飞策应，共固封疆，幸勿迟缓。速赐示覆施行。
　　
 　　咨覆提督调守分水仙霞二关（康熙十三年四月）
　　为亟请援师，以固封疆事。
　　康熙十三年四月初五日，准贵提督咨开：『耿逆兵变，勾连「海寇」，水陵交讧；先经四次催请调发满、汉官兵，堵御浙、闽交界各处要口在案。今准黄岩镇激切飞请，相应立赐调发，保固封疆』等因到本部院，准此。除先准贵提督咨移，俱经节次咨覆在案。所据黄岩镇咨请前由，未准大咨之先，即据该镇具详前来；随经本部院照会该镇内开：『耿逆叛变，势必结联「海寇」沿边侵掠；浙省壤址相接，亟当堵御。揆度形势，温州密迩福宁、衢州界联浦城，通途大道，为浙省门庭；是以本部院酌调平阳镇前往分水关一带堵御险要而以温镇应之；酌调衢协往守仙霞关堵御险要。本部院见在抽调各路官兵，相机策应。若贼■〈舟宗〉乘风飘突，宁、台、温处处可以登犯，则似应处处增兵设防。惟是浙省经制官兵尽布海疆，内地寥寥无几；且各处山魈土贼见在窃发，无可抽调。若提标劲旅见驻宁波，台区有警，尚可驰赴应援。本部院现在飞章题报，请发大兵赴浙，不日即有成命。该镇忠猷懋着、伟略夙闻，边疆险汛，实倚长城；本部院素所欣藉。惟冀益展雄才，相机筹酌，联络邻汛犄角声援，务保无虞；仍不时飞报情形，以凭本部院随即调度。万勿疏误，勉旃毋忽』等因照覆在案。今准前因，合再备覆。
　　为此，合咨贵提督，烦为查照施行。
　　
 　　咨将军转移副都统飞据仙霞堵御（康熙十三年四月）
　　为逆藩负恩反叛、难臣忍死请兵，亟彰天讨，速固邻封事。
　　康熙十三年四月初七日辰时，据福建建宁府通判何源浚呈称：『卑职朝觐回闽，于三月二十六日抵浦城县；民心惶惶，传说藩兵即至。次日，到回龙村口，离建宁二百里；三更时分，忽见署延建邵道事延平萧知府一牌，上写「为军务事」，有「王师前往浦城，所过地方，修整桥梁道路」；竟不用我朝年号，止写「甲寅年三月二十五日自延平发」。及询差役口称：「三月十五日，各官设祭先娘娘，藩王当即杀官四员--一福州王知府、一建宁喻同知、一侯官知县、一闽县知县；总督、抚院义不少屈，俱拘禁王府。但范总督历数其罪，存亡未确。是夜率兵掳掠南台男妇，惊逃淹死无数。二十四日，有总统上将军徐、曾、江三人领兵三千抵延平。二十七日，抵建宁；逼民投顺，方免杀戮。今将辫子截短、袖口切平，各戴毡帽」等语。职痛心无地，疾首呼天，恨不血溅贼前。无奈，孤忠莫展。左右思惟，既无任可到，与其徒死沟壑，不若赴浙请兵，庶于时事有补。随发二十九日夜，奔走一百二十里，平明达浦；见西门外大张告示蠲免钱粮，内有「吊民伐罪」妄语，职气愤欲绝。旋即昼夜奔过仙霞关。初三日，回望贼兵前站，已上枫岭，渐入浙界；声言「勤王」，意在直下杭州。职今千里跋涉，匍匐辕门；请兵援剿』等因到本部院，据此。合亟密咨。
　　为此合咨贵将军，烦请查照，希即迅移往衢副都统立督满、汉官兵飞据仙霞险隘，堵御贼众；万分紧急，望勿刻迟，至切至切！
　　
 　　咨副都统犒赏满汉甲兵（康熙十三年四月）
　　为军务事。
　　照得闽逆猖狂，称兵倡叛；凡在同仇，义深讨逆。贵副都统亲率满、汉将士扼险御侮，会见疆土奠安，伫望彤弓锡爵。惟兹将士用命疆场，虽奏功之日，朝廷自有酬庸之典；而此日擐甲枕戈，本部院不胜轸念。是以特发库帑，用酬劳勩甲兵。今特檄行标下中军副将王廷梅查照兵数、约计银两，解赴贵副都统军前，听候颁给；并祈转行晓谕，则荷高谊不浅矣。相应咨达。
　　为此，合咨贵副统，烦为查照示覆施行。
　　
 　　咨提督会商方略（康熙十三年四月）
　　为紧急军务事。
　　准贵提督咨开，调发贵标等营官兵前往分防平阳分水关，又调台协等营官兵前往分防龙泉各要口堵御缘由到本部院，准此。为照闽逆倡乱，浙省绸缪固圉，自宜兼防海道；尤当视贼锋所专向，并力堵御。屡次咨覆贵提督就见今兵势典筹布置，已悉缕陈，无庸复赘。今准大咨，已发贵标并酌调近处官兵一千前往温、处二属，正与本部院咨商事宜相符；深佩硕画。但前据塘报浦城伪檄情形，颇晰贼以全势向衢，已无疑义；业经三次咨请贵提督亲临省城，会商方略。至于沿海一带，各镇皆专统一方保障之任，各有责成。贵提督统衡通省，今当贼兵近在交界，衢属实第一要冲，形势紧急；永候台旌迅发，面奉指诲，庶得随机策应，保固岩疆。兵贵神速，万勿濡缓。
　　为此，密咨贵提督，烦为查照星刻命驾施行。
　　
 　　咨提督赴省会商堵御衢州（康熙十三年四月）
　　为塘报事。
　　准贵提督咨开：『宁、台、温实兵总算可观，分计不足；此后沿海之兵，一人未敢轻动』等因到本部院，准此。为照贼警初至之时，本部院即以衢属形势最急，移会贵提督亲统官兵，亟防冲要。贵提督亦即秣马厉兵，前军先发，元戎继进。嗣因塘报，惟恐勾连「海贼」，水陆并宜兼顾；贵提督暂留行旌，以待了探确音。今贼至浦城，塘报情形甚晰。仙霞关大路既在万分紧急，若贼由崇安出至常山，坦途易达江西之广信；素无重兵，不可倚恃：此两路，实今日燃眉之势也。本部院暨将军、抚院会议：满兵虽已前进，后继寥寥；内地无兵可调，而宁、台、温各镇皆有分防海道之责。惟候贵提督亲统官兵先至省城，会同商略急应机宜；移咨奉札再四。正在永望，捧接大咨，俱未虑及衢属两路之危。寇在门庭，难以先计堂奥。封疆事宜，兵机呼吸；不得不激切指陈，仰祈台监！
　　为此，合咨贵提督董率将士电赴星驰，庶得面商方略，共保岩疆。烦为查照，迅速命驾施行。
　　
 　　咨江南总督调发满兵赴浙应援（康熙十三年四月）
　　为紧急军务事。
　　照得闽逆叛乱，本部院屡经题请大兵赴浙援剿；案奉上谕：『调拨江宁满兵前来策应』。当经专差驰赴贵部院军前，请赐督催起发在案。今浙省需兵甚亟，前项满兵犹未即到；不意又于本年四月二十三日据浙江黄岩总兵官阿尔泰飞报内开：康熙十三年四月十七日平阳镇兵变，将蔡总兵围拿等因前来，据此。除即刻密疏题报外，是浙省外寇未弭，而内患旋作，势切燃眉。见在官兵俱有汛防堵御之责，无一可以抽调应援。惟望贵省满兵星飞策应，庶保无虞。合再亟请。
　　为此，合咨贵部院，烦请查照，希立刻移催满兵星夜兼程赴浙；永望应援军务万分紧急，幸勿刻迟！并赐示覆施行。
　　
 　　咨京口将军迅发满汉官兵赴浙应援（康熙十三年四月）
　　为紧急军务事。
　　照得闽逆叛乱，本部院屡经题请大兵援剿；见经兵部咨：调江宁大兵一千，又防守安庆副都统所领兵全来，又江宁察□所领四旗兵全来，又定南将军和硕额驸所领兵五百名、夸兰大二员赴浙应援等因。前项官兵虽经调拨，迄今无一到浙；不意又于本年四月二十三日据浙江黄岩镇总兵官阿尔泰飞报内开：康熙十三年四月十七日平阳镇兵变，将蔡总兵围拿等因前来。是浙省外寇未弭，而内患旋作，势切燃眉。目今见在官兵俱有汛防堵御之责，无一可以抽调应援。所有部拨满兵，又未即到。本部院再三筹画，特又密疏题明，先请贵将军就近酌发满、汉官兵星飞赴浙。除现备小揭尘览外，第军机呼吸，若候部覆奉旨方行起发，势必有误。合亟咨请。
　　为此，合咨贵将军，烦请查照立刻调发满、汉官兵星夜兼程赴浙应援，以固邻封；并祈先将调拨官兵数目、起行日期预行咨示，以便备办供应，望勿刻迟。
　　
 　　檄饬仁和钱塘二县严行保甲察拿奸宄（康熙十三年四月初四日）
　　为严饬察拿奸宄，保卫地方事。
　　照得迩来军书旁午，民间讹言四起；因有不轨奸徒，乘机扰动、煽党结谋，希图构乱。各属屡经发觉，擒拿法处；嗟此愚顽，自投罗网！省城为通会之区，五方丛聚，讥察尤宜严谨；合亟申饬。
　　为此牌仰该县照牌事理，即督所属地方人民严行保甲--一甲之内，互相稽查；并寺庙庵观，通加严饬。如有来历不明之人，毋得容留。其或出入诡秘、踪迹可疑者，立刻报官查究。倘有徇隐，事发之日，定行连坐治罪。该县一面分遣的役密行巡缉，果能捕获真正奸细者，定加重赏；但不得借端生事，扰动良民。该县务须实心奉行，俾奸宄无可潜藏，地方共保安靖。如或因循玩忽、虚文塞责，军情重大，取咎匪轻！
　　
 　　饬各道察拿奸宄（康熙十三年四月）
　　为密饬察拿奸宄，保固地方事。
　　照得浙属山陬水澨，向来每易藏奸；近日不轨之徒讹言煽动、勾党散札，屡经发觉。今边圉戒严，恐有外来奸细潜迹窥探，或本地狂徒乘机窃发；必须严谨查察，弭患未萌。城池库狱、关津隘口，皆当留心倍加防护。各郡县司牧之官，固圉卫民，责有专属；该道监统一方，实资保障。合亟申饬。
　　为此牌仰该道照牌事理，即便转行所属遍谕城市乡村，严行保甲，各自稽查，互相联络；并寺庙、庵观，通加督饬。凡有外来之人，细加盘诘；来历不明者，勿得容留。其或出入诡秘、踪迹可疑者，立刻报官查究；如勾连党羽、聚谋不法者，即时举首擒解。倘或徇情，事发之日，定行连坐治罪。各该府、县仍分遣的役密行巡察，如有真正奸宄，立速缉拿；但不许借端生事，扰动良民。凡城垣颓坏，即时修葺；仓库、牢狱，勿致疏虞。该道务须实心奉行，不时督饬；倘有玩不遵奉者，揭报题参。如或因循故事、虚文塞责、贻误地方，咎有攸归。慎之，勿违！
　　
 　　檄布政司预给兵丁粮饷（康熙十三年四月）
　　为预给兵丁粮饷，以恤勤劳事。
　　照得军兴旁午，各标营兵丁调防驻守以卫封疆，并皆劳苦。本部院悯念各兵皆有父母、妻子，平时支给额饷，止可赡给一身，已难兼顾。今警备边圉，行者有资装之费、居者有守望之勤；推其至情，均应体恤。本部院一片丹诚，无时不痌瘝身切。今将通省兵丁，不分调汛、留营，一体预给粮饷，以资饱腾。除行各镇将遵照外，合行知照。
　　为此牌仰该司照牌事理，即便一体查明给发，取领存案，汇册报销；毋致迟误！
　　
 　　檄饬金衢道府备办粮料安抚居民（康熙十三年四月）
　　为紧要军务事。
　　照得闽逆叛乱，逼近浙壤。本部院接据羽书，随即会商将军、抚院、提督，先行调发满、汉官兵星赴衢郡险要地方，相机堵御；又经具疏，请旨拨发大兵接应去后。惟是师行粮从，刻难迟缓。今大兵云集，所需粮米、草料，合亟知照备办。
　　为此牌仰该道、府官吏照牌事理，即便动支正项钱粮，多加采办；倘本地出产不敷，亦必遴差干员分行购买，总期支应无匮。一面将动支钱粮，通报查考。至于支给数目，本部院见在酌就批行藩司遵照，听候该司移会照数给发；仍须严剔派扰，晓谕里民。倘有百姓惊惶奔窜者，务须开诚招转，安置得宜，勿令失所。该道、府夙具裕国嘉谟，兼擅匡时伟略。向日山陬底定，已见一斑；今日封疆多事，更征经济。未尽事机，总在随时筹画，以期巩固疆圉。将来报绩论功，本部院必当从优题叙；超迁荣擢，拭目可期。慎毋疏误，勉旃、勉旃！
　　
 　　檄饬温处道府严催大荆边海整备（康熙十三年四月）
　　为报明缓视边工，屡催未竣等事。
　　准提督塞咨开：『据大荆营参将左助呈称前事等因到本提督，据此。为照闽省告变，见据飞报有船数千只札住闽安镇；又「郑逆」带船停泊三盘，而大荆逼近三盘洋面，尤为可虞。该汛城垣、敌楼、道路、桥梁与炮架、炮盖、船筏等项，悉关战守；先经饬催修备，至今未见报竣。相应亟请飞檄严催，立限修办，整顿齐集，庶战守有藉』等因到本部院，准此。为照大荆边海岩疆，一应城垣、敌楼、道路、桥梁、炮架、炮盖等项皆关战守急务；自应火速并工催趱、收拾完固，庶可恃以为一方保障。且近日闽省变乱，势切震邻；而「海逆」游魂必来窥犯，岂可怠缓迟延！设有警息，官兵藉何堵御！合行严饬亟催。
　　为此牌仰该道、府照牌事理，即将大荆一带详议应修城垣、敌楼、道路、桥梁、炮架、炮盖、船筏等项，立督该县印官亲身料理，并力完工，毋再推诿微官，致误事机。倘仍悠忽迟误，即行揭报，定行题参不恕。速速。
　　
 　　奖励宁绍道府厅县（康熙十三年四月）
　　为特申奖励，以昭激劝事。
　　照得浙省濒海岩疆，自奉旨招抚「海寇」归诚之后，数年以来，四境敉宁。乃今闽逆鸱张，逼临浙境，结联「海寇」，图扰沿边；此忠臣义士誓切同仇、尽忠报国之时也。有能缮治器具、修葺城垣、鼓舞兵民、措置周备者，其实心实政，诚可嘉尚！查该道、府、厅、县官捐赀购买硝磺配制火药，修葺城门、城楼，置办炮车、炮房以及绵帘、箭帘一切守御器具，无不完备；使荒残郡邑有所恃以无恐，其忠勤之效，已表见一斑矣。至若拊循兵民、筹画战守，因时制宜；真海疆之能吏、应变之长才！虽王事靡盐，分所宜然；而壮猷硕画，地方攸赖。惟冀益展谋猷，同心共济，保固疆圉；平成之日，本部院自当特疏题叙，行将超迁荣秩，报绩酬庸。合先奖励。
　　为此牌仰该道、府、厅、县遵照，一体更加黾勉，共建丰功。
　　
 　　檄饬驿道整理夫船马匹（康熙十三年四月）
　　为军务事。
　　照得江南满兵奉命应援浙江，已经振旅起行，不日抵浙；一应上江、下河船只纤夫，亟当早为备办，庶不临期有误。合行知照。
　　为此牌仰该道照牌事理，即将下河自平望入境以抵省城、又自江干以至衢郡一应纤夫、船只，遴委干员速为料理；听候大兵经临应用，毋许缺少迟误。但查县驿额设人夫有限，势必雇募充数。贫民应役，先期守候关闭公所；若行之不善，未免饥寒困苦。该道更当体恤民隐，务须筹酌良法，措置得宜；既不有误军务，又不贻累小民：方为妥便。再如船只守候装兵，各有人口；亦当酌给口粮。其自省城以至嘉兴平望各驿，已经另檄拨备马匹伺候；今查原任台巡道有马骡四匹、逆藩下丁崇有马骡三匹，相应酌发紧要驿递应差。其余各驿应添马匹，速为购办。仍饬驿官夫头上紧喂养膘壮，毋许侵冒。有误军机，定行挨查，立按军法从事，决不轻恕。慎速！
　　
 　　饬温州镇协严防要隘（康熙十三年四月）
　　为飞饬守御地方事。
　　照得闽省变乱，势必勾通「海逆」，分头入犯。浙境水陆交冲，处处自宜严防；温郡尤属滨海要地，合行飞饬守御。
　　为此照会（牌仰）该镇（将）照依事理，即便整顿兵马、器械；倘有贼■〈舟宗〉飘突，即便相机堵御。仍会同文武官弁加意保固城池，知会邻近汛防掎角声援，遇警策应。一面拨发官兵前往泰顺通闽山险去处，密探情形，严防要隘；不时飞报本部院军前，以凭调度。军机事重，慎毋疏忽！速速。
　　
 　　檄饬绍协副将扑剿土寇（康熙十三年四月）
　　为禀报贼情事。
　　康熙十三年四月初三日，据绍兴府报称：『汤浦等处因闽省变叛，土贼相继啸聚山林者百十余人；伏乞发兵扑剿』等因到本部院，据此。为照浙省地方久经宁谧，顷报闽省兵变，浙境壤地相连，诚恐山海土寇乘机窃发；本部院屡次申严防御在案。今据绍兴汤浦等处有贼聚至百十余人，骚扰村坊；合行飞饬扑剿。
　　为此牌仰该副将照牌事理，文到即便拨发官兵，遴委勇敢都守一员统领，会同厅、县捕快前往汤浦、四都一带地方，将前项土贼尽行歼灭；务尽根株，毋使滋蔓。仍确探别处有无余党窝线？密行躧缉；将情形不时报闻。更须申明军纪，束兵爱民；不得因而扰累无辜！察出取咎未便。速速。 
　　
 　　檄饬察拿传递伪牌奸宄（康熙十三年四月）
　　为特严察拿伪牌奸宄，以靖地方事。
　　照得闽逆倡乱，各处山贼乘机窃发，冀图摇惑人心，纠结党羽；辄敢捏造伪牌、伪示，公然粘贴传递，恐吓愚民。若非奸宄潜藏、暗通消息，何以贼党牌示擅行乡镇！凡地方文武官弁叨受国恩，同仇义切；自当一见愤激，立行焚毁。并查来自何处、传自何人？搜缉奸宄，立正军法，方为尽职；何以任其递送，遂致民情惶惑，逃匿山谷，奸徒因之啸聚，殊堪发指！嗣后如有山海贼寇暗遣伪牌传递乡镇及张挂伪示、冀图煽惑人心者，立将牌示即刻焚毁；并拿传递潜藏奸党，审实有据，解送军前立行正法。务期宁靖地方，毋得扰动良民！均宜凛遵。
　　
 　　檄调湖协官兵赴省、绍协官兵赴衢（康熙十三年四月）
　　为飞调官兵事。
　　照得闽逆叛乱，浙省连界，防御宜周；亟须调集官兵，相机策应。况当疆场有事之时，正俊杰立功之会；爰资材武，用震军声。合行飞调。
　　为此牌仰该副将照牌事理，文到即刻挑选该营劲勇兵丁六百名，遴委勇敢能员统领，各带军装、器械，星驰前赴省城（衢州），听候调遣，务须人马强壮、器械精整。该副将忠悃素着，为国谅有同心！转饬营弁奋发忠勇，力树勳劳；报功之日，本部院定当特疏题叙，朝廷必酬报国之丹心，将领亦遂建功之素志。勉旃！毋忽。
　　
 　　檄发本标中军副将统兵赴衢（康熙十三年四月）
　　为督发官兵守御要隘事。
　　照得闽寇叛乱，浙省界连，防御宜周；亟须调拨官兵，往守险要。该副将韬略素娴，谋猷绰裕；今奸宄跳梁之日，乃干城建树之秋。合行督发起行。
　　为此牌仰该副将照牌事理，即行遵照统领标下中营马步官兵，各带军装、器械，星驰前赴衢郡，相度形势，扼守险要；仍将情形，不时飞报本部院军前，以凭调度。该副将受兹委任，务须一心扞卫，千里清宁；报捷书功，本部院定当特疏题叙，朝廷必有旗常之懋赏，该副将亦遂弧矢之丹衷。勉旃！毋忽。
　　
 　　檄饬分防金乡游击保固地方（康熙十三年四月）
　　为申严保固疆圉事。
　　康熙十三年四月初三日，据该游击塘报内开，侦探靖藩兵变缘由到本部院，据此。为照闽省兵变，平阳密迩福宁，金乡尤属温汛要地。本部院闻报，即行调发镇营官兵前往守险堵御。该游击素具长才，夙摅忠悃；濒海险汛，实藉绸缪。当此逆氛倡乱，势必侵犯邻境；务宜更加勉励，用固疆圉。合行飞饬守御。
　　为此牌仰该游击照牌事理，即便整顿兵马、器械，远侦确探；倘有贼■〈舟宗〉飘突，相机奋击，保障提防。再查金乡离分水关不远，就近报闻该镇掎角声援，联络策应；仍将警息，不时飞报本部院军前，以凭调度。倘能更展谋猷、摧败寇贼，本部院自当察明功绩，从优题叙。万勿玩忽疏虞！勉之、慎之！
　　
 　　檄行中军副将赏赉官兵（康熙十三年四月）
　　为颁给赏赉、激励忠贞，以鼓敌忾事。
　　照得闽逆猖狂，称兵叛乱；凡我将士，义切同仇。本部院调发满、汉官兵守险堵御，所赖将弁一心、士卒用命，共摅丹赤，以保封疆。果能树建奇功，不惟朝廷恩荣超擢；行将勳勒旗常，名垂竹帛！此正忠臣义士奋发有为之时也。本部院轸念各将士披坚执锐，效力疆场；特发帑银犒赏，以昭鼓励。合行知照。
　　为此牌仰该副将照牌事理，即将本部院差官张一亮等押到饷银一万两，会同严州府同知金云凤查明在衢满、汉官兵人数，除满洲汉军各位领兵章京查照另单礼数分馈致敬外，其满、汉甲兵以及拨什库，各照伊一月饷银数目赏赉，汇解驻衢副都统吴、石军前听候俵散给发；其绿旗官兵，自本标中营、衢协以及调到各路官兵俱各查明实在官兵数目，官按一月俸银、兵按一月饷银之数给与。其兵丁按名唱给，以示鼓舞。若有余剩，交贮府库，听候另行支用。仍诫谕各官兵，务须益加勉励，登陴历险俱各奋勇争先。嗣后立有功绩者，另行随时颁赏；功绩尤著者，自当不时题叙。各宜勉旃，毋负倚任！即将发给过数目，具文报查。毋违！
　　
 　　檄调嘉兴营守备晋大忠领兵赴省（康熙十三年四月）
　　为飞调官兵事。
　　照得闽逆叛乱，浙省连界，防御宜周；亟须调集官兵，相机策应。该营守备晋大忠，素称勇敢，前有边海立功之请。今当疆场有事，爰资材武，用震军声。合行飞调。
　　为此牌仰该游击照牌事理，文到即刻转行晋守备统领劲兵六百名，各带军装，星驰赴省听候调遣，务须士马精壮、器械整齐。该游击并饬该守备奋发忠勇，力树勳劳；本部院定当特疏题叙，以昭懋赏。勉旃！毋忽。该营事务，另委能员署理可也。
　　
 　　牌委统领选锋（康熙十三年四月）
　　为委用统领选锋官员事。
　　照得标下三营将士，皆本部院臂指之助；而从来用兵制胜，必有选锋，平时则护卫帐前，临阵则冲坚破敌。今于三营内校试弓马精良、勇敢当先者每营百人，必得能员统领，以壮军威。查中营随征官刘泽深、左营储将官张文福、右营随征官王文魁久历戎行，谙练营务，才艺兼优，允堪兹任；合行委用。
　　为此牌仰本官照牌事理，今委为中、左、右营统领选锋守备，各管辖亲兵一百名，常随本部院帐前；务须严明约束，勤行训练，使纪律肃然，军容整暇，爰成劲旅，以建奇功，本部院自当题叙实授。尚其勉旃！
　　
 　　照会四镇并行营将预给兵丁粮饷（康熙十三年四月）
　　为预给兵丁粮饷，以恤勤劳事。
　　照得军兴旁午，各标营兵丁调防、驻守以卫封疆，并皆劳苦。本部院悯念各兵皆有父母、妻子，平时支给额饷，止可赡给一身，已难兼顾；今警备边圉，行者有资装之费，居者有守望之勤，推其至情，均应体恤。本部院一片丹诚，无时不痌瘝身切。今将通省兵丁，不分调汛、留营，一体预给粮饷，以资饱腾。合行知照。
　　为此照会该镇（牌仰该将）照依事理，即将各标营兵丁粮饷，各准预支一月，于司库支给。见今调发赴省者，即于省城支给；已调别府及仍留本汛者，该管将领即具册领专差赴省，齎回分发。各兵务须奋勇争先，同心报国；奏凯旌勤，别有赏赉。如能特立奇功，定行破格题叙。各宜勉励，毋怠！
　　
 　　檄委中军副将统领调到官兵（康熙十三年四月）
　　为军务事。
　　照得闽逆倡乱，衢属首冲；经制官兵，不敷防守。是以本部院抽调金、严二协官兵共八百名，赴衢贴防江山、常山等处。但各路官兵齐集，合行专责统领。
　　为此牌仰该副将遵照，即将金、严二协抽调赴衢官兵各四百名并领兵守备、千把总各官，俱属该副将统领约束。一应支给粮料、整齐甲械、调遣战守，俱该副将相度形势，悉心料理；酌量江山、常山二处险要分兵防守。务须申严纪律，束兵安民，恩威并用，协力同心，以副本部院委托之意。至于守关据隘、战守机宜，该副将听驻衢副都统吴、石酌量调度。其有续到各营官兵，俱照此例。毋得违误！
　　
 　　密授衢处温协副将堵御机宜（康熙十三年四月）
　　为密授堵御机宜，以固封疆事。
　　照得闽逆变乱，侵扰边疆；浙省陆路要隘，如衢之仙霞、处之龙泉、庆元、温之分水关、泰顺等处皆接连闽省，在在须防突犯。本部院一面题请，亟发禁旅前来接应；一面速行据险扼要，严加固守，设奇制胜，相机进止。查仙霞、龙泉、庆元、泰顺、分水关各处，皆山溪错杂，有险可据。我兵扼守，必择其两傍石壁、中惟一路可通之所，两边垒石，恃为门户；埋兵设伏，中空一道惟用，多藏炮火。逆贼虽众，限于山路窄狭，势必不能参挤而前；俟其一至，火炮齐发，贼必少退。乘其步骤已乱，出兵奋击；不可乘胜远追，即回据原处。此时火炮药弹，又可装就；如贼再至，又如前法击之，贼锋必挫，自不敢侵突矣。更恐贼从两旁山顶突然而至，势不可撄；必于两边高处多设鸟枪、垒石，伏兵侦望，毋分风雨昼夜，一有侵犯，枪、石自上而下，一可杀百：此正据险设奇、以少胜众，相机进止之要策。至于临敌随时制宜、因地变通方略，又在该将一心之运用耳。拟合亟行知照。
　　为此牌仰该将照牌事理，即便会商守御；诸将一体协力遵照，毋违！
　　
 　　檄行各镇协将犒赏军士（康熙十三年四月）
　　为申大义以鼓将心、布至诚以作士气，亟励忠贞，共图报国事。
　　照得闽逆猖狂，称兵叛乱；凡我多士，义切同仇。本部院忝膺重任，秣马励师；所赖将士一心、士卒用命，共摅丹赤，以保封疆。诸镇协久着边功，洊承天宠，爵荣传世，寄重登坛；必能率励三军，折冲一面。若参、游、都、守，虽分班列，并托干城。平时守职不过次迁，今日建功即蒙超擢。并宜枕戈待旦，贾勇争先。千、把等官，初试长途，咸参命秩；苟能奋其材武，自可立致显荣。偏隅负固，挞伐用张；顺逆既殊，大小悬绝：未战而胜已决几先。效一朝汗马之勳，树百世旗常之绩；忠臣义士，可不勉旃！至于马步守兵，登陴临阵，并极辛勤；居送行齎，殊深劳苦！本部院会同将军、抚院、提督酌议额饷之外，仍加优给；欲使投醪饮惠，挟纩知温。各宜奋力前驱，另自计功行赏。用是开诚布告，鼓励群心。崇卑虽有殊伦，忠义本无二理。戴高履厚，孰非君父之恩！仗义同心，即是身家之福。合行通谕。
　　为此照会（牌仰）该镇（将）照依事理，即便抄牌出示，转谕大小将领，务须布展方略，巩固边疆；鼓励队目兵丁，共抒忠愤，懋建勳劳。在朝廷特悬殊格，以待奇功。近如湖广报捷，齎奏人员亦膺一命之荣；何况行间将士！本部院论功题叙，自当巨细不遗，以副酬勳盛典。目今军书旁午，优恤宜先。各官兵不论随征、守汛，优给赏赉：官按一月俸银、兵按一月饷银，如数给发；俱各差员赴省支领，作为犒劳，不在岁额之内。应领月饷，仍照旧给发。嗣后如立有功绩者，另行随时颁赏；功绩尤著者，不时请叙。凡我将士，共听斯言；报国传家，正在此日矣。
　　
 　　檄调平阳镇游击协防分水关（康熙十三年四月）
　　为酌调官兵事。
　　照得闽逆构乱，平阳最为邻近，而分水关尤属冲衢；已经镇标官兵防守。但山径丛杂，惟恐偷越；更须谋勇能员，协力堵御。今查该游击夙娴韬略，久着谋猷；拒险设奇，堪当此任。金乡悬隔江海，形势稍缓；合行酌调。
　　为此牌仰该游击照牌事理，即使统率骁劲弁兵，星赴分水关协同防守。抒忠奋勇，建功树勳，本部院自当特疏题叙。其金乡防守事宜，听平阳总兵官酌行调度。该游击务体本部院甄选至意；勉之，毋忽！
　　
 　　檄行绍协副将奖赏杀贼官兵（康熙十三年四月）
　　为塘报事。
　　照得土寇乘机啸聚，亟宜扑灭。据报官兵奋勇争先，斩贼夺械，殊为可嘉！效用官李章、张酉、彭辉及兵丁陈元、陆贞、王以良，合行奖赏。
　　为此牌仰该副将照牌事理，即将发来银牌三面、红绸三匹，给赏李章等三名；又银牌三面，给赏陈元等三名。仍饬励官兵用心搜剿，务尽根株，毋使漏网！
　　
 　　照会平阳镇保固分水关（康熙十三年四月）
　　为军务事。
　　照得闽逆鸱张，平阳最近；原宜厚集兵力，拒守险要。前照会该镇统师驻守分水关，自必忠义奋发，率励将士，保固岩疆。然平阳通闽大道，不止分水桥墩一处，恐兵势分应难周；是以会商提督，拨发提标官兵五百名前来协防，亦足以扼险守御。至于金乡系属弹丸一隅，向拨该镇左营官兵防守，原以防「海寇」之侵突。今陆路告警，揆度形势，金乡未为冲要；已经密饬该游击统兵前赴分水关，协同堵御。其金乡防守事宜，听该镇自行酌量调度，务须并力守关，保固无虞；一面已经照会温州镇，联络策应。该镇雄才伟略，夙着威名。值此疆圉多警，正忠君报国之时；惟冀大展谋猷，同心共济。奠安之日，本部院自当特疏题叙；行将勳勒旗常、名垂竹帛，以昭报绩酬庸之典。拟合照会。
　　为此照会该镇查照事理，一体遵照，勉励建绩；慎速！
　　
 　　照会温州镇防御海疆策应分水关（康熙十三年四月）
　　为军务事。
　　照得闽逆叛变，势切震邻；平阳密迩福宁，是以饬令平阳镇总兵守御分水关。然逆贼狡谋，勾联「海寇」，或致沿边侵扰；温属一带逼临海滨，凡防御事机、战守良策，惟该镇是赖。至于平阳路阻飞云，尤须勤加哨探，相度声援，联络策应；并鼓励将土奋发勇敢，保固冲汛。该镇素优方略，雅擅机宜；当此烽烟警急，正抒忠报国之时。惟冀壮猷大展，义气宏宣！奠安之日，本部院自当特疏题叙；行将旗常着绩、彝鼎登名，以昭报功策勳之典。拟合照会。
　　为此照会该镇查照事理，一体勉励建绩；慎速！
　　
 　　谕调金协副将协守常山（康熙十三年四月）
　　谕金华副将：
　　前调该营官兵协防衢属，已经进发；知该副将忠义奋激、勇气无前，本部院可胜嘉尚！特资壮略，共卫岩疆。当边方有事，正臣子报国之时、豪杰展勳之日。若通省将士尽如该副将，则本部院倚藉成功，指日可期矣。谕到，该副将即便带领骁劲官兵一百名，前往衢州协守常山大路。先次所发官兵三百名，檄行中军副将总领；今该副将既经亲往，仍归统辖，已另谕中军知照。一切堵御机宜，该副将随方布置；务须展抒方略，大建奇勳！本部院自当特疏题叙，以昭报绩酬庸之典。勉旃！特谕。
　　谕标下中军副将
　　谕中军副将：
　　官兵此时计当抵衢，一切布置情形，宜不时速报。金华牟副将忠勇出群，今已调令亲赴衢属协力堵御。其该营前次调到官兵，仍归牟副将统辖调度。特此谕知。
　　
 　　谕赏退贼官兵（康熙十三年四月）
　　谕中军王副将：
　　据报本月十五日贼兵突犯清湖、攻逼江山，该副将星驰赴援，千总高禄、陈国任、薛受益渡水奋击，闽寇大败，阵获马匹、刀枪等件，贼随退回等因；本部院深为嘉悦！本标及协标在事有功官兵，该副将分别功劳等第，即于前发银一万两内酌量颁给，谕以本部院奖励忠勇、悯念勤劳之意。千总高禄等率先破贼，另自纪功。该副将亲冒矢石，首挫贼锋；今札营城外，诚为独任贤劳。然旗常之绩，从此而始；勉之勉之！兹提督副都统已统兵前来，本标官兵五百名一并进发矣。本部院稍俟整顿粮草有绪，即当亲行。该副将一应进止机宜，并听提督调度。盖军中号令，必须专一；总期同心报国，勿以本标，致有歧视。至于安营处所，必须据其形便，谨防贼兵冲突。后到兵五百名，应于相近处别札一营，以成掎角之势。尤宜熟探路径，相机防御。凡事不能遥度，该副将用心筹画，务出万全。一切粮草，地方官见在作何接济情形？仍不时驰报，以便预为措置。故谕。
　　
 　　晓谕安民（康熙十三年四月）
　　为晓谕安民事。
　　照得闽逆倡乱，浙省壤地相接，先经调发满、汉官兵固守各路关隘；交界既已有备，内地目是晏然。见今续调各营官兵相继进发，又有江南、江西满汉官兵分头策应；彼一隅负固，荡平有期。兹闻省城百姓纷纷惊动，皆由误听讹言，致有淆惑；不知通省兵马星罗棋置，处处提防，何等巩固！本部院暨将军、抚院、提督随方布置，自能保卫尔民。其调集各路官兵虽不时经过，并皆申明约束，无敢骚扰。今当孟夏，蚕农正亟。尔民一年生计，全在此时；岂可自弃安居，废荒本业！至于游手奸徒捏造无根之言，意欲使人仓皇走避，以图乘机抢劫；尔等听信，正是中彼奸谋。亟当晓谕。
　　为此示仰省城内外居民人等知悉：边界悉已堵防，内地安如磐石。尔民务宜安堵如常，专心生理；不必惊疑迁避，有误农蚕时务。仍须遵行保甲，互相稽察，使奸宄无所潜踪，则地方自然宁谧矣。各宜猛省，毋负本部院一片诚心！特示。
　　
 　　晓谕立法辨认截发良民（康熙十三年四月）
　　为晓谕事。
　　照得闽逆倡乱，浙境相联，恐有奸宄潜踪，自应稽查盘诘。贼中俱系割辫，则凡短发平梢之人，迹踄可疑；连日守门兵丁，拿获颇众。及至审勘截发缘由，或起争斗、或因疾病，讯其居址艺业，皆有实据；亲族邻佑，各俱保结：并从宽释。但军务戎严，讥察不容稍纵。本部院惟恐愚民未能通晓，致干缧系；合行立法辨认。
　　为此示仰浙省官吏、军民人等知悉：见在如有短发之人，除正真来历不明、身藏札票、煽惑人心及历审作奸有据者立即正法外，其余平民果系居址有凭、保甲有据者，许协同邻佑即赴该管县官处据实呈报截发缘由、时日，该县官即与按日记档，仍给印照为凭。设遇满、汉官兵盘诘，即可验明释放；即使拿获到官，若有县册可查，亦准邻佑保释：庶愚民不致罹法，奸宄易于稽查。当此民心惊恐之时，倘有县胥、里甲乘机借端勒贿者，或经告发、或经本部院访闻，立即严拿处死，决不姑贷！
　　
 　　召募金华猎户效用军前告示（康熙十三年四月）
　　为召募事。
　　照得婺属东、义等处民风骁劲，俗尚慷慨，夙称材武之乡。山中多有猎户，惯用鸟枪；并皆技艺精娴，胆力勇敢。当今边疆有事，正尔等奋身之时。本部院亲在戎行，恭行天讨，幕府之下，师旅如云；而收罗壮士，多多益善。尔等射猎为生，何如建功立业！如愿效用军前者，应募到日，各给安家银两；别成队伍，以作亲兵，支领粮饷。其中有谋勇出众者，即札委职官，为之统率；有功之日，分别题叙奖赏。本部院昔年司理兹郡，开诚布公，尔士民相信有素；本部院如父兄之视子弟，尔等必如手足之卫头目。惟恐转行有司，或致查摄滋扰；特委本地贤衿，招集起送。合行出示召募。
　　为此示仰金华府属士民人等知悉：凡有技勇素优、愿来应募者，但赴吴生员处报名，验明堪用，即查籍贯、住址，取具地邻保结，起送军前；本部院验试收标，各给安家银十两，随军征进另给粮饷。仍择其材技有余、众所信服者，授以职官札付，统领约束。一俟建立功绩，即当特疏题叙。临阵之日，计功行赏，断不后时。尔等务须奋发忠义，闻命争趋。其士类中有奇材异能、超出等伦者，如能闻风乐赴，定当别加优礼。各宜悉遵！
　　
 　　示禁兵厮沿江骚扰（康熙十三年四月）
　　为严禁兵厮沿江骚扰事。
　　照得设兵，本以卫民。当此军兴孔亟，一应夫船、刍粟，无事不烦民力。本部院蒿目焦思，痌瘝切体；岂容悍卒奸厮，乘机骚扰！今闻江干一带，多有借名搜检、掠夺赀财，致使商旅小民含冤抱怨，举足骛疑，殊可痛恨！除见在差员巡缉外，合行出示严禁
　　为此示仰军民人等知悉：自示之后，倘有旗营兵厮敢犯纪律，或地方无藉假冒为奸，仍复借名搜检，抢夺银钱、行李者，巡视人员立行锁解辕门，治以军法；仍许地方人等协力擒拿，毋得瞻畏！
　　
 　　示给船户口粮（康熙十三年四月）
　　为酌给船户口粮，以轸困苦事。
　　照得大兵进剿，指日络绎前来，势需船只供应。惟恐临期难以猝办，不得不先行齐集。念尔小民载渡资生，一家口食皆藉于此。今守候江干，废失恒业，父母、妻子，举室啼号；风雨饥寒，一身受忍。本部院军务倥偬之际，每一念及，不胜恻然！惟是封疆重事，万非得已；朝廷轸恤民难，凡大兵进发，辄奉恩旨「毋致苦累百姓」。今尔等船户若照例俟官兵到日支给口粮，目前伺候需时，何堪枵腹！已行布政司、驿传道酌议先给，本部院断不以日后开销之难，而忍视尔等困苦莫诉也。合行晓谕。
　　为此示仰船户人等知悉：务各安心守候，勿得惊疑；俟本部院按船给散口粮，以资日食。如有蠹役奸埠扣克等弊，许尔等赴辕控禀，即行拿究。事完之日，另当给赏，并免差徭，以昭优恤；咸宜遵晓！  
　　
 　　请调江南投兵疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为谨陈浙属各路告急，官兵调援不敷；仰祈睿监增调官兵，分路援剿事。
　　窃惟浙、闽交界，衢、温、处三路并有通途。凡调拨官兵，分头堵御。并节据塘报贼兵围犯瑞安、景宁等处情形，臣等屡次会题在案。臣钦遵上谕，公同平南将军赖塔前去，一应军机事务商酌而行；已于康熙十三年五月十五日统领本标杭协营并江南提标官兵共一千五百名自省起行，前赴衢州。于途次，据处协副将姜腾蛟报称：『庆元调援把总韩养性奔回郡城口称：「五月初八日，逆贼徐尚朝带领贼兵二千余攻进北门，县官、千总不知下落」等情。五月十二日，龙泉兵变，逼胁千总田士植往浦城投逆。探得贼兵实有二千余由松溪、寿宁、浦城而来，于五月十六日已犯龙泉；县官出郊迎接，逆寇追印要饷，百姓尽皆割辫等情。五月十七日，贼兵已进遂昌，俱有铁甲、藤牌；遂昌县官弁兵皆出迎接。今云和、松阳告急叠至，各汛原无城垣可守，防兵不过数十名；寇兵猝至，众寡莫敌。道路不同，分援莫及』等情。又据贴防龙游把总罗大用报称：『衢协防汛千总王孝私通马逆，于五月十九日中外应合；黄昏时候，开城放入贼兵千数。卑职带领兵丁堵御，身负重伤。至四鼓后，贼仍驰往南山，行踪莫定』等情各到臣。
　　该臣看得衢州为浙、闽要，先有副都统臣吴申巴都鲁等屯守郡城；但一月以来贼众四出攻掠，先经常山、开化，防弁一逃一叛，随调副将牟大寅领兵分防。今龙游逆弁又勾通贼兵入城，旋复盘踞近地，阻我粮道；见在发臣随带官兵防剿。其温州一路，贼兵攻围瑞安已及二旬，副将吴三畏等悉力拒守。今提督臣塞白理已准臣咨，统兵自宁波进剿。至处州一路原因兵单，调台协官兵五百协防。奈山路歧杂，贼兵出没不常，景宁、庆元失守，皆因兵少贼众；而龙泉、遂昌文武官弁皆已从逆。云和、松阳见在告急，臣标守备于昌佑又复调领宜兵星驰赴援。此三路情形，处处警急。今江南满兵虽到，马力未齐，且不便零星四发。臣所调遣以策应各路者，惟有绿旗官兵；如沿海诸营多调赴温州一路，其存营官兵又防本汛。屡据了报：贼■〈舟宗〉游移，提督并宁、台镇协络绎请援，难以再调。金、严二府又皆与冲、处接壤，前除调拨外，各营仅存兵数百；贼氛震邻，尚虑单虚。而杭、绍、嘉、湖先经抽调，见今兵数无多，再难调发一空。前臣疏请增兵，虽蒙俞允；部文甫到，非可一时募补足额。其衢州调集之兵，分应开、常各邑；见在郡城止有千计。臣随带官兵，又分援处州并防堵龙游。臣今惟领官兵数百前进；念各属地方皆臣责任，奈已无兵可调、无将可遣！兼贼势猖獗，而弁兵纷纷从逆，事实可虞！不得不据实恳陈于皇上之前，仰祈睿监；或再发江南和硕额驸臣所统满、汉官兵，或敕江南一镇领兵数千赴援，庶可保固地方，相机进剿。臣谨会同浙江抚臣田逢吉、提督臣塞白理合词密疏具题，伏乞皇上睿监，敕部议覆施行。
　　康熙十三年五月二十五日题。
　　奉旨：『议政王、贝勒大臣会同速议具奏』。
　　咨巡抚拨发官兵防守埭头（康熙十三年五月）
　　密咨福建海澄公提督（康熙十三年五月）
　　咨提督统兵赴援瑞安（康熙十三年五月）
　　咨催提督统兵赴瑞（康熙十三年五月）
　　咨催提督赴瓯（康熙十三年五月）
　　咨覆提督调发官兵（康熙十三年五月）
　　檄行布政司酌议军需（康熙十三年五月）
　　檄行狼山游击犒劳援浙官兵（康熙十三年五月）
　　示禁悍兵旗厮骚扰（康熙十三年五月）
　　申严军令条约（康熙十三年五月）
　　大兵经临地方安民告示（康熙十三年五月）
　　
 　　咨巡抚拨发官兵防守埭头（康熙十三年五月）
　　为探报事。
　　据分守杭嘉湖道详称：『四月二十六日，据差去快手沈锡、俞礼筭禀称：「锡等蒙差往归安所属庙喜等处地方探听土贼信息，今探得十八日有盗首李成龙即李振海等从庙喜进山，往埭头一带。锡等随往埭头镇打听，镇上百姓慌张，说离镇二十里山内贼首李成龙、杨相啸聚三百余人，往来扰害。镇上无兵汛守，恐早晚来镇抢掠」等语。除密移协守罗副将防剿外，该本道看得湖属山攒水绕，向为寇盗出没之薮；今闽变震邻、汛兵抽调，一切不轨之徙纠结匪类，纷纷蠢动。见据报称贼首李成龙等啸聚三百余人，逼近埭头，将欲抢劫镇民。湖协一营除奉调拨外，仅存兵三百余名，分防州县城池、库狱，不能分拨进剿。合无上请宪台，或于宪标、或于抚标暂拨标弁带兵一百名防守埭头，安慰民心』等因到本部院，据此。为照湖郡半属山陬、半联水澨，最易藏奸。今邻封震警，而不逞之徒乘机窃发，以致百姓张皇；该道详请拨发标兵驻防埭头，诚属急务。但本部院标下二营官兵，先经两次调拨赴衢防剿；今本部院现在会同平南将军统兵进剿，其存营官兵势难再为抽调。然湖郡需兵，亦难缓视；似应于贵标酌发官兵一百名，前往埭头防守。拟合咨商。
　　为此合咨贵部院，烦请裁覆施行。
　　
 　　密咨福建海澄公提督（康熙十三年五月）
　　为钦奉上谕事。
　　准兵部密咨内开：『康熙十三年四月二十四日，奉上谕：「耿精忠反叛，海澄公黄梧、提督王进功隔越泉州、漳州，与浙江声息不通；着行广东王及总督、巡抚、江西巡抚、浙江将军、总督等由广东、江西设法差人于黄梧、王进功处确探消息。若海澄公黄梧、提督王进功等能各守地方，着令固守；若力单不能自守，广东、江西有何处可来会合，着来会合。钦此」。合咨贵部院，烦为钦遵施行』等因到本部院，准此。为照逆贼耿精念背负国恩、称兵造乱，本部院闻变之日，即知贵爵（提督）忠义愤激；惟因境阻，军书无由遽达。今我皇上明见万里，特颁上谕指授机宜，此皆贵爵（提督）丹诚昭格，简在帝心；伫见不世勳名，传荣千载。今平南将军赖统率禁旅十万，指日直抵福州。本部院钦遵睿谟，间道驰使密咨贵爵（提督），请烦查照钦遵上谕事理，相机酌裁，迅赐示覆施行。
　　
 　　咨提督统兵赴援瑞安（康熙十三年五月）
　　为飞报事。
　　据温州镇飞报内称：『康熙十三年五月初二日午时，据瑞安营副将吴三畏飞报：「平阳南岸叛逆于康熙十三年五月初一日点兵，帐房加至五百余顶；其人马俱抵中洲，连夜搬运炮械、马跳版等项，喊声不绝。本职会同提标刘游击分拨兵马，在上下两处阻截。初二日，贼尽拔营俱向中洲周村落船，辰、已等时即已渡江；而浦口南岸船只亦已起篷撑驾往上，意在水陆并进。但本汛节蒙本镇拨兵添防，似此贼势重大，终虞杯水车薪；本职等惟有尽命坚守。倘荷发大师尾贼之后攻击于外，而城内官兵堵剿于内，自然一可当十；瑞邑保全，全浙均叨利赖矣。仍恳宪台赐文通报，亟请救援」等情。同时，又据提标游击刘国珍报同前情。又据瑞安营副将吴三畏报称：「平阳叛兵勾引闽寇二万有奇，于初二日辰、已时渡江，已到我岸；云集蜂拥，屯札横山等处，分布攻击。见在会同提标刘游击分发官兵迎敌」等情各到职，据此。为照平阳官兵叛变勾逞，逆势紧急；瑞安之危，如同累卵。夫瑞安为东瓯篱落，万一挫失，势必逼犯郡城；水陆交侵，腹背受敌。镇标之兵，除已先调发往口应援外，所在之兵有限。今本职于据报间，立发温州城守副将杨春芳、镇标左营游击魏万侯各带领马步兵二百名，又檄调乐清营千总一员、把总一员、磐石营千总一员、把总一员、大荆营千总一员、把总一员各带马步兵二百名，星驰应援。又檄调宁村营千总一员，带兵于该汛接瑞安一带联络救应。但我兵已在单弱之时，又经调发，郡城根本，水陆重大。亟请宪台赐发救兵，解此危急。本职再为筹思，若待援兵，不免稽延时日；于是专咨黄岩镇火速先发援师，拯我邻难。惟恐彼处推阻，尤祈本部院星檄黄岩镇闻声踵救，全浙幸甚』等因到本部院，据此。为照平阳叛弁勾引逆贼，辄敢拥众渡江，恐有狡谋阴合。今瑞安孤城，吴副将悉力拒守；如此一心报国、奋不顾身，诚为可敬！若弃置不援，何以励忠义之士！且温郡倘有他虞，西犯金、处，东逼台、宁，在在可虞。今温属万分危急，满兵尚俟马到前进；必藉台旌迅发，庶可保固封疆。合亟咨会。
　　为此合咨贵提督，烦为查照，即日统兵进援施行。
　　
 　　咨催提督统兵赴瑞（康熙十三年五月）
　　为飞报事。
　　康熙十三年五月十二日，据温州镇塘报内开：『康熙十三年五月初三日午时，据温州城守副将杨春芳、本标左营游击魏万侯报称：「卑职等带领官兵至南慈湖安营，于初三日寅时发兵前进，路遇乡民携妇女数百人北来；审问贼人情形，口称贼有万余，两路进发：一路在瑞安东山塔下营，一路游上渡北来」等情。本日酉时，又据该副将报称：「卑职等领兵前往瑞安应援，于初三日已时到瑞安三都紫嶴地方，据探兵王有福等报称：探至三都岭下，见乡民纷纷逃窜；岭上俱是贼兵，摆列大炮，占踞险隘，不能前进等语。卑职等见在鼓励官兵征进」等情到本职。惟祈宪台亟发援师，共图歼灭』等因到本部院，据此。为照瑞安被贼攻围，势在危急；先经咨移贵提督就近赴援，谅必虑切岩疆，星驰进发。今据塘报：各营援兵屯札紫嶴地方，尚未直抵瑞城夹击，何能立解重围！各营将领无所统辖，号令参差、议论不一；恐其踌躇瞻顾，必致有误大事。今本部院见同平南将军统兵前往金、衢一带，惟藉贵提督台旌迅发，以援危城。
　　合亟咨会，烦为查照施行。
　　
 　　咨催提督赴瓯（康熙十三年五月）
　　为泣请援师以救危疆事。
　　据分巡温处道飞报称：『温、处为山海僻隅，值闽逆变叛、防弁倡逆瓯城，致平阳、泰顺相继湮没，瑞安受困半月。郡城之外，海■〈舟宗〉联帆游移，官民露处城隈。庆、景已为贼踞，云、遂各邑警息不绝；郡城危同累卵。本道飞请援兵，已十有三次；今于本月十六日酉刻接宪台札，谕以公议提督临瓯视师，拨狼山官兵五百员名到瑞援剿。两郡贼势浩大，危在旦夕；日闻提督统师即至，而马牌尚未到瓯。吴副将竭力死守，忠贯天日；瑞民亦百计扞圉，以待援师。倘望救不至，一旦瓦解，是孤忠义之心而绝城守之念也。伏乞宪台迅赐檄发劲旅，并催提台早统雄师星夜前进，以救孤危』等因到本部院。
　　据此，为照瑞安围困二旬，贼■〈舟宗〉直犯瓯江；前准大咨，亲统官兵赴温援剿，计今谅已抵温。但屡据该镇道疾呼请救，今复据该道激切吁催前来；合亟咨达贵提督，烦为查照。如台旌业已抵温，希将到温日期示覆，以慰翘望；倘尚未抵瓯，祈即迅督官兵刻日星飞前赴，以救危疆。幸勿刻迟，至望至切！
　　
 　　咨覆提督调发官兵（康熙十三年五月）
　　为泣请援兵亟救孤危等事。
　　准贵提督咨开：『贼困瑞安危急，前后调发官兵六千五百有余赴温、瑞援剿。宁、台兵力单薄，烦请迅催江南抵浙满、汉官兵，一从金、处上游星赴温州夹剿，一往台州、一往定海联络备御』缘由到本部院，准此。为照瑞安被困，业荷贵提督统率官兵亲赴调度；计算赴援官兵，前后调集六千五百余员名，兵力不为不厚。今准大咨，复请满、汉官兵赴温夹剿；但会商平南将军公议，抵浙满兵马力未齐，不便零星四应。温州一路，全藉贵提督策励官兵奋勇扑剿，刻期歼灭。至于台、宁沿海一带，本部院熟筹再四，浙省官兵多在温、台、宁三府，今处属数邑失守、衢属饷道几致中梗，何等危急！无兵调遣，是以前又备叙情形会列台衔特疏上请，或发江南和硕额驸所统满、汉官兵，或发江南一镇赴浙策应在案。兵部见又调拨扬威将军处所副都统喇哈及包衣佐领下官兵赴浙策应，谅可不日抵浙。统俟到日，会商分发策应。
　　合就咨覆，烦为查照施行。
　　
 　　檄行布政司酌议军需（康熙十三年五月）
　　为酌议军需，以恤民力事。
　　照得大兵征剿，供亿浩繁，一应派办督催，皆属该司专责。该司才略优长，本部院凡据申详，不复中制。良因军需紧急，宁使储备有余。但就见在兵马之数以一万五千匹计算，每月约需豆四万石，八个月应三十二万石；每月约需草一百万束，八个月应八百万束。至于杭、衢两处驻牧进剿，计四马一槽、一■〈金算刂〉、一桶，每处各约三千有余；锅数减半，每处约一千五百有余。今所派太多，未必一时齐集，徒致地方惊扰。况已发银外地买豆，即有续到大兵，可以支给；其草束虽因就近办运，而金、严二府出产原少，省城驻牧不过暂时，亦应并运衢州接济。至处州素称瘠苦，今贼氛已逼，四邑人民震惊；温属仅存三邑，俱系兵冲；衢属惟有西、龙二邑，又当孔道。此三郡派办军需，徒有空文，无裨实事；不如概行蠲免，尚可抚慰民心。宁、台二郡既无兵马添防，又不便远令解运；派数虽少，亦属劳民。本部院再四筹画，杭、嘉、湖、绍四府，豆先解十分之六，草先解十分之四；槽、■〈金算刂〉、桶先解十分之五，锅先解十分之三。金、严二府，豆先解十分之四，草先解十分之六；槽、■〈金算刂〉、桶先解十分之五，锅先解十分之三。衢州量派，先解草八十万束，槽、■〈金算刂〉、桶各五百副，锅三百只；温、处各量派，先解谷一万石、草十万束，槽、■〈金算刂〉、桶各三百副，锅各一百只：似于见在兵马支给已敷。至于各项价值，该司即行该县照侍值申详，出示晓谕：每豆、榖一石，准条银若干；草一束，准条银若干；槽、■〈金算刂〉、锅、桶，一一定价。如有输纳者，立时填定银数，给与串票；毋得稽迟亏短。惟恐照本部院约计之数，其中尚有应酌者；合行查议。
　　为此牌仰该司照牌事理，即将本部院酌派前项料草、槽、■〈金算刂〉等项并其中尚有应酌事宜，逐一妥确议定通详，以凭定夺。慎速！
　　
 　　檄行狼山游击犒劳援浙官兵（康熙十三年五月）
　　为犒劳官兵事。
　　照得逆贼猖狂，浙省用师征剿；江南总督部院、提督军门义切同仇，调发官兵前来策应。诸将士驱驰远道，以副简书；虽报国自有素心，而勤劳实堪轸念！邻封有赖，犒劳宜先。合行知照。
　　为此牌仰该游击照牌事理，即将发来犒银：游击俸资三十二两、千总俸资十六两、把总每员俸资十二两、马兵每名赏银二两、步兵每名赏银一两，聊充牛酒之需，以励三军之气。将来建立功勳，定当题叙优赉；报绩酬庸，另照部颁赏格。各宜勉旃！
　　
 　　示禁悍兵旗厮骚扰（康熙十三年五月）
　　为严戢悍兵恣扰，以安地方事。
　　照得邻居小民，耕耘为业；田地鱼荡花息，皆属血汗脂膏，赖以完粮餬口。近闻樵采营厮不遵禁约，百十成群，往来如织：豆、麦、菜种，强割无遗；荫木、桑麻，破伐殆尽。携竿提纲，群取塘鱼；入户穿篱，分攘丝茧。甚至器皿、鸡犬、苇荚、柴薪，一攫荡然，分驮满载。明欺乡民稀少，不敢抵当；略一阻拒，即遭攒殴。更加沿途分伏，阻掠行人；衣帽、银钱，恃强抢剥：民不安生，钱粮何出！营厮既开夺取之端，即有无藉之徒乘机假冒，真伪莫辨；为害地方，大干法纪！合行严禁。
　　为此示仰该地方里甲、居民人等知悉：嗣后倘仍有悍兵旗厮不遵法纪、扰害居民、强割菜麦、攘窃鱼丝并夺衣帽、行李等项者，尔地方里甲即协力会同扭禀地方官查明申解，以凭会同将军立按军法重处，决不姑恕！各宜凛遵。
　　
 　　申严军令条约（康熙十三年五月）
　　为申严军令事。
　　照得本部院同平南将军统领大兵已到衢属地方，见在调发进剿，讨乱安民；纪律森严，务使秋毫无犯：业经再三申饬。诚恐不法兵丁犹敢违令骚扰，特为条列禁约；敢有违犯，定以军法从事。各宜凛遵，毋忽！
　　一、各官兵驻札及中火处所，俱在空闲地面；不许一人、一骑擅入民房居住及拆毁民间一椽、一木。
　　一、各官兵俱自带行粮，自为炊煮；不许擅借民间器皿、物件及拉百姓炊煮食物。
　　一、各官兵盔甲、器械，俱各自行随带，不许捉拿百姓搬驼。
　　一、各官兵马匹，自有应支豆、草喂养；不许擅动民间一草、一粟并践踏田间禾苗
　　一、各官兵在各城门处所，止司防守稽察；不许借端生事。民间妇女任其进出，不许藉名搜检，恐吓拦阻；其搬运家伙、物件，不许掯留索诈。
　　一、各官兵遇行路乡民，听其往来；不许抢夺衣包，提取财物。
　　一、远乡百姓被贼割辫者，势由迫胁，原系良民；如有里甲可查，地方公保俱即赴地方官呈明存案，照旧安居乐业。不许官兵捉拿及借名吓诈。
　　一、各官兵需用食物，俱照时价用纹银公平买办；不许恃强短少。
　　一、民间牧放牛、羊及鸡、豚、狗彘之类，不许攘取宰杀。
　　以上各条，满、汉、绿旗官兵务须一体遵守。见在差官巡视，敢有故违，即行绑拿，立即会同平南将军严究重治。倘有擅离营伍奸淫妇女、掳掠财物，情重罪大者立行斩首；该管将领，一并参拿，决不姑贷。须至示者。
　　
 　　大兵经临地方安民告示（康熙十三年五月）
　　为晓谕安民事。
　　照得逆贼聚众侵犯，所过乡村肆行淫掠，鸡犬不留。嗟我良民，妻拿不保、衣食无资，犹复迫胁搜求，责供酒米；割去辫发，驱逼同行。欲使官兵到日，玉石难分；狡谋流毒，我民如在汤火。今本部院同平南将军统领大兵已到，见在分途进剿；其乡城百姓，渐次归来。亟宜抚绥，俾各得所。官兵经过驻札地方，纪律素严，并无侵扰。本部院又经三令五申，敢有违犯，立正军法。凡我民人，早宜安集。合行晓谕。
　　为此示仰军民人等知悉：除约束兵丁，另行逐款开列出示严禁外，见今乡城百姓已归故居者，悉宜安心无恐。其有先经逃避者，作速相率归来，耕种贸易；往来出入，俱各照常。倘有不法兵丁丝毫侵扰，许径赴本部院暨平南将军喊禀，或控地方官申详，立行严拿究治。其远乡居民被贼割辫者，势由驱胁，原非从叛；但能仍守本业，概不深求。大兵所至，全为安民；尔民毋得怀疑顾望，四散奔逃，致遭贼手，受其荼毒。各宜遵悉！
　　
 　　题报耿逆潜遣奸细投书疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为逆贼潜遣奸细投送逆书，臣谨据实上闻事。
　　臣于康熙十三年五月二十八日统兵至衢，于六月初二日衢州副将李承恩口称「有要紧事面禀」，臣即加询问；据称有奸细一人，持耿逆书送臣等语。臣闻之，不禁发指！即令该副将立将奸细绑赴平南将军处，臣随往会同将军臣赖塔、副都统臣胡图、吴申把都鲁、雅大里等公审。据奸细张连进供：『于五月十九日到延平府，见耿精忠坐的船有一姓马的人，将耿精忠书一封、王可就禀帖一封，叫我到杭州与李总督。我把书接了。于五月二十九日到了清湖，有江元勳又与我书三封，叫我带到衢州与城守副将李承恩、总督中军王廷梅、西安署印知县李鼐。耿精忠从延平府一日行二、三十里往仙霞岭来，不知贼兵真数，船只甚多』等语。其逆贼耿精忠与臣书一封、王可就与臣禀帖一封并逆贼江元勳与中军副将王廷梅、衢州副将李承恩、署西安县事通判李鼐各书一封，公同拆阅，尽皆虚张声势、妄相煽惑之词。
　　窃臣受国厚恩，膺此封疆重任；今值逆贼犯顺，正臣捐躯图报之时。夙夜拮据，恨不灭此朝食！何物背恩反贼，敢以丧心狂吠，遣奸投递！臣不胜愤激，即公议将奸细张连进处斩讫。臣谨据实密疏上闻，伏乞皇上睿监施行。
　　康熙十三年六月初二日题。
　　奉旨：览卿奏，拿获逆贼耿精忠等所遗奸细并所送逆书，具见忠良，可嘉！兵部知道』。
　　
 　　汇报官兵堵击情形疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为汇报官兵堵击情形，仰祈睿监事。
　　案据温州总兵官祖宏勳、提标右营游击张从仁、瑞安副将吴三畏、严协副将鲍虎、杭协副将陈世凯、金协副将牟大寅、处协副将姜腾蛟塘报各到臣。该臣看得贼兵侵犯瑞安，贼船在各汛江口时常飘突以图阻我援兵，屡据了报在案。今温州镇总兵官祖宏勳、盘石营游击祖应善、提标游击张从仁、宁海营守备周成等先后击碎贼艘，余船退泊。其攻瑞之贼，围城已及一月；副将吴三畏忠勇奋发，提标游击刘国珍等并能协力率励兵民同心固守，击毙贼众，全城待援，实有勤劳。今提督臣塞白理所统兵及在温官兵共及万余，自可解围破贼。至衢属自江山接连常山、开化，旁出龙游并严属遂安，与开化比壤；皆有贼兵出没，土寇因而附合。臣密饬诸将侦探剿搜，严协都司闫进等乘雨夜出，擒杀贼众；杭协副将陈世凯等潜遣官兵，擒获伪札贼犯；又金协副将牟大寅报称湖协都司姚世熙等斩贼获械，处协副将姜腾蛟报防守青田把总陆云龙擒贼获械。其处州一路，先经发兵赴援，并留原调援瑞安江南官兵在处州协防。又令黄岩总兵官阿尔泰从温州领兵进剿，并见发满、汉、绿旗官兵赴常山夹剿。俟各路捷音另行题报外，今官兵奋勇已见先声；所有塘报情形，理合上闻。臣谨密题，伏乞皇上睿监施行。
　　康熙十三年六月初六日题。
　　奉旨：『据奏贼船侵犯瑞安各汛，总兵祖宏勳等奋勇击碎贼艘、副将吴三畏等协力击贼全城及都司闫进等擒贼并获伪札，俱勤劳可嘉！事平之日，着徙优议叙具奏。兵部知道』。
　　
 　　常开报捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为续报官兵堵击情形，仰祈睿监事。
　　案据金协副将牟大寅报到臣。该臣看得常山、开化与江西广信、玉山、永丰等处接壤，叛兵、土寇勾合闽贼，时时窥伺；臣密饬防守协营将备严谨守御。先据金协副将牟大寅报称「都司姚世熙等七都地方剿杀贼寇，阵获器械，并有贼兵犯城」；臣随会商发满、汉官兵赴常援剿，先经题报在案。随据该副将报称：『伪总兵李云龙率领贼众四面攻围，官兵出城奋击，斩首五百余级、生擒十一名，阵斩伪参将张雄，获有伪札，夺获旗帜、器械』；并开列冲锋及伤亡兵丁姓名前来。查援兵未到之先，常山防守官兵已经奋勇剿杀，贼众败遁；并防守开化守备黄成富报称杀贼情形，俱见将士用命。理合一并上闻；应否议叙赏恤？合听部议。臣谨密题，伏乞皇上睿监施行。
　　康熙十三年六月十二日题。
　　奉旨：『据奏伪总兵李云龙等率贼五千余众侵犯常山、开化，副将牟大寅等奋击，阵斩伪参将张雄及贼五百余级，生擒贼众，得获伪札、器械；深为可嘉！在事有功人员，事平之日从优议叙具奏。兵部知道』。
　　
 　　请用原任镇臣李荣疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为特请擢用原任镇臣以资援剿，仰祈睿监事。
　　窃惟地方用兵，惟在将得其人；必素有威望、谙练机宜，始可以服军心而振士气，俾之统率援剿，着绩疆场。浙省原有四镇，皆为海防而设。自平阳、温州相继变叛，黄岩、定海二镇见在防御本汛。其衢州、金华等处调援官兵，须得大帅专一统领。查有原任水师右路总兵官李荣，历任浙省二十余年，才能素着；各营弁兵，多属旧时部曲，感怀恩信。臣参访舆论，调至军前与之商确枢密；见其韬略优长、忠勇奋发，熟悉地方情形，堪当一面之寄。似此威名宿将，久在闲散，淹没可惜！本官虽系降调之员，但今用人急迫之际，难拘常格；臣谨特疏题请，仰恳皇上破格擢用。如蒙俞允，请敕部议，仍以总兵职衔管浙江金、衢等处援剿事务，颁给敕书、关防，俾令受事；将见调嘉、湖等营官兵暂令统领，仍召募新兵以定经制。
　　查温、处额兵并援兵尽皆失陷，是浙省经制缺额几及一万五千。今议设援剿三营，共兵三千名。见在之兵无从抽调，必须另行召募，既可以资战守，且使地方强壮有力之徒不致为贼引诱；是募兵即所以弭盗。俟恢复温、处，陆续募足原额，并听部议。其营制官员，容臣于将领之中，查其功绩、量其才能，酌议升补，另行题请。臣谨密疏具题，伏乞皇上睿监施行。
　　康熙十三年六月二十二日题。
　　奉旨：『兵部速议具奏』。
　　咨覆巡抚酌筹大兵粮饷（康熙十三年六月）
　　咨巡抚催解草料（康熙十三年六月）
　　咨覆巡抚已发龙游防剿官兵（康熙十三年六月）
　　咨覆将军巡抚已发援处官兵（康熙十三年六月）
　　咨江西督抚提督会剿歧界贼寇（康熙十三年六月）
　　咨覆提督援台事宜（康熙十三年六月）
　　檄查勒收豆草使费（康熙十三年六月）
　　给招抚牌
　　饬行团练保甲告示（康熙十三年六月）
　　晓谕被胁良民（康熙十三年六月）
　　
 　　咨覆巡抚酌筹大兵粮饷（康熙十三年六月）
　　为请留盐课银两等事。
　　准贵部院咨商「部覆浙省钱粮已多题请协济，发帑俱不准行；烦请酌筹示覆，以便补牍会题」缘由到本部院，准此。为照用兵之际，粮饷为先。目今各省俱有大兵进发，若浙省可以足用，岂敢屡疏渎请！但部议所计者，以通省一年征解之数，总算作见在银两；而督、抚身在地方，既不敢缓误军需，又不敢亟竭民力，其事势实有万难者。今本省原额兵饷、大兵粮饷、驻防官兵加饷、绿旗官兵行粮，已前支给之数并将来月给之数，皆可按籍而稽；其余办备槽■〈金算刂〉、雇募夫船、添增驿站等项，种种皆需现银。至于豆、草日用浩繁，虽按时支放，必须先期采办，非可缓待。而温、处、衢三郡近贼地方，人民逃避；见在竭力招徕。宁，台三郡额征本少，「海寇」告警，人不宁居；金、严二郡就近供应，衢属且为兵马孔道，力役困苦。此数处虽迫以追呼，终无实济。所藉惟杭、绍、嘉、湖四府，又值二麦无收、桑蚕失望。且今时方六月，其先解并备办豆、草等项，约已尽额征之六、七；惟以军需紧急，不敢为民告难。若取必一时，概行敲扑；使人心摇动，则势可虞。此等情形，身当责成者安得不早计乎！惟贵部院与藩司熟筹，将已经支给并见今实需之数，约略可以征解接济之数，通盘打算；如可竭蹶支撑，且不必再疏上陈。若司帑空虚，万难供应，则必将各项实用数目，明白简易具详；贵部院再加裁酌，会疏入告，亦不得不然之势耳。相应咨覆，烦请查照施行。
　　
 　　咨巡抚催解草料（康熙十三年六月）
　　为料草催解不前，马匹枵腹难待；专差再恳亟催飞运事。
　　照得在衢满、汉、绿旗官兵马匹豆草全无，缺饲已踰数日；睹此情形，甚为忧迫，是以三次咨请贵部院迅督挽输接济。迄今又复数日，总无颗粒寸茎解至；各官兵朝夕环诉，而该道、府无米难炊，徒嗟束手。军兴何等紧急，岂藩司以一派解详报之文移便可弛担耶！查该司前详省运米、豆，屈指一月，杳无片艘到衢；各府报解多属空文，亦未见该司将迟误各官揭报。似此藐玩，军需何赖！本部院统兵行间，粮草军需惟藉贵部院筹画接济，业已屡次咨催。今事切燃眉，不得不再专差咨请。
　　为此合咨贵部院，烦请查照，立刻严督藩司将储省料豆、草朿已起解者，添差沿途催赶；未起解者，督令该司亲赴仓栈料理上船，遴差能员飞解赴衢。并遴委监司一员驻札严州，专司催趱；毋恃微员，以致误事。至各府派办豆、草等项，定限守催，随到随即陆续迅运接济。引领永候，并祈先赐示覆以慰霓望，至紧至切。
　　
 　　咨覆巡抚已发龙游防剿官兵（康熙十三年六月）
　　为禀报事。
　　准贵部院咨开：『伪逆马千总突犯龙游，势甚诡悍；烦请就近会酌，迅发官兵进剿』缘由到本部院，准此。为照伪逆突犯龙游，本部院于途次闻报，即发随带官兵令杭协副将陈世凯、江南提标游击崔天福统领驻札该县相机防剿兼顾兰、汤二县外，今准前因，合就咨覆，烦请查照施行。
　　
 　　咨覆将军巡抚已发援处官兵（康熙十三年六月）
　　为会商机务事。
　　准贵将军（部院）会咨内开：『处属十邑大半失守，贼势猖獗，逼近郡城。亟请会商平南将军再调劲旅速发处州，似除急患；狼山镇标官兵五百名速令回处，余再别处抽调一、二千名分头征进，方克济事。又来省满师将次进发，原调金、严、嘉、湖等处官兵亦当酌量撤回，以为地方防守之计。统祈酌筹指示』缘由到本部院，准此。为照处郡报警，本部院途次龙游，即已调拨游击于昌佑统领各标营官兵，会同处协副将姜腾蛟相机策应援剿。嗣据塘报：龙、庆、遂、昌等县相继失守，青田告急；复又咨移提督并照会黄岩镇调发该镇亲统官兵二千余员名星赴处州前后夹剿：俱经咨达在案。及狼山镇标官兵五百名未准大咨之前，本部院业已檄令留处策应；是处州一郡除原额经制之外，前后已调拨过各营官兵约计三千五百六十余员名矣。至于原调金、严、嘉、湖等处官兵，共计不过二千一百余员名，防守常、开等邑。今逆贼数万盘踞清湖，相距咫尺；况今常、开各邑俱有贼众侵犯，龙游警息频闻，业发杭协副将陈世凯统领该营官兵及江南提标官兵驻龙进剿，见今又发湖协官兵二百名赴常策应。惟存官兵二千有余在郡，随本部院进剿。若再撤回金、严、嘉、湖调防之兵，不惟本部院势难单骑前进，并常山、开化、龙游亦无一兵防守。仰藉贵将军（部院）垂念岩疆，亟赐调兵星速赴衢分防，庶便撤回前项官兵。合亟咨覆，烦请查照施行。
　　
 　　咨江西督抚提督会剿歧界贼寇（康熙十三年六月）
　　为邻界寇警交讧，亟咨调兵策应，共卫封疆事。
　　为照浙省常山、开化等处与江省接壤，先经移咨贵部院（提督）亟发重兵固守广信、玉山、铅山等处；已准大咨示覆在案。不意叛贼柯升拥兵从逆，玉山一带贼兵盘踞，声息断绝；而永丰等处贼首詹三公子等啸聚伙党，流突浙境常、开之间，土寇附合，时时窥犯。今浙省虽见在发兵搜剿，而兵至之时，贼踪又复寂然。总因交界丛山，易于出没；非两面夹剿，此搜彼遁，终难靖尽根株。贵部院（提督）谊切同舟，自当有硕画指授，亟奏荡平。今屡据塘报紧急，合亟咨会。
　　为此合咨贵部院（提督）祈即迅发官兵搜剿；仍刻期示覆，以便约会策应施行。
　　
 　　咨覆提督援台事宜（康熙十三年六月）
　　为亟请援兵，以保封疆事。
　　康熙十三年六月二十四日，准贵提督咨移「太平失守，亟请立发杭州养马大兵尽往台州」缘由到本部院，准此。为照温镇叛变，贼寇势必侵犯台郡，先经本部院会商平南将军将驻杭满兵请发赴台应援；见准将军图咨移，已调副都统马所带马兵并察哈力兵共四百一十九名，又将南将军华奉旨所拨看守杭城兵五百名、又将杭州兵添补八十六名，共合一千，委副都统阿为兵主，星夜赴台应援等因。又准抚部院咨移：前项赴台满兵已于十九日起行；谅月内自可到台，可藉防御。惟是金华贼又逼犯，是以先将在杭、在衢满兵分路援剿。今常山又陷，将见雅副都统兵马仍撤回衢。其台州今日事势，惟藉贵提督就近兼顾，以保无虞。今见准兵部咨调江宁右翼查哈喇全军及每佐领甲兵一名，令副都统吉尔塔布统领赴浙应援。除经一面咨移江南督院迅催前项调发满兵星夜赴浙外，今准前因，合亟咨覆，烦为查照施行。
　　
 　　檄查勒收豆草使费（康熙十三年六月）
　　为严查勒收豆、草使费，以苏民困事。
　　照得兵马驻衢，豆、草为军中必需，是以令各府动支正项钱粮买备运济；一经解到，自应随到随收，豆必照数平斛、草期足斤而止。夫何里民竭尽心力，不惮险远运解至衢；访闻各旗悍卒使费不到，并不发档支收，致使小民坐食守候。更且百般刁掯，草每一束索使费银二厘、豆每一石索使费银五分；又故嫌草束不堪，每三束并为一束。甚至借名豆、草已足，强勒折价；草每一束折银一分八厘、豆每一石折银八钱：稍不遂意，拳棍凶殴。嗟此异乡贫民，何堪当此横索！悖违国法、扰累良民，莫此为甚！合行严查禁革。
　　为此牌仰该同知照牌事理，即查各属解到豆、草、米粮因何不官收官放？乃容旗丁与里民对支，以致横索使费、强勒折干！该同知身膺收支之任，不为禁阻，所司何事！限文到即日查明有无勒索情弊？具文据实回覆，以凭会同平南将军出示禁革。嗣后遇有各属解到豆、草，务须随到随即收明，出给批收，给发里民回籍。各旗应需粮米、料草，查明清档支放；不许兵民面交，尤不许借端逼勒使费。敢再悖违功令、扰累解役里民，本部院即时据实题参，必不轻恕。凛遵，毋忽！
　　
 　　给招抚牌（康熙十三年六月）
　　为给牌招抚，以广皇仁事。
　　照得开诚布信，乃行师之大义；见几反正，即智士之良图。自逆藩倡乱，人心动摇；不思杀贼以取职官，乃反忘躯而殉伪札！其中无知迷惑者固多，岂无一，二抱负奇才，不甘终沦草泽！或因无路自归，怀疑观望。今据魏于文、叶观征等供称：『朱石年等在九都源地方招集人众，原因逋负所迫，激而走险；愿将家属为质，前往招抚』等情。本部院钦奉上谕：凡有杀贼立功，即行优叙；或能只身归命，亦准收留。天恩浩荡，嘉与维新。合行给照。
　　为此牌仰魏于文等，免尔前罪，即便执牌并誊发上谕，前往九都源等处宣谕朝廷恩信。如朱石等深明顺逆、真心效顺，率领大众投诚或能擒斩闽贼自效，并当论功题叙，授官颁赏。其有自拔来归，悉与安插得所。纶音涣颁，皎如日月；转祸为福，惟在此时。尔等刻期回报。须至牌者。
　　
 　　饬行团练保甲告示（康熙十三年六月）
　　为饬行团练保甲、各卫身家，以别良善，以安地方事。
　　照得闽逆称兵犯顺，今各路官兵俱已齐集，同时进剿，指日荡平。惟是浙、闽、江西连界地方，不逞奸徒乘机啸聚屯踞，乡村民居，即为贼窟；虽有良善，自拔无由。或有无知误被恐吓，中怀观望；大兵到日，玉石难分，殊堪悯恻！本部院念地方人民皆我赤子，为尔等早计安全，惟有本乡自相团练，人人协力、处处警防；无事则照旧耕农，有事则奋勇杀贼：庶逆寇不致蹂躏、官兵有所辨别，诚保卫身家至计。合行出示晓谕。
　　为此示仰金、衢、严、温、处属人民知悉：一应近贼地方乡镇村落，凡有德望、里党推重者，即就本地联络居民，团结守御，逐户相保；其外来奸细潜行煽诱或本处狂徒阴谋通贼，立刻擒拿，解官请赏。倘土寇突犯或侦探情形，一面堵截，一面飞报官兵立时进剿。今所在俱有重兵屯守，断不使尔势孤无援。但有用命擒杀贼众者，本部院即时赏赉；其倡率义士，分别功次，定行题叙。不惟身家保全，抑且功名有路。各宜思忖，遵即举行。
　　
 　　晓谕被胁良民（康熙十三年六月）
　　为大兵指日进剿，开诚晓谕，以安良善，以醒愚顽事。
　　照得逆藩倡乱，闽省人民受其荼毒，如蹈汤火，时刻永望天兵。今浙省师旅云屯，刻期进剿。凡我百姓，顺逆祸福之机，岂待智者而后决！乃有亡命奸徒乘机啸聚，勾合贼众，突犯城邑、流劫乡村，遂有被其迫胁割辫者。尔民原无拒贼之力，岂有从贼之心！至于大兵到日，若以无从分别，一概剪除，殊堪矜悯！本部院暨平南将军恭承天语：讨乱安民，同恶必诛、胁从罔冶。其本由驱逼并非附从者，务在保全；或一时被诱、旋复悔悟者，亦从宽宥。惟有怙终不俊，必杀无赦。合行出示晓谕。
　　为此示仰将吏、兵民人等知悉：凡曾被贼侵犯地方，或有收受伪札、或有投入贼队、成为窥探声息、或为齎送资粮，是皆孽由己作，无可哀矜。如有守分良民身在故土，被贼割辫，势非得已；许同地方保甲赴官呈明立案，照旧安心生理。即有陷在贼中、乘间脱归，仍务本业并无别情，亦许里甲公保，概不深求。尔民务宜自顾身家，早自别白；毋致玉石难分，误罹锋镝。地方有司，速尽招徕安集之职；征剿将士，共体朝廷爱民之心。各宜遵悉，毋忽！
　　
 　　密报官兵堵击情形疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为密报官兵堵击贼众情形事。
　　康熙十三年六月二十六日，据杭协副将陈世凯等塘报各到臣。该臣看得温、处变叛之后，贼众由缙云连犯永康、武义，官弁从贼，遂直窥金华；先经臣调杭协副将陈世凯到金防御。于康熙十三年六月二十二日，该副将调千总景一清、把总徐启等领兵夜到武义，守备任九玉等领兵接应，杀败贼众，得获器械；以兵少未能深入，于二十三日回郡。平南将军臣赖塔所调满兵，亦俱到金华。二十四日，探知有贼千余将到郡城，副都统臣马哈达、雅大里统领章京昂吉兔、瓦星阿等并江南游击武荣、臣标把总李华等前往奋击杀贼，生擒二十余人，追奔二十余里，得获刀枪、旗铳等件。
　　今副都统臣马哈达、雅大里俱准部文回省，将军臣赖塔见在另议调防金华。但贼兵四出侵犯，在在土寇窃发；又据报间道袭破东阳。臣今见在酌议官兵再往彼处确探进剿外，所有贼兵侵犯官兵堵击情形，臣谨密题，伏乞皇上睿监施行。
　　康熙十三年七月初一日题。
　　奉旨：『据奏逆贼千余侵犯金华，将军赖塔等调发满、汉官兵奋勇堵击，擒斩贼众，得获器械；可嘉！在事有功人员，事平之日议叙具奏。兵部知道』。
　　
 　　亟请应援满兵疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为贼兵分路犯衢，满师万难分应；亟恳睿监，以救冲疆事。
　　康熙十三年七月初五日，据衢协副将李承恩报：『据大南门外一路探兵莫起春报称：探得江山来贼马拨已至十八里地方。又据大西门外一路探兵洪大相报称：探至航埠地方离城二十余里，乡民纷纷逃出；称有贼三千余人，具在河西一带插下皂旗。又据小南门外一路探兵张自得报称：初四半夜，有贼数千从石室街来至大洲地方；又探得有贼五百余人在九龙山。又据探兵陈龙报称：有贼二、三千人从相思地方出来，午时到沙埠，离城十五里。又据东门外一路探兵余信报称：有贼数百人，初四夜由灵山来到安仁街，过河往北乡』。本日亥时，又据该将报称：『据探兵徐福等报称：离城十五里汪家桥一带直至大河边，俱是贼兵屯札。至后村祝地方，有逃出民人称：自江西陆续下来，直至西安十八里地方，沿路下营，约有逆贼数万；口称三路会兵，要攻府城。又据把总马伏秀报称：前往江山一路侦探，至航埠、河东一带，见逆贼拨兵在大路下帐房三十二顶；周围橘园，帐房、皂旗甚多。河西有黄心皂旗八杆，红月皂旗不计其数。从江山间道乌石山出来，络绎不绝；乡民口称约有万余，四处催取粮草。又据小南门外探兵宋二报称：自江山出来火器贼兵无数，至石室街下营』等情到臣，据此。
　　臣随会同平南将军臣赖塔发兵出城堵御外，该臣看得衢州为浙、闽要冲，贼以全力聚札清湖，日窥侵犯；臣等时刻侦探备御。惟思身膺重任，但当尽心竭力，不敢过为张皇激切之词，仰烦睿怀。然贼兵四面而出，实已危急；龙游、汤溪、兰谿、金华等处为粮饷要道，又不得不发兵分援。存衢满兵一千有余、绿旗兵二千有余，今贼兵数道并进，臣等见在悉力堵御，专待副都统臣喇哈兵马一到，以为声援；已经两次行催在途。今于七月初六日准部文「留驻杭州」，则衢州独以满、汉、绿旗不及四千之兵当逆贼数万之众，势必不支。倘有疏虞，则自衢至省顺流而下，不过两、三日，全浙大势不可收拾矣。温、处变叛，全浙门户已失其二，惟衢州尚有扼要之势。臣等于地方情形、兵力多寡、事机缓急，无处不为筹画；非仅以一身所在之地为亟。今贼已合兵入犯，而衢州兵力单寡至此；若又调去应援之兵，臣等虽捐糜顶踵，究于封疆无益。一面行催副都统臣喇哈星速前进外，仰祈皇上俯念臣等向无危迫告急之词，本是奋身不顾、原非兵力有余，亟赐睿裁，俞允臣等所请，使不致以孤军偾事，庶危疆得以保全。臣谨会同平南将军臣赖塔商妥密题，伏乞皇上睿监施行。
　　康熙十三年七月初七日题。
　　奉旨：『议政王、贝勒大臣会同速议具奏』。
　　
 　　密报贼情疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为密报贼情事。
　　康熙十三年七月初六、初八、十三等日连据杭协副将陈世凯、衢协副将李承恩、严协副将鲍虎等报各到臣。该臣看得逆贼自清湖、常山各路会合逼近衢州，又分贼兵袭破严属寿昌、淳安兼从龙游、汤溪一带河路阻绝饷道；其处州之贼又间道袭破义乌，窥犯浦江，知县毛文野督率百姓杀贼全城。在衢官兵陆续调往金华、龙游、汤溪、兰谿等处，存郡无多；于七月初旬贼兵连营而进，俱在十里之外。将军臣赖塔统领满汉官兵、臣统领绿旗官兵，原任总兵李荣、副将王廷梅、李承恩、都司王祚昌、姚世熙、守备朱知微、高禄、陈国任、晋大忠、虎邦俊、随征游击王世望等一齐出城堵击，直抵贼营，满、汉、缘旗官兵皆奋勇冲突；贼营外掘深濠、内列木城火器拒守，官兵不能前进，阵亡金协守备梁安并兵丁七人。今于七月初十日贼忽弃营夜遁，营内及沿途抛弃挨牌、拒马等件。臣随差守备陈国任、千总滕龙等到贼札营处所观看营盘，将贼遗挨牌、拒马、木城等项逐一烧毁讫；官兵前途哨探：贼兵已望江山而去。除再确探情形，一面调遣官兵赴近衢各山并龙游、汤溪一带侦探搜剿外，理合据实报闻。臣谨密题，伏乞睿监施行。
　　康熙十三年七月十三日题。
　　奉旨：『据奏浦江县知县毛文野督率百姓杀贼全城，深为可嘉！着从优议叙具奏。兵部知道』。
　　
 　　金衢获捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为飞报官兵大捷事。
　　康熙十三年七月十六日，据臣标中军副将王廷梅、原任总兵见在随征李荣等各塘报到臣。该臣看得逆贼各路聚合，同时逼犯金、衢。自衢州贼兵遁回，探有逆贼一股尚在城北杜泽地方、一股尚在城东南大洲地方，臣等于七月十二、十三等日连夜遣发官兵分路追剿。都司姚世熙、守备朱知微等前至杜泽地方，贼兵二千有余拒敌；官兵奋勇齐进，杀贼五百八十余人、生擒二十三名，阵斩伪副将一名，获旗械等三百余件。守备晋大忠等同委署衢州府知府王宏仁前至大洲地方，贼兵二千有余；官兵奋击，杀贼六百余人、生擒五十八名，阵获甲仗等二百五十八件。内随征官张文福射死伪副将叶国荣，搜获伪谕帖、伪札--验系伪右军都督江元勳所给；守备晋大忠擒伪督粮游击龚上进，知府王宏仁得获伪札一张，把总曹三阳得获伪札一张：俱经解臣等验讫。其处州之贼进逼金华，先经官兵堵击，杀贼五十余人；乃于七月十三日会合贼兵万余倚山列阵，副都统臣吴申巴都鲁统率满、汉官兵与绿旗官兵左右并进，奋勇登山，击杀逆贼七千有余、生擒一百七十余人。追逐二十余里，得获旗械无算。内杭协副将陈世凯首先用炮打倒贼纛，江南游击武荣亲擒伪都督严彪，各千把等官擒获并阵斩伪守备千把等共八名。据伪都督严彪供称：耿逆兵会合土贼共有万余，约定要破金华等语；仰仗皇上天威，满、汉、绿旗官兵同心用命，斩获大捷，逆贼从此胆寒矣。臣谨会同平南将军都统臣赖塔合词密疏题报，伏乞皇上睿监施行。
　　康熙十三年七月十八日题。
　　奉旨：『览卿奏，逆贼两股尚在衢州地方，遣发官兵追剿，击败贼众、擒斩伪将等，得获旗帜、器械等项；具见调度有方，将士奋勇可嘉！在事有功人员，事平之日议叙具奏。金华杀败贼众，已有旨了。兵部知道』。
　　咨商巡抚发兵援严（康熙十三年七月）
　　咨覆巡抚各路援兵难撤（康熙十三年七月）
　　咨覆提督满师仍驻金华（康熙十三年七月）
　　
 　　咨商巡抚发兵援严（康熙十三年七月）
　　为咨商亟救严属，以固粮饷重地事。
　　照得全浙大势，以衢、温、处三郡为门户。温、处相继变叛，惟衢州尚有当冲扼要之势贼亦以全力相抵；而金华为居中要道，防御不得不亟。今满兵在衢止有一千六百余甲、在金不及一千，非有余力以四应。至调集绿旗官兵共六千有余，常山一千扶伤而回，开化四百尚不知下落；防守龙游五百、汤溪三百、兰谿五百、金华一千一百，存衢城者仅及二千。昼夜擐甲以当数万之贼，而土寇在在窃发，警报踵至，本院应接不暇。今遂安贼众攻逼，严郡存兵数不及百，岌岌可危；若严郡有失，则省城震动、饷道中绝，万难缓视。奈清湖贼兵连营渐进，如再将此二千之兵分调赴援，则衢州守御更无可恃。全省兵马之任，本部院与提督共之；今台、黄告急如此，东路援师不可望矣。思省城兵亦无多，但严州为省城之屏蔽，仰祈贵部院于贵标发兵数百赴严，协同鲍副将相机剿御；此亦万不得已之着。目前事势，不得不急治其标耳。迫切燃眉，专员驰请。为此，合咨贵部院，烦请查照迅赐调发，并希示覆施行。
　　
 　　咨覆巡抚各路援兵难撤（康熙十三年七月）
　　为机务事。
　　康熙十三年七月十三日，准贵院咨移：『金、严各属告警，严州已发标兵五百名前赴防剿；金华逼近诸暨，为杭、绍通衢，可否将原调赴衢官兵撤回』缘由到本部院，准此。为照贼兵四面侵犯衢州，连营四十余里，实有数万之众；满、汉、绿旗官兵共三千有余，于七月初七日出城奋勇冲击，而贼营外掘深濠、内设木城，火器排列，相继迭发，猝难攻破。自龙游以至汤溪，无处非贼兵分布，势甚猖獗；忽于七月初十夜拔营遁去，恐有狡谋。连发官兵渐进哨探，一面先调官兵往龙游、汤溪沿河一带进剿，以通运道。今俟沿河清荡，即当先复东、义，以固绍兴之西路。台属仙居，贼方攻破西门，幸援兵适至，遂得保全。严属兵单，虑之已久；惟因在衢之兵业已四往分防，再难调发，止令金协兵百余前往。今贵标兵既发，稍可恃以防御；绍属见调之兵，势不能撤回。贵部院令其酌将台寨官兵回郡，此亦权宜缓急，不得不然。今惟有急为金属收拾之着，即所以保固绍属；专待龙汤一带进剿，回报至日酌行。但衢郡兵势实单，前日情形万分危急，将军已疏请喇、吉二副都统之兵齐赴金、衢。祈贵部院与总理部堂达、将军图迅为商发，庶战守有藉耳。相应咨覆，烦请查照施行。
　　
 　　咨覆提督满师仍驻金华（康熙十三年七月）
　　为飞商缓急情形事。
　　准贵提督咨开：『驻防金华副都统马、雅俱准部文回省，未识因何调回？必需剖悉形势立疏题明挽回，保固金华』等因到本部院，准此。为照浙省形势，自温、处叛变而后，金华实为东浙藩篱、水陆交冲、运粮孔道。马、雅二副都统领兵驻守，一战胜贼，即准部文调回省城；本部院随会商平南将军，已经调发在衢副都统吴星赴金郡弹压。适逆贼拥众逼城，满、汉官兵协力荡剿；接据塘报大捷，随即具疏上闻，业有小揭移览。见今马副都统又复至金防守，自可无庸题明。照准前因，拟合咨覆，烦为查照施行。
　　
 　　衢严击贼恢复寿昌疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为密报官兵击败贼众、恢复县城事。
　　康熙十三年七月二十二日，据标下随征福建游击王世望、嘉兴营守备晋大忠、抚标守备高禄等、严协副将鲍虎、严州府知府梁浩然等塘报各到臣。该臣看得官兵自杜泽、大洲剿贼回营之后，臣与平南将军都统臣赖塔复发兵搜剿龙游之木城一带地方。随征游击王世望、守备晋大忠、高禄等前往，遇贼三千余；我兵奋勇，阵斩六百余人、生擒三十余人，余贼奔回处州。其严州一路，先经副将鲍虎、知府梁浩然呈首逆书；随据塘报：贼众万余先攻破开化，遂破遂安，两县官兵皆溃围奔回。严州副将鲍虎随带抚标援兵并回郡官兵先往寿昌进剿，贼众据险拒守。官兵奋勇击杀，连夺险要隘口四处；一日六战六捷，斩获甚众，恢复寿昌。入山搜剿，贼已远遁，焚毁贼巢。随领兵前往恢复淳安、遂安等处外，所有塘报情形，理合题报。其游击王世望等、副将鲍虎等并能奋勇立功，鲍虎与知府梁浩然呈首逆书，应否议叙？仰祈睿裁！臣谨密题，伏乞皇上睿监施行。
　　康熙十三年八月初二日题。
　　奉旨：『览卿奏，遣发官兵搜剿龙游逆贼，擒斩甚众；又严州副将鲍虎率领官兵奋勇杀贼，连夺险隘四处，一日六战六捷，斩获甚多，焚毁贼巢、恢复寿昌，及同知府梁浩然出首逆书：俱属可嘉！在事有功人员，事平日议叙具奏。该部知道』。
　　
 　　绍兴仙居黄岩获捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为汇报捷功事。
　　据绍兴府知府许宏勳、定海总兵官朱万化、黄岩总兵官阿尔泰各塘报到臣。该臣看得逆贼于七月初旬攻犯绍属新昌县，知县陈大典乘间出奇杀贼全城；绍兴副将许捷、提标守备吴良骏、定海镇标守备傅成等于郡城连日冲击，杀贼千余，阵斩伪总兵、副将，得获旗帜，贼众解围遁去。其台属仙居县几被贼攻破，台协都司汪国祥援兵与千总韦清内外夹攻，杀贼五百余人，生擒伪都司一员；又黄岩县土寇窃发，守备王有功等搜剿，斩贼获械。以上贼寇多寡不同，剿杀功次不等，俱见官兵用命；合听部议。臣谨汇疏密题，伏乞睿监施行。
　　康熙十三年八月初二日题。
　　奉旨：『据奏逆贼侵犯新昌，该县知县陈大典乘间出奇杀贼全城；又绍兴副将许捷等连败逆贼，擒斩伪总兵等，贼众解围遁去；仙居都司汪国祥等、黄岩守备王有功等擒斩搜剿贼众，得获器械：具见官兵奋勇，俱属可嘉！在事有功人员，事平之日议叙具奏。兵部知道』。
　　●李文襄公奏疏与文移卷二
　　金严克捷恢复淳安疏
　　恢复义乌并汤溪获捷疏
　　严属捷功疏
　　绍属捷功恢复嵊县诸暨疏
　　石梁等处捷功并恢复东阳疏
　　题明守备员缺就近遴补疏
　　续报东阳汤溪捷功疏
　　密拿通贼废弁叶日生等疏
　　题补援剿镇标游击守备疏
　　金华山口郑店报捷疏
　　招抚伪官杜日葵等投诚疏
　　请增设标兵疏
　　金华十二里庄大捷疏
　　衢州沟溪前墓山大捷疏
　　金华龙游报捷疏
　　金华竹园村季宅马涧报捷疏
　　兰谿东叶山严州威平镇捷功疏（康熙十三年十二月）
　　金华积道山大捷疏
　　严属捷功恢复分水疏
　　请动饷银购买战马疏
　　
 　　金严克捷恢复淳安疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报捷功事。
　　据援剿总兵官李荣、严协副将鲍虎塘报各到臣。该臣看得金华当温、处两路之冲，亟宜扫荡贼氛，以图进取。臣同平南将军都统臣赖塔面授援剿总兵李荣方略，发在衢绿旗官兵，令其统领前至金华。该镇探知贼巢处所，督同在金绿旗官兵星夜进剿，贼众三千余扎立木城，据山守险；官兵两路设伏诱贼至平地，三面夹击，阵杀一千余人、生擒一百五十三名，得获旗械甚多，焚其木城。其严州一路，自恢复寿昌之后，臣复饬令副将鲍虎进兵。该副将率都、守、千、把等官闫进等随路攻剿，破贼五营，阵杀二百余人；贼众据险拒守，官兵两路冲击，斩关直入，杀贼数百人，乘胜恢复淳安。又入山搜剿贼巢，斩贼百余人，夺获旗械、焚毁巢穴，救回教官闵圻申并典史周懋麟家眷共二十九名口、教官印信一颗。前往遂安恢剿，各据塘报前来。总兵李荣甫经受事，已震先声；副将鲍虎屡战皆捷，连复二县：俱见奋勇立功。金、严两处，指日可平。臣谨会同平南将军都统臣赖塔合词密题，伏乞皇上睿监施行。
　　康熙十三年八月十一日题。
　　奉旨：『览卿奏，同将军赖塔等遣发总兵官李荣率领官兵搜剿金华逆贼，有功人员事平议叙，已有旨了。又副将鲍虎进剿严州逆贼，连破五营，恢复淳安；入山搜剿，焚毁贼巢、救回教官等家口：具见调度有方，官兵奋勇可嘉！在事有功人员，事平之日议叙具奏。兵部知道』。
　　
 　　恢复义乌并汤溪获捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为续报金属捷功事。
　　据援剿总兵官李荣、杭协副将陈世凯塘报各到臣。该臣看得金华之义乌县先为贼兵窃踞，自副都统臣喇哈兵马经过剿杀之后，贼复乘闲盘踞，臣与平南将军都统臣赖塔密谕总兵官李荣先出义乌、东阳一带恢剿。该总兵探知贼在义乌二十七都地方，随即进兵；于八月初七日有伪总兵恢疆伯王国斌等贼众万余列阵拒战，该总兵分兵三路，令金协副将牟大寅等首先冲锋、嘉兴营守备晋大忠等出奇夹击，共斩贼一千七百有余、生擒一百一十三名，得获旗械四百余件并伪札、关防，晋大忠射死伪中军都督成道元。随于八月初八日前往义乌近城处所，逆贼伪张都督、伪龚游击预在各山埋伏，官兵冲击，斩贼二百余人；又分兵搜剿，共杀贼六百余人，恢复县城。义乌县知县于涟率家丁随军征剿，即令安抚民人，一面拨兵分守讫。其汤溪县有贼数千逼近城邑，臣等原令杭协副将陈世凯驻兵金华，就近警息，即令赴援。该副将同江南游击武荣等率兵至酤坊地方，于八月初九日贼众二千余迎敌；官兵三面奋击，斩贼五百二十三名、生擒四十六名，得获马匹、旗械。复于八月十一日会合汤溪、兰谿、龙游防守千把李和、李华等至厚大保地方，贼众约有三千踞山迎战；副将陈世凯拨兵设伏邀其后路，两面夹击，阵斩贼八百三十四人、生擒九十三名。内李和擒获伪监军道一名，徐福龙各官擒杀伪千、把总共四名，得获伪札并旗械甚多。查总兵李荣连捷二次，擒斩逆贼共二千六百余名；副将陈世凯、游击武荣等连捷二次，擒斩逆贼共一千四百余名；各官兵俱能同心协力，奋勇立功。其义乌知县于涟先经失守，今探贼踪，随军恢复：并听部议。
　　臣等仰赖皇上天威，捷音屡报，地方渐次收复。除严、绍等处报捷情形另疏具题外，所有金华东西两路塘报，臣谨会同平南将军都统臣赖塔合词具疏密题，伏乞皇上睿监施行。
　　康熙十三年八月十八日题。
　　奉旨：『览卿奏，遣发总兵官李荣率领官兵进剿逆贼，斩杀甚多，恢复义乌；又副将陈世凯率领官兵击败汤溪逆贼，斩杀甚多，活擒伪监军道：具见调度有方，将士奋勇可嘉！事平议叙，已有旨了；余着议奏。该部知道』。
　　
 　　严属捷功疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为续报严属捷功事。
　　据严副将鲍虎塘报到臣。该臣看得严州之寿昌、淳安先经恢复，副将鲍虎进兵遂安，贼众数千登山列阵；该副将督率抚标千总刘诏奋勇杀贼四百余人，并获伪札及旗械等件。该副将乘胜追逐，又斩贼三百余人，焚其巢穴，救回知县、教官家口并教官印信。已复遂安，贼首汪琳等又勾合开化、西安贼寇共五、六千人，逼犯县城；该副将率兵前进，贼众拒守山隘，官兵力战经时，杀贼五、六十人，贼始败溃，阵杀三百余人。乘胜穷追，又杀贼百余、生擒三十余名，得获旗械甚多。查副将鲍虎半月之间连战克捷，各官兵并能奋勇立功。其遂安县知县刘从龙先经失守，今随军进剿复城：统候部议。臣谨会同平南将军都统臣赖塔合词密疏会题，伏乞皇上睿监施行。
　　康熙十三年八月十八日题。
　　奉旨：『览卿奏，副将鲍虎率领官兵进剿逆贼，擒斩甚多，恢复遂安；具见调有度方，官兵奋勇可嘉！在事有功人员，事平之日议叙具奏。余着议奏。该部知道』。
　　
 　　绍属捷功恢复嵊县诸暨疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为绍属捷功事。
　　据绍协副将许捷、署宁绍道事宁波府知府丘业、提标中军参将洪起元、绍兴府知府许宏勳各塘报到臣。该臣看得绍兴一路先经贼兵袭破嵊县，提标参将洪起元等同绍协官兵援剿于白米堰地方，遇贼自蒿坝前来拒敌；江南游击成国梴领兵适至，合力奋击，贼众败遁，追至蒿坝：各据报擒斩贼数并得获旗械等件。参将洪起元进剿陶家堰地方，贼众二千余人分作两股拒敌；官兵力战，抄入贼阵三面冲击，贼复大败，阵杀六百余人，获旗械共四百余件。进剿至樊江地方，水陆奋击，复斩贼五百余人。江南游击成国梴等同绍兴知府许宏勳前至嵊县杀贼五、六十人，贼遂弃城遁去，追逐入山，已复县城。其诸暨县，先经副都统臣喇哈兵马经过杀贼甚众，自官兵过后，贼复纠聚窃踞县城；提标守备吴良骏、定海镇标守备傅成等于八月初二日领兵攻进东门，又于各门分兵截杀，斩贼甚多，恢复诸暨。以上各官兵分路恢剿，俱能奋勇立功。其嵊县知县张逢欢、署诸暨县事经历杨光先经失守，今随军协力复城：合听部议。臣谨会同平南将军都统臣赖塔合词密疏会题，伏乞皇上睿监施行。
　　康熙十三年八月十八日题。
　　奉旨：『览卿奏，参将洪起元等率领官兵进剿逆贼，斩杀甚多，恢复嵊县；具见调度有方，将士奋勇可嘉！事平议叙，已有旨了；余着议奏。该部知道』。
　　
 　　石梁等处捷功并恢复东阳疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为续报衢、金两路捷功事。
　　据臣标中军副将王廷梅、援剿总兵官李荣塘报各到臣。该臣看得衢州航埠地方为常山大路，接连江山；八月十九日，探有贼众屯札逼近。臣等会发官兵副都统臣胡兔、臣标中军副将王廷梅统领前往至石梁地方，贼众二千余迎敌；副都统率领满、汉官兵从中路而进。副将王廷梅率随标效用左都督吴朝宰等、守备傅鹏翔等从左路而进，副将李承恩率随标左都督朱英等、守备陈国在等从右路而进，一齐奋击，阵斩逆贼一千余人。贼败奔山，遂围山搜剿，生擒伪官胡锦并贼六十一名，得获旗械一百余件。复进兵至大沟源地方，贼众三千余人对敌；满、汉、绿旗官兵前来夹击，杀贼二千余人、生擒三十名，得获马匹、旗械一百五十件。援剿总兵官李荣恢复义乌之后，于八月十三日进兵东阳，逆贼千余据截两山之间；该总兵率副将牟大寅等直前冲击，斩首一百二十余级、生擒二十一名，得获旗械八十余件并凉蓬、马匹。于次日抵东阳县，贼遂弃城奔逃，追杀四十余人，已复县城。金、衢两路官兵奋勇用命，所向克捷。臣谨会同平南将军都统臣赖塔合词密疏具题，伏乞皇上睿监施行。
　　康熙十三年八月二十二日题。
　　奉旨：『览卿奏，遣发官兵进剿逆贼，于石梁、大沟源二处击歇贼众，擒斩甚多；又总兵李荣进剿逆贼，恢复东阳：具见调度有方，将士奋勇可嘉！事平议叙，已有旨了。兵部知道』。
　　
 　　题明守备员缺就近遴补疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为题明守备员缺就近遴员请补，以资防剿事。
　　窃惟逆贼四面逼犯衢郡，臣与平南将军都统臣赖塔齐集满、汉、绿旗官兵，谕以忠义、申以军令，各官兵无不奋勇争先；于七月初七日除留守城外，其余绿旗官兵出城进战。及回军时，查有衢协右营守备程龙已奉调遣，竟躲城内不出。本日满、汉官兵三千有余当数万之贼，惟赖将士用命，以挫贼势；独程龙临阵退缩，其心难测！臣当即会同将军臣赖塔公讯明白，责以大义；钦遵敕书，将程龙军法从事：理合题明。所遗员缺，今衢州见在紧要，不能候部推补。查衢协右营千总夏必成历任十一年五个月，有军功纪录三次；先经原任督臣刘兆麒咨部候补，部覆准以署守备管守备事注册，候考推用，仍带军功纪录三次等因在案。该弁熟谙地方形势，如以就近升补前缺，实与「人地相宜」之例允符。臣谨循例保请，统候部覆，请旨定夺。
　　除将千总夏必成先令委署守备、程龙劄付另咨缴部、千总夏必成履历揭送兵部查核外，臣谨会同抚臣田逢吉、提督臣塞白理合词具题，伏乞敕下该部议覆施行。
　　康熙十三年八月二十六日题。
　　奉旨：『兵部议奏』。
　　咨督饷侍郎巡抚筹酌运粮船只（康熙十三年八月）
　　咨巡抚留兵协防严属（康熙十三年八月）
　　檄布政司驿粮二道趱运军需（康熙十三年八月）
　　
 　　咨督饷侍郎巡抚筹酌运粮船只（康熙十三年八月）
　　为咨商立法预备运粮船只，以济紧急军需事。
　　窃照大兵进剿，首在粮糈；挽运接济，必资船只。今驻衢满、汉兵马所需粮料，缺给日久；本部院差檄频催，陆续前来，不过寥寥数艘。矧今和硕康亲王总统大兵征闽，将来粮料需用正殷；其运粮船只若不亟筹良法，即使储备有余而无船载渡，势必迟误。查自省城以至严州，江港稍宽，大船可以行使。驿传项下原有额设座跕等船七十余只，见在江干；于内量留十余只以应大差，其余俱令往来杭、严，装运粮料。并再搜寻宽大航、渔等船二百只，每四十只编为一号，互相保结，连泊江干；遇有粮料，随到随装。
　　其自严以至衢州，溪流狭小，水浅滩高；重大船只，难以行使。前委粮道驻札严州，责司催督；应令搜备小船四百只，亦每四十只编为一号，互相保结，连泊严州马头。一遇省城解到粮料，随即转拨装载。其省城、严州各船，俱照民间雇价，现给纹银；不许官役短少迟延，致使船户苦累。起行运载之时，除解官外，俱另选或府佐、或三司首领官一员，多带干役，专司管押船只往回；并沿途催备人夫，以资遄往。如有沿途船只潜避，立着互结各船催追。倘通同故纵任其脱逃，互结船户一体究惩，押船官役分别参处。至编号各船，止许装运粮料；凡一应差使等项，概不得擅行动用。至有奸猾船户躲藏徽州河路，籍口隔省规避；似应就近移明江省地方官，径行拘拿。如是庶船只不致缺少，而军需或可无误耳。除行藩司暨粮、驿二道酌议外，是否可行？拟合咨商。
　　为此合咨贵部堂（院），烦请查照会夺，仍希见覆施行。
　　
 　　咨巡抚留兵协防严属（康熙十三年八月）
　　为请兵添防，保固地方事。
　　据严协副将鲍虎详称：『照得淳、遂、寿三县前因土寇纠集，开、常余逆乘我兵单，节次袭陷。卑职于七月十五日亲统官兵前往恢剿，七月十六日恢复寿昌，二十三日恢复淳安，八月初三日恢复遂安；半月之间，连复三城。寿、遂二邑虽有城郭，多倒塌不堪；而淳安无城，俱在万山之中。卑职血战二十余阵，跑倒坐马二十余匹，始克底定。今遂安贼寇散而复聚，卑职现又督兵进剿；因思新复地方，必须多着官兵防守。今本营之兵除留守府城并分防桐、分二县外，其余随带只有四百余人；先留一百五十名防守寿昌，又留一百五十名防守淳安。现今卑职随身所带之兵，寥寥无几；即全留在遂，尚不能资战守。况今淳安贼首刘万冲复聚逃散之贼，出没于灵岐、富昌。窥伺分水；恐一时难尽根株。伏乞本部院垂监恢复三邑，兵单难守；不论何营之兵，酌拨数百前来添防，庶疆圉可保。事干军机至急，理合详请』等因到本部院，据此。除详批：『该营缺额并贴防太平兵数，仰速行募补。抚标官兵，暂留协同防剿；俟官兵调齐，再行酌议。仍候咨明抚部院』去后。为照严州失陷属邑，该副将力战恢复，见在分兵防守；但随带官兵既欲随军征剿、又欲分防守御，自是不敷。既经该副将详请增兵前来，除批令该副将遵照将贵标官兵暂留协同防剿外，拟合咨明。为此，合咨贵部院，烦请查照施行。
　　
 　　檄布政司驿粮二道趱运军需（康熙十三年八月）
　　为设法趱运，以济紧急军需事。
　　照得满、汉大兵进剿闽逆，云集衢州；日支粮料，系计口按数授食之需。但地居上游，惟恃省城解运，源源接济。数月以来，该司报解之数，似觉有余；陆续至衢之粮，竟不敷用。屡据各旗营嗷嗷控领，有缺至十余日者、有缺至二十余日者。本部院差檄频催，不遗余力。惟见沿途运解，寥寥数艘；盼望后运，并无片帆。衢州司饷各官，日事攒眉，仰屋无策；该司道远居省会，漠然不理。今缺乏日甚一日，则士马饥饿堪虞。矧和硕康亲王总统大兵不日临衢，将来粮料更多；设有迟误，关系匪轻。本部院再四图维，特立以号船趱运之法；先经饬行外，合再条列申明。
　　为此牌仰该司道照牌事理，即便查照后开各条，将运粮船只编号稽查、管押催趱各事宜，悉心料理，作速奉行完备，具文详报。如再推诿迟延、漫不经理，玩误军需之咎，自难为该司道宽也。凛之！慎之！至紧、至速。
　　一、查驻衢兵马每日需料豆一千三百余石，月该四万石；食米日需二百石，月该六千石。此见在应需之数，而将来王师需用尚不与焉。即以见在计之，自应陆续解运；定限三次起行，每一次解豆一百万石、米二千石，不许颗粒缺少。
　　一、衢州居浙上游，溪河一带，非船莫渡。如杭州以至严州，河宽水深，大、中船只可以行使；应备大渔航以及驿站等船九十只--每只可载一百五、六十石者，连泊江干；分为三运，以省拥挤耽延。每运分编天、地、人三号，上列小旗一面，书「衢州运粮船只」字样，沿途不得停留片刻，到严州交卸；定限六日往回。如迟，即以违误军需，严加查究。
　　一、自严至衢，滩高水浅，应设立江山小梭等船四百只--每只可装二、三十石者，连泊严州马头；亦分为三运，以免拥挤耽延。每运分编智、仁、勇三号，上列小旗书「衢州运粮船只」字样，沿途不得停留片刻，到衢州交卸；亦定限六日往回。如迟，即行严加挨究。
　　一、船只往还，若不设官统领带役管押，不无潜逃规避。今自杭至严，专委杭州府通判许天荣沿途统管；自严至衢，专委才能厅官一员沿途统管。每一运时，除解官外，另委杂职一员协管；每五船，于司、府、厅、县各役内拨殷实者一名分押，往回催趱。如有迟误及船只脱逃，官以玩误军需题参、役以军法从事不贷。仍将自严至衢委用厅官职名，呈报查考。
　　一、船户、水手，原系趁食糊口之人；若不给发工价、口粮，必致苦累，且必脱逃。应公平议定，照船只大小，酌给口食、工价。大船一只，每月约给银六两；江山船一只，每月约给银三两；梭船一只，每月约给银一两五钱。此项银两酌议停妥，俱交与该管厅官当面给发；令得实受，不得听衙役埠头掯留短少。至于押船人役，亦应酌量给发盐菜、食米。每处先发银一千两，以备支用。如有冒破侵扣等弊，定行参究。
　　一、船只载粮既重，船户、水手无多，必须沿途相帮扯拽，庶能遄往。今前项运粮船只到各该地方，该县驿官于大船每只立拨纤夫三名、次船每只立拨纤夫二名、江山船及小船每只立拨纤夫一名，相帮挽拽；遇有水浅滩高之处船只难行，各该地方官多备竹起剥。毋得推诿迟延，违者立行题参。
　　一、设各船，专供装运粮料；无论文武衙门别项差使，一概不许封拿借用。敢有故违，即将封拿借用官职名呈报，立即参处不贷。
　　一、运载粮料，若不稽查数目，恐有沿途盗卖情弊，关系非小。着令统管通判及所委厅官于起运之时，带原斛四只：自省至严，粮道稽查盘验；自严至衢，衢州府稽查盘验。若有缺少，按数呈报，以凭参拿。解运粮料各船既编天、地、人及智、仁、勇等字，仍以每一号起至十号止，着令各船户互相保结，取具互结存案。如有一号潜避，责令九船赔补，仍将此船应运粮料带运。至于沿途，务须无分昼夜风雨，星飞前进、兼程驰挽。经过各该地方，严行督催，毋使逗遛时刻，迟延寸晷；敢有延挨，该地方官即刻通报查考。仍于起行之日，填给运官时日限单：自杭至严，报粮储道查核；自严至衢，报金衢道、衢州府查核。其督押官役及船户人等，敢有延误情弊，即按军法惩冶，重则参拿不恕。
　　一、搜觅各船，务期足数。其在严江山小梭等船四百只，除行衢州府雇觅一百五十只并委差官役，其余二百五十只，该司道及粮道星速分觅；无论村河僻港及在江南徽州地方各船，严行搜取。至于省泊大船九十只，亦即分投搜取：务期足用，不得缺少迟误。
　　以上事宜，该司道务须实力奉行，作速料理；先将分运船号、官役押解姓名，造册呈报查核。如再仍前漠视迟延，致误军需，咎有攸归。至在事各官，若事平粮完、勤劳有功，定行特疏从优题叙；该司道通加劝勉。至和硕康亲王总统大兵应需粮料，前项所设船只尚虑不敷；该司道再行酌议详报。
　　
 　　续报东阳汤溪捷功疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为续报金属杀贼情形事。
　　据援剿总兵官李荣、臣标中营中军守备朱知微等塘报各到臣。该臣看得处州逆贼徐尚朝等聚合贼众二万攻围东阳，总兵官李荣以千余之兵拒城力战凡五昼夜，副将牟大寅等、投诚效用都督同知杨亨等、守备晋大忠等并能竭力守御。但贼众日增，炮火、云梯围攻愈迫。杭协副将陈世凯同江南狼山游击武荣星驰赴援，将士奋勇争先，世凯首用大炮冲破贼阵，城内官兵齐出夹击，贼众大败；计斩杀二千余人、生擒一百五十余名，得获炮火、器械甚多、焚毁贼营三十六座。游击武荣亲斩伪副将一员，各官斩杀伪把总等，俱获有伪牌。金协都司陈梦阳等亦从义乌赴援夹击，合兵回郡。其汤溪地方，先据该
　　县探报贼寇出没，臣与平南将军都统臣赖塔会商，遂发官兵防剿；逆贼伪林总兵等三千余众屯札兰峰保地方，臣标守备朱知微、随征官王文魁、绍协千总刘君明等领兵搜剿，杀贼五百余人、生擒三千余名，得获旗枪等械。贼败奔山，复追杀五十余人。
　　东义官兵以寡敌众、固守解围、同心效命并汤溪杀贼情形，臣谨会同平南将军都统臣赖塔、副都统臣喇哈、胡兔合词密题，伏乞皇上睿监施行。
　　康熙十三年九月初四日题。
　　奉旨：『览卿奏，逆贼侵犯东阳，总兵官李荣等力战固守、副将陈世凯等星驰赴援，内外夹击，大败贼众，斩杀甚多，焚毁贼营三十六座，擒斩伪副将等；汤溪地方官兵搜剿贼众，得获器械：具见调度有方，将士奋勇可嘉！在事有功人员，事平之日议叙具奏。兵部知道』。
　　
 　　密拿通贼废弁叶日生等疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为密拿通贼废弁、搜获伪札事。
　　据随征福建布政司布政使李士桢详称：『奉本部院牌开：「照得原任湖广天柱营参将、今革职回籍叶日生在汤溪县地方，借名团练，招集土兵多人，图谋不轨；当经本部院访实、差官密拿，以靖地方。随据汤溪县知县张元会等于叶日生家搜获伪札，看系伪骁骑将军马九玉所给叶日生副将伪印札，并获解伊子叶廷魁同伙贼犯童万全、张金文、邵开运前来。据此，合行发审；仰司即将叶日生收藏伪札及同伙贼党严究确义具详，以凭会讯定夺」等因，奉此。遵将叶日生一干贼犯提取到司，研讯各口供招认情由。该本司审看得叶日生于顺冶初年曾为山寇，劫掠汤溪、龙游之间；十三年，前总督李部院题明招安，留标效用。康熙五年，授湖广靖州天柱营参将之职。康熙七年军政，以不谨回籍；自当改邪归正，以赎前愆。乃乘闽疆耿逆作乱，马胜旧为盟党，勾通叶尔玉等为其线索；投马贼标下，受副将伪札。所谓「鹰眼未化，狼心犹存」。若非本部院威镇明察，预访查拿，人札并获，歼此渠魁--苟有举动，则金、衢一带几无宁宇，或更甚于千总马胜之为祸。今一朝败露，诚为地方之厚幸耳；日生等真愍不畏法，不待教而诛者也。若邵开运曾否首知县官，应请行查定夺。叶日生并子叶廷魁同伙张金文、童万全、邵开运监候外，其未获伙党及各犯家属家产，合请檄行该道、府、县严密查拿，照律审结。拟合具由呈详』等因到臣。
　　该臣看得逆贼狡谋，每潜遣奸细勾结不轨之徒，阴图内应。臣查有革职湖广天柱营参将叶日生住居汤溪县地方，原与清湖逆贼马胜同伙投诚之人；恐其通贼为变，密行体察。访闻纠集多人，借名保甲团练，踪迹可疑；随密谕该县知县张元会驻防绍协千总刘君明再加确探，与臣访闻无异。臣立即差官设法擒拿，并从伊家搜获伪札；续据该县查获奸细张金文等申解前来。审得叶日生同叶尔玉、邵开运、翁师侣、童万全商谋通贼，所收受伪副将札付系伪骁骑将军马九玉所给；其张金文系马逆所遣，叶日生两次令其通信：讯供已确。查废弁叶日生包藏祸心，约会贼兵阴图内应；臣预行防察，又得该县官弁登时飞报，遂先事发觉，立即就擒，得以消弭奸谋、翦除近患。其本犯脱逃之家口并未获伙党叶尔玉、翁师侣等见在严拿外，叶日生通贼情真，并奸细张金文、同谋童万全，相应请旨正法。其邵开运，据供曾禀首。该县另有一邵开运，尚在清湖。见行该县查明禀首情由再议。其叶日生见在家口，合听部议。臣谨会同平南将军都统臣赖塔合词密题，伏乞皇上睿监，敕部议覆施行。
　　康熙十三年九月十五日题。
　　奉旨：『兵部知道』。
　　
 　　题补援剿镇标游击守备疏
 　　
　　总督浙江等处地方军务兼理粮饷兵部右侍郎兼都察院右副都御吏臣李之芳谨密题：为特请擢用原任镇臣以资援剿，仰祈睿监事。
　　准兵部咨前事等因到臣。该臣看得金衢援剿总兵官标下三营官员，部议令臣题补，奉有俞旨。当此用兵之际，将领必得才略优长、经历战阵者，方克胜任。臣于随征各官校量功能，再三斟酌。该标应设中、左、右三营游击各一员，查有福建建宁副将中营游击王世望在臣军前，韬略素娴、胆勇可任；若以补镇标中军游击管中军事，衔缺相当；其原任员缺，俟恢复之时另候铨补。臣标中营守备朱知微谙练军务、深得兵心，拟升补镇标左营游击；嘉兴营守备晋大忠才勇出众、每战必先，拟升补镇标右营游击。应设三营守备各一员，查有杭协城守营千总景一清、臣标左营千总滕龙、绍协千总刘君明并才技兼优、勤劳战守，景一清拟补中营守备、滕龙拟补左营守备、刘君明拟补右营守备。其臣标中营守备员缺，查有嘉兴营千总李和勇略有余，堪以升补；其嘉兴守备员缺，查有臣标千总薛受益才能历练，堪以升补。以上各官，论其衔俸，或有未及；但俱系奋身血战、屡有功绩，正当封疆有事，必得可用之人。仰祈皇上允臣所请，以鼓用命；则各官愈加勉力，将士共知奋励矣。至三营各应设千总二员、把总四员，见在遴选拔补咨达兵部。其三营每营兵一千名内应设马兵一百名、步战兵四百名、守兵五百名，见在陆续募补；应支月饷、行粮，即于见拨饷内支给奏销。总兵官李荣应领王命、旗牌及中军游击关防，请敕部照例查给。臣谨密疏具题，伏乞睿监施行。
　　康熙十三年九月十五日题。
　　奉旨：『兵部议奏』。
　　
 　　金华山口郑店报捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报捷音事。
　　康熙十三年九月十四日，据杭协副将陈世凯、金协副将牟大寅、江南狼山游击武荣等各塘报到臣。该臣看得逆贼伪都督陈重带领闽贼、招集土寇伪总兵朱老四等共一万五千余人，结巢金华之郑店，劫掠山口；副将陈世凯、牟大寅、游击武荣、都司姚世熙、守备晋大忠、随征右都督阮述、杨亨等率兵同副都统臣马哈达、石调声统领官兵于九月初十日直抵山口，有贼三千余人倚山列阵，满兵由左右两路、绿旗官兵由中路冲进，杀败贼众。连夜穷追，于十一日至郑店地方，伪先锋叶际卿协同伪总兵朱老四率贼五千余人拒河列阵；官兵渡河齐进，三面夹剿。阵斩多人，贼败奔窜。乘胜追至后店，濠深垒固，有贼七千余人拒敌；我兵三面奋击，自辰至未，贼始大败。官兵连战，一昼夜三阵皆捷，共斩贼五千余人、生擒一百六十名，焚毁贼巢、蓬厂二百余处及粮草、木马等项，得获器械甚多。
　　除满、汉官兵剿贼情形见经将军臣赖塔会疏具题外，查副都统臣满字塘报、绿旗在事有功官弁姓名未经全载；但千、把等官虽系微员，同系奋勇争先，若不胪列上闻，无以鼓用命之心。臣谨会同平南将军都统臣赖塔合词密题，伏乞皇上睿监施行。
　　康熙十三年九月十五日题。
　　奉旨：『览卿奏，副将陈世凯等率领官兵于山口村、郑店地方三次杀败逆贼，擒斩甚多，得获器械等项；具见调度有方，将士奋勇可嘉！事平议叙，已有旨了。兵部知道』。
　　启王请增募绿旗兵（康熙十三年九月）
　　示禁阻挠投诚（康熙十三年九月）
　　
 　　启王请增募绿旗兵（康熙十三年九月）
　　谨启大将军和硕康亲王殿下：
　　伏维亲王大驾临浙，职以身在行间，未获面承方略。前蒙令谕，下询地方情形及官兵数目。除会同将军赖塔具启外，窃惟以顺讨逆，原操必胜之理；即以事势较量，逆贼何难扑灭！但欲早平逆贼，则在厚集兵力，以期迅速进剿；谨为亲王陈之。
　　闽来之贼共有三路，兼温、处从叛之兵，分向衢州、金华、台州。而其狡谋专在布散谣言、潜给伪札，煽惑人心，以致各处土寇纷起。然皆乌合之众，能战者少。我兵皆久经训练，若分路齐进，贼自望风而靡：此必胜之势一也。闽中钱粮原少，向恃外省协济。今耿逆搜括富户、剥削穷民，人不聊生。供输不继，兵必自变。我兵粮饷，飞挽相续；一切军需，皆动支正项，不累民间。士马饱腾，军心踊跃：此必胜之势二也。贼兵所至，淫掠妇女，焚烧房屋；民间资蓄，寸草不留：百姓恨入骨髓。我兵纪律申严，秋毫无犯；皇上屡颁恩谕，严禁骚扰。前包衣佐领兵马进剿义乌，得获贼巢内所掠民间子女，皆查访还民，欢呼载道。今亲王临莅，约束倍严；百姓永望天兵：此必胜之势三也。温、黄叛帅负恩从逆，度其弁兵，岂尽良心澌灭！亦有籍居内地，顾恋室家；王师既至，自必有幡然归命者。至于亡命奸徒，啸聚山林；其附近百姓被胁割辫，使其无路自归：此乃贼之诡计。官兵所至，拒敌者即行剿杀，安居者即行抚戢；朝廷仁义之师，本为安民定乱，不戮无辜，地方易于平靖：此必胜之势四也。有此必胜之势，而数月以来未即荡平，总因兵少之故。今衢、金、台郡城皆驻满兵，一可当百；自是，所向必克。但各处皆深山仄径，势必兼用步兵。浙省向来沿海兵多，内地兵少。合、宁二府，见在绿旗兵有一万五千余；金、衢二府，连职标并各营调集之兵仅六千余。属县地方，处处紧要；四面分布，愈见单寡。战则无兵以守，守则无兵以战。职前与将军赖塔再三商酌，疏请增调绿旗兵七、八千；蒙发提督段应举之兵，又已尽赴台、绍。且职等具疏之时，严、绍尚未有警；今此两处并须防御。本省既难抽调，邻省不能屡发；惟有陆续召募，训练成军，庶为一策。查浙省经制兵四万八千六百三十九名，除新设援剿三营及太平营外，尚缺额兵一万有余。拟于职标照提标之例，添设前、后二营，每营设兵一千名；并增中、左、右三营内兵一百五十名，共足五千之数，以资策应进剿。其金、衢、严、绍见今俱系冲疆，各副将下俱应添足二千名以守地方；合算共应增绿旗兵四千八百五十四名。俟平定之日，仍可酌量分拨各营汛，并不在经制额外。若目前战守足用，便可合势齐进，早奏荡平。
　　如蒙亲王允行，伏乞准令召募并制造甲械。俟亲王具题，或令职具题？统祈谕示施行。
　　
 　　示禁阻挠投诚（康熙十三年九月）
　　为晓谕事。
　　照得闽逆侵犯，近地无知愚民结党啸聚，乘机窃发。今大兵云集，见在剿除；蒙皇上天恩浩荡，矜悯无知，准予投诚。本部院仰体德意，不忍即加兵威；是以开诚招抚。查杜承顺等未经归诚之先，尔士民固有被其害者；今既真心向化、率众来归，朝廷恩信昭如日月，业已嘉与维新，概不追求既往。乃尔民未忘怨恨，阻截道路，不但欲报前仇，惟虑或贻后患。第杜承顺湔除前过，复为良民；招抚奉有明文，非尔民所宜拦阻。见在军前听候安插，亦不必过虑将来。合行晓谕。
　　为此示仰该地方士民人等知悉：凡系投诚人等，如经革心归命、准从就抚者，以前过犯悉从宽宥；尔百姓毋得阻挠生事，亦毋庸虑患惊疑。其有各处山贼顽梗不服、仍然横恣者，尔百姓照前联络守御，以保地方。本部院或剿、或抚，自有监裁；无非为尔等早计安全。各宜遵悉！
　　
 　　招抚伪官杜日葵等投诚疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为招抚投诚，以广皇仁事。
　　据衢州府知府王宏仁详到臣。该臣看得闽逆造乱一隅，惟恃煽惑人心，潜给伪札；遂有无知之徒乘机啸聚，转相勾引，寖以众多。前衢州一带逆贼号召四面聚合，臣等会发官兵屡次搜剿杜泽、大洲等处，斩获甚众，余党奔窜；一面多发告示，宣谕朝廷浩荡之恩，开其悔悟自新之铬。据衢州府知府王宏仁详：委照磨李嘉稷持牌前往招抚，随有伪参将杜日葵率兵一百六十名、器械一百六十件首先投顺，并愿招抚余党；臣赏以袍帽、给与招抚牌，勉令立功。续据招到伪都司杜承盛、伪千总李龙，共带兵十名投诚。又衢协汛防航埠等处把总马伏秀等，同该府差人招到伪游击郑鼎彪带兵九十一名投诚。臣俱给赏袍帽、宣布皇恩安抚外，查杜日葵缴有伪牌一纸，据称伪札被官兵进剿失去，但系率先归顺，见在招抚余党，似应授职以鼓向化之心。杜承盛、郑鼎彪各缴有伪札一张，并李龙统听部议。衢州府知府王宏仁、昭磨李嘉稷、衢协把总马伏秀、署把总孟福等，俱系招抚有功。
　　除伪票伪札并投诚各兵分别入伍归农、造册揭送兵部外，臣谨会同平南将军都统臣赖塔合词具题，伏乞皇上睿监，敕部议覆施行。
　　康熙十三年十月十六日题。
　　奉旨：『据奏知府王宏仁等招抚伪参将杜日葵等率兵投诚，可嘉！着一并议叙具奏。该部知道』。
　　
 　　请增设标兵疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为请增设臣标官兵以资进剿，以备经制事。
　　承准奉命大将军和硕康亲王谕：『据浙江总督来启：「我兵操四必胜之势，数月以来未即荡平，总因兵少之故。衢、金、台各处皆深山仄径，势必兼用步兵；现在严、绍有警，并须防御：惟有召募训练一策。拟于职标照提标之例，添设前、后二营并增中、左、右三营，共足五千之数，以资策应进剿。又金、衢、严、绍各副将下俱应添足二千名，以守地方：共应增四千八百五十四名」等语。但补授温州等处总兵官兼招募兵丁之要务，本亲王现在议奏。该总督既以标兵缺少，宜应增添；该督即当奏闻可也』等因到臣。
　　该臣看得闽逆倡乱，勾引叛兵、土寇，蔓延浙地；今大兵云集，荡平有期。但各处皆系深山险径，必须兼用步兵、火器；若非重兵合势、各道并进，则屯守日久，多费粮饷。臣自到衢□□率励将士，虽所至搜剿，屡见克捷；终因兵少，战守不能兼应。原调集之兵并新设援剿镇兵共有数千，初则分发金华，近则分发严州。此三府地方，衢州当冲扼要，为全浙门户；金华堵御温、处两路，严州接连徽、饶二郡，并属咽喉之地。各处贼兵皆报称数万，每处官兵不及三千；派防属县、驻守府城，闻警策应，常苦不敷。臣前同平南将军臣赖塔会疏题请，蒙皇上洞监绿旗兵少，于江南调发五千来浙；因台、绍贼警，尽数调往。其金、衢与严，究未有增益。查浙省经制原额尚缺万数，臣具启康亲王，蒙谕「设镇募兵，现在议奏」；其臣标应添之兵，令臣自行奏闻。臣标现设三营，共兵二千八百五十名；请增兵一百五十名，以足每营一千之数。再照提标之例，增设前、后二营各兵一千名；臣标共有五千兵，目前便于策应进剿。俟恢复地方，即可分拨驻守。事平之日，乃调作温、处各营原额：是增兵不踰经制之外，而援剿机宜克济矣。臣见在分行召募；如蒙俞允，其应设官员，容臣另疏题补。臣谨密题，伏乞皇上睿监施行。
　　康熙十三年十月二十四日题。
　　奉旨：『户、兵二部会同速议具奏』。
　　启王请给还金华被难子女（康熙十三年十月）
　　檄中军副将赏励临山剿贼官兵（康熙十三年十月）
　　
 　　启王请给还金华被难子女（康熙十三年十月）
　　为启请事。
　　该职看得金华所获妇女小厮，先据副都统马哈达等塘报称，系岭下朱地方杀贼所获；职同平南将军赖塔具启，彼时未有兵民控告之事也。不意于十月初一日，有民人姜阿二等及兵丁王与各具状称，系金华府金华县十九、二十一、三十二等都二、三、四等图人民在东泥塘、胡杨等处居住，于九月二十六日大兵自岭下朱回转府城经过该地方，抢去众家男妇、子女共一百余名口，皆称系纳粮当差之民。王与系职本标在衢州屡经出阵之兵，呼天抢地，哀求给还妻子。职有地方责任，不敢置之不问；随发随征布政使李士桢，审取口供。据供：离城十里内外不等，久有拨兵分驻，地方从未有贼等语。又据金华府知府李忱报称：十里内外，妇女、幼男亦被抢掠等语。除再行该府、县确查外，窃思先蒙亲王行文副都统马哈达等应否作俘？仰见亲王定乱安民之心。惟恐或有枉滥，今既据兵民控告不系岭下朱地方所获，自应查明给还。
　　相应据实启请亲王监裁施行。谨启。
　　
 　　檄中军副将赏励临山剿贼官兵（康熙十三年十月）
　　为赏励官兵事。
　　照得本部院统师讨贼，既藉将领同心，尤赖士卒用命。各营官兵随征半载，咸能奋勇先登，所至克捷；且恪遵纪律，不扰地方。今该中军在临山一带剿贼安民，本部院不胜喜慰！在事官兵，合行犒劳。
　　为此牌仰该副将照牌事理，即将发来银两内，各将领花红银：副将每员十两、守备每员六两、随征都司千总每员四两、把总每员三两；目兵犒赏银：擒贼兵每名五钱、杀贼兵每名三钱、随阵兵每名二钱，照数分领。其阵亡兵，每名先给恤银五两；仍查明家属具报，另候加恩抚养。该中军宣谕将士，益励忠勇，建立功勳，共奏荡平，以膺超叙。
　　
 　　金华十二里庄大捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报大获捷功事。
　　康熙十三年十一月十四日，据援剿总兵官李荣、总兵官陈世凯、狼山营游击武荣各塘报到臣。该臣看得闽逆勾连各路土寇，渐逼金华，谋截饷道；臣不时申饬该镇将竭力堵御，随方策应。屡据塘报，擒杀贼众，多获捷功在案。兹据报伪都督徐尚朝等带领闽贼及温、处叛兵并招集土寇马步贼兵五万余众，逼近郡城屯札，意图攻犯；当经副都统马哈达、石调声及三等台吉察浑、固山额真摆呀儿等同援剿总兵官李荣、杭协副将今升总兵官陈世凯、委署游击晋大忠、王世望、武荣等各带满汉绿旗官兵于十一月初十日至十二里庄，贼众列阵对敌，满兵分左右两翼、绿旗兵丁居中冲杀，复又另分三路官兵奋力追剿，赶杀十余里，计阵斩贼二万有除、阵斩伪游守千把吴荣先等三十余员，生擒一百六十四名，得获器械等项塘报前来。满、汉、绿旗官兵同心奋勇，太创贼氛，斩获甚众。总兵官李荣、陈世凯身先士卒，克奏肤功；游击武荣、王世望、晋大忠、都司陈梦阳勇敢冲锋，所到获捷。在事人员并能效命立功。臣谨密疏具题，伏乞皇上睿监施行。
　　康熙十三年十一月十五日题。
　　奉旨：『览卿奏。逆贼侵犯金华，副都统马哈达、石调声、三等台吉察浑、都统巴牙尔、总兵官李荣等率领官兵击败贼众，杀贼二万有余，阵斩伪参将、游击等三十余员，得获旗帜、器械等项甚多；具见调度有方，将士奋勇可嘉！在事有功人员，事平议叙；已有旨了。该部知道』。
　　
 　　衢州沟溪前墓山大捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为飞报官兵大捷事。
　　康熙十三年十一月二十一日，据标下中军副将、今升总兵官王廷梅塘报到臣。该臣看得闽逆自十月终旬四面会合。逼犯衢城：自清湖、江山一路之贼屯札正西一带、自常山一路之贼屯札正西一带，沿河靠山连营三十余里，贼众共有数万；自处州一路之贼屯札东南一带，出没窥伺。满、汉、绿旗兵分布要口，严设堵御。今于十一月十九日臣同平南将军都统臣赖塔探知贼兵已至沟溪地方，会议发兵从四路进剿；随密谕标下中军副将、今升总兵官王廷梅同参将范应元并都督佥事蒋懋勳等带领官兵于本夜四更同满洲官兵前赴沟溪、前墓山等处。逆贼连营数座，列械迎敌；镶黄旗夸蓝大禅布、镶红旗夸篮大牛钮、镶蓝旗夸蓝大科尔亲、正红旗暂管噶布什参领拜独等领兵在左，总兵官王廷梅、参将范应元、都督佥事蒋懋勳、游击朱知微、守备高禄等领兵在右，分路一齐奋勇冲击，连胜四阵、追杀二十余里，共斩贼一万有余、生擒五十三名，得获红衣大炮、器械等项并伪关防、札付具报前来。此皆仰赖皇上洪福，在事满、汉、绿旗官兵奋勇用命，大创贼氛。今西路之贼已经溃败，臣等再行相机进剿外，查绿旗官兵内总兵官王廷梅、参将范应元并伊子范永祚、随征都督佥事蒋懋勳身先士卒，功绩尤着。窃惟官兵昼夜擐甲防守月余，同心协力，忘其劳苦，咸思立功报效朝廷，得以乘间出奇，奏此大捷。在事人员，忠勇昭着；相应题报。臣谨会同平南将军都统臣赖塔合词密疏具题，伏乞皇上睿监施行。
　　康熙十三年十一月三十四日题。
　　奉旨：『据奏逆贼逼犯衢城，卿同平南将军赖塔发遣满、汉官兵击败贼众，擒斩一万有余，得获伪印札、盔甲、器械等项甚多；具见调度有方，将士奋勇可嘉！在事有功人员，事平之日议叙具奏。兵部知道』。
　　
 　　金华龙游报捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报官兵获捷事。
　　康熙十三年十一月二十一日，据援剿总兵官李荣等各塘报到臣。该臣看得金华贼寇连营逼犯，先经满、汉、绿旗官兵合力扑剿，大创贼氛，业经题报；臣一面饬行该镇将并金、衢各县汛防官弁乘此贼兵大败之后，再在相机剿杀去后。今又据报耿逆标下伪总兵张元兆等带福建贼兵并土寇共二万余众、在下畈、寿溪地方札立营盘一十八座；总兵官李荣、陈世凯等同固山额真摆呀儿、副都统臣马哈达等及道、府各官会商：除留官兵防守郡城外，固山额真摆呀儿、副都统马哈达、总兵官李荣等各带满、汉、绿旗官兵于十一月十七日前至寿溪地方。逆贼连营分队迎敌，我兵分为一十八路奋勇前进，逆贼负险拒战，官兵步行登山一齐攻杀，贼遂奔溃；追逐十余里，杀贼三千有余--内伪总兵张元兆并千、把总等二十余员，生擒二十八名，得获伪关防、札付、器械等项，焚毁贼营一十八座。又有贼寇一千五百余在龙游县二十五都地方，从金村源出；臣标守备李和会同署龙游县事嘉善县县丞卢灿、江南提标把总翟显等于十一月十五日带领官兵埋伏要口，出奇截杀，贼众败溃，追杀伪游击、伪都司各一员、伪随征官并贼众共五百七十余员名，生擒二十一名，得获器械甚多：各具报前来。满、汉、绿旗官兵同心奋勇，所向克捷。臣谨密疏具题，伏乞皇上睿监施行。
　　康熙十三年十一月二十四日题。
　　奉旨：『览卿奏，逆贼耿精忠下伪总兵张元兆等领贼兵二万余在金华府寿溪地方札立营盘十八座，副都统马哈达、都统拜牙儿、总兵官李荣等统领官兵击败贼众，擒杀甚多，阵斩伪总兵张元兆等二十余员，其贼十八营盘尽行烧毁，得获伪印札、器械等项；具见调度有方，将士奋勇可嘉！在事有功人员，事平议叙；已有旨了。其守备李和等在龙游县地方杀败贼众，擒斩甚多，阵斩伪游击、都司等，得获器械等项；可嘉！在事有功人员，事平之日议叙具奏。兵部知道』。
　　
 　　金华竹园村季宅马涧报捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报官兵获捷事。
　　康熙十三年十一月二十五日，据援剿总兵官李荣、金协都司陈梦阳塘报到臣。该臣看得金华贼寇连营逼犯，先于十二里庄并寿溪地方等处扑剿情形，业经题报；臣一面饬行该镇将并各县汛防官弁再行侦探剿杀去后。今又据报伪总兵申士上等贼兵三千有余，屯札金华二十五都竹园村地方；总兵官李荣、陈世凯等同固山额真摆呀儿、副都统马哈达等会商，除留官兵防守郡城外，三等台吉察浑、副都统石调声、游击王世望、武荣等各带满、汉、绿旗兵于本年十一月二十一日至竹园村地方，贼众三千余排列炮火前来迎敌；官兵分路冲杀，贼遂败溃。追逐五里，斩将一千有余，生擒伪守备一名、贼众二十二名，得获器械等项甚多。又有伪张游击等纠集各山贼寇，屯聚兰谿六都季宅等处地方；金协都司陈梦阳会同随征都督阮述、都督佥事陈义忠、兰谿县知县杨天机、千把总裔承明、李华等带领官兵于十一月十九日前至季宅，遇贼三千有余，官兵奋勇冲杀，生擒伪游击千总各一名，杀贼二百有余。本日夜，又据报贼众万余在马涧四山之上，当分官兵一路攻取西山，杀死伪守备、千把总三名，斩贼三百有余，焚毁窝棚五百有余；一路攻取北山，杀死伪守备、标官二名，斩贼二百有余，烧毁草厂、簟棚二百五十余。南山贼寇见西、北两山败溃，尽奔松山；我兵合齐攻击，把总李华射死伪游击一名，官兵斩贼八百有余、生擒四十七名，焚毁窝棚、木寨一千有余。三日之内，山上山下力战十余次，杀贼共二千有余，夺获器械甚多；除堪用给兵外，其余一并焚毁等情各具报前来。
　　两处官兵同心奋勇，仰仗皇上天威，屡战克捷；所有在事有功人员，相应题报。臣谨密疏具题，伏乞皇上睿监施行。
　　康熙十三年十一月二十八日题。
　　奉旨：『据奏逆贼侵犯金华，三等台吉察浑、副都统石调声等率领官兵于竹园村地方击败贼众，擒斩甚多；又都司陈梦阳于季宅、马涧地方击败贼众，擒斩甚多：具见调度有方，官兵奋勇可嘉！在事有功人员，事平之日议叙具奏。兵部知道』。
　　启王衢城势迫亟请拨兵防御（康熙十三年十一月）
　　启王请调崇明官兵（康熙十三年十一月）
　　
 　　启王衢城势迫亟请拨兵防御（康熙十三年十一月）
　　谨启亲王殿下：
　　衢州四面贼寇逼犯，前蒙遣护卫目击情形。今满、汉、绿旗官兵在城外沿河拒守，昼夜擐甲，目不交睫，将及一月；贼众有增无减。职标营自副将以下、兵丁以上尽数发出，已无一旅留城；分布要口接连二十余里，每处官兵不过二、三百。前后皆系贼营，职勉励将士竭力支持，但众寡悬殊，兵力疲敝，实非长策。若撤回守城，贼势愈加猖獗，四面益难堵御。见今龙游、兰谿一带皆有贼兵窥伺，劫截粮草；以此二千余兵，东西不能兼顾，日切忧虑。况与贼相拒日久，悉知我兵虚实。倘或合势齐犯，前后受敌；一有疏虞，则衢州岌岌不保，全浙形势不可收拾矣。职数月以来，从无张皇告急之词；惟鼓励人心支撑冲要，只待大兵络绎继进。初因金、衢绿旗兵少，请到江南五千之兵，已尽往台、绍；向于金、衢两府之中，酌量缓急，东驰西应。自金华贼势并紧，就近遂无应援。若论战，则不可以孤军深入而不顾后路；若论守，则未有昼夜擐甲并无更番而可以持久者也。且四乡之民，扶老携幼避贼而来。无居无食，皆草栖露宿；哀号荒野，不忍见闻。间有一、二乡村，自相团练，尚在堵御。但乡民力量有限，原藉官兵救援；今官兵自守不暇，安能四出救应！若日久无援，非为贼所杀掠，即亦将化而为贼矣。如此贼众愈增，而徒恃此二千余久疲之兵以当日增之贼，难保无虞。
　　职膺封疆之任，非以身在衢，而独言其急；实为扼守门户第一重地，不可不计万全。如台州当温州一路之冲，台、宁二府有二万兵而尚忧不足；金、衢当江山、常山、温、处四路之冲，共止五千余兵，形势单弱，较然明白。职非不知省城，亦无兵可发。顾今绿旗兵，似不能再请朝廷增调；而三镇虽经设立，召募尚非旦夕之事。不得不就见在之兵，权其缓急，以济事机。伏乞亲王钧裁，将太平营兵拨赴衢州。至福建总督郎廷佐之兵虽召募未足，然多必及千、少亦数百；如蒙并赐先发，在衢州紧急之时，增一兵得一兵之用。再如金华大捷之后，贼势稍缓，并容职酌量移调。两郡相距颇近，如有警息，仍可随时策应。若启候示，自衢至省，往返数日；当此贼情紧急，惟恐有误。
　　为此，剀切上陈，伏乞恩监施行。
　　
 　　启王请调崇明官兵（康熙十三年十一月）
　　谨启亲王殿下：
　　窃惟逆贼倡乱以来，已及数月。惟因兵少之故，直前进取，则后路空虚；欲分兵四出，则形势单寡。贼虽乌合之众居多，而依山傍险，必须步兵火器数面夹攻，声势接续、深入搜剿，始克有济。已蒙亲王洞监，题设三镇，招募兵丁。但九千之兵，缮备器械、训练成伍，尚非旦夕之事。而今各属土寇日以蔓廷，处处告急，无兵可发；地方失业之民，老弱转于沟壑、壮者化而为贼。驱除之力愈费于内地，则耿逆授首之期未可计日矣。
　　职展转思惟，若使衢、金亦如台、宁有二万之兵，自可战守兼资，竭力清荡。今三镇兵数虽分行募补，既不能一时猝集，而浙省业已无从抽调；近省江南如狼山、京口、松江之兵俱经调发另补，似难再议。惟有崇明一镇共兵七千有余，向为专防「海寇」而设。但「海寇」远踞孤岛，形势不比往时。凡今海上所报，即是耿逆之船虚张声势，并无台湾一艘。且「海寇」内犯，必乘夏、秋东南风便之时。今北风正劲，万里水程不能飞渡；其无警急可知。如蒙亲王钧裁，得将崇明兵调发三千到浙，令江南另行募补，亦易足额。崇明由苏至浙，道路甚近。若有此三千兵发至金、衢，再令福建督标、镇标兵一齐进发，则兵力充足；庶可仰藉亲王方略，以纾朝廷南顾之虑。倘因官兵已经题增，恐费粮饷；即以所调之兵算作新补额数，亦属妥便。伏乞恩监施行。
　　
 　　兰谿东叶山严州威平镇捷功疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为汇报官兵获捷事。
　　据援剿镇总兵官李荣、总兵官鲍虎塘报各到臣。该臣看得贼寇分犯金、严，先于兰谿松山等处官兵剿杀获捷情形，业经题报；臣一面饬行金、严镇将并各县汛防官弁再行多方剿御去后。今又报兰谿松山前败余贼，复纠聚金、浦、东、义四处来犯兰谿；援剿总兵官李荣据金协都司陈梦阳塘报，随经会商副都统臣马哈达、石调声等酌遣狼山营游击武荣前来策应。该都司陈梦阳会同臣标随征都督佥事陈义忠、兰谿县知县杨天机等带领官兵于十一月三十日前至东叶山地方。遇贼万余，官兵分路攻击，杀贼二百七十余人，活擒伪副将一名、贼众一十一名，阵斩伪总兵一名。贼众又归至第二座营盘，正在攻打间，适狼山营游击武荣带领千总张居宝等驰至，并力攻打，杀贼三百八十余，贼众复败奔第三座营盘。官兵四面围困，奋勇齐登，杀贼五百有余，将三座贼营并山上山下窝栅尽行焚毁，阵获器械甚多。又有严属贼首汪匪石等分札淳安之威平镇、梓桐源暨茶园等处，订期会合攻城；严协副将、今升总兵官鲍虎带领都司闫进等于十一月二十一日前至梓桐源，有贼屯札三营前来迎敌；官兵奋勇冲杀，斩擒伪总兵、参、游、守备一十一名，生擒贼兵五十三名，杀贼一千六百八十余人。官兵星夜前进至威平镇，贼兵拒河迎敌；官兵奋勇直进，斩擒伪参、游、守备九名，杀贼五百六十余人，生擒三十一人。总兵官鲍虎亲擒伪总统汪匪石一名，并招抚伪副、守、千、把及余党五百余人：见在查明安插等情各具报前来。各路官兵奋勇用命，屡战克捷，严州贼首就擒，招降余党，可以克日绥靖。所有在事有功人员，相应题报。臣谨密疏具题，伏乞皇上睿监施行。
　　康熙十三年十二月初十日题。
　　奉旨：『览卿奏，逆贼侵犯兰谿，总兵官李荣遣发都司陈梦阳、游击武荣等率领官兵于东叶山地方击败贼众，擒斩甚多，阵斩伪总兵、生擒伪副将等，得获器械等项；具见调度有方，将士奋勇可嘉！在事有功人员，事平之日议叙具奏。又总兵鲍虎于威平镇地方击败贼众，亲擒伪总统汪匪石、招抚余党；事平议叙，已有旨了。兵部知道』。
　　
 　　金华积道山大捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为飞报官兵大捷事。
　　据援剿镇总兵官李荣、总兵官陈世凯塘报到臣。该臣看得金华贼寇连营逼犯，先经遣发官兵屡次获捷情形，业经题报；臣一面勉励该镇将再行侦探剿杀去后。今又报伪都督徐尚朝、伪总兵冯公辅、陈耀、陈元等调集温处劲贼三万、土寇二万余屯札金华积道山上下，总兵官李荣等同固山额真摆牙儿、副都统马哈达等会商，除留官兵防守郡城外，固山额真摆牙儿、副都统马哈达等、总兵官陈世凯、游击王世望、武荣等带领满、汉、绿旗官兵于十二月初七日前至积道山下，乘雾直抵贼营；贼众排列火炮对敌，官兵分路奋勇，正白旗摆牙喇、参领阿论同总兵官陈世凯首先砍断木城寨栅，率众冲进；贼寇大败，砍杀一万五千有余，杀死贼官一百余员，生擒贼九十三名。其伪总兵陈元等贼兵万余在积道山上仍排炮火迎敌，官兵乘胜杀上，贼不能支，弃寨败遁；又杀逆贼五千有余，将山上下木城等项尽行焚毁。又有伪游击以下贼官二十四员、贼兵六百九十二名被我兵围住，随即招抚投降，俱皆分别安插；阵获器械等项甚多等情具报前来。满、汉、绿旗官兵同心用命，仰赖朝廷洪福，大创贼氛，焚其巢穴，招抚归降；功绩昭着。金华一路，逆贼徐尚朝实为渠首；今剿杀贼众几尽，可以克期殄灭。所有在事有功人员，相应题报。臣谨密疏具题，伏乞皇上睿监施行。
　　康熙十三年十二月十四日题。
　　奉旨：『览卿奏，逆贼侵犯金华，都统摆牙儿、副都统马哈达、总兵官陈世凯等率领官兵于积道山二次击败贼众，攻破木城，斩杀逆贼二万有余，招抚伪官兵七百余名，得获器械等项甚多；具见调度有方，将士奋勇可嘉！事平议叙，已有旨了。兵部知道』。
　　
 　　严属捷功恢复分水疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为汇报严属官兵杀贼获捷事。
　　据总兵官鲍虎、分巡杭严道副使万永祚塘报各到臣。该臣看得逆贼分路侵犯严属，图绝金、衢饷道，臣屡勉励镇将多方防剿去后。今据报有逆贼二、三万屯札遂安毛村地方，先有三千余贼出札花石岭一带；总兵官鲍虎率领都司闫进、亲男鲍辅仁等、千总杜承荫、刘诏等于十二月初十日前至花石岭地方，分路出奇截击；自巳至未，与贼鏖战不退。该镇身先士卒，抄贼后路，各官兵奋勇齐上，前后夹击，贼败溃奔逃；共斩贼一千六百七十余名，生擒伪副总、都司各一名，伪守备、千总共五名，生擒贼众共九十三名，得获器械等项甚多。又有贼寇流犯分水，该县官兵众寡不敌，于十二月初四日退札白沙岭以待援兵；杭严道副使万永祚发兵赴援，先经把总傅云、王鼎铉等于十二月初六日分路攻打，擒斩贼首范一相等五名，斩贼数十名，得获器械，官兵从东、北二门杀进，贼即退遁；恢复县城。都司赵得寿等领兵继进，追至九管溪地方，阵斩贼一十七名，生擒二名。又于该县百港口及儒桥地方两处剿杀，共阵斩伪游击一名、伪把总四名，生擒伪千总三名，计杀贼众三百余名、生擒共四十六名，得获器械、伪札等情各具报前来。臣查严属贼寇连营逼犯，官兵奋勇用命，仰藉朝廷洪福，分路克捷。所有在事有功人员，相应题报。臣谨密疏具题，伏乞皇上睿监施行。
　　康熙十三年十二月二十四日题。
　　奉旨：『览卿奏，逆贼分犯严属地方，总兵官鲍虎等率领官兵于花石岭击败贼众，擒斩甚多，生擒伪副将、都司等；又分水县把总傅云、都司赵得寿等杀败贼众，阵斩伪游击等，得获器械、伪札等项，恢复县城：具见调度有方，将士奋勇可嘉！在事有功人员，事平之日，俱着议叙具奏。兵部知道』。
　　
 　　请动饷银购买战马疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为官兵急需战马，请动饷银购买以资进剿事。
　　据浙江布政司布政使陈秉直呈详到臣。该臣看得进剿逆贼所藉以冲锋克敌者，惟马为先。金衢援剿镇额设马三百匹，除于各营调拨二十八匹另听该营购补外，尚缺马二百七十二匹。各标镇协营新增马匹，除见在给银购买外，尚有提、定二标并衢、严、台协以及象山、宁波、嘉兴各营共未买新马九百四十匹，且有失陷阵亡、倒毙马匹，俱需补额；据布政司详议请动见饷购买前来。臣查尚有补设温州、平阳、黄岩三镇见在召募兵丁以资进剿，定额「马一、步九」共需马八百九十匹；臣标新设前、后二营定额「马二、步八」，共需马四百匹：并应速为购买。但向例各营买马，原俱动支朋扣银两；今援剿镇官兵新设，未有朋银扣贮。其温州等镇未失陷以前，虽有扣贮之数，见今统算，通省十二、十三年朋银除先经动支及见发各营购补外，余银无几。共计臣标四镇并提、定二标各协营新增未买之马尚应二千五百余匹，无银可动。当此征剿方殷，战马刻难迟缓；必须急为购补，庶可速奏肤功。伏乞皇上睿监，准于不拘何项饷银动支购买，庶于进剿有裨。臣谨会同总理粮饷侍郎臣达都、署巡抚事布政司布政使臣陈秉直合词密疏具题，伏乞敕下该部议覆施行。
　　康熙十三年十二月二十九日题。
　　奉旨：『该部议奏』。
　　照会各镇严禁焚毁民房（康熙十三年十二月）
　　檄各营将查给诸暨难民子女（康熙十三年十二月）
　　示谕招抚胁从将士（康熙十三年十二月）
　　大兵进剿檄示归诚（康熙十三年十二月）
　　宣扬大义抚纳归诚告示（康熙十三年十二月）
　　
 　　照会各镇严禁焚毁民房（康熙十三年十二月）
　　为严禁焚毁民房事。
　　照得大民进剿，原以灭寇安民。凡贼寇盘踞经过之地，焚其木城、栅寨；至贼寇占住民房，原无烧毁之令。此不足以断贼踪，而徒伤民业。合行严禁。
　　为此照会该镇查照事理，即便遵照；并转饬各该将弁：凡进剿贼寇兵马所到地方，止应杀贼，不许焚毁房屋。如有大伙贼寇盘踞巢穴，造有木城、栅寨之处，亦止许将木城、栅寨拆毁焚烧。有将民房混行焚毁以致百姓失业者，定将领兵将弁参究不贷！
　　
 　　檄各营将查给诸暨难民子女（康熙十三年十二月）
　　为贼寇倡乱负固宜诛，避难子女被掠可矜等事。
　　据绍兴府详请本部院檄行「进剿暨邑官兵被掳子女」内有「被难胁从者，备细确查数目，仍听民间认领，使彼骨肉重聚，以昭皇上爱养洪恩、以副各宪好生德意」等因到本部院，据此。为照大兵进剿，原以灭寇安民；被掳胁从，蒙荷皇仁矜悯！则凡出征得获寇贼所掳难民子女，俱应查给还民；先经刊示通行晓谕在案。今据前因，除行该府确查难民子女实据详报外，合亟行查。
　　为此牌仰该将照牌事理，即查本营及所统各营官兵于十一月内进剿诸暨得获男妇子女，询问明白；如系贼寇所掳难民子女，立即移会该地方官出示晓谕民间认领，仍具报查考。倘有官兵隐匿不举，或被首告、或经访闻，除将子女仍给还民外，定将该将弁兵以「抢掳不法」参拿究处，不贷！
　　
 　　示谕招抚胁从将士（康熙十三年十二月）
　　为招抚事。
　　照得耿逆背恩负国，造乱殃民，罪盈恶极，罄竹难书。以彼丧心乐祸，自取灭亡。凡在将吏兵民，本非同党，何意一朝偾谬，相率披靡；或亦瞻顾室家，情非得已。今奉命大将军康亲王统步骑十万，已集浙省，指日南征；平寇大将军安亲王、扬威大将军简亲王各统雄师十万，从江甫、江西络绎继进。耿逆狼狈一隅，安能再延喙息！独念附从称兵者，皆受朝廷高爵厚禄，上可反旗回指，建立功名；次则归命投诚，保全富贵。何以栖焚游沸，糜烂为期；自非至愚，岂无先觉！我皇上如天之仁，含宏覆育，钦颁上谕，开以自新；具有良心，能无感动！凡尔胁从将士，如能真诚效顺，即宜早决良图；或献关纳款、或率众来归，本部院自当立为奏闻，悉照原领伪衔授以实职。其有功绩尤著者，特请加恩超擢。至于兵民人等误被驱迫，若能幡然归正，兵即食饷、民即归农；原属国家版籍，不忍概行翦除。是用开诚晓谕上谕一道，咸使闻知。尔等亟湔叛乱污名，复作天朝臣子。存亡祸福，在此一时；各当猛省，毋贻后悔！
　　
 　　大兵进剿檄示归诚（康熙十三年十二月）
　　为大兵刻期进剿，檄示归诚事。
　　照得自逆藩造乱以来，纠连土寇，蹂躏内地、荼毒乡村，以致桑农废时、工商失业；甚则妻拿不保，庐舍无存：生民之祸，亦已惨矣！岂意不逞之徒走死如骛，互相招诱，寖以蔓延；水火在身而不知，陷阱交前而不悟。所受者片楮伪札，有何荣名？所掠者几领敝衣，有何厚利？乃尔蜂屯蚁聚，螳臂猖狂；官兵一临，立膏斧钻。计数月以来，衢、严、金、绍、台等处大小数十战，斩获之多或至盈万，少亦不下百千。闽来之贼，安得如许；大都驱尔乌合，以备前禽。尔辈所图几何，以此靡烂身家、泥沙性命？至于朝投贼营、暮撄锋刃，悬头竿首、暴骨荒原，诚自取之，夫何足惜！但揆之顺逆之理，罪在当诛；而本诸恻隐之心，愚为堪悯！在朝廷兴师致讨，本为定乱安民；是以屡涣纶音，宏开天网。而本部院再三晓谕、宣布皇仁，正以导其迷途，开之生路；何乃予诲谆谆，而听者藐藐！夫朝廷多方以全尔之生，而尔辈自甘投死；至逆贼百计以驱尔于死，而尔辈不早求生！譬之雀处危枝、鱼游釜底。当此大兵云集，号令风行；凡尔亡命深山，岂复苟延旦夕！所幸者，本部院始终矜全之谊；所恃者，朝廷浩荡之恩。不及此时洗心归顺，更待何时！
　　为此示仰从贼民人知悉：凡系胁从之辈，相率来归，固犹赤子；即或倡乱诸渠，一朝悔悟，亦是良民。总之，向化投诚，概与抚绥安插：愿归农者照旧服田，愿为兵者登名入伍；进不以锋镝为忧，退不有饥寒之患。其曾受伪札，齎札来投；及乘机立功，率兵归正：录用之外，尚当从优题叙。本部院钦承上谕，信义昭明；早决良图，毋贻后悔！
　　
 　　宣扬大义抚纳归诚告示（康熙十三年十二月）
　　为天讨方彰，皇仁覃布；宣扬大义，抚纳归诚事。
　　照得耿逆背恩倡乱，鼓煽狂图；闽峤一隅，咸被污染。朝廷仁圣，轸念将吏兵民，皆由迫胁；虽怀忠义，莫能自明。特涣纶音，布昭大信；天恩浩荡，罔不闻知。念各大小将领，昔拜命于天朝，非受恩于私室；仓卒附从，谅非本心！奈何沦陷迷途，久无觉悟？古来称兵犯顺，谁克保全！惟有智者见机，每能转祸为福。近日荆州郡王大将军、岳州贝勒大将军已定湖南，又四川贝勒大将军恢复全省，各路进兵滇、黔，逆贼逃窜无路；可见天兵所至，立见荡平。今浙江奉命大将军和硕康亲王、江西平寇大将军和硕安亲王、江南扬威大将军和硕简亲王各统雄师十万进闽征讨，三面夹攻；逆渠授首，已在旦夕。即如沟溪之捷，聊遣偏师，斩馘盈万；又如金华积道山徐尚朝全营覆没，失其伪敕，单骑而逃。监此前车，败亡一辙。既已势穷力屈，便当悔祸革心。至于兵丁、百姓，止因顾恋家室，被逼强从；尤非得已。今枵腹单衣，奔命风霜之下。潜行野掠，辄已执缚而来；数里连营，不过片时可扫。若不投戈返正，徒然殒命沟渠。兹蒙大将军和硕康亲王仰体朝廷德意，不忍遽极兵威；特赦累囚，开恩招抚。合行给示晓谕。
　　为此示仰从贼将吏、兵民人等知悉：速宜深思祸福，早定良国。如能真心向化、率众来归，本部院即行奏请，自当照衔录用。其有擒斩逆首、献纳城池者，自必荣膺显爵，以示酬功；兵即收入行伍，民即仍归版籍。抚绥安插，务俾得所。倘有怙终不悛、甘心从逆，大兵至日，扫荡无遗，后悔何及！咸宜知悉。
　　●李文襄公奏疏与文移卷三
　　恭报招抚情形疏（康熙十四年一月）
　　龙游兰谿寿昌报捷疏
　　请开复出征将弁住俸疏
　　湖协改设守兵疏
　　衢属黄坛口捷功疏（康熙十四年二月）
　　题补督标前后二营参将守备疏
　　题补黄温平三镇游击守备疏
　　请录用投诚随征各官疏
　　请赈难民疏
　　
 　　恭报招抚情形疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为恭报招抚情形，仰祈睿监事。
　　据援剿金衢总兵官李荣、黄岩总兵官鲍虎、温州总兵官陈世凯、参将范应元等报称：本职奉命剿抚，广为开谕。今于康熙十三年九月至十一、十二等月陆续招到伪投诚官一百七十余员、兵丁八千余名。又据衢、金、严、绍道府厅县梁万■〈示冀〉、王宏仁等报称：于康熙十三年十月至十一、十二等月陆续招到投诚官七十余员、兵丁四千余名、难民三千余名：各备造花名并札械细册申报等因到臣。该臣看得耿逆造乱以来，惟恃狡谋煽惑，布散伪札，潜相招引；以致废革武弁、游手奸民交通从逆，展转勾结，啸聚日多。所以四路防剿，在在分兵，使闽贼得延喙息。臣仰体皇上靖乱安民、宽宥胁从德意，出师以来。督饬文武将吏剿抚兼施，遍发告示宣扬上谕，开以自新。令官兵所至，屡战克捷；贼徒丧胆，渐次归降。自康熙十三年八月以后至今，衢、金、严、绍等处报到投诚人约计一万二千余名，招回难民三千余名；乌合之众，渐经解散：贼势日衰，自可乘时恢剿。各镇将、道府县以及随征人员宣布德威，招徕抚戢，并着勤劳。但今安插事宜正在料理，其招抚有功人员并投诚各伪官兵丁花名文册--分别入伍、归农及缴到伪札，俟安插定日，容臣逐一查明造册，另疏具题。
　　伏念地方变叛，上廑宸衷；仰赖天威遐震、仁泽覃敷，使附从之党悔悟归诚。贼势既孤，人心愈奋。所有招抚情形，臣谨密疏题报，伏乞皇上睿监施行。
　　康熙十四年正月初六日题。
　　奉旨：『览卿奏，督饬文武将吏各处招抚到投诚人员一万二千有余，招回难民三千余名；具见悉心筹画，可嘉！有功人员，事平之日议叙具奏。兵部知道』。
　　
 　　龙游兰谿寿昌报捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报捷功事。
　　据金协都司佥事陈梦阳、臣标守备李和、兰谿塘县知县杨天机等各塘报到臣。该臣看得逆贼屯踞龙游、兰谿、寿昌交界深山之内，出没河干，阻截粮草，臣饬行三县汛防将弁会合夹剿去后。今据报调防龙游臣标守备李和同江南提标把总翟显等、调防兰谿金协都司陈梦阳、臣标随征都督阮述、都督佥事陈义忠等、驻防寿昌严协千总吴得荣、调入援剿镇标把总路宗良等各带官兵会集夹剿，于康熙十三年十二月十七日前至白马地方，杀贼五十余名；贼俱遁入黄塘源内。十八日，进至源口；官兵分路冲击，共计杀贼七百有余，擒斩伪都司、守备并贼众共三十九名，得获伪关防、伪牌札等项。十九日，追至金村源地方，官兵分路攻打，守备李和奋勇冲上，官兵齐进，贼即败逃；追至山门源一路，杀贼四百有余，擒斩一十三名，焚毁寨栅，得获器械等项。又有伪总兵叶十三贼众屯营下盛村地方，兰谿县知县杨天机、金协千总裔承明等于康熙十三年十二月二十日前往追剿，擒斩伪总兵叶十三一名，杀贼百余名，擒斩十名。又有贼寇在大堰头、仙洞源，守备李和、陈国任等、随征都督佥事陈义忠、把总李华等、千总吴得荣、张元勳等复会齐官兵，于十二月二十七日进至大堰头，贼闻风远遁；又探贼有一千五百余人遁伏仙洞源深山，官兵分路前进，用炮击死贼众一百余人，贼弃寨奔逃。官兵奋勇冲上，追杀七百有余，擒斩二十六名，射死伪千总一名，各官兵阵获器械等项具报前来。各路官兵奋勇用命，屡战屡捷；从此龙游、兰谿饷道，渐以宁静。所有在事有功人员，臣谨密疏具题，伏乞皇上睿监施行。
　　康熙十四年正月十三月题。
　　奉旨：『览卿奏，遣发官兵进剿逆贼于白马等处地方擒斩甚多，焚毁窝棚、寨栅，得获伪关防、牌札、器机等项，擒斩伪总兵；具见调度有方，将士奋勇可嘉！在事有功人员，事平之日议叙具奏。兵部知道』。
　　
 　　请开复出征将弁住俸疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为营弁随征劳苦，住俸枵腹难支；谨请破格开复，以鼓用命事。
　　据总兵官陈世凯详称：据城守都司佥书张汝第呈：据把总徐天平呈康熙十二年八月二十七日仁和县羲同二图陈星家失盗一案、把总徐启呈康熙十一年十一月二十五日于潜县衙被盗一案；又据江南提标游击崔天福详称：据把总翟显呈康熙十二年六月内郏彦勳家失盗一案：各详请开俸支给等情到臣。该臣看得地方城内、城外被盗失事，专汛兼辖武职各官俱有分别住俸、罚俸、降级之例。但处于平定地方身在汛守定例处分，所以责其督缉逸盗。今用兵之际，或本汛防剿、或调遣从征，业已披坚执锐、力战疆场，岂能复分身以缉失事之盗；而征剿之日仍是住俸之日，若千总等弁俸银原属无多，停支既久，餬口不给，情属堪悯！今据总兵官陈世凯详称：『杭协营把总徐天平先为仁和县地方陈星家失盗，又把总徐启先为于潜县衙署失盗，俱原经住俸在案。今二弁见在随征金、衢地方，屡立战功；详请开复』。又江南提标游击崔天福详称：『把总翟显先为郏彦勳家被盗住俸；今该弁调浙援剿，详请开复』前来。臣窃议以为朝廷设立将弁，本为有事之防；如能展绩封疆，则尽职莫大于此。今终年冲锋冒刃，而不得沾其常禄；似宜酌议变通。盗案之功罪，虽已立法于平时，冀可邀恩于今日。仰祈皇上睿监，敕下部议：凡各营将弁，除在平定地方无调遣征剿者仍照定例外；其现在用兵之地如经立有军功，或因盗案住罚者，破格开复，以示特恩。倘蒙俞允，不独有盗案之官愈加感激用命，即无盗案之官咸知朝廷爱养将士之心，无不竞思奋勉矣。臣谨具题，伏乞敕下该部议覆施行。
　　康熙十四年正月十七日题。
　　奉旨：『该部议奏』。
　　
 　　湖协改设守兵疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为湖协额兵移调水乡，防御宜周；谨据详改设守兵船只，以资巡缉事。
　　据浙江布政司布政使陈秉直呈详到臣。该臣看得湖协营原额设兵一千二百八十名，「财赋尽糜于兵饷等事」案内陆续裁汰兵一百三十一名；臣前题请增兵、增马之时，因该营有兵一千一百四十九名亦敷防守，是以止议增马六十五匹。及闽逆告变，随调该营兵六百名赴衢；不意去夏湖滨盗贼窃发，调衢之兵未能撤回，本地汛守单寡，据副将罗映坮详议暂缓购马，即以所需每月加饷干银募补守兵九十七名。又该营原设快唬船三十只，后经拨入太湖营一十六只，止存船一十四只。并据该副将详称：『湖郡一州六县俱属水乡，河港交错，巡缉不敷；请即以买马价值，照原额添造船只』等因前来。臣因湖属正在会剿，需兵甚亟；随即行令该副将增募起支。其添造船只，复行布政司查议去后。今据该司覆称：『湖郡素称泽国，盗贼易于窃发；近因邻封告警，巡缉愈宜周密。该营见在船兵实为不敷，如以题增马匹之饷干改募守兵，以买马价值抵作造船料价，事属妥便，且于钱粮亦多节省。估计每船一只核实工料银四十三两三钱四分零，计添造船一十六只共该工料银六百九十三两五钱零，造册呈送』。经臣覆核无异。前题准该营增马六十五匹，相应停止。如改设守兵九十七名、添造船一十六只，即以马价并加饷干银抵补，不烦另议钱粮，而巡防得有实济矣。
　　除将船只工料清册送兵、工二部查核外，臣谨会同提督臣塞白理合词密疏具题，伏乞敕下该部议覆施行。
　　康熙十四年正月十七日题。
　　奉旨：『该部核议具奏』。
　　
 　　衢属黄坛口捷功疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：
　　为塘报官兵获捷事。
　　据平阳镇总兵官王廷梅、臣标中军副将范应元等各塘报到臣。该臣看得逆贼屯踞衢州近郊，臣督饬镇将严加堵御。今据报有伪总兵叶念带领贼兵五千在南山一带札营，为贼运粮。臣与平南将军都统臣赖塔密令总兵官王廷梅、副将范应元等随同正黄旗夸蓝大巴哈、正白旗夸蓝大山泰、镶白旗夸蓝大噶尔哈兔、镶蓝旗夸蓝大翁俄岱等各带领满、汉、绿旗官兵于康熙十四年二月初八日前至黄坛口地方，分路冲杀；连胜三阵，共斩逆贼二千有余，阵斩伪都司、千总二名，擒斩五十二名，余贼奔溃，焚毁贼巢，得获器械、伪札等项具报前来。满、汉、绿旗官兵用命克捷，在事有功人员，相应题报。臣谨会同平南将军都统臣赖塔、副都统臣喇哈、胡图合词密疏具题，伏乞皇上睿监施行。
　　康熙十四年二月十一日题。
　　奉旨：『览卿奏，会同平南将军赖塔遣发官兵于黄坛口地方击败贼众，擒斩甚多，阵斩伪都司等，得获伪札、器械等项；具见调度有方，官兵奋勇可嘉！在事有功人员，事平之日议叙具奏。兵部知道』。
　　
 　　题补督标前后二营参将守备疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：
　　为请增设臣标官兵以资进剿，以备经制事。
　　该臣看得臣标添设前、后二营应设官员，部议令臣题补，奉有俞旨。当此用兵之时，将领必得才略优长、经历战阵者，方克胜任。臣于将弁各员中校量功能，广为遴选。前、后二标应设参将各一员，查有江南狼山镇标左营游击武荣援剿金华，身先士卒，所向克捷，战功甚多；拟升补臣标前营参将。严协署游击管都司事赵得寿谙练军务，立有战功；拟升补臣标后营参将。应设前、后二营守备各一员，查有臣标右营千总郭之宾、江南提标右营千总王昶，并才技优长，战功克着；郭之宾拟补前营守备、王昶拟补后营守备。以上各官年俸，或有未及；但俱系立有功绩，才能堪任。仰祈皇上俯念用人之际，允臣所请，以鼓用命；则各官愈加奋勉，将士共知感励矣。其前、后二营应设千总各二员、把总各四员，见在遴选拔补；其前、后二营添设兵丁，见在陆续募补。应支月饷、行粮，即于见拨饷内支给奏销。臣谨密疏具题，伏乞睿监施行。
　　康熙十四年二月十五日题。
　　奉旨：『兵部知道』。
　　
 　　题补黄温平三镇游击守备疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：
　　为补授总兵事。
　　康熙十三年十一月初七日，准兵部密咨到臣。该臣看得温州、黄岩、平阳三镇标下三营官员，部议令臣题补，奉有俞旨。当此岩疆用兵之时，亟藉才能。既在本省遴补，其征剿立功官员应与年久俸深者一体拔擢，以励勤劳而资任使。温州镇标应设中、左、右三营游击各一员，查有升补福建福州城守中营游击刘应凤原系浙省升员，因无任可到见在守候，若以改补，衔缺相当；江南提标前营援浙守备马鸣厚、定海镇标中营守备傅成，俱各军务谙练，立有战功。刘应凤拟补温州镇标中军游击管中军事，马鸣厚拟补温州镇标左营游击，傅成拟补温州镇标右营游击。温州镇标应设三营守备各一员，查有钱塘水师营千总王珊俸久劳深，江南狼山镇标左营千总张居宝、抚标左营千总刘诏才勇出众，每战获捷；王珊拟补温州镇标中营守备，张居宝拟补温州镇标左营守备，刘诏拟补温州镇标右营守备。黄岩镇标应设中、左、右三营游击各一员，查有严协左营都司闫进、江南京口前营援浙守备周凤、严协右营守备黄成富战守咸宜，军功并懋；闫进拟补黄岩镇标中营游击管中军事，周凤拟补黄岩镇标左营游击，黄成富拟补黄岩镇标右营游击。黄岩镇标应设三营守备各一员，查有严协右营千总杨春茂、严协左营千总周文、抚标右营千总杜承荫屡次征剿，并有功勤；杨春茂拟补黄岩镇标中营守备，周文拟补黄岩镇标左营守备，杜承荫拟补黄岩镇标右营守备。平阳镇标应设中、左、右三营游击各一员，查有抚标左营守备高禄、抚标右营守备陈国任每战当先，勇略昭着，与绍协左营守备傅鹏翔皆援剿金、衢等处，屡立战功；高禄拟补平阳镇标中营游击管中军事，陈国任拟补平阳镇标左营游击，傅鹏翔拟补平阳镇标右营游击。平阳镇标应设三营守备各一员，查有湖协左营千总李世龙、湖协右营千总朱有才历着军功，嘉兴右营千总李鼎俸深才练；李世龙拟补平阳镇标中营守备，朱有才拟补平阳镇标左营守备，李鼎拟补平阳镇标右营守备。以上各官内有衔俸未及者，俱系久在疆场奋勇立功，才技优长，胆略可任。仰祈皇上允臣所请，以鼓用命。
　　至于拟补守备各千总履历，因各身在行间，见在查取另咨送部外，臣谨密疏具题，伏乞睿监施行
　　康熙十四年二月十五日题。
　　奉旨：『兵部知道』。
　　
 　　请录用投诚随征各官疏
 　　
　　总督浙江等处地方军务兼理粮饷兵部右侍郎兼都祭院右副都御史臣李之芳谨题：为投诚效用官员随征立功，请议录用，以昭鼓励事。
　　窃惟投诚各官分发标营效用者，原有俟立功绩具题补用之例。查今顺冶七年至康熙六年陵续在浙投诚并外省移驻，共授札官一百四十七员；蒙恩给俸，已历多年。今自用兵以来，其中尽有才力强壮、感激图报、随征防剿、着立劳绩者；似应与见任各官一体遇缺题补，以鼓用命。但浙省系沿海地方，投诚例不补用；而各官展效疆场，必早得实授，庶足以示鼓舞。仰祈皇上睿监，敕部酌议：凡投诚官员功能昭著者，应否不拘常格，遇有本省员缺，量才题补？或以不便逾例，准将立有军功之员具题到部，候于别省员缺推用。臣谨具题，伏乞敕下该部议覆施行。
　　康熙十四年二月十五日题。
　　奉旨：『兵部议奏』。
　　
 　　请赈难民疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为请赈被难饥民，以广皇仁、以安地方事。
　　据衢州府知府王宏仁详称：『窃照民为邦本，处兵荒之地，设不绥辑本处人民，使之散四方、填沟壑；即寇灭地宁，必至有土无人。故为今日计，不惟剿贼为亟，更宜安民为先。衢州自康熙十三年四月以后，属县四处屯贼，男妇朝夕避迁，不遑宁处。及至江、常、开三县被陷，近彼界者不得不退入西安。自十月以来，目击扶老挈幼被露河干--哀鸿惨状，真堪肠断！因与西安县知县李呈祯公同相视府城朝京门外龚家埠一带地旷土平，且附近城郭；随各捐给簟木搭盖棚厂，招集避乱男妇，暂为安插。复出示招徕，数日之间聚至数千。奈衢地水旱频仍，禾麦不及半收；更遭贼寇焚劫一室，逃难之民实无半粟，旦夕莫支。奉本部院檄示谆谆谕令赈济，首蒙捐银三百两，卑府亦两次捐谷三百石。一面行令西安县增搭棚厂，按名安插分赈；一面查明户口、开造清册，随据该县送册前来。卑府即为通详，奉批在案。然此止据以前、见在者而言；至岁薯，难民愈多。前报之册共一千六百六十一户，计八千六百三十一丁口；后报之册共二百五十一户，计一千八十五丁口：前后共计一千九百一十二户、九千七百一十六丁口。惟是交春之后，民食益艰，流民益众；捐赈有心，接济无力。不得不详请本部院先为设法劝输，再为具题请赈』等因。随行随征福建布政司并浙江布政司酌议去后，据布政使李士桢详覆到臣。该臣看得金、衢、台、严、绍等处贼寇屡经征剿，附从乌合之徒渐以解散，投诚众多；臣已饬行各地方官安集难民，加意抚绥，使复故业。但贼寇蹂躙之地，田间收获尽为盗粮，庐舍被焚，衣赀罄劫；一望萧条，啼号载路。即如衢州，自逆贼屯踞山乡，其良民不肯从贼者扶老挈幼，奔赴近城地方，依栖郊野，身无完衣、日无半菽；颠连困苦，不忍见闻。今据衢州府册报，见有九千七百余名口；其余散处各乡者，尚不可计数。臣与府、县官虽捐赀量给，不过涓滴之微，何能有济！且投诚之人，方络绎来归；即照籍安插，而赤身无业者居多。若不仰恳天恩亟筹拯恤，则老幼疲癃，必将转于沟壑；而壮者糊口无资，势不能坐以待毙，恐复滋隐忧。故于今日而议赈济，实安攘之急务也。臣行查常平仓谷，为数无几。又行布政司酌议，据详有请留漕粮、劝谕捐输及于买到大兵粮米内动支三款。臣思当此军兴之际，支费浩繁；漕粮系天庾审计、兵米系转饷急需，俱不便轻议。惟捐输原有定例，但今现行捐助军需事例，其数比赈荒减少，谁肯舍寡就多；恐徒托空言，无裨实济。臣身在地方，目击饥寒之民，安敢不思长策！查湖广抚臣张朝珍「广开赈济事例等事」一疏，荷蒙恩旨敕部覆议：将湖北地方官士人民因资助兵饷、捐助纳监银米豆谷之内酌量赈济；足见军需与民命交重，特蒙宸衷轸恤。今浙东被难百姓，系兵火之余，更非湖北地方惊避失业者可比。仰祈皇上睿监，或照湖广例即于捐助军需银内酌量动支，或将赈荒事例与资助兵饷一例减数捐纳。如蒙俞允，其应赈地方并赈给数目，臣等自当详加斟酌，选委贤能官员按名散给，俾穷黎得沾实惠；则嗷嗷之众可无经生走险之虞，地方得以宁谧矣。臣谨会同总理粮饷侍郎臣达都、抚臣陈秉直合词具题，伏乞敕部议覆，行臣等遵奉施行。
　　康熙十四年二月十五日题
　　奉旨：『该部议奏』。
　　●李文襄公奏疏与文移卷四
　　龙游遂安处州等处获捷疏
　　金衢处三郡捷功并复宣平疏（康熙十四年四月）
　　衢州龙游获捷疏
　　论恤殉节县丞徐喆疏（康熙十四年五月）
　　军中需用赏赉饷银疏
　　衢州南塘万青前岭捷功疏（康熙十四年闰五月）
　　请开销赏给官兵银两疏（康熙十四年六月）
　　送历年获捷军功册疏
　　报明得获逆书疏（康熙十四年七月）
　　招抚衢台温处四府伪员疏（康熙十四年十一月）
　　招抚伪总兵侯晋爵等投诚疏
　　议水师提督驻札管辖事宜疏（康熙十四年十二月）
　　
 　　龙游遂安处州等处获捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为汇报捷功事。
　　案据臣标守备李和等塘报各到臣。该臣看得金、衢连界各山贼寇不时出没，臣与将军臣赖塔调度搜剿；据防守龙游县臣标守备李和、抚标守备陈国任、龙游县知县卢灿、防守杜泽地方臣标随征官张文福等屡次搜剿，各有斩获不等。其严州一路，黄岩总兵官鲍虎率领官兵于遂安地方连胜四阵，斩擒伪参将、守备等员，斩贼一千五百有余，招抚伪都司、守备、千、把五名，贼众一百二十三名。今大将军和硕康亲王调度援剿总兵官李荣、温州总兵官陈世凯等随同三等台吉察浑、副都统马哈达率领满汉绿旗官兵恢复永康、缙云，阵斩伪守备一名、贼众一千有余，擒斩五十四名；又连夺崖头、桃花二岭，杀贼五百有余，擒斩二十五名，招到伪游击一名。逆贼望风逃遁，随即克取处州府，得获炮药等项。又抚标游击田万侯等随同噶喇昂邦、希福率领满汉绿旗官兵恢复武义，前至苦竹、郭洞、下杨寨等处地方，三次杀贼获械各具报前来。各路官兵奋勇用命，剿贼恢复，屡战屡捷。除满洲官兵功绩候大将军亲王具题外，所有在事绿旗有功人员，相应汇疏题报。臣谨会同平南将军都统臣赖塔合词密疏具题，伏乞皇上睿监施行。
　　康熙十四年二月十八日题。
　　奉旨：『这汇报捷功，事平之日察明议叙具奏。兵部知道』。
　　启王移调嘉湖官兵（康熙十四年二月）
　　严禁妄杀抢掳告示（康熙十四年二月）
　　招抚温处陷贼官兵归正告示（康熙十四年二月）
　　启王湖协官兵仍留严州防剿（康熙十四年三月）
　　启王调兵赴处州（康熙十四年三月）
　　饬杭州知府查解兵厮骚扰浙西乡村（康熙十四年三月）
　　示禁义乌投诚扰民（康熙十四年三月）
　　示禁驻防处郡弁兵下乡骚扰（康熙十四年三月）
　　
 　　启王移调嘉湖官兵（康熙十四年二月）
　　启为启请移调官兵事。
　　窃惟衢州自逆贼屯踞近郊，依山阻水，日夜窥伺侵犯；官兵拒河而守，已三月有余。赖将士奋勇，保固无虞。但堵防各路隘口连延二十余里，以少御众、兵力难以再分；屡欲别屯南北两山，以绝土寇交通运粮之路。至于贼寇游骑出没，亦应随处追剿。因沿河之兵不便轻撤，遂令逆贼得以相持至今。职思各处无兵可调，近日严属投诚接踵，贼氛渐戢；惟遂安尚须堵防。查严协经制兵一千余名，前后调集兵共二千四百名，见今黄岩镇又有新募兵丁，尽可酌量抽拨。前职会调同嘉湖营兵，适因严州告警，奉亲王谕令停止。今衢、严两府缓急势殊，相应将嘉湖官兵调至衢州，以资援剿。伏乞垂监施行。
　　
 　　严禁妄杀抢掳告示（康熙十四年二月）
　　为宣布恩纶，戢兵抚民事。
　　照得温、处地方，自被贼寇蹂躏，民间室庐焚毁、田亩荒芜，资蓄无存；妻拿失散，颠连困苦：诚可哀恫！今大兵所至，贼寇奔逃。凡此被难百姓，皆从杀掠之余；仅存孑遗，已无生计。亟宜拊循轸恤，俾得安保室家，渐复故业。朝廷恢复疆土，所重在于人民。一应妇女、孩童，悉系版籍户口；若使有土无人，岂是安民靖乱！案奉钦差侍卫到浙，宣传上谕：『满、汉官兵，在各地方务须恪守纪律，秋毫无犯；如有骚扰情由，督、抚即行题参。若徇庇不即题参，将督、抚一并议处。钦此』。又准部文：『陷贼地方，百姓原皆朝廷赤子；一时被胁，割去辫发。今勤劳师旅征剿贼寇，特以为民。凡大兵所到之处，如有割辫之人，持械拒敌及窃踞城池山寨不即来降者，仍行诛戮。其余割辫之人，概予宽免，不得妄行诛戮；多方安辑，以副皇上好生之至意。至果正贼寇，未必携带妻子而行；营中所有，大率非系掳掠民人子女，即系为彼胁从。□后如杀贼之余，贼寇所掳难民子女，许令民间认领，不得一概抢掳：以昭皇上爱养元元之意等因，奉旨通行在案』。煌煌恩旨，谁敢不遵！惟恐温、处地方百姓，沦陷日久，未悉周知；愚民或怀疑畏，惊窜潜藏，致有官兵借名搜剿，乘机抢掳。合行颁示晓谕。
　　为此示仰官吏、兵民人等知悉：凡出征将士，务须仰体皇仁，恪遵纪律。除贼寇札营拒敌，用兵剿杀；其余乡村潜避民人，不得妄行杀戮抢掳。各地方随军官员，所至宣布德音，抚绥黎庶。凡已经安辑处所，即知会领兵将弁，毋得纵兵骚扰。百姓人等及早复归故里，料理春耕；如闻大兵到日，立即相率来迎，以分泾渭。如有贼寇经过屯札，务须飞报官兵追剿，毋或观望迟延，致令官兵借端杀掳，无从分辨。如已经来归，安辑地方，敢有不法官兵故违恩旨，或杀戮平民、或掳掠子女、或抢夺牛畜、或搜劫赀财：有一于此，不论满、汉、绿旗，本部院自当遵旨题参，断无瞻顾！各宜遵悉。
　　
 　　招抚温处陷贼官兵归正告示（康熙十四年二月）
　　为宣谕皇恩，招抚归正事。
　　照得逆贼倡乱以来，朝廷遣发大兵，四路追剿；荷蒙天恩浩荡，罪归元恶，矜悯胁从。本部院又经特奉上谕：『如耿精忠怙逆不悛，或伊下官兵心存忠贞，杀耿精忠来投或率众来投，俱着从优议叙加恩；即只身来投，亦着收留恩养。钦此』。钦遵在案。凡温、处地方各标营将领兵丁，平日受爵禄之荣、叨豢养之惠。一当封疆有事，为官者有功，即不时超擢；为兵者出征，即加给行粮：朝廷之恩厚矣。本部院推诚抚士，甘苦必知。自军兴伊始，预给资粮，破格赏赉；正期尔等勉图报效，共立功名。岂意一旦变生，相随沦陷；势由驱胁，谅非本心！即如瑞安官兵固守全城，方当论功叙擢，亦复不保厥终；泯弃前勳，殊为可惜！且尔等多有父母、妻子俱在本处，远望哀号，惟恐株连；幸沐洪恩，概从宽宥。间有一、二逃回，并已照旧收伍。投诚头目，咸已给札授官；尔等岂不闻知？何乃枵腹单衣，甘为逆贼先驱，自撄锋刃；虽在至愚，未有不思改计者矣！今大兵前进，正尔等重见天日之时。速宜乘机返正，保命全家；兼可因会图功，策名受赏。祸福之机，决在俄顷。合行出示晓谕。
　　为此示仰温、处原旧各官兵知悉：务须钦遵上谕事理，湔雪前非，勉图后效；或献城纳款、或临阵归降，或率众迎师、或约期内应。如能擒渠获丑，更是奇功；即使间道拔身，亦明素志。并当遵旨奏闻，优加叙录。倘或执迷不悟，敢逆颜行；天戈所临，尽行剿灭。毋失良图，自贻后悔！
　　
 　　启王湖协官兵仍留严州防剿（康熙十四年三月）
　　启为紧急贼情事。
　　康熙十四年三月初三日，奉谕：『据黄岩总兵官鲍虎启称：「本年二月二十六日，据遂安县牒呈：本月二十六日巳时，据练总生员毛印昌报称：蔡寇、汪飞隆、吴明初、蒋君一、汪重阳等寇札卢村詹家，孙肇业、程惟一等寇札石塘鲍家，余冬苟、汪英毛、余祝、郑文等寇札破桥洪家、其杨七保、曹家、叶家等处；新贼蜂起冲锋，系毛鲁、余贞初、余仲孙及程姓等寇仍札黄金林、其下社、横山、小泉等处。老幼男妇，皆日逃尽。又传言王贤孙同杨林二寇并姜九桂、姜明喜、江奏平、丰四十、江秀如等寇亦尽自八都徃十都、过十五都会齐，扬言是马鹏过来：此系生营乡勇探实的音，具报等情前来。除通报外，理合塘报等情。为照清湖闽逆纠集土寇共有万余，窥伺遂城，所隔不远；总兵现在督兵相机扑剿。惟是在遂之兵除嘉、湖前后二次官兵六百五十名尽调赴衢堵剿外，现在遂安兵力单薄，守城不能杀贼、杀贼不能守城。况遂邑在万山之中，闽寇在前，淳、寿二县，投诚复叛；各逆在后，东西受敌，策应无兵。理合星驰启报，伏乞俯监闽逆、土寇并力侵犯，不论何项官兵，迅赐调发，星驰来遂，以保万全」等语。据此，照得嘉、湖之兵原系防御遂邑。前因该督启称「近日严属投诚，贼氛渐戢；应将嘉、湖兵调至衢州」等语。本亲王以该督身膺重任，必知地方缓急情形。如果遂安平静，无庸防御，即行调去。今据鲍虎报称逆贼汪飞隆、孙肇业、余冬苟各贼复来侵犯，遂邑东西受敌，策应无兵；应作何调度，使遂安无虞？该督酌行可也。特谕』到职，奉此。
　　该职看得处州新复，需兵甚亟。职已将自严调到把总李友明、路宗良所领官兵星驰赴处，另具启闻外，今蒙令谕遂安告警，令职酌行。查金、衢、严三郡绿旗官兵数不满万，所在皆虑兵少；惟藉移缓就急，以应事机。查在遂安，止有李友明所领兵二百五十名。其路宗良兵一百名向系分防寿昌；尚有调到嘉兴营守备孙笃荫所领兵二百名，向系留守府城。此二处情形今已稍缓，原不尽系遂安之兵。况总兵官鲍虎镇标，新募已增数百名；以抵所调之数，尽足相当：未致遽为单寡。职权衡事势，当以处州为急；所调之兵，仍应赴处。尚有在严湖协把总胡卿官兵一百名虽经移调，尚未到衢。职仰承亲王令谕，相应将此项官兵仍留严州，一面飞饬该镇多方剿御；职自当相机酌量策应可也。
　　谨启。
　　
 　　启王调兵赴处州（康熙十四年三月）
　　启为报明发兵赴处防御事。
　　据援剿金衢总兵官李荣、温州总兵官陈世凯报称：『窃照本职等奉令统兵恢复温、处，已于康熙十四年二月初四日抵处缘由及地方情形，已经禀报在案。但处郡居万山之中，三面与温、台、衢接壤，巨寇环绕；惟缙云一陌可通金华，三等台吉察浑、副都统马哈达带领满兵驻札于彼。独本职等一枝孤军，冲锋冒险；名虽两镇，不上二千之众。分布周城，安设炮火堵御要口及下河、岩泉、石牛诸处，皆当拨一、二百兵扼守。兵分则势单，存城实属寥寥。见令探得伪都督徐尚朝复聚众数千于云和、龙泉山内，冯公辅亦聚三千余众扎立木城于宣平龙坑。又温州、青田一带有沙、穆、李、王各贼首共聚众万余，眈眈虎视，欲图复犯；以备御严密，未敢轻窥。本职等每拟出城扑剿，而城内空虚，恐致顾彼失此；前经屡请添发大兵，未奉发至。百姓看破兵单，将欲入城，辄复疑畏裹足。倘贼寇侦知，猝然突犯，内乏粮草、外鲜声援，刻刻所虑。本职等一身有限，其如封疆之重何！伏乞拨发一旅迅至处州，共商机宜，以固疆圉』等因到职。
　　该职看得处郡三面与温，台、衢接□，为今日进兵扼要之地。仰赖亲王调度，得以恢复。但贼寇尚多屯聚近山，窥伺叵测；必须厚集兵力声援相接，庶可战守兼资。屡据援剿温州二镇呈请增兵，查调在严嘉兴营把总李友明官兵二百五十名、湖协把总路宗良官兵一百名，前经职启调至衢州；今衢州虽见当贼冲、需兵甚亟，而处郡形势孤悬，策应更难刻缓，随将前项官兵移调赴处。尚有调防诸暨太湖营把总李虎官兵二百名，今该县寇警宁息，并令星赴处州；使该镇原标之兵得专统辖，而增此一旅亦足稍助军声。
　　谨启。
　　
 　　饬杭州知府查解兵厮骚扰浙西乡村（康熙十四年三月）
　　为严禁兵丁损坏山花、荒废农业，以重国本事。
　　照得浙西民俗，半资耕种、半藉蚕桑。当此春暮夏初，正民间妇子齐力蚕缫之时；又如山区沃壤所产茶笋，小民一年家计，全望此际收成。不惟播种有本，即办课完粮亦于此是赖。历年蚕卯之时，正供钱粮尚且暂宽征比，以免纷扰。乃访闻旗营兵厮往往三五成群，打柴、打草，遍徃乡村；离城渐远，肆志横行。或索饮食，或诈银钱；或践山花，或夺茶笋：稍不遂意，生衅寻非，无所不为。甚至荒村僻径，搜括抢夺；孤客难行，商阪裹足：蚕缫失时，民情困苦，殊非法纪！除咨将军严禁外，合行知照。
　　为此牌仰该府官吏照牌事理，留心禁饬。各宜恪遵军纪，与民相安；不得骚扰乡村，荒废农业以及恃强抢夺，致干国典。倘有仍前横行，许附近里甲、居民协同扭禀该府查明申解，以凭严加重究。
　　
 　　示禁义乌投诚扰民（康熙十四年三月）
　　为严禁投诚扰民，以肃法纪事。
　　照得各属投诚人众，既已悔悟前非，革心归命；幸蒙皇恩浩荡，嘉予维新。自当安分守法，复为良民。乃其中尚有顽犷成习，复倚投诚名色，扰害地方。在市镇则交易逞强，往乡隅则邀夺肆诈；陆路则拘执人夫，水路则强拉船只。至于指称赃械，扳富、扳仇；借端索诈，不厌、不止：种种不法，殊堪痛恨！尔等既沐再生之恩，岂复贻自作之孽！合行饬禁。
　　为此示仰义乌县投诚官兵人等知悉：务须恪遵法纪，迁善自新；充伍者各图报效立功，归农者并宜安分守业。倘有怙非逞势、借端扰民如前所指诸弊者，许该县不时查明申报，本部院定行提究重处。国法具在，各宜凛遵！
　　
 　　示禁驻防处郡弁兵下乡骚扰（康熙十四年三月）
　　为严禁兵丁下乡骚扰，以安地方事。
　　照得处郡新经恢复，余氛未靖；驻防官兵战守方亟，非奉令搜剿，原不许擅离营汛。若各处乡村，小民惊魂末定，正在招徕安集；乃访闻旗营兵厮结队成群肆行村落，攘夺鸡豚、剽掠财物，致使汤火残黎，望风逃窜。有地无民，军需安出！似此违禁骚扰，大干法纪。除现在差员察拿外，合行严禁。
　　为此示仰满、汉、绿旗官兵人等知悉：务须恪遵纪律、防守地方；不许擅离营伍，私自下乡。即侦探军情、摆拨传报，营官必选谨慎兵目前往；仍严加约束，不时访查。如有兵厮不遵禁约，私往乡村惊吓愚民、乘机抢掳，致使招集遗黎惊惶逃窜者，该管将弁立时查拿，军法惩处。如有徇纵，经本部院访闻得实，满、汉官兵即启报亲王严究，绿旗将领定以束兵不严参处；凛遵毋忽！
　　
 　　金衢处三郡捷功并复宣平疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报衢处等处官兵堵剿捷功事。
　　据臣标守备李和、衢协副将李承恩、防守汤溪县守备刘君明、抚标游击田万侯、援剿金衢总兵官李荣、平阳总兵官王廷梅等各塘报到臣。该臣看得衢、金交界逆贼潜踞深山、出没窥伺，臣饬行汛防官弁剿御。据防守龙游守备李和、陈国任、把总苏得功、李才等三次搜剿，共擒斩贼寇一千二百余名，焚毁木城，得获炮械等项；防守汤溪把总胡海等，亦有斩获。其处州府恢复之后，抚标游击田万侯等进剿宣平，斩贼二千三百六十余名，生擒伪都、守等员并贼众一百一十余名，焚毁贼巢，恢复宣平。又总兵官李荣、陈世凯等会同副都统马哈达、三等台吉察浑等于处郡城外截杀贼兵，渡河冲击，斩贼五百余名，擒斩伪参将、都、守、千、把等十六员，得获炮甲等项，贼众败遁。其衢州府逆贼屯踞河西，官兵列营堵御，先于缪村地方拥众渡河；副将范应元等同镶黄旗夸蓝大禅布等先后率兵救援，杀贼甚多。贼又分兵直犯航埠，总兵官王廷梅等飞驰策应，斩贼一千余名，贼兵奔回河西；随将绿旗兵与满兵合营，连旬对垒堵御。贼又分布伪总兵郭二等札营磡底等处，以出我兵之后；两路声应，冀图前后夹攻。臣会同平南将军都统臣赖塔密遣守备薛受益、随征外委都司王文魁等连夜进兵，官兵冲击夺险，连胜三阵，共斩贼一千余名，踹平贼营数座，得获炮械等项，焚毁贼寨、粮米；救回难民子女，随即查给还民。各路官兵奋勇用命，破贼获捷。所有绿旗在事有功人员，相应题报。臣谨密题，伏乞皇上睿监施行。
　　康熙十四年四月初三日题。
　　奉旨：『据奏衢、金、宣平、处州等处地方各路官兵屡次击败贼众，焚毁贼巢，得获炮械等项；具见调度有方，将士奋勇可嘉！有功人员，事平之日议叙具奏。兵部知道』。
　　
 　　衢州龙游获捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为汇报官兵获捷事。
　　据平阳总兵官王廷梅、臣标调防龙游守备李和、随征外委都司张文福等、金协副将牟大寅等、督标署千总李华等、调防汤溪守备刘君明等各塘报到臣。该臣看得逆贼屯踞衢郡隔河，又分布贼党各处窥犯；臣屡饬行镇将并汛防官弁多方侦剿去后。又据平阳总兵官王廷梅报：据署游击高禄等于大埂、余村、上叶地方连胜三阵，共斩贼三百余人；守备李和、龙游县知县卢灿等以护送粮船为名，暗伏官兵星夜前进，连破木城五座，直抵上路源贼巢，斩贼五百七十余名，生擒伪总兵缪国英并伪守备姜龙。查缪国英系衢州首先倡乱从逆之贼，流毒地方最深；一旦就擒，人心共快，臣随会同平南将军都统臣赖塔审明正法讫。又于山门庙地方斩贼数十余人，生擒伪守备一名。又臣标随征外委都司张文福等于峡口、大头、小伸、漆水等处地方连日搜剿，斩获甚多，擒斩伪守备等员。
　　又贼首包大生等札巢汤溪吴童包地方，大将军和硕康亲王遣发金协副将牟大寅、福建督标参将裴天禄等前往扑剿，连获五捷，共计斩贼一千余人，杀死伪守备、把总等员，生擒贼众三十余名，焚毁木城寨口二十层；又于周寮地方剿杀余贼二百余名，生擒九名。又调防汤溪守备刘君明、知县张元会等于黄塘、托山、小龙桥地方连胜三阵，共杀伤贼众六百余人，阵斩伪都司、守备等员，夺获器械、伪札等项。各路绿旗官兵奋勇用命，剿贼获捷。所有在事有功人员，相应汇疏题报。臣谨密疏具题，伏乞皇上睿监施行。
　　康熙十四年四月二十五日题。
　　奉旨：『据奏镇臣王廷梅等于衢郡等处地方，各路官兵屡败贼众，生擒伪总兵缪国英等，得获伪札、器械等项；具见官兵奋勇，可嘉！在事有功人员，事平之日议叙具奏。该部知道』。
　　启王酌留披甲马匹草料（康熙十四年四月）
　　檄各镇将颁示赏格鼓励冲锋（康熙十四年四月）
　　
 　　启王酌留披甲马匹草料（康熙十四年四月）
　　为启请酌留披甲马匹草料以恤旗丁，以资进剿事。
　　窃惟大兵效力疆场，全藉马匹。今因各处用兵，部议裁减；固是军需浩繁，宜加撙节。但披甲止准马二匹，议令放青，职窃不能无请者。南方湿热，马匹最难牧养！旗下各披甲见在衢疆剿御，自必多备，以便骑征。料豆先经减半，今又仅支二匹；正当对垒之时，饲秣不敷，饱腾何赖！至于浙省多属高山峻岭，本无平原广泽、水草丛茂之区，难以放牧。间有平衍处所，尺寸皆系民田，并无隙地。今当残黎甫集、招徕耕种之时，若马匹放青，虽欲禁其不毁禾苗，不可得也。似宜酌量减留，庶使兵民两便。窃谓军兴一日，自有一日之费；但使官兵用命、平贼迅速，则国帑自省。如裁减过多，则旗丁实有不敷之苦。伏乞亲王上裁，或仍照前支给四匹、或量留三匹，恩赐题请；庶使士马欢腾，征剿有赖。仰祈钧监施行。
　　
 　　檄各镇将颁示赏格鼓励冲锋（康熙十四年四月）
　　为颁示赏格，鼓励冲锋事。
　　照得逆贼叛乱以来，官兵经年剿御；冲寒冒暑，昼夜擐甲，备极勤劳。每次进兵获捷，皆能奋勇用命。本部院既深嘉奖，更殷轸恤！但今逆贼屯踞近郊，连营窥犯！惟恃山林险阻，延其喙息。如两阵相当，必得先锋骁锐越众先登，后队勇敢齐心并进，始可直捣中坚，斩擒渠首，以成一鼓荡平之功。凡尔各标营将士，为国干城；若能立时建绩，定当不次酬勳。合行晓谕。
　　为此照会该镇（牌仰该将）照依事理，即便转谕所辖官兵遵照。凡有勇敢超群、矢心报效愿为前锋者，即于该管主将处报名，派立队伍，以俟进剿冲锋。如贼众大列阵势、对垒相持之际，有能破阵深入、当先立功，不论百队战守兵丁，为首之人，赏银五十两，授为守备；第二，赏银四十两，授为千总；第三，赏银三十两，授为把总：遇缺即行先补。其余兵丁，酌量给赏。若系有职官弁，另行越资超擢。其各主将开报捷功，务须秉公核实。倘有将首功之人泯没不报者，许赴本部院控禀；查询明确，即时补叙，其主将以「掩功虚报」题参。至有临阵退缩不前，定行立正军法，断不□□。各宜勉励忠勇，奏凯策动！本部院恩信有素，匪托空言；咸宜遵悉！
　　
 　　论恤殉节县丞徐喆疏
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为县丞死节堪矜，谨请优恤以励忠诚事。
　　据浙江布政司布政使李士桢呈详：『查得署武义县事兰谿县县丞徐哲，任事未及一月，贼寇临城；被贼逼胁，抗节不辱，绝食自缢：此诚捐躯报国，殉难全忠。今据该道、府、县确看相符，拟合转详本部院俯赐题请优恤，以慰忠魂、以彰臣节者也。至于归榇乏资，除经本部院捐助外，本司遵奉院批，亦捐银二十两；又经移行各司道共襄捐助』等因到臣。该臣看得金华府之武义县逼近处州，臣先经塘报逆贼突犯、追夺县官印信情形，业经密疏题报。随据金衢道详：据署武义县事兰谿县县丞徐哲生母梁氏呈控伊子殉难自缢；当批布政司确查去后。兹据详覆前来。臣查康熙十三年六月二十日贼临武义，防守逆弁张奇章从叛内应，署县事兰谿县县丞徐哲众寡不敌，被掳夺印；又欲逼降，本官矢志绝食，于七月初三日忠愤自缢。念此末员乃能通晓大义，拒贼不屈，捐生殉难；诚为可悯！相应题请优恤，以慰忠魂。臣谨会同总理粮饷侍郎臣达都、抚臣陈秉直合词具题，伏乞敕部议覆施行。
　　康熙十四年五月十六日题。
　　奉旨：『该部议奏』。
　　
 　　军中需用赏赉饷银疏
 　　
　　总督浙江等处地方事务兼理粮饷兵部右侍郎兼都察院右副都御史臣李之芳谨密题：为军中有刻不可少之需，动帑有万不得已之势；谨据实上陈，仰祈睿监事。
　　窃惟臣以一介庸愚，荷蒙皇上知遇，洊加超擢；感戴天恩，无由报称。自蒙简畀封疆重任，正臣竭力效命之时。上年忽值逆贼告变，所在震惊，人无固志。臣本书生，未娴军旅；惟以大义，感激众心。然将弁、兵士皆驱使于锋镝之间，非有信赏，何以鼓励！如还调官弁多有贫乏，不能制办军装者；欲令其奋勇赴敌，不得不赏。其有冲锋破阵、征剿立功者，以一劝百，不得不赏。且酷暑奇寒，枕戈擐甲，不得不劳以牛酒。被伤者，不得不予以医药；阵亡者，不得不加以棺殓。以至贼徒率众投诚，旌给袍帽；兵民擒献贼党，激赏银牌等项：无一事之可遗、无一次之可省，非赏不劝、非银不行。臣常俸之外，惟取给于己赀。奈家乡既远，且本无储蓄！当闻变之始，即售产揭借，多方措备；然实不能源源接济。身在军中，事机迫切；遂于饷银内暂行借支。非不知钱粮不宜擅动，欲行题请，则不敢以无例之事上渎宸聪；欲思节省，则不敢以用人之时坐隳众志：是以冒昧动支。此臣愚拙苦悰，惟知为封疆大计，藉此鼓舞人心；实未敢瞻前顾后，虑贻误事机也。查于康熙十三年三月十七日发解闽饷十五万两，于三月二十一日起行。及三月二十九日闻变，臣即星夜差千总沈泽、标员王国栋飞驰前往，于浙、闽交界处所追回；因留银六万两于衢州，原备兵饷支用。内有已发衢州府给饷者，自应归报消算。尚有在预给通省满、汉官兵一月俸饷之内者，另疏会题。又有招募新兵预给资粮，已于月饷内扣还司库。其余有系臣军中于前项支用者，丝毫皆系公帑，应臣自为清理。惟因赀产有限，未能一时补还，致有悬缺；不敢不据实题明。伏乞皇上俯监因公动用，万非得已；赐宽限期，俟臣从容措补。若以赏恤官兵，仰荷天恩，许臣造册报部核销；是则破格隆施，非臣之所敢望也。臣谨密疏具题，仰祈睿监施行。
　　康熙十四年五月十八日题
　　奉旨：『该部议奏』。
　　启王请调蒙古闽督镇标官（康熙十四年五月）
　　
 　　启王请调蒙古闽督镇标官（康熙十四年五月）
　　启为启请移调官兵会剿贼寇事。
　　窃惟衢州逆踞近郊，处处窥伺；河内贼船聚集上流，意在乘机掩袭，我兵昼夜防范。又据探报：逆贼王、杨、罗、廖等聚集数千余众分札龙游南山，杨雄屯札沐尘，罗、廖二寇屯札山源，戴王孝同吴姓贼首札上塘等地。又处州遂昌出来贼寇数千，今已合营一处；内有逆贼缪国英义子同领兵自山灵一路摆拨，直至石廓地方等因，据此。该职与平南将军赖塔会商：职等前请增兵，伏蒙亲王谕开：衢州满、汉兵力不为不敷，令职等相机剿御；何敢再为渎请！但在衢官兵合计，似为不少，分布实不为多。职等再四熟筹，必须增兵分路扑剿，使其首尾不能兼顾，方可大创贼氛，克复疆圉。有蒙古兵三百名、福建总督镇标兵丁现驻省城，伏乞亲王俯监，酌调前项官兵来衢，以便合力分头会剿，庶在衢逆贼翦灭可期矣。职谨会同平南将军都统赖塔合词具启，仰祈裁夺施行。
　　
 　　衢州南塘万青前岭捷功疏
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报官兵获捷事。
　　据臣标后营参将赵得寿报称：『伪骁骑将军马九玉统领贼兵札营下洲、园林、水阁一带，兼顾江、常；又于溪口湖南大溪滩、茅村东南两地立四大贼营，以为应兵；复于东南总路前岭地方设立贼营，为东南各贼巢接运粮料，递送军情。一遇我兵进剿，下洲、溪口等处之贼即为应援。本年五月内连旬大雨，平地弥漫。蒙本部院暨平南将军筹算天时地利，密传衢州府王宏仁，面谕：前岭贼营居高山之上，倚各处为声援。今河水泛涨，焉能飞渡！乘此雨夜进兵，贼必失防，可以进剿。随令该府密差投诚官吴文远探明路径，随蒙本部院、平南将军酌拨正白旗参领白胡兰、镶白旗参领涂尔■〈日上永下〉、正红旗参领强什库带领满兵，令卑职带本营兵五百名同本营守备王昶等、又衢州城守副将李承恩遣发都司李可升等带兵二百名，又带左营都司许鸣鹗下家丁、把总王富领马步百名及知府王宏仁挑选家丁，令投诚官吴文远等带领衢州府乡兵三百名引路；复奉本部院、平南将军军令，不许抢掳妇女、骚扰百姓。卑职逐一传谕，于本日戌时一同出城；至次日黎明，到南塘地方。卑职会同满洲官兵分为三路，与贼交锋；杀贼一百余人，活擒一十一名。又过河到万青，将村子围住，与贼交战；杀贼二百余人，活擒二十一名。又至前岭，贼兵倚山岭之险，于崖下处用巨木为城，有贼千余列阵对敌；我兵马齐上，阵杀四百余人，活擒三十二名，贼兵退奔。卑职本营官兵带领衢州府乡勇从后路回击贼营，贼兵大败。职等又同满洲官兵、绿旗官兵四分裹杀，贼无去路，落水、倒崖死者不计，阵获军器等项共二百一十六件』等情到臣。该臣看得逆贼屯札前岭地方，各路贼巢互相应援；今连旬天雨、河水泛涨，各处贼巢不能首尾接应，臣与平南将军都统臣赖塔商议，随即密发正白旗参领白胡兰等、臣标后营参将赵得寿、守备王昶等于康熙十四年五月二十四日前至南塘、万青、前岭等处地方，官兵分路奋勇冲杀，前后共计杀贼七百余名，活擒六十四名，擒斩伪都司、千、把总等员，得获伪札、炮械等项具报前来。除将伪都司何应龙等审明枭示讫，其余审系陷贼地方百姓，随给发招抚告示遵照安辑以广皇仁外，所有满、汉、绿旗官兵出奇袭击、奋勇用命、大创贼氛，其在事有功人员，相应题报。臣谨会同平南将军都统臣赖塔、副都统臣喇哈合词密题，伏乞皇上睿监施行。
　　康熙十四年闰五月初一日题。
　　奉旨：『览卿奏，同将军赖塔遣发满、汉官兵击败南塘等处逆贼，擒杀甚多，阵斩伪都司等，得获伪札、器械等项；具见调度有方，将士奋勇可嘉！在事有功人员，事平之日议叙具奏。兵部知道』。
　　檄温处道严禁掠贩难民子女（康熙十四年闰五月）
　　晓谕江常开三县陷贼士民来归（康熙十四年闰五月）
　　
 　　檄温处道严禁掠贩难民子女（康熙十四年闰五月）
　　为严拿奸棍掠贩难民子女，以肃法纪事。
　　照得处郡人民惨遭闽逆寇乱，尽皆携妻挈子逃窜山林，潜藏僻地；官兵进剿，所有获带者，本部院见在严饬清查给还。但访闻有一种奸棍嗜利无良，阴瞷出征官兵掳回妇女可以掠贩为娼，公然怀资奔聚，择人贸易，名曰「贩捎」。本部院向经出示省城，禁饬访拿，业已敛迹。今闻犹有杭、绍、金、兰、永康等处棍徒，仍复相率潜往处郡，倚仗营势结党成群，随营贩买人口，由山径小路先赶回家，且假冒营兵乘势抢掠，殊可痛恨！合行严饬查拿。
　　为此牌仰该道照牌事理，即查所属地方如有前项奸棍--或充营兵、或充商贩，设计掠贩难民妇女者，立即察访严拿，重惩枷示，依律定罪，详报本部院核夺。此系惩奸除害，免致妇女远离，难以查给；该道务在力行，毋得视为虚文，漠无体察，致有未便！
　　
 　　晓谕江常开三县陷贼士民来归（康熙十四年闰五月）
　　为属邑陷贼已久，难民罹害堪矜；亟速反正来归，以全生命事。
　　照得衢属常、江、开三县自耿逆变叛以来，荼毒最惨。其间富而有力者，早已携挈家口、奔避远方；现在存留者，非至贫极苦之小民，即老弱孤寡，不能自拔之茕独也。及寇逆忽至，米粮被其抢劫、衣服被其搜剥、田土被其蹂躏、房屋被其焚毁、牲畜鸡犬被其烹食、家资什物被其扫荡，甚至妇女被其淫污、老幼被其杀戮。或有衣不蔽体，藉木叶以遮形；食不充肠，掘草根以延命。逃窜于深山穷谷，宁依豺虎为邻；流离于绝壑幽岩，尚虑刀兵寻及。地方既陷，则割辫长发，固出于无可奈何；盗贼成群，即强捉投充，亦诎于势不得已。一入巢穴，便作羁囚。冲锋逐队，驱死地以何辞！深堑重围，求生机而无路。本部院念尔三县人民日在水火，恻隐心伤！兹者恭奉天讨，分兵进剿；原为吊民伐罪，拯救生灵。况今贼势日穷，盗粮已尽；逃亡相继，瘟疫流行。此诚天地不容，人神胥愤；败亡扑灭，克日可期。况我兵进取温州者，已将石帆诸贼剿杀殆尽；克复宣平、松阳，将入逆境。和硕安亲王已破建昌，进攻邵武；南赣、东粤，分道并进。耿逆以方隅之地，兵力粮饷能有几何？岂能当王师之合剿！诚所谓釜底游魂，亡不旋踵；不待智者而后知也。尔等不乘此时及早归正，更待何时！既受逆贼惨害，又将性命相殉；深为可悯！合亟晓谕。
　　为此示仰陷贼地方士民人等知悉：尔等陷贼经年，流离艰苦；本部院俱已稔知。今得留一线残喘，猛省回头，复为良民；依然是朝廷赤子。念其为贼迫胁，已往之罪，概行宽宥；有能即时自拔、挈带家口来归者，当即特疏题请，授以不次之赏。其有曾受伪札、伪官率众来投者，官则照旧擢用，兵则入伍归农，听其自便；并有即时解散为民，大兵一至、相率迎降者，一概免死，俱不追究。本部院开诚布信，断不爽言。若晓示之后，仍复执迷甘心，与贼同尽；自作之孽，诚不可活！指日大兵进剿，玉石难分；身受诛戮、妻孥俘没，悔当何及！本部院不靳谆谆告诫者，深念尔民陷于汤火，不啻拯溺救焚，开以生全之路；人非木石，定当感发良心。慎毋自迷，致负矜恤至意！
　　
 　　请开销赏给官兵银两疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为赏给官兵银两，仰恳天恩特赐开销，以鼓兵心事。
　　据浙江布政司布政使李士桢详称：『案为动支正项钱粮，整备防御器具事。奉本部院案验，康熙十三年五月十四日准户部密咨内开：「浙江清吏司案呈「奉本部院送奉御前发下红本，该本部密覆浙抚田逢吉题前事」等因，康熙十三年四月二十二日题，奉旨：户、兵、工三部会同速议具奏。钦此。钦遵于五月初四日密封到部。该臣等会议得浙抚田逢吉会同总督李之芳密疏称：杭城系省会重地，城楼、城门、窝铺、垛口、炮台、炮架、箭牌、擂木及各处军火、铅弹等项理应备办，将士犒赏，此皆今日之急需，断断不容已者。理应动正项钱粮，一面动支钱粮整理等因具题前来。查原一应城楼、垛口，并无动用正项钱粮修造之例；其康熙十二年浙省军器、火药等项，具题修造在案。此修造军器、火药，并不曾用。相应将修造城楼、垛口、军器等项之处，俱无庸议。如将士立功，理应犒赏；无功之人，不便滥赏。如有立功之人，彼时犒赏可也。康熙十三年五月初六日题，本日奉旨：依议速行；钦此。密封到部」，移咨到院行司。又奉前任田抚院案验，准户部咨同前由行司，奉此。除军火、器械、修造城楼等项另详外，该前司查得赏赉一项先因闽寇告变、两浙震惊，所赖各营将士用命，荷蒙会议：无分满、汉官兵，赏赉一月俸饷；虽属鼓励士心，实因封疆起见。今奉部文「如有立功之人，彼时犒赏；无功之人，不便滥赏」。但所赏之银，久经奉文给发；兹若必待有功之人赏给，则前银势必照数扣追；恐失朝廷爱养德意，更隳士卒奋勇苦心：此实断断不可行者。所有赏给银两造具清册，见在合无再请俯赐题请准给，以便报销；否则，惟有恳批各营饷内扣算，以补岁额。统祈裁示，以便遵奉等因，详奉总督李部院批「仰新任布政司再加酌议，仍候部堂、抚院批示录报。册暂存」。又奉达侍郎批：「仰候督、抚二院具题送部。册发回」。又奉陈抚院批：「仰候各部院批示具报。册存」。今该本司布政使李士桢看得康熙十三年三月间突遭闽逆背叛、侵入浙境，彼时讹言四播，兵心涣散；毋论金、衢、严、处等府，即省会重地亦岌岌乎有不可保之势。幸蒙将军、督、抚各院谋深虑远，遂将满、汉官兵加赏一月俸饷，使从征者有裹粮之需、戍守者免交谪之叹。于是兵马到衢，而衢州获堵御之力；兵马到金，而金华奏屡捷之功；兵马到台，而台州免溃亡之患。是收拾涣散之兵心、保固既危之封疆，实赖此加赏一举。在各院止知为朝廷封疆起见，实万不得已动支此项金钱也。伏读上谕「逆贼吴三桂、耿精忠背恩反叛，浙江绿旗官兵及江西袁州、赣州绿旗官兵奋勇效力剿杀逆贼，固守地方，深为可嘉！理应议叙，以褒勤劳。作何加恩之处？尔部速议具奏；钦此」。部覆行查效力兵丁造册送部加恩赏赉；晓谕军士，莫不欢声雷动。是各院加恩之举，深有合于宸衷。今若拘执「不便滥赏」之议，在失陷者固不可追、伤亡者亦不可问，势必将现在官兵俸饷扣抵。以本司计之，即使贼氛已尽扫除、地方已尽恢复，太平有象，亦且不可；而况乎官兵正在戮力行间之日！一旦扣追，宁保其必不解体！抑且大背「加恩」之典。伏乞本部院特疏题明，允其加赏；庶将士感沐皇恩，益思效力疆场。所捐于数万之饷银者小，所裨于朝廷之封疆者大也等因，详奉达侍郎批：「上年耿逆叛变之后，正将士用命之秋；若非赏赉，何以鼓励士心！今欲一旦行追，不但疆场戮力之穷兵难扣，恐亦非上谕「加恩」之盛意！仰请两院特疏具题」。又奉陈抚院批：「仰候督部院主稿会题。册存查」。奉此，合将批示一并录报；伏候本部院亟赐主稿会题』等因到臣。该臣看得逆贼倡乱以来，官兵荷戈征剿，一载有余；仰赖皇上天威，屡奏捷功，渐次恢复，荡平有期。在将士奋勇当锋，同心报国，实着忠勤，亦资鼓舞。先经原任抚臣田逢吉将支给赏兵银两具题，部议「兵丁有功应赏，无功不应滥赏；如有立功之人，彼时给赏可也」。奉旨移咨在案。但上年逆警初闻，人心摇动，实有叵测之势。臣责重愤深，与已故将军图喇、原任抚臣田逢吉夙夜筹画，有可以固结军心、裨益封疆者，行之惟恐后时；公议通省满、汉、绿旗官兵俱预给俸饷一月，谕以「勉力立功，即作赏赉，不于月饷扣除」。随于上年四月初三日遍发告示，宣布朝廷养士之恩，激劝忠孝大义，通行支领；一时踊跃欢呼，士气从此大振。嗣因部议不准动支，既不敢请销，又无从抵补；屡行布政司酌议，若不题请开销，必须扣除月饷。但当此用兵之际，将士冲锋冒刃、出死力以扞疆圉，咸有邀恩过望之念；如将已给之赏复行扣除，所省于公帑者小而所系于兵心者大！臣等会同商酌，不得不剀切吁陈。仰恳天恩俯念仓卒震动之时，赖此镇定人心，实为封疆起见，权宜急着非常格可拘；特宏旷典，准予开销：庶使用命之士共沐恩施、愈感激报效，以副朝廷爱养之意。
　　除册送部查核外，臣谨会同抚臣陈秉直合词密题，伏乞皇上睿监施行。
　　康熙十四年六月初八日题。
　　奉旨：『该部议奏』。
　　
 　　送历年获捷军功册疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为钦奉上谕事。
　　康熙十四年正月二十七日，准兵部咨文到臣。准此，臣随通行各镇、协标营造册去后。兹据呈送前来，臣遵皆逐案查明。现在汇册送部外，该臣看得上年耿逆倡乱、贼寇四起，全浙震动，人无固志；臣荷特恩、谬肩重寄，凡可以感激忠义、团结人心者，昼夜图维，不敢少遗余力。一面宣布朝廷豢养官兵德意，鼓励用命，以膺懋赏；臣随统兵赴衢，抵拒贼众。幸赖各将士咸思感奋，调发恢剿，所向立功。嗣后奉命大将军和硕康亲王、宁海将军固山贝子到浙以来，军声益振，屡报捷功。伏蒙我皇上轸念绿旗官奋勇效力剿杀逆贼、固守地方，特奉上谕「议叙加恩」；臣接准部咨先行晓谕，无不踊跃欢呼，共矢捐摩以图报效。今据该镇、协标营造报前来，臣再加汇核，除已经议叙官不行开列，并各标营受伤及阵亡官兵见在详查，另册具题请恤；所有奉旨「事平议叙」各案在事文武有功人员并效力兵丁数目，逐案查明，备造清册。除册揭送兵部查核外，相应题报。再，查尚有见在具题未经奉旨准咨者，亦有已经奉旨见在移行确查造册尚未覆到者，容臣续造清册径送兵部查核；相应一并题明。伏乞皇上睿监施行。
　　康熙十四年六月初八日题。
　　奉旨：『该部知道』。
　　
 　　报明得获逆书疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为题明事。
　　窃照逆贼窜伏河西，官兵列营堵御，擐甲荷戈，昼夜对垒；内有压朝营盘，逼临河下。今于康熙十四年六月二十三日三更时候，逆贼挑选精锐，拥众渡河，逼犯压朝；用火箭、火礶等项，直向我营攻打。我官兵炮矢齐发，奋勇用命；逆贼三次进攻，三经败溃。我官兵依路搜剿，活擒逆贼二名；见有竹竿一根埋竖道傍，竿首劈开，夹置伪书一封。随经官兵将所擒活贼并伪书解赴臣前。臣见伪书封面上写「总督部院李密展」字样，阅之不胜发指。随即会同平南将军臣赖塔并集道、府、厅各官公同拆阅，系耿逆下伪骁骑将军马九玉书；内开：『前承密札，上顺天心、下救民命，此天地父母之盛心也。弟偃戈息鼓，拱俟指南。不意旷日迟久，金玉玺音使弟望之若渴』等语。臣惟逆贼狂悖，上干天讨；臣严督官兵分头剿御，屡奏捷功。今贼计无所出，复为此煽惑之词，阴图反间；臣不胜抚膺愤激！谨具密疏题明，伏乞皇上睿监施行。
　　康熙十四年七月初一日题。
　　奉旨：『兵部知道』。
　　启王严遂贼势尚炽请留总兵鲍虎（康熙十四年七月）
　　启王请调援剿镇标回衢（康熙十四年七月）
　　启王亟请调兵应援宁台（康熙十四年七月）
　　饬按察司严肃秋闱（康熙十四年七月）
　　饬金衢温处严台各道府抚集流亡（康熙十四年十月）
　　
 　　启王严遂贼势尚炽请留总兵鲍虎（康熙十四年七月）
　　启为严属贼势尚炽，仰祈留镇剿御以全金、衢粮道，以固封疆事。
　　据遂安县知县刘从龙详称：『据绅士余国桢、毛际可等连名呈称：「遂邑壤接开、常，群寇啸聚。在水路，衢州为八闽之门户；在陆路，遂邑系两浙之咽喉。地方虽小，关系甚大。幸遇鲍总兵驻镇兹土，威德兼施、剿抚并用，兵民安堵，遐迩沾恩。但以余氛尚炽，寇伙犹横。近复勾引邻寇，拥众万余，窥伺大兵之去留；出没河沿，觊觎粮米之往来：人心惶惶。总镇一日之移动，系遂邑万民之安危。伏乞恩详留镇」等情前来。该卑职看得遂居僻壤，层峦叠幛，处处窝盗之薮；幸藉鲍总兵守镇有年，山川之形势夙知、闾阎之疾苦遍悉，束兵爱民，剿抚兼着，残黎稍获安堵。今者逆寇猖炽，盘山屯野，警报纷纭。水路守御，全靠衢州；陆路保障，首关遂县。军机民命所关，不得不急切吁留。伏乞俯准在遂援剿，以靖地方，以安民心』等情到职。
　　该职看得严属为金、衢粮运要津，遂安又为开、常接界。见今闽逆伪郭总兵带领贼寇，纠集开、常伙党屯札遂境，离县仅数十里之途；所藉黄岩总兵官鲍虎率兵堵御，故贼不敢他出窥犯。论粮运，则为咽喉之地；论形势，实当心腹之冲。是以衢属贼势披猖，兵力不敷，亦不敢启调该镇赴衢；盖恃以堵截常、开，保护粮艘，使金衢一带可无梗阻之虞耳。今奉亲王谕调该镇，整旅起行；随据遂安县知县刘从龙申称「该属士民各以贼势地方起见，激切挽留」前来。职思严属贼势尚炽，剿御方殷。今该镇移调，所存遂安防守官兵为数无多；万一贼众乘虚分道直入，遂邑或有他虞，则严州不无可虞。疆圉所寄，殊切隐忧！仰祈亲王俯监严属关系最重，暂留该镇堵御。俟贼势稍平，或令赴台夹剿，或令恢复开、常，以图进取；恭听裁夺施行。
　　
 　　启王请调援剿镇标回衢（康熙十四年七月）
　　启为请专剿御职守，以资分路并进事。
　　据援剿金、衢总兵官李荣呈称：『窃照本职叨沐题擢，奉旨金、衢援剿；敕印开载，天语煌煌，钦遵领受。是金、衢寇盗一日不平，皆本职一日之责也。上年任事之始，即蒙调遣金华。历秋徂冬，仰藉德威、指授方略，剿抚兼施，屡奏捷音；渐次恢复，八县敉宁。今正月奉亲王令谕，同满、汉官兵进剿温、处。二月初四日，恢复处州府城，现在驻劄。窃思温、处地方，自有坐镇总兵官管辖。前时因系新复，温镇官兵未齐，而处郡城守亦未设立；是以本职统带援兵，竭力拮据，芟荆榛、披草莱，抚绥百姓，保固封疆，半载于兹，已成安壤。迄今温镇大小将弁已齐、三千额兵已足，而处协副将熊兆干业经任事；又加城守之兵并抚标之众，堪以守御。缙云，则有刘总兵统兵防守：是内外坚壁矣。惟见衢州寇氛未殄，不遑寝食；况本标官兵尚有在衢者，正好合力剿擒。伏乞赐撤调援剿并湖协官兵速赴军前，协力报效，以靖逆氛，以明职守。惟候转启速赐施行』等情到职。
　　该职看得援剿镇总兵官李荣统辖地方，金、衢是其专汛；敕书开载，钦遵在案。前因处州未复，会同各路官兵协力进剿。今据该镇呈称温州总兵官陈世凯现统额兵防剿，兼有抚标之兵；处协副将熊兆干又已抵任，足资守御；缙云，则有刘总兵驻札：内外可保无虞。独是衢境贼寇，责任攸关；故恳请并力合攻，以明职掌。况近日贼中情形叵测，职节据探报河西逆贼分调往常山一路窥伺西安北乡，计图攻围衢城，阻绝粮道。又贼首马胜、周立、叶念、杨雄等，各于上路源、西山、牛角、浮河、大沟等处分道四出。今在衢满、汉官兵昼夜抵敌，实在分布不敷。仰祈亲王俯监危疆重地，允将援剿镇官兵并原带湖协官兵调回衢汛，以资战守。职以封疆起见，不避冒渎，伏乞钧监俞允施行。
　　
 　　启王亟请调兵应援宁台（康熙十四年七月）
　　启为沿海贼势紧急，亟请援兵以固封疆事。
　　据定海总兵官朱万化报称：『据防守奉化县千总周梦熊探报：七月二十一日，贼船尽行登岸，于撒开岭、西垫一带地方俱下营盘驻劄；公文、客商，不能前往。其海口营寨尽烧，奉地百姓俱逃，防守马家嶴百总王元同提标左营赵把总带兵那在方门地方堵守。恳乞速发大兵星夜来宁救应』等情。又据该镇报称：『七月二十二日，据象邑副家罗万里探报：象、定洋面贼船联樯接尾，络绎不绝；今竟直入湖头内洋。倘象邑设有不测，宁、定危在旦夕。伏乞迅发劲旅救援』等情。又据该镇报称：『七月二十三日，据定海城守参将孔国元探报：大毛山边大小贼船一■〈舟宗〉，约有一百六十余只，开往舟山洋面；青龙港使来双篷贼船二十三只、象山洋面使来大小贼船一■〈舟宗〉，俱向火烧门、十六门行驶。河头渡大小双篷贼船四十一只，逼近定关』等情。又据宁绍道副使许宏勳、署宁海营参将苏葵、提督游击郭守金等各报同前情。又准原任水师提督常进功咨开：『狡贼登陆札营，非风帆游移可比。烦乞迅发官兵，保全宁郡；或不以本提督为不武，即带所发官兵裹甲前驱，开通台路』等情各到职。
　　该职看得海寇大■〈舟宗〉联绎直入内洋，叠据各镇将塘报。自宁属象山、定海、台属宁海一带有登岸札营，断我台路者；有停泊窥伺，图犯定关、象县者。各汛孤危，亟请救应。职思时已入秋，正宜厉兵进剿；只因兵力分布不敷，以致逆贼苟延，狡谋窥犯。今宁属在在阽危，定关尤属全浙门户；倘有不虞，关系非小。今各处现在堵御虽极力相持，每虑兵力单薄，实在别无可调。查江南苏松、京口等地方俱驻有满、汉、绿旗重兵，距浙甚近；尽可移缓就急，以资策应。仰祈亲王俯监告急情形，迅赐调发，星驰应援；不惟目前藉以合剿，即各路亦可计日荡平。伏乞钧裁定夺，封疆幸甚！
　　谨启。
　　
 　　饬按察司严肃秋闱（康熙十四年七月）
　　为申饬秋闱倍宜严肃，以光大典事。
　　照得朝廷设科取士，抡选真才；比及三年，人思脱颖。糊名分较之法，不为不严。近年部颁条教，不啻谆切；当斯任者，自能凛遵。第今贼寇交讧，四方多事；如秦、楚、江、粤各省用兵之地，俱议停止。独浙省当此羽檄交驰之际，照例举行。良以人文宿着，虽处金革，不废诗书；圣朝文教覃敷，藉此作养儒修，鼓舞向化。是今岁乡试，较之往年为尤重。今藩司、府、县正印等官，切以军需地方关系重大，不能分身趋事；以该司练习精详，寄以监临之任。一应场务，责有攸归。至于分较各官，借材邻省。江、浙一水，声气素通；防微别嫌，更宜严毖。本部院虽在军中，鞭长莫及；诚恐以时值军兴，诸务草率，弊窦丛生。士论稍有不孚，钜典何以克副！合亟申饬。
　　为此牌仰该司照牌事理、查照部颁科场条例，实在力行；内外事务及聘至帘官，务须加意防闲，尽厘积弊。该司身任监临，更当振作风裁，肃清法纪；告诫执事大小员役恪遵宪典，使撤棘之后，得人交庆，与有荣施。倘以此举视为具文，潦草告竣，致启弊端，本部院一有所闻，即当指名题参，从重拿究，勿谓本部院越俎多事也。勉之！慎之！
　　
 　　饬金衢温处严台各道府抚集流亡（康熙十四年十月）
　　为申严恢复郡县及时抚集流亡，以培邦本事。
　　照得闽逆叛变以来，地方不逞之徒纠集亡命，乘机劫掠，扰累地方。凡我良民，受其荼毒，流离惨苦，不忍见闻。今大兵进剿，渐次恢复；其如兵灾之后，哀鸿未集，田地抛荒，非尽力抚绥，何以起疮痍而复元气！倘地方官稍有怠惰，将见有土无民。今皇恩浩荡，视切如伤：凡开辟地方，着令能员随军安抚；又复动支赈济、停征旧逋、酌宽见饷，并严禁兵丁奸淫抢掠。朝廷如此轸念，臣工益当勉励。合即严饬。
　　为此牌仰该道、府照牌事理，即便转行该县：一切民人未曾复业者，务必多方招徕，安插得所；赋税不得横征、词讼不许滥准，劝谕开垦、禁饬诈害。如有兵丁不法，奸淫抢掠、扰累地方，立即指名申报，以凭严拿究处。未尽事宜，随时措置、加意整顿，使土辟民归。本部院耳目最详，自有监衡奖擢。倘若罔恤民瘼、怠惰偷安，定行特疏纠参，断不徇恕。当兹盘根错节，正可具觇才能；各宜黾勉，慎勿轻视！
　　
 　　招抚衢台温处四府伪员疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为恭报招抚情形，仰祈睿监事。
　　窃惟闽逆叛变以来，衢、台、温、处地方贼寇四布；兼以狡谋煽惑，分散伪札，潜相招引，啸聚日繁。臣谬膺地方重寄，昼夜调度官兵，多方剿御；幸赖各路将士感奋用命，屡着捷功。今衢州贼势日见穷蹙，殄灭可期；且自宁海将军固山贝子统率各标营将士恢复太平、大荆、乐清、黄岩等处地方并克取永嘉、青田，现与处州官兵会合，直抵温州，军声大振。第念贼中有胁从之官兵，有被贼抢掠、流离失陷之难民。仰体皇上剿抚并用至意，遍张晓谕，宣布朝廷浩荡宏恩；一面饬行镇将、道府各官开诚谆谕，并差随征员役人等齎示，多方招抚，使贼党涣散。除前经题报金、严、绍等处招抚投诚伪官兵一万二千余名、难民三千余名外，今衢属又招到伪总兵、副将以及伪参、游、都、守、千、把等官兵共一百八十余员，伪兵并投诚人等共三千四百余名，难民共一万二千余名口；台属招到伪总兵、都督、副将、参、游、都、守、千、把等官共三十余员，伪兵投诚等共四百余名，难民共三万四千九百余名口；又，温属招到难民共计二万五千八百余名口；又，处属招到伪总兵、游击、都司、守备并陷贼各官共五十余员，伪兵投诚人等共七百余名，难民共四万四百余名口。见在分别赏给银米、袍帽，曲加抚慰。其中愿食粮者，即发营入伍；有愿归农者，即交有司安插。除将招抚有功人员并投诚花名细数容俟另造清册咨送兵部，伏念逆贼狂逞，上廑宸衷；今赖天威遐震，地方渐复，归诚日多。所有招抚情形，合先密疏题报，伏乞皇上睿监施行。
　　康熙十四年十一月初九日题。
　　奉旨：『览卿奏，督饬文武各官开诚齎示招抚衢、台、温、处四府伪总兵等官二百余员、兵丁四千余名、难民十一万余名，具见悉心筹画、剿抚并用，可嘉！有功人员，事平之日议叙具奏。兵部知道』。
　　
 　　招抚伪总兵侯晋爵等投诚疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为伪官向化归诚并供报闽逆情形，仰祈睿监事。
　　据分守嘉湖道赵之彪呈详到臣。该臣看得逆贼耿精忠背恩反叛以来，惟恃布散伪札、招集亡命为煽惑人心之计。今有总兵侯晋爵、侯大经倾心向化，并缴招兵伪札赴臣军前投诚，臣随发嘉湖道查询确实去后。今据详覆前来，臣覆加亲问，据供「借散札为名，潜出逆境，故得间道来归」；且备述耿逆饷匮民愁、苛法暴敛情形甚悉：则是逆贼罪恶贯盈，授首有期。所据供吐情词，拟合题报。至伪总兵侯晋爵、侯大经不甘从贼，带札输诚，立志可嘉；听部议叙，以为向化之劝。
　　除将缴到伪札送部验毁外，臣谨密疏具题，伏乞皇上睿监施行。
　　康熙十四年十一月初九日题。
　　奉旨：览卿奏，『伪总兵侯晋爵、侯大经倾心向化，缴札投诚，可嘉！着议奏。该部知道』。
　　
 　　议水师提督驻札管辖事宜疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题，为补授提督事。
　　康熙十四年十月二十八日，准兵部咨开：『职方清吏司案呈「奉本部送兵科抄出该本部题前事」内开：该臣等议得议政王等会覆奉命大将军康亲王题疏内称「原任水师提督常进功虽谙练船务，见无职任，不便管辖他人之兵」等语；相应将常进功授为浙省水师提督等因具题。奉旨：「常进功授为浙省水师提督。钦此」。今常进功既授为水师提督，应兼职衔。查常进功原系右都督充广东水师提督总兵官任内有「降四级照旧管事」、有军功纪录一次，于康熙六年十一月军政自陈，留拜他喇布勒哈番又一拖沙喇哈番，革去提督总兵官在案。今常进功应准以署都督佥事充浙江水师提督总兵官，俟命下之日，咨行该督将该提督管辖事宜并驻札地方妥议具题到日，揭请内阁撰给敕书。其印信，应咨礼部铸给可也等因。康熙十四年九月十三日题，本月十五日奉旨：「常进功着以署都督佥事充浙江水师提督总兵官，余依议。钦此」』。移咨到臣。该臣看得浙江自耿逆变叛、勾连「海寇」人犯，亟藉舟师策应，致蒙奉命大将军和硕康亲王以提督臣常进功谙练船务具题，奉旨授为水师提督，部议将管辖事宜、驻札地方行臣妥议具题。臣查浙省当日原设有水师提督驻札宁波，统辖温、台沿海水师兵将，节制左、右二路总兵官。今日水师提督有应援进剿责任，其驻札地方必须扼险可以兼顾策应，又宜便于操演舟师之地。查定海为全浙门户，见在战船俱湾泊蛟关；以之驻札其地，居重驭轻，督率舟师、控制温台、联络声援，甚为利便。惟是既设水师提督，若不设专统标旅，非惟各汛将士呼应不灵，即配船出洋亦非素所练习。如欲从新添募，又未免加增粮饷。臣再四筹酌，定海向设总兵官一员，今该镇朱万化业已告病乞休，经臣题明在案；合无请照江南崇明改镇为提之例，议将定海镇标官兵改为水师提标。其营制，应照当日初议：水师提标分为中、左、右、前四营；其兵数，应照当日原设水师提标规制：中营设兵一千名，左、右、前三营各设兵八百名，共需三千四百名。除定海镇见有额兵三千三百名外，止须募兵一百名而水师标旅已成；是兵不别募、饷不多增，已收驾轻就熟之效矣。若战兵水手，俱照「战三、守七」之例，于四营内均匀派拨，以资操驾攻击。至于管辖事宜，查水师提督统辖台、温沿海一带兵将，专管防守地方、剿御贼寇、提调兵马、考核水师武职贤否并一切军务。其见在黄、温二镇，向俱设有战舰；近虽船只失陷，但水陆均有责成。除陆汛营务应令黄、温二镇咨商陆路提督会臣筹画酌行外，凡温、台沿边舟师事宜，亦令黄、温二镇驰咨水师提督会臣酌妥而行。如有需用官兵配船进剿之处，又当临期酌调黄、温二镇官兵配船出洋，以资剿击。若夫提标四营应设参将一员、游击三员、守备四员、千总八员、把总一十六员，候部覆奉旨俞允之日，当即改设将领中遴选具题，请颁给参将关防并换给营制各官札付。至陆路提督驻札宁波，与定海相隔不远；但陆路提督管辖陆路将领、水师提督专管水师官兵，分辖各有不同，彼此原无牵制。且当此多事之时，征讨、应援，居处不常；应俟事平之日，另行酌议。相应一并声明。臣谨具题，伏乞皇上睿监，敕部议覆施行。
　　康熙十四年十二月初四日题。
　　奉旨：『该部知道』。
　　咨江南总督查取韩斌家属
　　
 　　咨江南总督查取韩斌家属（康熙十四年十二月）
　　为咨提伪官家属取信投诚，以解贼党事。
　　照得逆贼耿精忠造乱闽疆，迫胁官兵、勾合土寇，窃踞仙霞，妄思狂逞；本部院亲行统师会同满、汉官兵在衢进剿，屡加扑杀。惟是逆贼依险负固，冀图苟延残喘；且附从党羽，实繁有徒。所以百足未僵，尚稽天讨。今荷皇恩浩荡，矜悯胁从，准令投诚。本部院见在剿抚并用，兹据投诚人章启元供称系江南亳州人氏，因耿逆残忍刻薄，官兵多系离心，是以前来投诚。又供：亳州人韩斌系福建兴化府城守营守备，在仙霞关一路贼营带领八百人，意欲投顺。闻贼营传说韩斌家已被抄，所以尚不敢来；若取其家人到此差发过去，当即全营来投等语。又据获犯李斌禀称：寇营都司韩斌系我清朝武进士，原任兴化府城守中军守备，年方三十有五；被耿逆迫胁，将部下官兵五百名领入衢地。每念君恩，辄即流涕；一载有余，向无登阵，见今衣号只挂「兴化城守都司韩」七字。询及家眷，称在江南，家有父母、妻子，计百余口；窥其衷肠，实有归诚之念。若查取其父、子、兄、弟一人密到衢州，潜通消息，大则可以内应外合，共屠叛逆；小则可以招其投诚等情。据此，则韩斌有心向化，相应取其家属徃招。惟希贵部院转行该地方官，将原福建兴化府城守营守备韩斌家内选取的属亲丁一名，赐文移解过院，以便设法招谕；俾其倾心来归，用彰朝廷宽大之德，以解逆贼煽诱之谋。拟合咨会。为此密咨贵部院，烦请查照，迅赐转行查取移示施行。
　　●李文襄公奏疏与文移卷五
　　请补授营将疏（康熙十五年正月）
　　衢属湖南获捷疏（康熙十五年二月）
　　汇报归正官兵疏
　　温州大捷疏（康熙十五年三月）
　　严属宋村等处获捷恢复开化疏
　　招抚伪副将韩斌投诚疏（康熙十五年四月）
　　请调邻省官兵进取疏
　　再请调发邻省官兵疏（康熙十五年五月）
　　酌议捐输安插难民疏
　　请恤阵亡将弁成国梴晋大忠等疏（康熙十五年八月）
　　大溪滩获捷并复江山疏
　　
 　　请补授营将疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为补授营将事。
　　窃惟温区瑞安一带渐次荡平，需兵防剿，刻不容缓。经臣前「为欲平贼氛等事」疏内同黄岩等营合计，经制缺额营兵五千六百七十七名，一并题请募补。准兵部密覆：『各营经制兵丁应如该督所请，照数募补；官员，听督遴选题补』等因。随经臣先将乐清、黄岩、大荆三营官兵题报补设外，今瑞安旦晚将下，若待恢复之后题报设官募兵，不但往返濡滞，有误封疆；抑且临时待募，兵不习练，又焉能责其随复随守！今臣于将领中遴选得标下前营参将武荣，谋勇夙着，历有血战军功；且能束兵整伍，将士咸服：堪以补授瑞安营副将。又查臣标中营千总李成功、抚标左营千总高永，俱能遇敌争先，战功屡着；李成功堪补授瑞安左营守备，高永堪补授瑞安右营守备。以上三员，年俸虽尚未深，然皆勇略堪任。当此用人之际，似难拘以常格。仰祈皇上允臣所请，庶得责其训练成旅，以便随师夹剿，随复随守。至于臣标前营参将员缺，查有给札效用都督佥事蒋懋励，效用有年，才能堪任；而且屡战屡捷，功绩甚多。先准部议：投诚官员内有功绩超著者，浙省缺出，与见任官一体题补等因。今以蒋懋勳补授前营参将，与例相符。仰祈皇上俞允，庶将士咸知鼓励，营务大有攸赖矣。除将千总李成功、高永履历容俟另咨送部外，臣谨具疏密题，伏乞敕部议覆施行。
　　康熙十五年正月二十日题。
　　奉旨：『兵部议奏』。
　　启王请禁旗营抢掳并给还难民子女（康熙十五年正月）
　　檄饬各将严禁抢掳妄杀（康熙十五年正月）
　　
 　　启王请禁旗营抢掳并给还难民子女（康熙十五年正月）
　　启为亟请安抚残黎，收拾人心事。
　　据布政司布政使李士桢详称：『大兵攻抵温郡，需用粮料协济。今处属虽经恢复，地荒民逃，米谷鲜少。今应察访民情隐痛，请启亲王「清」字禁示，遍为张挂，鼓舞招徕，民自悦服，四方景从；粮草不缺，兵民两利』等因。又据分巡温处道姚启圣详称：『奉本部院牌开：「据该道呈称：见在贝子军前料理地方残黎，设法招抚百姓。但自乐清、青田至永嘉，全经抢掳，日见无妻、无母；一、二残黎，相对痛哭等因到本部院，据此。为照难民子女，案准部文「不得一概抢掳」，奉旨进行在案。况百姓苦为贼陷，实出于势不得已；官兵伐罪救民，自应多方绥辑。该道身属监司，随军抚民，责任攸系；仰道即将乐清、青田、温州一带难民子女未经掳带者，作何启请禁止？已经掳带者，作何查给还民？远携贩卖者，作何稽察杜绝？此系地方紧要事务，万勿瞻徇推诿」等因，奉此。正在启请间，又奉本部院牌开：「据乐清县申详：乐清民人妻女被官兵抢掳数千，赎回仅止有数。或一家尽掠，斩嗣绝烟；或远携贩卖，以此觅利：巷多啼哭之声，野遍呼号之惨等情到本部院，据此。为照乐邑男妇子女多被进剿官兵掠带远携，本部院批阅申详，殊堪悯恻！案准部文内开：真正贼寇，未必携带妻子而行。营中所有难民子女，许令民间认领，不得一概抢掳；奉旨钦遵在案。今据前因，仰道立速就近启请贝子查明给还，一面速议杜绝远携贩卖之法，庶免难于查给」等因到道，奉此。窃照旗营抢掳男妇、子女，奉本部院檄行：未经掳带者，作何启请禁止？本道已经启请贝子，自康熙十四年十月十五日以后，不许擅抢一名；并求贝子印发「清」字告示，遍行张挂，禁兵拿夫强买等事。间有强横者，本道当即拿请贝子鞭责；此项亦可稍止矣。又奉檄行：远携贩买者，作何稽察杜绝？本道遍行察访，实非民人贩卖，俱系金华、杭州满兵来买，其实以兵卖兵。及至本道行查，则托云「是我亲戚，我送他」等语；以旗卖旗，殊难稽究。又奉檄行：已经掳带者，作何查给还民？本道自抵军前，招集残黎，盈庭哭诉，惨不忍见；当即启请贝子，尚未给还等因。又据温州知府王国泰报称：瓯民久遭寇虐，惨伤已极！今兵马踵至，乡民妻女被掠无存。营盘左右数十余里村落，惟有瓦砾，渺无人迹；极目遥望，炊烟几绝。案蒙颁发告示「给还民间妇女」，不谓各兵将所掠妇女，或托寄于省中、或深藏于营内；乡民寻觅，竟无谋面，甚有遭兵荼毒者。叩乞启请亲王颁发令谕，通行给还等情。又据永嘉县知县郑廷俊报称：永嘉自二十九都起至五十二都，民人悉被抢掳，逃亡殆尽；间有招集一、二民人，又被各旗营兵厮以放马、寻菜为名，四处抢掠，致百姓纷纷逃避，田稻遍野不割。将来兵饷民食，大是可虞』等情各到职。
　　该职看得乐清、青田、永嘉一带，先因逆贼祖宏勳从叛，官兵应援不及，将百姓失陷，原出于势不得已。迨大兵进剿，真正逆贼窜入瓯城，此「守土弗去」之百姓，即「不肯从贼」之百姓。正可宣布朝廷德意，招徕抚绥，使其室家完聚，乐业安居，庶几人皆怀我深仁，到处效顺；将见逆贼势穷，自相离散。即直入八闽，亦不难于闻风底定。今据司道、府县禀报旗营掳带子女情形，是地方虽复，有土无人；不但朝廷财赋将来无从出产，即见在粮糈已乏人供运，亦恐有误军机。且百姓既遭抢掳，无家室系念，必致铤而走险；反得遂逆贼狡谋，煽诱愚民，以增贼寇，关系非浅。职思大兵进取，固须鼓励士气，尤须收拾人心。此被贼蹂躏之百姓，孰非朝廷之赤子，亦即亲王之赤子；亲王急欲平贼，总为亟欲安民。职受国恩，谬膺重寄；安敢将地方情形，缄默不言，有负亲王救民水火之至意。用敢据地方各官来文，激切敬陈。仰祈大张「清」字严谕「民间认领」，并乞亲王颁示各旗营官兵「严禁抢掳」，庶王言一出，万姓欢呼；非特户口复集，赋役有资，兼之人心巩固、向化接踵，不难立致荡平矣。为此具启，仰祈钧监施行。
　　
 　　檄饬各将严禁抢掳妄杀（康熙十五年正月）
　　为特行申明纪律，严禁抢掳妄杀以肃军令，以安黎庶事。
　　照得耿逆造乱，勾连「海寇」侵犯浙疆。前此温、台一带镇将叛变从贼，以致生灵涂炭。调发官兵进剿，原为灭贼安民；自不容秋毫滋扰，以致重困百姓。况皇仁浩荡，上谕屡颁，加惠元元、矜悯胁从，严禁抢掳，申诫妄杀。在尔进剿官兵，自应凛遵恪守。今乐清被贼窃踞，人民复遭荼毒，诚恐恢剿官兵恣行不法；合将禁饬缘由，列款申严。
　　为此牌仰该将照牌事理，即将后开禁谕各款，严饬各官兵一体遵照，实力奉行。敢有暋不畏法，妄杀无辜、冒功请赏，株连良善、生事害民，焚烧房屋、掠抢衣资，抢掳妇女、奸淫贩卖：有一于此，或本部院察访得实、或地方官申禀有据，将弁兵丁立以军法从事，必不宽徇，至严至切。
　　一、逆贼窃踞地方，百姓如在汤火，日望大兵进剿，以解倒悬。行军之际，除执械抗拒者严行剿杀外，其余被胁民人，倾心归命，皆吾赤子；投戈向顺，即属良民。务须加意安全，不得概加诛戮。至于翦辫长发，地方既为贼踞，实出势不得已；毋许故意苛求！敢有擅杀无辜、惨戮归诚，希图冒功请赏；该管将领，一经查出，官即拿候请示、兵即军法处死。倘该将领瞻徇容隐，本部院访查得实，一并参拿不贷。
　　一、民间妇女、小子，关系户口、钱粮。恢复地方，原期有土有人，断不容进剿官兵横肆淫掠。即见在贼巢者，要皆难民子女劫掠在营；盖真正贼寇，岂有携带妻子而行之理！业奉严旨禁饬，不得一概抢掳；即贼营所获，亦许民间认领：钦遵通行在案。今官兵恢剿乐清，凡民间妇女、小子，不许抢掳奸淫；即有前被贼寇携带、今被官兵得获者，问明姓氏，出示晓谕民间认领，即给完聚。敢有贪淫不法弁兵，或掳带随营、或掠贩远地，官即参究，兵即法处；仍治该管将领「约束不严」之罪。
　　一、民间房屋庐舍，被贼焚烧拆毁，仅存无几；田园地土，被贼蹂躏横征，业已抛荒。今恢复后，加意培养滋植，尚虑栖身无处，餬口无资；若官兵进剿，再加焚毁践食，势必哀鸿遍野，露宿啼饥。况贼屯住之处，原系民居；贼退之后，即成村落，非贼巢木寨、窝棚可比。该管将领务须严饬官兵，凡村庄市镇所有房舍，不许放火焚烧；滋植田地，不许践踏割取。敢有故违，即行法处不贷。
　　一、近日为贼奸徒，皆系饥寒匪类，抢劫横行。受害地方，向之素封殷实者，今已贫穷；向之衣食充足者，今已困乏。所有劫掠之余，幸存衣资、什物，赖以稍资生命；若进剿官兵再加搜夺，势必尽填沟壑。且抢夺不法，军令首严。该管将领务须严行约束，经过地方必期丝毫无犯；敢有不遵、即行军法重处。倘该将领漫无约束，容纵滋扰，一并参处，断不尔贳。
　　一、官兵所到之处，或箪食壶浆来迎、或导引接济前进，出自士民子来之义务；宜优加鼓励。进剿官兵，不得强捉良民扛挑甲械；民间妇女，不许凌辱奸淫。该管将领严加禁止，一有违犯，尽法究处；慎勿姑容，自干重諐！
　　一、乐清复为贼踞，良民受害堪怜！今次恢剿，自应着意安全，予以休息。官兵进剿，止在对阵克敌，擒斩贼寇。若通贼奸徒与谋为不轨等犯，应听地方官搜查究处，以靖根株，以消反侧；营中将弁兵丁不得搀越干预。敢有贪恶肆横弁兵不事杀贼，惟以借名查拿叛属、生事株连、索诈滋扰、陷害无辜，一经察出，将领参拿、弁兵究处不恕！
　　
 　　衢属湖南获捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为塘报官兵获捷事。
　　据臣标后营参将赵得寿塘报到臣。该臣看得衢州逆贼负固河西，又令贼首王国忠等带领贼兵数千屯聚湖南地方转运粮草；且恃山路险窄，意我兵不能前驱进剿。臣与平南将军都统臣赖塔会商，湖南乃系紧要地方，不可不取；随即密示机宜，令臣标参将赵得寿同投诚效用都督朱英等、外委戎旗都司王文魁等率领绿旗官兵由间道前往扑剿去后。今据该参将赵得寿报称：于康熙十五年正月二十八日官兵前至彼地，连破三关，阵杀伪游击、都司、守备、千总等员，斩擒贼众甚多，得获伪关防牌札、炮械等项，焚毁贼巢塘报前来。除臣一面量行赏励外，但此举乘险斩关、夺创贼众，与零星小捷不同；各官兵奋勇用命，功尤难泯。所有绿旗官兵获捷情形，相应密疏题报，伏乞皇上睿监施行。
　　康熙十五年二月初四日题。
　　奉旨：『览卿奏，会同将军赖塔遣发官兵于湖南地方击败逆贼，阵斩伪游击等，得获伪札、器械等项；具见调度有方，将士奋勇，可嘉！在事有功人员，事平之日议叙具奏。该部知道』。
　　
 　　汇报归正官兵疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为汇报归正官兵，仰祈睿监事。
　　据浙江布政司布政使李士桢呈详到臣。该臣看得耿逆倡乱逼犯温属，总兵祖宏勳变叛从贼，致将应援各官兵与黄岩官兵相继被陷。上年八月间大兵进剿，臣仰体上谕深仁，念内中多有迫胁，出于势不得已者；即颁布皇恩，多方晓谕。被陷各官，咸感激来归。臣准提督咨会并镇将、道各官呈详，俱行布政司查议。如提标原任游击张从仁、千总罗永功、把总王友、白进德、宁海营原任千总李守节、把总高起龙、李一经等七员系康熙十三年五月内赴援温州失陷之官，又定海镇标原任守备郭必昌、千总张云程、提标原任千千总王国桢、把总陈自强、乔金等五员系康熙十三年四月内赴援瑞安失陷之官，又象山营原任千总达思明、白永魁、把总陈星等三员系康熙十三年七月内赴援黄岩失陷之官；今俱于康熙十四年八月内各带领被陷兵丁，在黄岩乘机夺城、占夺浮桥，迎接大兵来归。又黄岩镇标原任游击朱祯、张英才、千总王家祯、马良、吴廷玉、方大印、把总张大成、陈邦、杨助、周大胜、黄岩城守营原任千总刘文秀、吴进孝、把总沈显、王起祥、郭明福、钱旺等一十六员系康熙十三年八月内黄岩失陷之官，又黄岩镇标原任守备秦监、千总李国安二员系康熙十三年五月内赴援瑞安失陷之官；亦俱于康熙十四年八月内在黄岩率众归顺。又赴援温州被陷之官提标原任把总阮玉一员，亦带兵来归。又黄岩镇标原任投诚效用都司江禄、效用守备张德二员，又原非经制营官受有都、守、千、把伪札蒋兴国等一十六员同时来归，亦俱缴有伪札。臣伏读恩诏内开：「一、陷城从逆官员兵民人等有能弃邪归正、自拔投诚者，即行免罪，仍与叙绿。其有能擒斩渠魁及带领兵马献城纳款者，仍论功优加爵赏」。今各员或联络官兵，夺城效顺；或呈缴伪札，率众输诚：具矢志忠贞，皦然可见。今据该司详覆前来，相应汇疏题明，听候部议。除带回兵丁行令各标营查收入伍外，所有缴到伪札，臣逐一核明，备造清册揭送兵部销毁；合并声明。臣谨密疏具题，伏乞敕部议覆施行。
　　康熙十五年二月二十日题。
　　奉旨：『这汇报投诚各官，着议奏。该部知道』。
　　咨提督犒赏官兵（康熙十五年二月）
　　
 　　咨提督犒赏官兵（康熙十五年二月）
　　为军务事。
　　照得逆贼负固瓯城，官兵攻剿用命，本部院深为轸念。今接据各镇将塘报，于二月十七日大创贼氛；此皆贝子威武暨贵提督帷筹之所致也。会见疆土奠安，荡平当在指日矣。虽奏捷录功，朝廷自有酬庸之典。惟兹将士血战宣劳，本部院不胜嘉予；酌备银三百两，专员齎送。祈贵提督分给在事有功将士，聊为牛酒之需。相应咨达。为此合咨贵提督，烦为查照施行。
　　
 　　温州大捷疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为飞报大捷事。
　　据温州总兵官陈世凯等塘报到臣。该臣看得逆贼负固瓯城，宁海将军固山贝子傅喇塔统率满、汉官兵昼夜环攻，臣复饬行镇将令其相机鼓勇协力进取去后。今逆贼伪都督曾养性等被困穷蹙，乃于康熙十五年二月十七日夜倾发贼兵四万有余，分为八路水陆齐犯温州；总兵官陈世凯等、提标参将王英等同满、汉、绿旗各营官兵分头迎敌，活擒伪副将何宾等五百五十余名，并阵斩伪副都督孙可德等，共计阵斩贼兵一万有余，落水淹死者不计，得获盔甲、炮械等项甚多。此皆仰赖朝廷洪福齐天并大将军和硕康亲王指授方略、固山贝子躬亲调度，得获大捷。从此恢剿荡平，自可计日。惟是官兵奋勇用命，功尤难泯。除将在事满、汉、绿旗有功人员俱经臣分别给赏鼓励外，所有绿旗官兵获捷情形，相应密疏题报，伏乞皇上睿监施行。
　　康熙十五年三月初九日题。
　　奉旨：『据奏贝子傅喇塔、总兵官陈世凯等率领满、汉官兵击败水陆逆贼，生擒伪副将何宾等五百余名，阵斩伪都督孙可德等及贼兵一万有余，得获伪印札、器械等项；具见调度有方，官兵奋勇，可嘉！在事有功人员，事平议叙；已有旨了。兵部知道』。
　　
 　　严属宋村等处获捷恢复开化疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为飞报恢复城池屡次捷功，招抚效顺事。
　　据署瑞安营副将事臣标参将武荣、严协副将洪起元、平阳镇标游击陈国任等塘报到臣。该臣看得开化一县界联严属，且与广信、徽、饶接壤；今逆贼伪都督马鹏盘踞常山，与衢境河西之贼互相联络，肆毒地方。臣与平南将军都统臣赖塔、抚臣陈秉直会商，必从严州遂安进兵，抄袭后路先取开化，然后为克复常山之地。但严协官兵分布不敷，随遣发署瑞安营副将事臣标参将武荣、平阳镇标游击陈国任，令其带领在衢官兵前赴，会同严协副将洪起元、抚标游击门可贵等官兵协力恢剿开化；并饬令剿抚兼施，严束兵丁，不许秋毫滋扰去后。今据署副将事臣标参将武荣等报称率领官兵于本月二十九日前至宋村等处，连夜破木城数座，斩贼夺械，焚巢获捷；二月三十日又攻破七峰寨木城，擒斩贼众获捷；三月初四日又尽焚遂、开界口木城，追至七里龙地方，斩杀获捷；三月初八日剿杀伏兵，直捣开化，恢复城池，追杀十余里，阵斩伪游击、都司、守备、千把总等，擒斩贼众甚多，得获大捷；其余各路贼首望风输诚，约计投到伪副将监军道、参、游、都、守、千把等各官共计六十除员，伪兵五千余名，难民一万余名塘报前来。从此进剿常山，不难攻取。惟是各官兵连战获捷，恢复城池、招抚余党，功勤难泯。除将在事有功人员经臣分别给赏鼓励外，所有恢复城池、剿抚情形，臣谨密疏题报，伏乞皇上睿监施行。
　　康熙十五年三月十六日题。
　　奉旨：『览卿奏，会同将军赖塔等遣发官兵于宋村等处地方屡次击败贼众，擒斩甚多，阵擒伪游击、都司等，招抚到投诚伪官六十余员、伪兵五千余名、难民一万余名、恢复开化县城；具见剿抚并用，将士奋勇，可嘉！在事有功人员，事平之日议叙具奏。兵部知道』。
　　启王提镇兼设免造水师船（康熙十五年三月）
　　启固山贝子齎犒满洲官兵银两（康熙十五年三月）
　　启王请发官兵乘势恢剿常山
　　咨会福建总督发兵赴常夹剿
　　
 　　启王提镇兼设免造水师船（康熙十五年三月）
　　启为补授提督事。
　　康熙十五年三月初九日，奉谕内开：『准兵部咨：该本部覆浙江总督李之芳题前事，于康熙十五年正月十三日奉旨，「该部议奏。钦此」。该臣等议得浙督李之芳疏称：「浙省当日原设有水师提督，驻札宁波；今日水师提督有应援进剿责任，其驻劄地方必须扼险，可以兼顾策应。查定海为全浙门户，见在战船俱湾泊蛟关；以之驻札其地，甚为利便。若不设专统标旅，非惟各汛将士呼应不灵，即配船出洋亦非素所练习。如欲从新添募，又未免加增粮饷。今定海总兵官朱万化业已告病乞休，请照江南崇明「改镇为提」之例，将定海镇标官兵改为水师提标」等因。查近经臣部将定海总兵官朱万化准其原品休致，应将员缺补授等因具题，奉旨：「这员缺，着奉命大将军康亲王等于军前效力各员内选择具奏。钦此」。已经咨行在案。今定海镇标官兵改为水师提标或定海总兵官员缺应行补授之处，请敕奉命大将军王并该督议定具题到日再议可也等因，于康熙十五年二月初九日奉旨：「依议。钦此」。钦遵移咨到本亲王。查得近来宁、台一带贼寇虽经渐次扫平，「海逆」游移海面，眈眈窥伺；水师提督既有应援进剿之任，沿海一带地方遇有警息，该提统领官兵策应。海岛逆贼蟠踞，出洋搜剿，则定关并无重臣弹压；时当多事，定海为全浙门户，仍补总兵。其提督另设经制水师，凡策应搜剿，提臣出师，则镇臣弹压，事有攸赖矣。今奉有「会议」之旨，该督应即具定议启覆，以便具题可也。特谕』到职，奉此。
　　该职看得前准部覆「定海总兵官员缺应行补授之处与改设水师提标」缘由，经职启报亲王监夺在案。今奉有令职「定议启覆」之谕，因查案准部文开载：亲王原疏「常进功见无职任，不便管辖他人之兵」；令职酌议驻劄地方、管辖事宜，原不令另设水师营制。时因定海镇总兵官朱万化告病乞休，职议照崇明「改镇为提」之例，庶几兵不另募、船不另造、饷不另增，似属妥便；经职具题在案。今奉令谕：「定海为全浙门户，仍补总兵」。此诚亲王宏筹远虑，实于封疆有赖；职谨仰遵定议。惟是提督另设经制水师，势必议造船只。但浙省木料采购艰难，屡据该地方官申议；抑且工费浩繁，旷日持久，不能一时告竣，难济急需。其水师提标不必另造船只之处，统祈亲王于疏内声明，并候部议定夺；附职衔名题覆。伏乞钧监施行。
　　
 　　启固山贝子齎犒满洲官兵银两（康熙十五年三月）
　　谨启贝子殿下：
　　职以统师衢郡，远隔恩光；驰仰之诚，与时交积。伏谂大驾亲总师旅，露处瓯郊，帷幄焦劳；职又不获躬承驱策，惟增悚息。正拟肃候崇禧，适接二月十七日夜我师大捷之报；是皆贝子威武丕扬，致逆贼自投斧鑕。此番大创，贼众胆落，荡平自可立待。元勳伟绩，上安宗社、下庇封疆；职之踊跃欢欣，岂可名状！谨东望百叩，以志欣驰；特遴下役，叩候万安！惟是满洲官兵奋勇用命，建此奇功；外遣齎银五百两交发温州总兵官陈世凯，令其启请贝子分犒满洲有功官兵，少佐投醪之需。统祈垂监！
　　谨启。
　　
 　　启王请发官兵乘势恢剿常山（康熙十五年三月）
　　启为启请调发官兵，乘势协力恢剿事。
　　窃照开化一邑，界接徽、饶，路通广信；逆贼伪都督马鹏等、伪总兵周立等与衢郡河西之寇互相联络，肆毒地方，为害已久。职与平南将军赖塔会议，必由严、遂进兵，先取开化，则常山唇亡齿寒，自不难于克复，可以会合广信大兵。惟因严协官兵分布不敷，随发署瑞安营副将事职标参将武荣、平阳镇标游击陈国任带领在衢官兵，令其前赴会同严协副将洪起元等官兵及调援在严抚标官兵，协力进取。现将屡次获捷并恢复开化情形另行启报外，惟是开化既复，我兵已抄其后；再得迅发劲旅由衢直抵常山，两下夹剿，贼必首尾莫应。职与平南将军商酌，在衢官兵现已分发，由严进取开化；且衢郡河西逆贼对垒，我兵防守要汛、保衢城池，处处皆宜严密。即克复常山，又必屯兵戍守，方为万全。衢汛官兵，未能分布；仰祈亲王俯察机宜，乘此胜势，即将福建督标或镇标官兵速赐调发，星驰前赴，协力夹剿，庶军声大振，而常山即可底定矣。职谨会同平南将军赖塔合词具启，伏乞钧监施行。
　　
 　　咨会福建总督发兵赴常夹剿（康熙十五年三月）
　　为咨会调发官兵，以资恢剿事。
　　照得开化一邑，界接徽、饶，路通广信；逆贼伪都督马鹏、伪总兵周立等与衢郡河西之寇，互相联络。本部院拟由严、遂进兵，则常山唇亡齿寒，自不难于克复，可以会合广信大兵；是以调发署瑞安营副将事参将武荣、平阳镇标游击陈国任带领在衢官兵赴严，会同严协副将洪起元等官兵及调援在严抚标官兵协力进取，业将开化克复，抄其后路。若再得劲旅由衢直抵常山，两下夹剿，贼必首尾莫应。惟因在衢官兵现已分发，由严进取开化；且衢郡河西逆贼刻刻对垒，我兵防守要汛、保卫城池，处处皆宜严密。即克复常山，又必屯兵戍守，方为万全。衢郡官兵，未能分布。当此贼势披靡，正可乘时进取；得荷贵部院宏筹伟画，督发贵标劲旅或镇标官兵前赴夹剿，则常山一邑不难立奏荡平矣。除经具启亲王外，拟合咨请，烦请查照施行。
　　
 　　招抚伪副将韩斌投诚疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为恭报招抚伪官归诚，仰祈睿监事。
　　该臣看得伪副将韩斌原系武进士出身，选授福建兴化府城守营中军守备；因闽逆变叛，胁授副将职衔，遣犯衢境。臣据投诚人章起元供称：「韩斌有志输诚，来归无便」。臣即与平南将军会商，移咨江南督臣于原籍取其亲子到衢，交发平阳镇总兵王廷梅、杭协副将马化龙、臣标后营参将赵得寿，仍密投方略，一面给以谕札密藏家人苑亮履中，指引渡河前去。韩斌果即倾心向化，带领伪都司王得功等、伪把总毕思臣等共六人各带随身器械，轻骑前来缴札投顺。询其贼中情形，称逆贼粮饷匮乏，人心涣散；且耿逆狂悖僭拟，其居屋兽头即为风变刮倒、伪造服色悉被火焚，可见天道不容，殄灭可待。惟是韩斌原系经制之官迫胁附从，乃能眷恋国恩，一闻招抚即从渠逆马九玉营中自拔来归；其忠愤之志，非寻常投诚者可比。已蒙大将军康亲王给与副将札付，见在效用；俟立功绩，另疏题叙。其缴伪札揭送兵部外，所有投诚并供报闽逆情形，理合密疏题报。臣谨具题，伏乞敕部查照施行。
　　康熙十五年四月二十三日题。
　　奉旨：『据奏伪副将韩斌带领伪都司等倾心向化，自贼营来归；可嘉！着议奏。兵部知道』。
　　
 　　请调邻省官兵进取疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为逆贼负固已久，恢复万难再迟；亟请调发邻省宜兵，以资进取事。
　　窃惟衢州界连闽境，实系全浙咽喉。自耿逆叛变，伪骁骑将军马九玉、伪都尉朱怀德等统率逆众直犯浙界；臣与平南将军都统臣赖塔督领官兵进抵衢州，控贼要害。凡所以鼓励将士、收拾民心为地方剿御计者，不敢不竭尽心力；而满、汉官兵擐甲枕戈，无间寒暑者已逾二年所矣。幸赖朝廷天威，屡着捷功；俱经题报在案。于是贼势日蹙，坚拒河西；深沟高垒，以示持久。臣与平南将军都统臣赖塔再四筹画，止因浙省处处用兵、分布各路，以致兵力不敷。前此专望一处扫平，便可并力攻取，直捣仙霞；不意各路寇氛虽屡经剿创，尚未扑灭。若再旷日持久，军兴浩繁，万一粮饷不继，所关非小。且近接各汛报文，江西广信一带因将军额楚调回，以致分水关排山各逆出没开、常，欲与马九玉贼营联合。在衢满、汉官兵分布对垒，止可堵御；若欲急图灭贼，自非厚集兵力，不足制其死命。查江南省松江、崇明绿旗官兵额设几及二万，虽苏、松所属滨海，目下贼势断不能窥犯江南；与其拥重兵以备未然，莫若调繁冲以资实用。且彼处额兵原多，即抽调来浙，其存剩之兵尚足以分布弹压。臣熟计情势、权衡缓急，用是披沥上请，合无于松江、崇明二提标下酌量调兵五、六千名，选择精锐，恳敕提镇重臣一员克期统领赴浙，听大将军亲王调度，并力进剿；并破河西贼众，各路之贼不难瓦解。从此人闽，底定当有日矣。仰祈皇上睿监，特赐俯俞，星速调发来衢；封疆幸甚！臣本书生，不谙戎务；然叨沐国恩天高地厚，且膺此封疆重寄，自矢捐靡踵顶图报万一。今逆贼一日未灭，臣罪一日难逭。凡紧要军机，皆与将军相商，会启亲王定夺。除与平南将军都统臣赖塔会商已经启达奉命大将军和硕康现王，承谕令臣具题。相应密题，伏乞皇上敕部议覆施行。
　　康熙十五年四月二十三日题。
　　奉旨：『议政王、贝敕、大臣会议具奏』。
　　启王请调邻省官兵（康熙十五年四月）
　　咨江南总督知照韩斌原籍（康熙十五年四月）
　　檄饬严协总理恢剿机宜（康熙十五年四月）
　　
 　　启王请调邻省官兵（康熙十五年四月）
　　启为逆贼负固日久，亟请酌调邻省官兵，以资进剿，以收荡平事。
　　窃惟衢州界联闽境，为全浙咽喉；自耿逆叛变，江、常失守，彼时人情震骇，势几莫保。职与平南将军赖塔率领满、汉官兵进逼贼冲，鼓励将土、收拾人心，极力支持，贼势渐蹙；于是分布各营堵御要害，枕戈擐甲，无间寒暑者已逾二年。幸皆奋勇用命，屡着捷功。贼知无隙可乘，始为深沟高垒，以示持久。兼自上年安亲王进剿江西、恢复广信，与衢属接壤，互为掎角；使贼不敢狂逞。其时在衢境河西对垒者，止伪骁骑马九玉、伪都尉朱怀德等一股之贼也。今闻广信大兵业已撤回，附近数百余里贼复啸聚跳梁；如分水关之伪将军白四蜸等、排山之伪将军郭忠孝、伪总兵李廷魁等，履据报文，将与马九玉合而为一。是在前止河西一股之贼，而今则益以江西各路之贼；揆之事势，必须厚集兵力，始可制胜万全。
　　职与平南将军赖塔会商，两年以来，止缘浙省各路用兵，战守不敷，使贼得以苟延喘息。前此犹望一路扫平，便可并力攻取；不意各处寇氛，尚未尽殄！窃虑军兴浩繁，钱粮不继，关系匪浅。但浙省绿旗各营屡经抽调，现在本汛者有限。即新复制营，召募维艰；不惟缓不济事，抑且未经训练，无裨实用。为今之计，惟江南省松江、崇明绿旗官兵额设原多，合计几及二万；且苏、松距贼尚远，势难窥犯。又舆浙省相邻，调发最易。合无于松江提督标下酌量调兵三千名、崇明提督标下酌量调兵二千名，俱各选精择壮，遴委营将统领，克期赴浙；兵力既厚，足以制贼死命。河西贼巢一破，从此收复常山、直抵仙霞，自不难于次第进取矣。仰祈亲王钧监，特赐主维；或听候亲王具题、或令职具题，统乞谕示遵行。
　　
 　　咨江南总督知照韩斌原籍（康熙十五年四月）
　　为恳恩移咨知照事。
　　据标下随征副将韩斌呈称：『窃照卑职系江南凤阳府亳州人，中辛丑科二甲第一名武进士；于康熙十年间，选授福建兴化城守中军守备。康熙十三年三月十五日，耿逆叛变时，职在省领饷，随被捆绑，禁锢逆府；彼时恨不欲生，无奈孤掌难鸣。后逆众出兵来衢，卑职带领亲丁随从；久欲投奔前来。奈贼众疑忌，防范严切，只得苟延岁月。幸蒙宪恩提取职子韩世晋、仆人苑亮、王爵到衢，于今四月初九日遣发苑亮前赴贼营，暗通信息；卑职即于十二日带领都司王得功、施虎、把总苏起、袁宗、毕思臣、张玉披甲，随带什物，骑坐马骡，愤不顾身，飞奔渡河。贼众发兵追赶，幸赖宪天遣发兵马接应，卑职得见天日。随蒙启送亲王，俱蒙赏给札付，恩同再造；誓必竭力报效，灭此叛逆，上报国恩、下舒积愤。窃思前蒙宪天提取职子韩世晋现住在衢，今令回籍；伏乞赏咨江南总督部院并行原籍亳州知照，深为恩便』等情到本部院，据此。为照韩斌失陷贼地，久欲自拔来归。前请贵部院查取伊子韩世晋到衢，遣仆苑亮徃招；而该将即率领伪官飞骑归诚，其忠勇之概，诚可嘉尚！随经本部院启送亲王，当蒙颁给副将劄付，发标效用，并即具疏题报。除另备小揭呈览外，今该将遣子世晋回籍，呈请移咨知照前来。相应据以咨达。
　　为此合咨贵部院，烦请查照，希即转行该将原籍地方官一体知照，俾无内顾；得令尽力疆场，感佩舟谊不浅矣。
　　
 　　檄饬严协总理恢剿机宜（康熙十五年四月）
　　为军务事。
　　照得开、常逆贼突犯跳梁，前遣调各营官兵，现在驻札遂邑，相机恢剿。惟是军中号令既贵严明，制胜机宜尤期画一。今瑞安营、平阳镇标、衢协等营各有该营将领统束，所部既分，事权不一。或互相商酌，遂生推避之端；或所见参差，难期灭贼之效：甚非所以重军纪、严责成也。该协身在本汛，地理险要，皆所周知；侦探寇踪、堵御出没，谅俱洞悉。所有一应恢剿事宜及各营官兵，专委总理。
　　为此牌仰该副将照牌事理，嗣后军中一应恢剿事宜，该将既膺总理之责，务必运筹至当，就近酌量调度；毋得以主客歧见，有误事机！各标营官弁，俱合遵照指画，共奋立功；倘有故违军令，各持意见致偾事机，一面据实报闻，以凭参究。该将责成攸专，更须实心筹画，以副倚任。果能克期恢剿，本部院自当从优题叙；如有疏误，责有攸归。勉旃、毋忽！
　　
 　　再请调发邻省官兵疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为逆贼负固日久，恢剿万难再迟；亟请调发邻省官兵，以资进取事。
　　康熙十五年五月十二日，准兵部咨开：『该议政王等「会覆浙江总督李之芳题前事」等因，康熙十五年四月二十三日题；五月初一日奉旨：「议政王、贝勒、大臣会议具奏。钦此」。该臣等会议得浙江总督李之芳疏称「若欲急图灭贼，松江、崇明绿旗官兵几及二万，合无于二提标下酌量调兵五、六千名，选择精锐，恳敕提镇重臣一员克期统领赴浙」等因。查江南崇明、松江等处及海口要地，所关甚大；今当夏令，正东南风起之时，江南省兵不便调动；且计浙省所有绿旗官兵，为数不少。相应请敕大将军康亲王、总督李之芳等于浙江省内审度缓急，酌量调遣剿灭逆贼。又，总督李之芳亲赴衢州，善能保守而浙省倚赖；今作何击破逆贼及应由何路进取福建事宜？令其作速明白具题可也等因。康熙十五年五月初二日题，本月初四日奉旨：「依议速行。钦此」。移咨到臣。
　　该臣看得浙省与闽接壤，衢当上游首冲，此实全浙之咽喉、入闽之门户也；臣与平南将军都统臣赖塔极力扞御，已逾两载。正因本省各营兵马屡次抽调，战守不敷；臣特请调邻省官兵，并力进剿。令部议以江南乃海口重地，不便调动；请敕大将军康亲王与臣于本省内审度缓急，酌量调遣。并令臣作何击破逆贼及由何路进取福建事宜？作速明白具题。臣惟逆贼耿精忠叛变以来，分遣贼众：一由衢州、一由温州、一由处州，三路入犯；兼以零星贼■〈舟宗〉游移海洋，狡谋牵制。而且广布伪札，煽惑人心；以致杭、绍、台、宁、金、严、温、处等府不逞之徒，所在蜂起。自奉命大将军和硕康亲王、宁海将军固山具子傅喇塔、平南将军都统臣赖塔等相继抵浙，遣调官兵各路堵御，屡奏捷功；臣复督饬各镇将及文武等官相机剿抚，内地渐次安堵。今温州尚有逆贼曾养性、祖宏勳等拒守未下，处州尚有逆贼连登云、徐尚朝等负固石塘，沿海一带尚有逆贼熊进学等连■〈舟宗〉飘忽；以各路之逆贼较之，惟衢州一路贼势尤重。因衢州为入闽大路，故耿逆劲卒毕聚于此。今欲击破逆贼、进取福建，必由衢州一路；将此处之贼先破，歼其精锐，则诸路自不难于瓦解。虽逆贼马九玉、朱怀德等见在深沟重垒，死守河西；然其南则江山、西则常山，皆可以间道绝其粮运，断其归路。我兵一进，使贼首尾受敌，势不能仍保巢穴；便可相机扑剿，以通入闽之路。惟是在衢满、汉官兵，目今分列营盘十座，与贼止隔一河；擐甲枕戈，昼夜冲击。欲抽兵前进，则营垒空虚，后路可虞；欲留兵固守，则前进兵单，不能制贼。欲于本省官兵再行抽调、则杭、嘉、湖、绍稍近内地者，先已调发殆尽；其宁波、定海、象山、宁海、台州、黄岩、太平、大荆、乐清等处，现在沿海分御，实无可调之兵。臣与平南将军都统臣赖塔再四筹画，请调邻省官兵，非不知松江、崇明为海口重地；然浙江情形，缓急不同。耿逆陆路之贼，势不能窥犯江南；所虑者，海路之贼。但海路之贼以船为家，即倚船为命；纵或乘隙登犯，断不敢远离船只。且皆系步贼，不足当我铁骑之驰突。即二年以来，耿逆船只并未轻出浙界：可见逆贼兵力有限，与顺治十六年郑逆入寇江南者，不可同日而语。况我兵力一足，大张天讨，直入闽中；则逆贼方内顾之不暇，而又安能窥犯他省乎！此臣前疏所谓「彼处额兵原多，即抽调来浙，其存剩之兵尚足以分防弹压」者，此也。臣窃思两载用兵，朝廷费亿万钱粮、官兵受无限劳苦，只为各路分兵，彼此牵顾，致令逆贼得延喙息。今逆贼一日未灭，军饷一日浩繁；若再旷日持久，师老财匮，关系非小。仰祈我皇上俯念封疆重大，将臣前疏敕部再加详议；即不便移调提镇重臣，止将精锐官兵选择将领克期赴浙，听大将军亲王调度，速图进取。再，祈我皇上颁示「伐罪救民」之德意、重申「秋毫无犯」之纶音，则军纪严而民心固，从此破贼入闽，可奏荡平矣。臣不胜惶悚待命之至！伏乞皇上睿监，敕部议覆施行。
　　康熙十五年五月二十日题。
　　奉旨：『议政王、贝勒、大臣会议具奏』。
　　
 　　酌议捐输安插难民疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为酌议安插难民之法，以培国本，以拯残黎事。
　　据浙江布政司布政使李士桢详到臣。该臣看得衢属江、常、开化之民被贼沦陷，臣等统师剿抚、安辑流离，日见难民携妻挈子，接踵来归；俱经臣各加抚慰，赈给银米，发县安插。查此项难民多系来自远乡，潜离贼地，甫集城隅；田园久已荒芜，庐舍业皆抛弃，资生乏策，投奔何从！尽皆露处河干，乞食道左；饥寒内切，风雨外侵：惨目伤心，不堪尽述。臣令道、府各官先行搭盖棚厂，权与栖止。第棚厂竹木之费，当此军兴浩繁，不敢动支公帑，不得不行捐助。除臣与抚臣陈秉直捐银倡率，仍令所属各官量力乐输。惟是捐助一项，若无鼓励之法，未必踊跃急公；则难民日多，事恐无济。行据布政司详议，请照「捐助袍帽给赏投诚」之例，按数纪叙，人必乐从；搭盖棚厂之余，更作牛种治民耕种：此诚今日安辑招徕之急务。除臣一面通行鼓励劝输，一面将现在银两先即举行；伏乞皇上俯念邦本，推广恩仁，允臣所请。凡浙省捐助安插难民者，准照「捐助袍帽」之例，一体纪叙；庶乐输多而拯救易，则胁从自解、流亡渐复，所裨诚非小矣。臣谨会同抚臣陈秉直合词具题，伏乞敕部议覆施行。
　　康熙十五年五月二十一日题。
　　奉旨：『该部议奏』。
　　启王指陈进剿机宜并调邻省官兵（康熙十五年五月）
　　发银行府中元荐度阵亡将士（康熙十五年七月）
　　檄饬宁绍台三协营靖寇安民（康熙十五年七月）
　　示谕从逆官民及早归命（康熙十五年七月）
　　
 　　启王指陈进剿机宜并调邻省官兵（康熙十五年五月）
　　启为逆贼负固已久，恢剿万难再迟等事。
　　康熙十五年五月十二日，准兵部咨开：『该议政王等「会覆浙江总督李之芳题前事」等因，康熙十五年四月二十三日题；五月初一日奉旨：「议政王、贝勒、大臣会议具奏。钦此」。该臣等会议得浙江总督李之芳疏称：「若欲亟图灭贼，松江、祟明绿旗兵几及二万，合无于二提督标下酌量调兵五、六千名，选择精锐，恳敕提镇重臣一员克期统领赴浙」等因。查江南崇明、松江等处乃海口要地，所关甚大；今当夏令，正东南风起之时，江南省兵不便调动。且计浙省所有绿旗官兵，为数不少。相应请敕大将军康亲王、总督李之芳等于浙省内审度缓急，紧要不紧要？酌量调遣剿灭逆贼。又总督李之芳亲赴衢州，善能保守而浙省倚赖；令作何击破逆贼及应由何路进取福建事宜？令其作速明白具题可也等因。康熙十五年五月初二日题，本月初四日奉旨：「依议速行。钦此」』。移咨到职。
　　该职看得浙江与闽省接壤，衢郡当上游首冲。诚全省之咽喉、入闽之门户也。职与平南将军都统赖塔统师扞御，已逾二年；止因本省各营兵马屡经抽调，战守不敷，议调邻省官兵并力进剿。前经具启亲王，令职具题；职即祗遵疏请去后。兹准部议，以江南乃海口重地，不便调动；请敕亲王暨职于本省内审度缓急，酌量调遣；并令职作何击破逆贼及由何路进取福建事宜？作速明白具题等因。职惟逆贼耿精忠背恩叛变以来，分遣贼众：一由衢州、一由温州、一由处州，三路入犯；兼以零星贼艘游移外洋，狡谋牵制。而且广布伪札，煽惑人心，以致杭、绍、台、宁、金、严、温、处等府不逞之徒，所在蜂起。自王驾同固山贝子及平南将军相继抵浙，遣调官兵各路堵御，屡奏捷功；职复督饬各镇将文武等官相机剿抚，内地渐次安堵。今止温州一路尚有逆贼曾养性、祖宏勳等拒守未下，处州一路尚有逆贼连登云、徐尚朝等负固石塘，沿海一带尚有逆贼熊进学等连■〈舟宗〉飘忽。然击破逆贼、进取福建，必宜由衢州一路。盖衢州向为入闽捷便之径，耿逆紧要贼众毕集于此；若此路逆贼一破，则诸路之贼自不难于瓦解矣。虽有逆贼马九玉、朱怀德等见在深沟重垒，死守河西；然衢州南则江山、西则常山，皆可以截其粮道、断其归路，使贼首尾不能兼顾，便可相机剿击。但分路前进，必须重兵足以制贼死命；留守地方，亦必须重兵足以固我后路。今浙江省绿旗各营，如杭、嘉、湖、绍稍近内地者，先已抽调殆尽；其宁波、定海、象山、宁海、台州、黄岩、太平、大荆、乐清等处，悉系沿海要汛：则本省实无可调之兵。职与平南将军都统赖塔再四筹画，必须仍请调发邻省官兵。若江南崇明、松江固为海口重地，然形势与浙不同；贼■〈舟宗〉游移、倚船为命，断不敢舍舟深入。江南官兵即有抽调来浙，存剩之兵尚足以保固无虞。今浙江逆贼未平，满、汉官兵枕戈擐甲，已逾四年。若再旷日持久，军饷浩繁；万一钱粮不继，关系非小。职见在酌议再疏具题，仍请调发江南官兵来浙进剿。但未经启请钧裁，不敢擅便。相应备将筹画情形启达，仰祈亲王监察谕示，以便遵奉施行。
　　
 　　发银行府中元荐度阵亡将士（康熙十五年七月）
　　为荐度阵亡将士事。
　　照得衢州自闽逆叛变以来，查有各营将士兵丁用命疆扬，以致身殒；虽经本部院随时恤殓，但为国捐躯，殊为可悯！今七月中元，节届兰盆之会；拟修佛事，忏度幽灵。合即知照。
　　为此牌仰该府官吏照牌事理，即将发去银二十四两，酌择清净处所，于十三日起、至十五日止设立道场三昼夜，延请高僧二十四众宣诵经卷功德，追荐阵亡将士，以资冥福。应需纸札、祭品、香烛等项，务要鲜明整齐，虔诚精洁。具文呈报，以凭核夺，并候亲临拈香致奠。
　　
 　　檄饬宁绍台三协营靖寇安民（康熙十五年七月）
　　为申严军纪，以靖寇氛事。
　　照得迩来地方多事，山海交讧，伏莽可虞，边烽未息。各该将领咸有专城之寄，务须时动训练，加谨侦防。如遇寇贼生发，或值邻境戒严，自应立刻调发官兵扑剿，并移会近汛协力穷追，无分畛域，尽绝根株、使地方安宁，斯称职守。近访闻各该将领玩愒成风，遇有土寇窃发，疆界毗连，惟事推诿；或以驱赶出境，即可卸责。更且迟疑畏缩，临敌不前：以致鼠贼蔓延，肆为民害。即如狡贼胡双奇等，不过逋诛遗孽窜迹大岚四明山中，勾联乌合；维时官兵各路会剿，奚难捕获！乃一任其乘潮下海。是皆军纪不严，何能扫荡寇氛，勉图实效！合行严饬。
　　为此牌仰该将照牌事理，嗣后一应险要地方，务须严督官兵加谨巡察。如遇土寇流突或盗贼生发，一面移明该县印官多拨捕役，率同团练并知会邻汛防兵协同搜剿；根株未靖，不许遽撤回汛，复致蔓延。倘敢仍然怠玩、坐误事机，推诿因循、养痈贻患，以致渠魁漏网、遗孽复萌；该将领徒拥官兵分协之名、不能靖寇安民，于地方安赖：定行从重指参，决不宽贷！至严、至切。
　　
 　　示谕从逆官民及早归命（康熙十五年七月）
　　为闽省构乱难支，耿逆死亡已迫；亟宜自拔归命，早沐皇仁事。
　　照得耿精忠骄纵狂惑，乘吴三桂称戈犯顺，堕其狡谋，忽发难端，犯我浙界；两载以来，百姓被其惨毒，实难尽言。其陷溺汤火者，惟福建百姓为尤甚。三丁抽一、五丁抽二，使父兄老幼咸戍沙场；妇人输布、女子输鞵，致孤寡伶仃悉供征缮。诛求饷户，拷掠尽其脂膏；擅造伪钱，荼毒遍于市井：种种恶迹，罄竹难书。且其藉为声援者，则远交吴逆，而近结郑锦。今当上天厌乱，首殛元凶，吴三桂已于五月二十八日病死；郑锦乘机吞并，占踞漳、泉、兴、汀等府，直捣福宁。耿逆胆落，无路投生；是福州已如朝露。尔等舍父母、妻子强被抽充而来者，悉皆无家可归之人。嗟嗟！耿逆不能自保首领，而能顾惜尔等身命乎？即统领尔等之头目，已据进退维谷之势；其心摇摇莫定，尚能固一尔等之众志乎？当此之时，舍投诚之外，别无他策。第闻贼营捏造讹言，谓各处土贼投降者皆生，惟福建人投降必杀；以故尔等持疑。即有逃出老营者，皆各窜匿山谷，希图缓死；被贼捉获，立时诛戮。殊不知尔等不幸生于闽地，遭此恶劫；为耿逆驱迫，非出本心。朝廷伐罪吊民，救焚拯溺；本部院宣布皇仁，总以好生为德，岂有畛域之殊！自凡渡河来归者，不论何处人民，一出逆境，有生无死。故特倡率捐资，搭盖篷厂，使得居住；分给赈米，以资赡养。有官职者，仍复其官。若能擒缚渠首、率领兵马而来，必为特疏题请，加以高爵显秩，用示优异。尔等更何迟疑观望，不趁此机会汲汲归命；必欲束手待毙，相率同死哉！最可异者，衢属附近从贼之人投入贼营，不过为彼服役，视同奴隶；缓则供其爨汲之事，急则驱于锋镝之间。本部院屡示晓谕，岂竟全无觉悟！究其甘心蚁聚以待死者，大约因平日附贼，既经扰害地方；惟恐投顺之后，仇家必图鸣官报复，以故畏惧观望。自今已后，果能革心向化，已往之事一概不许追究，俱准给照归农。合再开诚招谕。
　　为此示仰贼营被胁诸色人等知悉：务须亟乘此时大兵尚未进剿，星速来归；不论闽人、浙人，但离贼营，即属赤子，决不使尔失所。本部院全以恩信昭示遐迩，谅亦周知；更可转相传说，使其各自为计。总之，不计零星、大队，过河之后，自必安插得宜；行赏叙功，毫发不爽。即有从前过恶，概行宽宥；不许仇家报复，永绝衅端。如犹不悟，是本部院必欲全尔之生，而尔自甘受死；兵威所至，寸草不留。彼时本部院即欲保全尔等，亦不可得矣。思之、思之！
　　
 　　请恤阵亡将弁成国梴晋大忠等疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨题：为汇报阵亡将弁，仰祈特赐优恤，以慰忠魂、以彰激劝事。
　　窃惟臣日在行间激励将士上下一心、共期殄贼者，所藉朝廷之信赏恩仁，用以鼓舞忠勇之志气。蒙我皇上「轸念绿旗官兵，不待事平先行议叙」之上谕，一军踊跃，咸思效命。惟是冲锋陷阵、殉身报国，其忠诚劲节若不亟为表扬以昭优恤，则戮力疆场者无以示劝。臣历查各案，准福建提督臣段应举据标下中军副将今升平阳总兵官王廷梅、援剿镇总兵官李荣、温州镇总兵官陈世凯等各咨呈内称标营奋勇冲突杀贼、阵亡各官游击成国梴等各在案，据此。该臣看得自耿逆犯浙以来，率土同仇；各标营大小将弁咸感朝廷豢养深恩，无不志图灭贼。如见在历着功勤者，臣随一面遇缺题擢，以示鼓劝。惟各案奋勇死事之官，尤堪悯恻！查阵亡游击五员，则援浙江南提标游击成国梴、援剿镇标游击晋大忠、浙江提标游击胡鏕、援浙镶黄旗一等侯马三奇下游击张国栋、抚标游击门可贵也；都司佥书一员，则象山营都司佥书赵焘也；守备四员，则金协守备梁安、严协守备虎邦俊、瑞安营守备高永、平阳镇标守备朱有才也；千总九员，则援浙江南提标千总王攀桂、何鲤、援剿镇标千总王国梁、督标署千总胡得胜、象山营千总王天才、援浙江南提标千总翟显、援剿镇标千总李虎、温州镇标千总徐天平、瑞安营署千总杨向春也；把总一十三员，则台协把总张斌，援剿镇标署把总刘舜、援浙江南提标把总路魁、胡威、任豹、浙江提标把总马文秀、衢协把总阎有功，平阳镇标署把总陈保、浙江提标把总杜柱臣、刘尚仁，象山营把总陈永禄、援浙镶黄旗一等侯马三奇下把总黄征、署瑞安营把总事太平营把总朱必胜也；效用官一十五员，则绍协部札效用参将褚百五、效用官张鼎元、督标效用官林有信、衢协部札效用都司佥书韦韬、提标部札效用守备李国瑞、定海镇标效用都司李生辉、时国泰、效用守备魏定国、杨守德、马秉春、部札效用守备丘彦威、部札效用千总员虎、援剿镇标随征官杨文祥、温处道下委任在把总徐忠、浙江提标效用原任把总陈士强也。以上各官，均能矢志忠诚，捐躯报效；在朝廷优邱定例照然，臣亦何庸吁请。但其中尚有异乡家口，孤寡伶仃，旅衬无依，资生乏策；纷纷哀吁，每切痛心！仰祈皇上敕部酌议，将各官应得恤典，均照「援浙京口营守备杨士祥击贼身亡先行议恤」之例，即为恤赏，庶早邀一视之仁；不惟三军感励，生死莫不衔结矣。除象山营阵亡守备张秉干等并各标协营阵亡兵丁现在行查、容俟另疏题恤外，臣谨会同抚臣陈秉直、提督臣石调声、水师提督臣常进功合词具题，伏乞敕部议覆施行。
　　康熙十五年八月初九日题。
　　奉旨：『该部议奏』。
　　
 　　大溪滩获捷并复江山疏
 　　
　　总督浙江等处地方军务兼理粮饷兵部右侍郎兼都察院右副都御史臣李之芳谨密题：为飞报大捷，恢复城池事。
　　据杭协副将马化龙、臣标前营参将蒋懋勳、江南提标游击崔天福塘报各到臣。该臣看得逆贼坑拒河西，负固已久；必须厚集兵力，方足制其死命。臣前于「请调邻省官兵」疏内，备陈进剿机宜在案。今奉命大将军康亲王于本年八月十四日统领大兵至衢，军声丕振；臣面启情形，随奉令谕平南将军都统臣赖塔、副都统臣马哈达等率同援剿镇总兵官李荣、杭协副将马化龙、臣标参将闫进、赵得寿等带领满、汉、绿旗官兵星夜前进。查大溪滩乃逆贼粮饷咽喉，设营固守；我兵奋勇攻破，斩获不计。乘胜进取，于八月十七日克复江山县城；河西伪将军马九玉等惊闻去路已断，丧胆奔溃。除一面调发官兵分头追剿外，惟是浙省各路之贼，衢为最劲，阻截入闽之路；今幸仰赖皇上天威、大将军胜算，满、汉、绿旗官兵奋勇克捷，从此长驱进取，荡平可俟矣。其获捷功次，容臣核明另报。所有逆贼败遁情形，臣谨密疏上闻，仰慰睿怀；伏乞皇上俯监施行。
　　康熙十五年八月十七日题。
　　奉旨：『据奏将军赖塔等率领满、汉官兵将大溪滩逆贼奋勇剿杀，擒斩甚多，断贼粮运，衢州诸贼尽皆逃遁，恢复江山县城；知道了。兵部知道』。

