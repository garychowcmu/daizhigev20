《孙毅庵奏议》　（明）孙懋 撰



钦定四库全书
 　　史部六
 　　孙毅庵奏议
 　　诏令奏议类二
 　　奏议之属
 　　提要
 　　臣等谨按孙毅庵奏议二巻明孙懋撰懋字徳夫号毅庵慈溪人正徳辛未进士官至应天府尹事迹具明史本传懋官给事中时武宗方狎昵小人嬖幸用事言官多所谪降懋独抗直不回如奏太监于喜史宣张泽诸疏俱能直陈无隠颇着丰采又所奏湖广之管解绵花绒及严考察各条皆足补明史食货选举各志所未备又懋是时扈从行在其请急定平宸濠功赏又请还京屡陈边警直指天变至千余言亦具见忠谠其劾江彬也史言人皆为懋危而彬方日侍帝娱乐亦不之见懋以幸免亦可谓弹劾权贵奋不顾身者矣集中诸疏史但摘其大端不能备载今备録存之以与本传相叅考犹可想见其遗直也惟疏中所劾诸人刻本多劖除其姓名葢其子孙避怨之计今无从一一考补亦姑存其旧焉
 　　乾隆四十六年十二月恭校上
 　　总纂官 臣纪昀 臣陆锡熊 臣孙士毅
 　　总校官 臣陆费墀
 　　●钦定四库全书
 　　孙毅庵奏议巻上
 　　（明）孙懋 撰
 　　○崇纲常以隆治道疏
 　　臣窃惟国家之治纲常为重崇纲常所以隆治道也近者伏闻朝廷特降勅旨遣中使起复丁忧大学士杨廷和臣仰惟圣心所在岂不以廷和青宫旧臣黄阁元老不可一日不在庙堂不容一时不经圣目故特致眷恋之怀崇奬之礼千载而下未易得也但臣窃谓三年之丧天下之通丧也无古今无贵贱无贤不肖皆当遵守服行不容私意有所短长也纲常之重孰踰于此哉礼人子有父母之丧君命三年不过其门正欲全其孝而不以王命夺之所以崇纲常以隆治道有如此也今廷和居丧未几遽令起复则是以爵禄夺其情使不得终丧以报其亲非所以化天下之孝也我祖宗以孝治天下虽庸人孺子短丧匿服者皆有法以绳之百余年来彝伦攸叙治化昭明良有以也而况于大臣民之具瞻风化攸繋而可使之短丧以为民望乎夫丧制止于二十七月计廷和自闻丧以来几及小祥继而大祥而禫日月如流服阕之期屈指可数何急于此数月而必欲起之乎廷和博学稽古知之明矣且天经地义发于良心臣诚知廷和岂肯勉从陛下一时之命以坏万世纲常之重必将伏苫恳请而不赴矣但命使未回终未能释天下之疑安孝子之心且有司供给日复一日所扰不细伏望陛下收回成命追还使臣仍虚位待之令其终丧即日倍道趋朝以副眷注若有大谋议大政事许其实封闻奏或遣使就咨如此则廷和内得尽人子报亲之情外不忘人臣爱君之念一举而忠孝两得矣纲常由此而益崇治道由此而益隆天下幸甚公议幸甚正德十年十月二十日
 　　○重委任以存国体以安人心疏
 　　臣仰惟我朝稽古建官内则严御史之选外则重郡守之职诚以风纪之司闗国家之重轻牧郡之官系生民之休戚委任之权不可不重焉者也陛下即位以来尤加慎择所以委任之重而望其独持风裁为民造福之意至深切矣顷者窃闻御史张经巡按直隶劾奏镇守大监于喜烧荒失事而反为于喜所诬宁波府知府翟唐承勘部民王臣不法事情而反为市舶太监崔珤所构是二臣者俱奉钦依拏解来京臣庸愚闻命惊愕诚不知圣意之所在也将张经翟唐风纪有不职民社有不胜邪抑于喜等报复私雠诬执其事而误陛下之听邪不然以陛下平日委任之重责望之深而何至于此极也夫天下之事有是有非而处事之权有轻有重斟酌可否之几在陛下一转移之间耳臣风闻于喜者故违勅旨轻举烧荒损折官军几至大挫其罪甚重张经亷得其实而劾之不为不是矣彼喜之所奏不过挟雠之举耳陛下何置于喜不问而独怒张经邪又闻王臣者乃崔珤用事人也诈取民财奸淫妇女其事发露知府翟唐承委勘问虽刑罚过峻不过欲得其实以与民除害为陛下造一郡之福耳亦未为不是矣彼崔珤知而不戢纵使害民亦未能无罪也陛下何不忍于害民一王臣而独忍于为民之郡守邪且臣闻之朝廷之体不可不重御史以司监察之权重郡守以任师帅之责迩年以来凡御史奉差于外者如施儒余珊李穏累经拏问而知府孙禄周统亦往往曽解赴京中外惊惶人人自危臣窃料圣意特欲因此以薄示天威整肃臣工耳然方今天下中材最多庶官之中涵养纯固虽利害祸福交至于前而能确然不夺者无几也万一为御史者皆以经等为戒为知府者皆以唐等为戒惟事诡随靡然日趋于下如昔人所谓宁忤天子而不敢忤权臣宁负公门而不敢负私室者陛下何利而使士风至此哉伏望陛下俯察愚言特勅法司从公体勘据实奏闻果如臣所闻将张经翟唐即赐寛宥于喜等明正其罪以为欺罔之戒仍乞陛下重念国体今后御史巡按或有不职遵依祖宗旧制令都察院严加考黜郡守如有不才听监司纠举或朝觐考察一体降免毋致纷纭惊骇听闻则国是以明国体以正人心服而天下安矣正德十一年正月初六日
 　　○惩凶恶以安人心疏
 　　兹者传闻织造太监史宣与沛县官奏讦寻奉钦依将主事等官王銮胡守约等拏解去讫臣闻之初尚惊眩谓胡守约必有迟悞御用重情陛下因史宣之奏赫然震怒而有是欤随访得史宣在途酗酒作威肆行凶恶所过军卫有司驿逓巡司衙门每处索要茶果分例或逼取折干起闗等钱多至百六七十两少亦不下百三四十两又且声言钦赐黄棍专令打死官吏勿问随路凌辱指挥知县等官及吓死宿迁主簿孙锦打死泰州船户孙富人民逃窜鸡犬惊散风声气熖有若雷霆道路传闻莫不震骇计其所获动盈千数流贼之害不惨于此及照史宣织造有年贪虐日甚若折收下程索要水夫月钱赃贿之入亦动以千计南京军民痛恨入髓先经南京科道紏劾未蒙究治近又该巡按直隶监察御史王崧奏称进贡进鲜等项黄马快船管运官员多勒人夫吓取财物绑縳官吏乞要出榜禁约等因已经该部题准凡进贡船只务遵钦定则例上水人夫二十名下水人夫八名差拨应付除氷鲜外其余岁例供用之物不许闗文开写添拨人夫字様如有仍前违例索取财物及曲为奉承者许巡抚巡按巡盐管洪管闸等官指实叅奏处治诏旨已行史宣何人乃敢公然不遵愈肆凶暴一不满欲輙行构陷职官若王銮等果被中伤则凡各官闻风畏慑莫敢谁何何禁令之足行邪臣窃观宪庙时太监王敬带领千户王臣江南为害该巡抚官王恕奏其罪恶当明正典宪今史宣恶浮于敬而又带领史臣胁威助虐若宣者真谓当道豺狼也陛下明足烛奸仁足保民而忍容史宣之恶如此邪况各处黄木续至若不为虑臣恐沿河军民无以自存人情汹汹易于生变昔宋朱勔以花石纲扰害江淮卒致靖康之祸今日之事安可忽以为细故哉惟陛下惕然深思超然逺览即将史宣寘之重典王銮等复其原职庶使刑政允当人心稍安而祸变可息矣正德十一年四月二十六日
 　　○自劾不职乞赐罢黜以消灾变疏
 　　臣窃惟灾异之来实由人事人事失于下则灾变见于上天人感应之机捷于影响甚可畏也顷者伏覩四方奏报灾异比之往年特为尤甚岂非羣臣不能尽职之所致耶伏念臣猥以庸愚误蒙选擢寘之言论之司委以耳目之寄凡时政之得失生民之休戚庶官之贤不肖皆得以闻之亦皆得以言之若闻之而不能言言之而不能尽或既尽言之矣而不能委曲开导以致主上之必纳皆所谓失职也然则臣之失职亦多矣若近者以用舍之未审于是有明国是之言以委任之未重于是有存国体之言以储副之未建于是有定大计之言以天变之未回于是有实修省之言民害当去而忧其未去也于是有保重地之言凶恶当惩而虑其未惩也于是有安人心之言奸有当防而微有未防也于是有安宗社之言是数言者皆有益于朝廷有闗于时政有切于生民有繋于庶官之贤否者也臣昼夜以思详复以议而后敢言亦庶几仰渎之余施行一二以少禆职分之万一也岂意陛下一切留中不报臣即不审果已经圣览以为不急姑寘之耶将左右权幸务为壅蔽未之达耶谓曰壅蔽以陛下之聪明察下左右之忠诚事上且逆瑾覆车方切为戒宁有是耶谓曰不急陛下亦宜批降明示大廷公议可否可则行之否则寘之其或臣情有过激言有太骤或误犯忌讳或触忤权贵陛下幸而赐之优容可也加之罪谴可也何乃是非不分可否无辨而竟留中若罔闻耶万一奸人縁此阴相结党公为稽秘果有警急陛下不闻大臣不知其祸可胜言耶臣窃闻明目达聪尧舜所以成圣治偏听独任秦隋所以致败亡伏愿陛下以尧舜为法以秦隋为鉴则天下之幸宗社之幸也若臣待罪无状不能匡赞大猷禆益化理以致人事缺失上干天变灾异频仍贻忧宵旰负国之罪不容诛矣伏愿陛下特赐罢黜以为人臣不能尽忠者之戒仍别求方正才识之士俾居谏垣纳诲辅德以副选择之意庶几人事以尽天意可回灾变可弭而臣尸素之咎亦可免矣臣下情无任战栗感仰之至正德十一年六月十九日
 　　○分豁疏
 　　臣等各准奉本衙门关札巡视甲字等库除巡视外近准南京户部湖广清吏司手本据湖广襄阳府襄阳县解户赵子明通状告称管解正德九年分折粮绵花绒七千斤到部秤验完足外应得该库梁内官等茶果等项使用共要用银一百二十五两四钱乡民在京无从揭借告乞暂放回籍措办前来完纳等因到部送司巻查先奉本部送据湖广布政司批差本解管解正德九年分绵花绒七千斤到部送司秤送间据告前因查得弘治十七年该吏科给事中许天锡题奉勅旨各处百姓每输纳钱粮到京十分艰苦近来内府各监局各库并各处仓场及各门管事内官内使人等好生不畏法度凡遇收放钱粮多方勒指巧取财物又纵容下人通同作弊非止一端解纳人等使费浩繁负累揭借倾家荡产经年累月不得完纳寃苦无伸朕甚悯恻今后敢有仍前玩法生事害人的着缉事衙门用心宻切体访并被害之人指实陈奏拏送法司治以重罪不饶钦此又查得正德七年该云南等道监察御史呉祺等题奉圣旨是国计重事近年费用委的繁多诚宜深虑各仓各库各门官员已累有旨禁约全不遵守本当黜革（阙）内府解纳钱粮使费浩繁累经题奉圣旨禁约兹据开告该库索要银两数多事属故违合行查究为此除禀堂外合用手本前去烦为查究施行等因备行前来臣随行该库查究续据大使王松申称查得赵子明绵花绒斤重人单俱未到库所告内官梁忠等使用银两縁无知见无从查报等因臣叅照解户赵子明所告虽其词出于一面原其情甚非得已或得于上手纳户之传说或出于在外揽头之指派惊慌无柰遂欲脱回其称原籍措办未免重令小民加纳臣窃闻民者邦之本也财者民之心也其心伤则其本伤今生民穷困日益无聊额办钱粮尚不能措加以克剥如此其何以堪是不可不加之意也臣又访得见今各库内官贪滥者颇多亷谨者甚少诛求解户日甚一日今该库解户既逃其它库解户能保其不逃乎一逃之后往复经年钱粮何以得完国用何以取足伏望陛下重念邦本深惟国计特勅该部转行南京内外守备遵照累奉钦依事理严加究治禁革仍公同访查各库见在管事官员中间有能守法奉公者照依旧额每库量留一员名或三二员名同该库官收支钱粮其多余添设贪滥虐民之徒尽行汰黜庻几积弊可除民困可苏而库藏由之以充矣正德十一年九月初四日
 　　○亟黜贪污宪臣以励在位疏
 　　臣近尝具本自劾不职未蒙罢黜殒越无措然窃惟君子一日居其位则思一日殚其忠茍有所见讵敢缄黙臣曩者伏闻朝廷以邉方多事国用匮乏简命南京刑部右侍郎兼都察院左佥都御史蓝某前往两淮长芦清理盐法以佐国用天语丁宁所以委任而责成之者可谓重且切矣为某者正当仰体圣心夙夜警惕思所以振风纪除夙弊使盐法流通岁课増衍可以给军需固边防可也夫何本官受任以来专事玩愒清理无闻贪污大着其取于商人也则计筭盐引而贿赂公行其取于运司也则増收盐价而羡余私入且又纵弟壻以来往各场集优伶以教演杂剧宪体大伤亷耻扫地臣仰惟祖宗以来盐法甚宻凡权豪势要中卖私盐者既着律例以禁治之矣出办地方设有运司者又差御史以巡视之矣今又推选风力大臣以清理之者岂不以法令虽详而遗奸所不免乎巡视虽设而职任之尚轻乎夫正己者可以正人有守者为能有为今某之贪婪如此污秽如此其何以抑豪右禁奸弊而使盐法之清哉近该巡盐御史王金劾奏本官实迹彰着未蒙罢黜公论喧腾实所不容况先是累经弹劾贪冒日甚畧无畏忌曽不思朝廷之所以委任我者何如缙绅之所以推荐我者何如而乃忍于忘国家之急敢于营私门之计如此乎若人而茍容于朝在位何所惩邪伏望皇上将蓝某亟赐罢黜以为大臣贪污不职之戒仍别选素有才望相应大臣一员以充其任庶几分朝廷之忧尽清理之责盐法大行而国用可继矣正德十一年九月初四日
 　　○公举错以隆治道疏
 　　臣闻之孔子曰举直错诸枉则民服举枉错诸直则民不服夫以举错不同而民之服不服由异则于治道所闗不小也枉直贤否之间容可以无辨哉臣窃见先任光禄寺少卿马陟先蒙钦升南京太仆寺少卿未遂便私辄敢辞免虽托为子幼等情其希图留京叙用之意盖不待知者而后知也当经吏科叅出吏部覆请皆公道之所激也既未赐罢黜乃复蒙恩升太仆寺少卿是岂以直而必举之耶御史徐文华因入庙监礼援引礼经条陈五事虽所言涉于狂妄其欲忠于所事之心要亦不可诬也巳经法司问拟不应运炭还职亦足以偿其罪矣乃不蒙俞允仍令革职为民是岂以枉而必错之耶以臣愚见观之某某夤縁自固奔竞无耻所谓枉者真若人也况朝廷为官择人非为人择官某某何人顾可择官而仕乎徐文华志存典礼言出无私所谓直者其庶几也况谏者之狂诬明我之能恕朝廷以直取人顾可以直而弃乎且臣于某某非有雠也诚虑幸门一开士习由此大坏而不可以复收也于徐文华非有识也诚恐言路一塞下情由此壅遏而不得以上闻也伏愿陛下特赐宸断明示去取将某某罢黜徐文华留用庶举错以当人心以服治道巳隆而益隆矣正德十一年十月二十五日
 　　○公紏劾以严考察疏
 　　臣仰惟我朝稽古定制凡在外官员三年一朝觐吏部会同都察院考察以去留之是即唐虞三载考绩成周三岁大计羣吏之治而诛赏之之意也国家承平百五十余年吏称民安治化之隆卓越前古有由然矣兹正德十二年复当朝觐之期考察之典复当一大举也臣窃惟天下不职之官其状有五曰贪酷曰不谨曰罢软曰老疾曰才力不及夫贪酷不谨者害民罢软老疾者废事才力不及者虽有恤民勤事之心而民或不被其泽事亦同归于废而巳矣臣固知司考察者必能仰体圣心以张公道所谓五者之状不能以幸免矣但臣尤虑人之诚伪难知而世之毁誉无据一为所蔽取舍混殽则巧诈得计公论不明尚何考察为哉然此不惟当事者之责亦臣滥叨耳目者之罪也是以夙夜靡宁咨访徧及而有以得其情状显著公议不容者敢不举其人为陛下言之乎山东登州府知府某某山西右叅议某某贪滛成性而名教之难容山西左布政使某某某右布政使某某污秽茍容而亷耻之尽丧陜西副使某某河南佥事某某暴横自肆罔恤人言浙江左叅政某某山西副使某某某赃滥巳彰奚能自解江西左叅议某某佥事某某阿权势而清议乆乖陜西右叅政某某广西左叅政某某被论列而前非未改四川佥事某某广西佥事某某任属职而过纳赃私污名大播山东副使某某陜西佥事某某当出差而大行贿赂遗臭尚存江西抚州府知府某某买旌异而厚遗当道外议昭然四川重庆府知府某某营归计而滥罚小民士论难掩河间府知府某某赃贪有迹论劾既明江西瑞州府知府某某科罚无名羣议颇沸四川右布政使某某惯能奔竞笑骂于改官之时广东左叅议某某素着奸贪网漏于考察之日山西右叅政原任扬州府知府某某盗名苦节钱粮出入不明赃私可知贵州丁忧左叅政某某假名道学闻丧濡滞不行孝心何在广西右叅政某某江西左叅议某某广东左叅议某某管粮同收乎分利山东副使某某山西丁忧副使某某某云南叅政原任陜西副使某某某督学各着乎污名安庆府丁忧知府某某贵州石阡府知府某某某居官俱有赃贪之实湖广永州府丁忧知府某某福建延平府丁忧知府某某在任均乏持巳之操湖广郧阳府知府某某广西平乐府知府某某江西吉安府丁忧知府某某贪虐殃民讵可居乎郡牧山西副使某某佥事某某山东佥事某某某奸贪利巳实有玷乎宪司原任真定府知府某某实迹已形岂宜改调起送镇江府知府某某暴行巳着恶可复留先任福建左布政使今升顺天府府尹某某平日虽清白著称一旦以赃污见败晚节不立公论难容凡此所谓贪酷不谨者也原任山东运使某某昏懦不立纵吏胥以为奸湖广宝庆府知府某某优柔不断废民事于不理陜西副使某某粗鄙无识风裁不闻浙江右叅议某某江西南康府知府某某老病侵寻难免茍安之计陜西凤翔府知府某某四川顺庆府知府某某精力衰倦不无废事之殃河东运同某某风狂有年尸素无耻凡此所谓罢软老疾者也山西副使某某人品庸陋讵堪学校之司江西佥事某某某行事乖方甚贻士子之怨应天府府丞某某胡涂而任吏作弊畿民怨嗟四川右叅议某某昏庸而惟吏所为政体大坏广东佥事某某某某某同膺清军之差略无风纪之力凡此所谓才力不及者也夫贪酷不谨者罢软老疾者例应罢黜才力不及者例应降调臣直据闻见所及实迹彰著者言之然天下至广庶官至众耳目所未悉者尚多伏望陛下特勅吏部会同都察院通加体访一体黜调以为不职之戒则举错当而劝戒昭贤才众而庶绩成实为宗社之幸生民之幸也正德十一年十一月二十七日
 　　○崇廉耻以正士风疏
 　　臣闻之宋儒游酢有言天下之患莫大于士大夫无耻士大夫至于无耻则见利而巳不复知有义如入市而攫金不复见有人也始则众笑之少则人惑之久则天下相与而效之莫之以为非也然则廉耻之风何可不崇于世哉所以崇之之术无他亦曰重公议明国法使无耻之徒不得以茍容而巳矣今之士顽顿无耻最为甚者臣近见二人工部营缮清吏司郎中某某山东登州府知府某某是也其巳往贪滛显迹累经科道纠明姑置勿论矣若某某既叨营缮之职管理干清宫工役正其分也况总督者有府部大臣监视者有科道等官功尚未几众方効力经之庸鄙厕于其间独何劳哉顾乃夤縁侥幸急于升职观其欲援少卿陈恭事例专管大木则某之本心可见矣某某果有桑梓之念即日恳疏解官而归斯为孝也况国家用人之道内外自有常资京职之设未闻便养某思养亲欲改京职独何为哉是盖诈诞欺罔希图美官观其自叙尝任通政司叅议先为张本则某之真情自显矣臣谨按此二人者穿窬同行市井为心富贵是图廉耻罔顾侈靡滥溢于私室财贿交通于权门甘心笑骂而不羞腼颜弹刺而自若孟子曰不耻不若人何若人有某某某某之谓也天下公议切齿二人恨不逺投荒裔永絶其迹以无为士风之玷治道之蠧也顷者乃闻赵经因同事太监刘养之荐朝廷未尝核其实量其材骤升太仆寺少卿之职矣傥某某之得请复有如某某者亦不察其奸究其罪而迁以京职宠之美官则奸谀得志奔竞成风所谓士不修已而以干进为事不务率职而以请托为先习俗日坏人材日衰欲相与隆至治胡可得哉是故管子齐相也以礼义廉耻为国之四维康澄唐臣也以廉耻道消列国之六畏此二言者真万世之药石也臣备员谏垣有所闻见不敢隐黙伏望陛下俯纳刍言涣发宸断即勅吏部查照先该科道官纠劾某某某某奸贪实迹并今夤縁欺罔情由备行法司依律取问轻则罢黜重则窜逐夫然后公议始快国法始彰廉耻之风庶几可兴于世士习敦而人材盛矣天下幸甚正德十二年正月二十四日
 　　○大本急务竭愚衷以图报称疏
 　　臣伏念备员谏垣于兹有日愚衷未竭夙夜宁忘直虑误犯天威自罹罪宪于国事无补于陛下圣德有累也夫既无补于事而又有累圣德则臣妄言之罪反有重于不言之罪矣以是因循将发复止然尸素自咎彷徨益深顷者伏闻车驾大祀南郊寻游海子当时大小臣工罔不相顾失色诚以南海子者延袤不啻数顷傥銮舆一日周游不及则圣御何所安止大礼何由庆成于是相率具疏请还赖陛下闻言即悟从谏如流即日车驾还宫庆成大飨神人胥庆中外腾欢虽古帝尧之稽众舍已帝舜之明目达聪大禹之拜昌言成汤之从谏弗咈不是过也臣以是知陛下有纳谏之明而臣昧敢言之直陛下有优容之量而臣负隐黙之罪非一日矣于是且喜且惭披沥肝胆谨以天下之大本与今日之急务昧死为陛下言之何谓大本一日保圣躬臣闻之诗曰纉戎祖考王躬是保保者谓保其身体盖太保之职也然则王者之所以自保可知矣若近者游幸射猎之事有驰逐之劳有衔橜之虞非所以保圣躬也况陛下春秋鼎盛储位尚虚正宜优游深居颐爱圣体近闗雎窈窕之逑广螽斯子孙之福以上慰九庙在天之灵下答四海臣民之望也且家絫千金坐不垂堂况万乗之尊乎伏望陛下怡神穆清凡游畋佚乐之习无内无外一切戒絶自然圣躬有养和气召祥皇嗣由是诞育宗庙生灵永有赖矣二曰早视朝臣闻之礼曰朝辨色始入君日出而视之退适路寝听政释者曰视朝而见羣臣所以通上下之情听政而适路寝所以决可否之计自古帝王迨我祖宗之御天下莫不皆然今陛下一月视朝不过再三退朝之余日巳昏晚则何以通上下之情决可否之计哉且四夷朝贡而至者观望攸繋畏忽所闗也伏望陛下干刚夬决励精图理日出而视朝朝罢而听政则所谓赫赫厥声濯濯厥灵内而中国尊安外而四夷畏服矣三曰御经筵臣闻之书曰王人求多闻时惟建事学于古训乃有获释者曰求多闻者资之人学古训者反之已我国家开设经筵之意端在是也今陛下每遇讲期辄闻报罢讲读之官徒为具员则何以资多闻之益正稽古之学哉然自古盛德之主未有不以讲学亲贤为务者也伏望陛下日讲月讲务循常期因以延见羣臣切劘治道则所闻皆正言所接皆正人学有缉熈于光明圣德日新又新矣夫此三者皆不出乎陛下之一身一心而天下之安危治忽繋焉故曰大本何谓急务一曰任老成夫自古守成之君必倚老成之臣以为辅佐诗曰虽无老成人尚有典刑是欲用老成人而不可得者顾今有之而可以不用邪臣窃见大学士谢迁都御史林俊尚书韩文孙交皆尝歴事先朝或与受顾命或扬歴中外诚一代之元老宿望也今虽乆去朝廷乃心罔不在王室况天下之人想望丰采翘首跂足以冀其复用伏望特勅各该有司或遣行人等官以礼聘召督促赴阙置之股肱喉舌之任必有兴治致化之功禆益圣政聿隆太平所谓任老成为腹心以养平和之福者是也二曰广言路夫治道之隆替系言路之通塞故曰兴王赏谏臣未有忠谏不用而能善治者也臣窃见给事中如王元凯张原御史如周广高公韶主事如戴冠黄体行韩邦靖李中编修如王思之数臣者素负忠义兼有才识往者皆以言事罢谪或自请谢未蒙收録非所以作忠谏之气开敢言之路也伏望勅下吏部通查前此言事谪去之臣有如前数臣者一体起取赴部复其原官或别加擢任则忠良效用谠言日闻所以通治道而来谏者不越此矣三曰重本兵夫兵部者本兵之寄即近古枢宻院之任考之有宋韩琦范仲淹皆一时名臣也先除陜西四路招讨经略使后乃并授枢宻副使当时议者谓宜一处乎内一处乎外盖以二人久在军中备详本末内外迭处足应机宜方今边境多事本兵之寄不可不重其选也乃若宣府之警提督大任至委之于侍郎丁凤非以在其位而不得不任之邪盖平日轻授之过也其后卒任彭泽近者甘肃事情紧急朝廷简任亦惟彭泽一人耳夫以泽之忠义智勇所向有功任之诚当矣不知用以继彭泽者果谁欤书曰三有宅克即宅三有俊克即俊宅谓在位者俊谓储养以待用然则今日欲预选以待之者无他惟于各边巡抚重臣皆精择其人而任之必久俟其备御之有成功然后以次授之本兵如此则外而巡抚既得其人内而本兵亦皆得其人可以协机宜可以备遣委矣如蒙乞下廷议今后会推各边巡抚之任务在得人以为他日本兵之地而其本兵之寄必于边任者是授此则重本兵之道也四曰严边防夫边兵之设所以防御敌人诗曰岂不日戒玁狁孔棘是也今朝廷久留边兵演习禁中坐食京师示虚闗塞近者宣府之警敌众数万而守御之兵不满万人长驱深入无足怪也及照各闗守臣类皆后占士卒或收纳月钱以致闗门无结草之御堡砦鲜谁何之人如蒙乞将原留边兵遣还本镇以时操备仍勅各边抚按官员清查役占等弊严加禁革庶行伍整肃而边防益严矣五曰理财用夫财者为国之命而万事之本财用不足国之大患今日所忧不在此邪师旅一兴则馈饷告急矣往往大司徒有开例入监之请然此亦大不得巳而出策之下者也盍亦反其本邪昔人谓三宂不去不可为国今日之宂臣不能以悉数姑以耳目之所及者言之若南京各省府不急之织造锦衣卫冒功带俸无限之滥员两京各监局买闲之工匠凡以靡天下之财耗太仓之粟者视祖宗之时不知凡几倍矣如之何而能使财用之不竭邪如蒙乞勅户工二部检寻祖宗以来并近年会计经费簿籍逐一比附见今支费有如前项浮宂尽行奏革或量为裁省庻粟多财余国用不乏矣夫此五者皆有闗于今日之大政不可以为缓而忽之者也故曰急务虽然臣以是数言冒干天听非以茍且塞责也实区区忠爱之心将以图报称于万一也傥蒙陛下留神采纳而见之施行有如近者开纳在廷诸臣之所言则臣幸甚天下万世幸甚臣无任激切愿望之至正德十一年三月二十日
 　　○守卫牌面疏
 　　臣先准本科闗巡视皇城各门除巡视外正德十二年五月三十日据南京金吾前卫把总指挥佥事李纲呈称本年五月初六日至六月初八日终守卫承天门带管长安右门据南京虎贲左卫中千户所管队百户贺良呈称队内军人杨秀峯一向跟随本门官奉御张泽于本月初七日被本官将本役牌面打破用胶黏定等因本职一向得患心气疼痛等病今治痊可思得守卫牌面为重理合具呈施行等因随又审得百户贺良执称委于前项月日有守门奉御张泽令杨秀峯上网捞鱼因迟泽手持木棍将秀峯背膊打讫一下第二下秀峯闪躱误将秀峯悬带守卫木牌打破用胶黏住是实等因到臣窃以南京乃祖宗根本重地宫阙具存守卫之设良有深意今照奉御张泽私役直军用威凌虐以致打伤悬带牌面指挥佥事李纲明知守卫重情却乃迁延日久方纔举呈中间显有通同规避情由俱合有罪若不重加究治无以惩戒将来如蒙乞勅法司转行南京法司通提到官依律取问庶将来官军奉法守卫日严祖宗宫阙保之于万万年逺矣正德十二年六月初六日
 　　○任老成以图治安疏
 　　臣窃惟自古国家所以治安永久者皆赖老成人为之辅佐故书戒逺耆德诗欲召故老礼称七十致政若不得谢不俟朝皆言老成人之当用也诚以老旧之臣阅世已久歴事巳熟智逺有蓍龟之见履固有松栢之操其于国家非但平日有补缓急尤足倚重讵可一日而或去朝廷耶迩者不数月间在位大臣有因请而听其去者现巳三人始而大学士杨一清去其后靳贵去今左都御史彭泽又去矣夫杨一清靳贵之去皆恳疏三四而后得请此犹可诿也若彭泽者辞章再上俞音巳下天语虽温勉留未切臣愚昧诚于朝廷之意有所未谕也伏念今日四方水旱频仍人民饥困西北用师不巳国用匮乏又其大者急者皇储未建国本未固人心未安灾变未息天下之事日多朝廷之忧方殷庙堂之上诚不可以无任事之臣也而乃今日去一大臣明日去一大臣非惟人情骇异将俾在位者皆动其欲去之心而不能以自安矣夫人才难得得老成之才尤难国事孔艰责复谁任而可以纷纷听其请如此哉且汲黯在汉淮南寝谋司马相宋边境少事如彭泽者歴官中外才节并着况近年奉命出师所向有功虽皆朝廷天威逺加睿筭先定亦由泽之忠勇奋发士卒用命敌人闻风而退却耳即今小冦陆梁时出时没朝夕伺我虚实一旦得闻平日其所敬畏之人巳请疾而去能不益无所惮耶故曰谋臣不用敌国之福也臣备员言官感恻时事寸衷廹切不知避忌伏望陛下圣度优容睿衷亮察念老成人不可不惜国家事不可无虑其彭泽虽去急遣使挽留收复成命若先年去位旧臣其间精力未衰人望攸属者特起任用庻忠贤满朝以相与共图国事国家所以长治久安之道尽于是矣天下幸甚正徳十二年七月初二日
 　　○戒不虞以保宗社疏
 　　臣先于本年正月郊祀后闻乗舆幸南海子游猎时巳恐启轻出之端或亵神器之重尝具疏上闻未蒙俞允方切忧惶忽又得闻乗舆于八月初一日临幸昌平欲过居庸闗往宣大等处臣相顾失色神魂飞越手足无措于是昧死敢言陛下一身宗庙社稷之主也陛下重其身是欲重宗庙社稷矣然则今日不自重岂所以保有宗庙社稷乎夫古者出称警入言跸是古之人君未尝轻于出入也我祖宗以来每岁惟大祀南郊车驾一动正以重出入而戒不虞耳乃者陛下无故自离法宫所率人马无几骤至边闗且欲逺临敌境臣诚不知陛下何以不自重若此岂以西北敌人屡犯疆场皇威震怒欲一鼓而擒之耶明监未逺观于土木之事可知况当是时英庙尝委亲王监国诏谕百官居守然后六师启行犹不免于一时之难以遗千古之恨至今言之可为寒心今陛下一旦轻身而出两宫母后未知所之师保大臣未知所之四方之章奏日陈四夷之朝贡日至诸司百僚日俟宸断以共其职者何限陛下果尝谁之委耶堂堂京师又尝令谁守耶用是观之是陛下不欲保有宗庙社稷矣仰惟太祖高皇帝间闗百战余二十年而天下始一太宗文皇帝驱驰两京越五六载而天下始定自是以后列圣相承皆念艰大之投不忘兢业之守而天下始治以安今陛下享有成业十有二年于兹宁忍不以祖宗为念哉且乗舆未还九庙神灵不安两宫母后不安内外大小臣工军民万姓之心皆皇皇不安于此又宁忍于恝然哉见今宣大二镇敌人连营万一奸细窥伺掩乗舆不备荒郊草野之间环卫疎阔茍有不逞之徒包藏异心虽神灵拥护亦所伤多矣是不可以不戒也尝闻汉御史大夫薛广德之諌元帝欲以颈血污车轮今臣逺处留都恨无由亲当乗舆以死报陛下区区忠荩亦惟愿圣主不乗危而巳伏望陛下上念祖宗念母后下念四海臣民早赐回銮以慰神人之望自今无复轻出以重过举用戒不虞宗庙社稷亿万年无疆之祚也臣无任恳切愿望待罪之至正徳十二年八月二十八日
 　　○时政疏
 　　臣仰惟朝廷政令率由旧章无愆忘之失因时损益适变通之宜行之天下而安传之万世而无弊者臣方将顺不暇何所复言但窃闻近者事有一体而议拟之间圣断或有未及法有一定而纷更之余奉行遂至失当凡为时政五事不敢隠默请得条举为陛下言之五事者何一曰人才所以资化理也近该吏部题请查取丁忧养病官员欲行各该巡按御史备查两京翰林院科道部属等官丁忧患病在家者即便给文催促赴部听用伏蒙圣旨俞允此见朝廷君相一心振拔幽滞广收遗才以资化理之盛举也但臣窃谓人才难得不可轻弃前项官员起用固已允惬众心若近年以来各官有因言事坐谪下僚及废置田里者虽当时误犯之罪巳见寛宥然一念忠爱之诚终当亮察况心志坚苦之余悟悔自新之日才节必有逾人朝廷正宜收録伏望陛下天寛地容始弃终取并勅该部查请果召汲黯之戆生还唐介之忠则忠良效用而治化益隆矣二曰商贾所以通货财也近该都察院题称革横征以苏民困欲行浙江等十三省并南北直隶抚按衙门除旧额外其余新设抽税去处尽该查革亦蒙圣旨俞允是诚上体祖宗薄税之仁下慰商贾藏市之愿纶音一下固巳人人称庆矣但臣窃见近年京城内外及张家湾等处置立皇店收取客税亦非先王市廛不征之意且商人縁此畏避物货少通服食器用类増高价尝闻之宋儒朱熹有言商旅虽非农民之比亦官司财用取资不宜重困使之望风畏避而不敢出于其途伏望陛下轸念邦畿臣民攸聚百物腾贵人何以存涣发宸断通行革去则商贾阜通货财而臣民咸安所止矣三曰二宫营建之急务也近该工部题称乞罢年久工程接济营建内开修理太素殿宇延今二年之上未见了毕民间解纳有限该监取用无穷本部无从措办恐因而妨废营建乞勅该监节省刻期完毕虽蒙圣旨降答未见断然停罢臣考之斯干之诗有曰似续妣祖筑室百堵西南其户爰居爰处爰笑爰语又曰乃生男子载寝之床载衣之裳载弄之璋其泣喤喤朱芾斯皇室家君王然则今日营建二宫上以光复大业下以肇生皇嗣事莫有急于此亦莫有重于此者也若太素殿臣虽未识朝廷所用然必非二宫之比况以太素为名何在务为全美伏望陛下明勅该监责以完期近则一二旬逺则一二月留有余之财为大工之用成轮奂之羙兆熊罴之祥宗庙社稷万万年之至计也四曰裕民所以止盗也近该湖广镇守太监杜甫奏称郴桂衡永等处流贼猖獗乞要亲歴巡视巳经兵科并该部叅论仍蒙准允给勅臣窃惟祖宗建官分职随事定名今各处太监既以镇守名职其不为巡视而设明矣诚以内臣在外举动颇重偏郡下邑供应实难况叅随左右生事骚扰之弊必不能免亲歴巡视非所以造地方之福也唐太宗尝曰民之所以为盗者由赋役繁去奢省费轻徭薄赋选用廉吏使民衣食有余则自不为盗彼杜甫果以地方为念亦惟安静自处勿妄有所征发勿纵下人侵渔自然奸贪有警善良获安其所以弭盗安民者思过半矣何必为是之纷更耶伏望陛下特勅该部行令杜甫遵照原奉勅谕行事毋致纷扰则为地方之福不小也五曰民壮所以备警急也考之初立之法有事用以征战事平复还为民即古者民兵之遗意况见行有例春夏秋毎月操二次至冬操三次亦俱有定期夫何近年有司奉行失当一槩拘留在官或用之迎送上司或用之句摄公事遂使四时不离府县之门三农罕就新畬之业甚至转包市人则又交通吏胥生事扰民为害匪细伏望陛下特勅该部查照法例备行都察院转行各该巡按御史严加禁革此亦恤民隐之一端也正德十二年八月十三日
 　　○守卫疏
 　　臣各准奉本衙门闗札巡视皇城各门点闸守卫官军除遵依外正徳十二年九月二十二日据南京金吾前卫把总指挥佥事李纲储承祖手本开称本月二十二日有南京户部主事汪淳前赴长安门仓收粮未完至申时分有南京左军都督府忻城伯赵槿进门上鎻所有收粮官吏并脚夫人等俱闗在门里宿歇又据南京虎贲左卫左千户等所守卫长安右门正千户赵佐等手本备开本月二十一日南京户部主事汪淳在仓收粮未完有忻城伯赵槿进门当有守门内官余荣等说与本官收粮主事未出登时上锁有收粮官吏脚夫人等俱在内宿歇等因各开报前来臣照得长安门仓系在皇城禁地岂容外人止宿今忻城伯赵槿明知官吏诸人在内不行催逐主事汪淳虽系在仓收粮不早出门俱属有违应合叅究正德十二年九月二十六日
 　　○请旋圣驾定国本以消天变以安人心疏
 　　臣窃闻敌国之为边患从古皆然来则惩而御之去则备而守之斯圣王制御之常道也乃者不闻烽火之警未有征讨之议忽劳圣驾逺出驻跸宣大二镇方事驰猎逾月未返诱致狂冦率众深入夫圣人举事动在万全不知何以轻易若是也岂以圣武无敌蔑兹小丑不足殱耶然兴师十万日费千金万一縁此兵连祸结财力不继悔将何及是故汉武雄其才略从事四夷遂致海内虚耗隋炀恃其富强勤兵万里卒令中国疲敝况英庙土木之变明监之未逺乎至于储贰国之大本自古人君即位太子多同时建立所以繋天下之心杜窥觎之端也仰惟陛下临御日久储位尚虚人心未有所繋奸邪宁无阴伺是以忠智之士咸怀隐忧连章累疏恳切论奏夫圣人制变必有权宜不知何以持久未决也岂以春秋鼎盛视为不急姑置之耶然国家大计贵于前定当其治安之时预为长逺之谋此祸乱所从而弭也是故宋仁宗预养濮安懿王子宗实而继綂有光高宗预立普安郡王瑗而付托无憾况祖训法律之条家法之具在乎且臣窃见南京地方本年十月十三日交冬之候是夕雷雨交作逮十一月初一日一阳之始是夜雷电尤炽诗曰晔晔震电不宁不令此之谓也及闻各处大水之灾流星雨雹之异迭见夫变不虚生感召有自天心仁爱谴告匪虚中外忧惶日甚一日伏望陛下上谨天戒下顺人心阃外之务委于将领圣驾蚤旋班太原薄伐之师宗嗣之选断自宸衷国本蚤定奠皇图永安之业如此则灾变以消休祥滋至宗庙社稷亿万年无疆天下幸甚正徳十二年十月十一日
 　　○罄陈愚衷恳请圣驾还京疏
 　　臣窃闻圣王之治先内后外若益之戒舜首曰敬戒无虞终之四夷来王周之文武亦以天保以上治内采薇以下治外载之于经可具见也是以宋儒朱熹论御敌之道以为不在边境而在朝廷乃者伏蒙陛下轸念边陲躬劳圣驾自八月终旬出闗迄今五月未返岂视边境顾有先于朝廷耶何以重外轻内如是尝蒙宣谕刻期还京臣闻之不胜踊跃以为诚宗庙社稷之福天下臣民之幸夫何明旨屡颁凯旋未果且闻广置行宫驻跸宣府夫宣府距京师三百余里凡廷臣之陈请四方之章奏经旬始得一上又经旬始得一下中间岂无废事文武大臣恪守闗禁絶无一人得面天颜左右岂无壅蔽士马数万聚食一区何但刍粟不支实恐地方生变内外之间奸雄隐伏傥或乗机窃发未免重劳征讨凡此乃必至之势天下之人皆以为忧陛下独未之思乎京师者祖宗宫阙在焉庙社在焉百官万民在焉四夷朝贡而至者在焉陛下以至尊至贵之身而顾处于至孤至危之地宫室之安不如九重嫔御之适不如六宫膳羞之奉不如内庖臣下之朝不如大廷凡此乃至明之理天下之人皆以为疑陛下独何所见乎臣尝闻宋臣司马光曰天下重器也得之至艰守之至艰今陛下承祖宗艰难之业亦当以艰难守之奈何弃国事而不恤委宗社而逺去耶且人君父天母地郊祀之礼躬亲行事固报本反始之义亦祈天永命之道也陛下前此看牲巳委之大臣今日大祀将何以处耶臣尝伏读祖训有曰凡祀天地祭社稷享宗庙精诚则感格怠慢则祸生又曰其风雷云雨师山川等神亦必敬慎自祭勿遣官代祀大哉皇言正今日所当深念也伏乞陛下速戒羽卫旋轸京师首事南郊继享宗社以慰神人之心以答中外之望仍乞亲贤纳谏逺佞防奸早朝听政祗复乎旧规经筵讲学务遵乎成宪先本而后末修内以攘外如此则朝廷既正边境自安虞周之盛复见于今日矣天下幸甚宗社幸甚臣备员言官分当死争诚欲排闼引裾而未能惟有愚衷迫切而巳无任惶恐战栗待罪之至正德十三年正月初十日
 　　○急除奸恶以安宗社以谢天下人心疏
 　　臣窃观自古国家信用奸邪未有不为所祸者盖其始也媚君以徼宠其终也挟君以自恣必致危人宗社而后巳载诸史册可具考也窃照都督朱彬本以枭雄之资兼怀憸邪之念自縁进用以后专事从谀导非或游衍驰驱或声色货利凡可以蛊惑圣心者无所不至由是近年间陛下圣德为彬所累者多矣况复怙宠恃恩愈肆无忌乃于去年又导陛下幸南海子再幸功徳寺又再幸昌平等处地以渐逺日以渐乆游乐无节轻亵至尊流闻四方惊骇人听臣即欲指名论奏犹恐传言未真且犹冀彬改心易虑自为善后之图诚不意彬自知罪盈恶积公议难容乃欲挟陛下自庇故又导圣驾出居庸闗又无大臣一人保护置陛下孑然独处于沙漠苦寒之地者殆将半载险哉彬之用心诚有不可知也且彬武夫其于前代若汉高白登之事或有未知至于我朝英庙土木之变则固习闻之矣何故乃导圣驾既临宣府又过大同以致引惹敌人深入应州等处与之交战六日六夜使当时各镇之兵未集塞外之骑沓来几何不蹈往辙哉然昔王振之挟英庙犹以敌人犯边率师亲征今彬之挟陛下不知何所为哉是振以御寇彬以诱寇彬之罪又浮于振也且圣驾在外数月万几丛委两宫违养庙享不亲四方灾异迭见逺近盗贼蜂起中外臣民疑惧向非皇天眷命之有归朝廷法度之具在宗庙社稷亦岌岌乎危哉是彬也不独陛下之罪人实宗庙社稷之罪人且彬在一日则为宗庙社稷一日之忧故议者皆曰容一朱彬国之安危未可知也臣窃又料彬无以自解必将肆为巧言以为行止皆出陛下欺罔圣听夫陛下临御巳十有三年于兹何前此未闻他幸自彬用事而乃轻出不常如是耶在陛下左右之臣亦多矣何以皆不及从独彬为之先导耶正使实如彬言又独不可谏止之耶故自彬言之以为赤心事陛下自臣观之实未免包藏祸心尔彬之罪固有不可得而逃矣陛下于此宜亦不欲复庇之矣臣叨荷国恩养育成材备员言官当此权奸稔恶之秋正委身图报之日如缄口自默徒切浩叹祸乱已成噬脐何及臣之罪则又浮于彬矣故不得不极力痛切为陛下言之且尝伏读祖训有曰歴代多因姑息以致奸人惑侮当未知之初一槩委用既识其奸退亦何难慎勿姑息大哉皇言所以为万世圣子神孙告者明且切矣伏乞陛下仰承祖训俯纳刍言急勅锦衣卫将朱彬拏送法司按鞫其罪从重处治以雪神人之愤以为奸恶之戒仍乞陛下自今伊始端居九重亲理万几无事轻出以重过举则宗社幸甚天下幸甚臣无任激切愿望之至正徳十三年二月十九日
 　　○亟黜奸贪抚臣以伸公论疏
 　　臣窃以公论之屈伸系治道之隆替公论伸则是非明而黜陟当庻官皆得其人治道由之日隆否则颠倒混淆当进者退宜黜者陟在位靡所劝惩沦胥于旷职偾事而巳欲治道之无替胡可得哉仰惟国家稽古建官布列中外虑其间不能以皆率职也于是设台谏之臣俾司纠劾之任故公论之所击台諌必击之然则非台谏撃之实公论共撃之也公论而可容以一日之不伸耶窃照巡抚四川都御史某某屡经纠劾未蒙罢黜公论喧腾实不容已臣谨按某某縁长边方颇谙武事偶值蜀中多故误蒙骤升今职为昊者自宜殚心竭力持正秉公抚辑地方用图报称可也夫何得志而骄横行无忌任智自用祸延云贵二省贪功妄杀殃及全蜀军民甘十罪以自居敛众怨而罔恤是以御史胡洁劾之卢雍劾之胡琼劾之近该给事中俞敦又劾之何某一人而攻之若是其众耶诚以公论所在不容以不言之也然某犹不知自省目言者之误听称地方为晏然上欺圣聪下诬公议名为认罪回话实则文过遂非朝廷于此而犹欲容之则公论尽废奸贪罔惩非惟何昊愈无忌惮殃及地方凡欲为恶而未敢者皆将相率成风冒昧居位此岂世道之幸哉夫治道去其太甚昊之奸贪厥状显著物议纷然兹非太甚者耶况西蜀一区久罹兵燹军民疲敝公私困竭岂容以复残害之耶伏乞陛下轸念地方俯从公论亟将某某罢黜别选贤能以代其任庻在位有儆庻官得人公论伸而治道隆矣天下幸甚正德十三年五月十二日
 　　○严操备以固江防疏
 　　臣惟南京实我太祖开基之地形势当东南之胜所恃以为险者长江而江之为防者水战今之新江口操此正国家用以为江防计者考之初立之时将领得人士卒训练器械精好船舰备具是以守无不固战无不宜百余年来晏无他虞有由然矣夫何往者逆贼刘七等败丧南奔党众无几往来江上莫敢谁何不知当时所以为防者何在即今地方灾困盗贼纵横见被杀伤巡捕官军况意外之患尤有可忧江防之计不可不早为之图也兹欲严操备之法复祖宗之旧臣尝询之众见以为不出六事而巳何谓六事一曰择将领夫将者三军之司命今之把总哨总卫总等官固非大将之比是亦偏禆之任也然多出荫叙而韬畧之罔谙养于膏粮而矢石或未覩何以统三军而倡勇敢邪必把总合选各营各总就选各卫按其平日之功能量其当时之精力不因请托而骤举不以静退而见遗或无其人则外阃之名帅武举之名流简拔其一二宜无不可也二曰练兵卒夫兵不务多而务精今新江之卒八千余名然私役过于公差老惫倍于强壮无怪其单弱也况裹粮而行馈饷不能继依江而居妻子不暇恤比之内营劳苦百倍所宜清查役占会官拣选精强者专令操练免其杂差老弱者专听杂差免其操练仍于正操之卒或时加犒赏或増给月粮少致优恤之意可也三曰利器用兵法器械不备以卒予敌今之器械若纸盔布甲之制朽弓败弩之习平日操演皆为虚具一遇坚利能免仓皇况大江之上观听所闗非所以示武扬威也合于该操之期俱给上号军器使之挽强负重习惯自然后虽强冦突至锋镝骤交如处平居之日而无畏缩之心矣四曰备船舰水战之法以船舰大小为等盖遇风则使战船无风则使战舰今江上新旧船舰之制大小亦畧具矣但访之大船岁久朽坏见存无几小船制欠轻捷用亦未充且虽频年兴修有名无实缓急所宜虑也合就会计工料依仿古制修整大船二百号増造小船一百号仍行该部选委勤能官一员专住船厂日逐监督不容工匠致有冒破侵克之弊务令坚完倍常期于十年一工寸木不施庶缓急有备而财力亦无虚费矣五曰浚河港新江旧开小河湾泊船舰近年淤泥壅塞潮汐罕通或阁置高土或就泊江干暴裂漂溺之患所不能免闻之往年亦尝兴工疏治然堤岸未固泥沙复壅殊非经久之图亦合会计工费置立桩石坚筑堤岸着实开淘务令内外深广如一大小潮汐可通仍通计河岸步里分派各卫杂差军丁自后但遇沙涨水浅随时挑浚如有失误并罪该管官员六曰教水习江操之设非但教阅弓矢兼使习涉风波考之古人水战或招集善没操舟便利之人或以谙晓水势人充军额新江兵卒少得此北军是以一遇出江便防坠溺今日操演宜以水习为先或冯河泛津或破风驾浪务使日习月练精通若神如有未能则广募呉越水工江濵舟子教习烝徒尽穷厥技此亦务之急者也虽然有其法尤在得其人得其人又不可不重其任诚以得人而任之重则申严号令信必赏罚无一挠沮而法可得行功可得立若南赣地方盗贼啸聚虽专设宪臣抚剿久无成功近蒙加都御史王守仁提督之任听以军法从事不数月间大奏克捷南京武备久弛江防尤重陛下宵旰之际宁不轸念及此乎如蒙乞勑该部将臣所言六事详议可否采择施行其见管操江都御史任鉴才识本庸精力亦惫况赃污大着公论难容乞即罢黜别选才望风力素着大臣一员查照都御史王守仁提督事理重加委任使之严饬操备修复旧规若江上缓急事宜俱听节制或不用命及失事者俱以军法从事如此则武备复振江防永固祖宗根本之地盛大之业保之于万万年逺矣臣备员南都三年于兹耳闻目撃不敢缄默干冒天威无任战兢陨越之至正徳十三年九月十三日
 　　○慎郊祀以保天命疏
 　　臣惟人君天命之主郊祀者所以祈天永命之道自古圣帝明王未有不慎诸此若书有肆类之文诗载生民之雅观之固可槩见迨我皇祖垂训特重天地之祀曰精诚则感格怠慢则祸生又曰其风云雷雨师山川等神亦必敬慎自祭勿遣官代祀大哉皇言所以为万世保有天命虑者深矣自是列圣相承率由无间我陛下临御以来继述有加神祗交格眷顾日隆有由然也若往者圣驾巡幸宣大迟久未返天象变于上人情疑于下内外奸宄之徒不无乗机伺间于其间当是时天命若几于不保者赖睿衷夙悟圣驾亟旋大祀之礼如期而举由是神人上下胥欢胥庆称圣称明变者以消疑者以释乗机伺间者自沮所以保命之道陛下盖得之矣至近者驾出之时亦闻陛下尝有不误郊祀之言但今去看牲之期已迫大祀之行亦不过两月而道路传者皆曰驾方过河未即旋轸臣愚莫识圣意所在岂以敌人方遁俘馘未获将欲犁其庭耶尝闻之不追其往不诱其来者先王防外患之法也况近日以来京师之间白昼御货者肆行昏夜掠财者屡警虽官校督捕莫之能止内外之治讵无重轻且圣驾日逺则章奏之请日难脱于一时偶有警急欲达不及欲行不可安危所闗孰任其咎乃若饷馈逺输必有不继之忧士众久役不无溃叛之患所在地方亦难免于伤残之苦征诸往事皆然其在今日恐尤不可以不之虑也伏乞陛下念郊祀之届期知保命之攸系申戒将士用戢干戈即日回銮举行大祀以慰神人之心以答中外之望仍乞自今伊始居中制外偃武修文则宗社幸甚天下幸甚臣无任激切愿望之至正德十三年十一月初二日
 　　○选任宪臣管理操江疏
 　　臣切照南京见管操江都御史任鉴赃迹败露累经纠劾近该刑部题准蒙差委科道官查勘完报尚未有期即今传闻江西南昌府贼首吴十三等聚众数多住札西山不时刦掠残害地方官司卒莫能禁傥一日奔溃来犯长江南京祖宗根本重地岂不深为可忧书曰有备无患诗曰用戒不虞今日所以戒备之者亦惟严饬江防而巳彼任鉴平日既乏展施临事讵足倚任且江防久弛非才智过人者不足以修复地方多故非威望素重者不足以镇定之责之任实难其人如蒙乞勅廷臣会议务于中外臣僚之中验其平日才望并着可预必其有成功者作急推选请命一人前来管理操江之事其任鉴先行罢黜或令还籍听候勘报至日定夺如此则任用得人江防有备意外之患无足虞矣正德十四年正月二十四日
 　　○戒巡幸以安人心惩循黙以服公议疏
 　　臣窃以巡狩之典虞周以下史册不载岂非时异势殊行于古者不可行于今邪借曰可行我朝祖宗当先行之何以未之行邪夫先代既莫之行祖宗亦未之行则是断断乎不可行矣仰惟陛下临御十有四年于兹前此数年亦未之尝行迨今一二年间乃徧歴边闗越岁始返岂惟护从人马坐耗刍粮惊骇地方内而朝廷大政大事中间废缺者不知凡几所恃祖宗徳泽之深厚法度之详宻人心不离天命方永然奸宄无知之徒潜窥而侧睨者不可谓无其人也是故每岁孟春合祀天地此前古之旷典我朝之盛制所以报本反始祈天永命之要道臣伏见郊期巳过圣驾未还窃恐奸人乗机生变无任忧惶未几得闻南郊礼成升殿受贺又曷胜踊跃岂惟臣虽田夫野父儿童走卒亦莫不鼓舞欢呼喜见太平一二日间忽又得闻有旨欲不时巡狩臣则又不觉骇愕失措因考古帝王之巡狩所以省方观民初非游乐然舜之时五载仅能一行至周十有二年乃一行之又皆止于四岳未尝徧歴多方盖虽本于忧民之心而尚恐有烦民之事不时巡狩亦非虞周之制也且臣窃闻益之戒舜曰儆戒无虞罔失法度罔游于逸罔滛于乐夫在古无虞之时且然况今日邪诚以今之可虞殆未可以一二数而其大者则国丧未终皇储未建清宁二宫无虑百万之费而营建方兴京通二仓不满再岁之储而宂耗日甚南北直隶皆京辅之地旱潦频仍人民或至相食山陜诸镇乃四夷之防敌人深入郡邑每为侵扰江西之南赣虽平而西山之盗复聚两广之府江虽捷而后山之贼尤多至于闽浙川湖等省非兵则荒加以赋敛日繁公私上下坐困此正今日君臣交儆修之庙堂销患未形之秋而何以巡幸为哉即今道路传闻人情汹汹若无以存如果不时巡狩窃恐圣跸所驻千乗万骑糗粮刍藳无所取给人民必至离散官司必至逃避其有不酿成大患者几希虽然陛下守成致治闾阎疾苦宜有未知彼内阁大臣皆师保之任辅导之职有股肱心膂之寄者其与陛下义同休戚使当去年传旨草勅之时有如李沆杨亿之不奉诏开陈事理再三泣谏如有未纳宁继以死则圣心必为感悟巳无前日之行安有今日之旨夫何二三元老不闻力争或姑为涕泣卒于草勅以果陛下之行或称疾杜门若不与闻聊免一时之议不知古者师相之道果如是哉以是羣议纷纷所不能免伏乞陛下上念宗社下为生民巡幸之事断然戒絶内阁大臣特加切责其间公议尤不服者仍赐策免以为循默之戒天下幸甚臣干冒天威无任战兢陨越之至正徳十四年三月初七日
 　　○公选任以杜夤縁疏
 　　臣仰惟祖宗之制凡两京衙门堂上官吏部具缺奏请每缺一员会推二人奏请简用如巡抚都御史在内地者会户部在边方者会兵部其与唐虞命官畴咨佥谐然后用之之意同一揆也由是选任以公夤縁以杜地方得人保障攸赖良法美意蔑以加矣夫何近者一二地方如顺天宣府各缺巡抚都御史当其未推之先外议纷纷巳皆曰宣府都御史刘达欲转顺天又曰起复都御史宁杲欲得宣府及后一推再推二人果皆如愿外议果皆不诬正谓除书未出而物色先定夤縁之迹彰然着明是岂不为朝廷至公之累哉臣谨按某某天性奸邪履行凶暴始为御史背公阿党营升美官继任巡抚杀人黩货甚于流贼迄今河间保定之民或子衔父寃或妻称夫屈咸欲食某之肉恨不觌杲之面宋儒有言恶人放而不逺顾彼所置之地其民何罪夫以放之且不可近况可复用之耶刘达人品素低才识最下当初抵宣府之日一筹莫之能展惟判押成案酣醉终日与管粮郎中李志学号为刘伶李白其后一二年来圣驾亲临敌人退遯地方虽则稍宁军民实皆坐困方且以修筑边墙墩台哓哓自陈求赏宋臣所谓劳效纎微自矜无愧者正其人也则其无他显功可知然已升职受赏复敢择便以求安耶且顺天京辅之地宣府鎻钥之门比之他处地方厥责尤重选任贤良尚惧弗胜顾以此辈膺之其能免于负乗致寇或亦难矣又何保障之足赖哉况夤縁之路一开则无耻之徒竞进士习之坏风俗之污皆自兹始管子曰礼义亷耻国之四维不可以不慎也虽然臣所闻二臣夤縁已非虚语然在左右或在廷臣则未可知伏乞圣明留意通加戒饬今后选任之际内外务秉至公如果始推得人即赐简用免令再推以致烦劳圣虑其该部果知其人可用亦合执奏不当輙为依违以自失其职守若宁杲刘达量其情罪重轻或行罢黜或容自陈以为夤縁无耻之戒天下幸甚正徳十四年四月十一日
 　　孙毅庵奏议巻上
 　　●钦定四库全书
 　　孙毅庵奏议巻下
 　　（明）孙懋 撰
 　　○断大义除大逆以安宗社疏
 　　臣窃以春秋之法大义灭亲是非忍于亲夫义有重焉不容以不灭之耳近据九江等府湖口等县传报紧急军情开称宁王坏了孙都堂又称宁府人马船只随路焚烧府县房屋其谋危社稷之意显著无疑已经南京内外守备衙门具本奏闻随已分派府部堂上官及臣科道官起调官兵民夫分门协力昼夜防守外但臣窃虑宁王天性不良阴谋百出一日天兵四集势迫事危殆将卑辞上请借口流贼祈蔽圣聪自营脱罪傥蒙不察曲加寛宥将来之祸必大可忧诚以王之包蓄异心圗窃神器自附逆瑾之时而巳然迨复护卫以来而益肆若其招纳亡叛广收盗赃残虐居民厚积财贿上伺朝廷动静则委任心腹往来都城殆无虚日下探地方事情则分布爪牙出入官府转相传报且访得本年二三月间于苏杭等处广出招帖扇惑人心五六月内于湖口要津拦截客船搜取货物凡若所为皆渉不轨今日之举实系夙谋昔者管蔡流言周公致辟淮南作孽汉文废之至于我朝若汉府安化王皆以谋逆诛灭宗社由是奠安伏乞皇上大奋干断速行诛讨若南京承平之余武备乆弛所在官军仅足防守乞勅该部会议作急推选风力宪臣老成武将统领精强士马仍勅附近郡省若南赣都御史王守仁湖广都御史秦金各率部下军快土兵前来策应其江西南直隶等处水陆地方亦乞勅各该抚按衙门出给榜文一谕胁从诸人祸福使令解散一谕护卫官军顺逆还綂都司又谕随路地方军民当笃念朝廷恩徳勿令扇动其有谋勇出众愿行报效者许于各该统兵官处投报厚加劝赏如此则乱臣贼子刻日可擒地方生灵免遭荼毒宗庙社稷亿万年无疆之福也天下幸甚正徳十四年七月初二日
 　　○恤人言以安人心疏
 　　近该南京守备司礼监太监刘琅差人送到掲帖内阁为缉捕奸细以息流言造谤事正徳十四年六月二十一日据守备九江等处地方署都指挥杨锐呈报江西寕王已将孙都堂坏了事变紧急职等内外守备府部等官除会议通行具奏外窃见寕王受国厚恩正当恪遵祖训安享王爵乃背逆天道輙兴谋为不轨之心此罪大恶极天人共愤本职誓不共戴天恨不能一时就获当行各该掌兵人员整搠军器预备战船及行廵城御史五城兵马廵捕人员排门挨捕江西奸细不许一人潜住京城因而致生流言造谤加于本职除捕获流言一十余人全行治以军法及具奏外为此合用掲帖前去南京吏科等衙门烦为查照知会等因臣窃照南京守备自太监黄伟而下非止一琅也缉捕奸细系多官会议而行亦非出一琅也谤者不于黄伟诸人而独于刘琅一人乎意者琅于寕王今日虽无知谋之情平时或有交与之迹况琅昔为守备阿附逆瑾苟逃天诛今复叨职愈肆凶恶残虐地方谤之所起厥亦有因且御寒莫如重裘止谤莫如自修琅果自反无愧亦合退避事权以正浮议以候公论之定岂冝纷纷缉拿以拑众口昔者周厉王患谤得卫巫使监谤者以告则杀之国人莫敢言道路以目王喜告召公曰吾能弭谤矣召公曰是障之也夫民虑之于心而宣之于口成而行之胡可壅也今王塞下之口而遂上之过恐为社稷忧今琅之所为若是不几于塞下之口以遂已之过乎即今满城军民愈加惶惑防守之间前却无定夫将士安则朝廷安朝廷何惜琅一人而不以安百万之军民耶伏乞陛下上念祖宗重地下体军民至情特下廷议早决宸断即将刘琅罢居私第勿令再叅机务其侄南京锦衣卫指挥刘奇亦勿令管事守门但系本官手下家人伴当亦使各还本家生理不许妄以报效为名冒领军器混杂军民之中致生疑阻如此则人言以恤人心以安而琅亦得以自保矣正徳十四年七月十五日
 　　○専委任责成功以安地方疏
 　　迩者逆藩为变戕害忠良江西地方缺人廵抚已该廷臣会议兵部覆题请勅一道赍付都御史王守仁不妨提督军务原任廵抚江西地方节该奉圣旨王守仁暂且准行其廵抚都御史另行推举钦此臣窃以用人之道其未得之也固在择之精其既得之也尤当任之专夫惟得其人而尤専其任然后可以责成功若都御史王守仁忠义自许才识逾人应变将略又其所长观其南赣平贼之功已可概见即今变起仓卒地方实倚为重且闻本官倡义勤王众心兢奋推诚致士羣策兼収欲于两月之间期成一鼓之绩得臣如此可谓择之精矣暂令廵抚岂为任之専耶况江西地方素多盗贼非得文武备足之才不可以当保障重大之任另行推举恐难得人伏望皇上俯纳刍言特是廷议仍照该部原拟或加以总督重任请即降勅差人马上赍付本官以示推委责成之意事寕之日仍留本官剿除党与抚绥军民以収平定安集之功再照浙江衢州府接连江西地方急冝防御臣又访得本布政司左布政使何天衢风采素着才器老成屡经廵按等官推举亦乞量升宪职専理军务一以内杜奸萌一以外防冦贼如此则委任専一功可责成地方可保于无虞矣正徳十四年八月初四日
 　　○辨忠邪核功罪以公劝惩疏
 　　迩者逆藩就擒宗社大庆仰惟朝廷论功行赏按罪示罚劝惩之典固有必行而无废者但臣愚窃谓诸臣竭忠效劳于一时者固有足褒而先事有见于平日者亦所当录朋奸党恶以遂其谋者固冝必诛而屈节辱身以为其用者亦不容宥请以闻见所及用举一二为陛下言之廵抚都御史孙燧与兵备副使许逵当逆藩肇变之时闻伪传保驾之语推明大义力抗邪谋利刃在前誓死不屈曰天无二日国无二王其精忠直气仰贯天日虽古之忠烈不是过也守备都指挥杨锐与安庆知府张文锦以孤虗不守之城抗方张难制之冦攻围日急防御益严援兵虽寡我师自奋卒能挫其先锋使不得顺流东下以窥南都在今之主将不多得也臣所谓竭忠效劳于一时者兹其人也先差廵视江西都御史今致仕林俊与先任江西副使今充军胡世寕一则因王乞瑠璃瓦为疏大义曰毋涉吴王几杖之赐叔叚京鄙之求一则因言地方利害遂及府事曰礼乐刑政渐不出于天子凡此皆曲突徙薪之谋先任南京礼科给事中今养病徐文溥与先差江西清军御史今降知事范辂一则因王奏复护卫屯田极言王之暴行一则因乐官秦荣殴死生员奏正其罪及议朝王礼仪凡此皆强干弱枝之计臣所谓先事有见于平日者兹其人也至于致仕都御史李士实举人刘养正先差江西今镇守浙江太监毕真或公然就迎为其谋主或预图转迁约为应援反君事雠行若狗彘臣所谓朋奸党恶以遂其谋者非若人耶广西叅政季斆南昌府学教授赵承芳江西佥事潘鹏师夔或捧其伪檄而随处招降或受其伪命而押牌管事易面变词曽无愧怍臣所谓屈节辱身以为其用者又非若人耶虽然数臣忠邪之辩功罪之等特举其闻见所及言之然此逆藩积谋既乆党与必多况伺察之使络绎都城贿赂之通途径非一不有所惩何以警后伏乞陛下明目达聪干刚夬决即将臣所言下之廷议忠劳如孙燧许逵杨锐张文锦厚加恩典先见如林俊胡世寕徐文溥范辂特起任用李士实刘养正毕真之朋奸党恶者明正典刑季斆赵承芳潘鹏师夔之屈节辱身者勿容漏网其平日纳交通贿之徒验有赃证实迹亦必治以重罪乃若镇廵二司等官或受其迫胁而遂与守门或被其囚系而不免随行其情罪之轻重较然着明南康九江等府或仓卒无备而遂至失守或急为请援而卒能克复其功过之有无自不相掩即今功成奏凯通合差委公正风力科道官前来查勘具实奏闻庻赏罚当而人心服岂惟劝戒于既往抑将激励于方来均乞圣明留意则宗社之福臣民之幸也正徳十四年八月十三日
 　　○崇奬忠勤以励人心疏
 　　窃以逆藩宸濠不轨之谋酝酿已乆今日之变实闗宗社窃见都御史王守仁独先倡义兴师捐躯赴难一鼓而坚城破再鼓而元恶擒自古用兵神速未有能过之者且天下之患扑之于早则易灭养之于大则难除臣闻之是时其抚按三司勇者就戮怯者坐系无一人得免其各府州县逺者自保近者受攻无一地得安其本处士民劫于积威举摇手闭目亦无一人敢先出声若非守仁忠义许国智略先人则虽有同志之士果谁为之倡率数十万兵壮义勇亦谁为之号召齐一或者以贼锋方锐卒未敢当必俟逺近之兵齐至而后向敌坐使贼势张大党与日盛或据险拒守或散兵袭击师旅之用恐未即已虽然风雨霜露无一气非天今日之功孰非我皇上之功哉诗曰王犹允塞徐方既来徐方既同天子之功皇上之谓也特守仁一念忠勤为可録耳即今传闻守仁因宸濠旬余不食虑恐物故无以明正天讨乃亲押觧奏凯献俘行至浙江杭州府地方适遇钦差太监张永欲待亲临地方覆审明白具奏军门定夺縁此未果前进且将乞恩养疾臣窃谓功成智隐虽人臣自全之道功髙厚赏实朝廷崇报之典亦所以激励人心感发将来自古国家忠良効用缓急得人鲜不由此伏愿陛下究宸濠反逆之迹鍳守仁忠勤之心急令与同太监等官张永等同心恊力疾速献俘随定功赏以摅神人之愤以酬忠义之勲以昭国家之典若复迟阻纵使今日之事已往窃恐将来人心以守仁之奋勇伐叛为戒以环观坐视者为得计可不虑乎况江西大乱之后抚绥怀集非守仁不可伏惟圣明留意则宗社幸甚天下幸甚正徳十四年十一月初二日
 　　○公纠劾以严考察疏
 　　窃照正徳十五年复当朝觐之期朝正后例应考察臣仰惟国家令典遵用固乆至于今日尤所当严诚以间者四方水旱频仍或重之以师旅之事闾阎疾苦所不忍言尚冀所在上下臣僚相与奉宣徳意子恵困穷庻固邦本于不摇傥复容殃民蠧政者厕其间几何而能免于流移辗转耶于是臣等各相询访公同议拟至再至三有以灼知其人决不可复用者请得次其情状一一为陛下言之原任福建左布政使今升都御史某某刻剥军民溪壑其欲谬膺廵抚之寄原任河南左布政使今升府尹某某出纳钱粮市利为心冒居京兆之尊山东丁忧参政某某先任直隶徽州府知府归装满载因启逆藩之求江西丁忧叅政某某原任福建漳州府知府受盗千金自取属职之侮山东叅议某某先任武选污滥之迹甚彰福建叅议某某尝守建寕贿赂之门大启山西丁忧副使某某屡经论劾曽无悛改之心敢复夤縁欲肆未尽之恶湖广副使某某因领军而分遣白牌公行科取当出廵而特止富室明肆宣淫山东裁革副使某某两任郡守所在贪声有闻广东丁忧副使某某屡掌司事多方索取无算湖广副使某某晚节不谨居乡互有讥评广东佥事某某素性贪婪宰县多侵库藏四川佥事某某先曽廵按辽东考军政而论价风纪索然陜西佥事某某先曽廵盐两淮通运使而均财鹾政大壊河南佥事某某因筑城而滥行科罚陜西佥事某某任成都而夙着赃贪陜西叅议某某先任佥事索取属县湖广佥事某某先任经厯奔竞私门浙江严州府知府某某纵容库役难免通同之弊衢州府知府某某管理邉储实多克取之私河南怀庆府知府某某耽酒废事况容诸子贪求山东青州府丁忧知府某某枉法受赇且纵下人为害广西梧州府丁忧知府某某府县荐厯贪声徧闻虽有才奚取广东广州府知府某某上下和同赃贪显著纵求荐何加广东南雄府知府某某取诸民取诸商累赃独厚先任南京工部郎中今升广西思恩军民府知府某某管芦洲管抽分射利偏多先任直隶真定府今改陜西巩昌府知府某某夤縁复职难逃清议广西桂林府知府某某苛虐取财敛怨地方镇江府知府某某才力虽称操履有亏大名府知府某某初政可观晚节不守湖广寳庆府知府某某厯官有年贪得无厌直隶寕国府起送知府某某欲偿私债滥取民财长芦运司同知某某暴行不悛贪心亦肆福建运司同知某某性习骄奢行多滛纵凡此皆不谨者也山西叅政某某年力已衰讵称旬宣之任云南丁忧叅政某某宿疾间作不无纵子为非浙江佥事某某物议纷纭兼多疾疢湖广常徳府知府某某郡事废弛实亦衰颓山东运司运使某某衰年窃禄止足之戒罔闻江西南康府知府某某老矣専城失守之罪难免广西浔州府知府某某广东髙州府知府某某四川马湖府知府某某云南广南府知府某某皆以衰白之年均急归休之计凡此皆老疾者也广西叅政某某依阿有闻旬宣无补四川叅议某某才识踈闇愈见昏庸贵州叅议某某才识踈庸虽调简不闻展布浙江起送佥事某某性习委靡纵别用终难振起广东佥事某某厯官中外絶无清誉之闻四川夔州府知府某某两任郡牧鲜有恵泽之布所谓罢软无为者兹其人也江西副使某某原无知略兵备何胜贵州佥事某某素乏文名提学奚称先任湖广辰州府知府今升贵州副使某某作郡已闻阘茸安望风采之扬先任南京刑部员外郎今升广西佥事某某断理多见胡涂岂胜纲纪之任所谓才力不及者兹其人也虽然此特臣就其闻见所及泰者甚者为言亦多偏举一事未尽各官殃民蠧政之实伏乞勅下吏部都察院再加询访如果臣所言不诬即将各官照例罢黜降调以为一时尸窃茍容之戒再照逆藩宸濠称乱江西二司官员仗节死义惟副使许逵一人自余若叅政某某反为出谋赞画固已明党乱贼左布政使某某首先屈服按察使某某平素阿承佥事某某安抚九江某某招降安庆某某専与廵河虽或不出各官本意而其屈节辱身甚矣不当混列胁从轻贷其罪亦乞勅该部院将此数人先行革职为民仍监候省城委官勘报各从重处庻国法以明纲常以正而凡臣子之有怀二心者知所警矣天下幸甚正徳十四年十一月二十四日
 　　○急献俘馘以彰天讨以修大祀疏
 　　臣窃照逆藩宸濠阴蓄异图积有年岁肆今为乱逺迩骚然仰赖皇上天赐勇智神授英谋涣号亲征圣武昭布由是先声所被贼胆自寒故安庆乆围而觧去九江既入而复出遂令党与离心我师乗之一鼓而克复南昌再鼓而擒获元恶自古帝王禁乱诛暴成功之速未有过于今日者诗曰赫赫业业有严天子又曰如雷如霆徐方震惊正我皇上之谓也又奚必亲临其地面縳其人而后为我皇上之功哉即今传闻宸濠自囚系以来或食或否濒于死者屡矣傥一旦物故何以大彰天讨再照国之大事莫重于祀而祀尤莫重于郊郊者所以大报本反始也自古圣帝明王之所甚重而不敢忽焉者也然或于二至或于四时皆有定期迨我祖宗叅酌古制议定天地合祀之典毎岁正月择日行礼先期看牲临时斋宿情文委曲意义深逺臣伏读大祀祝文曰时维孟春三阳开泰敬率臣僚以玉帛牺牲粢盛庻品恭祀于大祀殿备兹燎瘗然则万世圣子神孙以似以续固不可先时而失之遽亦不当后期而失之缓也今时值暮冬去孟春之期无几矧夫朝觐考察会试殿试又适当其期凡此皆国家求贤审官大政大事所冝次第举行而无废者仰惟皇上天纵圣明其有不介于衷乎夫南京系我太祖开基定鼎之地宗庙在焉陵寝在焉宸濠以始封旧藩而乃忍忘国恩敢违祖训谋危宗社荼毒生灵臣窃意太祖在天之灵将必震怒于上亟欲明正其罪伏愿皇上大奋干断速降明旨着落钦差太监张永等官即将首恶宸濠逆党刘吉等牢固管押觧送前来由是献俘告庙奏凯班师以慰祖宗之灵以彰天讨之威以修大祀之典如此则我皇上神功圣徳已隆而益隆矣宗社幸甚天下幸甚正徳十四年十二月二十八日
 　　○戒不虞以保圣躬疏
 　　兹者驾幸大报恩寺修斋越数日不闻入城臣忧惶之余即欲冒进瞽言随于本月十七日早得闻车驾已于十六日晚旋跸行宫欢忭间忽又传闻皇上仍欲临幸各寺诸处臣备员六科谏诤职也又恶得而终黙黙哉诚以斋醮之事非帝王所冝屑禅寂之居非帝王所冝处况夫意外之患尤不可以不防昔者宣庙欲微行大学士杨士奇谏曰陛下尊居九重恩泽岂能徧洽幽隠万一有寃夫怨卒窥伺窃发诚不可无虑后果获至二盗乃尝结约候车驾之玉泉寺作乱者宣庙乃叹曰士奇言不虚自是不复微行夫奸谋叵测在宣庙太平之时尚所不免况今以宸濠大乱之后师旅扰攘之时顾不可以不虑及此乎且舍大内不居而御督府已非杜渐防微之道又可舍督府而厯寓僧寺及诸处耶此非独臣之所深忧虽闾巷小民亦无不忧之也伏愿皇上轸垂堂之戒养居重之威端处行宫无事轻出以受臣下之朝以俟俘捷之献如此则祖宗幸甚天下幸甚臣干冒宸严无任殒越战惧之至正徳十五年正月十八日
 　　○披沥愚衷恳乞回銮疏
 　　兹者逆藩宸濠妄图不轨恭遇皇上奉天征讨驻跸留都臣固已仰窥圣心无非所以为宗社为生灵为万万世无疆之大业用兴有名之师为是不得已之举也然方今仰仗天威首恶就擒余党悉获所执俘囚与所収诸府子女玉帛数百余艘就泊江干岂徒风涛冲激之虞兼有慢藏诲盗之患奏凯献俘论功行赏非其时耶虽然今日当务之急者殆又不止是也姑举一二言之人君所敬惟天南郊大祀之典何可以不速举所尊惟祖太皇太后祔主之礼何可以不早行所养惟亲皇太后千秋之节何可以不及时称庆所任者庶官也考察之政虽委于吏部而黜陟幽明尚有烦夫宸断所重者贤才也会试之事虽属于春官而大廷赐对尤必俟夫临轩凡此五者皆国家大典礼大政事其举废迟速之间实安危治忽攸系我皇上以保有大业为心固宵旰所冝孜孜者也臣近又闻之辽左诸镇敌众连营覇州等处强贼啸聚岂不以驾方逺征京师空虚将以掩吾之不备耶南自淮扬北抵顺天随路夫役迎候日乆饥饿无聊或至相食况又农务之方殷耶诗曰不留不处三事就绪又曰徐方不回王曰还归然则古昔明王之自将未甞不以农事为重班师为急也且旬月以来暴雷震惊风霾大作灾变之至厥亦有因尤不可以忽而不畏也臣待罪谏垣愚衷不胜惓惓谨用披沥以言伏望皇上特留睿思早降明旨即日班师启行旋复京阙由是大明诛赏以快天下之心聿修庶政以隆国家之治实宗社生灵莫大之幸臣干冒天威无任殒越之至正徳十五年四月初八日
 　　○乞罢衰老不职宪臣以崇国体以厚士风疏
 　　窃照旧任廵抚两广某某衰老不职累经弹劾其匿罪冒赏凿凿皆有证据虽甞奉旨催取回京盖朝廷优礼大臣礼貌当然耳某某亦当上顾国体下畏公议恳疏辞免以全晚节可也顾乃阳为乞休之章阴怀觊望之意始则徘徊道途终焉留处京邸广务私交宿赃狼藉传播中外贻羞搢绅迩者忽闻有旨着到任掌印管事臣交切惊愕因伏稽之国初官制具载于诸司职掌者若都察院原设左右都御史二员其后虽因廵抚地方添设不拘定额而在院管事员数一遵旧制未有加也即今本院已有左都御史王璟右都御史张纶复添置某某则为左右都御史三员隳紊旧章实自某始国体所系为损匪轻且风俗之厚薄由大臣之倡导昔人有言大臣持禄以固宠故小臣侥幸以求进大臣贪冒而不法故小臣因縁而为奸以某之持禄固宠如是贪冒不法如是而使之茍容于朝甚非所以表百僚而厚士风也再照见任廵抚两广佥都御史某某素乏才猷徒长奔竞往者御贼失事侥幸脱罪复官自后滥膺廵抚専事趋时附势纵恶容奸转辗结纳地方利病视之漠然其当时科扰贪饕之状已备经廵按御史李素纠举未几罢黜屡见转迁方今两广总制之任又非各省一面之比某复居然承乏殆所谓以蚊负山多见其不知量也虽然某之夤縁弥缝则亦不让于某将来冒功希进之事势所必至是又不可不早见而预杜之也臣事虽风闻言皆非诬伏乞皇上上念国体下为士风即将陈某罢黜或容自陈以全体貌萧某行令致仕仍勅该部另推具奏简用如此则国体以正而士风可厚矣正徳十五年七月二十四日
 　　○再沥愚衷恳乞回銮疏
 　　臣先于本年四月初八日继于七月十一日两经具题恳请圣驾回京俱蒙俞允始谕臣正在収拾其后复蒙谕収拾已有次第于此有以仰窥圣心惓惓思归固已先得臣愚衷之所同然伏候之余无任欣跃岂惟臣虽扈从将士满城军民亦莫不鼓舞称庆欢声载途即今倾聴有日未奉明旨岂以皇上思周万务事必躬亲収拾尚未完耶臣窃以君逸臣劳古今通谊小大之务各有専司果若未完即将合行事宜分命内外诸臣严限责成克期班师岂不大彰宸断大慰人心诚以宸濠大逆不道得罪天地祖宗不赦之罪讵容稽缓寝食自若倨坐舟中非所以惧乱贼也忠臣义士戮力成功大赏之典乆格未行非所以励人心也天地人君父母人子不可一日不见父母人君不可一岁不祭天地自古帝王慎之重之南郊大祀之礼可复迟乎贤才国家器用齐民不能一日不资器用国家不能一时不须贤才前科进士选用殆尽临轩策士之典可复缓乎且我皇上万寿之辰不乆届期万方玉帛不期自会臣伏见本年正旦适我皇上驻跸之始未谒陵寝则未容朝贺臣民交口歌颂圣明然则今日銮舆旋轸郊祀之礼所冝先也宗庙之礼所冝先也太皇太后祔主之礼所冝先也启行之期又可以不预且急耶虽然此固事之至重至大者也若军马数万住札日乆应给刍豆在在告乏旦夕将有不继之忧秋髙马肥易滋抄掠天威既逺戎心益生西北难免侵陵之扰北来章疏近虽降有明旨前后之间壅滞尚多百司何所奉行南都市廛率多官军住歇工商废业生理萧条小民何以堪命况夫元凶寄泊于江浒逆党杂系于狴犴防卫既乆人情必懈仓卒生变何以御之臣甞闻应天府狱南门内街往往夜惊羣喊此固人心不安忧虞之所致实亦天心仁爱谴告之有在也仰惟皇上睿炳几先明见万里意外之患所宜预防臣待罪言官愚衷迫切不知隠讳伏惟圣明采纳早见施行以承天意以安人心实宗庙社稷莫大之幸臣无任激切愿望之至正徳十五年八月
 　　○计处京储以足国用疏
 　　臣近闻提督仓场尚书候观拟奏前事闻称京通二仓实在粮斛共计止有六百六十一万一千余石比照成化弘治年间一年共放三百四五十万石近年毎岁多放七八十万石粮斛日渐消耗欲会部院大臣科道等官计处查汰在京各衙门旗校军役各处做工人役及求此外良法可以充实仓廪者伏奉圣旨这所奏计处京储重事户部会官议了来说钦此其后兵部尚书王琼复题前事亦奉圣旨近年以来委的财用匮乏闗系重大这所奏事情户部看了来说钦此于此有以仰见圣明深惟国计惓惓欲厚储蓄之至意也臣备员六科虽逺处留都无由与议茍有所见亦安敢不言以少禆国计之万一王制曰国无九年之蓄曰不足无六年之蓄曰急无三年之蓄曰国非其国以今三仓所蓄计一年所放之外所余无几然则虽谓之无蓄可也若是而尚可以缓而不图耶诚以今日国用之不足以宂食之人众宂食之人众以滥収旗校冒报工作之人多固其一也然昔人有言大有三宂小有三费以困天下之财今日之宂之费得无有类于是者乎此皆责在执政大臣务殚忠谋罔避嫌怨凡系今日害财蠧政之事悉用指画具实上闻取自圣裁持以必行庻浮冗可以尽去匮急可以少纾若复疑沮于其间其如国计何至于此外良法有未容以易言盖古者富藏于民至后世乃藏于官今则公私上下皆坐困矣于何取给哉臣窃闻近日抄没逆党朱寕廖鹏等家除金玉器玩不计外其见在银两不下千万大约计之银万两可抵米二万石百万两可抵米二百万石千万两可抵米二千万石使诚用此贮之二仓则一转移之间立见数年之积不知在廷诸臣亦甞计及此否乎况夫近年邉境多事军饷告乏或析其半以给邉储宜亦无不可也臣不胜区区忧国之诚僣妄及此伏惟圣明开纳特勅户部作急会议早见施行实惟国计之幸宗社之幸正徳十五年十月十三日
 　　○厘夙弊以正版籍疏
 　　窃惟国家版籍之设所以具载天下州县人丁事产人丁着户口登耗之数事产着田赋轻重之数毎十年一大造又以着前二者旧管新収开除实在之数而赋役胥此焉出名曰赋役黄册者此也故版籍正则赋役均赋役均则贫富皆得其所而天下由是平臣伏稽之祖宗立法之始版籍无不正赋役无不均贫富无不各得其所夫何法乆而渐滋今之版籍非昔之版籍矣于此而无以厘正之欲臻均平之效胡可得耶即今大造之期伊迩谨举闻见所及四事少救时弊万一伏惟圣明采纳施行不胜幸甚
 　　计开
 　　一曰均里甲臣惟里甲不均之弊非直人户有多寡亦由其间贫富相去之逺耳臣先任福建建寕府浦城县知县该臣督造正徳七年黄册查得该县粮米除官粮外民粮总计二万四千余石縁先年攅造之日里书为奸富实人户多收一甲粮米不下八千余石贫难下户多落七甲八甲粮米各不满八九百石随审得各甲田粮虽有多寡各年里役则无重轻缘是粮少甲分毎遇里甲均徭之年必致倾产破家流移转辗深用恻然当申廵按御史贺泰计欲通融区处縁泰未谙民情不允臣请仍照旧册攅造臣心终是缺然其后查照旧按复申续到廵按御史李如圭批系补偏救弊之法依拟施行等语乃取各甲粮米通加磨筭多者分减少者凑补俱用粮多丁少上下民户量其相近甲分挨次均拨务使贫富相兼各甲各不过米二千四百石之数人丁多寡大略亦同另造均平甲册封贮库内自后但遇里甲均徭俱照前册编派由是赋役得均民颇称便臣续访得各省直隶不均之弊在在有之如蒙乞勑户部通行天下州县今后攅造黄册务先会计丁田总数如粮满一万石毎甲合各坐一千石丁及一万口毎甲亦各坐一千口但取州县大数相平不必毎图一一相等如军匠之户有改甲者务于户下填注原在某甲今改本甲以便清查如此则里甲均而赋役无不均矣
 　　二曰一法制臣惟法制之一者大一统之道也臣甞署掌户科管理后湖黄册查得北方省分开造里甲毎甲自相聫属如一甲里长赵甲其本甲甲首相连十名俱系于赵甲之后他甲皆然遇有查理止于一十户内检寻其弊难隠南方省分开造里甲各甲互相依附如一甲里长钱乙其本甲至十甲甲首各掲一名杂系于钱乙之后谓之穿甲遇有查理湏于百户之内徧阅其奸易匿且开写上中下三等人户此旧制也今北方人户仍分三等南方人户一概混列凡此岂为同轨同文之制哉况南方里书之弊比之北方尤甚不可视为不急而忽之也如蒙乞蒙户部通行天下州县今后攅造黄册三等人户务遵定式其穿甲之法查非旧制及见行事宜通照北方黄册开造庻国无异政家无殊俗而里书之弊亦縁是可革一二矣
 　　三曰革诡寄臣惟册籍之弊莫甚于诡寄诡寄者皆奸民豪户买通里书或混立户籍于畸零之内或伪除旧地于仕宦之家以脱重役以免杂差夫奸豪茍免则善良偏累故有田以顷计而累岁不当一差粮仅升合而终年役于官府者比比然也非以朝廷优恤之恩反为奸豪欺罔之资耶如蒙乞勑户部申明禁例以后攅造黄册务审老幼单丁官民田不及五畆者方许编入畸零如田及五畆以上仍収正管寄庄人户一体当差絶户女户一切革除若内外仕宦之家亦必量其官职崇卑定为优免则例如京官三品以上免田四顷五品以上三顷七品以上二顷九品以上一顷外官则逓减之无田者凖田免丁如人已死优及子孙以寓世禄之意此非愚臣之见先臣大学士邱浚所著进呈大学衍义补中已备言之如此则不惟诡寄之弊可革古人所谓限民名田之意亦存乎其间矣
 　　四曰専委任臣惟任法不如任人攅造格例自洪武初年以迄于今不啻详矣然而民伪日滋遗奸难免臣甞监督监生查对册籍中间有除者无収有总者无撒新册之旧管多与旧册之实在不侔旧册之户籍间与新册之军民不合田粮之飞洒者有之埋没者有之户口之隠瞒者有之脱漏者有之弊病纷纷难以缕数虽经驳行改正往复经年官扰民费如同再造此皆当时任非其人人无専责之故也如蒙乞勑户部议处慎选相应官员如各省则用右布政使或左右叅政两直隶则用本部郎中或员外郎平日精敏廉慎著称者各一员坐名奏委请勑前去専一提调各属稽革奸弊定限一年事完复命其属监造等官俱聴察访径行选委所造册藉俱聴设法通行磨筭查对无差然后起解进呈复命之日仍许将委过官勤惰廉贪之状疏名举劾以示劝惩如此庻委任専一功可责成弊可尽革矣正徳十五年十二月二十六日
 　　○查处乆谪官员以广圣恩疏
 　　顷值宸濠谋为不轨恭遇皇上下诏亲征臣伏读明诏有曰护卫及军民职官先因陈奏宸濠非罪降谪者查奏起用又曰俟大功之告成将大赉于海宇钦此钦遵有以仰见皇上追念忠贞欲加显擢大赉之行又将溥及其余是诚圣明天寛地容之量所以赦过宥罪之至意也凡在人心孰不感激臣用是察访乃得先曽陈奏宸濠与今逆党者数人除按察使胡世寕布政使郑岳已经中外臣僚查奏起用外若先任御史今降驿丞周广则甞劾都督钱寕僣拟之罪先任御史今降经厯范辂则甞奏乐官秦荣太监毕真暴横之罪先任给事中今为民陈鼎则甞劾锦衣卫指挥廖鹏子廖铠冒籍取中举人之罪此三臣者折奸宄之萌戒履霜之渐其与胡世寕郑岳实同心一体之人也再照宸濠谋逆之始江西三司及府州县官僚不下百数其能抗贼不屈视死如归者惟都御史孙燧副使许逵二人仗节死义之臣何寥寥也虽然宋臣张栻有言于犯颜敢谏中求则临事可以得仗节死义之士若平时不能犯颜敢谏他日安能望其仗节死义乎朱熹又曰仗节死义之日当平日无事之时得而用之则足以逆折奸萌潜消祸本自然不至真有仗节死义之事非谓必知后日当有变故而预蓄此人以拟之也二臣之言可谓至论即今兵荒相仍天下多事正宜广収忠义之士分布中外若人而顾可以少之耶臣窃甞求之往者若编修王思给事中张原御史徐文华主事李中等近者若修撰舒芬郎中张衍瑞姜龙黄巩孙鳯陆俸员外郎夏良胜主事万潮林大略蒋山卿博士陈九川寺正行人等官周叙巴思明等或因事纳忠失于太骤或越职言事伤于过激冒犯天威致蒙降谪计今逺者数年近者二三年矣臣窃谓诸臣罪固难逭情则可原况当坚苦刻励之余正其悔悟自新之日俾图自效必有可观伏乞皇上俯赐矜察即勑吏部通为查处前之诸臣若周广者特加超用后之诸臣如王思如舒芬者特用召还又如陆震何遵林公黼刘概等之死有足矜者亦量加以恤典如此则忠良益劝贤才益盛大赉之典真与天地之覆载者同其广矣天下幸甚臣无任激切仰望之至正徳十六年二月二十八日
 　　○端本始以兴至治疏
 　　臣惟人君天下之本始即位又人君之本其始正无所为而不为正故伊尹之告太甲曰今嗣王新服厥命惟新厥徳召公之戒成王曰若生子罔不在厥初生自贻哲命非以圣明嗣位端本正始固不可忽欤兹者恭遇陛下嗣统承天更化善治诞宣明诏大慰人心若朝廷政事得失天下军民利病皆已莫能逃圣鉴矣臣草疏已成輙复中止亦知事有当先者也谨以平日所闻本始三事妄效芹曝之献伏惟圣明采纳施行其一曰养圣徳臣闻人君之徳惟在所养仰惟陛下春秋方冨志气如神辅养本原正惟其时臣甞稽古完徳有道之主不独得贤师保之助其侍御仆从罔匪正人旦夕承弼故曰仆臣正厥后克正仆臣谀厥后自圣况在今日明监未逺伏乞陛下以古为法以近事为戒师保大臣必専信任以傅徳义以保身体沃心造膝不惮其烦若一应随侍使令中官皆必谨择老成如宋儒程頥所言年四十五已上重厚小心之人要使侈靡之物不接于目浅俗之言不入于耳如此则闻必正言见必正行所养皆善而圣徳自隆矣二曰正圣学臣闻君道之大在乎稽古正学仰惟陛下继承列圣统御万邦必明尧舜禹汤文武之道斯可以兴唐虞三代之治稽古之学所冝汲汲以有事焉者也伏乞遵用旧典早开经筵博选儒臣俾侍讲读虽然闻乎其言将见乎其行但如故事拟书二叚骤读一通恐于圣心未有得也今后讲官进讲宜令反复详说或有未明陛下俯赐清问再三询考必待圣心洞然明悟凡圣贤之旨帝王之道以及政事之得失人臣之邪正天下之所由理乱厯代之所由废兴皆必讲之明而无疑乃可行之笃而无懈此则圣学之要当务之急者也三曰勤圣政臣闻自古兴衰拨乱之主未有不以忧勤为先书美髙宗曰不敢荒寕嘉靖殷邦史称宣王曰早朝宴罢卒成中兴之名以今法度纵弛之余此正忧勤图治之日仰惟陛下践阼以来视朝聴政固当尽复祖宗之旧矣臣窃闻之昔者文庙甞召六部尚书及近臣谕曰早朝四方所奏事多君臣之间不得尽所言午后事简卿等有所欲言可从容陈论大哉皇言此万世圣子神孙所冝体行者也伏乞陛下退朝之余但当闲暇即御便殿或于顺门任圣意所注内阁部院大臣量召一二人或三四人从容延对咨访治道若有大政则通召府部院寺堂上官及科道官会议使人各尽其谋事必求其当而后已至于在外总兵抚按方面等官有入朝见辞者亦必召至御前俯降辞色或询以敌国之盛衰与邉防之严弛或质以官吏之贤否与生民之休戚因而察其器识验其行能如此则贤才常集于目前视聴不至于壅蔽纪纲日振法度日新中兴之盛可不劳而致也虽然臣又闻之诗曰靡不有初鲜克有终易曰天行健君子以自强不息伏愿陛下谨诗人之戒体大易之训法天行健终始惟一实宗社生灵莫大之幸臣区区忠爱之诚无任仰祈之至正徳十六年五月二十五日
 　　○辨忠邪公举劾以遵明诏疏
 　　恭惟陛下天纵圣明嗣位宸极明诏诞布化理维新臣伏覩诏书内一欵弘治十八年五月十八日以后正徳十六年四月二十二日以前在京在外内外大小官员人等有因忠直谏诤及守正被害去任降调升改充军为民等项及言事忤旨自陈致仕养病各该衙门备查明白开具事情奏请定夺钦此又奉诏书内一欵给事中御史职当言路文武官员有贪暴奸邪者务要指陈实迹纠劾钦此臣伏念备员六科以言为责前项官员虽累经论奏前此奸臣皆务为蒙蔽或留中不出或阻抑不行公议郁郁莫伸忠邪之不辨乆矣兹者伏遇陛下大明黜陟开广言路任贤勿贰去邪勿疑尧舜之治端有见于今日臣仰承明诏悉心查访其忠贤之当録者除大学士费宏编修费寀已蒙起用外臣今查得先任大学士致仕刘健谢迁先任尚书致仕韩文先任编修降驿丞王思先任给事中为民今升知府致仕刘茝降驿丞张原先任御史李熙降驿丞周广降典史今升知县髙公韶丁忧张文明降县丞今升知县林有年为民徐文华先任主事降驿丞李中今升知县戴冠皆忠谏得罪者也先任大学士致仕王鏊杨一清先任尚书致仕孙交先任都御史为民彭泽养病俞谏张嵿降副使李昆先任给事中为民陈鼎升州同知吕经今升太仆寺丞潘埙调推官王爌石天柱调判官黄臣席彖先任御史降判官俞珊董相许完今升知州张士隆降经厯范辂调知县赵春为民李穏施儒刘士元先任评事为民沈光大先任司务降教谕今升知县林华先任布政使致仕方良永先任副使降同知今升知府余祜降检校胡文壁为民陈九畴先任知府降知州毛思义今升同知翟唐先任知州降经厯樊凖先任知县为民胡守约皆守正被害者也先任都御史致仕林俊先任评事养病罗桥皆甞言事忤旨者也以上诸臣或先朝耆旧徳业并茂或一时英贤才行可称所当任而勿二者兹其人也其奸暴之当去者除尚书等官某某等已经拿问及自陈外臣今访得大学士某某伴食有年贪得无耻尽弃平生之学甘同流俗之归奸回不忠焉用彼相提督仓场户部尚书某某滥司国计惟务私交常例倍増仓储日耗原任廵抚鳯阳都御史今升南京工部尚书某某厚赂权奸茍免谴辱地方困苦若罔闻知廵视邉城都御史某某升官必由自择院寺迭迁保官必求私谢赃贪太滥养病国子监祭酒某某罔利务登龙断虐害乡人居闲觊觎复起怨尤亲识原任廵抚四川都御史某某贪功妄杀黩货殃民甘以十罪自居丁忧廵抚延绥都御史某某掊克有闻保障无补实忝三邉之任巡抚保定都御史某某因解问而转居要地自赖于钱神太常寺卿某某务夤缘而洊厯清阶难逃乎物议丁忧太常寺少卿某某升官有自私债甘于代偿少卿某某出身至微髙位讵容冒处南京大理寺某某治家无法持身有玷南京光禄寺卿某某屡经紏劾多方保全以上诸臣留一日则害一日之事在一方则贻一方之忧所当去而勿疑者兹其人也虽然费宏等之起用固允恊人心矣数年以来有因道与时违志不茍合有如原任大学士刘忠尚书邵寳待郎章懋都御史陶琰修撰吕柟先任修撰后改升同知何瑭或引年自善或称疾养亲亦莫非人望之所属者也某某等之拿问固大快人心矣有如工部尚书某某因督大工肆为贪得任用平日心腹武功卫千户王选立为买办名目専管一应物料克落分受动以万计尝用在官银二千两托某某过送钱寕致被欺骗秽迹大彰伊男某某发身粟例营选京官累升吏部主事谋入内阁书冩蝇营狗茍依势罔利岁办课程必先厚赂方敢进纳事干钱粮必经禀白方可施行加以串通铺户发卖批单计某某私入亦不下万数此某之父子亦合拿问者也臣备员言官茍有所闻不敢隠黙伏乞陛下俯垂聴纳特赐施行如臣所举刘健刘忠等即勅该部访其年力盛衰应存问者遣使存问因以咨访嘉谋应礼聘者降勅赍聘勉令光辅新政应升用者遇缺升用俾得及时展布然年逺事湮中间所遗尚多仍聴各该衙门查明闻奏如臣所劾某某等俱有实迹不系泛言尤望陛下独奋干断通赐罢黜其某某父子并用事千户某某就行拿送法司审问明白追出侵过物料赃赂坐以应得罪名以为人臣贪墨欺罔之戒天下幸甚正徳十六年五月二十五日
 　　○谨天戒以修人事疏
 　　臣窃闻天人之间感应如响人事失于下则天变见于上此理之常也恭惟陛下临御以来孶孳图治任用辅相开广言路斥逺邪侫登进忠良圣政日新令闻四达人事之阙失臣未之见也兹者伏闻五月初一日雷击奉天门兽吻及日精门灾天威赫赫胡为而然耶臣则闻之矣人事失而变随应者固上天仁爱之心人事得而异或见者尤天心仁爱之至况天位惟艰一念不谨或以贻四海之忧一日不谨或以致千百年之患天之所以警动陛下者殆不可谓无意也臣备员无补实切忧惶谨以所闻人事当修者七事仰尘睿览用答天戒伏惟圣明采纳施行
 　　计开
 　　一曰定圣志臣闻之君志定而天下之治成仰惟朝廷今日之政已大定矣所虑奸人或乗时妄议以疑圣心则他日之事有未可知书称舜曰烈风雷雨弗迷伏惟陛下体天心之仁爱法帝徳之罔愆圣志一定断之不疑勿以调停之说为然勿以更张之骤为信亦勿始锐而终怠则唐虞之治可望于今日
 　　二曰保圣躬臣闻之人君所爱莫切于身人臣亦莫切于爱君之身恭惟陛下顷以亲藩入继大统固上有宗社之灵母后之圣下有内外臣庻之众呵护翊戴靡所不竭但臣区区蚁诚窃谓陛下圣年方妙圣质未甚充盛凡夫起居饮食之期寝兴劳佚之节小大曲折备虑所冝周悉至于前后左右委任尤湏得人诗曰王躬是保伏惟圣明留意
 　　三曰信诏令臣闻之诏令所以行于天下者信也诏令不信则人主之权废矣恭惟陛下改元肆赦革故鼎新救天下深沉固结之弊为生民永逺太平之谋所在闻之欢欣鼓舞甚于更生虽汉史所称山东布诏民之老羸癃疾扶杖往聴者殆不是过书曰令出惟行弗惟反伏乞陛下维新涣号尤怀永图执之必坚行之惟允保信以保民实天下至切之望
 　　四曰明赏罚臣伏读祖训有曰凡聴讼要明不明则刑罚不中罪加良善乆则天必震怒焉又曰凡赏功要当不当则人心不服乆则祸必生焉钦此窃照江西宸濠之变虽已讨平有日然忠义之勲未酬党恶之罪未正若将有待然者不可不留圣意臣闻之功有髙下亦有虗实今欲赏当其功宜将随征各官缴过文册尽行降出仍令先后纪功科道官查明开奏而冒功者必黜庻赏不僣而人人以为庆矣罪有轻重亦有真伪今欲罚当其罪宜取见获各犯招过情由不拘成案仍聴法司官及会多官再三研审而负寃者必宥庻刑不滥而人人以为威矣
 　　五曰斥遗奸臣伏读祖训有曰厯代多因姑息以致奸人惑侮当未知之初一概委用既识其奸退亦何难慎勿姑息钦此窃照太监萧敬与宸濠厯年来往已经太监张永查系书底簿籍有名人犯具奏先帝着外私宅闲住所处已寛顷者忽闻司礼监太监赖义传奉圣旨外私宅闲住太监萧敬着本监掌印照旧办事钦此此命一下中外惊疑其于新政所系匪小诚以宫府一体不宜异同今若起用萧敬一人其何以处同犯诸人交结重情不宜轻纵今若不惩于既往其何以示警于将来且敬自负前罪强颜供职则亦无以取重同列展布行事伏乞陛下仰承祖训早决宸断纵不加罪仍令退闲以释中外之疑以昭平明之治
 　　六曰严内禁顷者得闻御史张翰奉勅点闸大工一日从内官监出忽见内使人等约有三五百人或挐棍棒砖石向翰围拥撒土其守卫官军直日旗校明见凶恶不为防护臣闻之不觉惊愕竟亦未谙其故然以皇城禁宻之地而敢尔肆为凶忿其在外无忌则又可知仰惟天威震怒必有重法以处治之矣臣窃谓渐不可长事宜预防伏乞陛下在内即勅各监局等各掌印官各行严束所管人员各于本衙门専务本等职事不许輙出各门各路口聚众为非违者许守卫直日官旗人等实时捉获通将该管官员叅奏治罪其京城内外亦即勅锦衣卫及廵城御史兵马司官严督官校弓兵火甲各于分管地方不限昼夜用心廵逻但有前项生事之人许即拿送法司从重问断违者罪亦有归
 　　七曰慎邉防臣闻之御戎之策守备为上备邉之要兵食为先虽然食足则兵强是食又先于兵也即今邉饷缺乏军士困惫一旦烽火有警何以驱之应敌况先该宣府报称口外走回男妇供报彼处扶起小王子与乌兰哈等讲和及瞭报塞外兵势下营四十余里其意盖非寻常侵掠之比幸遇圣明御极威灵逺震彺图虽已大沮然亦不可忘备伏乞陛下轸念邉防之重特从廷臣之请早将各犯抄没银两分给各邉以纾困急仍勅各该镇廵总兵等官务在严饬将士保固疆圉以称今日中兴内修外攘之意正徳十六年六月（某）日
 　　○恳乞勉留大臣以光辅新政疏
 　　臣窃以数年权奸误国祖宗之法度变坏几尽天下之生民涂炭已极宗社之不危者亦幸焉而已兹者伏遇陛下圣明天启忠良任职刬革积年所不可抜之弊力除羣党所未易动之奸中外人民举欣欣然讴歌鼓舞仰望太平所恃以成化致治者陛下干干不息于上大臣相与蹇蹇匪躬于下耳近者传闻大学士杨廷和以弟廷仪被劾之故蒋冕以御史张鹏之言吏部尚书石珤亦因御史赵永亨之言皆相继乞休臣不为三臣惜实不能不为国事惜也诚以当此人情积玩之余政化维新之始法度虽修而未全惠泽虽布而未洽羣奸虽已下狱而未决者尚多正人虽已起用而赴阙者未见其奸种余息乗间伺隙阴冀其散而复聚者盖不知其几也如此则调停之说必兴绍述之祸且作而国家之大事去矣可不为之寒心哉臣闻之王敦虽负大恶而其弟王导不害为元辅今廷仪所坐特不职耳廷和何嫌之足避耶若蒋冕虽甞扈从先帝留处南都事由梁储实非获已然薫莸同器香臭自别言者盖失之不察石珤遭值陛下新政擢任冡司朝野相贺方喜得人然任事未几展施未究言者诚失之太轻矧此三臣才智徳望既居天下之先文学操履亦出羣臣之右盖无一人之可舍去亦无一日之可暂逺朝廷者也伏乞陛下特降温旨曲赐勉留仍谕以中外公论及责之国体大义务使其位得安其志可行再照致仕大学士谢迁尚书韩文虽甞奉旨起用一时未有员缺臣窃以二臣厯事累朝当孝庙盛时朝政清明辅佐徳业以成盛治逮武庙初年权奸纷乱伏阙死诤废居谪籍其孤忠硕徳又非其它诸臣之比今迁年逾七旬文亦跻八袠必待有缺而用或恐其年不待臣闻之宋致仕太师文彦博居洛年八十有一司马光言其宿徳元老宜起以自辅乃诏平章军国重事班宰相上六日一朝两月一赴经筵今朝廷起用二臣宜若可凖彦博故事不必拘夫员缺亦不必烦以职务但优其礼遇列之上班朝叅经筵日月一至若有大政大事特令叅预必有嘉谋禆益新政如蒙亦乞陛下速降勅旨聘取来京与杨廷和蒋冕石珤等同心辅政以与至治实宗庙社稷之幸亦天下人心之望也正徳十六年七月（某）日
 　　○陈言疏
 　　案照先为前事各准奉本衙门闗札准南京通政使司经厯司手本奉南京兵部札付武库清吏司案呈案照先奉本部送准兵部咨前事内开正徳十四年五月初八日该本部题准在京卫分今后仍照成化三年初定事例就令原差存恤给事中御史部属官毎年终吊取粮册清查一次如有买闲作弊军人依律叅奏究问如有情弊将查过军人总数具本查考其各卫所见役食粮军人止于两京兵部取数与户部粮册查对不必径拘各卫所比较致生阻挠若查出见役军人与粮册不对者照依刷巻事例行拘各卫首领官吏查问回答合用纸札于两京刑部见収囚人纸札内闗用笔墨朱炭等项行移顺天应天二府支给官钱买办应用书写人役行移南京国子监量拨监生一十五名应用完毕送回肄业等因到部送司已经备由案呈通行各该衙门去后今照正徳十五年分例该一年一次清查之期案呈到部拟合通行等因备由转行臣除钦遵外续准该司节次手本将取到各营并监局等处见操见役旗军手本并调到南京户部食粮文册与各卫所花名手本督同监生蔡瑾等一十五名逐一清查明白将查出见役军人与粮册不对者照例行拘首领官吏人等查问回答其军人中间有准令食粮应该当月验差而延至下月方验者有已经验差就应送操而迟违一二月不送者有各营开报逃故日期在前而卫所粮册扣除在后者有为事已完支粮日乆而不行当差者虽各称有患病等项事故查无堪信文凭遽难准豁行间准该部职方清吏司手本奉本部送准兵部咨据委主事路直呈前事本部看得在京各卫所诡冒新添军匠勇士近日俱已奉诏查革经该官吏并各犯应得罪名又已过蒙赦宥若仍照本部节次题奉钦依内事理再行清查不惟事涉重复徒取烦扰抑恐追呼逼迫人情不堪合无将本部前项二次题准清查事理俱各停止本部再行南京兵部即查南京各卫所军匠勇士等项如果奉诏查革数多一体停止等因备行前来臣为照南京各卫所军匠勇士见今兵部奉诏委官查革其陈言事理虽已举行有次未尽事情亦合照例停止除将造完军人花名文册照旧送南京兵部转缴外今将清查过军人数目开坐具本谨具奏闻正徳十六年九月二十二日
 　　○公纠劾以严考察疏
 　　臣仰惟祖宗以来考察京官始则间一举行其后十年一举又其后六年一举所以疏数不同者非有张弛于间也盖世道日降士习渐浇法亦縁之而益宻耳方今士习之坏殆又有甚于前幸遇陛下圣明嗣统化理更新而考察之典适当其期其可比常而不加严哉臣切见近日两京文职四品以上俱经自陈五品以下俱从吏部会官考察其诸不职大小臣僚显黜者虽若巳众茍容者不能尽无若都御史某某太常寺卿某某南京工部尚书某某大理寺卿某某光禄寺卿某某其不职罪状已经具劾不复开外臣今访得通政司通政某某先任兵科都给事中避劾贵幸托为养疾以自全风采何在太仆寺少卿某某先任户科都给事中鑚求美升甘心笑骂而不顾操履可知翰林院侍讲学士某某滥交无藉立社会而挟妓酣歌滛纵无忌左春坊左谕徳某某连姻时宰假奕棊而为人请托贪得无筭顺天府府尹某某先任河南布政贪污之行乆着岂宜遽迁应天府府尹某某先任贵州布政赃贿之迹大彰何须待勘陜西巡抚都御史某某见小利而逼走驿官受私贺而纳交权宰晚节顿改物议纷然此皆自陈未蒙赐罢者也南京户部云南司郎中某某承委买金则多侵价值验収布疋则明通私贿南京刑部福建司郎中某某先宰程乡既贪浊有闻继居法曹益污滥无检南京工部屯田司郎中某某先任虞衡收纳皮漆料价毎批克银动盈千数太仆寺寺丞今丁忧某某尝歴属县索取羣长分例毎处进银各计百余南京户部河南司郎中今升都匀府知府某某反目闺门贻羞里巷妄见雠于同列南京工部屯田司郎中今升广西府知府某某年已衰颓志惟贪得甘受侮于作头工部虞衡司郎中今升陜西叅议某某先差易州已盈大欲继出芜湖未殄余贪工部都水司主事某某先令永丰巳着污名后调英山不闻改行应天府通判某某下属催征科害粮里况前任尤贪养病通判某某赃滥被劾夤縁茍全实当道有赖此皆考察尚在所遗者也臣再照某某等非贪则奸罪状不为不显屡经纠劾公论不为不明中间亦尝奉有明旨令其自陈寻复蒙温旨留其供职不知圣衷何以断之于前而复迟疑于后耶岂以去者已众将不论贤否一概姑容之耶臣闻之管子有言任贤而使小人间之害霸也夫贤不肖混淆在霸尚有所妨况今圣徳中兴将任众贤以兴至治而可容以小人间之哉且宋元佑之治其后变为绍圣者以熈丰之小人不尽去耳我国家去宋未远此又今日所当取以为鉴者也臣备员耳目之任不敢不尽其闻见之实伏望陛下俯徇公议早决宸断即将某某等通赐罢黜不必再令自陈其郎中等官某某等仍勑吏部查访俱照不谨事例闲住庶考核严明奸邪消沮士习可以丕变而世道将骎骎乎向隆矣正徳十六年九月二十二日
 　　○十分贫乏铺行无力办纳重大纸张乞怜比例区处以便官民疏
 　　据上元江寕二县重纸铺户胡琏等连名告称身等俱于二十年前佥编重纸行头初役未累之先蒙派上用大料纸一百三十万张因价浩繁无力措办当有行头贺琼等告蒙分豁准召客商李崇等均同办纳蒙将食盐铜钱支给有巻可查自后身等连年陪纳消乏犹未造册更代困苦难言毎班虽有贴户数名年乆逃亡仅存一二各皆贫窘近日又蒙行取前项纸张原行南京工部转行出产去处采买今蒙仍拘身等各班办纳若不预先告鸣切思前纸价银动经万有余两身等小民不过锱铢微本亦在京畿贸易素非产有地方况前未累之先尚难措办而今既累之后岂能进纳昼夜惊惶窃照先年丝绵铺户何辅等因年例合用串五丝料价银数多应办不前告蒙本府将情转奏先领价色差官前去湖州等处収买后交物料及照司马御史亦曽奏准今后该派物料价贵数多者该部移文产有地方令其有司召商平买送部运用前项事例遵行已乆今仍拘办安敢抗违但思身等负累日乆赀产既倾脂血枯耗纵加鞭扑比较未免束手待毙徒亡狱底于事无益如蒙准告伏乞怜悯生灵危迫困苦之极查照前项事例给赐价银委官前去产有去处収买庻使商贾各有乐从之心官府亦无稽误之累公私两全实为便益为此冒罪连名上告及单开贴户贺廷兰等三十九名俱各消乏慎广明等四十四名俱已逃亡见存止有陈佐等三十七名等情到府巻查嘉靖十五年六月初二日该南京工部札付为供应纸札事内开合用大榜纸三十万张中夹纸五十万张奏本纸五十万张札行本府转行上江二县着落当该官吏查照先年事例即便拘集该行铺户到官照依街市时直从公估计白榜纸毎张该价钞若干中夹纸毎张该价钞若干奏本纸毎张该价钞若干务在两平不致亏官损民仍将估过价钞共计若干贯总数具由连人火速一并解部以凭转送内府南京司礼监闗填勘合赴南京天财库闗领钞贯収买等因已经帖仰上元江寕二县着落当该官吏照依帖文内事理即便查照先年事例拘集该行铺户到官照依街市时直从公估计収买去后随于本年十月初七日据本府经厯司案呈抄蒙廵视九库南京吏科等衙门给事中等官陈垲南京浙江道监察御史申用休等案验为估计事据应天府上元江寕二县手本开送委官主簿李竒章典史蓝璞带领各行铺户前赴会同馆公同该府府尹孙懋逐一体比街市两平从公估计明白等因计开一起为供应纸札事合用白榜纸毎张价银二分共该银六千两中夹纸毎百张价银一钱二分共该银六百两奏本纸毎张价银三厘共该银一千五百两三项通共该银八千一百两臣等看得百金者中人十家之产也今计所直之价八千一百两实中人八十一家之产也而况此等铺户原无产业止靠些须赀本辗转贸易规图生计则又非中人之比及照南京原非产纸地方虽有一二客商兴贩前来多不如式且数亦不敷若所产之地在浙江则有衢州常山江西则有广信铅山二省府县相去南都水陆不下二千余里为铺户者赀本既已不足盘费复何所资观此其不能办纳必矣不能办纳而强之承认岂惟徒累贫贾实恐有误上供臣等随查得嘉靖六年该本府府尹王爌奏据上元江寕二县丝绵铺户何辅等告称乞怜十分困苦铺行从便处价以蘓民困事要将户部各处解到盐钞银两不必仍令解户买钱上纳就将本色银两収贮本部照数给还铺行该本部题准咨行南京户部议得毎年如遇各处照依新例解到户口食盐钱钞价银到部除钞贯照旧支给买纳上库外其余铜钱不必扣除余价积买军粮亦不必易换铜钱就将原价银扣寄本部银库待候应天府遇有内府衙门用过铺行丝料等项行移支还料价该府就具应支明文赴部闗领回府支给取领附巻等因该户部再议相应覆题奉钦依通行钦遵外再查得嘉靖拾年该南京云南等道监察御史司马泰等奏为条陈兴革事宜以禆修省事内开壹节派买以苏铺户要将户工贰部该派料价先查甲字等库所有者尽数放支如果尽纸方许派买价贵数多者该部移文赍价于产有地方责令有司召商平买送部转发各该衙门应用不许令解人径送以滋弊端其价贱数少者仍于两县派买该部即给与价直毋得稽迟守候留难该户部题奉钦依移咨南京户部今后壹应该派物料先尽甲字等库见贮数内明白会支若有不敷酌量贵贱移文赍价于产有地方収买送用勿累解人或量派上元江寕贰县买办随即给价务使官民两便经乆可行通行遵照外今照重纸之价加倍于丝绵产有之地逺在于江浙贰项价银均之取给于食盐钱钞前此丝绵铺户乞怜困苦已蒙皇上明烛幽遐恩施浩荡免其办纳如获更生今兹重纸铺行乞怜贫乏情尤恳切如蒙伏乞皇上壹视同仁将臣等所言下之该部咨行南京户工贰部从长议处仍照丝绵事例量支食盐银两差官壹员或带本行铺户壹贰名赍文所产地方着落该府官吏拘集抄纸人户到官时估价直当官交易刻期完解仍于该府守取明文回部查考如此则上供之需既不致误而下民之瘅庻亦有瘳我皇上天地覆载之恩日月照临之明已隆而益隆矣南都人民幸甚臣等幸甚嘉靖十五年十一月初九日
 　　○谢恩疏
 　　嘉靖十五年十一月初四日该南京吏部办事官张梧奏事回还赍捧钦赏银五两纻丝一表里到臣当即望阙叩头秪领讫照得臣先任河南布政使司左布政使于时扶沟县地方强贼髙宠聚集徒众流刼乡村随该巡抚右佥都御史简霄巡按监察御史李镛督同臣等都布按三司掌印及守巡兵备巡捕等官调集官兵民夫分投截捕攻剿不旬月内擒获殆尽地方底寕是皆仰赖天威震摄神武布昭之所致也臣缪膺承宣之寄愧乏消弭之方负谴方深论功何有迨后臣叨升今职该御史查勘功次凡尝同事俱获与名兹者荷蒙皇上涣颁厚赏猥及微劳兼金发自大盈驽骀増价彩币贲于京辅缙绅有光臣敢不益自濯磨逺遵作砺之训勉加裁正恒存补衮之心庻几图效于涓埃于以少酬乎洪造臣无任瞻天仰圣惶悚感激之至嘉靖十五年十一月（某）日
 　　○引年乞恩休致疏
 　　臣见年七十岁原籍浙江寕波府慈溪县人由正徳六年进士除授福建建寕府浦城县知县钦蒙行取考选南京吏科给事中厯升广东布政使司右叅议按察司副使因事诖误聴理明白蒙降广西梧州府藤县典史寻改江西广信府贵溪县典史升吉安府安福县知县河南汝寕府光州知州山东按察司副使广西布政使司右叅政随调江西布政使司右叅政厯升广西按察司按察使布政使司右布政使河南布政使司左布政使以至今职臣伏念入仕二十八年累官一十五任为才本庸受恩特厚顾犬马之劳未効而桑榆之景已侵出入班行毎惭白首仰瞻天日惟切丹心臣闻礼大夫七十而致仕及检查得大明会典内一欵文官七十以上不能治事者许明白具奏放回致仕钦此臣今官叨大夫年满七十气血日亏精神渐耗揆之礼制正当退休之期揣之衰庸难尘任使之列是以夙夜忧惧身心靡寕不得不输沥衷情恳乞于君父之前也伏望圣慈察臣愚悃容令休致别任贤能庻尸素之咎可以少逭而止足之道亦得自全矣臣无任感激天恩之至嘉靖七年三月二十七日
 　　孙毅庵奏议巻下
