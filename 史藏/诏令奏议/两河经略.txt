
《四库全书　两河经畧》　　（明）潘季驯 撰

　　钦定四库全书

　　史部六

　　两河经畧

　　诏令奏议类二

　　奏议之属

　　提要

　　臣等谨案两河经畧四巻明潘季驯撰万歴初河决高家堰淮扬高宝皆为巨浸季驯建议筑堤疏淤论水势之强弱复黄河之故道条上六事诏如议行书中所载皆其时相度南北两河奏疏首冠以图末附书一通不着所上者为何人书中有奉大司空之教亲往阅视之语考是时工部尚书李幼滋始终主张其事殆即其人欤季驯先后总河务二十七年晚辑河防一览其大旨在以堤束水以水刷沙卒以此奏功此集所载诸疏并规度形势利弊分明足以见一时施工之次第与所作河防一览均为有禆实用之言不但补史志之疎畧备图之考证已也

　　乾隆四十六年十一月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　两河经略巻首

　　（明）潘季驯 撰

　　（图表畧）

　　两河经略巻首

　　●钦定四库全书

　　两河经畧巻一

　　（明）潘季驯 撰

　　奉明旨陈愚见议治两河经略以圗永利疏

　　为奉明旨陈愚见议治两河经略以圗永利事据管理河道工部郎中畲毅中施天麟张誉管河兵备等道叅政龚大器副使林绍张纯章时鸾佥事朱东光水利道佥事杨化各曹呈蒙臣并漕运巡抚侍郎江一麟札付备仰职等躬歴各该地方逐一查阅要见徐沛丰砀缕水及太黄长堤冲决者作何筑塞茶城正河变迁由小浮桥出果否成河崔镇等决黄水泛溢正漕淤阻作何堵筑徐邳一带长堤应否加帮宿桃以南应否接筑老黄河故道应否开复髙家堰应否修筑新城外一带老堤是否低薄或原基短促相应接筑草湾既开复淤作何浚治或应弃置仍复云梯关故道黄浦口见今水従东决一望弥漫以致髙寳扬州一带浅阻因何不行筑塞髙寳一带堤岸有无足恃逐一详议虚心讲求或应修复旧河或应别求利涉勿拘成案勿避烦劳上禆国计下奠民生以圗久安长治之策画圗贴说具由通详等因蒙此随该职等前往徐沛淮扬等处督同淮安府知府宋伯华扬州府知府虞徳煜管河同知王琰蔡玠刘顺之并各州县掌印管河等官逐一细加查勘従长计议看得水性就下以海为壑向因海壅河髙以致决堤肆溢运道民生胥受其病故今谈河患者皆咎海口而以浚海为上策则诚然矣第海有潮汐茫无着足不得巳而议他辟岂知海口视昔虽壅然自云梯关肆套以下阔柒捌里至十余里深皆叄肆丈不等縦使欲另开凿必须深阔相类方便注放则工力艰巨必不能成矧未至海口干地犹可施工及将入海之处则潮汐往来亦与旧口等耳且海之旧口皆系积沙人力虽不可浚水力自能冲刷乃若新辟之地则土壤坚实不特人力难措而水力亦不能冲故职等窃谓海无可浚之理惟当导河以归之海则以水治水即浚海之策也然河又非可以人力导也欲顺其性先惧其溢惟当缮治堤防俾无旁决则水由地中沙随水去即导河之策也顾频年以来无日不以缮堤为事亦无日不以决堤为患何哉卑薄而不能支迫近而不能容杂以浮沙而不能久堤之制未备耳是以黄决崔镇等口而水多北溃为无堤也淮决髙家堰黄浦等口而水多东溃堤弗固也乃议者不咎制之未备而咎筑堤为下策岂得为通论哉又有所未尽者上流既溃地以旁决矣至于下流复或岐而分之其趋于云梯关正海口者譬犹强弩之末耳盖徒知分流以杀其怒而不知水势益分则其力益弱水力既弱又安望其能导积沙以注于海乎职等故谓今日浚海之急务必先塞决以导河尤当固堤以杜决而欲堤之不决者必真土而勿杂浮沙髙厚而勿惜巨费让逺而勿与争地斯堤于是乎可固也如徐邳桃清沿河各堤固矣崔镇等口塞矣则黄不旁决而冲漕力専髙家堰筑矣朱家口塞矣则淮不旁决而会黄力専淮黄既合自有控海之势又惧其分之则力弱也则必暂塞清江浦河而严司启闭以防其内奔姑置草湾河而専复云梯以还其故道仍接筑淮安新城长堤以防其末流尽令黄淮全河之力涓滴悉趋于海则力强且専下流之积沙自去下流既顺上流之淤垫自通海不浚而辟河不挑而深矣此职等所谓固堤即所以导河导河即所以浚海也犹虑伏秋水发暴涨伤堤职等查得吕梁上洪之磨脐沟桃源之陵城清河之安娘城等处土性坚实可筑滚水石坝叄座若水髙于坝任其走泄则水势可杀而两堤无虞矣至若寳应石堤之当复与夫下流支河之当疏扬州运河之当浚皆今时之切务所宜次第并举而不可缓者也但前项工程自丰沛徐淮以至海口共长千有余里自清江浦以至仪真共长叄百余里地势遥逺工程浩大一时钱粮未措人夫难集除前请发银贰拾万两并截留漕粮捌万石一面先将丰沛缕堤太黄遥堤及徐邳一带缕堤酌量幇筑桃清南堤并接淮安新城长堤乗时创筑髙家堰两头水势稍缓先行筑塞寳应湖先用桩笆修筑土堤外其余各项工程相应大加修举者一面请发钱粮调集官夫买办物料次第兴举务保无虞等因并将应做工程列欵呈详到臣据此该臣查得接管河道巻内先准工部咨为竭愚忠陈末见以禆安攘事该御史柴祥题踏勘彭城淮邳等处某处河身淤塞作何疏浚某处堤岸窄狭作何展筑某处下流可开支河则涤为数河以分水势某处海口果有束隘则多方开通以达于海等因又准工部咨为敷陈末议恳乞圣明亟赐举行以禆将来粮运大计事该御史陈世寳题开三义镇引入清河县北或出大河口或出清河县西另开壹河何者为便従长定议又准工部咨为河患频仍运道艰阻恳乞圣明亟赐议处以禆国计以奠民生事该南河郎中施天麟题要停运断流大挑河身该部覆题动支官银制造平底方舟长柄铁爬躬亲试验如果挑浚有效先于淤垫最髙处逐段浚去或大兴工役应否停运仍将髙家堰并朱家等口筑塞至于髙邮寳应堤间多建减水大闸堤下多开支河俱聴従宜处置其黄浦口可塞则塞如另为入海壹路可疏下流亦宜建减水大闸水涨则任其外流水消则尽闸而止等因又准工部咨为河患愈深经治鲜效恳乞圣明特彰宸断审机宜以圗匡济事该工科都给事中刘铉题疏海口泄下流或浚草湾之口使之开广或疏云梯关之淤使之复旧应开海口去处如盐城安东五港金城一带孰为利便并查小浮桥新冲之口可否济运如有浅阻亦要设法开浚等因又准工部咨为披竭愚衷敷陈治河事宜以备采择以安国计事该戸科给事中李涞题要见安东金城云梯关等处某处地方坚实可以另开壹河以泄河淮下流兴化盐城沿海庙道口新兴场牛团铺等处某处可以多浚拾余口以导射阳诸水入海相度计议的确陆续修举其徐吕而下河身淤髙之当疏老黄河故道之当复髙家堰溃决之当筑髙寳湖平水闸分水河之当修俱聴详估等因又准工部咨为摘陈急治河淮事宜乞发钱粮以济兴工以保运道以安民生事该工部题覆前任总理河漕尚书吴桂芳掲帖内议南京户兵二部将库贮粮剰马价等项银两各支壹拾万两差官解至淮安府库收贮及咨户部速将见年尾幇漕粮奏请准留捌万石咨行漕运衙门分贮沿河各仓聴支用其徐沛以上宿迁以上小河口以下及髙家堰淮口各项工程趂今水尚未发上紧修筑不可因而废工等因又该臣钦奉勅谕内开备查草湾口何为既开复淤及今作何开通全淮水何为南徙不复及今作何疏导徐邳河身髙并州城何以疏之使平黄浦崔镇等口久塞无功何以筑之使固及查诸臣歴年建议有行奏疏逐一勘议要见老黄河故道应否开复清桃正河应否挑浚髙家堰寳应堤应否修筑小浮桥新冲口可否济运应否加挑又徐邳以上地形南昂北下恐堤防壹溃势必奔流北徙将为闸河之梗亦要审其孰为正河孰为支河孰为合河或正而当厚其防或支而当杀其势或合而当分其流一并勘议详妥奏闻区处钦此又准工部咨为新开海口复淤河患不测乞勅当事臣工多方计处以图永济事该工科都给事中王道成题行臣亲诣云梯关踏勘果否原系黄河入海之口従前何以通流今日何以一线详相其势明求其故仍自海口而上逐处讲求及备查草湾何时复淤作何开浚或另择坚实之地多开数口以为通海之路金城以下何以久不疏通崔镇决口何以筑之使固桃源长堤应否修筑髙家堰应否修理老黄河应否开复大端委官之言决不足慿务必躬亲庶有真见合用钱粮应于何处动支原题请各官何以处之使得効力一一筹划委妥等因准此案照前事已经会案札行各该司道逐一勘议诚恐转委属官不足慿信该臣会同漕运巡抚右侍郎江一麟躬亲督率沿河荒度南遡维扬看得仪真东关歴石人头扬子桥三议河直抵髙庙止一带运河淤浅寳应一带湖堤圮壊黄浦决口渰及数邑髙家堰水射淮扬清江浦长堤卑薄栁浦湾至髙岭无堤障御西穷凤泗看得全淮不下清口日益南徙北抵清桃看得崔镇诸决水従旁泄一望弥漫正河淤浅徐沛以上崔家口新河浅阻北陈一带水行陆地仅盈尺余东抵海口看得新挑草湾寻复淤塞今自清口至西桥一带河流复通但不及故河拾分之壹自安东以下河身渐广虽有淤浅未复全河然河水东下亦无阻碍随处患害一一查阅明白又经催行司道议呈去后今据前因除徐州迤北新冲崔家口之议另行具题外该臣会同漕运巡抚右侍郎江一麟议照事师古者罔愆智不凿者乃大孟子论智一章首以禹之治水为喻而论为政则曰为政不因先王之道可谓智乎是大智者事必师古而不师古则凿矣故治河者必先求河水自然之性而后可施其疏筑之功必先求古人已试之效而后可仿其平成之业黄水来自昆仑入徐济运歴邳宿桃清至清口会淮而东入于海淮水自洛及凤歴盱泗至清口会河而东入于海此两河之故道即河水自然之性也元季岁漕江南之粟由扬州直北出庙湾入海至永乐年间平江伯陈瑄始堤管家诸湖通淮河为运道然虑淮水涨溢东侵淮郡也故筑髙家堰堤以捍之起武家墩经小大涧至阜寜湖而淮水无东侵之患矣又虑黄河涨溢南侵淮郡也故堤新城之北以捍之起清江浦沿钵池山栁浦湾迤东而黄水无南侵之患矣尤虑河水自闸冲入不免泥淤故严启闭之禁止许漕艘鲜船由闸出入匙钥掌之都漕五日发筹壹放而官民船只悉由五坝车盘是以淮郡晏然漕渠永赖而陈平江之功至今未斩也后因剥食既久堤岸渐倾水従髙家堰决入壹郡遂为鱼鳖而当事者未考其故乃谓海口壅塞遂穿支渠以泄之盖欲亟拯淮民之溺多方规画以为疏导之计其意甚善而其心亦良苦矣讵知旁支暂开水势陡趋西桥以上正河遂致淤阻而新开支河阔仅贰拾余丈深仅丈余较之故道不及叄拾分之壹耳岂能容受全河之水下流既壅上流自溃此崔镇诸口所由决也今新开寻复淤塞故河渐巳通流虽深阔未及原河拾分之壹而两河全下沙随水刷欲其全复河身不难也河身既复面阔柒捌里狭者亦不下叄肆百丈滔滔东下何水不容若犹以为不足而欲另寻他所别开壹渠恐人力不至于此也以臣等度之非惟不必另凿壹口即草湾亦须置之勿浚矣故为今之计惟有修复平江伯之故业髙筑南北两堤以断两河之内灌而淮扬昏垫之苦可免至于塞黄浦口筑寳应堤浚东关等浅修五闸复五坝之工次第举之则淮以南之运道无虞矣坚塞桃源以下崔镇口诸决而全河之水可归故道至于两岸遥堤或葺旧工或剏新址或因髙岗或填漥下次第举之则淮以北之运道无虞矣淮黄二河既无旁决并驱入海则沙随水刷海口自复而桃清浅阻又不足言矣此以水治水之法也若夫扒捞挑浚之说仅可施之于闸河耳黄河河身广阔捞浚何期悍激湍流器具难下前人屡试无功徒费工料但恐伏秋水发淫潦相仍不免暴涨致伤两堤故欲于磨脐沟陵城安娘城等处再筑滚水坝叄道万一水髙于坝任其宣泄则两堤可保而正河亦无淤塞之患矣徐州以南之工如此而已或有难臣者曰臣等欲顺水性今淮水欲东而乃挽之使北黄水欲北而乃挽之使东无乃水性之未适乎臣曰水以海为性也决水乃过颡在山之水也非其性也或者又曰昔禹治河播九河同为逆河入于海今臣等乃欲塞诸决并二渎而不使之少杀耶縦有滚水坝仅去浮面之水百壹耳亦乌能杀其势也臣应之曰九河非禹所凿特疏之耳盖九河乃黄河必经之地势不能避而禹仍合之同入于海其意盖可想也况黄河经行之地惟河南之地最松禹导河入海止经郏县孟津巩县三处皆隶今之河南一府其水未必如今之浊今自河南府之阌乡县起至归徳之虞城县止凡五府河巳全经其地而去禹导河之时复三千余年流日久土日松土愈松水愈浊故平时之水以斗计之沙居其陆壹入伏秋则居其捌矣以贰升之水载捌升之沙非极湍急即至停滞故水分则流缓流缓则沙停势所必至者臣等不暇逺引他证即以近事观之草湾一开而西桥故道遂淤崔镇壹决而桃清以下遂涩去岁水従崔家口出则秦沟遂为平陆此眼前事也又何疑哉所据司道诸臣欵议前来臣等复加叅酌似应允従伏望敕下该部再加查议如果臣等所言不谬俯赐俞允行臣等遵照及时兴举除工程夫役钱粮数目另本具陈其紧关工程如髙家堰淮城北堤马厂坡浚扬州诸浅并塞小缺口拾肆处工所必举而伏前尚可举事者一面分投兴工外縁系奉明旨陈愚见议治两河经畧以圗永利事理谨题请旨
　　计开
　　一议塞决以挽正河之水窃惟河水旁决则正流自微水势既微则沙淤自积民生昏垫运道梗阻皆由此也臣等查得淮以东则有髙家堰朱家口黄浦口叄决此淮水旁决处也桃源上下则有崔镇口等大小贰拾玖决此黄水旁决处也俱当筑塞但伏秋之水相继而至非惟地为水占无处取土抑且波涛汹涌为工不坚除将决口稍窄者见在分投兴筑外其决至数拾丈以上者一面鸠集工料相时兴举伏候圣裁
　　一议筑堤防以杜溃决之虞照得堤以防决堤弗筑则决不已故堤欲坚坚则可守而水不能攻堤欲逺逺则有容而水不能溢累年事堤防者既无真土类多卑薄巳非制矣且夹河束水窄狭尤甚是速之使决耳合无力监前弊凡堤必寻老土凡基必従髙厚又必绎贾让不与争地之旨仿河南逺堤之制除丰沛太黄堤原址遥逺仍旧加幇外徐邳一带旧堤查有迫近去处量行展筑月堤仍于两崖相度地形最洼易以夺河者另筑遥堤桃清一带南崖多附髙冈但上自归仁集以至朱连家墩古堤已壊相应修复下抵马厂坡地形颇洼相应接筑以成其势北崖自古城至清河亦应创筑遥堤壹道不必再议缕堤徒糜财力及查清江浦外河一带至栁浦湾止为淮城北堤除扫湾单薄量行加幇外但原基短促防护未周仍自栁浦湾至髙岭创行接筑肆拾余里以遏两河之水尽趋于海自清江浦运河至淮安西门一带旧堤相应再行幇厚勿致里河之水走泄妨运如此则诸堤悉固全河可恃矣伏候圣裁
　　一议复闸坝以防外河之冲查得先该平江伯陈瑄创开里河仍恐外水内侵特建五闸设法甚严锁钥掌于漕巡启闭属之分司运毕即行封塞一应官民并回空船只悉令车盘此在嘉靖初年尚尔循行故事制非弗善也奈何法久渐弛五闸巳废其壹仅存肆闸亦且坍塌殆尽漫无启闭是以黄淮二水悉由此倒灌致伤运道合无议复旧制将见存肆闸俱加修理严司启闭俟贰月先后粮运过完即行封闭惟遇解贡船只方许启放仍行查复五坝以便官民船只照旧车盘毋致曲徇使客致壊良规伏候圣裁
　　一议剏建滚水坝以固堤岸照得黄河水浊固不可分然伏秋之间淫潦相仍势必暴涨两崖为堤所固水不能泄则奔溃之患有所不免今查得吕梁上洪之磨脐沟桃源之陵城清河之安娘城土性坚实合无各建滚水石坝壹座比堤稍卑贰叄尺阔叄拾余丈万壹水与堤平任其従坝滚出则归漕者常盈而无淤塞之患出漕者得泄而无他溃之虞全河不分而堤自固矣伏候圣裁
　　一议止浚海工程以免糜费照得海口为两河归宿之地委应深阔但查海口原身自清口至安东县面阔贰叄里自安东歴云梯关至海口面阔柒捌里至拾余里深各叄肆丈不等止因去年旁决之后自桃清至西桥一带淤塞寻复通流今虽未及原身拾分之壹而两河之水全归故道并流洗刷深广必可复旧至云相传海口横沙并东西二尖据土民季真等吐称并未望见潮上之时海舟通行无滞潮退沙面之水尚深贰尺况横沙并东西二尖各去海口叄拾余里岂能阻碍河流故臣等以为不必治亦不能治惟有塞决挽河沙随水去治河即所以治海也别凿壹渠与复浚草湾徒费钱粮无济于事伏候圣裁
　　一暂寝老黄河之议以仍利涉照得黄强淮弱毎毎逼淮东注故议者欲复老黄河故道冀使黄水稍避髙堰民垫可瘳斯亦得策但勘得原河柒拾余里中间故道久弃无论有水无水之地询之居民俱失其真无従下手一不便也且已弃故道欲行开复必须深广与正河等乃可夺流今见存大河口窄狭不及桃清叄分之壹而三议镇入口之处背湾径直犹恐水未必趋二不便也又其中流如鱼沟铁线沟叶家口阴阳口等处地势卑洼诸决之水漫流至此一望弥茫筑堤费巨且恐难保叄不便也况今桃清遥堤议筑则黄水自有容受崔镇等决议塞则正河自日深广髙家堰议筑则淮水自能会黄清江浦等闸议启闭新城北堤议行接筑则淮安髙寳兴盐等处自无水患此河虽不必复可也伏候圣裁奉圣旨工部看了来说

　　条列河工事宜乞恩俯赐俞允以便经理疏

　　为条列河工事宜乞恩俯赐俞允以便经理事该臣会同漕运巡抚右侍郎江一麟议得工役繁兴料理冝预官夫猬集调度须周若不先为申明未免临事舛错除两河疏筑之议另行具陈外所有一二事宜不得不上烦圣聴者敬列条欵拟议上请伏望敕下该部再加查议如果臣言不谬俯赐施行臣等不胜感幸
　　计开
　　一议支放照得鸠工聚材出纳甚琐收掌销筭头绪颇多稽核不严必滋冐破臣与抚臣百责攸萃兼以阅视不常无暇躬亲经理合无比照昔年邳工事例将请发银两俱解淮安府贮库各工应给工食应买物料府佐等官开数赴各该分督司道官核实给票赴两淮巡盐衙门覆核挂号方许关支毎季终该府将票类送巡盐衙门比对号印数目相同发回附巻通候工完类核造册奏缴如有奸弊按法追究庶臣等得以専心河工而钱粮亦易于清楚矣伏乞圣裁
　　一议分督照得河工浩繁道里遥逺若非多官分理不免顾此失彼分工之后钱粮出入工程次第皆其首尾遇有升调等项若聴其离任则本官所分之工又须另委补替文移往来便至逾月及到工所茫然无措何以望其竣事而底绩也合无俯念河工重大如遇前项相应离任官员容臣等暂留完工稽其勤惰别其功罪请旨处分方得离任庶人心専定觊觎不萌而事易责成矣伏乞圣裁
　　一议责成照得州县正官职専亲民故民易驱而事易集也奈何相沿之弊视河患如秦越视管河官如赘疣即以分司部属临之蔑如也妨工偾事实由于此目今大工肇兴诸务丛脞若非责成各掌印官鲜克有济合无兴工之后一应派拨夫役买办物料俱以责之各掌印正官躬亲料理仍选委贤能佐二管押夫役赴工不许将阴医等官搪塞如有仍前玩愒派办失宜以致夫役逃散物料稽迟该工司道官实时叅呈以慿奏治事完之日仍与管理河工诸臣一体分别题请施行庶事权归一人无推避而大工自易矣伏乞圣裁
　　一议激劝照得各工委官除府佐县正外其州县佐二府卫首领及杂职阴医义民等官或管领人夫或措办桩埽或运取砖石或打造器具众务纷纭如臂使指但各官出入泥淖栉沐风雨艰辛毕萃殊可矜悯有功而薄其赏误事独重其罚此人心之所以懈弛而事功之所以隳堕也合无工完之后容臣等逐一精核如有实心任事劳苦倍常者俯赐破格超擢中间间有劣升王官等项准与改擢其阴医等官原有部札冠带者厚加奨犒如系义民准照题给冠带荣身仍与阴医等官一体免其本等差徭庶人心争奋而百事易集矣伏乞圣裁
　　一议优恤各工夫役计工者毎方给银肆分计日者毎日给银叄分而本籍本户幇贴安家银两有无聴従其便兹亦不为薄矣但贫民自食其力冲寒冐暑暴风露日艰苦万状縦使稍従优厚亦不为过合无毎夫一名于工食之外再行量免丁石壹年容臣等出给印信票帖审编之时许令执票赴官告免州县官抗违许其赴臣告治如此则恵足使民民忘其劳矣伏乞圣裁
　　一议蠲免照得淮扬河患频仍民遭昏垫称最苦者如淮安所属山阳清河桃源宿迁睢寜安东盐城凤阳所属泗州扬州所属兴化寳应徐州所属萧县十一州县者一望沮洳寸草不长凋敝极矣适今大工兴举用夫颇多舎近取逺邻封未免有词而此中流移贫民亦赖做工得食少延残喘应派夫役既不容巳应输赋税复加责办实为繁苦合无轸念灾极民穷姑将前十一州县本年见征夏秋起运钱粮特蠲壹半行臣等掲示通知俾催科少缓人乐趋役伏乞圣裁
　　一议改折照得大工肇兴费用不赀帑蔵空虚既难捜括闾阎穷困又难加派臣等反复思惟无可为处万不得已辄有非分之请而非所敢必也职等窃闻太仓之粟可备捌玖年之食积愈久则粟易朽故官军之情有不愿本色而愿折色者稍加变通未为不可合无暂将今岁漕粮除淮北及河南山东照旧兑运外其淮南并浙江等省姑准改折照例正兑毎石连耗米轻赍折银柒钱改兑毎石连耗米折银陆钱即以伍钱给军正兑尚余银贰钱改兑余银壹钱兑运停止官军应得行月粮留发河工支用总计可得玖拾余万两以运军应得之数而济国家大工之需在内帑无支发之烦在闾阎无征派之苦在朝廷为不费之恵在河工免缺乏之虞而在工诸臣亦得悉心疏筑可无顾此失彼之虑所谓两利而俱全者也臣等非不知近该科臣建议奉有明例但钱粮浩繁时当诎乏舍此则惟有请发内帑耳故敢冐昧陈渎伏望敕下该部再加查议如可允行河工幸甚臣等幸甚伏乞圣裁
　　一议息浮言臣等窃惟治河固难知河不易故虽身歴其地犹苦于措注之乖舛而况于遥度乎但劳民动众之事怨咨易兴而往来络绎之途议论易起至于将迎之间稍稍简畧则以是为非变黒为白者亦不可谓其尽无也忧国计者以急于望成之心而偶闻必不可成之语何怪乎其形诸章牍也而不知当局者意气因而销沮官夫遂生观望少为揺夺隳败随之勉强执持疎逖难达其苦有不可言者伏望皇上俯垂鉴照容臣等殚力驱驰悉心料理寛臣以叄年之期如有不效治臣以罪伏乞圣裁奉圣旨工部知道

　　两河经畧巻一

　　●钦定四库全书

　　两河经畧巻二

　　（明）潘季驯 撰

　　勘估两河工程乞赐早请钱粮以便兴举疏

　　为勘估两河工程乞赐早请钱粮以便兴举事据管理河道郎中畲毅中施天麟张誉管河兵备等道叅政龚大器副使林绍张纯章时鸾佥事朱东光水利道佥事杨化各会呈前事蒙臣并漕运巡抚右侍郎江一麟札付备仰职等亲歴各该地方逐一相度除河患源委疏治事宜先行具呈讫今将职等估计过各项工程合用钱粮分理官员派调夫数逐一会计明白及称钱粮无处要得题请破格蠲发等因列欵呈详到职案照先为前事巳该臣等会案札行各该司道勘议过疏治两河经畧縁由前来另本具题外又经催行逐细估筭工程去后今据前因该臣会同漕运巡抚右侍郎江一麟议得北自丰沛南抵爪仪蟺蜿壹千余里中间应筑应塞应建应复工程不遗尺寸当此极敞大壊之时欲为壹劳永逸之计若非重费岂能有成所据司道估勘银两官夫数目臣等复加筭核委不可已伏望敕下该部再加查议题请速赐俞允行臣等遵照施行地方幸甚
　　计开
　　一议钱粮照得河工募夫计土论方者筑堤方广壹丈厚壹尺为肆工毎工给银肆分计日者毎日给银叄分傜夫日给银壹分风雨量犒此歴年议工之成规也但土有逺近力有倍省工难处所量须加増以均苦乐至于合用料物桩草■〈艹冖秝，上中下〉麻栁稍灰铁之类俱须查照时价难以律论但当严加稽查勿滋虚冐除徐沛砀山黄缕贰堤并徐邳睢灵宿迁两岸幇堤剏筑归仁集堤桃清接筑新堤髙家堰与淮口支河先共估银贰拾贰万肆千叄百叄拾贰两叄钱捌分巳经工部题奉钦依动发南京戸兵贰部银贰拾万两并留漕粮捌万石除前工支用外约该剰银壹万伍千陆百陆拾柒两陆钱贰分相应聴作后工支用今估计得崔镇决口共长壹百捌拾丈中段水深壹丈贰尺两头深浅不等俱应筑根阔贰拾丈顶阔拾丈计用人工桩草■〈艹冖秝，上中下〉麻■〈艹寺〉料该银壹万两黄浦决口先就上流斜筑计长陆拾丈水深壹贰丈不等应筑根阔贰拾丈顶阔拾丈计用工料银陆千两填塞原决长壹百陆拾丈该用工料银肆千两应展月堤自徐州眩黄贰铺计长捌百伍拾丈根阔伍丈顶阔壹丈肆尺髙壹丈贰尺毎丈计土叄拾捌方肆分共叄万贰千陆百肆拾方计工壹拾叄万伍百陆拾工该银叄千玖百壹拾陆两捌钱应筑遥堤南岸自灵璧县张字铺起至邳州果字铺止长玖拾捌里北岸自吕梁山空连筑至邳州直河止长柒拾伍里桃源古城起至清河獾墩止长壹百贰拾里共长贰百玖拾叄里计伍万贰千柒百肆拾丈应筑根阔陆丈顶阔贰丈髙壹丈贰尺每丈计土肆拾捌方共贰百伍拾叄万壹千伍百贰拾方计工壹千壹拾贰万陆千捌拾工该银肆拾万伍千肆拾叄两贰钱内查沙垫土难在邳睢各界约长贰拾里桃清各界约长贰拾伍里贰处计长捌千壹百丈该土叄拾捌万捌千捌百方毎方量加贰工该加银叄万壹千壹百肆两加桩草等料该银捌百玖拾两吕梁磨脐沟桃源陵城清河安娘城叄处各建滚水石坝壹座每座工料银叄千两共银玖千两淮城北堤自大王庙起至栁浦湾止肆拾伍里零长捌千贰百伍拾贰丈肆尺加幇根阔贰丈贰尺顶阔壹丈壹尺髙陆尺毎丈计土玖方玖分该土捌万壹千陆百玖拾捌方捌分计工贰拾肆万伍千玖拾陆工肆分该银柒千叄百伍拾贰两捌钱玖分陆厘又自栁浦湾起至髙岭止肆拾余里实长陆千肆百玖拾陆丈柒尺剏筑根阔肆丈伍尺顶阔壹丈伍尺髙陆尺毎丈计土拾捌方该土壹拾壹万陆千玖百肆拾方陆分计工肆拾陆万柒千柒百陆拾贰工肆分但取土甚逺遍野虚沙有寻距伍里挖至丈余者若一槩论方给银恐难济事共估银叄万叄千柒百壹拾两伍钱伍分清江浦一带运堤南岸自王卿家起至寿州厂止长贰千贰百贰拾丈北岸自月河口起至许岭家止长捌百捌拾丈各加髙叄肆尺阔壹丈肆伍尺不等共计土贰万贰千壹拾方计工陆万陆千叄拾工该银壹千玖百捌拾两玖钱内北岸一带缺口计用桩料该银肆百捌拾陆两修复通济闸并塞天妃闸该用工料银壹千两修复板闸清江福兴新荘等闸各加石陆柒层不等共该工料银壹千肆百玖拾两肆闸各开月河打坝截流该用银伍百两修复仁义等坝约用银伍千两寳应湖堤自陆浅起至瓦店止长叄拾里添石修补工料该银捌万玖千伍百柒拾两沿堤设减水闸陆座毎座工价银伍百两共银叄千两下流应开支河如兴化县白驹丁溪贰场盐城县新河庙等处各应挑深阔丈尺不等共计夫工该银贰万伍千捌百柒拾陆两扬州河自髙庙至扬子桥计长伍千捌百贰丈应挑深陆柒尺不等共计夫工该银壹万玖千肆百肆拾陆两伍钱仪真县自东关至石人头止计长肆拾伍里量加疏浚该银叄千伍百两旧例管工员役各有廪粮府佐毎员日给廪粮银壹钱贰分毎员各带书办壹名日给口粮银肆分州县佐贰首领等官毎员日给廪粮银陆分省祭阴医义民老人毎名日给口粮银肆分约该银贰千两以上总括之数大约如此至于工程难易料价低昂裒多益寡截长补短容职等随时通融计筭要在节缩不至虚糜而巳通共该银陆拾陆万肆千捌百陆拾陆两捌钱肆分陆厘除前支剰银壹万伍千陆百陆拾柒两陆钱贰分徭夫减省工食银壹万伍千两扬州挑浅并白驹丁溪盐场新河庙等处支河议动巡盐衙门银叄万伍千捌百柒拾陆两外尚该银伍拾玖万捌千叄百贰拾叄两贰钱贰分陆厘职等查得河道岁额钱粮山东南直隶原无余积毎遇年例修筑东那西补甚至缩手待敝以致因循误事追悔莫及止有河南壹省见贮银壹拾玖万余两而彼中河工繁巨如梁靖口黄陵岗孙家渡赵皮寨铜瓦厢等处筑堤防决费用不赀剜肉补疮势难那借合无俯念大工紧急破格议处准照臣等所请改折将正额解京余银留工支用庶为不费之惠如有不可乞照都给事中刘铉题请内帑支发通贮淮安府库聴司道官查核赴巡盐御史处覆核闗支伏候圣裁
　　一议分督照得工程浩大道里遥逺若非多官分理画地责成不免顾此失彼今议徐州北岸自吕梁洪至邳州直河止一带遥堤柒拾里该海防道叅政龚大器总管自桃源县古城以下遥堤陆拾里并塞界内缺口及建陵城滚水坝壹座该淮北分司郎中畲毅中总管自桃源界至清河獾墩止遥堤陆拾里并塞界内决口及建安娘城滚水坝壹座该添注管河道副使张纯总管自徐州南岸玄黄贰铺月堤并灵睢界内遥堤伍拾余里及建磨脐沟滚水坝壹座该徐州道副使林绍总管自睢寜界内遥堤肆拾余里并筑归仁集堤叄拾伍里该颍州道佥事朱东光总管修复淮安板闸至新荘闸共肆闸修筑里河两堤并新城北一带幇筑新旧堤及塞黄浦口该水利道佥事杨化总管外兴盐支河先经该道呈允行各县掌印官开挑仍应该道查催筑髙家堰中段塞天妃闸朱家口开复通济闸修筑赵家口迤西堤岸修复仁义等伍坝该添注管河郎中张誉总管修筑寳应一带土石堤并建减水闸及挑浚扬州至仪真一带河道该南河分司郎中施天麟总管以上司道捌员均分捌大工毎司道壹员分督府佐贰员计用府佐壹拾陆员毎府佐壹员分督州县佐贰首领阴医省祭官拾员共享壹百陆拾员聴臣等于所属地方抡才调取如员数不足及各官间有经手要务妨占者容臣等于附近省分有司内查有干济素著者另行具奏调用分工之后大小官员俱要悉心经理总有应理公务止许工上干办不得擅离工次工完之日通将効劳官员分别等第及怠玩误事者一并题请处分以昭劝惩伏候圣裁
　　一议夫役照得前项工程一时并举约用夫捌万名内除量调各处傜夫柒千伍百名外今议派淮安府所属募夫贰万柒千伍百名扬庐凤三府各募夫壹万名徐州所属募夫壹万名滁和二州共募夫伍千名内有灾伤及冲繁州县聴该道官酌议减免应得工食照常支给仍行各该掌印官按籍派募如将无藉之徒应名塞责以致临工逃散者容臣等指名叅究伏乞圣裁奉圣旨工部知道

　　黄河来流艰阻后患可虞乞恩速赐查议以圗治安疏

　　为黄河来流艰阻后患可虞乞恩速赐查议以圗治安事臣等猥以谫材谬膺重任昼夜思惟欲求万全之策以报陛下罔极之恩食不甘味寝不贴席者叄月矣而卒未能快于心也窃惟今之谈河患者莫不曰徐邳河身垫髙水易溢也崔镇诸口未塞桃清浅阻也髙堰黄浦淮水横流淮扬之民久为鱼鳖也淮黄两河之水漫无归宿海口沙垫也此徐州迤南之患耳目之所覩记运道之所必资故人人得而言之也臣等巳于前月贰拾捌日会本具题陛下俯従臣请两年之内或可脱淮扬昏垫之苦免运道梗阻之虞而臣等亦得藉以少逭愆尤矣然其大可忧者不在此也敢敬陈之臣等初抵淮安即询黄河出接运道处所众云出徐州小浮桥则臣等喜以为此黄河故道之最顺者也又询水深若干众云深肆丈余则臣等又喜以为此河身之本体也又询小浮桥迤西则为胡佃沟为梁楼沟为北陈为鴈门集为石城集而石城集以上拾伍里则为崔家口即去岁捌月所决之口也其间浅深俱不能答臣等即行淮安府管河同知王琰前往测度去后随于肆月贰拾玖日亲督淮北分司郎中畲毅中添注管河郎中张誉徐州管河兵备副使林绍添注管河副使张纯沿河踏勘行至徐州随据王琰掲报前项河水深柒捌尺至贰叄尺不等而梁楼沟至北陈叄拾里则止深壹尺陆柒寸散漫湖坡一望无际原系民间住址陆地非比沙淤可刷故河流逾年而浅阻如故也臣等不胜惊讶随据徐州砀山乡民段守金龚泮王霜等各呈称老河故道自新集歴赵家圏萧县蓟门出小浮桥壹向安流名曰铜帮铁底后因河南水患另开壹道出小河口本河渐被沙浅至嘉靖叄拾柒年河遂北徙忽东忽西靡有定向行水河底即是陆地比之故道髙出叄丈有余停阻泛滥妨运殃民恳乞开复老河上下永利等情臣等当督前司道并山东管河道副使邵元哲河南管河道副使唐汝迪由夏镇歴丰沛至崔家口复自崔家口歴河南归徳府之虞城夏邑商丘诸县至新集阅视间则见黄河大势已直趋潘家口矣随据地方乡老靳廷道等禀称去此拾贰叄里自丁家道口以下贰百贰拾余里旧河形迹见在尽可开复臣等即自潘家口歴丁家道口马牧集韩家道口司家道口牛黄堌赵家圏至萧县一带地方委有河形中间淤平者肆分之壹地势髙亢南趋便利用锥鑚探河底俱系滂沙见水即可冲刷又据夏邑虞城等县乡官王极乡民欧阳照等柒百余人连名呈告俱为乞疏旧河便民事切照黄河故道自虞城迤下萧县迤上夏邑迤北砀山迤南嘉靖年间岸阔底深水势安流既于运河无虞亦于民田无害商贾通行贸易大遂民称丰庶自嘉靖叄拾陆年以后故道渐淤河随北徙黄流泛溢青野汪洋居民拾不存壹运道屡年阻滞告乞早为开通上利下便是诚万世盛举等情臣等度其言实为探本之论但道里辽逺工费巨艰复又沿河荒度更无省近可従者而臣等又冀崔家口一带浅阻去处或可疏浚成河易为力也复督各官驾小舠至梁楼沟北陈等处躬亲测量委果浅阻河底原系陆地委难冲刷萧县地方一望弥漫民无粒食号诉之声令人酸楚该县城外环水为壑城中猪水为池居民逃徙官吏婴城难守见今题请迁县臣等窃思之壹县之害此其小也夫黄河并合汴沁诸水万里湍流势若奔马陡然遇浅形如槛限其性必怒奔溃决裂之祸臣等恐不在徐邳而在河南山东也止縁徐州以北非运道经行之所耳目之后人不见及止见其出自小浮桥而不考小浮桥之所自来遂以为无虞耳岂知水従上源决出运道必伤往年黄陵冈孙家渡赵皮寨之故辙可鉴乎臣等又查得新集故道河身深广自元及我朝嘉靖年间行之甚利后壹变而为溜沟再变而为浊河又再变而为秦沟止因河身浅涩随行随徙然皆有丈余之水未若今之逾尺也浅愈甚则变愈速臣等是以夙夜为惧也臣等又查得此河先年亦尝建议开复止縁工费浩繁因而寝阁臣等窃料先时诸臣虽以工费为辞实非本心盖诚虑黄河之性叵测万一开复之后复有他决罪将安辞目前既有壹河可通姑为茍安之计耳而不知臣子任君父之事惟当论可否不当论利害惟当计其功之必成不当虑其后之难必且所虑者他决也随决随塞亦非有甚难者故河变迁之后何处不溢何年不决寜独不虑之乎臣等与司道诸臣计之故河之复其利有伍河従潘家口出小浮桥则新集迤东一带河道俱为平陆曹单丰沛之民永无昏垫之苦壹利也河身深广受水必多毎岁可免泛溢之患虞夏丰沛之民得以安居乐业贰利也河従南行去会通河甚逺闸渠可保无虞叄利也来流既深建瓴之势导涤自易则徐州以下河身亦必因而深刷肆利也小浮桥之来流既安则秦沟可免复冲而茶城永无淤塞之虞伍利也臣等以为复之便至于复故道难仍新冲易复故道劳仍新冲逸则臣等计之熟矣然舍难就易趋逸避劳虑日后未可必之身谋而不惜将来必致之大患皆非臣等之所以尽忠于陛下也臣等勘议之后即拟具题但因伏水将发犹望水势汹涌或可冲刷成渠近又行据同知王琰回称勘得北陈等处原深壹尺陆柒寸者今止深柒捌尺臣等看得伏秋暴涨之时水増陆尺有余则客水消落之后不免仍存本体矣伏望敕下该部查议如果臣等所言不谬拟议上请特差素识水性科臣壹员前来候秋深水落与臣等会同山东河南抚臣及兼理河道巡盐御史躬亲勘议如果可复即便估计钱粮会本题请早赐施行地方幸甚臣等幸甚

　　恭报河工大举日期疏

　　为恭报河工大举日期事据管理河道郎中张誉等水利等道副使张纯等呈称抄蒙臣并漕抚侍郎江一麟会案札行各官遵照题奉明旨将各分督河工候水落兴举壹向鸠聚工料委调官夫俱有次第即今霜降在迩水势渐消择于玖月初拾日祭告本月拾伍日起土兴工及将天妃闸塞口断流以便修筑诸闸扬州打坝拦水以便挑浚淤浅仍乞掲示往来船只暂行停止等因到臣案照先该臣等题为勘估两河工程乞赐早请钱粮以便兴举事欵开一议分督看得河工浩大派为捌工定委总管司道官捌员督理该工部覆奉钦依备咨臣等通行钦遵间续因南河郎中施天麟奉旨降调水利佥事杨化拏问遗下贰工缺官监督臣等议将施天麟所管寳应堤工改委营田道佥事史邦直扬州挑浅改委该府知府虞徳煜杨化所管清江浦两岸筑堤改委主事陈瑛増修新荘等肆闸改委淮安府知府宋伯华各管理栁浦湾一带新堤并添寳应捌浅决工改委今补水利道副使张纯黄浦口决工改委今补南河郎中张誉各兼理讫止有徐州兵备副使林绍原分壹工近该臣等题为河工大举水旱频仍谨循明例陈便宜以计安地方事议得本官河务欠谙力求解脱应合调处乞将真定副使游季勲加衔升补勒限到任督管此工尚未奉旨臣等一面督行徐州知州孙养魁灵璧县知县张允孚睢寜县知县徐密查照原分界址兴筑仍恭候成命至日施行其各工分委府佐及州县正佐首领等官臣等遵奉明旨先巳列名咨送吏部讫臣等向虑大役繁兴料理宜预屡经严督整备相时肇举去后今据前因看得霜降水消正宜及时工作相应依拟除批行遵照外再照河工囏巨经理甚难国计民生关系匪细在工大小诸臣累奉明旨申饬多方遴选靡不鼓舞奋励期副庙堂责成之盛心矣兴工之后益宜専心致志殚忠宣力务求坚久共成永利之泽仰舒我皇上南顾之忧如有因循堕误以致半途之废茍且塞责仅为目前之圗该工官员縦以别故去任容臣等指名追治必不敢姑息自干法纪今将兴工日期及更置申饬縁由拟合奏报

　　恭报两河工程次第疏

　　为恭报两河工程次第事据原委督工司道等官郎中畲毅中叅政龚大器游季勲副使张纯佥事朱东光各呈称原蒙本院分定应筑黄河两岸遥堤并淮城北栁浦湾等堤自本年玖月拾伍等日兴工至今止筑过工程中因取土难易工夫不齐总计丈尺大约已完拾分之叄应建减水坝叄座见在采办石料捌浅已筑西堤并挑浚月河通运东堤见在拦水兴工又据郎中张誉呈报髙家堰未筑中段堤岸共长叄千陆百陆拾丈内大涧汤恩等大小决口共长壹千陆拾丈今已筑过壹千伍拾丈止余拾丈未合偶阻风雪见今昼夜督并不日断流另报黄浦口水流巳缓俟髙堰断流之后自易筑塞及称方信贰坝工完见在车放回空粮船朱家口赵家口一带堤决塞筑已完通济闸石止余肆层见在催砌又据佥事史邦直呈称寳应湖堤除填土工程已完拾分之叄应砌石工堤根无水处所见在甃砌有水者打坝掣水一面凿石下桩等因又据畲毅中禀称今岁节奉牌行职等加严修守自邳州迤北并南岸一带缕堤幸保无虞河水入漕止余原报桃清上下大小决口自捌月拾陆日以来仰仗朝廷福庇百灵效顺诸决自塞崔镇大决口壹处原勘共长壹百捌拾丈近縁水归故道日渐淤平止余中段壹沟深坎处所积水叄肆尺不等原蒙本院谕令姑待髙堰断流之后再看水势何如方行议筑今本口浅涸乃在髙堰未筑之前縦留无益莫若一体建筑遥堤及查原议吕梁洪地名磨脐沟应筑减水坝壹座今本处河渠深刷地形颇髙莫若将此坝移建崔镇口以顺趋下之势又查得清河县北伍拾余里罗家口夏家口周家口新河口肆处向来分流灌口入海既非运艘经行之路亦无筑堤妨碍似应姑留等因又据淮安府知府宋伯华申报督修福兴等闸掣水砌石工完叄分之壹又据扬州府知府虞徳煜申报挑浚扬州运河自髙庙至杨子桥长伍千捌百贰丈外又増挑孟家沟长壹千捌百贰拾贰丈伍尺仪真县运河自东关至石人头长肆拾伍里俱于本年拾壹月初拾日工完申行水利道核实开坝放水等因各报到臣案照先该臣等题为勘估两河工程乞赐早请钱粮以便兴举事该工部覆奉钦依备咨臣等巳经通行司道府督令大小委官集夫办料择于玖月拾伍日开工具本题知讫今据前因该臣会同侍郎江一麟窃照治河之工筑堤固难而塞决尤难今幸仰仗我皇上一诚黙运上格天心河伯效灵诸决自塞臣等原议欲挽旁决之水以归正道今已悉従人愿桃清而下昔如沟洫今皆洗刷深广如故此虽郎中畲毅中修守之功不无少效勤劳然人力不至于此也及查云梯闗海口大辟清口通利两河顺轨叄月之间河形顿改此自古迄今所无之事而臣等偶幸遭逢如此何敢贪天功为巳力哉止余大涧口壹拾丈未合淮水尚分壹小支东奔若天气晴和功在旬日不足虑也但黄水虽巳归正而堤不筑则明岁伏秋必复泛溢故坚筑遥堤以固其防剏筑减水坝以杀其势其工未可缓也髙堰之工断流虽已可期而一线未足为恃必俟断流之后堤内稑地干出广取其土加培髙厚方可无虞再查黄浦捌浅贰口皆因髙堰之水漫溢冲决髙堰既塞则贰口之筑自易湖堤闸座亦当次第告成崔镇决水委已归漕并趋云梯闗下海据称留之无益应合一体建筑遥堤复将磨脐沟减水坝移建本处姑留罗家等口以杀黄流似为允当工程次第此其大都矣再照筑堤不难而取土为难或为水占或为沙掩逺搜深取务得胶淤老土方许填筑夯杵并举务求坚实臣等叄令伍申诸司道朝干夕惕惟此而巳臣等犹虑官夫暗用飞沙填蔵堤内无従辨验又制铁探筒数拾具分散各工令其时时锥探臣等阅工之时亦将前器探试如筒内带出浮沙揑不成颗即将本管官究治挖去改筑真如燕雀垒巢日计分寸其工诚有不易者至于石工采运亦甚艰苦与其速而不坚孰若迟而可久故未可责效于旦夕也近因风雪大作地脉冻结难以兴工日下暂拟陆续散夫先逺后近至明年正月贰拾日以前鸠工再举伏望皇上少纾南顾之忧容臣等悉心料理务圗永赖之计必不敢茍且塞责以负任使縁系恭报两河工程次第事理谨具题知奉圣旨工部知道

　　河患已除流民复业乞恩蠲租以广招徕疏

　　为河患已除流民复业乞恩蠲租以广招徕事据徐州兵备兼管河道叅政游季勲呈蒙臣批山阳县被灾流民陈汉等告为堰成复业乞怜困苦蠲豁粮差存恤事内称向因髙堰冲决汉等大义安乐等乡田地数万顷尽沈水底民庐飘荡只得逃窜他方佣身乞食今幸堰成地出逺近欢呼争来复业但恐安身未定遽征粮差实难存济告乞蠲恤以便开耕等情又蒙批桃源县流民海其等清河县流民郑效等俱告为恳救残命事内称隆庆年间崔镇等处口决节遭渰没寸草不生民逃外方趂食延命今幸建筑遥堤水由地中其等田土顿露渐次可耕即今卖船买牛觉有生路但汪濊蓁芜一旦举趾荷锄不无多费牛种仍恐未获有秋遽催新赋残苦穷民实难复业如蒙蠲恤万姓得生等情俱蒙批仰徐州道查议速详该本道议照清河桃源濵临黄河山阳壹县适当淮黄之冲泗州接壤而盐城寳应兴化居其下流自隆庆以来河变异常沙淤浅阻黄决崔镇等口而桃清长年渰没淮决髙堰黄浦而泗州山阳盐城寳应兴化俱为巨泽小民无田可耕流移转徙各色粮差逋负日积近蒙本院部坚持筑塞天神黙相崔镇等处决口尽归故道河身深刷水有所受再筑髙家堰下桩厢板实土坚固见加髙厚永保无虞自是淮濊于黄循厓下海桃清山阳泗州田地皆可耕种髙堰既塞黄浦立成盐城寳应兴化田地旋见涸露拾数年昏垫之患幸巳消除黎庶传闻归复日众正宜多方安挿以示招徕若再加以旧欠追呼新输征并巳归者失望难存未归者疑畏不至田地虽出亦复荒芜合无请乞垂怜久灾重地俯赐濊题将前各州县旧欠一应起存钱粮自万厯陆年以前尽行蠲免万厯柒年以后亦暂免征俟安集既定耕种有成照旧一体征派庶灾民得业而子来河漕得民而永赖等因呈详到臣据此案查先该臣等题为恭报两河工程次第事巳将司道呈报过工程分数具本于去年拾壹月贰拾壹日题知天寒冻阻随将官夫暂行掣放讫今于本年正月贰拾等日调集夫役照旧赴工臣因大涧一带势甚艰险添取徐州道叅政游季勲水利道副使张纯协同郎中张誉昼夜督理节据郎中畲毅中呈称崔镇自去冬淤塞止余积水今巳厚筑土坝内地干涸佥事朱东光呈称归仁集堤决尽数堵塞堤南一带顿复昔日田土之故流移亦多复业且津津事犂锄矣郎中张誉呈称髙堰塞决难在涧口去冬偶值氷雪竟难收功今蒙本院部亲督官夫奋力负薪塞土顿挽全淮旋复故堰遂使数拾年之沮洳立成平陆数万顷之膏腴尽还原业众夫之畚挿有地三农之耕耨不妨见今密布栅桩中实板片即取干出之土増髙加厚务保无虞等因各到臣通候工完具题间随据各县流民陈汉等拥众填门各告前情巳经批行该道议详去后今据前因该臣濊同漕抚侍郎江一麟议照治水之道固以昏垫为先而治民之方尤以招徕为要自隆庆肆年以来黄水旁决于崔镇张四冲等处淮水旁决于髙堰黄浦等处而淮扬之民鱼鳖久矣今幸仰仗我皇上鋭意圗治独断庙谟俾臣等得以勉竭犬马之力以效胼胝之劳而司道诸臣大小各属无不感奋自去岁玖月拾伍日兴工以来中间苦为氷雪所阻实止用工叄月各工大约及半而崔镇髙堰归仁集等处俱巳断流成陆见今加筑髙厚可保无虞独黄浦口伍拾余丈见在兴筑然髙堰为黄浦上流髙堰既塞黄浦亦可计日淮黄贰河悉由故道并流入海了无涨溢中间或由天成或由人力要之皆仰仗皇上圣徳所感故天相其成人尽其力也臣等何能之有但地虽复矣而耕地之人不可无民虽归矣而保民之政不可后倘伫足未定而催逋之吏已来开垦未成而増课之令即下则苛政之驱民又有甚于两河旁决之水矣此灾民之所以纷纷赴愬也职等欲俟大工通完之日方为题请但此时正当布种之候恩诏未颁民心未定其孰肯虚费工力哉此臣等所以不得不早为陈乞也伏望皇上俯念久困之民特下蠲租之令即敕该部查议如果臣等所言不谬即行臣等转行各该州县备查原被黄淮贰水漂没田产某州某处若干某县某处若干自万厯陆年以前拖欠钱粮若干悉行蠲免其万厯柒年以后应征额课再免贰年或叄年俟其开恳成熟方与追征其极贫下户无力开垦者有司量为设处牛种以给之则民不改聚而万姓咸自子来地不改辟而千里俱成沃壤矣縁系河患巳除流民复业乞恩蠲租以广招徕事理谨题请旨

　　两河经畧巻二

　　●钦定四库全书

　　两河经畧巻三

　　（明）潘季驯 撰

　　遵奉明旨恭报续议工程以便查核疏

　　为遵奉明旨恭报续议工程以便查核事该总理河漕右都御史潘季驯题前事据管理河道工部郎中畲毅中张誉主事陈瑛管河兵备水利营田等道叅政龚大器游季勲副使张纯佥事朱东光史邦直濊呈抄蒙总理河漕并漕抚衙门宪牌仰职等即查各工内有与原议不同工程濊同类总开呈以凭覆核奏闻依蒙随将各工逐一查勘除两河分合及应筑应塞工程俱与原议无异又堤工各髙阔丈尺各相度地形増减不等候通完之日册报外所有堤岸闸坝势当小更难拘原议者委应裁酌用图经乆以淮北言之如南岸遥堤原议自灵璧县张字铺起至邳州果字铺止共长玖拾捌里其张字铺以上原因河岸甚髙故止议将元黄贰铺扫湾处所展筑月堤长捌百伍拾丈今续勘得徐州三山头起至灵璧县张字铺共伍拾余里一带河岸虽髙然先年遇有异常泛涨亦往往漫决若止展筑元黄贰铺月堤尚有可虞相应一并接筑遥堤计长玖千余丈庶成全堤无复遗虑其元黄贰铺止筑顺水坝以遏水势不必另行展筑果字铺以下原因缕堤颇逺故未议筑遥堤续勘得果字铺至李字铺缕堤约肆里余犹觉逼近仍应增筑遥堤计长柒百伍拾丈北岸遥堤内邳州谷山并匙头湾贰处俱有水沟潴蓄积水合行疏泄今议各建函洞壹座以便泄水桃源县古城起至季太口止计陆拾里内原议滚水坝叁座巳经建完今岁伏水涨溢之时甚赖其减泄之力但季太口至清河县计伍拾余里未议建坝恐水势至此尚致涨溢勘得三义镇地形原洼众水所趋合增建滚水坝壹座其长阔丈尺俱照前坝庶分杀之路旣多则冲漫之患可免此淮北工程所当续议者也以淮南言之原议修复清江等闸今勘得通济闸逼近淮河直受冲啮势甚汹涌且闸设年乆底桩朽烂加石太重不免坍卸相应改建扵甘罗城东坚实之地仍改浚河口斜向西南使水势纡回不至直射庶便启闭前闸旣巳改建则新庄闸距此不及一里难容多船而关鎻太促水势湍急不易启闭相应拆卸福兴闸上距通济闸计贰拾里下距清江闸止五里逺近悬絶且亦因年乆圯坏难以加石今议改建于寿州厂适中处所其清江一闸仍照原议修复至于板闸地洼水平无庸启闭止湏照旧免行增髙又勘得原议修复伍坝内信字坝逼近淮城且系黄河扫湾先年乆废不用今巳将礼智贰坝修复见在车盘船只其仁义贰坝原共壹口出船亦系黄河扫湾又与清江闸相邻恐有意外冲漫之患见今筑堤在上以御黄流不便修复查得旧有天妃闸正与清河直对相应建坝壹座于本闸之里则车盘尤便而船只无阻矣其兴盐等处入海支河原因髙堰未筑黄浦八浅等决未塞水势浩荡故踵袭节年旧议欲加挑浚以泄积水近勘得髙堰筑完黄浦八浅俱塞下流巳干无水可泄而海口之水反髙于内地若复挑浚则海水灌入旣伤民田复损盐利正在勘议间随该巡盐御史姜璧躬亲踏勘题请免浚复经司道会勘委应停止夫兴盐等处旣以无水可泄免浚支河若寳应湖堤仍照原议于叄拾里之内添建减水闸六座又恐分流太多兴盐难受况建闸初意祗因上流水溢恐致伤堤今髙堰旣筑通济闸外又经题准每年水涨之时筑坝断流则寳应湖水不甚盈溢湖堤可保无虞不必多建减闸今议修复旧闸贰座创建二座通共四座庶运道民田俱有攸赖其开挑兴盐支河工费银二万五千八百七十六两原议于巡盐衙门动支运司银两仍聴该衙门作正支销此淮南工程所当续议者也以上事宜皆因地损益随时剂量期于有济不敢执泥俱经会议佥同陆续呈请举行讫今蒙行查理合类报转奏施行等因到臣案照先准工部咨为奉明旨陈愚见议治两河经畧以图永利事该臣等题议各项工程事宜本部覆题奉圣旨这治河事宜旣经河漕诸臣会议停当依拟都准行着他们悉心着实兴建永利各该经委分任人员如有玩愒推诿虚费财力者许不时拿问叅治其未尽事宜及临时事势或与原议不合的也着陆续奏闻务求有益应用钱粮尔部里便会戸部上紧议来钦此备咨到臣俱经通行司道钦遵兴举间续据郎中畲毅中等议将各工增损事宜节次会呈前来又经臣等亲阅相同批允举行讫秖縁工程大体俱无更张止于节目微有不同事渉烦琐未敢屑屑渎奏兹当告成伊迩合行通查类报今据前因为照两河大工延袤千里臣等荒度之初止详于两河分合大势而堤岸闸坝之逺近多寡委须临时再加勘酌仰荷我皇上坐照万里洞烛事机假臣以便宜之权开臣以续奏之路所据司道陆续议报前来在淮北则有徐州三山头起至张字铺加筑遥堤五十余里元黄贰铺止建顺水坝一道果字铺起至李字铺加筑遥堤四里余谷山匙头湾添建函洞二座三义镇添建滚水坝一座此皆原题未载委应増益在淮南则有通济福兴二闸从新改迁新荘逼近通济闸势难两存板闸止宜仍旧信字坝逼近黄河不便修复仁义坝改建天妃闸以里至于兴盐等处入海支河因髙堰黄浦八浅堤成无水可泄自宜停止而寳应湖堤减水闸止须修建四座此原题备载委当更易因时审势随地制宜臣等固不敢惜劳以贻一篑之亏亦不敢妄举以滋无益之费其应添钱粮即于原请河工银内通融裁节济用并无求益加泒之事除将各堤工髙阔丈尺相度地形増减不等通候查核外縁系遵奉明旨恭报续议工程以便查核事理相应奏报谨具题知奉圣旨工部知道

　　恭报两河工成仰慰圣衷疏

　　为恭报两河工成仰慰圣衷事万歴七年十月初六日据管河郎中畲毅中张誉主事陈瑛管河兵备营田等道叅政龚大器游季勲副使张纯佥事朱东光史邦直会呈节奉总理河漕并总督漕抚衙门札付俱为奉明旨陈愚见议治两河经畧以图永利等事行职等将派定工程鸠夫办料刻期兴举该职等遵依督率分委府州县等官亲诣工所照式率作俱自万歴六年九月十五等日兴工至今陆续通完讫总计筑过土堤长一十万二千二百六十八丈三尺一寸砌过石堤长三千三百七十四丈九尺塞过大小决口共一百三十九处建过减水石坝四座每座长三十丈修建过新旧闸三座车坝三座筑过拦河顺水等坝十道建过函洞二座减水闸四座浚过运河淤浅长一万一千五百六十三丈五尺开过河渠二道栽过低栁八十三万二千二百株其各堤髙卑酌量地形低昻随宜増损自一丈二尺以至七八尺不等数目烦琐听候勘官至日另册开送核实外照得数年以来黄淮二河胥失故道至以地方州县为壑盖由黄河惟恃缕堤而缕堤逼近河濵束水太急每遇伏秋辄被冲决横溢肆出一泻千里莫之底极北岸则决崔镇季太等处南岸则决龙窝周营等处共百余口而又从小河口白洋河灌入挟永堌诸湖之水越归仁集直射泗州陵寝以致正河流缓泥沙停滞河身垫髙淮水又因髙家堰年乆圮坏溃决东奔破黄浦决八浅而山阳髙寳兴盐悉成沮洳清口将为平陆黄淮分流淤沙冈涤云梯关入海之路坐此浅狭而运道民生俱病矣自去秋兴工之后诸决尽塞水悉归漕冲刷力专日就深广今遥堤告竣自徐抵淮六百余里两堤相望基址旣逺且皆真土胶泥夯杵坚实絶无往岁杂沙虚松之弊蜿蟺绵亘殆如长山夹峙而河流于其中即使异常泛涨缕堤不支而溢至遥堤势力浅缓容蓄寛舒必复归漕不能溃出譬之重门待暴则暴必难侵増纩御寒则寒必难入兼以归仁一堤横截于宿桃南岸要害之区使黄水不得南决泗洲至于桃清北岸又有减水四坝以节宣盈溢之水不令伤堤故在遥堤之内则运渠可无浅阻在遥堤之外则民田可免渰没虽不能保河水之不溢而能保其必不夺河固不能保缕堤之无虞而能保其至遥即止盖尝考弘治以前张秋数塞数决自先任都御史刘大夏将黄陵冈一带増筑太行堤一道而张秋之患遂息此其巳试之明验也今职等所筑之遥堤即太行堤之别名耳况系真正淤土较之太行杂沙又有不侔者故今岁伏初骤涨桃清一带水为遥堤所束稍落即归正漕沙随水刷河身愈深河岸愈峻前岁桃清之河胶不可檝今深且不测而两岸迥然髙矣上流如吕梁两崖俱露巉石波流湍急渐复旧洪徐邳一带年来篙探及底者今测之皆深七八丈两岸居民无复昔年荡析播迁之苦此黄水复其故道之效也髙家堰屹然如城坚固足恃今淮水涓滴尽趋清口会黄入海清口日深上流日涸故不特堰内之地可耕而堰外湖坡渐成赤地盖堰外原系民田田之外为湖湖之外为淮向皆混为一壑而今始复其本体矣其髙寳一带因上流俱巳筑塞湖水不至涨满且寳应石堤新砌坚致故虽秋间霖潦浃旬堤俱如故黄浦八浅筑塞之后俱各无虞栁浦湾一带新堤环抱淮城并无啮损不特髙寳田地得以耕艺而上自虹泗盱眙下及山阳兴盐等处皆成沃壤此淮水复其故道之效也见今淮城以西清河以东二渎交流俨若泾渭诚所谓同为逆河以入于海矣海口之深测之巳十余丈盖借水攻水以河治河黄淮并注水涤沙行无复壅滞非特不相为扼而且交相为用故当秋涨之日而其景象如此昔年沙垫河浅水溢地上秪见其多今则沙刷河深水由地中秪见其少地方士民皆谓二十年来所旷见也此盖仰仗我皇上圣徳格天神明恊相圣心独断庙筭坚持是以本院部得行初志职等得效胼胝向使少为异议所揺则此时不知更作何状矣今财力不多费而功徧于两河时日不乆旷而效收于朞月数千里鱼鳖之民一旦登于袵席亿万年命脉之路一旦底于翕寜职等幸获遭逢曷胜庆幸除各用过钱粮另行册报外所据完过工程拟合开坐呈报施行等因到臣据此案查万歴六年五月十五日该臣钦奉勑谕都察院右都御史兼工部左侍郎潘季驯近年河淮泛滥为害运道梗塞民不安居朕甚忧之巳屡有旨责之地方官经理奈无实心任事之臣动以工费艰巨为解又当事诸臣意见不同事多掣肘以致日乆无功今特命尔前去督理河漕事务将河道都御史暂行裁革以其事专属于尔其南北直隶山东河南地方有与河道相干者就令各该巡抚官照地分管俱听尔提督尔宜亲歴河流所经会同各巡抚官督同各部属司道等官悉心恊虑讲求致害之因博采平治之策备查草湾口何为既开复淤及今作何开通全淮水何为南徙不复及今作何疏导徐邳河身髙并州城何以疏之使平黄浦崔镇等口乆塞无功何以筑之使固及查诸臣歴年建议有行奏疏逐一勘议要见老黄河故道应否开复清桃正河应否挑浚髙家堰寳应堤应否修筑小浮桥新冲口可否济运应否加挑又徐邳以上地形南昻北下恐堤防一溃势必奔流北徙将为闸河之梗亦要审其孰为正河孰为支河孰为合河或正而当厚其防或支而当杀其势或合而当分其流一并勘议详妥奏闻区处合用钱粮及选任司道等官俱许以便宜奏请给发委用功成之日通将効劳官员一体分别升赏如有抗违不服及推诿误事者文官五品以下武官四品以下径自提问应奏请者奏请定夺其提督军务事宜查照河道衙门原管行事尔候事寕之日奏请回京朝廷以尔谙习河道素有才望特兹重任尔尚殚忠筹虑尽力区画俾河漕无梗塞之虞人民免昏垫之苦必有懋赏以酬尔功毋或畏难惮劳隐忠不效及茍且塞责有负委任尔其勉之慎之故谕钦此臣遵奉纶音会同抚臣躬率司道等官沿河荒度周谘分合之势博求治平之谋羣策毕集众论佥同随题为奉明旨陈愚见议治两河经畧以图永利事该工部覆看得都御史潘季驯侍郎江一麟足遍口讯佥议详酌为是六说其所修置寝格俱目击利害而非道听之言庶同则绎而非弗询之谋盖堤防旣固塞决又审水无旁驶而正流自急沙随水刷而海口自复此正以水治水而不为穿凿之论迂谩之谈顷来治河之说未有逾于二臣之议等因题圣旨这治河事宜既经河漕诸臣会议停当依拟都准行着他们悉心着实兴建永利各该经委分任人员如有玩愒推诿虚费财力者许不时拿问参治其未尽事宜及临时事势或与原议不合的也着陆续奏闻务求有益应用钱粮儞部里便会戸部上紧议来钦此备咨臣等钦遵查照兴举施行准此又该臣等题为勘估两河工程乞赐早请钱粮以便兴举事欵议分督徐州北岸自吕梁洪至邳州直河止遥堤该海防道参政龚大器总管自桃源古城以下遥堤并塞界内决口及建减水坝一座又先分马厂坡遥堤该中河郎中畲毅中总管自桃源县界至清河县北遥堤并塞界内决口及建减水坝一座该添注管河道副使张纯总管自徐州南岸并灵睢界内遥堤及建减水坝一座该徐州道副使林绍总管睢寕界内遥堤并筑归仁集堤该颕州道佥事朱东光总管修复淮安运河各闸修筑里河两堤并新城北一带帮筑新旧堤及塞黄浦口催浚兴盐支河该水利道佥事杨化总管筑髙家堰塞天妃闸朱家口开复通济闸修筑赵家口迤西堤岸修复各坝该添注管河郎中张誉总管修筑寳应一带土石堤并建减水闸及挑浚扬州至仪真一带河道该南河郎中施天麟总管等因本部覆奉钦依咨行臣等分工间郎中施天麟降调将原分寳应堤工改委营田道佥事史邦直扬州挑浅改委该府知府虞德煜佥事杨化罢黜将原分清江浦两岸筑堤改委主事陈瑛増修闸座改委淮安府知府宋伯华各管理栁浦湾修筑新旧堤并添寳应八浅决工増委今补水利道副使张纯黄浦口决工増委今补南河郎中张誉各兼理副使林绍闲住原分壹工该今任参政游季勲管理俱于上年九月十五日起土兴工臣等具本题知讫又该臣等查得司道续报工程淮北有徐州三山头起至张字铺増筑遥堤元黄二铺止建顺水坝一道果字铺起至李字铺増筑遥堤谷山匙头湾添建函洞二座三义镇添建减水坝一座此皆原题未载续议増益淮南有通济福兴二闸从新改迁新荘逼近通济闸势难两存板闸止宜仍旧信字坝逼近黄河不便修复仁义坝改建天妃闸里兴盐等处支河因髙堰黄浦八浅堤成无水可泄自宜停止寳应湖堤减水闸止须修建四座此原题备载续议更易又经具本题知讫臣等向在催督各工去后今据前因除将报到工程逐一查核相同外该臣会同漕运巡抚侍郎江一麟窃照我朝建都燕冀转输运道实为咽喉自仪真至淮安则资淮河之水自清河至徐州则资黄河之水黄河自西而来淮河自南而来合流于清河县之东经安东达云梯关而入于海此自宋及今两渎之故道也数年以来崔镇诸口决而黄水遂北髙堰黄浦决而淮水遂东桃清虹泗山阳髙寳兴泰田庐坟墓俱成巨浸而入海故道几成平陆臣等受事之初触目惊心所至之处孑遗之民扳舆号泣观者皆为陨涕然议论纷起有谓故道当弃者有谓诸决当留者有谓当开支河以杀下流者有谓海口当另行开浚者臣等反复计议弃故道则必欲乗新冲新冲皆住址陆地漫不成渠浅涩难以浮舟不可也留诸决则正河必夺桃清之间仅存沟水淮扬两郡一望成湖不可也开支河则黄河必不两行自古纪之淮河泛溢随地沮洳水中凿渠则不能别寻他道则不得况杀者无几而来者滔滔昏垫之患何时而止不可也惟有开浚海口一节于理为顺方在犹豫而工部遗咨叮咛臣等亲诣踏看臣等乃乗轻舠出云梯关至海濵延袤四望则见积沙成滩中间行水之路不及十分之一然海口故道则广自二三里以至十余里询之土人皆云徃时深不可测近因淮黄分流止余涓滴入海水少而缓故沙停而积海口浅而隘耳若两河之水仍旧全归故道则海口仍旧全复原额不必别寻开凿徒费无益也臣等乃思欲疏下流先固上原欲遏旁支先防正道遂决意塞决以挽其趋筑遥堤以防其决建减水坝以杀其势而保其堤一岁之间两河归正沙刷水深海口大辟田庐尽复流移归业禾黍颇登国计无阻而民生亦有赖矣盖筑塞似为阻水而不知力不专则沙不刷阻之者乃所以疏之也合流似为益水而不知力不宏则沙不涤益之者乃所以杀之也旁溢则水散而浅返正则水束而深水行沙面则见其髙水行河底则见其卑此既治之后与未治之先光景大相悬殊也每岁不失修治即此便为永图借水攻沙以水治水臣等蒙昧之见如此而巳至于复闸坝严启闭疏浚扬河之浅亦皆寻绎先臣陈瑄故业原无竒谋秘策骇人观听者偶幸成功殊非人力实皆仰赖我皇上仁孝格天中和建极诚敬潜孚而秪灵助顺恩威并运而黎献倾心念转输乃足国之资轸昏垫切儆予之虑宵旰靡皇丝纶屡饬其始也倂河漕以一事权假便宜以任展布故臣等得效刍荛之言其旣也逮偷堕以警冥顽折淆言以定国是故臣等得竟胼胝之力俯从改折之议国计与民困咸纾特颁赏赉之仁臣工与夫役竞劝致兹无竞之功遂成一岁之内今两河烝黎歌帝徳而祝圣寿者且洋溢乎寰宇矣臣等何敢贪天工以为巳力哉除用过钱粮听巡盐衙门查核奏缴外谨将完过工程总数开坐伏乞勑下该部复议差官勘阅明实施行縁系恭报两河工成仰慰圣衷事理谨题请旨
　　计开
　　淮北工程
　　总管官中河郎中畲毅中督淮安府同知王琰兖州府同知唐文华桃源县知县郭显忠济寕卫指挥文栋等筑完原分桃源县北岸遥堤自古城起至闗王庙止长八千六百八十九丈二尺俱根阔六丈顶阔二丈髙一丈至九尺不等塞完崔镇大决口一处及刘真君庙等决口共三十六处共长四百六十一丈五寸筑完古城堰口堤一道长三百六十丈造完崔镇减水石坝一座坝身连雁翅共长三十丈又筑完续増徐州南岸三山遥堤长二千四百二十八丈三尺五寸俱根阔四丈顶阔一丈六尺髙八九尺不等又督淮安府同知蔡玠筑完桃源县迤南马厂坡遥堤长七百四十六丈根阔七丈至五丈不等顶阔二丈髙一丈至八尺不等以上各堤共栽过低栁一十六万一千六百株
　　总管官海防兵备道参政龚大器督庐州府通判宋守中邳州知州张延熈泰州同知王法祖等筑完原分邳州北岸遥堤自吕梁山麓起至直河止长九千四百六十四丈一尺俱根阔六丈至五丈不等顶阔二丈至一丈五六尺不等髙九尺至七八尺不等造完续增各山并匙头湾函洞各一座又筑完续増徐州南岸三山遥堤长一千三百九十一丈八尺俱根阔四丈顶阔一丈四五尺不等髙八尺以上各堤共栽过低栁五万二千株
　　总管官徐州兵备道参政游季勲督淮安府同知蔡玠徐州知州孙养魁灵璧县知县张允孚睢寕县知县徐宻桃源县知县郭显忠等筑完原分灵睢南岸遥堤自窦老谷堆起至象山止长一万一千七百五十七丈二尺俱根阔六丈顶阔二丈髙九尺造完徐升镇减水石坝一座坝身连雁翅共长三十丈又筑完续増徐州三山遥堤二千六百四十七丈一尺六寸俱根阔四丈顶阔一丈六尺髙九尺顺水坝一道又会同南河分司改建通济闸一座并闸外拦河坝一道以上各堤共栽过低栁一十五万一千六百株
　　总管官水利道副使张纯督兖州府同知樊克宅清河县知县石子璞等筑完原分桃源清河县北岸遥堤自闗王庙起至护城堤止长九千七百二十一丈俱根阔六丈顶阔二丈髙一丈至八九尺不等塞完张泗冲等决口一十八处共长二百一十一丈造完季太镇减水石坝一座续增三义镇减水石坝一座坝身连雁翅俱长三十丈又筑完续増徐州南岸三山遥堤二千五百四十九丈俱根阔四丈顶阔一丈五尺髙八尺以上各堤共栽过低栁五万三千株
　　总管官颍州兵备道佥事朱东光督鳯阳府通判李光前庐州府通判查志文归徳府通判祝可立泗州守备卫镐张大徳等筑完原分睢寕南岸遥堤自象山起至果字铺止长六千九百三十六丈七尺俱根阔九丈至六丈六尺不等顶阔二丈一尺髙一丈至八尺不等又筑完续増果字铺起至李字铺止遥堤长八百四十八丈六尺俱根阔六丈六尺顶阔二丈一尺髙八九尺不等又筑完原分归仁集遥堤长七千六百八十二丈八尺根阔六丈至四丈五尺不等顶阔三丈至一丈不等髙一丈二尺至八九尺不等内填塞决口四十七处共长三百四十九丈以上各堤共栽过低栁三十万株
　　淮南工程
　　总管官南河郎中张誉督扬州府同知韩相淮安府同知郑国彦王琰两淮运副曹鉷东昌府通判王一鳯中军都司俞尚志等修筑髙家堰堤六十余里计长一万八百七十八丈俱根阔十五丈至八丈六丈不等顶阔六丈至二丈髙一丈二三尺不等内三千四百丈会同徐水二道俱用桩板厢护坚固塞完大涧渌洋汤恩口等决三十三处共长一千一百一十八丈又塞朱家决口一处先筑月坝一道长八十丈并筑本口直堤长一十四丈闭塞天妃闸一座修筑赵家口迤西两岸堤共长六百七十四丈根阔二丈至一丈顶阔二丈至一丈髙一丈至八尺不等又修复礼智坝各一座添设天妃坝一座又开出闸河口自甘罗城起至淮河长二百一十三丈底阔四丈面阔六丈深一丈两崖筑堤共长四百二十六丈根阔十丈顶阔二丈髙一丈又塞完续分黄浦决口一处先筑南北拦河坝二道共长四十五丈根阔一十三丈顶阔十丈髙二丈填筑正口土堤一道长九十四丈自水坝至顶髙三丈八尺根阔一十三丈又会同徐州道改建通济闸一座并闸外筑拦河坝一道以上各堤共栽过低栁六万株
　　总管官清江厂主事陈瑛督留守司经歴屠钥把总诸葛尧宾镇抚王绍武等筑完清江浦南北两岸河堤共长三千三百九丈八尺俱根阔一丈二尺顶阔八尺五寸髙三尺五寸塞完郑家决口一处长六十七丈加堤一道自水底至顶髙一丈三四尺不等底阔二丈五尺顶阔九尺
　　总管官水利道副使张纯督淮安府带衔同知刘顺之两淮运副曹鉷寳应县知县李贽修完原分淮安府新城北旧堤自清江浦起至栁浦湾止共长九千八百五十一丈帮阔二丈一丈五尺以至一丈不等髙四尺至二三尺不等筑完新堤自栁浦湾至髙岭止长六千六百四十丈俱根阔四丈五尺顶阔一丈五尺髙六尺筑完西桥坝一座长十二丈自水底至顶髙二丈筑塞八浅决口一处长八十五丈六尺内土堤根阔七八丈不等顶阔二丈自水底至顶髙二丈至一丈四五尺不等外包砌石堤一道长八十五丈六尺髙一丈五六尺不等又石堤两头接筑旧土堤共长一百五十丈俱根阔三丈顶阔二丈髙一丈三四尺不等南北拦河坝二道共长五十九丈西堤一道长二百四十一丈俱根阔五六丈不等顶阔一丈三四尺不等自水底至顶髙一丈六七尺不等以上各堤共栽过低栁五万四千株
　　总管官营田道佥事史邦直督扬州府通判王开郭绍等修筑完寳应湖土堤长四千四百九十二丈俱根阔五丈顶阔三丈髙一丈六七尺不等砌完石堤长三千三百七十四丈九尺俱根阔五尺顶阔三尺髙一丈四五尺不等上加土西面三尺东面四五尺不等宻下桩笆实土者计长一千一百一十七丈一尺修建减水闸共四座
　　总管官扬州府知府虞徳煜督江都县知县秦应骢原任仪真县知县况于梧等挑完淤浅河道自髙庙起至仪真县东闗止共长一万一千五百六十三丈五尺挑深五尺至二三尺不等阔十四丈至八丈不等
　　总管官淮安府知府宋伯华督同同知刘顺之通判况于梧清河县知县石子璞等造完改建福兴闸一座修完清江闸一座増砌荒细石块共长二千二百九十二丈三尺旁开月河一道长九十三丈筑完南北拦河坝二道共长三十五丈闸下两岸并月河堤共长一百二十四丈俱用桩笆厢护

　　议复营田兼摄州县以广招徕以利民生疏

　　为议复营田兼摄州县以广招徕以利民生事该总理河漕右都御史潘季驯题前事据淮鳯营田道佥事史邦直呈据淮安府盐城县申称本县乆罹水患幸得髙堰黄浦工成潦水不入露出荒田不下数万顷节据穷民刘岊等纷纷告讨牛种趂时开垦但库藏空虗无从处措申乞借发营田官银一千两资民耕种三年补还縁由到道允发间续蒙漕抚部院信牌看得该道不以该县非其所属慨然以拯民为任允借前银该县又以三年偿还为巳责其于地方抚垦良为有赖相应督催处置期有成效等因蒙此巻查万歴四年十月内本道钦奉勑书开载驻札淮鳯两府适中处所督令有司亲行阡陌招抚开垦钦遵行事至万歴五年正月内该前任漕抚侍郎吴桂芳因淮安府属州县俱被水灾难以施工具题止留山阳一县加以徐沛丰砀萧五州县听本道管辖其余盐城清桃宿邳睢安海州赣沭十州县开除不入道属又将凤阳所属颍寿亳三州颍上太和霍丘三县改属颍州兵备道共计本道所辖十八州县更换新勑颁给外及查本道原额钱粮题奉钦依每年两淮运司带纳引银二万七千两江北四府三州觧京钱粮扣除水脚银二千七百余两及冠带等银共四年大约十一万有零通听营田支用今照凤徐所属十八州县十五卫所招抚过军民三千九百九十一户男妇计一万七千六百四十二名口认垦田土一万九千一百一十一顷一畆六分领牛一万九百四十四只种五万六千三十四石二斗总计所费止用银三万八百八十七两五钱见贮凤阳府库银二万九百七十四两八钱运司未支及各府未觧尚有六万七千两所据盐城等州县原系载在勑书闗防缘一时有水难以施工权宜裁退彼时本道自揣愚陋固幸减一处省一处之劳可以偷安简便乃今堰成水退地出民归嗷嗷告缺牛种府县计穷措处院部过劳痌瘝本道官名营田经理所辖虽未必家复人足而银两之积贮不用尚多乃坐视屯膏致盐城等州县来苏之民沾被无由心诚未安况所借止于盐城一县其余不能遍借者悬望更切合无乞将淮安水退可耕州县不必另处钱粮不必另委官员查照本道建设之由再为题请仍责成本道兴复掌印治农官专听督率招垦年终册报举劾庶朝廷恩泽不难于下究孑遗穷民不限于秦越有钱粮不艰于剂量有专官不难于责成一方困苦值乆灾极敝之后当河工底绩之时更有所借以为牛种安业之具固天时地利人事共启此方泰运也如或本道怠缓误事空言无补即甘首斥以戒虗诳州县若此一体查参等因具呈到臣据此先该臣等题为河患巳除流民复业乞恩蠲租以广招徕事戸部覆称淮安府属山阳清河桃源盐城等县万歴六年以前旧欠尽免七年以后抚按委官查勘具奏酌处至于处给牛种加厚贫丁一切优恤事宜听督抚官便宜施行等因题奉钦依咨臣通行钦遵外今据前臣会同漕运巡抚侍郎江一麟巡按直隶监察御史李时成姜璧看得固本莫先于惠民省耕贵补其不足鳯阳地广人稀淮阴频年昏垫上厪庙堂轸念元元特设宪臣招徕开垦甫及三年而中都荒芜皆成沃壌骎骎然民乐农桑之业矣惟独盐城等处向因地沈水底无田可营以故改除不在营田道属兹者淮黄顺轨水患尽除田土旣干流民四集告借牛种盖不止盐城一县为然也该道限于所辖政难越施有司苦无钱粮泽难下究臣等皇皇方在区处而佥事史邦直忠诚体国忧勤为民毅然以地方自任要将淮安所属盐城等处仍旧督率一体抚垦散彼有嬴之财济此待哺之众民受其赐良非浅鲜合无乞勑该部查议将前盐城清河桃源安东宿迁睢寕赣榆沭阳并邳州海州十处招抚开垦事务悉听营田道督率掌印治农等官着实举行仍乞换给勑书以便责成行事候年终听抚按衙门考核成绩破格叙録如或不效一并参惩庶官无分土而其泽易周民有余资而其业易复矣缘系议复营田兼摄州县以广招徕以利民生事理谨题请旨

　　两河经畧巻三

　　●钦定四库全书

　　两河经畧巻四

　　（明）潘季驯 撰

　　恭报水孽既除地方可保永安疏

　　为恭报水孽旣除地方可保永安事该总理河漕右都御史潘季驯题前事据管理南河郎中张誉呈蒙职批委官扬州府同知韩相掲禀前事该职行拘黄浦居民郭松等审称旧口南岸委因本年叁月拾捌日雷雨之后平地穴深丈余方广贰拾捌丈穴内遗骨数多俱被商民纷集搬拾去讫止见本家屋后遗有一物形如马头随送韩同知所报相同行间又据郭三等抱送胫骨并齿角等骨前来窃照黄浦当髙堰之下流受全淮之倾泻其浩淼停注为蛟龙之宅非一日矣故居民阴雨闻有异声府官铸符以图镇压皆得于覩记之真者数年以来筑塞之工频施而随修随坏桩埽之力既竭而愈刷愈深固人谋之未恊亦斯物之为祟也今蒙本院部亲督官夫先筑髙堰以杀其势继筑两坝以断其流积水顿涸蛟龙无以藏身蜕骨腾升风雷因而助势真平成之竒征旷世之希觏也昔汉以穿渠得龙骨遂以龙首名渠建伏龙祠史册可考今获龙首试验果真显迹更异从此堤防永固地方永赖是皆仰仗我皇上中和建极位育成功神明恊相淮渎效灵之所致也似此灵异允宜献诸朝廷昭太平于有象登诸简册扬休美于无穷本职祗役斯工躬覩其盛不胜庆幸除将郭三等抱送见在龙骨连人呈觧外理合具报等因到臣簿查三月二十五日先据同知韩相掲帖禀称本月十八日黄浦两坝筑成横流尽涸一面调拨官夫兴筑旧口间忽于本日申酉时分风雨晦冥雷电交作达旦方霁随据管工官宿州卫经歴崔文学禀据地方郭竒报称今早起看旧口之南平地穴深丈余方广约二十八丈本职莫测其故延至二十四日閧传连日湾泊商船并居民人等俱于穴内搬取龙骨数多当拘地方审询间随据居民郭松禀称本家屋后遗有一物状似马头坚实如石见在其余多被商民众杂一时搬拾去讫职闻神龙无脑又闻龙骨黏舌职亲加舐试果符所闻又据地方乡约陈辕等俱称本浦自冲决以来向被蛟龙占据毎遇阴雨即闻声如鸡啼近因坝成水涸难以藏匿腾驾云雨变化飞升等情据此合将龙首送验该臣批行南河分司访查来歴明白申报去后今据前因并将续获龙骨连人觧送到臣臣会同漕抚侍郎江一麟验得骨质外璞如石腠理如矾挈之甚重舐之黏舌再询啇民搬取骨殖约有数十担似非寻常水兽可比而众见其地穴于雷雨之后骨见于地穴之余皆谓龙之蜕骨而去无怪其然矣臣闻之荀卿曰积水成渊蛟龙生焉又闻之欧阳修曰泽养千年龙蜕骨则龙之居于渊而能自蜕其骨亦理所有者然以臣愚之见言之其为龙与否新蜕与否若何而去俱不敢以臆度之说告之君父之前而总之水孽既去水患自除庶几自此可慰我皇上南顾之忧矣伏念黄浦为髙堰下流髙堰既决黄浦继之以全淮之水注入髙寳兴盐之间数邑田庐尽为蛟龙之窟乆矣臣等受事之初属寮士庶俱云堰浦为水怪所据或闻其声或见其形沉舟败舰无日无之官民船只渡此如蹈汤火似非人力所制又查据淮安府回称万歴五年六月十七日张真人过淮该府留驻紫霄宫建坛设醮制铁符五十面投水镇之案巻见存全无应验臣闻其言不觉悚惧第思之黄淮不塞则地方鱼鳖之患何时而巳耶遂毕力兴筑而未敢以为必成也岂期两坝甫筑征见果至于此是岂臣畚锸之工所致哉皆仰赖我皇上纯德格天至诚动物悯念一方昏垫之苦每厪宵衣旰食之怀独断庙谟羣言遂定恩威并济众志允孚昔刘昆以郡守之政能使猛虎之渡河韩愈以祭告之虔遂致鳄鱼之去海矧如陛下偹圣神文武之资成位育中和之化而有不足以孚格昆虫鳞介之类也哉君父之徳臣不敢蔽地方之事臣不敢隐除将原觧蜕骨首足共拾块觧赴工部查验外谨用上闻奉圣旨龙骨着进内库交收工部知道

　　河工告成遵奉勑旨分别効劳官员乞恩查核俯赐允行以励臣工以禆国计疏

　　为河工告成遵奉勑旨分别効劳官员乞恩查核俯赐允行以励臣工以禆国计事该总理河漕右都御史潘季驯题前事据管河司道等官郎中畲毅中等呈将督完工程并分委官贠贤否各开报到臣除将完过工程另本具题外案查先该臣节奉勅谕内开选任司道等官俱许以便宜奏请委用功成之日通将効劳官员一体分别升赏如有抗违不服及推诿误事者文官五品以下武官四品以下径自提问应奏请者奏请定夺钦此续准工部咨该臣等题为条列河工事宜乞恩俯赐俞允以便经理事该本部复议一欵议分督内开司道等官自委之后虽遇升调不许擅离候工完分别勤惰奏请处分方许离任又一欵议激劝内开在工州县佐贰府卫首领杂职义民等官出入泥淖沭栉风雨劳苦万状而不大悬赏格何以令其毕力而终事耶候工完日将供事官贠查有効劳实绩者分别等第题请超擢中间如有劣升王官等项亦准改擢或从另议优处其阴医等官重加赏犒如系义民给与冠带仍与阴医一体免其本等差徭等因题奉圣旨河工事宜必须委任责成乃可期效今后分督司道及承委等官都着潘季驯等开送吏部暂停升调通候河工完日总论功罪大行赏罚钦此备咨到臣兹当工完臣宜钦遵勅旨甄别具陈除堕误官五品以上臣等巳经参治五品以下径自问戒外其有功人贠相应列叙但臣反复思惟于心尚有未安者伏念臣嵚■〈山上欹下〉末路潦倒余生偶值乏员谬蒙特简入境之初目击两河分溢故道俱堙昔年耕刈之场皆为鱼鳖之薮以臣之才当此囏巨非惟人心未厌臣亦自知其不堪矣二三之说因之沸腾盖疑其事之难成者十一而疑其人之不能成者十九也仰荷我皇上日月并明干纲独奋俯采蒭荛之议严惩簧鼓之言元徳格天川灵效顺至诚动物水孽旋驱俾臣等得竭犬马之劳以效涓埃之报厥功告成丝粟皆我皇上神圣所致臣等祗切庆幸何敢上贪天工仰希天宠哉复念臣等奉役外服若非庙堂主持岂能展布内阁元辅张居正赤心报主毕力匡时当夷夏谧寜之秋尤惓惓以民生国计为虑当议论纷纭之日惟切切以委任责成为先开诚布公兴千百载平成之绩发纵指示祛数十年昏垫之忧同事辅臣张四维申时行雅抱寅工之志同厪巳溺之懐恊赞庙谟审事几而千里皆如烛照力扶国是决大计而羣疑咸自氷销臣等奉旨不敢渎叙但元勲伟绩实有不容冺者工部堂臣挈领提纲居中应外渊猷硕画受成筭于未事之先广益集思定公是于淆言之日尚书李幼滋始终主张部事固为惟允惟明侍郎何寛杨成陆光祖金立敬先今左右部事亦皆同心同徳工科诸臣王道成等敷陈悉殚忠忱道谋为之屏息计虑毎图全胜河防藉以坚完先今都水司臣叶逢春陆檄等即始见终筹箸必稽乎长策察来知往和衷共济乎时艰大工之成臣等实有赖于内庭之臣者如此也先今巡按御史崔廷试李时成巡盐御史董光裕姜璧巡漕御史陈世寳茹宗舜志存拯溺义切同舟谘诹咸藉折衷阅勘殊多鼓舞或虔其始或相厥成均为有禆而核支放以免虚冒之弊留漕米以活既疲之夫尤有禆焉山东巡抚都御史赵贤巡按御史钱岱心忘有我念切周邻委属调夫荅捊应响工力之借办于山东者甚殷二臣之襄助扵兹役者甚大漕运总兵灵璧侯汤世隆任乆而闻见自真心虚而咨询独确官兵赴役约束甚严镇臣宣劳尤征忠悃大工之成臣等实有赖于地方之臣者如此也以上诸臣委扵河工禆益縁系大臣宪职通候圣裁臣不敢叙夫以两河工程所藉手于内外臣工者如此在工诸臣又何敢以言功哉但主持劻勷之力不无仰藉于人而胼手胝足之劳诚有不容冺者臣谨遵勑旨会同漕抚侍郎江一麟逐一稽核明实分别等第敬为皇上陈之以总管官言之如中河郎中畲毅中遇事辄有定力此中卓有区裁夷险周知措注如探囊取物巨囏克任施为真就熟御轾固其源而委自塞巳恊神工培其缕而遥亦成实竭人力官夫戴若父母地方赖以生全南河郎中张誉明秉几先故临岐不至于见惑智周意外故投艰每见其不穷置身于巨浪之中更歴寒暑而处之自若树功于积废之后备尝险阻而成之晏如浦堰之防既坚桑田之利巳溥海防兵备兼管河道叅政龚大器区画精明属吏有同臂使抚摩真切贫夫咸若子来必躬必亲凡有规为而大小竞劝其难其慎一经相度而终始不渝当河湖交汇之区成屹然可恃之障徐州兵备兼管河道叅政游季勲视国事如家事图乆逺于猝办之余以民身为巳身寓调停于督催之内当前官堕误之后尤急急于分人之劳居水陆要冲之衢犹孜孜以竣其役外无拮据之状实多康济之功水利道副使张纯扬歴乆而视河如视掌分合不爽分毫识见融而治水如治棼尺寸皆中肯窽两堤相去数舎往来之督理惟勤八浅一决有年外内之护持甚哲颍州兵备兼管河道佥事朱东光雄才旷识迈出等夷伟略忠谋足当一面工肩百里居水激沙堙之场而凝然不动声色身将万夫当祁寒伏暑之时而熈然罔有怨咨营田道佥事史邦直沉毅有为仁明能断筑堤于巨浸之内甃砌独当其艰取石于大江之濵采运尤多其智弃孱婴于襁褓而不顾违双亲之逺视而不归终岁旅栖尤征其苦以上柒贠才识俱优心力俱瘁论功为首所宜优叙而朱东光史邦直资俸巳及三年相应加议畲毅中张誉系部司实授五品且宜乆任相应破格加升以成永赖者也清江厂主事陈瑛通明每中机宜纯实自能干济运河堤决分猷茂着贤劳髙堰板桩恊理尤多雅义扬州府知府虞徳煜诚能合才寛以济猛浚数十里之运道成功曽不逾时凿百千丈之屯河缩费大裒原额淮安府知府宋伯华廉不近名公能得众处最冲最烦之地百责攸萃而应办自周当乆灾乆疲之余各闸告成而调停自善以上三员心力俱竭工程少简所当并叙而陈瑛歴俸巳逾四年似应优擢虞徳煜宋伯华似应加升服俸仍管府事者也原任北河郎中徐儒见任郎中张徳夫管理泉闸主事张文竒夏镇闸主事王焕山东管河道副使邵元哲征调官夫随取随发俾在工诸臣得以缓急济用漕储道叅政陈文烛督理便河分猷分瘁俾管河司道得以专力本工两淮运使王凭馆糓添设寅寮纎悉皆为备具俾黄清曹鉷得以安心供职以上七员所当量加赏赉以劝其后者也以分管官言之淮安府管河同知王琰兖州府管河同知樊克宅唐文华扬州同知韩相两淮运副曹鉷庐州府通判今升无为州知州查志文鳯阳府通判李光前东昌府通判王一鳯归徳府通判祝可立徐州知州孙养魁邳州知州张延熈清河县知县石子璞桃源县知县郭显忠中军以都指挥体统行事指挥佥事俞尚志以上十四贠忘身狥役悉意奉公筑堤则觅土之难如燕垒巢日计分寸塞决则卷埽之苦如蚁封穴工校锱铢董万夫于烈日怒涛之中而怨声不作惟是先劳济大事于沙塞水盈之时而晷刻不爽更多颕敏黧其面癯其形何有髪肤之爱力巳疲岁巳易曽无倦勤之私均应首叙内王琰樊克宅唐文华谙习河务似应加升职衔仍行管河者也查志文虽经升任仍应加衔管理该州者也淮安府同知郑国彦蔡玠带衔同知刘顺之扬州府通判王开庐州府通判宋守中扬州府推官范世美庐州府推官胡载道江都县知县秦应聪灵璧县知县张允孚徐州叅将黄孝敢泗州守备张大徳升任卫镐济寜卫指挥文栋以上十三贠允怀急公之义率多任事之勤分劳畚锸不辞雨夜之艰稽核钱粮絶无毫髪之爽或经畧于初或接管于后较之全功虽歉而心力俱无不周或坐筹于公所或催办于任中较之野处稍闲而才识俱有可取均应倂叙内刘顺之相应准赎者也扬州府通判郭绍淮安府通判况于梧山阳县先后知县胡希舜鲁锦寳应县知县李贽安东县知县史选以上陆员事值巨艰常多匡助若鸠工料实効勤劬所当量加赏赉以劝其后者也以散委州县佐贰首领等官言之六安州同知浦朝柱泰州同知王法祖泗州同知易宗宿州同知李茂元邳州同知王诚判官胡传徐州判官胡三徳通州判官李应魁沛县县丞吕学申仪真县县丞吴子恕鱼台县县丞黄穆兴化县县丞张相阳糓县主簿张祖范扬州府经歴叶逢旸宿州卫经歴崔文学海州吏目甘梆亳州吏目吕尧焕通州吏目周敏政单县典史岑登巢县典史王公祚宿迁县典史陈良璧来安县典史林公松定逺县典史何养浩颕上县典史朱良臣海门县典史李廷瑞灵璧县典史李时先淮营名色把总诸葛尧宾立功名色把总宋大斌徐州左卫镇抚蒋助以上二十九员经理有方承委便能速办操持无染督夫每见争趋出入泥淖之中堕指裂肤而不顾见者俱为酸心栖遅草茇之内餐风沭雨以为常察之全无惰意忠勤可取优擢允宜相应首叙内名色把总二贠应咨兵部一体准行升赎者也亳州同知潘良旦濵州同知辛自实海州同知李逢合肥县县丞髙幼元山阳县县丞陈国光萧县主簿赵永福聊城县主簿陈嘉兆武城县主簿乔遇山阳县主簿吴一道汶上县主簿李廷佐江都县主簿邹东周灵璧县主簿喻鹏沛县主簿陈存之留守司经歴屠钥庐州府经歴李简淮安府照磨雷雨检校周藻庐州卫经歴黄自性济寕卫经歴林大原邳州卫经歴周学孔徐州左卫经歴林英扬州卫经歴任重滁州吏目吴梦麒寿州吏目沈淮泗州吏目刘一龙峄县典史辛元禄扬州府税课大使吴照徐州卫镇抚薛守田大河卫千戸许圜以上二十九员率作甚勤奉法惟谨或任畚锸之役或承奔走之劳缓急皆为得济部夫无逃亡之虞支销无克减之弊工程因以坚完相应并叙量加服俸文职仍咨吏部免其劣升者也以部夫省祭官义民言之定逺县省祭伊儒寿州省祭曹仁泗州省祭于子贵天长县省祭董梅来安县省祭于显东阿县省祭战伯前山阳县省祭张济仪真县省祭郭忠徐州义民张奎邳州义民胡巡杨去甚陈潜曹县义民回守节济寕州义民田辂山阳县义民胡应华江都县义民许国忠以上十六员名分虽卑而识见颇出俦众力既竭而终始克効勤劳除臣等自行奨赏外应照题奉钦依事理省祭咨行吏部纪録即命赴选量为优处义民工部出给札付给以冠带免其杂泛差役者也各该大小官员列叙似觉烦琐然于百千稠人之中详审精择方得此数且臣等目撃其苦每为陨涕诚有不能蔽者故敢冒昧陈渎再照天下之事每成于同夫人之情恒善其异我皇上洞烛河工偾事之由特颁河漕并一之令庙谟睿筭超轶千古然使任事者不能仰体圣心少有疑阻亦乌能有成哉漕抚侍郎江一麟休休有度曽无炫能竞智之私蹇蹇匪躬真得同寅恊恭之义议未定则周谘荒度以求是固不毁方以狥人议旣同则并力一心以求成未尝拂众以从巳分工计饷举皆经济之才猷布令张官悉其方畧之指授筹兹劳勋实应首被殊恩者也伏望皇上推原主持定议之功爰及恊助劻勷之力悯念羣工劳苦之乆特嘉抚臣心膂之同勑下该部请官勘实覆拟上裁俯垂升赏则人心励而国计永有赖矣缘系河工告成遵奉勑旨分别効劳官员乞恩查核俯赐允行以励臣工以禆国计事理谨题请旨

　　大工告成川灵效顺谨循旧例恳乞遣祭大海河淮诸神以答休贶以祈永赖疏

　　为大工告成川灵效顺谨循旧例恳乞遣祭大海河淮诸神以答休贶以祈永赖事该总理河漕右都御史潘季驯题前事据管河郎中畲毅中张誉主事陈瑛管河兵备等道叅政龚大器游季勲副使张纯佥事朱东光史邦直呈称照得频年以来黄淮二渎溃决横行不循壑海之性海口一带积沙淤垫顿失茹纳之常下流愈壅上流愈溃以致淮北淮南河几成陆民悉为鱼上厪宵旰之忧诚二百年希觏之患也去岁荷蒙圣主特简本院部建议题请肇举大工塞诸决以挽正河剏遥堤以弘保障筑髙堰以捍长淮复闸坝以严启闭陂栁浦以防内灌建减坝以宣盈溢甃寳应之石堤浚扬河之淤浅诸所兴建盖自徐邳以至淮扬方千有余里之逺向来无一处非患区今则无一处不整顿矣而工期坚乆则事难猝成且在河道当大坏极敝之余在地方值灾伤孑遗之后兴兹巨役实为艰危职等祗役各工兢兢朝夕虽以治河之正理揆之固逆知其必成而不敢谓其成之甚速以河海之常性卜之固逆知其必治而不敢谓其治之甚速大小臣工蒿目呕心寝食靡暇其黙祷于明神之佐佑徼惠于宗社之福祚者盖匪徒循行禋祝之弥文巳也今役甫浃岁而工倐告成工方就绪而河即顺轨往时河身垫髙人皆以为莫知底止矣而今则漕深数丈岸髙丈余往时淮水南灌人皆以为不可挽回矣而今则悉由清口会黄注海二渎旣巳合流海口愈益深辟至如遥堤苦取土之逺髙堰当巨浪之冲兴工之初人皆疑畏以为必难就绪而今皆髙厚坚实屹如冈陵且民不告劳费有省剰即今漕渠通利万艘欢呼沮洳成田流移四复诚两河旷见之景宗社无疆之福也此岂臣等畚锸之力所能致哉盖由我皇上神圣丽天明良合德至诚孚格下逮百神故河伯海若交相助顺若此揆诸典礼允宜祭谢用答神休且祈遐贶查得嘉靖四十五年夏镇新河告成蒙世宗皇帝特谕礼部行翰林院撰发告文太常寺差官赍捧香帛命总理河漕诸臣不论有无祀典神祗一体祭谢又查得隆庆六年经理徐邳堤工蒙穆宗皇帝俯俞河漕衙门题请亦照前例钦发告文香帛祭告其在先朝以工成祭谢者尤未易悉数况今兹之役举全漕要害之流悉臻翕顺奠两河昏垫之众咸获敉寕较之前工不啻倍蓰则明神毗国卫民之力尤当申酬伏乞照例题请举行庶神灵有常格而运道可永保矣等因到臣据此该臣会同漕抚侍郎江一麟看得国家之举大事动大众也其谟谋率作固在人为而阴助黙相寔藉神力故书称望于山川诗称是类是禡而汉儒刘向释记者四渎视诸侯之义谓其能荡涤垢浊而通百川于海也大禹治水可谓神矣然亦恭祷阳旴之野斋求宛委之山故平成之功万世为烈而迄今言致孝鬼神者必归焉今兹大役复十数年横决之河淮通十数年淤塞之海口障狂澜于旣倒拯积患于浸淫无论臆决坐谈之士相与目摄以为难就即臣等感激特恩钦承庙断固自矢捐糜剪此朝食而内省謭劣亦惴惴焉窃惧无能为役也故自兴工至今每率属祷神竭虔求佑中间征应之竒翼相之巧有未敢一一渎闻于君父之前者即如黄浦决塞之余水孽乗雷而蜕去三伏霪潦之后河身倐涤而反深或开或堙动恊人意时旸时燠大慰舆情实川灵效顺之明征非区区人力所能致此皆仰仗我皇上敬天勤民任贤图治故百神受职诸福方来臣等偶藉奏功诚不敢忘所自也所据诸臣呈乞照例题请祭谢委属相应伏望我皇上轸念漕河闗系之重俯鍳明神恊相之功勑下该部查照先年事例议覆上请钦发告文香帛差官赍捧前来容臣等督率司道等官择吉祭谢大海河淮之神仍查濵河凡建有神庙处所俱一体分行就近司道督同州县等官致祭以示报赛庶祀典聿修而人神胥庆成功可保而河漕永頼矣縁系大工告成川灵效顺谨循旧例恳乞遣祭大海河淮诸神以答休贶以祈永赖事理谨题请旨
　　堤决白【附】
　　伏念季驯潦倒余生谬蒙抜擢感激图报不自分量欲收全河之功以报殊常之遇琐琐陈渎悉荷俞旨自六月以来鸠工聚材事颇有绪但闻佥谋未恊以致异议纷然万一庙堂之上偶揺于三至之言道旁之舎终隳于半途之筑驯百其身何能赎哉驯昔治邳河之时通复故道一百二十里坚筑两堤共三百里然因人情不恊竟以塞决论黜若非邳河无恙公论复明驯何辞于今日哉伤弓之鸟虑之不得不周伤虎之人谈之尚令色变敬用条列于后奉尘清彻伏望留神详阅如有所否仰祈指教容驯虗心改从如敢固执巳见自败巳事明神殛之临楮不胜恳恳
　　一议决口不可不塞
　　前件塞决之难难于升天昔汉塞瓠子之决天子躬临羣臣负薪投马沉璧方克有济驯岂好为艰难之事以自取劳苦哉但细细筹之实有不可巳者盖自崔镇至清口共九十里使崔镇决而此九十里者深广如故决可以不塞也使崔镇决而决内坡地遂能冲刷成渠河水有容受之地汪洋迅驶一泻而出灌口以逹于海决亦可以不塞也今自崔镇而下九十里间由冬以及初夏水不满三尺粮艘过此必用小船起剥殆尽方可通行入伏以来水仅七八尺而淤沙四壅舟师寻讨中溜方能无滞此在故道之水然也再查决内之水去口一二十丈间深可丈余稍入坡内止深一二尺矣即入伏以来亦不过三四尺耳数百里间散漫无归包涵停蓄满而后溢故出灌口者缓而清此在决口之水然也再查徐州至宿迁县河水皆深四丈至三丈四五尺一过决口便以尺计何也盖水分则势缓势缓则沙停也驯恐河性最急滔滔西来一至崔镇由故道既不顺由决口又不顺则崔镇而上能保其无虞乎上愈决则下愈壅恐桃清而下即二三尺之水亦不能保其常存也　议者又云伏秋暴涨再溃可虑此说不为无见但驯原陈疏内有请建滚水坝三座每座长三十丈髙及堤之半滚水者减水也水至堤半即任其滚出堤外也所减之水亦从灌口出海此与留决无异但决口与河身等故能掣全河之水减水坝髙出于岸故止减盈溢之水水落则河身如故也　议者又云往因淮黄并流势不相敌故淮避而东今诸决旣塞两河复合则髙家堰清江浦之堤其能保乎此说似尤有见但查两河合流自元以前无论巳即平江伯剏筑髙堰之后几二百年合流无恙至隆庆年间髙堰决而后淮南为水困寻复筑之而淮扬无水患者二年惜以钱粮缺乏所费仅六千余金以致卑薄易溃而人遂有避河之说夫淮避河而东矣河之决崔镇也亦岂避淮而北乎盖髙堰决而后淮水东崔镇决而后河水北堤决而水分非水合而堤决也再查二河入海处所如安东云梯关等处河面俱阔数里海沙一望无际水至沙刷深广如故何有于二河哉止缘堤决河分议者遂归咎于海口之不容而不知上决而后下壅非下壅而后上决也季驯初亦疑之后奉大司空之教亲往阅视乃知其故盖益信千闻不慱一见矣续【即今清口以外之水较之去岁黄淮未合之时反觉销减盖昔日水分势弱不能攻沙故涓滴之流皆浮沙面祗见其髙今水合势盛并力攻沙故寻丈之水皆出河底祗见其卑此其明验也】　议者又云黄河迁徙淤塞殊不足忧去年崔镇决出大河口大小民船皆由此出何尝一日停也但一时泛涨漫散田禾民舎不无淹没飘败为不便耳此殆不然夫决水所行之处皆系民间住址陆地正河淹塞漫无所归轻舠偶一由之而树桩基■往往触败岂可恃为运道若至冬春之间水仅尺寸即轻舠亦不能行矣况运船经过处所虽里河亦欲筑堤以便牵挽乃可令之由决乎至若千里之间所至田庐飘败江抚院阅视之时曽为含泪浃旬之间食不下咽而议者仅云不便无人心矣　议者又云为今之计当先将崔镇口疏浚深广使黄水尽由北出此则自知其决内浅阻不能疏泄而姑为是说矣夫自崔镇以至灌口五百余里茫无畔岸何事再广独欲浚之使深则非人力所能为者水中施工旣难措手而住址陆地扒捞更难如果可浚则桃清以下又何任其沙塞耶此二说似为瞽者观场聋者论乐不足辨也
　　一议遥堤不可不筑
　　前件筑堤与塞决之工相因盖堤不筑则水不归漕不归漕则水从他决决则正道必淤故筑堤所以防决也若堤不筑则决亦不必塞矣考之禹贡云九泽旣陂四海会同传曰九州岛之泽已有陂障而无溃决四海之水无不会同而各有所归由此观之则禹之导川距海亦必先障上流也然舎缕水堤而筑遥堤者盖因缕堤即近河濵束水太急怒涛迅溜必至伤堤遥堤离河颇逺或一里余或二三里伏秋暴涨之时难保水不至堤然出岸之水必浅旣逺且浅其势必缓缓则堤自易保也　议者又云遥堤内峙缕堤外闲中间积潦之水或缕堤决入黄流何处宣泄职应之曰遥缕两头原无坝阻且因髙冈遇湖口处俱有断头非如柜笥周匝包裹也纵有积潦决水皆顺堤直下仍归大河矣若缕堤内居民亦有水淹之虑职巳谕其移住遥堤或六月初旬移居九月初旬仍归故址自可无患然纵无二堤每岁水发能免淹浸乎恐愈甚耳　议者又云髙堰旣筑泗州之水不免停蓄职问之曰泗州之水蓄于髙堰未决之前或在髙堰巳决之后彼云在堰决后职曰是固然矣髙堰决而后清口塞清口塞而后海口堙海口堙而后上流蓄盖堰东皆系民间田地丘墓宣泄不顺岂如入海为建瓴势也堰决而水蓄则堰当筑明矣泗州商贩専利堰决直逹淮扬故为此说不足信也　议者又云职以桩板护堰可能乆乎职应之曰桩板不可乆也随圯随修可乆也是以有守堤夫之设也新筑客土非板不免汕刷一二年后土脉烝结无板亦可江湖河海之濵皆土岸也能尽以板乎

　　两河经畧巻四
