
　　钦定四库全书

　　史部九

　　锦里耆旧传

　　载记类

　　提要

　　臣等谨案锦里耆旧传四卷一名成都理乱记宋勾延庆撰延庆字昌裔自题称前荣州应灵县令其书乃纪王氏据蜀时事宋史艺文志文献通考皆作八卷陈振孙书録解题称开寳三年秘书丞刘蔚知荣州得此传请延庆修之起咸通九载迄干徳乙丑云云按今本止四卷起僖宗中和五年无懿宗咸通间事振孙又称自平蜀后迄祥符己酉朝廷命令政事因革以至李顺等作乱之迹皆略载之张约为之序延庆在开寳时去祥符尚逺似不能续记至此而平蜀后事及张约序此本亦无之疑振孙所见八卷者乃别一本为后人所増益而此本四卷或犹延庆之旧也书虽以耆旧传为名而不以人系事其体实近编年所録两蜀兴废之迹亦颇简畧惟于诏勅章表书檄之文载之独详中间如前蜀咸康元年唐兵至成都王宗弼刼迁王衍于西宫通鉴在十一月甲辰而此书作乙巳又宋太祖赐后蜀主孟昶诏一首其文多与宋史不同如此类皆可以备叅考又陈振孙称为平阳勾延庆按书中于后蜀主多所称美疑出蜀人之词考孟昶时有校书郎华阳勾中正者后入宋为屯田郎中延庆或即其族则当为华阳人矣

　　乾隆四十一年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　锦里耆旧传卷一【起中和五年正月至蜀武成元年】

　　（宋）勾延庆 撰

　　正月地动一月十余度以七曜占之多兵饥馑　三月改光启元年　夏四月维州山崩石坠飞尘满空五月除授顾彦朗东川节度使
　　二年东川遣郑君雄率众侵畧至徳阳县杀破斩郑君雄又常厚自峡中率兵据左绵僖宗皇帝到京后天下十道共修京阙之次胡鲁子反烧悉尽驾幸宝鸡又幸山南干戈复起四海不宁
　　三年冬十月十军军容使田令孜除授西军监军使十一月到府
　　昭宗皇帝即位改元文徳元年　秋八月除授韦太尉昭度剑南西川节度使陈太师知之乃治兵讲武更置黄头军三都监军使以书召阆州王司徒建计其过绵水即出兵拒之将激其怒必攻诸州所在发兵交战冀韦太尉来以兵隔之则诬以王司徒起兵侵境　九月王司徒大军至闭城门不纳　冬十月丁卯川军与王司徒战川军败退入城是日天色阴惨先主庙上黒雾起至暮王司徒抽军回七里亭　丙子王司徒引军入汉州界攻剽四面州县东西两川皆惧之
　　龙纪元年春二月庚午陈太尉发军与王司徒大战于三郊川军败绩于是刘修濠寨点丁牢城　夏四月军容招前定戎军节度杨晟建节于彭州与陈敬瑄为里也　五月三都军败退归府城王司徒据汉州城出军把斵北路又弥牟镇下先锋寨新都县下中军寨　秋七月节度使韦太尉到川用王司徒为衙内都指挥使奏割卭蜀黎雅四州充永平军节度使川庄陈太师牢城韦太尉具旌节于城下以示城内百姓军人告之曰新使在此何闭城门陈太师令左右诟骂城下云有铁劵见在岂可违先帝命乎王司徒扵东北面下寨韦太尉城西北下寨未经旬日嘉眉州降
　　大顺元年春正月分兵击卭州都知兵马使任可知杀刺史毛湘以城降又东川助兵三千人城外置牢行府征科诸州税赋嘉眉州运粮供军内饥乏死者不可胜数父母委弃雏稚不相保养居人多以藜藿充济皆有菜色殍仆者甚众军人多偷刈新麦每一斗直二千余金亦潜于韦太尉寨市易盐相次人数稍多遂成队有闻于太尉太尉曰一城饥饿忍不救之并不要问城内亦有闻于陈太师太师云吾尚恨无计救恤一任逐便以此稍布市井　夏五月城内乏食民俗惶惶逓相欺凌无有怕惧所在斩杀处处暴尸其有军都处则稍闹别街巷则寂静是月资雅黎三州相次归降时以攻围日久其城未拔王司徒白韦太尉曰今领数万之众劳师以事蛮夷近闻洛阳以来藩镇相噬朝廷姑息不暇主上忧劳不如以兵威静中原是国之本相公盍归觐面奏此事韦公然之翌日又讽三军于行府门告粮阙乃执韦公亲吏骆别鹤脔而食之韦公益惧因召王司徒谓曰某年衰风恙恐不任持已具奏闻即便离任今表申奏署授司徒节度留后行营招讨使候至阙庭奏闻请降西川旌节在后更保功业以慰民望乃以牌印授之　六月己卯进发王司徒祖饯送至新都韦公请回无更逺离帐幄韦太尉发后王司徒移居中军寨城内百姓徃来交易贩米入城以竹筒量卖截筒深一寸阔一寸二百文须三五人共卖一人接钱两人把手定则以米写衣袖中将归研之煮汤共吃老弱者难买或聚或散固无行铺【街巷饥人死者无数或遇一夜风雨来日便成白骨】　冬十月发兵围彭州
　　大顺二年秋城内粮尽　八月庚寅陈敬瑄田令孜开城门携牌印出降王司徒与之并辔入城安抚军人百姓放陈太师归花林坊本宅田令孜归碧鸡坊宅时克定州府之后以万民久罹涂炭初见廓清行涤荡之恩布寛仁之令
　　景福元年春有诏贬田令孜授湖南监军陈敬瑄于雅州安置王司徒虑其生变缢令孜于府城斩敬瑄于新津具表疏其恶也
　　三年夏彭城内窘蹙初年米每斗五千第二年十千三年粮尽百姓逓相啖食　五月庚申杨晟自刎城门开自景福元年五月二十日围城至三年五月二十三日首尾三年盖杨晟不识天时致害民庶　秋七月与东川顾相公修好结秦晋之姻是岁改为干宁元年
　　二年春三月创征杂税绫一疋一百文绢一疋七十文布一疋四十文猪每头一百文时修寳歴寺有僧智广俗姓崔氏善救病以竹片为杖拍其痛处决之无不立愈瘸者便伸跛者能行其余疾苦应手痊损川主司徒崇重之请于寳厯寺为人疗病所得钱物回用修造遂于寺内五丈天王阁下居止于是病者载来皆得痊愈日获三五千告诸贫者不用施钱时号圣僧【师本在雅州开元寺掲席神堂内居】
　　三年起军收东川
　　四年秋九月平定东川
　　五年秋九月改元　光化元年江渎池鱼无数皆死浮出水面长尺余以车般之送于城外
　　二年秋八月差发决云军使田师偘统押兵士三指挥收获阆州次克己蓬壁三州
　　三年春三月田师偘移军收渝州
　　四年改元　天复元年封蜀王
　　五年春三月发舟师一万五千人锁峡是岁大水嘉州漂荡尤甚时有咒土僧念尊胜修净众寺
　　三年山川晏宁五稼丰稔梁汉夔峡东西五千余里山河肃静
　　六年昭宗皇帝遇害　少帝禅位梁时三军缟素举哀
　　七年秋九月文武劝进羣议云云蜀主即皇帝位改唐天复七年为武成元年郊祀天地大赦境内赦文曰圆盖方舆万彚共资其覆载春生夏长四时不息于推迁所以茂成岁功宁遂物性帝王取象文质逓兴遵革故之令猷敷鼎新之至理朕上膺睠命俯狥乐推宗庙告虔孝思既展郊丘备礼严配式遵钦承享国之符允叶奉天之道祀羣咸秩有感必通云龙方覩于在天雷雨须闻于作解且汤开三面延景祚六百余年汉革五刑继丕图二十四世皆以恤辜宥罪劝善兴仁特行涤荡之恩用致洽平之化自唐朝运改土徳数终初乃召冦以纒兵竟至迁都而灭国贤良涂炭朝市丘墟生人既失其所天大事须归于有土遂至蛮夷沥欵士庶倾心谓蜀都同章武之时兼汉嗣絶山阳之号共陈天命属在朕躬一从践位以来倍轸临深之惧每念生民涂炭刑政犹繁因告类于穹旻合流恩于属县纪年定厯既正鸿名布泽行春式和均气可大赦天下改唐天复八年为大蜀武成元年正月十日昧爽已前大辟罪已下罪无轻重已发觉未发觉已结正未结正见系囚徒常赦不原者咸赦除之唯十恶五逆屠牛铸钱故意杀人捏窠造印结聚徒党逃走背军合和毒药私盐茶麫持仗行刼宫典犯枉法赃兼渝滥身名冐授官爵囹圄之内官吏用情致令寃滥不问有赃不在赦限左降官不问罪轻重并与量移其有情无狡蛊事不邪者委中书门下酌量矜贷使与牵复授官州县典吏及诸色人配流在逺已经惩断者并宜释罪放归兼有军人百姓先有公事关连逃避诸州县镇不敢归还者亦任却归本贯所在不得勘问扰搅朕自援旗誓众仗钺平戎廓定封疆安保生聚克成帝业实用武功每思将师之劳宜奬初终之効其在城及东川山南武定武信武泰等道并两路前军诸镇都头节级将士等一时即位日虽已各有颁赐既经大礼更示殊恩应都兵知马使已下至节级官健今有优给各有等第处分稼穑虽登黎元未泰每于旦夕常所焦劳将渐致于昭苏已累行其矜放但念方屯师旅难阙赋征縁同切于乂安宜共资其瞻给自去年八月已后十月已前继有指挥并蠲逋欠非无惠泽下及烝人尚虑疲羸未息艰苦畿内诸州及诸州府应征今年夏税每贯量放二百文今年正月九日已前应在府及州县镇军人百姓先因侵欠官中钱物或保累填陪官中收没屋舍庄田除已有指挥及有人经管收买外余无人射买者有本主及妻儿见在无处营生者并宜给还却据元额输纳本户税赋冬选之人例闻覊旅常思任用以救栖迟兼劝进官僚人数不少朕昨纔登寳位更布■〈亻聂〉恩或擢在班行或委之州县凡选用畧尽搜罗其间或有谬结前衔妄称入仕既未辨其真伪又可哀其困穷是用铨衡冀分玉石切在精研选士摭实推公自执规绳勿随请托但曽经赴任委不败官不犯刑章人无赃污告勅圆备考课分明便仰依资注官铨司不得稽滞如有失坠告勅无以自眀但有失坠时公慿及于本任官处取得文解者并准例叅选然则是唐朝兵革之后渝滥尤多附势力者未必有材抱孤直者或闻无位自今已后委有司博求干济慎择端良谙熟吏途详明法律先能洁已方可理人就中令録之尤难切在铨衡之精选或有节度刺史上表论荐皆须审诸行事显着才能保无苛虐之心方允奏陈之命如闻失举必罪所知诸州府或有贤良方正能直言极諌者达于教化明于吏才政术精详军谋宏逺韬光待用藏器俟时或智辨过人或词华出格或隐山林之迹或闻乡里之称仰所在州府奏闻当与量材叙用自唐室倾沦梁围簒夺上国俄成于茂草中原莫有其遗民三百年之文物一空数千里之生灵无主星辰既紊运祚俄迁捐王气之东沉聴颂声之西起率土之黔黎老幼竟献臣心满朝之文武忠贤皆陈天意克隆基业合重奬酬应内外文武官等或赐功臣名号或与一子出身兼劝进官资以旌勲业并当续有处分朕顷事唐臣尝居亲卫受藩镇封崇之贵着册书锺鼎之勲至于朝右公卿方面侯伯皆契忘家之誓俱同许国之诚其殁身王事之中遇祸贼庭之内言念及此痛愤良深应自僖宗朝凡在有功文武大臣显忠孝者并委中书门下追赠仍搜访骨肉量材録用又在阆州起义之日应有随驾大将効命功臣或遘疾以沦亡或当锋而夭枉皆是捐躯为主临难丧生殊功无日而暂忘遗烈千年而不冺并委中书门下抄録次第各与追赠有子孙者特授官荣所冀泽被幽明仁沾存没又自朕剖符之始分阃已来副予委用之心匡赞勲庸之士同甘共苦竭节输诚推公不避于流言临事唯思于尽瘁则有故武信军节度使张琳操持劲直才术纵横成今日之鸿基自斯人之懿绩不享朝天之禄遽兴失手之悲言念前功常思厚报宜追赠太尉以报幽寃其嗣子更加正官仍赐章绶故山南节度使王宗涤早膺任用累着勲勤征行不惮于风尘陈敌常先于士卒论其实効可谓劳臣无何以富贵生骄灾殃自掇不守初终之节遽萌悖慢之心验人情而共愤满盈定国法而难私断割遂行典宪深用矜伤当景运之初兴在故臣之可念宜加洗雪用慰幽冥宗涤并却还在身官爵故茂州刺史张造故蜀州刺史李师泰故卭州刺史李简故眉州刺史张勍故汉州刺史宗裕都知兵马使刘璋奉礼盖获张全真张行立韩在田威等并宜追赠朕自临蜀国实庇齐民皆资先哲之威灵获王故都之城邑方慿幽赞以永天休上荅玄功宜尊旧号先主昭主昭烈皇帝宜委中书门下追崇尊号（阙）备册仪忠武侯诸葛亮别加美谥追赠王爵应有名山大川灵祠圣迹皆丰凶所系水旱是司并宜追赠公侯用酬玄贶朕爰自统临八国同心诸藩部落首领已下宜差使臣各赐诏勅分物宣谕其见在鸿胪礼院入朝藩客等各赐分物续有勑旨处分刺史县令身皆受职宠在分忧非唯效荅于恩荣亦在保全于终始将申报国只计安人其有徭役不均刑法不中乡县凋弊税赋逋悬必当分命使臣大明黜陟若清亷可奬课绩有闻或就转官资或超加任用并举劝惩之命以彰悔过之名太仓及诸州县受纳斛斗并仰太府寺准旧例授勘逐年给付所司余本分（阙）剩外不得加一升一合致百姓积累逋悬如有故违必行朝典其有外州逺县官吏等辄征估价并许百姓诣阙论诉不计官职髙卑并正刑名处分在京百司禁囚徒推効业咸皆招本罪本官详断只据所申倘（阙）深文便行极法或恐推司人吏抑遏代书既不生其本情实虑遭其枉法自今后委御史台常加觉察若有寃滥便具奏闻必当别遣推穷重行惩斵致理之源无先养老化民之本尤重恤孤或矜黄发之年或念白华之节衰老者宜加矜恤孤惸者亦在抚安应国内有耆老年八十已上赐米二石九十已上赐米三石百岁已上赐米五石兼绵绢酒肉有差并仰所在长吏切加安存其有不幸者量与津置殡送仍抚其孤弱义夫节妇孝子顺孙并加旌表门闾终身优假国之教化庠序为先民之威仪礼乐为本废之则道替崇之则化行其国子监直令有司约故事速具修之兼诸州应有旧文宣王庙各仰崇饰以时释奠应是前朝旧制或有开国新规制勅之所未该教化之所未备或刑法不中或伦序有乖则諌臣不可不言宰执不可不奏且谤木之设本俟诤臣匦函所收先览寃状所以凡闻利病悉要闻知自今已后或事有便宜理非允当并湏旋具论奏共议改更必当留折槛以旌贤无或惧触鳞而避事应南郊行事亚献终献摄事行礼官吏等改转优赐并候续勅处分应飞龙闲廐内作器仗诸杂工巧黄衣三卫四色细仗掌肩黄锺典彭等亦各委所司分析姓名申奏当议优赏驸马都尉普息之后仍各赐一子八品正员官赦内有未该恩例及合条疏事件各仰所司起请施行开国之初既勤行于徳惠改元之后尤企望于乐推惟是革弊从新去华务实有利于民者不得不用有害于政者不得不除公平必致于民安富庶自成于国覇恩虽不恡法且无私赦宥者各仰自新厘革者皆宜共守俾从涤荡永致清平敢以赦前该恩事相告者以其罪罪之挟藏军器亡命山泽百日不前复罪如初赦书日行五百里仍付所司牒至准勅故牒

　　锦里耆旧传卷一

　　●钦定四库全书

　　锦里耆旧传卷二【起武成三年尽同光四年春】

　　（宋）勾延 庆撰

　　三年大梁遣使通聘书曰夫唐虞致治遵禅让之明文汤武开基允神人之至愿必有神器是膺皇图况古今迭代之期英豪兴隆之数莫不上开天命下顺人心启王覇之宏机为子孙之大计咸遵轨辙并载简编且念与皇帝八兄顷在前朝各封异姓土茅分裂皆起将相之尊鱼雁徃来久约弟兄之契欢盟甚固功业相推俄阻絶于音尘正因縁于间谍以致时衰土徳运应金行虽手足胼胝粗平多难而星辰符瑞谬付朕躬当百辟之羣情极四方之积恶爰都河洛用荅乾坤寻闻皇帝八兄奄有西陲尽朝三蜀别尊位号复统髙深一时皆贺于推崇两国愿通于情好征曹刘之徃制各有君臣追汉楚之前踪常分疆宇所冀同清夷夏俱活生灵载籍具存恢张无爽去岁密闻风旨遐想寤思愤岐陇之猖狂逼褒斜之封徼欲资牵制用速扫除遂委永平军节度使刘鄩特遣行人先导深意旋已径差精甲将击妖巢念数镇之骁雄鼓六师之威势寻闻退遁殆至灭亡允懐犄角之谋尤得辅车之利近并览同华之奏报皆进呈褒祥书题具悉事机良多启沃今専驰卿列备达衷懐重论金石之交别卜埙篪之分山河共永日月长悬瞻竚好音言不尽意今遣光禄卿卢玭合门副使少府少监李元聊驰书币専戒道途兼有微礼具在别幅谨白
　　马一十匹红缨子鞍辔各一事
　　红耳叱驋马一匹金玉闹装四垂鞍辔一副
　　紫叱驋马一匹白玉装鞍辔一副
　　白骢马一匹金镀闹装鞍辔一副
　　乌叱驋马一匹金镀龙鳯五垂银鞍辔一副
　　乌叱驋马一匹金镀银闹装鞍辔一副
　　白骢马一匹金镀银闹装鞍辔一副
　　青叱驋马一匹里花五垂银鞍辔一副
　　青叱驋马一匹陷金玉五垂鞍辔一副
　　骝叱驋马一匹金镀闹装五垂银鞍辔一副
　　红耳叱驋马一匹金镀五垂闹装银鞍辔一副
　　玉犀腰带二条并杂物等
　　黄排方■〈王弗〉琳腰带一条头尾顺鉠十二事
　　通牡丹犀排方腰带一条头尾顺鉠十二事
　　金香一十斤　麝香五十剂
　　犀一十株　琥珀二十斤
　　玳瑁二百斤　金棱琉璃碗十只
　　银棱秘色钞锣二面　金花银装厨子一对
　　金花浑银裹龙鳯仪注枪四条
　　金花银裹龙鳯仪注枪四十条绫袋盛
　　金铜甲二副并副膊兠鍪全
　　药物一十三味
　　茯苓一十斤　茯神一十斤
　　酸枣仁五十斤　玉盐五斤
　　新罗人参一十斤　牛膝一十斤
　　枳殻一十斤　五味子五斤
　　赤箭一十斤　鹿茸一十对
　　颗枣一千枚　羚羊角五对
　　牛黄一百株
　　右件药物等或来从燕市或贡自炎方或馨香能助于熏炉或华妙可资于寳玩至于剑涵星斗药有君臣愿伸两国之情重固千年之约愧非缛礼粗逹深衷特希检留幸甚谨白
　　荅书
　　大蜀皇帝谨致书于大梁皇帝合下窃念早岁与皇帝共逢昌运同事前朝俱荣倚注之恩并受安危之寄岂期王室如毁大事莫追横流泛灔于八方衰衅凌夷于九庙此际与皇帝同分茅土共统邦家扶危者力既不宣握兵者计无所出某忝列同盟之分幸居平蜀之功所宜治兵甲以固封疆聚征赋以修进贡望星使而经年不至指云卿而就日无期逺闻皇帝应天顺人开基立极拯生灵于涂炭示恩信于豚鱼东南之王气咸归河洛之殊祥毕至四门尽辟百度唯贞（阙）无竞于兴邦正施仁而济众以此内量分限不在经纶七十州自可指挥八千里半因开拓遂至万民叶议八国言朝爰征史册之文亦有变通之说且东汉乱离之后三国齐兴西周微弱之时六雄竞起俱非恃强逼禅皆以行道济时雍容于揖让之前轻重于英雄之内况西蜀开山立国烧栈为谋称雄虽处于一隅避狄曽安于二帝鼎峙之规模尚在山呼之气象犹存永言梁蜀之欢合认弟兄之国今蒙皇帝逺寻旧好专降嘉音俱无间谍之嫌再叙始终之约疑虑则春氷共泮开通则东海可归光荣遽被于子孙畅遂咸敷于朝野今则尽焦劳而（阙）已用俭勤以归资尝瞻偃草之风以继用天之道又蒙厚加赐贶别降珍竒十骥连镳六龙并骛称徳曽参于万乘呈才皆过于千金载观恋主之心并励怀恩之志寳带撤异方之贡名香加逺国之珍竒锋利过于雪霜雅器价齐于金玉入用多惭于未识捧持方喜于初观望恩而一日三秋仰徳而跬步千里自此荣遵天路继道星槎缄章不俟于飞鸢裂帛岂劳于系鴈欣荣慰喜并集于此时敬以专使卢卿等回畧陈所志幸望开览谨白
　　谢信物等
　　右件鞍马及腰带甲胄枪剑麝脐琥珀玳瑁金棱碗越甆器并诸色药物等皆大梁皇帝降使赐贶雕鞍撼玉坚甲烁金十围希世之珎六辔絶尘之用枪森虵檊剑耀龙锋金棱含寳椀之光秘色抱青甆之响上药非蜀都所纪名香从外国称竒逺有珍华并由恵好顾酬谢而増愧仰渥泽以难胜捧阅品名实惭祗受
　　二年春册皇太子
　　永平元年秋九月筑栁堤
　　二年秋七月皇太子元膺作乱枢密使唐道袭等率兵败之至翌日擒获戮之于摩诃池畔　初五月二十三日丑时天上忽震一声有电光飞数丈或明或潜灭皆云天狗也占其下杀万人至是剿戮之数也斯验矣
　　三年冬十二月云南蛮冦边大渡河至沉黎
　　四年春正月夔王将兵讨之杀退溺河者不知其数归降者三千余人斩获坦绰布燮清平官等收夺器甲马牛军资财用八千余事凯歌而还是月荆南髙令公发兵攻峡路嘉王率众具战舰沿流下峡未至夔州刺史王先成已杀退嘉王以王先成伐功侮慢斩而后奏帝甚怒之
　　天汉元年戎州界獠胡连等反七州捕盗使王球领兵讨平之
　　光天元年春三月西域胡僧满多三藏来游峨嵋山却归西国　夏六月帝崩　太子衍即皇帝位改元干徳　秋八月葬先皇永陵
　　二年春正月有事于南郊大赦国内二月云南遣使朝贡　夏六月双虹头入福感寺后堂内光辉照溢廊宇良久而没
　　三年春三月筑子城西北夹寨堤引水入大内御沟水出东流仁政楼
　　五年春二月丙午日有食之
　　六年春云南进江猪　夏四月于大内造村坊立市肆令宫嫔着青布衫裠开酒肆食店杂男女之饰货柴麫一如民间叫噪争打男女混杂交易而退帝与诸后妃以为笑乐咸
　　康元年夏六月续添闰十二月厯日一纸印造施行春初颁厯只以十二月暨夏方知唐朝厯日闰添之也是岁遣翰林学士欧阳彬通聘洛京回庄宗皇帝遣客省使李严来修好严朝见笏记曰伏自朱温肆逆运属昭宗三年痛别于西秦一旦逼迁于东洛诛残南地焚爇宫闱虽列藩悉是于唐臣无一处不从其伪命由是大唐中兴皇帝念髙祖太宗之业倐尔隳张愤朱温崔胤之徒同谋簒弑遂乃神机回发心鼎独燃渇沧溟而誓戮鲸鲵炎林莽而决除虎兕十年对垒万阵交锋而久困于生灵而再逃其死士纔过汾水缚王铁枪于马前旋及夷门斩朱友贞于楼下剑霜未匣枪雪犹辉叚凝统八万雄师倒戈伏死赵岩知一人应运引颈待诛遂使贼将寒心谋夫拱手取乾坤只劳于八日救涂炭遂定于四方备振皇威咸遵帝力今则秦庭贡表两浙称臣淮南陈负拜之仪回纥备朝天之礼纔安宇宙便息干戈未尽枭夷方议除剪岂谓大蜀皇帝柔懐逺迩居安虑危喜我帝祚中兴羣妖悉灭特遣苏张之士来追唐蜀之欢吾皇回感于蜀皇复礼逺酬于厚礼臣则叨承玄造获奉皇华载驰得面于天颜战汗不任于局地臣无任感恩荷圣踊跃屏营之至　冬十月庚申朔甲子帝幸天雄军【秦川即天雄军】文武臣僚諌诤不允驾至利州唐国发大军已过金牛帝大惊扈从百官旋各分散辇毂窘迫奔驰归国　十一月庚寅朔丙申帝归入内京城沸挠至壬寅唐国使李严走马入城宣唐勅命安抚三军万姓又云六军使齐王宗弼先已有状归降兴圣太子令见引领大军相次即到帝与太后一时号泣左右悲哀帝遂召欧阳彬修降表曰臣闻沧海澄波纳百谷朝宗之水皇风扇物来万方向化之人盖由负罪不诛衘寃获免郑伯沐焚棺之惠许男荷解缚之仁得不顶戴穹旻仰祈渥泽恭惟皇帝陛下承干启运握镜开图发檄而上应天心恤物而下民从欲继十八祚崇隆之徳髙步泰阶应一千年挺特之风广施王道混车书于天下走声教于域中而臣僻在遐方逺居蜀郡承先父经营之业为巴人主者之司但荒聋瞽之迷罔顾危亡之患玉帛既乖于正朔苞茅是阙于荐差殊不知唐徳维新玄功再造致王师之逺辱劳雄武以遐临太阳照而氷雪自消睿泽敷而黔黎尽泰而臣自知罪舋不敢逭逃命戎士以倒戈挈壶浆而塞路遂即舁棺麾下束手马前向丹阙以驰魂掩黄沙而聴命岂谓魏王布惠真宰垂仁入臣境无犯纎毫问臣罪不加一二传陛下好生之旨阐尧天（阙）恶之文释残生于扑蛾之灯全必死于戏鱼之鼎使肌骨重生于圣日焦枯再沐于天波然则尽节输诚安足以赎臣之罪涂肝碎胆不足以报君之恩幸得捧日倾心归明向化积惧而锋铓聚背推忠而丹赤贯心今则已逺龟城将趋鳯阙虽亡家国喜归有道之朝纵别乡园幸在太平之化臣以正月二日与母亲并姨舅兄弟骨肉等发离当道奔赴京师攀望圣慈无任瞻天仰徳惶惧战越死罪之至发表后魏王车驾至汉州　乙巳王宗弼领兵先入城是夜王宗弼迁帝于西宫至丙午自称兵马留后散差人收内库金银寳玩并诸王节相宅内财物　戊申勅牓曰朕以蜀部封疆本是我唐境土爰从兵革逺阻江山当伪梁簒弑之时致宗庙陵夷之难遂兹割据盖逐便安虽行建号之谋乃是从权之道况复蜀主先父素是本朝旧臣常懐忠孝之心每俟兴隆之运唯期恢复却效倾输朕以初殄冦雠重兴社稷抚谕之恩既广优勤之意常深须务绥和贵谐混一遂令元子兼命宰臣逺安徯后之心既叶来王之愿遐想王师行李已及彼地城池逺降诏书明行示谕料其素志必契夙心当符鱼水之欢永保山河之誓一应伪蜀文武官僚等或本朝旧族或本朝旧贤或抱节于军戎或著名于乡曲久从暌隔常轸情懐宜知乃睠之恩各励归诚之欵今以降勅命诫约诸道兵帅如西川果决归明到城内不得惊扰但思効顺勿致怀疑　己酉齐王宗弼斩东院开府宋光嗣西院开府景润澄北院开府欧阳晃成都尹韩昭等出牓示奉魏王教令宋光嗣等久居内庭恣行权柄幻惑少主减削三军仰处斩讫奏　甲寅蜀主与宰臣王楷文武百官素服衘壁牵羊舆榇出城降魏王太子于是焚榇释罪望北拜恩却归入城魏王遣李严于三市慰谕军人百姓　丁巳魏王兴圣太子入城　闰十二月己丑朔斩伪齐王宗弼并男驸马都尉承班等牓曰　窃以前件人等擅废本主专杀内臣潜取资财将为己物爰自收降城邑又无犒赏三军俱是元凶须加显戮初齐王宗弼多收内库并诸节将宅寳货于城外献魏王及招讨■〈〈亠昌〉阝〉令公魏王曰蜀之山河皆我家之有方欲普施惠化何用寳货而为遂不受至是诛之又斩秦州节度使王宗休以其修行宫迎蜀主又引军收蜀窃以王宗休食人之禄于国不忠贵拥节旄位居屏翰饰宫室以误主引师旅而收城悖逆之深莫甚于此岂可君迁臣在国改家存显示枭夷神人欢快
　　同光四年春正月戊午朔前戎州刺史萧懐武眉州刺史鲜于皋作乱擒获与从皆伏诛　庚申蜀主及太后嫔妃宰臣王锴庾传素张格许寂等进发入洛归朝甲子走马使到宣勅斩招讨使郭崇韬父子四人为到蜀取豪富家金钱駄载归京阙戊申奏遂降勅诛之甲戌北都留守孟知祥除授同中书门下平章事充剑南西川节度使到府　戊寅魏王以孟公至大慈寺拜僖宗御容又至延祥院见伪蜀少主真容并令扫抺塑北方天王一身至今存焉　庚寅魏王发离成都归京至绵州康延孝以殿后军作乱回趋成都屯广汉川王颇有忧色护军焦彦宾指画讨伐与东川节度使董玮会军擒康延孝送至利州魏王斩之于是两川平定　夏四月丁亥朔己丑蜀主与母徐氏太后诸王公主嫔妃至雍州时庄宗出征王皇后矫诏就秦川驿害之至明宗朝追封顺正公塟于京兆府三赵村是月明宗即帝位改元
　　天成元年甲午魏王平蜀回至渭南诸军溃散为帐下亲军所缢

　　锦里耆旧传卷二

　　●钦定四库全书

　　锦里耆旧传卷三【起天成二年至广政二十五年】

　　（宋）勾延庆 撰

　　二年春二月壬午朔己亥川主斩两川监军使李严时明宗簒位川主以前朝懿戚心不自安至是内客省李严承枢密使安重诲密旨贮图谋之意添邻部网罗于两川乃斩之闻奏自是方思割据厉兵秣马与东川董相公璋论秦晋之亲结唇齿之约
　　三年冬筑羊马城
　　四年春饥荒采■〈豆斗〉四百文长兴元年秋两川起兵讨遂府利阆并黔南夔万等州牓示曰盖闻王皇御下恩信乖而叛离臣子事君猜忌生而权变固不可刮席而忍耻胶柱（阙）移音开户牖以启戎长根芽而稔患以至举戈问罪誓众言征旁庇齐民式求多福某国朝懿戚受命庄宗自节制于西川遇鼎移于东洛且以时变则变丧君有君因尽节而倾诚遂梯航而入贡五年之内发运无虚积数五十万缗粗给中朝之费此则励勤尽于天子欲表率于诸侯宇内皆知人谁不见至于屡加官秩亦荷宠光不幸间谍潜兴窥觎显露于阆中而立节就列镇以益兵揺动我军民控扼我噍軰频将异议累具上闻冀粗轸之懐柔希稍安于方面而朝廷不以为徳转深其疑竟乖鱼水之欢自絶云龙之契某与东川相公已联姻好况密封圻朝闻鸡犬之声暮接笳鼙之响地里虽分于两镇人心何异于一家势比同舟事资共济今与东川点检马步军十五万人骑分路徃武信利阆路黔夔等州问逐制置之由屯集之众其行师法令别载条章务（阙）晏宁必无侵虐况王氏开国久覇成都东则铁锁于瞿塘北则泥封于大散自是子孙失守将相离心全在蜀之烝人固未忘于覇主其因众多之感旧奋武旅以开疆伫遣四民各安其业然后花林步月锦水行春繁华何让于徃年爵禄重新于此日凡百士庶宜体端倪　秋九月辛酉朔丙辰收下阆州牓曰　昨者两川以朝廷自生疑贰不体忠良信谗贼之间言致诸侯之离徳始则阆州节度使李仁矩两来奉使频此觇窥谓于果阆之间便是控临之地妄兴谋画滥置节旄及奸计之遂心犹阴邪而未巳数闻奏报皆请兵师欲结祸阶自为戎首所以东川相公虑其稔恶须议推凶连兴貔虎之师共破豺狼之窟自今月二十九日酉时得东川相公来书云二十五日夜三更三点亲领两川大军四面围褁攻打阆州城池至其日平明打破斫到李仁矩首级并捉到都指挥使姚洪马军指挥使王景步军指挥使费晖等讫余城下见机来投指挥使都头已下便与赏给安存兼本城军人百姓并不伤动外余拒敌党类杀戮无余此则天赞兵威人叶勇力遂至元凶斩首同恶就擒我师四合以环围逆垒一攻而瓦解捷书雷迅喜气山横想与士民同多庆快见便乘胜前进政收利州只期反掌之间便俟克敌之捷　冬十月辛卯朔辛亥右厢马步都指挥使张业收下夔州并黔州牓示曰　今月二十一日据峡路行讨伐招收使状报黔南节度使去今月二十七日将手下元戎兵士抛本州岛岛下水奔窜寻差衙队指挥使朱偓部领左右飞棹并诸指挥兵士乘战船十五只徃黔南安慰至今月二日午时回其黔南节度使今见在梁溪团点元随兵士及旋添水军却有五百余人排比小战船候宁江接应兵士到却欲归复本州岛岛其朱偓当日辰时步领战船徃渠溪袭逐至午时与贼军相见交战趁下水约百余里至酆都坝头杀获贼军一百余人斩黔南内外都指挥使郭太尉呉近思张琼等三十余人侵得器械衣甲不少收获牌印四副其黔南节度使则携余党来小舟沿流直下忠州者窃以大举舟师逺征峡路旗鼔纔闻其下濑云樯寻指于上游连降郡城继收营监势且捷于破竹声有类于爇蓬今则更阅捷书屡闻胜策况宁江军以黔南为肘臂之地以渝合为馈运之衢我已断之彼何望矣节师弃城而窜遁禆将兼队而追擒数俘馘以既多收铠甲而亦众指期荡定以固封隅凡曰军民攸同快慰　十一月左厢马步都指挥使赵廷隐收下利州　十二月左右厢马步都指挥使李仁罕打破遂州杀节度使夏鲁竒于是朝廷夷东川董相公一族
　　二年天子归罪安重诲后川主却修职贡
　　三年夏四月辛巳东川董相公拥兵来袭我至汉州昭武军节度使赵廷隐讨平之牓示曰　盖闻皇天无亲唯徳是辅明神不昧稔恶则亡逆贼东川节度使董璋包藏祸心良背盟约暴兴士马急冦封圻迎锋而寻灭全军单马而窜归本府昭武司徒统领大众追袭余妖则有前陵州刺史王晖覩其将亡因图转祸枭斩董璋父子双献其元（阙）保军城持余旌斾念其智勇足可嘉称且谋不自于众人罪止归于元恶既除心腹之患永固邦国之基某见亲徃东川慰谕君民　六月军府将吏等诣衙陈状请川主令公通押两川公事
　　四年春观察判官元溥上疏请行墨制曰　伏以我蜀被山带江足食足兵实天下之强国也我公本仁祖义允文允武乃天下之贤主也以我公之贤拓土开封取威定覇固得其宜矣而况内则有红莲上客叅帷幄之谋外则仗细栁将军专斧钺之任率土之内足可保盘石之固泰山之安顾惟冗贱何补髙明但念智者百虑必有一失愚者百虑必有一得狂夫之言圣人择之樵童之歌哲王聴之敢罄蒭词诚惭管见仰干朗鉴伏切怔忪窃以惟赏与刑国之利器惩恶劝善君之要权不可偏行尤须具举歴观徃典备考前规或王命而不通或宫室以多难列国率闻于专制诸侯或可以从权茍有利于生灵又何辞于通变昔来歙邓禹擅命于征伐之间蜀主岐王承制于隔絶之际俱非得已实欲安人昨邻近诸藩间谍上国有虎视狼贪之意阻君臣鱼水之欢添益兵师动揺生聚况我公恒修贡职不亏楚子之茅遽构谗邪竟掷鲁参之杼以至两川歃血合纵连衡列较齐心奉辞伐罪今则旋平狖穴渐拓鸿基立功者悉望升荣向化者皆思叙进方属途路有阻恩信未通二星不见于云霄三蜀久愆于雨雪将期劝善切在报功畴庸合议于策勲列爵宜遵于故事自今以后若且行墨制以布鸿恩式副羣情无亏大体先宜晓谕后可施行所冀设爵待功免授踰时之赏允宜称覇之宜　秋七月唐国进封蜀王册曰朕祗受天睠虔荷帝图敷大信而仰泣昊穹秉至公而俯临亿兆彰善殚恶必分泾渭之流崇徳报功敢忘山河之誓其有荣联戚里任重侯藩佐白水而中兴为皇家而尽节虽旁縁诖误而竟保忠贞疏凿未通潮海之波澜蹔阻氛霾既定拱辰之光耀如初表章皆验于推诚琛赆逺修于述职得不显其忠赤■〈樊，心代大〉以旌酬益敦鱼水之欢永契君臣之道爰求吉日乃降徽章具官孟某五纬佐天三山镇地七年乃辨真为梁栋之材十徳俱全信是琮璜之器先皇帝经纶八极济活兆人李通首述其纬书邓禹常叅于覇业同心同徳竟挟归马之朝不伐不矜罔恃濯龙之宠洎朕纂承凤纪繄尔镇守龙城铁石弥坚菁茅不匮山川险絶每虔向日之心玉帛骏奔来助郊天之礼有臣若此当代何加董璋久作厉阶终萌逆节既辜恩于覆载欲嫁祸于勲贤叠以封章疏其邻道虔刘我生聚离间我忠良尔外示叶同潜怀愤激衷罄言而诱谕彼既不回伺良便以锄诛乃期自雪以致敢驱叛党径逼仁封吹虺毒以伤神奋豺牙而暴物尔则妙施成筭径出全师鼙鼓纔鸣旋闻落爪窠巢自溃以致噬脐梓州之妖气风驱涪水之狂波镜浄解吾宵旰莱尔韬钤固当铭在景钟岂止光于信史况复备输恳欵益验倾虔叙鲁馆之夤縁述沛中之事旧深心可见亮节期彰不有疾风焉知劲草倘无异数曷报崇庸由是并筑将坛显升王爵兼两藩之奥壤启一字之真封仍循益地之通规别改旌功之懿号赐之旌钺册以辂车虽加等之宠光尔皆不沗在睦亲之义分予亦无惭于戏天鉴甚明为善者降之福祉君恩不党立勲者厚以奬酬唯敬慎始终可延长于富贵勉承兑泽来镇坤维可授依前检校太尉兼中书令行成都尹剑南东川两节度使管内营田观察处置统押近界诸蛮兼西山八国云南安抚制置等使仍封蜀王加食邑一千五百户实封二百户改赐忠贞匡国保大功臣散官勲如故仍令所司择日备礼册命主者施行　秋八月下教曰　取威定霸乃公侯权变之方舍爵策勲乃皇王叙酬之典其或兵屯万旅地广山川周环列国之山河奄有全蜀之封部倘不从权而狥众则稽録効以报功今禀命于中朝得专制而行赏但念承世家之余庆受旌节之殊荣穷奢极侈固斵意而不为讲武教民在安边而有作徃岁方勤述职务保永图不幸诸藩构成深隙此际主兵将帅争陈排难之功运策宾僚咸展出竒之畧因兴武旅分荡渠魁累破竹以焚枯连开疆而拓土其次诸司奉职庶吏推诚咸着勲劳岂忘奬荅一昨圣上以显分忠佞遂降册封砺岳带河铭大君之异宠辂车珠冕表列国之殊荣仍示优崇俾行墨制上自藩方之任下及州县之官凡陟幽明许先而后奏自可保不僭不滥之典赏立功立事之人必无患于不均庶有观于允当布告遐迩咸使闻之
　　长兴五年夏四月文武劝进即皇帝位大赦国内改唐长兴五年为明徳元年以副使赵季良为相掌书记母昭裔为御史中丞掌书记李昊观察判官徐光溥翰林学士左右马步军都指挥使李仁罕赵廷隐张业侯洪实分掌军权　夏四月庚午朔地震兴元节度使张虔刘武定节度使孙汉韶率部来归由是尽得山南土宇兵甲　秋七月己亥朔甲子帝寝疾而崩塟和陵庙号髙祖遗制册元子昶于柩前即皇帝位年十四翌日杀李仁罕并其左右佞者宋让等数人初仁罕入蜀后充马步军都指挥使恣为奢豪前蜀主元妃有国色欲娶之又惧髙祖至是乃有跋扈之意枢密使王处回左厢马步都指挥使赵廷隐虑其难作遂请杀之
　　三年春三月地震
　　四年晋髙祖发兵侵昭武至剑门保宁军节度使赵廷隐领兵拒退之是岁改为广政元年　秋八月大水
　　二年三年边陲无扰百姓丰肥以辅相得人也
　　四年夏四月蝗
　　五年春闰三月甲申西域胡僧来朝
　　六年至九年大有
　　十年秋七月杀宰臣张业以其判度支虐征商税于是籍没其家枢密使侍中王处回免官致仕上以翰林学士李昊徐元溥为相伊审征为通奏使知枢密院事　上始亲临庶政是月秦川节度使何重建凤州节度使石奉頵率所部来归
　　十一十二年时平俗阜
　　十三年春始置贡举
　　十五年夏六月大水入京城漂荡五门以其城内溺死者众于是大赦境内　秋九月东川兵马都监王承丕反杀知府刑部侍郎郭延钧并家族于是都指使孙钦率手下兵士斩王承丕首级奏送宣差客省使赵李托徃梓州安慰夷王承丕家族
　　十八年冬上国举兵攻秦州蜀失之
　　十九年戎泸州獠贼罗驻雍及左街都廵检使赵季文讨降之
　　二十一年昌州獠反杀巡检使赵汉琼等于是左界巡检使申彦塘讨平之
　　二十四年册皇太子
　　二十五年行用铁钱

　　锦里耆旧传卷三

　　●钦定四库全书

　　锦里耆旧传卷四【起伪广政二十八年冬至干徳四年春】

　　（宋）勾延庆 撰

　　国朝收蜀十二月癸亥伪蜀太子秦王玄哲统领兵士至剑门时招武诸路兵马并已奔退遂回入城
　　正月癸酉前军都陪署王太傅全斌统领大军至汉州界蜀主差伪通奏使伊审征走马送降欵　十七日前军都署寻请先锋都监康延泽入城安抚　十九日大军至升僊蜀主具礼降　二月四日南路战棹都步署刘太傅光乂収峡路至府是岁大宋干德三年也　十七日蜀主与伪太后妃嫔发离成都水路下峡朝天先差弟伪雅王仁贽北路表马奉表曰　臣闻三皇御宇万邦归有道之君五帝垂衣六合顺无为之化其或未知歴数犹昧存亡致兴天讨之师实惧霆临之罪敢祈英睿俯聴哀鸣臣诚惊诚惧顿首顿首伏念生自并门长于蜀地幸以先君之基构得从幼岁以纂承只知四序以推迁不识三灵之改卜伏自皇帝陛下大明出震盛徳居干声教被于遐荒庆泽流于中夏当凝旒玉殿之始阙小以事大之仪洎告类圆丘已来稽执玉持帛之敬盖蜀地途遐僻阻隔徽猷已惭先见之明因有后时之责今则皇威赫怒圣畧风行干戈所指而无前鼙鼓纔施而自骇山河郡县半入于华封将率仓储幸归于文籍但念臣中外二百余口慈母七十余年日承训抚之恩粗効孝慈之道实愿克终甘旨冀保衰年其次则子孙之团圆守血食之祭祀伏乞皇帝陛下容之若地盖之如天特轸仁慈以寛危辱臣辄敢征其故实上渎宸聪窃念刘禅有安乐之封叔寳有长城之号背恩归欵得获生全愿眇昧之余魂得保全而为幸庶使先君寝庙不为樵采之场老母庭除且有问安之便见今保全府库巡遏军城不使毁伤终期临照车书混其文轨正朔奉于灵台敢布腹心恭聴赦宥臣谨率文武见任职员望阙拜首上表归命披沥肺肝以闻　又上宰臣枢密使状　窃念顷自北京即随先父洎临西蜀嗣守余基自量小国之封疆常阻大朝之旦朔伏自皇帝登位宸极礼盛郊禋今预梯航愿同临照而以阻遥障险稍易岁时今则逺劳王师恭行天讨有征无战讵可抗威弃甲倒戈寻皆効顺具陈降欵上达冕旒所希者存济活于苍生报劬劳于老母忠惟奉主孝则养亲固于生平无所觊望许男衘壁已蒙解释之仪虞舜垂衣伫保安全之望丹诚备冩雪涕难胜伏惟某官叶赞万机怀柔八表逈敷恩信并及幽遐愿垂前席之言特加敷奏冀遂保家之垦终养晨昏乌反哺以知恩窃将比喻雀衘环而报徳以荷生成倚赖感铭陈词罔尽遐瞻徳宇但沥虔诚今专遣亲弟仁贽诣阙上表待罪勅蜀主省上表率文武见任官等望阙沥恳归命事具悉朕自皇天睠命率土乐推将期徳报万方不恃威加四海乃睠益部僻处一隅茍黎庶之获安非经营之在意一昨灾纒蜀地舋自并门既兴王者之师遂授将军之钺事非获已须用至兵我具直词彼众自败下剑门而贾勇指井络以长驱中宵火燃兆庶何罪径驰驿骑严戒前锋广宣来者之怀徧谕吊伐之意果能率官属而効顺拜表疏以祈恩托我慈亲述乃寝庙封府库而待罪保生聚以输诚朕方示信怀来不逼人险保无他虑当体优隆国有旧章不违来请所宜悉也春寒想比清休书旨不多及　四月一日杀西川兵士三万人初前军都部署琅琊公受降入城后应是西川归降兵士并皆安抚相以点龊要起发赴京众军动揺将谋作乱乃引就夹城内点■〈扌东〉俾其不意遂尽杀之　叅政吕侍郎余庆知成都府军府事伪蜀指挥使全师雄反自称王据汉州金堂县三学山聚徒数万人攻成都并诸县与官军格閗又陵州贼袁廷裕反资州黄承浦普州刘泽时人号之刘硬弓昌州赵令等反各据本州岛岛与全师雄应接所在州郡道路不通又嘉州马承逸反屯犍为山进攻州城前军战棹副部署武怀节击破之尽戮徒党夏五月十六日蜀主到京朝见皇帝卯时御大明殿蜀主见左右金吾六军仪仗殿中省法物并于殿前卓立三军于明徳门外着队排立蜀主并弟仁贽男玄哲等宰臣李昊已下三十二人五更三点自玉津园乘马到明徳门西廊幕次下马至寅时着白衫小帽子勒帛诣明徳门立班合门使李廷宪至蜀主遣官属一员持表待罪将入大内奉传宣旨释放勅示谕并俯伏于地令通事舍人持起有勅取法上天广覆下土既叶混同之庆永乘临照之光方喜来朝何劳俟罪体兹睠待无至兢忧蜀主已下谢恩讫奉宣赐衣服幞头靴笏等谢恩却归幕次换衣服冠带各乘马入厚载门右银台门下马合门使李廷宪引蜀主入明徳殿外幕次祗候见蜀主进
　　金器八百两　玉鞍带二条
　　银铤一万两
　　集贤相公叅知政事侍郎及文武官已下江南两浙进奉使并立班陪位称贺宣徽使承旨奉礼毕索肩下帘皇帝归内皇帝自大内乘逍遥子上明徳楼宣诏蜀王已下上楼立班奉宣慰谕诸军于楼前逐队安归营后却乗逍遥子赴大明殿宴奉宣宰臣蜀主已下并赴宴动教坊乐蜀主进
　　金酒器一副重一百六十两
　　通龙凤犀腰带一条
　　宰臣节相已下进贺
　　蜀主朝见宣赐蜀主
　　衣一副六件　玉腰带一条
　　金鞍辔马一匹　散马五匹
　　绢五千疋
　　锦绮绫罗纱縠衣着一千疋
　　钱三千贯文　金镀银棱瓷器四百事
　　银漆棱器千六百　素漆器五百事
　　锦绣被毡褥二副　宅一院四百八十间
　　铺陈售用什物全
　　又赐国母李氏
　　衣一对　金器三百两
　　绢一千疋　售用银器一千两
　　锦被毡褥铺陈全
　　蜀主弟仁贽仁裕仁撡男玄哲玄珏各赐
　　衣一袭　幞头靴笏等
　　玉腰带　银器各七百五十两
　　衣着各五百疋　绢各一百疋
　　散马各一匹　金镀银鞍马各一匹
　　锦被毡褥铺陈全
　　雅王孟仁贽别宣赐
　　交椅水罐银大燎炉并银器二百五十两
　　寻有除目
　　李昊工部尚书　欧阳烱左散骑常侍
　　张元仿工部郎中　母守素工部侍郎
　　胡韫司天少监　郭征膳部郎中
　　韩保升殿中监　髙讽太府卿
　　尹文举驾部郎中　范禹偁鸿胪卿
　　刘暠少府少监　韩屿库部郎中
　　鲜于撡祠部员外郎　赵元拱虞部员外郎
　　丘世隆比部员外郎　孟仁贽右神武军统军
　　孟仁撡左监门卫上将军
　　孟仁裕右监门卫上将军
　　孟玄珏左千牛卫上将军
　　王昭逺右千牛卫上将军
　　李进右千牛卫大将军
　　景处塘左羽林卫大将军
　　袁可钧左屯卫大将军
　　髙延昭左骁鋭大将军
　　苏廷超清道率府率李
　　遵皓左监门率府率
　　授蜀王秦国公制
　　门下伯禹导川黒水本梁州之域河图括象岷山真井络之墟考职方之地图比剑南之徼道属中原多事逺服未宾山河既限于侯封车服遂踰于王制朕削平属县重正皇纲复周汉之旧疆宠绥羣后采唐虞之大训协和万邦六载于兹百揆时叙礼乐征伐之柄出自朕躬蛮夷戎狄之乡咸修职贡一昨顺先庚而受律法时雨以兴师舜干暂舞于两阶汤网豁开于三面吊民之罪朕无愧焉咨尔伪蜀王孟昶挺生公族禀庆侯门值唐朝将季之辰袭蜀土已成之业抚彼郡邑久歴岁华而能察天地之恶盈知神人之助顺尽率羣吏来降大君望北阙以拜章指南陔而请命得不开怀礼遇抚弱流恩官班特越于彛章保护弥光于大信岂比夫魏封刘禅纔升骠骑之班隋待萧琮惟列莒公之号今兹示宠以欲从人命作帝师俾容开府带汉相专车之贵列秦川万户之封并而授之斯为异数仍加禄俸用表优隆尔宜思前代之命官体我朝之加等勉荷非常之泽无忘匪懈之心服佩恩光徃践厥位可封秦国公
　　授孟元哲兖州节度使制
　　门下朕闻魏将降蜀君臣俱列于散官隋帝平陈子弟不闻于封爵皇家顺景风而行赏同时雨以济师当敌境未宾霆下戒严之令暨危邦请命云垂利得之恩矧复降娄古封掌武崇秩曲阜是伯禽之国太尉乃周勃之官山河距九州岛岛之雄绂冕冠王公之贵举为赏典斯实异恩魏国长子孟玄哲礼法矜庄神彩英秀驶修途于早岁播令闻于蜀川正朔未同乎列国而人称世子车书既混于大朝而自是良臣以尔昔在三川常居二职赞厥父之効顺保祖母之髙年予嘉乃心岂限彛制是命陟将坛于东夏整武事于南宫宪秩封侯用光殊渥将表临戎之寄更増光禄之勲尔其分天子之忧勤出将军之号令与其改弦易调不若从俗以安民布政颁条予诚有望荣家奉国尔其勉之
　　夏六月蜀主薨遗表曰
　　臣闻大数有限万化无穷歴观今古以攸同在贤愚而不免将启手而归土再沥恳而闻天臣诚悲诚恋顿首顿首伏念臣谬承父业窃据坤维数千里之山河四十年之统摄虽有临深之惧且无事大之规是以逺劳王师恭行天讨上思老母下念生民潜收拒辙之心旋露授戈之请伏惟皇帝陛下纳污道广来逺恩寛遐颁彩凤之书遽释牵羊之罪伏自逺辞锦里获覩瑶墀帝泽天恩曽无虚日皇华驿骑长是盈门仍赐官勲方图朝谢不谓偶萦疾疹遽觉沉微伏蒙皇帝陛下轸睿念以殊深降国医而荐至比冀稍闻瘳损何期渐见弥留将别圣朝即归幽壤絶拜章于双阙一息虽存命易箦于病躬五神已耗伏惟皇帝陛下长新凤歴永覇鸿图镇居四海之尊永作兆民之庆臣之老母臣之遗孤仰荷圣恩夫复何忧臣无任瞻天恋圣涕泗激切屏营之至夏六月十九日荣州贼杨徳晖等反陵州袁廷裕助五千余人围逼州城是月二十六日南路都部署彭城公讨平陵州贼袁廷裕二十九日杨徳晖溃散所在县镇遮截枭（阙）畧尽　秋九月嘉州指挥使吕翰反杀前军战棹副部署武怀节据州城自称相府是月汉州山菁贼全师雄死徒党溃散　冬十一月彭城公击吕翰破之收下嘉州
　　四年春三月资州贼黄承浦荣州贼杨徳晖等归投起遣上京自杨徳晖赵令等胁从夷獠依附山林拥众叛离不顺朝化南路都部署彭城公命偏将讨平之今则污莱之囚尽辟雈苻之盗渐除万民知归两蜀宁静覩尧汤之代欢亿兆之心矣

　　锦里耆旧传卷四
