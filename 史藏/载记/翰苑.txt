　翰苑　　（唐）张楚金 撰　（唐）雍公叡 注 

　　●目录 

　　后叙 
　　蕃夷部 
　　跋 

　　●后叙 

　　叙曰余以大唐显庆五年三月十二日癸丑昼寝于并州太原县之廉平里焉梦先圣孔丘被服坐于堂皇之上余伏于座前而问之曰夫子胡为而制春秋乎余兄越石在侧曰夫子感麟而作耳余曰夫子徒以感麟为名耳其深旨何必在麟耶子曰然于时政道陵夷礼乐交丧故因时事褒善贬过以示一王之法岂专在于麟乎余又问论语云浴乎沂风乎舞雩咏而归敢问何谓也子曰亦各言其志也余又问曰人之生也有夭寿乎子曰尔谓古之圣今之愚为寿乎为夭乎对曰古今一死也孰知其夭寿子曰然夫不死不生者自绝云住在生死之域则彭祖与殇子亦无以异也余又问曰夫子周人也奚为尚也存乎夫子冁然而笑曰非尔所及也余又问曰夫子圣者也亦有居止之所乎乃指东牖下曰吾居是矣余顾东牖前有玄缦朱里床上以铺绯褥有二侍者立于前言终而寤惧焉而兴喟然而叹曰昔夫子大圣也尚称曰吾衰也久矣不复梦见周公余小子何知焉而神交于将圣感而有述遂着是书焉 

　　●蕃夷部 

　　翰苑卷第一 

　　张楚金撰 
　　雍公叡注 

　　蕃夷部 

　　匈奴　　　　乌桓　　　　鲜卑　　　　夫余 
　　三韩　　　　高丽　　　　新罗　　　　百济 
　　肃慎　　　　倭国　　　　南蛮　　　　西南夷 
　　两越　　　　西羌　　　　西域　　　　后叙 

　　○匈奴 

　　周称玁狁焦获致三捷之功 
　　毛诗云文王之时西有昆夷之患北有玁狁之难以天子之命命将率靡室靡家玁狁之故不遑启居玁狁之故戎车既驾四牡业业岂敢定居一月三捷注云将率之志往至征戍之地则庶乎一月之中三有胜功谓侵也职也又曰玁狁匪茹整居焦获侵镐及方注云焦获周地接玁狁者言玁狁之东侵乃整居焦获据周之地也 
　　汉曰匈奴平城表七重之晕 
　　汉书曰匈奴其先夏后氏之苗裔也曰淳维唐虞以上有山戎猃狁熏粥居于北边随草畜牧而转移史记天官书曰昴曰髦头胡星也高祖平城之围月晕参毕七重时士卒七日不食者也 
　　泾阳昼晦为掩胡尘 
　　毛诗曰周宣王时玁狁孔炽侵镐及方至于泾阳元戎十乘以先启行薄伐玁狁至于太原周幽王时居泾渭之间胡尘昼晦也 
　　甘泉夜明由通朔燧 
　　汉书曰军臣单于立四岁匈奴复绝和亲大入上郡云中各三万骑所杀略甚众于是汉使三将军军屯北地代屯句注赵屯飞狐口缘边亦各坚守以备胡寇又置三将军军长安西细柳渭北棘门霸上以备胡胡骑入代句注边烽火通于甘泉长安数月夜皆明汉兵至边匈奴亦去远塞汉兵亦罢 
　　百金成列李牧收勋于雁门 
　　史记曰李牧为赵边将常居代雁门备匈奴以便宜置吏市租皆输入莫府为士卒费日杀牛飨士谨烽火多间谍匈奴入盗即急入保不与战数岁不亡失时皆以为怯赵王怒使人代将岁余战不利多亡失乃复遣李牧如旧数岁乃选百金之士五万大破匈奴汉书云选百金之士十万注云良直百金之士也 
　　二部分驱耿谭驰声于尘塞 
　　范晔后汉书南单于复上求灭北庭于是遣左谷蠡王等将左右部八千骑出鸡鹿塞中郎将耿谭遣从事将护之至涿邪山乃留辎重分为二部各引轻兵两道袭之左部北过西海至河云北右部从匈河水西绕天山南渡甘微河二军俱会夜围北单于单于大惊率精兵千余人合战单于被创堕马复上将轻骑数十遁走仅而免脱得其玉玺获阏氏及男女五人耿谭以新降者多上增从事十二人也 
　　连题上望带十角以飞名须卜豪宗参四姓而标称 
　　范晔后汉书曰匈奴俗岁有三龙祠常以正月五月九月上戊日祭天神南单于既内附兼祠汉帝因会诸部议国事走马及骆驼为乐其大臣贵者左贤王次左谷蠡王次右贤王次右谷蠡王谓之四角次左右日逐王次左右温禺鞮王次左右斩将王是为六角皆单于子弟当为单于者也异姓大臣左右骨都侯次左右尸逐骨都侯其余日逐且渠当户诸官号各以权力优劣部众多少为高下次第焉单于姓虚连题异姓有呼衍氏须卜氏丘林氏兰氏四姓为国中名族常与单于婚姻呼衍氏为左兰氏须卜氏为右主理狱听讼当决轻重口白单于无文书簿领与之也 
　　和亲结好事藉刘敬之谋 
　　汉书曰高祖时匈奴冒顿兵强控弦三十万骑数苦北边帝问敬敬曰天下初定士卒罢于兵革未可以武服也陛下诚能以适长公主妻单于为阏氏使辩士风谕以礼节冒顿在固为子□死外孙为单于岂闻外孙与大父亢礼哉可毋战以渐臣也帝欲遗 【 遗：遣】 长公主吕氏泣谏乃止而使家人子为公主妻单于使敬结和亲约为兄弟也 
　　备塞劝农本资鼌错之策 
　　汉书曰文帝时匈奴数寇边太子家令鼌错上兵事三章又言守边备塞劝农力本当代急务二事曰夫胡貉之地积阴之处木皮三寸冰厚六尺食肉而歆酪其人密理而能塞 【 塞：寒】 故人非有城郭田宅之归居如飞鸟走兽于广野美草甘水则止草尽水竭则移此胡人之生业而中国之所以离南亩也今使胡人转牧行猎于塞下亲附之欢班固议曰汉兴以来旷世历年兵缠夷狄尤事匈奴绥御之方其涂不一或修文以和之或用武以征之或卑下以就之或臣服而致之虽屈申无常所因时异然未有拒绝弃放不与交接者也臣愚以为宜依故事复遣使者虏使再来然后一往既明中国主在忠信且圣朝礼义有常岂可逆诈示猜孤其善意乎绝之未知其利通之未闻其害设使北虏稍强能为风尘方复求为交通将何所及按前汉书鼌错传今使胡人转牧行猎于塞下下接或当燕代或当上郡北地陇西以候备塞之卒云云一段方是备塞劝农正文本书引至塞下句而止是于前汉书原文有脱漏也又塞下句下接以亲附之欢句按后汉书班固传章帝时北单于遣使贡献求欲和亲诏问羣僚议者或以为匈奴变诈之国无内向之心徒以畏汉威灵逼惮南虏故希望报命以安其离畔今若遣使恐失南虏亲附之欢而成北狄猜诈之计不可固议曰云云则本书引后汉书亦有脱漏也且一事引据两书前后意义词句均失连络此两文过脉处尤有脱漏也 
　　战车临塞验九世之逾强 
　　后汉书曰光武廿五年遣左贤王莫将兵万余人击北单于弟薁鞬左贤王生获之又破北单于帐下并得其众万余人马七千匹牛羊十万头北单于震怖却地千里初帝造战车可驾数牛上作楼橹置于塞上以拒匈奴时人见者或相谓曰谶言汉九世当却北狄地千里岂谓此邪及是果拓地焉也 
　　文马伏闲知五侯之慕化 
　　后汉书曰光武二十六年诏乃听南单于入居云中遣使上书献骆驼二头文马十匹夏南单于所获北虏薁鞬左贤王将其众及南部五骨都侯合三万余人叛归去北庭三百余里共立薁鞬左贤王为单于月余日更相攻击五骨都侯皆死左贤王遂自杀诸骨都侯子各拥兵自守云云也 
　　西河置部骨都之阵犹长 
　　后汉书曰南单于既居西河亦列置诸部王助为扞戍使韩氏骨都侯屯北地右贤王屯朔方当于骨都侯屯五原呼衍骨都侯屯云中郎氏骨都侯屯定襄左南将军屯雁门栗籍骨都侯屯代郡皆领部众为郡县侦罗耳目北单于惶恐颇还所略汉人以示善意钞兵每到南部下还过亭侯辄谢曰自击亡虏薁鞬日逐耳非敢犯汉人也 
　　朔方列队温禺之氛自解 
　　后汉书曰明帝永平十六年乃大发缘边兵遣诸将四道出塞北征匈奴南单于遣左贤王信随太仆祭彤及吴棠出朔方高阙攻皐林温禺犊王于涿邪山虏闻汉兵来悉度漠去之者也 
　　逢侯纵暴取败于满夷 
　　后汉书曰永元六年诸杂降胡遂相惊动十五部二十余万人皆反叛胁立前单于屯屠何子薁鞬日逐王逢侯为单于遂杀略吏人燔烧邮亭庐帐将军重向朔方欲度漠北于是鸟桓校尉任尚率鲜卑大都护苏拔廆乌桓大人勿柯八千骑要击逢侯于满夷谷复大破之前后凡斩万七千余级逢侯遂率众出塞也 
　　薁鞮抗衡退凶于美稷 
　　后汉书曰伊陵尸逐就单于居车儿建和元年立至永寿元年匈奴左薁鞮台耆日渠伯德等复叛寇钞美稷安定属国都尉张奂击破降之也 
　　柏城有备杜崇之効克宣 
　　后汉书中郎将杜崇度辽将军朱徽等上言南单于安国疏远故胡亲近新降右部降者谋共迫胁安国起兵背叛请为之儆备帝从之于是崇徽遂发兵造其庭安国夜闻汉军至大惊弃帐而去因举兵反将诛右谷蠡王师子师子先知乃悉将庐落入曼柏城安国追到城下门闭不得入杜崇等遣吏晓譬和之安国不听城既不下乃引兵屯五原崇徽因发诸郡骑追赴之急安国舅骨都侯喜为等虑并被诛乃格杀安国也 
　　涿邪怀疑庞奋之功攸着 
　　后汉书永元七年以雁门太守庞奋行度辽将军逢侯于塞外分为二部自领右部屯涿邪山下左部屯朔方西北相去数百里八年冬左部胡自相疑叛还入朔方塞庞奋迎受慰纳之其胜兵四千人弱小万余口悉降以分处北边也 
　　句龙传首方申马寔之威 
　　后汉书永和五年句龙吾斯等立句龙王车纽为单于东引乌桓西收羌戎及诸胡等数万人攻破京兆虎牙营杀上郡都尉及军司马遂寇掠并凉幽冀四州汉安二年中郎将马寔募刺杀句龙吾斯送首洛阳建康元年进击余党斩首千二百级匈奴乌桓七十万余口皆诣寔降车重牛羊不可胜数 
　　单于跣足始验韩琮之策 
　　后汉书曰永初三年夏汉人韩琮随南单于入朝既还说南单于云关东水潦人民饥饿死尽可击也单于信其言遂起兵反叛攻中郎将耿种于美稷遣车骑将军何熙副中郎将庞雄西域校尉梁慬辽东太守耿夔等击破之单于见诸军并进大恐怖顾让韩琮曰汝言汉人死尽今是何等人也乃遣使乞降许之单于脱帽徒跣对庞雄等拜陈道死罪于是敌之遇待如初乃还所钞汉民男女及羌所略转卖入匈奴中者合万余人 
　　挛鞮乘统实标广大之名 
　　汉书曰自淳维以至头曼千有余岁时大时小别散分离尚矣其世传不可得而次然至冒顿而匈奴最强大尽服从北夷而南与诸夏为敌国其世姓官号可得而记云单于姓挛鞮氏其国称之曰撑犂孤涂单于匈奴谓天为撑犂谓子为孤涂单于者广大之貌也言其象天单于然也置左右贤王左右谷蠡王左右大将左右大都尉左右大当户左右骨都侯也 
　　屠耆继体允属贤良之寄 
　　汉书曰匈奴谓贤曰屠耆故常以太子为左屠耆王自左右贤以下至当户大者万余骑小者数千凡二十四长立号曰万骑其大臣皆世官呼衍氏兰氏其后有须卜氏此三姓其贵种也诸左王将居东方直上谷以东接秽貉朝鲜右王将居西方直上郡以西接氐羌而单于庭直代云中各有分地逐水草移徙而左右谷蠡最为大国左右骨都侯辅政诸二十四长亦各自置千长百长什长裨小王相都尉当户且渠之属也 
　　绕林课校龙城之敬逾深 
　　汉书曰匈奴以岁正月诸长小会单于庭祠五月大会龙城祭其先天地鬼神秋马肥大会蹛林课校人畜计注云秋社八月中皆会祭处又曰蹛者绕也言绕林木而祭也其法拔刃尺者死坐盗者没入其家有辠小者轧大者死狱久者不满十日一国之囚不过数人而单于朝出营拜日之始生夕拜月其坐长左而北向日上戊己其送死有棺椁金银衣裳而无封树丧服也 
　　候月称兵鸟集之机无爽 
　　汉书匈奴举事常随月盛壮以攻战月亏则退兵其攻战斩首虏赐一巵酒而所得卤获因以予之得人以为奴婢故其战人人自为趋利善为诱兵以包敌故其逐利如鸟之集其困败则瓦解云散矣战而扶轝死者尽得死者家财也 
　　駹骊迭跃结蚁众于白登 
　　汉书曰汉初高帝悉兵多步兵三十二万北逐匈奴高帝先至平城步兵未尽到冒顿纵精兵三十余万骑围高帝于白登七日白登在平城东南去平城十余里汉兵中外不得相救饷匈奴骑其西方尽白东方尽駹北方尽骊南方尽骍马駹青马骊梁黑也高帝乃使使间厚遗阏氏阏氏乃谓冒顿曰两主不相困今得汉地单于终非能居之且汉主有神单于察之冒顿乃开围一角于是高皇帝令士皆持满傅矢外乡从解围角直出得与大军合也 
　　金贝骈罗叶蕃情于新望 
　　汉书曰文帝时单于奉书请献橐驼一骑马二驾二驷皇帝即不欲匈奴近塞则且诏吏民远舍使者至即遣之六月中来至新望之地书至汉议击与和亲孰便公卿皆曰和亲便乃遗书云云服绣袷绮衣绣袷长襦锦袍各一比疏一黄金饬具带一黄金犀毗一绣十匹锦二十匹赤绨绿缯各四十匹遗单于也 
　　眩雷为徼陆梁之迹已衰 
　　汉书曰乌维单于立而武帝始出巡狩亲至朔方勒兵十八万骑以见武节是时汉东拔秽貉朝鲜以为郡而西置酒泉郡以隔绝胡与羌通之路又西通月氏大夏以翁主妻乌孙王以分匈奴西方之援又北益广田至眩雷为塞而匈奴终不敢以为言也 
　　浚稽且登款附之诚允着 
　　汉书曰汉使贰师将军西伐大宛而令因杅将军筑受降城其冬匈奴大雨雪畜多饥寒死儿单于年少新立好杀伐国中多不安左大都尉欲杀单于使人间告汉曰我欲杀单于降汉汉远汉即来兵近我我即发初汉闻此言故筑受降城犹以为远其明年春汉使浞野侯破奴将二万骑出朔方北二千余里期至浚稽山而还也 
　　侯应十策利害之旨攸陈 
　　汉书曰元帝时甘延寿等诛郅支单于呼韩耶单于且喜且惧上书愿谒见又愿保塞上谷以西至敦煌传之无穷请罢边备塞吏卒以休天子人民天子令下有司议议者皆以为便郎中侯应以为不可许上问状应曰边长老言匈奴失阴山之后过之未尝不哭也如罢备塞戍卒示夷狄之大利不可一也今圣德广被天覆匈奴匈奴得蒙全活之恩稽首来臣夫夷狄之情困则卑顺强则骄逆天性然也前以罢外城省亭隧今裁足以候望通烽火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其众不犯约哉三也自中国尚建关梁以制诸侯所以绝臣下之觊欲也设塞徼置屯戍非独为匈奴而已亦为诸属国降民本故匈奴之人恐其思旧逃亡四也近西羌保塞与汉人交通吏民贪利侵盗其畜产妻子以此怨恨起而背畔世世不绝今罢乘塞则生嫚易分争之渐五也往者从军多没不还者子孙贫困一旦亡出从其亲戚六也又边人奴婢愁苦欲亡者多曰闻匈奴中乐无奈候望急何然时有亡出塞者七也盗贼桀黠羣辈犯法如其窘急亡走北出则不可制八也起塞以来百有余年非皆以土垣也或因山岩石木柴僵落溪谷水门稍稍平之卒徒筑治功费久远不可胜计臣恐议者不深虑其终始欲以一切省徭戍十年之外百岁之内卒有他变障塞破坏亭隧灭绝当更发屯缮治累世之功不可卒复九也如罢戍卒省候望单于自以保塞守御必深德汉请求无已小失其意则不可测开夷狄之隙亏中国之固十也非所以永持至安威制百蛮之长策也对奏天子有诏勿议罢边塞事使车骑将军口谕单于云云也 
　　严尤五难得失之机斯在 
　　汉书曰王莽篡位发三十万众赍三百日粮同时十道并出穷追匈奴莽将严尤谏曰今天下遭阳九之戹比年饥馑西北边尤甚发三十万众具三百日粮东援海代南取江淮然后乃备计其道里一年尚未集合兵先至者聚居暴露师老械弊势不可用此一难也边既空虚不能奉军粮内调郡国不相及属此二难也计一人三百日食用糒十八斛非牛力不能胜牛又当自赍食加二十斛重矣胡地沙卤多乏水草以往事揆之军出未满百日牛必物故且尽余粮尚多人不能负此三难也胡地秋冬甚寒春夏甚风多赍鬴鍑薪炭重不可胜食糒饮水以历四时师有疾疫之忧是故前世伐胡不过百日非不欲久势力不能此四难也辎重自随则轻锐者少不得疾行虏徐遁逃势不能及幸而逢虏又累辎重如遇险阻衔尾相随虏要遮前后危殆不测此五难也大用民力功不可必立臣伏忧之今既发兵宜纵先至者令臣尤等深入霆击且以创艾胡虏莽不听尤言天下骚动也 

　　○乌桓 

　　崇基夙树疏远系于强胡余类尚南创雄名于桓峤 
　　范晔后汉书曰乌桓者本东胡也汉初匈奴冒顿灭其国余类保乌桓山因以为号焉初东胡强盛轻冒顿从索阏氏宝马匈奴皆与之而不为备冒顿破灭之 
　　穹庐寝息资拜日以训恭 
　　后汉书曰乌桓俗善骑射弋猎禽兽为事随水草放牧居无常处以穹庐为舍开向日皆东拜日食肉饮酪以毛毳为衣贵少而贱老其性悍塞怒则杀父兄而终不害其母以母有族类父兄无相仇报故也 
　　邑落征科因刻木而昭信 
　　后汉书曰乌桓俗其有勇健能理决鬬讼者推为大人无业相继邑落各有小帅数百千落自为一部大人有所召呼则刻木为信虽无文字而部众不敢违犯氏姓无常以大人健者名字为姓大人以下各自畜牧营产不相徭役之也 
　　刺韦成绣爰示女功锻铁为兵用标男伎 
　　后汉书曰乌桓俗计谋从用妇人战鬬之事乃自决之父子男女相对踞蹲以髠头为轻便妇人至嫁乃养发分为髫着句决饰以金碧犹中国有帼步摇也妇人能刺韦作文绣织氀毼男子能作弓矢鞍勒锻金铁为兵器也 
　　馈马牛以交二族 
　　后汉书曰乌桓俗其嫁娶则先略女通情或半岁百日然后送牛马羊畜以为聘币壻随妻还家妻家无尊卑旦旦拜之而不拜其父母为妻家仆役一二年间妻家乃厚遣送女居处财物一皆为办其俗妻后母报寡嫂也 
　　观鸟兽而别四时 
　　后汉书曰乌桓土地宜穄及东墙东墙似蓬草实如穄子至十月而熟见鸟兽孕乳以别四时即耕种用布谷鸣为候之也 
　　族茂白山假修蛇而示谴 
　　后汉书曰乌桓在上谷塞外白山者最为强富又曰其约法违大人言者罪至死若相贼杀者令部落自相报相报不止诣大人告之听出马牛羊以赎死其自杀父兄则无罪若亡叛为大人所捕者邑落不得受之皆徙逐于雍狂之地沙漠之中其土多蝮蛇在丁令西南乌孙东北 
　　魂游赤岭资护犬以禳邪 
　　后汉书曰乌桓俗贵兵死敛尸以棺有哭泣之哀至葬则歌舞相送肥养一犬以彩绳缨牵并取死者所乘马衣物皆烧而送之言以属累犬使护死者神灵归赤山赤山在辽东西北数千里如中国人死者魂神归岱山也敬鬼神祠天地日月星晨 【 晨：辰】 山川及大人有健名者祠用牛羊毕皆烧之 
　　建武之中郝且诣阙 
　　后汉书曰建武廿五年辽西乌桓大人郝且等九百二十二人率众向化诣阙朝贡献奴婢牛马及弓虎豹貂皮是时四夷朝贺络绎而至天子乃命大会劳飨赐以珍宝乌桓或愿留宿卫于是封其渠帅为侯王君长者八十一人皆居塞内布于缘边诸郡令招来种人给其衣食遂为汉侦候也 
　　永初之际无何献诚 
　　后汉书曰永初三年秋雁门乌桓率众王无何与鲜卑大人丘伦等寇五原与太守战于九原高渠谷汉兵大败杀郡长吏乃遣车骑将军何熙度辽将运梁慬等击大破之无何乞降鲜卑走还塞外是后乌桓稍复亲附拜其大人戎朱廆为汉都尉也 
　　耿晔申威翻致兰池之窘 
　　后汉书曰顺帝时乌桓寇云中遮截道上商贾车千余辆度辽将军耿晔率二千余人追击不利又战于沙南斩首五百级乌桓遂围晔于兰池城于是发积射士二千人度辽营千人配上郡屯以讨乌桓乌桓乃退也 
　　刘虞购募遂摧丘力之谋 
　　后汉书曰灵帝初乌桓大人上谷有难楼者众九千余落辽西有丘力居者众五千余落皆自称王又辽东苏仆延众千余落自称峭王右北平乌延众八百余落自称汗鲁王并勇健而多计策中平四年前中山太守张纯叛入丘力居众中自号弥天安定王遂为诸郡乌桓元帅寇掠青徐幽冀四州五年以刘虞为幽州牧虞购募斩纯首北州乃定者也 
　　魏武扬旌先枭蹋顿孙康杖节遽斩楼班 
　　后汉书曰献帝初平中丘力居死子楼班年少从子蹋顿有武略代立总摄三郡众皆从其号令后难楼苏仆延率其部众奉楼班为单于蹋顿为王时袁绍子尚败奔蹋顿幽冀吏人奔乌桓者十万余户建安十二年魏武自征乌桓大破蹋顿于柳城斩之首虏二十余万人袁尚与楼班乌延等皆走辽东辽东太守公孙康并斩送之其余众万余落悉徙居中国云也 

　　○鲜卑 

　　依山构绪接流东胡之源 
　　司马彪续汉书曰鲜卑者亦东胡之支也别依鲜卑山故因号焉其言语习俗与乌桓同也 
　　附塞疏枝嗣德左贤之冑 
　　王琰宋春秋曰赫连者鲜卑别种本匈奴左贤王后也祖卫臣仕塞表 
　　地邻辽碣境接炖煌 
　　续汉书曰鲜卑其地东接辽水西当西域自为匈奴冒顿所破远窜辽东塞外与乌桓相接未尝通中国光武时南北单于更相攻伐匈奴损耗而鲜卑遂盛自炖煌酒泉以东邑落大人皆诣辽东受赏赐 
　　弓贵角端裘珍鼲毳 
　　后汉书曰鲜卑地禽兽异于中国者有野马原羊角端牛以角为弓俗谓之角端弓也又有貂豽鼲子皮毛柔蝡故天下以为名裘之□ 
　　结欢饶浦素尚髠头之姿 
　　后汉书曰鲜卑与乌桓同唯婚姻先髠头以季春月大会于饶乐水上饮宴毕然后配合者也 
　　背役长城仍传赭衣之俗 
　　汉名臣奏曰鲜卑者秦始皇遣蒙恬筑长城徒亡出塞始皇谓入鲜少者卑者陋也言其种众少陋也后稍昌炽东西万余里今其人皆髠头衣赭手足麤肿此为徒人状也 
　　鸟飞寇掠犹归建武之仁 
　　应劭风俗通曰鲜卑数为边害来如飞鸟去如绝弦国家深以为忧后汉书云光武建武三十年鲜卑大人于仇贲满头等率种人诣阙朝贺慕义内属帝封于仇贲为王满头为侯也 
　　蚁聚贪残尚感永平之化 
　　风俗通曰秦始皇遣蒙恬筑长城徒工亡出依鲜卑山后逐繁息因以为号起自辽东西至炖煌万余里虫炽蚁聚天性忿鸷易报以恶无篱落之居君长之师后汉书曰明帝永平元年鲜卑大人皆来归附并诣辽东受赏赐青徐二州给钱岁二亿七千万为常明章二世保塞无事 
　　祭彤作镇纳诚款而收功 
　　后汉书曰建武二十一年鲜卑与匈奴人辽东辽东太守祭彤击破之斩获殆尽由是震怖及南单于附汉北虏孤弱二十五年鲜卑始通驿使其后都护偏何等谒祭彤求自效功因令击北匈奴左伊育訾部斩首二千余级其后偏何连岁出兵击北虏还辄持首级诣辽东也 
　　张显临边违直言而致败 
　　后汉书曰延平元年鲜卑复寇渔阳渔阳太守张显率数百人出塞追之兵马掾严授谏曰前道险阻贼势难量宜且结营先令轻骑侦视之显意甚锐怒欲斩授因复进兵遇虏伏发士卒悉走唯授力战身被十创手杀数人而死显中流矢主簿卫福功曹徐咸皆自投赴显俱殁于阵 
　　永初之筑二部丑类犹迷 
　　后汉书曰安帝永初中鲜卑大人燕荔阳诣阙朝贺邓太后赐燕荔阳王印绶赤车参驾令止乌桓校尉所治宁城下通胡市因筑南北两部质馆鲜卑邑落百二十部各遣入质是后或降或叛与匈奴乌桓更相攻击后辽东鲜卑围无虑县州郡合兵固保清野鲜卑无所得复攻扶黎营杀长吏 
　　建光之分两路重围仅解 
　　后汉书曰建光元年鲜卑大人乌伦其至鞬复叛寇居庸云中太守成严击之兵败鲜卑于是围乌桓校尉徐常于马城度辽将军耿夔与幽州刺史庞参发广阳渔阳涿郡甲卒分为两道救之常夜得潜出与夔等并力并进攻贼围解 
　　庆隆吞雹方循弹岭之仪 
　　后汉书曰桓帝时鲜卑檀石槐者其父投鹿侯初从匈奴军三年其妻在家生子投鹿侯归怪欲杀之妻言尝昼行闻雷震仰天视而雹入其口因吞之遂姙身十月而产此子必有奇异且宜长视投鹿侯不听遂弃之妻私语家令收养焉名檀石槐年十四五勇健有智略异部大人抄取其外家牛羊檀石槐单骑追击之所向无前悉还得所亡者由是部落畏服乃施法禁平曲直无敢犯者遂推以为大人檀石槐乃立庭于弹汗山歠仇水上去高柳北三百余里兵马甚盛东西部大人皆归焉因南抄缘边北摧丁零东却夫余西击乌孙尽据匈奴故地东西万四千余里南北七千余里网罗山川水泽盐池甚广 
　　绩表观鱼自顿泰池之网 
　　后汉书曰元和元年鲜卑寇酒泉缘边莫不被毒种众日多田畜射猎不足给食檀石槐乃自徇行见乌集秦水广纵数百里水停不流其中有鱼不能得之闻倭人善网捕于是击倭国得千余家徙置秦水上令捕鱼以助粮食光和中檀石槐死孙骞曼年小兄子魁头立后骞曼长大与魁头争国众遂离散也 

　　○夫余 

　　气降清旻入橐离而结孕祥流秽地□□水以开疆 
　　后汉书曰夫余国本秽地也初北夷□离国王出行其侍儿于后姙身王还欲杀之侍儿曰前见天上有气大如□子来降我因以有身王囚之后遂生男王令置于豕牢豕以口气嘘之不死复徙于马兰马亦如之王以为神乃听母收养名曰东明东明长而善射王忌其猛复欲杀之东明奔走南至掩??虒水以弓击水鱼鳖皆聚水上东明乘之得渡因至夫余而王之焉 
　　南接句骊东邻肃慎 
　　鱼豢魏略曰夫余国在长城北去玄菟千余里南接句骊东接挹娄即肃慎国者也 
　　四加在列五谷盈畴赤玉可珍黑貂斯贵 
　　后汉书曰夫余于东夷之域最为平敞土宜五谷出名马赤玉貂豽大珠如酸枣以员栅为城有宫室仓库牢狱其人麤大强勇而谨厚不为寇抄以弓矢刀矛为兵以六畜名官有马加牛加狗加猪加其邑落皆主属诸加魏略曰衣尚白衣锦绣文罽白黑貂为裘译人传辞皆跪手据地其被杀者没其家人为奴婢盗一者责十二男女淫妇妬皆杀之 
　　乐从迎鼓舞咏之趣方遥 
　　后汉书曰夫余食用俎豆会同拜爵洗爵揖让升降以腊月祭天大会连日饮食歌舞名曰迎鼓是时断刑狱解囚徒也 
　　俗叶占蹄吉凶之旨斯见 
　　魏略曰夫余俗有军事杀牛祭天以牛蹄占吉凶牛蹄解者为凶合者为吉死者以生人殉葬居丧去佩大体与中国相髣髴也行人无昼夜好歌吟音声不绝也 
　　占风入贡增印绶之荣 
　　后汉书曰永宁元年夫余乃遣嗣子尉仇台诣阙贡献天子赐尉仇台印绶金帛等也 
　　沐化来朝预歌锺之会 
　　后汉书曰顺帝永和元年夫余王来朝京师帝作黄门鼓吹角抵戏以遣之也 

　　○三韩 

　　境连鳀壑地接鳌波 
　　魏略曰韩在带方南东西以海为限地方四千里一曰马韩二曰辰韩三曰弁韩辰韩古之辰国也马韩在其西其人土著种植知蚕桑作绵布鳀壑东鳀人居海中州鳌波俱在海中也 
　　南接倭人北邻秽貊 
　　后汉书曰韩有三种马韩在西有五十四国其北与乐浪南与倭接辰韩在东十有二国其北与秽貊接弁韩在辰韩之南亦有十二国其南亦与倭接凡七十八国伯济是其一国焉 
　　职标臣智都号目支 
　　魏略曰三韩各有长帅其置官大者名臣智次曰邑借凡有小国五十六总十余万户辰王治目支国目支国置官亦多曰臣智后汉书云大者万余户小者数千家各在山海间皆古之辰国也马韩最大共立其种为辰王都目支国尽王三韩之地其诸国王先皆是马韩种人焉 
　　饰重缀珠不珍金罽之美 
　　后汉书曰马韩人不贵金宝锦罽不知骑乘牛马唯重璎珠以缀衣为饰及悬颈垂耳大率皆魁头露紒布袍草履也 
　　居崇仰户讵资城郭之华 
　　后汉书曰马韩人知田蚕作绵布出大栗如梨有长尾鸡尾长五尺邑落杂居亦无城郭作室形如冢开户在上不知跪拜无长幼男女之别 
　　尚勇标健贯脊之风犹扇 
　　后汉书曰马韩人壮勇少年有筑室作力者辄以绳贯脊皮缒以大木欢呼为健不以为痛也 
　　矜容表丽扁首之俗仍存 
　　魏略曰辰韩俗喜歌舞弹瑟瑟形似筑儿生欲其头扁便以石押其头今辰韩人皆扁头亦文身施灶皆在户西其渎卢国与倭界接其人形皆大衣服洁净也 
　　铃鼓既悬用展接神之礼 
　　后汉书曰马韩人常以五月田竟祭鬼神昼夜酒会羣聚歌舞辄数十人相随蹋地为节十月农功毕亦复如之诸国邑各以一人主祭天神号为天君又立苏涂建大木以悬铃鼓事鬼神苏涂之义有似于西方浮图 
　　鸟羽彼设方尽送往之仪 
　　魏略曰辰韩人常用马韩人作主代代相乘其地宜五谷善作缣布服牛乘马其俗嫁娶男女有别以大鸟羽送死其意欲使死者飞扬 
　　居城识秦人之风髠发验州胡之俗 
　　后汉书曰辰韩耆老自言秦之亡人避苦役适韩国马韩割东界地与之其名国为邦弓为弧贼为寇行酒为行觞相呼为徒有似秦语故或谓之秦韩有城栅屋室诸小别邑各有渠帅大者名臣智次有俭侧次有樊秪次有杀奚次有邑借土地肥美宜五谷知蚕桑作缣布乘驾牛马嫁娶以礼行者让路国出铁秽倭马韩并从市之凡诸贸易皆以铁为货弁韩与辰韩杂居城郭衣服皆同言语风俗有异其人形皆长大美发衣服洁净而刑法严峻马韩之西海岛上有州胡国其人短小髠头衣有上无下好养牛豕乘船往来货市韩中也 

　　○高丽 

　　灵河演贶照日影以含胎伏鳖摛祥叩骨城而辟壤 
　　魏收后魏书曰高句骊者出于夫余自言先主朱蒙朱蒙母河伯女为夫余王闭于室中为日所照引身避之日影又逐既而有孕生一卵大如五升夫余王弃之与犬犬不食弃之与豕豕又不食弃之于路牛马避之又弃之于野众鸟以毛茹之夫余王剖之不能破还其母其母以物裹之置于暖处有一男破壳而出及其长也字之曰朱蒙其俗言朱蒙者善射也夫余国人以朱蒙非人所生将有异志请除之王不听命之养马朱蒙每私试知有善恶骏者减食令瘦驽者善养令肥夫余王以肥者自乘以瘦者给朱蒙后狩于田以朱蒙善射限之一矢朱蒙虽一矢殪兽甚多夫余之臣又谋杀之母阴知以告朱蒙蒙与乌引乌违等二人弃夫余东南走中道遇一大水欲济无梁夫余人追之甚急蒙告水曰我是日子河伯外孙今日逃走追兵垂及如何得济于是鱼鳖并浮为之成桥朱蒙得渡鱼鳌乃解追骑不得渡朱蒙至普述水遇见三人其一人着麻衣一人着衲衣一人着水藻衣与朱蒙至纥升骨城遂居焉号曰高句骊因以为氏焉 
　　境连秽貊地接夫余 
　　鱼豢魏略曰高句骊国在辽东千里南接朝鲜秽貊东接沃沮北接夫余也 
　　带玄菟以开疆 
　　汉书地理志曰玄菟郡武帝元封四年开属幽州应劭注云故真番朝鲜胡国领高句骊上殷台西盖马三县治高句骊后汉以辽东之高显候城辽阳三县来属也 
　　括黏蝉而命邑 
　　汉书地理志曰乐浪郡武帝元封三年开莽曰乐鲜属幽州应劭注云故朝鲜国也武王封箕子于朝鲜言?井邯浿水含资黏蝉遂成增地带方驷望海冥列口长岑屯有昭明镂方提奚浑弥吞列东目?施不而蚕台华丽邪头昧前莫夭祖二十五县治朝鲜也 
　　仁随万物自扇九种之风 
　　汉书地志曰长岑驷望封箕子县也后汉书曰王制云东方曰夷夷者柢也言仁而好生万物柢地而出故天性柔顺易以道御至有君子不死之国焉夷有九种曰畎夷干夷方夷黄夷白夷赤夷玄夷风夷阳夷故孔子欲居九夷也汉初燕人卫满避地朝鲜因王其国百有余岁云 
　　俗异三方犹祖八条之教 
　　汉书地理志曰朝鲜秽貉句骊蛮夷殷道衰箕子去之朝鲜教其人以礼义田蚕织作乐浪朝鲜民犯禁八条相杀以当时偿杀相伤者以谷偿相盗者男没入为其家奴女为婢欲自赎者人五十万虽免为民俗犹羞之嫁娶无所雠是以其民终不相盗无门户之闭然天性柔顺异于三方之外故孔子悼道不行设浮于海欲居九夷有以也 
　　官崇九等 
　　高丽记曰其国建官有九等其一曰吐捽比一品旧名大对卢总知国事三年一代若称职者不拘年限交替之日或不相祇服皆勒兵相攻胜者为之其王但闭宫自守不能制御次曰太大兄比二品一名莫何罗支次郁折比从二品华言主簿次大夫使者比正三品亦名谒奢次皂衣头大兄比从三品一名中裹皂衣头大兄东夷相传所谓皂衣先人者也以前五官掌机密谋政事征发兵丁选授官爵次大使者比正四品一名大奢次大兄加比正五品一名缬支次拔位使者比从五品一名儒奢次上位使者比正六品一名契达奢使者一名乙耆次小兄比正七品一名失支次诸兄比从七品一名翳属一名伊绍一名河绍还次过节比正八品次不节比从八品次先生比正九品一名失元一名庶人又有拔古鄙掌宾客比鸿胪卿以大夫使为之又有国子博士大学士舍人通事典客皆以小兄以上为之又其诸大城置傉萨比都督诸城置处闾比剌史亦谓之道使道使治所名之曰备诸小城置可逻达比长史又城置娄肖比县令其武官曰大模达比卫将军一名莫何逻绣支一名大憧主以皂衣头大兄以上为之次未若比中郎将一名郡头以大兄以上为之其领千人以下各有等级 
　　部贵五宗 
　　魏略曰其国大有五族有消奴部绝奴部顺奴部灌奴部桂娄部本消奴部为王稍微弱桂娄部代之五部皆贵人之族也一曰内部即后汉书桂娄部一名黄部二曰北部即绝奴部一名后部又名黑部三曰东部即顺奴部一名左部或名上部又名青部四曰南部即灌奴部一名前部又名赤部五曰西部即消奴部也一名右部其内部姓高即王族也高丽称无姓者皆内部也又内部虽为王宗列在东部之下其国从事以东为首故东部居上 
　　飨帝列东盟之祠延神宗襚穴之醮 
　　魏略曰高丽俗好歌舞其人清洁自喜跪拜曳一脚以十月祭天国中大会名曰东盟有军事亦各祭天杀牛观蹄以占吉凶大加主着□如帻而无后小加着折风形如弁其国东有大穴名襚穴十月国中大会迎襚神于国东而祭之无牢狱有罪则会诸加评议便杀之没妻子为奴婢其俗淫侈相奔诱其死葬有椁无棺 
　　南苏表戍验客 【 客：容】 恪之先鸣 
　　南苏城在国西北十六国春秋前燕录曰慕容晃十二年遣度辽将军慕容恪攻高丽南苏克之置戍而还即此城也高丽记云城在新城北七十里山上也 
　　平郭开疆纪冯弘之失策 
　　高丽记曰平郭城今名建安城在国西本汉平城县也汉书地理志曰属辽东郡有铁官盐官续汉书郡国志不改十六国春秋曰北燕冯弘大兴六年为魏所破遂奔句骊处弘于平郭即此城也 
　　王颀逐北铭勋不耐之城 
　　高丽记曰不耐城今名国内城在国东北六百七十里本汉不而县也汉书地理志不而县属乐浪郡东部都尉治处后汉省魏志曰正始中母丘俭征高丽遂束马悬车以登丸都屠句骊所都斩获首虏以千数六年复征之王宫遂奔买沟俭遣玄菟太守王颀追之过沃沮千有余里至肃慎氏南界刻石纪功刊丸都之山铭不耐之城 
　　燕晃长驱表绩丸都之峤 
　　十六国春秋前燕录曰燕主慕容晃九年伐句骊乘胜长驱遂入丸都句骊王钊单马奔窜乃掘其父墓战其尸并母妻珍宝掠男女五万余口禁 【 禁：焚】 其宫室毁丸都而归 
　　沦碑尚在耿夔播美于辽城 
　　范晔后汉书曰耿夔迁辽东太守元年貊人寇郡界夔追击斩其渠帅案高丽记云故城南门有碑年久沦没出土数尺即耿夔建之者也 
　　冠石犹存公孙创基于延里 
　　魏志曰公孙度辽东襄平人董卓时为辽东太守初平中襄平延里社生大石长丈余下有三小石为之足或谓度曰此汉宣帝冠石之祥明当有土地乃分辽东郡为辽西中辽郡置太守越海收东莱诸县置营州刺史自立为辽东侯平州牧立汉二祖庙承制设坛墠于襄平城南郊祀天地太祖表度为武威将军封永宁乡侯度曰我王辽东何永宁也度死至孙渊以景初元年自立为燕王置百官二年遣司马宣王征渊累破之遂进军造城下为围堑起土山修橹为发石连弩射城中渊窘急粮尽人相食死者甚多渊遂突围东南走大兵急击之斩其父子辽东悉平也 
　　马多山?截嶭出洞穴以霏云 
　　高骊记曰马多山在国北高骊之中此山最大三十里间难通舆马云雾歊蒸终日不霁其中多生人参白附子防风细辛山中有南北路路东有石壁其高数仞下有石室可容千人室中有二穴莫测深浅夷人长老相传云高骊先祖朱蒙从夫余至此初未有马行至此山忽见羣马出穴中形小而骏因号马多山也 
　　焉骨巉岩竦二峯而拱汉 
　　高丽记云焉骨山在国西北夷言屋山在平壤西北七百里东西二岭壁立千仞自足至巅皆是苍石远望巉岩状类荆门三峡其上无别草木唯生青松擢干云表高骊于南北峡口筑断为城此即夷藩枢要之所也 
　　珣玗挺耀授色重峦 
　　周礼职方曰东北曰幽州其山镇医无闾尔雅曰东北之美者有医无闾之珣玗琪焉郭璞注云医无闾山名今在辽东续汉书曰辽东无虑县有医无闾山也 
　　银铄涵辉凝鲜迭崿 
　　齐书东夷传曰银山在国西北高骊采以为货高骊记云银山在安市东北百余里有数百家采之以供国用也 
　　波腾碧潋骛天险以浮刀 
　　汉书地理志曰玄菟郡西盖马县马訾水西北入盐难水西南至西安平入海过郡二行一千一百里应劭云马訾水西人盐泽高骊记云马訾水高骊一名淹水今名鸭渌水其国相传云水源出东北靺鞨国白山水色似鸭□故俗名鸭渌水去辽东五百里经国内城南又西与一水合即盐难也二水合流西南至安平城入海高骊之中此水最大波澜清澈所经津济皆贮大船其国恃此以为天堑今案其水阔三百步在平壤城西北四百五十里也刀小船也毛诗曰谁谓河广曾不容刀也 
　　浪接黄川蔼楼雉而惊箭 
　　汉书地理志曰辽东郡望平县大辽水出塞外其水西南流合契丹国黄水又西南经辽东城西八十里又南入海阔百余步高骊记云其水阔百余步平流清深又多湾潭枝派两岸生长柳蒙密可藏兵马两畔弥平总名辽泽多生细草雈蒲毛羣羽族朝夕相雾须臾卷敛状若楼雉即汉书所谓蜃气也 
　　兽珍文豹器重良弓 
　　高骊记曰今高骊国兼有朝鲜秽貊沃沮之地也后汉书曰高句骊多大山深谷人随而为居句骊一名貊耳有别种依小水为居因名曰小水貊出好弓所谓貊弓是也东沃沮土地肥美背山向海宜五谷善田种秽出檀弓又多文豹有果下马又有马甚小登山履险不疲以栗米饮口便得经日经日也 
　　佩刀砺而见等威饰金羽以明贵贱 
　　魏收后魏书东夷传曰高骊头着析风其形如弁傍插鸟羽贵贱有差立则反拱萧子显齐书东夷传曰高骊俗服穷袴冠析风一梁谓之帻知读五经使人在京师中书郎玉融戏之曰服之不衷身之灾也头上定是何物答曰此即古弁之遗像也其俗拜曳一脚受令跪必走以为恭梁元帝职贡图云高骊妇人衣白而男子衣结锦饰以金银贵者冠帻而无后以金银为鹿耳加之帻上贱者冠析风穿耳以金环上白衣衫下白长袴腰有银带左佩砺而右佩五子刀足履豆礼韦?沓高骊记云其人亦造锦紫地缬文者为上次有五色锦次有云布锦又有造白迭布青布而尤佳又造鄣曰华言接篱其毛即靺鞨猪发也 

　　○新罗 

　　开源拓构肇基金水之年 
　　括地志云案宋书元嘉中倭王弥自称使持节都督倭百济新罗任那秦韩慕韩六国诸军事此则新罗有国在晋宋之间且晋宋齐梁诸书并无正传故其有国所由靡得详也金水晋宋之口也 
　　宅壤疏疆创趾弁辰之域 
　　括地志曰新罗治金城本三韩之故地范晔后汉书曰韩有三种魏志曰韩在带方之南东西以海为限南与倭接方可四千里马韩在西辰韩在马韩之东其耆老传言古之亡人避秦役来适韩国韩割其东界地与之今案新罗白济共有三韩之地百济在西即马韩之地新罗在东即辰韩弁辰之地也 
　　国苞资路 
　　魏志曰辰韩亦名秦韩始有六国稍分十二国弁辰亦十二国有已柢国不斯国弁辰弥离冻国弁辰接涂国勤耆国难弥离弥冻国弁辰古资弥冻国弁辰古淳是国冉奚国弁辰半路国弁乐奴国军弥国弁军弥国弁辰弥乌邪马国如湛国弁辰甘路国户路国州鲜国马延国弁辰狗邪国弁辰走漕马国弁辰安邪国卞辰渎卢国斯卢国优中国弁辰韩合二十四国大国四五千家小国六七百家 
　　地总任那 
　　齐书云加罗国三韩种也今讯新罗耆老云加罗任那昔为新罗所灭其故今并在国南七八百里北 【 北：此】 新罗有辰韩弁辰二十四国及任那加罗慕韩之地也 
　　拥叛卒以称强永附金而为姓 
　　括地志曰新罗王姓金氏其先所出未之详也隋东藩风俗记云金姓相承三十余代其先附庸于百济因百济征高丽人高丽人不堪戎役相率归之遂致强盛其官有十七等一曰伊罚千二曰伊尺千三曰迎千四曰破弥千五曰大阿尺千六曰阿尺千七曰乙吉千八曰沙咄千九曰级伏千十曰大奈麻摩千十一曰奈摩千十二曰大舍十三曰小舍十四曰吉土十五曰大乌十六曰小乌十七曰造位 

　　○百济 

　　国镇马韩地苞狗素 
　　东夷记曰百济始建居狄城本马韩之地范晔后汉书东夷传曰韩有三种凡七十八国百济是其一国焉魏志曰马韩有牟水国狗素国也 
　　陵楚山而廓宇带桑水而疏疆 
　　魏志曰马韩在西散在山海间无城郭有爰襄国牟水国桑外国小石索国大石索国优休牟涿国臣濆活国伯济国速卢不斯国日华国古诞者国古离国怒蓝国月支国咨离牟卢国素谓干国古爰国莫卢国卑离国占离卑国臣衅国支侵国狗卢国卑弥国监奚卑离国古蒲国致利鞠国冉路国儿林国驷卢国内卑离国感奚国万卢国辟卑离国臼斯乌旦国一离国不弥国支半国狗素国捷卢国牟卢卑离国臣苏涂国莫卢国古腊国临素半国臣云新国如来卑离国楚山涂卑离国一难国狗奚国不云国不斯濆邪国爰池干马国楚离国凡五十余国大国万余家小国数千家又西海中大岛上有州胡国也 
　　奉仇台之祠纂夫余之曹 
　　后魏书曰百济国其先出自夫余又百济王上表于魏曰臣与高句骊源出夫余宋书曰晋义熙十二年以百济王余映为使持节都督百济诸郡事镇东将军高祖践祚进号镇东大将军元嘉七年以余映爵号授百济王余毗毗死子庆代立括地志曰百济城立其祖仇台庙四时祠之也 
　　八族殊胤五部分司 
　　括地志曰隋开皇中其王名余昌昌死子余宣立死子余璋立其国有沙氏燕氏劦氏解氏真氏国氏木氏苗氏八族其大姓也其官有十六等左平五人第一等达率三十人第二等恩率以下无员第三德率第四杆率第五奈率第六六等以上冠饰银花将德第七紫带施德第八皂带固德第九赤带季德第十青带对德第十一以下皆黄带文督第十二武督第十三以下皆白带佐军第十四振武第十五克虞第十六又其内官有前内部谷内部内掠部外掠部马部刀部功德部药部木部法部后宫部又有将长外官有司军部司徒部司空部司寇部点口部客部外舍部绸部日宫部市部凡此众官各有宰官长吏在任皆三年一代王所都城内又为五部皆建率领之又城中五巷士庶居焉又有五方若中夏之都督皆建率领之每方管郡多者至十小者六七郡将皆恩率为之郡县置道使亦名城主 
　　西据安城南邻巨海 
　　括地志曰百济王城方一里半北面累石为之城外可万余家即五部之所也一部有兵五百人又国南二百六十里有古沙城城方百五十步此其中方也方绕兵千二百人国东南百里有得安城城方一里此其东方也国南三百六十里有卞城城方一百三十步此其南方也国西三百五十里有力光城城方二百步此其西方也国东北六十里有熊津城一名固麻城城方一里半此其北方也其诸方之城皆凭山险为之亦有累石者其兵多者千人少者七八百人城中人多者千人少者七八百人城中户多者至五百家诸城左右亦各有小城皆统诸方又国南海中有大岛十五所皆置城邑有居 【 居上脱人字】 之 
　　鸡山东峙贯四序以同华 
　　括地志曰乌山在国北界大山也草木鸟兽与中夏同又国东有鸡蓝山乙南又有祖粗山又国南界有雾五山其山草木冬夏常荣又有且冉??山在国西界又有山且山礼母山并皆在国南之也 
　　熊水西流侣百川而济骛 
　　括地志曰熊津河源出国东界西南流经国北百里又西流入海广处三百步其水至清又有基汶河源出其国南山东南流入大海其中水族与中夏同 
　　因四仲而昭敬随六甲以标年 
　　括地志曰百济四仲之月祭天及五帝之神冬夏用鼓角奏歌舞春秋奏歌而已解阴阳五行用宋元嘉历其纪年无别号但数六甲为次第亦解医疗蓍龟占相婚姻之制畧同于华丧制父母及夫皆制服三年余亲葬讫即除其葬亦有置尸于山中者亦有埋殡之者 
　　文吏兼能碁射双美 
　　括地志曰百济俗尚骑射有文字能吏事以两手据地为敬有僧尼无道士甚多寺塔其戏有投壶围碁樗蒲握槊弄珠等杂戏也 

　　○肃慎 

　　弯弧纵毒带巨壑以偷安御冷涂膏穴幽岩而自逸 
　　后汉书曰挹娄古肃慎之国也在夫余东千余里东滨大海种众虽少而多勇力处山险又善射发能入人目弓长四尺力如弩矢用楛长一尺八寸青石为镞镞皆施毒中人即死便乘船好寇盗邻国畏患而卒不能服东夷夫余饮食类皆用俎豆唯挹娄独无法俗最无纲纪人形似夫余而言语各异有五谷麻布出赤玉好貂无君长其邑落各有大人处于山林之间土气极寒无城郭依山林穴居好养豕食其肉衣其皮冬月以膏涂身以捍风寒夏则裸袒以尺布蔽其前后穴以深为贵大家至接九梯之也 
　　北穷弱水南界沃沮 
　　魏略曰肃慎氏其地在夫余国北十日行东滨大海西接冠漫行国北极弱水其土界广袤数千里居深山穷谷夏则巢居冬则穴处父子代为君长无文理以言语为约束续貂毛以为布以足挟肉噉之得冻肉坐其上令臑地土无盐铁烧木作灰灌之取汁而食 
　　插羽申交婚姻之旨爰适 
　　肃慎国记曰肃慎俗嫁娶之法男以毛羽插女头女和则持归然后置礼聘妇贞而女淫贵壮而贱老寡居终身不嫁性凶悍以无忧哀相向也 
　　灌绳知止送终之礼攸陈 
　　肃慎记曰肃慎俗父母死男子不哭泣有泣者谓之不壮死即日便葬于野以绳系于椁头出土以酒灌绳腐即止无四时祭祀之也 
　　周业斯隆姬诵铭其入贺 
　　肃慎记曰昔武主克商通道九夷百蛮各以其贿来贡使无忘职业于是肃慎贡楛矢石砮其长尺有咫先王欲昭其合德之致远也以示后人使永监焉故铭其楛曰肃慎氏之贡矢王又以赐陈胡公成王时复入贺王使荣伯作贿肃慎之命也诵成王名也 
　　汉风尚阻刘彻嗟其未通 
　　肃慎记曰汉武帝时萧 【 萧：肃】 慎不至策诏慷慨不能致之也彻武帝名 
　　马首知归明大邦之可谒 
　　陆刿邺中记曰肃慎在邺之东北去邺五万里遣使四年乃达献石楛 【 楛：在第二十八字砮下】 砮矢问使者缘何来此答云牛马西南向眠三年则知有大国所在故来耳恒以此为候也 
　　雒常入用验圣道之逾隆 
　　山海经曰在不咸山有肃慎国肃慎国在白民北有树名曰雒常先人代帝于此取衣郭璞曰其俗无衣服中国有圣帝代立则此木生皮可衣也 

　　○倭国 

　　凭山负海镇马台以建都 
　　后汉书曰倭在韩东南大海中依山岛为居凡百余国自武帝灭朝鲜使译通于汉者三十许国国皆称王其大倭王居邪马台国乐浪郡徼去其国万二千里其地大较在会稽东冶之东与珠崖儋耳相近魏志曰倭人在带方东南大海之中依山岛为国邑炙问倭地绝在海中洲岛之山或绝或连周旋可五千余里四面俱抵海自营州东南经新罗至其国也按炙问以下魏志未载 
　　分职命官统女王而列部 
　　魏略曰从带方至倭循海岸水行历韩国到狗耶韩国七千余里始度一海千余里至对马国其大官曰卑狗副曰卑奴无良田乘船南北市籴南度海至一支国置官及副同地方三百里又度海千余里至末卢国人善捕鱼能浮没水取之东南五百里到伊都国户万余置官曰尔支副曰泄谟觚柄渠觚其国王皆属女王国也 
　　卑弥妖惑翻叶羣情台与幼齿方谐众望 
　　后汉书曰安帝永初元年有倭面上国王师升等献生口百六十人愿请见至桓灵间倭国大乱更相攻伐历年无主有一女子名曰卑弥呼事鬼神道能以妖惑众于是共立为王宗女台与年十三为王国中遂定其国官首曰支马次曰弥马升次曰弥马仆次曰奴佳鞮之也按宗女以下汉书未载 
　　文身点面猾称太伯之苗 
　　魏略曰女王之南又有狗奴国男子为王其官曰狗古智卑狗不属女王也自带方至女王国万二千余里其俗男子皆黥面文身闻其旧语自谓太伯之后昔夏后少康之子封于会稽断发文身以避蛟龙之害今倭人亦文身以厌水害也 
　　阿辈鸡弥自表天儿之祢 
　　梁沈约宋书曰永初中倭国有王曰赞至元嘉中赞死弟珍立自称使持节都督安东大将军倭国王顺帝时遣使上表云自昔祖祢东征毛人五十五国西服众夷六十六国渡平海北九十五国今案其王姓阿每其国号为阿辈鸡弥华言天儿也父子相传王有宫女六七百人王长子号和哥弥多弗利华言太子 
　　因礼义而标秩即智信以命官 
　　括地志曰倭国其官有十二等一日 【 日：曰】 麻卑兜吉寐华言大德二曰小德三曰大仁四曰小仁五曰大义六曰小义七曰大礼八曰小礼九曰大智十曰小智十一曰大信十二曰小信 
　　邪届伊都傍连斯马 
　　广志曰倭国东南陆行五百里到伊都国又南至邪马嘉国百女国以北其户数道里可得略载次斯马国次巴百国次伊邪国倭国西南海行一日有伊邪分国无布帛以革为衣盖伊耶国也 
　　中元之际膺紫绶之荣 
　　汉书地志曰夫乐浪海中有倭人分为百余国以岁时来献见云后汉书建武中元二年倭国奉贡朝贺使人自称大夫光武赐以印绶安帝永初元年倭王帅升等献生口百六十人 
　　景初之辰恭文锦之献 
　　魏志曰景初二年倭女王遣大夫难升米牛利等献男生口四人女生口六人班布二疋二丈诏以为亲魏倭王假金印紫绶正始四年倭王复遣大夫伊声耆掖邪狗等八人上献生口也 

　　○南蛮 

　　犬戎纵暴克展盘瓠之功帝女降嫔仍构蛮方之绪 
　　范晔后汉书曰昔高辛氏有犬戎之寇帝患其侵暴而征伐之不克乃访募天下有能得犬戎将吴将军头者购黄金千镒邑万家又妻以少女时帝有畜狗其毛五采名曰盘瓠下令之后盘瓠遂衔人头造阙下羣臣怪而诊之乃吴将军首也帝大喜计盘瓠不可妻之以女又无封爵之道议欲有报而未知所宜女闻之以为帝皇下令不可违信因请行帝不得已乃以女配盘瓠盘瓠得女负而走入南山止石室中所处险绝人迹不至于是女解去衣裳为仆鉴之发着独力之衣帝悲思遣使寻求辄遇风雨震晦使者不得进经年生子十二人六男六女盘瓠死后因自相夫妻织绩木皮染以草实好五色衣服制裁皆有尾形其母后归以状白帝于是使迎致诸子衣裳斑兰语言侏离好人山壑不乐平旷帝顺其意赐以名山广泽其后滋蔓号曰蛮夷 
　　獭冠表饰精夫之号斯传 
　　后汉书曰蛮外痴内黠安土重旧以先父有功母帝之女田作贾贩无关渠符传租税之赋有邑君长皆赐印绶冠用獭皮名渠帅曰精夫相呼为姎徒今长沙武陵蛮是也 
　　宾布申诚武陵之部爰置 
　　后汉书曰吴悼王南并蛮越遂有洞庭苍梧秦昭王使白起伐楚略取蛮夷始置黔中郡汉兴改为武陵岁令大人输布一疋小口二丈是为宾 【 宾：賨】 布虽时寇盗而不足为患也 
　　武威鞠榱阻危径以亡躯 
　　后汉书曰光武中兴武陵蛮夷特盛建武廿三年精夫相单程等据其险阻大寇郡县遣武威将军刘尚发南郡长沙武陵兵万余人乘船泝沅水入武溪击之尚轻敌入险山深水疾舟船不得上蛮知尚粮少入远又不晓道径遂屯聚守险尚食尽引还蛮缘路徼战尚军大败 
　　伏波临式因炎云而致命 
　　后汉书曰建武二十四年相单程等下攻临沅明年遣伏波将军马援中郎将刘匡马武等将兵至临沅击破之单程等饥困乞降会援病卒谒者宗均听悉受降为置吏司羣蛮遂平 
　　詹山振拒尚衔应奉之恩 
　　后汉书曰桓帝时武陵蛮詹山等四千余人反叛拘执县令屯结深山至永兴元年太守应奉以恩信招诱皆悉降散 
　　象林趦趄猾感祝良之惠 
　　后汉书顺帝时日南象林徼外蛮夷区怜等数千人烧城寺杀长吏用李固议拜祝良九真太守张乔为交址刺史乔至开示慰诱并皆降散良到九真单车入贼中设方略招以威信降者数万人皆为良筑起府寺由是岭外复平也 
　　雕题列徼傍带甘人之乡 
　　后汉书曰礼记称南方曰蛮雕题交址其俗男女同川而浴故曰交址其西有噉人之国生首子辄解而食之谓之宜弟味旨则以遗其君君喜而赏其父取妻美则让其兄今乌浒人是也楚词招魂曰彼皆甘人魂往必适也 
　　交址开边前赡献雉之国 
　　后汉书曰交址之南有越裳国周公居摄六年制礼作乐天下和平越裳以三象重译而献白雉曰道路悠远山川阻深音使不通故重译而朝成王以归周公公曰德不加焉则君子不飨其质政不施焉则君子不臣其人吾何以获此赐也其使请曰吾受命吾国之黄耉曰久矣天之无烈风雷雨意者中国有圣人乎有则盍往朝之周公乃归之于王称先王之神致以荐于宗庙也 
　　玄犀廌祉通译元始之年 
　　后汉书曰王莽辅政元始二年日南之南黄支国来献犀牛凡交址所统虽置郡县而言语各异重译乃通人如禽兽长幼无别项髻徒跣以布贯头而着之后颇徙中国罪人使杂居其间乃稍知言语渐见礼化也 
　　白菟初祥怀仁建武之岁 
　　后汉书曰光武中兴锡光为交址任延守九真于是教其耕稼制为冠履初设媒娉始知姻娶建立学校导之礼义建武十二年九真徼外蛮里张游率种人慕化内属封归汉里君明年南越徼外蛮夷献白雉白菟也 
　　征侧叛涣合浦申马援之功 
　　后汉书曰建武十六年交址女子征侧及其妹征贰反攻郡征侧者麊泠县雒将之女也嫁为朱??鸟人诗索妻甚雄勇交址太守苏定以法绳之侧忿故反于是九真日南合浦蛮里皆应之凡略六十五城自立为王交址刺史及诸太守仅得自守十八年乃遣伏波将军马援楼船将军段志发长沙桂阳零陵苍梧兵万余人讨之明年夏四月援破交址斩征侧征贰等余皆降散进击九真贼都阳等破降之徙其渠帅三百余口于零陵也 
　　朱达凭凌日南着侯方之绩 
　　后汉书曰桓帝永寿三年居风令贪暴无度县人宋达等及蛮夷相聚攻杀县令进攻九真屯据日南众转强盛延熹三年诏拜夏侯方为交址刺史威惠素着日南宿贼闻之二万余人相率诣方降方开始诏诱之也 
　　土舟既惊用兴巴氏之宗 
　　后汉书曰巴郡南郡蛮本有五姓巴氏樊氏曋氏相氏郑氏皆出于武落锺离山其田有赤黑二穴巴氏之子生于赤穴四姓之子皆生于黑穴未有君长俱事鬼神乃共掷剑于石穴约能中者奉以为君巴氏之子务相乃独中之众皆叹又令各乘上船约能浮者当以为君余姓悉沉唯务相独浮因共立之是为廪君也 
　　盐神且亡寔启夷城之祚 
　　后汉书曰廪君乃乘土船从夷水至盐阳盐水有神女谓廪君曰此地广大鱼盐所出愿留共居廪君不许盐神暮辄来宿旦即化为虫与诸虫羣飞掩蔽日光天地晦冥积十余日廪君伺其便因射杀之天乃开明廪君于是君乎夷城四姓皆臣之廪君死魂魄世为白虎巴氏以白虎饮人血遂以人祠焉及秦惠王并巴中以巴氏为蛮夷君长世尚秦女其爵比不更有罪得以爵除 
　　登楼骋伎方呈白兽之功刻石铭勋爰表黄龙之誓 
　　后汉书曰板楯蛮夷者秦昭襄王时有一白虎常从羣虎数游秦蜀巴汉之境伤害千余人昭王乃重募国中有能杀虎者赏邑万家金百镒时有巴郡阆中夷人能作白竹之弩乃登楼射杀白虎昭王嘉之而以其夷人不欲加封乃刻石盟要复夷人项 【 项：顷】 田不租十妻不算伤人者论杀人者得以倓钱赎死盟曰秦犯夷输黄龙一双夷犯秦输清酒一锺夷人安之至高祖为汉王发夷人还伐三秦秦地既定乃遣还巴中复其帅 【 帅：在第二十字渠下】 渠罗朴督鄂度夕龚七姓不输租赋余户乃岁人賨钱口四十世号为板楯蛮夷之也 

　　○西南夷 

　　夜郎启构爰契浮竹之灵 
　　后汉书曰西南夷者在蜀郡徼外有夜郎国东接交址西有滇国北有邛都国各立君长其人皆椎结左袵邑聚而居能耕田其外又有巂昆明诸落西极同师东北至叶榆地方数千里无君长辫发随畜迁徙无常自嶲东北有莋都国莋都国东北有冉駹国或土著或随畜迁徙自冉駹东北有白马国氏种是也此三国亦有君长夜郎者初有女子浣于遯水有三节大竹流入足间闻其中有号声剖竹视之得一男儿归而养之及长有才武自立为夜郎侯以竹为姓武帝元鼎六年平南夷为牂柯郡夜郎侯迎降天子赐其王印绶后遂杀之 
　　哀牢创基实符沉木之胤 
　　后汉书曰哀牢夷者其先有妇人名沙壹居于牢山尝捕鱼水中触沉木若有感因怀仕?女十月产子男十人后沉木化为龙出水上沙壹忽闻龙语曰若为我生十子今悉何在九子见龙惊走独小子不能去背龙而坐龙因舐之其母鸟语谓背为九谓坐为隆因名子曰九隆及后长大诸兄以九隆能为父所舐而黠遂共推以为王 
　　三侯并建既配飨于牂柯 
　　后汉书曰夜郎侯以竹为姓武帝平南夷为牂柯郡夜郎侯迎降天子赐其王印绶后遂杀之夷獠或以竹王非血气所生甚重之求为立后牂柯太守吴霸以闻天子乃封其三子为侯死配食其父今夜郎县有竹王三郎神是也初楚顷襄上时遣将庄豪从沅水伐夜郎军至且兰以且兰有椓船牂柯处乃改其名为牂柯 
　　十子分曹竟驰诚于越巂 
　　后汉书曰牢山下有一夫一妇复生十女子哀牢夷九隆兄弟十人皆取以为妻后渐相滋长种人皆刻画其身象龙文衣皆着尾九隆死世世相继乃分置小王往往邑居散在溪谷绝域荒外山川阻深生人以来未尝交通中国建武二十三年其王贤栗遣兵击附塞夷鹿茤鹿茤人弱为所禽获于是震雷疾雨南风飘起水为逆流翻涌二百余里哀牢之众溺死者数千人贤栗复遣其六王将万余人攻鹿茤鹿茤王与战杀其六王哀牢耆老共埋六王夜虎复出其尸而食之余众惊怖引去贤栗乃惶恐谓其耆老曰我曹入边塞自古有之今攻鹿茤辄被天诛中国其有圣帝乎天佑助之何其明也贤栗遂率种人诣越巂太守郑鸿降求内属光武封贤栗等为君长 
　　庄豪之将楚卒遂王滇池 
　　后汉书曰滇王者庄豪之后也初楚顷襄王时遣将庄豪从沅水伐夜郎灭之因留王滇池元封二年武帝平之以其地为益州郡割牂柯越巂各数县配之后数年复并昆明地皆以属之此郡有池周回二百余里水源深广而末更浅狭有似倒流故谓之滇池河土平敞多出鹦鹉孔雀有盐池田渔之饶金银畜产之富也 
　　长贵之戮枚根乃居卬 【 卬：邛】 泽 
　　后汉书曰卭都夷者武帝所开以为卭都县无几而地陷为污泽因名为卭池南人以为卭河后复反叛元鼎六年汉兵自越嶲水伐之以为越巂郡其土地平原有稻田青蛉县禺同山有碧鸡金马光景时时出见俗多游荡而喜讴歌略与牂柯相类豪帅放纵难得制御王莽时郡守枚根调卭人长贵以为军候更始二年长贵率种人攻杀枚根自为卭谷王领太守事又降于公孙述述败光武封长贵为卭谷王后又授越巂太守印绶 
　　仇池汶郡飡和于元鼎之年 
　　后汉书曰白马氏者武帝元鼎六年开分广汉西部合以为武都土地险阻有麻田出名马牛羊漆蜜氐人勇戆抵冒贪货死利居于河池一名仇池方百顷四面斗绝数为边寇冉駹夷者武帝所开元鼎六年以为汶山郡至地节三年夷人以立郡赋重宣帝乃省并蜀郡为北部都尉其山有六夷七羌九氐各有部落其王侯颇知文书而法严重贵妇人党母族死则烧其尸土气多寒盛夏冰犹不释 
　　盘木白狼慕化于永平之际 
　　后汉书曰莋都夷者武帝所开以为莋都县其人皆被发左袵言语多好譬类居处略与汶山夷同土出长年神药仙人山图所居焉元鼎六年以为沉黎郡至天汉四年并蜀为西部置两都尉一居旄牛主徼外夷一居青衣主汉人永平中益州刺史梁国朱辅好立功名在州数岁宣示汉德威怀远夷自汶山以西前世所不至正朔所未加白狼盘木唐菆等百有余国户百三十余万口六百万以上举种奉贡也 
　　怀仁动咏覃帝泽于夷都 
　　后汉书曰益州刺史朱辅上疏称莋都夷慕化归义作诗三章一曰大汉是治与天意合吏译平端不从我来闻风向化所见奇异多赐缯布甘美酒食昌乐肉飞屈伸悉备蛮夷贫薄无所报嗣愿主长寿子孙昌炽二曰蛮夷所处日入之部慕义向化归日出主圣德深恩与人富厚冬多霜雪夏多和雨寒温时适部人多有涉危历险不远万里去俗归德心归慈母三曰荒服之外土地硗埆食肉衣皮不见盐谷吏译传风大汉安乐携负归仁触冒险陕高山岐峻缘崖磻石木薄发家百宿到洛父子同赐怀抱匹帛传告种人长愿臣仆 
　　沐德兴谣渐皇猷于仓水 
　　后汉书曰明帝永平十二年置哀牢博南二县割益州郡西部都尉所领六县合为永昌郡始通博南山度兰仓水行者苦之歌曰汉德广开不宾度博南越兰津度兰仓为他人哀牢人皆穿鼻儋耳其渠帅自谓主者耳皆下肩三寸庶人则至肩而已土地沃美宜五谷蚕桑也 
　　杨竦高绩托像于丹青 
　　后汉书曰永昌益州及蜀郡夷皆叛诏益州刺史张乔选堪能从事讨之乔乃遣从事杨竦将兵至楪榆击之贼盛未敢进先以诏书告示三郡密征求武士重其购赏乃进军与封离等战大破之斩首三万余级获生口千五百人资四千余万以赏军士封离等惶怖其同谋渠帅诣竦乞降竦厚加慰纳其余三十六种皆求降附竦因奏长吏奸猾侵犯蛮夷者九十人皆减死州中论功未及上会竦病疮卒益州刺史张乔深痛惜之刻石勒铭图画像焉 
　　张翕深仁表灵于祠宇 
　　后汉书曰张翕为巴郡太守政化清平得夷人和在郡十七年卒夷人爱慕如丧父母苏祈叟二百余人赍牛羊送丧至翕本县安汉起坟祭祀诏书嘉美为立祠堂云 

　　○两越 

　　南浦开基赵佗构其遥绪 
　　汉书曰南越王赵佗真定人秦并天下略定扬 【 扬下脱越字】 置桂林南海象郡秦末南海尉任嚣病且死召龙川令赵佗语曰闻陈胜等作乱豪杰叛秦相立南海辟远恐盗兵侵此吾欲兴兵绝新道自备待诸侯变会病且甚故召公告之即被佗书行南海尉事嚣死佗即移檄告横浦阳山湟溪关曰盗兵且至急绝道聚兵自守秦已灭佗即击并桂林象郡自立为南越武王高帝已定天下遣陆贾立佗为南越王与剖符通使使和辑百越母为边害也 
　　东瓯辟壤句践疏其浚源 
　　汉书曰闽越王无诸及越东海王摇其先皆越王句践之后也姓驺氏秦并天下废为君长以其地为闽中郡及诸侯叛秦无诸及摇率越归番阳令吴芮从诸侯灭秦击项籍无诸摇帅越人佐汉汉复立无诸为闽越王闽中故地摇为东海王都东瓯也 
　　陆子驰轩僭拟之名斯替 
　　汉书曰高后时有司请禁南越关市铁器赵佗乃自尊号为南武帝发兵攻长沙东西万余里乃乘黄屋左纛称制与中国侔文帝初乃为佗亲冢在真定置守邑岁时奉祀召其从昆弟尊官厚赐宠之乃召陆贾为太中大夫赐佗书佗乃顿首谢愿奉明诏长为藩臣奉贡职按此节以下疑有阙文 
　　眩人入献表安息遐通 
　　汉书曰安息国王番兜城去长安一万一千六百里北与康居东与乌弋山离西与条支接武帝始遣使至安息王令将将二万骑迎于东界东界去王都数千里行比至过数十城人民相属因发使随汉使者来观汉地以大鸟卵及犂靬眩人献于天子天子大说也 
　　女?氐降乌孙泣对旃裘之俗 
　　汉书曰乌孙国大昆弥治赤谷城去长安八千九百里东与匈奴西北与康居西与大宛南与城郭诸国相接本塞地也武帝令张骞赍金币往赐元封中以江都王建女细君为公主以妻焉赐乘舆服御物昆莫年老语言不通公主悲愁自为作歌曰吾家嫁我兮天一方远托异国兮乌孙王穹庐为室兮旃为墙以肉为食兮酪为浆居常土思兮心内伤愿为黄鹄兮归故乡 
　　梦传天竺欣覩金色之容 
　　后汉书天竺国一名身毒在月氏东南数千里俗与月氏同修浮图道不杀伐遂以成俗从月氏高附国以西南至西海东至盘起国皆身毒之地身毒有别城数百城置长别国数百国数十国置王虽各小异而俱以身毒为名土出犀象瑇瑁金银铜铁锡铅西与大秦通明帝梦见金人长大顶有光明以问羣臣或曰西方有神名曰佛其形长丈六尺而黄金色帝于是遣使天竺问佛道法遂于中国图画形像焉楚王英始信其术中国因此颇有奉其道者 
　　绥抚有方龟兹以之入贺 
　　汉书曰龟兹国王治延城去长安七千四百八十里元康元年龟兹国来朝贺王及夫人皆赐印绶夫人号称公主赐以车骑旗鼓歌吹数十人绮绣杂缯琦珍凡数千万留且一年厚赠送之后数来朝贺乐汉衣服制度归其国治宫室作徼道周卫出入传呼撞钟鼓如汉家仪外国胡人皆曰驴非驴马非马若龟兹王所谓骡也王死其子丞德自谓汉外孙成哀帝时往来尤数汉遇之亦甚亲密也 
　　招携以礼疏勒于是来王 
　　后汉书曰疏勒去洛阳万三百里顺帝时王臣盘遣使奉献帝拜臣盘为汉大都尉兄子臣勋为守国司马五年臣盘遣侍子与大宛莎车使俱诣阙贡献阳嘉二年臣盘复献师子封牛等 

　　翰苑终 

　　●跋 

　　旧钞本翰苑残帙失卷次卷尾有后叙以新唐书及日本见在书目所录卷数推之当为卷第卅筑前男爵西高辻君信稚所藏或审定以为菅为长卿书顾其书法古劲纸黑芬郁不下贞观元庆岂菅氏袭藏古本传于西高辻氏者仅得以保残守缺欤麻笺卷子首题翰苑卷第□张楚金撰雍公叡注次有目次正文大书体骈用俪夹注双行称引繁富楚金后叙言以唐显庆五年三月十二日癸丑昼寝并州太原县之廉平里梦与兄越石同谒孔子寤而兴叹遂着是书言虽涉诞其著书之时可据以考焉按新唐书艺文志类书类有张楚金翰苑七卷总集类重出张楚金翰苑三十卷日本现在书目杂家有翰苑三十卷张楚金撰乃知唐志类书类所出卷数误也崇文总目 【 据钱侗辑释本】 类书类有张楚金撰翰苑七卷卷数同唐志类书类宋史艺文志类书类亦有雍公叡注张楚金翰苑十一卷七字与十一形近宋志或承唐志之误而字更讹也南渡以后无复著录者则其书佚于彼者久矣其见于我邦古书所征引者滋野贞主秘府略残帙有四事 【 卷第八百六十四黍粟条各一事卷第八百六十六绣锦条各一事】 香药钞 【 原无书名以所收止香部药部假设此名不知选 【 选：撰】 人据其跋语知初钞时在永万以前】 有三事 【 杜若条蕙草条昌蒲条各一事】 楚金事载两唐书忠义传中云少有志行与兄越石同举进士历仕高宗武后为酷吏周兴所构配死领表所著翰苑三十卷外有绅诫三卷亦出新唐志杂家类今亦不传雍公叡仕履无可考然秘府略成于天长八年而所引翰苑各条皆有注则其人在太和以前可知矣其书体制甚近于吴淑事类赋但其时先于淑则淑实仿楚金等书为之而其典实竟不及也书经传写讹夺满纸往往至不可句其两越条末至西域条首失去若干行故中间西羌条全阙无一字然已为天壤间孤本其所援引司马彪续汉书王琰宋春秋汉名臣奏鱼豢魏略高骊记崔鸿十六国春秋梁元帝职贡图隋东藩风俗记魏王泰括地志东夷记肃慎国记陆刿邺中记诸书皆千年已佚之旧帙赖有此书获摭拾残简以备笃古者之辑录其已有辑本者亦今之所出非皆昔之所经录乃今世通行之书如前后汉书魏志应劭风俗通亦颇有异文佚章可资考镜今略举数条于左 
　　鲜卑条引王琰宋春秋著录于隋书经籍志古史类新唐书艺文志编年类章宗源隋志考证引初学记太平御览三事并无鲜卑事又引汉名臣奏著录于隋志刑法类总集类新旧唐志刑法类 【 隋刑法类作汉名臣奏事新唐志又别有陈寿汉名臣奏事】 章氏考证所引史记集解汉书注后汉书注文选注武后臣轨初学记艺文类聚太平御览诸书十数事并无鲜卑事又引应劭风俗通今本亦无鲜卑事 
　　夫余条引后汉书北夷橐离国不作索离槀离 【 后汉书作索离魏志引魏略作槀离】 与太平御览合以六畜名官中有猪加今本所无又引鱼豢魏略东接挹娄下有即肃慎国者也六字盖雍公叡注此书时所加未必魏略旧文 
　　高丽条引魏略举五部异名与后汉书东夷传注新唐书合而以五色配部名则加详焉内部姓高虽为王宗列在东部之下古书记高丽旧俗者所未道及尤为有益考征今西助教授疑其出于高丽记若括地志决非魏略旧语参之后汉书注信然大抵夫余三韩高丽百济肃慎倭国各条所引魏略文皆与今魏志相出入可知陈寿作书时多袭鱼豢旧文而其间有异同之处每每可资以订讹又引汉书地理志乐浪郡属诸县有夭祖今本作夫租那珂白鸟箭内三博士尝考证汉志疑其误写读此书方知三君之精审长岑 【 原脱岑字今以意补】 驷望下有封箕子县也五字今汉志无之引高丽记 【 又作高骊记】 新旧唐志有奉使高丽记一卷未知即此书否其记建官九等实隋书新旧唐书所本然皆觕略至其国语官名旧书一无所举新书粗举一二便有讹误未如此书翔实可以考高丽古言其记南苏城云在新城 【 讹作杂城今据新旧唐书高丽传及辽东行部志订正】 北七十里山上王寂辽东行部志引韩颖渖州记以为新城即渖州按即今奉天也迤北七十里当在懿路范河左右汉志南苏水亦当以懿路河若范河盖巨燕作长城自造阳达襄平秦汉边塞率由旧规故苏水之经塞外距襄平不甚远也箭内博士尝考南苏为今山城子与高丽记不合其以不耐城为今名国内城本汉不而县与下引十六国春秋为丸都即不耐城皆可备一说金富轼三国史记引括地志与此同其记故城南门有碑后汉耿夔所建亦属异闻又记马多山焉骨山银山三事皆古书所无记马訾水乃通典所本又引南齐书东夷传记银山可补今本阙文又记其俗拜曳一脚亦今本所阙然其法俗与隋书高丽传合又引后汉书有马甚小亦今本所无通典云其马皆小或本此也又引梁元帝职贡图著录于旧唐志地理类张彦远历代名画记言乃梁元帝画外国酋渠诸蕃土俗本末仍各图其来贡者之状章氏隋志考证补录是书引艺文类聚二事 
　　新罗条引括地志云按新罗有国在晋宋之间以倭王弥 【 宋书作珍】 通宋时所自称为证可谓精确引南齐书下有雍公叡按语云今讯新罗耆老云加罗任那昔为新罗所灭其故今并在国南七八百里此新罗有辰韩卞辰廿四国及任那加罗慕韩之地也得之当时亲所覩闻故凿凿有据如此引隋东藩风俗隋 【 隋：在第十七字金下】 记今志止有诸蕃风俗记然通典边防门所记实本于此其注亦明引隋东藩风俗记则当时此书自别行也 
　　百济条引东夷记隋唐志并不著录引括地志多与北史合然其记国都至五方各城里数记国中名山大川亦北史所不及也 
　　肃慎绦 【 绦：条】 引魏略肃慎国记陆刿邺中记山海经综而合之颇与晋书肃慎传近然所引魏略文又略同太平御览所引肃慎国记文中肃慎西接冠漫行国亦惟晋书有其语 【 晋书作寇漫汗国】 晋书裨离等十国传又有寇莫汗国远在肃慎西北盖皆本于肃慎记则此条所引魏略殆肃慎记之讹肃慎记隋唐志皆不著录邺中记今有乾隆四库馆臣辑本续百川学海本而并无此所引事惟晋书通典所记近之 
　　倭国条引后汉书安帝永初元年有倭面上国王师升至与藤兼良日本纪纂疏引东汉书合引魏略女王之南又有狗奴国与太平御览引魏志合可证后汉书以拘奴国为在女王国海东之非雍氏按语云其王姓阿每其国号为阿辈鸡弥 【 脱其国之其及弥今补订】 华言天儿也与通典合又云王长子号和哥弥多弗利华言太子隋书北史并作利哥弥多弗利藤贞干好古日录云尝见古本北史利作和西土印刻误耳古本北史未闻有其书贞干所言未可轻信但改利作和实有所见盖以其精通国典能以臆正传本之误也引括地志官有十二等一曰麻卑兜吉寐华言大德日本纪圣德太子所定冠位十二阶无国读可征因此佚篇获知当日设官实有国名非徒仿西制和田博士英松已有考说载于史学杂志矣 
　　此书佳处多不胜举姑据见闻所及参互钩稽以见其所以宜宝重而未可摘其小疵以横加诋诃云 
　　大正十一年三月内藤虎 
