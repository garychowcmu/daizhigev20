十六国春秋一百卷，旧本题魏崔鸿撰

实则明嘉兴屠乔孙项琳之伪本也。

卷一 前赵录一
刘渊
刘渊字符海新兴匈奴中人先夏后氏之苗裔曰淳维世居北狄千有余岁至冒顿袭破东胡西走月氏降服丁零内侵燕代控弦之士四十余万汉祖患之使刘敬奉公主以妻冒顿约为兄弟故子孙遂冐母姓为刘氏建武初乌珠留若鞮单于子右奥鞬日逐王比自立为南单于入居西河美稷今离石左国城即单于所徙庭也后汉中平中诏发南匈奴兵配幽州牧刘虞讨渔阳叛冦张纯单于羌渠遣子左贤王于扶罗将骑诣幽州国人恐发兵无已于是右部酰落反与屠各胡合凡十余万人攻杀羌渠而于扶罗以其众留汉遂自立为持至尸逐侯单于属董卓作乱冦掠太原河东屯于河内于扶罗死弟呼厨泉立以于扶罗子豹为左贤王豹即渊之父也建安末呼厨泉入朝于魏魏武因留之于邺使右贤王去卑监其国单于岁给绵绢钱糓如列侯子孙传袭其号乃分其众为五部以豹为左部帅其余部帅皆以刘氏为之左部居太原兹氏右部居祁南部居蒲子北部居新兴中部居大陵虽分属五部然皆家于晋阳汾涧之濵与中国民杂居因选汉人为司马以监督之豹妻呼延氏魏嘉平中祈子于龙门有一白鱼[一作大鱼]顶有一角[或作二角]轩鬐跃鳞至于祭所久之乃去巫觋皆异之曰此嘉祥也其夜梦所见鱼变为人左手持一物大如鸡子光景非常授呼延氏曰此是日精服之生贵子寤以告豹豹曰吉征也吾昔从邯郸张冏母司徒氏相云吾当有贵子孙三世必大昌彷像相符矣自是十五月[一作十三月]而生渊渊生左手有文曰渊海遂以为名龆龀英慧七岁遭母丧号呌擗踊哀感旁人宗族部落咸共叹赏[一作羡]时司空太原王昶等闻而嘉之并遣吊赙幼而好学不舍昼夜师事上党崔游习毛诗京氏易马氏尚书尤好春秋左氏传孙吴兵法略皆诵之史汉诸子无不综览尝谓同门生朱纪范隆等曰吾每观书传尝耻随陆无武绛灌无文道由人弘一物之不知固君子之耻也二生遇髙皇不能建封侯之业两公属文帝不能兴庠序之美岂不惜哉于是文学武事并皆工絶[一作遂学武事妙絶于时]及长猨臂善射膂力过人姿仪魁伟身长八尺四寸须[一作髯]长三尺余当心有赤毫毛三根长三尺六寸屯留[后作上党]崔懿之襄陵公师彧等皆善相人及见渊惊而相谓曰此人形貌非常吾所未见也于是深相崇敬推分结恩咸熙中渊为侍子在洛阳与东莱王弥凭结太原王浑浑虚襟友之命子济拜焉文帝亦深待之泰始之后浑屡言之于武帝帝召与语悦之谓王济曰刘渊容貌风仪机谈鉴智虽由余日磾无以过也济对曰渊容仪机鉴实如圣旨然其文武才干贤于二子逺矣陛下若任以东南之事吴会不足平也帝称善孔恂杨珧[骏之弟也]进曰吾观刘渊之才当今恐无其比陛下若轻其众不足以集事若假之威权平吴之后恐其不复北渡也非我族类其心必异任之以本部臣窃为陛下寒心若举天阻之固以资之无乃不可乎帝黙然及秦凉覆没帝问将于上党李熹熹曰陛下诚能发匈奴五部之众假刘渊一将军之号使将之而西树机能之首可指期而枭也孔恂曰李公之言未尽殄患之理也熹勃然曰夫以匈奴之劲悍刘渊之晓兵奉宣圣威何不尽之有恂曰渊果能平凉州斩树机能则凉州之难方更深耳蛟龙得云雨非复池中物也帝乃止后王弥从洛阳东归与渊言别渊饯之九曲之濵泣谓弥曰王浑李熹以乡曲见知每相称荐[一作达]谗间因之而进深非吾愿适足为吾患耳因歔欷流涕时齐王司马攸在九曲比闻而驰遣视之见渊在焉言于帝曰陛下不除刘渊臣恐并州不得久安王浑曰渊乃长者臣请为陛下保明之且大晋方以信懐殊俗奈何以无形之疑杀人侍子乎何徳度之不弘也帝曰浑言是也会父豹卒遂以渊代为左部帅太康末改帅为都尉拜为匈奴北部都尉渊明刑法禁奸邪轻财好施推诚接物五部豪杰无不归之幽冀名儒后门[一作侯门]秀士不逺千里亦皆游焉永熙元年冬十月杨骏辅政以渊为建威将军匈奴五部大都督封汉光乡侯元康末坐部人叛出塞免官永宁初成都王司马颖镇邺表渊行宁朔将军监五部军事使将兵在邺以渊子聪为积弩将军太安中恵帝失御齐王冏长沙王乂与成都王颖等迭相残废州郡奸豪所在蜂起渊从祖故北部都尉右贤王刘宣等与族人窃议曰昔我先人与汉约为兄弟忧泰同之自汉亡以来魏晋代兴我单于徒有虚号无复尺土自诸王侯降同编户今吾众虽衰犹不减二万奈何敛手受役奄过百年左贤王渊姿器絶人干宇超世天若不欲恢崇单于必不虚生此人也况司马氏骨肉相残四海鼎沸复呼韩邪之业此其时矣乃相与起兵于离石共推渊为大单于渊时在邺遂使其党呼延攸诣邺以谋告之渊白颖请归会葬颖弗许渊令攸先归告宣等使招集五部引会宜阳诸胡声言应颖实欲叛之及颖为皇太弟以渊为太弟屯骑校尉恵帝伐颖次于荡阴颖假渊辅国将军都督北城守事及六军败绩颖复以渊为冠军将军封卢奴伯既而并州刺史东瀛公腾安北将军幽州刺史王浚遣乌桓骑攻颖于邺颖师战败渊说颖曰今二镇跋扈众十余万恐非宿卫及近郡士民所能御也渊请为殿下还说五部鸠合义众以赴国难颖曰五部之众果可保发不纵能发之鲜卑乌丸劲速如风云何易可当邪吾欲奉乘舆还洛阳避其锋锐徐传檄天下以顺逆制之君意何如渊曰殿下武皇帝之子有大勲于王室威恵光洽四海钦风孰不愿为殿下尽死力者何难发之有王浚竖子东瀛疎属岂能与殿下争衡邪殿下一发邺宫示弱于人洛阳可复至乎纵至洛阳威权不复在殿下也纸檄尺书谁为人奉之且东胡之悍不踰五部愿殿下勉抚士众靖以镇之渊请为殿下以二部摧东瀛三部枭王浚二竖之首可指日而悬矣颖大悦拜渊为北单于参丞相军事时颖振武将军王育说颖曰刘渊今去育请为殿下促之不然惧不复至也颖然之以育为破虏将军使追之渊遂拘育以为右光禄大夫渊至左国城右贤王刘宣等上大单于之号二旬之间有众五万都于离石以子聪为鹿蠡王遣左于陆王刘宏率精骑五千会颖将王粹拒东瀛公腾粹已为腾所败宏无及而归王浚使将军祈弘率鲜卑攻邺颖败挟天子南奔洛阳东瀛公腾乞师于魏桓帝[姓拓跋讳猗竾时为代公]以击渊桓帝与弟穆帝[讳猗卢]合兵击渊于西河上党大破之与腾盟于汾东而还桓帝使辅相卫雄段繁于参合陂西累石为亭树碑以纪行焉渊闻颖去邺叹曰不用吾言逆自奔溃真奴才也然吾与之有言矣不可以不救于是命右于陆王刘景左独鹿王刘延年等率步骑二万讨鲜卑乌丸宣等固谏曰晋人无道奴隶御我是以右贤王猛不胜其愤属晋纲未弛大事不遂右贤涂地单于之耻也今司马氏父子兄弟自相鱼肉此天厌晋徳授之于我单于积徳在躬为晋人所服方当兴我邦族复呼韩邪之业鲜卑乌丸我之气类可以为援奈何拒之而拯仇逆今天假手于我不可违也违天不祥逆众不济天与不取反受其咎愿单于勿疑渊曰善当为崇冈峻阜何能为培塿乎夫帝王岂有常哉大禹生于西戎文王生于东夷顾惟徳所授耳今见众十万皆一当晋十鼓行而摧乱晋如拉枯耳上可成汉髙之业下不失为魏武何呼韩邪足道哉虽然晋人未必同我汉有天下世长恩徳结于民心是以昭烈崎岖于一州之地而能抗衡于天下吾又汉氏之甥约为兄弟兄亡弟绍不亦可乎今且可称汉追尊后主以懐民望宣等稽首曰非所及也乃迁都于左国城胡晋归附者数万
元熙元年冬十月宣等上尊号渊曰今晋氏犹存四方未定可仰尊髙祖法且称汉王权停皇帝之号待宇宙混一当更议之乃为坛于南郊僭即汉王位下令曰昔我太祖髙皇帝以神武应期廓开大业太宗孝文皇帝重以明徳升平汉道世宗孝武皇帝拓土攘夷地过唐日中宗孝宣皇帝授扬隽乂多士盈朝是我祖宗道迈三王功髙五帝故卜年倍于夏商卜世过于姬氏而元成多僻哀平短祚贼臣王莽淊天簒逆我世祖光武皇帝诞资圣武恢复鸿基祀汉配天不失旧物俾三光晦而复明神器幽而复显显宗孝明皇帝肃宗孝章皇帝累叶重晖炎光再阐自和安已后皇纲渐颓天步艰难国统频絶黄巾海沸于神州[一作人州]羣阉毒流于四海董卓因之肆其狂悖曹操父子凶逆相寻故孝愍委弃万乘[一作国]昭烈播越岷蜀冀否终有泰旋轸旧京何图天未悔祸后帝窘辱自社稷沦丧宗庙之不血食四十年于兹矣今天诱其衷悔祸皇汉使司马氏父子兄弟迭相残灭黎庶涂炭靡所控诉[一作告]孤今猥为羣公所推绍修三祖之业顾兹尫闇战惶靡厝但以大耻未雪社稷无主衔胆栖冰勉从众议乃赦其境内遂以晋永兴元年建元元熙国号曰汉追尊安乐公禅为孝懐皇帝立汉髙祖以下三祖五宗神主而祭之立妻呼延氏为王后署置百官以右贤王宣为丞相崔游为御史大夫左于陆王宏为太尉刘欢乐为尚书令范隆为大鸿胪朱纪为太常上党崔懿之后部陈元达皆为黄门侍郎族子曜为建武将军右于陆王景为前将军其余拜授各有差渊率众攻东瀛公腾腾遣将军聂玄击之战于大陵玄兵败绩腾惧帅并州二万余户下山东渊遂所在为冦攻击郡县腾复乞师于桓帝卫操劝桓帝助之桓帝率精骑数千救腾斩渊将綦母豚渊南走蒲子十二月渊遣建武将军曜冦太原取泫氏屯留长子中都皆陷之又遣冠军将军乔晞攻西河取介休
元熙二年春东瀛公腾遣司马瑜周良石鲜等讨渊次于离石城渊遣武牙将军刘钦等六军拒之瑜等四战皆败钦振旅而归是岁离石大饥迁于黎亭以就邸阁谷留太尉宏护军将军马景守离石使大司农卜豫运粮给之
元熙三年冬十二月渊以前将军景为使持节征讨大都督大将军邀击并州刺史刘琨于板桥为琨所败琨进据晋阳渊侍中刘殷右光禄大夫王育进谏曰殿下自起兵已来渐已一周而颛守偏方王威未震诚能命将四出决机一战[一作掷]枭刘琨定河东建帝号鼓行而南克长安而都之以闗中之众席卷洛阳如指掌耳此髙皇帝之所以创起鸿基克殄强楚者也渊悦曰此孤心也
元熙四年春三月渊侵汲郡略有顿丘河内之地遂还离石与刘琨相去三百里琨宻遣间其部杂虏降琨者万余户落渊甚惧乃徙都蒲子河东平阳属县垒壁尽降时东莱王弥起兵青徐二州自称征东大将军攻杀二千石所在冦掠遣使来降渊拜弥镇东大将军青州刺史东莱郡公夏四月四部鲜卑陆逐延氐酋大单征及石勒等并相次来降渊悉署其官爵
永凤元年春正月渊遣抚军将军聪等十将南据太行辅汉将军石勒等十将东下赵魏夏四月王弥帅众冦掠青徐兖豫四州兖州刺史茍晞与之连战不能克丁亥转冦许昌太傅东海王越遣司马王斌帅甲士五千人往卫京师五月弥入自轘辕败官军于伊北壬戌进至洛阳屯于津阳门司徒王衍帅众御之甲子衍与王斌等出战弥败归渊渊遣侍中御史大夫郊迎及至拜司隶校尉加侍中特进秋七月甲辰渊进据河东攻冦蒲阪平阳太守宋抽弃郡奔京师河东太守路述战死八月凤凰集于蒲子丞相宣等六十四人上尊号冬十月甲戌僭即皇帝位于南郊大赦境内殊死已下改元永凤仍称国号曰汉时晋懐帝永嘉二年也十一月以世子和为大将军抚军将军聪为车骑大将军建武将军曜为龙骧大将军十二月乙亥以大将军和为大司马封梁王尚书令欢乐为大司徒封陈留王后父御史大夫呼延翼为大司空封雁门郡公聪为楚王乂为北海王曜为始安王景为汝阴王延年为江都王洋为长乐王贤为曲阳王其余宗室以亲疎为等悉封郡县王异姓以勲谋为差悉封郡县公侯是年造刀一口长三尺九寸文曰灭贼隶书
河瑞元年春正月辛丑[晋志作庚子]朔荧惑犯紫微太史令宣于修之言于渊曰陛下虽龙兴凤翔奄受大命然遗晋未殄皇居仄陋紫宫之变犹锺晋氏不出三年必克洛阳蒲子崎岖难以久安平阳气象方昌兼以陶唐旧都愿陛下上迎干象下协坤祥请徙都之于是迁都平阳二月晋左积弩将军朱诞来奔具陈洛阳孤弱劝渊攻之渊以诞为前锋都督遣灭晋大将军景为大都督将兵攻洛阳[一作黎阳]晋遣车骑将军王堪将兵迎击夏四月景败堪于延津沈男女三万余人于河涧渊闻之怒曰景何面目复见朕乎且天道岂能容之吾所欲除者止司马氏耳细民何罪黜景为平虏将军渊以王弥为侍中都督征东大将军青州牧与楚王聪共攻上党围壶闗以石勒为前锋都督晋并州刺史刘琨遣护军黄肃韩述来救聪败述于西涧勒败肃于封田皆杀之晋太傅越遣淮南内史王旷将军施融曹超等将兵拒聪旷既济河欲长驱而前融曰彼乘险间出我虽有百万之众犹是一军独受敌也且当阻水为固以量势形然后图之旷怒曰君欲沮众邪融退曰彼善于用兵旷闇于事势吾属今必死矣旷等踰太行与聪遇战于长平间旷兵大败融超皆死遂破陈留长子斩获万九千级上党太守龎淳以壶闗降五月汾水中得玉玺髙一寸二分方四寸文曰有新保之[一作寳]盖王莽时物也得者因增渊海光三字而献之渊以为已瑞乃大赦境内改元河瑞封子裕为齐王隆为鲁王秋八月渊复遣楚王聪及征东大将军王弥进攻洛阳始安王曜与赵固等为之后继九月丙寅聪围浚仪晋太傅越遣平北将军曹武征虏将军宋抽将军彭黙等拒之丁丑为聪所败太傅越入保京城聪等长驱至西明门越率兵御之战于宣阳门外大破之晋征西大将军南阳王司马模[一作平昌公]遣将军淳于定吕毅等破刘芒荡五斗叟并斩之又遣车骑将军王堪平北将军曹武自长安讨聪堪等败绩奔还京师聪自恃连胜怠不设备弘农太守垣延诈降夜袭聪军聪大败而还渊素服迎师冬十月复大发卒遣楚王聪始安王曜汝阴王景征东大将军王弥等帅精骑五万冦洛阳使大司空雁门刚穆公呼延翼率步骑继之丙辰聪等至宜阳朝廷以汉兵新败不意其复至大惧辛酉聪进屯西明门护军贾胤北宫纯等夜帅勇士千余人薄之战于大夏门斩聪征虏将军呼延颢聪众遂溃壬戌回军屯洛水寻进屯宣阳门曜屯上东门弥屯广阳门景攻大夏门乙丑呼延翼为其部下所杀众自大阳溃归渊勅聪等还师聪表称晋兵微弱不可以翼颢死故还师固请留攻洛阳渊许之戊寅聪亲祈嵩岳山令平晋将军安阳哀王厉冠军将军呼延朗等督摄留军晋太傅越遣护军孙询将军丘光楼裒等率帐下劲卒三千自宣阳门乘虚出击斩朗于陈聪闻而驰还厉惧聪之罪已也赴水而死王弥谓聪曰今军既失利洛阳守备犹固运军在陜粮食不支数日殿下不如与龙骧还平阳裹粮发卒徐为后举下官当于兖豫之间收兵积谷伏听严期不亦可乎聪自以请留未敢擅还宣于修之言于渊曰岁在辛未乃得洛阳今晋气犹盛大军不归必败渊驰遣黄门郎傅询召聪等还师十一月甲申楚王聪始安王曜归于平阳王弥出师轘辕流民之在颍川襄城汝南南阳河南者数万家素为居民所苦皆烧城邑杀二千石长吏以应弥乞活帅李恽薄盛等帅众卫京师遂追击弥战于新汲弥师败绩于是摄蒲阪之戍还于平阳十二月渊以陈留王欢乐为太傅楚王聪为大司徒江都王延年为大司空长乐王洋为大司马遣都护大将军曲阳王贤与征北大将军刘灵及安北大将军赵固平北大将军王桑东屯内黄王弥表左长史曹嶷行安东将军东狥青州且迎其家属渊许之
河瑞二年春正月乙丑朔大赦境内立单征女为皇后梁王和为皇太子封子乂为北海王遣兵分冦徐冀兖豫诸郡又遣曹嶷冦东平琅邪夏四月王浚遣天水将军祁弘击破刘灵于广宗杀之秋七月楚王聪始安王曜平东大将军石勒及安北大将军赵固围河内太守裴整于懐晋遣征虏将军宋抽率兵救懐勒与平北大将军王桑逆击破之河内人执整以降渊以整为尚书左丞河内督将郭黙收整余众自为坞主庚午渊寝疾将为顾托之计辛未以陈留王欢乐为太宰长乐王洋为太傅江都王延年为太保楚王聪为大司马大单于并录尚书事置单于台于平阳西复以齐王裕为大司徒鲁王隆为尚书令北海王乂为抚军大将军领司隶校尉始安王曜为征讨大都督领单于左辅廷尉乔智明为冠军大将军领单于右辅左光禄大夫刘殷为左仆射右光禄大夫王育为右仆射任顗为吏部尚书朱纪为中书监护军马景领左卫将军永安王安国领右卫将军安昌王盛安邑王钦西阳王璇等皆领武卫将军分与禁兵丁丑召太宰欢乐等入禁中受遗诏辅政己卯薨于光极殿时晋永嘉四年也渊在位七年太子和嗣立呼延攸等恨不参顾命乃谋杀聪聪自西明门斩和于西室九月辛未葬渊于永光陵谥曰光文皇帝庙号髙祖
刘和
刘和字玄泰渊后呼延氏所生聪第四弟也身长八尺雄毅美姿仪好学夙成习毛诗左氏春秋郑氏易及为储贰内多猜忌驭下无恩渊死嗣伪位宗正呼延攸[翼之子也]渊以其无才行终身不迁官侍中刘乘素不善于聪卫尉西昌王锐恨不参顾命乃相与谋说和曰先帝不惟轻重之势而使三王总强兵于内大司马握十万劲卒屯于近郊陛下今便为寄主耳祸难未可测也愿蚤为之计和即攸之甥也遂深然之辛巳夜召领武卫将军安昌王盛安邑王钦及领左卫将军马景等告之盛曰先帝尚在殡宫四王未有逆节今忽一旦自相鱼肉臣恐人不食陛下之余且四海未定大业甫尔愿陛下以上成先帝鸿基为志塞耳勿听谗夫之言以疑兄弟诗云岂无他人不如我同父陛下既不信诸弟他人谁足信哉锐攸怒之曰今日之议理无有二领军是何言乎于是命左右刃之盛既被杀钦惧曰惟陛下诏臣等以死奉之蔑不济矣相与盟于东堂壬午锐帅马景攻楚王聪于单于台攸率右卫将军永安王安国攻齐王裕于司徒府侍中乘率武卫将军安邑王钦攻鲁王隆使尚书田宻武卫将军西阳王璇攻北海王乂宻璇等挟乂斩闗奔聪聪命贯甲以待之锐既知聪之有备驰还与攸乘等会攻隆裕复惧安国钦有异志杀之是日斩裕癸未斩隆甲申聪攻西明门克之锐等奔入南宫前锋随之乙酉杀和于光极西室收锐攸乘枭首通衢

卷二前赵录二
刘聪上
刘聪字玄明一名载渊第四子也母张氏懐聪在孕梦日入懐寤以告渊渊曰此吉征也慎勿言自是十五月而生聪夜有日[一作白]光之异形体非常左耳有一白毫长二尺余甚光泽幼而敏悟好学博士朱纪大奇之年十四究通经书百家之言孙吴兵法靡不诵之工草隶书尤善属文著述懐诗百余篇赋颂五十余篇十五习击刺猿臂善射弯弓三百斤膂力骁捷冠絶一时太原王浑见而悦之谓渊曰此儿吾所不能测也弱冠游于京师当时名士莫不交结乐广张华尤器异之晋新兴太守郭熙[一作颐]辟为主簿任以郡事举良将入为骁骑别部司马齐王司马冏以为国中尉出为左部司马寻迁右部都尉善于抚绥五部豪右无不归之太宰河间王司马颙表为赤沙中郎将聪以渊在邺惧为成都王司马颖所害乃亡奔颖颖甚悦拜为积弩将军参前锋战事渊为北单于立为右贤王随还右部及即大单于位更拜鹿蠡王渊称大号拜大司马徙封楚王渊死子和嗣立西昌王锐帅马景攻聪于单于台聪贯甲以待之锐等驰入南宫乃追杀和及锐等羣臣劝聪即尊位聪以北海王乂皇后单氏之子也以位让之乂与公卿涕泣固请聪久而许之曰乂及羣公正以四海未定祸难尚殷贪孤年长故耳此国家之事孤何敢辞今便欲逺遵鲁隠俟乂年长当以大业归之[载记云待乂年长复子明辟]
光兴元年秋聪僭即皇帝位于光极前殿大赦境内殊死以下改元光兴尊母单氏为皇太后母张氏为帝太后以乂为帝太弟领大单于大司徒立妻呼延氏为皇后封子粲为河内王署使持节抚军大将军都督中外诸军事易为河间王翼为彭城王悝为髙平王遣使拜蒲洪平逺将军以石勒为并州刺史封汲郡公余悉如故冬十月遣河内王粲及征东大将军王弥龙骧将军曜等帅众四万长驱入洛川遂出轘辕掠梁陈汝颖间陷垒壁百余时匈奴刘虎居朔方肆卢川自号铁弗氏与白部鲜卑帅众来附聪以虎为宗室封楼烦公十一月聪自以越次而立忌其嫡兄恭因恭寝穴其壁间刺而杀之以司空景为大司马左仆射刘殷为大司徒右仆射王育为大司空十二月伪太后单氏卒尊母张氏为皇太后单后即乂之母也年少美色聪蒸焉乂屡言之单后惭恚而死聪后知其故乂宠因是渐衰然犹追念单氏未便废斥聪后呼延氏屡以为言于是相图之计起矣乂舅光禄大夫单冲泣谓乂曰疎不间亲主上有意于河内王久矣殿下何不避之乂曰河瑞之末主上自惟嫡庶之分以大位让乂乂以主上齿长故相推奉天下者髙祖之天下兄终弟及何为不可粲兄弟既壮犹今日也且子弟之间亲疎讵几主上宁可有此意乎聪安北大将军赵固与晋车骑将军王申始相拒于延津时黄雾昼昏人不相见固军大败始遂攻刘曜王弥于瓶垒大破之俘斩千余级
嘉平元年夏四月赵固及平北大将军王桑攻裴盾杀之五月署卫尉呼延晏使持节前锋大都督前军大将军配禁兵二万七千自宜阳入洛阳命王弥及始安王曜镇军将军石勒引兵会之晏进河南晋师前后十二败死者三万余人弥等未至晏留辎重于张方故垒癸未先至洛阳甲申攻平昌门克之丙戌焚东阳宣阳诸门及诸府寺晋懐帝遣河南尹刘黙拒之败于社门六月丁亥朔晏以外继不至出自东阳门俘掠王公已下子女二百余人而还懐帝具船于洛水将济河东遁晏尽焚之还于张方故垒时城内饥甚人自相食百官分散莫有固志庚寅司空荀藩及弟光禄大夫荀组奔轘辕太子左率温畿夜开广莫门奔小平津辛卯王弥至宣阳门壬辰始安王曜至西明门丁酉弥晏克宣阳门入南宫升太极前殿纵兵大掠悉收宫人珍寳懐帝开华林园门出河阴藕池欲奔长安晏兵追执之幽于端门曜自西明门入屯武库戊戌杀晋太子诠吴王晏竟陵王楙尚书左仆射和郁右仆射曹馥尚书闾丘冲袁粲王绲河南尹刘黙及诸王公已下三万余人于洛水北筑为京观遂发掘诸陵焚烧宗庙宫府皆尽逼辱后妃曜纳恵帝羊皇后迁懐帝及侍中庾珉等并传国玺于平阳作赦书以六月十一日破洛羣王十二束手军门貂蝉羽葆以充王府丁未聪大赦改元嘉平以帝为特进左光禄大夫封平阿公以侍中庾珉王隽为光禄大夫秋七月晋太尉征西大将军南阳王司马模使牙门赵染戍蒲阪染求冯翊太守不得怒率众归聪聪以染为平西将军八月聪遣赵染与安西将军雅帅骑二万攻模于长安河内王粲始安王曜帅大众继之染败模于潼闗将军吕毅死之长驱至下邽凉州将北宫纯自长安率众迎降进围长安模遣淳于定出战败绩模仓库空虚士卒离散军谘祭酒韦辅曰事急矣早降可以免祸模从之降于染染箕踞攘袂数模之罪送之于粲九月粲杀模及其子范阳王黎以模妃刘氏赐别将张本为妻送卫将军梁汾长史鲁繇兼散骑常侍杜骜辛谧及北宫纯等于平阳聪以粲之害模也大怒粲曰臣杀模本不以其晚识天命之故但以晋氏肺腑洛阳之难不能死节天下之恶一也故诛之聪曰虽然吾恐汝不免诛降之殃也夫天道至神理无不报时闗西饥馑白骨蔽野士民存者百无一二冬十月署始安王曜为车骑大将军开府仪同三司雍州牧更封中山王镇长安王弥为大将军封齐公石勒为幽州牧十一月弥为石勒所杀因并其众表弥叛状聪大怒遣使让勒专害公辅有无上之心又恐勒之有二志也即以弥部众配之加勒镇东大将军督并幽二州诸军事领并州刺史以慰其心曜既据长安安定太守贾疋与诸氐羌皆送任子于聪惟雍州刺史曲特新平太守竺恢冯翊太守索綝固守不降安夷护军曲允频阳令梁肃自京兆南山将奔安定遇疋任子于阴宻拥还临泾谋复晋室推疋为平西将军率众五万攻曜于长安扶风太守梁综及曲特竺恢等亦率众十万会之曜遣刘雅赵染攻疋雅等先攻竺恢不克疋要击大败之曜又尽长安锐卒与疋等战于黄丘曜众大败身中流矢退走疋追之至于甘泉[一作渠]旋自渭桥袭梁州刺史彭荡仲杀之后荡仲子天护率羣胡攻疋疋遂败走夜堕涧中为天护所杀聪以天护为梁州刺史杜人王秃纪持及曲特等击河内王粲于新丰粲还平阳曜攻陷池阳掠万余人归长安十二月晋阎鼎等奉秦王业为皇太子入于雍城兵势大振闗西胡晋翕然响应
嘉平二年春正月聪后呼延氏卒谥曰武元甲戌聪以司空王育尚书令任顗女为左右昭仪中军大将军王彰中书监范隆左仆射马景女皆为贵人右仆射朱纪女为贵妃皆金印紫绶聪将纳太保刘殷女太弟乂固谏聪以问于太宰延年太傅景景等对曰臣常闻太保自云刘康公之后与陛下殊源纳之何害聪悦使兼大鸿胪李弘[一作恒]拜殷二女英娥为左右贵嫔位在昭仪上又纳殷女孙四人皆为贵人位次贵嫔谓弘曰此女辈姿色超世女徳冠时且太保于朕实自不同卿意安乎弘曰太保胤自有周与圣源实别陛下正以姓同为恨耳且魏司空东莱王基当世大儒岂不达礼乎为子纳司空太原王沉女以其姓同而源异故也聪大悦赐弘黄金六十斤曰卿当以此意谕我子弟辈于是六刘之宠倾于后宫聪希复出外事皆中黄门纳奏左右贵嫔决之二月聪假懐帝仪同三司封会稽郡公庾珉等以次加秩聪引帝入燕从容谓帝曰卿昔为豫章王时朕与王武子造卿武子称朕于卿卿言闻其名久矣以卿所制乐府歌示朕因谓朕曰闻君善为辞赋试为看之朕时与武子俱为盛徳颂卿称善者久之又引朕射于皇堂朕得十二筹卿与武子俱得九筹卿赠朕柘弓银研卿颇记否帝曰臣安敢忘之但恨尔日不早识龙颜耳聪曰卿家骨肉相残何其甚也帝曰此殆非人事皇天之意也大汉将应干受厯[一作应天受命]故为陛下自相驱除耳且臣家若能奉武皇帝之业九族敦睦陛下何由得之至日夕乃出聪喜以小刘贵人赐帝谓帝曰此名公之孙也今特以相妻卿善遇之拜刘为会稽国夫人三月聪遣镇北将军靳冲冦太原平北将军卜珝率众继之不克遂围晋阳魏穆帝[拓跋猗卢]遣兵来救乙未冲兵败走卜珝之卒先奔冲归罪于珝辄斩之聪闻而大怒曰此人朕所不得加刑冲何人哉遣御史中丞浩衍持节斩冲聪又纳舅子辅汉将军张寔二女徽光丽光为贵人太后张氏之意也夏四月聪封子敷为渤海王骥为济南王鸾为燕王鸿为楚王劢为齐王权为秦王操为魏王持为赵王左都水使者襄陵王摅坐鱼蟹不供将作大匠望都公靳陵坐温明徽光二殿未成皆斩于都市聪游猎无度晨出暮归观鱼于汾水以烛继昼中军大将军王彰切谏曰今大难未夷余晋假息陛下不惧白龙鱼服之祸至昏夜忘归陛下当思先帝创业之艰难嗣承之不易鸿基已奠四海属情何可坠之于垂成隳之于将就比观陛下所为臣实痛心疾首且愚人归汉之心未专思晋之心犹盛刘琨咫尺刺客纵横帝王轻出一夫敌耳愿陛下改往修来则亿兆幸甚聪大怒命斩之上夫人王氏彰女也叩头乞哀乃囚之诏狱太后张氏以聪刑罚过差三日不食太弟乂子粲并舆衬切谏聪怒曰我岂纣桀幽厉乎汝辈何以生来哭人太宰延年太保殷及公卿列侯百有余人皆免冠涕泣固谏曰光文皇帝以圣武膺期创建鸿祚而六合未一夙世升遐陛下睿徳自天龙飞绍统东平洛邑南定长安真可谓功髙周成徳超夏启往也唐虞今则陛下歴观书记未有其比而顷来以小务不供亟斩王公直言忤旨遽囚大将游猎无度机管不修臣等窃所未解此臣等相与破肝糜胃忘寝与食也聪慨然曰朕昨大醉非其本心微公等言之朕不闻过各赐帛百疋使侍中持节赦彰曰先帝頼君如左右手君着勲再世朕敢忘之此段之过希君荡然君能尽懐忧国朕所望也今进君骠骑将军定襄郡公后有不逮幸数匡之雍州刺史曲特等围长安数月中山王曜连战败绩驱掠士女八万余口退奔平阳五月聪贬曜为龙骧大将军行大司马使河内王粲攻司徒傅祗于三渚右将军刘参攻郭黙于懐城会祗病卒城陷粲迁祗子畅及其孙纯粹并士女二万余户于平阳聪赠祗太保纯粹皆给事中以其忠于主也谓畅曰尊公虽不达天命然各忠其主吾亦有以亮之但晋主已降天命非人所支而虔刘南鄙沮乱边萌此其罪也以元恶之种而赠同勲旧逆臣之孙而荷荣禁闼卿知皇汉之徳弘旷否畅曰陛下每嘉先臣不以小臣之故而亏其忠节及是恩也自是明主伐国吊民之义臣辄同万物未敢谢生于自然六月聪欲立贵嫔刘英为皇后张太后欲立贵人张徽光聪不得已许之英寻卒大昌文献公刘殷卒聪以河间王易为车骑将军彭城王翼为卫将军并典禁兵宿卫髙平王悝为征南将军镇离石济南王骥为征西将军筑西平城以居之魏王操为征东将军镇蒲子安北大将军雍州刺史赵固平北大将军豫州刺史王桑欲引兵归平阳军中乏粮士卒相食乃自礁硗津西渡攻掠河北郡县使人自懐求迎于聪聪遣镇逺将军梁伏疵将兵迎之未至长史临深将军牟穆帅众一万叛归刘演固随疵而西桑引其众归青州固遣兵追之杀桑于西梁桑将张鳯率其余众归演聪以固为荆州刺史领河南太守镇洛阳晋平北将军刘琨移檄州郡期以十月会平阳击聪琨素奢豪喜声色河南徐润以音律得幸干预政事护军令狐盛数以为言劝琨杀之琨不从润谮盛于琨曰盛将劝公称帝矣琨竟收盛杀之盛子泥遂奔于聪具言虚实聪大悦遣河内王粲中山王曜等攻并州以令狐泥为乡导属上党太守龚醇帅众降聪雁门乌丸复反琨闻之亲帅兵东出收兵于常山及中
山使部将郝诜张乔将兵来拒战于武灌乔等败死晋阳危惧太原太守髙乔并州别驾郝聿以晋阳降粲秋八月庚戌琨还救晋阳不克乃与左右数十骑携其妻子奔于赵郡之亭头遂如常山粲曜入晋阳壬子令狐泥杀琨父母粲曜送尚书卢志侍中许遐太子右卫率崔玮于平阳聪复以曜为车骑大将军以前将军刘丰为镇北大将军并州刺史镇晋阳九月聪以卢志为太弟太师崔玮为太傅许遐为太保髙乔令狐泥郝聿皆为武卫将军己卯聪卫尉梁汾奔长安辛巳前雍州刺史曲特讨河内王粲于三辅粲败走闗中扰乱冬十月乙酉聪封子恒为代王逞为吴王朗为颍川王皋为零陵王旭为丹阳王京为蜀王坦为九江王晃为临川王丁亥以司空王育为太保骠骑大将军王彰为太尉尚书令任顗为司徒左仆射马景为司空右仆射朱纪为尚书令中书监范隆为左仆射前军大将军呼延晏为右仆射先是刘琨与穆帝[猗卢也时称代王]结为兄弟至是乃告急于穆帝且乞师焉穆帝遣长子宾六须[一作六修]及桓帝子普根将军卫雄范班箕澹等率众数万为前锋以攻晋阳琨收散卒千余为之乡导穆帝自帅众二十万继之至于狼猛[一作盆城]曜及宾六须战于汾东曜兵败绩坠马中流矢身被七创讨虏将军傅虎以马授曜驱令渡汾自还战死曜入晋阳夜与大将军河内王粲镇北大将军丰等掠晋阳百姓踰蒙山遁走十一月穆帝帅骑来追战于蓝谷粲兵败绩斩征虏将军邢延及刘儒刘丰简金张平等三千余级伏尸数百里甲午粲等遁还穆帝因大猎寿阳山陈阅皮肉山为之赤琨自营门步入拜谢固请进军穆帝曰吾不早来致卿父母见杀诚以相愧今卿已复州境吾既逺来士马疲敝且待后举刘聪未可灭也遗琨马牛羊各千余疋车百乘而去留其将箕澹段繁等戍晋阳十二月聪立张贵人徽光为皇后以其父寔为左光禄大夫
嘉平三年春正月丁丑朔聪大会羣臣于光极殿逼懐帝着青衣行酒侍中光禄大夫庾珉王隽等不胜悲愤因之号哭聪恶之有告珉等谋以平阳应刘琨者二月丁未聪鸩杀帝于平阳诛珉隽等故晋臣五十余人复以会稽国刘夫人为贵人大赦境内殊死已下先是侍中陇西辛勉随帝至平阳聪欲署为光禄大夫固辞不受聪遣黄门侍郎乔秉赍药酒逼之勉曰大丈夫岂以数年之命而亏髙节事二姓见武皇帝哉引药将饮秉遽止之曰主上相试耳君真髙士也叹息而去聪嘉其贞节深敬异之为筑室于平阳西山月致酒米勉亦辞而不受乙亥太后张氏卒谥曰光献张皇后不胜哀丁丑亦卒谥曰孝武己卯定襄忠穆公王彰卒三月聪立左贵嫔刘娥为皇后为之起凰仪楼于后庭廷尉陈元达谏曰臣闻古之圣王爱国如家故皇天亦佑之如子夫天生蒸民而树之君使司牧之非以兆民之命穷一人之欲也晋氏闇虐视百姓如草芥故上天剿絶其祚眷佑皇汉苍生引领庶几息肩懐更生之望有日矣我髙祖光文皇帝靖言惟兹痛心疾首故身衣大布居不重茵先皇后嫔服无绮彩重逆羣臣之请乃建南北二宫今光极之前足以朝羣臣飨万国矣昭徳温明已后足以容六宫列十二等矣陛下龙兴已来外殄二京不世之冦内兴殿观四十余所加之军旅数兴馈运不息饥馑疾疫死亡相继兵疲于外民怨于内为之父母固若是乎伏闻诏旨将营鷃仪中宫新立诚臣等乐为子来者也窃以大难未夷宫宇麤给今之新营尤实非宜况有晋遗类西据闗中南擅江表李雄奄有巴蜀王浚刘琨窥窬肘腋石勒曹嶷贡禀渐踈陛下释此不忧乃更为中宫作殿岂目前之所急乎昔太宗承髙祖之业恵吕息役之后四海之富天下之殷粟帛流衍尚惜百金之费辍露台之役歴代比美迹垂不朽故能断狱四百拟于成康陛下承荒乱之余所有之地不过太宗之二郡战守之备非特匈奴南越而已孝文之广思费如此陛下之狭欲损如此愚臣所以敢昧死犯颜色冐不测之祸也聪大怒曰朕为万几主将营一殿何问汝鼠子乃敢妄言沮众不杀此鼠子朕殿何当得成命左右曳出斩之并其妻子枭首东市使羣鼠共穴时聪在逍遥园李中堂元达先锁腰而入即以锁锁堂下树呼曰臣所言者社稷之计而陛下杀臣若死者有知臣当上诉陛下于天下诉陛下于先帝朱云有言臣得与龙逢比干游于地下足矣未审陛下何如主耳左右曳之不能动聪怒甚大司徒任顗光禄大夫朱纪左仆射范隆骠骑大将军河间王易等叩头流血曰元达为先帝所知受命之初即引置门下尽忠竭虑知无不言臣等窃禄茍安每见之未尝不发愧今所言虽狂直愿陛下容之因谏诤而斩列卿其如后世何聪黙然刘后在后堂闻之宻遣中常侍私勅左右停刑手疏切谏[具刘后传]聪怒乃解引元达而谢之易逍遥园为纳贤园李中堂为愧贤堂夏四月壬申愍帝即位于长安聪遣中山王曜及司隶校尉乔智明虎牙将军李景年等冦长安平西将军赵染帅众赴之晋安夷护军始平太守[一作大都督]曲允据黄白城以拒之五月曜等进屯蒲坂时允累为曜等所败晋遣安东将军索琳为征东大将军将兵助允六月晋平北将军刘琨与穆帝会于陉北谋击聪秋七月琨进据蓝谷穆帝乃遣普根屯于北屈琨遣监军韩据自西河而南将攻西平聪遣大将军粲等拒琨骠骑大将军易等拒普根荡晋将军兰阳等助守西平琨等闻之引兵还聪使诸军仍屯所在为进取之计九月赵染谓曜曰曲允率大众在外长安空虚可袭而取之既得长安黄白城自服愿大王以重众守此染请轻骑袭之曜乃承制加染前锋大都督安南大将军以精骑五千配之进攻长安王师败于渭阳将军王广死之庚寅染夜入长安外城帝奔射雁楼染焚烧龙尾及诸营杀掠千余人辛卯旦退屯逍遥园壬辰将军曲鉴自阿城帅众五千来救癸已染引兵退鉴追击之与曜遇于零武鉴兵大败曜自恃连胜不为设备冬十一月曲允引兵袭曜连战败之杀冠军大将军乔智明曜退入粟邑遂归平阳十二月曜忌河南魏浚素得众心乃率军围浚于石梁兖州刺史刘演河内太守[一作河州]郭黙遣军救之曜分兵逆击战于河北伏兵深隠处邀击演黙军大破之尽虏其骑浚夜遁走为曜所获杀之浚族子该随浚赴难先领兵守金墉城故得无他曜引还余众复依该时杜预子尹为弘农太守屯宜阳界一泉坞[水经注作一合坞]数为曜兵所抄掠尹要该共拒之该遣其将马瞻三百人赴尹瞻知其无备夜袭杀尹迎该入坞坞人振惧并服从之遂与李矩郭黙相结以拒曜兵又与河北尹任愔相连后渐饥弊曜兵攻之日至欲率众南徙众不从该遂单骑奔南阳马瞻帅余众降曜

卷三前赵录三
刘聪中
嘉平四年春正月辛未日陨于地又有三日相承出于西方而东行平阳地震崇明观陷为池水赤如血赤气亘天有赤龙奋迅而去流星起于牵牛入紫微龙形逶迤其光照地落于平阳北十里视之则有肉长三十步广二十七步臭闻于平阳肉旁常有哭声昼夜不止聪甚恶之延公卿已下问曰朕之不徳致有斯异其各极言勿有所隠[一作讳]廷尉陈元达及博士张师等进曰星变之异其祸将及[一作行及]臣恐后庭有三后之事亡国丧家靡不由此愿陛下慎之聪曰此阴阳之理何闗人事癸未刘后产一地一虎各害人而走寻之不得顷之见在陨肉之旁己丑刘后卒乃失此肉哭声亦止谥曰武宣自是嬖宠竞进后宫无序矣夏四月聪以骠骑大将军河间王易为太尉初置相国官上公有殊勲徳者死乃赠之于是大定百官置太师丞相自大司马以上七公位皆上公绿綟绶逺游冠置辅汉都护中军上军辅军镇卫京左右前后上下军辅国冠军龙骧虎牙十六大将军营各配兵二千以诸子为之又置左右司隶各领户二十余万万户置一内史凡内史四十三单于左右辅各主六夷十万落万落置一都尉省吏部又置左右选曹尚书并典选举自司隶以下大官皆位次仆射置御史大夫及州牧位皆亚公以子始安王粲为丞相领大将军录尚书事进封晋王食邑五郡江都王延年为录尚书六条事汝阴王景为太师王育为太傅任顗为太保马景为大司徒朱纪为大司空中山王曜为大司马五月曜与赵染复攻长安六月曜进屯渭汭染进屯新丰晋征东大将军索綝自长安将兵出拒之染狃于累捷有轻綝之色长史鲁徽谏曰今司马邺君臣自以逼僭王畿强弱不敌将致死拒我将军冝整陈案兵击之不可轻也困兽犹鬬况于国乎染曰以司马模之强我取之如拉朽索綝小竖岂能污吾马蹄刀刃邪晨帅精骑数百驰出击之曰要当禽綝而后食乃与綝战于城西染遂大败单马而归悔曰吾不用徽言以至于此何面目见之也先命斩徽徽临刑谓染曰将军违谋取败乃复忌前害胜诛戮忠良以逞愚忿犹有天地将军其得死于枕席乎徽遂见杀曜染复与将军殷凯率众数万向长安安夷护军曲允逆战于冯翊允败收兵夜袭凯营凯败被禽死之曜还攻河内太守郭黙于懐城收其米粟八十万斛列三屯围之欲使黙食尽饥死黙送妻子为质并请籴于曜籴毕复婴城固守曜怒沈黙妻子于河而攻之黙遣弟芝求救于刘琨琨知黙狡猾留芝而缓其救黙更遣人告急会芝出城落马使强与俱归乃复遣芝质于石勒勒以黙多诈封黙书于曜黙使人伺得勒书欲突围投李矩于新郑矩使其甥郭诵迎之诵兵少不敢进会刘琨遣参军张肇帅鲜卑范
胜等五百余骑诣长安黙时被围道阻不通还过矩营矩谓肇曰黙是公家所授公家之事知无不为屠各旧畏鲜卑遂邀肇为声援肇许之曜等望见鲜卑不战而退诵潜遣轻舟济河使勇士夜袭懐城大破曜军黙遂率其属归矩与矩并力拒曜聪遣使谓曜曰今长安假息刘琨游魂此国家所尤宜先除也郭黙小丑何足以劳公神略可留征虏将军贝丘王翼光守之公其还也曜于是归屯蒲阪秋七月赵染冦北地晋领军将军安夷护军曲允率众来拒染旦将攻城中弩而死冬十一月以晋王粲为相国大单于总百揆省丞相以并相国遂征中山王曜辅政是时平阳地震烈风拔树发屋汾水大溢流漂数百家光义人羊充妻产子二头其兄窃而食之三日而死
建元元年春正月聪以太庙新成大赦境内改年建元三月雨血于左司隶寺覆地其月又雨血于东宫延明殿彻瓦在地者深五寸太弟乂恶之以问太傅崔玮太保许遐玮遐等说乂曰主上往日以殿下为太弟者欲以安众心耳其志在晋王久矣王公已下莫不希旨附之相国之位自汉魏以来非复人臣之官主上本发明诏置之为赠官今复以晋王居之羽仪威重踰于东宫万机之事无不由之诸王皆置营兵以为羽翼事势已去殿下不得立明矣然非徒不得立已也不测之祸厄在旦夕不如早为之计今四卫精兵不减五千余营诸王皆年齿尚幼可夺而取之相国轻佻正烦一刺客耳大将军无日不出其营可袭而得也茍殿下有意二万精兵指顾可得鼓行入云龙门宿卫之士孰不倒戈奉迎殿下者大司马不虑其为异也乂弗从乃止夏四月东宫舍人荀裕告玮遐等劝乂谋反乂不从之状聪于是收玮遐于诏狱假以他事杀之使冠军[或作冠威]将军卜抽将兵监守东宫禁乂不听朝贺乂忧惧不知所为上表自陈乞为黔首并除诸子之封褒美晋王粲宜登储副抽抑而弗通聪如护军靳凖第纳其二女为贵嫔大曰月光小曰月华皆国色也五月立月光为皇后青州刺史曹嶷攻汶阳闗公丘陷之杀齐郡太守徐浮执建威将军刘宣齐鲁之间郡县垒壁降者四十余所嶷遂略地西下祝阿平阴自镇临淄有众十余万临河置戍于是遂有雄据全齐之志石勒以嶷之懐贰也表请讨之聪又惮勒之灭嶷不可复制弗许中山王曜济自盟津将攻河南遂进攻李矩于荥阳矩遣将军李平师于城皋曜覆而灭之矩惧送质请降聪以皇后靳氏为上皇后左贵妃刘氏为左皇后右贵妃刘氏[一作月华]为右皇后左司隶陈元达以三后并立非礼也极言切谏聪不纳乃以元达为右光禄大夫外示优崇实夺其权于是太尉范隆大司空呼延晏尚书令王鉴等皆抗表逊位以让元达聪复以元达为御史大夫仪同三司中山王曜攻长安频为王师所败曜曰彼犹强盛弗可图矣引师而还是月雨血于东宫宣光陵石人皆行数步宫中鬼夜哭三日而声向右司隶寺乃止上皇后靳氏有秽行陈元达奏之聪不得已废之靳氏惭恚自杀靳有殊宠聪迫于元达之谏故废既而追念其姿色深仇元达六月大司马中山王曜进攻上党秋八月癸亥败刘琨之众于襄垣曜欲进攻阳曲聪遣使谓之曰长安擅命国家之深耻也宜以为先阳曲一委骠骑天时人事其应至矣公其亟还曜遂回灭郭迈朝于聪还屯蒲阪平阳地震雨血于东宫广袤顷余九月聪使大鸿胪边鸿赐石勒弓矢册命勒为陜东伯得专征伐拜刺史将军守宰列侯尽岁集上冬十月中山王曜进军屯于粟邑遂攻北地晋愍帝以曲允为大都督骠骑将军御之曜进拔冯翊冯翊太守梁肃奔万年时百官饥乏采□以自存愍帝屡征兵于相国司马保保左右皆曰蝮虵螫手壮士断腕今胡冦方盛且宜断陇道以观其变从事中郎裴诜曰今虵已螫头头可断乎保乃以镇军将军胡崧行前锋都督须诸军集乃发曲允欲奉帝往就保索綝曰保得天子必逞其私志乃止曜进攻上郡上郡太守张禹奔于允吾于是闗右翕然所在应曜遂进据黄阜十二月聪武库陷入地一丈五尺是年并州祭酒桓回于途遇一老父问之云昔乐工成凭今居何职我与其人有旧为致清谈得察孝廉君若相见令知消息回问姓字曰吾吴郡麻子轩也言毕而失回见凭具宣其意凭叹曰昔有此人计去世近五十年矣中郎荀彦舒闻之为造祝文令凭设酒饭祀于通衢之下
麟嘉元年春正月中常侍王沉宣懐俞容中宫仆射郭猗中黄门陵修等皆宠幸用事聪乃立市于后宫与宫人燕戏或三日不醒或百日不出自去冬不视朝政事一委相国粲惟生杀拜除乃使沉等入白之沉等多不白聪率以私意决之故勲旧功臣或弗叙录而奸佞小人有数日便至二千石者军旅岁兴将士无钱帛之赏后宫之家赐赉及于僮仆动至数千万沉等车服第舍皆踰于诸王子弟中表布衣为内史令长者三十余人奢僭贪残贼害良善靳准合宗内外谄以事之郭猗与准皆有憾于太弟乂谓相国粲曰太弟于主上之世犹懐不逞之志此乃殿下父子之深仇四海苍生之重怨也而主上过垂寛仁犹不替二尊之位一旦有风尘之变臣窃为殿下寒心且殿下光文帝之世孙主上之嫡子凡在含齿孰不系仰万机事大何可与人且臣闻太弟与大将军谋因以三月上已大燕作乱事成许以主上为太上皇大将军为皇太子乂又许卫军为大单于二王已许之矣二王居不疑之地并握重兵以此举事事无不成臣谓二王兹举禽兽之不若也背父亲人人岂亲之今又茍贪一切之利事成之后主上岂有全理殿下兄弟固不待言东宫相国单于当在武陵兄弟何肯与人也今祸期甚迫事淹变生宜蚤图之春秋传曰蔓草犹不可除况君之宠弟乎臣屡启主上主上性敦友于谓臣言不实以臣刀锯之余而蒙主上殿下成造之恩故不惮逆鳞之诛每所闻必言冀垂采纳臣当入言之愿殿下不泄宻表其状殿下倘不信臣言可召大将军从事中郎王皮及卫军司马刘惇假之恩顾通其归善之路因以问之必可知也粲许之猗宻谓皮惇曰二王逆状主上及相国具知之矣卿同之乎二人惊曰无之猗曰兹事已决吾怜卿亲旧并见族耳因歔欷流涕皮惇大惧叩头求哀猗曰吾为卿计卿能用之乎二人皆曰谨奉教猗曰相国问卿卿但云有之若责卿何不先启卿即荅曰臣诚负死罪然仰惟主上寛仁殿下敦睦恐言成诖伪则陷于诬谮不测之诛故不敢言耳皮惇许诺粲召问之二人至不同时而辞若画一粲以为信然初靳准从妹为乂孺子淫于侍人乂怒杀之屡以嘲准准深惭恚尝说粲曰东宫万机之副殿下宜自居之以领相国使天下早有所系至是准又说粲曰昔孝成拒子政之言使王氏卒成簒逆可乎粲曰何可之有准曰然诚如圣旨下官急欲有所言矣但以徳非更生亲非皇宗恐忠言暂出霜威已及故不敢耳粲曰君但言之准曰闻风尘之言谓大将军卫将军及左右辅皆谋奉太弟为变期以季春若使太弟得天下殿下无容足之地矣粲曰为之奈何准曰卒闻太弟为变恐主上必不信如下官愚意宜缓东宫之禁锢勿絶太弟之宾客使轻薄之徒得与交游太弟雅好待士必不以此为嫌轻薄小人不能无迎合太弟之心为之谋者小人有始无终不能如贯髙之流也然后下官为殿下露表其罪殿下与太宰拘其宾客与太弟交通者考问之穷其事迹狱词既具主上必以无将之罪罪之不然今朝望多归太弟主上一旦晏驾恐殿下不得立矣粲然之乃命冠军卜抽引兵去东宫二月聪出临上秋阁诛特进綦毋达大中大夫公师彧尚书王琰田歆少府陈休左卫卜崇大司农朱诞等皆羣阉所恶也侍中卜干泣谏曰陛下方隆武宣之化故使幽谷无考盘奈何一旦先诛忠良将何以垂之于后昔秦爱三良而杀之君子知其不霸以晋厉之无道尸三卿之后犹有不忍之心陛下如何忽信左右爱憎之言欲一日尸卿大夫七人皆国之忠良无乃不可乎诏尚在臣所未敢宣露乞垂昊天之泽回雷霆之威藉使休等有罪陛下直欲诛之不暴明其罪何以示四海此岂是帝王三讯之意邪[意或作法字]愿陛下熟思之因叩头流血王沉叱干曰卜侍中欲拒诏乎聪拂衣而入免干为庶人太宰河间王易及大将军渤海王敷御史大夫陈元达金紫光禄大夫西河王延等皆诣阙表谏曰臣闻善人者乾坤之纪政教之本也邪佞者宇宙之螟螣王化之蟊贼也故文王以多士基周桓灵以羣阉亡汉国之兴亡未有不由于此自古明王之世未尝有宦者与政武元安顺岂足为故事乎今王沉等处常伯之位乃握生死予夺于中势倾内外爱憎任之矫弄诏旨欺诬日月内谄陛下外佞相国威权之重侔于人主王公见之骇目卿宰望尘下车铨衡迫之以势选举不复以实士因属举政由贿成多树奸徒残流海内知王琰等忠臣为国尽节惧其奸萌发露陷之极刑陛下不垂三察猥加诛戮怨感穹苍痛入九泉四海悲惋贤愚伤惧沉等皆刀锯之余背恩忘义之类岂能如士人君子感恩展效以荅干泽也陛下何故亲近之何故贵任之昔齐桓公任易牙而乱孝懐委黄皓而灭此皆覆车于前殷鉴不逺比年地震日蚀雨血火灾皆沉等之由愿陛下割剪凶丑与政之流引尚书御史朝省万机相国与公卿五日一入会议政事使大臣得极其言忠臣得逞其意则众灾自弭和气呈祥况今遗晋未殄巴蜀不宾石勒潜据赵魏曹嶷欲王全齐陛下心腹四支何处无患乃复以沉等助乱大政诛巫咸戮扁鹊臣恐遂成膏肓之疾后虽疗之不可及已[一作其如病何]请免沉等官付有司定罪聪以表示沉等笑曰是儿等为元达所引遂成痴也寝之沉等顿首泣曰臣等小人过蒙陛下识拔幸得备洒扫宫合而王公朝士疾臣等如仇雠又深恨陛下愿收大造之恩以臣等膏鼎镬皇朝上下自然雍穆矣聪曰此等狂言恒然卿何足恨乎更以访粲粲盛称沉等忠清乃心王室聪大悦封沉等为列侯河间王易又诣阙上疏固谏聪大怒手裂其表三月易恚忿而死易素忠直元达倚之为援得尽谏诤及闻其卒哭之悲恸归而自杀夏五月丁丑大司马中山王曜冦上郡上郡太守韦藉率众奔南郑秋七月曜逼长安复冦北地北地太守曲昌告急于大都督曲允允次于黄白城遣兵来救曜闻之转冦上郡允乃去黄白而军于灵武以兵弱不进曜遂围北地是时北地饥甚人相噉食羌酋大军须运粮以给昌将军刘雅击败之昌复遣使求救于允允帅步骑三万来援去城数十里曜等绕城放火烟尘蔽天乃纵反间诈允曰郡城已陷焚烧向尽往无及也允信之众惧而溃遂追战于磻石谷允败绩奔灵武昌突围赴长安北地遂陷初曲允告急于安定太守焦嵩嵩毒侮允曰须允困极当救之耳京都既陷嵩亦为曜所灭曜进至泾阳渭北诸城悉溃获晋建威将军鲁充散骑常侍梁纬少府皇甫阳等曜素闻充贤募生致之既见因赐之酒谓曰吾得子天下不足定也充曰身为晋将国家丧败不敢求生若蒙公恩速死为幸曜曰义士也赐之剑令自杀梁纬妻陇西辛氏有美色曜既杀纬见辛氏将妻之使人扶取因据地大哭曰妾闻男以义烈女不再醮妾夫已死义不独生且一妇人而事二姓明公又安用之也乞即就死下事舅姑遂号哭不止曜曰贞女也其任之亦自杀皆以礼葬之聪立樊氏为上皇后樊氏即故张后侍婢也时四后之外佩皇后玺绶者复有七人朝廷内外无复纲纪阿谀日进贿赂公行军旅所在饥疫相仍后庭赏赐动至千万大将军敷屡涕泣切谏聪不纳怒曰尔欲速使乃公死乎何以朝夕生来哭人敷忧忿发病而死六月河东大蝗惟不食黍豆司隶靳准帅部民收而埋之哭声闻于十余里后乃钻土飞出复食黍豆平阳饥甚民流叛死亡者什有五六石勒遣其将石越帅骑二万屯于并州招抚流民[一作抚懐叛者]聪使黄门侍郎乔诗让勒勒不奉命潜结曹嶷规为鼎峙之势司隶部人奔于冀州者二十万户秋七月犬与豕交于相国府门乂交于宫门又交于司隶御史门有豕着进贤冠升聪御坐犬冠武弁带绶与豕并升俄而鬬死殿上宿卫之人莫有见其入者而聪昏虐弥甚不知戒惧八月聪燕羣臣于光极殿引见太弟乂容貌毁悴鬓髪苍然涕泣陈谢聪亦对之悲恸乃纵酒极欢待之如初九月中山王曜逼长安内外断絶晋镇西将军安定太守焦嵩平东将军宋哲新平太守竺恢引兵来救散骑常侍华辑监京兆冯翊弘农上洛四郡兵东屯霸上皆畏曜兵强并不敢进相国司马保遣镇军将军前锋都督胡崧帅城西诸郡兵入援屯遮马桥击曜于灵台破之崧恐国威复振则曲索势盛乃帅城西诸郡兵屯渭北不进遂还槐里冬十月曜攻陷长安外城曲允索綝与公卿退守长安小城以自固时城中饥甚人皆相食死者大半逃亡不可复制惟凉州义众千余守死不移太仓有曲数十饼曲允屑之为粥以供帝膳至是复尽十一月帝泣谓允曰今窘急如此外无救援势不自支死于社稷是朕事也朕念将士暴离斯酷今欲闻城未陷为羞死之事庶令黎元免屠烂之苦行矣遣书朕意决矣因叹曰误我事者曲索二公也使侍中宋敞[纪事本末作宗敞]奉笺降曜索綝乃潜留敞使其子说曜曰今城中食犹足支一岁未易可克也若许綝以车骑仪同万户郡公者请以城降曜斩而送之曰帝王之师以义行也孤将兵十五年未尝以诡谲欺人[一作败人]必穷兵极势然后取之今索綝所说如是天下之恶一也辄相为戮之若审兵食未尽者便可勉强固守如其粮竭兵微亦宜早悟天命孤恐霜威一振玉石俱摧甲午敞随使者至曜营乙未愍帝肉袒牵羊舆衬衔璧出降于东门羣臣号泣攀舆执帝之手帝亦悲不自胜御史中丞冯翊吉朗叹曰吾智不能谋勇不能死何忍君臣相随北面事虏贼乎乃自杀曜受璧焚衬使敞奉帝还宫初有童謡曰天子何在豆田中时王浚在幽州以豆有藿杀隠士霍原以应之及帝如曜营营实在城东豆田壁丁酉迁帝及司徒梁汾骠骑曲允奋威索綝等诸臣百余人于其营辛丑至于平阳壬寅聪临光极殿帝稽颡于前以为光禄大夫封懐安侯曲允伏地恸哭扶不能起聪大怒幽之于狱允发愤自杀聪闻其死嘉其忠烈赠车骑将军谥节愍侯允金城人与游氏世为豪族西州为之语曰曲与游牛羊不数头南开朱门北望青楼至是自杀聪以索綝不忠于本朝戮之于东市尚书梁允侍中梁浚散骑常侍严敦左丞相臧振黄门侍郎任播张伟杜曼及诸郡守并为曜所杀华辑奔南山聪以曜为使持节假黄钺大都督陜西诸军事太宰秦王使相国粲告捷于太庙大赦境内改元麟嘉

卷四前赵录四
刘聪下
麟嘉二年春正月朔日黑雾四塞终日竟夜着人如墨五日乃止石人言于宣光陵二月雨血于东宫其日又雨血于光极殿东宫四门无故自壊后内史女人化为丈夫癸亥大将军东平王约卒一指犹暖遂不殡殓至于甲戌乃苏言见渊于不周山经五日遂复从至昆仑山三日而复返于不周见诸王公卿将相死者悉在大有人民宫室壮丽号曰蒙珠离国渊谓约曰东北有遮须夷国无主久待汝父为之汝父后三年当来来后国中大乱相杀害吾家死亡略尽但可永明辈十数人在耳汝且还后年当来见汝不久约拜谢而归道遇一国曰猗尼渠余国引约入宫与约皮囊一枚曰为吾遗汉皇帝约辞而归谓约曰刘郎后年来必见过当以小女相妻约归置皮囊于机上俄而苏活谓左右曰机上取囊来左右取得开之有一方白玉题文曰猗尼渠余国天王敬信遮须夷国天王岁在摄提当相见也驰使奏呈聪曰若审如此吾不惧死也后聪死与此玉并葬焉时东宫鬼哭赤虹经天南有一岐三日并照各有两珥五色甚鲜客星犯紫微入于天狱而灭雨血平阳广袤十里太史令康相言于聪曰虵虹见弥天一岐南彻三日并照客星入紫微此皆大异其征不逺也今虹达东西者许洛以南不可图也一岐南彻者李氏当仍跨巴蜀司马叡终据全吴之象天下其三分乎月为胡王皇汉虽苞括二京龙腾九五然世雄燕代肇基北朔太阴之变其在汉域乎汉既据中原厯命所属紫宫之异亦不在他此之深重何可尽言石勒鸱视赵魏曹嶷狼顾东齐鲜卑之众星布燕代齐代赵魏皆有将大之气愿陛下以东夏为忧勿顾西南吴蜀之不能北侵犹大汉之不能南向也今京师寡弱勒众精盛若尽赵魏之锐燕之突骑自上党而来曹嶷率三齐之众为之后继陛下将何以抗之紫宫之变何必不在此乎愿陛下早为之所无使兆人生心陛下诚能发诏外以逺追秦皇汉武循海之事内为髙祖图楚之计无不克矣聪览之不悦是月使从弟畅帅步骑三万攻荥阳太守李矩屯于韩王故垒相去七里遣使招矩时畅兵卒至矩未及为备遣使奉牛酒诈降于畅藏匿精勇畅见其老弱不复设备大飨渠帅人皆醉饱矩欲夜袭之士卒恇惧矩乃遣其将郭诵祷于子产祠曰君昔相郑恶鸟不鸣凶胡臭羯何得过庭使巫扬言曰东里有教当遣神兵相助将士闻之皆踊跃争进矩选勇敢千人使诵将之帅督护杨璋等夜掩击畅营俘斩首虏数千级获铠马甚多先是郭黙闻矩被攻遣弟芝帅众援之既而闻破畅兵芝复驰赴矩矩与芝马五百匹分军为三道追击畅兵畅复大败奔还仅以身免三月相国粲使其党王平谓太弟乂曰适奉中诏云京师将有变勅裹甲以备非常乂以为信然命东宫官属皆裹甲以居粲遣使驰告靳准王沉等曰向也王平告云东宫阴备非常将若之何准白之聪曰太弟将为乱已裹甲矣聪大惊曰宁有是邪沉等同声曰臣等闻之久矣但恐言之陛下弗信也聪乃使粲以兵围东宫粲遣王沉靳准收氐羌酋长十余人穷问之皆悬首髙格烧铁灼目酋长自诬与乂同造逆谋聪谓沉等曰而今而后知卿等忠于朕也当念知无不言勿恨往日言而不用也于是诛乂素所亲厚大臣及东宫官属皆沉准素所憎怨者数十人夏四月废乂为北部王粲寻使准贼杀之坑士众万五千余人平阳街巷为之一空乂形神秀爽寛仁有器度故士心多归附之聪闻其死哭之悲恸曰吾兄弟止余二人而不相容安得使天下知吾心邪氐羌叛者十余万落以靳准行车骑大将军讨平之六月境内大蝗平阳雍冀尤甚靳准捕之震其二子而死河汾大溢漂没千余家东宫灾门合宫殿荡然秋七月立晋王粲为皇太子大赦境内殊死已下以粲领相国大单于总摄朝政如前八月聪安北大将军赵固袭卫将军华荟于临颍杀之固与长史周振有隙振宻谮固于聪先是李矩之破畅也于帐中得聪宻诏令畅既克矩还过洛阳收固斩之以振代固矩送以示固固斩振父子帅骑一千归降于矩冬十一月聪校猎上林令愍帝行车骑大将军戎服执戟前导行三驱之礼观者皆指帝曰此故长安天子也聚而观之故老或歔欷流涕[一作悲泣]太子粲言于聪曰昔周武王岂乐杀纣乎正恐同恶相求为患故也今司马氏跨据江东赵固李矩同恶相济兴兵聚众者皆以子业为名不如早除之以絶其望聪曰吾前杀庾珉辈而民心犹如是吾未忍复杀也且小观之十二月聪享羣臣于光极前殿欲观晋臣在朝者乃使帝行酒洗爵已而更衣又使帝执盖多有涕泣或至失声者尚书郎辛宾起而抱帝大哭聪怒曰前杀庾珉辈故不足为戒邪命引出斩之赵固与河内太守郭黙攻聪河东至于绛邑右司隶部民盗牧马负妻子奔之者三万余人骑兵将军刘勲追讨之杀万余人固黙引归刘颉邀击之为固所败聪使太子粲及征北将军刘雅等帅步骑十万伐固次于小平津固扬言曰要当生缚刘粲以赎天子聪闻而恶之粲表于聪曰子业若死民无所望则不为李矩赵固之用不攻而自破矣戊戌杀愍帝于平阳帝之蒙尘也侍中许肃冐难侍左右帝临崩言欲见许侍中肃驰诣相见帝已不能语肃曰未审陛下尚识臣否帝犹执肃手流涕肃歔欷登床帝遂投于其懐抱之中肃昼夜号泣聪外欲明已不害乃伪责诸臣欲尽诛之羣臣逃窜惟肃独曰备位故臣愿乞得殡殓就戮聪许之事讫诣聪曰国乱不能匡君亡弗能死举目莫非愧耻所以忍辱正为山陵未毕耳微情已叙甘就刑戮聪义而免之雅等遂进攻洛阳赵固奔阳城山
麟嘉三年春二月李矩使郭黙郭诵救赵固屯于洛口[一作洛阳]潜遣耿稚张皮等简精卒千人夜济河来袭粲营贝丘王翼光自厘城觇知之乃以告粲请为之备粲曰征北南渡赵固望声逃窜彼方忧自固何暇来此邪且闻上身在此自当不敢北视况敢济乎毋为惊动将士是夜稚等飞梯腾栅十道进攻粲众惊扰一时奔溃死伤大半粲勒兵于东北穿栅而去奔保阳乡稚等据其营垒获器械军资不可胜计及旦粲见稚等兵少更与雅驰还栅于垒外聪闻粲败使太尉范隆帅骑赴之稚等大惧遂与雅相持粲悉众攻稚苦战二十余日不能下李矩率兵来援使壮士三千泛舟迎之粲与雅等临河列阵作长钩以钩船连战数日不得渡矩夜遣部将格增潜济入稚营垒与稚选精骑千余杀所获牛马焚烧器械突围而出趋北山南奔虎牢骑兵将军刘勲追之至于河阳稚师大败死者五千五百人投河死者千余人三月聪所居螽斯则百堂灾焚子会稽王衷以下二十一人聪闻之自投于床哀塞气絶良久乃苏自此鬼哭宫中至于九月夜声不絶平阳西明门牡自亡霍山崩聪署骠骑大将军济南王骥为大将军都督中外诸军事录尚书卫大将军齐王劢为大司徒夏四月中常侍王沉养女年十四有妙色聪立以为左皇后尚书令王鉴中书监崔懿之中书令曹恂等谏曰臣闻王者立后将以上配乾坤之性象二仪敷育之义上承宗庙母临天下匹配后土执馈皇姑必择世徳名宗幽闲令淑乃副四海之望称神祗之心是故周文造周姒氏以兴闗睢之化飨则百世之祚永孝成帝任心纵欲以赵飞燕为后使皇统絶灭社稷为倾有周之隆如彼大汉之祸如此自麟嘉以来乱淫于色中宫之位不以徳举纵沉之女弟刑余小丑犹不可以污清庙而尘琼寝况其家婢邪六宫妃嫔皆公子公孙奈何一旦以婢主之何异象榱玉篑而对腐木朽楹哉臣恐非国家之福也聪览之大怒使中常侍宣懐谓太子粲曰鉴等小子慢侮国家狂言自口无复君臣上下之礼其速考竟于是收鉴等送狱金紫光禄大夫王延驰将入谏门者弗通鉴等临刑王沉以杖叩之曰庸奴复能为恶乎乃公何与汝事鉴瞋目叱之曰竖子灭皇汉者正坐汝鼠辈与靳准耳要当诉汝于先帝取汝于地下治之准谓鉴曰吾受诏收君有何不善君言汉灭由吾何也鉴曰汝杀皇太弟使主上获不友之名国家畜养汝辈何得不灭懿之谓准曰汝枭声獍形必为国患汝既食人人亦当食汝皆斩于东市五月聪立中常侍宣懐养女为中皇后六月鬼哭于光极殿又哭于建始殿雨血平阳广袤十里聪昼见东平王约时约已死聪甚恶之谓太子粲曰吾寝疾惙顿怪异特甚往以约之言为妖比累日见之此儿必来迎吾也何图人死定有神灵如是吾不悲死也但今世难未夷非谅闇之日朝终夕殓旬日而葬征大司马曜为丞相石勒为大将军并录尚书辅政勒固辞仍以曜为丞相领雍州牧勒为大将军领幽冀二州牧勒亦不受以上洛王景为太宰济南王骥为大司马昌国公任顗[一作刘顗]为太师朱纪为太常呼延晏为太保并录尚书事范隆守尚书令仪同三司靳准为大司空领司隶校尉皆迭决尚书奏事聪以晋太兴元年秋七月癸亥薨于建始殿在位九年甲子粲即伪位葬聪于宣光陵谥曰昭武皇帝庙号烈宗
刘粲
刘粲字士光少而儁杰才兼文武自为宰相威福任情疎逺忠贤昵近奸佞任情严刻无复恩恵拒谏餙非好兴宫室相国之府彷佛紫宫在位无几作兼昼夜饥困穷叛死亡相继粲弗之恤也既嗣伪位尊聪后靳氏为皇太后号樊氏为弘道皇后宣氏为弘徳皇后王氏为弘孝皇后太后等皆年未盈二十并有国色粲晨夜烝淫于内多行无礼无复哀戚立妻靳氏为皇后子元公为太子大赦境内改年汉昌八月雨血于平阳靳准将有异谋私谓粲曰如闻诸公欲行伊霍之事谋先诛太保及臣以大司马统万机陛下若不先之臣恐祸之来也不晨则夕粲弗纳准惧其言之不从谓聪二靳氏曰今诸公侯欲废帝立济南王恐吾家无复种矣盍言之于帝二靳乘间言之粲从之收太宰上洛王景太师昌国公任顗大司马济南王骥大司徒齐王劢等皆杀之太傅朱纪太尉守尚书令范隆出奔长安又诛骥同母弟车骑大将军吴王逞粲大阅于上林谋讨石勒以丞相曜为相国都督中外诸军事仍镇长安靳准为大将军录尚书事粲沉荒酒色游燕后庭军国之事皆决于准准矫粲命以从弟斩明为车骑将军斩康为卫将军及将作乱以金紫光禄大夫王延耆徳时望谋之于延延弗从驰将告之遇靳康劫之以归准怒杀之遂勒兵入宫升光极殿使甲士执粲数而杀之谥曰隠帝刘氏男女无少长皆斩于东市发掘永光宣光二陵斩聪尸焚烧宗庙鬼大哭声闻百里征北将军雅出奔西平准自号大将军汉天王置百官谓安定胡嵩曰自古无无徳为天子者今以传国玺付汝还如晋家嵩不敢受准怒杀之遣使告司州刺史李矩曰刘渊屠各小丑因大晋事故之际作乱幽并矫称天命至使二帝幽没虏庭辄帅众扶侍梓宫请以上闻矩驰表于晋诏遣太常韩胤等奉迎紫宫未至而准已为石勒刘曜所没尚书北宫纯胡崧等招集晋人堡于东宫靳康攻灭之

卷五前赵录五
刘曜上
刘曜字永明渊之族子也少孤见养于渊幼而聪慧有胆量年八岁从渊猎于西山遇雨止树下迅雷震树旁人莫不颠仆曜神色自若渊异之曰此吾家千里驹也从兄为不亡矣及长身长九尺三寸垂手过膝生而眉白目有赤光须髯不过百余根皆长五尺志性不恒拓落髙亮与众不羣好读书广览不精思章句工草隶善属文雄武过人铁厚一寸射而洞之于时号为神射尤好兵书略皆闇诵常轻侮吴邓而自比乐毅萧曹时人莫之许也惟聪每曰永明世祖魏武之流何数公足道哉弱冠游于洛阳坐事当诛乃与曹恂亡奔刘绥绥匿之于书匮载送于王忠忠送之朝鲜岁余饥窘遂变姓名客为县卒朝鲜令崔岳见而异之给以衣食恩顾甚厚曹恂虽于屯厄之中事曜有君臣之礼曜甚徳之后遇赦放归自以形质异众恐不容于世尝隠居于菅涔之山以琴书自娱夜中忽有二童子入跪曰菅涔王使小臣奉谒赵皇帝献剑一口置前再拜而去以烛视之剑长二尺光泽非常赤玉为室背上有铭云神剑御除众毒曜遂服之剑随四时变为五色渊聪之世频歴显职及粲嗣立拜相国都督中外诸军事镇长安
光初元年冬十月靳准之乱曜自长安奔赴次于赤壁太保呼延晏太傅朱纪太尉范隆等自平阳奔之共上尊号遂以晋太兴元年僭即皇帝位大赦境内殊死以下惟准一门不在赦例改元光初以朱纪领司徒呼延晏领司空太尉范隆以下悉复本官遣使拜石勒为大司马大将军加九锡增封十郡进爵赵公勒进攻靳准于平阳巴及羌羯降者七万余落勒皆徙之于所部郡县曜使征北将军雅镇北将军策进屯汾阴与勒为犄角之势靳准遣侍中卜泰送乘舆服御请降于勒勒囚泰送于曜曜谓泰曰先帝末年实乱大伦羣阉挠政诛戮忠良诚是义士匡讨之秋司空执心忠烈行伊霍之权拯济涂炭使朕及此勲髙古人徳格天地朕方宁济大难终不以非命及君子贤人司空若执忠诚早迎大驾者当悉以政事相委况免死乎卿为朕入城以朕此意布之司空宣之朝士泰还平阳具宣曜旨准自以杀曜母兄沉吟未决十二月准左右车骑将军乔泰王腾卫将军斩康及将军马忠等杀准推尚书令斩明为盟主遣卜泰奉传国六玺降曜曜大悦谓泰曰使朕获此神玺而成帝王者子也石勒闻之怒甚增兵攻明明出战屡败婴城固守遣使求救于曜曜使雅等迎之明率平阳士女万五千人来奔曜命诛明收靳氏男女无少长皆斩之曜诛靳氏见康女有姿容将纳为后女曰陛下既灭其父母兄弟复何用妾为妾闻逆人之诛也尚污宫伐树而况其子女乎因号泣请死秉操益坚曜哀之免康一子使雅迎母胡氏之丧于平阳还葬粟邑墓号阳陵谥曰宣明皇太后追尊髙祖父亮为景皇帝曾祖父广为献皇帝祖防为懿皇帝考[阙]为宣成皇帝
光初二年春二月斩勒左长史王修于市以其外表纳欵内觇强弱也夏四月曜徙都长安起光世殿于前紫光殿于后立妃羊氏为皇后[即故恵帝后]子熙为皇太子封子袭为长乐王阐为太原王冲为淮南王敞为齐王髙为鲁王徽为楚王征诸宗室皆进封郡王五月陈安自称秦州刺史叛降于曜六月缮宗庙社稷南北郊于长安下令曰盖闻王者之兴必禘始祖[一作世祖]我皇家之先出自夏后居于北夷世跨燕朔光文以汉有天下岁久恩徳结于庶民故立汉祖宗之庙以懐民望昭武因循遂未悛革今欲除宗庙改国号御以大单于为太祖亟议以闻于是太保领司空呼延晏等议曰今宜承晋母子传号以光文本封卢奴中之属城陛下勲功茂于平洛终于中山中山分野属大梁赵也宜革称大赵以水行承晋金行国号曰赵曜从之于是牲牡尚黑旗帜尚玄冒顿配天渊配上帝自称大赵大赦境内殊死以下冬十二月黄石屠各路松多起兵于新平扶风聚众数千附于南阳王司马保保使其将杨曼为雍州刺史王连为扶风太守据陈仓张顗为新平太守周庸为安定太守据阴宻松多进据草壁秦陇氐羌多归附之曜遣车骑将军雅平西将军厚攻杨曼于陈仓二旬不克曜自率中外精锐赴之行次雍城太史令弁广明言于曜曰昨夜妖星犯月师不宜行乃止勅雅等摄围固垒以待大军是月地震长安尤甚时曜后羊氏有殊宠颇与政事阴有余之征也
光初三年春正月曜自雍城攻陈仓杨曼王连谋曰谍者适还云其五牛旗建多言胡主自来其锋恐不可当吾粮廪既少无以支久若顿军城下围攻百日不待兵刃吾已自灭不如率见众以一战如其胜也闗中不待檄而至如其败也一等殒耳早晚无在遂尽众背城而陈为曜所败王连战死杨曼奔南氐遂进攻草壁陷之松多奔陇城进拔阴宻又陷安定司马保惧迁于桑城曜振旅归长安署雅为大司徒二月曜左中郎将宋始振威将军宋恕及别将尹安赵慎等四军屯洛阳晋司州刺史李矩袭克金墉使颍川太守郭黙将兵入洛阳始等惧叛降于后赵石勒曜署广平王岳为征东大将军镇洛阳会三军疫甚移屯渑池石勒遣石生驰应始等军势甚盛岳乃班师镇于陜城于是河南之民皆相率归于李矩洛阳遂空夏四月长安雨雹大如鸡子西明门内大树风吹折经一宿树拨变为人形髪长一尺须眉长三寸皆黄白色有敛手之状亦有两脚着履之形惟无目鼻每夜有声十日而生柯条遂成大树枝叶甚茂五月陈安表请击晋别将张瞻曜以安为大将军击瞻杀之六月丙辰将军解虎及长水校尉尹车谋反潜结巴酋句徐库彭等事觉虎车皆伏诛乃囚徐彭等五千[一作五十]余人于阿房将杀之光禄大夫游子逺谏曰圣王用刑惟诛元恶而已不宜多杀争之不从子逺叩头流血曜大怒以为助逆幽之于狱尽杀库彭等尸诸街巷之中十日乃投于水于是巴氐尽叛推巴归善王句渠知为主四山羌氐巴羯应之者三十余万[一作四十]三辅大乱城门昼闭曜甚患之欲大兴师往伐子逺又从狱中上表谏诤曜怒甚手毁其表曰大荔奴不忧命在旦夕犹敢如此嫌死晩邪叱左右速杀之大司徒中山王雅太傅领司徒朱纪太保领司空呼延晏侍中司徒郭汜等谏曰子逺幽囚祸在不测犹不忘谏诤所谓忠于社稷不知死之将至陛下纵不能用奈何杀之若子逺朝诛臣等亦当夕死以彰陛下之过天下之人皆当去陛下蹈四海而死耳陛下复与谁居乎曜意乃解赦之秋七月复勅内外戒严亲讨渠知游子逺又谏曰陛下诚能纳臣愚计不劳大驾一月之中可使清定曜曰卿试言之子逺曰羌夷之叛匪有大度窥窃神器也但逼于陛下严刑峻网耳今死者不可追生者犹可安莫若大赦诸逆人若没奚官者悉令还之使迭相抚育听其复业与小人更始彼生路既开人情岂有乐祸好死者邪且小人聚居必有他心今无刑辟之惧以恩信懐之不降何待若诸酋长自以罪重不即下者请假臣弱卒五千人为陛下枭之不劳大军此可定矣不尔者今贼党既盛弥川被谷虽以天威临之恐非年岁之可殄也曜大悦即日大赦以子逺为车骑大将军开府仪同三司都督雍秦征讨诸军事军屯雍城降者十余万进军安定氐羌悉下惟句氏宗党五千余家保于阴宻进攻灭之遂振旅循陇右秦州刺史陈安郊迎先是上邽氐羌十余万落保险不服其酋大虚除权渠自号秦王曜复遣子逺将兵讨之权渠率众阻险自固子逺进兵至其壁下权渠率众来拒五战皆败权渠恐惧欲降其子伊余大言于众曰往日刘曜自来犹无若我何况此偏师而欲降之何其怯也遂率劲卒五万晨压子逺垒门左右劝进击之子逺曰吾闻伊余有专诸之勇庆忌之捷当今无敌况士马之强复非其匹且其父新败怒气方盛又西戎剽劲其锋锐不可当不如缓之使其气竭而后击之此曹刿之胜也乃坚壁不战伊余有骄色子逺候其无备夜分誓众秣马蓐食晨值大风黄雾昼昏子逺曰天赞我也躬先士卒扫壁而出迟明伏而战[一作复之]生擒伊余于阵悉俘其众权渠大惧被髪割面请降子逺启曜以权渠为征西将军西戎公分徙伊余兄弟及其部落二十余万口于长安西戎之中权渠最强部落皆禀其命而为冦暴权渠既降莫不归附曜大悦拜子逺为大司徒录尚书事八月曜燕羣臣于东堂语及平生泫然流涕遂下书曰盖裒徳惟旧圣后之所先念恵录孤明王之盛典是以世祖草创河北致封严尤之孙魏武勒兵宋梁追恸桥公之墓前新赠大司徒烈愍公崔岳中书令曹恂晋阳太守王忠太子洗马刘绥等或识朕于童齓之中或济朕于艰窘之极言念君子实伤我心诗不云乎中心藏之何日忘之岳汉昌之初虽有裒赠属否运之际礼章莫备今可赠岳使持节侍中大司徒辽东公恂大司空南郡公绥左光禄大夫平昌公忠镇军将军安平侯并加散骑常侍但皆丘墓夷灭申哀莫由其速班访岳等子孙授以茅土称朕意焉九月曜立太学于长乐宫东小学于未央宫西简百姓年二十五已下十三已上神志可教者千五百人择朝贤宿儒明经笃学以教之以中书监刘均领国子祭酒置崇文祭酒秩次国子散骑侍郎董景道以明经擢为崇文祭酒冬十一月曜召构殿巧手三千人发阳平等十郡牛车五千乘运土筑建徳殿台命起酆明观立西宫建凌烟[一作霄]台于镐池又于霸陵西南营寿陵侍中乔豫和苞上疏谏曰臣闻人主之兴作也必仰准干象俯顺人时是以卫文承乱亡之后宗庙社稷漂流无所而犹上宪营室构作楚宫彼其急也犹尚若兹故能兴康叔武公之迹以延九百之庆前奉诏书将营酆明观市道蒭荛咸非之曰以一观之费足以平凉州矣今又奉勅旨复欲拟阿房而建西宫模琼台而起凌烟此其功费亿万酆明也若以给军则可以吞吴蜀而剪齐魏矣陛下何为于中兴之日而踪亡国之事自古圣王人谁无过陛下此役实为过举过贵能改终之实难又伏闻勅旨将营建寿陵周回四里下深二十五丈以铜为棺椁黄金饰之恐此功费非国内所能办也且臣闻尧葬谷林市不改肆颛顼葬广阳下不及泉圣王之于终也如是秦皇下锢三泉周轮七里身亡之后毁不旋踵闇主之于终也如此向魋石椁孔子以为不如速朽王孙倮葬识者嘉其矫世自古无不亡之国不掘之墓圣王知厚葬之招害也故不为之臣子之于君父陵墓岂不欲髙峻如山岳哉但以保全始终安固万世为优耳自丧乱以来汉帝诸陵咸见践辱惟霸陵独全此虽太宗之至达抑亦释之之功兴亡奢俭冏然于前惟陛下览之曜大悦即日下诏曰二侍中恳恳有古人之风烈矣可谓社稷之臣也非二君朕安闻此言乎夫以孝明于承平之世四海无虞之日尚纳锺离一言而罢北宫之役况朕之闇眇当今之极弊可不敬从明诲其悉罢宫室诸役寿陵制度一遵霸陵之法诗不云乎无言不酬无徳不报今封豫安昌子苞平舆子并领谏议大夫仍敷告天下使知区区之朝朝夕冀闻其过也自今法政有不便于时不利社稷者其诣阙极言勿有所讳省酆水囿以与贫民

卷六前赵录六
刘曜中
光初四年夏五月终南山崩长安人刘终于崩所得白玉方一尺有文字曰皇亡皇亡败赵昌井水竭构五梁咢酉小衰困嚣丧呜呼呜呼赤牛奋靷其尽乎时羣臣咸贺以为勒灭之征曜大悦斋七日而后受之于太庙[水经注作于龙门河水中得一玉玺文曰云云曜以为天锡神玺斋九日而受于太庙]大赦境内以终为奉瑞大夫中书监领国子祭酒刘均进曰臣闻国主山川故山崩川竭国君为之不举终南京师之镇国之所瞻无故而崩其凶焉可极言昔三代之季其灾也如是今朝臣皆言祥瑞臣独言非诚上忤圣旨下违众议然臣不达大理窃所未同何则玉之于山石也犹君之于臣下山崩石壊象国倾人乱皇亡皇亡败赵昌者此言皇室将为赵所败赵因之而昌大今赵都于秦雍而勒跨全赵之地赵昌之应当在石勒不在我也井水竭构五梁者井谓东井秦之分也五谓五车梁谓大梁五车大梁赵之分也此言秦将竭灭以构成赵也咢者岁之次名作咢也言岁驭作咢酉之年当有败军杀将之事困谓困敦岁在子之年名玄嚣亦在子之次言岁驭于子国当丧亡赤牛奋靷谓赤奋若在丑之岁名也牛谓牵牛东北维之宿丑之分也言岁在于丑当灭亡尽无复遗也此其诫悟蒸蒸欲陛下勤修徳化以禳之耳纵为嘉祥尚愿陛下夕惕而荅书曰虽休勿休愿陛下追踪周旦盟津之美捐鄙虢公梦庙之凶谨归沐浴以待妖言之诛曜怃然改容御史劾奏均狂言瞽说诬妄[一作罔]祥瑞请依大不敬论曜曰此之灾瑞诚不可不深戒朕之不徳收均忠恵多矣何罪之有乎
光初五年春正月镇北将军并州牧安定王策献玉玺一枚文曰赵盛二月曜亲征氐羌杨难敌难敌率众来拒前锋撃败之退保仇池诸氐羌多降于曜曜复讨故晋王司马保部将杨韬于南安韬惧与陇西太守梁勋来降皆封列侯使侍中安昌子乔豫率甲士五千迁韬等及陇西万余户于长安进攻仇池会军中大疫曜亦寝疾议欲班师恐难敌蹑其后乃以尚书郎王扩[一作王犷]为光国中郎将使至仇池谕以祸福难敌遣使称藩曜大悦署难敌为使持节侍中假黄钺都督益宁南秦梁凉巴六州陇上西域诸军事上大将军益宁南秦三州牧领护南氐校尉宁羌中郎将武都王子弟为公侯列将二千石者十五人秦州刺史陈安请朝于曜曜以疾笃不许安怒以曜为卒大掠而去曜疾甚乘马舆而还使别将呼延寔及长史鲁凭监辎重于后安邀获之遂欲留用寔不肯屈被杀凭亦死之安遣其弟集及将军张明等率步骑三万[一作二万]进攻曜曜卫军将军呼延瑜逆击斩之悉俘其众安惧驰还上邽曜至自南安安使将军刘烈赵罕袭汧城克之西州[一作陇上]氐羌悉归附安安士马雄盛有众十余万自称使持节大都督假黄钺大将军雍凉秦梁四州牧凉王以赵募为相国休屠王石武以桑城来降曜大悦署为使持节都督秦州陇上杂夷诸军事平西大将军秦州刺史封酒泉王夏四月甲午曜后羊氏卒伪谥献文皇后羊氏内有特宠外参朝政生三子熙袭阑曜始禁无官者不听乘马禄八百石已上妇女乃得衣锦绣自季秋农功毕乃听饮酒非宗庙社稷之祭不得杀牛犯者皆以死论曜临太学引试学生之上第者拜郎中武功男子苏抚陜男子伍长平并化为女子石言于陜若言勿东者十二月曜将葬其父及妻亲往粟邑以规度之负土为坟其下周围二里上髙百尺作者继以脂烛怨呼之声盈于道路游子逺谏曰臣闻圣主明王忠臣孝子之于终葬也棺足周身椁足周棺藏足周椁而已不封不树为无穷之计伏惟陛下圣慈幽被神鉴洞逺每以清俭恤下为先社稷资储为本今二陵之费至以亿计计六万夫百日作所用六百万工二陵皆下锢[一作洞]三泉上崇百尺积石为山增土为阜周回二里发掘古塜以千百数督追役徒继以脂烛役夫呼嗟气塞天地暴骸原野哭声盈衢臣窃谓无益于光帝先后而徒丧国家之储力陛下脱仰寻尧舜之轨者则功不盈百万费亦过千计下无怨骨上无怨人先帝先后有太山之安陛下飨舜禹周公之美惟陛下察焉曜不纳乃使征东大将军岳等率骑一万迎父及弟晖丧于太原疫气大行死者十三四又遣将作大匠勲胡元增永呉[一作垣]显平二陵髙九十尺冢前石人若有言慎声胡元亲闻之上洛男子张卢死二十七日有盗发其冢者卢遂得苏曜葬父墓号永恒陵葬妻羊氏墓号显平陵大赦境内殊死已下赐人爵二级孤老贫病不能自存者帛各有差
光初六年夏六月陈安攻曜征西将军刘贡于南安休屠王石武自桑城引兵趋上邽以解南安之围安闻之惧驰归上邽遇于瓜田武以众寡不敌奔保张春故垒安引军追武曰叛逆胡奴要当生缚此奴然后斩刘贡耳武闭闗拒之贡败安后军俘斩万余级安驰还赴救贡逆击败之俄而武骑大至安众大溃收余骑八千奔保陇城贡乃留武督后众躬先士卒战辄败之遂围安于陇城秋七月大雨霖震曜父墓门屋大风飘发曜父寝堂于垣外五十余步曜避正殿素服哭于东堂五日乃使子镇军将军袭太常梁胥等缮复之松栢众木植已成林至是悉枯死
光初七年春正月天裂广一丈余长五十丈时四方交战兵革相寻署大司马雅为太宰加剑履上殿入朝不趋赞拜不名给千兵百骑甲仗百人入殿增班剑六十人前后鼓吹各二部三月曜亲征陈安围陇城别遣兵围上邽安频出挑战屡击败之斩获八千余级右军将军刘干攻平襄克之陇上诸县悉降曲赦陇右殊死已下惟陈安赵募不在赦例安留杨伯支姜冲儿等守陇城自率精骑数百突围而出欲引上邽平襄之众还解陇城之围安既出知上邽被围平襄已败乃南走陜中曜使将军平先丘中伯率劲骑追安频战败之俘斩四百余级安与壮士十余骑于陜中格战安左手奋七尺大刀右手执丈八虵矛近则刀矛俱发辄害五六人逺则双带鞬服左右驰射而走平先亦壮徤絶人勇捷如飞与安搏战三交遂夺其虵矛而退会日暮雨甚安弃马与左右五六人步踰山岭匿于溪涧翼日寻之不知所在会连雨始霁安遣其将石容觇曜兵曜辅威将军呼延清[纪事本末作呼延青人]获之拷问安所在容卒不肯言清遂杀容乃寻其径迹获安于涧曲斩之曜大悦杨伯支斩姜冲儿以陇城降别将宋亭斩赵募以上邽降徙秦州大姓杨姜诸族二千余户于长安氐羌悉下并送质任以赤亭羌酋姚弋仲为平西将军封平襄公邑于陇上时征东大将军岳与凉州刺史张茂相持于河上曜自陇上西击凉州遣将军刘咸攻韩璞于冀城呼延晏攻宁羌护军阴鉴于桑壁亲帅戎卒二十八万五千军于河上列营百余里金鼓之声振地河水为沸自古军旅之盛未有斯比张茂临河诸戍皆望风奔遁临洮人翟楷石琮等逐令长以应曜曜又扬声欲百道俱济直抵姑臧凉州大震人无固志茂遣平虏将军陈珍帅步骑一千五百救韩璞曜诸将佐咸欲速济曜曰吾军势虽盛不踰魏武之东也然畏威而来者三分有二中军宿卫皆已疲老其实难用张氏以吾新平陈安师徒殷盛以形势言之非彼五郡之众所能抗也必怖而归命受制称藩吾复何求今但案甲勿动以吾威声振之若出中旬张茂之表不至者吾为负卿矣茂惧果遣使称藩献马一千五百疋牛三千头羊十万口黄金三百八十斤银七百斤女伎二十人及诸珍寳珠玉方域美货不可胜纪曜大悦使大鸿胪田崧拜茂使持节假黄钺侍中都督凉南北秦梁益巴汉陇右西域杂夷匈奴诸军事太师领大司马凉州牧西域大都护护氐羌校尉凉王加九锡曜至自河西氐羌杨难敌闻陈安死内懐危惧与弟坚头南奔汉中镇西将军厚追击之获其辎重千余辆士女六千余人还之仇池曜以大鸿胪田崧为镇南大将军益州刺史镇仇池以征东大将军广平王岳为侍中都督中外诸军事进封中山王初靳准之乱曜世子胤没于黑匿郁鞠部陈安既败胤自言于郁鞠郁鞠大惊礼而归之曜对胤悲恸嘉郁鞠忠欵署使持节散骑常侍忠义大将军左贤王封胤为永安王署侍中卫大将军都督二宫禁卫诸军开府仪同三司录尚书事领太子太傅时有凤皇将五子翔于故未央殿五日悲鸣不食皆死是年前颍丘太守郎宣北平太守杨平邑振等共修徐水庙旧碑刻石树颂焉
光初八年春正月石勒遣司州刺史石生攻冦河南太守尹平死之生掠五千余户而去夏四月曜遣使拜凉州牧张骏上大将军凉州牧凉王赠其父太宰成烈王

卷七 前赵录七
刘曜下
光初九年春三月曜立刘氏为皇后遣将军康平冦魏兴及南阳石勒将石他自雁门出上郡袭安国将军北羌王盆句除俘三千余落获牛马羊百余万而去曜大怒投袂而起即日次于渭城遣中山王岳追之曜进次富平为岳声援岳及石他战于河濵败之斩他及其甲士一千五百级赴河死者五千余人悉收所虏振旅而归杨难敌自汉中还袭仇池克之杀镇南大将军田崧夏五月石勒将石生屯洛阳冦略河南司州刺史李矩颍川太守郭黙军数败又乏食遣使降曜曜遣中山王岳攻石生于洛阳配以近郡甲士五千宿卫精卒一万济自孟津镇东将军呼延谟率荆司之众自崤渑而东欲会矩黙共攻石生岳克孟津石梁二戍斩获五千余级进围石生于金墉勒遣石虎率步骑四万入自成皋闗岳陈兵以待之战于洛西岳师败绩身中流矢退保石梁虎作堑栅列围遏絶内外岳众饥甚杀马以食将士呼延谟为虎所杀曜自将出救虎帅骑三万来拒曜前军将军刘黑撃虎将石聪于八特阪大破之曜次于金谷夜中无故大惊士卒溃散乃退如渑池夜又惊溃遂归长安六月虎拔石梁岳被执并执将佐八十余人及氐羌三千余人皆送襄国坑士卒九千人遂攻王腾于并州执腾杀之坑士卒七千余人曜至自渑池素服郊次哭七日乃入城因愤恚成疾秋九月武功豕生犬上邽马生牛及诸妖变不可胜纪曜命公卿各举博识直言之士一人司空刘均举参军台产曜亲临东堂遣中黄门策问之产极言其故曜览而嘉之引见东堂访以政事得失产流涕歔欷具陈灾变之祸政化之阙辞甚恳至曜改容礼之即拜博士祭酒谏议大夫领太史令其后所言皆验曜弥敬重岁中三迁歴位尚书光禄大夫太子少师位特进署永安王胤为大司马拜大单于徙封南阳王以汉阳诸郡十三为国置单于台于渭城置左右贤王以下皆以胡羯鲜卑氐羌豪杰为之
光初十年春二月曜疾瘳曲赦长安殊死已下署汝南王咸为太尉录尚书事光禄大夫绥为大司徒卜泰为大司空夏四月曜后刘氏卒伪谥献烈皇后以后叔父昶为使持节侍中大司徒录尚书事进封河南郡公封昶妻张氏为慈乡君冬十月曜遣将军黄秀帛成冦酇晋平北将军魏该率众奔襄阳
光初十一年春正月曜追念皇后刘氏忆其临终之言乃立刘皑女芳为皇后二月署骠骑将军述为大司徒昶为太保召公卿已下子弟有勇干者为亲御郎被甲乘铠马动止自随以充折冲之任尚书郝述都水使者支当等固谏曜大怒鸩而杀之是月曜夜梦三人金面丹唇东向逡廵不言而退曜拜而履其迹时晋咸和二年也旦召公卿已下议之朝臣咸贺以为吉祥惟太史令任义进曰三者歴运统之极也东为震位王者之始次也金为兑位物衰落也丹唇不言事之毕也逡廵揖让退舍之道也为之拜者屈伏于人也履迹而行慎勿出疆也东井秦之分也五车赵之分也秦兵必大起亡主丧师留败赵地逺至三年近七百日其应不逺愿陛下思而防之曜大惧于是躬亲二郊饰缮神祠望秩山川靡不周遍大赦殊死已下复百姓税租之半秋七月曜将黄秀等冦酇顺阳太守帅众奔襄阳
光初十二年夏五月长安自春不雨至于五月曜遣武卫将军朗率骑三万袭杨难敌于仇池弗克掠三千余户而归凉州张骏闻曜为石勒所败乃去曜官号遣张阆窦涛辛岩宋辑辛晏等率众数万会韩璞攻掠秦州诸郡曜遣南阳王胤率步骑四万撃之夹洮相持七十余日冠军将军呼延那鸡率亲御郎二千骑絶其运路胤济师逼之璞军大溃还奔凉州胤追及于令居斩级二万张阆辛晏率众来降曜皆拜将军封列侯遂略河南地
光初十三年秋七月石勒遣石虎率众二万出轵闗来攻河东应之者五十余县进次蒲阪曜将东救蒲阪惧张骏杨难敌乘虚来袭遣河间王述发氐羌之众屯于秦州曜尽中外精锐水陆赴之自卫闗北济虎惧引师而退追之八月及于髙候大战破之斩将军石瞻枕尸一百余里收其资仗以万亿计虎奔朝歌遂济自大阳攻石生于金墉决千金堤[一作堨]以灌之荥阳野王皆降襄国大震分遣诸将攻讨汲郡河内诸郡冬十二月石勒自率众来拒陈于洛西曜自恃连胜不抚士卒专与嬖臣饮博左右或谏曜怒以为妖言斩之时与石虎对军大风拔树昏雾四塞闻虎进据石门续知勒自率大众已济河始议增荥阳戍杜黄马闗俄而洛水候者与勒前锋交战擒羯送之曜问曰大胡自来邪其众几何羯曰大胡自来军势甚盛不可当也曜色变使摄金墉之围陈于洛西众十余万南北十余里勒望见之喜谓左右曰可以贺我矣乃帅步骑四万入洛阳城虎引步骑三万自城北而西攻曜中军石堪石聪等各以精骑八千自城西而北击曜前锋曜性少而酗酒末年尤甚至是将战饮酒数斗常乘赤马无故蹋顿乃乘小马比出复饮酒斗余至西阳门撝阵就平石堪因而乘之师遂大溃曜昏醉奔退马陷石渠坠于冰上被创十余通中者三为堪所执勒遂大破曜军斩首五万余级下令曰所欲擒者一人耳今已获之其勅将士抑锋止锐纵其归命之路曜见勒曰石王颇忆重门之盟否勒使徐光谓曜曰今日之事天使其然复云何邪乃幽曜于河南丞廨乙酉勒班师使征东将军石邃将兵卫送襄国曜创甚载以马舆使金创医李永与同载疗之北苑市三老孙机上礼求见曜勒许之机进酒于曜曰仆谷王闗右称帝皇当持重保土疆轻用兵败洛阳祚运穷天所亡开大分持一觞曜曰何以健邪当为翁满饮勒闻之凄然改容曰亡国之人足令老叟数之已亥舎曜于襄国永丰小城给其妓妾严兵围守遣岳震等乘马从男女衣幨以见曜曜曰吾谓卿等久为灰土石王仁厚乃全宥至今邪而我杀石他负盟之甚今日之祸自其分耳留宴终日而去勒使曜与太子熙书谕令速降曜但勅熙与诸大臣匡维社稷勿以吾易虑也勒见而恶之久之为勒所杀明年春正月太子熙[一作毗]闻曜被擒大惧与大司马南阳王胤及太尉汝南王咸等议欲西保秦州尚书胡勲曰今虽丧主国尚全完将士情一未有离叛且可并力拒险力不能拒走未晚也胤怒以为沮众斩之遂率百官奔上邽汝阴王厚安定王策皆弃郡奔遁闗中扰乱将军蒋英辛恕拥众数十万据长安遣使招勒勒遣石生率洛阳之众赴之秋八月南阳王胤率众数万自上邽趋长安陇东武都安定新平北地扶风始平诸郡夷夏皆起兵应胤胤次仲桥石生婴城固守勒使石虎率骑二万来援九月战于义渠为虎所败死者五千余人胤奔上邽虎乘胜追战枕尸千里攻围上邽城溃执太子熙南阳王胤并将相诸王等及诸卿校公侯以下三千余人皆杀之徙其台省文武闗东流民秦雍大族九千余人于襄国又坑王公等及五郡屠各五千余人于洛阳曜在位十三年而败自刘渊以晋恵帝永兴元年岁在乙丑僭号西河至曜三世凡三十有五年以晋成帝咸和四年岁在己丑灭

卷八 前赵录八
刘宣
刘宣字士则渊之从祖也初为北部都尉右贤王朴钝少言好学修洁师事乐安孙炎沉精积思不舍昼夜好读毛诗左氏传炎每叹曰宣若遇汉武当踰于金日磾也学成而返不出门闾者盖数年每读汉书至萧何邓禹传未尝不反复咏之曰大丈夫若遭二祖终不令两公独擅美于前矣并州刺史王广言之于武帝帝召见嘉其占对因曰吾未见宣谓广言虚耳今见其进止风仪真所谓如珪如璋观其质性足能抚集本部乃以宣为右部都尉特给赤幢曲盖莅官清恪所部懐之渊即王位宣之谋也故特荷尊重勲戚莫二军国内外靡不任之仕至丞相太尉
刘盛
刘盛渊之族人也仕为领右卫将军封安昌王少时不好读书惟读孝经论语曰诵此能行足矣安用多诵而不行乎李熹见之叹曰望之如可易及至肃如严君可谓君子矣渊以其忠笃故临终委以重任卫尉西昌王刘锐等耻不预顾命乃相与谋说和杀聪盛执正不从和怒命左右刃之
刘翼
刘翼仕渊为别将骁勇过人膂力善射能一手举殿柱跳过平阳门时人拟之飞羽渊甚器异之以为征虏将军
刘胤
刘胤字义孙曜之世子前妃卜氏所生光禄大夫卜泰之甥也美姿貌善机对年十岁身长七尺五寸眉鬓如画聪奇之谓曜曰此儿神气非义真之比也[义真曜子俭字]当应为卿之冢嫡卿可思文王废伯邑考立武王之意曜曰臣藩国之嗣仅能守祭祀足矣不可乱长幼之伦也聪曰卿勲格天地国兼百城当世祚太师受专征之任五侯九伯得专征之者卿之子孙也奈何言同诸藩国乎义真既不能逺追太伯髙让之风吾当为卿更以一国封之于是封俭为临海王立胤为世子靳准之乱胤没于黑匿郁鞠部至曜光初七年胤自言于郁鞠郁鞠大惊资给衣马遣子送之曜对胤悲泣胤虽少离屯难流踬殊荒而风骨俊茂爽朗卓然身长八尺三寸髪与身齐多力善射骑捷如风云曜因以重之羣臣亦属意焉曜顾谓朝臣曰义孙可谓岁寒而不凋湼而不淄者矣义光虽先已树立然冲幼儒谨不堪今世之多难惧非所以上固社稷下爱义光义孙年长明徳又故世子且材器过人渉歴艰阻朕欲逺追周文近踪光武使宗庙有太山之安义光飨无疆之福于诸卿意何如太傅呼延晏等咸曰陛下逺拟周汉为国家无穷之计岂惟臣等頼之实宗庙四海之庆也左光禄大夫卜泰太子太傅韩广等进曰陛下若以废立为是不应降日月之明垂访羣下若以为疑固乐闻异同之言臣窃以为废太子非也昔周文定嗣未建之前则可光武以母失恩而废其子岂足为圣朝之模范诚以东海纂统何必不如明帝皇子胤文武才略神度弘逺信髙絶于时足以拟踪周发然太子孝友仁慈志尚冲雅亦足以堂负圣基为承平贤主况储宫者民人所系岂可轻动陛下诚实尔者臣等有死而己未敢奉诏曜黙然胤前泣曰慈父之于子也当务存鸤鸠之仁今黜熙而立臣臣何敢自安陛下茍以臣为颇堪驱策岂不能辅熙以承圣业乎必欲以臣代熙臣请效死于此以明赤心不敢闻命因歔欷流涕悲感朝臣曜亦以太子羊氏所生羊有宠哀之不忍废乃止追谥胤母卜氏为元悼皇后嘉胤舅卜泰之公忠拜上光禄大夫仪同三司领太子太傅封胤为永安王署侍中卫大将军都督二宫禁卫诸军事开府仪同三司录尚书事领太子太傅号曰皇子命熙于胤尽家人之礼寻迁大司马徙封南阳王以汉阳诸郡十三为国置单于台于渭城置左右贤王已下皆以胡羯鲜卑氐羌豪杰为之拜胤为大单于都督及曜之末闗中扰乱遂为石虎所杀
渊后单氏
单氏单征之女北海王乂之母也以渊河瑞二年立为皇后渊死聪即伪位改元光兴尊为皇太后单氏年少姿色絶丽聪遂蒸之乂屡以为言单氏惭恚而死
聪后呼延氏
呼延氏武元皇后匈奴中人渊后之从父妹也有美色恭孝称于宗族渊后爱聪姿色故以配焉遂以光兴元年立为皇后先是聪以弟乂为帝太弟后每谓聪曰父终子绍古今之大典陛下自承髙祖之嗣太弟何为者哉陛下百年后粲兄弟必无种也愿陛下深思之聪亦信之曰然吾当徐为之计后曰事久变生太弟见粲兄弟并大必有不安之志矣或有小人构间其中未必不祸发于今日也妾闻陛下说隐公一何相似窃为陛下寒心聪心然之后至嘉平二年春正月卒谥曰武元皇后
聪后刘氏
刘氏武宣皇后新兴人伪太保刘殷小女名娥字丽华童齿聪慧肤髪异常昼营女工夜诵书传母恒止之敦玩弥厉每与诸兄弟辩论经义理致超然兄常深叹之性孝友美风仪进止如珪璋焉聪既僭立纳为右贵妃未几立为皇后聪将起凰仪殿于后庭廷尉陈元达锁腰切谏聪大怒曰朕将营二宫岂问汝鼠子乎命左右将斩之后时在后堂闻之宻遣中常侍私勅左右停刑于是手疏启曰伏闻勅旨将为营殿今宫室已备无烦更营且四海未一祸难犹繁宜爱民力廷尉之言社稷之计也陛下当加爵赏而反欲诛之四海谓陛下何如哉夫忠臣进谏者固不顾其身也而人主拒谏者亦不顾其身也陛下为妾营殿而杀谏臣使忠良结舌者由妾逺近怨怒者由妾公私困弊者由妾社稷阽危者由妾天下之罪皆萃于妾妾何以当之妾观自古败国丧家未始不由妇人每览古事忿之不已何意今日妾自为之使后人视妾犹妾之视前人也妾复何面目仰侍巾栉请归死此堂以塞陛下误惑之过聪览之变色大司徒任顗等复叩头流血固请不已乃徐曰朕比来微得风患喜怒过差不复自制元达忠臣也朕未之察诸公乃能破首明之诚得辅弼之义也朕愧戢于心何敢忘之命顗等冠履就坐引元达而谢之以后表示之曰外辅如公等内辅如后朕复何忧后聪明善几谏聪所为不道多规正之及死伪谥武宣皇后其姊英字丽芳亦聪敏涉学而文词机辩晓达政事尤过于娥初与娥同召拜左贵嫔寻卒伪追谥武徳皇后
曜后羊氏
羊氏献文皇后即晋恵帝后也名献容太山南城人祖瑾父玄之以晋太安元年立为皇后后初入宫衣中忽有火光众咸怪之洛阳之陷遂没于曜曜僭伪位立为皇后因问之曰吾何如司马家儿羊后曰陛下开基之圣主彼亡国之暗夫何可并言彼贵为帝王有一妇一子及身三耳曾不能庇之使妻子辱于庶人之手妾于尔时实不欲生何图复有今日妾生于髙门意谓世间男子皆然自奉巾栉已来始知天下自有丈夫耳曜甚宠爱之遂干预政事生三子以曜光初五年卒伪谥献文皇后
曜后刘氏
刘氏献烈皇后少孤为叔父侍中大司徒刘昶所养曜光初八年立为皇后明年寝疾及笃曜亲省临之问其所欲言刘氏泣曰妾叔父昶无子妾少养于叔父恩抚甚隆无以报徳愿陛下贵之妾叔皑女芳有徳色愿以备后宫曜许之言终而卒伪谥献烈皇后
曜后刘氏
刘氏名芳侍中刘皑[一作恺]女年十三长七尺八寸垂手过膝髪与身齐先皇后刘氏死曜追念之遂以光初十年立为皇后姿徳才色迈于别宫

卷九 前赵录九
王弥
王弥字子固东莱人也家世二千石祖颀魏玄莵太守武帝时至汝南太守弥有才干博涉书记勇略善骑射膂力过人青州人谓之飞豹然少游侠京师处士陈留董养见而谓之曰君豺声豹视好乱乐祸若天下有事不作士大夫矣与刘渊友善后从洛阳东归渊饯于九曲之濵泣谓弥曰王浑李熹以乡曲见知每相称达谗间因之而进深非吾愿适足为吾患耳吾本无宦情惟足下明之恐死洛阳永与子别因慷慨歔欷纵酒长啸声调亮然坐者皆为之流涕恵帝末年妖贼刘伯根起兵于东莱之惤县弥率家童从之伯根以弥为长史伯根死弥聚徒海渚为茍纯所败亡入长广山遂为羣贼弥多算计凡有所掠豫策成败后引兵入冦青徐二州自称征东大将军攻杀二千石晋太傅司马越以公交车征东莱曲羡为本郡太守讨弥弥击杀之兖州刺史茍晞帅兵逆击弥弥遂大败遣使降渊渊拜弥镇东大将军青徐二州牧都督缘海诸军事弥收集亡散众复大振晞与之连战不克弥进攻太山鲁国谯梁陈郡汝南颍川襄城诸郡遂入许昌开府库取器杖分遣诸将攻掠青徐兖豫四州所过陷没郡县多杀守令有众数万朝廷不能制会天下大乱进逼洛阳太傅越遣司马王斌帅甲士五千人来卫京师凉州牧张轨亦遣督护北宫纯来援弥入自轘辕败官军于伊北京师大震宫城门昼闭弥至洛阳屯于津阳晋以司徒王衍都督征讨诸军事衍与王斌等出战北宫纯募勇士百余人突陈弥兵大败遂烧建春门而东衍遣左卫将军王秉追之战于七里涧又败之遂走渡河与其党刘灵王桑等自轵闗如平阳归渊渊闻而大悦遣侍中兼御史大夫郊迎致书于弥曰以将军有不世之功超时之徳故有此迎耳迟望将军之至孤今亲行将军之馆辄拂席洗爵敬待将军弥至见渊劝称尊号渊谓弥曰孤本谓将军如窦周等耳今真吾孔明仲达也烈祖有云吾之有将军如鱼之有水也署为司隶校尉加侍中特进灵为安北将军桑为散骑常侍弥固辞使随刘曜冦河南又与石勒攻临漳永嘉初冦上党围壶闗东海王司马越遣淮南内史王旷安丰太守卫干等讨之与弥战于髙都长平间大败之死者十六七渊拜弥侍中都督青徐兖豫荆扬六州诸军事征东大将军青州牧封东莱公遂与刘曜石勒等攻魏郡汲郡顿丘陷五十余壁皆调为军士又与勒攻邺晋安北将军和郁弃城而走懐帝遣北中郎将豫州刺史裴宪屯白马讨弥车骑将军王堪屯东燕讨勒平北将军曹武屯太阳讨渊虎步将军彭黙为刘聪所败见害众军皆退聪渡黄河帝遣司隶校尉刘暾将军宋抽等拒之皆不能抗弥聪以万骑至京城焚二学宫东海王越拒战于西明门弥等败走归于平阳复以二千骑南出轘辕攻冦襄城诸郡县东海王越遣薄盛等率兵追撃之弥师败绩还戍平阳遣左长史曹嶷为镇东将军给兵五千东狥青州且多赍金寳还乡里招诱亡命并迎其室渊许之嶷自大梁引兵而东所至皆下遂克东平进攻琅邪会渊死聪即位弥与刘曜等率众四万长驱入洛川复出轘辕掠梁陈汝颍间进屯阳翟遣弟璋与石勒共冦徐兖因破越军复与曜冦襄城进逼京邑纵兵大掠曜禁之不从乃斩其牙门王延以狥弥怒与曜阻兵相攻死者千余人弥长史张嵩劝小下之于是诣曜谢罪结分如初既而弥说曜曰洛阳天下之中山河四塞城池宫室不假修营宜劝主上自平阳徙都之曜以天下未定洛阳四面受敌不可固守不从弥策焚烧而去弥怒骂曰屠各子岂有帝王之意乎汝奈天下何引众东屯项城曜初以弥不待已至先入洛阳怨之至是嫌隙遂构洛川之战百官殱灭殆尽惟司隶校尉刘暾以乡里宿望得免于难因说弥曰今羣雄竞起九州岛幅裂有不世之功者宇内不容将军自兴兵以来何攻不克何战不胜而复与始安王相失宜思文种之祸以范蠡为师且将军可无帝王之意东据本州岛徐观事势上可以混一天下下可以成鼎峙之业岂失孙刘乎蒯通有言将军宜图之弥以为然拜暾为大将军封齐公初石勒恶弥骁勇外相亲而内相忌常宻为之备弥破洛阳多遗勒美女寳货以相结纳会勒擒茍晞以为左司马弥心恶之乃以书贺勒曰公获茍晞而用之何其神妙使晞为公左弥为公右天下不足定也勒愈忌欲阴图之刘暾又劝弥使召曹嶷藉其众以诛勒乃为书使暾诣青州召嶷引兵会已且诈要勒共向青州暾至东阿为勒游骑所获见弥与嶷书大怒乃潜杀暾会弥将徐邈髙梁辄帅所部兵数千人去弥弥益衰弱勒右长史张宾劝勒乘弥小衰诱而取之因请弥燕于已吾弥谓勒实亲已不复疑也长史张嵩切谏不听勒伏兵袭杀之[已吾前作已营]
刘灵
刘灵阳平人也少贫贱年二十余厕役于县力制奔牛走及驰马时人虽异之莫能举也尝抚膺而叹曰天乎何当乱也及公师藩起兵自称将军与王弥冦掠赵魏进攻洛阳弥军败绩乃言于灵曰晋兵尚强归无所厝刘元海昔为质子我与之周旋京师深有分契今称汉王将归之可乎灵然之遂与弥俱降于渊渊署为平北将军与石勒帅众三万冦魏郡汲郡顿丘百姓望风降附所在克捷迁安北大将军冀州刺史屯广宗晋王浚遣别将祁弘袭击杀之
张嵩[一作暠]
张嵩陇西人也事母至孝母死既葬庐于墓侧哀感幽显岁余而墓地自裂棺亦自破母遂苏活嵩初为王弥长史弥之与刘曜相攻也嵩切谏曰明公与国家共兴大事事业甫尔便相攻讨何面目见主上乎平洛之功诚在将军然刘曜皇族宜小下之晋二王平吴之鉴其则不逺愿明将军深以为虑纵将军阻兵不还其若子弟宗族何弥曰善微子吾不闻此过也于是诣曜谢罪弥曰下官闻过乃是张长史之功曜谓嵩曰君为朱建矣岂况范生乎各赐嵩黄金百斤及石勒已吾之燕嵩固阻弥不行弥不能听竟为勒所袭杀嵩遂归仕于渊
刘殷
刘殷字长盛新兴人也七岁丧父哀毁过礼服丧三年未尝见齿曾祖母王氏盛冬思芹而不言食不饱者一旬矣殷怪而问之王氏言其故殷时年九岁乃诣泽中恸哭曰殷罪衅深重幼丁艰罚王母在堂无旬月之养殷为人子而所思无获皇天后土愿垂哀愍声不絶者半日于是忽若有人云止止声殷收泪视地见有芹生焉因得斛余而归食而不减及至芹生乃尽又尝夜梦人谓之曰西篱下有粟寤而掘之得十五锺铭曰七年粟百石以赐孝子刘殷自是食之七年方尽郡命主簿州辟从事皆以供养无人辞不赴命司空齐王司马攸辟为掾征南将军羊祜召参军事皆以疾辞同郡张宣子识达之士也劝殷就征殷曰当今二公有晋之栋楹也吾方希达如榱椽耳不凭之岂能立乎吾今王母在堂既应他命无容不竭臣礼便不得就养子舆所以辞齐大夫也良以色养无主故耳宣子曰如子所言岂庸人所识哉而今而后吾子当为吾师矣遂以女妻之宣子者荆州豪族家富于财其妻怒之曰我女年始十四姿识如此何虑不得为公侯妃而遽以妻刘殷乎宣子曰非尔所及也戒其女曰刘殷至孝冥感学识超世此人终当逺达为世名公汝其谨事之张氏性亦婉顺事王母以孝闻奉殷如君父焉既而曾祖母死殷夫妇毁瘠几至灭性时柩殡在室而西邻失火风飙甚盛夫妇叩殡号哭火越烧东家后有二白鸠巢其树庭自是名誉益着及为聪相不犯颜忤旨然因事进规补益甚多聪每与羣臣议论政事殷无所是非羣臣出殷独留后为聪畅敷条理商确事宜聪未尝不从之有子七人五子各授一经一子授太史公一子授汉书一门之内七业俱兴北州之学殷门为盛尝戒其子孙曰事君之法当务几谏凡人尚不可面斥其过而况万乘乎夫几谏之功无异犯颜但不彰君之过所以为优耳[一云犯颜之祸将彰君过]宜上思周召咨商之义下念鲍勋触鳞之诛官至侍中太保录尚书事赐剑履上殿入朝不趋乘舆入殿然殷在公卿间常恂恂有卑让之色故能处骄暴之国保其富贵不失令名以寿考终殷以聪嘉平二年卒追谥曰大昌文献公
王延
王延字符寿[一作延元]西河人也性至孝九岁丧母几至灭性每至忌月悲号三旬事后母卜氏以孝闻卜氏遇之无道恒取补禳及败麻头与延贮衣其姑闻而问之延知而不言供事弥谨延既孤贫昼则佣赁夜则读书遂究览经史皆通大义卜氏尝盛冬思生鱼敕延求之延求鱼不获卜氏杖之流血延寻汾河扣凌而哭忽有一鱼跃出冰上长五尺延取以馈母卜氏食之积日不尽于是心悟抚如已子延事亲色养夏则扇枕冬则以身温被隆冬盛寒体无全衣而亲极滋味后母终服丧居于墓侧非其蚕不衣非其耕不食属天下乱随渊迁于平阳农蚕之暇训诱宗族侃侃不倦年至六十方仕于渊及聪嗣位拜金紫光禄大夫刘粲之立靳准作乱自称汉天王置百官以延耆徳硕望谋之于延将以为左光禄延弗从乃骂曰屠各逆奴何不速杀我以吾左目置西阳门观相国之入也右目置建春门观大将军之入也准怒杀之
陈元达
陈元达字长宏后部人也本姓髙以生月妨父故改云陈少孤贫有志操常躬耕兼诵诗书乐道行咏忻忻如也至年四十不与人交通渊之为左贤王闻而招之元达不荅及渊僭号人或谓之曰往刘公相屈君蔑而不顾今称号帝飞君其惧乎元达笑曰是何言邪彼人姿度卓荦有笼罗宇宙之志吾固知之久矣然往日所以不往者以期运未至不能无事喧喧彼自有以亮吾矣卿但识之不过二三日驿书必至其暮果征为黄门郎人曰君殆圣乎既至引见渊曰卿若早来岂直为郎官而已元达曰臣惟性之有分盈分者颠臣若早叩天门者恐大王赐处于九卿纳言之间此则非臣之分臣将何以堪之是以抑情盘桓待分而至大王无过授之谤小臣免招冦之祸不亦可乎渊乃大悦元达在位忠謇屡进谠言退而削草虽子弟莫得知也聪既嗣位转为廷尉聪将为刘氏起鷃仪楼于后庭元达锁腰切谏聪大怒命左右将出斩之大司徒任顗等叩头流血请免刘氏亦手疏切谏聪意乃解引元达而谢之每谓元达曰卿当畏朕而反使朕畏卿邪元达叩头谢曰臣闻师臣者王友臣者伯臣诚愚闇无可采也幸邀陛下垂齐桓纳九九之义故使微臣得尽愚忠昔世宗遥可汲黯之奏故能恢隆汉道桀纣诛谏幽厉弭谤是以三代之亡也忽焉陛下以大圣应期挺不世之量能逺捐商周覆国之弊近模孝武光汉之美则天下幸甚迁为左司隶聪欲立左右贵嫔为左右皇后元达以三后并立殊非典礼极言谏之聪不纳乃转为右光禄大夫于是太尉范隆等皆抗表逊位请让元达聪复以为御史大夫仪同三司元达素与太宰河间王刘易善引之为援得尽谏诤及闻易死哭之悲恸曰人之云亡邦国殄悴吾既不复能言安用此黙黙茍生乎归而自杀时人莫不寃之
王广
王广字广之不知何许人永嘉之乱聚族避世仕渊为西扬州刺史鲁阳侯[一作并州]及聪嗣位蛮贼梅芳扇动山夷攻围广城一百二十日外救不至粮食罄絶鸡犬雀鼠靡有孑遗将士泣谓广曰将军忠于本朝故有今难岂有背将军者哉城陷被禽将士相枕而死者五十人[一作五千]蛮囚广将诣芳广有女容质甚丽慷慨有丈夫之节芳见其美色纳之甚有宠入经一旬女于闇室伺芳睡引刀击芳不中芳惊起曰何故反邪女骂曰蛮畜我欲诛反贼何等谓我反乎吾闻父仇不同天母仇不同地汝反逆无状害人父母而复以无礼陵人吾所以不死者正欲诛汝耳今死自吾分不待汝杀我但恨不得枭汝首于通衢以塞大耻辞气猛厉色无变容言终自杀芳止之不可时年十五
卜珝
卜珝字子玉匈奴后部人也少好谈易郭璞见而叹曰吾所不如也然而不免兵厄珝曰吾大厄在四十一位为卿将当受祸耳不尔者亦为猛兽所害吾亦未见子之令终也璞曰吾祸在江南甚营之未见免兆虽然在南犹可延期住此不过时月珝曰子勿为公吏可以免诸璞曰吾之不能免公吏犹子之不能免卿将也珝曰吾此虽有帝王子终不复奉二京矣琅邪可奉卿谨奉之主晋祀者必此人也珝遂隠于龙门山渊僭号征拜大司农侍中固以疾辞渊曰人各有心卜珝之欲在吾朝何异髙祖四公哉可遂其髙志后复征为光禄大夫珝谓使者曰非吾死所也及聪嗣位征为太常时刘琨据并州聪问何时可平珝荅曰并州陛下之分今兹克之必矣聪戏曰胜吾劳先生一行可也珝曰臣所以行不及装者正为是也聪大悦署珝使持节平北将军将行谓其妹曰此行也死自吾分慎勿纷纭遂从镇北将军靳冲攻晋阳[一作大原]不克珝卒先降冲遽収珝斩之聪闻之大怒曰此人朕所不得加刑冲何人哉遣御史中丞浩衍持节斩之
赵染
赵染新丰人初为晋南阳王司马模牙门将戍蒲坂求冯翊太守不得而怒率众归聪聪以为平西将军次于新丰东晋将索綝率兵讨之染有轻敌之意长史鲁徽谏曰困兽犹鬬况于国乎染曰綝小竖岂能污吾马蹄刀剑也帅精骑逆战于城西败绩悔曰吾不用鲁徽之言以至于是乃斩徽临刑谓染曰将军愎谏违谋戅而取败乃复忌前害胜诛戮忠良以逞过忿亦何颜面瞬息世间哉袁绍为之于前将军继之于后覆亡败丧亦当相寻所恨不得一见大司马而死死者无知则已若其有知下见田丰为徒当诉将军于黄泉使将军不得眠床枕而死及死叱行刑者曰令吾面东向大司马刘曜闻之曰蹄涔不容尺鲤染之谓也后染冦北地梦鲁徽大怒引箭射之染惊怖而寤旦将攻城中伏弩卒
范隆
范隆字玄嵩父方魏雁门太守隆方孕十五月而生四岁亡父既又丧母哀号之声感动行路单孤无缌功之亲疎族范广[册府云广史不载官]愍而养之迎归教书为立祠堂隆好学修谨事广如父博通经籍无所不览着春秋三传撰三礼吉凶宗纪甚有条义恵帝时天下大乱隠迹不应州郡辟命昼耕夜读颇习秘厯阴阳之学知并州将有氛祲弥不复仕与上党朱纪友善共纪游山见一老父于穷涧之濵老父曰二公何为在此隆等拜之仰视不见遂与纪依于渊渊以隆为大鸿胪纪为太常并封公隆后累迁尚书令仪同三司曜既僭立进为太尉卒赠太师
崔游
崔游字子相上党人少好学儒术甄明恬静谦退自少及长口未尝言及财利魏末察孝廉除相府舍人出为氐池长甚有恵政以病免归泰始初武帝录叙文帝故府僚属就家拜郎中不就年七十余笃学不倦渊师事之从受毛诗京氏易马氏尚书既僭伪位征为御史大夫固辞不受卒于家时年九十三撰丧服图行于世
韦忠
韦忠字子节平阳人少慷慨有不可夺之志好学博通性不虚诺闭门修已不交当世每至吉凶亲丧赠遗一无所受年十二丧父哀慕毁瘠杖而能起晋司空裴秀吊之匍匐号诉哀感旁人秀出而语曰此子长大必为佳器归而命子頠造焉服阕庐于墓侧家贫藜藿不充妻子不免于饥寒及頠为仆射言之于司空张华华辟之辞疾不赴人问其故忠曰吾茨檐贱士本无宦情且茂先华而不实裴頠欲而无厌弃典礼而附贼后若此岂大丈夫之所宜行邪裴常有心托我恐洪涛荡岳余波见漂况可临尾闾而窥沃焦哉太守陈楚迫为功曹会山羌破郡楚携子出走贼射之中三创忠冐刃伏楚以身捍之泣曰忠愿以身代君乞诸君哀之亦遭五矢贼相谓曰义士也舍之忠于是负楚以归仕聪为镇西大将军平羌校尉讨叛羌矢尽不屈节仗剑而死
董景道
董景道字文博弘农人也少而好学昼夜诵读博通五经尤明春秋三传京氏易马氏尚书韩诗皆精究大义三礼之义专遵郑氏着礼通论非驳诸儒演广郑旨永平中知天下将乱隠于商洛山衣木叶食树菓弹琴歌笑以自娱毒蛇猛兽皆绕其旁是以渊及聪屡征皆碍而不得进景道私以此自喜至曜光初中出山庐于渭汭曜征为太子少傅散骑常侍复辞曰余在万山中草木可以庇风雨石田可以具饘粥朝家事非山野小人所愿闻也更移穷谷中人悉不见后曜置崇文祭酒复以明经擢景道为之亦不就竟以寿终
王育
王育字伯春京兆人也少孤贫为人佣牧羊豕每过小学必歔欷流涕暇时拾薪以顾书生抄书板截蒲以学书日夜不止忘失羊豕其主笞之育甚有惭色将鬻已以偿之同郡许子章敏达之士也闻而嘉之代育偿羊豕给其衣食使与子同学遂博通经史身长八尺余须长三尺容貌絶异音声动人子章以兄女妻之别为立宅分之家产育受之无愧色然行已任性不与俗偶妻丧吊者不过四五人皆乡闾名士太守杜宣命为主簿及宣左迁万年令杜令王攸诣宣宣不出迎攸怒曰卿往为二千石吾所敬也今吾侪耳何故不见迎欲以小雀遇我使吾畏死鹞邪育执刀叱攸曰主辱臣死自古而然我府君以非罪黜降如日月之蚀耳小县令敢轻辱我君汝谓我刀钝邪敢如是乎前将杀之宣惧徒跣挽育乃止由是知名司徒王浑辟为掾除南武阳令为政清约盗贼奔窜迁并州督护成都王司马颖镇邺表育为振武将军拜渊为北单于参丞相军事使鸠合义众以赴国难育说颖曰元海今去恐不复至臣请为殿下促之颖以为然以育为破虏将军使追之渊遂拘育为右光禄大夫河瑞之末迁右仆射及聪僭位歴位大司空太保太傅卒
刘敏元
刘敏元字道光北海人也励已修学不以险难改心永嘉之乱自齐西奔同县管平年七十余随敏元而西行及荥阳平为盗所刼敏元已免复还谓贼曰此公孤老余年无几请以身代辞旨慷慨义形于色盗遂释之俱免于难仕曜为中书侍郎太尉长史
杜育
杜育字子光少从濮阳人为贼其母怒笞之育曰天下将乱且以习胆如意望封侯不如意但不使他人斫头育为贼衣甲三重持戟蓬转而出

卷十 前赵录十
郭汜
郭汜字子游上郡人也父士为县卒随巫而遇一女子于路巫曰此女当生贵子而君亦有贵子相可纳之当兴君门户士遂纳之生汜长不满七尺躯极丑陋当时莫比朴讷无慧后为县卒感愤游学师事安平赵孔曜曜见而喜之曰此生有公骨其当贵达仕渊歴聪及曜之世位至侍中司徒
李景年
李景年字延佑前部人少孤贫见养于叔父尝使牧羊景年见其叔子讲诵羡之后从博士乞得百余字牧羊之暇折草木写之叔乃惊曰吾家千里驹也而令麒麟久踬盐坂乃令娶妻授学遂归仕渊长平之战聪马中流矢几为晋军所获景年以马授聪挥戈直前得免于难以功封梁邹侯歴虎牙将军
王延年
王延年字季海江都人性至孝年十五丧二亲每言及之未尝不呜咽悲恸每忌日三日不食奉叔父以孝闻子良孙及弟从子为贼所掠延年追而请之贼以良孙归延年延年复拜请曰我以少孤为叔父所养此叔父之孤孙也愿以子易之贼曰君义士也乃俱免之后仕至太宰
王隽
王隽字玄英上郡人也有干艺之称隽年八岁随兄宻子元直西如凉州路中粮匮宻留元直于途乞丐民间比还隽为贼所掠元直逃免宻乃将元直追贼叩头求哀曰人情自当皆爱其子但此弟未生家君见背遗孤相长以至于今请以元直易隽贼相谓曰以子易弟义之大也于是以隽授宻而去宻后亡隽勺水不入口者五日虽服丧三年而心丧六载
乔智明
乔智明字符达匈奴前部人少丧二亲哀毁过礼仕渊为折冲将军迁廷尉转冠军大将军领单于右辅聪嗣位仍署冠军大将军加司隶校尉嘉平三年从中山王曜攻长安城陷不为设备为晋将曲允所袭杀
乔晞
乔晞前部人仕渊冠军将军使帅众冦西河攻介休介休令贾潭筑营自固有八门城髙九尺及陷抗节不降曰吾为晋守不能全之岂茍求生以事贼虏何面目以视息世间哉晞怒将杀之部将尹崧曰将军舍之以劝事君晞不听遂杀之其妻宗氏年二十余有姿色晞欲纳焉宗氏骂曰屠各奴何有害人之夫而欲加无礼于其妇乎何不速杀我遂仰天大哭晞亦杀之渊闻而大怒曰使天道有知乔晞望有种乎追还降秩四等收潭及宗氏尸葬之[贾潭晋书作贾浑]
陈安
陈安字虎侯成纪平庄人也家世农民少慷慨读书曰大丈夫当轩冕杖节安能久执犁锄乎遂东游京师颇学书字读魏书见许褚而叹之乃自字虎侯遇晋室丧乱遂凭结司马宾骁壮果毅武干过人多力善射持七尺刀贯结奔及驰马仕晋南阳王模帐下都尉模之败也安归模世子保于秦州保命安统精骑千余以讨叛羌宠遇甚厚保将张春等疾之谮安有异志请除之保不许春等辄伏刺客刺安安被创驰陇城遣使诣保贡献不絶自号秦州刺史称藩于曜举兵攻张春春奉保之南安祁山安退屯绵诸保归上邽未几张春杨次与别将杨韬不协劝保诛韬且请击安保皆不从春怒幽保杀之立保宗室子瞻为嗣称大将军安乃表曜请讨瞻等曜以安为大将军击瞻杀之春奔枹罕执杨次于保柩前斩之因以祭保遂奉保丧以天子礼葬于上邽及曜克安定振旅而循陇右安乃郊迎后又请朝于曜曜时疾笃辞而不许安怒以曜为已卒大掠而归氐羌多应之安士马强盛众十余万自称使持节大都督假黄钺大将军雍凉秦梁四州牧凉王攻曜征西将军刘贡于南安会休屠王石武引兵攻上邽安惧遂解南安之围驰归遇于瓜田安众大溃收余骑奔陇城武遂进围安于陇城曜又亲率大众继之安频出挑战累为撃败斩于涧曲安善于抚绥吉凶险夷与众共之部下小将刘牙赵牢路松多等坚戍不已及其死城内得尸陇上人思之为作壮士之歌曰陇上徤儿曰陈安[一作壮士有陈安]躯干虽小腹中寛爱养将士同心肝騄骢骏马铁瑕鞍七尺寳刀配齐环[一作奋如湍]丈八虵矛左右盘十荡十决无当前百骑俱出如云浮追者千万骑悠悠[一无此二句]战始三交失虵矛十骑俱荡九骑留[一无此一句]弃我騄骢窜岩幽大雨降后追者休[一无此一句]为我外援而悬头西河之水东河流阿呵呜呼奈子何呜呼阿呵奈子何[二句一作一去不返奈若何]曜闻而嘉伤命乐府歌之
张寔
张寔皇太后张氏之侄聪之舅子也仕聪为巨鹿太守治任威强路不拾遗后为辅汉将军聪纳其二女以为贵人欲以寔为司徒太保皆垂涕固辞身骑瘠马妻乘败车
卜崇
卜崇仕聪左卫将军为人清直不与世浮沈与少府陈休素恶中常侍王沈等谄佞用事虽在公座未尝与语沈等深嫉之侍中卜干谓之曰沈等势力足以回天地卿辈自料亲贤孰与窦武陈蕃崇应之曰吾辈年踰五十职位已崇惟欠一死耳死于忠义乃为得所安能俛首低眉以事阉竖乎去矣卜公勿复有言沈等遂谮之于聪以与太弟乂通谋聪临上秋阁收崇斩之休亦见害
呼延寔
呼延寔匈奴中人仕曜为征南将军曜之攻氐羌杨难敌也军中大疫曜亦寝疾欲还恐难敌蹑其后因与羌和署难敌为武都王时秦州刺史陈安欲窥虚实诈言请朝曜以疾笃不许乘马舆还使寔监辎重于后安遂帅精骑邀击之寔进退无路与长史鲁凭俱没于安安囚寔而谓之曰刘曜已死子尚谁佐孤当与足下共定大业寔叱之曰狗辈汝荷人荣宠处不疑之地前背司马保今复如此汝自视智能何如主上忧汝不久枭首上邽通衢何谓大业可速杀我悬我首于上邽东门观大军之入城也安怒杀之
鲁凭
鲁凭仕曜为长史曜自攻氐羌杨难敌还凭与呼延寔帅精骑一千监辎重于后陈安邀击获之时陇上氐羌皆附于安安士马强盛有众十余万乃自称大都督假黄钺大将军雍凉秦梁四州牧凉王署凭为参军凭对安大哭曰吾不忍见陈安之死也安怒命斩之凭曰死自吾分可悬吾头于秦州通衢观赵之斩陈安也安遂杀之曜闻凭死悲恸曰贤人者天下之望害贤人是塞天下之情也夫承平之君犹不敢乖臣妾之心况于四海分崩乎今陈安于招贤采哲之秋而杀害君子絶当时之望吾知其无能为也既而安果见害
崔岳
崔岳字符嵩为朝鲜令曜弱冠时游洛阳坐事当诛亡匿朝鲜无以自给因变姓名为县小吏岳见而异之推问所由曜乃叩头自首流涕求哀岳曰卿谓崔元嵩不如孙宾硕乎何惧之甚也今诏捕卿甚峻百姓闻之不可保也此县幽僻势能相济纵有大急不过解印绶与卿俱去耳吾既门衰无兄弟之累身又薄祜未有儿子卿犹吾子弟也勿为过忧大丈夫处身立世鸟兽投人要欲济之而况君子乎给以衣服资供书传曜遂从岳质通疑滞恩顾甚厚岳从容谓曜曰刘生姿宇神调真命世才也四海脱有微风揺之者英雄之魁卿其人矣岳歴位至大司徒汉昌之世赠烈愍公曜既僭号念其前劳追赠使持节侍中大司徒辽东公
田崧
田崧字子岱仕曜为大鸿胪迁镇南大将军益州刺史初氐羌杨难敌闻曜平陈安与弟坚头同奔汉中至是自汉中来袭仇池城陷崧为难敌所执立之于前难敌左右叱崧令拜崧嗔目叱之曰氐狗安有天子牧伯而向贼拜乎难敌字谓之曰子岱吾当与子终定大事子为刘氏可谓尽忠得不能尽忠于我乎崧厉色大言曰贼氐若本奴才安敢希冀非分吾宁为国家鬼岂可为汝贼臣何不速杀吾顾排一人夺取其刀前刺难敌不中为难敌所杀
游子逺
游子逺幼有姿貌聪亮好学不倦年十五至洛阳张华见而谓之曰此儿雅洁宏方真公才也仕曜光禄大夫直言敢谏累迁至大司徒录尚书事车骑大将军开府仪同三司
傅虎
傅虎仕聪讨虏将军晋阳之战虎以参军从中山王曜曜与魏穆帝子六修战于汾东曜兵败绩坠马身中七创几为六修所杀虎以马授曜曜不受曰当今危亡之极人各思免卿当乘以自济吾创已甚重自分死此虎泣曰虎小人蒙大王识拔至此常思效命今其时矣且汉室始基大难未弭天下可无虎何可一日无大王也乃扶曜上马驱令渡汾自还战死聪甚哀之追赠幽州刺史
台产
台产字国隽上洛人汉侍中崇之后也少传京氏易善图谶秘纬天文洛书风角生算六日六分之学尤善望气占候推步之术隠居商洛南山兼善经学泛情教授不交当世曜时灾异特甚命公卿各举博识直言之士一人大司空刘均举产曜亲临东堂遣中黄门策问之产极言其故曜览而嘉之引见东堂访以政事产流涕歔欷具陈灾变之祸政化之阙辞旨谅直曜改容礼之署为博士祭酒谏议大夫领太史令其后所言皆验曜弥重之转太中大夫岁中三迁歴位尚书光禄大夫太子少师位特进金章紫绶闗中侯
陜妇人
陜有妇人不知姓字年十九曜时寡居陜县事叔姑甚谨其家欲夺而嫁之此妇毁面自誓终身不嫁后叔姑病死其叔姑有女在夫家先从此妇乞假不得因而诬其杀母有司不能察而诛之时有羣乌悲鸣尸上其声甚哀盛夏暴尸十日不腐亦不为虫兽所败其境乃经岁余不雨曜遣呼延谟为太守既知其寃乃斩此女设少牢以祭其墓谥曰孝烈贞妇其日大雨

卷十一 后赵録一
石勒上
石勒字世龙初名背[魏书作小字匐勒]上党武乡羯人也其先匈奴别部羌渠之胄分散居于上党羯室因号羯胡祖耶奕干父周曷朱一名乞翼加并为部落小卒勒生时赤光满室白气自天属于中庭见者咸异之年十四随邑人行贩洛阳倚啸上东门王衍见而竒之顾谓左右曰向者胡雏吾观其声视有竒志恐将为天下之患驰遣收之会勒已去长而壮健有胆畧雄武好骑射曷朱性凶麤不为羣胡所附每使勒代已督摄部胡部胡爱信之所居武乡北原山下草木皆有铁骑之象家园中生人参花叶甚茂悉成人状父老及相者皆曰此胡状貌竒异志度非常其终不可量也劝邑人厚遇之时多嗤笑惟邬人郭敬阳曲宁驱以为信然并加资赡勒亦感其恩为之力耕毎闻鼓角之声或在前后勒私异之归以告母母曰作劳耳鸣非不祥也因于所耕地得一刀铭曰石氏昌隶书私心自喜居与邑人李阳相近阳性刚愎毎轻勒与争沤麻池共相打揲互有胜负太安中并州饥乱勒与诸小胡亡散乃自鴈门还依宁驱北泽都尉刘监欲缚卖之赖驱匿之获免于是潜诣纳降都尉李川路逢郭敬泣拜言饥寒敬对之流涕以带货鬻食之并给以衣服勒谓敬曰今者大饥不可守穷诸胡饥甚宜诱将冀州就谷因执卖之可以两济敬深然之会建威将军阎粹说并州刺史东瀛公司马腾执诸胡于山东卖充军赏腾使将军郭阳张隆虏羣胡将诣冀州两胡一枷勒时年二十余亦在其中数为隆所殴辱敬先以勒嘱其族兄阳及兄子时是以阳时每为解请道路饥病赖阳时而济东至平原卖与荏平人师欢为奴有一老父谓勒曰君鱼龙发际上四道已成当贵为人主甲戌之歳王彭祖可图也勒曰一作实浚字彭祖若如公言弗敢忘徳忽然不见每屯耕于野常闻鞞铎音勒以告诸奴诸奴亦闻之因曰吾幼来在家恒闻如是诸奴归以告欢欢亦竒其状貌而免之欢家邻于马牧勒与牧帅魏郡汲桑往来勒以能相马自托于桑尝佣于武安临水为游军所囚会有羣鹿旁过军人竞逐之勒乃获免俄而又见一老父谓勒曰向来羣鹿者我也君应为中州主[一云列国主]故相救尔勒拜而受命遂招集王阳夔安支雄冀保吴豫刘膺桃豹逯明等八骑为羣盗后郭敖刘征刘宝张曀仆呼延莫郭黒畧张越孔豚赵鹿支屈六等又赴之号为十八骑复东如赤龙騄骥诸苑中乗苑马逺掠缯宝以赂汲桑永兴元年成都王司马颕败乗舆于荡阴逼帝如邺宫王浚以颕幽辱天子使鲜卑击之颕惧挟恵帝南奔洛阳帝复为张方所逼迁于长安闗东所在兵起皆以诛颕为名河间王司马颙惧东师之盛欲辑懐东夏乃奏议废颕是歳刘渊称汉王于黎亭其二年颕故帐下督公孙藩楼机郝昌等自称将军起兵赵魏之清河鄃县欲以攻邺众至数万勒与汲桑帅牧人乗苑马数百骑赴之桑始命勒以石为姓勒为名藩拜勒为前队督从攻掠郡县杀二千石长吏转前攻平昌公司马模于邺模使将军冯嵩逆战败之藩济自白马而南模甚惧广平太守焦国丁邵率众救模范阳王司马虓又遣兖州刺史濮阳太守茍晞救之藩众散走勒与汲桑亡潜苑中颕之将如河北也汲桑以勒为伏夜牙门帅牧人刼掠郡县系囚又招山泽亡命多起附勒勒率以应之屯于平石
晋懐帝永嘉元年春三月公孙藩既死汲桑逃还苑中复聚众刼掠自称大将军声言为成都王颕报仇诛东海王越东瀛公腾为名乃出成都王棺载之车中毎事启灵以行军令桑以勒为前锋屡有战功署为扫虏将军忠明亭侯遂与张泓故将李丰等进攻邺城署勒为前锋都督夏五月桑攻破魏郡太守冯嵩长驱至邺时邺中府库虚竭而东瀛公[晋书作新蔡王]腾资用甚饶性尤吝啬无所振恵临急乃赐将士米各数升帛各丈尺是以人不为用桑遂入邺攻腾腾曰孤在并州七年胡围城不能克汲桑小贼何足忧也及勒等至腾不能守率轻骑而走为李丰所杀腾子虞有勇力腾之被害虞逐丰投水死是日虞及弟矫绍并巨鹿太守崔曼车骑长史羊桓従事中郎蔡充等又为丰余党所害诸名家流移依邺者死亡畧尽遂烧邺宫火旬日不灭杀万余人掠妇女珍宝以巨万计济自延津南击兖州太傅东海王越甚惧使抚军兖州刺史茍晞及陈留内史王赞等来讨桑勒攻幽州刺史石尠于乐陵尠与战败死乞活田禋帅众五万救尠勒逆败禋与晞等相持于平原阳平间数月大小三十余战互有胜负晋山阳公刘秋死之山阳公汉献帝曽孙也秋七月己酉朔越惧进次官渡为晞声援以讨桑勒命晞为前锋桑素惮晞乃于城外为栅自守晞将至顿军休士先遣单马示以祸福桑众大震八月己夘朔晞击败桑勒于邺九月戊申晞追击桑勒于东武阳大破之陷其九垒死者万余人桑与勒弃栅宵遁退保清渊婴城固守乃收余众将奔刘渊冀州刺史丁绍邀之于赤桥又大败之桑奔马牧勒奔乐平胡部大张背督冯莫突等拥众数千壁于上党勒往従之深为所昵因说背督等曰刘单于举兵击晋部大拒而不从自度终能独立乎曰不能勒曰如其不能者兵马当有所属今部落皆已受单于赏募往往聚议欲叛部大而归单于矣宜早为之计背督等素无智略惧部众之贰已也从之冬十月背督等随勒单骑归于刘渊渊署背督为亲汉王莫突为都督部大以勒为辅[一作护]汉将军平晋王以统之勒于是命背督为兄赐姓石氏名之曰会言其遇已也乌丸张伏利度有众二千壁于乐平渊屡招不至勒伪获罪于渊往奔伏利度伏利度喜结为兄弟使勒帅诸胡冦掠所向无前诸胡畏服勒知众心附已乃因会执伏利度谓诸胡曰今起大事我与伏利度谁堪为主诸胡咸推勒勒于是释伏利度帅其部众归渊渊加勒督山东征讨诸军事以伏利度之众配之十二月戊寅并州人田兰薄盛等起兵为东瀛公腾复仇斩汲桑于乐陵[一云平原]弃成都王颕棺于故井中颕故臣收葬之
永嘉二年春二月庚子勒冦常山晋安北将军王浚出兵击讨为浚所败夏四月渊使刘聪攻壶闗命勒率所统七千为前锋都督刘琨遣护军将军黄秀等救壶闗勒败秀于白田秀死之壶闗失据秋九月勒冦赵郡征北将军和郁自邺奔于卫国晋遣车骑将军王堪屯兵东燕以拒勒冬十月勒与刘灵阎罴等七将帅众三万冦魏郡汲郡顿丘百姓望风降附者五十余垒皆假垒主将军都尉印绶简其强壮五万为军士其余老弱安堵如故军无私掠百姓懐之刘渊僭称尊号遣使授勒持节平东大将军校尉都督王如故己酉勒入冦邺魏郡太守王粹死之进冦赵郡杀冀州西部都尉冯冲攻乞活赦亭田禋于中丘皆杀之
永嘉三年春三月渊授勒安东大将军开府置左右长史司马从事中郎夏四月勒进军攻巨鹿常山杀二郡守将陷冀州郡县堡壁百余众至十余万集衣冠文物别为君子营引赵郡张宾为谋主始署军功曹以刁膺张敬为股肱夔安孔苌为爪牙支雄呼延莫王阳桃豹逯明吴豫等为将帅使别将张斯率骑诣并州山北诸郡县说诸胡羯晓以安危诸胡惧勒威名多来降附秋九月进军常山分遣诸将攻中山博陵髙阳诸县降者数万人晋安北将军王浚遣天水将军祁弘帅鲜卑叚务勿尘等十余万骑来讨大败勒于飞龙山死者万余勒退屯黎阳浚因分遣诸将攻诸未下及叛者降三十余壁置守宰以抚之冬十一月勒冦信都陷长乐杀冀州刺史安北将军王斌因屠黎阳王浚自领冀州诏车骑将军王堪北中郎将裴宪自洛阳帅众讨勒勒烧营并粮回军拒之次于黄牛垒魏郡太守刘矩以郡降勒冀州郡县百余壁皆陷没勒使矩统其垒众为中军左翼勒至黎阳裴宪弃军奔淮南王堪退保仓垣十二月渊授勒镇东大将军封汲郡公持节都督王如故勒固让公不受与阎罴攻暏圈苑市二垒皆陷之罴中流矢死勒并统其众潜自石桥济河攻陷白马坑男女三千余口乙亥夜洛阳有白气如带自地升天南北各二十丈
永嘉四年春正月王弥以三千众会勒攻冦徐豫兖州二月勒东袭鄄城兖州刺史袁孚战败为其部下所杀因攻仓垣袭陷白马杀车骑将军王堪遂北济河攻冀州广宗清河平原阳平诸郡民从之者九万余口夏五月勒冦汲郡执汲郡太守胡宠复南济河荥阳太守裴纯奔建康六月幽并司冀秦雍等六州大蝗食草木牛马毛皆尽秋七月刘聪围河内太守裴整勒率骑会之攻冠军将军梁巨于武徳懐帝遣征虏将军宋抽救巨勒留诸将守武徳与平北大将军王桑逆击巨于长陵巨惧请降勒勿许巨踰城遁走为军士所执勒驰如武徳坑降卒万余数梁巨罪而杀之王师退还河北诸堡壁大震皆请降送任九月河内人乐仰执裴整叛降于勒时刘渊死刘聪即位授勒征东大将军并州刺史汲郡公持节开府都督校尉王如故勒固辞将军乃止冬十月汉河内王刘粲始安王刘曜及王弥率众四万攻洛阳勒留长史刁膺统步卒九万徙辎重于重门率轻骑二万会粲等于大阳败晋监军裴邈于渑池长驱入洛川粲出轘辕掠梁陈汝颍间勒出成皋闗壬寅勒围陈留太守王赞于仓垣为赞所败退走河北屯汶石津壬子东海王司马越羽檄征天下兵帝谓使者曰为我语诸征镇若今日尚可救缓则无及矣既而莫有至者勒攻陷襄城太守崔旷于繁昌杀之将至宛北攻幽州幽州刺史王浚遣鲜卑叚文鸯帅骑救之退还河北浚又遣别将王甲始帅辽西鲜卑万余骑败勒于汶石津勒乃烧船弃营引兵向柏门迎重门辎重合于石门济河攻豫州刺史冯嵩于陈郡不克引兵而北将趣南阳时雍州流民京兆王如举兵反于宛杀害令长自号大将军领司雍二州牧大掠汉沔长安侯脱冯翊严嶷南安[一作新平]龎寔等各起兵江淮间受聪官位各帅其党攻诸城镇多杀令长以应之未几众至四五万如等闻勒之往惧遣众一万屯襄城拒勒勒击败之尽俘其众进至南阳遂屯宛北侯脱据宛王如据襄如素与脱不协惧勒之攻襄遣使送珍宝车马犒师结为兄弟勒亦假其强而纳之乃说勒曰侯脱虽名汉臣其实汉贼如常恐其来袭兄宜备之勒素怒脱贰已惮如唇齿故不攻之及闻如言甚悦遂夜令三军蓐食俟鸡鸣而驾后出者斩晨压苑门攻之旬有二日而克严嶷率众救脱至则无及遂降于勒勒斩脱囚嶷送于平阳尽并其众军势弥盛南冦襄阳攻拔江西垒壁三十余所留刁膺守襄阳躬帅精骑三万还攻王如惮如之盛遂趣襄城如知之遣弟璃率骑二万五千诈言犒师实欲袭勒勒逆击灭之复屯江西十一月东海王司马越専权擅政懐帝恶之乃诏征东大将军青州刺史茍晞曰朕以不徳戎车屡兴上惧宗祖之累下愍兆庶之困当赖方岳为国藩镇公威振赫然枭斩藩桑走降乔朗魏植之徒复以诛除岂非髙识明断朕用委成加以王弥石勒为社稷之忧故有诏委统六州而公谦分小节稽违大命非所谓与国同忧也今复遣诏便施檄六州协同大举剪除国难称朕意焉晞得诏遂移檄诸征镇州郡曰天步艰险祸难殷流刘元海造逆于汾阴石世龙阶乱于三魏荐食畿甸覆丧邺都结垒近郊仍震兖豫害二刺史杀二都督郡守官长堙没数十百姓流离肝脑涂地晞以虚薄负荷国重是以弭节海隅援枹曹卫猥被中诏委以闗东督统诸军钦承诏命克今月二日当西济黎阳即日得荥阳太守丁嶷白事李恽陈午等救懐诸军与羯大战皆见破散懐城已陷河内太守裴整为贼所执宿卫阙乏天子蒙难宗庙之危甚于累卵承问之日忧叹累息晞以为先王选用明徳庸以章服所以藩固王室无俾城壊是以舟檝不固齐桓责楚襄王逼狄晋文致讨夫翼奬王家勠[一作宣]力帝室虽蹈汤火大义所甘加诸方牧俱受荣宠义同毕力以报国恩晞虽不武首启秣马裹戎粮以俟方镇凡我同盟宜同赴救显立名节在此行矣勒得移檄乃大怒曰誓不与此贼共生天壤间也十二月勒遣别将曹嶷破琅邪北攻齐地茍纯闭城自守嶷众转盛连营数十里茍晞还登城望之乃有惧色与嶷连战嶷辄破败后简精鋭与嶷大战会大风扬尘晞遂败绩弃城夜走嶷追至东山部众皆降于嶷晞单骑奔髙平收邸阁召募得数千余人
永嘉五年春正月勒谋据江汉右长史张宾以为不可劝勒北还勒弗从以宾为参军都尉领记室位次司马専居中总事懐帝虑勒南冦使王导率众讨勒勒军粮不继死疫太半纳张宾之策乃焚辎重裹粮卷甲渡沔癸酉转冦江夏江夏太守杨岠[一作岷]弃郡奔武昌勒因进攻夏口晋明威将军朱伺铁面自卫以弩的射勒大帅数人皆被杀军士并以磊石弓箭如雨所向摧破勒众抛船上岸于水边作陈逐水上下以邀伺军伺身被数十箭气色不变诸将寻至勒兵崩退皆弃船投水死者百数勒还长沙伺追至蒲圻不及而返二月勒北冦新蔡杀新蔡王确于南顿朗陵公何袭广陵公陈轸上党太守羊综广平太守邵肇等率众降勒进陷许昌杀平东将军王康又攻汝南汝南王佑奔建康夏四月戊子太傅东海王越率洛阳之众二十余万讨勒越薨于军军人推太尉王衍为主率众东下勒轻骑追之及于东郡苦县宁平城衍遣将军钱端出兵拒勒为勒所败端死衍军大溃于是数十万众勒分骑围而射之相践如山王公士庶死者十余万无一人得免者遂执衍及襄阳王范任城王济武陵王澹澹子散骑常侍哀王喆西河王喜新野王劭梁懐王禧[一无懐字]齐王超吏部尚书刘望廷尉诸葛铨尚书郑豫豫州刺史刘乔太傅长史庾凯等坐之幕下问以晋故衍具陈祸败之由云计不在已且自言少无宦情不豫世事因劝勒称尊号冀以自免勒曰君少壮登朝名盖四海身居重任何得言无宦情耶破壊天下非君而谁命左右扶出众人畏死多自陈说独襄阳王范神色俨然意气自若顾呵之曰今日之事何复纷纭勒甚竒之谓孔苌曰吾行天下多矣未尝见此辈人当可存乎苌曰彼皆晋之王公终不为吾用勒曰虽然要不可加以锋刃于是引诸王公卿士于外夜使人排墙填杀之剖越柩焚其尸曰此人乱天下吾为天下报之故焚其骨以告天地王弥弟璋焚其余众并食之左卫将军何伦右卫将军李恽闻越之死秘不发丧奉越妃裴氏及世子毗出自洛阳从者倾城所经暴掠勒逆毗于洧仓军复大溃执毗及宗室四十八王并公卿士皆斩之何伦奔下邳李恽杀妻子奔广宗裴妃为人所掠卖于吴氏乆之渡江六月癸未勒率精骑三万入自成皋闗会刘曜王弥同冦洛阳晋师屡败死者甚众洛阳遂空勒引兵还时有田六出者愍懐太子妃王氏进贤侍儿也勒掠进贤渡孟津欲妻之进贤骂曰我皇太子妇司徒公女义不为逆胡所辱胡羌小子敢干我乎言毕投河六出曰大既有之小亦宜然复投河中刘聪署勒征东大将军幽州牧并州刺史勒固辞不受秋七月平阳李洪聚众数千垒于舞阳茍晞假洪雍州刺史勒进冦谷阳杀冠军将军王滋九月勒攻王赞于阳夏擒之以为从事中郎癸亥袭破阳夏至于蒙县执大将军茍晞及豫章王端锁晞颈以为左司马河东太守邓攸时亦被擒勒宿忌诸官长二千石闻攸在营驰召将杀之攸至门门干乃攸为郎时干识攸攸求纸笔作辞干候勒和悦致之勒重其辞乃命勿杀长史张宾先与攸比舍重攸名操因称攸于勒勒召至幕下与语悦之以为参军给车马勒每东征西伐置攸车营中勒夜禁火犯之者死攸与胡邻毂胡夜失火烧车吏按问胡乃诬攸攸度不可与争遂对以弟妇散发温酒为辞勒赦之既而胡人深感自缚诣勒以明攸而阴遗攸马驴诸胡莫不叹息宗敬之及勒过泗水乃斫壊车以牛马负妻子而逃勒与王弥外相亲而内相忌弥纳刘暾之说将先诛勒东王青州乃为书使暾征其将曹嶷于齐且邀勒共向青州暾至东阿为勒游骑所获得弥所与嶷书潜杀暾而弥不知会弥将髙梁徐邈辄引所部兵去弥兵渐弱及闻勒获晞弥心恶之伪卑辞使贺勒曰公获茍晞而赦之何其神也使晞为公左弥为公右天下不足定也勒谓张宾曰王弥位重而言卑恐其遂成前狗意也宾曰观王公有青州之心桑梓本邦固人情之所乐明公独无并州之思乎王公迟回未发者惧明公踵其后已有规明公之志但未获便尔今不图之恐曹嶷复至共为羽翼后虽悔之其何所及邈等既去军势稍弱观其控御之懐犹盛可诱而灭之也勒从之时勒与乞活陈午相攻于蓬闗弥亦与刘瑞相持甚急弥请救于勒勒未之许张宾进曰明公常恐不得王公之便今天以王公授我矣陈午小竖何能为冦王公人杰将为我害当早除之勒因回军击瑞斩之弥大悦谓勒深心推奉不复相疑勒引师攻陈午于鲁口[一作肥泽]午司马上党李头说勒曰公天生神武当平定四海四海士庶皆仰属明公望济于涂炭有与公争天下者公不早图之而返攻我曹流人我曹乡党终当奉戴何遽见逼乎勒心然之诘朝引退乃问计于张宾宾曰英雄不并立宜早除之冬十月勒诡请王弥燕于已营弥将行长史张嵩谏曰石公卑甚言甘不可信也愿公勿往自可保固恐有専诸孙峻之祸及尔弥曰石勒一竖子尔何能为也不聴遂入酒酣勒手斩弥而并其众启聪称弥叛逆之状聪大怒遣使让勒専害公辅有无君之心然犹加勒镇东大将军督并幽二州诸军事领并州刺史持节征讨都督校尉开府幽州牧公如故时将军郭黒畧获天竺沙门佛图澄以其有道术甚尊重之畧毎从征伐豫克胜负勒疑而问曰孤不觉卿有出众智谋而毎知军行吉凶何也畧曰将军天挺神武幽灵所助有一沙门智术非常云将军当畧有区夏已应为师臣前后所白皆其言也勒喜曰天赐吾也遂召见之问曰佛道有何灵验澄知勒不逹深理正可以道术为征言曰至道虽逺亦可以近事为证即取钵盛水烧香呪之须臾钵中生青莲花光彩曜日勒遂信服澄因进曰夫王者徳化洽于宇内则四灵表瑞政敝道消则彗孛见于上恒象着见休咎随行斯乃古今之常征天人之明诫也勒于是敬信甚笃茍晞王赞潜谋叛勒勒遂攻阳夏灭王赞驰袭蒙城执茍晞及弟纯月余杀之以将军左伏肃为前锋都尉十一月勒引兵攻掠豫州诸郡临江而还屯于葛陂降诸夷楚署将军二千石以下税其义谷以供军士初勒被鬻平原与母王氏相失刘琨得之至是遣长史张儒并其従子虎送之于勒因遗勒书曰将军诞禀雄姿勇畧自然大呼于纷扰之中奋臂于骇乱之际发迹河朔席卷兖豫饮马江淮折冲汉沔自古名将未足为谕所以攻城而不有其民畧地而不有其土聚徒百万而莫为己用翕尔云合忽复星散周流天下而无容足之地百战百胜而无尺寸之功将军岂知其然乎存亡决在得主成败要在所附得主则为义兵附逆则为贼众义兵虽败而功业必成贼众虽克而终必殄灭者也昔赤眉盛于东海黄巾连带三州张昌李辰僭逆荆豫或拥众百万横逸宇宙所以一旦败亡正以兵出无名聚而为乱刘聪父子戎狄凡才乗衅肆毒冦虐人神杀父害弟偷窃位号自古及今岂有聪比而可以正天下者乎见将军明鉴灼然所宜悬了者也况附聪之弊渐以彰着资财不为己用名位不可得守有若晨霜秋露雰雾之气虽朝凝而夕消暂见而寻没也今将军附贼而望为民主不亦难乎将军以天挺之资[一作质]威振宇内择有徳而推崇随时望而归之勲义堂堂长享遐贵背聪则祸除向主则福至采纳往诲翻然改图天下不足定蚁冦不足扫成败之数有似呼吸吹之则寒嘘之则温今相授侍中持节车骑大将军领护匈奴中郎将襄城郡公总内外之任兼华戎之号显封大郡以表殊能将军其受之副逺近之望自古以来诚无戎人而为帝王者至于名臣建功业者则有之矣今之迟想盖以天下大乱当须雄才遥闻将军攻城野战合于神机虽不视兵书闇与孙吴同契所谓生而知之者上学而知之者次但得精骑五千以将军之才何向不摧至心实事皆张儒口陈[一作所具]勒得书报琨曰事功殊途非腐儒所闻君当效[一作逞]节本朝吾自夷难为效遗琨名马珍宝厚礼其使谢而絶之是年勒复置雍州
永嘉六年春二月勒于葛陂缮宇室课农造舟将攻建康会大雨厯三月不止勒军中饥疫死者大半时前赵嘉平二年也晋帝使诸将率江南之众大集寿春以镇东长史纪瞻为扬威将军都督诸军讨勒汝阴王熈为勒所害三月癸丑镇东大将军琅邪王睿上尚书檄四方以讨勒檄书朝夕继至勒集将佐议之右长史刁膺请先送欵于帝[一作睿]求扫平河朔以自赎俟其军退徐更图之勒愀然长啸中坚将军夔安劝勒就髙避水勒曰将军何怯乎孔苌支雄等三十余人进曰及吴军未集苌等请各将三百步卒乗船三十余道夜攻[一作登]寿春斩吴将头据城食粟要以今年破丹阳定江南尽生缚取司马家儿辈勒笑曰是勇将之计也各赐铠马一匹顾谓张宾曰于君意何如宾曰将军攻陷京师囚执天子杀害王公妻畧妃主擢将军之发不足以数将军之罪奈何复还相臣奉乎去年既诛王弥不宜来此营建今天降霖雨于数百里中示将军不应留此也邺有三台之固西接平阳山河四塞有喉衿之势宜北徙据之伐叛懐服经营河朔河朔既定天下无处将军之右者矣晋之保寿春惧将军往击之尔彼卒闻回军必欣于敌去喜于自全何暇追袭吾后为吾不利耶将军宜使辎重从北道先发将军引大军向寿春辎重既逺大军徐还何忧进退无地乎勒攘袂鼓髯曰张君计是也责刁膺曰君共相辅佐当规成功业如何忽忽便相劝孤降此计应斩然素知君怯特相宥尔于是黜膺为将军擢宾为右长史加中垒将军号曰右侯勒引兵发葛陂还河北过枋头枋头人夜欲斫营佛图澄谓郭黑畧曰须臾贼至可令公知果如其言有备不败勒遣石虎率骑二千向寿春遇晋运船获米布数十艘将士争取之不复设备晋伏兵大发为纪瞻败于巨灵口赴水死者五百余人追奔百里前及勒军军中振扰谓王师大至勒结阵待之瞻惧有伏兵不敢进击退保寿春夏六月勒自葛陂北行所过路次皆坚壁清野虏掠无获军中大饥士卒相食行至东燕闻汲郡向冰聚众数千壁于枋头勒将于棘津北渡恐冰邀之集诸将问计张宾曰如闻冰船尽在渎中未上枋内可简壮勇者千人诡道潜渡袭其船以济大军大军既济冰必可擒也勒从之秋七月使支雄孔苌等自汶石津缚筏潜渡取其船勒引兵自酸枣向棘津济河冰闻勒军至始欲内其船会雄等已渡屯其垒门下船三十余艘以济其军令主簿鲜于丰挑战设三伏以待之冰怒乃出军将战三伏齐发夹击攻之大破冰军得其资储军势复振遂长驱至邺晋并州刺史振威将军刘琨[字越石]以兄子北中郎将刘演镇邺口勒既济河演保三台以自固演部将临深牟穆等率众数万降勒勒诸将佐议欲都邺将攻取三台以据之张宾曰刘演虽弱众犹数千三台险固急而攻之未易猝拔舍而去之彼将自溃方今王彭祖刘越石公之劲敌也宜及其未有备密规进据罕城广运粮储西禀平阳扫定并冀桓文之业可以济也且天下鼎沸战争方始明公虽拥精兵游行覊旅人无定志非所以保万全制四方也夫得地者昌失地者亡邯郸襄国赵之旧都依山凭险形胜之国可择此二邑而都之然后命将四出授以竒畧推亡固存兼弱攻昧则羣凶可除王业可图矣勒曰右侯之计是也遂进据襄国宾复言于勒曰今我都此越石彭祖所深忌也恐城堑未固资储未广二冦交至送死于我闻广平诸县秋稼大成可分遣诸将收掠野谷且遣使至平阳具陈镇此之意勒然之于是上表刘聪分命诸将攻冀州郡县壁垒多降运粮以输襄国先是勒为郭敬客时襄国有谣曰革在左力在右让去言或入口至是勒始都之秋七月刘聪署勒使持节散骑常侍都督冀幽并营四州杂夷征讨诸军事冀州牧进封本国上党郡公食邑五万户开府幽州牧东夷校尉如故冬十二月广平游纶张豺拥众数万受冀州刺史王浚假署保据苑乡勒使夔安支雄等七将攻之破其外垒浚遣督护王昌中山太守阮豹率辽西公鲜卑务尘世子叚疾陆眷[疾陆二字一作就六]与眷弟匹磾文鸯从弟末杯部众五万余攻勒于襄国时城隍未修乃于襄国筑隔城重栅设鄣以待之疾陆眷屯于渚阳勒分遣诸将连出挑战频为疾陆眷所败勒走南阳复帅众攻冀州疾陆眷大造攻具将以攻勒勒闻之甚惧顾谓诸将佐曰今城堑未固粮储不多冦来转逼彼众我寡恐攻围不解外无救援内粮罄絶縦孙吴重生不能固也吾将简练将士大陈于野与之决战何如诸将皆曰宜固守以疲冦彼师老自退追而击之蔑不克矣勒顾谓张宾孔苌曰君以为何如宾苌俱曰闻疾陆眷克来月上旬送死攻北城彼大众逺来战鬬连日谓我军势寡弱不敢出战意必懈怠今鲜卑之种叚氏最为勇悍而末杯尤甚其卒之精鋭悉在末杯所可且勿出战示之以弱速凿北垒为突门二十余道候贼来至列守未定出其不意直冲杯帐敌必震煌计不及设所谓迅雷不及掩耳破之必矣末杯既奔余自摧散擒末杯之后彭祖可指辰而定也勒笑而纳之即以孔苌为攻战都督造突门于北城既而疾陆眷攻城勒登城望之见其将士或释仗而寝乃命孔苌督鋭卒自突门出击之鼔噪于城上以助其势苌攻末杯帐不能克而退勒惧问于佛图澄澄曰昨日寺铃鸣云明旦食时当擒末杯勒登城视末杯军不见前后失色曰军行地倾杯岂可获是公安我辞尔更遣夔安问澄澄曰已获杯矣未几末杯逐北入其垒门伏兵俱出遂生擒之疾陆眷等众皆奔散苌乗胜追击枕尸三十余里获铠马五千疋疾陆眷收其余众还屯渚阳勒质末杯遣间使求和于疾陆眷疾陆眷许之文鸯谏曰今以末杯一人之故而縦垂亡之虏得无为王彭祖所怨且有后忧必不可许疾陆眷不从送铠马二百五十疋金银各一簏并以末杯三弟为质而请末杯诸将并劝勒杀末杯以挫之勒曰不然辽西鲜卑健国也与我素无怨雠为王浚所使尔今杀一人而结怨一国非计也归之必深徳我不复为浚用矣乃纳其质厚以金帛报之遣虎与疾陆眷盟于渚阳结为兄弟疾陆眷等引归王昌等不能独留亦引兵还蓟勒召末杯与之燕饮誓为父子署为使持节安北将军北平公时佛图澄力劝勒遣杯还辽西杯感勒厚恩在涂日南向而拜者三由是叚氏专心附勒王浚之势遂衰游纶张豺请降称藩勒将袭幽州务养将士权宜许之皆署为将军遣众寇信都杀冀州刺史王象王浚复以邵举行冀州刺史保信都又遣天水将军祁弘讨勒及于广宗时大雾四塞弘引军就道卒与勒遇为勒所杀勒遣参军阎宗献捷于刘聪使王述煮盐于角飞城是年青州临淄城中有阿育王寺其形像露盘在深林巨树下佛图澄知之令人往取入地二十余丈获之遂大兴佛事

卷十二 后赵録二
石勒中
晋愍帝建兴元年夏四月勒使虎攻邺三台邺溃北中郎将刘演奔廪丘刘琨遂以演为兖州刺史镇廪丘将军谢胥田青郎牧等率三台流民皆降于勒勒以桃豹为魏郡太守抚之勒袭苑乡执游纶以为主簿攻龙骧将军乞活李恽于上白恽败死之将坑其降卒见郭敬而识之署上将军悉免降人配之王浚复以乌丸薄盛为青州刺史使枣嵩督诸军屯易水召叚疾陆眷欲与之共击勒疾陆眷不至浚重赂魏穆帝[讳猗卢时晋封为代公大单于]共讨疾陆眷穆帝遣子六修将兵会之为疾陆眷所败五月勒使孔苌击定陵杀兖州刺史田徽青州刺史薄盛执渤海太守刘既率户五千降勒山东郡县相继为勒所取刘聪授勒侍中征东大将军余如故拜勒母王氏为上党国太夫人妻刘氏上党国夫人章绶首饰一同王妃叚末杯任弟亡归辽西勒大怒所经令尉皆杀之乌丸审广渐裳郝袭背王浚密遣使来附勒厚加抚纳司冀渐宁人始租赋立太学简明经善书吏署为文学掾选将佐子弟三百人教之勒谓张宾曰邺魏之旧都吾将营建既风俗殷杂须贤望以绥之谁可任者宾曰晋故东莱太守南阳赵彭忠亮笃敏有佐时良干将军若任之必能允副神规勒于是征拜彭为魏郡太守彭至入见泣而辞曰臣往曽策名晋室食其禄矣犬马恋主切不敢忘诚知晋之宗庙鞠为茂草亦犹洪川东逝往而不返明公应符受命可谓攀龙之会但受人之荣复事二姓臣志所不为尔岂惟愚臣之狷志恐亦明公之所不许有死而已未敢闻命若赐臣余年全臣一介之愿者明公大造也勒黙然张宾进曰自将军神旗所经衣冠之士靡不变节未有能以大义进退者至如此贤以将军为髙祖自拟为四公所谓君臣相知此亦足成将军不世之髙何必吏之勒大悦曰右侯之言得孤心矣于是赐安车驷马养以禄秩辟其子明为参军勒以虎为征虏将军魏郡太守代桃豹镇邺三台虎簒夺之萌兆于此矣冬十一月幽州牧王浚以其父字处道自谓应当涂髙之谶谋称尊号前渤海太守刘亮北海太守王抟司空掾髙柔切谏浚皆杀之燕国霍原志节清髙屡辞征辟浚以尊号事问之原不答浚诬原与羣盗通杀而枭其首于是士民骇怨而浚矜豪日甚不亲政事所任皆苛刻小人枣嵩朱硕贪横尤甚北州童谣曰府中赫赫朱丘伯十囊五囊入枣郎又幽州童谣曰幽州城门似藏户中有伏尸王彭祖浚始者惟恃鲜卑乌丸以为强既而皆叛加以亢旱灾蝗士卒衰弱勒欲袭之未知虚实将遣使觇之参佐皆曰宜如羊祜与陆抗故事致书相闻时张宾有疾勒就谋之宾曰王浚假三部之力称制南面虽曰晋藩实懐僭逆之志必思恊英雄图济事业将军威声振于海内去就为存亡所在为轻重浚之欲得将军犹楚之欲招韩信也今以将军之威权谲遣使无诚欵之形脱生猜疑图之兆露后虽竒畧无所设也夫立大事者必先为之卑当称藩推奉尚恐未信羊陆之事臣未见其可勒曰善十二月勒遣舍人王子春董笔等多赍珍宝伪卑辞推奉浚为天子曰勒本小胡出自戎裔值晋纲弛驭海内饥乱流离屯厄窜命冀州窃相保聚以救性命今晋祚沦夷逺播吴会中原无主苍生无系伏惟明公殿下州乡贵望四海所宗为帝王者非公复谁勒所以捐躯命兴义兵诛讨暴乱者正为明公驱除尔伏愿明公殿下应天顺人践登皇祚勒奉戴明公如天地父母明公察勒微心亦当慈盼如子也又遗尚书枣嵩书而厚赂之浚以疾陆眷新叛士民多弃已去闻勒之附己甚喜谓子春等曰石公一时英武据赵旧都成鼎峙之势何为称藩于孤其可信乎子春对曰石将军英才儁拔士马雄盛实如圣旨仰惟明公中州贵望累叶重光出镇藩岳威振八表固以胡越钦风戎夷歌徳岂惟区区小府而敢不敛衽神阙者乎昔陈婴岂其鄙王而不王韩信薄帝而不帝哉诚以帝王不可以智力争故也石将军之拟明公犹阴精之比太阳江河之比洪海尔项藉子阳覆车不逺是石将军之明鉴所以逺过于人也明公又何怪乎且自非世族为辅佐名臣则有之矣未有为帝王者也石将军非恶帝王不为而让于明公也顾以帝王自有厯数非智力之所取虽强取之必不为天人之所许尔愿明公勿疑浚大悦封子春等为列侯遣使报勒答以方物浚司马游统时镇范阳叛浚阴驰使降勒勒斩其使送于浚以表诚实浚虽不罪统益信勒为忠诚不复设备
建兴二年春正月壬辰王子春等与王浚使者至襄国勒命匿劲卒精甲虚府羸师以示之北面拜使而受浚书浚遗勒麈尾勒阳不敢执悬之于壁朝夕拜之曰我不得见王公见王公所赐如见王公也复遣董肇奉表于浚期以三月中旬亲诣幽州奉上尊号亦修笺于枣嵩乞并州牧广平公以见必信之诚也勒将图浚引子春问之子春曰幽州去歳大水人不粒食浚积谷百万不能赡恤刑政苛酷赋役殷烦贼害贤良诛斥谏士下不堪命流叛畧尽鲜卑乌丸离贰于外枣嵩田矫贪暴于内人情沮扰甲士羸弊而浚犹置立台阁布列百官自言汉髙魏武不足为比又幽州谣怪特甚闻者莫不为之寒心浚意气自若曽无惧容此亡期之至也勒抚几笑曰王彭祖真可擒也浚使者还幽州具陈勒形势寡弱欵诚无二浚大悦以勒为信然日益骄怠不复设备二月勒募[一作纂]兵戒期将袭王浚惧刘琨及鲜卑乌丸为其后患犹豫未发张宾进曰夫袭敌国当出其不意今军严经日而不行者岂顾有三方之虑乎勒曰然为之奈何宾曰彭祖之据幽州惟仗三部今皆离叛还为冦雠此则外无声援以抗我也幽州饥俭人皆蔬食众叛亲离甲旅寡弱此则内无强兵以御我也况三方勇智无及将军者若大军在郊必土崩瓦解今三方未靖且彼未谓将军便能悬军千里以取幽州也轻军往返不出二旬縦使三方有动势足旋趾[一云比其谋议出师吾已还矣]且刘琨王浚虽同名晋藩实为仇敌若修笺于琨送质请和琨必喜我之服快浚之亡终不救浚而袭我也用兵贵神速勿后时也勒曰吾所未了右侯已了吾复何疑于是轻骑袭幽州以火宵行至于柏人杀主簿游纶以其兄统在范阳恐泄军谋故也遣张虑奉笺于刘琨自陈罪过深重请讨浚以自效琨既素疾浚大悦乃移檄州郡称已与代公[猗卢也]方谋讨勒勒走伏无地求拔幽都效善将来今当便遣六修[猗卢子]南袭平阳除僭伪之逆类降知死之逋羯顺天副民翼戴皇家斯乃曩年积诚灵佑之所致也其聴所请受任通和三月勒军至易水浚督护孙纬疑其诈驰白浚将引军拒勒游统禁之浚不聴使勒直前将佐咸曰勒贪而无信必有诈计请出击之浚怒曰石公来正欲奉戴我尔敢言击者斩众遂不敢复谏乃盛张设以待勒壬申勒晨至蓟叱门者开门犹疑有伏兵先驱牛羊数千头声言上礼实欲填诸街巷使兵不得发浚始惧或坐或起勒既入城便縦兵大掠左右复请御之浚犹不许及勒登厅事浚乃走出堂皇勒众执以见勒召浚妻与之并坐立浚于前浚骂曰胡奴调汝公何凶逆如此勒使徐光让之曰君位冠元台爵列上公据幽都骁悍之国跨全燕突骑之乡手握强兵坐观京师倾覆曽不救援乃欲自尊为天子非凶逆乎又专任奸暴杀害忠良肆情縦欲毒徧燕壤自贻于此谁之罪也并责以百姓馁乏积粟五十万斛而不振给遂使别将王洛生以五百骑先送浚于襄国浚自投于水束而出之收浚麾下精兵万人尽坑之焚烧宫殿停蓟二日孙纬率众遮击勒仅而得免分遣流民各还桑梓擢荀绰裴宪等官资给车服数朱硕枣嵩田矫等以纳贿乱政为幽州患责游统以不忠所事皆斩之迁乌丸审广渐裳郝袭靳市等于襄国署晋尚书燕国刘翰为宁朔将军行幽州刺史戍蓟置守宰以抚之刘翰不欲从勒乃奔叚疋磾勒还襄国斩浚于市浚不为之屈大骂而死遣东曹掾傅遘兼左长史封王浚首献捷于刘聪聪以平幽州之勲遣使人栁纯持节署勒大都督督陜东诸军事骠骑大将军东单于侍中使持节开府校尉二州牧公如故加金钲黄钺前后鼓吹二部増封十二郡勒固辞受二郡而已勒封左长史张敬等十一人为伯子侯文武进位有差夏襄国大饥谷二升直银一斤肉一斤直银一两秋九月支雄攻北中郎将刘演于廪丘为演所败演将军韩弘潘良袭顿丘克之斩勒所署太守邵攀支雄追击弘等杀潘良于廪丘冬十月刘琨遣乐平太守焦球攻勒常山斩太守邢泰琨司马温峤西讨山胡勒将逯明要之败峤于潞城勒以幽冀渐平始命州郡阅实人户口每户出帛二疋谷二斛勒将陈午以浚仪叛勒逯明攻宁黑于荏平降之因破东燕酸枣而还徙降人二万余户于襄国
建兴三年秋七月勒使将军葛薄冦陷濮阳杀太守韩弘九月刘聪使大鸿胪范龛持节策命勒赐以弓矢加崇为陜东伯得専征伐拜封刺史将军守宰列侯歳尽集上署勒长子兴为上党国世子加翼军将军为骠骑副贰刘琨遣王旦攻中山逐勒所署太守秦固勒将刘勔拒之旦败勔执之于望都闗
建兴四年夏四月勒袭浚假署绥节将军邵续于乐陵续尽众逆战败走以孤危无援权附于勒勒以续子乂为都护既而浚所假署渤海太守东莱刘胤弃郡依续谓续曰凡立大功必仗大义君晋之忠臣奈何从贼以自污乎夫田单包胥齐楚之小吏尔犹能存已灭之邦全丧败之国今将军仗精鋭之众居全盛之势如何坠将成之功于一篑委忠信之人于豺狼乎且项羽袁绍非不强也髙祖缟冠人应如响曹公奉帝而诸侯绥穆何者葢顺逆之理殊自然之数定也况凶人恶类屯结无赖虽有吞噬之威终有庖宰之患而欲托根结援无乃殆哉续曰若如君言计将安出胤曰琅邪王以圣徳钦明创基江左中兴之隆可企踵而待今为将军计莫若抗大顺以激义士之心奉忠正以励军人之志夫机事在密时至难违存亡废兴在此举矣会叚匹磾在蓟以书邀续同归江东续从之其下皆曰今弃勒归匹磾其如乂何续泣曰我出身为国岂得顾子而为叛臣哉杀异议者数人遣刘胤还江东举兵叛勒勒闻之大怒杀乂遣兵围续续惧求救于匹磾磾遣弟文鸯救之文鸯未至勒已率八千骑围续勒素畏鲜卑及闻文鸯至乃弃攻具东走续与文鸯追勒至安陵不及虏勒所署官并驱三千余家又遣骑人散勒北边掠常山二千余家勒大败而还章武人王眷起兵于科斗垒扰乱勒河间渤海诸郡南和令赵领等率广川渤海千余家背勒归之勒以扬武将军张夷为河间太守参军临深为渤海太守各率步骑三千以镇抚之使长乐太守程遐屯于昌亭为之声援徙平原乌丸展广刘哆等部落三万余户于襄国使虎袭乞活王平于梁城败绩而归五月刘琨将讨勒复以刘演为辅国将军魏郡太守领勇士千余人行北中郎将兖州刺史镇廪丘勒率众攻之演出拒战勒退支雄逯明击宁黑于东武阳陷之黑赴河而死徙其众万余于襄国虎围刘演于廪丘演求救于邵续续使文鸯救演虎退至卢闗津以避之文鸯弗能进屯于景亭兖豫豪右张平等起兵救演虎夜弃营设伏于外扬声将归河北平等以为信然入于空营虎回击败之廪丘陷没演奔文鸯军获演弟启送于襄国勒以琨抚存其母徳之赐启田宅令儒官授之以经六月大蝗食百草无遗秋七月河东平阳大蝗中山常山尤甚中山丁零翟鼠叛勒攻中山常山勒率骑讨之获其母妻而还鼠保子胥闗遂奔代郡冬十月勒攻乐平太守韩据于坫城据请救于刘琨琨自以士众新合欲因其鋭气讨勒将军姬澹卫雄谏曰此虽晋民乆沦异域未习明公之威信难以法御恐其难用今内收鲜卑之余谷外抄胡贼之牛羊且闭闗守险务农息兵待其服化感义然后用武则功可立也琨不从悉发其众命姬澹率步骑二万为前驱琨屯广牧为之声援勒闻澹至将逆击之或谏曰澹兵马精盛其锋不可当不若且引兵避之深沟髙垒以挫其鋭攻守势殊必获万全勒曰澹大众逺来体疲力竭犬羊乌合号令不齐可一战而擒之何强之有今冦敌垂至胡可舍去大军一动岂易中还若澹乗我之退而追逼之顾逃溃不暇焉得深沟髙垒乎此为不战而自灭亡之道也立斩谏者以孔苌为前锋都督令三军后出者斩勒先据险要设疑兵于山上前分二伏出轻骑与澹战伪为不胜收众而北澹縦兵追之入于伏中前后伏发遂夹击之澹军大败获铠马万计澹帅千余骑奔代郡韩据弃城奔刘琨并土震骇十一月司空长史李弘以并州降勒刘琨进退失据不知所为叚匹磾遣信邀之己未琨率众従飞狐奔叚匹磾勒分徙阳曲乐平户于襄国置守宰而还孔苌追姬澹于桑干至于代郡杀之十二月勒遣兼长史张敷献捷于刘聪勒征乐平南和令赵领复合广川平原渤海河间数千户奔于邵续勒攻下冀州诸县以右司马程遐为宁朔将军监冀州七郡诸军事司冀并兖州流民数万户在辽西迭相招引民不安业孔苌等攻马严冯睹乆而不下勒问计于张宾宾曰冯睹等本非明公之深仇辽西流民皆有恋本之思今宜班师息甲差选良牧守任之以龚遂之事不拘常制奉宣仁泽扬威奋武则幽冀之冦可翘足而静辽西流民将相率而至矣勒曰右侯之计是也召苌等归以武遂令李回为易北督护振武将军兼髙阳太守马严士众多李潜军人回先为潜府左长史素服回威徳多叛严归之严以部众离二惧奔于幽州赴水而死冯睹率众降勒回徙居易京流民降者歳常数千勒甚嘉之封回弋阳子邑三百户加宾邑一千户进位前将军固辞不受
晋元帝建武元年夏六月勒遣石虎围祖逖于谯城晋南中郎将王含遣参军桓宣救之未至虎已为逖所败已巳帝传檄天下曰逆贼石勒肆虐河朔逋诛厯载游魂縦逸复遣凶党石虎犬羊之众越河南渡縦其鸩毒平西将军祖逖帅众讨击应时溃散今遣车骑将军琅邪王裒等九军鋭卒三万水陆四道径造贼场受逖节度有能枭虎首者赏绢三千疋金五十斤封县侯食邑三千户又贼党能枭送虎首封赏亦同之秋七月大旱河朔大蝗初穿地而生二旬则化状若蚕七八日而卧四日蜕而飞弥亘百里唯不食三豆及麻并冀青雍等四州尤甚勒又竞取百姓禾时人谓之胡蝗虎济自长寿津冦陷梁国内史荀阖死之时刘琨与叚匹磾期共讨勒匹磾推琨为大都督歃血载书檄其兄辽西公疾陆眷及叔父涉复辰弟末杯等俱集襄国琨匹磾进屯固安以会众军勒使参军王续赍金宝遗末杯以间之末杯既思有以报勒又忻于厚赂乃说辰眷等曰以父兄而从子弟耻也且幸而有功匹磾独收之吾属何有哉各引兵还琨匹磾遂以势弱不能独留亦退如蓟邵续使兄子济攻勒渤海虏三千余人八月刘聪将赵固以洛阳归晋恐勒袭之遣参军髙少奉书推崇勒请师讨聪勒以大义让之固深恚恨与郭黙攻掠河内汲郡九月勒杀京兆太守华辑冬十月虎攻临淮平原内史刘遐弃郡走遐性果毅尤便弓马开豁勇壮值天下乱遂为坞主每击贼率壮士陷坚摧锋莫此当时方之飞羽邵续深器异之以女妻焉壁于河济之间遐妻骁果有父风遐为虎所围妻单将数骑拔遐出于万众之中其后田防等欲为乱遐妻止之不従乃密起火烧营甲仗多尽
太兴元年春正月辽西公疾陆眷卒其子幼叔父截附真自立为单于夏四月乙酉西平地震如雷叚末杯杀截附真[纪事本末作涉复辰]立忽跋邻为单于叚匹磾自幽州攻末杯末杯率众迎击匹磾而败走之匹磾奔还幽州太尉刘琨子羣为末波所执末波厚礼之许以琨为幽州刺史共结盟而袭匹磾密遣使赍羣书请琨为内应为匹磾逻骑所得琨时屯故征北府小城不知也因来见匹磾匹磾以羣书示琨曰意亦不疑公是以白公尔琨曰与公同盟志奬王室仰凭威力庶雪国家之耻若儿书密达亦终不以一子之故负公而忘义也匹磾雅重琨初无害琨意将聴还屯中弟叔军好学有智谋为匹磾所信任谓匹磾曰吾胡夷尔所以能服晋人者畏吾众也今我骨肉构祸是其良图之日若有奉琨以起者吾族尽矣匹磾遂留琨被拘经月其所署代郡太守辟闾嵩与琨所署鴈门太守王据后将军韩据左长史杨桥等连谋密作攻具欲袭匹磾而韩据女为匹磾儿妾闻其谋而告之匹磾于是执王据辟闾嵩及其徒党悉诛之会王敦密使匹磾杀琨匹磾又惧众反已遂称有诏收琨琨闻敦使至谓其子曰处仲使来而不告我是杀我也死生有命但恨雠耻不雪无以下见二亲尔因欷歔不能自胜匹磾称诏遂缢杀之并杀其子侄四人琨将佐相继降勒末杯遣弟骑督击匹磾于幽州匹磾率其部众数千将奔邵续勒将石越要之于盐山大败之匹磾退保幽州越中流矢死勒为之屏乐三月赠越平南将军曹嶷据有青州五月叛汉归晋又以建康悬逺势援不接惧勒袭之复遣使通和于勒勒授嶷东州大将军青州牧封琅邪公秋七月刘聪疾甚驿召勒为大将军録尚书事受遗诏辅政勒固辞乃止寻又遣使持节署勒大将军持节钺都督侍中校尉幽冀二州牧公如故増封十郡勒辞不受八月刘聪死子粲嗣位治兵于上林将谋讨勒大将军靳准杀粲于平阳勒命张敬率骑五千为前锋讨凖勒统精鋭五万继之进据襄陵北原羌羯降者四万余落凖数挑战勒坚壁以挫之是时冀徐青三州大蝗冬十月刘曜自长安屯于蒲阪复僭伪号署勒大司马大将军加九锡増封十郡并前十三郡进爵赵公勒召幽冀之众十余万人造攻车飞梯进攻凖于平阳小城晋遣骑万五千曳柴扬尘曀于山谷寻汾州向平阳内外击之勒师败绩俄而平阳大户周置等帅杂户五[一作六]千降勒巴帅及诸羌羯降者十余万落勒皆徙之于所部郡县十一月斩凖使侍中卜泰送乗舆服御请和于勒勒与刘曜竞有招懐之计乃囚泰送曜使知城内无归曜之意以挫其军势曜潜与泰结盟使还平阳宣慰诸屠各勒疑泰与曜有谋欲斩泰以速降之诸将皆曰今斩卜泰凖必不复降就令泰宣汉要盟于城中使相率诛靳凖凖必惧而速降矣勒初未许乆之乃从诸将议遣之十二月泰入平阳与凖左右车骑将军乔泰马忠王腾卫将军靳康等起兵杀凖推尚书令靳明为主因遣卜泰及卜玄奉传国六玺降曜勒大怒遣令史羊升使平阳责明杀凖之状明怒斩升勒怒甚进军攻明明出战勒击败之枕尸二里明筑城门坚守不复出战是年晋彭城内史周抚杀沛国内史周黙帅众降勒勒檄虎率幽冀州兵会攻平阳靳明屡败遣使求救于汉刘曜遣征东将军刘畅征北将军刘雅镇北将军刘策救之勒命舍师于蒲上明率平阳士女万五千人奔汉勒焚平阳宫室使裴宪石会修复永光宣光二陵收汉主粲已下百余口葬之置戍而归徙浑仪乐器于襄国时刘曜西奔粟邑平阳已东地尽为勒有勒于离石县荒废处置永石郡又别置武乡郡

卷十三 后赵録三
石勒下
赵王元年春二月勒遣左长史王修主簿刘茂献捷于汉刘曜遣兼司徒郭汜等持节署勒太宰领大将军进爵赵王増封七郡并前二十三郡加殊礼出入警跸冕十有二旒乗金根车驾六马如魏武辅汉故事夫人为王后世子为王太子拜王修及刘茂皆为将军封列侯修舍人曹平乐从修至粟邑因留仕汉言于曜曰大司马遣修等来外表至虔内觇大驾强弱俟其复命将袭乗舆时汉兵寔残弊惧修宣之大怒乃追汜等还斩修于粟邑停太宰之授三月勒还至襄国刘茂逃归言修死状勒大怒诛曹平乐三族赠修太常又知追停太宰赵王之授怒甚下令曰孤兄弟之奉刘氏[一作家]于人臣之道过矣彼之基业皆孤所为若微孤兄弟岂得南面称朕哉今既得志便欲相图天不助恶使假手靳凖孤惟事君之体当资舜事瞽瞍之义故复推崇今主修好如初何图长恶不悛杀奉诚之使帝王之起复何常耶赵王赵帝孤自取之名号大小岂尔所节乎于是置太医尚方御府诸令命参军鼌赞成正阳门俄而门崩勒大怒斩赞既怒刑仓卒寻亦悔之赐以棺服赠大鸿胪夏四月晋太山太守徐龛自称交州刺史冦掠济岱叛降于勒龙骧将军陈川以浚仪降勒晋北平将军祖逖攻川于蓬闗勒遣虎将兵五万救川战于浚仪逖兵败绩退屯梁国勒又遣桃豹将兵至蓬闗逖退屯淮南虎使扬武将军左伏肃攻之徙川部众五千户于广宗留豹守川故城勒増置宣文宣敎崇儒崇训十余小学于襄国四门简将佐豪右子弟百余人以教之且备击柝之卫置挈壶署铸丰货钱河西鲜卑日六延叛勒虎讨之败延于朔方斩首二万级俘虏三万余人获牛马十余万孔苌攻幽州诸郡悉取之时叚匹磾部众饥散欲移保上谷魏平文帝[代王讳郁律]勒兵将击之匹磾弃妻子奔乐陵依邵续曹嶷遣使来聘献其方物请以河为断勒许之秋九月平北将军祖逖使督护陈超袭勒将桃豹超败没于陈冬十月征虏将军虎与左长史张敬右长史张宾左司马张屈六右司马程遐及诸将佐百余人劝勒称尊号勒下书曰孤猥以寡徳忝荷崇宠夙夜战惶如临深薄岂可假尊窃号取讥四方昔周文以三分之重犹服事殷朝小白居一匡之盛而尊崇周室况国家道隆殷周孤徳卑二伯哉其亟止斯议勿复纷纭自今敢言刑兹无赦乃止勒又下书曰今大乱之后律令烦滋其采集律令之要为施行条制于是命法曹令史贯志造辛亥制度五千文施行十余年乃用律令十一月勒文武将佐等一百二十九人复上疏曰臣等闻有非常之度必有非常之功有非常之功必有非常之事是以三代陵迟五伯迭兴静难济时续侔睿古伏惟殿下天縦圣哲诞应符运鞭挞宇宙弼成皇业普天率土莫不来苏嘉瑞征祥日月相继物望去刘氏威懐于明公者十分而九矣今山川夷静星辰不孛夏海重译天人系仰诚应升御中坛即皇帝位使攀附之徒蒙尺寸之润请称大将军大单于领冀州牧赵王依汉昭烈在蜀魏王在邺故事以河内魏郡汲郡顿丘平原清河巨鹿常山中山长乐乐平十一郡并前赵国广平阳平章武渤海河间上党定襄范阳渔阳武邑燕国乐陵十三郡合二十四郡户二十九万为赵国封内依旧改为内史凖禹贡复冀州之境南至盟津西达龙门东至于河北至于塞垣以大单于镇抚百蛮罢并朔司三州通置部司以监之伏愿钦若昊天垂副羣望也勒西向而让者五南向而让者四百僚皆叩头固请勒乃许之戊寅僭即赵王位大赦境内殊死已下均百姓田租之半赐孝弟力田死义之孤帛各有差孤老鳏寡谷人二石大酺七日依春秋列国汉初侯王每世称元改称赵王元年时晋太兴二年也始建社稷立宗庙营东西公署従事中郎裴宪参军傅畅杜嘏并领经学祭酒理曹参军上党续咸及庾景为律学祭酒任播崔浚为史学祭酒中垒将军支雄游击将军王阳并领门臣祭酒専明胡人辞讼以张离张良刘羣刘谟等为门生主书司典胡人出内重其法禁不得陵侮衣冠华族号胡为国人遣使循行州郡劝课农桑朝会始用天子礼乐飨其羣下衣冠仪物从容可观矣加张宾大执法専总朝政位冠僚首署虎为单于元辅都督禁卫诸军事寻加骠骑将军侍中开府赐爵中山公自余羣臣授位进爵各有差署前将军李寒领司兵勲敎国子击刺战射之法命记室佐明楷程机撰上党国记大中大夫傅彪贾满江轨撰大将军起居注参军石泰石同石谦孔隆撰大单于志羣臣议请论功勒下令曰自孤起军十六年于兹矣文武将士従孤征伐者莫不蒙犯矢石备尝艰苦其在葛陂之役厥功尤着宜为赏之所先若身见存爵封轻重随功位为差死事之孤赏加一等庶足以慰答存亡申孤之心也勒遣使乞和于魏请为兄弟平文帝[讳郁律]斩其使以絶之是年涂中有大石二丈许自立勒命断之有鱼羊之文于是字玄羊先是太康中有山石似蹲狗之状行者过辄咬之
赵王二年春正月勒下书禁国人不聴执[一作报]嫂及在丧婚娶至于烧葬令如本俗叚末杯攻叚匹磾破之匹磾谓平北将军冀州刺史邵续曰吾本夷狄以慕义破家君不忘乆要请相与共击末杯君之恵也续曰赖公威徳续得效节今公有难岂敢不俱遂共击末杯大破之匹磾与弟文鸯攻蓟勒知续势孤遣中山公虎将兵乗虚围厌次孔苌攻续别营十一皆下之二月辛未虎至城下掠其居人续自出击虎虎伏骑断其后遂执续使降续呼兄子竺等谓曰吾志欲雪国耻以报所受不幸至此汝等努力自勉奉匹磾为主勿有二心时尚书吏部郎刘胤闻虎攻厌次言于元帝曰北方藩镇皆没惟余邵续而已如使复为石虎所制则孤义士之心阻归本之路愚谓宜存救援帝将遣兵救之闻续陷没而止匹磾自蓟还未至厌次知续已没众惧而散复为虎所遮文鸯以亲兵数百力战始得入城与续子缉兄子存竺等婴城固守虎送续于襄国勒使徐光让之曰国家应符拨乱八表宅心遗晋怖威逺窜扬越而续蚁封海阿跋扈王命以吾为不足为君耶何无上之甚也国有常刑于汝甘乎续对曰晋末饥乱奔控无所保合乡宗庶全老幼属大王龙飞之始委命纳质精诚无感不蒙慈恕言还遗晋仍荷宠授担节尽忠实无二心且受彼厚荣而复二三其趣者恐亦不容于明朝矣周文王生于东夷大禹出于西羌帝王之兴盖惟天命所属徳之所招当何常耶伏惟大王圣武自天道隆虞夏凡在含生孰不延首神化耻隔皇风而况囚乎使囚去真即伪不得早叩天门者大王负囚囚不负大王也衅鼓之刑囚之恒分天实为之谓之何哉勒曰其言慨至孤愧之多矣夫忠于其君者乃吾之所求也命张宾延之于馆厚抚之寻以为从事中郎因下令自今克敌获俘必生致之无得擅杀冀获如续之流续既为勒所执身灌园鬻菜以供衣食勒屡遣察之叹曰此真髙人矣不如是安足贵乎嘉其清苦数赐谷帛每临朝嗟慨以励羣臣三月赵将尹安宋始宋恕赵慎四军并据洛阳各相疑阻莫有固志司州刺史李矩颍川太守郭黙各遣千骑至洛以镇之安等乃同谋叛降于勒勒遣石生率骑五千赴之矩黙军皆退安等复叛勒遣使乞降于黙黙又帅步骑五百入洛阳石生以四将相谋不能自安乃虏宋始一军渡河而北河南之民相率归于李矩勒亲帅大众袭矩矩假为荥阳太守招懐离散逺近多附之乃遣老弱入山令所在牛马散野因设伏以待之勒军士争取牛马伏发齐呼声动山谷勒众大败失首虏甚众勒乃还夏五月晋徐州刺史蔡豹败徐龛于檀丘龛帅众叛勒复降于晋勒大怒命张敬据守要害时大雨霖中山常山尤甚滹沱泛溢冲山陷谷巨松摧拔浮于滹沲东至渤海原隰之间皆如山积六月孔苌攻陷匹磾十余营苌恃胜而不设备文鸯夜击之大败而归秋七月祖逖将韩潜与勒将桃豹分据陈川故城豹居西台潜居东台豹由西门潜由东门出入相守四旬逖以布囊盛土如米状使千余人运以上台又令数人担米伪为疲极而息于道豹兵逐之皆弃担而走豹兵乆饥得米以为逖士众丰饱益惧无复胆气勒将刘夜堂以驴千头运粮馈豹逖遣韩潜及别将冯铁卫策等邀击于汴水尽获之豹宵遁屯东燕城逖使潜进屯封丘以逼之冯铁据二台逖镇雍丘数遣兵要截勒兵勒屯戍渐蹙候骑常获濮阳人逖厚待遣归咸感逖恩徳率乡里五百家降逖勒又遣精骑万人拒逖为逖所破勒镇戍归逖者甚多逖将平中原善于抚绥自河以南多叛勒归逖勒患之不敢窥兵河南乃下书曰祖逖屡为边患逖北州士民望也倘有首丘之思其下幽州成皋县使修逖祖父墓置守冢二家冀逖如赵佗感恩撤其边寇逖闻之甚悦勒因与逖书求通使及互市逖不报书而听其互市收利十倍逖牙门将童建杀新蔡内史周密降勒勒斩之送首于逖曰天下之恶一也叛臣逃吏吾之深仇将军之恶犹吾恶也逖深徳之遣叅将王愉使勒赠以方物修结和好勒厚宾其使遣左常侍董树报聘以马百疋金五十斤答之自是勒之叛归逖者逖皆不纳禁诸将不得侵暴勒民兖豫之间稍得休息八月常山崩陷千余家勒始制轩辕之乐八佾之舞作金根大辂黄屋左纛天子车旗自是礼乐备矣九月勒使中山公虎率歩骑四万讨徐龛龛遣长史刘宵诣勒乞降送妻子为质纳之冬十月徐州刺史蔡豹屯于谯城虎进攻豹豹夜遁退守下邳为徐龛所败虎引军城封丘而还徙朝臣掾属以上士族者三百户于襄国崇仁里置公族大夫以领之勒宫殿及诸门始就制法令甚严十一月中山公虎击托候部掘咄哪于岍北大破之俘获牛马二十余万勒清定五品以张宾领选后更定九品署张班为左执法郎孟卓为右执法郎典定士族副选举之任命公卿及州郡歳各举秀才至孝亷清洁贤良直言武勇之士各一人置署都部从事各一部一州秩二千石职凖丞相司直
赵王三年春正月勒下令曰去年水出巨材所在山积将皇天欲孤缮修宫宇也其拟洛阳之太极起建徳殿遣从事中郎任汪帅使工匠五千采木以供之二月黎阳人陈武妻一产三男一女武携其妻子诣襄国上书自陈勒下令曰昔周之兴也四乳八子今武妻一乳四子可为庆过姬祥美比曩日二仪谐畅和气所致其赐乳婢一口榖一百石杂彩四十匹庶以肃迎嘉祥三月中山公虎攻抚军将军幽州刺史叚匹磾于厌次孔苌攻拔匹磾部内诸城匹磾召弟文鸯还厌次虎先纵骑抄掠城左右文鸯登城临见不胜其忿欲出击之言于匹磾曰我以勇闻故为民所倚仗今见民被掠而不救是怯也民失所望谁复为我致死乎遂帅壮士数千骑出战杀伤甚众马乏伏不能起虎呼之曰大兄与我俱是夷狄乆欲与兄同为一家今天不违愿于此得相见何为复战请释杖鸯骂曰汝为冦贼当死日乆吾兄不用吾策故令汝得至此我宁闘死不为汝屈遂下马苦战槊折执刀力战不已自辰至申勒兵四面觧马罗披自鄣前捉鸯鸯力竭杀数人而后被执城内夺气匹磾欲单骑归朝邵续之弟乐安内史洎勒兵不听洎复欲执台使王英送扵虎匹磾正色责之曰卿不能遵兄之志逼吾不得归朝亦已甚矣复欲执天子使者我虽夷狄所未闻也因谓英曰匹磾世受重恩不忘忠孝今日事逼欲归罪朝廷而见逼廹忠欵不遂若得假息未死之日心不忘本遂渡河南既而势穷泊及兄子缉竺等舆榇出降匹磾朝服持节宾从出见虎曰我受晋恩志在灭汝不幸丧国因以至此既不能死又不能为汝敬也勒与虎素与匹磾结为兄弟虎即起拜之送之襄国勒署匹磾为冠军将军文鸯为左中郎将卫麟为右中郎将皆金章紫绶散诸流民三万余户复其本业置守宰以抚之于是冀并幽州辽西巴西诸屯结皆陷于勒匹磾不为勒礼常着朝服戴晋冠持晋莭乆之与文鸯邵续等谋于国中推为盟主事露被杀文鸯邵续亦遇鸩死秋七月从事中郎刘奥坐营建徳殿并木斜缩斩于殿中寻悔之赠太常建徳校尉王和掘得员石铭曰律权石重四钧同律度量衡有新氏造议者未详或以为瑞参军续咸曰王莾时物也其时兵乱之后典度堙灭遂命下礼官为凖程定式又得一鼎容四斗中有大钱三十文曰一当百百当千千当万鼎铭十三字篆书不可晓藏之扵永丰仓因此令公私行钱而人情不乐乃出公绢市钱限中绢疋一千二百下绢八百然百姓私买中绢四千下绢二千巧利者贱买私钱贵卖于官坐死者十数人而钱终不行勒徙洛阳铜马翁仲二于襄国列之永丰门冬十月勒悉召武郷耆旧赴襄国既至亲与郷老齿坐欢饮语及平生因以武郷比之丰沛万世之后魂灵当归之其复之三世十一月勒以百姓始复业其资储未丰于是重制禁酿郊祀宗庙皆用醴酒行之数年无复酿者寻署虎为车骑将军率骑三万讨鲜卑郁粥于离石俘获男女及牛马十余万郁粥奔乌丸悉降其众城
赵王四年春二月勒世子兴死立子弘为世子署为领中领军遣中山公虎统中外精卒四万击徐龛龛坚守不战虎筑室返耕列长围守之夏四月晋镇北将军刘隗降勒拜镇南将军封为列侯是时祖逖已死其弟约代兄领豫州镇谯以术士戴洋为中典军庚辰禺中时忽有大风起自东南折木洋谓约曰十月必有贼到谯城东至厯阳当严守以备之六月大旱秋七月虎攻陷太山执守将徐龛送之于襄国勒盛之以囊于百尺楼自上暴杀之坑其降卒三千人晋兖州刺史郄鉴为虎所逼惧自邹山退屯下邳[一作合肥]八月琅邪内史[一作太守]孙黙以郡叛降扵勒冬十月三日勒遣别将冦河南骑兵至谯城东戴洋言于祖约曰贼必向城父可遣骑水南追之步军于水北断其要路贼必自败约竟不从乃掠城父妇女辎重而还约将鲁延请追之洋曰不可约又不听使兄子智与延追之勒将伪弃妇女辎重走智与延等争物复还掩击智延仅以身免士卒皆死遂陷城父约不能御退屯寿春勒将转冦陈留拔之徐兖间垒壁多送任请降皆就拜守宰先是清河张披为程遐长史遐甚委昵之张宾举为别驾引叅政事遐疾披去已又恶宾之权盛勒世子弘即遐之甥也自以有援欲收威重于朝乃使弘之母谮之曰张披与张宾为游侠
门客百余乘物望皆归之非社稷之计也宜除披以便国家勒以为然至是急召披不时至因此杀之宾知遐之间已遂弗敢请十二月濮阳景侯张宾卒勒哭之恸乃以程遐为右长史总执朝政自是朝臣莫不震惧赴于程氏矣勒征虏将军石他败王师于酇西执将军卫荣而归境内大疫死者十有二三乃罢徽文殿作遣将军王阳屯扵豫州有窥觎之志于是兵难日寻梁郑之间骚然震动是年魏平文帝崩烈帝立[讳贺傉]未亲政事太后临朝遣使与勒通和时人谓之女国使
赵王五年春三月勒冦彭城下邳徐州刺史卞敦与征北将军王邃退保盱眙夏四月勒遣使结好于慕容廆廆执送建康五月大旱佛图澄于石井岗掘得死龙长尺余渍之以水良乆乃蘓既而呪之祭之以酒龙腾空而上须臾天遂晦暝雨乃大降因名龙岗秋八月勒遣中山公虎统中外步卒[一作骑]四万击安东将军青州刺史曹嶷嶷议欲徙海中保根余山会疾疫甚计未及就虎进围广固东莱太守刘巴长广太守吕披皆以郡降虎以石他为征东将军击羌胡于河西左军将军石挺济师于广固嶷遂出降送于襄国杀之虎欲尽杀嶷众青州刺史刘征曰今留征使牧民也无民焉牧征将归尔乃坑其众三万留男女七百口配征使镇广固青州诸郡县垒壁尽陷勒司州刺史石生遣骑攻扬武将军郭诵于阳翟诵多计畧辄设伏以破生骑虏掠无所得生怒乃自率四千余骑暴掠诸县因攻诵垒接战须臾退军堮坂诵率劲勇五百追生及于盘脂故亭生复大败进冦襄城俘获千余而还冬十一月勒以参军樊坦清贫擢授章武内史
赵王六年春正月勒将兵都尉石瞻冦下邳败晋将军刘长遂冦兰陵攻彭城内史刘续续败遁走东莞太守竺珍东海太守萧诞以郡降勒二月朔勒亲临大小学考诸学生经义尤髙者赏帛有差勒手不能书目不识字然雅好文学虽在军旅之中常令儒生诵读春秋史汉诸传而聴之皆解其意每以己意论古帝王善恶朝贤儒士聴者莫不归美尝使人读汉书闻郦食其劝立六国后大惊曰此法当失何以遂得天下及闻留侯谏乃曰赖有此尔其天资英达如此勒征徐扬州兵会将兵都尉石瞻于下邳因冦兖州兖州刺史刘遐惧自下邳退保泗口石生攻赵河南太守尹平于新安斩之陷垒壁十余掠五千余户而归自是刘石祸结兵戈日交河东弘农间民不聊生矣夏四月以右常侍霍皓为劝课大夫与典农使者朱表典劝都尉陆充等循行州郡核定户籍劝课农桑农桑最修者赐爵五大夫使石生自延寿闗出冦许颍俘获万余降者二万生遂进陷康城复攻扬武将军郭诵于阳翟诵与战生大败死者千余生收散卒退守康城勒汲郡内史石聪闻生败驰救之进攻颍川太守郭黙俘获男女二千余人攻陷司州刺史李矩勒又遣别将石良帅精骑五千掩袭矩营矩逆战不利执矩外甥郭诵之弟元遣元作书以遗矩曰去年东平曹嶷西宾[猗卢直讳]矩如牛角何不归命复遗诵麈尾马鞭以示殷懃因与诵书曰宾礼贵弟相同断金往物为信矩以示诵诵曰昔王陵之母在贼犹不改意弟当何论不答冬十月石生屯据洛阳豫州刺史祖约退保寿春
赵王七年春正月勒数出游猎每亟驰骋将狩于近郊主簿程琅谏曰刘马刺客杂布如云[一作林]变起仓卒帝王亦一夫之敌尔孙策之祸可不虑乎枯木朽株尽能为害驰骋之弊今古戒之勒勃然曰吾干力自可足能裁量但知卿文书事不须白此辈也驰逐自若是日逐兽草间有木马误触之即死勒亦几殆体小不穏还宫叹曰程琅忠臣也不用其言以至于此吾之不善追之何及乃赐琅朝服锦绢爵闗内侯于是朝臣谒见忠言竞进矣二月勒加宇文乞得归官爵使之击慕容廆乞得归为燕所败弃军走三月北羌王盆句除附于刘曜勒将石他自雁门出上郡袭之俘斩三千余落获牛马羊百余万而归晋都尉鲁潜以许昌叛降于勒夏四月勒将兵都尉石瞻[一作石良]冦晋兖州刺史檀斌于邹山斌力战死勒西夷中郎将王腾袭杀并州刺史崔琨上党内史王脊据并州叛降刘曜五月石生屯洛阳冦掠河南司州刺史李矩颍川太守郭黙军数败又乏食乃遣使附于赵刘曜遣将刘岳帅众万五千东会矩黙共攻生克孟津石梁二戍俘斩五千余级进围生于金城虎帅步骑四万入自成皋闗与岳战于洛西岳兵败绩身中流矢退保石梁虎作堑栅环围之遏絶内外岳众饥甚杀马食之虎又击斩其镇东呼延谟曜自将兵救岳虎帅骑三万逆战曜前军刘黒击破虎部将石聪于八特阪六月虎拔石梁执岳及其将佐八十余人氐羌三千余人皆送襄国坑其士卒九千余人击斩王腾于并州坑其士卒七千余人郭黙复为石聪所败弃妻子南奔建康李矩以刘岳之败大惧所领将士有阴欲归勒者矩知众之去已乃率众自荥阳遁归矩长史崔宣率众二千降勒于是尽有司兖豫三州之地青徐濵淮诸郡县皆来降附勒既平朔方遂置朔州命徙洛阳晷影于襄国列之单于庭铭佐命功臣三十九人于石函置于建徳前殿立桑梓苑于襄国
赵王八年春三月勒夜微行检察营卫赍缯帛金银以赂门者求出永昌门门候王假欲收捕之从者至乃止旦召假以为振忠都尉爵闗内侯夏四月石生攻汝南汝南人执内史祖济以郡叛降退记室参军徐光为牙门寻并其妻子幽之于狱语在光传冬十月勒既将营邺宫又欲以世子弘为镇密与右长史程遐谋配禁兵万人车骑所统五十四营悉配之以骁骑将军领门臣祭酒王阳专统六夷以辅之中山公虎自以勲效之重仗邺为基雅无去意乃修构三台迁其家室由是深恨遐遣左右数十人夜入遐室奸其妻女掠衣物而去十一月石聪攻寿春祖约屡表请救朝廷不为出兵聪进冦逡遒阜陵杀掠五千余人京师大震加司徒王导大司马假黄钺都督中外征讨诸军事以御之军于江宁厯阳内史苏峻遣其将韩晃击聪走之十二月晋济岷太守刘闿将军张阖等叛杀下邳内史夏侯嘉以下邳降勒石瞻攻河南太守王羡于邾城拔之晋彭城内史刘续复据兰陵石城石瞻攻陷之勒令州郡有坟发掘不掩覆者推勘之骸骨暴露者县为备棺衾之具以牙门将王波为记室参军典定九流始立秀孝试经之制
赵王九年春二月中山公虎率骑五千侵魏炀帝[讳纥那]御之于句注陉北魏兵败绩徙都大宁以避之是岁勒复击破赵兵凉州牧张骏闻之乃去赵官爵复从晋制太和元年春二月荏平[勒别传作庄平]令师欢获黑兔献之于勒勒下令曰案记应白兔为瑞此黑兔何祥外检旧典程遐等以为黑兔见水徳之祥往公孙臣以为汉家土行当有黄龙为瑞后黄龙见于成纪遂从土徳今大赵龙飞革命之祥于晋以水承金夫兔阴精之兽玄为水色黑色见以表应行以推之此示殿下宜速副天人之望也于是以晋咸和三年改元太和大赦境内殊死已下夏四月石堪攻宛南阳太守王国以郡降堪进攻祖约于寿春屯师淮上晋南阳都尉董幼叛率襄阳之众降堪祖约诸将佐皆遣使附勒约将颍川陈光起兵攻约约左右阎秃貌类约光谓为约而擒之约踰垣免光遂奔勒堪与石聪引兵济淮攻寿春秋七月约众溃奔厯阳寿春百姓陷于堪者二万余户中山公虎帅众四万自轵闗西入击赵河东应之者五十余县进攻蒲阪刘曜遣河间王刘述发氐羌之众屯秦州以备张骏杨难敌自将中外精鋭水陆俱进以救蒲阪自卫闗北济虎惧引退曜追击之八月战于髙候虎败石瞻死之枕尸二百余里失其资仗不可胜计虎奔朝那[一作朝歌]曜济自大阳围石生于金墉决千金堨以灌之分遣诸将攻汲郡河内勒荥阳太守尹矩野王太守张进等皆降于曜襄国大震冬十一月勒欲自将救洛阳左右长史司马郭敖程遐等固谏曰刘曜乗胜雄盛难与争锋金墉粮丰攻之未可卒拔曜悬军千里势不支乆不可亲动动无万全大业去矣勒大怒按剑叱遐等出乃赦徐光召而问之曰刘曜乗髙候之势围守洛阳庸人之情皆谓其锋不可当然曜带甲十万攻一城而百日不克师老卒怠以我初鋭击之可一战而擒也若洛阳不守曜必送死冀州自河已北席卷南向吾事去矣程遐等不欲我行卿以为何如光曰曜乗髙候之势不能进临襄国更守金墉此其无能为可知也悬军三时亡攻战之利今以大王威畧鸾旗亲驾彼必望旌奔败平定天下在今一举此之机会所谓天授授而弗应祸之攸集勒笑曰光言是也以问佛图澄澄言于勒曰昨轮铃音云秀支替戾冈仆谷劬秃当此羯语也秀支军也替戾冈出也仆谷刘曜胡位也劬秃当捉也言军出捉曜也又令童子洁齐七日取麻油合臙脂自研于掌中举手示童子粲然有辉童子惊曰有军马甚众见一人长大白晳以朱丝缚其肘澄曰此即曜也大军若出必擒刘曜勒甚悦乃使内外戒严有谏者斩留世子弘与澄共镇襄国命石堪石聪及豫州刺史桃豹等各统见众会荥阳使石虎进据石门以右卫将军石邃都督中军事时石生为卫将军领三千人镇洛金墉城曜攻之不能下不觉勒军卒至天晓复来攻城勒自统中军步骑四万直赴金墉济自大堨先是流澌风猛军至而冰泮清和济毕流澌大至勒以为神灵之助命曰灵昌津勒顾谓徐光曰曜盛兵成皋闗上计也阻洛水其次也坐守洛阳此成擒尔十二月乙亥诸军集于成皋步卒六万骑二万七千勒见曜无守军大喜举手指天又自指额曰天也卷甲衔枚诡道兼行出于巩訾之间曜陈军十余万于洛西南北十余里勒望见益喜谓左右曰可以贺我矣乃统步骑入自宣阳门升故太极前殿己夘虎引步卒三万自城北而西攻其中军石堪石聪等各以精骑八千自城西而北击其前锋大战于西阳门勒躬贯甲胄出自阊阖门夹击之曜军大溃石堪执曜送之以徇于军斩首五万余级枕尸于金谷获名马二百疋赤剡金银步乂弓鞬三十具勒下令曰所欲擒者一人尔今已获之其勑将士抑锋止鋭縦其归命之路乙酉勒乃旋师使右卫将军石逺等帅骑卫曜而北晋冠军将军赵胤遣将军甘留讨祖约于厯阳约举兵逆战败以左右百余人奔降于勒其将牵腾帅众降于苏峻勒使王波让约曰卿逆极势穷方来归命吾朝岂逋逃之薮耶而卿敢有腼面目也示之以前后檄书乃赦之
太和二年春正月具礼乐朝羣后侍郎邵恭执麾不降常侍眭洪执乂不弹皆下理官二月壬寅刘曜太子熈闻曜被擒大惧帅百官去长安奔于上邽勒遣中山公虎讨之将军蒋英辛恕拥众数十万据长安遣使降勒勒遣石生帅洛阳之众赴之勒巡行冀州诸郡引见髙年孝弟力田文学之士班赐谷帛有差令逺近牧守宣告属城诸所欲言靡有隠讳使知区区之朝虚渴谠言也秋八月曜南阳王刘胤率众数万自上邽趣长安陇东诸郡夷夏皆起兵应之胤军于仲桥石生婴城自守虎率骑二万救之九月虎大破胤兵于义渠胤奔还上邽虎乗胜追击枕尸千里上邽溃执太子熈南阳王胤及王公卿校以下三千余人皆杀之徙其台省文武闗东流民秦雍大族九千余人于襄国遂屠上邽尽灭刘氏又坑五郡各五千余人于洛阳遣主簿赵封送传国玺金玺太子玉玺各一于勒进攻集木且羌于河西克之俘获数万秦陇悉平遂置永石郡于河西国虎又攻氐帅蒲洪羌酋姚弋仲俱降之虎表洪监六夷诸军事弋仲为六夷左都督徙氐羌十五万落于司冀二州是年勒遣使求和于魏烈帝[讳翳槐]遣弟昭成帝[讳什翼]如襄国从者五千余家
建平元年春二月勒羣臣议以勒功业既隆祥符并萃宜时革徽号以答乾坤之望于是虎等奉皇帝玺绶上尊号勒不许羣臣固请乃许之遂以晋咸和五年僭号大赵天王行皇帝事尊祖邪曰宣王父周曰元王立妻刘氏为王后世子弘为太子署子宏为持节散骑常侍都督中外诸军事骠骑大将军大单于封秦王斌为左卫将军封太原王小子恢为辅国将军封南阳王中山公虎为太尉守尚书令中山王养子石生封河东王石堪封彭城王虎子邃为冀州刺史封齐王加散骑常侍武卫将军宣为左将军挺为侍中封梁王署左长史郭敖为尚书左仆射右长史程遐为右仆射领吏部尚书左司马夔安右司马郭殷従事中郎李鳯前郎中令裴宪皆为尚书共参军事徐光为中书令领秘书监论功封爵开国郡公文武二十一人侯二十四人县公二十六人侯二十二人其余文武封拜各有差侍中任潘等参议以赵承金为水徳旗帜尚玄牲牡尚白子社丑腊勒从之勒下书曰自今有疑难大事八座及委丞郎齐诣东堂诠详平决其有军国要务须启者有令仆尚书随局入陈勿避寒暑昏夜也勒以祖约不忠于本朝薄其为人不见者乆之右仆射程遐言于勒曰天下初定当显明顺逆故汉髙祖斩丁公赦季布也大王自起兵以来见忠于事君者无不褒擢背叛不臣者无不诛夷此天下所以归伏盛徳也今祖约犹存臣窃惑之且约大引宾客又占夺先人乡里田地地主多怒安西将军姚弋仲亦以为言勒従之乃诈约曰祖侯逺来未得欢喜可集子弟一时俱会至日勒辞之以疾令遐请约及其宗室约知祸及大饮致醉既至于市抱其外孙而泣遂诛之并杀其亲属中外百余人妇女妓妾班赐诸臣夏五月勒将刘征帅众数千浮海抄东南诸县杀南沙都尉许儒进攻海虞秋八月羣臣又固请以名位不正宜即尊号九月勒僭即皇帝位大赦境内殊死已下改元建平自襄国都临漳追尊髙祖曰顺皇曽祖曰威皇祖曰宣皇父曰世宗元皇帝母曰元昭皇太后立妻刘氏为皇后太子弘为皇太子自余文武封进各有差又定昭仪夫人位视上公贵嫔贵人视列侯员各一人三英九华视伯淑媛淑仪视子容华美人视男务简贤淑不限员数其年造刀一口用五百金工用万人头尖长三尺六寸铭曰建平隶书勒遣荆州监军郭敬与南蛮校尉董幼寇襄阳晋南中郎将周抚不能自固率所领退归武昌襄阳遂陷中州流民悉降于勒平北将军魏该弟遐等率其部众自石城降敬敬遂毁襄阳徙其百姓于沔北樊城以戍之署敬为荆州刺史秦州牧休屠王羌叛勒刺史临深遣司马管光帅州军讨之为羌所败陇右大扰氐羌悉叛勒遣河东王生进据陇城王羌兄子擢与羌有仇生乃赂擢与猗击之羌败奔凉州徙秦州夷豪五千余户于雍州勒下书曰自今诸有处法悉依科令吾所忿戮怒发中旨者若徳位已高不宜行[一作训]罚或服勤死事之孤邂逅罹谴门下皆各列奏之吾当思择而行也堂阳人陈猪妻一产三男赐其衣帛廪食乳婢一口复三歳勿事时髙句骊肃慎致其楛矢宇文屋孤并献名马凉州牧张骏遣长史马诜奉图送欵入贡称臣髙昌于阗鄯善大宛遣使各献方物晋荆州牧陶侃遣兼长史王敷来聘致江南之珍寳竒兽秦州送白虎白鹿荆州送白雉白兔济阴木连理甘露降苑乡勒以休瑞并臻遐方慕义赦三歳[一作四歳]刑已下均百姓去年逋调特赦凉州殊死已下凉州计吏皆拜郎中赐绢十疋绵十斤
建平二年春正月癸巳刘征复冦娄县掠武进乙未司徒郄鉴击却之勒南郊有白气自坛属天勒大悦还宫赦四歳刑遣使封张骏武威郡公食凉州诸郡勒亲耕耤田还宫赦五歳刑赐公卿以下金帛有差三月壬戌朔日有食之勒以日蚀避正殿三日令羣公卿士各上封事禁州郡诸祠堂非正典者皆除之其能兴云致雨有益百姓者郡县更立祠堂殖嘉树凖岳渎已下为差等勒如邺拟营新宫廷尉续咸上书切谏曰臣闻唐虞之治采椽茅茨土阶三尺彰美于诗书汉文惜百金不营露台称之于千古迨夏商之琼台瑶陛楚之章华秦之阿房资财内竭华夷外叛勒大怒曰不斩此老臣朕宫何由得成也勑御史收之中书令徐光进曰陛下天资聪睿超迈唐虞而更不欲闻忠臣之言岂夏癸商辛之君耶咸言可用用之不可用亦当容之奈何一旦以直言斩列卿乎勒叹曰为人君不得自専如是岂不识此言之忠乎向戏之尔匹夫家资满百匹尚欲市别宅况有天下之富万乗之尊乎此宫终当缮之且勑停作以伸吾直臣之义也因赐咸绢百匹稻百斛又下书令公卿百寮咸荐贤良方正直言秀异至孝亷清各一人对策上第者拜议郎中第中郎下第郎中仍令举人得递相荐引广招贤之路起明堂辟雍灵台于襄国城西秋七月大雨霖中山西北暴水流漂巨木百余万根集于堂阳勒大悦谓公卿曰诸卿知不此非为灾也天意欲吾营邺都尔于是令少府任汪都水使者张渐等监营邺宫勒亲授规模时蜀梓潼建平汉固三郡巴蛮来降勒以成周土中汉晋旧京复欲有移都之意乃命洛阳为南都置行台治书侍御史于洛阳以太尉中山王虎为大司马程遐为开府仪同
建平三年春正月勒飨髙句骊宇文屋孤使因大会羣臣于建徳前殿酒酣谓中书令徐光曰朕可方自古开基何等主也对曰陛下神武谋畧过于汉髙雄艺卓荦超絶魏祖自三五已来无可比者其轩辕之亚乎勒笑曰人岂不自知卿言太过朕若遇汉髙祖当北面事之与韩彭竞鞭而争先尔若遇光武当并驱中原未知鹿死谁手大丈夫行事当礌礌落落如日月皎然终不能如曹孟徳司马仲达欺人[一作他]孤儿寡妇狐媚以取天下也朕当在二刘之间尔轩辕岂所拟乎羣臣皆顿首称万歳三月晋西中郎将赵胤司徒中郎匡术攻克马头坞彭城王堪遣将军韩雍救之至则无及遂冦南沙及海虞俘获五千余人初郭敬之退据樊城也晋师复戍襄阳夏四月敬又攻陷之留戍而归勒时断寒食忽暴风大雨雷震建徳殿端门襄国市西门倒杀五人雹起西河介山大者如弹丸平地水深三尺洿下丈余行人禽兽死者万数厯太原乐平武乡赵郡广平巨鹿千余里树木摧折禾稼荡然勒大惊正服于东堂问徐光曰厯代已来有斯灾几也光对曰周汉魏晋皆有之虽天地之常事然明主未始不为一变所以敬天之怒也俗以介子推五月五日烧死世人为其忌故不举饷食去年禁寒食非也且介子推帝乡之神也厯代所尊或者以为未宜替也一人吁嗟王道尚为之亏况羣神怨憾而不怒干上帝乎縦不能令天下同尔介山左右晋文之所封也宜任百姓奉之勒乃下书曰寒食既并州之旧风朕生其俗不能异也前者外议以子推诸侯之臣王者不应为祀[一作忌字]故从其议傥或由之而致斯灾乎子推虽朕乡之神非法食者亦不得乱也尚书其速检旧典定议以闻有司奏以子推厯代攸尊请普复寒食更为植嘉树立祠堂给户奉祀黄门郎韦謏驳曰按春秋藏冰失道阴气发泄为雹自子推已前雹者复何所致也此是阴阳乖错所为尔且子推贤者曷为暴虐如此求之冥趣必不其然今虽为冰室惧所藏之冰不在固阴互寒之地多皆川池之侧气泄为雹也以子推忠贤令绵介之间奉之为允于天下则不通矣勒从之于是迁冰室于重阴凝寒之所并州复寒食如初勒令太子弘省可尚书奏事使中常侍严震参决[一作综]可否惟征伐刑断大事乃呈之自是震威权之重侔于主相中山王虎之门可设雀罗虎愈怏怏不悦秋七月勒荆州刺史郭敬南掠江西晋太尉陶侃遣其子平西参军斌及南中郎将桓宣乗虚攻拔樊城悉俘其众敬旋师救樊宣追战于涅水敬军败绩宣亦死伤大半尽收所掠而去侃复遣兄子南阳太守臻竟陵太守李阳共攻新野拔之敬惧遁走遂平襄阳侃因留宣戍之勒如邺临虎第谓之曰功力不可并兴待宫殿成后当为王起第勿以卑小悒悒也虎免冠拜谢勒曰与王共有天下何所谢也勒为虎名故改称白虎幡为天鹿幡
建平四年春正月勒遣使致帛修好于晋晋下诏焚之夏四月天静无风而塔上一铃独鸣佛图澄叹曰铃音云国有大丧不出今年矣五月有流星大如象尾足似蛇形自北极西南流五十余丈光明烛地坠于河声闻九百余里黑龙见邺井中勒亲往观之有喜色朝羣臣于邺命郡国立学官每郡置博士祭酒二人弟子百五十人三考修成显升台府于是擢拜太学生五人为佐著作郎録述时事六月大旱勒亲临廷尉録囚徒五歳刑已下皆轻决遣之重者赐酒食聴沐浴一须秋论还未及宫澍雨大降时淳觚白羌妇产一卵大如盂剖之有虫如巨蚁二足立行雍州刺史石生上言西乡行尸蛇与鼠鬬于安定府间二日蛇死临泾马生角长安城中鸡鸣音皆曰基慈安定厅事前后有天神降闻诵书声[一作讽咏经音]求之不得七日乃止时有传者并皆讹废陨石于肥乡县令韩强在长城县西山岩谷阙中得玄玺一枚方四寸厚二寸献之中山王虎以为县瑞秋七月勒如沣水宫因寝疾而还召中山王虎与太子弘中常侍严震等侍疾禁中虎矫命絶弘震及内外羣臣亲戚皆不得入疾之増损莫有知者时秦王宏彭城王堪将兵在外又矫诏召还襄国勒疾小瘳见宏惊曰秦王何故来耶吾使王处藩镇正备今日有召王者耶将自来也有召者当按诛之虎大惧曰秦王思慕暂归尔今即遣之仍留不遣数日复问之虎曰奉诏即遣今已半道矣更谕宏在外遂不遣之广阿有蝗虎密遣其子冀州刺史邃率骑三千游于蝗所俄而黄雾四塞人不相见荧惑入昴星陨于邺大如象尾东北六十里初赤黑黄云如幕长数十疋交错声如雷震坠地气热如火尘起连天良乆时有耕者往视之土犹燃沸见有一大石方尺余青色而且轻击之其音如磬戊辰勒疾转笃遗令三日而葬内外百寮既葬除服无禁婚娶祭祀饮酒食肉征镇牧守不得辄离所司以奔丧敛以时服载以常车无藏金寳无内器玩大雅冲幼恐非能构荷朕志中山已下其各司所典无违朕命大雅与斌宜善相保司马氏汝曹之殷鉴其务于敦睦也中山王宜深三思周霍勿为将来口实遂以是日死时年六十在位十五年勒死夜瘗山谷莫知其所己卯使大臣子弟六十人为挽歌郎引锦一疋备文物仪卫虚葬于髙平陵伪谥明皇帝庙号髙祖先是建平二年十一月荧惑守胃昴至今年七月积六百余日昴赵之分野至是勒死荧惑遂退

卷十四 后赵録四
石弘
石弘字大雅勒之第二子也幼有孝行以恭谨自守受经于杜嘏诵律于续咸勒曰今世非承平不可专以文业教也于是使刘征任潘授以兵书王阳教之击刺立为世子领中领军寻署卫将军使领开府辟召后镇邺勒僭位立为太子虚襟爱士好为文咏其所亲昵莫非儒素勒谓中书令徐光曰大雅愔愔殊不似将家子光曰汉祖以马上取天下孝文以玄黙守之圣人之后必有胜残去杀者天之道也勒甚悦光因说曰皇太子仁孝温恭中山王雄暴多诈陛下一旦不讳臣恐社稷非太子所有也宜渐夺中山王威权使太子早参朝政勒纳之左仆射程遐言于勒曰中山王勇悍机畧羣臣莫及观其志度自陛下之外视之蔑如兼以专征歳乆威振内外性又残贼安忍无赖诸子并长皆预兵权陛下在自当无他恐其怏怏不可辅少主也宜早除之以便大计勒曰今天下未平兵难未巳大雅冲幼宜任强辅中山王佐命功臣亲同鲁卫方当委以伊霍之任何至如卿所言也卿正恐辅幼主之日不得独擅帝舅之权尔吾亦当参卿于顾命勿过惧也遐泣曰臣所虑者至公陛下乃以私计拒之岂明主开襟纳说忠臣必尽之义乎中山王虽为皇太后所养非陛下天属不可以亲义期也仗陛下神规微建鹰犬之效陛下酬其父子恩荣亦已足矣而志愿无极魏任司马懿父子终于鼎祚沦移以此而观中山岂将来有益者乎臣因縁多幸托瓜葛于东宫臣而不竭言于陛下更谁言之陛下若不除中山臣已见社稷不复血食矣勒不聴遐退告徐光曰主上向言如是太子必危将若之何光曰中山王常切齿于吾二人恐非但国危亦将为家祸当为安国宁家之计不可坐而受祸也他日光复乗间言于勒曰陛下廓平八州帝有海内而陛下神色若有不怡者何也勒曰今吴蜀未平书轨不一司马家犹不絶于丹阳吾恐后世谓吾不应符箓不以吾为受命之主每一思之不觉见于神色光曰臣以陛下为忧腹心之患而何暇更忧四支乎何则魏承汉运为正朔帝王刘备虽绍兴巴蜀亦不可谓汉不灭也吴虽跨据江东岂有亏魏美陛下包括二都平荡八州彼司马家儿复何异玄徳李氏亦犹孙权帝王之统不在陛下竟欲安归此四支之轻患尔中山王藉陛下指授神畧所向辄克天下皆言其英武亚于陛下兼其残暴多奸见利忘义无伊霍之忠父子并据权位势倾王室观其耿耿常有不满之心近于东宫侍燕有轻皇太子之色陛下隠忍容之臣恐陛下万年之后宗社必生荆棘此腹心之重疾也惟陛下图之勒黙然而竟不从及勒死虎执太子弘使临轩收程遐徐光下廷尉召其子邃将兵入宫宿卫文武靡不奔散弘大惧自陈劣弱不堪重寄乃让位于虎虎曰君薨而世子立理之常也臣安敢奸之弘泣涕固让虎怒曰若其不堪重任天下自当有大义何足预论遂以晋咸和八年逼立之大赦改元曰延熈文武百寮进位一等诛程遐徐光八月弘策拜虎为丞相魏王大单于加九锡以魏郡等十三郡为国总摄百揆虎伪固让乆乃受命赦其境内殊死已下立妻郑氏为魏王后子邃为魏太子加使持节侍中大都督中外诸军事大将军録尚书事次子宣为使持节车骑大将军冀州刺史封河间王韬为前锋将军司隶校尉封乐安王遵齐王鉴代王苞乐平王徙太原王斌为章武王勒文武旧臣皆补左右丞相闲任虎之府僚旧昵悉署台省禁要更命太子宫曰崇训宫勒妻刘氏已下皆徙居之简勒宫人美淑及车马珍寳服御之上者皆入丞相府署镇军将军夔安领左仆射尚书郭殷为右仆射刘氏与彭城王堪密谋堪请出兖州据廪丘挟南阳王恢为盟主宣太后诏讨虎事泄虎炙杀堪征恢还襄国因废刘氏寻逼杀之尊弘母程氏为皇太后冬十月河东王生镇闗中朗镇洛阳起兵于二镇以讨丞相虎生自称秦州刺史遣使降晋虎留子邃守襄国统步骑七万攻朗于金墉城溃获朗刖而斩之进攻长安以挺为前锋大都督生遣将军郭权率鲜卑涉璝部众二万为前锋拒之生统大军继发次于蒲阪权与挺战于潼闗败绩挺及丞相左长史刘隗皆死虎退奔渑池枕尸三百余里鲜卑密通于虎背生而击之生时停蒲阪不知挺已死惧单马奔长安郭权复收众三千与镇西将军越骑校尉石广相持于渭汭生遂去长安潜于鸡头山将军蒋英据长安拒守虎闻生之奔也进师入闗遂攻长安旬余拔之斩蒋英等徙秦州华戎十余万户于闗东生部下斩生以降权奔陇右虎分遣诸将屯于汧陇遣将军麻秋讨蒲洪洪率户二万迎降虎拜洪光烈将军护羌校尉洪至长安说虎宜徙闗中豪杰及氐羌内实京师虎从之徙雍秦民及氐羌十余万户于闗东以洪为龙骧将军流民都督使居枋头以羌帅姚弋仲为奋武将军西羌大都督使帅其众徙居清河之滠头虎还襄国大赦讽弘命已建魏台一如魏武辅汉故事十二月郭权以生败据上邽归晋
延熈二年春正月晋成帝诏以郭权为镇[一作征]西将军秦[一作雍]州刺史于是京兆新平扶风冯翊北地皆起兵应之弘镇西将军石广复与权战败绩三月虎遣将军郭敖及子章武王斌等率步骑四万讨权于郿次于华阴夏四月上邽豪族杀权以降徙秦州三万余户于青并二州诸郡南羌氐杨难敌等送任通和长安人陈良夫奔黑羌招诱北羌四角王簿句大等侵扰北地冯翊与章武王斌相持乐安王韬等率骑犄句大之后与斌夹击败之句大奔马兰山郭敖等乗胜追击悬军深入为羌所败死者十有七八斌等收军还于三城虎闻而大怒遣使杀郭敖秦王宏颇有怨言虎幽之于别室冬十月弘自赍玺绶亲诣魏宫谕禅位之意虎曰帝王大
业天下自当有议何为自论此耶弘流涕还宫对太后程氏曰先帝种真无复遗矣于是尚书奏魏台请依唐虞禅让故事虎曰弘愚暗居丧无礼不可以君临天下[一作君万国]便当废之何禅让也十一月遣郭殷持节入宫废弘为海阳王弘安步就车容色自若谓羣臣曰庸昧不堪纂承大统顾惭羣后此亦天命去矣又何言百官莫不流涕宫人恸哭羣臣皆诣魏台请进虎曰皇帝者盛徳之称非所敢当且可称居摄赵天王遂以晋咸康元年幽弘及太后程氏并秦王宏南阳王恢于崇训宫未几密遣人贼杀之是时西羌大都督姚弋仲称疾不贺虎累驰召之及至正色谓虎曰弋仲常谓大王命世英雄奈何把臂受托而返夺之耶虎曰吾岂乐此哉顾海阳年少恐不能了家事故代之尔心虽不平然察其诚实亦不之罪也弘在位二年时年二十二

卷十五 后赵录五
石虎上
石虎字季龙勒之从子也祖曰背邪父曰寇觅寇觅有四子虎第四勒父曷朱幼而子之故或谓之为勒弟也年六七岁有善相者遇之于路曰此儿貌竒有壮骨贵不可言晋永兴中与勒相失永嘉五年刘琨送勒母王氏及虎于葛陂时年十七矣性残忍好驰猎游荡无度能左右射尤善弹数弹人为军中患勒怒之白母王氏曰此儿凶暴无度使军人杀之声名可惜不若自除之勒母曰徤犊走车破辕良马须逸鞭泛驾然后能负重致逺且当小忍勿便杀也[一作顿一云快牛为犊子小时多能破车为复小忍勿却之]至年十八稍检摄恭谨严重爱士身长七尺五寸趫捷便弓马勇冠当时至于降城陷垒不复别断善恶坑斩士女鲜有遗类勒虽屡加诲责而行意自若然御众
甚严莫敢犯者指授攻讨所向无前故勒宠信弥隆委以专征之任所在立功将佐亲戚莫不敬惮勒深嘉之拜征虏将军性尤酷虐所为无道军中有勇干策略与已齐者因猎戏辄以事害之前后所杀甚众勒之居襄国刘聪以虎为魏郡太守镇邺三台后封繁阳侯食邑三千戸勒即大单于赵王位署为单于元辅都督禁卫诸军加侍中开府进封中山公及勒僭称尊号授太尉守尚书令进封中山王食邑万戸虎自以勲髙一时谓勒即位之后大单于必在已而更以授其子弘乃深恨之私谓其子邃曰主上自都襄国以来端拱指授以吾身当矢石二十余年南擒刘岳北走索头东平齐鲁西定秦雍克殄十有三州成大赵之业者我也大单于之望当以授我今乃以与黄吻小[一作婢]儿每一忆此令人气塞不能寝食待主上晏驾之后不足复留种也
建武元年春正月虎废勒子弘羣臣已下劝其称尊号虎下书曰王室多难海阳自弃四海任重故俛从推逼朕闻道合乾坤者称皇徳协人神者称帝皇帝之号非所敢称[一作闻]且可称居摄赵天王以副天人之望于是大赦境内殊死已下改元建武以夔安为侍中太尉守尚书令郭殷为司空韩晞为左仆射魏槩冯莫张崇曹显为尚书申锺为侍中郎闿为光禄大夫王波为中书令自余文武封拜各有差立子邃为太子虎以谶文天子当从东北来于是备法驾行自信都而还以应之分瘿陶之栁乡立停驾县又分司州之河南河东弘农荥阳兖州之陈留东燕为洛州又改陈留郡为建昌郡属洛州虎讳言勒呼马勒曰辔罗勒曰香菜时徐州从事兰陵朱纵杀刺史郭祥以彭城归晋虎遣将军王朗讨[一作撃]之纵奔淮南虎荒淫废政外躭营缮使太子邃省可尚书奏事选牧守祀郊庙惟征伐刑断乃亲览之鹳雀台崩杀典匠少府任汪复使修之倍于常度夏四月癸夘虎率众南游至临江而还有游骑十余疋至歴阳歴阳太守袁躭甚惧表闻于晋不言骑多少京师大震遣司徒王导加大司马假黄钺都督征讨诸军事以御之癸丑晋帝观兵于广莫门分命诸将遣将军刘仕救歴阳平西将军赵胤屯慈湖龙骧将军路永戍牛渚建武将军王允之戍芜湖司空郄鉴使广陵相陈光帅众卫京师俄闻赵骑至少又退向东阳戊午解严遂以桓宣为都督江沔前锋征讨诸军事平北将军司州刺史假节镇襄阳虎后遣征虏将军石遇率骑七千渡沔寇中庐围桓宣于襄阳辅国左将军毛寳南中郎将王国征西司马王愆期等率荆州之众来援屯于章山遇三面为地窟攻城宣募精勇出其不意杀伤数百多获铠马攻守二旬遇军饥疫不克而还宣遣步骑收南阳诸郡百姓陷没者八千余人诏以宣为南阳襄阳新野南乡四郡诸军事梁州刺史毛寳为征虏将军戍邾城虎以租入殷广转输劳烦令中仓岁入百万斛余皆储之水次晋将军淳于安攻琅邪费县俘获数千人虎下书令刑赎之家得以钱代财帛无钱聴以糓麦皆随时价输水次仓秋八月冀州八郡雨雹大伤秋稼糓价腾贵银一斤值米二斗下书深自咎责遣御史所在发水次仓麦以给秋种尤甚之处差复一年鹳雀台成赐匠各有差九月虎迁都邺宫尚书请太常告庙虎曰古者将举大事必告宗庙而不列社稷尚书可详议以闻公卿乃请使太尉告社稷从之时自去年至九月十一月不雨及入邺宫澍雨周洽虎大恱赦殊死已下始制散骑常侍已上得乗轺轩王公郊祀乗副车驾四马龙旗八旒朔望朝会节乗轺轩冬十月羌薄句大犹保险未服遣子章武王斌帅精骑二万并秦雍二州兵讨平之虎如长乐卫国有田畴不辟桑业不修者贬其守宰而还是年奉天竺佛图澄于邺城
建武二年春正月使牙门将张弥徙洛阳锺虡九龙翁仲铜驼飞廉于邺虎大恱为之赦二岁刑赉百姓糓帛百官爵一级下书曰三载考绩黜陟幽明斯则先王之令典政事之通塞魏始建九品之制三年一清定之虽未尽弘美亦缙绅之清律人伦之明镜从尔以来遵用无改先帝创临天下黄纸再定至于选举铨为首格自不清定三载于兹主者其更铨论务扬清激浊使九流咸允也吏部选举可依晋氏九班选制永为揆法选毕经中书门下宣示三省然后施行之其着此诏书于令铨衡不奉行者御史弹坐以闻冬十一月索头郁鞠率众三万来降虎署郁鞠等十三人为亲通赵王皆封列侯散其部众于冀青等六州时众役烦兴军旅不息加以乆旱糓贵百姓饥馑野无生草金一斤直米二斗银一两[一作斤]直肉一斤流亡死者十有六七百姓嗷然无所生赖或掘野鼠捕蛰燕而食之虎使令长率丁壮随山泽采橡捕鱼以济老弱而复为权豪所侵人无所得又料殷富之家配饥人以食之公卿以下出糓以助赈给奸吏因之侵夺无已虽有贷赡之名而无其实先是孟津河东去邺城五里有济北郡糓城县糓城山是黄石公所葬处有人登此山见崩土中有文石石文鲜明诣邺献之使采取以治宫殿遂免糓城令以不奏闻故也虎大起宫殿于邺都遂于邺西文昌故殿处造东西太武二殿采糓城山文石为基一基下五百武直宿卫屈柱跌瓦悉铸铜为之金漆图饰焉又徙长安雒阳铜人置诸宫前以华其国城之西北有三台皆因城为基巍然崇举其髙若山又建九华宫以三三为位谓之九华[沈约诗曰徘徊九华宫即此宫也]北建逍遥楼东北建披云楼城门上建玳瑁楼纯用金银装饰悬五色珠帘白玊钩带内有瑜石床以玳瑁为龟甲文铺以十色锦绣故名玳瑁楼其太武殿悬紫绶于梁柱缀玊璧于绶又造东西宫邺宫南面三门西凤阳门髙二十五丈上有层楼向阳安金凤凰二头于其上镇之其头髙一丈六尺东城上立东明观观上加金博山谓之锵天北城上有齐午楼超出羣榭孤髙特立其城东西七里南北五里饰表以砖百步一楼凡诸宫殿门台隅雉皆加观榭层甍迭宇飞檐拂云图以丹青色以轻素门窓戸宇朱柱白璧未到邺城六七十里遥望苕亭便见此门巍若仙居邺城东门石桥有两石柱制作精妙柱侧悉镂云炬上作蟠螭甚有形势信为巧工太武殿基髙二丈八尺以文石綷之[一作甃以文石]下穿伏室置卫士五百人于其中东西七十五步南北六十五步皆以漆灌瓦金铛银楹珠帘玊璧穷极伎巧又于太武殿前起楼髙四十丈结珠为帘垂五色玊佩风至铿锵和鸣清雅盛夏之时登髙楼以望四极奏金石丝竹之乐以日继夜于楼下开马埒射场周回四百步皆文石丹砂及彩画于埒旁聚金玊钱贝之寳以赏百戏四厢置锦幔屋柱皆隐起为龙凤百兽之形雕琢众玊以饰楹柱夜中往往有光明集诸羌氐于楼上或时亢旱舂杂寳异香为屑使数百人于楼上吹散之名曰芳尘台上有铜龙腹可盛数百斛酒使胡人于楼上噀酒风至望之如露名曰粘雨台引以洒尘楼上戏笑之声音震邺中又造梁马台一名笑马台一名戏马台一名阅马台在城中漳水之南约次为台基髙五丈列观其上虎常于此台练简骑卒武牙宿将云腾黒矟骑五千每月朔晦阅马于此台虎毎讲武于其下升观以望之乃于漳水之南张帜鸣鼔列骑星罗虎登台射哮箭一发[五字水经作放鸣镝之矢]五千骑一时奔走从漳水之南齐至于台下队督以下皆有班赉虎又射一箭五千骑又一时奔走至于漳水之北其五千流散攒促若数万人骑皆以黒矟从事故以黒矟为号又以介羽漆砂即名斗鸡台以鬬鸡为戏其北有临漳宫东有永乐宫西有黎园宫东南有赤桥宫西北有紫陌宫又有御龙宣武凌霄如意四观皆虎游猎燕息之所又有圣寿堂用玊珂八百具抱桂丁香末以涂壁胡桃油以涂瓦垂金铃万余个若微风至则声闻十余里又于铜雀台更増二丈立一屋连栋接檐弥覆其上盘回隔之名曰命子窟又于屋上起五层楼髙十五丈去地二十丈又作铜雀于楼巅舒翼若飞南列金雀台髙八丈有屋一百九间北曰氷井台亦髙八丈有屋百四十间上有氷室室有数井井深十五丈冬月蔵氷三伏之日以氷赐大臣及蔵石墨石墨可书又燃之难尽亦谓之石炭又有粟窖及监以备不虞今窖上犹有石铭存焉又起灵风台九殿于显阳殿后选百官州郡民女以充之又于正会殿南面临轩殿上施白玊床流苏帐皆窃拟礼制整法服冠通天佩玊玺玄衣纁裳画日月火龙黼黻华虫粉米改车服着逺游冠临轩大会着丹纱袍猎着金缕合欢袴改虎头鞶囊为龙头鞶囊又改直荡冠为龙腾冠以绛帻于襄国又作金华殿殿前有白龙鐏作金龙于东厢西向龙口又安玊盘受玊十斛又安金博山蝉翼单纱里服天晓行礼公执圭卿执羔大夫执雁士执雉一如旧礼充庭车马四月八日九龙衔水浴太子之象太武殿前沟水注之浴时沟中先安铜龙以疏其水相去六七步注之断水又安铜龟饮秽水出后脚下入诸公主第沟水亦出建春门又有皇后浴室三间徘徊侧宇栌檘隠起雕彩刻镂极尽粲丽室中临池上有石床别为浴台有四时浴室皆用瑜石珷玞为堤岸或以琥珀车渠为瓶杓夏则引外沟水以纳于池池中皆以纱縠为囊盛百杂香渍于水底或用葛为囊严氷之时作铜屈龙数千枚各重数十斤烧如火色投于水中则池水恒温引浴室中名曰燋龙温池又用文锦步障萦蔽浴所与宫人宠嬖者解媟服宴戏弥于日夜名曰清嬉浴室浴罢泄水于宫外水流之所名温香渠渠外之人争来汲取得升合以归其家人莫不怡恱浴室中种二长生树枝条交于栋上团团作车盖形冬日不凋叶大如掌至八九月乃生华花色白子赤大如橡子不中啖也世人谓之西王母长生树又安盘带十斛于二树之间冬月施蜀[一作熟]锦流苏斗帐又用明光锦以白缣为里名曰复帐帐之四角安纯金银凿镂香炉爇以百和香安金莲花以冠帐顶帐之四面皆作十二章相采色耀烂又作沈[一作流]苏帐帐顶亦安金莲花花中悬金薄织成綩囊褁受三升以沈香注帐之四面上有十二香囊彩色亦同又安纯金龙头衔五色沈苏或用黄绨博山文锦或用紫绨及大小明光锦大约春秋施锦帐表以五色丝为夹帐夏用单纱罗或綦文单罗或縠文罗为单帐织锦罗在中尚方三署皆数百人锦有大登髙小登髙大明光小明光大博山小博山大茱茰小茱茰大交龙小交龙葡萄文锦班文锦凤凰锦朱雀锦韬文锦桃核文锦其御罽有豹头文罽鹿子罽花罽或青绨或白绨或黄绨或緑绨或紫绨或蜀绨工巧百数不可尽名又作云母五明金薄莫难扇此一扇之名也薄打纯金如蝉翼二面彩漆图画列仙竒异鸟兽其五明方中辟方三寸或五寸随扇大小云母帖其中细缕缝其际虽掩尽而彩色明彻看之如谓可取故名莫难也虎出时常以此扇挟乗舆或用象牙及桃枝扇其上或作緑沈色或作木兰色或作紫绀色或作鬰金色又作金银钮屈膝屏风衣以白缣画文人义士仙人禽兽之像赞者皆三十二言髙施则八尺下施则四尺或施六尺随意所欲髙下文驾有金银辇云母辇数百乗皇后出乗嵩辂或乗文武玊辂或乗朱漆卧辇以云母代纱中外四梁皆通彻明亮虎正会上御食游盘两重皆金银参带百二十醆雕饰并同其叅带之间茱茰尽微如被发近看乃得见动游带则员转也御床独方三丈其余床皆局脚髙下六尺后宫别妾房中有小形玉床又有转开床以射鸟兽其作褥周三丈用锦縁之作席以锦杂以五香施以五彩线编蒲皮縁之名五彩席所以祭天御坐几悉雕漆画皆为五彩色又有三人台及宫内中镜有径二三尺者纯金蟠龙雕饰又有大小镜二万余枚又为曲镜又以胡粉和椒涂壁名曰椒房后庭服绮縠玩珍竒者万余人内置女官十有八等教宫人星占及马步射置女太史于灵台仰观灾祥以考外太史之虚实禁郡国不得私学星谶敢有犯者斩正会置三十部女鼓吹三十步輙置一部一部十二人皆在平阁上去地丈余又置女尚书官属皆着紫袴佩玉羽仪杂伎工巧皆与外侔正会殿前作乐髙絙龙鱼凤凰安息五案之属莫不毕备额上縁橦至上鸟飞左回右转又以橦着口齿上亦如之设马车立木橦其车上长二尺橦头安两木伎儿各坐木一头或髙飞[一作鸟]或倒挂又依伎儿作猕猴之形走马上或在胁或在头或在尾马走如故名为猨骑有二铜驼如马形长一丈髙一丈足如牛尾长二尺脊如马鞍在中阳门外夹道相向铜钟四枚如铎形髙二丈八尺大面广一丈二尺小面广七尺或作蛟龙或作鸟兽绕其上又宫妓数千人尽着皂构头着神弁如今之礼贤冠也虎左右置直卫万人皆着五色细铠光曜夺目虎与皇后出常以女骑一千为卤簿冬日皆着紫纶巾织熟锦袴腰中皆着金银镂带手持雌黄宛转角弓脚着五彩织成鞾随时游于戏马台[一作观]虎与皇后在台上有诏书以五色纸着凤凰口中凤既衔诏侍人放数百丈绯绳辘轳回转状若飞翔飞下端门凤以木作之五色文身脚皆高用金每年三月三日虎及皇后会公主妃主名家妇女无不毕出临水施设帐幔车服灿烂走马步射饮宴终日又令左校令成公段造庭燎于崇杠之末髙十余丈上盘置燎下盘置人絙缴上下虎试而恱之正会殿庭中端门外及阊阖门前设百二十枚灯以铁为之髙皆一丈六尺是年魏烈帝[讳翳槐]出居于邺虎奉第宅伎妾奴婢什物
建武三年春正月庚辰太保夔安等文武五百九人劝虎上皇帝尊号安等方入庭燎油灌下盘死者二十余人虎恶之腰斩成公段于阊阖门辛巳虎依殷周之制称大赵天王初虎衣衮冕将祀南郊照一大镜不见其首乃大恐怖遂不敢称皇帝自贬为王至是又僭称大赵天王即位于南郊大赦境内殊死已下追尊祖背邪为武皇帝父寇觅为太宗孝皇帝立后郑氏为天王皇后太子邃为天王皇太子诸子为王者皆贬封郡公宗室为王者降为县侯百官封署各有差太原徙人有[一作十]五百余戸叛入黒羌武乡长城徙人韩强获玄玉玺方四寸七分龟钮金文诣邺献之拜强骑都尉复其一门使人采药于华山上得玉版一枚其色黒文曰岁在申酉不絶如线岁在壬子真人乃见虎以为应符之兆大恱夔安等又劝进曰臣等谨案大赵水徳玄龟者水之精也玉者古之寳也分之数以象七政寸之纪以凖四极昊天成命不可乆违輙下史官择吉日具礼仪谨昧死上皇帝尊号虎下书曰过相褒美猥见推逼览増恧然非所望也其亟止兹议今东作告始自非京城内外皆不得表庆中书令王波上玄玺颂以美之虎以石弘时造此玺强遇而献之太子邃既总百揆淫虐无道河间公宣乐安公韬皆有宠于虎邃疾之如仇虎又荒躭内游威刑失度邃以事为可呈呈之虎恚曰此小事何足呈也时有所不闻复恚曰何以不呈诮责笞捶月至再三邃甚恨之秋七月邃潜谋为逆乃称疾不视事[详具邃传]虎闻邃有疾欲往视之先遣所亲任女尚书往察
邃呼前与语抽剑撃之虎闻大怒收中庶子李颜等诛之幽邃于东宫废为庶人其夜杀邃并其妃张氏及男女二十六人合一棺埋之宫臣支党二百余人皆伏诛废邃母郑氏为东海太妃立河间公宣为天王皇太子宣母杜昭仪为天王皇后冬十一月乙丑太白犯岁星于营室是年虎将李穆率骑五千送魏烈帝于大宁其故部落多归附之国人复奉烈帝为代王城盛乐而居之以其弟昭成帝[什翼犍]为质于赵
建武四年春正月虎将伐鲜卑段辽于辽西募有勇力者三万人皆拜龙腾中郎会辽遣从弟段屈云袭幽州幽州刺史李孟退奔易京虎以桃豹为横海将军王华为渡辽将军统舟师十万出漂渝津支雄为龙骧将军姚弋仲为冠军将军统步骑十万为前锋以伐段辽三月进次金台支雄前驱入蓟段辽所署渔阳太守马鲍代相张牧上谷相侯龛等四十余城并率众来降北平相阳裕帅其民千余家登燕山以自固雄攻安次斩其部大人那楼竒辽惧率妻子宗族豪大千余家弃令支奔密云山辽左长史刘羣右长史卢谌司马崔恱等封其府库遣使请降虎遣将军郭泰麻秋等帅轻骑二万追辽及之战于宻云获其母妻斩级三千辽单马窜险保于平岗遣子乞特真送表及献名马虎纳之遂入令支迁其戸二万余于雍司兖豫四州士大夫之有才行者皆擢叙之先是北单于乙回为鲜卑敌那所逐既平辽西遣其将李穆击敌那破之复立乙回而还虎入辽宫论功封赏将士各有差阳裕诣军门降即拜北平太守夏四月初慕容皝与段辽有隙遣使称藩于虎陈辽宜伐请尽众来会及军至令支皝师不出虎以皝不会兵攻辽而自专其利谋将伐之佛图澄曰燕福徳之国未可加兵虎作色曰以此攻城何城不克以此众战谁能御之区区小竖何所逃也太史令赵揽固諌曰燕地岁星所守行师无功必受其祸虎怒鞭之出为肥如长虎遣使四出招诱民夷燕成周内史崔焘居就令游泓武原内史[一作令史]常覇东夷校尉封抽护军宋晃等皆应之凡得三十六城戊子进逼棘城不拔壬辰引退皝遣子恪率胡骑三千晨出挑战诸门皆若有师出者四面如云虎大惊弃甲逃遁惟游撃将军石[一作冉]闵一军独全于是召赵揽复为太史令虎还自令支过易京恶其固而毁之因谒石勒墓朝其羣臣于襄国建徳前殿复从征文武有差至邺设饮至之礼赐俘徧于丞郎以刘羣[一作台]为中书令卢谌为中书侍郎蒲洪以功拜使持节都督六夷诸军事冠军将军封西平郡公石闵言于虎曰蒲洪雄俊骁果其诸子并非常才宜宻除之虎不纳待之愈厚虎谋伐昌黎遣渡辽将军曹伏将青州之众渡海戍蹋顿城无水而还因戍于海岛运糓三百万斛以给之又以船三百艘运糓三十万斛诣髙句骊使典农中郎将王典率众万余屯田海滨又令青州造船千艘以谋撃燕掠縁海诸县所在杀戮五月使太子宣率步骑二万撃朔方鲜卑斛摩头破之斩首四万余级六月冀州八郡大蝗司隶请坐守宰虎曰此政之失和朕之不徳所致而欲委咎守宰岂禹汤罪已之义耶司隶不进谠言佐朕不逮而欲妄陷无辜所以重吾之责也可白衣领司隶加子司徒韬金钲黄钺銮辂九旒虎使襄城公涉归上庸公日归率众戍长安二归告镇西将军石广私树恩泽潜谋不轨虎大怒追广至邺杀之冬十二月段辽自宻云山遣使诈降虎信之使征东将军麻秋率众三万百里郊迎勅秋曰受降如待敌将军慎之乃以尚书左丞阳裕辽之故臣使为秋司马辽又遣使降于慕容皝曰胡贪而无谋吾今请降求迎彼终不疑也若伏重军以要之可以得志皝遣慕容恪伏精骑七千于密云山大败秋于三藏口死者十六七秋步走得免阳裕为燕所执虎闻秋败惊怒方食吐哺削秋官爵是时百姓因佛图澄率多奉佛皆营造寺庙削髪出家虎以真伪杂揉多往愆过乃下书问中书令曰佛号世尊国家所奉闾里小人无爵秩者应得事佛与否又沙门皆应髙洁贞正行能精进然后可为道士今沙门甚众或有奸宄避役多非其人可料简详议真伪中书著作郎王度等奏曰夫王者郊祀天地祭奉百神载在祀典礼有常飨佛出西域外国之神功不施民非天子诸华所应祠奉往者汉明感梦初传其道惟听西域人得立寺都邑以奉其神其汉人皆不得出家魏承汉制亦循前轨今大赵受命率由旧章华戎制异人神流别外不同内享祭殊礼华夏服礼不宜杂错国家可断汉人悉不听诣寺烧香礼拜以遵典礼其百辟卿士下逮众隶例皆禁之其有犯者与淫祀同罪其赵人为沙门者还从四民之服中书令王波同度所奏虎以澄故下书曰度议云佛是外国之神非天子诸华所可宜奉朕生自北鄙忝当期运君临诸夏至于飨祀应从本俗佛是戎神所行兼奉夫制由上行永世作则茍事允无亏何拘前代其夷赵百姓有舍于淫祀乐事佛者悉听为道士于是慢戒之徒因之以励是年魏烈帝疾病命诸大人迎昭成立之既卒诸大人梁盖等以新有大故昭成在逺来未可必比至之间恐生变乱宜立长君以镇众望而烈帝次弟屈刚猛多诈不如屈弟孤寛和仁厚乃相与杀屈而立孤孤曰吾兄居长自应继立吾安可越次而居大业乃自诣邺奉迎昭成请身留为质虎义而俱遣之

卷十六 后赵录六
石虎中
建武五年春正月虎下书令诸郡国立五经博士初勒置大小学博士于是复置国子博士助教虎以吏部选举斥外耆徳而势门童幼多为美官免郎中魏敻[一作象]为庶人夏四月辛未晋征西将军庾亮遣叅军赵松击巴郡江阳获蜀将李闳黄桓等又欲率众十万移镇石城遣诸军罗布江沔为伐赵之规帝下其议时晋咸康五年也丞相王导请许之太尉郄鉴以为资用未备不可大举太常蔡谟议曰时有否泰道有屈伸暴逆之冦虽终灭亡然当其强盛皆屈而避之是以髙祖受黜于巴汉忍辱于平城也若争强于鸿门则亡不终日故萧何曰百战百败不死何待原始要终期于大济而已岂与当亡之寇争迟速之间哉夫惟鸿门之不争故垓下莫能与之争文王身圮于羑里故道泰于牧野句践见屈于会稽故威伸于强吴今日之事亦由此矣贼假息之命垂尽而豺狼之力尚强宜抗威以待时或曰抗违待时时已可矣愚以为时之可否在胡之强弱胡之强弱在虎之能否虎之能否可得而言也[一作矣]自勒初起虎常为爪牙百战百胜遂定中原境土所据同于魏世勒死之日将相内外悉欲诛之虎独起于众异之中杀嗣主诛宠臣内难既定千里逺出一攻而拔金墉再战而斩石生禽彭彪杀石聪灭郭权还据根本内外并定四方镇守不失尺土详察此事岂能乎将不能也假令不能者为之其济乎将不济也胡前攻襄阳而不能拔诚有之矣不信百战之効而执一攻之验弃多从少于理安乎譬若射者百发而一不中可谓之拙乎且不拔襄阳者非虎之身也桓平北守邉之将尔贼[一作胡]前攻之争疆场尔得之为喜不得则止非其所急也今征西之往则异于是何者重镇也名将也中国之人所闻而归心也今而西渡实有席卷河南之势贼所大惧岂与桓宣同哉虎必率其精兵身来拒战若欲与战战何如石生若欲城守守何如金墉若欲阻沔沔何如大江苏峻何如虎凡此数者宜详校之愚谓石生猛将闗中精兵今征西之战不能胜也金墉险固刘曜十万所不能拔今征西之守不能胜也又是时兖州洛阳闗中皆举兵撃虎比今三处反为其用方之于前倍半之举也昔石生不能敌其半而征西欲当其倍愚所疑也苏峻之强不及虎沔水之险不及大江大江不能御峻而以沔水御虎又所疑也昔祖士雅在谯佃于城北虑贼来攻因以为资故豫安军以御其外糓将熟贼果至丁夫战于外老弱获于内多持炬火急则烧糓而走如此数年竟不得其利是时贼惟据沔北方之于今四分之一尔士雅不能捍其一而征西欲御其四又所疑也或云贼若多来则必无粮然致粮之难莫过崤函虎昔涉此险深入敌国平闗中而后还今至襄阳路既无险又行其国内自相供给方之于前难易百倍前已经至难而谓今不能济其易又所疑也然此所论但说征西既至之后尔尚未论道路之虏也自沔以西水急岸髙鱼贯泝流首尾百里若贼无宋襄之义及我未阵而撃之将若之何今王士与贼水陆势异便习不同冦若送死虽开江延敌以一当千犹吞之有余宜诱而致之以保万全弃江逺进以我所短撃彼所长恐非庙胜之算也朝议同之故亮不果移镇亮弟怿时为辅国将军梁州刺史假节镇魏兴遣牙门霍佐迎将士妻子佐驱三百余口奔降于虎燕复遣别将来攻辽西虎以石成为镇逺将军帅积弩将军呼延晃建威将军张支等撃之晃支为燕所杀俘获数千家而去秋七月虎以太子宣为大单于建天子旌旗八月以夔安为征讨大都督统石鉴石闵李农张貉[一作张贺度下同]李莵五将军帅步骑五万冦荆扬北鄙九月石闵败晋师于沔阴杀将军蔡懐夔安李农攻陷沔南太子宣将朱保败晋师于白石杀将军郑豹谈玄郝庄随相蔡熊等五人张貉攻邾城败晋征虏将军毛寳于邾西寳求救于庾亮亮以城固不时遣军邾城遂陷死者万余人西阳太守樊峻与毛寳率左右突围出走赴江溺死夔安进据胡亭因冦江夏晋义阳将军黄冲歴阳太守郑进以郡迎降安等进围石城竟陵太守李阳拒战安败失首虏五千余级乃潜师而退遂掠汉东拥七万余家迁于幽冀是时豪戚侵恣贿托公行虎患之乃擢殿中御史李巨[一作李宸]为御史中丞特加亲任自此百僚震慑州郡肃清虎曰朕尝谓良臣如猛兽髙步通衢而豺狼避路信矣哉李巨是也赏赐甚厚巨竟以疾卒镇逺将军王擢表雍秦二州族望自东徙[一作简]已来遂在戍役之所[一作例]既衣冠华胄宜蒙优免从之自是皇甫胡梁韦杜牛辛等十有七姓蠲其兵贯一同华族[华族一作旧族]随才铨叙思欲还桑梓者聴之其非此等不得为例冬十月以抚军将军李农为使持节监辽西北平诸军事征东将军营州牧镇令支农率众三万与征北大将军张举攻燕凡城虎以辽西廹近燕境数遭攻袭乃徙其民于冀州之南十二月丁丑太保桃豹卒
建武六年春二月虎将石成与慕容皝战于辽西大败引归夏六月大旱白虹经天自正月至六月不雨虎遣太子宣诣临漳滏口祈之乆而不降乃下书曰朕在位六载不能上和干象下济黎元以致星虹之变其令百僚各上封事解西山之禁蒲苇鱼盐除岁供之外皆无所困公侯卿牧不得规占山泽夺百姓之利又下书曰前以丰国渑池二治初建徙刑徒配之权救时务而主遂为恒法致起怨声自今犯罪流徒皆当申奏不得辄配也京狱见囚非手杀人一皆原遣又命佛图澄自行祈雨俄有白龙降于祈所其日澍雨方数千里是年大收秋七月虎遗汉主李寿书欲与之连兵入冦约中分江南九月尚书令夔安卒虎将讨慕容皝命司冀青徐幽并雍七州兼复之家五丁取三四丁取二合邺城旧军满五千万具船万艘自河通海运糓豆千一百万斛于乐安城以供[一作备]军征之用[一作调]徙辽西北平渔阳万余戸于兖豫雍洛四州之地自幽州以东至白狼大兴屯田以国内马少悉括取民马有敢私匿者腰斩凡收百姓马四万余疋以入于公虎僭位之后有所调用皆选司拟官经令仆而后行不得其人按为令仆之责尚书及郎不坐至是吏部尚书刘真以为失铨考之体上书言之虎怒责王者加真光禄大夫金章紫绶虎如宛阳大阅于曜武场冬十月慕容皝袭幽冀幽州刺史石光拥兵数万闭城不出皝入自蠮螉塞戍将当道者皆斩之直抵蓟城进破武遂津入髙阳所至焚烧积聚畧三万余家而去光坐愞弱征还赐征士辛谧几杖衣服糓五百斛勅平原为起甲第是月挹娄国[一名慎肃氏]遣使通贡虎召其使而问之答曰每候牛马向西南眠者三年矣是知有大国所在故重译来云初李寿将李闳自晋来奔寿致书请之题曰赵王石君虎不恱付外议之多有异同中书监王波议曰今李闳以死自誓若得返魂蜀汉当鸠率宗族混同王化若遣而果也则不烦一旅坐定梁益若有前却不过失一亡命之夫尔于赵何损寿既号并日月跨僭一方今以制诏与之彼必酬反取诮戎裔不若直书答之因请以挹娄国所献楛矢石弩遗寿曰使其知我能服遐荒也虎从之于是遣闳归报备物以酬之闳既至蜀汉李寿欲夸其境内下诏曰羯使来庭贡其方物虎闻之怒甚黜王波以白衣领职虎以秦公韬为太尉与太子宣迭日省可尚书奏事専决刑赏不复启白司徒申锺諌曰庆赏刑威后皇攸执名器至重不可假人所以防微杜渐以示轨仪太子国之储贰朝夕视膳不当豫政庶人邃往以闻政致败殷鉴不逺宜革而弗遵且二政分权鲜不阶祸周有子颓之衅郑有叔段之难此皆由宠之不道所以乱国害亲惟陛下览之虎不从凉州牧张骏惮虎之盛遣别驾马诜来朝虎初大恱及览其表辞颇蹇傲由是大怒欲斩诜侍中石璞諌止之[详具璞传]
建武七年冬十月匈奴刘务桓入贡虎以务桓为平北将军左贤王遣横海将军王华帅舟师自海道袭燕安平破之又遣北中郎将始筑卢奴小城兴起北榭立宫造殿
建武八年夏四月虎志在穷兵以国内马少乃下令禁民畜马匿者腰斩收百姓马四万余疋以入公府秋七月虎大兴宫室自襄国起阁道至邺二百里中四十里辄一宫有一夫人侍婢数十黄门宿卫虎下辇即止凡虎所起内外大小行宫夹道树榆盛暑之月人行其下冬十二月作台观行宫四十余所又营长安洛阳二宫作者四十余万人邺城东七里有赤桥之宫勑河南四州治南伐之具并朔秦雍严西讨之资青冀幽州为东征之计皆三五发卒诸州军造甲者五十余万人船夫十七万人为水所没猛兽所食者三分居一兼之公侯牧宰竞兴私利侵扰黎元庶民失业得农桑者十室而三贝丘人李弘因众心之怨自言姓名应谶连结奸党署置百僚事发诛之连坐者数千家虎驰猎无度晨出夜归又多轻行躬察作所侍中韦謏諌曰臣闻千金之子坐不垂堂万乗之主行不履危陛下虽天生神武雄据四海乾坤冥赞万无所虑者也然白龙鱼服有豫且之祸海若潜游罹葛陂之酷愿陛下清宫跸路思二神为先鉴不可忽天下之重轻行斤斧之间猝有狂夫之变龙腾之勇不暇施也智士之计岂及设哉又自古圣王营建宫室未始不以三农之隙所以不夺农时也今或盛功于耘艺之辰或烦役于收获之月顿毙盈途怨声塞路诚非圣仁所忍为也昔汉明贤君也锺离一言而徳阳役止臣诚识惭昔士言无可采陛下道越前王所宜哀览虎善之赐以糓帛而兴缮滋繁游察自若秦公韬有宠于虎太子宣恶之右仆射张离领五兵尚书専总兵权[一作要]欲求媚于宣因说之曰今诸公侯吏兵过限宜渐削弱以壮储威宣恱其言使离奏夺诸公府吏秦燕义阳乐平四公聴置吏一百九十七人帐下兵二百人自是以下三分置一余兵五万悉配东宫于是诸公咸怨嫌隙渐深矣遣征北将军张举自鴈门讨索头郁鞠克之课责征士五人出车一乗牛二头米各十五斛绢十匹诸役调有不办者皆以斩论将图江表百姓穷窘率多鬻子以充军须犹不能给乃自经于道树死者相望而求发无已会青州上言济南平陵城西北石虎[一作兽]一夕忽移于城东南善石沟上有狼狐千余迹随之迹皆成蹊虎大恱曰石虎者朕也自西北徙而东南者天意欲使朕平荡江南也天命不可违其勅诸州兵明年悉集朕当亲董六军以奉天命羣臣皆贺上皇徳颂者一百七人时妖怪尤多上党孟门上有神人之象坐于山上三日而去遣使以太牢祀之武乡送雄虎变为雌产一狼子即噬虎脑而杀之后三日狼子亦死石然于泰山八日而灭东海有大石自立旁有血流邺西山石间血流出长十余步广二尺余太武殿初成图画自古圣贤忠臣孝子烈士贞女皆变为胡状旬余头悉缩入肩中惟冠衸彷佛微出虎大恶秘而不言佛图澄对之流涕
建武九年夏五月虎帅众伐慕容皝为皝所败时晋建元元年也秋七月晋都督江荆等诸军事庾翼以灭胡取蜀为己任遣使东约慕容皝西约张骏刻期大举朝议多以为难惟车骑将军庾氷意与之同而桓温等赞成之至是诏议经畧中原翼欲悉众北伐表桓宣督诸军趋丹水温为前锋水督帅众入临淮并为所统虎汝南太守戴开帅数千人奔降丁丑康帝诏曰慕容皝摧殄羯冦乃云死没八万余人将自其天亡之始也中原之事宜加筹量且戴开已帅部党归顺宜加慰劳又檄石虎文曰石勒因衅前覆旧京穷凶极逆伪号累祀百姓受灰没之酷王室有黍离之哀不为少康之隆孰能祀夏不有宣王之兴谁克旧物羯帅石虎僭袭凶叶负恃其众陆梁河朔每念俯之士懐仁抱义食胆饮血罹其祸酷心存倒悬而力不能奋今遣使持节荆州刺史亭都侯翼髙旗连云组练映日运孙吴之筹按尚父之畧莫不张胆咀铁人思自奋以此众战其犹烈火之燔秋蓬衡颷之扫落叶也八月太白犯岁星岁星在轸虎遣宁逺将军刘宁攻武都狄道陷之太子宣讨鲜卑斛糓提大破之斩首三万级中谒者令申扁有宠于虎宣亦昵之扁聪辨明断専掌机宻之任虎既不省奏案太子宣荒酒内淫秦公韬沉湎好猎生杀拜除皆扁所决权倾内外刺史二千石多出其门九卿已下望尘而拜惟侍中郑系王谦常侍卢谌崔约等十余人与之抗礼虎又取州郡吏马一万四千余疋以配曜武闗将马主皆复一年九月宇文逸豆归执送段辽弟兰来降并献骏马万疋虎命兰帅所部鲜卑五千人屯令支冬十二月虎以平西将军张伏都为使持节都督征讨诸军事帅步骑三万撃凉州张骏伏都济河与骏将谢艾战于河西大败而还虎虽昏虐无道而颇慕经学遣国子博士诣洛阳写石经校中经于秘书国子祭酒聂熊注糓梁春秋列于学宫大司马幽州牧燕公斌淫酒荒猎常悬管而入所聚羣凶因以肆虐征北将军张贺度严卫驰白之虎遣尚书张离持节召斌鞭之三百免官归第建武十年春正月虎飨羣臣于太武前殿有白鴈数百翔集马道之南虎命射之皆不获时诸州兵集者百余万太史令赵揽宻言于虎曰白鴈集庭宫室将空之象也不宜南行虎信之乃临宣武观大阅而解严复以燕公斌为使持节侍中大司马录尚书事置左右戎昭曜武将军位在左右卫上东宫置左右统将军位在四率上置上中光禄大夫位在左右光禄上置镇卫将军位在车骑将军上二月遣使征天水杨轲轲少好易长而不娶学业精养徒从数百常食麤饮水衣褐缊袍人不堪其忧而轲悠然自得疎宾异客音旨未尝交也虽受业门徒非入室弟子莫得亲言欲所论授须旁无杂人授入室弟子令逓相宣授刘曜僭号征拜太常固辞不受曜亦敬而不逼遂隠于陇山勒既禽曜秦人东徙轲留长安至是虎备玄纁束帛安车征之不应亲驾往视亦髙卧不起廹之乃发既见不拜与语不言命舍于永昌乙第有司以轲倨傲请从大不敬论虎不从下书任轲所向轲在永昌虎每有馈饩輙口授弟子使为表谢其文甚美览者叹其有深致虎欲观其真趣乃宻令美女夜以动之轲萧然不顾又使人将其弟子尽行遣魁壮羯士衣甲持刀临之以兵并窃其所赐衣服轲视而不言了无惧色常卧土床覆以布被裸寝其中下无茵褥颍川荀铺好竒之士也造而谈经瞑目不答发轲被露其形大笑之轲神体頺然无惊怒之状于是咸以焦光之徒未有能量其深浅也后上疏陈乡思求还虎送以安车蒲轮蠲十戸供之自归秦州教授不絶其后秦州兵乱轲弟子以牛负轲西奔为戍军追禽遂为所害夏四月凉州牧张骏遣将张瓘攻王擢于三交城擢败奔还太子宣淫虐日甚莫敢以告领军将军王朗言于虎曰今隆冬雪寒而皇太子使人斫伐宫材引于漳水功役数万士众吁嗟陛下因出游罢之虎如其言宣知朗所为怒欲杀之而无因会荧惑守房太史令赵揽承宣旨言于虎曰昴者赵之分也荧惑所在其主恶之房为天子其殃不小宜以贵臣姓王者当之虎曰谁可当者揽乆而对曰无复贵于王领军也虎意惜朗且猜之曰更言其次揽无以对因曰其次惟中书监王波尔虎乃下诏追波前议楛矢事腰斩之并其三子投尸漳水以厌荧惑之变寻愍波之无罪追赠司空封其孙为侯平北将军尹农攻燕凡城不克而还黜为庶人时大旱自正月不雨至六月又白虹出自太社经凤阳门东南连天十余刻而灭虎下书曰盖古明王之理天下也政以均平为首化以仁恵为先[一作本]故能允协人和缉熈神物朕以眇薄君临万邦夕惕朝干思遵古烈是以每下书蠲除徭役休息黎元庶俯懐百姓仰禀三方而中年以来变眚弥显天文错乱时气不应斯由人怨于下谴感皇天虽朕之不明亦羣后不能翼奬之所致也昔楚相修政洪灾旋弭郑卿励道氛祲自消皆股肱之良用康羣变而羣公卿士各懐道迷邦拱黙成败岂所望于台辅百司哉其各上封事极言无隠于是闭凤阳门惟元日乃开立二畤于灵昌津祠天及五郊李寿以建宁上庸汉固巴征梓潼五郡来降冬十一月虎初起河桥于灵昌津上采石为中济石无大小下輙流去工五百余万而桥经年不成虎如灵昌津亲阅作工遣散骑侍郎崔收沈璧于河明日所沉之璧流于渚上波荡上岸地震水涌楼台殿观莫不倾壊压死者百余人虎恚甚遂斩工匠罢作而还太子詹事孙珍问侍中崔约曰吾患目疾何方疗之约素狎珍戏之曰溺中则愈珍曰目何可溺约曰卿目睕睕正耐溺中珍恨之以白宣宣于兄弟中最胡状目深闻之大怒诛约父子珍遂有宠于宣颇预朝政公卿已下惮珍侧目
建武十一年春正月虎子义阳公鉴镇闗中役烦赋重失闗右之和其友李松劝鉴文武有长发者辄拔为冠余以给宫人长史取发白之虎大怒以右仆射张离为征西左长史龙骧将军雍州刺史察之信然征鉴还邺收松下廷尉以乐平公苞代镇长安二月发雍洛秦并州十六万人[一作四十余万]城长安未央宫虎性好猎后体壮大不堪乗马跨鞍乃遣司农中郎将费覇帅工匠四千于东平罡山造猎车千乗辕长三丈髙一丈八尺置格兽车四十乗立三级作楼二层于其上其车使二十人舁之如今之步辇上安徘徊曲盖当坐处施转闗若射鸟兽直有所向闗随身而转虎善射矢不虚发克期将校猎自灵昌津南至荥阳东极阳都数千里为猎场使御史监司其中禽兽民有犯者罪至大辟御史因之擅作威福民有美女好牛马者求之不得便诬以犯兽论死者百余家海岱河济之间民无宁志矣又发豫荆兖诸州二十六万人修洛阳宫发百姓牛二万余头配朔州牧官増置内官二十四等东宫十有二等诸公侯七十余国皆为置女官九等先是大发百姓女二十已下十三已上万余人为三等之第以分配之郡县要媚其旨务于美淑夺人妇者九千余人百姓妻有美色豪势因而胁之率多自杀太子及诸公又私令采发者亦垂一万总会邺宫虎临轩简第诸女大恱以使者为能封十二人皆为列侯自初发至邺诛杀其夫及夺而遣之缢死者三千余人荆楚扬徐之民流叛畧尽宰守坐不能懐绥下狱诛者五十余人金紫光禄大夫逯明因侍切諌虎大怒遣龙腾拉而杀之自是朝臣杜口相招为禄仕而已秋八月晋豫州刺史路永以郡来降虎署为征西将军屯于寿春冬十二月以冠军将军姚弋仲为持节十郡六夷大都督冠军大将军使征东将军邓恒将兵数万屯乐安治攻具为取燕之计是岁晋梁州刺史桓宣伐虎将李罴军次丹水为虎所败



卷十七 后赵录七
石虎下
建武十二年夏五月尚书朱轨与中黄门严生不协会大雨霖道路陷滞不通生因谮轨不修道路讪谤朝政虎怒囚之冠军将军蒲洪諌曰臣闻圣王之御天下也土阶三尺茅茨不剪食不累味刑措而不用亡君之驭海内也倾宫琼台[一作榭]象箸玉杯截胫剖心脯贤刳孕故其亡也忽焉今陛下既有襄国邺宫足康帝宇又修长安洛阳宫殿将何以用之盘于田游耽于女色三代之亡恒必由此而忍为猎车千乗环数千里以养禽兽夺人妻女十余万口以盈后宫圣帝明王之所为固若是乎尚书朱轨纳言大臣今以道路不修将加酷法此自陛下徳政失和阴阳灾沴天降霖雨七日乃霁霁方二日虽有鬼兵百万亦未能去道路之涂潦而况人乎刑政如此其如史笔何其如四海何愿止作徒罢苑囿出宫女赦朱轨以副众望虎省之不恱惮其强直寝而不纳弗之罪也为之停长安洛阳作役于是立私议之条偶语之律听吏告其君奴告其主威刑日滥公卿以下朝会昃目吉凶之问自此而絶不敢复相过从谈语六月将军王擢撃张重华袭武卫执护军曹权胡宣徙七千余戸于雍州又使凉州刺史麻秋征西将军张伏都[一作孙伏都]攻金城太守张冲降之重华遣中坚将军谢艾将步骑五千来拒秋败奔还是年虎昼寝永安宫梦羣羊从东北负鱼而来邺东北土髙丈余木斗满其上寤而问佛圗澄澄曰此不祥也鲜卑其有中原乎
建武十三年春正月虎率三公九卿躬耕藉田于桑梓苑邺城南地多桑梓因以筑之故名桑梓苑苑有临漳宫三月三日及始蚕之日虎率皇后及夫人采桑于此虎后杜氏祠先蚕于近郊遂如襄国谒勒墓夏四月遣凉州刺史麻秋等伐张重华以中书监石宁为征西将军率司并州兵二万余人为秋后继凉将宋秦等率戸二万来降河湟间氐羌十余万落与张据相首尾麻秋惮之不进凉别将张瑁自间道引兵截秋军后秋退凉将谢艾乗胜追撃将军杜勲鱼汲死之失军士三千余人秋单马奔大夏寻与石宁进次曲栁刘宁王擢进攻始兴武街重华使将军牛旋杨康等来御与宁战于沙阜宁等败绩引还金城秋七月虎复遣征西将军张伏都将军刘浑率步骑二万会秋等长驱济河以撃重华遂城长最重华大惧复遣谢艾帅众来拒八月戊午秋逆战败绩退归金城九月地震天裂七丈又雨血于邺城广十余里虎贪而无礼既据十州之地聚敛金帛及外国所献珍异府库财物不可胜纪犹自以为不足悉发前代帝王及先贤陵墓取其寳货邯郸城西石子岗上有赵简子墓虎令发之初得炭深丈余次得木板厚一尺积板厚八尺乃及泉其水清冷非常作绞车以牛皮囊汲之月余而水不尽不可发而止又使掘秦始皇冢取铜柱铸以为器时沙门吴进言于虎曰胡运将衰晋当复兴宜苦役晋人以厌其气虎使尚书张郡[一作羣又作麟]发近郡男女十六万人车十万乗运土筑华林苑及长墙[一作塘]于邺北广长数十里又因沙门言以五月发五百里内男女六十万人重修芳林园至八月天暴雨雪雪深三尺大寒行旅作役冻死者数千人太史奏作役非时天降此变虎乃诛尚书令宋[一作朱]轨以塞天灾又于华林苑中千金堤上作两铜龙相向吐水以注天泉池通御沟中又种名果竒花民间有名果虎作虾蟆车四围掘根面去一丈深一丈合土载之植之无不生又有西王母枣冬夏有叶九月生华十二月乃熟三子一尺又有羊角枣亦三子一尺勾鼻桃重二斤半春李冬花春熟安石榴子大如椀盏其味不酸赵揽申锺石璞等上疏言天文错乱苍生雕敝及因引见又面諌辞旨甚切虎大怒曰使苑墙朝成吾夕没无恨矣促张郡使燃烛夜作起三观四门三门通漳水皆为铁扉暴风大雨死者数万人扬州献黄鹄雏五颈长一丈声闻十余里泛之于玄武池中俄化为龟故或又名玄武池以此郡国前后送苍麟十六白鹿七虎命司虞张昌柱调之以驾芝盖大朝会列之于殿庭又凿北城引水于芳林园城崩压死者百余人是时虎在邺有一妖马尾有烧状入中央门出显阳门东首东宫皆不得入走向东北俄尔不见佛图澄闻而叹曰灾其及矣秋九月命太子宣出祈福于山川因行游猎宣乗大辂羽葆华盖建天子旌旗十有六军戎卒十八万出自金明门虎于后宫升陵霄观望之笑曰我家父子如此自非天崩地陷当复何愁但抱子弄孙日为乐尔宣驰逐终夕所在陈列行宫四面各以百里为度驱围禽兽至暮皆集行宫文武跪立围守重行烽炬星罗光烛如昼命劲骑百余驰射其中宣与嬖姬显徳美人乗轺车[一作辇]临观嬉娱忘反兽尽而止或兽有屏[一作迸又作奔]逸当坐守者有爵则夺马步驱一日无爵则鞭之一百峻制严刑文武战懐士卒饥冻死者万有余人宣弓马衣食皆号为御有乱其间者以冐禁罪罪之所过三州十五郡资储皆无孑遗虎复命秦公韬出自并州游于秦雍亦如之宣数恶韬秉政终有代己之意是行也嫉之弥甚宦者赵生得幸于宣而无宠于韬微劝宣除之于是相图之计起矣冬十月麻秋又袭张重华将张瑁于河陜败之斩首三千余级枹罕护军李逵率众七千来降自河以南氐羌始皆来附
建武十四年夏四月秦公韬有宠于虎欲立之以太子宣长犹豫未决宣甞忤旨虎怒曰悔不立韬也韬由是益骄五月荧惑入娄犯填星占者以为灾在赵兵大起国有丧六月韬起堂于太尉府号曰宣光殿梁长九丈宣见之大怒斩匠截梁而去韬怒増之至十丈宣闻之恚甚谓所幸力士巨鹿杨杯及牟皮牟成赵生等曰韬凶竖勃逆敢违我如是汝等能杀之者吾入西宫当尽以韬之国邑分封汝等韬死主上必亲临丧吾因行大事无不济矣杯等许诺秋七月宣将杀韬乃先诣寺与佛图澄同坐塔上一铃独鸣澄谓宣曰解铃音乎铃云胡子洛度宣变色曰是何言欤澄谬曰老胡为道不能山居无言重茵美服岂非洛度乎及韬后至澄熟视良乆韬惧而问澄澄曰怪公血臭故相视尔虎梦龙飞西南自天落地旦而召澄问之澄曰胁下有贼不出十日自浮屠以西此殿以东当有血流慎勿东行杜后曰和尚耄耶何处有贼澄易语云六情所受悉皆是贼耄但使少者不惽惽即好尔自此以后澄便寓言不复彰显八月社日东南有黄黒云大如数畆稍分为三状若匹布东西经天色黒而青酉时贯日日没后分为七道每相去数十丈间有白云如鱼鳞子时乃灭韬素解天文见而恶之顾谓左右曰此变不小当有刺客起于京师不知谁定当之是夜韬与僚属燕于东明观乐奏酒酣愀然长叹曰人居世无常别易会难各付一杯开意为吾饮令必醉知后会复何期而不饮乎因泫然流涕左右莫不歔欷因宿于佛寺中宣遣杨杯牟皮牟成赵生等十余人夜縁猕猴梯而入斫杀韬于精舍置其刀箭而去旦日宣奏之虎哀惊气絶久之方苏将出临其丧司空李农諌曰害秦公者未知何人恐在萧墙之内虑生非常銮舆不宜轻出虎以佛图澄先诫乃止遂严兵发哀于太武殿宣乗素车从千人往临韬丧不哭直言呵呵使举衾观尸大笑而去收大将军记室参军郑靖尹武等将委之以罪虎疑宣杀韬欲召之惧其不入乃诈言其母杜氏哀过危惙宣不谓见疑入朝中宫因而留之建兴人史科知其谋告称韬死夜宿东宫长上杨杯家杯夜与五人从外来相与语曰大事已定但愿大家老寿吾等何患不富贵语讫便入科寝闇中杯不见也科寻出逃匿俄而杯与二人出求科不得杯曰宿客闻人向语当杀之断口舌今而得去作大亊矣[一云败乃事矣]科踰墙获免虎驰使收杨杯牟皮赵生等杯皮皆亡去执赵生诘之生具首服虎悲怒弥甚幽宣于席库以铁环穿其颔而鏁之作数斗木槽和以羮饭以猪狗法令食之取杀韬刀箭舐其上血哀号之声震动宫殿佛图澄諌曰宣韬皆陛下之子今为韬杀宣是重祸也陛下若含怒加慈者福祚犹长尚有六十余岁如必诛之宣当为彗星下扫邺宫也虎不从乃积柴于邺北树标其上标末置辘轳穿之以绳倚梯柴积送宣于标所使韬所幸宦者郝稚刘覇拔其发抽其舌牵之登梯上于柴积郝稚以绳贯其颔辘轳绞上刘覇断其手足斫眼溃腹如韬之伤四面纵火烟炎际天虎筑中台从昭仪已下数千人登中台以观之火灭取灰分置诸门交道中杀其妻子二十九人宣少子年纔数岁虎素爱之抱之而泣儿曰非儿罪虎欲赦之大臣不听遂于抱中取而杀之儿挽虎衣大呌至于带絶时人莫不为之流涕虎因此发病废其母杜氏为庶人诛其四率已下三百人宦者五十人皆车裂节解弃之漳水洿其东宫以养猪牛东宫卫士十余万人皆谪戍凉州先是散骑常侍赵揽言于虎曰中宫将有变宜防之及宣杀韬虎疑其知而不告亦诛之贵嫔栁氏尚书耆之女也以才色特幸坐其二兄有宠于宣亦杀之虎追念其姿色复纳耆少女于芳林园九月虎议立太子太尉张举曰燕公斌彭城公遵并有武艺文徳陛下神齿已衰四海未一请择二公而树之虎曰卿言正合吾意戎昭将军张豺曰燕公母贱又甞有过彭城公母前以太子事废之今复立之恐不能无微恨陛下宜审思之初虎之破上邽也张豺获刘曜幼女安定公主年十二有殊色纳于虎虎嬖之生子世封齐公豺以虎年长多疾欲立世为嗣冀刘氏为太后已得辅政乃说虎曰陛下再立储宫其母皆出自娼贱故祸乱相寻今宜择母贵子孝者立之虎曰卿且勿言吾知太子处矣虎再与羣臣议于东堂曰吾欲以纯灰三斛自涤其肠何为専生恶子儿年二十余辄欲杀公今世方十岁比其二十吾已老矣乃与张举李农定议勅公卿上疏请立世为太子大司农曹莫不肯署名虎使张豺问其故莫顿首曰天下重器不宜立少故不敢署虎曰莫忠臣也然未达朕意张举李农知吾意矣可令谕之遂立世为皇太子以昭仪为皇后召太常条攸光禄勲杜嘏谓之曰烦卿傅太子实希改辙吾之相托卿宣明之署攸为太傅嘏为少傅冬十月虎使苻健冦竟陵十一月享羣臣于太武前殿佛图澄殿上褰衣而行吟曰殿乎殿乎棘子成林将壊人衣虎令发石下而视之有棘子生焉[冉闵小字棘奴故澄言及之]十二月辛巳大雨霖虎问佛图澄澄曰其为我乎至戊子而澄卒是年造刀一口长五尺铭曰皇帝石氏隶书
太宁元年春正月虎疾瘳遂以晋永和五年僭即皇帝位于南郊大赦境内改元太宁百官増位一等诸子进爵为王以尚书张良为右仆射故东宫髙力等万余人谪戍凉州行达雍城不在赦例勅雍州刺史张茂送之茂皆夺其马使之步推鹿车致粮戌所髙力督定阳梁犊等因众心之怨谋起兵东还阴令胡人颉独鹿微告戍者戍者皆踊跃大呼犊乃自称晋征东大将军率众攻拔下辨逼张茂为大都督大司马载以轺车安西将军刘宁自安定撃之为犊所败秦雍间城戍无不摧陷斩二千石长史长驱而东髙力等皆多力善射一以当十虽无兵甲所在掠民斧施一丈柯攻战若神所向奔溃戍率皆随之比至长安众已十万乐平王苞时镇长安尽锐拒之一战而败犊遂东出潼闗进趣洛阳虎遣李农为大都督行大将军事统卫军将军张贺度征西将军张良征虏将军石闵等率步骑十万讨之战于新安农等大败又战于洛阳又败退壁成皋犊遂东掠荥阳陈留诸郡虎大惧以燕王斌为大都督督中外诸军事帅精骑一万统冠军大将军姚弋仲车骑将军蒲洪等讨之弋仲将轻骑八千余人至邺求见虎时寝疾未之见也引入领军省赐以己所御食弋仲怒曰国家有贼召我击之官当见我面授方畧破贼而以食食我我来觅食耶且主上不见我我何以知其存亡也欲引还虎力疾见之弋仲让虎曰儿死愁耶何为而病儿幼时不择善人教之使至于为逆既为逆而诛之又何愁焉且汝久病所立幼儿汝若不愈天下必乱当先忧此勿忧贼也犊等穷困思归相聚为盗所过残暴何所能至老羌为汝一举了之弋仲性狷直人无贵贱皆汝之虎亦不之责于坐授使持节征西大将军赐以铠马弋仲曰汝看老羌堪破贼否乃被铠跨马于中庭因策马南驰不辞而出遂与斌等击犊于荥阳大破之斩犊首而还尽灭其余党虎命弋仲履剑上殿入朝不趋进封平西郡公蒲洪为侍中车骑大将军开府仪同三司都督秦雍州诸军事雍州刺史进封畧阳郡公二月晋征北大将军褚裒使部将王龛来伐拔其沛郡获将军支重始平人马昻起兵于洛氏葛谷自称将军乐平王苞攻灭之诛三千余家荧惑犯积尸又犯昴月荧惑北犯河鼓洛阳[一作济阳]城西北九里石牛左青山硖上夜忽鸣唤声闻三十里遣人打落两耳及尾以铁钉钉四脚夏四月乙卯虎病甚以彭城王遵为大将军镇闗右燕王斌为丞相录尚书事张豺为镇卫大将军领军将军吏部尚书并受遗诏辅政刘后恶斌辅政恐不利于太子与张豺谋去之矫诏称斌无忠孝之心免官归第寻复使豺弟雄矫诏杀之乙丑彭城王遵自幽州至邺勅朝堂受拜配禁兵三万遣之遵涕泣而去是日虎疾小瘳问遵至未左右答曰去已乆矣虎曰恨不见之虎临西阁龙腾中郎三百余人列拜于前虎曰何所求也皆曰圣体不安宜令燕王入宿卫典禁兵[一作兵马]或言乞以为皇太子虎不知斌之已废责曰燕王不在内耶呼来左右言王酒病不能入虎曰促持辇迎之当付玺绶亦竟无行者寻惽眩而入戊辰刘后矫诏以豺为太保都督中外诸军录尚书事加千兵百骑如霍光辅汉故事侍中徐统叹曰祸将作矣吾无为豫之仰药而死己巳虎薨于金华殿及遵僭立葬于显原陵伪谥武皇帝庙号太祖虎以晋咸康元年僭位至晋太和五年死在位十五年

卷十八 后赵录八
石世
石世字大业虎之幼子刘曜幼女安定公主所生也宣等被杀张豺劝立之虎死即伪位尊母刘氏为皇太后刘氏临朝称制进张豺为丞相豺辞不受请以彭城王遵义阳王鉴为左右丞相以慰其心刘氏从之豺与太尉张举谋诛司空李农举素与农善密以豺谋告之农惧将骑百余奔广宗帅乞活数万家堡上白刘氏使张举统宿卫精卒围之豺以张离为镇军大将军监中外诸军事司隶校尉以为已副邺中羣盗大起迭相刦掠彭城王遵先镇闗右至是闻丧屯于河内时冠军大将军姚弋仲车骑大将军蒲洪安西将军刘宁征虏将军石闵武卫将军王鸾宁西将军王午立义将军段勤及石荣王铁等讨梁犊还遇遵于李城共说遵曰殿下长而且贤先帝亦有意以殿下为嗣但以末年惽惑为张豺所误今女主临朝奸臣用事上白相持未下京师宿卫空虚殿下若声张豺之罪鼔行而讨之其谁不倒戈开门以迎殿下者耶遵从之五月遵自李城举兵还趣邺洛州刺史刘国等率洛阳之众往会之传檄至邺张豺大惧驰召上白之军丙戌遵次于荡阴戎卒九万石闵为前锋都督豺将出拒之耆旧羯士皆曰天子儿来奔丧吾当出迎之不能为张豺守城也踰城而出豺斩之不能止张离亦率龙腾二千斩闗迎遵刘氏惧召张豺入对之流涕曰先帝梓宫未殡而祸难繁兴至此今皇嗣冲幼托之将军将军将若之何欲加遵重官能弥之乎[一云可以弥否]豺惶怖失守无复筹计但云唯唯刘氏乃下令以遵为丞相领大司马大都督督中外诸军录尚书事加黄钺九锡増封十郡委以阿衡之任己丑遵北至安阳亭张豺惧而出迎遵命执之庚寅遵贯甲曜兵入自凤阳门升太武前殿擗踊尽哀退如东阁斩豺于平乐市夷其三族假刘氏令曰嗣子幼冲先帝私恩所授皇业至重非所克堪其以遵嗣位遵伪让至三羣臣敦劝乃受之僭即尊位于太武前殿大赦殊死已下罢上白之围辛夘封世为谯王邑万戸待以不臣之礼废太后刘氏为太妃寻皆杀之世立凡三十三日
石遵
石遵字大祗虎第九子也初封齐王虎僣立改封彭城王虎死世嗣伪位遵废世自立尊母郑氏为皇太后立妃张氏为皇后故燕王斌子衍为皇太子大司马义阳王鉴为侍中太傅沛王冲为太保乐平王苞为大司马汝阴王琨为大将军武兴公闵为都督中外诸军事辅国大将军录尚书事辅政李农归请罪遵复其位待之如初遵立七日甲午邺中暴风拔树震雷雨雹大如盂升水火俱下灾太武晖华殿及宫内府库至于阊阖诸门观阁荡然无余乗舆服御烧者太半光焰照天金石皆尽火月余乃灭乙未雨血周遍邺城时沛王冲镇蓟闻遵杀世自立谓其寮佐曰世受先帝之命遵輙废而杀之罪逆莫大其勑内外戒严孤将亲讨之于是留寜北将军沐坚戍幽州帅众五万自蓟南下传檄燕赵所在云集比至常山众十余万军次苑乡遇遵赦书冲谓左右曰皆吾弟也死者不可复追何为复相残乎吾将归矣冲将陈暹曰彭城簒弑自尊为罪大矣王虽北斾臣将南辕俟平京师擒彭城然后奉迎大驾冲乃复进遵驰遣王擢以书喻冲冲弗听遵假武兴公闵黄钺金钲与司空李农等率精卒十万讨之战于平棘冲兵大败获冲于元氏赐死坑其士卒三万余人是月遵遣中黄门竺昌蒲请道安入华林园广修房舍安以石氏之末国运衰危乃西适牵牛山六月晋征西大将军桓温闻赵之乱出屯安禄遣诸将经营河北遵扬州刺史王浃举寿春归晋秋七月晋征北大将军褚裒上表请伐赵即日戒严直指泗口朝议以裒事任贵重不宜深入可先遣偏师裒重陈前所遣前锋督护王頥之等径造彭城示以威信后遣督护麋嶷进军下邳贼即奔溃嶷率所领据其城池今宜速发以成声势于是除裒征讨大都督率众三万径进彭城使西中郎将陈逵进据寿春河朔士庶归降者日以千计裒抚纳之甚得其欢心又遣督护王龛伐沛获遵伪相支重郡中二千余人归降鲁郡山有五百余家亦建义请援遵以李农[一作李莬]为南讨大都督率骑二万拒之裒遣王龛李迈领锐卒三千来迎龛等违裒节度军次代阪为农所败李迈死之士卒死伤大半龛执节不挠寻亦被害裒遂不能进八月退屯广陵陈逵闻之惧焚寿春积聚毁城遁还乐平王苞时镇长安谋率闗右之众攻邺左长史石光司马曹曜等固諌苞怒诛光等百余人苞性贪而无谋雍州豪帅知其无成并驰使告晋晋梁州刺史司马勲率众赴之仇池公杨初袭破西城九月勲出骆谷破遵长城戍壁于悬钩去长安二百余里遣治中刘焕攻长安斩京兆太守刘秀离又拔贺城三辅豪杰多杀太守令长以应勲凡三十余壁众五万人苞乃辍攻邺之谋使其将麻秋姚国等率骑拒勲遵遣车骑将军王朗率精骑二万外以讨勲为名因刼苞送邺勲以兵少未能自固畏朗不敢进冬十月遵将石遇攻宛陷之执南阳太守郭启司马勲释悬钩复攻拔宛杀遵南阳太守袁景退还梁州初遵之发李城也谓武兴公闵曰努力事成当以尔为储贰既而立太子衍闵甚失望自以勲髙一时规専朝政遵忌而不任闵素骁勇屡立战功夷夏宿将皆畏惮之既为都督总内外兵机乃懐抚殿中将士及故东宫髙力万余人皆奏为殿中员外将军爵闗外侯赐以宫女树已之恩遵弗之猜而更题名善恶以挫抑之众咸怨怒中书令孟凖左卫将军王鸾劝遵稍夺闵兵机闵益恨望凖等咸劝诛之十一月丙辰遵召义阳王鉴乐平王苞汝阴王琨淮南王昭入议于郑太后前曰闵不臣之迹渐着今欲诛之如何鉴等皆曰宜然太后曰李城还兵无棘奴岂有今日小骄纵之何可遽杀也鉴出遣宦者杨环驰以告闵闵遂刼司空李农及右卫将军王基宻谋废遵使将军苏彦周成率甲士三千人执遵于南台如意观遵方与妇人弹碁问成等曰反者谁也成曰义阳王鉴当立遵曰我尚如是汝等立鉴复能几时遂杀之于琨华殿并诛郑太后张皇后及太子衍上光禄大夫张斐中书令孟凖左卫将军王鸾等遵在位一百八十三日
石鉴
石鉴字大朗[一作郎]遵之兄虎第三子也初封义阳王杀遵自立年号青龙大赦殊死已下以武兴公闵为大将军封武徳王司空李农为大司马并录尚书事张举为太尉郎闿为司空秦州刺史刘羣为尚书左仆射侍中卢谌为中书监鉴使乐平王苞及中书令李松殿中将军张才等夜攻闵及农于琨华殿不克禁中扰乱鉴恐闵为变伪若不知者夜斩松才于西中华门并诛苞新兴王祗虎之子也时镇襄国与姚弋仲蒲洪等通和连兵移檄中外欲共诛闵农鉴遣汝阴王琨为大都督与太尉张举及侍中呼延盛率步骑七万人讨祗等中领军石成侍中石启前河东太守石晖谋诛闵农闵农皆杀之龙骧将军孙伏都刘铢等结羯士三千人伏于胡天亦欲诛闵农鉴在中台伏都帅三十余人将升台挟鉴以攻之鉴见伏都毁阁道临问其故伏都曰闵农等仄已在东掖门臣欲严率卫士讨之谨先启知鉴曰卿是功臣好为官陈力朕从台上观卿勿虑无报也于是伏都铢等率众攻闵农不克屯于凤阳门闵农率众数千毁金明门而入鉴惧闵农杀已驰招闵农开门内之谓曰孙伏都反卿宜速讨之闵农攻斩伏都等伏都有膂力善尺牍自凤阳门至琨华横尸相枕流血成渠宣令内外诸夷敢称兵仗者斩胡人或斩闗或踰城而出者不可胜数闵使尚书王朗[一作简]少府王鬰帅众数千守鉴于御龙观悬食以给之下令城中曰近日孙刘构逆支党伏诛良善一无与也今日已后与官同心者留不同心者各任所之勅戒城门不复相禁于是赵人百里内悉入城胡羯去者填门闵知胡人不为己用颁令内外赵人斩一胡首送鳯阳门者文官进位三级武官立拜牙门一日之中斩胡首数万人闵亲率赵人以诛胡羯无贵贱男女少长皆斩之胡人死者二十余万于时有髙鼻多须者无不滥死尸诸城外悉为野犬豺狼所食其屯戍四方者闵皆以书命赵人为将帅者诛之太宰赵鹿太尉张举中军将军张春光禄大夫石岳抚军将军石寜武卫将军张季及诸公侯卿校龙腾等万余人出奔襄国汝阴王琨奔据冀州抚军将军张沈据滏口张贺度据石渎建义将军段勤[末杯之子]据黎阳寜南将军杨羣据桑壁刘国据阳城段龛[兰之子]据陈留姚弋仲据混桥蒲洪据枋头众各数万皆不附于闵王朗麻秋自长安赴洛阳秋承闵书诛朗部胡千余人朗奔襄国秋帅众奔蒲洪姚弋仲子曜武将军益武卫将军若帅禁兵数千斩闗奔滠头弋仲帅众讨闵军于混桥汝阴王琨及张举王朗率众七万伐邺闵帅骑千余拒之战于城北闵执两刅矛驰骑撃之所向摧陷斩首三千级琨等大败奔归冀州闵与李农率骑三万讨张贺度于石渎鉴宻遣宦者赍书召抚军张沈等使乗虚袭邺宦者以告闵农闵农驰还废鉴杀之诛虎孙二十八人尽殪石氏鉴在位一百三日虎小男混永和八年将妻妾数人奔京师勅收付廷尉俄而斩之于建康市虎十三子五人为冉闵所杀八人自相残害混至此又死初谶言灭石者陵寻而石闵徙封兰陵公虎恶之改兰陵为武兴郡至是终为闵所灭始勒以晋成帝咸和三年岁在戊子僭立二主四子凡二十三年以晋穆帝永和六年岁在庚戍灭

卷十九 后赵录九
石闵
石闵字永曽小字棘奴虎之养孙也父瞻字弘武本姓冉名良魏郡内黄人其先汉黎阳骑都督累世牙门勒破乞活陈午获瞻时年十二长而勇悍便弓马临阵不顾勒竒之曰此儿壮徤可嘉命虎子之骁猛多力所向无前歴位将兵都尉左积射将军封西华侯髙侯之战败死于阵闵时甚幼聪慧异常临事果锐虎抚之如孙及长身长八尺善谋策勇力过人拜建节将军徙封修成侯歴位北中郎将游撃将军虎之败于昌黎闵军独全由此功名大显及败梁犊之后威声弥振晋永和六年闵既杀鉴司徒申锺司空郎闿等四十八人共上尊号闵固让李农农以死固辞闵曰吾属故晋人也今晋室犹存请与诸君分割州郡各称牧守公侯奉表迎晋天子还都洛阳何如尚书胡睦进曰陛下圣徳应天宜登大位晋氏衰微逺窜江表岂能总驭英雄混一四海乎闵曰胡尚书之言可谓识机知命矣于是僭即皇帝位于南郊大赦境内殊死已下改元曰永兴闵欲灭去二石之号下令曰孔子曰死姓而王七月者七十有三国继赵冉谶书炳然且德星镇魏宜改国号曰魏复姓冉氏追尊祖隆元皇帝考曕烈祖髙皇帝尊母王氏为皇太后妻董氏为皇后子智为皇太子封子胤为太原王明为彭城王裕为武兴王以司马李农为太宰领太尉录尚书事封齐王农诸子皆封为县公文武进位三等封爵有差遣使者持节赦诸军屯皆不从新兴王祗闻鉴之死僭称尊号于襄国改元永寜以汝阴王琨为相国六夷据州郡拥兵者皆应之以姚弋仲为右丞相亲赵王待以殊礼夏四月祗遣汝阴王琨及张举王朗将兵十万伐魏闵遣使临江告晋曰逆胡乱中原今已诛之若能共讨者可遣军来也朝廷不应
闵诛李农及其三子并尚书令王谟侍中王衍及中常侍严震赵升等五月晋卢江太守袁真攻魏合肥执南蛮校尉桑坦迁其百姓而还六月汝阴王琨率众伐邺进据邯战祗镇南将军刘国自繁阳会之闵遣卫将军王泰率兵迎撃琨众败绩死者万余人琨归邯郸刘国还屯繁阳秋八月苻健率众自枋头入闗与张贺度段勤刘国靳豚等会于昌城将共攻邺闵遣尚书左仆射刘羣为行台都督使其将王泰崔通周成等帅步骑十二万次于黄城闵躬统精卒八万继之战于苍亭贺度等大败死者二万八千人追斩靳豚于阴安乡尽俘其众振旅而归闵戎卒三十余万旌旗钲鼓绵亘百余里虽石氏之盛无以过也闵至自苍亭行饮至之礼清定九流凖才授任儒学后门多蒙显擢于时翕然方之为魏晋之初遣使备礼征陇西人辛谧谧字处道少有志尚博学善属文工草隶书为时楷法性恬静不妄交游长安既陷没于刘聪聪拜为大中大夫不就勒虎之世并不应辟命虽处丧乱之日颓然髙迈视荣利蔑如也至是闵复征之谧遗闵书曰昔许由辞尧以天下让之全其清髙之节伯夷去国子推逃赏皆显史牒传之无穷此往而不返者也然贤人君子虽居庙堂之上无异于山林之中斯穷理尽性之妙岂有识之者耶是故不婴于祸难者非为避之但冥心至趣而与吉会尔谧闻物极则变冬夏是也致髙则危累碁是也君王功已成矣而久处之非所以顾万全逺危亡之祸也宜因兹大捷归身本朝必有许由伯夷之亷享乔松之寿永为世辅岂不美乎因不食而卒冬十一月闵率步骑十万攻祗于襄国署子太原王胤为大单于骠骑大将军以降胡一千配之为麾下光禄大夫韦謏谏曰今降胡数千接之如旧诚是招诱之恩然胡羯本为仇敌今之欵附茍存性命尔或有刺客变起须臾败而悔之何所及也古人有言一夫不可狃而况千乎愿诛屏降胡去单于之号深思圣王苞桑之诫也闵志在绥抚锐于澄定闻言大怒遂诛之并杀其子伯阳
永兴二年春正月闵攻围襄国百余日为土山地道筑室返耕祗急廹大惧乃去皇帝之号改称赵王遣太尉张举乞师于慕容儁许送传国玺中军将军张春请救于姚弋仲三月汝阴王琨自冀州救祗弋仲复遣子襄率骑三万八千至自聂[一作隔]头儁遣将军恱绾率骑三万至自龙城三方合劲卒十余万闵遣车骑将军胡睦拒襄于长芦将军孙威拒琨于黄丘兵皆败绩士卒畧尽睦威单骑而还琨等军且至闵将出撃卫将军王泰諌曰今襄国未平外救云集若我出战腹背受敌此危道也不若固垒以挫其势[一作锐]徐伺其衅而撃之且陛下亲临行阵如失万全则大事去矣请慎无出臣请率诸将为陛下灭之闵将止道士法饶进曰陛下围襄国经年无尺寸之功今贼自至又避不撃将何以使将士乎且太白入昴当杀胡王百战百克不可失也闵攘袂大言曰吾战决矣敢沮众者斩乃悉众出与姚襄战琨及恱绾适以兵至去闵军数里疏布骑卒曳柴扬尘闵军望之恟惧襄琨绾等三面攻之祗冲其后闵军大败潜还襄国行宫与十余骑奔邺降胡栗特康等执大单于胤及左仆射刘琦等送于祗尽杀之司空璞尚书令徐机车骑将军胡睦侍中李綝中书监卢谌少府王鬰尚书刘钦刘休等及诸将士死者凡十余万人于是人物殱尽盗贼蜂起司冀大饥人自相食时闵已潜还人无知者内外恟恟讹言闵已败没射声校尉张艾请闵亲郊以安众心闵从之讹言乃息遂诛法饶父子支解之初闵之为丞相也尽散仓库以树私恩与羌胡相攻无月不战所徙青雍幽荆四州之民及氐羌胡蛮数百万口以赵法禁不行各还本土道路交错互相杀掠饥疫死亡其能达者十有二三诸夏纷乱无复耕者闵悔之追赠韦謏大司徒时段末波之子立义将军段勤鸠集胡羯得万余人保在人山自称赵王闵遣将撃败之徙于绎幕祗遣其将刘显帅众七万攻邺次于明光宫去邺二十三里闵惧召卫将军王泰欲与之谋泰恚前谋之不从辞以疮甚闵亲临问之固称疾笃闵怒还宫谓左右曰巴奴乃公岂假汝为命耶要将先灭羣胡却斩王泰乃尽众而战大败显军追奔及于阳平斩首三万余级显惧宻遣使请降求杀祗以自效闵振旅而归会有告王泰招集秦人将奔闗中闵怒诛泰夷其三族夏四月刘显杀祗及丞相乐安王炳太保张举太宰赵鹿等十余人传首于邺送质请命闵拜显大将军大单于单州牧祗炳皆虎之庶子也骠骑将军清河王宁奔栢人闵命焚祗首于通衢五月祗兖州刺史刘启以鄄城归晋秋七月刘显复率众攻邺闵撃败之八月闵兖州刺史魏统豫州牧张遇荆州刺史乐弘皆以城归晋平南将军髙棠征虏将军吕护执洛州刺史郑系以三河归晋慕容彪攻陷中山杀闵宁北将军白同幽州刺史刘凖降燕赵郡太守李邽亦以郡降燕时有云黄赤色起东北长百余丈一白鸟从云间西南去占者恶之赵故将周成屯廪丘髙昌屯野王乐立屯许昌李歴屯卫国皆相次归晋是年魏昭成帝[什翼犍]谓羣下曰石胡衰灭冉闵肆祸中州纷扰莫有匡救吾将亲率六军廓定四海乃勅诸部各帅所统以俟大期诸部大人諌曰今中州大乱诚宜进取如闻豪杰并起不可一举而定若或留连经歴岁稔恐无永逸之利或有亏损之忧乃止永兴三年春正月刘显僭帝号于襄国率众伐常山常山太守苏彦告急于闵闵留大将军蒋干等使辅太子智守邺亲率骑八千救之显所署大司马清河王寜以枣强降闵收其余众撃显败之于常山追奔至襄国显大将军曹伏驹开门为内应遂入襄国诛显及其公卿已下百余人焚襄国宫室迁其民于邺汝阴王琨以其妻妾奔晋斩于建康市石氏遂絶显领军将军纪路率众千余斩闗奔枋头三月闵既克襄国因游食常山中山诸郡立义将军段勤聚胡羯万余人保据绎幕自称赵帝夏四月甲子慕容儁已克幽蓟畧地至冀州闵率骑撃之与慕容恪遇于魏昌城闵大将军董闰车骑将军张温谏曰鲜卑乗胜气劲其锋不可当且彼众我寡宜请避之以溢其气俟其骄惰然后济师以撃之便可擒[一作捷]也闵怒曰吾成师以出将平幽州斩慕容儁今遇恪而避之人谓我何司徒刘茂特进郎闿相谓曰吾君此行必不返矣吾等何为坐待戮辱皆自杀闵素有勇名所将兵又精锐燕众惮之进与恪遇十战皆败之恪乃简善射鲜卑勇而无刚者五千以铁鎻连其马为方阵而前闵所乗赤马曰朱龙日行千里闵左仗双刅矛右执钩戟顺风撃之斩鲜卑三百余级望见大幢知其为中军直冲之俄而燕骑大至从旁夹撃大破之围之数周闵众寡不敌跃马溃围东奔二十余里朱龙忽毙为恪所擒杀仆射刘羣并执董闰张温等送之于蓟儁立闵而问之曰汝奴仆下才何自妄称天子闵曰天下大乱尔曹鲜卑桀骜不驯尚欲篡逆我一时英雄何为不可作帝王耶儁怒鞭之三百复送之龙城闵子操奔鲁口五月慕容评率众攻邺刘宁及弟崇帅胡骑三千奔晋阳苏彦弃常山奔新兴邺中大饥人相食虎时宫人被食畧尽冉智尚幼蒋干遣侍中缪嵩詹事刘猗奉表归晋且乞师于西中郎将谢尚时晋建威将军濮阳太守戴施自仓垣次于棘津止猗不聴进责其传国玺猗使嵩还邺复命干谓尚已败虑不能救己犹豫不许六月施遣参军何融率壮士百余人入邺登三台助戍谲之曰今凶寇在外道路梗涩玺亦未敢送也须得玺当遣单使驰白天子耳卿且出以付我天子闻玺已在吾所知卿等至诚必遣重军相救并厚相饷干以为然出玺付之施因宣言使何融迎粮阴令懐玺驰还枋头尚遣振武将军胡彬率骑三百迎玺致诸京师秋八月长水校尉马愿龙腾将军田香开门降评施融蒋干悬缒而下奔于仓垣评送闵后董氏太子智太尉申锺司空条攸中书监聂熊司隶校尉籍罴中书令李垣及诸王公卿士于蓟尚书令王简左仆射张干右仆射郎肃皆自杀辛卯闵至龙城告廆皝庙斩于遏陉山山左右七里草木悉枯会大旱蝗出大起自五月不雨至于十二月儁谓闵为灾遣使祀之谥曰武悼天王其日大雪是岁永和八年也

卷二十 后赵录十
石肇
石肇勒之昆弟也，勒既贵显，肇在军中不能自达，军士共送诣勒。勒哀之，拜建威将军，以肇无才力，每髙选参佐辅之[辅或作补]，为聘广川刘典兄女，肇甚惧之。后拜长乐太守，治官每入门，动称阿刘教可尔不可尔，时人以为虽谣。
石堪
石堪本田氏子数有战功勒养以为子冒姓石氏太和三年封彭城王弘嗣位虎总摄朝政府僚旧佐悉居禁要太后刘氏谓堪曰先帝甫尔晏驾丞相便相陵藉如此恐皇祚之灭殆不复乆真可谓养虎自害者也王将何以图之堪曰先帝旧臣皆被疎斥军旅不复由人宫省之内无所措筹臣请出兖州据廪丘挟南阳王恢为盟主宣太后令于诸牧守征镇令各率义兵同讨暴逆庶几犹有济也刘氏曰今事急矣便可速发恐事淹变生堪许诺乃微服轻骑袭兖州失期不克南奔谯城虎遣其将郭泰追撃之获于城父送之襄国炙而杀之
石生
石生勒之养子也为卫将军司州刺史转雍州刺史领兵三千镇洛金墉城太和三年封河东王勒死虎専擅朝政生杀予夺悉自操之生乃起兵闗中以讨虎为名自称秦州刺史虎遣前锋大都督石挺击之生遣将军郭机帅鲜卑部众二万为前锋来拒自统大军为之后继进次蒲阪机与挺战于潼闗挺败死虎退屯渑池鲜卑宻与虎通因进击生生时据蒲阪不知挺之死也惧单马奔长安虎进师入闗攻围长安生不能守乃去长安欲至陇上士卒尽散遂入鸡头山为其部下所害山在鄠县东
石聪
石聪本晋人也冒姓石氏仕勒为汲郡内史先是石生攻晋将郭诵于阳翟生败退守康城聪驰救之俘虏二千余人进攻寿晋不克遂克逡遒阜陵掠五千余人而还有功拜奉车都尉及弘嗣立聪与谯郡太守彭彪等各遣使诣晋请降晋司马孔坦与聪书曰华狄道乖南北逈邈瞻河企宋每懐饥渴数会阳九天祸晋国奸凶猾夏乗衅肆虐我徳虽衰天命未改干符启再集之庆中兴应灵期之会百六之艰既过惟新之美日隆而神州振荡遗黎波散誓命戎狄之首局蹐豺狼之穴朝廷每临寐永叹痛心疾首天罚既集罪人斯陨王旅未加自相鱼肉岂非人怨神怒天降其灾兰艾同焚贤愚共叹矜哀勿喜我后之仁大赦旷廓惟虎是讨彭谯使至粗具动静知将军忿疾丑类翻然同举承问欣豫庆若在己何知几之先觉介石之易悟哉引领来仪怪无声息将军出自名族诞育洪胄遭世多故国倾家覆生离亲属假养异类虽逼伪宠将亦何赖闻之者或犹有悼况身婴之能不愤慨非我族类其心必异诚反族归正之秋图义建功之日也若将军喻纳往言宣之同盟率闗右之众辅河南之卒申威赵魏为国前驱虽窦融之保河西黥布之破项羽比诸古人[一作今]未足为喻圣上寛明宰辅弘纳虽射钩之隙赏之故行雍齿之恨侯之列国况二三子无曩人之嫌而遇天启之会当如影向有何迟疑今六军戒严水陆齐进熊罴踊跃龁噬争先锋镝一交玊石同碎虽复后悔嗟何及矣仆以不才世荷国宠虽实不敏诚为行李之主区区之衷还信所具夫机事不先鲜不后悔自求多福惟将军图之因遣督护乔球将兵救聪未至虎追击之为虎所杀
石邃
石邃字大渊小字阿铁虎之长子母郑氏所生也少而雄慧及长骁勇虎深爱之勒署为左卫将军都督中军事迁征东将军转冀州刺史加散骑常侍封齐王及弘嗣位虎为丞相魏王拜邃为魏太子加使持节侍中大都督督中外诸军大将军录尚书事虎僭称天王册立为天王皇太子使省可尚书奏事邃保母刘芝初以巫术进既养邃有深宠通贿赂预言论权倾朝廷亲贵多出其门因封芝为宜城君虎每顾左右曰司马家父子兄弟自相残灭故使朕得至此若其不然吾岂有今日如朕当有杀阿铁理否左右皆曰陛下父慈子孝何言至是也邃有一子在襄国佛图澄语邃曰小阿弥比当得病可往迎之邃即驰信往视果已得病太医殷腾及外国道士自言能治澄语弟子法牙曰正使圣人复出不愈此病况此等乎后三日而死邃信澄弥笃邃自总百揆之后荒耽酒色骄恣无道不堪储嗣或盘游于田悬管而入或夜出于宫臣家淫其妻妾妆饰宫人美婌者斩首洗血置于盘上与宾客传共视之又内诸比丘尼有姿色者与其交亵而杀之合牛羊肉煮而食之亦赐左右欲以识其味甞奏事忤旨虎笞责之邃甚愠恨将图篡逆私谓内竖曰和尚神通广大倘发吾谋败乃事矣明日来者当先除之澄月望将入觐虎谓弟子僧慧曰昨夜天神呼我曰明日若入还勿过人倘有所过汝当止我澄入必过邃邃知澄入要候甚乆澄将上南台慧引衣止之澄曰事不得止既入坐未定便起邃固留不住所谋遂寝邃于是谓无穷长生中庶子李颜等曰官家难称吾欲行冒顿之事卿从我乎颜等伏不敢对邃称疾不视事潜与宦臣文武五百余骑宴于颜别舍因谓颜等曰我欲至冀州杀河间公有不从者斩颜叩头固諌不听行数里骑皆逃散邃亦昏醉而归虎闻邃有疾将往视之佛图澄言曰陛下不宜数往东宫虎思澄言而止既而瞑目大言曰我为天下主父子不相信乎乃遣所亲信女尚书往觇之邃母郑氏闻之亦私遣中人切责邃怒皆杀之虎闻大怒收颜等诘问颜具言始末诛颜等三十余人幽邃于东宫既而赦之引见于太武东堂邃朝而不谢俄顷便出虎遣使谓之曰太子应入朝中宫何以便去邃径出不顾虎怒益甚乃废邃为庶人其夜杀之并其妻张氏及男女二十六人同埋于一棺之中诛东宫党与二百余人废郑氏为东海太妃先是佛图澄常叹曰太子作乱其形将成欲言难言欲忍难忍乃因事从容箴虎虎不能解未几事发其言始悟
石斌
石斌虎之庶子母齐氏所生本娼也以贱故不甚宠爱勒取以为儿爱之甚重忽暴病死三日将殡勒叹曰朕闻虢太子死扁鹊能生之今大和尚国中之神人可急往告必能致福乃令人告佛图澄澄取杨枝沾水洒而呪之因执斌手曰可起矣斌乃苏活有顷平复建平元年署为左卫将军封太原王弘嗣位徙封章武王及虎僭称天王诸王皆降爵为公遂为章武公累迁大司马都督邉郡幽州牧改封燕公斌淫酒荒猎常悬管而入羣凶凑聚因以肆暴征北将军张贺度以邉防宜警屡裁諌之斌怒辱贺度虎闻大怒遣主书礼仪持节监之斌行意自若仪持法呵禁斌怒杀之又欲杀贺度贺度严卫驰白先是佛图澄戒虎曰天神昨夜言疾收马还至秋齐当痈烂虎不解此语即遣诸处牧马送还至是贺度告斌于虎虎勅尚书张离持节帅骑召斌鞭之三百杀其所生母齐氏虎弯弓稔矢自视行斌罚罚轻乃手杀五人[一作五百]澄諌曰心不可纵死不可生礼不杀亲以伤恩也何有天子手自行罚乎乃止免官归第诛其亲任十余人未几复以为使持节侍中大司马录尚书事虎既诛宣议欲立斌为太子张豺諌止之乃立世为太子进斌爵为王寻迁大都督督中外诸军事帅精骑一万斩梁犊于荥阳东虎既寝疾迁丞相录尚书事与张豺等受遗辅政刘后惧斌之辅政将图害世乃与张豺谋诛之斌时在襄国不知虎疾遣使诈谓斌曰主上疾已渐愈王须猎者可小停也斌素嗜酒耽猎遂游畋纵饮刘氏矫诏称斌无忠孝之心免斌官以王归第使豺弟雄等率龙腾五百人守之未几复使雄矫诏杀之
石朴[一作璞]
石朴字玄真渤海南皮人晋大司马苞之曾孙也为人谨厚无他材艺洛阳之乱没于石氏勒以朴与己同姓俱出河北引为宗室宠待弥隆虎嗣立累迁侍中时虎跨据河北士马强盛凉州刺史张骏惮之遣别驾从事马诜来朝辞旨蹇傲虎大怒欲杀诜朴曰今国家所当先除者遗晋也区区河右不足为意今靳马诜必征张骏则南讨之师势分为二建康君臣复延数年之命矣胜之不为武不克为四夷所笑不如因而厚之彼若改图谢罪率其臣职则我又何求迷而不悟讨之未晚也乃止虎后作役非时百姓愁苦朴又上疏言今者天文错乱百姓凋敝而又大兴苦役非明主惜民之所宜也词甚切直虎不纳冉闵之世歴位司空羌胡之乱为军士所杀 
勒母王氏
勒母王氏初勒被鬻于平原与王氏相失晋大将军刘琨得之及勒贵后琨遣使送之于勒刘聪僭位拜勒为上党公进封王氏为上党国太夫人未几病死潜窆山谷莫详其所勒后备九命之礼虚葬于襄国追谥元昭皇太后
勒后刘氏
勒后刘氏侍中刘闰中妹复[一作别]部胡人也勒纳之于胡门美色有徳宠张禆反于襄城后拔剑斩之勒赖后而济后性敏慧多干畧理国之务佐勒建功业有吕氏辅汉之风然严整婉容性不妬忌尤过之也初封上党国夫人建平元年立为皇后勒死弘即位尊为皇太后虎専权擅政徙居崇训宫刘氏忧之与彭城王堪谋征兵讨虎谋泄虎废而杀之
郑氏
郑氏名樱桃晋冗从仆射郑世达家妓也在众猥妓中虎数叹其貌于太妃太妃给之甚见宠惑生太子邃及东海王宣彭城王遵虎为魏王称郑氏为魏王后及即天王位立为天王皇后太子邃既以谗暴伏诛郑氏遂废为东海太妃性甚谗妬先是虎拔中山聘征北将军郭荣之妹为妻至相敬待无儿郑氏谗而杀之更纳清河崔氏女郑氏生男崔求养郑不许一月猝病死郑又谗崔谓妾多养胡子虎时踞胡床于庭中大怒索弓箭崔闻欲杀之徒跣至前诉曰公勿枉杀妾乞听妾言虎不听但言促还座无预卿事崔便走去未至虎于后射之崔中腰而死其后虎死石氏大乱遵乃废世自立尊郑氏为皇太后寻为冉闵所杀
陈氏
陈氏别驾陈逵之妹也才色甚美髪长七尺虎甚嬖之遂以为夫人宠冠后宫

卷二十一 后赵录十一
佛图澄
佛国澄天竺人也本姓帛氏[一作白]少出家清真务学诵经数百万言妙通玄术善解文义与诸学生论辨疑滞暗若符契无能屈者晋永嘉四年适洛阳自云四百有余岁志弘大法常服气自养能积日不食善诵神[一作经]咒役使鬼神以麻油杂菌芝涂于掌中千里外事彻见掌中皆如面对亦能令洁斋者见之腹旁有孔以絮塞之每夜读书则拔絮出光照于一室尝斋时平旦临溪从孔中引出肠胃洗濯还纳腹中又能听铃音以言吉凶莫不竒验澄欲于洛阳立寺值刘曜冦斥洛阳扰乱乃潜伏草野以观时变石勒屯葛阪性多残杀沙门遇害者甚众澄悯之乃杖策诣勒大将郭黒畧畧素奉佛法澄至畧从受五戒奉弟子礼以其有道术进之于勒勒试之果验甚重之于是中州胡晋悉来奉事时有痼疾世莫能治澄为医疗应时廖损阴施黙益不可胜纪勒欲试澄夜冠胄衣甲执刀而立遣人告澄曰夜来不知大将军所在使人始至未及有言澄逆问曰平居无寇何故夜严勒益敬之勒后因忿欲害诸道士并欲苦澄澄潜避畧舍语弟子曰若将军信至问吾所在报云不知所之既而使至觅澄不得使还报勒勒惊曰吾有恶意向之舍我去矣通夜不寝思欲见澄澄知勒意悔明旦造之勒曰昨夜何行澄曰公有怒心昨故权避公今改意是以敢来勒大笑曰道人谬耳襄国城堑水源在城西北五里团丸祠下其水暴竭勒问澄何以致水澄曰今当勑龙勒字世龙谓澄嘲已答曰正以龙不能致水故相问耳澄曰此是诚言非戏也水泉之源必有神龙居之今往勅语取水水必可得乃与弟子法首等数人至泉源上其源故处乆已干燥坼如车辙从者心疑恐水难得澄坐绳床烧安息香咒愿数百言如此三日水泫然微流有一小龙长五六寸随水来出诸人竞往视之澄曰龙有毒勿临其上有顷水乃大至隍堑皆满澄闭目端坐叹曰后三日当有一小人惊动此下既而襄国人薛合有二子既小且骄轻弄鲜卑奴奴忿抽刀刺杀其弟执兄于室以刀拟心若人入室便欲加手谓合曰送我还国我活汝儿不然则共死于此内外惊愕莫不往观勒自往视之谓薛合曰送奴以全卿子诚为善事此法一闻方为后患卿且寛情国有常宪命人取奴奴逆杀儿而死时刘聪死曜袭伪位遣弟中山王岳来攻勒遣石虎率众拒之大战洛西岳败退保石梁坞虎坚栅守之澄时在襄国与弟子自官寺至中寺始入寺门忽叹曰刘岳可悯弟子法祚问其故澄曰昨日亥时岳已被执果如所言勒既平曜称赵天王行皇帝事石葱将叛澄诫勒曰今年葱中有虫食之必害人可令百姓无食葱也勒班告境内无得食俄而石葱叛走勒益加尊重有事必谘而后行号大和尚勒诸子多送佛寺中养之每至四月八日勒亲诣寺灌佛为儿发愿勒死石虎废弘自立徙都邺城尤倾心事澄乃下书曰和尚国之大寳荣爵不加髙禄不受荣禄匪顾何以旌徳从此以往宜衣以绫锦乗以雕辇朝会引见常侍御史悉助举舆升陛太子诸公扶翼而前主者唱大和尚坐者皆起以彰其尊勑司空李农朝夕问候起居太子诸公五日一朝表朕敬焉[一云尊敬莫与为比]时支道林在京师闻之乃曰澄公其以季龙为海鸥鸟耶时澄止邺城内寺中弟子徧于郡国尝乗板辇于大水上坐遣弟子法常至襄国会法佐从襄国还相遇于梁基城下共宿对车夜谈言及和尚比旦各去佐入见澄澄逆笑曰昨夜尔与法常交车共说汝师耶先民有言不曰敬乎幽而不改不曰慎乎独而不易幽独者敬慎之本尔不识乎佐愕然愧谢于是国人相语曰莫起恶心和尚知汝澄之所在无敢向其方面涕唾便利者后郭黒畧将兵攻长安北山堕羌伏中时澄在堂上坐弟子法常在侧澄惨然改容曰郭公今有厄乃唱云众僧咒愿澄又自咒愿须臾曰若东南出者活余向则因复更咒愿有顷曰脱矣畧还自说堕羌围中东南走马乏正遇帐下人推马与之曰公乗此马小人乗公马济与不济任命也畧得其马故得走免推检时日果验晋军出淮西陇北凡城皆被侵逼三方告急人情危扰虎瞋曰吾奉佛供僧更致外寇佛无神矣明旦澄入见曰陛下前身系为大商经罽宾寺时设大会会有六十罗汉吾其一也有得道者曰此檀越报尽当受鸡身乃王晋地今陛下为天子岂非奉法供僧而致耶疆场侵噬有国之常何为怨谤三寳夜兴毒念乎虎乃悔谢澄尝遣弟子向西域市香既行澄曰掌中见买香弟子在某处被刼垂死因烧香呪愿遥救护之弟子后还云某月某日于某处为贼所刼垂当见杀忽闻香气贼无故自惊曰救兵已至弃之而去虎尝问澄佛法不杀朕为天下主非刑杀无以肃清海内违戒杀生忍违佛戒澄曰帝王事佛在恭俭慈仁显畅法道不为暴虐不杀无辜至于凶愚无赖化之不悛者其可不罚乎但杀不可滥刑不可不恤身若暴虐恣意杀害非罪虽复倾财事佛无解祸殃愿陛下省欲兴慈广及一切则佛教永兴福祚方逺虎虽不能从而为益不少尚书张良张离等家富事佛各起大塔澄曰事佛在清浄无欲慈矜为心君虽崇饰寺塔而贪悋未巳游猎无度积聚不穷方受现世之罪何福报之可希离等后被杀戮黄河中旧不生鼋忽有得者以献澄见而叹曰桓温入河其不乆乎温字符子后果如言澄甞与虎共升中堂[一作台]澄曰变变幽州当大灾仍取酒噀之乆而笑曰救已得矣虎遣验之云尔日火从四门起西南有黒云来骤雨灭之雨颇有酒气建武十四年冬十一月澄还寺视佛象曰怅恨不得庄严独语曰得三年乎自答不得又曰得二年一年百日一月乎自答不得遂无复言还房谓弟子法祚曰戊申岁祸乱渐萌己酉石氏当灭及其未乱先从去矣即遣人辞虎曰物理必迁身命非保贫道焰幻之躯化期已及既荷恩殊重故逆以仰闻虎怆然曰不闻和尚有疾忽尔告终即自出宫诣寺而慰喻焉澄谓虎曰出生入死道之常也修短分定无由増损但道重行全徳贵不怠茍徳行无亏虽死如生违而获延非其所愿然意有未尽者国家心存佛理建寺度僧当蒙休祉而布政猛烈淫刑酷滥显违圣典幽背法戒不自惩革终无福佑若降心易虑恵此下民则国祚衣长道俗庆赖毕命就尽没无遗恨先是建武十一年虎造紫陌浮桥于漳水上为澄先造生墓于紫陌至是虎悲恸呜咽知其必死即为凿圹茔坟十二月八日戊子卒于邺宫寺百官皆来殡殓以澄生所服锡杖银钵内置棺中为其理石作棺葬之为之立祠后天大旱虎诣澄祠日稽颡曝露其日有二白龙降于祠下于是雨沛千里后有沙门自雍州来见澄入闗又郭门吏报曰见澄携一履去虎命掘冢视之惟有一履与一石而无尸虎大恶之叹曰石者朕也葬我而去其能乆乎因而遇疾明年虎死石氏大乱
单道开
单道开姓孟炖煌人也少懐栖隐常衣麤褐或赠以缯服皆不着不畏寒暑冬袒夏温昼夜不卧絶糓饵柏实柏实难得复服松脂后服细石子一吞数枚数日一服或时多少噉姜椒如此七年阜陵太守遣马迎开开辞能步行三百里路一日早至性好山居而山树诸神或见异形试之初无惧色建武十二年从西平来日行七百里至南安度一童子为沙弥年十四禀受教法行亦及开时太史奏虎云有仙人星现当有髙士入境虎勅州郡有异人至即令启闻其年冬十一月秦州刺史上表送开至邺虎令佛图澄与语不能屈初止邺西沙门法綝祠中后徙临漳昭徳寺于房内造重阁髙八九丈于上编营为禅室如十斛罗大常坐其中虎资给甚厚开皆以恵施于时人士皆来谘问开都不言乃为说偈云我矜一切苦出家为利世利世须学明学明能断恶山逺粮粒难作斯断食计非是求仙侣幸勿相传说开日服镇守药数丸大如桐子药有松蜜姜桂茯苓之气复饮荼苏一二升而已自云能疗目疾石韬就之治疗着药小痛韬甚惮而终得其效就疗者颇验视其行动状若有神佛图澄曰此道士观国兴衰若去者当有大灾至太宁元年开与弟子南渡许昌虎子弟相杀邺中大饥至晋升平初遂往建业后至南海入罗浮山独处茅茨萧然物外年百余岁卒于山舍勅弟子以尸置石穴中弟子乃移入石室有康泓者昔在北间闻弟子叙述开在中山每有神仙去来遥心敬悒及从役南海亲与相见侧席钻仰禀闻备至乃为之传赞曰萧哉若人飘然絶尘外轨小乗内畅法身玄象晖曜髙步是遵[一作臻]飱茹芝英流浪岩津晋兴宁元年陈郡袁宏为南海太守与弟颕叔及沙门支法防共登罗浮山至石室口见开尸骸如生香火瓦器犹存宏曰法师业行殊羣正当如蝉蜕耳乃为之赞曰物儁招竒徳不孤立辽辽幽人望岩凯入飘飘灵仙兹焉游集遗履在林千载一袭
道进
道进佛图澄弟子也学通内外为虎所重一日澄遣进诣虎启事因言及隐士事谓进曰有杨轲者朕之民也征之十年不恭王命故往省视傲然而卧朕虽不徳君临万邦乗舆所向天沸地涌虽未能令木石屈膝何匹夫而长傲耶昔太公之齐先诛华士太公贤哲岂其谬乎进曰昔舜优蒲衣禹造伯成魏式干木汉美庄光管宁不应曹氏皇甫不屈晋代二主四君共嘉其节将欲激励贪竞以峻清风顾陛下逺遵舜禹之徳勿斆太公用刑君举必书岂可令赵史遂无隐遁之传乎虎恱其言即遣轲还其所止差一家供给之进还具以白澄澄曰汝言善也但轲命有所悬矣
麻襦
麻襦不知何许人亦莫得其氏族姓名虎时在魏县市中乞丐但着麻襦布裳人遂称之麻襦言语卓越状若狂病乞得米糓不食辄散置大路云饲天马赵兴太守籍抜收送诣虎先是佛图澄谓虎曰国东二百里某月某日当送一非常人勿杀之也如期果至虎与共语了无异言惟道陛下当终一柱殿下虎不解此语令送诣澄麻襦谓澄曰昔在光和中会奄至今日西戎受玄命絶厯终有期金离消于壤边荒不能遵驱除灵期迹莫己巳之懿裔苗叶繁其来方积休期于何期永以叹之澄曰天回运极否将不支九木水为难无可以术宁玄哲虽存世莫能基必颓九游阎浮利扰扰多此患行登凌云子会于虚游间澄与麻襦讲论终日人莫能解有窃听者惟得此数言推计似如数百年事虎遣驿马送还本县既出城外辞能步行云我当有所过未得便发君至合口桥可留见待使人如言驰去未至合口而麻襦已先至桥上考其行步有若飞也后慕容儁发虎尸投于漳水倚桥柱不流时人以为一柱殿下即谓此也晋元帝嗣位江左亦以为天马之应云
徐忡
徐忡东莞人仕勒为外兵郎有女令首聪敏好学言论清绮雅性虚淡不乐人间从容闲净以佛法自娱不愿求聘父曰汝应外属何得如此女曰端心集道絶想人外毁誉不动廉正自足何必三从然后为礼父曰汝欲独善一身何能兼济父母女曰立身行道方欲度脱一切何况二亲耶忡以问佛图澄澄曰君归家洁斋三日竟可来忡从之澄以臙脂磨麻油傅忡右掌令忡视之见一沙门在大众中说法形状似女具以白澄澄曰是君女先身出家益物往事如此若从其志方当荣拔六亲令身富贵生死大苦向得其邉忡还许之女便剪髪从澄及浄检尼受戒立建贤寺澄以勒所遗剪花纳七条衣及象鼻澡灌与之得览羣籍经目必诵思致渊深神照详逺一时道众莫不宗焉因其出家者二百余人又造五寺立精舍匪惮勤苦皆得修立虎甚敬之擢忡为黄门侍郎清和太守

卷二十二 后赵录十二
张宾
张宾字孟孙赵郡中山人也父瑶中山太守宾少好学博涉经史不为章句阔逹有大志[一作节]尝谓昆弟曰吾自言智算鉴识不后子房但不遇髙祖耳为中山王帐下都督非其好也以病免归永嘉之际天下大乱石勒为刘渊辅汉将军与诸将下山东宾谓所亲曰吾歴观诸将多矣无如此胡将军者可与共成大事乃提剑诣军门大呼请见勒亦未之竒也后数以策干勒已而皆如所言由是竒之引为谋主动静咨之机不虚发算无遗策成勒之基业宾功居多及为右长史大执法封濮阳侯任遇优显宠冠当时羣臣莫及而谦虚敬顺开襟下士士无贤不肖造之者莫不得尽其情肃清百僚屏絶私昵以身帅物入则尽规出则归美勒甚重之每朝必为之正容貌简辞令呼曰右侯而不敢名勒常叹曰吾每临大事吾意未了右侯已了及卒勒亲临哭之哀恸左右赠散骑常侍右光禄大夫仪同三司谥曰景将葬送于正阳门望之流涕顾左右曰天不欲成吾事耶何夺吾右侯之早也程遐代为右长史勒每与遐议有所不合辄叹曰右侯舍我去令我与此辈共事岂非酷乎因流涕弥日
郭敬
郭敬字季子邬人也初勒微时敬常识之厚加资赡给以衣服东瀛公司马腾执诸胡于山东卖充军实勒亦在其中敬以勒托之族兄阳阳等时为解请得免饥寒及贵后率兵袭苑乡斩乞活李悍于上白将坑其降卒见敬而识之曰汝郭季子耶敬叩头曰是也勒下马执其手泣曰今日相遇岂非天耶因赐衣服铠马署为上将军悉赦降卒以配之寻迁荆州监军使帅兵冦襄阳勒以驿书勅敬退屯樊城戒之使偃蔵旗帜寂若无人彼若使人观察则告之曰汝宜自爱坚守后七八日大骑将至相禁不复得走矣敬使人浴马于津周而复始昼夜不絶值谍还告晋南中郎将周抚抚以为勒军大至惧而奔于武昌敬遂入襄阳军无私掠百姓安之中州流民悉降于勒晋别将魏遐率其兄该部众自石城降敬敬毁襄阳迁其百姓于沔北樊城以戍之遂署敬为荆州刺史
汲桑
汲桑平阳人一云清河贝丘人年二十余力能扛百钧呼闻数里时人服之常事成都王司马颕颕之死也桑载颕棺于军每事启而后行与勒率马牧人乗苑马数百骑投公孙藩于清河藩死退还苑中更聚众刼掠郡县自称大将军刘渊永凤元年桑又起兵赵魏上郡自称赵王声言为成都王颕报仇以勒为前驱所向辄克遂进攻邺晋将茍晞撃败之奔于乐陵为乞活田甄所杀先是洛中謡曰元超兄弟大落度上桑打椹为茍作至是而桑败死桑尝六月盛暑而重裘累茵使人扇之患不清凉乃斩扇者时军中为之謡曰士为将军何可羞六月重茵被衲裘不识寒暑断他头
徐光
徐光字季武顿丘人也父聪以牛医为业光幼好学有文才嘉平中王阳攻顿丘时年十三掠之而令主秣马光但书柱为诗赋而不亲马事阳怒挞之光啼哭彻夜不止左右以白阳阳令召光付纸笔光立为颂阳竒之赐衣因以语勒勒授记室参军光春耕服介帻青缣袴褶勒如苑乡召光光醉不至勒以光物情所凑常不平之因此发怒退为牙门勒自苑乡如邺光侍直愠然攘袂振纷仰视不顾勒因而恶之让光曰何负于卿而敢怏怏耶于是幽光并其妻子于襄阳国诏狱光在狱中批注经史十万余言刘曜进围洛阳百余日不解勒乃赦光署为叅军召而问之光曰曜以疲卒十余万围坚城今以我初锐撃其衰怠其势必举于是勒兵四出昼夜兼行六日行千里至洛阳与曜大战执之寻迁中书令领秘书监光尝劝勒除虎威权以安太子勒不听及死虎总朝政以私憾杀之
王洛生
王洛生仕勒为部将王浚之执命洛生将五百骑送于襄国洛生性勇悍勒欲挫其雄豪幽之于狱洛生在狱自刺腹五寸肥盛不陷重以刀溃其腹出胃而死
李阳
李阳武乡人也勒幼时与阳邻居相近阳性刚愎每岁与勒争沤麻池共相打扑互有胜负勒既贵后召其父老悉赴襄国齿坐欢饮阳独不来勒谓父老曰李阳壮士也孤方任之何以不来沤麻布衣之恨孤方崇信于天下宁仇匹夫乎乃使人召之既至引入言及平生酒酣牵阳臂曰卿虽老臂中由有力颇复与人斗否孤往日数得卿尊拳卿亦数饱孤毒手[中兴书云宣阳肘曰卿年老臂中故有力不复与人鬬耶孤往日数厌卿老拳卿亦快得孤毒手]因大笑赐里第一区即日拜奉车都尉除始兴太守因下令曰武乡吾之丰沛也万岁之后魂灵当归之其复之三世
张越
张越上党武乡人勒之姊夫也仕勒为广威将军越与诸将蒲博勒亲临观之戏言忤勒勒大怒叱力士折其胫而杀之
王谟
王谟字思贤瓮鼻言不清畅容貌尫短畧无威仪将拜曲阳令勒疑之以问长史张宾宾曰请试可否勒从之由是政教修明百城尤最出为都部从事守令去官者十五人
樊坦
樊坦京兆人仕勒为参军清慎自守擢章武内史入辞勒勒见坦衣服弊壊大惊曰樊参军贫甚耶朝服何以壊恶至此坦性疎朴谬误[一作率然]对曰顷遭羯胡无道资财荡尽是以穷弊勒笑曰羯贼乃尔大胆暴掠君物尽耶今当相偿耳坦大惧流汗不敢谢勒曰孤律自防俗士不闗卿辈老书生也因赐车马衣服装钱三百万以励贪俗恕而不罪
徐龛
徐龛太山人也勇果薄行旧为刼盗者无不归之公行抄掠迅如风雨太兴元年为晋太山太守周抚叛于寒山龛部将于药斩抚及朝廷论功而彭城内史刘遐先之龛怒以郡叛自号安北将军兖州刺史冦掠济岱攻破东莞太守侯史旄而据其坞勒遣石虎伐之龛惧求降于晋元帝许焉既而复叛归勒帝问将帅谁可讨龛于王导导以太子左卫率羊鉴龛之州里冠族必能制之鉴深辞才非将帅郄鉴亦表鉴非可使导不从以鉴为征虏将军征讨都督督徐州刺史蔡豹临淮太守刘遐武威将军侯礼鲜卑段文鸯讨之败龛于檀丘龛遣使请救于勒并陈讨豹之计勒辞以外难而多所邀求遂使王步都率数百骑为前锋张景为之后继步都等淫暴无厌龛甚患之景至东平龛疑其来袭己也乃斩步都等三百余人复诣晋求降勒大怒命景守据险要帝亦恶龛反复不受其降勅豹鉴以时进讨鉴犹疑惮顿兵下邳不进鉴遂免官以豹代领其兵豹进据卞城欲以逼龛龛复降勒时石虎屯巨平将以攻豹豹乃夜遁退守下邳龛袭豹辎重于檀丘将军刘宠陆党力战而死未几龛复叛勒降晋勒复遣虎帅精骑四万撃之龛坚守不战虎筑长围守之城陷被执送于襄国勒囊盛龛于百尺楼自上暴杀之命步都等妻子刳而食之
桃豹
桃豹字安步范阳人也少时以胆力勇骑闻于乡里尝攘臂大言曰大丈夫遭魏太祖不封万戸侯位上将军者非丈夫也时类笑之豹骂曰尔辈鼠子安知君子豹变之意乎乃入中原为勒别将袭祖逖于蓬闗获其督护陈超遂为十八骑之雄留守陈州故城住西台豹事勒甚谨歴魏郡太守镇抚都督转豫州刺史虎僭立署为横海将军累迁至太保卒
张楼
张楼阳平人也为临水长严政酷刑残忍无恵时人苦之为之謡曰阳平张楼头如箱见人切齿剧虎狼
魏豹
魏豹字叔虎范阳人也累迁太山太守所在有治名豹嬖妾先死豹后守于廪丘而妾见形与豹言论翼日而卒
张弥
张弥字巨秦汲郡人也永嘉中与梁臣戍武徳城勒攻之城溃弥随例当坑乃大呼曰官当活健儿何以杀也勒曰有何健儿而求活也弥曰武徳西城上大呼督战时警备严设使贼不入正是张弥勒笑曰降儿能尔正是竒健乃赦之以为牙门将军虎建武二年弥率众一万徙洛阳锺簴九龙翁仲铜驼飞廉于邺锺一没于河弥募浮没三百人入河繋以竹絙牛百头辘轳引之乃出造万斛舟载以渡之以四轮纒辋车辙广四尺深二尺运至邺都
张谧
张谧冀州人也美姿貌幼有逸气太守陆云见而异之谓俦侣曰吾闻冀州多名士故不虚也仕勒为司马
裴宪
裴宪字景思河东闻喜人也父楷宪少而颕悟好交轻侠弱冠便折节严重修尚儒学足不踰国者数年陈郡谢鲲颕川庾凯皆隽朗士也见而竒之相谓曰裴宪鲠亮宏达通机识变不知其何如父至于深弘保素不以物累撄心其殆过之王浚假节承制以宪为尚书郎及浚为勒所破麾下精兵万人枣嵩等争诣军门谢罪馈赂交错惟宪及从事中郎荀绰恬然私室独不至勒素闻其名召而让之曰王浚虐暴幽州人鬼同疾孤恭行干罚[一作宪]拯兹黎庶讨而诛之覉旧咸欢庆谢交路二君独与之同恶傲威诚信阻絶防风之戮将谁归乎宪神色侃然泣而对曰请就辟有司不拜而出勒深嘉之待以宾礼勒乃籍没将佐亲戚家赀皆至巨万惟宪绰家止有书百余袠盐米各十余斛而已勒闻之谓长史张宾曰名不虚也吾不喜得幽州喜得二子以宪为从事中郎绰为叅军宪复出为长乐太守及勒僭号迁尚书叅预机事时制度草创宪与王波为之撰朝仪典章文物拟于王者勒大恱署大中大夫进司徒宪又撰东耕仪中书令徐光奏议以东耕仪亲耕宜改服帻勒从之虎弥加礼重宪有二子挹瑴并以文才知名瑴仕虎为太子中庶子散骑常侍挹瑴俱豪侠躭酒好臧否人物与河间郝鱼有隙鱼窃乗瑴马奔段辽为人所获鱼诬瑴使己以虎当袭鲜卑告之为备虎时适谋伐辽而与鱼词正合悉诛挹瑴宪亦坐免未几复以为右光禄大夫司徒太傅封安定郡公宪歴官无干绩之称然在朝玄黙未尝以物务经懐但以徳重名髙动见尊礼终于石氏之世
傅畅
傅畅字世道北地泥阳人也祖嘏魏太守父祗晋右仆射中书监畅年五岁父友见而戱之解畅衣取其金环以与侍者畅不之惜即以赏之年未弱冠甚有重名永嘉之乱遂没于勒勒以为大将军右司马谙识朝仪恒居机要勒甚器重之作晋诸公叙赞二十卷又为公卿故事九卷行于世以勒建平元年卒
续咸
续咸字孝宗上党人也性孝谨敦厚履道贞素好学师事京兆杜预専春秋郑氏易教授常数十人博览羣言髙才善文论又修陈杜律明达刑书永嘉中歴位廷尉东平太守刘琨承制并州以为从事中郎后没于勒勒以为理曹叅军持法详平国人称其清裕比之于公着逺游志异物志汲冢古文释皆十卷行于世年九十七至虎世而死赠仪同三司
张跃
张跃字世渊清河武城人也学敏才达雅善清谈勒伟其仪辨拜世子卫军长史勑世子弘曰张长史人之表范汝其师之
卢谌
卢谌字子谅范阳涿人也祖珽晋卫尉卿父志魏郡太守永嘉初迁尚书谌清敏有理思善属文好庄老洛阳既陷随父北依并州刺史刘琨为刘粲所虏粲据晋阳留谌为叅军琨收散卒引魏穆帝攻粲粲败谌得赴琨父母兄弟在平阳者俱为刘聪所杀建兴末随琨投段疋磾疋磾自领幽州取谌为别驾疋磾既害琨寻亦丧败时江南阻絶往投段末波于辽西流离世故二十余年虎破辽西复为所得以为中书侍郎国子祭酒侍中中书监属冉闵诛石氏谌随闵军于襄国为军士所杀时年六十七谌名家子早有声誉才行髙洁为一时所重每谓诸子曰吾身没之后但称晋司空从事中郎耳撰祭法注庄子及文集行于世中原丧乱公卿人士杀之殆尽惟谌与河东裴宪渤海石朴荥阳郑系颕川荀绰清河崔恱北地傅畅中山刘羣并沦陷非所终至显官恒以为辱
薛闾训
薛闾训字祖明乐安人也仕晋为主簿后没于勒任为幽州刺史
邴辅
邴辅栎陵人也好学多才艺巧思机智妙于当时襄国宫殿台榭皆辅所营造勒恱之以为材官将军
申录
申录字道时为广昌令白鸟巢其庭树甘露降其厅事后仕至三公
周延[一作周雅又作周承]
周延仕至记室叅军初为馆陶令断官绢数百疋下狱诏以八座议宥之后每设大会使俳优着衸帻黄绢单衣一优问曰汝为何官在我辈中一优答曰我本为馆陶令计二十数单衣正坐取是故入汝辈中以为大笑
韦謏
韦謏字宪道京兆人也雅好儒学尤善著述羣言秘要无不综览先仕刘曜为黄门郎后遂仕于虎署散骑常侍歴守七郡皆以清化著名征为廷尉识者拟之于张前后四登九列六在尚书三为侍中再为太子太傅封京兆公好陈军国之宜多见允纳虎尝微行謏直言切諌着伏林三千余言遂演为典林二十三篇凡所著述及集记世事数十万言皆深博有才义然性不严重每狥己之功论者亦以是少之尝谓其子伯阳曰我髙我曽重光累徽我祖我考父父子子汝为我对正值恶抵伯阳曰伯阳之不肖诚如尊教尊亦正值软抵耳謏惭无言时人传之以为嗤笑冉闵之世进位光禄大夫时闵拜其子胤为大单于以降胡一千处之麾下謏諌曰胡羯皆我之仇敌今来归附茍存性命耳万一为变悔之何及请诛屏降胡去单于之号以防微杜渐闵方欲抚纳羣胡闻之大怒收謏诛之其子伯阳亦遇害既而羌胡扰乱道路交错闵思謏言追赠大司徒
邢嘏
邢嘏河间鄚人也隐居髙尚勒频征不至乃聚众数百叛勒勒攻之嘏惧来降任为征北参军嘏无子其侄盖以旁宗入嗣
宣咸
宣咸陇西人仕虎至太仆卒于官后五年虎梦见咸涕泗嘱其子奋曰非心虑所达也虎寤咸梦之言而有感问左右曰奋今何在左右对曰为赵郡守于是即擢拜廷尉转为太常才力不及父遂因咸梦而登列卿
郭穆
郭穆字景通北平人仕晋为清河太守赐爵闗内侯后没于勒仕至轻车将军
沐坚
沐坚字壁强河间人也初仕虎为小掾稍迁至宁北将军沛王长史石氏之乱彭城王遵废世自立沛王冲起兵于蓟将以讨遵乃留坚戍幽州坚时监作水田御下苛刻百姓怨毒乃为坚形以刃矛斫刺呪令倒毙寻而得病若被捶割于是遂殒
张进
张进元城屠各人也为刺奸外部都督给事举刺不避豪右军中惮之号曰张霹雳
赵明
赵明字显昭南阳人也虎摄位拜为尚书及诛勒诸子明諌曰明帝功格皇天为赵之太祖安可以絶之虎曰吾之家事幸卿不须言也以直言忤旨故十年不迁贞固之风时论常比之苏则
孟卓[一作赵孟卓]
孟卓字君伟广平人也少修清苦之操有一单裳十年不澣虽处困厄晏如也仕勒为右执法郎
刘羣
刘羣字公度中山魏昌人晋太尉广武侯琨之子也随父在晋阳遭逢冦乱为偏军将军数从征讨性清慎有裁断得士众心及琨被害与从事中郎卢谌等依末波虎灭辽西羣与内弟崔恱及卢谌等同时陷没虎皆优礼之署羣为中书令累迁秦州刺史尚书左仆射冉闵僭立加行台都督尚书左仆射如故闵败为燕所执遂遇害羣从弟启启弟述与羣俱在末波中后亦并没于虎虎以启为尚书仆射后归仕晋从中军殷浩北伐为姚襄所陷述为虎侍中随启归晋拜骁骑将军
王安
王安本胡人也在雍丘祖逖甚爱之谓安曰石勒是汝种类厚资遣之遂仕勒为左卫将军约后为勒所杀安乃叹曰岂可使祖士雅无后乎乃往观刑窃取逖庶子道重匿之及石氏亡复归江南
陈武
陈武字国武本胡人育于临水令陈君陈君竒之起议欲易其故字武长跪自启曰里语有之亭都鼠数闻长者谓今当易字寔有私心尝闻长卿慕蔺相如之行故字相如往往乡里乆闻故老之说称汉使苏武执中守志不服单于流于漠北拥节牧羊寄秋雁以诉心因行云而托诚髙山仰止意窃慕之陈君嘉其志遂名之曰武又欲令字仲显其本是胡人而勒虎讳胡曰国因字之曰国武
刘光
刘光安定人也一云侯子光弱冠美姿仪自称佛太子云从大秦国来当王小秦国易姓名为李氏[一作子杨]游于鄠县爰赤眉家颇见其妖怪事微有验赤眉敬信之妻以二女转相扇惑京兆樊[一作绥]经竺龙严谋谢乐子等众至数千人聚于杜阳山僭称大皇帝建元龙兴赤眉与经为左右丞相龙谌为左右大司马乐子为大将军虎镇西将军石广撃斩之光颈无血十余日面色无异于生
解飞
解飞不知何许人仕虎为尚方令侍中御史机巧若神妙思竒发虎至性好佛众巧奢丽不可胜纪飞尝为虎作檀车广丈余四轮作金佛像坐于车上九龙吐水灌之又作一木道人恒以手摩佛心腹之间又十余木道人长二尺余皆被袈裟绕佛行当佛前辄揖礼佛又以手撮香投炉中与人无异车行则木人行龙吐水车止则止又有指南车及司理车又有舂车木人及作行碓于车上动则人蹋碓行十里成米一斛又有磨车置石磨于车上行十里辄磨一[一作十]斛此车皆以朱彩为饰唯用将军一人车行则众巧并发车止亦止皆飞与尚方令朱猛变所造虎以其构思精微赐飞爵闗内侯赏赐甚厚虎后又纳飞言于邺正南投石于河以起飞桥功费数千万亿桥竟不成役夫饥甚乃止
孙辉
孙辉字光休晋中书令顗之少子也顗避地河朔邑居武遂生辉辉仕虎射声校尉其子纬字符文幽州都督纬生周字季冶后燕髙阳王文学辉兄烈避赵王伦之乱徙居昌黎遂称昌黎孙氏烈生岳仕前燕侍中歴幽州刺史右将军
郭机[弘传作权]
郭机邬谭部人也初降于勒勒问曰卿若得吾者当杀吾否机曰若登时得至尊必杀不疑也勒曰卿健儿也引为参军与共言事后为河东王生前锋将军率鲜卑涉璝部众二万撃虎与虎将石广战于潼闗广等败绩既而鲜卑密通于虎生遂败死机将余众据上邽归晋
麻秋
麻秋太原胡人也仕勒为征东将军虎世为凉州刺史率众伐凉互有胜败秋植性虓险鸩毒有儿啼母辄恐之曰麻胡来啼声遂絶冉闵之乱率众奔邺秦苻洪使子雄迎撃获之以为军师将军因宴鸩洪为秦世子健所杀
张才
张才邬谭部人也善碁博蹴踘鬬鸡诸伎身长八尺饮酒石余不乱歴位殿中将军冀州刺史义阳王鉴杀遵自立复欲杀闵乃使才等于夜刺之不克被执斩于中华门
蔡裔
蔡裔仕虎振武将军少有武力呼声若雷尝有盗入室裔抚床一呼贼众皆殒时人惮之

卷二十三 前燕録一
慕容廆
慕容廆字奕落瓌鲜卑人也本出于昌黎之棘城昔髙辛氏游于海滨留少子厌次以君北夷遂世居辽左邑于紫蒙之野号曰东胡其后与匈奴并盛控弘之士二十余万风俗官号与匈奴畧同秦汉之际为匈奴所败分保鲜卑山因以为号其十一世祖干归者[干归述异记作干罗]见神着金银襦铠乗白马金银鞍勒自天而坠鲜卑神之推为君长曽祖莫护跋魏初帅诸部落大人自塞外入居辽西从司马懿讨公孙渊有功拜率义王始建王府[一作国]于棘城之北时燕代少年多冠步揺冠跋见而好之乃敛髪袭冠诸部因呼之为步揺其后音讹为慕容遂以慕容为氏祖木延左贤王从母丘俭征高骊有功加号大都督左贤王父涉归一名奕落韩以全柳城之勲进拜鲜卑单于迁邑辽东北于是渐变胡风自云慕二仪之德继三光之容即以慕容为姓廆幼而魁岸美姿貌身长八尺雄杰有大度晋安北将军张华雅有知人之鉴廆童丱时徃谒之华甚叹异谓曰君长必为命世之器定难济时者也因以所服冠[一作帻]簪遗之以结殷勤晋武帝太康二年冬涉归始寇昌黎安北将军严询败走之斩获万计太康四年涉归卒弟耐[一作删]簒立将谋杀廆廆年十五出避难追者急乃走匿于辽东徐郁家入其屋以席自障追者入屋发视竟无所见遂得免难太康五年国人杀耐迎廆立之代领部落初涉归与宇文鲜卑素有隙廆将修先君之怨表请讨之武帝弗许廆怒入寇辽西杀掠甚众帝遣幽州诸军讨之战于肥如廆众大败自后复掠昌黎每岁不絶太康六年又率众东伐扶余扶余王依虑自杀子弟走保沃沮廆夷其国城驱掠万余人而还太康七年廆寇辽东故扶余王依虑子依罗求率见人还复旧国请援于东夷校尉何龛龛遣督护[一作邮]贾沉将兵救之廆遣其将孙丁率骑邀之于路沉力战斩丁遂复扶余国尔后廆每掠其种人卖于中国帝又以官物赎还禁市扶余之口太康十年夏四月廆谋于众曰吾先公以来世奉中国且华夷理殊强弱固别岂宜与晋国竞乎何为不和以害吾百姓乃遣使诣晋乞降帝嘉之拜鲜卑都督五月廆谒见东夷校尉何龛抗士大夫礼巾衣诣门龛严军以见之廆乃改服戎衣而入人问其故廆曰主人不以礼待客客何为哉龛闻之甚惭弥加敬惮时东胡宇文氏鲜卑叚氏部落以廆威德日广惧有并吞之计因为寇掠徃来不絶廆卑辞厚币以抚之鲜卑叚国单于阶以女妻廆生皝仁昭元康四年廆以辽东僻逺徙于徒河之青山后又以大棘城即帝颛顼之墟所谓紫蒙之邑也复移居之乃教以农桑法制同于上国永宁中燕垂大水廆开仓振给幽方获济天子闻而嘉之褒赐命服太安初鲜卑宇文单于莫圭部众强盛遣其弟屈云寇边云别帅素怒延[一无怒字]攻掠诸部廆亲击败之素怒延耻之复率众十万围廆于棘城众咸震惧人无拒志廆曰素怒延虽犬羊蚁聚然军无法制已在吾计中矣诸君但为力战无所忧也乃躬贯甲胄驰马出击素怒延大败之追奔百里俘斩万余人辽东孟晖先没于宇文部帅其众数千余家来降廆署为建威将军以其臣慕舆句勤恪廉靖使掌府库句心计黙识不案簿书始终无漏以慕舆河明敏精审使典狱讼覆讯清允永嘉初廆自称鲜卑大单于时魏昭帝[名禄官]卒弟穆帝[名猗卢]总摄三部先是昭帝之世廆为东部之患昭帝遣弟左贤王普根击走之至是与廆通好永嘉三年辽东太守庞本以私憾杀东夷校尉李臻诏以渤海封释代之释收斩本永嘉五年初东夷校尉李臻之死也辽东附塞鲜卑素喜连木丸津等托为臻报雠实欲因而为乱遂攻陷诸县杀掠士民屡败郡兵太守袁谦频战失利东夷校尉封释惧不能讨请与连和连津不从百姓失业流亡归廆者日月相继廆给廪遣还愿留者即抚存之廆庶子鹰扬将军翰言于廆曰求诸侯莫如勤王自古有为之君莫不尊天子以从民望成大业者也今连津跋扈王师覆败苍生屠脍岂甚此乎竖子外以庞本为名内实幸灾为寇封使君以诛本请和而毒害滋深辽东倾没垂以二纪中原离乱神州屡败勤王仗义今其时也大单于宜明九伐之威救倒悬之命数连津之罪合义兵以诛之上则兴复辽东下则并吞二部忠义彰于本朝私利归于吾国此则吾霸王之基也[一云鸿渐之始也]终可以得志于诸侯廆笑曰孺子乃能及此乎遂率骑东击连津以翰为前锋破斩之尽并二部之众得所掠民三千余家徙之棘城立辽东郡而归晋怀帝蒙尘于平阳王浚承制以廆为散骑常侍冠军将军前锋大都督大单于廆以非王命所授拒而不受廆复遣翰攻段疾陆眷取徒河新城至阳乐引兵而还翰因镇徒河壁青山时两京倾覆幽冀沦陷中国流民避乱者多北依王浚浚不能存抚又法政不立士民徃徃逃去叚氏兄弟专尚武勇不礼士大夫惟廆刑政修明虚怀引抚流亡士庶多襁负归之廆乃举其英俊随才授任以河东裴嶷代郡鲁昌卢江黄泓北平阳耽为谋主北海逢羡广平游邃北平方虔渤海封抽西河宋奭及裴开为股肱渤海封奕平原宋该兰陵缪恺昌黎刘斌安定皇甫岌岌弟真及抽子裕并典机要辽东张统据乐浪带方二城与高句骊王乙弗利相攻连年不解乐浪王遵说统帅其民千余家归廆廆为之置乐浪郡以统为太守遵叅军事建兴中王浚为石勒所杀幽州丧乱会稽朱左车鲁国孔纂泰山胡母翼自蓟逃奔昌黎悉来依廆中国流民归廆者数万家廆乃立郡以统流民冀州人为冀阳郡豫州人为成周郡青州人为营丘郡并州人为唐国郡愍帝遣使拜廆镇军将军昌黎辽东二郡公晋元帝建武元年春三月元帝承制拜廆假节散骑常侍都督辽左杂夷流民诸军事龙骧将军大单于昌黎公廆让公爵不受征虏将军鲁昌说廆曰今两京倾没天子蒙尘琅邪王承制江东实人命所系明公虽雄据海朔跨总一方而诸部犹怙众称兵未遵道化者盖以官非王命又自以为强故也今宜通使琅邪劝承大统然后敷宣帝命以讨有罪谁敢不从处士辽东髙诩曰霸王之资非义不济今晋室虽微人心犹附宜遣使江东示有所尊然后仗大义以征诸部不患无辞矣廆从之遣长史王济浮海诣建康劝进
太兴元年春三月元帝即尊位遣谒者陶辽重申前命授廆龙骧将军大单于昌黎公廆固辞公爵不受以游邃为龙骧长史刘翔为主簿命邃创定府朝仪法长史裴嶷言于廆曰晋室微弱介居江表威德不能及逺中原之乱非明公不能拯也今诸部虽各拥兵然皆顽愚相聚宜以渐并取以为西讨之资廆曰君言大非孤所及也然君中朝名德不以孤僻陋而教诲之是天以君赐孤而佑其国也乃以嶷为长史委以军国之任诸部弱小者稍稍击取之
太兴二年廆封畧渐广进据棘城晋平州刺史东夷校尉崔毖自以中州士望怀集流亡而士民多归于廆心不平之数遣使招附莫有赴者意廆拘留之乃阴结高向骊及宇文氏叚国氏等谋灭廆以分其地毖所亲渤海高瞻力谏不从于是三国合兵来伐诸将请击之廆曰彼信崔毖虚说欲邀一时之利军势初合其锋甚鋭幸我速战若逆击之落其计矣不可与战当固守以待之彼乌合而来耳既无统一莫相归服久必携贰一则疑吾与毖谲而覆之二则三国自相猜忌待其人情沮惑然后击之破之必矣三国进攻棘城廆闭门自守遣使独以牛酒犒宇文大人声言于众曰崔毖昨有使至二国疑宇文氏与廆有谋各引兵归宇文大人悉独官曰二国虽归我当独兼其国何用人为率众数十万逼城连营四十里廆使召其子翰于徒河翰遣使谓廆曰悉独官举国为寇彼众我寡易以计胜难以力胜今城中之众足以御寇翰请为奇兵于外伺其间而击之内外俱奋使彼震骇不知所备破之必矣若合兵为一彼得专意攻城无复他虑非策之得者也且示众以怯恐士气不战先自沮矣廆犹怀疑贰辽东韩寿言于廆曰悉独官有凭陵之志将骄卒惰军不坚密若奇兵卒起犄其无备必破之策也乃听翰留徒河悉独官闻之曰翰素名骁果今不入城或能为患当先取之城不足忧也遂分遣数千骑袭翰翰潜知之诈为叚氏使者逆于道曰慕容翰久为吾患闻当击之吾已严兵相待宜速进也使者既去翰即出城设伏以待之宇文氏之骑见使者大喜驰行不复设备进入伏中翰奋击尽获之乗胜径进遣间使语廆出兵大战廆使子皝与长史裴嶷将精鋭为前锋自将大兵继后悉独官自恃其众初不设备见廆兵至方率众逆战前锋始交翰将千骑从旁直冲其营纵火焚之众皆振扰不知所为遂大败之悉独官仅以身免尽俘其众于其营候获皇帝玉玺三纽崔毖闻之惧廆之仇已使兄子焘[一作涛]诣棘城伪贺廆会三国使者亦至请和曰非吾本意崔平州教我耳廆将焘示以攻围之处临之以兵曰汝叔父教三国灭我何以诈来贺我乎焘惧首服廆乃遣焘归谓毖曰降者上策走者下策也引兵随之毖与数十骑弃家室奔髙句骊悉降其众廆以子仁为征虏将军镇辽东宫府市瑞安堵如故高句骊将如奴子据于河城寇掠辽东廆遣乐浪太守张统掩击擒之俘其众千余家徙崔焘高瞻韩恒石琮等于棘城待以客礼寻以高瞻为将军瞻称疾笃不就廆颇不平之竟以忧卒宋诙劝廆献捷江东廆使诙为表令裴嶷奉之并所获三玺诣建康献之高句骊数寇辽东廆遣建威将军翰征虏将军仁伐之句骊王乙弗利逆来求盟翰仁乃还
太兴三年春三月裴嶷至自建康盛称廆之威德贤俊皆为之用朝廷始重之乃遣使随嶷拜廆监平州诸军事安北将军平州刺史増邑一千户
太兴四年冬十二月加廆使持节都督幽平二州东夷诸军事车骑将军平州牧进封辽东郡公邑一万户侍中单于并如故遣谒者即授印绶丹书铁劵承制海东命备官司置平州守宰廆于是备置僚属立子皝为世子作东楼以裴嶷游邃为长史裴开为司马韩寿为别驾杨耽为军谘祭酒崔焘为主簿黄泓郑林参军事以朱左车孔纂胡母翼等夙德清望请为宾友以平原刘赞儒学该通引为东庠祭酒命皝与国胄束修受业廆览政之暇亦亲临听之于是路有颂声礼让兴矣徙翰镇辽东仁镇平郭翰抚安民夷甚有威惠仁亦次之
永昌元年冬十二月叚末波初统其国而不修备廆遣世子皝袭之入令支掠其居民千余家及名马寳物而还
晋明帝太宁元年春二月廆以长史裴嶷为辽东相
太宁二年秋七月晋遣使者加廆邑五千户重申前好
太宁三年春三月石勒遣使通和廆拒之送其使于建康勒怒加宇文乞得归[一作龟]官爵使之击廆廆遣皝拒之以辽东相裴嶷为右部都督率索头叚国为右翼命征虏仁自平郭趣伯林为左翼乞得归屯保浇水固垒不战遣兄子悉拔雄袭仁于伯林仁逆击悉拔雄斩之悉虏其众乗胜与皝攻乞得归大败之乞得归弃军走皝仁入其国城使轻兵追乞得归过三百里而还尽获其国重器畜产以百万计徙其民数万户以归先是海出大龟枯死于平郭至是而乞得归败其东部大人逸豆归逐而杀之因自立为主冬十一月廆与叚氏方睦为叚牙谋使之徙都牙从之即去令支国人不乐叚疾陆眷之孙辽欲夺其位以徙都为牙罪十二月帅国人攻牙杀之自立叚氏自务勿尘以来日益强盛其地西接渔阳东界辽水所统胡晋三万余户控弦四五万
晋成帝咸和元年秋九月遣使拜廆侍中位特进余悉如故
咸和二年春二月廆遣使诣建康固辞爵位优诏不许
咸和三年冬十二月己卯后赵石勒杀赵主刘曜
咸和四年春正月赵石虎取长安冬十二月羗酋姜聪杀吐谷浑王吐延吐延廆之庶兄吐谷浑子也延死其子叶延立保于白兰山自号其国曰吐谷浑
咸和五年春晋又遣使加廆开府仪同三司固辞不受廆尝从容言曰狱者人命之所悬也不可以不慎贤人君子国家之基也不可以不敬稼穑者民生之本也不可以不急酒色便佞乱德之甚也不可以不戒乃着为家令数千言以申其旨
咸和六年秋僚属宋诙等议以廆立功一隅位卑任重等差无别不足以镇华夷共表请进廆官爵叅军韩恒驳曰夫立功者患信义不着不患名位不高桓文有匡复之功不先求礼命以令诸侯宜缮甲兵除凶逆功成之后九锡自至比于要君以求宠不亦荣乎廆不悦出恒为新昌令于是遣使与太尉陶侃笺曰明公使君毂下振德耀威抚宁方夏劳心文武士马无恙钦高仰止注情弥久王涂险逺隔以燕越每瞻江湄延首遐外天降艰难祸害屡臻旧都不守奄为虏庭使皇舆迁幸假势吴楚大晋启基祚流万世天命未改玄象着明是以义烈之士深怀愤踊猥以功薄受国殊宠上不能扫除羣羯下不能身赴国难仍纵贼臣屡逼京辇王敦倡祸于前苏峻肆毒于后凶暴过于董卓恶逆甚于傕汜普天率土谁不同忿深怪文武之士过荷朝荣不能灭中原之寇刷天下之耻君侯植根江阳发曜荆衡仗叶公之权有包胥之志而令白公伍员得极其暴窃为丘明耻之区区楚国子重之徒犹耻君弱臣强臣不及先大夫厉已戒众以服陈郑越之种蠡尚能弼佐勾践取威黄池况今吴土英贤比肩不闻辅翼圣主陵江北伐以义声之直讨逆暴之羯檄命旧都之士招怀存本之人岂不因风振落顿坂走轮哉且孙氏之初以长沙之众摧破董卓志匡汉室虽中罹寇害雅志不遂原其诚心乃忽身命及权据扬越外仗周张内凭顾陆拒魏赤壁克取襄阳自兹以降世主相袭咸能侵逼徐豫令魏朝旰忘食不知今之江表为贤儁匿智藏其勇畧耶将吕蒙凌统高踪旷世哉况今凶羯逆暴中州人士逼迫势促颠沛之危甚于累卵假号之强众心所去敌有衅矣易可震荡王郎袁术虽自诈伪皆基浅根微祸不旋踵此皆君侯之所见闻者也王司徒清虚寡欲善于全已昔曹参亦崇此道着画一之称庾公居元舅之尊处申伯之任超然高蹈明智之权廆于寇难之际受大晋累世之恩自恨絶域无益圣朝徒繋心万里望风怀愤今海内之望足为楚汉轻重者惟在君侯若戮力尽心悉五州之众据兖豫之郊使向义之士倒戈释甲则羯寇必灭国耻必除廆在一方敢不竭命孤军轻进不足使勒畏首畏尾则怀旧之士欲为内应无由自发故也故逺陈写言不尽宣廆使者遭风没海廆复更写前笺并赍东夷校尉封抽行辽东相韩矫等三十余人疏上侃府曰自古有国有家鲜不极盛而衰自大晋龙兴克平岷会神武之畧迈踪前史惠皇之末后党构难祸结京畿衅成公族遂使羯逆乗虚倾覆诸夏旧都沦灭山陵掘毁人神悲悼幽明发愤昔玁狁之强匈奴之盛未有如今日羯逆之暴跨蹑华夷盗称尊号者也天授有晋挺拔英杰车骑将军慕容廆自弱冠莅国忠于王室明允恭肃志在立勲属海内分崩皇舆迁幸元皇中兴初创大业肃祖继统荡平江外廆虽限以山海隔以羯寇翘首引领系心京师常假寤寝忧国忘身贡篚相寻连舟载路马不税驾动成义举今羯寇滔天怙其丑类树基赵魏跨畧燕齐廆虽率义众诛讨大逆然管仲相齐犹曰宠不足以御下况廆辅翼王室有匡伯之功而位卑爵轻九命未加非所以宠异藩翰敦奨殊勲者也方今诏命隔絶王路崄逺贡使往来动弥年载今燕之旧壤北周沙漠东尽乐浪西暨代土南极冀方而悉为虏庭非复国家之域将佐等以为宜逺尊周室近准汉初进封廆为燕王行大将军事上以总统诸部下以割损贼境使冀州之民望风向化廆得祗承诏命率合诸国奉辞夷逆以成桓文之功茍利社稷专之可也而廆固执谦光守节弥高每诏所加让动积年非将佐等所能敦逼今区区所陈不欲茍相崇重而愚情至心实为国计侃荅廆书云当今扬淮鋭勇飞廉超骥收屈卢必陷之矛集鲛犀不入之盾惟在足下复答抽等书其畧曰车骑将军忧国忘身贡篚载路羯贼求和执使送之西伐段国北击塞外逺绥索头荒服献欵惟北部未宾屡遣征讨又知东方官号高下齐班进无统摄之权退无等差之降欲进车骑为燕王一二具之夫功成进爵古之成制也车骑虽未能为国[一作官]摧勒然忠义竭诚见于辞表今腾笺上听可否迟速当在天台也
咸和七年春三月赵王石勒遣使复修前好廆拒而不纳
咸和八年夏五月甲申[晋帝纪作乙未]廆薨于文德殿葬于青山时年六十五在位四十九年帝遣使者策赠车骑大将军开府仪同三司谥曰襄公皝为燕王追谥武宣王及儁僭号改谥武宣皇帝庙号高祖

卷二十四 前燕录二
慕容皝上
慕容皝字符贞小字万年廆第二子单于妃叚氏所生也龙颜版齿身长七尺八寸雄毅善权畧尚经学多材艺尤善天文国人称之廆为辽东公立为世子晋建武元年拜冠军将军永昌初拜左贤王封望平侯率众征伐累立奇功太宁末拜平北将军进封朝鲜公咸和八年夏五月廆卒皝嗣辽东公位以平北将军行平州刺史督摄部内赦系囚以左长史裴开为军谘祭酒郎中令高诩为玄莵太守以带方太守王诞为左长史诞以辽东太守阳鹜为才而让之皝从之以诞为右长史六月遣长史渤海王济等告丧于晋秋八月初宇文逸豆归既杀乞得归自立至是皝率骑讨之军于广安逸豆归惧请和遂筑榆阴安晋二城而还皝初嗣位用法严峻国人多不自安主簿皇甫真切谏不听庶兄建威将军翰骁武有雄才素为皝所忌同母弟征虏将军仁广武将军昭并有宠于廆皝亦不平之至是并惧恐不自容翰出奔叚辽仁劝昭举兵废皝事觉先赐昭死遣使案检仁之虚实遇于险渎仁知事发杀皝使者东据平郭皝遣军谘祭酒封奕慰抚辽东又以庶弟建武将军幼稚广威将军军[弟名]宁逺将军汗司马辽东佟寿等讨之仁尽众拒战皝兵大败幼稚军皆为仁所获寿尝为仁司马遂没于仁襄平令王永将军孙机举兵辽东叛以应仁东夷校尉封抽护军平原乙逸辽东相太原韩矫玄莵太守高诩等皆弃城奔还仁于是尽有辽东之地封奕不得入与汗俱还叚辽及鲜卑诸部并为仁援皝追思皇甫真之言以为平州别驾咸和九年春正月皝遣军谘祭酒封奕攻卑木堤于白狼扬威将军淑虞攻乌丸悉罗侯于平冈皆破斩之材官将军刘佩攻乙连不克三月叚辽遣兵寇徒河皝别将张萌逆击败之辽复遣弟兰与慕容翰共寇柳城柳城都尉石琮与城大慕舆埿并力拒守兰等不克而退辽怒切责兰等必令拔之休息二旬复益兵来攻士皆重袍蒙楯作飞梯地道四面俱进昼夜不息围守二旬琮埿拒守弥固杀伤千余人卒不能拔皝遣宁逺将军汗及封奕等共救之皝戒汗曰贼众气鋭难与争锋宜顾万全慎勿轻进必须兵集阵整然后击之汗性骁果以千余骑为前锋直进封奕止之汗不从与兰遇于牛尾谷汗兵大败死者大半奕整阵力战故得不没夏四月仁自称平州刺史辽东公秋八月王济还辽东晋成帝诏遣侍御史王齐祭辽东公廆又遣谒者徐孟闾丘幸等持节拜皝镇军大将军平州刺史大单于辽东公持节都督承制封拜一如廆故事船下马石津皆为仁所留冬十一月皝自征辽东甲申至襄平辽东人王岌密信请降师进入城仁所署东夷校尉翟楷辽东相龎鍳单骑遁走皝欲悉坑辽东民高诩谏止之仁所署居就令刘程以城降新昌人张衡执县宰以降斩仁所置守宰分徙辽东大姓于棘城以杜羣为辽东相安辑遗民置和阳武次西乐三县而归十二月仁遗兵袭新昌督护新兴王寓击走之遂徙新昌入襄平
咸康元年春正月置左右司马以司马韩矫军谘祭酒封奕为之秋七月立子儁为世子遣右司马封奕率兵袭击宇文别部涉奕干[一作渉夜干]大获而还涉奕干率骑追战于浑水又败之冬十月慕容仁遣王齐等南还齐等自海道趣棘城遇风不至十二月齐等至棘城皝始拜朝命
咸康二年春正月皝将乗海讨仁袭其不意羣下咸谏以海道危阻宜从陆路皝曰旧海水无冰[一作陵下同]自仁反已来三冻皆成昔光武合滹沱之冰以成大业天其或者欲乗此而克之乎吾计决矣沮谋者斩壬午皝亲率三军从昌黎践冰而进仁不虞皝至军去平郭七里候骑乃告仁狼狈出战为皝所擒杀之赦吏民之为仁所诖误者辽东遂平皝引而还因遣使上表于晋曰臣躬征平郭逺假陛下之威将士竭命精诚感灵海为结冰凌行海中三百余里臣自立国以来及问诸故老初无海水冰冻之岁今遣使以闻夏四月立耤田于朝阳门东置官司以主之六月叚辽遣中军将军李咏夜袭武兴遇雨而还都督张萌追击擒之辽别遣弟兰帅歩骑数万屯于曲水亭将攻柳城西曲水宇文逸豆归入寇安晋以为兰声援皝率步骑五万击之师次柳城兰不战而遁皝引兵北趣安晋逸豆归弃辎重走皝遣右司马封奕率轻骑追击大破之收其军实馆谷二旬而还皝谓诸将曰二虏耻无功而归必将复至宜于柳城左右设伏以待之乃遣封奕率骑数千潜伏于马兠山七月叚辽果将数千骑来袭寇抄奕夹击大破之斩其将荣伯保九月皝遣兼长史刘斌兼郎中令辽东杨景送王齐徐孟等还建康因遗书于侍中顾和云今致绣靴一緉复致书于大司马桓温温答皝书曰承将军厉奋戎武激扬士卒鼓角长呜摧折奸宄冬十月使世子儁伐叚辽诸城右司马封奕攻宇文别部皆大捷而归十二月立纳谏之木以开谠言之路
咸康三年春正月徙昌黎郡筑好城于乙连东使折冲将军兰勃戍之以逼乙连又城曲水以为勃援夏四月乙连饥甚叚辽以车数千辆输乙连粟兰勃要击获之六月辽又遣从弟扬威将军屈云将精骑夜袭皝子遵于兴国城与遵大战于五官水上云败斩之尽俘其众初北平阳裕事叚疾陆眷及辽五世皆见尊敬辽数与皝相攻裕谏曰亲仁善邻国之寳也况慕容氏与我世婚迭为甥舅皝有才德而我与之构怨战无虚日百姓凋敝利不补害臣恐社稷之忧将由此始愿两追前失通好如初以安国息民辽不从出裕为北平相秋九月镇军左长史封奕等以皝任重位轻宜称燕王皝从羣议[一作上议]遂以咸康三年冬十月丁卯僭即王位于文德殿大赦境内殊死已下改备羣司以封奕为相国韩寿
为司马裴开为奉常阳鹜为司隶王寓为太仆李洪为大理杜羣为纳言令宋诙刘瞻[一作睦]石琮为常伯皇甫真阳协为冗骑常侍宋晃平熙张泓为将军封裕为记室监自余文武授任各有差起文昌殿乗金根车驾六马出入称警跸十一月甲寅追尊父廆为武宣王母叚氏为武宣后立夫人叚氏为王后世子儁为王太子皆如魏武晋文辅政故事皝以叚辽屡为边患遣扬烈将军宋回称藩于赵乞师讨辽自请尽帅国中之众会之并以弟宁逺将军汗为质赵王石虎大悦厚加慰答辞其质遣还期以明年大举
咸康四年春正月皝遣都尉赵盘如赵请听师期虎将击叚辽募骁勇者三万余人悉拜龙腾中郎帅舟师十万步骑七万伐之三月赵盘还至棘城皝引兵攻掠令支以北诸城叚辽遣弟兰来拒大战败之斩级数千余户及畜产万计以归夏四月癸丑晋遣使者策拜皝为征北大将军幽州牧领平州刺史加散骑常侍増邑万戸持节都督单于公余悉如故五月赵王虎至徐无辽奔密云山虎进入令支怒皝之不会师先攻段辽而自专其利率众来伐皝闻赵师之至严兵设备罢六卿纳言常伯冗骑常侍等官虎至于棘城戎卒数十万燕人振恐皝谓内史高诩曰将若之何对曰赵兵虽强然不足忧但坚守以拒之无能为也虎遣使四出招诱民夷皝成周内史崔焘居就令游泓武原令常霸东夷校尉封抽护军将军宋晃等凡三十六城皆叛应之冀阳流寓之士杀太守宋烛迎降[烛晃之从兄也]营丘内史鲜于屈亦遣使降赵武宁令广平孙兴晓喻吏民收屈数其罪而杀之闭城拒守朝鲜令昌黎孙泳[一作永]帅众拒赵大姓王清等密谋内应泳收斩之同谋数百人惶惧请罪泳皆赦之与同拒守乐浪太守鞠彭以境内皆叛选乡里壮士二百余人共还棘城戊子赵兵进次棘城皝欲出亡帐下折冲将军慕舆根谏曰赵强我弱大王一举足则赵之气势遂成使赵人收畧国民兵强谷足不可复敌窃谓赵人正欲大王如此耳奈何入其计中乎今固守坚城其势百倍纵其急攻犹足支持观形察变间出求利如事之不济不失于走奈何望风委去为必亡之理乎皝乃止然犹惧形于色玄菟大守河间刘佩曰今强寇在外众心恟惧事之安危系于一人大王此际无所推委当自强以励将士不宜示弱今事急矣臣请出击之纵无大捷足以安众乃将敢死数百骑出冲赵兵所向披靡斩获而还于是士气百倍[一作自倍]皝问计于相国封奕奕曰石虎凶虐已甚民神共疾祸败之至其何日之有今空国逺来攻守势异戎马虽强无能为患顿兵积日衅隙自生但坚守以俟之耳皝意乃安赵兵四面蚁附围守旬余左右或劝皝降皝曰孤方取天下何谓降也慕舆根等昼夜力战凡十余日赵兵不能克壬辰遣子荡寇将军恪等率骑二千晨出击之赵兵惊扰皆弃甲逃溃恪等乗胜追击赵兵大败斩获三万余级皝分兵讨诸叛城皆下之拓境至凡城崔焘常霸奔邺封抽宋皝游泓奔高句骊皝赏鞠彭孙泳慕舆根等而治诸叛者诛灭甚众功曹长史刘翔为之申理多所全活筑戍凡城而还冬十二月段辽降皝遣使诈降于赵请兵应接石虎遣征东将军麻秋率众三万迎之以尚书左丞辽故臣阳裕为秋司马皝自率诸军迎辽辽密与皝谋覆赵军皝遣恪伏精骑七千于密云山大败麻秋于三藏口死者什六七秋单骑遁免[一作步走得免]获其司马阳裕将军鲜于亮拥段辽及其部众以归待辽以上宾之礼以阳裕为郎中令鲜于亮为左常侍
咸康五年夏四月皝前军师将军评广威将军恪折冲将军慕舆根轻车将军慕舆埿袭赵辽西斩赵积弩将军呼延晃建威将军张支等掠千余户而归段辽谋叛皝诛之及其党与数十人送辽首于赵赵王虎使镇逺将军石城入寇凡城不克进陷广城五月魏昭成帝[韩什翼捷]遣使求婚皝以其妹兴平公主妻之其年皝伐髙句骊兵及新城高句骊王钊乞盟乃还又使子荡寇将军恪平狄将军霸等击宇文别部霸年十三勇冠三军

卷二十五 前燕录三
慕容皝下
咸康六年春正月高句骊王钊遣世子来朝初段辽之败也建威将军翰奔于宇文逸豆归自以威名夙振终不保全乃阳狂恣酒被发歌呼归信而不禁以故得周游自任至于山川形便攻战要路莫不练之皝遣商人王车阴使察翰翰见车无言抚膺而已车还以白皝曰翰欲来也乃遣车遗翰弓矢翰因以逃归皝大悦赐遇甚厚秋八月皝自以虽称燕王未受晋命乃遣长史刘翔[一作祥下同]叅军鞠运献捷京师兼言权假之意并请刻期大举讨平中原又闻庾亮薨弟冰翼继为将相乃表曰臣究观前代昏明之主皆能亲贤并建则政致升平若亲党后族必有倾辱之祸是以周之申伯号称贤舅以其身藩于外不握朝权降及秦昭足为令主委信二舅几至乱国逮于汉武推重田蚡万机之要无不决之及蚡死后切齿追恨成帝闇弱不能自立内惑艳妻外恣五舅卒令王莽坐取帝位每览斯事孰不痛惋设使舅氏贤若穰侯王鳯则但闻有二臣不闻有二主若其不才则有窦宪梁冀之祸凡此成败亦既昭然茍能易轨可无覆坠陛下命世天挺当隆晋道而遭国多难殷忧备婴追述往事至今焚灼迹其所由实因故司空亮居元舅之尊势业之重执政裁下轻侮边将故令苏峻祖约不胜其忿遂致败国至令太后发愤一旦升遐若社稷不灵人神无助豺狼之心当可极邪前事不忘后事之表而中书监左将军冰等内执枢机外拥上将昆弟并列人臣莫俦陛下深敦渭阳冰等自宜引领臣常谓世主若欲荣显舅氏何不封以藩国丰其禄赐限其势利使上无偏优下无私论如此荣辱何从而生噂啖何辞而起往者惟亮一人宿有名望尚致召变况今居之者素无闻焉且人情易惑难以户告纵令陛下无私于彼天下之人谁谓不私乎臣与冰等名位殊班出处悬邈又国之戚昵理应降悦以适事会臣独矫抗此言者上为陛下退为冰计疾茍容之臣坐鉴得失颠而不扶焉用彼相昔徐福陈霍氏之戒宣帝不从至令忠臣更为逆族良由察之不审防之无渐臣今所陈可谓防渐矣但恐陛下不明臣之忠不用臣之计事过之日更处焦烂之后耳王章刘向每上封事未尝不指斥王氏故令二子或死或刑谷永张禹依回[一作违]不对故容身茍免取讥于世臣被发殊俗位为上将夙夜惟忧罔知所报惟当外殄寇雠内尽忠规陈力输诚以答国恩臣若不言谁当言者又与冰书曰君以椒房之亲舅氏之昵总据枢机出内王命兼拥列将州司之位昆弟网罗显布畿甸自秦汉以来隆赫之极岂有若此者乎以吾观之若功就事举必享申伯之名如或不立不免梁窦之迹矣每观史传未尝不宠恣母族使执权乱朝先有殊世之勲寻有负乗之累所谓爱之适足以为害吾尝忿歴代之主不尽防萌终宠之术何不业以一土之封令藩国相承如周之齐陈如此则永保南面之尊复何黜辱之忧乎窦武何进虚已好善天下归心虽为阉竖所危天下嗟痛犹有能履以不骄图国亡身故也方今四海有倒悬之急中夏逋僭逆之寇家有漉血之怨人有复雠之憾宁得安枕逍遥雅谈卒岁吾虽寡德过蒙先帝列将之授以数郡之人尚欲并吞强虏是以自顷及今交锋接刃一时务农三时用武而犹师徒不顿仓有余粟敌人日畏我境日广况乃王者之威堂堂之势岂可同年而语哉九月皝将图石氏谓诸将曰石虎自以安乐诸城防守重复蓟城南北必不设备今若诡路出其不意冀之北土可尽破也冬十月皝亲率骁骑二万出蠮螉塞袭赵戍将当道者皆擒之长驱至于蓟城赵幽州刺史石光拥兵数万闭城拒守不敢出战遂破武遂津入于高阳所过焚烧积聚掠徙幽冀三万余户而还
咸康七年春正月皝以柳城之北龙山之南[一作西字]福地也使唐国内史阳裕等筑龙城构门阙宫殿庙园[庙园一作宗庙]籍田遂改柳城为龙城县时棘城黒石谷[黒石谷三字一作里字]有大石自立而行二月乙卯长史刘翔等至建康成帝引见问慕容镇军平安对曰臣受遣之日朝服拜章翔为皝求大将军假燕王章玺朝议以为故事大将军不处边自汉魏以来不封异姓为王所求不可许翔曰自刘石构乱长江以北謭为戎薮未闻中华公卿之胄有一人能攘臂操戈摧破凶残者也独慕容镇军父子竭力心存本朝以寡击众屡殄强敌使石虎畏惧悉徙边陲之民散居三魏蹙国千里以蓟城为北境功烈如此而惜海北之地不以为封邑何哉昔汉高祖不爱王爵于韩彭故能成其帝业项羽刓印不忍授卒用危亡吾之至心非茍欲尊其所事窃惜圣朝疎忠义之国使四海无所劝慕耳尚书诸葛恢翔之妹[一作姊]夫也独主异议以为夷狄相攻中国之利惟名与器不可轻许乃谓翔曰借使慕容镇军能除石虎乃是复得一石虎也朝廷何赖焉翔曰嫠妇犹知恤宗周之陨今晋室阽危君位侔元凯曽无忧国之心邪向使靡鬲之功不立则少康何以祀夏桓文之战不捷则周室皆为左袵矣慕容镇军枕戈待旦志殄凶逆而君更唱邪惑之言忌间忠臣四海所以未一良由君辈耳翔留建康岁余众议终不决翔乃说中常侍彧弘曰石虎苞八州之地带甲百万志吞江汉自索头宇文暨诸小国无不臣服惟慕容镇军翼戴天子精贯白日而更不获殊礼之命窃恐天下移心解体无复南向者矣公孙渊无尺寸之益于吴吴主封为燕王加以九锡今慕容镇军屡摧贼锋威振秦陇虎比遣重使甘言厚币欲授以曜威大将军辽西王慕容镇军恶其非正却而不受今朝廷乃矜惜虚名沮抑忠顺岂社稷之长计乎后虽悔之恐无及已弘为之入言于帝帝意亦欲许之皝又书与庾冰责其兄弟秉权不能为国雪耻冰见书甚惧以其絶逺非所能制遂与何充等奏听皝称燕王时庾翼答书与皝云邓伯山昔送此犀皮两裆铠一领虽不能精好谓是异物故复致之乙卯成帝使兼大鸿胪郭悕[一作希]持节拜皝使持节侍中大将军大都督河北诸军事幽州牧大单于燕王备物典策皆从殊礼又以世子儁为假节安北将军东夷校尉左贤王赐军资器械以千万计又封诸功臣百余人以翔为代郡太守封临泉乡侯加员外散骑常侍翔固辞不受翔疾江南士大夫以骄奢酬纵相尚尝因朝贵宴集谓何充等曰四海板荡奄踰三纪宗庙为墟黎民涂炭斯乃庙堂焦虑之时忠臣毕命之秋也而诸君晏安江沱肆情纵欲以奢靡为荣以傲诞为贤蹇谔之言不闻征伐之功不立将何以尊主济民乎充等甚惭及翔北还棘城公卿饯之翔曰昔少康资一旅以灭有穷句践凭会稽以报强吴蔓艹犹宜早除况寇雠乎今石虎李寿志相吞噬王师纵未能澄清北方且当从事巴蜀一旦石虎先人举事并寿而有之据形便之地以临东南虽有智者不能善其后矣中护军谢广曰是吾心也秋七月郭悕刘翔等至燕皝以翔为东夷校尉领大将军长史以唐国内史阳裕为左司马典书令李洪为右司马中尉郑林为军谘祭酒九月皝以恪为渡辽将军镇平郭平郭自翰仁之后诸将军无能继者及恪至抚旧怀新屡破高句骊兵句骊畏之不敢入寇冬十二月皝遣使聘魏并荐其宗女
咸康八年夏六月石虎率众来伐皝大破之秋七月丁卯皝营龙城新殿昌黎大棘县城河岸崩出铁筑头一千一百七十四枚永乐民郭陵见之诣皝言状以是日到皝曰经始营殿铁筑具出神人允协之应也遂赐陵爵闗内侯冬十月皝迁都龙城大赦境内十一月皝亲帅劲卒四万入自南陜以伐宇文高句骊使建威将军翰及平狄将军霸为前锋别遣长史王寓等勒众万五千从北道而进高句骊王钊谓皝军之从北路也乃遣弟武统精鋭五万拒北道躬率嬴兵以防南陜翰等先至与钊战于木底皝以大众继之左常侍鲜于亮与数骑先犯高句骊阵所向摧陷句骊阵动大众因而乗之句骊大败左长史韩寿斩其将阿佛和度加诸军乗胜追之遂入丸都钊单马遁走轻车将军慕舆埿追获其母周氏及妻而还会王寓等战于北道军皆败没由是皝不复穷追遣使招钊钊不出皝将还韩寿曰高句骊之地不可戍守今其主亡民散潜伏山谷大军既去必复鸠聚收其余烬犹足为患请载其父尸囚其生母而归俟其束身自归然后返之抚以恩信策之上也皝从之掘钊父乙弗利墓载其尸并其母妻收其府库累世珍寳掠男女五万余口焚其宫室毁丸都城而还
晋康帝建元元年春二月高句骊王钊遣其弟称臣于皝贡方物以千数乃还其父尸犹留其母为质宇文逸豆归遣其相国莫浅浑将兵来伐诸将争欲击之皝不许浑以皝为惮之荒酒纵猎不复设备皝曰浑奢怠已甚今则可一战矣遣翰帅骑击之浑大败仅以身免尽俘其众秋七月昭成帝复求婚于皝皝使纳马千疋为礼昭成不与又倨慢无子壻礼八月皝遣世子儁帅前军师将军评等伐之昭成率众遁走评等无所见而还冬十月皝躬巡郡县劝课农桑复大起龙城宫阙
建元二年春正月皝与左司马高诩谋伐宇文逸豆归诩曰伐之必克然不利于将皝遂亲帅骑二万伐之以翰为前锋将军刘佩副之分命广威将军军渡辽将军恪平狄将军霸及折冲将军慕舆根将兵三道并进逸豆归遣骁将南罗大涉奕干[纪事本末作涉夜干]将精兵拒翰皝遣人驰谓翰曰奕干雄悍勇冠三军宜小避之待虏势骄然后取也翰曰逸豆归扫其国内精鋭以属涉奕干奕干素有勇名一国所赖也今若克之其国不攻自溃矣且吾熟知奕干之为人徒有虚名实易与耳不宜纵敌以挫吾兵气于是进战翰自出冲阵奕干出应之霸从旁邀击遂斩奕干宇文士卒见奕干死不战而溃燕兵乗胜逐之遂克其都城逸豆归逺遁死漠北宇文氏
由是散亡皝悉收其畜产资货辟地千余里徙其部民五万余落于昌黎改涉奕干所居城为威德城使弟左将军彪戍之而还高诩刘佩皆中流矢卒初逸豆归事赵甚谨贡献属路及皝伐逸豆归石虎使右将军白胜并州刺史王霸自甘松出救之比至宇文氏已亡因攻威德城不克而还彪追击破之皝行饮至之礼论功行赏各有差翰与宇文战为流矢所中卧病积时不出后渐差于家试马或告翰欲为变乃赐翰死[详具翰传]二月昭成帝遣其大人长孙秩迎后于燕夏四月赵平北将军尹农率众寇凡城不克而去秋七月皝遣使奉聘求交婚于魏昭成许之九月以烈帝[韩翳槐]女妻之
晋穆帝永和元年春正月皝以牧牛给贫家使佃苑中公收其八二分入私自有牛而无地者亦佃苑中公收其七三分入私皝记室叅军封裕谏曰臣闻圣王之宰国也薄赋而藏于百姓分之以三等之田十一而税之寒者衣之饥者食之使家给人足虽水旱而不为灾者何也高选农官务尽劝课人治周田百亩亦不假牛力力田者受旌显之赏惰农者有不齿之罚又量事置官量官置人使官必称须人不虚位度岁入多少裁而禄之供百僚之外藏之太仓三年之耕余一年之粟以斯而积公用于何不足水旱其如百姓何虽务农之令屡发二千石令长莫有志勤在公鋭尽地力[一作利]者故汉祖知其如此以垦田不实征杀二千石以十数是以明章之世号次升平自永嘉丧乱百姓流亡中原萧索千里无烟饥寒流陨相继沟壑武宣王以神武圣略保全一方威以殄奸德以怀逺故九州岛之人塞表殊俗襁负万里若赤子之归慈父流人之多于旧土十倍有余人殷地狭故无田者十有三四殿下以殷圣之资克广先业南摧强赵东灭句骊北取宇文拓境三千里増民十万户继武阐广之功有高西伯宜悉罢诸苑以业流人人至而无资产者赐之以牧牛不当更收重税也且以殿下之人用殿下之牛牛非殿下之有将何在哉善藏者藏于百姓若斯而已矣迩者则深副乐土之望戎旗南指之日中国之人皆将壶飱奉迎石虎谁与居乎且魏晋虽道消之世犹削百姓不至于七八特官牛田者官得六分百姓得四分私牛而官田者与官中分百姓安之人皆悦乐臣犹曰非明王之道而况増乎且水旱之厄尧汤所不免王者宜浚治沟浍循郑白西门史起溉灌之法旱则决沟为雨水则入于沟渎上无云汉之忧下无昏垫之患句骊百济及宇文段部之民皆兵势所徙非如中国慕义而至咸有思归之心今戸垂十万狭凑都城恐方为国家深患宜分其兄弟宗属徙于西境抚之以恩检之以法使不得散在居人知国之虚实今中原未平资畜宜广官司猥多游食不少一夫不耕岁受其饥必取于耕者而食之一人食一人之力游食数万损亦如之安可以家给人足治致升平殿下降览古今之事多矣政之巨患莫甚于斯其有经畧出世才称时求者自可随须致[一作置]之列位非此已徃其耕而食蚕而衣亦天之道也殿下圣性寛明思言若渇故人尽蒭荛有犯无隐前者叅军王宪大夫刘明立竭忠献欵以贡至言虽颇有逆鳞意在无责主者奏以妖言犯上致之于法殿下慈弘包纳恕其大辟犹削黜禁锢不齿于朝其言是也殿下固宜纳之如其非也宜亮其狂狷罪谏臣而求直言亦犹北行趋越必不得其所志矣右长史宋该等阿媚茍容轻劾谏士已无骨鲠嫉人有之掩蔽耳目不忠之甚四业者国之所资教学者有国盛事习战务农尤其本也百工商贾特其末耳宜量军国所须置其员数已外归之于农教之战法学者三年无成亦宜归之于农不可徒充大员以塞聪儁之路臣之所言当也时速施行非也登加罪戮使天下知朝廷从善如流罚恶不掩王宪刘明忠臣也愿宥忤鳞之愆收其药石之效皝乃下令曰览封记室之谏孤实惧焉君以黎元为国黎元以谷为命然则农者国之本也而二千石令长不遵孟春之令惰农弗劝宜以尤不修辟者措之刑法肃厉属城主者明详推检具状以闻苑囿悉可罢之以给百姓无田业者贫者全无资产不能自存各赐牧牛一头若私有余力乐取官牛垦官田者并依晋魏旧法沟洫溉灌有益官私主者量造务尽水陆之势中州未平兵难不息勲诚既多官未可减俟克平凶丑徐更议之百工商贾数四佐与列将速定大员余者还农学生不任训教者亦除员禄夫人臣闗言于人主至难也妖妄不经之事皆应荡然不问择其善者而从之王宪刘明虽罪应禁黜亦由孤之无大量也可悉复本官仍居谏司封生蹇蹇深得王臣之体诗不云乎无言不酬其锡钱五万宣示内外有欲陈孤过失者不拘贵贱勿有所讳皝雅好文学尝亲临庠序劝以讲授考校学徒至千余人颇有妄滥者故封裕及之二月有黒龙白龙各一见于龙山皝亲率羣僚观之去龙二百余步祭以太牢二龙交首嬉翔解角而去皝大悦还宫赦其境内殊死已下号所居新宫曰和龙宫立龙翔佛寺于山上赐大臣子弟为官学生者号高门生立东庠于旧宫以行乡饮之礼每月临观考试优劣亲造太上章以代急就又着典诫十五篇并以教胄子冬十月皝以古者诸侯即位各称元年于是始不用晋年号自称十二年十一月渡辽将军恪攻高句骊拔南苏置戍而还平狄将军霸戍徒河时赵将邓恒将兵数万屯乐安将为攻取之计畏霸终不敢犯
十三年皝遣世子儁及广威军渡辽恪折冲慕舆根三将军率骑万七千袭扶余儁居中指授军事皆以任恪遂拔扶余虏其王玄及部众五万余口而还皝署玄为镇军将军以女妻之
十四年春正月皝亲临东庠考试学生其通经秀异者擢充近侍夏五月戊申晋遣使进皝为安北大将军余悉如故冬十月飨羣臣于承干殿右长史宋谚[一作该]性贪赐布百疋令自负而归以愧其心皝以久旱丐百姓田租罢成周冀阳营丘等郡以渤海郡为兴集县河间郡为宁集县广平魏郡为兴平县束莱北海郡为育黎县吴郡为吴县[前数郡字一作人字]悉隶燕国
十五年秋七月皝畋于西鄙将济河见一父老乗白马举手麾皝曰此非猎所王宜还也秘之不言遂济河连日大获八月皝复见白兎驰马射之马倒坠于石上被伤乃说所见辇而还宫遂有疾未几疾甚引世子儁属以后事曰今中原未平方经建世务委贤任哲此其时也恪智勇兼济才堪任重汝其委之以成吾志又曰阳士秋志行高洁忠干贞固可托大事汝善待之九月丙申薨于承干殿时年五十二在位十五年冬十月葬于龙山儁僭伪号追谥文明皇帝庙号太祖陵曰龙平

卷二十六 前燕录四
慕容儁上
慕容儁字宣英小字贺赖跋皝之第二子也母叚氏十三月而生有神光之异初廆常言吾积德累仁子孙当有中原既而生儁廆曰此儿骨相不凡吾家得之矣及长身长八尺二寸姿貌魁伟博览书史有文武干略彬彬文雅更善词赋至于器物车室皆着赞以为劝戒皝之八年晋遣使者拜皝为燕王以儁为假节安北将军东夷校尉左贤王燕王世子皝十一年晋拜使持节镇军将军元年春正月儁僭即燕王位依春秋列国故事称元年大赦境内殊死已下遣使诣建康告丧以弟友[一作交]为左贤王左长史阳骛为郎中文武百官进位各有差是月令造刀二十八口铭曰二十八将隶书夏四月赵王石虎死赵魏大乱平狄将军霸上书于儁曰石虎穷极凶暴天之所弃余烬尚存自相鱼肉今中国倒悬企望仁恤若大军一举势必倒戈北平太守孙兴亦表言石氏大乱宜以时进取中原儁以新遭大丧弗许霸驰诣龙城言于儁曰难得而易失者时也万一石氏衰而复兴或有英雄据其成资岂惟失此大利亦恐更为后患儁曰邺中虽乱邓恒据安乐兵强粮足今若伐赵东道不可由也当由卢龙卢龙山径险狭虏乗高断要首尾为患将若之何霸曰恒虽为石氏拒守其将士顾家人怀归志若大军临之自然瓦解请为殿下前驱东出徒河潜趋令支出其不意彼若闻之势必振骇上不过闭门自守下不免弃城逃溃何暇御我哉然则殿下可安步而前无复留难矣儁犹豫未决以问五材将军封奕奕曰用兵之道敌强则用智敌弱则用势是故以大事小犹狼之食豚也以治易乱犹日之消雪也大王自上世以来积德累仁兵强士练石虎极其残暴死未瞑目子孙争国上下乖离中国之民坠于涂炭延颈企踵以待振拔大王若扬兵南迈先取蓟城次诣邺都宜耀威德怀抚遗民彼孰不扶老提幼以迎大王凶党将望旗冰碎安能为害乎从事中郎黄泓曰今太白经天岁星集于毕北天下易主阴国受命此必然之验也宜速出师以承天意殿中[一作广威]将军慕舆根曰中国之民困于石氏之乱咸思易主以救汤火之急此千载一时不可失也自武宣王以来招贤养士务农训兵正俟今日今时至不取更复顾虑岂天意未欲使海内平定邪将大王不欲取天下也儁笑而从之乃发兵伐赵以恪为辅国将军评为辅弼将军阳骛为辅义将军谓之三辅霸为前锋都督建锋将军简精卒二十余万讲武戒严为进取之计秋七月晋穆帝使谒者陈沉拜儁为使持节侍中大都督都督河北诸军事幽冀并平四州牧大将军大单于燕王承制封拜一如廆皝故事冬十二月儁遣使至凉州约张重华共击赵高句骊王钊送前东夷护军宋晃于儁儁赦之更名曰活拜为中尉
二年春二月儁使霸将兵二万自东道出徒河慕舆根自西道出蠮螉塞儁自中道出卢龙塞三道并进伐赵以恪及鲜于亮为前锋命轻车将军慕舆埿槎山开道留世子晔守龙城以内史刘斌为大司农与典书令皇甫真留统后事霸军至三陉赵征东将军邓恒惶怖焚仓库弃安乐遁去与幽州刺史王午共保蓟徒河鲁口南部都尉孙泳急入安乐扑灭余火藉其谷帛霸收安乐北平兵粮与儁会于临渠三月进次无终王午弃城走留其将王他以数千人守蓟乙巳儁攻陷蓟城执他斩之儁欲悉坑其士卒千余人霸谏曰赵为暴虐王兴师伐之将以拯民于涂炭而抚有中州也今始得蓟而坑其士卒恐不可以为王师之先声也乃释之入都于蓟中州士女降者相继兵至范阳范阳太守李产欲为石氏拒燕众莫为用乃率八城令长出降儁复以产为太守产子绩为幽州别驾弃家从王午在鲁口邓恒谓午曰绩乡里在北父已降燕今虽在此恐终难相保徒为人累不如去之午曰此何言也夫以当今丧乱而绩乃能立义捐家情节之重有侔古烈若怀嫌害之必骇众望恒乃止午犹恐终为恒所害乃资遣之及到儁责其背亲后主绩曰臣眷恋旧主志存微节官身所在何事非君殿下方以义取天下臣未谓得见之晚也儁悦其言遂善待之夏四月儁以弟宜为代郡城郎孙泳为广寗太守悉置幽州郡县守宰甲子儁使中部侯厘慕舆句督蓟中留事自将击邓恒于鲁口军至青梁恒将鹿勃早将数千人夜袭燕营半已得入先犯前锋都督霸突入幕下霸起奋击手杀数十人早不能进由是燕军得严儁谓慕舆根曰贼锋甚鋭宜且避之根正色曰我众彼寡力不相敌故乗夜来战冀万一获利今求贼得贼正当击之复何所疑王但安枕而卧臣等自为王破之儁不能自安内史李洪从儁出营外屯髙冢上根帅左右精勇数百人从中牙直前击早李洪徐整骑队还助之早乃退走众军追击四十余里早仅以身免所从士卒死亡畧尽儁引兵还蓟秋八月代郡人赵榼帅三百余家叛燕归赵并州刺史张平儁乃徙广寗上谷二郡民于徐无代郡民于凡城九月儁南狥冀州取章武河间赵故章武太守贾坚帅部兵邀评战于高城擒之于阵斩首三千余级遂以评为章武太守恪为河间太守冬十月儁还蓟留诸将守之还至龙城谒陵庙
三年春二月冉闵僭称大号攻围襄国赵主石祗危迫遣故太尉张举乞师许送传国玺姚弋仲亦遣使来告儁以悦绾为御难将军帅兵三万往会之闵闻儁欲救赵遣大司马从事中郎广寗常炜来聘儁引之观下使记室封裕诘之曰冉闵养息常才负恩篡逆有何祥应而敢僭称大号炜曰天之所与其致不同狼马纪于三王黄龙表于汉魏寡君应天驭厯能无祥乎且用兵杀罚哲王盛典汤武亲行诛放以兴商周之业仲尼美之魏武养于宦官莫知所出众不盈旅终成魏氏之基茍非天命安能成功推此而言何必致问况暴胡酷乱苍生屠脍寡君奋剑而诛除之黎元获济可谓功格皇天勲侔高祖恭承干命有何不可裕曰石祗去岁使张举请救云玺在襄国其言信否又闻冉闵初立铸金为已象以卜成败壊而不成奈何言有天命炜曰诛胡之日在邺者畧无孑遗玺何从而向襄国此求救之辞耳天之神玺实在寡君且奸佞之徒欲借奇炫众或改作万端以神其事寡君今已握干符类上帝四海悬诸掌大业集于身何所求虑而取信此乎铸形之事所未闻也儁既鋭信举言又欣于闵铸形之不成也必欲审之乃积薪置火其旁使裕以其私诱之曰君更熟思无为徒取灰灭炜神色自若抗言曰石氏贪暴亲率大兵攻燕国都虽不克而还然志在必取故运资粮聚器械于东北者非以相资乃欲相灭也魏主诛剪石氏虽不为燕臣子之心闻仇雠之灭义当何如而更为彼责我不亦异乎吾闻死者骨肉下于土精魂升于天蒙君之惠速益薪纵火使仆得上诉于帝足矣左右劝杀之儁曰古者兵交使在其间此亦人臣常事彼不惮杀身以狥其主忠臣也且冉闵有罪使臣何与焉遂赦之使出就馆夜遣其邻人赵瞻往劳之且曰君何不以实言王怒欲处君于辽碣之表奈何炜曰吾自结髪已来尚不欺布衣况人主乎曲意茍合性所不能直情尽言虽处东海不敢避也遂卧向壁不复与瞻言瞻具以白儁儁怒乃囚炜于龙城儁遂还蓟三月渤海人逢约因赵乱拥众数千附于冉闵闵以约为渤海太守赵故太尉刘准[隗之兄子也]土豪封放[奕之从弟也]别聚众自守闵以准为幽州刺史与约中分渤海儁使封奕讨约使昌黎太守高开讨准放奕引兵直抵约垒遣人谓约曰相与乡里隔絶日久会遇甚难时事利害人各有心非所论也愿单出一相见以写伫结之情约素信重奕即出见奕于门外各屏骑卒单马交语奕与论叙平生毕因说之曰与君累世同乡情相爱重诚欲与君享祚无穷今既获展奉不可不尽所怀冉闵乗石氏之乱奄有成资是宜天下服其强矣而祸乱方始固知天命不可力争也燕王奕世载德奉义讨乱所征无敌今已都蓟南临赵魏逺近之民襁负归之民厌荼毒咸思有道冉闵之亡匪朝伊夕成败之形昭然易见且燕王肇开王业虚心贤儁君能翻然改图则功参绛灌庆流苖裔孰与为亡国将守孤城以待必至之祸哉约闻之怅然不言奕给使张安有勇力奕豫戒之俟约气下安突前持其马鞍因挟之而驰至奕营奕与坐谓曰君计不能自决故相为决之非欲取君以邀功乃欲全君以安民也高开至渤海准放迎降儁以放为渤海太守准为右司马与约参军事以约诱于人而遇获更其名曰钓夏五月广义将军岷山公黄笛上表儁曰吾名号未异于前何便宜尔自今但可白纸为疏秋八月儁遣恪畧地中山评攻王午于鲁口恪次唐城冉闵将白同中山太守上谷侯龛固守不下留左将军彪攻之恪南狥常山军于九门闵赵郡太守辽西李邽举郡来降恪厚抚之将邽还遂围中山侯龛出降拜为中尉恪克中山斩白同迁其将帅士豪数十家诣蓟余皆安堵评次南安王午遣其将郑生来拒评逆击斩之悦绾还自襄国儁知张举之妄而杀之常炜有四男二女在中山儁释炜之囚使诸子就见之炜上疏谢恩儁手令敕曰卿本不为生计孤以州里相存耳今大乱之中诸子尽至岂非天所念邪天且念卿况于孤乎赐妾一人谷三百斛使居凡城以北平太守孙兴为中山太守兴善于抚绥中山遂安冬十一月逄钓亡归渤海招集部众以叛乐陵太守贾坚使人告谕乡人晓以祸福众皆溃散钓复来奔厍傉官伟帅部众自上党来降十二月儁如龙城丁零翟鼠率其所部来降儁封鼠归义王是岁儁观兵近郊见甘棠于道周从者不识儁曰唏此诗所谓甘棠于道甘者味之主也木者春之行也五德属仁五行主土春以施生味以养物色又赤者言将有赫赫之庆于中土吾谓国家之盛此其征者也传曰升高能赋可以为大夫羣司亦各书其志吾得览焉于是内外臣僚并上甘棠颂
元玺元年春正月乙巳儁还蓟稍徙军中文武兵民家属于蓟夏四月甲子鲜卑段勤初附于儁其后复叛儁遣霸讨勤于绎幕又遣评及相国封奕讨冉闵于安喜儁如中山为二军声势闵将与燕战大将军董闰及车骑将军张温切谏不听进次安喜恪引兵从之闵趣常山恪追之丙子及于派水[纪事本末云及于魏昌之廉台]与闵十战恪皆不胜闵威名素振众咸惮之恪巡陈谕诸将曰闵师老卒疲实难为用加其勇而无谋一夫之敌耳虽有甲兵不足击也吾今分军为三部犄角以俟之时闵所将多步卒而恪皆骑兵引兵将趣林中恪叅军高开曰吾骑兵利平地若闵得入林不可复制宜急遣轻骑邀之既合而阳走诱致平地然后可击也恪从之魏兵还就平地恪分军为三部犄角以待谓诸将曰闵性轻鋭又知吾军势非其敌必出万死冲吾阵中[一作中军]吾今贯甲厚阵以俟其至诸君但厉卒从旁须其战合夹而击之蔑不克矣遂方阵而前战于魏昌廉台闵师大败斩首七千余级擒闵送之于蓟己卯闵至蓟儁立闵而责之曰汝奴仆下才何自妄称帝耶闵曰天下大乱汝曹凶类桀骜不驯尚欲簒逆我中土英雄何为不得称帝也儁怒鞭之三百斩于龙城髙开被创而卒恪屯军滹[一作呼]沱闵将苏彦遣其将金光帅骑数千袭恪恪击斩之彦大惧奔于并州恪进据常山霸军又至绎幕段勤惧与弟思聪举城来降遂进攻邺闵大将军蒋干辅闵子智闭城固守甲申儁遣评及中尉侯龛等帅精骑一万攻邺癸巳至邺城外皆降刘宁及弟崇帅胡骑三千奔晋阳庚寅儁又遣广威将军军殿中将军慕舆根右司马皇甫真等帅步骑二万助评攻邺是时司南车成儁大悦告于皝庙燕巢于正阳殿之西椒生三雏顶上有竖毛凡城献异鸟五色成章儁谓羣僚曰是何祥也咸称燕者燕鸟也首有毛冠者言大燕龙兴冠通天冕章甫之象也巢正阳西椒者言至尊临轩朝万国之征也三子者数应三统之验也神鸟五色言圣朝将继五行之箓以御四海者也儁览之大悦六月甲子蒋干帅鋭卒五千出城挑战儁遣评等率骑一万讨之斩首四千余级干单骑还邺邺北郡县悉降相国封奕等一百二十人劝称尊号儁答曰吾本幽漠射猎之乡被发左袵之俗厯数之箓宁有分邪卿等茍相褒举以觊非望之事实非寡德所宜闻也丙辰儁如常山王午闻魏败时邓恒已死午自称安国王秋八月戊辰儁遣恪及封奕阳骛讨午于鲁口进兵攻之午闭城自守送冉操诣燕军恪等掠其禾稼而还庚午魏长水校尉马愿等开邺城纳燕兵戴施蒋干悬缒而下奔于仓垣评等送冉闵妻董氏太子智太尉申锺司空条攸等并乗舆服御及六玺于蓟传国玺蒋干先已送晋儁欲神其事业言厯数在已乃诈云闵妻得之以献赐号曰奉玺君封冉智为海滨侯申锺为大将军右长史以评为司州刺史镇邺冬十月丁卯儁还蓟故赵将拥兵据州郡者各遣使来降儁以王擢为益州刺史夔逸为秦州刺史张平为并州刺史李歴为兖州刺史高昌为安西将军刘宁为车骑将军恪进屯安平积粮治攻具将讨王午丙戌中山苏林起兵于无极自称天子恪自鲁口还讨林闰月戊子儁遣殿中[一作广威]将军慕舆根助恪攻林斩之王午为部将秦兴所杀吕护杀兴复自称安国王恪等五百五人奉皇帝玺共上尊号儁许之十一月丁亥署置百官以相国封奕为太尉恪为侍中左长史阳骛为尚书令右司马皇甫真为尚书左仆射典书令张悕为右仆射宋活为中书监韩恒为中书令其余文武拜授各有差戊辰僭即皇帝位于正阳殿大赦境内殊死已下建元元玺国号大燕郊祀天地时晋永和八年也庚午下令曰追崇祖考古人之令典也其追尊武宣王廆为高祖武宣皇帝文明王皝为太祖文明皇帝时晋适遣使诣儁儁谓之曰汝还白汝天子我承人乏为中国所推已为天子矣乃改司州为中州置司隶校尉官建留台于龙城以玄莵太守乙逸为尚书专委留务

卷二十七 前燕录五
慕容儁下
元玺二年春二月庚子立妻可足浑氏为皇后世子晔为皇太子皆自龙城迁于蓟宫初石虎使人探策于华山得王版文曰岁在申酉不絶如线岁在壬子真人乃见及此燕人咸以儁之应也羣下言大燕受命上承先[一作光]纪黑精之君运厯传属代金行之后宜行夏之时服周之冕旗帜尚黑牲牡尚玄从之其随行文武诸藩使人及登号之日者悉増位三级派河之师守邺之军下及战士赏赐各有差临阵战亡者将士加赠二等士卒复其子孙殿中旧人随才擢叙晋宁朔将军荣胡以彭城鲁郡叛降于儁赵故卫尉常山李犊聚众数千反于普壁垒儁遣卫将军恪率众讨降之遂东击吕护于鲁口三月拔之护遁走遣前将军悦绾追及于野王护使弟奉表请降乃以护为河内太守故赵乐陵朱秃平原杜能清河丁娆阳平孙原各拥兵分据城邑至是皆来请降儁以秃为青州刺史能为平原太守娆为立节将军原[一作元]为兖州刺史各留抚其营冬十二月卫将军恪抚军将军军左将军彪[一作彭]等屡荐给事黄门侍郎霸有命世之才宜总大任遂以霸为使持节安东将军北冀州刺史镇常山是年儁遣使聘魏
元玺三年春二月姚襄遣使来降儁以评为镇南将军都督秦雍益梁江杨荆徐兖豫十州河南诸军事镇洛水疆为前锋都督荆徐二州缘淮诸军事进据河南夏四月戍申封抚军将军军为襄阳王左将军彪[一作彭]为武昌王卫将军恪为大司马侍中大都督录尚书封太原王镇南将军评为司徒骠骑将军封上庸王安东将军霸为吴王左贤王友为范阳王前锋都督疆为洛阳王散骑常侍厉为下邳王散骑常侍宜为庐江王宁北将军度为乐浪王又封弟桓为宜都王逯[一作逮]为临贺王徽为河间王龙为歴阳王纳为北海王秀为兰陵王岳为安丰王德为梁公黙为始安公偻为南康公又封子臧[一作咸]为乐安王亮为渤海王温为带方王涉为渔阳王暐为中山王以尚书令阳骛为司空仍守尚书令命冀州刺史吴王霸徙治信都更名曰垂寻迁侍中录留台事镇龙城大得东北之和儁忌之复召垂还秋七月丙戌儁大调兵众因发诏之日遂号曰丙戌举九月儁如龙城是年魏昭成帝遣使报聘于燕
元玺四年夏四月儁自和龙还蓟城先是幽冀之人以儁为东迁互相惊扰所在屯结羣下请讨之儁曰羣小以朕东巡故相聚为乱耳今朕既至寻当自定不足讨也然不虞之备亦不可以不为于是令内外戒严五月秦河内太守王会黎阳太守韩高以郡来降晋兰陵太守孙黑济北太守高柱建兴太守高瓮各以郡叛降于儁初儁车骑将军范阳公刘宁屯据莸城降于苻氏至此率户二千诣蓟归罪儁赦之仍拜后将军儁给事黄门侍郎申胤上言曰夫名尊礼重先王之制冠冕之式代或不同汉以萧曹之功有殊羣辟故履剑上殿入朝不趋世无其功则礼宜阙至于东宫体此为仪魏晋因循制不纳舄今皇嗣过谦准同百僚礼卑逼下有违朝式太子有统天之重而与诸王齐冠逺游非所以辨章贵贱也祭享朝庆礼宜正服衮衣九文冠冕九旒又仲冬长至太阴数终黄锺产气绵微于下此月闭闗息旅后不省方礼记曰是月也事欲静君子齐戒去声色惟周官有天子之南郊从八龙之说或以有事至灵非朝享之节故有乐作之礼王者慎微礼从其重前来二至阙鼓不宜有设今之铿锵盖以常仪二至之礼事殊余节猥动金声惊越神气施之宣养实为未尽又朝服虽是古礼绛构始于秦汉迄于今代遂相仍准朔望正旦乃具衮舄礼诸侯旅见天子不得终事者三雨沾服失容其在一焉今或朝日天雨未有定仪礼贵适时不在过恭近以地湿不得纳舄而以衮襈改履案称朝服所以服之而朝一体之间上下二制或废或存实乖礼意大燕受命侔踪虞夏诸所施行宜损益定之以为皇代永制儁曰履剑不趋下太常叅议太子服衮冕冠九旒超级逼上未可行也冠服何容一施一废皆可详定复下书曰周礼冠冕礼制君臣略同中世以来亦无常礼今特制燕平上冠悉赐廷尉以下使曕冠思事刑断详平诸公冠悉颜褁屈竹锦纒作公字以代梁处施之金琪令仆尚书置瑱而已中秘监令别施珠瑱庶能敬慎威仪示民轨则冬十一月段兰之子龛初因冉闵之乱拥众东屯广固自号齐王称藩于晋袭儁将荣国于郎山败之因遗儁书抗中表之仪非儁称帝儁覧之甚怒遣太原王恪为征讨大都督抚军将军阳骛为副以讨之儁以龛方强盛谓恪曰若龛遣军拒河不得渡者可直取吕护而还恪分遣诸军先至河上具舟檝以观龛志趣龛弟罴骁勇有智谋言于龛曰慕容恪善用兵加其众旅既盛恐不可抗也若听其济河顿兵城下虽复乞降恐终不听王但固守罴请帅精锐拒之于河幸而战捷王可率大众驰来追击使虏疋马无返若其不捷遽请出降犹不失为千户侯也龛不从罴固请不已龛怒杀之十二月高句骊王钊遣使诣儁纳质修贡以请其母许之遣殿中将军刁龛送钊母周氏归国钊复遣使谢恩贡其方物以钊为录营诸军事征束大将军营州刺史封乐浪公王如故
元玺五年春正月恪引兵济河未至广固二百余里段龛率众三万来拒丙戌遇于淄水之南与战大败之遂执其弟钦斩右长史袁范等龛友辟闾蔚被创恪闻其贤遣人求之蔚已死士卒降者数千人龛脱走还城固守恪遂进围之二月恪招抚段龛诸城己丑龛所署徐州刺史阳郡[一作都]公王腾及索头单于薛云举众来降恪命腾以故职还屯阳郡夏五月以尚书左丞鞠殷为东莱太守章武太守鲜于亮为齐郡太守秋七月丙子太子晔卒伪谥献怀冬十月恪围龛于广固先是诸将劝恪宜急攻之恪曰用兵之道有宜缓以克敌有宜急而取之若彼我势均外有强援虑腹背之患者须急攻之以速大利如我强彼弱无援于外力足制之者当覊縻守之以侍其毙兵法十围五攻正谓此也龛恩结贼党众未离心济南之战非不鋭也但龛用之无术以致败耳今凭阻天险上下戮力攻守势倍军之常法若其促攻不过数旬克之必矣但恐伤吾士众自有事中外兵不暂息吾每念之不觉忘寝奈何轻残民命乎当持久以取之不必求功之速也诸将皆曰非所及也军中闻之人人咸悦于是筑室反耕严固围垒齐民争运粮以馈燕军龛婴城自固樵采路絶城中人相食龛悉众出战恪破之于围里先分骑屯诸门龛身自冲荡仅而得入[一作出]余兵皆没城中丧气莫有固志乃遣其属段藴诣晋请救晋遣北中郎将荀羡将兵随藴救之次于琅邪惮恪之强迁延不进会阳郡公王腾寇鄄城[一作郫城]羡遂袭攻阳郡霖雨城坏腾为羡所获杀之十一月丙子恪克广固龛面缚出降并执朱秃送蓟恪抚安新民遂定齐地以龛为伏顺将军徙鲜卑胡羯三千余户于蓟留镇南将军尘镇广固恪因振旅而还荀羡闻龛已败退还下邳留太山太守诸葛攸高平太守刘庄将三千人守琅邪叅军谯国戴逯等将二千人守太山燕守将慕容兰屯汴城羡进击之斩兰而去十二月隽遣行人请婚于魏许之
光寿元年春正月儁征幽州刺史乙逸为左光禄大夫时晋升平元年也二月癸丑复立次子中山王暐为太子大赦境内殊死已下改元光寿夏五月戊寅儁遣抚军将军垂中军将军虔与护军将军平熙等率歩骑八万讨丁零敕勒于塞北大破之俘斩十余万级获马十三万疋牛羊亿余万是月遣使奉纳礼币于魏六月儁杀段龛坑其徒三千余人匈奴单于贺赖头率部落三万五千口来降儁拜为宁西将军云中郡公处之代郡平舒城冬十月晋太山太守诸葛攸来攻东郡入武阳儁遣大司马恪统司空阳骛及乐安王臧率兵拒之晋师败绩攸走还太山北中郎将谢万时据梁宋惧而遁走恪遂进兵渡河略地河南汝颍谯沛皆陷分置守宰而还进据上党冠军将军河内太守冯鸯以众叛归于儁尽陷河北之地冬十一月癸酉自蓟徙都于邺十二月乙巳儁入邺宫大赦境内殊死已下缮修宫殿复作铜雀台廷尉常炜上言大燕虽革命创制至于朝廷铨谟亦多因循魏晋惟祖父不殓葬者独不听官身清朝斯诚王教之首不刋之式然礼贵适时世或损益是以高祖制三章之法秦人安之自顷中州丧乱遭兵积年或遇倾城之败覆军之祸坑师沈卒往往而然孤孙茕子十室而九兼三方岳峙父子异邦存亡吉凶杳成天外或便假一时或依嬴博之制孝子糜身无补顺孙心丧靡及虽招魂虚葬以申[一作叙]罔极之情又礼无招葬之文令不此载若斯之流抱琳琅而无申怀英才而不齿诚可痛也恐非明扬侧陋务尽时珍之道吴起二陈之俦终将无所展其才干汉祖何由免于平城之围郅支之首何以悬于汉阙谨按戊辰诏书荡清瑕秽与天下更始以明惟新之庆五六年间寻相违伐则天之体臣窃未安儁曰炜宿德硕儒练明刑法览其所陈良足录也今六合未宁丧乱未巳又正当搜奇拔异之秋未可才行兼举且除此条听大同[一作众]更议使昌黎辽东二郡营起廆庙范阳燕郡构皝庙以护军平熙领将作大匠监造二庙秦苻坚平州刺史刘特率户五千来降河间李黑聚众千余攻略州郡杀枣强令卫颜儁长乐太守傅颜讨斩之以吴王垂为东夷校尉平州刺史镇辽东初廆有骏马曰赭白有奇相逸力石虎来攻棘城皝将出避难欲乗之马悲鸣踶啮人莫能近皝曰此马见异先朝孤常仗之济难今不欲出者盖先君之旨也乃止虎寻奔退皝益奇之至是年四十九岁矣而骏逸不亏儁比之鲍氏骢命铸铜以图其像亲为铭赞镌勒其旁置之蓟城东掖门是岁像成而马死
光寿二年春初河内太守上党冯鸯自称太守附于张平平屡言之儁以平故乃赦其罪署为京兆太守既而与吕护阴通建康时平跨有新兴雁门西河太原上党上郡之地垒壁三百余所胡晋十余万户拜置征镇为燕鼎峙之势儁遣司徒上庸王评讨鸯不克三月甲戌复遣领军将军慕舆根将兵助评攻鸯根欲急攻之评曰鸯壁坚不如且缓之根曰不然公至城下经月未尝交锋贼谓国家力止于此遂相固结冀幸万一根兵初至形势方振贼众骇惧恐有离心计虑未定从而攻之无不克者遂急攻之鸯与其党果相猜忌鸯奔野王依吕护尽降其党三月儁常山寺王母祠前大树自拔乃于根下得璧七十珪七十三光色精奇有异常玉儁以为岳神之命遣尚书郎叚勤用太牢祀之每祀有一虎往来祠侧性颇驯狎而不害于物是月攻陷冀州诸郡夏五月辽西获黒兎秋九月张平与故赵将李歴高昌等初因冉闵之亡并率其所部称藩于儁遣子入侍既而投欵建康结援苻坚并受爵位羁縻自固虽贡使不絶而诚节未尽儁遣上庸王评讨张平于并州司空阳骛讨髙昌于东燕乐安王臧攻李歴于濮阳骛攻昌别将于黎阳拔之歴奔荥阳昌奔东陵[载纪作邵陵]其众皆降并州壁垒降者百余所署尚书右仆射悦绾为安西将军领护匃奴中郎将并州刺史以抚之平所署征西将军诸葛骧镇北将军苏象宁东将军乔庶镇南将军石贤等率垒壁百三十六[一作八]来降儁皆复其官爵平率众三千奔平阳遣使乞降冬十月儁杀尚书郎鲜卑段勤以其阴贰于晋也其弟思遂奔于晋晋太山太守诸葛攸复率众攻东郡儁遣大司马恪等拒之各引而还儁复图入寇兼欲经略闗西十二月令州郡校阅见丁精核[一作覆]隐漏率户留一丁余悉发为兵欲使步卒满一百五十万期来春大集将进临洛阳为三方节度武邑刘贵上书极陈百姓凋弊发兵非法恐人不堪命必致土崩之变并陈时政不便于时者十有三事儁览而悦之下公卿博议事多纳用乃改令三五发兵寛戎备一周悉令明年季冬赴集邺都时调发繁数官司各遣使者道路旁午郡县苦之太尉领中书监封奕请自今非军期严急不得遣使自余赋发皆责成州郡其郡司所遣殚督在外者一切摄还儁从之是岁晋北中郎将荀羡攻山荏拔之斩太山太守贾坚镇南将军青州刺史尘遣司马悦明救之晋师败绩复取山荏遂以坚子活为任城太守
光寿三年春二月儁立小学于显贤里以教胄子三月封子泓为济北王冲为中山王其余弟侄分封有差遂燕羣臣于蒲池酒酣赋诗因谈经史论及周太子晋潸然流涕顾谓羣臣曰昔魏武追痛仓舒孙权悼登无已孤常谓二主缘爱称竒无大雅之体才子难得自景先之亡以来孤鬂髪中白始知二王有以而然卿等谓景先定何如也孤今悼之得无贻怪将来邪司徒长史李绩对曰献怀太子之在东宫臣为中庻子既忝近侍圣质志业臣实不敢不知臣闻道备无愆其惟圣人乎先太子大德有八未见其阙也儁曰卿言过矣然试言之绩曰至孝自天性与道合一也聪敏慧悟机思若流二也沈毅好断理诣无幽三也疾谀量物雅悦直言四也好学爱贤不耻下问五也英姿迈古艺业超时六也虚襟恭让尊师重道七也轻财好施勤恤民隐八也儁曰卿虽褒誉然此儿若在吾死无忧也吾既不能追踪唐虞官天下以禅有德近模三王以世传授景茂幼冲器业未举卿以为何如时太子暐侍侧绩曰皇太子天姿岐嶷圣敬日跻虽八德已闻而二阙未补雅好游畋娱心丝竹此其所以为损耳儁顾谓暐曰伯阳之言药石之惠也汝宜诫之暐甚不平因问高年疾苦孤寡不能自存者赐糓帛有差己丑儁夜寝梦石虎啮其□寤而遂痛恶之命发其棺求尸不获购以百金莫知之也邺女子李莵知而告之[]水经注云后宫嬖妾知而告之言虎葬于东苑[一作东明]观下于是掘焉下度三泉得其棺剖棺出尸尸僵不腐儁蹋而骂之曰死胡安敢梦生天子也遣御史中尉杨约数其残酷之罪而鞭之投于漳水尸倚桥柱不流及秦灭燕王猛为之诛李莵收而葬之秋七月晋平北将军高昌为儁所逼力不能拒自白马奔于荥阳八月晋太山太守诸葛攸率水陆二万来伐入自石门屯于河渚攸部将匡超进据嵩嶅萧馆屯于新栅又遣督护徐冏率水军三千泛舟上下为东西声势儁遣上庸王评长乐太守傅颜等统步骑五万战于东阿攸兵大败冬十月儁寇东河晋遣西中郎将谢万次下蔡北中郎将郄昙次高平率师来拒万矜豪傲物但以笑咏自高未尝抚众乃召集诸将一无所言直以如意指四坐云诸将皆劲卒诸将益恨之既而万率众入涡颍以援洛阳昙以病退屯彭城万以燕兵大盛故昙退即引兵还众遂惊溃万狼狈单骑遁归塞北七国贺兰涉勒等皆降十二月辛酉儁寝疾谓大司马太原王恪曰吾所患惙然当恐不济修短命也复何所恨但二寇未除景茂冲幼虑其未堪家国多难吾欲逺追宋宣公以社稷属汝恪曰太子虽幼天纵聪圣必能胜残刑措臣实何人敢干正统儁怒曰兄弟之间岂虚饰邪恪曰陛下若以臣堪荷天下之任者宁不能辅少主乎儁喜曰汝若行周公之事吾复何忧李绩清方忠亮堪任大事汝善遇之乃召吴王垂还邺时所征郡国兵悉集邺城盗贼互起每夜攻刼晨昏断行于是寛常赋设奇禁盗贼有相告者赐奉车都尉捕诛贼首木谷禾等百余人乃止
建熙元年春正月癸巳儁疾少差大阅兵于邺欲使大司马恪司空阳骛将之入寇既而疾笃乃召恪骛及司徒评领军将军慕舆根等受遗诏辅政甲午儁薨于应福殿时晋升平四年也先是月犯太白在昴占曰人君死一曰赵地有兵至是而儁卒时年五十三在位十二年葬于龙陵伪谥景昭皇帝庙号烈祖儁雅好文籍性严重慎威仪未尝以慢服临朝虽闲居晏然亦无懈怠之色云

卷二十八 前燕録六
慕容暐上
慕容暐字景茂儁之第三子也元玺元年封为中山王寻立为皇太子光寿四年春正月甲午儁薨羣臣欲立太原王恪恪曰国有储君非吾节也于是立暐遂以晋升平四年僭即皇帝位大赦境内殊死已下改元建熙二月尊母可足浑氏为皇太后以太原王恪为太宰録尚书行周公事专掌百揆上庸王评为太傅阳骛为太保慕舆根为太师参辅朝政自余文武诸臣拜授各有差暐既庸弱国事皆委之于恪慕舆根自恃先朝勲旧心不服恪潜欲为乱[详具根传]恪与评宻谋奏根罪状使右卫将军傅颜收根于内省诛之并其妻子党与大赦境内殊死已下三月己夘葬儁于龙陵时所征郡国兵以燕朝多难互相惊动□□擅自散归自邺以南道路断塞太宰恪以吴王垂为使持节征南将军都督河南诸军事兖州牧荆州刺史镇梁国之蠡台孙希[泳之子也]为并州刺史傅颜为护军将军帅骑二万观兵河南临淮而还境内乃安夏四月以单男为雁门太守冬十一月太宰恪欲以李绩为右仆射暐不许恪屡以为请暐曰万机之事皆委之叔父伯阳一人暐请独裁出为章武太守绩遂以忧死
建熙二年春正月乙丑辰时月在危宿奄太白占之曰天下靡散二月平阳人举郡来降暐以建威将军段刚为太守遣督护韩苞将兵共守平阳方士丁进有宠于暐欲求媚于太宰恪说恪令杀太傅评恪大怒奏收进杀之三月儁所署宁南将军河南太守吕护据野王潜通于晋晋拜护为前将军冀州刺史护欲引兵袭邺事觉太宰恪将兵五万冠军将军皇甫真将兵万人共讨之兵至野王护婴城自守护军将军傅末波[一作颜]言于恪曰护穷冦假合王师既临上下丧气曾不敢窥兵中路展其螗螂之心此则士卒摄魂败亡之道也殿下前以广固天险守易攻难故为长久之计今贼形便不与往同宜急攻之以省大费恪曰护老贼经变多矣观其守备未易卒平顷攻黎阳多杀精鋭卒不能拔自取困辱今圈[一作围]之穷城樵采路絶内无蓄积外无救援我深沟髙垒坐而守之休养将卒以重官美货离间其党事淹势穷其衅易动于我不劳而冦贼日弊不过十日取之必矣此为兵不血刃坐以制胜也何必多杀士卒以求旦夕之功乎乃筑长围守之夏四月桓温以其弟黄门郎桓豁将兵取许昌破镇南将军尘秋七月恪围野王数月护遣其将张兴率劲卒七千出战傅末波击斩之城中日蹙皇甫真戒部将曰护势穷奔突必择虚隙而投之吾所部士卒多羸器甲不精宜深为之备乃多课橹楯亲察行夜者护食尽果夜悉精鋭趋真所部突围不得出恪引兵击之护众死伤殆尽弃妻子奔荥阳凡经六月而野王溃恪存抚降民给其廪食徙士人将帅于邺自余各随所乐以护叅军广平梁琛为中书著作郎并州刺史张平叛袭平阳杀叚刚韩苞又攻雁门杀太守单男既而为秦所攻复诣燕谢罪以求救恪以平反复不许冬十月吕护复自荥阳叛归于暐暐赦之以为广州刺史仍领宁南将军十二月大赦
建熙三年春正月豫州刺史孙兴上疏请攻洛阳曰晋将陈佑弊卒千余介守孤城不足取也暐从其言遣护军将军傅末波[一作颜]与宁南将军吕护率众进据河阴二月末波北袭敇勒大获而还护攻陥小垒进逼洛阳三月乙酉晋辅国将军河南太守戴施奔于宛冠军将军陈佑告急夏五月丁巳大司马桓温遣北中郎将庾希及竟陵太守邓遐率舟师三千人助佑守洛阳六月护退守小平津中流矢卒邓遐进屯新城庾希部将何谦及暐将刘则战于檀邱则众败还秋七月征东叅军刘拔刺杀征东将军冀州刺史范阳王友于信都八月将军叚崇收军北渡屯于野王庾希自下邳退镇山阳冬十一月魏昭成帝以女妻暐暐亦纳女于帝以备后宫
建熙四年夏四月暐遣宁东将军忠攻荥阳荥阳太守刘逺奔鲁阳癸夘忠进拔宻城逺奔于江陵冬十月遣镇南将军尘攻陈留太守袁披于长平汝南太守朱斌承虚来袭许昌克之
建熙五年春正月丙辰祀于南郊大赦二月暐复遣太傅评龙骧将军李洪略地河南颕川太守李福战死评遂侵汝南汝南太守朱斌奔于寿春进围陈郡陈郡太守朱辅婴城固守大司马桓温遣江夏相刘岵来援评等引还夏四月甲辰暐复遣李洪攻许昌败晋兵于悬瓠朱斌奔于淮南朱辅退保彭城洪遂拔许昌汝南陈郡徙万余戸于幽冀二州暐遣镇南将军尘留屯许昌秋七月遣太尉封奕侍中慕舆龙诣龙城徙宗庙及所留百官于邺都八月太宰恪谋取洛阳先遣人招纳士民逺近诸坞皆来归附乃使司马悦希军于盟津豫州刺史孙兴分戍成皋为之声援九月悦希引兵略河南诸城尽取之冬十月封奕等迎神主于和龙初暐委政太宰恪专受经于博士王欢[一作王劝]助教尚锋秘书监[一作郎]杜诠并以明经讲论左右至是通诸经祀孔子于东堂以欢为国子祭酒锋国子博士诠散骑侍郎其执经侍讲者皆有拜授
建熙六年春二月太宰恪吴王垂攻逼洛阳恪谓诸将曰卿等常患吾不攻今洛阳城髙而兵弱易克也勿更畏懦而怠惰遂进攻之三月拔金城宁朔将军竺瑶奔于襄阳执冠军长史扬武将军沈劲劲字世坚吴兴武康人父充与王敦构逆众败而逃为部将吴儒所杀劲当坐诛乡人钱举匿之得免后竟杀儒以报仇劲少有节操哀父死于非命志欲立勲雪耻年三十余以刑家不得仕而止至是恪逼洛阳冠军陈佑守兵不过二千劲自表求配佑効力诏补长史令自募壮士得千余人以行屡以少击众摧破燕军洛阳粮尽援絶佑自度不得守乃以救许昌为名留劲五百人守之身率众奔新城[一作陆浑]劲喜曰吾志欲致命今其时矣为恪所执劲神气自若恪竒而将宥之中军将军慕舆虔曰劲虽竒士观其志度终不为人用今若赦之必为后患遂杀之恪略地至崤渑关中大震秦苻坚自将屯陜城以备之恪以左中郎将筑为假节征虏将军洛州刺史镇金墉吴王垂为都督荆扬洛徐兖豫雍益凉秦等十州诸军事征南大将军荆州牧配兵一万镇鲁阳恪遂还邺谓僚属曰吾前平广固不能济辟闾蔚今定洛阳使沈劲为戮虽皆非本心然身为元帅实有愧于四海夏四月壬午太尉武平匡公封奕卒以司空阳骛为太尉侍中光禄大夫皇甫真为司空领中书监
建熙七年春二月时境内多水旱太宰大司马恪太傅司徒评并稽首归政上章绶请逊位还第曰臣以朽闇器非经国过荷先帝拔擢之恩又蒙陛下殊常之遇猥以轻才窃位宰禄不能上谐阴阳下厘庶政致使水旱愆和彝伦失序辕弱任重夕惕惟忧臣闻王者则天建国辨方正位司必量才官惟徳举台傅之重参理三光茍非其人则灵曜为亏尸禄贻殃负乘招悔由来常道未之或差夫以姬旦之勲圣犹近则二公不悦逺则管蔡流言况臣等宠缘戚荣官非才授而可久点天官尘蔽贤路是以中年拜表披陈丹欵圣恩齿旧未忍遐弃奄冉偷荣愆责弥厚自待罪台司岁余辰纪沗冒宰衡七载于兹虽乃心经略而思不周务至令二方干纪跋扈未庭同文之咏有惭盛汉深乖先帝付托之规甚违陛下垂拱之义臣虽不敏窃闻君子之言敢忘虞廷避贤之美輙循两疏知止之分谨送太宰大司马太傅司徒章绶惟垂诏[一作昭]许暐曰朕以不天早倾乹覆先帝所托惟在二公二公懿亲硕徳勲髙鲁卫翼赞王室辅导朕躬宣慈惠和坐而待旦虔诚夕惕美亦至矣抑亦二公之力也今关右有未宾之氐江吴有遗烬之虏方赖谋猷混宁六合岂宜虚已谦冲以违委任之重王其割二疏独善之小以成公旦补衮之大恪评等固请致政暐曰夫建徳者必以终善为名位命者则以功成为效二公与先帝开构洪基膺天明命将廓夷羣丑绍复隆周之业[一作迹]今灾眚横流干光坠曜朕以眇躬猥荷大业不能上成先帝遗志致使二虏游魂所以功未成也岂宜冲退且古之王者不以天下为荣忧四海若荷担然后仁让之风行则比屋而可封今道化未纯鲸鲵未殄宗庙之重非惟朕躬二公所忧也当思所以宁济兆庶靖难敦风垂美将来侔踪周汉不宜崇餙常节以违至公遂断其让表恪评乃止夏五月暐下书曰朕以寡徳莅政多违亢阳三时光阴错绪农植之辰而零雨莫降其令有司彻乐大官以菜食常供祭奠既而澍雨秋九月镇律郎郭钦奏议以暐承石虎水为木徳从之冬十月遣抚军将军下邳王厉冦兖州攻晋太山太守诸葛攸攸奔淮南拔兖鲁髙平诸郡置守宰而还十二月晋南阳督护赵亿叛据宛城以郡来降暐遣南中郎将赵盘[一作盘]自鲁阳戍之
建熙八年春二月抚军将军下邳王厉镇北将军宜都王桓袭敇勒夏四月镇南将军尘攻竟陵太守罗崇[一作宗]击破之太宰大司马太原王恪有疾言于暐曰吴王垂将相之才十倍于臣先帝以长幼之次故臣得先之臣死之后愿陛下举国以听吴王五月壬辰恪疾笃暐亲视之嘱以后事言终而卒六月晋右将军荆州刺史桓豁竟陵太守罗崇攻宛城拔之赵亿走赵盘退归鲁阳豁遣轻骑追盘及于雉城大战破之盘为豁所执因失宛城秋七月下邳王厉等破敕勒获马牛数万头初厉兵过魏代地犯其祭田昭成帝率众伐之暐遣平北将军武强公慕舆埿以幽州兵戍云中八月昭成攻云中埿弃城走振威将军慕舆贺辛战没冬十二月甲子太尉阳骛卒以司空皇甫真为太尉侍中光禄大夫李洪为司空
建熙九年春二月以车骑将军中山王冲为大司马冲暐之弟也以荆州刺史吴王垂为侍中车骑大将军仪同三司秦苻坚将苻庾据陜城来降请兵应接时有图谶曰燕马当饮渭水坚恐暐乘衅入关大惧乃尽精鋭以守华阴暐羣下议欲遣兵救庾因图关右太傅评素无经略又受苻氏间货阻其议曰秦大国也今虽有难未易可图朝廷虽明未如先帝吾等智略又非太宰之比但可闭关息旅保宁疆场足矣平秦非吾事也魏尹征南将军范阳王徳上疏曰先帝应天顺时受命革代方以文徳怀逺志平六合神功未就奄忽升遐昔周文既没武王嗣兴伏惟陛下则天比徳揆圣齐功辟崇轧基纂成先志逆氐僭据关陇号同王者恶积祸盈自相疑戮衅起萧墙国分为四投诚请援前后相继岂非凶运将终数归有道兼弱攻昧取乱侮亡机之上也今秦土四分可谓弱矣时来运集天赞我也天与不取反受其殃吴越之事足以观矣宜应天人建牧野之旗命皇甫真引并冀之众径趋蒲坂吴王垂引许洛之兵驰解庾围太傅评总京师虎旅为二军后继传檄三辅示以祸福明立购赏获城即侯微功必録此则郁槩待时之雄抱志未伸之桀必岳峙灞上云屯陇下天罗既张内外势合区区僭竖不走则降浑一之基于此乎在愿陛下独断圣虑无访二公暐览表大悦将从之羣下又多请救陜因图关中者评固执不许乃止苻庾知评暐之无逺略恐救师不至乃遗吴王垂及皇甫真笺曰苻坚王猛皆人杰也谋为燕患久矣今不乘机取之恐异日燕之君臣将有甬东之悔矣垂得书私于真曰方今为人患者必在于秦主上富于春秋未能留心政事观太傅识度岂能及苻坚王猛乎真曰然吾虽知之如言不用何秋八月时王公贵戚多占民为荫戸国之戸口少于私家仓库空竭用度不足尚书左仆射悦绾言于暐曰太傅政尚寛和百姓多有隐附传曰惟有徳者可以寛临其众其次莫如猛今诸军营戸三分共贯风教陵弊威纲不举宜悉罢军封以实天府肃明法令以清四海暐纳之绾既定朝制朝野震惧出戸二十余万冬十一月左仆射悦绾卒十二月有神降于邺自称相汝[一作湘女]有声与人接欵数日而去

卷二十九 前燕録七
慕容暐下
建熙十年夏四月立贵妃可足浑氏为皇后浑氏太后从弟尚书令豫章公翼女也六月晋大司马桓温率徐兖二州刺史郄愔江州刺史南中郎将桓冲豫州刺史西中郎将袁真江夏相刘岵等歩骑五万来伐温又遣建威将军檀玄攻胡陆拔之执宁东将军忠进次金乡时亢旱水道不通乃凿仪阳道以通舟运自帅师次于合肥[一云凿巨野三百余里以通舟运自清水入河]暐遣抚军将军下邳王厉为征讨大都督帅歩骑八万逆战于黄墟厉兵大败单骑奔还髙平太守徐翻举郡降温温前锋朱序邓遐败暐护军将军傅末波于林渚温军大振暐复遣乐安王臧统诸军拒温臧不能抗遣散骑常侍李凤求救于秦秋七月戊寅温进屯武阳暐前兖州刺史孙元率其族党起兵应之戊子遂至枋头暐及太傅评大惧谋奔和龙吴王垂曰不然臣请击之若其不捷走未晩也乃以垂代乐安王臧为使持节南讨大都督帅征南将军范阳王徳等众五万拒温垂表司徒左长史申胤黄门侍郎封孚尚书郎悉罗腾皆以参军从事暐又遣散骑乐嵩乞师于秦许赂以虎牢以西之地八月苻坚遣将军茍池洛州刺史邓羌帅骑二万来援出自洛阳至于颕川又遣散骑侍郎姜抚报使于暐外为赴援内实观隙阴有兼并之志矣封孚问于申胤曰温众强士整乘流直进今大军徒逡巡髙岸兵不接刄未见克殄之理事将何如胤曰以温今日声势似能有为在吾观之必无成功何则晋室衰弱温专制其国晋之朝臣未必与之同心温之得志众所不愿也必将乖阻以败其事又温骄而恃众怯于应变大众深入值可乘之会反更逍遥中流不出赴利欲望持久坐取全胜若粮廪愆悬情见势屈必不战自败此自然之数也温以暐降人叚思为乡导悉罗腾与温战遂生擒思温使故赵将李述狥赵魏腾又与虎贲中郎将染干津共击斩之温军夺气初温使豫州刺史袁真攻谯梁开石门以通水运真克谯梁而不能开石门水运路塞九月范阳王徳帅骑一万兰台侍御史刘当[侃之子也]帅骑五千屯石门絶温粮漕豫州刺史李邽[一作邦]又帅州兵五千断温粮道徳使将军宙帅骑一千为前锋与晋兵遇宙曰晋人轻剽怯于陥陈勇于乘退宜设饵以钓之乃使二百骑挑战分余骑为三伏挑战者兵未交而走晋兵追之宙帅伏出击死者甚众丙申温频战不利粮储复竭又闻秦兵将至焚舟弃辎重铠甲自陆道奔还以毛虎生督东燕等四郡诸军事领东燕太守温自东燕出仓垣经陈留凿井而饮行七百余里暐诸将争欲追之吴王垂曰不可温初退惶恐必严设警备简精鋭为后拒击之未必得志不如缓之彼幸吾未至必昼夜疾趋俟其士众力尽气衰然后击之无不克矣乃率八千骑徐行蹑其后温果兼道而进数日垂谓诸将曰温可击矣乃急追之辛丑及于襄邑范阳王徳帅劲卒四千从间道先温至襄邑东伏于涧中与垂前后夹击温众大败斩首三万级秦将茍池闻温班师邀击于谯又大败之死者复以万计兖州刺史孙元据武阳拒暐暐左卫将军孟髙讨擒之冬十月己巳桓温收散卒屯山阳深耻丧败乃归罪于袁真真怨温诬已据寿春叛降于暐且乞师请援暐遣大鸿胪温统拜袁真为使持节散骑常侍都督淮南诸军事征南大将军领护南蛮校尉扬州刺史封宣城公燕秦既结好聘使数相□来暐散骑侍郎太原郝晷给事黄门侍郎梁琛相继如秦吴王垂自襄邑还邺威名益振太傅评素不平之至是益忌垂所奏募将士忘身立效将军孙葢等推锋陥阵应蒙殊赏评皆抑而不行垂数以为言与评廷争隙怨愈深太后可足浑氏又素恶垂毁其战功与评宻谋诛之垂惧遂奔于秦范阳王徳素与垂善及车骑从事中郎髙泰等皆坐免官尚书右丞申绍言于评曰今吴王出奔外口藉藉宜征王僚属之贤者显进之粗可消谤评曰谁可者绍曰髙泰其领袖也乃以泰为尚书郎先是暐使黄门侍郎梁琛聘秦秦留琛月余乃遣归琛兼程而进比至于邺垂已奔秦琛言于评曰秦人日阅军旅运粟陜东以琛观之和必不久今吴王又往归之秦必有窥衅之计宜早为之备评曰不然秦岂肯受叛人[一作臣]而败和好哉琛曰邻国相吞[一作并]有自来矣况今二国分据中原并称大号理无俱存桓温之入冦彼以计相救非爱燕也若燕国有隙彼岂忘其本志哉评曰秦主何如人琛曰苻坚机明好断纳善如流又问王猛琛曰名不虚得王佐之才鋭于进取观其君臣相得自谓千载一时桓温不足为虑终为人患者其惟王猛乎评皆不以为然琛又以告暐暐亦不然之以告皇甫真真深以为忧上疏陈其事曰苻坚虽聘使相寻托辅车为谕然抗均邻敌势同战国实有窥上国之心非能慕乐徳义守信存和以崇久要也顷来行人累续兼师出洛川夷险要害具之耳目观虚实以措奸图听风尘而伺国隙者冦之常也今吴王垂又往从之为其谋主伍员之祸不可不虑洛阳太原并州壶关诸城皆宜选将益兵以防未兆暐召太傅评谋之评曰秦国小力弱恃我为援且苻坚庶几善道终不肯纳叛臣之言絶二国之好不宜轻自惊扰以启冦心卒不为备会秦遣黄门郎石越来聘太傅评示之以奢欲以夸燕之富盛尚书郎髙泰及太傅参军河间刘靖言于评曰越言诞而视逺非求好乃观衅也宜耀兵以示之用折其谋今乃示之以奢益为其所轻矣评不从泰遂谢病归家是时外则晋师及苻坚交侵兵革不息内则太后可足浑氏侵挠国政评等贪昧无厌货赂上流官非才举羣下怨愤尚书左丞申绍上疏曰臣闻汉宣有言与朕共治天下者其惟良二千石乎是以特重此选必妙尽英才莫不拔自贡士厯资内外用能仁感猛兽惠致羣祥今之守宰率非其人或武臣出于行伍或贵戚生长绮纨既无闻乡曲之选又不更朝廷之职加之黜陟无法贪惰者无刑戮之惧清修者无旌赏之劝百姓困弊侵赇无已兵士逋逃冦盗充斥纲颓纪紊莫相纠摄且吏多则政烦由来常患今之见戸不过汉之一大郡而备置百官加之新立军号兼重有过往时虚假名位废弃农桑公私驱扰人不聊生宜并官省职务劝农桑秦吴二虏僻僭一时尚能任道捐情肃谐伪部况大燕累圣重光君临四海而可美政或亏取陵奸冦哉邻之有善众之所望我之不修彼之愿也秦吴狡猾地居形胜非惟守境而已乃有吞噬之心中州丰实戸兼二冦弓马之劲秦吴所惮云骑风驰四方莫及比者赴敌后机兵不速济何也皆由赋法靡恒役之非道郡县守宰每于差调之际无不舎越殷强首先贫弱行留俱窘资赡无所人怀嗟怨遂致奔亡进阙[一作关]供国之饶退离蚕农之要兵岂在多贵于用命宜严制军务精择守宰复习兵教战使偏伍有常从戎之外足营私业父兄有陟岵之观子弟怀孔迩之顾虽赴水火何所不从节俭省费先王格谟去华敦实哲后恒宪故周公戒成王以丰财为本汉文以皂帏变俗孝景宫人弗过千余魏武宠赐不盈十万薄葬不坟俭以率下所以割肌肤之惠全百姓之力也今后宫之女四千有余僮仆厮役过兼十倍一日之费价盈万金绮縠罗纨岁增常调戎器弗营奢玩是务帑藏空虚军士无赖宰相王侯迭尚侈丽风靡之化积习成俗卧薪之谕未足甚焉宜罢浮华非要之役峻明婚姻丧葬之条禁絶奢靡浮烦之事出倾宫之女均农商之额公卿以下以四海为家赏必当功罚必当罪如此则纲纪肃举公私两遂温猛之首可悬之白旗秦吴二主可礼之归命岂特保境安民而已哉陛下若不逺追汉宗弋绨之模近崇先帝补衣之美臣恐颓风弊俗亦且改变靡途中兴之歌无以轸之弦咏又索虏[什翼犍昭成讳]疲病昏悖虽乏贡御无能为患而劳兵逺戍有损无益况拓宇兼并不在一城控制戎狄怀之以徳鲁阳上郡重山之外云阴之北四百有余而未可以覉服塞表为平冦之基徒孤危托落令善附内骇宜摄就并豫以临二河东接漕毂拟之兵后重晋阳之戍増南藩之兵严战守之备衒千金之饵蓄力待时可一举而灭如其虔刘送死俟入境而断之可令疋马不返非惟絶二国窥愈乃是戡殄之要惟陛下览焉疏奏不省初暐许割虎牢已西赂秦晋兵既退暐又悔之谓秦人曰行人失辞有国有家者分灾救患理之常也苻坚大怒遣辅国将军王猛建威将军梁成洛州刺史邓羌帅歩骑三万来伐十二月猛等进攻洛阳建熙十一年春正月王猛遗荆州刺史武威王筑书曰国家今已塞成皋之险杜盟津之路大驾虎旅百万自轵关取邺都金墉穷戍外无救援城下之师将军所监岂三千敝卒所能支也筑以救兵不至大惧举金墉降猛猛陈师受之暐遣卫大将军乐安王臧城新乐破秦兵于石门执秦将杨猛进屯荥阳猛遣梁成邓羌与臧战于石门臧军败绩死者万余遂相持于石门梁成又败臧军斩首三千余级获将军杨璩猛遂留邓羌镇金墉以辅国司马桓寅为弘农太守代羌戍陜城引师而去二月癸酉扬州刺史袁真卒陈郡太守朱辅立真子瑾为建威将军豫州刺史以固寿阳[一作寿春]遣其子干之及司马爨亮如邺请命并乞援师暐以瑾为扬州刺史辅为荆州刺史遣军援之夏四月辛未桓温使督护竺瑶矫阳之等率水军击袁瑾时暐军已至瑶等与战于武丘破之温率众二万自广陵又至瑾婴城固守温筑长围守之六月乙夘秦苻坚复遣辅国将军王猛督镇南将军杨安等十将歩骑六万来伐猛等兵于灞上秋七月猛进攻壶关安等进攻晋阳八月暐遣太傅上庸王评下邳王厉率中外精兵三十余万拒之猛安进屯潞州州郡盗贼大起邺中又多怪异暐忧惧不知所为乃召散骑侍郎李凤黄门侍郎梁琛中书侍郎乐嵩问曰秦兵众寡何如今大军既出猛等能战否凤对曰秦国小兵弱非王师之敌景略常才又非太傅之比不足忧也琛嵩曰不然兵书之义计敌能斗当以算取之若冀敌不斗非万全之道也庆郑有云秦众虽少战士倍我众之多少非所问也且秦行师千里逺来为冦固战是求吾当用谋以求胜岂可冀其不战而已乎暐不悦王猛攻克壶关执上党太守南安王越所过郡县望风降附邺中大震黄门侍郎封孚问司徒长史申胤曰事将何如胤叹曰邺必亡矣吾属今兹将为秦虏然越得岁而吴亡之卒受其祸今福徳在燕秦虽得志而燕之复建不过一纪耳八月癸丑桓温击袁瑾于寿阳灭之复取寿阳九月杨安攻晋阳晋阳兵多粮足固守不下王猛留屯骑校尉茍苌戍壶关率兵助安攻之乃为地道使虎牙将军张蚝率壮士数百潜入城中大呼斩关纳秦兵辛巳猛安入晋阳执并州刺史东海王庄太傅评畏猛不敢进屯于潞川冬十月辛亥猛留毛当戍晋阳进兵潞川与评相持评以猛悬军深入利在速战议以持久制之评为人贪鄙鄣固山泉鬻水与军入绢一疋得水二石积钱帛如丘陵士卒怨愤莫有斗志猛闻之笑曰慕容评真奴才也虽亿兆之众且不足畏况数十万乎吾今破之必矣遂遣游击将军郭庆帅骑五千夜从间道出评营后起火髙山烧评辎重火见邺中暐惧遣侍中兰伊让评曰王髙祖之子也当以社稷宗庙为忧奈何不抚战士而榷卖樵水专以货殖为心乎府库之积朕与王共之何忧于贫若冦兵冒进家国丧亡王持钱帛安所置之皮之不存毛将安傅钱帛可散之三军以平冦凯旋为先也评大惧遣使诣猛请战甲子猛陈于渭源军皆踊跃破釡弃粮大呼竞进评师败绩俘斩五万余人乘胜追撃所杀及降者又十万余人评单骑还邺猛又追奔长驱至邺十一月秦王苻坚自帅精鋭十万赴猛七日而至长安初宜都王桓率众万余屯沙亭为评后继闻评败引兵屯内黄坚使建武将军邓羌攻信都丁丑桓率鲜卑五千奔龙城戊寅散骑侍郎余蔚等率扶余髙句骊及上党质子五百余人夜开邺北门以纳秦兵暐与上庸王评乐安王臧定襄王渊左卫将军孟髙殿中将军艾朗等数十骑出奔昌黎坚使郭庆追之时道路艰难孟髙扶侍暐经护二王极其勤瘁又所在遇盗转斗而前数日行至福禄依冡解息盗二十余人猝至皆挟弓矢髙持刀与战杀伤数人髙力竭自度必死乃直前抱一贼顿击于地大呼曰男儿穷矣余贼从旁射髙杀之艾朗见髙独战亦还趣贼并死暐失马歩走郭庆追及于髙阳部将巨武执暐将缚之暐曰汝何小人敢缚天子武曰我梁山巨武受诏缚贼何谓天子邪遂送暐于坚坚诘其不降而走之状暐曰狐死首邱欲归死于先人坟墓耳坚哀而赦之令还宫率文武出降郭庆进至龙城太傅上庸王评奔髙句骊髙句骊执评送于秦宜都王桓杀镇东将军渤海王亮并其众奔辽东辽东太守韩稠先已降秦桓至不得入攻之不克郭庆遣将军朱嶷击之桓弃众单走嶷获而杀之诸州牧守及六夷渠帅尽降于秦十二月坚入邺宫升正阳殿徙暐及后妃王公以下并鲜卑四万余戸于长安封暐新兴郡侯邑五千戸寻拜尚书坚征台城以暐为平南将军别部都督淮南之败随坚还长安既而吴王垂攻苻丕于邺中山王冲起兵关中暐谋杀坚以应之事发为坚所诛先是暐之六年二月丙子月奄荧惑在参占曰参魏地灾当在燕至是而暐灭时年三十五在位十一年及徳僭称尊号伪谥幽皇帝始廆以晋武帝太康六年岁在乙巳称公至暐四世晋海西公太和五年岁在庚午灭凡八十五年

卷三十 前燕録八
吐谷浑
吐谷浑者本辽东鲜卑慕容廆之庶兄因氏其字以为首类之种号也故谓之野虏父徒河渉归有二子长曰吐谷浑少曰若洛廆廆代统部落为慕容氏浑庶长廆正嫡父在时分戸一千七百与浑以隶之浑与廆二部俱牧马马鬬相伤廆怒径遣使让浑曰先公处分与兄弟异部牧马奈何不相逺异而令马有鬬伤浑怒曰马是六畜食草饮水春气动发所以致斗斗在于马何至怒及于人若欲逺别甚易恐后会为难耳今当去汝万里之外矣遂拥马西行廆悔之遣长史乙那娄冯追谢之浑曰我乃祖以来树徳辽右先公常称卜筮之言云我二子皆当强盛祚流后世我孽子也理无并大今因马而别殆天意乎诸君试驱马令东马若东还我当相随去矣娄冯遣从者二千骑拥马东出数百歩輙悲鸣西走如是者数十次娄冯曰此非人事也遂不复还西附阴山而居尝谓其部落曰我兄弟俱当享国廆及曾玄纔百余年耳我玄孙已后庶其昌乎永嘉之乱始度陇西止于枹罕而后子孙据有西零已西甘松之界西至于洮水南极于白兰地方数千里鲜卑谓兄为阿干廆追思之为之作阿干歌岁暮穷思常歌之浑有子六十人长子吐延嗣吐延年少有大志身长七尺八寸有勇力雄姿魁杰羌虏惮之号曰项羽性俶倘不羣尝慷慨谓羣下曰大丈夫生不在中国当髙皇光武之代与韩彭吴邓并驱中原定天下决雌雄使名垂竹帛而潜窜穷山隔闭殊俗不闻礼教于上京不得策名于天府生与麋鹿同羣死作毡裘异鬼虽偷观日月独不愧于心乎负其智勇性尤猜忌不恤下吏为帛城羌酋姜聪所刺将死乃抽剑召其将纥拔泥使辅长子叶延曰竖子刺吾吾之过也上负先公下愧士女所以控制诸羌者以吾故也吾气絶棺敛讫便速去保白兰地既险逺土俗懦弱未易控御叶延小儿欲授余人恐仓卒不能相制今以叶延付汝竭股肱之力以辅成之孺子得力吾无恨也抽剑而死叶延年十岁常缚草为人号曰姜聪哭而射之号天而泣不中瞑目大呼要中乃止其母谓之曰逆贼姜聪诸将已屠脍之矣汝年小何为朝夕自苦如此叶延泣曰诚知射草人无益于先雠所以如此者留罔极之心耳性至孝母病五日不食叶延亦不食长而沉毅好问天地造化帝王年厯司马薄洛邻曰臣等不学实未审三王何父之子五帝谁母所生延曰自羲皇以来符命玄象昭焉着见而卿等面墙何其鄙哉语曰夏虫不知冬冰良不虚也又曰吾公孙之子案礼云公孙之子得以王父字为氏吾祖始自昌黎光宅于此乃自号其国曰吐谷浑尊祖之义也叶延卒子辟奚立
慕容翰
慕容翰字符邕廆之庶长子也性雄豪[多]权略猨臂善射膂力过人廆甚竒之委以折冲之任所在征伐屡立战功威声大振逺近惮之为建威将军镇辽东髙句骊不敢为冦尤善抚接爱儒学自士大夫至于卒伍莫不乐而从焉为皝所深忌及廆死翰乃叹曰吾受事于先公不敢不尽力幸赖先公之灵所向有功此乃天赞吾国非人力也而人谓吾之所办以为雄才难制吾岂可坐而待祸邪遂与其子出奔段辽辽素闻其才冀收其用深加爱敬栁城之战段兰欲乘胜深入翰虑成本国之害诡说于兰曰夫为将当务慎重审已量敌若非万全不可轻动今虽挫其前锋[一作偏师]未能屈其大势皝多权诈好为潜伏若悉国中之众自将以拒我我悬军深入众寡不敌此危道也且受命之日正求此捷若违命贪进万一取败功名俱丧何以返命兰曰此已成擒无有归理卿正虑遂灭卿国耳今千年在东若进而得志吾将迎之以为国嗣终不负卿使宗庙不祀也翰曰吾投身相依无复还理国之存亡于我何有但欲为大国之计且相为惜功名耳乃命所部欲独还兰遂不进后石虎征辽皝亲帅三军攻掠令支以北诸城辽议欲追之翰知皝躬自总戎战必克胜乃谓辽曰今赵兵南至方对大敌当并力御之而更与燕斗不宜以小小为事燕王自将而来其士马精鋭且兵者凶器战者危虑万一失利将何以御南敌乎兰怒曰吾前听卿诳说致成今日之患吾不复堕卿计中矣乃悉将见众追之皝设伏以俟兰果大败翰虽处仇国因事立忠皆此类也兰既败还不敢出战辽遂帅妻子宗族豪石千余家弃令支奔宻云山将行执翰手而泣曰不用卿言自取亡败我固甘心令卿失所深以为愧翰遂北奔宇文氏宇文逸豆归忌翰才名翰乃阳狂酣饮或卧自便利或被髪歌呼拜跪乞食宇文举国贱之不复省録以故得往来自遂山川形便皆黙记之时皝亦以翰初非叛乱以嫌疑出奔虽在他国常潜为燕计乃遣商人王车通市于宇文部以窥翰翰见车无言抚膺颔之而已车还以白皝曰翰欲来也复使车迎之翰弯弓三石余矢尤长大皝为之造可手弓矢使车埋于道旁而宻告之翰窃逸豆归名马携其二子过取弓矢逃归逸豆归遣劲骑百余追之翰遥谓追者曰吾既思恋而归既得上马必无反面吾向日阳愚以诳汝吾之弧矢汝曹足知否无为相逼徒自取死追骑轻之直突而前翰曰吾处汝国久矣誓[一作恨]不欲杀汝汝可百歩竖汝刀吾射中者汝便宜反若不中者可来前也追骑解刀竖之翰一发便中刀镮追骑乃散既至皝甚加礼遇仍署建威将军乃言于皝曰宇文强盛日久屡为国患今逸豆归簒窃得国羣情不附加之性识庸暗将帅非才国无防卫军无部伍臣久在其国悉其地形虽逺附疆羯声势不接无益救援今若击之百举百克然髙句骊去国宻迩常有窥愈之志彼知宇文既亡祸将及已必乘虚深入掩吾不备若少留兵则不足以守多留兵则不足以行此心腹之患也宜先除之观其势力一举可克宇文自守之虏必不能逺来争利既取句骊还取宇文如返手耳二国既平利尽东海国富兵强无返顾之忧然后中原乃可图也皝曰善遂将兵击髙句骊句骊有二道北道平阔南道崄狭众欲从北道翰曰虏以常情料之必谓大军从北道当重北而轻南王宜帅鋭兵从南道击之出其不意丸都不足取也别遣偏师出北道纵有蹉跌其腹心已溃四支无能为也皝从之自将劲兵四万出南道乃以翰为前锋髙句骊自将弱卒以御翰军战于木底遂大败之因引而还会宇文逸豆归遣其相莫浅浑将兵来冦皝复使翰出击破之浑仅以身免尽俘其众后皝自将伐逸豆归以翰为前锋归遣渉夜干将兵逆战皝遣使谓翰曰渉夜干勇冠三军宜小避之翰曰归之精鋭已尽于此今若克之则归可不劳兵而灭夜干虽有虚名实易与耳不宜纵敌以挫兵气进战斩之翰为流矢所中卧病积时不出后疾渐差于其家中骑马自试或有人告翰称病而私习骑乘疑为非常皝虽藉翰勇略然中心素忌之遂赐翰死翰临死谓使者曰翰怀疑出奔罪不容诛不能以骸骨委于贼庭故归罪有司天慈曲愍不即肆之朝市今日之死亦已晩矣[此句一作翰之生也]但逆胡跨据神州中原未平翰常克心自誓志吞丑虏欲为国家荡一区夏上成先王遗旨下谢山海之责此志不遂没有遗恨命也奈何仰[一作饮]药而死翰子钩为乐陵太守与青州刺史朱秃共治厌次钩自恃宗室每陵侮秃秃不胜忿袭钩杀之南奔段龛
慕容仁
慕容仁字符恺小字千年廆之少子皝同母弟也有勇略屡立战功深得士心为征虏将军镇平郭其季弟昭为广武将军亦有才艺并有宠于廆皝素不平之咸和八年夏五月廆死仁自平郭来奔丧私谓昭曰吾等素骄多无礼于嗣君嗣君刚严无罪犹可畏况有罪乎昭曰吾辈皆体正嫡于国有分兄素得士心我在内未为所疑伺其间隙除之不难兄趣举兵以来我为内应事成之日与我辽东男子举事不克则死不能效建威偷生异域也仁曰善遂还平郭闰月仁举兵而西或以仁昭之谋告皝皝未之信遣使按验仁兵已至黄水[一作已至险渎]知事已露遂杀使者还据平郭皝赐昭死乃以玄莵太守髙诩为广武将军将兵五千与庶弟建武幼稚广威军寜逺汗司马佟寿等讨仁战于汶城北皝兵大败军士皆没于仁襄平令王永前大司农孙机等举辽东城叛应之仁自称车骑将军平州刺史辽东公段辽及鲜卑诸部皆与仁遥相应援仁以司马翟楷领东夷校尉前平州别驾龎鉴领辽东相皝自帅军讨仁至于襄平遂攻拔之翟楷龎鉴单骑遁走居就新昌皆降仁固守平郭皝欲悉坑辽东民髙诩谏曰辽东之叛实非本图直畏仁凶威不得不从今元恶犹存始克此城遽加夷灭则未下之城无归善之路矣皝乃止仁又遣兵袭新昌督护王寓出撃走之段氏宇文氏各遣使诣仁馆于平郭城皝帐下督张英将百余骑间道潜行掩击之斩宇文氏使十余人生擒段氏使以归皝复谋讨仁髙诩进曰仁叛弃君亲人神共怒前此海未常冻自仁反已来连年冻者三矣且仁专备陆道天其或者欲使吾乘冰以袭之也皝从之羣僚皆言渉冰危事不若从陆道皝曰吾计已决敢沮者斩乃帅其弟军师评等自昌黎东践冰而进凡三百余里至枥林口舎辎重轻兵趣平郭去城七里候骑以告仁狼狈出战先是张英之俘二使也仁恨不穷追及皝之至仁以为复遣偏师轻出冦抄不虞皝之自来谓左右曰今兹来也当不使其疋马得返矣乃悉众阵于城之西北广威军帅所部降皝仁众沮动皝因纵击大破之仁败走帐下皆叛遂生擒之皝先斩其帐下之叛者然后赐仁死丁衡游毅孙机等皆仁所信用也执而斩之王永自杀幼稚佟寿郭充翟楷龎鉴皆东走幼稚中道而还皝兵追及楷鉴杀之寿充奔髙句骊自余吏民为仁所诖误者皆赦之辽东遂平
慕容恪
慕容恪字玄恭皝第四子髙贵人所生也幼而谨厚深沉有大度髙氏无宠皝未之竒也年十五身长八尺七寸容貌魁杰雄毅严重每所言及輙经纶世务皝始奇之授以孙吴兵数后从征伐临机多竒策使镇辽东恩威甚着髙句骊惮之不敢为冦皝使恪与儁俱伐扶余儁居中指授而已恪身冒矢石摧锋而进所向輙溃皝临终谓儁曰今中原未一方建大事恪智勇俱济汝其任之及儁嗣立弥加亲厚屡立大功中山之捷军令严明秋毫不犯但迁其将帅土豪数千家而已余皆安堵如故冉闵败执恪进屯常山儁命移镇中山元玺三年封太原王拜侍中假节大都督大将军录尚书累迁大司马儁寝疾引恪与司徒评属以后事遂总摄朝政暐初嗣位新遭大丧诛夷狼籍内外恟惧恪举止如常人不见其有忧色每出入往还一人歩从或说以宜自严备恪曰人情方惧且当安重以静镇之奈何复自惊扰众将何仰由是人心稍定恪虽总大任而朝廷之礼兢兢严谨每事必与评议之未尝专决虚心待士咨询善道量才授任人不踰位朝廷清肃进止有常罢朝归第尽心色养手不释卷官属臣僚或有过失不显其状随宜他叙不令失伦惟以此为贬时人以为大愧再有小过自相责曰尔复欲望宰公迁官邪自是庶僚化徳莫敢犯者建康初闻儁死皆以为中原可图桓温曰慕容恪尚在所忧方为大耳后攻洛阳略地至崤渑关中大震军还乃定恪为将不尚威严专用恩信抚御士卒务综大要不为苛令使人人得便安军士有犯法者宻纵舎之捕斩贼首以令军营平时寛纵似若可犯然警备严宻敌至莫能近者故未尝败恪初有疾以暐幼弱政不在己评性多猜忌恐大司马之任不当其人谓暐兄乐安王臧曰今南有遗晋西有强秦二冦并懐进取之志顾我未有隙耳夫国之废兴系于辅相大司马总统六军不可任非其人若能推才任忠和同协盟则四海且不足图二冦岂能为患哉吾以常才猥受先帝顾托之命每欲扫平关陇荡一瓯吴庶嗣成先帝遗志谢忧责于当年而疾固弥留恐此志不遂所以没有余恨也吾死之后若以亲疎次第言之大司马之任不以授汝当以授冲汝曹虽才识明敏然皆年少未堪多难吴王天资英杰经略超世汝曹若能推以授之必能混一四海区区外冦不足惮也慎无冒利忘害不以国家为意也又以语评月余疾笃暐亲视之问以后事恪曰臣闻报恩莫大于荐贤贤者虽在板筑犹可为相而况国之懿藩吴王文武兼资管萧之亚陛下若任之以大政国其可安不然秦晋必有窥愈之计言终而卒国中皆痛惜之追谥曰桓王
文明段氏
皝后段氏鲜卑人本单于段国之女也初进为夫人晋咸康初皝即王位册拜为王后及儁称尊追谥曰文明皇后配飨于太祖后垂僭立尊生母兰氏为文昭皇后欲迁段氏于别室而以兰氏配飨诏百官议之皆以为当然博士刘详董谧议以为尧母为帝喾妃位次第三不以贵陵姜嫄明圣王之道以至公为先文昭后宜立别庙垂怒逼之详谧曰上所欲为无问于臣臣按经奉礼不敢有二垂乃不复问诸儒卒迁段后而以兰氏配飨太祖
景昭可足浑氏
儁后可足浑氏尚书令豫章公翼之从姊也儁元玺二年立为皇后暐嗣位尊为皇太后颇预朝政性尤猜忌垂为吴王威名素着太后甚忌之其妃段氏自以贵姓不尊事太后太后衔憾诬以巫蛊拷掠致死[事具段氏传]及垂枋头之捷威名益着太后愈不平之遂与太傅评宻谋诛垂垂惧奔秦俄而太后卒追谥曰景昭皇后配飨于烈祖及垂即伪位以可足浑氏谋倾社稷不宜从祀乃尊昭仪段氏为景徳皇后配飨烈祖而追废可足浑后

卷三十一 前燕録九
裴嶷[开]
裴嶷字文冀河东闻喜人也父昶晋司隶校尉嶷清方有才干器畧魁伟累迁中书侍郎转给事黄门郎荥阳太守属天下乱嶷兄武先为玄莵太守嶷遂求为昌黎太守至郡久之武卒嶷被征乃将武子开以丧俱南过廆廆敬礼之及去厚加资送行达辽西道路梗塞嶷欲北还就廆开曰乡里在南奈何北行且等为流寓今段氏强慕容氏弱何必去此而就彼也嶷曰中国丧乱今往就之是相率而入虎口也且道路辽逺何由可达若俟其清通又非岁月可冀今欲求托足之地岂可不慎择其人汝观诸段岂有逺畧且能待国士乎慕容公修仁行义有伯王之志加以国富民安今往从之髙可以立功名下可以庇宗族汝何疑焉开从之乃与投廆既至廆大喜时诸流寓之士见廆草创并懐去就嶷首定名分为羣士启行廆甚悦之以为长史委以军国之谋嶷言于廆曰晋室衰微介居江表中原之乱非明公不能拯也今诸部虽各拥兵然皆顽愚相聚宜以渐并取为西讨之资廆深善之及悉独官冦逼城下外内骚动廆问计于嶷嶷曰悉独官虽拥大众军无号令众无部阵若简精兵乘其无备坐成擒耳廆以为然遂陷冦营威徳甚振遣使献捷于建康妙简行人令嶷将命初朝廷以廆僻在荒逺犹以边裔之豪处之嶷既使至盛言廆之威畧四海英贤并为其用朝廷始重之嶷将还帝欲留嶷谓嶷曰卿中朝名臣当留江东朕别诏龙骧送卿家属嶷辞曰臣少蒙国恩出入省闼因事逺寄投迹遐荒今遭开泰得覩朝廷复赐恩诏侍奉辇毂于臣之私实为厚幸但以旧京沦没山陵穿毁名臣宿将莫能雪耻独慕容龙骧越在遐表竭忠王室慷慨之诚义感天地方扫平中壤奉迎皇舆故遣使臣万里归诚今若留臣不返必谓朝廷以其僻陋而弃之孤其向义之心使懈体于讨贼此微臣之所甚惜区区忘身为国贪还返命耳帝曰卿言是也乃遣嶷还廆后谓羣僚曰裴长史名重中朝而降屈于此岂非天以授孤也迁为辽东相转乐浪太守
武子开字士先与嶷同归仕廆任为车骑司马才畧深逺屡进竒策于廆事多纳用寻转军谘祭酒
游邃
游邃广平人也与逢羡宋奭皆尝为昌黎太守中国丧乱遂与黄泓俱避地于蓟后归仕廆为龙骧长史创定朝仪初王浚屡以手书招其兄畼畼欲赴之邃曰彭祖刑政不修华戎离叛以邃度之必不能久兄且盘桓以俟之耳畼曰彭祖忍而多疑顷者流民北来命所在杀之今手书殷勤我稽留不往将累及卿且乱世宗族宜分以冀遗种邃从之畼竟归浚与浚俱没于石勒邃子泓仕为居就令
髙瞻[子开商]
髙瞻字子前渤海蓚人也少而英爽有俊才身长八尺二寸光熙中调补尚书郎永嘉之乱还乡里乃与父老议曰今皇纲不振兵革云扰此郡沃壤凭固河海若兵荒岁俭必为冦庭非图安之所王彭祖先在幽蓟据燕代之资兵强国富可以托也诸君以为何如众咸称善遂与叔父隐率数千家北徙幽州既而以王浚政令无恒乃北依崔毖随毖如辽东毖与三国宻谋伐廆瞻固谏以为不可毖不从及毖奔败瞻随众降廆廆署为将军瞻称疾不赴廆敬其姿器数临候之抚其心曰君之疾在此不在他也今晋室丧乱天子播越四海分崩苍生纷扰莫知所系孤欲与诸君匡复帝室剪鲸豕于二京迎天子于吴会廓清八表侔勲古烈此孤之心也孤之愿也君中州望族冠冕之余宜痛心疾首枕戈待旦以同斯愿奈何以华夷之异介然疎之哉且大禹出于西羌文王生于东夷立功立事惟问志畧何如耳岂以殊俗不可降心乎瞻仍辞疾笃不起廆颇不平又与龙骧主簿宋该有隙该阴劝廆除之廆不从瞻闻其言弥不自安遂以忧卒
瞻长子开仕儁为昌黎太守时土豪封放与赵故太尉刘凖聚众自守不附于儁儁遣开讨之开至渤海凖放迎降遂署为幕府参军从太原王恪征冉闵于襄国恪皆骑兵而闵多歩卒开说恪以诱致平地击之闵遂败走开被重创而卒
开弟商刚毅严重好学有事干为儁范阳太守闻兄开战没悲哭欧血病不能起扶杖乃行儁召见之商涕泣不胜儁顾谓左右曰自古友于之爱未有如商者也即日拜昌黎太守商泣辞曰臣兄亡于此郡臣故不忍为之儁愍而改授辽西
刘瓒[一作赞]
刘瓒字彦真平原人也经学该通为世纯儒性甚清贞非礼不动弟子从之受业者常数百余人廆重其徳学引为东庠祭酒使太子皝师事之
阳裕
阳裕字士伦右北平无终人也少孤兄弟皆早亡单茕独立虽宗族无能识者惟叔父躭幼而竒之曰此儿非惟吾门之标秀乃佐时之良器也刺史和演辟为主簿王浚领州转治中从事忌而不能任石勒克蓟城问枣嵩曰幽州人士谁最可者嵩曰燕国刘翰徳素长者北平阳裕干事之方勒曰若如君言王公何以不任嵩曰王公由不能任所以为明公擒耳勒方欲任之裕乃微服潜遁令支时鲜卑单于段疾陆眷为晋骠骑大将军辽西公雅好人物虚心延裕裕谓友人成泮曰仲尼喜佛肸之召以匏瓜自喻伊尹亦称何事非君何使非民圣贤尚如此况吾曹乎眷今召吾岂徒然哉泮曰今华夏分崩九州岛幅裂轨迹所及易水而已欲偃蹇考盘以待通者俟河之清也人寿几何古人以为白驹之叹少游有云郡掾足以荫后况国相乎卿追踪伊孔抑亦知几其神也裕乃应之拜郎中令中军将军处上卿位厯事段氏五主甚见亲重其后段辽与皝相攻裕谏曰臣闻亲仁善邻国之寳也慕容与国世为婚媾且皝令徳之主不宜连兵构怨凋残百姓臣恐祸害之兴将由于此愿两追前失通好[一作欵]如初使国家有泰山之安苍生蒙息肩之惠辽不从出为燕郡太守北平相及石虎攻辽长驱入蓟裕帅其民数千家登燕山以自固诸将恐其为后患急欲攻之虎曰裕儒生矜惜名节耻于迎降耳无能为也遂过之既克令支裕诣军门降虎让之曰卿昔为奴虏走今为士人来岂识知天命将逃遁无地邪对曰臣昔事王公不能匡济逃于段氏复不能全今陛下天网髙张罗络[一作笼络]四海幽蓟豪杰莫不向风如臣比肩无所独愧生死之命惟陛下制之虎悦其言即拜北平太守征为尚书左丞段辽之请迎于虎也裕以左丞[一多相字]为征东将军麻秋司马秋败裕为皝军所执送之于皝皝素闻裕名命释其囚拜郎中令迁大将军左司马东破髙句骊北灭宇文归皆预其谋皝甚器重之及迁都龙城[一作和龙]裕雅有巧思所制城池宫阁皆裕为之规模裕既仕皝日近宠秩在旧人之右性谦恭清俭刚简慈笃虽厯居朝端有若布衣士大夫流亡覉絶者莫不经营收葬存恤孤遗士无贤不肖皆倾身以待之是以所在推仰初范阳卢谌每称之曰吾及晋之清平厯观朝士多矣忠清简毅笃信义烈如阳士伦者实亦未几也及死皝甚悼之比葬三临时年六十一
阳骛
阳骛字士秋右北平无终人也其父躭清直沈敏仕为辽西太守慕容翰攻段氏于阳乐破而获之廆甚敬礼用为谋主官至东夷校尉母李氏博学有母仪皝常升堂拜之骛少清素好学器识沈逺起家为平州别驾屡献安时强国之策事多听用廆甚竒之及皝即位迁左长史东西征伐参谋帷幄封建宁公皝临终谓儁曰阳士秋士行髙洁忠干贞固可托大事汝善待之儁将图中原骛制胜之功亚于太原王恪暐既嗣立申以师傅之礼亲遇日隆及为太尉慨然而叹曰昔常林徐邈先代名臣犹以鼎足任重终辞三事以吾虚薄何徳以堪之固求罢职辞甚恳至暐优容不许骛厯事四朝年耆望重自太原王恪以下皆礼拜之而骛谦恭谨厚过于少时戒束子孙虽朱紫罗列无敢违犯其法度者性尤俭约好施无倦位为台保爵为郡公常乘敝车瘠牛卒无殓财人士莫不痛惜之谥曰敬其子瑶秦苻坚时王猛荐为著作佐郎寻厯显官
封奕
封奕字子专渤海蓚人也其祖释仕晋东夷校尉辽东附塞鲜卑素喜连等入边为冦攻掠郡县释不能讨廆击斩之遂平辽东会释疾病奕时尚幼乃以属之于廆释卒廆召奕与语悦之曰竒士也补小郡督释子冀州主簿悛幽州参军抽咸来奔丧廆见之曰此家抎抎千斤犍也以道不通丧不得还皆留仕廆廆以抽为长史悛为参军未几复以奕为军谘祭酒军国机要悉以委之皝既嗣位其弟仁东据平郭以叛辽东郡县多懐疑二皝遣奕慰抚之道路梗塞奕乃引还因讨鲜卑木提于白狼克之段辽入冦栁城守将不能自固奕率众救之城垂没奕整阵力战赖以得全迁右司马寻击宇文逸豆归大获而还其别部大人皆下之进镇军左长史遂与诸将佐劝皝称燕王奕进位相国封武平侯讨平冉闵在相位十五年政务之暇留心讲论接引后进如若不及喜怒不形于色儁即帝位进为太尉领中书监复十余年遂为定策元勲及暐之世欲徙龙城宗庙社稷及所留百官家属必得耆徳大臣迎之乃遣奕与侍中慕舆龙往迎既至暐亲率羣臣谒于道左奕以暐建熙六年卒谥曰匡公
宋该
宋该字弘宣[一作宜弘]平原人也与同郡刘翔杜羣先依王浚又依段氏皆以为不足托帅诸流寓同归于廆廆举为龙骧主簿转右长史廆初为车骑该等以廆立功一隅位卑任重等差无别不足以镇华夷共表请进廆官爵朝廷不许[一作朝议未定]会皝嗣立乃燕羣臣于承干殿以该性贪故赐布百余疋令自负而归重不能胜乃至僵顿以愧辱之后迁辽东内史得侍郎韩偏贿赂举为孝亷皝下令曰夫孝亷者道徳沈敏贡之王庭偏往助叛徒迷固之罪至王威临讨凭城丑詈此则悖[一作勃]逆之甚者也奈何举之剖符于朝何所取信该下吏可正四岁刑偏行财祈进亏乱王典可免官禁锢终身
韩恒[一作常]
韩恒字景山灌津人也[纪事本末作安平人]父黙以学行显名恒年十岁能属文师事同郡张载载竒之曰王佐才也身长八尺一寸博览经籍无所不通永嘉之乱避地辽东依于崔毖廆既逐毖恒随俘虏徙于棘城召见与语悦之拜参军事咸和中宋该等建议表请廆为大将军燕王之号廆将许之命羣僚博议咸以为宜如该议恒驳
曰自羣胡乘间人婴荼毒诸夏萧条无复纲纪明公忠武笃敬[一作笃诚]忧勤社稷抗节孤危之中建功万里之外终古勤王之义未之有也夫立功者患信义不着不患名位不髙故桓文有宁复一匡之功亦不先求礼命以令诸侯今宜缮甲兵候机会除羣凶清四海功成之后九锡自至且要君以求宠爵者非为臣之义也廆颇不平之出为新昌令及皝为镇军复参军事迁营邱太守政化大行儁为大将军征拜咨议参军寻加扬烈将军儁既僭号将定五行次众论纷纭恒时疾在龙城乃召决之恒未至而羣议以为燕宜承晋为水徳既而恒至言于儁曰赵有中原非惟人事天所命也天实与之而人夺之臣窃谓不可且大燕王迹始自于震于易震为青龙受命之初有龙见于都邑城龙为木徳幽契之符也儁初虽难改后终从恒议秘书监聂熊闻恒言叹曰不有君子国何以兴其韩令君之谓乎后与李产俱傅东宫从太子晔入朝儁顾谓左右曰此二傅一代伟人未易继也其见重如此[恒初无传乃见梦于予故遂纪之]
鲜于亮
鲜于亮范阳人也初仕石虎为别将与麻秋帅众迎段辽太原王恪击败之亮失马歩縁山不能进因止端坐恪兵环之叱令起亮曰身是贵人义不为小人所屈汝曹能杀亟杀不能则去亮仪观丰伟声气壮厉燕兵惮之不敢杀乃以白皝皝使人以马迎之与语大悦拜为左常侍以崔毖之女妻之后皝自率大众征髙句骊亮言于皝曰臣以俘虏蒙王国士之恩不可以不报今日是臣死日也愿效死前驱遂与数十骑先犯髙句骊阵所向摧溃儁既嗣立复以亮为前锋将军伐赵攻拔蓟城陷阵先登威名显著以功迁扬威将军厯章武齐郡二郡太守
髙诩
髙诩辽东人永嘉之乱避地隠居建武初廆自称大单于诩乃杖策见之曰霸王之资非义不济今晋室虽微人心犹附宜遣使江东示有所尊然后仗大义以征诸部谁敢不从此霸王之资也廆善之拜为郎中令皝嗣立迁玄菟太守以平征虏仁功封为汝阴侯转左长史诩善天文皝常谓之曰卿有佳书而不见与何以为忠荩诩曰臣闻人君执要人臣执职执要者逸执职者劳是以后稷播种尧不与焉占候天文晨夜甚苦非至尊之所宜亲殿下将焉用之也皝黙然及谋伐宇文逸豆归诩乃进曰宇文强盛今不取必为国患伐之必克然不利于将出而告人曰吾往必不返然忠臣不避也将发不见其妻使人语以家事而行逸豆归果大败身为流矢所中卒
乙逸
乙逸平原人也仕为东夷护军慕容仁之叛逸弃城奔还转玄菟太守儁建留台于龙都迁尚书专委留务寻迁幽州刺史被征为左光禄大夫夫妇共载鹿车逸子璋随从常数十骑服饰甚丽奉迎于道左逸大怒闭车不与言到城乃深责之璋犹不悛逸常忧其必败而璋更被擢用频厯显位至中书令御史中丞逸乃叹曰吾少自修立克己守道仅能免罪璋不治节俭专为奢纵而更居清要此岂惟璋之沗幸实时世之陵夷也
鞠殷
鞠殷乐浪太守彭之子也彭初守乐浪赵石虎来伐境内多叛应之彭选壮士数百固守棘城城得不没赵兵既退大加赏赐殷仕儁为尚书左丞太原王恪克广固迁殷为东莱太守彭时为大长秋以书戒殷曰王弥曹嶷必有子孙汝善招抚勿寻旧怨以长乱源殷推求弥从子立嶷孙岩于中山请与相见深结意分彭复遣使遗以车马衣服郡民大安
张鸿
张鸿范阳人也仕皝为黄门郎甚宠爱之鸿颐下忽生须三根长寸余皝由是不悦乃遣出宫使看鹅鸭
侯青
侯青武邑人也一云朝那人仕儁将作大匠屯骑校尉机巧有筭略骁勇善骑射每从征伐先登陷阵儁常拟之张飞
韩宰
韩宰昌黎人也仕儁为谒者仆射扬威将军子昞一作景[]降于魏
张怖
张怖字文祖清河武城人也为燕豫州刺史怖少孤贫随母长于舅氏令其牧牛怖幼而好学事母以孝闻每日必于牧牛之暇采樵二束菜二本一以供母一以顾人书昼则折木叶学书夜则以所书者读之
成公都
成公都晋兴元吴人也都骁猛有勇力阳勇之战[阳勇疑误]年十八横矛大呼贼不敢当独歩当时拟之方叔论者咸曰当求之于古造次无其比也

卷三十二 前燕録十
李产[子绩]
李产字子乔范阳人也少刚毅有志格永嘉之乱豫州刺史同郡祖逖素好从横拥部众于南土力能自固产往依之会逖卒其弟约领逖之众无绥御之才不为士卒所附产见约志趣异常谓所亲曰吾以北方鼎沸故逺来就此冀全宗族今观约所为有不可测之志吾托名姻亲当早自为计无事复陷身于不义也尔曹不可以目前之利而忘久长之策乃率子弟十数人间行还乡里仕于石氏为本郡太守及儁南征前锋达郡界乡人皆劝产降产曰夫受人之禄当同其安危今若舍此节以图存义士将谓我何城溃始诣军门请降儁嘲之曰卿受石氏宠任衣锦本乡何故不能立功于时而反委质乎烈士处身固如是邪产泣曰诚知天命有归非微臣所抗犬马为主岂忘自效但以孤穷势蹙致力无术僶俛归死实非诚欵儁嘉其慷慨顾谓左右曰此真长者乃擢用之厯位尚书性刚正好直言每至进见未尝不论朝政之得失同辈咸敬惮之儁亦重其儒雅前后固辞年老不堪理剧转太子太傅谓子绩曰以吾之才而致于此始者之愿亦已过矣不可复以西夕之年取笑于来今也固辞而归死于家
产子绩字伯阳少以风节知名清辩有辞理弱冠为郡功曹时石虎亲征段辽师次范阳百姓饥俭军供有阙虎大怒太守惶怖避匿绩曰郡带北裔与冦接壤疆场之间人怀危虑闻舆驾亲戎将除残贼虽婴儿白首咸思効命非唯为国亦自求宁即使身膏草野犹甘为之敢有私吝而阙军实但比年灾俭家有菜色困敝力屈无所取济逋废之罪情在可矜虎见绩年少有壮节嘉而恕之太守获免幽州刺史王午辟为主簿及儁之南征绩随午奔鲁口邓恒谓午曰绩乡里在北父已降燕今虽在此终不为用方为人患午曰绩于丧乱之中捐家立义情节之重虽古烈士无以过也乃以猜嫌害之窃恐燕赵之士闻之谓我直相聚为盗耳了无意识众情一散不可复集坐自屠溃也恒乃止午犹恐诸将不与己同心或致非意乃资遣之绩始辞午往见儁儁让之曰卿不识天命弃朕邀名今日乃始来邪绩曰臣闻豫让报智伯仇称于前史既官身所在何事非君陛下方弘唐虞之化臣实未谓归顺之晩也儁曰此亦事主之一节耳拜太子中庶子寻迁司徒长史与儁谈论东宫词甚切直暐时侍侧甚不平之及即位太宰恪欲以绩为尚书右仆射暐追憾绩往言不许恪屡请之暐乃谓恪曰万机之事委之叔父伯阳一人暐请独裁遂出为章武太守以忧死
黄泓
黄泓字始长庐江人也[晋书作魏郡斥丘人]父沉善天文秘术泓从父受业精妙逾深兼博览经史尤明礼易性甚忠勤非礼不动永嘉之乱与渤海髙瞻避地于蓟[一作幽州]说瞻曰王浚昏虐终必无成宜思去就以图久安慕容廆法政修明虚怀引纳且谶言真人出东北倘或是乎宜相与归之同建事业瞻不从泓乃率宗族归廆廆待以客礼引为参军军国之务动辄咨之泓止说成败事皆如言廆常曰黄参军国之仲翔也及皝嗣位迁左常侍领史官甚见亲重石虎率众来攻皝将走辽东泓曰贼有败气可无忧也不过二日必当奔溃宜严勒士马为追击之备皝曰今冦盛如此卿言必走孤未敢信泓曰殿下言盛者人事耳臣言必走者天时也胡走无疑及期果退皝益竒之儁即王位迁从事中郎冉闵之乱儁欲谋取中原访之于泓泓劝儁行儁从之及僭伪号署为进谋将军太史令闗内侯寻加奉车都尉西海太守领太史令开阳亭侯进封平舒县五等伯常从左右谘决大事灵台令许敦害其宠謟事上庸王评设异议以毁之乃以泓为太史灵台诸署统加给事中泓待敦弥厚不以毁已易心暐败以老归家叹曰燕必中兴其在吴矣[一作吴人]恨吾年过不及见耳年九十七卒后三年吴王垂果以兴焉
贾坚
贾坚字世固渤海人也少尚气节弯弓三石余仕赵殿中督赵亡乃弃冉闵还乡里拥部曲数千家以自固上庸王评狥渤海遣使招之坚终不降评与战擒之儁爱其才赦而勿杀时年六十余太原王恪闻其善射故亲试之乃取一牛置百歩上召坚使射曰能中之乎坚曰少壮之时能令不中今老矣正可中之恪大笑乃射发一矢拂脊再一矢磨腹皆附肤落毛上下如一恪曰能复中乎坚曰所贵者以不中为竒中之何难一发中之观者咸服其妙儁署为乐陵太守治涪城寻迁太山太守屯山荏晋将荀羡引兵击之坚所将纔七百余人羡兵十倍于坚坚将出战诸将皆曰众少不敌不如固守坚曰固守亦不能免不如战也遂出战身先士卒杀羡兵十余人复还入城羡兵围之坚叹曰吾自结髪立功名而每值穷阨岂非天乎与其屈辱而生不若守节而死乃谓诸将曰今危困至此计无所设卿等可去吾将止死将士皆泣曰府君不出众亦俱死耳乃扶坚上马坚曰我如欲逃必不相遣今当为卿曹决斗若势不能支卿等可趣去勿复顾我也乃开门直出羡兵四集坚立马桥上左右射之皆应弦而倒羡兵众多从堑下斫桥桥断人马俱陷生擒之遂失山荏羡谓坚曰君父祖世为晋臣奈何背本不降坚曰晋自弃中华非吾叛也民既无主强则附之[一作强则托命]既已事人安可改节吾束修自立渉赵厯燕未尝易志君何忽忽相谓降乎羡复责之坚骂曰竖子儿女御乃公羡怒执置雨中数日不食愤憾而卒子活复为任城太守
慕舆根
慕舆根榼卢城大人也善骑射尝从皝行猎有一野羊立于悬崖之上皝命左右射之莫有中者根乃自募射一发而中皝甚竒之署帐下折冲将军屡进竒略儁嗣位转广威将军败邓恒于鲁口斩苏林于中山所在立功厯殿中领军将军儁卒受遗辅暐进位太师副赞朝政根性木强自恃先朝勲旧举动倨傲心不服恪濳欲为乱乃言于恪曰今主上幼冲母后干政殿下宜虑杨骏诸葛元逊之变思有以自全且定天下者殿下之功也兄亡弟及古今成法俟毕山陵可废主上为王殿下自践尊位以建大燕无穷之福恪曰公醉邪何言之悖也吾与公受先帝遗诏云何而遽有此议昔曹臧吴札并于家难之际犹曰为君非吾节况今储君嗣统四海无虞宰辅受遗奈何更有私议公忘先帝之言邪根大愧惧辞谢而退恪以告吴王垂垂劝恪杀之恪曰今新遭大丧二邻伺隙山陵未建宰辅自相诛夷恐乖逺近之望且可忍之秘书监皇甫真言于恪曰根本庸竖过蒙先帝厚恩强参顾命而小人无识自国哀已来骄狠日甚将成祸乱明公今日居周公之地当为社稷深谋早为之所恪亦不听根遂与武卫将军慕舆干潜谋诛恪及评因而簒立入白太后及暐曰太宰太傅将谋不轨臣请帅禁兵诛之以安社稷太后将从之暐曰二公国之戚穆先帝选之托以孤嫠必不肯尔安知非太师欲为乱也乃止根又思恋东土言于太后及暐曰今天下萧条外冦非一国大忧深不如东还暐亦不纳于是反形渐露恪闻之遂与太傅评宻奏根罪状根乃伏诛并其妻子皆枭首东市
李洪
李洪平阳人也初帅流民入定陵未几众至数千壁于舞阳受王浚假署为雍州刺史后归皝仕为大理厯内史右司马石虎攻棘城洪弟普以为棘城必败劝洪出避祸洪曰天道幽逺人事难知且当委任勿轻动以取悔普固请不已洪曰卿意见明审者当自行之吾受慕容氏大恩义无去就当效死于此耳与普流涕而诀普遂降于虎从虎南归死于丧乱洪由是以忠笃著名从儁攻邓恒于鲁口出屯髙冢慕舆根击恒部将鹿勃早洪徐整骑队助之俘斩甚众暐立转龙骧将军略地河南拔许昌汝南陈郡徙万余戸而还进位司空王猛克邺随暐入长安拜驸马都尉奉朝请卒
悦绾
悦绾榼卢城大人也初仕皝为司马石虎入冦遣征北张举袭凡城皝以绾为御难将军授兵一千以守之及赵兵至将吏皆恐欲弃城走绾曰受命御冦生死以之且凭城坚守一可敌百敢妄言惑众者斩众然后定绾身先士卒亲冒矢石举等竭力攻之经旬不克乃退虎死邺中扰乱冉闵殄灭石氏石祇遣使求援儁遣绾将兵三万会之邺平引还迁前将军追击吕护于鲁口有功进尚书右仆射寻署安西将军领护匈奴中郎将并州刺史戍并州暐嗣位转尚书左仆射绾见王公贵戚多为荫戸言于暐曰今三方鼎峙各有吞并之心而太傅政尚寛和百姓多有隠附传曰惟有徳者可以寛临其次莫如猛今诸军营戸三分共贯风教颓弊威纲不立至使民戸殚尽委输无入吏断常俸战士絶廪官贷粟帛以自赡给既不可闻于邻国且非所以为治宜一切罢断诸荫戸尽还郡县肃明法纪以清四海暐纳之使绾专治其事纠擿奸伏无敢隠匿出戸二十余万朝野怨怒太傅评大不平之绾先有疾乃自力厘校戸籍疾遂益亟而卒后苻坚灭燕闻绾之忠恨不得见乃拜其子为郎中
皇甫真
皇甫真字楚季安定朝那[一作那字]人也其兄岌晋东夷校尉崔毖请为长史卑辞说谕终莫能致廆招之岌与真实时俱至并以文章才儁任居枢要真更以弱冠髙才擢拜辽东国侍郎皝嗣立迁平州别驾时内艰连年百姓劳瘁真议欲寛减赋税休息力役不合旨免官后以破麻秋功拜奉车都尉守辽东营邱二郡皆有善政及儁即位入为典书令从辅国将军恪等讨擒冉闵即南图拔邺石氏旧都城内珍玩寳货充溢真一无所取惟存恤人物收敛图籍而已儁临终真与恪等俱受顾命慕舆根将谋为乱真阴察知之请恪除根恪未忍显其事俄而谋泄伏诛恪乃谢真曰不从君言几成祸败吕护之叛恪谋于朝曰逺人不服修文徳以来之今护宜以恩诏降不宜以兵戈取也真曰护九年之间三背主上揆其奸心凶悖未已明公方饮马江湘勒铭剑阁况护蕞尔近畿而不枭戮宜以兵算取之不可复以文檄喻也恪从之真乃上疏辄以家奴婢五十口马七十疋牛四十头以供军资拜冠军将军别部都护[一作都督]师还拜镇西将军并州刺史镇护匈奴中郎将征拜侍中光禄大夫迁司空领中书监累迁太尉侍中苻坚宻谋并燕欲觇其可否命西戎主簿郭办潜结匈奴左贤王曹毂遣使诣邺朝贡办因为之副真兄腆及从子奋覆皆仕于秦办既至邺厯造公卿谓真曰仆本秦人家为秦所诛故寄命曹王贵兄常侍及奋覆兄弟并相知有素真怒曰臣无境外之交此言何以及吾君似奸人得无因縁假托乎白暐请穷治之太傅评不许办还为坚言燕朝政无纲纪实可图也鉴机识变惟皇甫真耳坚曰以六州之众岂得不使有智士一人哉真亦秦人而燕用之固知关西多君子矣真性清俭寡欲不营产业饮酒至石余不乱雅好属文凡着诗赋四十余篇王猛入邺真望马首拜之明日更见语乃卿猛猛曰昨拜今卿何恭慢之相违也真曰卿昨为贼朝是国士吾拜贼而卿国士何所怪也猛大嘉之谓权翼曰皇甫真故大器也从坚入关为奉车都尉奉朝请数岁而卒
梁琛
梁琛广平人也初为吕护参军护败遂仕慕容氏为中书著作郎转给事黄门侍郎暐时琛以大鸿胪奉使于秦侍辇茍纯副之琛至长安苻坚方畋于万年欲引见琛琛曰秦使至燕燕之君臣朝服备礼洒扫宫庭然后敢见今秦王欲野见之使臣不敢闻命秦尚书郎辛劲谓琛曰宾客入境惟主人所以处之君焉得专制其礼且天子称乘舆所至曰行在所居何常之有又春秋亦有遇见之礼何为不可乎琛曰晋室不纲灵祚归徳二方承运俱受明命而桓温猖狂窥我王略燕危秦孤势不独立是以秦王同恤时患要结好援东朝君臣引领西望媿其不竞以为邻忧西使之辱敬待有加今强冦既退交聘方始谓宜崇礼笃义以固二国之欢若忽慢使臣是卑燕也岂修好之义乎夫天子以四海为家故行曰乘舆止曰行在今海县分裂天光分曜安得以乘舆行在为言哉礼不期而见曰遇葢因事权行其礼简略岂平居容与之所为哉客使单行诚势屈于主人然茍不以礼亦不敢从也[一云琛曰天子以四海为家故可云然今灵命既分天光派别势匀义等理絶兹谈况唇亡齿寒岂辅车之义乎故桓温冦境而贵朝同恤敝邑愧赖以为君忧秦人使燕未尝肴干不食爵盈不饮而敬恭待命享礼有加今虏冦已获继寻旧好会遇之礼岂其时乎遐宾小使诚势屈于主然劳不以礼不敢闻命]坚嘉琛有奉命之才乃为之改行宫百僚陪位然后延之如燕朝之仪事毕坚与之私宴问东方名臣为谁琛曰太傅上庸王评明徳茂[一作懿]亲光辅王室车骑大将军吴王垂雄略冠世秀迈絶伦内赞百揆外御四国[此二句一作折冲御侮]其余诸臣或以文进或以武用官皆称职野无遗贤虽周文多士汉武得人未有过也琛从兄奕先在秦为尚书郎会罢坚使典客馆于奕舎琛语有司曰昔诸葛兄弟各处三国及瑾为吴聘蜀与诸葛亮惟公朝相见退无私面君子之志往贤盛事余窃慕之今使之即安私室所不敢也竟不馆奕坚乃敕奕数来就邸舎与琛卧起间问东国起居琛曰今二国鼎据兄弟并蒙荣宠琛之在燕亦犹兄之在秦论其本心各有所在琛欲言东国之美恐非西国之所欲闻欲言其恶复非臣子所得论也兄何用问为坚闻而嘉之使太子延琛相见秦人欲使琛拜太子先讽之曰邻国之君犹其君也邻国之储君亦何以异乎琛曰天子之子视元士欲其由贱登贵以塞盈心在国不臣其父之臣况邻国之臣乎且茍无纯敬则礼有往来情岂忘恭但恐降屈为烦耳秦人不能对乃不果拜王猛劝坚留琛坚不许留秦月余厚礼遣归琛每应对不先告纯纯甚恨之及归纯言于暐曰琛在长安与王猛甚亲善疑有异谋琛又数称秦王坚及王猛之美且言秦将兴师宜为之备已而秦果伐燕皆如琛言暐乃疑琛知其情会评为秦所败遂收琛繋狱苻坚入邺释之除中书著作郎引见谓之曰卿昔言上庸王吴王皆将相竒才何为不能谋画自取亡国琛曰天命废兴岂二人所能移也坚曰卿不能见几而作虚称燕美忠不自防反为身祸可谓智乎琛曰臣闻几者动之微吉凶之先见者也如臣愚暗实所不及然为臣莫如忠为子莫如孝自非有一至之心者莫能保忠孝之始终是以古之烈士临危不改见死不避以狥君亲彼知几者心达安危身择去就不顾家国臣就使知之尚不忍为况非所及乎坚称善久之王猛表为主簿领记室督
公孙凤
公孙凤字子鸾上谷人也隠居昌黎之九城山谷冬衣单布寝处土床夏每并食于一器久之蛆臭然后乃食弹琴吟咏陶然自得人咸异之莫能测也暐以安车征之至邺见暐不言不拜衣食举动如在九城宾客造请少得与言数年病卒
公孙永
公孙永字子阳襄平人也少而好学恬淡虚静隠于平郭南山不娶妻妾非身所垦植则不衣食之吟咏岩谷欣然自得年余九十操尚不亏与公孙凤俱被暐征至邺见暐不拜王公已下造之皆不与言虽经隆冬盛暑端然自若一岁余诈狂暐送之平郭后苻坚又将备礼征之难其耆年路逺乃遣使者致问未至而永卒坚深悼之谥曰崇虚先生
王欢
王欢[一作观又作劝]字君厚乐陵人也安贫乐道专精耽学不事产业常丐食诵诗虽家无斗储意怡如也其妻患之
或焚毁其书而求改嫁欢笑而谓之曰卿不闻朱买臣妻邪时人闻者莫不嗤笑欢守志弥笃遂为通儒暐袭伪位署为国子博士亲就受经寻迁祭酒暐为苻坚所灭欢遂归隠坚复征为祭酒后以太子少傅卒
悉罗腾
悉罗腾字叔龙范阳涿鹿人也工围碁究尽其妙独步当时莫与为俦俄而北平乐抄少隽出与齐名腾仕暐为尚书郎桓温来伐为吴王垂参军从事与温战生擒叛人段思击斩李述勇冠三军及暐为秦所灭随徙长安拜三署郎秦末年与暐潜谋杀坚坚召腾拷问具服遂见杀
安屈
安屈辽东胡人也其先祖曰世髙汉时以安息王侍子入洛厯魏至晋避地辽东因以家焉屈仕暐为殿中郎将
刘洛
刘洛中山浦阴县人也县差充征弟兴私代复背军逃归县以本名捕斩兴诣郡自列称逃是兴身请代洛死洛又固陈已实正名宜从宪辟兄弟争命详刑有疑有司具以闻暐曰洛应征辄留兴冒名逃役俱应极法但兄弟竞死义情可嘉宜特原之

巻三十三 前秦録一
苻洪
苻洪字广世略阳临渭氐人也其先葢有扈氏之苖裔子孙强盛世居武都为西戎酋长始其家池中生蒲长五丈五节状如竹时咸异之谓之蒲家因以氏焉父怀归为部落小帅母姜氏因寝产洪惊觉而寤先是陇右大雨霖百姓苦之謡曰雨若不止洪水必起故因名之曰洪年十二而父卒代为部帅好施多权略骁武善骑射属刘氏之乱乃散千金招延俊杰访安危变通之术戎晋襁负奔之宗人蒲光蒲突遂共推为盟主刘曜僭号长安遣使拜平逺将军不受自称护氐校尉秦州刺史略阳公光等逼洪归曜曜以洪为宁西将军率义侯及曜败于洛阳洪率部人西保陇山进为氐主石虎将兵攻上邽洪诣虎降虎大恱亲出迎之拜冠军将军委以西方之事监六夷诸军事泾阳伯赵建平四年石生起兵闗中洪遂西结张骏自称晋北平将军雍州刺史虎既灭生洪率户三万下陇东如冯翊说虎徙闗中豪杰及羗戎以实东方曰诸氐皆洪家部曲洪帅以从谁敢违者虎从之拜洪护氐校尉徙秦雍及氐羗十余万戸于闗东迁龙骧将军流民都督处于枋头从征叚辽有功迁光烈将军进爵为侯寻拜使持节都督六夷诸军事冠军大将军进封西平郡公其部下赐爵闗内侯者二千余人以洪为闗内领侯冉闵言于虎曰蒲洪雄果得将士死力其诸子皆有非常之才且握强兵五万屯据近畿宜密除之以安社稷虎曰吾方倚其父子以取吴蜀奈何杀之待之愈厚佛图澄亦言于虎曰观蒲氏有王气请急除之虎阴欲杀洪洪称疾不朝梁犊之乱虎遣洪以车骑将军从燕王石斌讨之遂平梁犊进为侍中车骑大将军开府仪同三司都督雍秦州诸军事雍州刺史改封本国略阳郡公会虎卒石遵即位闵又言于遵曰蒲洪人杰也今以洪鎭闗中臣恐秦雍之地非复国家之有此虽先帝临终之命然陛下践祚自宜改图遵从之罢洪都督余并如前洪怨之乃归枋头遣使降晋后石鍳杀遵所在兵起秦雍流民相率西归路由枋头共推洪为主众至十余万洪子健在邺斩闗出奔枋头鍳惧洪之逼也欲以计遣之乃以洪为都督闗中诸军事征西大将军雍州牧领秦州刺史洪会官属议应受与否主簿程朴请且与赵连和如列国分境而治洪怒曰吾不堪为天子耶而云列国乎引朴斩之永和六年朝廷规复中原以洪为氐王使持节征北大将军都督河北诸军事冀州刺史广川郡公健为假节右将军监河北征讨前锋诸军事襄国公时姚弋仲亦有图据闗中之志恐洪先之遣子襄帅众五万伐洪洪迎撃破之斩获三万余级于是安定梁楞等并率闗西民望说洪曰今胡运将终中原丧乱明公神武必成大业继踪周汉宜称尊号以副四海之望洪亦以谶文有草付应王又孙坚之生背有草付字遂改姓苻氏自称大都督大将军大单于三秦王以南安雷弱儿为辅国将军安定梁楞为前将军领左长史冯翊鱼遵为后将军领右长史京兆叚陵为左将军领左司马王堕为右将军领右司马天水赵俱陇西牛夷北地辛牢皆为从事中郎氐酋毛贵为单于辅相洪谓博士胡文曰孤率众十万居形胜之地冉闵慕容儁可指辰而殄姚襄父子克之在吾数中孤取天下有易于汉祖初石虎以麻秋鎭枹罕冉闵之乱秋率众归邺洪使子龙骧将军雄逆撃获之以为军师将军秋因说洪曰冉闵石祗方相持中原之乱未可平也不如先取闗中基业已固然后东征天下谁敢敌之洪深然之既而秋因宴鸩洪欲并其众世子健收秋斩之洪临死谓健曰吾所以未入闗者以为中原可指时而定今不幸为竖子所困中州非汝兄弟所能办闗中周汉旧都形胜之国进可以一同天下退不失保全秦雍吾死之后便可鼓行而西言终而卒年六十六健僣伪位追谥曰惠武皇帝庙号太祖

卷三十四 前秦録二
苻健
苻健字建业洪第三子也初母羌氏梦感大罴而孕生之夜洪又梦族曹氏指健谓之曰是儿兴家门可以吾名字之于是名罴字世建后避石虎外祖张罴之名故改焉及长雄果便弓马好施予善事人甚为石虎父子所亲爱歴位翼军校尉鎭军将军虎虽外礼苻氏心实忌之乃阴杀其诸兄而不害健也永和六年洪死健嗣位代綂其众乃去大都督大将军三秦王之号称晋官爵遣叔父安告丧于京师且请朝命秋八月京兆杜洪窃据长安自称晋征北将军雍州刺史以冯翊张琚为司马戎夏雄儁多归附之健密图闗中惧洪知之乃伪受石祗官爵以赵俱为河内太守戍温牛夷为绥集将军戍怀密缮宫室于枋头课所部种麦示无西意有知而不种者健杀之以狥既而自称晋征西大将军开府都督闗中诸军事雍州刺史以武威贾玄硕为左长史略阳梁安为右长史叚纯为左司马辛牢为右司马京兆王鱼安定程肱胡文等为军谘祭酒悉众而西以鱼遵为前锋行至盟津起浮桥以济遣弟辅国将军雄帅步骑五千人入自潼闗兄子扬武将军菁帅众七千人自轵闗入河东临别执菁手曰若事不捷汝死河北我死河南不及黄泉无相见也济讫焚桥自统大众随雄而进杜洪闻之与健书侮嫚之以司马张琚弟光[一作先字]为征虏将军帅众万三千逆战于潼闗之北光兵大败走还长安健虽战胜犹修笺于洪并送名马珍宝请至长安上尊号洪曰币重言甘诱我也乃悉召闗中之众来拒健闻而筮之遇泰之临健曰小往大来吉亨昔往东而小今还西而大吉孰大焉诸君知否此则汉祖屠秦之机也是时众星夹河西流占者以为百姓西迁之象健遂率军进次赤水据其城以抗洪洪弟郁劝洪迎健洪不从郁率所部来降健遣雄略地渭北氐酋毛受屯高陵徐磋屯好畤羗酋白犊屯黄白众各数万皆斩洪使遣子来降苻菁鱼遵所过城邑无不降附洪惧固守长安九月菁与张光战于渭北之阴盘擒之三辅郡县堡壁悉降冬十月健长驱至长安杜洪张琚奔司竹十一月甲午入都长安以民心思晋乃遣叅军杜山伯诣建康献捷并修好于大司马桓温于是秦雍夷夏皆来归附赵梁州刺史石宁独据上邽不下十二月雄进兵撃斩之
皇始元年春正月健军师将军左长史贾玄硕等请依刘备称汉中王故事表健为侍中大都督闗中诸军事大将军大单于秦王健怒曰吾岂堪为秦王耶且晋使未返我官位轻重非汝曹所知也既而密使梁安讽玄硕等上尊号健伪让再三然后许之丙辰僭即天皇位于南郊[纪事本末作天王大单于]国号大秦大赦境内改元皇始缮宗庙社稷置百官于长安追尊父洪为武惠皇帝庙号太祖尊母姜氏为皇太后立妻强氏为天皇后子苌为太子靓为平原公生为淮南公觌为长乐公方为高阳公硕为北平公腾为淮阳公栁为晋公桐为汝南公庾为魏公武为燕公幼为赵公以雄为都督中外诸军事丞相领车骑大将军雍州牧东海公菁为卫大将军平昌公宿卫二宫雷弱儿为太尉毛贵为司空略阳姜伯周[伯周健之舅也]为尚书令梁楞为左仆射王堕为右仆射鱼遵为太子太师强平[平王后之弟也]为太傅叚纯为太保略阳吕婆楼为散骑常侍赵并州刺史张平遣使来降健署为大将军冀州牧三月健置司隶校尉官分遣使者问民疾苦搜罗隽异寛重敛之税弛离宫之禁罢无用之器去侈靡之服凡赵之苛政不便于民者悉除之夏四月杜洪张琚遣使招晋梁州刺史司马勲勲率步骑三万自汉中入秦川健御之于五丈原勲屡战皆败退归南郑健以中书令贾玄硕始者不上尊号衔之使人告玄硕与司马勲通并其诸子皆杀之是年野蚕成茧野禾被原百姓采野茧而衣野粟而食闗西家给人足
皇始二年春正月丞相雄等固请健正尊号宜依汉晋兼皇王之美不可过自谦冲同赵之初号健从之僭即皇帝位于太极殿大赦境内诸公皆进爵为王且言单于所以统一百蛮非天子所宜领以授太子苌立五等之封以次进之司马勲既还汉中杜洪张琚屯宜秋洪自以右族轻琚且知勲惮琚兵强因说勲曰不杀张琚闗中非国家有也勲乃伪请琚于坐杀之琚弟光走池阳合众攻勲勲频战不利杜洪遂自立为秦王改元建昌署置百官夏四月以张遇为征东大将军豫州牧五月健率步骑二万攻杜洪于宜秋斩之还登石安原而叹曰美哉斯原也怅然有终焉之志六月甲申健还长安晋鎭西将军谢尚攻豫州牧张遇于许昌遇遣使请救健遣丞相东海王雄卫大将军平昌王菁率众掠地闗东并帅步骑二万援之丁亥与尚战于颍水之诫桥尚等败绩奔还淮南死者万五千人雄乘胜逐北至于垒门杀伤过半秋七月雄徙遇及陈颍许洛之民五万余戸归于闗中[或作长安]以右卫将军杨羣为豫州刺史鎭许昌八月健以雷弱儿为大司马毛贵为太尉张遇为司空冬十月谢尚遣冠军将军王侠攻许昌克之豫州刺史杨羣退屯弘农十二月丞相雄攻王擢于陇上败之擢单马奔凉州雄还屯陇东初有童謡曰十斗二升沙谁为王擢家至是而擢败
皇始三年春正月下书曰其自公卿已下岁举贤良方正孝亷清才多略博学秀才异行各一人或献书规谏或面陈朕过其悉以闻勿拘贵贱二月张重华遣将军张弘宋修会王擢帅步骑万五千来伐雄与菁率众拒之大败凉兵于龙黎斩首万二千级获弘修送长安王擢弃秦州奔姑臧健以领军将军愿为秦州刺史鎭上邽三月西域胡刘康诈称刘曜子聚众于平阳伪称晋王夏四月左卫将军飞讨擒之五月王擢复帅众二万攻上邽秦州郡县多应之愿战败奔长安六月左卫将军飞攻氐王杨初于仇池为初所败丞相雄平昌王菁帅步骑四万屯于陇东初张遇自许昌来奔健纳遇继母韩氏为昭仪数于众中谓遇曰卿吾假子也遇惭恨因雄等精兵在外阴结闗中豪杰欲灭苻氏以雍州归晋秋七月遇与中黄门刘晃谋夜袭健晃约开门以待之会健使晃出外晃固辞不得已而行遇不知引兵至门门不开事觉伏诛于是孔特起池阳刘珍夏侯显起鄠乔秉起雍胡阳赤起司竹呼延毒起灞城众数万人各遣使诣晋大司马征西将军桓温中军将军殷浩请救八月以左仆射鱼遵为司空九月丞相雄帅众二万还长安遣平昌王菁略地上洛置荆州于丰阳县以步兵校尉金城郭敬为荆州刺史引南金竒货弓竿漆蜡通闗市来逺商于是国用充足异贿盈积矣冬十月丞相雄与清河王法及左卫将军飞分讨孔特等健兄子辅国将军黄眉自洛阳来奔十一月雄克池阳斩孔特十二月清河王法与左卫将军飞克鄠斩刘珍夏侯显
皇始四年春正月辛酉丞相雄克司竹胡阳赤奔灞城依呼延毒二月乙丑晋大司马桓温统步骑四万发江陵水军自襄阳入均口至南乡步兵自浙川趋武闗命司马勲出子午道趋长安三月温遣别将攻上洛获荆州刺史郭敬进撃青埿城破之[册府元龟作温遣京兆太守薛珍击青埿城破之]司马勲掠秦西鄙凉秦州刺史王擢攻陈仓以应温健遣太子苌丞相雄淮南王生平昌王菁北平王硕帅众五万拒温于峣栁城愁思堆[长安志云后因名桓公堆]夏四月己亥战于蓝田淮南王生单骑突陈出入以十数杀温将应诞刘泓士卒死者甚众温督军力战苌众大败丞相雄与温别将桓冲战于白鹿原为冲所败温遂转战而前壬寅进至灞上苌等退屯城南健与老弱六千固守长安小城悉发精兵三万为游军遣大司马雷弱儿等与苌合兵拒温三辅郡县争持牛酒迎降于温温抚谕居民使安堵复业男女夹路观之耆老有感泣者曰不图今日复覩官军健别遣雄帅骑七千驰袭司马勲于子午谷破之勲退屯女娲堡五月王擢拔陈仓杀健扶风内史毛难丞相雄复与桓冲战于白鹿原冲师败绩死者万余人初温恃秦麦熟以为军资而健悉芟麦清野以待之军粮不属士卒乏食六月丁丑温徙闗中三千余户而还呼延毒帅众一万从温苌等又追撃之比至潼闗温军屡败失亡万计丞相雄击司马勲王擢于陈仓勲奔汉中擢奔略阳遂攻乔秉于雍丙申雄卒太子苌攻秉于雍八月斩之闗中悉平以光禄大夫赵俱为洛州刺史鎭宜阳先是月奄填星在舆鬼占者曰秦有兵革之象会温来伐至是而退健赏拒温之功以雷弱儿为丞相毛贵为太傅鱼遵为太尉淮南王生为中军大将军平昌王菁为司空其年西虏乞没浑邪遣子入侍健于是置来宾馆于平朔门以怀逺人起灵台于杜门与百姓约法三章薄赋卑宫垂心政事数延公卿咨讲治道承赵人苛虐奢侈之后易以寛简节俭崇礼耆老修尚儒学秦人大悦太子苌拒桓温为流矢所中冬十月苌卒谥曰献哀十一月王擢帅众来降健以擢为尚书以上将军啖鐡为秦州刺史健叔父武都王安自晋还为姚襄所虏以为洛州刺史十二月安自襄亡归健以安为大司马骠骑大将军并州刺史鎭蒲阪是岁闗中大饥米一斗直布一疋
皇始五年春二月蝗虫大起自华泽西至陇山食百草无遗牛马相噉毛虎狼食人行路断絶健自蠲百姓租税减膳彻悬素服避正殿新平有长人见长五丈语于百姓张靖曰苻氏应天受命今当太平外面者归中而安泰问其姓名弗答俄而不见新平令以闻健以为妖妄诏靖繋狱会大雨霖河渭泛溢蒲坂津监宼登于河中得大屐一只长七尺三寸足迹称屐指长尺余文深一寸健叹曰覆载之中何所不有张靖所见定不差也赦之夏四月河内太守王会黎阳太守韩高以郡叛降于燕立淮南王生为太子以司空平昌王菁为太尉尚书令王堕为司空司隶校尉梁楞为尚书令六月丙子健寝疾庚辰平昌王菁勒兵入东宫将杀太子生而自立时生侍疾西宫菁以健为己卒攻东掖门健闻变登端门陈兵自卫众见健惶惧皆舍仗逃散健执菁数而杀之余无所问壬午以大司马武都王安都督中外诸军事甲申健引太师鱼遵丞相雷弱儿太傅毛贵司空王堕尚书令梁楞左仆射梁安右仆射叚纯吏部尚书辛牢等嘱以后事受遗辅政健谓太子生曰六夷酋帅及大臣执权者若不从汝命宜渐除之乙酉薨于太极前殿在位五年年四十九[一作三十九]葬原陵谥曰明皇帝庙号世宗永兴初追尊曰景明皇帝号高祖

卷三十五 前秦録三
苻生
苻生字长生健之第三子也封淮南王幼而麤暴昏醉无赖祖洪甚恶之生无一目为儿童时年七岁洪戏之问侍者曰吾闻瞎儿一泪信乎侍者曰然生怒引佩刀自刺出血曰此亦一泪也洪大惊鞭之生曰性耐刀槊不堪鞭捶洪曰汝为尔不已吾将以汝为奴生曰可不如石勒也洪惧跣而掩其口谓其父健曰此儿狂勃宜早除之不然长大必破人家健将杀之健弟雄止之曰儿长成自当修改何可遽尔如此健乃止及长力举千钧雄勇好杀手格猛兽走及奔马击刺骑射冠絶一时桓温来伐生单马入阵搴旗斩将者前后十数初健之长子苌既死母强氏意在少子栁健以谶有三羊五眼之言故立为太子皇始五年六月健卒僭即皇帝位大赦境内改元寿光羣臣奏曰先帝晏驾甫尔而即改元非礼也生怒穷推议主得右仆射叚纯杀之秋七月尊母强氏为皇太后立妻梁氏为皇后以太子门大夫南安赵韶为右仆射太子舍人赵诲为中护军著作郎董荣为尚书并以佞幸进也八月生封所善卫大将军黄眉为广平王前将军飞为新兴王征吕婆楼为侍中左大将军大司马武都王安领太尉晋王栁为征东大将军并州牧鎭蒲阪魏王庾为鎭东大将军豫州牧鎭陜城自余封授有差初生将强怀与桓温战没其子延未及封而健死会生出游怀妻樊氏于道上书论怀忠烈请封其子生怒射而杀之中书监胡文中书令王鱼言于生曰比频有客星孛于大角荧惑入于东井大角为帝坐东井秦之分野于占不出三年国有大丧大臣戮死愿陛下逺追周文修徳以禳之惠和羣臣以成康哉之美生曰皇后与朕对临天下可以应大丧矣毛太傅梁车骑梁仆射受遗辅政可以应大臣矣九月杀皇后梁氏及太傅録尚书毛贵[后之舅也]车骑将军尚书令梁楞左仆射梁安冬十一月以吏部尚书辛牢守尚书令右仆射赵韶为左仆射尚书董荣为右仆射中护军赵诲为司隶校尉十二月杀丞相雷弱儿及其九子二十七孙于是诸羗皆有离心生虽在谅闇游饮自若荒耽淫虐杀戮无道常弯弓露刅以见朝臣锤钳锯凿可以害人之具备置左右即位未几后妃公卿已下至于仆隶凡杀五百余人截胫拉胁锯项刳胎者比比有之
寿光二年春正月嬖臣右仆射董荣言于生曰日蚀之变宜以贵臣应之生曰唯有大司马国之懿戚不可其在王司空乃杀司空王堕洛州刺史杜郁堕之甥也左仆射赵韶恶之谮于生以为贰于晋杀之壬戌宴羣臣于太极殿酣饮乐奏生亲歌以和之命尚书令辛牢为酒监既而怒曰何不强人酒而犹有坐者引弓射牢杀之百竂大惧莫不引满昏醉污服失冠蓬头僵仆生乃大乐二月生闻张祚见杀玄靓幼冲命征东大将军晋王栁遣叅军阎负梁殊使凉以书喻之负殊至姑臧玄靓年幼不见殊等凉州牧张瓘见之曰孤之本朝世执忠节逺宗大晋臣无境外之交二君何以来辱负殊曰晋王与君邻藩义好有自来矣虽山河阻絶然风通道会不欲使羊陆二公独美于前主上以钦明绍统八表宅心光被四海功格天地晋王思与张王齐曜大明交玉帛之好兼与君公同金兰之契是以不逺而来君何怪焉瓘曰羊陆一时之事亦非纯臣之义也本朝六世重光固忠不贰若与苻征东通使是上违先公纯诚之志下乖河右遵奉之情其可乎负殊曰昔微子去殷项伯归汉虽背君违亲前史美其先觉亡晋之余逺逃江会天命去之沦絶已久故尊先王翻然改图北面二赵盖神筭无方见机而作也今大秦威徳方盛君公若欲自尊河右则众旅非秦之敌如欲宗归遗晋则深乖先君雅旨曷若逺踪窦融附汉之规近述先王归赵之事垂祚无穷永延遐祉乎瓘曰中州无信好食誓言往与石氏通好使车适返戎骑已至中国之风诫在昔日不足复论通和之事也负殊曰三王异政五帝殊风赵多奸诈秦崇信义岂得一槩待之乎张光杨初皆擅兵一方不供王贡先帝命将擒之赦其难恕之罪宠以爵封之荣今上道合二仪慈弘山海信符阴阳御物无际不可以二赵相况也瓘曰必如君言秦之威徳无敌何不先取江南则天下尽为秦有征东何辱命焉负殊曰先帝以大圣神武开构鸿基强燕纳欵八州效顺主上钦明道必隆世慨徽号拥于河西正朔未加吴会以吴必须兵服凉可以义怀故遣行人先申大好如君公未达天命正可缓江南数年之命回师西斾恐凉州弗可保也瓘曰我跨据三州带甲十万西包葱岭东阻大河伐人有余而况自守何畏于秦负殊曰贵州山河之固孰若崤函五郡之众孰若秦雍杜洪张琚因赵氏之成资据天阻之险固策三秦之鋭藉陆海之饶劲士风集骁骑如云兵强财富自谓天下可平闗中可守有囊括宇内席卷四海之志先帝戎旗西指冰消云散人咏来苏旬月之间不觉易主燕虽虎视闗东犹以地势之义逆顺之理北面称藩贡不踰月致肃慎楛矢通九夷之珍单于屈膝名王内附主上若以贵州不服赫然奋怒控弦百万鼓行西济未知贵州将何以抗之盍追先王臣赵故事世享大美为秦西藩瓘曰然秦之徳义加于天下江南何以不宾负殊曰文身之俗负阻江山道污先叛化盛后宾自古而然岂但今也故诗曰蠢尔蛮荆大邦为仇言其不可以徳义怀也瓘曰秦据汉旧都地兼将相文武辅臣领袖一时者谁也负殊曰皇室懿藩忠若公旦者则大司马武都王安征东大将军晋王栁文武兼才神器秀拔入可允厘百工出能折冲万里者卫大将军广平王黄眉后将军清河王法龙骧将军东海王坚之兄弟其耆年硕徳徳侔尚父者则太师録尚书事广寗公鱼遵清素刚严骨硬贞亮者则左光禄大夫强平金紫光禄大夫程肱牛夷博闻多识探赜索幽者则中书监胡文中书令王鱼黄门侍郎李柔雄毅厚重权智无方者则左卫将军李威右卫将军雅才识明达令行禁止者则特进领御史中丞梁平老特进光禄大夫强汪侍中尚书吕婆楼文史富赡鬰为文宗者则尚书右仆射董荣秘书监王扬著作郎梁谠骁勇多竒略攻必取战必克闗张之流万人之敌者则前将军新兴王飞建节将军邓羗立忠将军彭越安逺将军范俱难建武将军徐盛常伯纳言卿校牧守则人皆文武莫非才贤其余怀经世之才藴佐时之略守南山之操遂而不夺者王猛朱肜之伦相望于岩谷济济多士焉可罄言姚襄张平一时之杰各拥数万狼顾偏方委忠献欵请为臣妾小不事大春秋所诛惟君公图之瓘曰兹事当决之于王非身所了负殊曰凉王虽英睿夙成然年在幼冲君公居伊霍之任安危所系见机之义实在君公耳瓘新辅政河西所在兵起惧秦师之至乃以玄靓之命遣使称藩生因其所称官爵而授之燕王慕容儁遣将军慕舆长卿等帅众七千人自轵闗攻幽州刺史强[晋书作张]哲于裴氏堡晋将军刘[晋书作王]度帅众四千攻青州刺史王[晋书作袁]朗于卢氏堡生遣前将军新兴王飞拒度建节将军邓羗拒长卿飞未至而度退羗及长卿战于堡南大破之获长卿及甲首二千七百余级姚襄帅众万余攻平阳太守产于匈奴堡晋王栁救之为襄所败引还蒲阪襄进攻堡克之杀产尽坑其众遣使从生假道将还陇西生将许之东海王坚谏曰姚襄人杰也今还陇西必为深患不如诱以厚利伺隙撃之生乃止遣使拜襄官爵襄不受斩其使者焚所送章册宼掠河南生怒命大将军张平讨之襄乃卑辞厚币与平结为兄弟更与秦通和三月生发三辅人治渭桥金紫光禄大夫程肱以妨农害时上疏切谏生怒杀之夏四月长安大风发屋拔树行人颠顿宫中奔扰或称贼至宫门昼闭五日乃止生推告贼者杀之刳出心胃生舅左光禄大夫强平切諌曰元正盛旦日有蚀之正阳神朔昏风大起兼之水旱不时兽灾未息此皆由陛下不勉强于政事乖和气所致也愿陛下务养元元平章百姓弃纎芥之嫌含山岳之过致敬宗庙爱礼公卿去秋霜之威垂三春之泽则奸回寝止妖祲自消干灵祗佑皇家永保无穷之美矣生怒以为妖言凿其顶而杀之卫将军广平王黄眉前将军新兴王飞建节将军邓羗侍燕禁中以平太后之弟叩头固谏生弗许出黄眉为左冯翊飞为右扶风羗行咸阳太守犹惜其骁勇故皆弗杀五月太后强氏以忧愤卒谥曰明徳六月生下书曰朕受皇天之命承祖考之业君临万邦子育百姓嗣统以来有何不善而谤讟之音扇满天下杀不过千而谓之残虐行者比肩未足为希方当峻刑极罚复如朕何时虎狼大暴从潼闗西至于长安昼则断道夜则发屋不食六畜专务食人自元年秋至于二年夏凡杀七百余人百姓苦之皆废耕桑相聚邑居为害滋甚内外恟惧秋七月羣臣奏请禳灾生曰野兽饥则食人饱自当止终不能累年为患也何禳之有且天岂不爱羣生而年年降罚正以百姓犯罪者多将助朕专杀而施刑敎故耳但勿犯罪何为怨天而尤人哉冬十月生如阿房遇兄与妹俱行者逼令为非礼固执不从生怒杀之尚书仆射贾玄石形貎美伟生与妻楼上望见玄石在庭中妻曰此何人也生曰汝欲得也乃诛玄石甞燕羣臣于咸阳故城有后至者皆斩之生夜食枣多至旦而有疾召太医令程延使诊之延曰陛下无他疾食枣多耳生怒曰嘻汝非圣人安知吾食枣乃杀之又使太医某合安胎药问人参好恶并药分多少曰虽小小不具自可堪用生以为讥其目凿其目出然后斩之常从舆上溲便辇者谓之天雨
寿光三年春二月太白犯东井有司奏曰东井秦之分野太白罚星必有暴兵起于京师生曰太白入井必将渴耳何所怪乎夏四月姚襄将图闗中自北屈进屯杏城遣辅国将军姚兰略地敷城曜武将军姚益生左将军王钦卢招动定阳北地芹川诸羗胡皆应之有众二万七千进据黄落生遣卫大将军广平王黄眉平北将军道龙龙骧将军东海王坚建节将军邓羗率步骑万五千御之生将飞龙击兰擒之襄深沟高垒固守不战羗说黄眉曰伤弓之鸟落于虚发襄频为桓温张平所败鋭气已竭今固垒不战是穷寇也然其为人强狠易以刚动若鼓噪扬旗压其垒门彼必忿怒而出可一战擒也黄眉从之五月羗帅骑三千压于襄垒襄果怒尽鋭出战羗伪不胜引骑而退襄追之至于三原羗回骑拒襄俄而黄眉与坚大众继至襄兵大败时襄所乘骏马曰黧眉騧日行千里是战也马倒擒而斩之尽俘其众弟苌帅众来降襄载其父弋仲之柩在军中生以王礼葬弋仲于孤盘亦以公礼葬襄广平王黄眉等振旅还长安生不之赏数众辱之黄眉怒谋杀生自立事觉伏诛事连王公亲戚多有死者生梦大鱼食蒲又长安謡曰东海有鱼化为龙男便为王女为公问在何所洛门东东海坚所封也时为龙骧将军第在洛门之东生不知是坚以謡梦之故诛侍中太师録尚书事广寗公鱼遵并其七子十孙时又謡曰百里望空城鬰鬰何青青瞎儿不知法仰不见天星于是悉坏诸空城以禳之法是苻法也金紫光禄大夫牛夷惧不免祸求为荆州出鎭上洛生不许曰公忠肃笃敬宜左右朕躬岂有外鎭之理改为中军将军引见调之曰牛性迟重善持辕轭虽无骥足动负百石夷曰虽服大车未经峻壁愿试重载乃知勲绩生笑曰何其快也公嫌所载轻乎朕将以鱼公爵位处公夷惧归而自杀生荒暴日滋残虐弥甚躭湎于酒无复昼夜羣臣朔望朝谒漏尽请见生曰日知尽乎须待饮讫罕有见者或日暮不出百僚饥弊或至申酉乃出临朝辄怒色厉惟行杀戮连月昏醉弗堪省览往往寝落醉中决事左右因以为奸赏罚无凖因醉问左右曰自吾临天下以来汝等外间何所闻乎或对曰陛下圣明宰世子育百姓赏必当功刑必当罪天下唯歌太平未闻有怨生怒曰汝媚我也引而斩之他日又问或对曰陛下刑罚微过又怒曰汝谤我也亦斩之所幸妻妾小有忤旨辄便杀之流其尸于渭水或使宫人与男子裸交于殿前引羣臣临而观之或生剥牛羊驴马活爓鸡豚鹅鸭数十为羣纵之殿前或剥死囚面皮令其歌舞临观以为嬉乐宗室勲旧亲戚忠良杀害略尽王公在位者悉以疾告归人情危骇道路以目羣臣奔走草野皆曰从虎口出左右得保一日如度十年自以眇目所讳言者残缺伤毁偏只少无不足不具之类皆不得道左右忤旨误犯而死者不可胜纪六月太史令康权言于生曰昨夜三月并出孛星入于太微连于东井自去月上旬沈阴不雨迄至于今将有下人谋上之祸深愿陛下修徳以消之生怒以为妖言扑而杀之生夜坐对侍婢曰阿法兄弟亦不可信明当除之侍婢以告坚及坚兄清河王法法遂与特进领御史中丞梁平老特进光禄大夫强汪帅壮士数百人潜入云龙门坚与侍中尚书吕婆楼帅麾下三百余人鼓噪继进宿卫将士皆舍仗归坚生犹昏醉寝而未寐坚众既至生惊问左右曰此辈何等人左右曰贼也生曰贼也何不拜之坚兵皆笑生又大言何不速拜不拜者斩之坚众引生置于别室废为越王寻而杀之时年二十三在位三年谥曰厉王封生子馗为越王以嗣之

卷三十六 前秦録四
苻坚上
苻坚字永固一字文玉[或作名]健弟雄之第二子也赵建武中洪从石虎徙邺家于永贵里母茍氏甞游漳水祈子于西门豹祠归其夜梦与神交因而有孕十二月而生坚有神光之异自天烛其庭坚背有赤文隐起状如篆文成字曰艹[音草]付臣又土王咸阳坚秘而莫之传也姿貎魁杰臂埀过膝目有紫光祖洪见坚状貎竒而爱之欲令头坚腹软字之曰坚头[坚或作肩]年七岁聪敏好施举止不踰规矩每侍洪侧辄量洪举措取予不失机候洪每谓健曰此儿姿貎瓌伟质性过人头大鎭重身长任大足短安下非常相也赵光禄大夫司隶校尉高平徐统有知人之鍳遇坚于路异之执其手曰苻郎此官之御街小儿敢戏于此不畏司隶缚耶坚曰司隶缚犯
罪者不缚小儿戏也统顾左右曰此儿有伯王之相左右怪之曰此儿状貎甚丑而君以为贵相何异也统曰非尔等所及知也后又遇之统下车屏人密谓之曰苻郎骨相不恒后当大贵但恨仆老不及见如何坚曰若如公言不敢忘徳八岁请就师学洪曰尚小未可吾年十三方欲求师时人犹以为速成况汝戎狄异类世知饮酒今乃求学耶欣而许之性至孝愽学多才埶年十一便有经略大志健之西入闗也次于曲沃梦天神遣使者赤冠朱衣命拜坚为龙骧将军翼日乃为坛于曲沃以授之健泣谓坚曰汝祖昔受此号汝父次为之今若复为神明所命可不勉之坚挥剑捶马志气感厉士卒莫不惮服于是要结豪杰以图纬世之宜吕婆楼强汪梁平老等皆有王佐之才倾身礼之以为股肱羽翼太原薛讃略阳权翼见而惊曰非常人也及生嗣位讃翼说坚曰主上猜忍暴虐中外离心有徳者昌无徳者殃天之道也神器甚重方今宜主秦祀者非殿下而谁愿殿下顺天人之心以行汤武之事勿使他姓得之坚以问尚书吕婆楼婆楼曰仆刀镮上人耳不足以办大事仆里舍有王猛其人谋略不世出殿下宜请而咨之坚因婆楼以招猛一见如旧友语及时事坚大悦自谓如刘玄徳之遇诸葛孔明也生既残虐无度特进领御史中丞梁平老等亟以为言[详具平老传]坚遂与兄清河王法谋杀生既而以位譲法法曰汝嫡嗣且贤宜立坚曰兄年长宜立羣臣皆顿首固请坚从之
永兴元年夏六月坚去皇帝之号称大秦天王即位于太极殿诛生佞臣中书监董荣左仆射赵韶等二十余人大赦境内殊死以下遂以晋升平元年改元永兴追谥父雄为文桓皇帝母茍氏为皇太后妃茍氏为皇后世子宏为皇太子以清河王法为使持节侍中都督中外诸军丞相録尚书事东海公诸王皆降爵为公以从祖右光禄大夫永安公侯为太尉从兄晋公栁为车骑大将军尚书令封弟融为阳平公双为河南公子丕为长乐公晖为平原公熈为广平公叡为巨鹿公汉阳李威为卫将军尚书左仆射梁平老为右仆射强汪为领军将军仇腾为尚书领选席宝为丞相长史行太子詹事吕婆楼为司隶校尉王猛为中书侍郎八月复以薛讃为中书侍郎权翼为给事黄门侍郎与王猛并掌机密九月追复鱼遵雷弱儿毛贵王堕梁楞梁安叚纯辛牢等悉复本官以礼改葬之子孙存者皆随才擢授大将军冀州牧张平谋叛据新平雁门河西太原上党上郡诸地壁垒三百余夷夏十余万戸拜置征鎭欲与秦敌冬十月平帅众掠境坚以晋公栁都督并冀州诸军事加并州牧鎭蒲坂以御之十一月丞相东海公法以疑忌赐死茍太后以法长且贤又得众心惧终为变故遣杀之坚性友爱与法诀于东堂恸哭呕血谥曰哀十二月坚行至尚书以文案不治免左丞程卓官以王猛代之于是修废职继絶世礼神祗课农桑立学校鳏寡孤独高年不自存者赐糓帛有差其殊才异行孝友忠义徳业可称者令所在以闻秦民大悦
永兴二年春二月坚自将讨张平以骁骑将军邓羗为前锋督护率骑五千据汾上平使养子张蚝御之蚝多力趫捷与羗相持旬余莫能相胜三月坚至铜壁平悉众出战坚鹰扬将军吕光刺蚝中之邓羗擒蚝以献平众大溃惧而请降坚赦其罪署为右将军蚝为虎贲中郎将徙平所部三千余户于长安夏四月坚如雍祠五畤六月如河东祠后土秋八月自临晋登龙门顾谓羣臣曰美哉山河之固娄敬有言闗中四塞之国眞不虚也权翼薛讃对曰臣闻夏殷之都非不险也周秦之众非不多也终于身窜南巢首悬白旗躯残于犬戎国分于项籍者何也徳之不修故耳吴起有言在德不在险深愿陛下追踪唐虞怀逺以德山河之固不足恃也坚大悦至韩原观晋魏颗鬼结草抗秦军之处赋诗而归九月庚辰坚还长安以太尉永安公侯守尚书令赐为父后者爵一级鳏寡高年糓帛有差丏所过田租之半是秋大旱坚减膳彻乐金玉绮绣皆散之戎士命后妃以下悉去罗纨衣不曵地开山泽之利公私共之息兵养民旱不为灾王猛日亲幸用事宗亲勲旧莫不嫉之诸氐纷纭竞陈猛短坚恚甚慢骂或有鞭挞于殿庭者权翼进曰陛下宏达大度善驭英豪神武卓荦録功舍过有汉祖之风然慢易之言所宜除之坚笑曰朕之过也自是公卿以下见猛屏息
甘露元年春正月起明堂禅南北郊祀其祖洪以配天宗祀其伯健于明堂以配上帝二月亲耕藉田皇后茍氏亲蚕于近郊平羗护军高离据略阳叛永安公侯率众讨之未克而卒谥曰威夏四月骁骑将军邓羗秦州刺史啖鐡讨平之五月坚如河东南游霸陵顾谓羣臣曰汉祖起自布衣廓平四海佐命功臣孰为首乎权翼进曰汉书以萧曹为功臣之冠坚曰汉祖与项羽争天下困于京索之间身被七十疮通中六七父母妻子为楚所困平城之下七日不火食赖陈平之谋太上妻子克全免匈奴之祸二相何得独高也虽有人狗之喻岂黄中之言乎于是酣饮极欢命羣臣赋诗六月甘露降乃大赦境内殊死已下改元为甘露秋七月坚自河东还以骁骑将军邓羗为御史中丞八月下书曰咸阳内史王猛言彰出纳所在着绩有卧龙之才宜入赞百揆丝纶王言可征拜侍中中书令领京兆尹特进光禄大夫强德健后之弟也酗酒豪横掠人财货子女为百姓患猛下车収德奏未及报已陈尸于市坚驰使赦之不及猛与中丞邓羗同志嫉恶无所顾忌数旬之间权豪贵戚杀戮刑免者二十余人百僚震栗奸猾屏气路不拾遗风化大行坚叹曰吾今始知天下之有法天子之为尊也乃以猛为吏部尚书寻迁太子詹事冬十一月转左仆射余官如故十二月以猛为辅国将军司隶校尉居中宿卫仆射詹事侍中中书令领选如故猛上疏辞曰伏见散骑常侍阳平公融明德懿亲光禄散骑西河任羣忠贞淑慎处士京兆朱肜博识聡辨并宜左右弥纶晖赞九棘愚臣庸鄙请避贤路坚曰机务俟才允属明哲朝野所望岂容致辞所举融等寻别铨叙于是以融为侍中中书监左仆射任羣为光禄大夫领太子家令朱肜为尚书侍郎领太子庻子猛时年三十六岁中五迁权倾内外人有毁之者坚辄罪之于是羣臣莫敢复言以左仆射李威领护军右仆射梁平老为使持节都督北垂诸军事鎭北大将军戍朔方之西丞相司马贾雍为云中护军戍云中之南遣使廵察四方及戎夷种落州部有高年孤寡不能自存长吏刑罚失中为百姓所苦清修疾恶劝课农桑有便于俗笃学至孝义烈力田者皆令条具以闻
甘露二年春正月坚分司隶置雍州又分京兆为咸阳郡置渭南县属京兆郡二月以河南公双为都督雍河凉三州诸军事征西大将军雍州刺史改封赵公鎭安定封弟忠为河南公三月匈奴左贤王刘卫辰遣使来降请田内地春来秋返坚许之夏四月云中护军贾雍遣司马徐斌率骑袭之因纵兵掠夺坚怒曰朕方修魏绛和戎之术不可以小利忘大信昔荆吴之战事兴蚕妇浇瓜之惠梁宋息兵夫怨不在大事不在小扰邉动众非国之利也所获资产其悉以归之乃黜雍官以白衣领职遣使修和示之信义卫辰于是入居塞内贡献相寻冬十月乌桓独孤部鲜卑没奕于各帅众数万来降坚初欲处之塞内阳平公融谏曰戎狄异类人面兽心不知仁义其稽颡内附实贪地利非懐德也不敢犯邉实惮兵威非感恩也今处之于塞内与民杂居彼窥郡县虚实必为邉患不如徙之塞外以存荒服之义坚从之
甘露三年春正月刘卫辰掠邉民五十余口为奴婢来献坚责之使归所掠卫辰由是叛附于魏[时犹称代]秋九月乙亥鳯凰集于东阙大赦境内百僚进位一级民因歌之曰鳯凰于飞其羽翼翼翊我圣后享龄万亿初坚将为赦与左仆射猛右仆射融宻议于露台悉屏左右亲为赦文猛融供进纸笔有一大苍蝇入自牖间鸣声甚大集于笔端驱而复来坚恶之久之乃去俄而长安街巷市里民相告曰官今大赦有司以闻坚惊谓猛融曰禁中无耳属之理事何从而泄于是勅内外推穷之咸言有一小人衣黒衣大呼于市曰官今大赦须臾不见坚叹曰其向苍蝇乎声状非常吾固恶之谚曰欲人勿知莫若勿为声无细而弗闻事未形而必彰者其此之谓也冬十二月广修学官诏郡国学生通一经已上充之公卿已下子孙并遣受业命牧守宰各举孝弟力田清修廉直学为通儒才堪干事者皆旌表之察其所举得人者赏非其人者罚由是人莫敢妄举而请托不行士皆自励虽宗室外戚无才能者尽弃不用当是之时内外羣臣率皆称职田畴修辟仓廪充盈盗贼屏息典章法物莫不悉备
甘露四年夏五月坚亲临太学考诸生经义优劣品而第之问难五经博士多不能对坚谓博士王寔曰朕一月三临太学黜陟幽明躬亲奬励罔敢勌违庻几周孔微言不由朕而坠汉之二武其可追乎寔曰自刘石扰覆华畿二都鞠为茂草诸生罕有或存坟籍灭而莫纪经沦学废奄若秦皇陛下神武拨乱道隆虞夏开庠序之美弘儒教之风化盛隆周垂馨千祀汉之二武焉足论哉自是每月一临太学诸生竞相劝励秋七月黄龙见于成纪梁山崩是年造刀一口用五千工铭曰神术隶书
甘露五年白虎见于天水
甘露六年夏六月遣大鸿胪拜张天锡为大将军凉州牧西平公秋八月汝南公腾谋反伏诛腾生之弟也是时生弟晋公栁等犹有五人王猛言于坚曰不去五公终必为患坚不从屠各张罔聚众数千自称大单于寇掠郡县坚以尚书邓羗为建节将军帅众七千讨平之九月命公国各署三卿并余官皆听自采辟独为置郎中令富商赵掇丁妃邹瓮等家累千金车服之盛拟则王侯诸公竞引之为国贰卿黄门侍郎安定程宪言于坚曰赵掇等皆商贩丑竖市郭小人车马衣服僭同王者官齐君子为藩国列卿伤风败俗有尘圣化宜肃明典法使清浊显分坚乃下诏称本欲使诸公延选英儒乃更猥滥如是其令有司推检引掇等为国卿者皆降其爵自今国官皆委之铨衡自非命士已上不得乘车马去京师百里内工商皂隶妇女不得服金银锦绣犯者弃市于是平阳平昌九江陈留安乐五公皆降爵为侯
建元元年春正月大赦境内殊死已下改元为建元雍州秀才叚铿等对策上第拜吏部郎中孝廉通经者十余人皆拜令长三月燕太宰慕容恪吴王慕容垂攻拔洛阳略地至崤渑闗中大震坚亲屯陜城以备之夏六月匈奴右贤王曹毂左贤王刘卫辰举兵叛毂帅众二万攻杏城已南郡县屯马兰山索虏乌延等亦叛坚而通于辰毂坚率中外精鋭讨之使卫大将军李威左仆射王猛辅太子宏留守长安以前将军杨安鎭军将军毛盛为前锋都督秋八月毂遣弟活拒战于同川安大败之斩首四千余级毂惧请降徙其酋豪六千余户于长安进撃乌延斩之建节将军邓羗讨卫辰擒之于木根山九月坚自聪马城如朔方廵抚诸夷冬十月征北将军淮南公幼帅杏城之众乘虚袭长安李威撃斩之十一月坚还长安以李威守太尉加侍中以曹毂为雁门公刘卫辰为夏阳公各使綂其部落毂寻死分其部落贰城已西二万余落封其长子玺为骆川侯贰城已东二万余落封其小子寅为力川侯故号东西曹
建元二年秦雍二州地震裂水泉涌出金像生毛长安大风震电坏屋杀人坚惧而愈修徳政夏五月魏昭成帝[讳什翼犍时称代王]遣长史燕鳯诣秦通好[或作入贡]鳯字子章代人也少好学博综经史明习阴阳谶纬昭成帝素闻其名使人以礼迎之鳯不应聘乃命诸军围代城谓城中人曰燕鳯不出者吾将屠汝代人惧送鳯出之拜左长史参军国事时坚遣牛恬聘魏魏令鳯报之坚问曰代王何如人鳯曰寛和仁爱经略高逺一时之雄主也常有并吞天下之志坚曰卿軰北人无刚甲利器敌弱则进敌强则退安能并兼耶鳯曰北人壮悍上马持三仗驱驰若飞主上雄隽率服北土控弦百万号令若一军无辎重樵爨之苦轻行速捷因敌取资此南方之所以疲敝而北方之所以常胜也坚曰彼国人马实为多少鳯曰控弦之士四十余万见马一百万匹坚曰卿言人众可尔说马太多是虚辞耳鳯曰云中川自东山至西河二百里北山至南山百有余里每岁孟秋马常大集略为满川以此推之使人之言犹当未尽鳯还坚厚加赠遗秋七月坚遣辅国将军王猛前将军杨安扬武将军姚苌等帅众二万宼荆州攻南乡郡晋荆州刺史桓豁救之八月军于新野掠安[一作汉]阳民万余戸而还
建元三年春二月羗敛岐叛坚自称益州刺史帅部落四千余家西依张天锡叛将李俨坚遣辅国将军王猛陇西太守姜衡南安太守南安邵羌扬武将军姚苌等帅众万七千讨敛岐于略阳三月张天锡帅步骑三万撃李俨攻克大夏武始二郡其征东将军常据又败俨兵于葵谷俨惧退守枹罕遣兄子纯谢罪于坚且请救敛岐部落先属姚弋仲闻姚苌至皆降王猛攻破略阳敛岐奔白马坚以苌为陇东太守夏四月坚使前将军杨安建威将军王抚帅骑二万会王猛救俨猛遣邵羌追敛岐王抚守侯和姜衡守白石猛与杨安救枹罕与天锡将杨遹战于枹罕东猛大破之俘斩万七千级天锡遂引师西归邵羌擒敛岐于白马送之长安李俨将贺肫说俨曰以明公神武将士骁悍奈何束手于人王猛孤军深入士卒疲弊且以我请救必不设备若乘其怠而撃之可以得志俨曰求救于人以免难难既免而撃之天下其谓我何不若固守以老之彼将自退乃凭城固守不纳秦师猛白服乘舆从者数十人请与相见俨开门延之未及设备将士继入遂执俨猛责俨以不即出迎俨以贺肫之谋告猛乃斩肫送俨归长安坚以俨为光禄勲赐爵归安侯以立忠将军彭越为平西将军凉州刺史鎭枹罕九月初淮南公幼之反也征东大将军并州牧晋公栁起兵蒲阪征西大将军秦州刺史赵公双起兵上邽皆与之通谋坚以双母弟至亲栁健之爱子隠而不问栁双复与鎭东将军洛州刺史魏公庾安西将军雍州刺史燕公武作乱庾反于陜城武反于安定鎭东主簿南安姚眺谏曰明公以周召之亲受方面之任国家有难当竭力除之况自为难乎庾不听坚闻之征栁等还长安冬十月栁据蒲阪双据上邽庾据陜城武据安定皆举兵向长安坚遣使谕之曰吾待卿等恩亦至矣何苦而反今止不征卿宜罢兵各定其位一切如故各啮梨以为信皆不从坚阻兵自守十一月魏昭成帝撃刘卫辰时河冰未成乃以苇絙约澌俄然冰合犹未能固乃散苇于上冰草相结如浮桥焉众军利渉出其不意卫辰帅众来奔坚送卫辰还朔方遣兵戍之
建元四年春正月遣后将军杨成世左将军毛嵩讨上邽辅国将军王猛建节将军邓羌攻蒲阪前将军杨安广武将军张蚝攻陜城坚命蒲阪之军皆距城三十里坚壁勿战俟秦雍已平然后并力取之二月魏公庾以陜城降燕请兵应接秦人大惧三月杨成世为赵公双将茍兴所败毛嵩亦为燕公武所败奔还坚复遣武卫将军武都王鉴宁朔将军吕光将军冯翊郭将翟傉等帅中外精鋭三万讨之左卫将军雅左禁将军窦冲率羽林骑七千继发夏四月双武乘胜至于榆眉以茍兴为前锋鉴欲速战光曰兴新得志气势方鋭宜持重以待之彼粮尽必退退而撃之蔑不济矣二旬而兴退光曰兴可撃矣遂追之兴败进撃双武大破之斩获万五千级武弃安定与双皆奔上邽鉴等进攻之晋公栁数出挑战猛闭垒不应栁以猛为惮已五月留世子良守蒲阪率众二万西趋长安长安去蒲阪百余里邓羌帅精骑七千夜袭败之栁引军还猛又尽众邀撃悉俘其卒栁与数百骑入于蒲阪猛羌进攻之秋七月鉴等攻克上邽斩赵公双燕公武宥其妻子以左卫将军雅为秦州刺史八月以长乐公丕为雍州刺史九月王猛等攻拔蒲阪斩晋公栁及其妻子传首长安猛屯蒲阪遣邓羌与王鉴等会攻陜城冬十一月羌等拔陜城获魏公庾送于长安坚问其所以反对曰臣本无反心但以弟兄屡谋逆乱臣惧并死故谋反耳坚泣曰汝素长者固知非汝心也但高祖不可以无后乃赐庾死原其七子以长子袭魏公余子皆封县公以嗣越厉王及诸弟之无后者茍太后曰庾与双俱反双独不得置后何也坚曰天下者高祖之天下高祖之子不可以无后至于仲羣不顾太后谋危宗庙天下之法不可私也以范阳公抑为征东大将军并州刺史鎭蒲阪邓羌为建武将军洛州刺史鎭陜城擢姚眺为汲郡太守时仇池公杨世遣使称臣遂以世为南秦州刺史是岁池阳民某惑其妇言而欲杀母遂车载母辞诣亲家乃入南山母曰汝诣亲家何至是也儿曰老婢何言遂下母于溪谷之间脱衣将杀之初妇谓其夫曰不可不得中衣来也儿不欲自脱背坐厉声令母自脱母曰我生飬汝至于今日汝信妇言枉杀我可不乞我此衣儿怒曰老婢复何言母呼曰天神山神当见此否言未卒声忽见所持刀反贯其项而杀之投于山穴母乘车却归昏而反家妇为其夫还逆问曰得中衣来否母驰告邻人収其妇送官郡县以闻坚惊曰宇宙之内乃有此事将非怪乎于是轘而杀之
建元五年夏六月晋大司马桓温帅师伐燕慕容暐遣散骑常侍李鳯求救于秦秋七月温进次枋头暐众屡败又遣散骑侍郎乐嵩诣秦乞师请割武牢以西之地坚引羣臣议于东堂皆曰昔桓温伐我至灞上燕不救我今温伐燕我何救焉且燕不称藩于我我何为救之猛宻言于坚曰燕虽强大慕容评非温敌也若举兵山东进屯洛邑収幽冀之兵引并豫之粟观兵崤渑则陛下大事去矣今不如与燕合兵退温温退燕亦病矣然后我承其弊而取之不亦善乎坚从之八月遣将军茍池洛州刺史邓羌帅歩骑二万救燕出自洛阳趋颍川遣散骑侍郎姜抚报使于燕以王猛为尚书令九月茍池等邀撃温于谯大破之死者万计温师败绩乃引而还燕秦结好使相往来燕散骑常侍郝晷给事黄门侍郎梁琛相继来聘晷与王猛有旧猛接以平生问晷东方之事晷知燕之将亡阴欲自计颇泄其事琛至长安猛劝坚留琛坚不许[详具琛传]是月京兆尹王攸上书献十略一曰君道宜明二曰臣尚忠敬三曰子贵孝飬四曰民生在勤五曰教无偏党六曰飬民在惠七曰延聘耆贤八曰惩恶显善九曰伐叛讨逆十曰易简弘大坚纳之以攸为谏议大夫冬十一月燕车骑将军慕容垂避害来奔坚闻垂至大喜郊迎执手甚厚礼之赏赐巨万王猛言于坚曰慕容垂燕之戚属世雄东部寛仁惠下恩结士庻燕赵之间咸有奉戴之意观其才略权智无方兼其诸子明毅有干蓺人之杰也蛟龙猛兽非可驯之物若借以风云将不可复制不如早除之坚曰吾方以义致英豪建不世之功且其初至吾告之至诚今而害之人将谓我何乃以垂为冠军将军封宾徒侯坚复遣黄门郎石越聘燕且索地于燕初燕人许割虎牢以西之地赂秦晋兵既退燕人悔之坚大怒遣辅国将军王猛建威将军梁成[梁平老之子也]建武将军邓羌帅步骑三万伐燕以慕容垂为乡导十二月猛等攻燕荆州刺史武威王慕容筑于洛阳
建元六年春正月慕容垂世子令奔燕王猛遗慕容筑书曰国家今已塞成皋之险杜盟津之路大驾虎旅百万自轵闗取邺都金墉穷戍外无救援城下之师将军所监岂三千弊卒所能支也筑惧以洛阳来降猛陈师而受之燕卫大将军乐安王慕容臧率精卒十万将觧筑围自新乐进屯荥阳猛遣梁成邓羌以精鋭万人卷甲赴之大破臧于荥阳留羌鎭金墉以辅国司马桓寅为弘农太守代羌戍陜城振旅而还坚以猛为司徒録尚书事进封平阳郡侯猛固辞曰今燕吴未平戎车方驾而始得一城即受三事之赏若克殄二寇将何以加之坚曰茍不蹔抑朕心何以显卿谦光之美已诏有司权听所守封爵酬庸其勉从朕命遂寝司徒尚书之命三月坚以吏部尚书权翼为尚书右仆射夏四月复以王猛为司徒録尚书事猛固辞乃止五月慕容令袭燕龙城不克而死六月坚复遣王猛督鎭南将军杨安虎牙将军张蚝建武将军邓羌等十将率步骑六万讨平燕冀乙夘坚亲送猛于灞上谓曰今授卿精兵委以重任当先破壶闗平上党长驱取邺此捷济之机所谓疾雷不及揜耳吾当亲督万众继卿星发舟车粮运水陆俱进卿勿以为后虑也猛曰臣庸劣孤生操无豪介蒙陛下恩荣内侍帷幄出总戎旅今杖威灵奉成算荡平残胡如风扫叶臣虽不武克不淹时愿不烦銮轸冐犯霜露但愿速勅所司部置鲜卑之所坚大悦秋七月王猛攻壶闗杨安攻晋阳八月燕太傅上庸王慕容评帅中外精卒四十[一作三十]余万来拒猛克壶闗执燕上党太守南安王慕容越所过郡县皆望风降附燕人大惧九月杨安进围晋阳久之未下猛留屯骑校尉茍苌戍壶闗引兵助安攻晋阳因为地道遣张蚝帅壮士数百潜入城中大呼斩闗纳秦兵辛巳猛安遂入晋阳执并州刺史东海王慕容庄太傅慕容评畏猛不敢进兵屯于潞川冬十一月辛亥猛留将军武都毛当戍晋阳进次潞川与评相持壬戌猛遣将军徐成觇燕军形要期以日中及昏而返猛怒将斩之邓羌固请得止猛觇知评卖水鬻薪不抚将士人思为乱有可乘之会笑谓杨安等曰慕容评眞奴才虽亿兆之众尚不足为虑况数十万乎吾今兹破之必矣乃遣游撃将军郭庆以鋭卒五千夜从间道出评营后傍山起火烧其辎重火见邺中暐惧遣侍中兰伊譲评催之速战评大惧遣使求战甲子猛陈于渭源而誓众曰王景略受国厚恩任兼内外今与诸君深入贼地当竭力致死有进无退共立大功以报国家受爵明公之朝称觞父母之室不亦美乎众皆踊跃破釡弃粮大呼竞进猛望燕兵之盛驰骑遣邓羌往击之[详具羌传]羌与徐成张蚝等跨马运矛驰赴评军出入数四旁若无人搴旗斩将杀伤甚众战及日中评师大败俘斩五万余人乘胜追撃所杀及降者又十万余人评单骑奔邺猛长驱而东丁夘进兵围邺猛上疏称臣以甲子之日大殱丑类赖陛下仁爱之志使六州士庻不觉易主自非守迷违命一无所害坚报之曰将军役不踰时而元恶克举勲高前古朕今亲帅六师星驰电赴将军其休飬将士以待朕至然后取之猛未至邺邺旁剽掠公行及至逺近帖服号令严明军无私犯法简政寛民安其业更相谓曰不图今日复见太原王猛闻之叹曰慕容玄恭信竒士也可谓古之遗爱矣乃设太牢以祭之十一月坚留李威辅太子宏守长安阳平公融鎭洛阳躬帅精鋭十万向邺七日而至安阳过旧闾引诸耆老语及祖父之事泫然流涕乃停信宿猛潜如安阳迎坚坚谓之曰昔周亚夫不出军迎汉文将军何以临敌而弃军乎猛曰臣每览亚夫之事常谓前却人主以此而为名将窃多之且臣奉陛下神算撃垂亾之虏若摧枯拉朽何足虑也监国冲幼銮驾逺临脱有不虞悔之何及陛下忘臣灞上之言耶戊寅坚攻邺拔之慕容暐等出奔高阳游撃将军郭庆执而送之辛巳坚入邺宫诸州牧守及六夷渠帅尽来降附阅其名籍凡得郡百五十七县一千五百七十九户二百四十五万八千六百六十九口九百九十八万七千九百三十五郭庆穷追余烬慕容评奔高句丽庆追至辽海句丽缚评送之坚散燕宫人珍宝分赐将士下诏大赦曰朕以寡徳猥承休命不能懐逺以徳柔服四维至使戎车屡驾有害斯民虽百姓之过然亦朕之罪也其大赦天下与之更始释梁琛之囚除中书著作郎闻悦绾之忠恨不及见拜其子为郎中暐称孟高艾朗之忠于坚坚命厚加敛葬亦拜其子为郎中以王猛为使持节都督闗东六州诸军事车骑大将军开府仪同三司冀州牧鎭邺进爵清河郡侯悉以慕容评第中之物赐之加美妾五人上女妓十人中女妓三十人猛固辞坚曰昔魏绛和戎犹有丝竹之赏山甫翼周实受牡[阙]之锡卿今功超二子任过管葛安得辞也其敬受之无违朕命坚赏潞川之功赐杨安爵博平县侯邓羌为使持节征虏将军散骑常侍安定太守赐爵眞定郡侯邑三千戸郭庆为持节都督幽州诸军事扬武将军幽州刺史鎭蓟赐爵襄城郡侯其余将士封赏各有差以京兆韦锺为魏郡太守彭豹为阳平太守其余州县牧守令长皆因旧而授之以常山太守申绍为散骑侍郎使与散骑侍郎京兆韦儒俱为绣衣使者循行闗东州郡观省风俗劝课农桑振恤穷困収葬死亾旌显节行燕政有不便于民者皆变除之十二月迁慕容暐及后妃王公百官并鲜卑四万余戸于长安猛表留梁琛为主簿领记室督他日猛与僚属语及燕朝使者猛曰人心不同昔梁君至长安专美本朝乐君但言桓温军盛郝君微说国弊参军冯诞曰今三子皆为国臣敢问为臣之道何先猛曰郝君知几为先诞曰然则明公赏丁公而诛季布也猛大笑坚自邺如枋头行饮至之礼歌劳止之诗以飨羣臣宴诸父老改枋头为永昌县复之终世甲寅还长安封慕容暐为新兴侯慕容评为给事中皇甫眞为奉车都尉李洪为驸马都尉皆奉朝请李邽为尚书封衡[裕之子也]为尚书郎慕容徳为张掖太守燕国平叡为宣威将军悉罗腾为三署郎其余封授各有差是岁省雍州南秦州刺史仇池公杨世卒子纂自立始与秦絶
建元七年春正月行礼于辟雍祀先师孔子太子及公侯卿大夫士之元子皆束修释奠焉高平苏通长乐刘祥并硕学耆儒尤精二礼坚以通为礼记祭酒居于东庠祥为仪礼祭酒处于西序坚每月朔旦率百僚亲临讲论晋叛臣袁瑾朱辅固守寿春为大司马桓温所围遣使求救于坚坚以瑾为扬州刺史辅为交州刺史遣武卫将军王鉴前将军张蚝率步骑二万救之温遣淮南太守桓伊南顿太守桓石虔撃鉴蚝于石桥鉴蚝败绩失马五百匹退屯愼城丁亥坚徙闗东豪杰及诸杂夷十五万戸于闗中处乌丸杂类于冯翊北地丁零翟斌于新安渑池徙陈留东阿万戸以实青州诸因乱流移避仇逺徙欲还旧业者悉听之二月以魏郡太守韦锺为青州刺史中垒将军梁成为兖州刺史射声校尉徐成为并州刺史武卫将军王鉴为豫州刺史左将军彭越为徐州刺史太尉司马皇甫覆为荆州刺史屯骑校尉天水姜宇为凉州刺史扶风内史王綂[擢之子也]为益州刺史秦州刺史西县侯雅为使持节都督秦晋凉雍州诸军事秦州牧吏部尚书杨安为使持节都督益梁州诸军事梁州刺史复置雍州治蒲阪以长乐公丕为使持节征东大将军雍州刺史又以闗东初平守令宜得人令王猛以便宜简召英俊补六守令授讫言台除正三月后将军金城俱难攻晋兰陵太守张闵子于桃山桓温遣兵来救不克而还杨世弟杨綂骁武得众心起兵武都与杨纂争分坚遣秦州牧西县侯雅梁州刺史杨安益州刺史王綂并州刺史徐成及羽林左监朱肜扬武将军姚苌帅步骑七万先取仇池进围宁益夏四月雅等次鹫峡仇池公杨纂帅众五万来拒晋梁州刺史弘农杨亮遣督护郭宝卜靖帅千余骑助纂战于峡中为雅所败死者什三四宝等亦没纂収散兵遁走雅遂进攻仇池杨綂帅武都之众来降纂将硕宻亦来降请为内应纂惧面缚出降雅释其缚送之长安坚以王綂为平逺将军南秦州刺史加杨安都督南秦州诸军事鎭仇池先是王猛破张天锡于枹罕获其将炖煌阴据及甲士五千人坚既东平六州西擒杨纂欲以徳懐逺且夸威河右遣据帅其甲士送还凉州使著作郎梁殊阎负送之因命王猛为书谕天锡曰昔贵先公称藩于刘石者惟审于强弱也今论凉土之力则损于往时语大秦之德则非二赵之匹而将军翻然自絶无乃非宗庙之福也欤夫以秦之威旁振无外可以回弱水使东流返江河使西注闗东既平将移兵河右恐非六郡士民所能抗也刘表谓汉南可保将军谓西河可全吉凶在身元龟不逺宜深算妙虑自求多福无使六世之业一旦而坠地也天锡大惧遣使谢罪称藩坚即署天锡使持节散骑常侍都督河右诸军事骠骑大将军开府仪同三司凉州刺史西域都督护西平公夏五月吐谷浑王辟奚[叶延之子也]闻杨纂降大惧遣使献马千匹金银五百斤坚大恱拜辟奚为安逺将军漒川侯秋七月七日坚如洛阳下书曰士死知己由来格谟故乔公一言魏祖追恸赵司隶高平徐统往在邺都识朕于童稚每思其殷懃之言弗敢忘也可召其子孙诣行在所八月以光禄勲李俨为河州刺史鎭武始九月坚还长安归安元侯李俨卒于上邽复以其子辩为河州刺史冬十月坚如邺狩于西山亲驰射兽游猎旬余乐而忘返伶人王洛叩马谏曰臣闻千金之子坐不垂堂万乘之主行不履危故文帝驰车袁公止辔孝武好畋相如献规陛下为百姓父母苍生所系何可盘于游畋以玷圣徳今久猎不归若祸起须臾变生不测者其如宗庙何其如太后何坚曰善哉昔文公悟愆于虞人朕闻罪于王洛信吾过也为之罢猎还宫王猛因进言曰畋猎诚非急务王洛之言不可忘也因赐洛帛百疋拜官箴左右自是遂不复猎十一月坚闻桓温废海西公谓羣臣曰温前败灞上后败枋头十五年间再倾国师六十岁公举动如此不能思愆自贬以谢百姓方更废君以自悦将何以自容于四海乎谚曰怒其室而作色于父母其桓温之谓矣车骑大将军王猛以六州任重言于坚请改授亲贤及府选便宜辄已停寝别乞一州自效坚报曰朕之于卿义则君臣亲踰骨肉虽复桓昭之有管乐玄徳之有孔明自谓踰之夫人主劳于求才逸于得士既以六州相委则朕无东顾之忧非所以为优崇乃朕自求安逸也夫取之不易守之亦难茍任非其人患生虑表岂独朕之忧亦卿之责也故虚位台鼎而以分陜为先卿未照朕心殊乖素望新政俟才宜速铨补俟东方化洽当衮衣西归仍遣侍中梁谠诣邺谕旨猛乃视事如故十二月以河州刺史李辩领晋兴太守还鎭枹罕徙凉州治金城益州刺史王綂攻陇西鲜卑乞伏司繁于度坚山司繁帅众三万来拒至于苑川綂潜袭度坚山司繁部落五万余皆降于綂其众闻妻子已降不战而溃司繁无所归亦诣统降坚以司繁为南单于留之长安以司繁从叔乞伏吐雷为勇士护军抚其部众是岁唐水泛溢高岸崩颓安崄城角之下有大积木交横如梁柱

卷三十七 前秦録五
苻坚中
建元八年春二月以清河房旷为尚书左丞征旷兄黙及清河崔逞燕国韩胤为尚书郎北平阳陟田勰阳瑶[鹜之子也]为著作佐郎郝晷为清河相皆闗东士望王猛所荐也冠军将军慕容垂言于坚曰臣叔父评燕之恶来軰也不宜复污圣朝愿陛下为燕戮之乃出评为范阳太守燕之诸王悉补邉郡三月诏闗东之民学通一经才成一蓺者所在郡县以礼送之在官百石以上学不通一经才不成一蓺者罢遣还民复魏晋士籍使役有常其诸非正道典学一皆禁之自永嘉之乱庠序无闻及坚之僭颇留心儒学乃亲临太学考学生经义上第擢叙者八十三人坚以境内旱课百姓区种惧岁不登省节榖帛之费大官后宫减常度三等百僚之秩以次降之是时有大风从西南来俄而晦冥恒星皆见又有赤星见于西南太史令魏延言于坚曰于占西南国亾明年必当平蜀汉坚大悦命秦梁密谋戒严夏五月以高平徐攀为琅邪太守攀綂之少子以旧恩拔之也六月癸酉冀州牧王猛入为丞相中书监尚书令太子太傅司隶校尉特进常侍持节将军侯如故阳平公融为使持节都督六州诸军事鎭东大将军冀州牧融将发坚祖于灞东奏乐赋诗秋八月丞相王猛至长安复加都督中外诸军事猛辞曰元相之重储傅之尊端右事繁京牧任大总督戎机出纳帝命文武两寄巨细并闗以伊吕萧曹之贤尚不能兼况臣猛之无似乎章三四上坚不许曰朕方混一四海非卿无可委者卿之不得辞宰相犹朕不得辞天下也猛既为相坚端拱于上百官总已于下军国内外之事无不由之猛刚明清肃善恶着白放黜尸素显拔幽滞劝课农桑练习军旅官必当才刑必当罪国富兵强战无不克闗陇清宴百姓丰乐自长安至于诸州皆夹路树槐栁二十里一亭四十里一驿旅行者取给于途工商贸贩于道百姓歌之曰长安大街夹树杨槐[车频秦书作两邉种槐]下走朱轮上有鸾栖英彦云集诲我萌黎坚勅太子宏及长乐公丕等曰汝事王公如事我也阳平公融在冀州高选纲纪以尚书郎房黙河间相申绍为治中别驾清河崔宏为州从事管记室融年少为政好新竒贵苛察申绍数规正导以寛和融雅敬之未能尽从后绍出为济北太守融屡以过失闻数致谴譲乃自恨不用绍言融甞坐擅起学舍为有司所紏遣主簿李纂诣长安自理纂忧惧道卒复遣燕尚书郎高泰往事遂得释[详具泰传]冬十一月都督北藩诸军事鎭北大将军开府仪同三司朔方桓侯梁平老卒
建元九年春三月魏昭成帝复使燕鳯来聘夏四月天鼓鸣有彗星出于尾箕长十余丈或名蚩尤旗经太微扫东井自夏及秋冬不灭太史令张猛言于坚曰尾箕燕之分野东井秦之分野今彗星起尾箕而扫东井害深祸大十年之后燕当灭秦二十年之后燕当为代所灭慕容暐父子兄弟亾虏也我之仇雠而布列朝廷贵盛莫二臣窃忧之宜剪除渠帅以宁皇秦若旦诛鲜卑不夕灭彗星者臣请受妖言之戮坚不纳更以暐为尚书垂为京兆尹冲为平阳太守阳平公融闻之上疏曰臣闻东胡在燕厯数弥久逮于石乱遂据华夏跨有六州南面称帝陛下爰命六师大举征讨劳卒频年然后获之本非慕义懐徳归化而来今父子兄弟列官满朝执权履职势倾劳旧陛下亲而幸之臣愚以为猛兽终不可飬狼子野心星变如此愿少留意以思天戒臣居可言之地不容黙已诗曰兄弟急难朋友好合昔刘向以肺腑之亲尚能极言况于臣乎坚报之曰汝为徳未充而懐是非立善未称而名过其实诗云徳輶如毛人鲜克举君子处高戒惧倾败可不务乎今四海事旷兆庻未宁黎元应抚夷狄应和方将混六合为一家同有形于赤子汝宜息虑勿懐耿介天道助顺夫惟修徳可以禳灾茍能内求诸己何惧外患乎秋八月晋梁州刺史杨亮遣子广袭仇池与梁州刺史杨安战广兵败绩沮水诸戍皆委城奔溃亮惧退守罄险[水经注云亮以容裘谷崄固难拔保而居之]九月安遂进寇汉川冬十月坚使益州刺史王綂秘书监朱肜帅步骑二万为前锋出汉川寇蜀前禁将军毛当鹰扬将军徐成帅步骑三万出剑门寇梁益梁州刺史杨亮帅巴獠万众来拒战于青谷亮兵败绩奔固西城肜乘胜拔汉中徐成攻剑阁克之杨安进攻梓潼晋奋威将军西蛮校尉梓潼太守周彪固守涪城遣步骑数千送母妻自汉水趋江陵朱肜邀而获之彪遂降安十一月安克梓潼晋荆州刺史桓豁遣江夏相竺瑶[一作瑗]救梁益瑶闻广汉太守赵长战死引兵而退扬武将军益州刺史周仲孙勒兵拒肜等于绵竹闻毛当将至成都仲孙帅骑五千奔于南中安当进兵遂陷梁益二州于是西南夷卬莋夜郎等皆来归附坚以杨安为右大将军益州牧鎭成都毛当为鎭西将军梁州刺史鎭汉中姚苌为宁州刺史屯垫江王綂为南秦州刺史鎭仇池坚欲以周彪为尚书郎彪曰蒙国厚恩以至今日但老母见获失节于此母子获全秦之惠也虽公侯之贵不足为荣况郎官乎遂不仕自是每入见或箕踞而坐呼之为氐贼坚不悦后値元会仪卫甚盛坚问之曰晋家元会与此何如彪攘袂厉声曰偏方崛起仪卫皆从简畧何敢比拟天朝羣臣以彪不逊屡请诛之坚待之弥厚晋益州刺史领建平太守毛虎生率其子梓潼太守来伐至巴西粮尽退屯巴东是岁鲜卑勃寒寇掠陇右坚使乞伏司繁讨之勃寒请降遂使司繁鎭勇士川
建元十年春三月侍中太尉建宁烈公李威卒夏四月坚下书曰巴夷险逆寇乱益州招引吴军为唇齿之势特进鎭军将军护羌校尉邓羌可帅甲士五万星夜赴讨五月蜀人张育杨光等起兵二万以应巴獠晋益州刺史竺瑶威远将军桓石虔帅众三万攻垫江宁州刺史姚苌帅兵拒之败绩退屯五城瑶与石虔移屯巴东张育自号蜀王遣使称藩于晋与巴獠酋帅张重尹万等五万余人进围成都六月育改元黑龙秋七月张育与张重等争权举兵相攻邓羌与杨安等袭撃育败之育与杨光退屯绵竹八月邓羌败晋师于涪西九月杨安败张重尹万于成都南重死斩首二万三千级邓羌复撃张育杨光于绵竹皆斩之益州遂平羌勒铭于岷山而还冬十一月羌至自成都坚引见劳之增邑三千戸十二月有人入明光殿大呼谓坚曰甲申乙酉鱼羊食人悲哉无复遗坚命执之俄而不见秘书监朱肜秘书侍郎略阳赵整固请诛鲜卑坚不听
建元十一年春正月长安大风宫中树悉拔遣使廵行四方观风俗问政道明黜陟恤孤独不能自存者赐糓帛有差以安车蒲轮征隠士乐陵王欢[一作观又作劝见前燕传]为国子祭酒坚雅好文学英儒毕集纯博之精莫如欢也终于太子少傅夏五月清河武侯王猛寝疾坚亲为之祈南北郊及宗庙社稷分遣侍臣徧祷河岳诸神无不周备猛疾少瘳为之赦殊死已下猛上疏曰不图陛下以臣之命而亏天地之徳开辟以来未之有也臣闻报德莫如尽言谨以垂没之命窃献遗欵伏惟陛下威烈振乎八荒声教光乎六合九州岛百郡十居其七平燕定蜀犹如拾芥夫善作者不必善成善始者不必善终是以古先哲王知功业之不易兢兢业业如临深谷伏惟陛下追踪前圣天下幸甚坚览之悲恸秋七月坚亲至猛第省疾问以后事猛曰晋虽僻处江南然正朔相承上下安和臣没之后愿勿以晋为图鲜卑羌虏我之仇雠终为人患宜渐除之以便社稷言终而卒年五十一比殓坚三临哭之甚恸谓太子宏曰天不欲使我平一六合耶何夺我景略之速也葬之如汉霍光故事赠侍中丞相余如故谥武侯朝禁巷哭三日冬十月下诏曰新丧贤辅百司或未称朕心可置听讼观于未央南朕五日一临以求民隐今天下虽未大定权可偃武修文以称武侯雅旨其尊崇儒教禁老庄图谶之学犯者弃市妙简学生太子及公侯百僚之子皆就学受业中外四禁二卫四军长上将士皆令受学二十人给一经生教读音句后宫置典学立内司以教掖庭选阉人及女隶敏慧者诣博士授经尚书郎王佩读谶杀之学谶者遂絶又置左右鎭郎及拂盖郎是年长安樵人于城内见金鼎走白坚坚遣载取到化为铜鼎入门又变成大铎又有射师经嵩山望见松上有一只白鸟似鹄而大至树下又见一蛇长四五丈许上树取鸟鸟欲飞蛇张口噏之鸟不得去缤纷一飡顷射师彀弓射三矢蛇落鸟得去去树百余步山邉整理羽毛须叟云雷电发射师惧不得旋踵见向鸟徘徊其上毛落纷纷似如相援如此数阵云息电灭射师得免鸟亦飞去
建元十二年春正月癸巳初高陵县民穿井得龟大三尺六寸背文负八卦古字坚命作池飬之食之以粟后死藏其骨于太庙其夜庙丞高虏夣龟谓之曰我本出将归江南遭时不遇陨命秦庭即有人梦中谓虏曰龟三千六百岁而终终必妖兴亾国之征也二月下诏曰朕闻王者劳于求贤逸于得士斯言何其验也往得丞相甞谓帝王易为自丞相违世鬓髪中白每一念之不觉酸恸今天下既无丞相或政教沦替可分遣侍臣周廵郡县问民疾苦三月遣兵攻南乡拔之山蛮三万戸来降夏四月下诏曰凉州刺史张天锡虽称藩受位然臣道未纯可遣使持节武卫将军茍苌左将军毛盛中书令梁熈步兵校尉姚苌等将兵临河西遣尚书郎阎负梁殊衔命军前下书征天锡入朝若有违王命即进师扑讨坚严饬卤簿亲饯苌等于城西赏行将士各有差是时步骑十三万军司叚铿谓周彪曰以此众战谁能御之彪曰戎狄以来未之有也坚又遣秦州刺史茍池河州刺史李辩凉州刺史王綂帅三州之众为苌等后继秋七月阎负梁殊至凉州天锡自以晋之列藩志在保境命军士缚负殊射杀之遣龙骧将军马建帅众二万出拒八月梁熈姚苌王綂李辩济自青石[一作清石]津攻其将梁粲[一作济]于河会城陷之甲申茍苌济自石城津与梁熈等会攻纒宿城[宿一作缩]又陷之马建惧自杨非[一作川]退还清塞天锡遣征东常据率众三万助马建军于洪池茍苌遣姚苌以甲卒三千挑战凉州诸将劝据迎撃以挫其锋据畏不敢动天锡又自率中军五万进次金昌城苌熈闻天锡来逼攻建益急建帅万人来降遂进攻据辛夘战于洪池据败伏劔自杀癸巳苌军进入清塞乘高列陈天锡又遣司兵赵充哲为前锋与苌等战于赤岸充哲大败俘斩三万八千级天锡惧奔还姑臧致笺请降甲午苌至姑臧天锡乘素车白马面缚舁榇降于军门苌释缚焚榇送之长安郡县悉降凉州平九月以梁熈为持节西中郎将凉州刺史领护西羌校尉鎭姑臧徙豪右七千余户于闗中五品税金银一万三千斤以赏军余皆安堵如故遣使者以安车征处士郭瑀定礼仪会瑀父丧而止姑臧太守辛章遣书生三百人就受业焉封天锡重光县之东宁乡二百戸号归义侯拜比部尚书苌等将征天锡先为筑第于长安至则居之以天锡晋兴太守陇西彭和正为黄门侍郎治中从事武兴蘓膺为炖煌太守张烈为尚书郎西平太守金城赵凝为金城太守高昌杨干为高昌太守余皆随才擢叙梁熈清俭爱民河右安之又以天锡武威太守炖煌索泮为别驾宋皓为主簿西平郭护起兵来攻熈以皓为折冲将军讨平之冬十月刘卫辰为魏昭成帝所逼遣使求救坚遣安北将军幽州刺史行唐公洛为北讨大都督帅幽冀[一作州]兵十万撃魏又遣后将军并州刺史俱难鎭军将军邓羌尚书赵迁御史中丞李柔前将军朱肜前禁将军张蚝右禁将军郭庆帅歩骑二十万东出和龙西出上郡皆与洛会以刘卫辰为乡导洛菁之弟也初茍苌伐凉州遣杨武将军马晖建武将军杜周帅八千骑西出恩宿邀张天锡走路期会姑臧晖等行泽中値水失期于法应斩有司奏征下狱坚曰水春冬耗竭秋夏盛涨此乃苌量事失宜非晖等罪今天下方有事宜宥过责功命晖等回赴北军撃代以自赎众咸以为万里召将非所应速坚曰晖等喜于免死不可以常事疑也晖等果倍道疾驱遂及东军十一月昭成帝使白部独孤部来御洛兵皆不胜复使南部大人刘库仁将十万骑御之库仁者卫辰之族昭成帝之甥也洛等与库仁战于石子岭库仁大败奔遁弱水洛等逐之势甚穷廹昭成帝时病不能自将乃帅诸部奔阴山之北高车杂种尽叛四面寇抄不得刍牧复渡漠南洛兵稍退乃还十二月还至漠中帝病益笃继嗣未定世子献明帝[讳寔]早卒太祖[讳珪献明帝子]尚幼诸子每夜执兵警卫以备秦兵其族子斤说庻长子寔君曰王将立慕容妃之子欲先杀汝故顷来诸子每夜戎服以兵遶庐帐伺便将发耳寔君信之旬有二日遂杀诸弟而弑帝国中大乱时太祖母贺氏以太祖走依贺讷是北将军以邓羌为并州刺史阳平国常侍[晋载记曰坚既平凉州又遣其安北将军幽州刺史苻洛为北讨大都督率幽州兵十万讨代王涉翼犍又遣后军俱离与邓羌等率步骑二十万东出和龙西出上郡与洛会于涉翼犍庭翼犍战败遁于弱水苻洛逐之势窘廹退还阴山其子翼珪缚父请降洛等振旅而还封赏有差坚以翼犍荒俗未叅仁义令入太学以翼珪执父不孝迁之于蜀散其部落于汉陲邉故地立尉监行事官僚领押课之治业营生三五取丁优复三年无租税其渠帅岁终令朝献出入往来为之制限坚甞之太学召翼犍问曰中国以学飬性而人寿考漠北啖牛羊而人不寿何也翼犍不能荅又问卿种人有堪将者可召为国家用对曰漠北人能捕六畜善驰走逐水草而已何堪为将又问好学否对曰若不好学陛下用教臣何为坚善其对]初坚既克凉州议讨西障氐羌坚曰彼种落杂居不相綂一不能为中国大患宜先抚谕征其租税若不从命然后讨之乃使殿中将军张旬前行宣慰庭中将军张曷飞帅骑二万七千随之曷飞忿其恃崄不服纵兵击之大掠而归坚怒其违命鞭之二百斩前锋督护储安以谢氐羌氐羌大恱降附贡献者八万三千余落雍州士族先因乱流寓河西者皆听还本州岛刘库仁招抚离散恩信甚着奉事太祖恩勤周备不以废兴易意常谓诸子曰此儿有高天下之志必
能恢隆祖业汝曹当谨遇之坚赏其功加广武将军给幢麾鼔盖刘卫辰耻在库仁之下怒杀秦五原太守而叛库仁撃卫辰破之追至阴山西北千余里获其妻子又西撃库狄部徙其部落置之桑干川久之坚以卫辰为西单于督摄河西杂类屯代来城建元十三年春初坚以闗中水旱不时议依郑白故事发王侯已下及豪望富室僮仆三万人开泾水上源凿山起堤通渠引渎以溉冈[一作舄]卤之田及是而成民赖其利以凉州新附复租赋一年为父后者赐爵一级孝弟力田爵二级孤寡高年糓帛有差女子百户牛酒大酺三日高句骊新罗西南夷皆遣使入朝赵故将作功曹熊邈屡为坚言石氏宫室器玩之盛坚以邈为将作长史领尚方丞大修舟舰兵器饰以金银颇极精巧太史奏有星见于外国之分当有圣人入辅中国得之者昌坚曰朕闻西域有鸠摩罗什襄国有释道安神清气足方欲致之以辅朕躬并遣求之习凿齿以脚疾废于里巷坚素闻其名与道安俱舆而致焉既见与语大恱之赐遗甚厚又以其蹇疾与诸鎭书曰昔晋氏平吴利在二陆今破汉南获士裁一人有半耳盖刺其蹇也俄以疾归襄阳是年晋郎中张祎使坚立在阶下以手障额看坚坚问曰视天子不过衱[衱交领也]卿何慢朕答曰臣在南中闻长安氐为天子谓陛下頥上有角坚大笑
建元十四年春二月坚遣征南大将军都督征讨诸军事守尚书令长乐公丕武威将军茍苌尚书司马慕容暐帅歩骑七万宼襄阳以荆州刺史杨安帅樊邓之众为前锋屯骑校尉征虏将军始平石越帅精骑一万出鲁阳闗京兆尹慕容垂扬武将军姚苌帅众五万出南乡领军将军茍池右将军毛当强弩将军王显帅劲卒四万出武当继进大会汉阳[秦书作襄阳]夏四月师次沔北晋南中郎将梁州刺史朱序监沔中诸军鎭襄阳以固北鄙序以丕军无舟檝不以为虞既而石越帅骑五千浮渡汉水[秦书作游马以渡]序惶骇固守中城越攻陷外郛获船百万艘以济余军丕帅诸将进攻中城遣茍池石越毛当以众五万屯江陵序母韩氏闻秦兵将至自登城履行至西北隅以为不固当先受弊遂领百余婢并城中女丁于其角斜筑城二十余丈及丕至攻西北隅果溃众便移固新城丕遂引退襄阳人因谓此城为夫人城晋车骑将军桓冲拥众七万为序声援惮池等强不敢进保据上明丕欲急攻襄阳茍苌谏曰吾众十倍于敌糗粮山积但稍迁汉沔之民内于许洛塞其运道絶其援兵譬如网中之禽何患不获而多杀将士急求成功哉丕从之慕容垂拔南阳执太守郑裔与丕会襄阳坚又遣别将宼彭城晋以将军毛穆之假节监江北诸军事鎭广陵秋七月兖州刺史扬武将军彭超[越之弟也]遣使上言于坚曰晋沛郡太守戴遂以卒数千戍彭城臣请帅精鋭五万攻之愿更遣重将讨淮南诸城为征南棊刧之势东西并进丹阳不足平也坚从之使都督东讨诸军事后将军俱难帅右将军毛当后禁将军毛盛洛州刺史陵江邵保[羌之从弟也]等步骑七万寇淮阴[一作阳]盱眙八月彭超寇彭城梁州刺史韦锺宼魏兴攻太守吉挹于西城晋右将军毛虎生帅众五万鎭姑孰以御之与俱难等相持于淮南九月梁州刺史梁熈遣使入西域称扬坚之威徳并以彩缯赐诸国王于是朝献者十有余国冬十月大宛献天马千里驹皆汗血朱鬛五色鳯膺麟身及诸珍异五百余种坚曰吾常慕汉文帝之返千里马咨嗟美咏今所献马其悉返之庻克念前王彷佛古人矣乃命羣臣作止马之诗而遣之示无欲也羣下以为盛徳之事逺同汉文于是献诗者四百余人坚与羣臣饮酒于钓台以秘书监朱肜[秦书作朱彤]为酒正坚曰今日之饮酒当令人以极醉为限秘书侍郎赵整以坚颇好酒作酒徳之歌以諌之坚大恱命整书之以为酒戒自是宴羣臣礼饮而已十一月豫州刺史北海公重鎭洛阳谋反坚曰长史吕光忠正必不与之同也即命光収重槛车送长安赦之以公就第重洛之兄也十二月御史中丞李柔劾奏长乐公丕等拥众十万攻围小城日费万金久而无效请征下廷尉坚曰丕等费广无成实宜贬戮但师已久淹不可虚返其特原之令其功成赎罪因遣黄门侍郎韦华持节切譲丕等仍赐以剑曰来春不捷者汝可自裁不足复持面见吾也时周彪宻与桓冲书言秦阴事又逃奔汉中为追骑所获左右皆请杀之坚曰孟威烈士秉志如此岂惮死乎杀之适足成其名耳赦而不问是岁天鼓鸣
建元十五年春正月丕等得诏惶恐众咸疑惧莫知所为征南主簿河东王施进曰以大将军英秀诸将勇鋭以攻小城何异洪炉燎羽毛所以缓攻欲以计制之若决一旦之机可指日而定今破襄阳上明自遁复何所疑愿请一旬之期以展三军之势如其不捷施请为戮首丕乃命诸军并力促围攻之坚欲自率众助丕诏阳平公融将闗东六州之众会于寿春梁綂[綂一作熈]率河西之兵为后继融谏曰陛下欲取江南固当博谋熟虑不可仓猝若止取襄阳又岂足亲劳大驾乎未有动天下之众而为一城者所谓以隋侯之珠弹千仞之雀也綂亦谏曰晋主之暴未如孙皓江山险固易守难攻陛下必欲廓清江表亦不过分命将帅引闗东之兵南临淮泗下梁益之卒东出巴峡又何必亲屈銮辂逺幸沮泽乎昔汉光武诛公孙述晋武帝擒孙皓未闻二帝自綂六师亲执枹鼓蒙矢石也坚乃止晋以桓冲为车骑将军都督豫江二州六郡诸军事自京口迁鎭姑孰冲遣宣城内史朱序豫州刺史桓伊率众向寿阳冠军将军南郡相淮南太守刘波[一作江夏相刘奭]帅众八千泛舟沔泗乗虚致讨以救襄阳又遣毛穆之游军沔中波畏丕兵不敢进朱序出战丕等屡败序自恃连胜又以引退稍逺疑未能来不为设备二月襄阳督护李伯护密遣其子送欵于丕约为内应丕命诸军进攻之戊午克襄阳执朱序送长安坚以序能守节拜度支尚书以李伯护为不忠斩之序欲逃归潜至宜阳藏夏揆家坚疑揆収之序乃诣平原公晖自首坚喜而不问以为尚书将军慕容越拔顺阳执太守谯国丁穆送至长安坚欲官之穆称疾笃固辞不受以中垒将军梁成为南中郎将都督荆扬州诸军事荆州刺史领护南蛮校尉配兵一万鎭襄阳以征南府器仗给之并选其才望礼而臣之以前将军张蚝为并州刺史晋兖州刺史谢玄帅众万余救彭城遣东筦太守高衡后军将军何谦军于泗口[一作汭]欲遣间使报龙骧将军戴逵令知救至其道无由部曲将田泓请没水潜行以趋彭城玄遣之为秦所获乃厚赂泓使云南军已败泓伪许之既而告城中曰南军垂至我单行来报为贼所得勉之秦人杀之彭超围彭城置辎重于留城谢玄乃扬声遣何谦等帅众万余向留城超闻之释彭城围引兵还保辎重谦驰进解彭城围戴逵帅众随谦奔玄超遂据彭城留兖州治中徐褒守之南攻盱眙俱难既陷淮阴留邵保戍之与超会师而南三月癸未晋右将军毛武生帅众三万撃巴中以救魏兴遣前锋督护赵福将军袁虞等将水军一万溯江而上进次巴西坚遣南巴校尉姜宇将军张绍仇生等水陆五千拒之武生等为绍所败俘斩七千余人武生退屯巴东蜀人李焉[一作乌]聚众二万围成都以应武生坚使破虏将军吕光撃灭之夏四月戊申韦锺攻梁州魏兴太守吉挹遣众拒之斩七百余级锺帅众欲趋襄阳挹又要撃之斩五千余级锺怒回军围挹挹又屡挫其鋭其后坚军继至挹力不能抗城埀欲陷引刀欲自杀其友止之曰且茍存以展他计为计不立死未晚也挹不从友人逼夺其刀会锺至执之挹不言不食而死坚叹曰周孟威不屈于前丁彦逺洁已于后吉祖冲闭口而死何晋氏之多忠臣也遂寇蜀汉进陷涪城梁州刺史杨亮益州刺史周仲孙并委城奔溃毛当王显帅众二万自襄阳而东会俱难彭超攻淮南五月乙丑难超陷盱眙执晋建威将军高宻内史毛璪之[一作藻之]遂围幽州刺史田洛于三阿众共六万去广陵百里京都大震临江列戍晋孝武帝遣征虏将军谢石率水军次涂中右卫将军毛安之游撃将军王昙之淮南太守杨广宣城内史丘准帅众四万次堂邑谢玄自广陵救三阿毛当毛盛帅骑二万袭堂邑安之等军人相惊遂各溃散玄帅众三万次白马塘俱难遣将军都颜帅骑逆玄战于塘西大败斩颜六月丙子玄进兵至三阿与难超战超等大败退保盱眙戊子玄进次石梁帅众五万攻盱眙难超出战复败退屯淮阴何谦解田洛围进次白马又与难等合战邵保战死难超退屯淮北玄与何谦戴逵田洛共追之战于君川难超复大败玄叅军刘牢之攻破浮航及白船督护诸葛侃单父令李都帅舟师乘潮而上夜焚淮桥又破其运舰难超相率北走仅以身免俱难归罪彭超斩司马栁浑坚闻之大怒秋七月槛车征超下廷尉超乃自杀难削爵为庻人坚赏堂邑之功以毛当为平南将军徐州刺史鎭彭城毛盛为平东将军兖州刺史镇胡陆王显为平吴校尉扬州刺史戍下邳是岁大饥
建元十六年春正月坚复以北海公重为鎭北大将军鎭蓟二月起教武堂于渭城命太学生明阴阳兵法者教授诸将秘书监朱肜谏曰陛下东征西伐所向无敌四海之地什得其八虽江南未服盖不足言是宜稍偃武事増修文徳乃更始立学舍教人战鬬之术殆非所以驯致升平也夫飬将之法譬之飬马秣以高枥习以战驭长鞭策后金勒制前析施规矩任知进退且诸将皆百战之余何患不习于兵乃更使受教于诸生非所以强其志气也此无益于实而有损于名惟陛下图之坚乃止三月坚以行唐公洛为散骑常侍使持节都督宁益西南夷诸军事征南大将军益州牧领护西夷校尉镇成都使自伊闗趋襄阳泝汉而上洛雄勇多力而猛气絶人坚深忌之故甞为邉牧自以有征伐之功而未赏及是迁也恚怒谋于众曰孤于帝室至亲也主上不能以将相任孤常摈孤于外既投之于西裔复不听过京师此必有伏计令梁成沈孤于汉水耳不宜束手受命为追晋阳之事以匡社稷于诸君意何如幽州治中平规[一作颜]曰逆取顺守汤武是也因祸为福桓文是也主上虽不为昏暴然穷兵黩武民思息肩者十室而九若明公神旗一建必率土云从今跨据全燕地尽东海北总乌桓鲜卑东引句丽百济控弦之士不减十万奈何束手就缚蹈不测之祸乎洛攘袂大呼曰孤计决矣沮谋者斩于是自称大都督秦王署置百官以平规为辅国将军幽州刺史为之谋主分遣使者征兵于鲜卑乌桓高句丽百济及新[一作薛]罗休忍等诸国并不从洛惧而欲止平规曰且宜声言受诏尽幽并之兵南出中山常山阳平公必郊迎于路因而执之进据冀州总闗东之众以图秦雍可使百姓不觉易主而大业指麾定矣洛从之夏四月洛帅众七万发和龙将图长安于是闗中骚动盗贼并起坚遣使譲洛曰天下未一家兄弟匪他何为而反可还和龙当以幽州永为世封洛谓使者曰汝还白东海王幽州褊阨不足容万乘须还王咸阳以承高祖之业若能迎驾潼闗者当位为上公爵归本国坚大怒遣左将军窦冲及步兵校尉吕光帅步骑四万讨之右将军都贵驰传诣邺将冀州兵三万为前锋以阳平公融为征讨大都督授之节度使屯骑校尉石越帅骑一万自东莱出石径浮海四百余里袭和龙北海公重亦悉蓟城之众与洛会屯中山有众十万五月冲等与洛战于中山洛兵大败生擒洛及其将兰殊送长安吕光追斩重于幽州石越袭和龙斩平规及其党与百余人幽州悉平坚赦兰殊署为将军徙洛于凉州之西海郡六月征阳平公融为侍中中书监都督中外诸军事车骑大将军司隶校尉领宗正録尚书事以征南大将军守尚书令长乐公丕为都督闗东诸军事征东大将军冀州牧坚以闗东地广人殷且诸羌种类繁滋思所以镇静之秋七月引羣臣于东堂议曰凡我族类支胤弥繁今欲分三原九嵕武都汧雍氐十五万戸使诸宗亲各领之散居要镇不忘旧徳为盘石之宗于诸君意何如皆曰此有周所以祚隆八百社稷之利也于是分四帅子弟三千戸以配长乐公丕镇邺如世封诸侯为新劵主以仇池氐酋射声校尉杨膺为征东左司马[膺丕之妃兄也]九嵕氐酋长水校尉齐午为右司马[午膺之妻父也]各领一千五百戸为长乐世卿长乐国郎中令略阳垣敞为録事参军侍讲扶风韦干为参军事申绍为别驾坚送丕于灞上流涕而别诸戎子弟离其父兄者皆悲号哀恸酸感行人识者以为丧乱流离之象八月分幽州置平州以石越为平州刺史领护鲜卑中郎将镇龙城大鸿胪韩胤领护赤河中郎将移乌丸府于代郡之平城中书令梁谠为安逺将军幽州刺史镇蓟城抚军将军毛兴为都督河秦二州诸军事镇西将军河州刺史镇枹罕长水校尉王腾为鹰扬将军并州刺史领护匈奴中郎将镇晋阳河并二州各配氐戸三千兴腾本苻氏婚姻氐之崇望也平原公晖为都督豫洛荆南兖东豫扬六州诸军事镇东大将军豫州牧镇洛阳移洛州刺史治丰阳以巨鹿公叡为安东大将军雍州刺史镇蒲阪各配氐戸三千二百冬十月以左禁将军杨璧为秦州刺史尚书赵迁为洛州刺史南巴校尉姜宇为宁州刺史十二月以左将军都贵为荆州刺史镇彭城置东豫州以毛当为刺史镇许昌是岁高密内史毛璪之等二百余人归附于晋坚自平诸国之后国内殷实遂示人以侈悬珠帘于太极前殿以朝羣臣宫宇车乘器物服御悉以珠玑琅玕竒宝珍怪饰之又使熊邈造金银细铠金为綖以缧之尚书金部郎中裴元略諌曰臣闻尧舜茅茨周卑宫室故能致治和平庆垂八百始皇穷极奢丽嗣不及孙此万古所以传载也愿陛下则采椽之不斵鄙琼室而不居敷纯风于天下流休范于无穷贱金玉贵五榖勤恤民隠劝课农桑捐无用之器弃难得之物敦至道以厉薄俗修文徳以懐逺人然后一轨九州岛同风天下刑措既登告成东岳踪轩皇以齐美哂二汉之徒封臣之愿也坚大悦曰非卿之忠何由闻朕过乎悉命去之以元略为諌议大夫是年有人持一铜斛于市卖之其形正员下向为斗横梁昻者为升低者为合梁一头为钥钥同黄锺可容半合邉有篆铭坚以问道安安曰此王莽时物自言出自舜皇龙戊辰改正即眞以同律量布之四方欲大小器钧令天下取平焉坚乃勅学士内外有疑皆师于安故时人为之谚曰学不师安义不中难
建元十七年春二月鄯善王及车师前部王皆来朝坚引见于太极前殿大宛献汗血马肃愼贡楛矢天竺献火浣布羌抑摩献羊六角二口四角八口新罗国献美女国在百济东其人多美髪髪长丈余康居于阗及海东诸国凡六十有二王皆遣使贡其方物是时四夷宾服凑集闗中四方种人皆竒貌异色晋人为之题目谓胡人为侧鼻东夷为广面阔额北夷为匡脚南蛮为臐蹄方以类名也其年自正月不雨至于六月坚彻乐减膳出宫女以迎和气秋八月収起居注及著作所録而观之见茍太后李威之事惭怒乃焚其书而大检史官将加其罪著作郎赵泉车敬等已死乃止著作郎董裴[一作斐]虽更书时事然十不得一冬十一月荆州刺史都贵[一作郝贵又作梁成]遣襄阳太守司马阎振中兵参军吴仲等帅众二万入宼竟陵留辎重于管城水陆轻进晋车骑将军桓冲遣南平太守桓石虔与弟卫军参军桓石民竟陵太守郭铨等水陆二万拒之相持月余十二月甲辰石虔设计夜渡滶水既济振等始觉袭撃之战于滶水振等大败退保管城石虔乘胜进攻癸亥遂拔管城斩振及仲大小将帅二十九人送于京师俘虏万七千马数百匹牛羊千头装铠三百领贵以轻骑走保襄阳坚遣左将军窦冲率众攻平阳太守张元熈于皇天坞河南太守杨佺期撃走之佺期自湖城入潼闗累战皆捷斩获千计降九百余家归于洛阳

卷三十八 前秦録七
苻坚下
建元十八年春正月飨群臣于前殿奏乐赋诗秦州别驾天水姜平子诗有丁字直而不曲坚问其故平子曰臣丁至刚不可以屈且曲下者不正之物未足献也坚曰名不虚得因擢为上第三月大司农东海公阳王猛子员外散骑侍郎皮尚书郎周彪谋反事觉収下廷尉坚问其反状阳曰礼云父母之仇不同天地臣父哀公死不以罪齐襄公复九世之仇而况臣也臣亦为父复仇耳坚流涕谓阳曰哀公之死事不在朕卿岂不知之王皮曰臣父丞相有佐命之勲而臣不免贫贱故欲图富贵耳坚让皮曰丞相临终托卿以十具牛为治田之资未尝为卿求官知子莫若父何其明也周彪曰昔渐离豫让燕智之微臣犹漆身吞炭不忘忠节况彪世荷晋恩岂敢忘之生为晋臣死为晋鬼复何问乎皆赦不诛徙阳于凉州之高昌郡皮彪于朔方之北彪加考楚不食而卒敛已经旬坚复剖棺临视彪尸倐忽回眸鬓髭张裂睛瞳明亮顾回盻坚坚覩而喜乃厚加赠赙三月徙铜驼铜马飞亷翁仲于长安是月大风吹壊长安西门拔宫中大树倒根于上夏四月以王皮兄扶风太守王永为幽州刺史阳平公融以位沗宗正不能肃遏奸萌上疏请待罪私藩不许乃以融为司徒固辞不受坚鋭意荆扬将谋入寇乃改授融征南大将军开府仪同三司时新平郡献玉器初坚即位新平王雕陈说图谶坚大悦以雕为太史令言于坚曰谨按谶云古月之末乱中州洪水大起健西流惟有雄子定九州此即三祖陛下之圣讳也又曰当有草付臣又土灭东燕破白虏氐在中华抂表按图谶之文陛下当灭燕平六州愿徙汧陇诸氐于京师三秦大戸置之边地以应图谶之言王猛以为左道劝坚诛之雕临刑上疏曰臣以赵建武四年从京兆刘湛学明于图记谓臣曰新平地古颛顼之墟里名曰鸡闾记言此里应出古帝王宝器其名曰延寿寳鼎颛顼有云河上先生为吾隐之于咸阳西北吾之子孙有草付臣又土应之湛又云吾尝斋于室中夜有流星大如半月落于此地斯盖是乎愿陛下志之平七州之后出于壬午之年至是而新平人耕地得之以献器铭篆书文题之法一为天王二为皇后三为三公四为诸侯五为伯子男六为卿大夫七为元士自此已下考载文记列帝王名臣自天子三后内外次序上应天文象紫宫布列依玉牒版辞不违帝王之数从上元人皇起至中元穷于下元天地一变尽三元而止坚以雕言有征追赠光禄大夫五月幽州蝗生广袤千里使散骑常侍彭城刘兰持节为使者发幽州并冀民扑除之秋八月以乐安男朗为使持节都督青徐兖三州诸军事镇东将军青州刺史以谏议大夫裴元略为凌江将军西夷校尉巴西梓潼二郡太守密授规模令与王抚备舟师于蜀将以攻晋九月车师前部王弥寘鄯善王休密驮入朝坚赐以朝服引见西堂寘等观其宫宇壮丽仪卫严肃甚惧因请年年贡献坚以西域路遥不许令三年一贡九年一朝以为永制寘等请曰大宛诸国虽通贡献然臣节未纯乞依汉法置都护故事若王师出关请为乡导于是遣骁骑将军吕光为使持节都督西域征讨诸军事与凌江将军姜飞轻骑将军彭晃将军杜进康盛等将车师前部王总兵十万鐡骑七千西伐龟兹及焉耆诸国阳平公融切谏曰西域荒远得其地不可耕得其民不可役汉武征之得不补失今虚耗中国劳师万里之外以踵汉氏之过举臣窃惜之坚曰二汉力不能制匈奴犹出师西域今匈奴既平易若摧朽虽劳师远役可传檄而定化被昆山垂芳千载不亦美哉朝臣又屡谏坚皆不纳晋桓冲使扬威将军孙绰击荆州刺史都贵于襄阳遂焚烧沔北田稻掠襄阳百姓六百余戸又遣上庸太守郭宝来伐魏兴太守禇垣上庸太守叚方并降之新城太守曲常遁走三郡皆归于晋冬十月坚临太极殿引群臣会议曰自吾綂承大业垂三十载芟夷逋秽四方略定唯东南一隅未宾王化吾毎思天下不一未尝不临食辍餔今欲起天下兵以讨之计兵仗精卒可得九十七万吾将躬先启行薄伐南裔此行也朕与阳平公之任非诸将之事于诸卿意何如秘书监朱彤曰陛下应天顺时恭行天罚啸咤则五岳摧覆呼吸则江海絶流若一举百万必有征无战晋主自当衔璧舆榇稽颡军门若迷而弗悟必走死江海猛将追之即可赐命南巢返中州士民使复其桑梓然后回驾岱宗告成封禅起白云于中坛受万岁于中岳尔则终古一时书契未有坚大悦曰吾之志也尚书左仆射权翼曰臣以为晋未可伐夫以纣之无道天下离心八百诸侯不谋而至武王犹曰彼有人焉回师止斾三仁诛放然后奋戈牧野今晋道虽微未有大恶谢安桓冲江左伟才君臣辑睦上下同心可谓晋有人焉臣闻师克在和今晋和矣未可图也坚黙然良久曰诸君各言其志太子左卫率石越曰吴人恃险偏隅不宾王命陛下亲临六师问罪衡越诚合人神四海之望但今岁鎭星守斗牛福德在吴悬象无差犯之必有天殃且晋中宗藩王耳夷夏之情咸共推之遗爱犹在于人昌明其孙也国有长江之险朝无昏二之衅臣愚以为利用修德未宜动师孔子曰远人不服修文德以来之愿保境养民伺其虚隙坚曰吾闻武王伐纣逆犯岁星天道幽远未易可知者昔夫差威陵上国而为勾践所灭仲谋泽被全呉孙皓因三世之业龙骧一呼君臣面缚虽有长江其能固乎今以吾之众旅投鞭于江足断其流又何险之足恃乎越曰臣闻纣为无道天下患之夫差淫虐孙皓昏暴众叛亲离所以败也今晋虽无德未有大罪深愿陛下且厉兵积粟以待天时群臣各言利害廷议者久之不决坚曰此所谓筑室道旁无时可成吾当内断于心耳群臣皆出独留阳平公融议之坚曰自古定大事者不过一二臣而已今群议纷纭徒乱人意吾当与汝决之融曰今伐晋有三难岁星在牛斗吴越之福不可以伐一也晋主休明朝臣用命不可以伐二也我数战兵疲将倦有惮敌之心不可以伐三也诸言不可者策之上也愿陛下纳之坚作色曰汝复如此天下之事吾当谁与言之今强兵百万资仗如山吾虽未称令主亦不为暗弱乘累捷之威击垂亡之冦何患不克岂可复留此残贼使长为国家之忧哉融泣曰晋不可伐昭然甚明今劳师大举恐无万全之功且臣之所忧非此而已陛下宠育鲜卑羌羯布满畿甸旧人族类徙斥遐方今倾国而去如有风尘之变者其如宗庙何监国以弱卒数万留守京师鲜卑羌羯攒聚如林此皆国之贼也我之仇也臣恐非但徒返而已将有不测之变生于腹心肘腋后虽悔之不可及也臣智识愚浅诚不足采王景略一时奇士陛下每拟之孔明独不记其临终之言乎于是朝臣进谏者众坚南游灞上从容谓群臣曰轩辕大圣人也其仁若天其智若神犹有不顺者从而征之居无常所以兵为卫故能日月所照风雨所至莫不率从今天下垂平惟东南未殄朕沗荷大业巨责攸归岂敢优游卒岁不建大同之业每思桓温之寇也江东不可不灭今有劲卒百万文武如林鼓行而摧遗晋若商风之陨秋箨而朝廷内外皆言不可吾实未解所由昔晋武若信朝士之言而不征吴者天下何由一轨吾计决矣不复与诸卿议也太子宏进曰今岁在吴分又晋君无罪若大举不捷恐威名外挫财力内竭此群下所以疑也坚曰昔吾灭燕亦犯岁而捷天道固难知也秦灭六国六国之君岂皆暴虐乎冠军将军京兆尹慕容垂言于坚曰弱吞于强小并于大此理势自然非难知也夫以陛下神武应期威加海外虎旅百万韩白满朝而蕞尔江南独违王命岂可复留之以遗子孙哉诗云谋夫孔多是用不集陛下断自圣心足矣何必广询朝众晋武平吴所仗者张杜二三臣而已若从朝众之言岂有混一之功坚大悦曰与吾共定天下者独卿而已赐帛五百疋坚鋭意欲取江东寝不能旦阳平公融复谏曰知足不辱知止不殆自古穷兵极武未有不亡者且国家本戎狄也正朔会不归今江东虽微弱仅存然中华正统天意必不絶之坚曰帝王厯数岂有常耶惟德之所在耳刘禅岂非汉之苖裔耶终为魏所灭汝所以不如吾者正病此不逹通变耳坚素重沙门道安群臣谓道安曰主上将有事于东南公何不乘间为苍生致一言也十一月坚出游东苑与道安同辇顾谓安曰朕将与公南游吴越整六师而巡狩谒虞陵于疑岭瞻禹穴于会稽泛长江临沧海不亦乐乎安曰陛下应天御世富有八州居中土而制四维逍遥顺时以适圣躬动则鸣銮清道止则神栖无为端拱而化自足比隆尧舜何为劳身于驰骑倦口于经略栉风沐雨蒙尘野次乎且东南区区地卑气疠舜禹游而不返秦皇适而弗归何足以上劳神驾下困苍生诗云惠此中国以绥四方茍文德足以懐远可不烦寸兵而坐宾百越且阳平公懿戚石越重臣皆忧国至深并谓不可犹尚见拒贫道浅陋言必不允既荷厚遇故尽丹诚耳坚曰非为地不广人不足也但思混一六合以济苍生天生蒸民而树之君使司牧之所以除烦去乱安得惮劳朕既大运所锺将简天心以行天罚高辛有熊泉之役唐尧有丹水之师此皆着之前典昭之后王诚如公言帝王无省方之文乎且朕此行也以义举耳使流度衣冠之胄还其墟坟复其桑梓止为靖难铨才不为穷兵极武安曰若銮驾必欲亲动亦不须远渉江淮止宜驻跸洛阳枕戈蓄鋭遣使者奉尺书于前诸将总六师于后彼必稽首入陈如其不庭伐之未晚坚不纳坚所幸张夫人又切谏亦不纳融与尚书原绍石越等上书面谏前后数十终不从坚少子中山公诜亦谏曰臣闻季梁在随楚人惮之宫奇在虞晋不窥兵国有人焉故也及谋之不用而亡不淹岁前车之覆轨后车之明鉴今阳平公国之谋主而陛下违之晋有谢安桓冲而陛下伐之是行也臣窃惑焉坚曰天下大事孺子安知十二月所司奏刘兰讨蝗幽州经秋冬不能灭请征下廷尉诏狱坚曰灾降自天殆非人力所能除也此自朕之政违所致兰何罪焉岁乃大熟上田畆收七十石下者三十石蝗不出幽州之境不食麻荳上田畆收百石下田五十石是年日抂东井有白虹十余丈在南干日灾在秦分识者以为秦亡之象
建元十九年春正月吕光发兵长安坚饯之于建章宫谓光曰西戎荒俗非礼义之邦覊縻之道服而赦之示以中国之威尊以王化之法勿极武穷兵过深残掠加鄯善王休宻驮使持节散骑常侍都督西域诸军事寜西将军车师前部王弥寘使持节平西将军西域都护率其国兵为光乡导益州西南夷海东诸国皆遣使来贡献其方物自建元十七年四月长安有水影远观若水视地则见人至是则止彗星扫东井上林竹死洛阳地陷灾异屡见坚甚恶之夏五月晋军骑将军桓冲帅众十万来伐遂攻襄阳分遣前将军刘波冠军将军桓石虔振威将军桓石民攻沔北诸城辅国将军杨亮攻蜀拔五城执伪将军魏光进攻涪城鹰扬将军郭铨参军刘袭攻武当龙骧将军宣城内史胡彬攻下蔡广陵相刘牢之领卒二千为彬后继六月冲别将攻万岁筑阳拔之坚大怒遣子征南将军巨鹿公叡及冠军将军慕容垂左卫将军毛当等帅歩骑五万救襄阳兖州刺史扬武将军张崇救武当后将军张蚝歩兵校尉姚苌救涪城叡次新野垂次邓城桓冲退屯沔南秋七月郭铨及桓石虔败张崇于鄄城[一作武当]俘掠二千户使刘牢之守鄄城桓石民与随郡太守夏侯澄之破慕容垂姜成等于漳水叡遣慕容垂及骁骑将军石越为前锋进临沔水垂越夜命军士人持十炬火系炬于树枝光照数十里冲惧退还上明张蚝出斜谷杨亮亦引兵退坚下诏曰吴人敢恃江山僭称大号轻帅犬羊屡冦王境朕将亲巡省方登会稽而朝诸侯复禹绩而定九州岛今王师所拟必有征无战伐国存君义同一体宜时进讨以清宇内便可戒严速修戎备悉发诸州公私马人十丁遣一丁门在灼然者为崇文义从其良家子年二十已下武蓺骁勇富室材雄者皆拜羽林郎又下书期克捷之日其以司马昌明为尚书左仆射谢安为吏部尚书桓冲为侍中势还不远可先为起第以待之良家子弟至者三万余户拜秦州主簿金城赵盛之为建威将军少年都綂时朝臣皆不欲坚行独慕容垂姚苌及良家子弟劝之阳平公融言于坚曰鲜卑羌虏我之仇雠常思风尘之变以逞其志所陈策画何可从也良家少年皆富饶子弟不闲军旅茍为谄谀之言以会陛下之意耳今陛下信而用之轻举大事臣恐功既不成仍有后患悔将何及坚不听是时晋新除振武将军丁穆因坚倾国南冦潜与关中士人唱义谋袭长安事泄被杀临死作表以付其妻周氏其后周氏得至建康诣阙上之赠龙骧将军雍州刺史八月戊午遣征南大将军阳平公融督骠骑将军张蚝抚军大将军高阳公方卫军将军梁成平南将军慕容暐冠军将军慕容垂骁骑将军石越韦锺等帅歩骑二十五万号称三十万为前锋以兖州刺史姚苌为龙骧将军督益梁州诸军事甲子坚发长安戎卒六十余万骑二十七万前后千里旗鼔相望众号百万九月坚至项城凉州之兵始逹咸阳蜀汉之兵顺流而下幽冀之兵至于彭城东西万里水陛齐进运漕万艘自河入石门逹于河颍融等兵三十万先至颍口遂冦樊邓石越冦鲁阳姚苌冦南乡韦锺冦魏兴所在陷没兵势既盛京师震惧冬十月融等攻寿春[一作寿阳]癸酉克之执平虏将军徐元喜安丰太守王先融以参军河南郭褒为淮南太守遂攻陷项城杀晋将军王太邱晋龙骧将军胡彬以水军五千援寿春闻陷退保硖石融进攻之坚卫将军梁成与扬州刺史王显弋阳太守王咏等帅众五万屯于洛涧栅淮以遏东军成等频败王师晋遣尚书仆射谢石为征虏将军征讨大都督与前锋都督徐兖青三州刺史谢玄西中郎将豫州刺史桓伊辅国将军谢琰龙骧将军檀玄建威将军戴熙扬武将军陶隐等水陛七万相继来拒去洛涧二十五里而军惮成不敢进胡彬粮尽诈扬沙以示融军潜遣使告石等曰今贼盛粮尽恐不复见大军融军获之送于融融乃驰使白坚曰贼少易俘但恐其逃逸宜速进众军掎擒贼帅坚大悦恐石等遁去乃留大军于项城引轻骑八千兼道赴融于寿春令军人曰敢言吾至寿春者拔舌故石等弗知遣尚书朱序说谢石等以强弱异势不如速降序私谓石等曰若秦百万之众悉到莫可与敌今乘诸军未集宜速击之若败其前锋则彼已夺气可得志也石闻坚至寿春甚惧欲不战以老其师会闻序言谢琰力劝从之十一月谢玄遣龙骧将军广陵相刘牢之帅劲卒五千趋洛涧未至十里梁成阻涧列陈以待牢之率叅军刘袭诸葛求等直前渡水临阵撃成大破之斩成及弋阳太守王咏又分兵断其归津融歩骑崩溃争赴淮水士卒死者万五千人牢之纵兵追击生执梁他王显梁悌慕容屈氏等尽收其器械军实于是谢石等诸军水陆继进坚与融登寿春城望之见晋兵部陈严整将士精鋭又望见八公山上草木皆以为晋兵顾谓融曰此亦劲敌何谓弱也怃然始有惧色初会稽王道子闻坚入冦以威仪鼔吹求助于钟山神奉以相国之号及坚所见若有力焉时骠骑将军张蚝败谢石于肥南谢玄谢琰勒卒数万陈以待之蚝乃退逼淮水而陈晋兵不得渡玄遣使谓融曰君远渉吾境而置陈逼水此乃持乆之计非欲速战者也若移陈少郄令将士得周旋仆与诸君缓辔而观之不亦乐乎诸将皆曰宜阻肥水莫令得上我众彼寡势必万全坚曰但引兵少却使之半渡我以鐡骑数十万向水逼而杀之不然因其济水而覆之蔑不胜矣融亦以为然遂麾兵使却军乱奔退制之不可复止谢玄谢琰桓伊等以精卒八千渉渡肥水撃之仍进决战于淮水南融驰骑略陈欲以帅退者马倒为晋兵所杀军遂大败玄等乘胜追击至于青冈坚众奔溃自相蹈籍死者相枕蔽野塞路投水死者不可胜计肥水为之不流余众弃甲宵遁走者闻风声鹤唳皆以为晋兵且至昼夜不敢息草行露宿重以饥冻死者什七八初坚等小却朱序在阵后唱云秦兵败矣众遂大溃序因与张天锡徐元喜奔归于晋获坚所乘云母车及仪服器械军资珍宝山积牛马驴骡骆驼十余万计复取寿春执淮南太守郭褒桓石民部将晏谦攻弘农降其东中郎将慕容夔始置湖陜二戍获关中担橦技以充太乐坚为流矢所中单骑遁还淮北征虏司马毛璩与田次之共蹑坚至中阳不及而归坚时饥甚民有进壶飱豚髀者坚食之大悦曰昔公孙荳粥何以加也赐帛十疋绵十斤辞曰臣闻白龙厌天池之乐而见困豫且陛下目所覩也耳所闻也今陛下厌苦安乐自取危困蒙尘之难岂自天乎且妄施不为惠妄受不为忠臣为陛下子陛下为臣父安有子饲其父而求报哉弗顾而去坚大惭顾谓夫人张氏曰朕若用朝臣之言岂见今日之事耶当何面目复临天下也澘然流涕初谚云坚不出项群臣劝坚停项城为六军声镇坚不从故致于败先是有童謡云谁谓尔坚石打破故桓温弟豁名其子曰石虔石民冀邀其功坚果为谢石等所破诸军悉溃惟冠军将军慕容垂所将三万人独全坚以千余骑赴之垂子宝及亲党多劝垂杀坚垂皆不从悉以兵属坚初平南将军慕容暐屯郧城姜成等守漳口晋随郡太守夏侯澄之攻成斩之暐弃众遁还坚収离集散比至洛阳众十余万百官威仪军容麤备未及关而垂有二志说坚请巡抚燕岱并求拜墓坚许之权翼固谏以为不可坚不从寻惧垂为变悔之遣骁骑将军石越帅卒三千戍邺骠骑将军张蚝帅羽林五千戍并州留兵四千配镇军将军平武侯毛当戍洛阳十二月坚至自淮南次于长安东之行宫哭阳平公融而后入告罪于太庙大赦殊死已下文武增位一级厉兵课农存恤孤老诸士卒不返者皆复其家终世赠融大司马谥曰哀公吕光行越流沙三百余里焉耆等诸国皆降惟龟兹王帛[一作白]纯拒之婴城固守光遂进攻龟兹坚子长乐公丕先在邺闻慕容垂将至谋袭击之侍郎姜让谏止乃馆垂于邺西卫军从事中郎丁零翟斌反于河南丕遣垂及苻飞龙讨之垂南结丁零杀飞龙尽坑其众以叛豫州牧平原公晖遣鎭军将军毛当击翟斌为斌所败当死之建元二十年春正月乙酉朔长乐公丕大会群臣请慕容垂子农不得农乃亡奔列人招集群盗众至数万丕遣骁骑将军石越讨之为农所败越死之晋鹰扬将军刘牢之攻拔谯城桓冲遣上庸太守郭宝攻魏兴上庸新城三郡拔之广威将军杨佺期进据城固击梁州刺史潘猛猛拒守康回垒佺期撃走之其众悉降壬子慕容垂攻邺拔其外郛丕退守中城关东六州郡县多降于垂二月垂引丁零乌丸之众二十余万为飞梯地道攻邺不拔乃筑长围守之三月慕容暐弟燕故济北王泓为坚北地长史闻垂攻邺亡奔关东收集诸马牧鲜卑众至数千还屯华阴暐乃濳使诸弟及宗人起兵于外坚遣将军强永[一作张永]率骑五千击之为泓所败泓众遂盛自称使持节大都督陜西诸军事大将军雍州牧济北王推叔父垂为丞相都督陜东诸军事领大司马冀州牧吴王坚谓权翼曰不从卿言使鲜卑至是关东之地吾不复与之争将若泓何翼曰寇不可长慕容垂正可据山东为乱不暇近逼今暐宗种类尽在京师鲜卑之众布于畿甸实社稷之先忧宜遣重将讨之坚乃以广平公熙为使持节都督雍州杂戎诸军事镇东大将军雍州牧镇蒲阪征雍州牧巨鹿公叡为都督中外诸军事卫大将军司隶校尉录尚书事配兵五万以左军将军窦冲为长史龙骧将军姚苌为司马讨泓于华泽泓弟燕故中山王慕容冲时为平阳太守据河东以叛有众二万进攻蒲阪坚使窦冲讨之时坚从叔冀州刺史阜城侯定守信都从弟高城男绍在其国从子高邑侯亮从弟重合侯谟守常山从叔固安侯鉴守中山慕容垂遣前将军慕容温督诸军攻信都不克夏四月丙辰垂遣抚军将军慕容麟益兵助之慕容泓闻叡兵且至惧帅众将奔关东叡勇猛轻敌不恤士卒欲驰兵击泓姚苌谏曰鲜卑皆有思归之志故起而为乱宜驱令出关不可遏也夫执鼷鼠之尾犹能反噬于人彼自知困穷致死于我万一失利悔将何及但可鸣鼓随之彼将奔败不暇矣叡弗从战于华泽叡兵败绩为泓所杀苌遣龙骧将军赵都参军姜办诣坚谢罪坚怒杀之谥叡愍公苌惧奔渭北马牧以叛左军将军窦冲击慕容冲于河东大破之冲帅鲜卑骑八千奔泓泓众至十万遣使谓坚曰秦为无道灭我社稷今天诱其衷使秦兵倾败将欲兴复大燕吴王已定关东可速资备大驾奉送家兄皇帝并宗室功臣之家泓当率关中燕人翼卫乘舆返还邺都与秦以虎牢为界分王天下永为邻好不复为秦之患也巨鹿公轻戅鋭进为乱兵所害非泓之意坚大怒召慕容暐责之曰卿父子干纪僭乱乖逆人神朕应天行罚尽兵势而得卿卿非改迷归善而合宗蒙宥兄弟布列上将纳言虽曰破灭其实若归奈何因王师小败便猖悖如此垂为长蛇于关东泓冲称兵内侮今泓书如此卿欲去者朕当相资卿之宗族可谓人面兽心殆不可以国士期也暐叩头流血涕泣陈谢坚久之曰书云父子兄弟无相及也卿之忠诚实简朕心此自三竖所为非卿之过复其爵位待之如初命暐以书招谕泓冲及垂使息兵还长安恕其反叛之罪暐密遣使谓泓曰今秦数已终长安怪异特甚当不复能久立吾既笼中之人必无还理昔不能保守宗庙致令轻丧若斯吾燕之罪人也不足复顾吾之存亡社稷不轻勉建大业以兴复为务可以吴王为相国中山王为太宰领大司马汝可为大将军领司徒承制封拜听吾死问汝便即尊位泓于是进向长安改元燕兴是时裕夜哭三旬而止五月晋竟陵太守赵綂攻襄阳荆州刺史都贵奔鲁阳洛州刺史张五虎据丰阳叛归于晋左军将军窦冲入冦汉川安定人皇甫钊京兆人周勲等谋纳之梁州刺史周琼失巴西三郡众寡力弱告急于豫州刺史朱序序遣将军皇甫贞率众赴之冲据长安东钊勲散走六月坚帅歩骑二万讨姚苌于北地军于赵氏坞使护军将军杨璧等游骑二千断其奔路右军将军徐成左军将军窦冲镇军将军毛盛断其水运之路成等屡战败之冯翊游钦因淮南之败聚众数千保据频阳遣军运水及粟以馈姚苌护军杨璧尽获之苌众渇甚遣弟镇北将军尹买帅劲卒二万决堰窦冲帅众败其军于鹳雀渠斩尹买及首级万三千苌众危惧人有渇死者会天大雨于苌营营中三尺绕营百步之外寸余而已苌军大振坚方食去案怒曰天亦佑贼乎何故降泽于贼营苌又东引慕容泓为援谋臣高盖宿勒崇等以泓德望后冲且持法苛峻乃杀泓立冲为皇太弟承制行事自相署置姚苌留其弟征虏将军姚绪守杨渠川大营率众七万来攻坚遣杨璧等撃之军败杨璧毛盛徐成及前军齐午等将吏数十人为苌所获苌皆礼而遣还秋七月平原公晖帅洛阳陜城之众七万归长安益州刺史王广遣将军王虬帅蜀汉之众三万北来赴难坚闻慕容冲去长安二百余里引师而归遣抚军大将军高阳公方戍骊山拜平原公晖使持节散骑常侍都督中外诸军事车骑大将军司隶校尉录尚书事配兵五万拒冲以少子河间公琳为中军大将军为晖后继冲乃令妇人各将一囊盛尘皆令骑牛服文彩衣执持长槊于阵后督厉其众晨攻晖营于郑西晖出拒战兵刄交接昌言班队何在于是奔竞而进皆毁囊扬尘埃雾连天莫测多少晖师大败坚又以尚书姜宇为前将军与琳率众三万撃冲于灞上为冲所败宇死之琳中流矢冲遂据阿房城初坚之灭燕冲姊清河公主年十四有殊色坚纳之宠冠后庭冲年十三亦有龙阳之姿坚又幸之姊弟专宠宫人莫进长安歌之曰一雌复一雄双飞入紫宫咸惧为乱王猛切谏坚乃出冲及其母卒葬以燕后之礼长安又謡曰凤凰凤凰止阿房坚以凤凰非梧桐不栖非竹实不食乃植桐竹数千万株于阿房城以待凤凰之至冲小字凤凰至是终为坚贼入止阿房城时晋梁州刺史杨亮帅众五万来伐遣巴西太守费綂将水陆三万为前锋亮屯巴郡益州刺史王广遣巴西太守康回拒之晋荆州刺史桓石民据鲁阳遣河南太守高茂北戍洛阳冠军将军谢玄豫州刺史桓石虔等帅众来伐玄至下邳徐州刺史赵迁弃彭城奔还玄前锋张愿追迁及于刀山转战而遁玄进据彭城时骁骑将军吕光讨平西域还上疏曰惟龟兹据三十六国之中制彼侯王之命入其国城天骥龙麟腰褭丹髦万计盈廐虽伯乐更生卫赐复出不能辨也所获珍寳以万万计坚下书以光为使持节散骑常侍都督玉门已西诸军事安西将军西域校尉道絶不通九月谢玄使龙骧将军彭城内史刘牢之攻兖州刺史张崇辛卯崇弃鄄城奔慕容垂牢之遣将军刘袭追崇于河南斩东平太守杨光而退牢之进据鄄城讨诛未服河南城堡皆附于晋坚将张遇遣兵击破金乡围太山太守羊迈牢之遣参军向钦之撃走之会慕容垂叛将翟钊救遇牢之引还钊亦还走牢之进平太山追钊于鄄城钊走河北张遇被执归之彭城慕容冲进逼长安坚登城观之叹曰此虏何从出也其强若斯大言责冲曰尔軰群奴正可牧羊耳何为苦来送死冲曰奴则奴矣既厄奴若复欲取尔相代耳坚遣使送锦袍一领遗冲使者称有诏古人交兵使在其间卿远来草创得无劳乎今送一袍以明本懐朕于卿恩分何如而于一朝忽为此变冲命詹事答之亦称皇太弟有令今孤心在天下岂顾一袍小惠茍能知命便可君臣束手早送皇帝自当寛贷苻氏以酬曩好终不使既往之施独美于前坚大怒曰吾不用王景略阳平公之言使白虏敢至于此冬十月谢玄遣阴陵[一作淮陵]太守高素以三千向广固攻青州刺史朗军至琅邪朗降于玄长乐公丕在邺粮竭马无草削松木而食之会丁零叛慕容垂引师去邺始具知西问知叡等丧败长安危逼翟真在承营与公孙希宋敞遥相首尾丕乃遣宦者冗从仆射清河光祚将兵数百赴中山与真相结又遣阳平太守邵兴将数千骑招集冀州故郡县与祚期会襄国北引重合侯谟高邑侯亮阜城侯定于常山固安侯鉴中山太守王兖于中山以为己援慕容垂遣龙骧将军张崇将兵邀兴战于襄国南大破之兴走至广阿为垂所执光祚闻之循山走归邺丕又遣光祚及参军封孚西引骠骑将军张蚝并州刺史王腾于晋阳以自救蚝腾以众寡不赴丕进退路穷乃谋于寮佐杨膺请自归晋丕犹未许谢玄遣龙骧将军刘牢之济北太守丁匡等据碻磝济阳太守郭满据滑台奋武将军颜肱[一作雄]渡河北立营丕遣将军桑据屯黎阳拒之玄命刘袭夜袭据走之遂克黎阳丕惧遣从弟就与参军焦逵及其弟龙请救于玄致书称欲假途求粮西赴国难须援军既接以邺与之若西路不通长安陷没请帅所领保守邺城乃覊縻一方文降而已并遗玄以青铜镜黄金婉转绳等以为之信逵与参军姜让宻谓杨膺曰今丧败如此长安阻絶吉凶莫审宻迩冦仇三军罄絶倾危之甚朝不及夕而公豪气不除非救世之主既不能竭尽诚欵速致粮援方设两端事必无成今日之殆疾于转机不容虚设徒成反复宜正书为表以结殷懃若王师之至必当致身南归如其不从可逼缚与之茍不义服一人力耳古人行权寜济为功况君侯累叶载德显祖初著名于晋朝今复建崇勲使功业相继千载一时不可失也膺素轻丕自以力能逼之乃改书而遣逵等并遣济南毛蜀毛鲜等分房为任于晋坚遣鸿胪郝稚征处士王嘉于倒兽山嘉有异术能知未然人咸神之姚苌及慕容冲皆遣使迎之十一月嘉入长安众闻之以为坚有福故圣人助之三辅堡壁及四山氐羌归坚者四万余人坚每日召嘉与道安于外殿动静咨之慕容暐入见东堂稽首谢曰弟冲不识义方孤背国恩臣罪应万死陛下垂天地之容臣蒙更生之惠臣二子昨婚明当三日愚欲暂屈銮驾幸臣私第坚许之暐出王嘉曰权芦作蘧蒢不成文章会天大雨不得杀羊言暐将杀坚而不果也坚与群臣莫之能觧明日大雨乃不果往暐初遣诸弟起兵于外坚防守甚严谋应之而无因时鲜卑在长安城中者犹有千余人慕容绍之兄肃与暐谋宻结鲜卑之众伏兵请坚因而杀之令其豪帅悉罗腾屈突鐡侯等潜告之曰官今使侯外镇听旧人悉随可于某日会集某处鲜卑信之北部人突贤与其妹别妹为左军将军窦冲小妻闻以告冲请留其兄冲驰入白坚坚大惊召腾问之腾具首服坚乃召暐及肃肃曰事必泄矣入则俱死今城内已严不如杀使者驰出既得出门大众便集暐不从遂俱入坚曰吾相待何如而忽起此意暐餙词以对肃曰家国事重何论意气坚先杀肃乃杀暐父子及其宗族城内鲜卑无少长男女皆杀之十二月慕容垂复围邺城焦逵既至见谢玄玄欲征丕任子然后出师逵固陈丕欵诚并述杨膺之意玄乃遣刘牢之滕恬之等帅众二万救邺丕告饥玄水陆运米二千斛以馈之丕复答书于玄曰今往大文绫罗各五十疋以酬厚意梁州刺史潘猛弃汉中奔长安
建元二十一年春正月，坚朝飨群臣。时长安大饥，人相食。诸将归吐肉以饴妻子。慕容冲僭号称尊于阿房，改元更始。甲寅，坚与冲战于仇班渠，大破之。乙卯战于雀桑，又破之。甲子战于白渠，坚兵大败，遂为冲军所围。殿中上将军邓迈/左中郎将邓绥/尚书郎邓琼相谓曰:吾门世荷荣宠，先君建殊功于国家，不可不立忠效节，以成先君之志，且不死君难者，非丈夫也。于是与毛长乐等，蒙兽皮奋矛而击冲军，冲溃，坚乃得免，嘉其忠勇，并拜五校加三品将军，赐爵关内侯。壬午，冲遣尚书令高盖夜袭长安，攻陷南门，入于南城。左军将军窦冲/前禁将军李辨等击破之，斩首千八百级，分其尸而食之。乙亥高盖引兵攻渭北诸垒，太子宏与战于成二壁，大破之，斩首三万级。三月癸未，坚与冲战于城西，大破之，追奔至阿房城，诸将请乘胜入城，坚惧为冲所掩，乃击金以止，军引还。乙酉，益州刺史王广，以蜀人江阳太守李丕为益州刺史，守成都。己丑，广帅所部奔还陇西，依其兄秦州刺史王统，蜀人随之者三万余人。刘牢之至枋头，征东参军咸阳徐义/宦人孟丰诣长乐公丕，告杨膺姜让谋反，丕收膺让戮之。牢之以丕自相屠戮，盘桓不进，平原公晖屡为冲所败，坚让之曰:汝吾之才子也，拥大众，屡为白虏小儿所摧，何用生为。三月，晖愤恚自杀，前禁将军李辨/都水使者陇西彭和正恐长安不守，召集西州人屯韭园，坚召之不至，冲攻高阳公方于骊山，方逆战不利，死之，执尚书韦锺，以其子谦为冯翊太守，使招集三辅之民，冯翊垒主邵安民等责谦曰:君雍州族望，今乃从贼，与之为不忠不义，何面目以行于世乎。谦以告锺，锺惭恚自杀。谦奔于晋。坚闻方死，哭之恸，谥曰愍公。坚左将军茍池/右将军俱石子率骑五千，与冲争麦，冲以慕容永为右仆射兼征西将军，与池战于骊山，池败被杀，石子奔邺。坚大怒，复遣领军将军杨定帅左右精骑二千五百击冲，大破之，俘掠鲜卑万余人而还。坚怒悉坑之，又败冲右仆射慕容永于灞浐之间，定佛奴之孙，坚之壻，骁将也，勇果善战，冲深惮之，乃纳永计，遂穿马塪以自固。夏四月，刘牢之进兵至邺，慕容垂逆战而败，遂撤围，退屯新城。乙卯，垂复自新城北遁[详具慕容垂]。是时邺中饥甚，垂帅邺中之众就晋榖于枋头，牢之进屯邺城，垂军士饥疫死亡相继，多奔中山。幽冀人相食。初关东謡曰:幽州缺，丕当灭。若不灭，百姓絶。缺，垂之本名，与丕相持经年，百姓死几絶。先是姚苌攻新平，新平太守南安茍辅将降之，郡人辽西太守冯杰/莲勺令冯羽/尚书郎赵义/汶山太守冯苖等谏曰:天下丧乱，忠臣乃见。昔田单守一城而存齐，今秦之所有，犹连州累镇，郡国百城，臣子之于君父，尽心焉尽力焉，死而后已，岂宜二哉。辅大悦，于是凭城固守。苌为土山地道，辅亦为之，苌众死者万有余人，辅乃诈降苌，将入，觉之，引退，辅驰出击之，斩获万余。其后粮竭矢尽，外救不至，苌使人谓辅曰:吾方以义取天下，岂仇忠臣耶 卿但率城中之众还长安，吾止欲得此城置镇耳。辅以为然，帅男女万五千口出城，苌围而坑之，男女无遗。时有群鸟数万翔鸣于长安城上，其声甚悲，占者以为斗羽不终年，有甲兵入城之象。五月，慕容冲帅众攻长安，坚身贯甲胄，躬自督战拒之。飞矢满身，流血被体，城陷，奔遁。冲兵追之，坚驰騧马堕而落涧，追兵几及。计无由出，马即踟蹰涧侧，垂鞍与，坚不能及，马又跽而受焉。坚援之得登岸，西走庐江。冲纵兵暴掠关中，士民流散，道路断絶，千里无烟。冯翊堡壁三十余所，推平远将军赵敖为綂主，相与结盟，遣兵负粮，冒难助坚，多为贼所杀。坚谓之曰:闻来者率不善逹此，诚忠臣赴难之义，当今冦难殷繁，非一人之力所能济也。庶明灵有照，祸极灾返，善保诚顺，为国自爱。蓄粮厉甲，端听师期，不可徒丧无成相随入虎口，何益汝曹。三辅人为冲所略者，遣人宻告坚，请遣兵攻冲，欲放火以为内应。坚曰:甚哀诸卿忠诚之意，何复己巳，但时运圯丧，恐无益于国，空使诸卿坐自夷灭，吾所不忍也。且吾猛士如虎豹，利兵如霜雪，而衂[一作困]于乌合疲钝之贼，岂非天乎!宜善思之。众固请，曰:臣等不爱性命，投身为国。若上天有灵，单诚或冀一济，没无遗恨矣。乃遣骑七百赴之，而冲营纵火者反为风焰所烧，其得免者什有一二。坚深痛之，身为设祭，而招之曰:有忠有灵，来就此庭。归汝先父，勿为妖形。欷歔流涕，悲不自胜。众咸相谓曰:至尊慈恩如此，吾等有死无移。坚以甘松护军仇腾为冯翊太守，加辅国将军与破虏将军，蜀人兰犊慰勉冯翊诸县之众，众咸曰:与陛下同死共生，誓无有二。六月，每夜有人周城大呼曰:杨定健儿应属我，宫殿台观应坐我，父子同出不共汝。旦寻求不见人迹。长安城中有书曰古苻传贾录载帝出五将久长得先是又謡曰坚入五将久长得坚大信之乃留太子宏守长安谓之曰脱如謡言天或导予出外今留汝兼总戎政善守城池勿与贼争利吾当出陇収兵运粮以给汝天其或者正训予也于是遣卫将军杨定撃冲于城西为冲所擒坚弥惧遂付宏以后事帅骑数百与张夫人及中山公诜幼女宝锦出奔五将山宣告州郡期以孟冬救长安坚过袭韭园前禁将军李辨奔燕都水使者彭和正惭自杀六月太子宏不能守长安将数千骑与母妻宗室男女西奔下辩百僚逃散司隶校尉权翼等数百人奔后秦慕容冲入据长安纵兵大掠死者不可胜计初坚之未乱关中土燃无火而烟气大起方数十里中月余不灭坚每临听讼观令民有怨者举烟于城北观而録之长安为之謡曰欲得必存当举烟关中又为謡曰长鞘马鞭击左股太岁南行当复[一作避]虏秦人呼鲜卑为白虏慕容垂之起于关东果岁在癸未秋七月坚至五将山姚苌遣骁骑将军吴忠帅骑围之坚众奔散独侍御十数人在侧神色自若坐而待之召宰人进食俄而忠至执坚以归新平县幽之于别室太子宏至下辩南秦州刺史扬璧拒之璧妻坚之女顺阳公主也弃其夫从宏宏奔武都投氐豪强熙假道归晋诏处之江州歴位辅国将军桓玄簒位以宏为梁州刺史义熙初以谋叛为刘裕所诛八月苌使求传国玺于坚曰苌次应厯数可以为惠坚瞋目叱之曰小羌乃敢于逼天子岂以传国玺授汝羌也图纬符命何所依据五胡次序无汝羌名违天不祥其能久乎玺已送晋不可得也苌复遣右司马尹纬说坚求为尧舜禅代之事坚责纬曰禅代者圣贤之事姚苌叛贼奈何拟之古人坚见纬状貌魁梧志气秀杰腰带十围魁伟异常惊而问曰卿于朕朝所作何官纬曰尚书令史坚叹曰卿王景略之俦宰相才也而朕不知卿宜其亡也坚自以平生遇苌有恩尤忿之数骂苌求死谓张夫人曰岂可令羌奴辱吾儿乃先杀宝锦辛丑苌遣人缢坚于新平佛寺中时年四十八张夫人中山公诜等皆自杀三军皆为之哀恸苌欲匿杀之名谥曰庄烈天王初坚强盛之时国有童謡曰河水清复清苻坚死新城坚闻而恶之每征伐戒军候云地有名新者避之时又童謡云阿坚连牵三十年后若欲败时当在江淮间[一作江河边]又有謡曰鱼羊田升当灭秦识者以为鱼羊鲜也田升卑也言灭秦者鲜卑也坚在位二十七年因寿春之败其国大乱后二年竟死于新平佛寺卒如謡言及丕称号伪谥坚曰世祖宣昭皇帝坚既被杀后寺主摩沙兰常梦坚曰可为吾作宫既而寺左右民家死疫相继巫者常见坚怒曰不吾宫将尽杀新平民因共改新平寺为苻家庙遂无复灾每年正月二日民竞祠以太牢

卷三十九 前秦録八
苻丕
苻丕字永叔坚之长庶子少而聪慧好学博综经史坚与之言将略嘉之命邓羌教以兵法文武才干亚于苻融坚以为征东将军冀州牧封长乐公丕为将善收士卒情出镇于邺东夏安之坚败归长安丕为慕容垂所逼自邺奔枋头建元二十一年丕帅众三万自枋头将归邺城晋龙骧将军檀玄撃之战于谷口玄兵败绩丕复入邺城将收兵赵魏西赴长安会王猛子幽州刺史王永平州刺史苻冲帅幽并人众击慕容垂频为垂将帯方太守平视等所败乃遣昌黎太守宋敞焚烧和龙蓟城宫室率众三万进屯壶关遣使招丕丕乃去邺帅男女六万余口进如潞川骠骑将军张蚝并州刺史王腾迎之入据晋阳王永留冲守壶关自帅骑一万会丕于晋阳始知长安不守坚为姚苌所杀乃发丧于晋阳三军缟素僭即皇帝位立坚行庙大赦改建元二十一年为太安元年九月置百官以张蚝为侍中司空封上党郡公王永为使持节侍中都督中外诸军事车骑大将军尚书令司徒録尚书事进封清河公王腾为散骑常侍中军大将军司隶校尉阳平郡公苻冲为左光禄大夫尚书左仆射封西平王俱石子为卫将军濮阳公又以左长史杨辅为尚书右仆射济阳公右长史王亮为护军将军彭城公强益耳梁畅为侍中徐义为吏部尚书并封县公自余封授各有差立妃杨氏为皇后子寜为皇太子寿为长乐王锵为平原王懿为渤海王昶为济北王是月安西将军吕光自西域还师至于宜禾坚凉州刺史梁熙谋闭境拒之高昌太守杨翰切谏弗听乃以子胤为鹰扬将军率众五万拒光于酒泉炖煌太守姚静晋昌太守李纯以郡降光胤与光战于安弥为光所败武威太守彭济执熙迎光光杀之建威将军西郡太守索泮奋威将军都督洪池已南诸军事酒泉太守宋皓等并为光所杀尚书令魏昌公纂自关中奔晋阳丕拜纂太尉进封东海王阜城侯定高城男绍高邑侯谟重合侯亮闻丕即位皆自河北遣使谢罪中山太守王兖本新平氐也固守博陵不附慕容垂十一月丕以兖为平东将军平州刺史定为征东将军冀州牧绍为镇东将军都督冀州诸军事谟为征北将军幽州牧亮为镇北将军都督幽并二州诸军事并进爵郡公左将军窦冲秦州刺史王统河州刺史毛兴益州刺史王广南秦州刺史杨璧卫将军杨定皆据陇右遣使招丕请讨姚苌丕大悦以定为骠骑大将军雍州牧冲为征西大将军梁州牧綂镇西大将军兴车骑大将军璧征南大将军广安西大将军并开府仪同三司加散骑常侍进位州牧于是王永宣檄州郡曰大行皇帝背弃万乘社稷无主征东大将军长乐公丕先帝元子圣武自天受命荆南威鎭衡海分陜东都道被夷夏仁泽光于宇宙德声侔于下武永与司空蚝等谨顺天人之望以季秋吉辰奉公绍承大綂衔哀即事栖谷总戎枕戈待旦志雪大耻慕容垂为封豕于关东泓冲继凶于京邑致乘舆播越宗社沦倾羌贼姚苌我之牧士乘衅淊天亲为大逆有生之巨贼也永累叶受恩世荷将相不与骊山之戎荥泽之狄共戴皇天同履厚土诸牧伯公侯或宛沛宗臣或四七勲旧岂忍舍破国之丑竖纵弑君之逆贼乎主上龙飞九五实协天心灵祥庥瑞史不辍书投戈效义之士几三十余万少康光武之功可旬朔而成今以卫将军俱石子为前军师司空张蚝为中军都督武将猛士风烈雷震志殄元凶义无他顾永谨奉乘舆恭行天罚君臣始终之义在三忘躯之诚戮力同之以建晋郑之美时慕容麟攻王兖于博陵城中粮尽矢竭功曹张猗踰城出聚众应麟十二月麟拔博陵执兖及固安侯鉴并杀之昌黎太守宋敞帅乌桓索头之众救兖不及而还丕以敞为平州刺史
太安二年春正月丕复以王永为司徒录尚书事徐义为尚书令加右光禄大夫二月益州牧王广还自成都奔其兄秦州牧王綂及长安不守广攻河州牧毛兴于枹罕兴遣建节将军临清伯卫平帅其宗人一千七百夜袭广军大破之三月綂复遣兵助广攻兴兴婴城固守夏四月毛兴袭撃王广败之广奔秦州为陇西鲜卑匹兰所执送于姚苌兴复欲攻王綂于上邽枹罕诸氐皆厌苦兵革疲不堪命乃杀兴推卫平为使持节安西将军河州刺史遣使请命于丕五月丕大赦以卫平为抚军将军河州刺史吕光为车骑大将军凉州牧酒泉公使者皆没于姚苌不能逹六月征东将军定鎭东将军绍征北将军谟鎭北将军亮等复降于垂丕以都督中外诸事司徒尚书王永为左丞相太尉东海王纂为大司马司空张蚝为太尉尚书令徐义为司空司隶校尉王腾为骠骑大将军仪同三司尚书左仆射冲为车骑大将军尚书令仪同三司卫将军俱石子为卫大将军尚书左仆射领官皆如故永又传檄州郡曰昔夏有穷夷之难少康起焉王莽毒杀平帝世祖重光汉道百六之运何代无之天降丧乱羌胡猾夏先帝晏驾贼庭京师鞠为戎穴神州萧条生灵涂炭天未亡秦社稷有奉主上圣德恢弘道侔光武所在宅心天人归属必当隆中兴之功复配天之美姚苌残虐慕容垂凶暴所过灭戸夷烟毁发邱墓毒徧存亡痛纒幽显虽黄巾之害于九州岛赤眉之暴于四海方之二虏未为甚也今素秋将及行师令辰公侯牧守垒主乡豪或戮力国家乃心王室各帅所綂以孟冬上旬会大驾于临晋于是天水姜延冯翊宼明河东王昭新平张晏京兆杜敏扶风马朗建忠将军高平牧官都尉扶风王敏等咸承檄起兵各有众数万遣使应丕皆就拜将军封列侯冠军将军邓景[羌之子也]拥众五千据彭池与窦冲为首尾以击姚苌丕以景为京兆尹秋七月平凉太守金熙安定北部都尉鲜卑没奕干帅鄯善王胡员叱护羌中郎将梁茍奴等与苌左将军姚方成鎭远将军强京战于孙邱谷大败之枹罕诸氐以卫平衰老难与成功议欲废之而惮其宗强连日不决氐有啖青者谓诸将曰大事宜定东讨姚苌不可沉吟犹豫一旦事发反为人害诸君但请卫公会集众将青为诸君决之众咸以为然会七夕大宴青抽剑而前曰今天下大乱豺狼塞路吾曹今日休戚同之非贤明之主莫可济难也卫公朽耄不足以成大事宜返初服以避贤路狄道长苻登虽王室疎属而志略雄明请共立之以赴大驾诸君若有不同者便下异议乃奋剑攘袂将斩异已者众皆从之莫敢仰视于是推登为使持节都督陇右诸军事抚军大将军雍河二州牧略阳公帅众五万东下陇攻拔南安遣使请命于丕八月丕以登为征西大将军开府仪同三司南安王持节及州牧都督皆因其所称而授之又以徐义为右丞相留王腾守晋阳右仆射杨辅戍壶关率众四万进屯平阳九月王綂以秦州降于姚苌慕容永以丕至平阳恐不自固乃遣使求假道东归丕弗许下书曰鲜卑慕容永乃我之骑将首乱京师祸倾社稷豕凶继逆方请逃归是而可忍孰不可忍其遣左丞相王永及东海王纂帅禁卫虎旅夹而攻之以卫大将军俱石子为前锋都督十月与慕容永战于襄陵永及石子大败皆死之初纂来自长安麾下壮士三千余人丕猜忌之众皆离散及永之败惧为纂所杀帅骑数千南奔东垣谋袭洛阳晋桓石民遣扬威将军冯该自陜邀撃败之杀丕执太子寜长乐王寿及左仆射王孚吏部尚书苟操等送于京师朝廷赦而不诛归之于宏纂与其弟尚书水平侯师奴率丕余众数万走据杏城其余王公百官皆没于慕容永丕在位二年登称尊号伪谥哀平皇帝

卷四十 前秦录九
苻登
苻登字文高坚之族孙也父敞健之世为太尉司马陇东太守建节将军颕川王为生所杀坚即伪位追赠右将军凉州刺史以登兄同成嗣登少而雄勇有壮气麤险不修细行故坚弗之竒也长而折节谨厚颇览书传建元初封南康王拜殿中将军稍迁羽林监扬武将军长安令坐事黜为狄道长及关中乱去县奔于枹罕遂归河州牧毛兴以为长史时兴鎭上邽同成言于兴请以登为司马常在营部登度量不群好为竒略同成常谓之曰汝闻不在其位不谋其政无数于时将为博识者不许吾非疾汝恐或不喜人妄豫耳自是可止汝后得意自可专志时人闻同成言多以为疾登而抑蔽之登乃屏迹不妄交游兴有事则召之戏谓之曰小司马可坐评事注销言辄析理中兴内服焉然敬惮而不能委任太安二年姚苌作乱遣其弟硕德率众伐毛兴相持久之登克南安夷夏归之者三万余戸遂进攻硕德于秦州姚苌自率众来救登与战于胡奴坂[一作阜]大破之斩首二万余级将军啖青射苌中之苌创重走保上邽硕德代綂其众毛兴将死告同成曰与卿累年共击逆羗事终不克何恨之深可以后事付卿小弟司马殄硕德者必此人也卿可总摄司马事既而氐羗袭杀临清伯卫平推登代之遂专綂征伐时岁旱众饥道殣相望登每战杀贼名为熟食谓军人曰汝等朝战暮便饱肉何忧于饥士众从之噉死人肉輙饱健能鬬姚苌闻之急召硕德曰汝不来必为苻登所食尽硕德于是下陇奔长安十一月丕尚书寇遗奉渤海王懿济北王昶自杏城奔南安登乃具丕凶问于是为丕发丧行服三军缟素登请立懿为主众咸曰渤海王虽先帝之子然年在幼冲未堪多难国乱而立长君春秋之义也今三虏跨僣冦旅殷强豺狼枭獍举目而是自古厄运之极莫甚于斯大王挺剑西州凤翔秦陇偏师蹔接姚苌奔溃一战之功可谓光格天地宜龙骧武奋拯拔旧京以社稷宗庙为先不可顾曹臧呉札一介微节以失图运之机不建中兴之业也乃为坛于陇东僣即皇帝位大赦境内改太安二年为太初元年置百官十二月立世祖坚神主于军中载以辎軿羽葆青盖车建黄旗武贲之士三百人以卫之将战必告凡所欲为必启主而后行缮甲纂兵将引师而东乃告坚神主曰维曾孙皇帝臣登以太皇帝之灵恭践宝位昔五将之难贼羗肆害于圣躬实登之罪也今收合义旅众余五万精甲劲兵足以立功年榖丰穰足以资赡即日星驰电迈直造贼庭奋不顾命陨越为期庶上报皇帝酷怨下雪人民大耻惟帝之灵降鉴厥诚因欷歔流涕将士莫不悲恸皆刻鉾铠为死休字示以战死为志每战以长矟钩刃为方圆大阵知[一作如]有厚薄从中分配故人自为战所向无前初长安之将败也坚中垒将军徐嵩屯骑校尉胡空各聚众五千据险筑堡以自固既而受姚苌官爵及苌害坚嵩等以王礼葬坚于二堡之间至是各帅众降登拜嵩镇军将军雍州刺史空辅国将军京兆尹登复改葬坚以天子之礼
太初二年春正月立妃毛氏为皇后渤海王懿为皇太弟遣使拜东海王纂为使持节侍中都督中外诸军事太师领大司马进封鲁王纂弟师奴为抚军大将军并州牧朔方公纂怒谓使者曰渤海王世祖之孙先帝之子南安王何以不立而自尊乎长史王旅谏曰南安已立理无中改今贼虏未平不可宗室之中自为仇敌愿大王远踪光武推圣公之义枭二虏之后徐更议之纂乃受命于是卢水胡彭沛榖屠各董成张龙世新平羌雷恶地等皆附于纂有众十余万纂遣师奴攻上郡羌酋金大黒金洛生等逆战大破之斩首五千八百级三月登以窦冲为车骑大将军南秦州牧杨定为大将军益州牧杨璧为司空梁州牧乞伏国仁为大将军大单于范川王夏四月杨定与鲁王纂共攻姚硕德战于泾阳硕德大败姚苌自阴密救之纂退守敷陆五月窦冲攻苌汧雍二城克之斩其将军姚元平张略等又与苌战于汧东为苌所败秋七月登进次瓦亭苌攻彭沛榖堡陷之榖奔杏城八月登征虏将军冯翊太守兰犊帅众二万自频阳入和寜与鲁王纂首尾将图长安朔方公师奴劝其兄纂称尊号纂不从乃杀纂自立为秦公犊遂与师奴絶九月苌军于泥源师奴逆战大败亡奔鲜卑其众多溃登进据胡空堡戎夏归之者十有余万冬十二月姚苌遣将军姚方成攻陷雍州刺史徐嵩堡执嵩而数之嵩骂不絶口方成怒斩之悉坑戎士以妻子赏军太初三年春二月登帅众下陇入朝那夏五月太弟懿卒谥曰献哀姚苌据武都与登自春相持屡战互有胜负至是各解围归关西豪杰以苌久无成功多来附登登军中大饥取甚以供军士秋八月登立子崇为皇太子弁为南安王尚为北海王冬十月姚苌退还安定登就食新平留大军于胡空堡帅众万余围苌营四面大哭哀声动人苌恶之乃命三军哭以应登登乃引还十二月登以颕川王同成为太尉
太初四年春正月登以河南王乞伏干归为大将军大单于金城王二月登留辎重于大界自将轻骑万余攻安定羌宻造堡克之将军窦洛窦干等谋反发觉出奔于苌登进讨彭池不克攻弥姐营及繁川诸堡皆克之夏四月登与苌连战苌屡败乃遣中军姚崇袭大界登引师邀击之大败崇于安邱俘斩二万五千秋七月登进攻苌石将军吴忠唐匡于平凉克之以尚书苻愿为前禁将军灭羌校尉戍平凉八月登进据茍头原以逼安定苌留尚书令姚晃守安定率众三万夜袭登辎重于大界营克之杀毛后及南安王弁北海王尚擒名将数十人驱掠男女五万余口而去登收合余众屯胡空堡九月杨定攻陇冀克之斩苌从弟常执邢奴定自称秦州牧陇西王登因其所称而授之冬十月遣使赍书加窦冲大司马骠骑大将军前锋大都督督陇东诸军事雍州牧杨定为左丞相上大将军都督中外诸军事秦梁二州牧杨璧为大将军都督陇右诸军事南秦益二州牧遣冲率见众为先驱自繁川趋长安登帅众从新平径据新丰之千户因使定率陇上之军为其后继璧留守仇池又约监河西诸军事并州刺史杨政都督河东诸军事冀州刺史杨楷各帅所綂大会长安政楷皆河东人初丕败政楷收集流民数万戸政据河西楷据湖陜之间遣使请命于登因而授之十二月姚苌遣将军王破虏略地秦州杨定及破虏战于清水格奴坂大败之登攻张龙世于鸯泉堡姚苌救之引还苌密遣东门将军任瓮宗度诈为内应遣使招许开门纳之登以为然征东将军雷恶地将兵在外闻之驰骑见登曰姚苌多计略善御人必为奸变不可信也愿深宜详思登乃止苌闻恶地之诣登也谓诸将曰此羗多奸智今其诣登事必无成登闻苌悬门以待之大惊谓左右曰雷征东其殆圣乎微此公朕几为竖子所误登以安成王广为司徒
太初五年春三月苌攻陷新罗堡扶风太守齐益男弃郡奔还登将军路祡强武等并帅众降苌登攻苌天水太守张业生于陇东苌救之不克而还夏四月镇东将军魏掲飞自称冲天王帅氐胡数万攻苌安北将军姚当成于杏城为苌所杀秋七月冯翊人郭质起兵于广乡以应登移檄三辅曰义感君子利动小人吾属生逄先帝尧舜之化累世受恩非常伯纳言之子即卿校牧守之胤而可坐视豺狼忍害君父祼尸荐棘痛结幽泉山林无松隧之兆灵主无清庙之颂贼臣莫大之甚自古所未闻虽茹荼之苦衔蓼之辛何以谕之姚苌穷凶肆虐毒被人神于图谶厯数万无一分而敢妄窃重名厚颜瞬息日月固所不照二仪实亦不育皇天虽欲絶之亦将假手于忠节凡百君子皆夙渐神化有懐义方与其含耻而存孰若蹈道而没乎众咸然之独郑县人荀曜不从聚众数千应苌登以质为平东将军冯翊太守质遣歩将伐曜大败而归质乃东引杨楷以为应援十二月质与荀曜战于郑东为曜所败众皆溃散乃奔洛阳
太初六年春三月登自雍攻苌安东将军金温[一作荣]于范氏堡克之进渡渭水攻京兆太守韦范于叚氏堡不克进据曲牢夏四月荀曜有众一万据逆万堡宻信召登约为内应登自曲牢向繁川次于马头原五月苌帅骑来拒大战败之斩其右将军[载记作尚书]呉忠苌収众复战登败退屯于郿秋七月进攻新平苌率众来救登遂引还冬十二月复攻安定苌如阴宻以拒之为苌所败登退据路承堡
太初七年春正月登立昭仪陇西李氏为皇后三月姚苌寝疾见坚为祟秋七月登闻之大喜秣马厉兵告坚神主曰曾孙登自受任执戈几将一纪未尝不上天锡佑皇鉴垂矜所在必克贼旅冰摧今太皇帝之灵降灾疢于逆羌以形类推之丑虏必将不振登当因其陨毙顺行天诛拯复梓宫谢罪清庙于是大赦境内百僚进位二等与苌将姚崇争麦于清水累为崇所败进逼安定去城九十余里八月苌疾小瘳率众拒登登引兵出营将逆战苌遣安南将军姚熙隆别攻登营登惧退还苌夜引军旁出过登营三十余里以蹑登后旦而候人告曰贼诸营已空不知所向登惊曰彼为何人去令吾不知来令我不觉谓其将死忽然复来朕与此羌同世何其厄哉遂罢师还雍苌亦还安定冬十月巴蜀人在关中者皆叛苌据弘农来附登以窦冲为右丞相冲徙屯华阴晋河南太守杨佺期击败之冲走
太初八年右丞相窦冲矜才尚人自请封天水王登不许夏六月冲叛自称秦王改元元光秋七月登攻冲于野人堡冲求救于姚苌苌遣太子兴将兵攻胡空堡救之登解冲围引兵还赴胡空堡冲遂与苌连和会苌疾甚还长安寻卒太初九年春正月登闻姚苌死喜曰姚兴小儿吾将折杖以笞之于是大赦尽众而东留司徒安成王广守雍太子崇守胡空堡遣使拜金城王乞伏干归为左丞相河南王领秦梁益凉河五州牧加九锡二月攻屠各姚奴帛蒲二堡克之夏四月登自甘泉向关中兴追登不及数十里登从六陌趋废桥兴始平太守姚详据马嵬桥来拒复遣尹纬将兵救详纬据废桥待之登争水不得众渇死者什二三与纬大战为纬所败其夜奔溃登单骑奔雍太子崇及安成王广闻败皆弃城走登至无所归遂奔平凉収集遗众入马毛山秋七月兴攻登于马毛登遣子汝阴王宗为质于河南王乞伏干归以请救进封干归梁王纳其妹为梁王后干归遣前将军乞伏益州等帅骑一万救之登引众出迎干归兵兴自安定如泾阳与登战于山南为兴所败死之时年五十二在位九年太子崇奔于湟中僭称尊号改元延初谥登曰高皇帝庙号太宗冬十月崇为梁王干归所逐奔于陇西王杨定定留司马邵强守秦州帅众二万与崇共攻干归干归遣凉州牧乞伏轲弹等帅骑二万拒之定与崇皆被杀自苻健皇始元年岁在辛亥晋永和七年至登五世是岁岁在甲午凡四十四年以晋太元十九年灭

卷四十一 前秦录九
苻雄
苻雄字符才洪之季子也少善兵书而多谋畧便弓马有政术好施下士石氏建武中以功拜龙骧将军雄丑形貌头大而足短军中呼之为大头龙骧石虎将麻秋鎭枹罕冉闵之乱秋归邺雄击获之洪以秋为军师将军秋因宴鸩洪将并其众世子健収秋斩之健以人心思晋遂称晋官爵以雄为辅国将军时杜洪据长安健欲取之遣雄帅众五千自潼关入自帅大众随雄而进雄大败洪将张先先遁归长安雄长驱而进遂狥地渭北所过城邑无不归附赵将石寜独据上邽不下雄击斩之健既据长安自称天王大单于以雄为都督中外诸军事丞相领车骑大将军雍州牧东海公雄力言于健请正尊号健从之即皇帝位雄进爵为王晋镇西谢尚攻张遇于许昌健遣雄略地关东帅步骑二万救之尚败奔还雄乘势逐北杀伤大半遂徙遇及陈颍许洛之民五万余戸于关中转攻王擢于陇上擢奔凉州雄屯陇东张重华拜擢为征虏将军[一作征东大将军]使与其将张弘宋修连兵伐雄雄与卫将军菁率众拒之败之于龙黎斩首万二千级获修弘送长安寻与菁帅步骑四万屯陇东是时张遇欲引关中诸将以雍州归晋事觉伏诛而孔特等起兵应遇众至数万雄乃帅骑还长安遣菁略上洛郡雄与子法分讨孔特等诛之进克司竹晋大司马桓温来伐别将司马勲出子午道健遣雄同太子苌等帅众拒之战于蓝田为温弟冲所败退屯城南寻帅骑七千袭破司马勲于子午谷又与桓温战于白鹿原温兵不利死者万余人温还雄遂攻乔秉于雍以疾卒于军徤哭之呕血曰天不欲吾平四海耶何夺元才之速也赠魏王谥曰敬武葬礼依晋安平献王故事雄以佐命元勲权侔人主而谦恭泛爱遵奉法度故健重之常曰元才吾之姬旦也子坚袭爵及坚僭即帝位尊谥曰文桓皇帝
苻菁
苻菁健兄子也健既代洪綂众称晋官爵以菁为扬武将军时杜洪据长安健欲规取洪遣菁帅众七千自轵关入河东临别执菁手曰若事不捷汝死河北我死河东不复相见既济焚桥菁转战而前与洪将张先战于渭北擒之诸城尽陷所至降附健入长安自称天王以菁为卫大将军平昌公宿卫二宫健即皇帝位菁进爵为王遣菁同东海王雄略地关东大败晋师张重华遣其将张弘宋修帅众会王擢来伐菁与雄拒之大败凉兵虏其二将苻飞为杨初所败菁与雄帅歩骑四万屯于陇东雄还长安菁遂掠地上洛晋大司马桓温来伐菁同太子苌帅众拒之温转战而前次于灞上与苌等相持会温军乏食徙关中戸口而归菁等尾击之温复大败健赏拒温之功以菁为司空未几进位太尉尚书令健寝疾菁勒兵入东宫将杀生而自立时生侍疾西宫菁以健为己卒攻东掖门健闻变登端门陈兵自卫众见健惶惧皆舍仗逃散徤执菁数而杀之余无所问
苻黄眉
苻黄眉健之兄子也神噐秀拔雄勇多竒略初为健辅车将军遣镇洛阳皇始三年张遇之乱黄眉自洛阳来奔健以为卫大将军淮南王生素与黄眉友善及即位封为广平王时生用法严酷生舅强平直谏忤旨生怒杀之黄眉同苻飞邓羗以太后故叩头切谏生弗听出黄眉为左冯翊姚襄略地关中生遣黄眉及建节将军邓羌率歩骑万五千御之襄深沟固垒不战羌说黄眉曰伤弓之鸟落于虚发襄频为桓温张平所败鋭气丧矣今固守不战是穷宼也然其为人强狠易以刚动若鼔噪扬旌长驱直压其垒门襄必怒而出师一战成禽耳黄眉从之遣羌先引骑三千军于垒门挑战襄怒尽鋭出战羌伪不胜引骑而退襄追之于平原羌回骑逆击黄眉帅大众继至大战斩之尽俘其众黄眉等振旅而还黄眉既立大功生不加赏每于众中辱之黄眉怒谋杀生自立事觉伏诛其王公亲戚多有死者
苻法
苻法字永则小字阿法雄庶长子也为生后将军封清河王生残虐滋甚宗室勲旧杀害略尽一夕对侍婢曰阿法兄弟亦不可信明当除之是夜法梦神告之曰旦将祸及汝门惟先觉者可以免之寤而心悸会侍婢来告乃与特进梁平老强汪等帅壮士数百潜入云龙门坚与吕婆楼帅麾下数百鼔噪继进引生置于别室斩之法固以位让坚坚乃去皇帝之号称大秦天王即位于太极殿以法为使持节侍中都督中外诸军事丞相録尚书事东海公坚母以法长且贤又得众心惧终为变出游宣明台见法重门高第车马辚集恐终不利于坚乃与卫军李威谋赐法死坚性仁孝于法尤为友爱与法诀于东堂恸哭呕血谥曰献哀公封其子阳为东海公敷为清河公阳后谋反事泄坚问其反状阳曰礼云父母之仇不同天地臣父哀公死不以罪齐襄公复九世之仇而况臣也臣亦为父复仇耳坚流涕谓阳曰哀公之薨事不在朕卿寜不知之乃赦不杀徙阳于高昌阳勇力兼人寻复徙鄯善后劫鄯善之相欲求东归鄯善王杀之
苻融
苻融字博休坚之季弟也少而岐嶷夙成魁伟美姿度健封融安乐王融上疏固辞健深竒之曰且成吾儿箕山之操乃止生爱其器貌常侍左右未弱冠便有台辅之望长而令誉弥高朝野所属坚僭号改封阳平公拜侍中中书监左仆射寻除中军将军聪辨明慧下笔成章至于谈玄论道虽道安无以出之耳闻则诵目过不忘时人儗之王粲尝着浮屠赋壮丽清赡世咸珍之未有升高不赋临丧不诔朱彤赵整等称其妙速膂力雄勇骑射击刺百夫之敌也铨总内外刑政修理进才理滞可方王景略尤善断狱奸无所容故为坚所委任后为司隶校尉京兆人董丰游学三年而返过宿妻家是夕妻为贼所杀妻兄疑丰杀之送丰有司丰不堪楚掠诬引杀妻融察而异之问曰汝行往还颇有怪异及卜筮否丰曰初将发夜梦乘马南渡水反而北渡复自北而南马停水中鞭策不去俯而视之见两日在于水下马左白而湿右黒而燥寤而心悸窃以为不祥还之夜复梦如初问之筮者筮者云忧狱讼远三枕避三沐既至妻为具沭夜授丰枕丰忆筮者之言皆不从之妻乃自沐枕枕而寝融曰吾知之矣周易坎为水离为马乘马南渡旋北而南者从坎至离三爻同变变而成离离为中女坎为中男两日二夫之象坎为执法吏吏诘其夫妇人被流血而死坎二阴一阳离二阳一阴相承易位离下坎上既济文王遇之囚羑里有礼而生无礼而死马左而湿湿水也左水右马冯字也两日昌字也其冯昌杀之乎于是推验获昌而诘之昌具首服曰本与其妇谋杀董丰期以新沐枕枕为验是以误中妇人融在冀州有老母遇劫于路母扬声唱盗行人为逐之既擒劫者劫者反诬行人为盗时日垂暮母及路人莫知孰是乃俱送之融见而笑曰此易知耳可二人并走先出凤阳门者非盗既而还入融正色谓先出者曰汝真是盗何以诬人其发奸摘伏如此所在盗贼止息路不拾遗坚及朝臣雅皆叹服州郡疑狱莫不折之于融融观色察形无不尽其情状虽鎭关东朝之大事莫不驰驿与议性至孝初留冀州遣使参问其母动止或日有再三坚以为烦月听一使后上疏请还侍养坚遣慰谕不许久之征拜侍中中书监都督中外诸军事车骑大将军司隶校尉太子太傅领宗正録尚书事寻转司徒苦让不受融为将善谋略好施爱士专方征伐必有殊功坚既有意荆扬时慕容垂姚苌等常说坚以平吴封禅之事坚谓江东可平寝不暇旦融每谏曰知足不辱知止不殆穷兵极武未有不亡且国家戎族也正朔会不归今江东虽不絶如綖然天之所相终不可灭坚曰帝王厯数岂有常哉惟德之所授耳汝所以不如吾者正病此不逹变通大运刘禅可非汉之遗祚然终为中国之所并吾将任汝以天下之事奈何事事折吾沮壊大谋汝尚如此况于众乎及坚鋭意攻晋融又切谏曰陛下听信鲜卑羌虏谄謏之言采纳良家少年利口之说臣恐非但无成大事去矣垂苌皆我之仇雠思闻风尘之变冀因之以逞其凶德少年等皆富足子弟希闲军旅茍说佞谄之言以会陛下之意不足采也坚亦弗纳遂以融为征南大将军率骑冦樊邓战于淮水败绩融驰骑略阵马倒被杀军遂大败坚奔至淮南次于长安东之行宫哭融而后入告罪于太庙赠融大司马谥曰哀公垂苌之叛悼恨弥深
苻朗
苻朗字符逹坚之从兄子也性宏逹神气爽迈幼懐远操不屑时荣坚尝目之曰吾家千里驹也征拜使持节都督青徐兖三州诸军事鎭东将军青州刺史封乐安男朗固辞不得已起而就官既为方伯有若素士耽玩经籍手不释卷每谈虚语玄不觉日之将夕登涉山水不知老之将至在任甚有称绩后晋遣淮南太守高素伐青州朗遣使诣谢玄于彭城求降玄表朗许之诏加员外散骑侍郎既至扬州风流迈于一时超然自得多所凌忽所与晤言不过一二人而已骠骑长史王忱江东之儁秀闻而诣之朗称疾不见沙门什法汰问曰见王吏部兄弟未朗曰吏部为谁非人面而狗心狗面而人心兄弟者乎王忱丑而才慧国寳美貌而才劣于弟故朗云然汰怅然自失其忤物侮人皆此类也谢安常设宴请之朝士盈坐并杌褥壶席朗每事欲夸之唾则令小儿跽而张口既唾而含出顷复如之坐者以为不及之远也尤善识味咸酢及肉皆别所由会稽王司马道子为朗设盛馔极江左精丽食讫问曰关中之食孰若此答曰皆好惟盐味小生耳既问宰夫皆如其言或人杀鸡以食之既进朗曰此鸡栖恒半露检之果验又食鹅肉知黒白之处人或不信记而试之无毫厘之差时人咸以为知味后数年王国寳譛而杀之王忱将为荆州刺史待杀朗而后发临刑意色自若为诗曰四大起何因聚敛无穷已既适一生中又入一死理冥心乘和畅未觉有终始如何箕山夫奄焉处东市旷此百年期远同嵇叔子命也归自天委化任冥纪着苻子数十篇行于世亦老庄之流也
苻宏
苻宏坚长子也坚自称大秦天王立宏为皇太子建元元年匈奴曹毂刘卫辰帅众冦杏城索虏乌延等亦起兵叛通于卫辰坚帅中外精鋭讨之使卫大将军李威左仆射王猛辅太子宏留守长安坚平定朔方廵抚诸夷振旅而还六年坚复遣丞相王猛督诸将率歩骑六万向邺乃留李威辅太子宏守长安躬率精鋭十万为之后继七日而至安阳猛潜往迎之因谓坚曰监国幼冲銮驾远临脱有不虞悔之何及乃并军攻邺拔之遂平燕冀其后坚议大举伐晋群臣各有异同庭议者久之太子宏进曰吴今得岁不可伐也且晋主无罪人为之用谢安桓冲兄弟皆一方之隽才君臣戮力阻险长江未可图也但可厉兵积粟以待暴主一举而灭之今若动而无功则威名损于外资财竭于内是故圣王之行师也内断必诚然后用之彼若凭长江以固守徙河北百姓于江南增城清野杜门不战我已疲矣彼未引弓土下气厉不可久留陛下将若之何坚曰往年车骑灭燕亦犯岁而捷之天道幽远非汝所知也昔始皇之灭六国其王岂皆暴乎且吾内断于心久矣举必克之何为无功吾方命蛮夷以攻其内精甲劲兵以攻其外如此安有不克沙门道安曰太子之言是也愿陛下纳之坚不从卒有淮南之败慕容冲遣伪尚书令高盖引兵攻渭北诸垒太子宏与战于成贰壁斩首虏二万坚屡为慕容冲所败固守长安城中有书曰古苻传贾録载帝入五将久长得乃留太子宏守长安付以后事将中山公诜张夫人率骑数百如五将宣告州郡期以孟冬救长安宏寻将母妻宗室男女数千骑出奔百僚逃散是岁晋太元十年也宏之奔也先归南秦州刺史杨璧于下辩璧拒之乃奔武都氐豪强熙假道归晋朝廷处宏于江州歴位辅国将军桓玄簒位以宏为凉州刺史玄灭义熙初谋叛冦湘中伏诛
苻晖
苻晖坚第二子也坚即位封为平原公建元十六年坚以诸氐种类繁滋分十五万户使诸宗亲各领之散居要镇如古诸侯以晖为都督豫洛荆南兖东豫扬六州诸军事镇东大将军豫州牧镇洛阳配氐户三千二百合淝之败丁零翟斌起兵叛秦攻晖于洛阳坚驿书使慕容垂将兵讨之晖遣使让垂趋使进兵垂南结丁零杀苻飞龙尽坑其众晖又遣骁将毛当击翟斌为斌所败当死之晖率洛阳陜城之众归长安会慕容冲引师来攻去长安二百余里城内戒严坚乃拜晖使持节散骑当侍都督中外诸军事车骑大将军司隶校尉录尚书配兵五万拒冲河间公琳以中军大将军为晖后继冲令妇人乘牛厉众掲竿为旗扬土为尘督厉其众晨攻晖营晖出拒战冲扬尘鼓噪晖师败绩冲遂据阿房屡败晖兵坚让之曰汝吾之才子也拥大众屡为白虏小儿所摧何用生为晖恚愤自杀
苻琳
苻琳字永瑶坚第五子也封河间公有文武才艺引弓五百斤射洞犂耳至于山水文咏皆绮藻清丽高歩一时慕容冲冦乱长安坚以琳为中军大将军率众三万击冲于灞水之上为冲所败中流矢死
苻诜
苻诜坚之少子也封中山公最有宠于坚坚与群臣议大举伐晋诜谏曰臣闻季梁在随楚人惮之宫竒在虞晋不窥兵国有人焉故也及谋之不用而亡不淹岁前车之覆轨后车之明鉴阳平公国之谋主而陛下违之晋有谢安桓冲而陛下伐之是行也臣窃惑焉坚曰国有元龟可以决大谋朝有公卿可以定进否孺子言焉将为戮也不听竟为晋所败坚后自缢于新平佛寺诜亦自杀
苻雅
苻雅坚之踈族也权略无方雄毅厚重人称其有良将之才在生世已为右卫将军坚即位封西县侯出为秦州刺史建元七年以雅为使持节都督秦晋凉雍州诸军事秦州牧初仇池公杨世以地降坚坚署为平南将军秦州刺史仇池公世死子纂代立遂受晋朝爵命而絶于坚世弟綂骁武得众心起兵武都与纂争分坚遣雅等率歩骑七万先取仇池进围寜益雅进次鹫陜纂率众五万来拒晋梁州刺史杨亮遣督护郭寳率骑千余救纂战于陜中为雅所败纂収众奔还雅进攻杨綂綂帅武都之众迎降纂将硕密亦诣雅降请为内应纂惧面缚出降雅释其缚送之长安
苻洛
苻洛坚之从弟也为安北将军幽州刺史封行唐公以北讨大都督帅幽冀兵十万击代有功加征北将军洛兄重为豫州刺史北海公镇洛阳建元十四年重以洛阳谋反坚曰吕光忠正必不同也命光収重槛送长安赦之以公就第其后二年春正月坚复以重为镇北大将军镇蓟洛勇而多力能坐制奔牛射洞犂耳坚深忌之故常为边牧自以有灭代之功求开府仪同三司不得由是怨愤三月坚以洛为使持节郡督益寜西南夷诸军事征南大将军益州牧使从伊阙自襄阳遡汉而上洛谓官属曰孤于帝室至亲也主上不能以将相任孤而常摈弃边鄙今又投之西裔复不听过京师此必有伏计欲使梁成沉孤于汉水矣为宜束手就缚为追晋阳之事以匡社稷耶诸君意何如其治中平规妄陈祥瑞劝洛举兵[详具坚传]洛因攘袂大言曰孤计决矣拒谋者斩于是自称大都督大将军秦王以平规为辅国将军幽州刺史为其谋主玄菟太守吉贞为左长史辽东太守赵讃为左司马昌黎太守王缊为右司马辽西太守王琳北平太守皇甫杰牧官都尉魏敷等为从事中郎分遣使者征兵于鲜卑乌丸高句丽百济新罗休忍等诸国遣兵三万助北海公重戍蓟诸国皆曰吾为天子守藩不能从行唐公为逆洛惧欲止犹豫未决王缊王琳皇甫杰魏敷知其无成潜欲告之洛皆杀之吉贞赵讃曰今诸国不从事乖本图明公若惮益州之行者当遣使奉表乞留主上亦不虑不从平规曰今事形颇露何可中止宜声言受诏尽幽并之兵南出常山阳平公必郊迎因而执之进据冀州总关东之众以图西土天下可指麾而定也洛从之帅众七万发和龙坚召群臣谋之歩兵校尉吕光曰行唐公以至亲为逆此天下所共疾怨愿假臣步骑五万取之如拾遗耳坚曰重洛兄弟据南北一隅兵赋全资未可轻也光曰彼众廹于凶威一时蚁聚耳若以大军临之势必瓦解不足忧也坚乃遣使让洛还和龙当以幽州永为世封洛谓使者曰汝还白东海王幽州褊狭不足以容万乘须王秦中以承高祖之业若能迎驾潼关者当位为上公爵归本国坚怒遣左将军窦冲及吕光帅步骑四万讨之右将军都贵驰传诣邺率冀州兵三万为前锋以阳平公融为大都督授之节度使石越率骑一万自东莱出石径袭和龙北海公重亦尽蓟城之众会洛兵于中山有众十万与冲等战于中山大败执洛及其将兰殊送之长安吕光斩重于幽州石越克和龙斩平规坚赦兰殊徙洛于西海后为梁熙所杀
健后强氏
健后强氏略阳人左光禄大夫强平之姊也健僣号天皇立为天皇后及徤寝疾强后欲立少子晋王栁徤以谶文有三羊五眼遂立生为太子生既嗣位尊为皇太后生荒耽淫虐刑杀不道其舅强平切谏忤旨生怒诬以妖言欲杀之广平王黄眉等侍燕禁中叩头请曰平太后之弟也陛下纵欲杀平独不念太后乎生弗听乃凿其顶而杀之太后遂以忧愤卒谥曰明德皇后
生后梁氏
生后梁氏略阳人左仆射梁安之女也初为淮南王妃生嗣伪位遂以寿光元年立为皇后会有客星孛大角荧惑入东井占曰不出三年国有大丧生曰朕与皇后对临天下遂杀梁后以应之
坚太后茍氏
太后茍氏略阳氐人坚所生母也以坚永兴元年尊为皇太后坚杀生以位让其兄清河王法法不受群臣复固请于坚太后泣谓群臣曰社稷事重小儿自知不能他日有悔失在诸君群臣固请坚既即位署法为丞相东海公太后以法长且贤素得众心疑忌特甚后游宣明台见法之第门车马辐辏惧终为变遂与李威谋赐法死阳平公融太后少子也甚爱之出鎭冀州比发三至灞上其夕又窃如融所内外莫知是夜坚寝于前殿太史令魏延上言天市南门屏内后妃星失明左右阍寺不见后妃移动之象坚推问之惊曰天道与人何其不远遂重星官后有司奏人有盗其母之钱而逃者请投之四裔大后闻而怒曰三千之罪莫大于不孝当弃之市朝奈何投之方外方外岂有无父母之乡乎于是轘而杀之建元十一年以疾卒追谥曰明德皇后
坚夫人张氏
坚夫人张氏不知何许人明辨有才识坚将入冦江左群臣切谏不听张氏进曰妾闻天地之生万物王者之治天下皆因其自然而顺之故功无不成是以黄帝服牛乘马因其性也禹浚九川障九泽因其势也后稷播种百榖因其时也汤武帅天下而攻桀纣因其心也皆有因则成无因则败今朝野之人皆言晋不可伐陛下独决意行之妾不知陛下何所因也书曰天聪明自我民聪明天犹因民而况于人主乎妾又闻王者出师必上观天道下顺人心今人心既不然矣请验之天道谚云鸡夜鸣者不利行师犬羣嘷者宫室必空兵动马惊军败不归自秋冬以来众鸡夜鸣羣犬哀嘷廐马惊逸武库兵器自动有声吉凶之理非微此皆非出师之祥也如妾所论愿陛下详而思之坚曰军旅之事非妇人所当豫也遂兴兵南伐张氏请从其夜坚梦葵生城内明以问之张氏曰若征军远行难为将也坚又梦地东南倾复以问云江左不可平也君无南行必败之象也坚不从果大败于寿春单骑遁还顾谓张氏曰朕若用朝臣之言岂见今日之事耶当何面目复临天下也澘然流涕及坚死张氏乃自杀
丕后杨氏
丕后杨氏仇池氐人征东左司马杨膺之妹也初为长乐公妃太安初立为皇后慕容永杀丕据长子即皇帝位改元中兴将以杨氏为上夫人杨氏不从引剑刺永为永所杀登既嗣位追谥曰哀平皇后
登后毛氏
登后毛氏武都人河州牧毛兴之女也美而勇壮善骑射太初二年立为皇后其四年登留毛氏及辎重于大界营姚苌率兵袭之营垒既陷苌入其营毛氏犹弯弓跨马率壮士数百与苌交战杀贼七百余人众寡不敌为苌所执毛氏有姿色苌欲纳之毛氏骂曰天子皇后安肯为贼羌所辱何不速杀我因仰天大哭曰姚苌无道汝先已害天子今又欲辱皇后皇天后土寜容汝乎苌怒杀之

卷四十二前 秦録十
赵俱
赵俱南安羌酋也一云天水人洪自称大单于三秦王改姓苻氏以俱为从事中郎及健之世迁河内太守光禄大夫寻以洛州刺史出鎭宜阳俱从弟右仆射韶中护军诲有宠于生生即位乃以俱为尚书令俱固辞以疾谓韶诲曰汝等不复顾祖宗欲为灭门之事毛梁何罪而诛之吾何功而代之汝等可自为吾其死矣遂以忧卒
雷弱儿
雷弱儿南安羌酋也洪称秦王以弱儿为辅国将军健嗣位以弱儿为太尉俄迁大司马初晋扬州刺史殷浩阴遣人诱弱儿等使杀秦王健许以关右之任弱儿伪许之且请兵应接浩闻张遇作乱徤兄子辅国将军黄眉自洛阳西奔以为弱儿等事已成遂自寿春率众七万北伐欲进据洛阳修复园陵吏部尚书王彪之上会稽王昱笺以为弱儿等容有诈谋未应轻进不从浩遂为姚襄所袭走保谯城襄浩相持秦人遂收渔人之利弱儿之计也其后桓温来伐健遣太子苌帅雄菁等拒之战于蓝田为温所败温进次灞上苌等退屯城南健悉发精兵三万遣弱儿与苌合兵拒之温不得前师还乏食仅入潼关健赏拒温之功以弱儿为丞相及徤寝疾受遗辅政弱儿性刚鲠好直谏以生嬖臣赵韶董荣奸佞乱政每公言于朝见之常切齿韶荣恨之谮之于生生遂杀之并其九子二十七孙弱儿推诚苻氏年髙有功生既杀之于是诸羌皆有离心叛者相继
鱼遵
鱼遵冯翊人也洪称秦王以遵为右将军领右长史健代洪綂众时杜洪据长安健规取之悉众而西以遵为前锋行至盟津为浮桥以济所过城邑无不降附健即位论功以遵为太子太师俄迁左仆射司空及赏拒桓温功进为太尉健寝疾以遵为太师録尚书事受遗辅政生梦大鱼食蒲又长安谣东海大鱼化为龙男皆为王女为公乃诛遵并其七子十孙追谥曰广宁公
王堕
王堕字安生京兆霸城人也博学有雄才明天文图纬洪征梁犊以堕为司马谓洪曰谶言苻氏应王公其人也洪深然之及为宰相着匪躬之节健常叹曰天下群官皆如王令君者阴阳曷不和乎甚见敬重生既嗣位残虐无道杀戮大臣堕性刚峻疾恶雅好直言右仆射董荣侍中强国等皆以佞幸进疾之如仇雠每于朝见之际略不与言人或谓之曰董尚书贵幸一时无比公宜小降意接之堕曰董龙[荣之小字也]是何鸡狗而令国士与之言乎荣闻而惭恨会有天变荣与强国言于生曰今天谴甚重宜以贵臣应之生曰贵臣惟有大司马及司空耳荣国曰大司马国之懿戚不可加刑乃杀王堕将刑荣谓之曰君今复敢比董龙于鸡狗乎堕瞋目而叱之
强平
强平略阳氐人健之妻弟也皇始元年以平为太傅生即位以为左光禄大夫平雅好直言不避权佞会有日蚀之变极言切諌生怒诬以妖言凿其顶而杀之
赵焕
赵焕父琨为秦尚书皇始元年晋梁州刺史司马勲入攻秦州获琨杀而弃其尸焕求父尸不得悲号不已俄有群乌悲鸣从山而来来而复返焕随乌至山寻求之果得父尸
杜慈
杜慈仕生为尚书郎生寿光年中每宴集后入者皆斩之慈奔驰疲倦假寝省中梦一人乘黑驴曰宁留而独死将去而独生慈闻惊觉取马遁走乃获免余皆被斩
吕婆楼
吕婆楼字广平，略阳氐人也。其先吕文和，自沛避难徙焉，因世居之，遂为酋豪。秦王健立，以为散骑常侍，后进侍中尚书，与东海王坚友善。及生嗣位，薛讃权翼密说坚曰:主上猜忌暴虐，中外离心。方今宜主秦祀者，非殿下而谁，愿早为计，勿使他姓得之。坚以问婆楼，婆楼曰:仆刀镮上人耳，不足复办大事。仆里舍有王猛，其人谋略不世出，殿下宜请而咨之。坚因婆楼以见猛，一见如旧，任为谋主。生既残虐无度，梁平老等亟以为言，坚深然之，于是清河王法与平老等帅壮士濳入云龙门，坚与婆楼帅麾下继进，斩生于别室，坚遂称大秦天王，以婆楼为司隶校尉。后守太尉卒。其子光，后称凉王，别有传。
樊世
樊世本氐豪也佐健定关中有大功拜特进姑臧矦负气倨傲王猛亲幸用事勲旧多忌之者世于众辱猛曰吾辈与先帝共兴事业而不预事权君无汗马之劳何敢专管大任吾辈耕之而君食之耶猛曰方当使君为宰夫安直耕稼而已[一云非徒使君耕之又将使君炊之]世大怒曰要当悬汝头于长安城门不尔者吾终不处于世也猛以白坚坚曰必湏杀此老氐然后百僚可肃会世入言事坚谓猛曰吾欲以杨璧尚主璧何如人也世勃然曰杨璧臣之婿也婚已乆定陛下安得令之尚主乎猛让世曰陛下帝有四海而君敢竞婚是为二天子也安有上下世怒欲起撃猛左右止之世遂丑言大骂坚由此发怒命斩之西廐
王猛
王猛字景略，北海剧人也。家于魏郡，少贫贱，以鬻畚为业。尝货畚于洛阳，有一人贵，买其畚而云无直，自言家去此无远，可随我取直。猛利其贵而从之，行不觉远，忽至深山，其人止猛且住树下，当先启道来。湏臾猛进，见一公踞胡床而坐，须髪悉白，侍从十许人，有一人引猛云:大司马可进。猛因进拜老公，公曰:王公何缘拜也。乃十倍偿畚直，遣人送之既出，顾视乃嵩髙山也。猛瓌姿儁伟，博学好兵书，谨重严毅，气度雄远，细事不干其虑自，不叅其神契，略不交通。是以浮华之士咸轻而笑之。猛悠然自得，不以屑意。少游邺都，时人莫识，惟髙平徐綂见而竒之，召为功曹，遁而不应，隐于华山。懐佐世之志，希龙颜之主，敛翼待时，候风云而后动。桓温入关，猛被褐诣之，一面谈当世之事，扪虱而言，旁若无人。温察而异之，问曰:吾奉天子之命，帅鋭师十万，杖义讨逆，为百姓除残贼，而三秦豪杰未有至者，何也 猛曰:公不远数千里深入宼境，长安咫尺而不渡灞水，百姓未见公心故也，所以不至。温默然无以酬之。将还，赐猛车马，拜髙官都护，请与俱南。猛还山咨师，师曰:卿与桓温岂并世哉。在此自可富贵，何为远也。乃止。苻坚将有大志，闻猛名，遣吕婆楼招之，一见便若平生，语及废兴大事，异符同契，若玄德之遇孔明也。及坚僭立，以猛为中书侍郎。时始平多枋头，西归之人豪右纵横，劫盗充斥，乃转为始平令。猛下车，明法峻刑，澄察善恶，禁勒强豪，鞭杀一吏。百姓上书讼之，有司劾奏，槛车征下廷尉诏狱，坚亲问之曰:为政之体，德化为先，莅任未几而杀戮无数，何其酷也 猛曰:臣闻宰宁国以礼，治乱邦以法。陛下不以臣不才，任臣以剧邑，谨为明君剪除凶猾，始杀一奸，余尚万数。若以臣不能穷残尽暴肃清轨法者，敢不甘心鼎镬以谢孤负。酷政之刑，臣实未敢受之。坚谓群臣曰:王景略固是夷吾子产之俦也。赦之，迁为尚书左丞咸阳内史京兆尹。未几除吏部尚书太子詹事，又迁尚书左仆射辅国将军司隶校尉加骑都尉居中宿卫，时年三十六歳，中五迁，权倾内外，宗戚旧臣皆害其宠。尚书仇腾丞相长史席寳数譛毁之，坚大怒，出腾为甘松护军，寳白衣领长史。尔后上下咸服，莫敢有言。顷之迁尚书令太子太傅加散骑常侍，猛频表累让，坚竟不许，又转司徒録尚书事，余并如故。猛辞以无功不拜，后帅诸军讨慕容暐，军禁严明，师无私犯，猛未至邺，劫盗公行，及至，远近帖然。燕人安之。军还，以功进封清河郡侯，赐美女五人上女妓十二人中妓三十八人马百匹车十乗，上疏固辞不受。时既留鎭冀州，坚遣猛于六州之内听以便宜从事，简召英俊以补关东守宰，授讫言台除正。居数月，上疏曰:臣前所以朝闻夕拜不顾艰虞者，正以方难未夷，军机贵速，庶竭命戎行，甘驰驱之役敷宣王化，尽筋骨之效黾俛从事，叨据负乘，可谓恭王命于济时，俟太平于今日。圣德格于皇天，威灵被于八表。弘化已熈六合，清泰窃敢披贡，丹诚请避贤路。设官分职，各有司存，岂应孤任愚臣，以速倾败。东夏之事非臣区区所能康理，愿徙授亲贤，济臣颠坠。若以臣有鹰犬微勤未肯捐弃者，乞待罪一州，效尽力命。徐方始宾淮汝，防重六州，处分府选，便宜輙以悉停，督任不可虚旷。深愿时降神规。坚不许，遣侍中梁谠诣邺谕旨，猛视事如前。俄入为丞相中书监尚书令太子太傅司隶校尉持节常侍将军，矦如故，稍加都督中外诸军事。猛表让乆之，坚曰:卿昔螭蟠布衣，朕龙潜弱冠属世事，纷纭厉士之际，颠覆厥徳，朕竒卿于暂见，儗卿于卧龙。卿亦异朕于一言，廽考盘之雅志，岂不精契神交，千载之会。虽傅岩入梦姜公悟兆，今古一时，亦不殊也。自卿辅政几将二纪，内厘百揆，外荡群凶，天下向定，彝伦始叙，朕且欲从容于上，望卿劳心于下，弘济之务非卿而谁。不许。数年复授司空，猛复上疏辞曰:臣闻干象盈虚，惟后则之。位称以才，官非则旷。郑武翼周，仍世载咏;王叔昧宠，政替身亡。斯成败之殷监，为臣之烱戒。窃惟鼎宰崇重，叅路太阶，宜妙尽时贤，对扬休命。魏祖以文和为公，贻笑孙后。千秋一言致相，匈奴哂之。臣何庸狷而应斯举，不但取嗤远邻实，令为虏轻秦。昔东野穷驭，颜子知其将敝，陛下不复料度臣之才力，私惧败亡是及，且上亏宪典，臣何颜处之。虽陛下私臣，其如天下何。愿回日月之鉴，矜臣后悔，使上无过授之谤，臣蒙覆焘之恩。坚竟不从，猛乃受命。军国内外万机之务，事无巨细，莫不归之。宰政公平，流放尸素，拔幽滞显贤才，外修兵革，内崇儒学，劝课农桑，教以廉耻，无罪而不刑，无才而不任，庻绩咸熈，百揆时叙，兵强国富，垂及升平，猛之力也。坚常从容谓猛曰:卿夙夜匪懈，忧勤万机，若文王得太公，吾将优游以卒歳。猛曰:不图陛下知臣之过，臣何足以儗古人。坚曰:以吾观之，太公岂能过也。常勅太子宏长乐公丕等曰:汝事王公如事吾也。其见重如此。广平麻思流寄关右，因母亡归葬，请还冀州。猛谓思曰:便可速装。是暮已符乡发遣，及始出关，郡县已被符管摄其令行禁整事无留滞。皆此类也。性刚明清肃，于善恶尤分。微时一餐之惠，睚眦之忿，靡不报焉。时论颇以此少之。其年寝疾，坚亲祈南北郊宗庙社稷，分遣侍臣祷河岳诸祀，莫不周备。猛疾未瘳，乃大赦境内殊死以下。及疾甚，因上疏谢恩，并言时政得失，多所弘益。坚览之流涕，悲恸左右。疾笃亲临省视，问以后事。猛曰:晋虽僻陋吴越，乃正朔相承，亲仁善邻，国之寳也。臣没之后，愿不以晋为图。鲜卑羗虏，我之仇雠，终为人患，宜渐除之，以便社稷。言终而死，时年五十一歳。坚哭之恸，比敛三临，谓太子宏曰:天不欲我平一六合耶。何夺吾景略之速也。赠侍中尚书，余悉如故。给东园温明秘器帛三千疋糓万石，遣谒者仆射监护丧事，葬礼一依汉大将军故事，谥曰武矦。朝野巷哭三日。
梁平老
梁平老略阳氐人也才识明敏令行禁止坚以其有王佐之才倾身礼之素与友善生嗣位为特进领御史中丞生乗醉多所杀戮群臣得保一日如度十年平老谓坚曰主上失德上下嗷嗷人懐异志燕晋二方伺隙而动恐祸发之日家国俱亡此殿下之事也宜早图之坚心然之遂与定议杀生坚即位以为尚书左仆射进使持节都督北蕃将军事鎭北大将军戍朔方之西以备匈奴寻加开府仪同三司封朔方矦建元八年十一月卒谥曰桓平老在鎭十余年鲜卑匈奴惮而爱之其子成歴位中垒将军兖州刺史转南中郎将都督荆扬州诸军事荆州刺史领护南蛮校尉配兵一万鎭襄阳寻迁卫军将军屯兵洛涧淮南之败为晋所杀
梁谠
梁谠字伯言略阳氐人也愽学有隽才仕健为著作郎稍迁至中书令坚既即位出为安远将军幽州刺史鎭蓟城未几进位侍中谠与弟熈俱以文藻清丽见重一时时人为之语曰关东堂堂二申两房未若二梁瓌文绮章
陆绩
陆绩字处黙西平人也身长八尺腰带十围清辨善谈论雄武便弓马孝友贞亮声髙一时仕坚为荆州刺史邓羗
邓羗安定人也骁勇善骑射生时为建节将军生每欲杀之惜其雄武出为行咸阳太守坚即位迁骁骑将军领御史中丞羗性鲠直不挠与王猛恊规齐志疾恶纠案无所顾忌权贵敛迹奸猾屛气寻进尚书复为建节将军讨平李俨以功迁建武将军洛州刺史王猛伐燕师次潞川遣将军徐成觇燕军形要失期当斩羗止之曰今贼众我寡诘朝将战成大将也宜且宥之猛曰若不杀成军法不立羗固请曰成羗之部将也虽违期应斩羗愿与成效战以赎之猛弗许羗怒还营严鼔勒兵将以攻猛猛问其故羗曰奉诏讨远贼今有近贼自相杀欲先除之猛谓羗义而有勇使语之曰将军止吾今赦之成既免羗诣猛谢猛执其手曰吾试将军耳将军于部将尚耳况国家乎吾不复忧贼矣猛遂陈兵渭源严誓将士时燕兵甚盛猛望见而恶之谓羗曰今日之事非将军不能破勍敌成败之机在此一举将军勉之羗曰若能以司隶见与者君勿以为忧猛曰此非吾之所及也必以安定太守万户矦相处羗不悦而退俄而兵交猛召羗羗寝而不应猛驰就许之羗乃大饮帐中与徐成奔赴评军斩将搴旗杀伤甚众燕军大败[邓羗请部将以挠法狥私也勒兵欲攻王猛无上也临战预求司隶要君也有此三者罪孰大焉猛能容其所短收其所长若驯猛虎驭悍马以成大功诗曰采葑采菲无以下体猛之谓矣]长驱至邺拔之进为使持节征虏将军散骑常侍安定太守邑三千户封眞定侯猛以潞川之功请以羗为司隶坚下诏曰司隶校尉董牧王畿吏责甚重非所以优礼名将光武不以吏事处功臣实贵之也羗有廉李之才朕方委以征伐之事北平匈奴南荡扬越羗之任也司隶何足以婴之其进号鎭军将军位特进后从行唐公洛征伐有功迁并州刺史阳平国常侍巴夷寇乱复以鎭军将军领护羗校尉率甲士五千讨之遂平益州勒铭岷山振旅而还坚引见于东堂谓之曰将军之先仲华遇汉世祖于前将军复逢朕于后何邓氏之多幸乎羗曰臣常谓光武之遇仲华非独仲华之遭光武坚笑曰将军盖以自况非直将军之幸亦朕之遇贤也进车骑将军并州刺史羗有子数人皆以义烈称其少子翼为河间相慕容垂围邺以翼为后军将军冀州刺史眞定矦翼泣对使者曰先君忠于秦室翼岂可先叛乎忠臣不事二君自古通义未敢闻命垂复遣使谕之曰吾与车骑结异姓兄弟卿亦犹吾之子弟安得辞乎翼曰冀州宜受任亲贤翼请他役效命垂乃用为建武将军河间太守尚书左丞皆有声称卒于赵郡内史
张平
张平代郡人一云谯国铚人初仕石虎为部将闵之亡也平帅所部称藩于燕既而结援于秦擢授大将军冀州牧平既跨有新兴雁门西河等诸郡众十余万拜置征鎭自号并州刺史[一作豫州刺史]宼掠秦境坚遣车骑大将军晋公桺率兵御之桺等败绩坚自将兵讨之前锋邓羌分据汾上获其养子蚝平众大溃惧而请降坚赦之仍署为右将军先是平养一狗名曰飞燕形若小驴忽夜上厅事屋上行行声如平常平甚恶之会晋遣叅军桓宣就平授平节度加四品将军即其所部扞御北方顷之豫州刺史祖逖出屯芦州遣叅军殷乂诣平乂意轻平视其屋云当持作马廏见大镬欲铸作鐡器命破之平曰此是帝王大镬天下定后方当用之奈何打破乂曰卿能保头不而惜大镬耶平大怒于坐斩乂阻兵固守歳余逖攻平破之平寻没于秦
张蚝
张蚝本姓弓上党泫人也膂力过人能却曵牛走城无髙下皆可超越张平爱之养以为子淫于平妾平知而责之蚝惭乃割阴以自誓遂为阉人铜台之战[一作铜壁]蚝单马大呼出入秦阵者四五坚募人生致之鹰扬将军吕光刺蚝中之前锋邓羌擒之以献平惧请降坚拜平左将军以蚝为虎贲中郎将甚见宠爱常侍左右寻加广武将军同前将军杨安攻拔苻庾于陜城王猛督诸将伐燕蚝以虎牙将军受猛节制杨安攻晋阳不克猛使蚝为地道帅壮士数百濳入城中大呼斩关克之是时猛众止六万而燕师三十万蚝与徐成等跨马运矛驰赴燕阵出入数四旁若无人杀伤甚众战至日中燕兵大败乘胜逐北猛遂灭燕以功进蚝位为前将军晋叛臣王瑾固守寿春为大司马桓温所围遣使请救坚遣蚝与王鉴率歩骑二万救之鉴据洛涧蚝屯八公山桓温遣将夜袭鉴蚝鉴蚝退屯慎城建元十二年蚝以前禁将军同邓羌等帅歩骑二十万与行唐公洛会兵攻代昭成帝逆战不胜退遁阴山后度漠南为子所弑蚝与李柔勒兵赴之部众逃溃遂平代地振旅而还十四年坚以蚝为并州刺史十五年入为后将军十八年晋杨亮攻涪城坚遣蚝帅兵救之蚝出斜谷亮引兵退建元末坚大举伐晋蚝以骠骑将军为前锋败谢石于淝南谢玄谢琰勒兵数万陈以待之蚝退列阵逼淝水晋师不得渡阳平公融因谢玄之请渡军却阵势不能止遂至大败坚至洛阳遣蚝率羽林五千戍并州长乐公丕率男女六万进如潞川蚝同并州刺史王腾迎入晋阳始知坚凶问发丧举哀丕即伪位进蚝为侍中司空封上党郡公王永宣檄州郡推蚝为中军都督其见重如此蚝方面之勲不逮邓羌而时人咸曰邓羌张蚝俱万人敌也
李威
李威字伯龙汉阳人茍太后之姑子也少与魏王雄友善结为刎颈交苻生屡欲杀坚頼威营救得免坚深德之事威如父及即位以威为左仆射威得幸于茍太后初谋弑生及诛坚兄清河公法皆威与太后濳决大谋雅重王猛之贤劝坚以国事任之坚尝谓猛曰李公知卿犹鲍叔之于夷吾罕虎之于子产也猛以兄事之进领护军封建宁侯匈奴石贤王曹毂叛秦率众二万宼掠杏城坚自将讨之使威以卫大将军同王猛辅太子宏守长安时征北将军淮南公幼帅杏城之众乗虚来袭威撃斩之坚还以功拜太尉寻加侍中建元十年卒谥曰烈公初茍太后少寡威有辟阳之宠史官载之卒后坚收起居注及著作所録而观之见其事甚惭乃焚其书而大检史官将加其罪著作郎赵泉车敬等已死乃止
徐嵩
徐嵩字符髙建武将军冀州刺史盛之子也少以清白著称初举贤良为郎中稍迁长安令贵戚子弟犯法者嵩一皆考竟请托路絶坚甚竒之谓其叔父成曰人为长吏故当应耳此年少落落有端贰之才迁守始平郡甚有威惠长安之败嵩以中垒将军据险自固及登嗣位拜为镇军将军雍州刺史太初二年姚苌遣姚方成攻雍州城陷执而数之嵩厉色谓方成曰汝姚苌罪应万死主上止黄眉之斩而宥之叨据内外位为列将荣宠极矣曾不如犬马识所养之恩亲为大逆汝曹羌軰岂可以人理期也何不速杀我早见先帝取姚苌于地下治之方成怒三斩嵩漆其首为便器登哭之哀恸赠车骑大将军仪同三司谥曰忠武
薛强
薛强字威明河东汾阴人也祖兴晋尚书右仆射冀州刺史安邑公父涛袭爵位梁州刺史京师倾覆皆以义烈着闻强幼有大志懐军国筹略与北海王猛同志友善桓温入关中猛以巾褐诣之温曰江东无卿比也秦国定多竒士如卿軰尚有几人吾欲与之俱南猛曰公求可以拨乱济时者友人薛威明其人也温曰闻之乆矣方致聘命强闻之自南山来谒与猛皆署军谋祭酒强察温有大志而无成功乃劝猛止俄而温败及坚僭位猛见委任阳平公融为书将以车马聘强猛以为不可屈乃止坚如河东伐张平自与数百骑驰至强垒下欲与相见强使主簿责之因慷慨宣言曰此城终无生降之臣但有死节之将耳诸将咸请攻之坚曰湏吾平晋自当面缚舍之以劝事君者后坚伐晋军败强遂总宗室强兵威振河辅破慕容永于陈州姚兴闻而惮之遣使重加礼命征拜右光禄大夫七兵尚书封冯翊郡公辅佐户尚书年九十卒赠辅国大将军司徒公谥曰宣

崔宏
崔宏字玄伯，清河东武城人，魏司空林六世孙也。祖悦，仕石虎官至司徒右长史关内侯。父清，仕慕容暐为黄门侍郎，并以才学著称。宏少有隽才，号曰冀州神童。阳平公融牧冀州，心礼敬之，拜阳平国侍郎领冀州从事管征东记室，出总庻事，入为宾友，众务修理处断无滞。坚闻而竒之，征为太子舍人，辞以母疾不就。左迁著作郎，后长乐公丕牧冀州，引为征东功曹。太原郝轩名知人，称宏有王佐之才，近代所未有也。坚亾，避乱齐鲁之间，为丁零翟钊及晋叛将张愿所留絷，郝轩叹曰:以斯人而遇斯时，不因扶揺之势，而与燕雀飞沈，岂不惜哉。慕容垂以为吏部尚书左丞髙阳内史，所歴著称，立身雅正，与世不群。虽在兵乱，犹厉志操，笃学无倦，不以资产为意。妻子不免饥寒。魏太祖征慕容寳，军次中山，宏弃郡东走海滨，为追骑所执送于军门，遂留仕魏。本图不遂，乃作诗以自伤，而不行于时，盖惧罪也。后仕太宗，爵至上公[详见魏书本传]。
姜宇
姜宇字子居天水冀北人也少孤贫为河北陈不识家牧羊年十五身长七尺九寸聪慧美丰仪每夜专读书睡则悬头于屋梁逹旦而止不识竒之将妻以女其妻不听识乃置酒引宇令女濳观之问女曰姜宇文士才明吾欲以汝妻之汝母难宇家之牧人汝意云何女曰观宇之姿才岂终复为人牧羊者哉遂妻之宇后仕坚屯骑南巴二校尉迁凉宁二州刺史歴京兆尹御史中丞淮南之败宇以尚书领前将军与河间公琳撃慕容冲为冲所杀
索泮
索泮字德林炖煌人也世为冠族少时游侠及长变节好学有佐世才器张天锡辅政以泮为冠军记室参军天锡即位拜司兵歴位禁中録事执法御掾州府肃然郡县敛迹迁羽林左监有勤干之称出为中垒将军西郡武威太守典戎校尉政务寛和夷夏懐其惠天锡甚敬之后从天锡归仕于秦坚见而叹曰凉州信多君子既而以泮河西德望拜为别驾寻迁建威将军西郡太守淮南之败吕光叛据姑臧泮城守不降光攻而获之让泮曰孤既平西域将赴难京师梁熈无状絶孤归路此朝廷之罪人卿何意阻郡固迷自同元恶泮厉色责光曰将军受诏讨叛胡可受诏乱凉州耶梁公何罪而将军害之泮但苦力寡不能固守以报君父之仇耳岂肯如逆氐彭济望风反叛主灭臣死礼之常也光怒命诛之乃就刑于市神色不变其弟菱有隽才仕天锡为执法中郎冗从右监坚世至伏波将军典农都尉与泮俱被害
杨安
杨安者名将也其功几与邓羌相埒而不与佐命之列即建元以前征讨之任亦未之及自匈奴右贤王曹毂之叛也坚自帅中外精鋭讨之于是以安为前锋都督安时已拜前将军矣毂遣弟活拒战于同川安大败之斩活并四千余级毂惧而请降次年遣安同辅车王猛帅众二万入宼荆州转攻南乡掠安阳民万余户而还三年李俨为张天锡所攻退守枹罕遣使请救坚复遣安帅骑二万会王猛以救之与天锡将杨遹战于枹罕之东破军杀将师还拜前将军如故是歳晋公柳叛于蒲坂魏公庾等起兵应之坚命诸将分讨叛者而勅安与张蚝顿兵陜城三十里外坚壁勿动俟秦雍已平然后并力取之已而王猛攻蒲坂诛苻柳因遣邓羌助安攻陜城拔之执庾送长安迁鎭南将军六年坚遣安等十将帅歩骑六万伐燕俱受王猛节度安攻晋阳晋阳兵多粮足乆之不下王猛助之遂为地道以入执其刺史慕容庄师还论破邺功赐爵博平郡矦进吏部尚书七年复以安为使持节都督益梁州诸军事梁州刺史寻加都督南秦州诸军事鎭仇池九年晋梁州刺史杨亮遣子广袭仇池安击败之乘胜逐北诸城奔溃进拔汉川转攻梓潼降其太守周彪别将取梁益二州卭柞夜郎皆来归附坚以安为右大将军益州牧鎭成都十年蜀人张育等起兵自称蜀王与巴獠酋帅张重等五万余人进围成都俄而育重争权自相举兵坚遣邓羌帅骑助安袭撃育败之安复败张重于成都南斩重羌击斩育益州遂平顷之以安为荆州刺史移鎭樊邓十四年长乐公丕攻襄阳遣安帅樊邓之众为前锋丕后陷襄阳坚以中垒将军梁成为南中郎将都督荆扬州诸军事荆州刺史代安鎭樊邓
杨定[坚传作佛奴之孙]
杨定仇池公杨纂之族也父名佛奴奔降于秦坚以其女妻定拜定为尚书后为领军将军淮南之败关中扰乱定尽心力奉事坚坚死乃将家属奔陇右复收集其旧众闻丕即位遣使迎之丕以定为骠骑大将军雍州牧徙治歴城去仇池百二十里置仓储于百顷招合夷夏得千余家自称龙骧将军仇池公进平天水略阳郡遂有秦州之地自称秦州刺史陇西王登称尊号以定为大将军益州牧俄加左丞相上大将军都督中外诸军事后与乞伏干归战军败见杀定无子其叔父佛狗之子盛先守仇池自称征西将军秦州刺史仇池公谥定为武王
髙泰
髙泰字子伯渤海蓚人瞻之从子也仕燕为车骑从事中郎慕容垂之奔于秦也泰坐免官尚书右丞申绍言于慕容评曰今吴王出奔外口藉藉宜征王僚属之贤者显进之粗可销谤评曰谁可者绍曰髙泰其领袖也乃以泰为尚书郎秦遣黄门郎石越聘燕慕容评示之以奢欲以夸燕之昌盛泰言于评曰越言诞而视远非求好也乃观衅也宜耀兵以示之用折其谋今乃示之以奢益为其所轻矣评不从泰遂谢病归家阳平公融尝坐擅起学宫为有司所纠劾遣主簿李纂诣长安自理纂忧惧道卒融问申绍谁可使者绍曰燕尚书郎髙泰清辨有胆智可使也先是丞相王猛及融屡辟泰泰皆不从至是融谓泰曰君子救人之急卿不得复辞泰乃从命至长安猛见之笑曰髙子伯于今乃来何其迟也泰曰罪人来受刑何问迟速猛曰何谓也泰曰昔鲁僖公以泮宫发颂齐宣王以稷下垂声今阳平公开建学宫追踪齐鲁未闻明诏褒美乃更烦有司举劾明公阿衡圣朝劝惩如此下吏何所逃其罪乎猛曰是吾过也事遂得释猛乃叹曰髙子伯岂阳平所宜吏乎入言于坚坚召见与语悦之问以为治之本对曰治本在得人得人在审举审举在核眞未有官得其人而国家不治者也坚曰可谓辞简而理博矣以为尚书郎泰固请还州坚许之及秦之败秦征东府官属疑泰燕之旧臣有二心泰惧与同郡虞曹从事吴韶逃于渤海韶曰燕军近在肥乡卿宜从之泰曰吾以避祸耳去一君事一君吾所不为也申绍闻而叹曰去就以道可谓君子矣[子湖等见燕传]
赵整
赵整字文业一名正略阳清水人或云济阴人年十八为坚著作郎后迁黄门侍郎武威太守为人无须而瘦有妻妾而无儿时人谓为阉然而情度敏逹学兼内外性好几谏无所回避建元中慕容垂夫人叚氏得幸于坚坚与之同辇游于后庭整作歌以讽之云不见雀来入燕室但见浮云蔽白日坚改容谢之命夫人下辇坚与群臣饮酒以秘书监朱肜为酒正令人以极醉为限整乃作酒德歌曰地列酒泉天垂酒池杜康妙识仪狄先知纣丧殷邦桀倾夏国由此言之前危后则又云获黍西秦采麦东齐春封夏发鼻纳心迷坚大悦命整书之以为酒戒自是每宴群臣礼饮而已坚后分氐户于诸鎭以四帅子弟三千户配长乐公丕鎭邺亲送丕于灞上流涕而别诸戎子弟离其父兄者皆悲泣号恸酸感行人整因侍宴援琴而歌曰阿得脂阿得脂博劳旧父是仇绥尾长翼短不能飞远徙种人留鲜卑一旦缓急语阿谁[一作当语谁]坚笑而不纳末年坚宠惑鲜卑惰于政治整又援琴而歌曰昔闻孟津河千里作一曲此河本是清是谁乱使浊坚动容曰是朕也又歌曰北园有一树[一作枣]布叶垂重荫外虽饶棘刺内实有赤心坚笑曰将非赵文业耶其调戏机捷皆此类也整博闻强记能属文好直言上书及面諌前后五十余事官至秘书侍郎后因关中佛法之盛愿欲出家坚惜而未许及坚死方遂其志更名道整因作颂曰我生何以晩泥洹一何早归命释迦文今来授大道后遁迹商洛山专精经律晋雍州刺史郄恢钦其风尚逼共同游终于襄阳时年六十余矣
朱肜
朱肜京兆人隠居不仕坚以王猛为辅国将军司隶校尉侍中中书令猛上疏辞谢因荐肜以自代坚不许而以肜为尚书侍郎领太子庻子建元七年以肜为羽林左监同杨安徐成等伐仇池公杨纂战于陜中纂兵大败面缚出降肜等振旅而还以功拜秘书监杨安鎭仇池进攻汉川坚遣肜率卒二万为前锋晋梁州刺史杨亮帅巴獠之众来拒战于青谷亮师不利安乗胜攻拔汉中转攻梓潼太守周彪固守涪城遣人送母妻自汉水趋江陵肜邀而获之彪遂降肜益州刺史周仲孙勒兵拒安于绵竹闻坚将毛当将至成都乃率骑奔南中肜等遂陷益州坚以杨安鎭成都肜引兵还仍为秘书监次年有人于坚明光殿大呼曰甲申乙酉鱼羊食人悲哉无复遗坚命执之俄而不见肜固请诛鲜卑坚不从建元十二年以前将军从征代有功十六年坚作教武堂于渭城命太学生明阴阳兵法者教授诸将肜切諌曰陛下东征西伐所向无敌四海之地十得其八虽江南未服盖不足言是宜偃武修文乃更始立学舍教人战斗之事殆非所以驯致升平也坚乃止坚宴群臣于逍遥园令将军讲武文官赋诗有洛阳少年者长不满四尺而聪博善属文因肜上逍遥戏马赋坚览而竒之曰此文绮藻清丽长卿俦也因善肜之能得士十八年坚欲大举伐晋肜进曰陛下应天顺时恭行天罚必有征无战万里风披晋王自当束首军门坚大悦遂鋭意攻晋卒致败灭
王嘉
王嘉字子年陇西安阳人也轻举止丑形貎外若不足而聪睿内明本滑稽好语笑不食五糓不衣美丽清虚服气不与世人交逰隐于东阳谷凿崖为穴而居之诸有从其学者人各一穴遂至百余穴石虎之末弃其徒众至长安濳隐终南山结庵庐而止之门人闻而复随乃迁于倒虎山[一名玄象山在覆车山北]坚累征不起公侯以下咸躬往叅诣好尚之士无不师宗之问其当世事者皆随问而对好为譬喻状如戏调言未然之事辞如谶记不可领解事过多验初坚将欲南征遣使者问其休咎嘉曰金刚火强乃乗使者马正衣冠徐徐东行数百歩策马驰反因脱衣服弃冠履而归下马踞床一无所言使者还告坚不悟复遣问之曰吾世祚云何嘉曰未央咸以为言明年癸未败于淮南所谓未年而有殃也人候之者至心则见之不至心则隐形不见衣服在架履杖犹存或取其衣者终不及企而取之衣架踰髙而屋亦不大履杖诸物亦如之姚苌入长安礼嘉如坚故事逼以自随每事谘之苌后与登相持问嘉曰吾得杀苻登定天下不嘉曰略得之苌怒曰得当云得何略之有遂斩之先是释道安谓嘉曰世事如此行将及人相与去乎嘉答曰卿且先行我有小债未了不得俱去俄而道安亾至是而嘉戮死所谓负债者也登闻嘉死设坛哭之赠太师谥曰文及苌死苌子兴字子略方杀登略得之谓也嘉之死有人于陇上见之乃遗书于苌其所造牵三歌谶事过皆验累世犹传之又着拾遗録十卷其记事诡怪今行于世
张忠
张忠字巨和中山人也永嘉之乱隐于泰山恬静寡欲清虚服气飱芝饵石修道养之法冬则缊袍夏则带索端拱若尸无琴书之适不修经典劝教但以至道虚无为宗其居也依崇岩幽谷凿地为窟室弟子亦居窟室相去六十余歩五日一朝其教以形不以言弟子受业观形而退立道坛于窟上每旦朝拜之食用瓦器凿石为釡[泰山人于今犹法之]左右居人赠之衣食一无所受好事少年或问以水旱之祥忠曰天不言而四时行焉万物生焉阴阳之事非穷山野叟所能知之其遣诸外物皆此类也年在期頥而视听无爽坚遣使者征之使者至忠沐浴而起谓弟子曰吾余年无几不可以逆时主之意浴讫就车及至长安坚赐以衣服及冠辞曰年朽髪落不堪冠衣请以野服入觐从之及见坚谓之曰先生考盘山林研精道素独善之美有余兼济之功未也故远屈先生将任以齐尚父忠曰昔因丧乱避地泰山与鸟兽为侣以全朝夕之命属尧舜之世思一奉圣颜年衰志谢不堪展效尚父之况非敢窃儗山林之性情存岩岫乞还余齿归死岱宗坚安车送之行至华阴山叹曰我东岳道士没于西岳命也奈何行五十里及关而死使者驰驿白之坚遣黄门侍郎韦华持节策吊祀以太牢褒赐命服谥曰安道先生
法喜
法喜兜佉勒人龆年离俗聪慧夙成研讽经典专精致业遍通三藏闇诵增一阿含难经博识洽闻靡所不综国内远近咸所推服少而遍逰诸国尝谓弘法之体宜宣布未闻故远渉流沙懐道东入秦建元中来至长安学业既优道声甚盛坚深见礼接先是中土未有四含坚武威太守赵整欲请出经时慕容冲已叛起兵撃坚关中扰动整慕法情深忘身为道乃请安公等于长安城中集义学僧请法喜译出中增一二阿含并先所出毘昙心三法度等凢一百六卷佛念传译惠嵩笔受自夏及春绵延二载文字方具及姚苌宼逼关内人情危阻法喜乃辞还西域不知所终
昙邕
昙邕本姓杨略阳氐人也[一云关中人]居贫笃学遇髙阳僧富见其采薪为烛以照读书遂资其衣食邕后仕秦为卫将军形长八尺雄武过人建元十九年从坚南征为晋所败还至长安遂舍族出家
僧朗
僧朗京兆人少事佛图澄硕学渊通尤明气纬秦皇始元年移卜泰山隐于金舆谷之昆仑山中因谓之朗公谷与隐士张忠为林下之契每共逰处忠常穴居而朗居昆仑大起殿舍连楼迭阁虽素饰不同并以静外致称坚钦其德素遣赐衬遗并致书曰皇帝敬问泰山朗和尚大圣应期灵权超逸荫盖十方化融无外若四海之养群生等天地之育万物养生存死澄神寂妙朕以虚薄生与圣会而隔以万机不获辇驾今遣使者安车相请应冀灵光逈盖京邑并奉紫金数斤供度形像缋绫三十疋奴子三人可备洒扫至人无违幸望相纳想必玄鉴见朕意焉朗答书于坚曰如来永世道风濳沦忝在出家栖心山岭精诚微薄未能弘匠不悟陛下远问山川诏命殷懃实感恩旨气力微虚未堪跋渉愿广开法轮显保天祚蒙重惠赐即为设施福力之功无不蒙頼贫道才劣不胜所重坚复敦请再三既至遂以师礼事之坚后沙汰众僧乃别诏曰朗法师戒德氷霜学徒清秀昆仑一山不在搜例慕容垂慕容德并皆致礼及姚秦时兴复遣使遗书曰皇帝敬问泰山朗和尚勤神履道飞声映世休闻远振常无己巳朕京西夏思济大猷今关中未平事唯左右已命元戎克宁伊洛冀因斯会东封廵狩凭灵仗威湏见指授今遣使者送金浮屠三级经一部寳台一区庻望玄鉴照朕意焉[垂及德亦各有书与朗见垂传建兴四年及德传二年]
孟钦
孟钦洛阳人也有左慈刘根之术百姓惑而赴之坚召至长安恶其惑众命阳平公融诛之俄而钦至融留之遂大宴群僚酒酣目左右収钦钦化为旋风飞出第外顷之有告在城东者融遣骑追之垂及忽然已远或有兵众拒战或前至溪涧骑不得过遂不知所在坚末年复见于青州乐安男朗寻之入于海岛
僧渉公
僧渉公者西域人一云本蜀人不知何姓少为沙门以坚建元十一年至长安虚静服气不食五糓日行五百里言未然之事验若指掌有秘呪能下神龙时天大旱坚命呪龙请雨龙便下钵中其雨霈然坚及群臣亲就钵中观之咸叹其异坚奉为国神士庻皆投身接足自是无复灾旱之忧至十六年十二月无疾而死坚哭之甚恸卒后五日坚以其神异试开棺视之不见尸骸所在惟有殓被存焉至十七年自正月不雨至于六月坚减膳彻悬以迎和气至七月降雨坚谓中书监朱肜曰渉公若在岂使朕焦心于云汉哉此公其大圣人乎肜曰斯术幽远亦旷古之竒也其思仰如此
徐义
徐义髙陆人一云咸阳人初仕坚征东参军丕嗣位进为吏部尚书封县公寻加右光禄大夫侍中司空俄拜右丞相义少奉佛法时兵革蜂起为慕容永所获乃械捏其两足编髪于树将加刑戮至夜义专念观世音经有顷忽梦人谓之曰今事急矣何暇眠乎义便惊起见防守者并疲而寝乃试自奋动手忽开裂械于重禁之中髪既得解足亦得脱而走百余歩若有人导之者遂隐草中闻追兵交驰秉烛悉无见者迨明贼散义归投邺寺得免于难因奔杨佺期佺期以为洛阳令
释道安
释道安姓魏氏常山扶柳人也年十二出家逰学至邺遇佛图澄见而□赏与语终日因事为师澄讲论往复疑端锋起安挫鋭解纷行有余力石氏之乱与弟子惠远等四百余人渡河南逰夜行値雷雨乗电光而进前行得人家见门里有一马桩桩之间悬一马兜可容一斛安使呼林百升百升谓是神人厚相赏接既而弟子问何以知其姓字安曰两木为林兜容百升也后避地南投襄阳复宣佛法时襄阳习凿齿锋辩天逸笼罩当时其先藉安高名及闻安至即往修造既坐称言四海习凿齿安曰弥天释道安时人以为名对常注诸经恐不合理乃誓曰若所说不甚违理愿见瑞相乃梦见梵道人头白眉长语安云君注经甚合道理我不得入泥洹住抂西城当相助弘道可时时设食识者知安所梦宾头卢也坚素闻安名每云襄阳有释道安是神气清足方欲致之以辅朕躬后遣苻平南攻襄阳安与朱序俱获送于坚坚谓仆射权翼曰朕以十万之师取襄阳惟得一人半翼曰谁耶坚曰安公一人习凿齿半人也既至住长安五重寺初坚承石氏之乱至是户民殷富四方略定惟建业一隅未能克复每与侍臣谈语未尝不欲平一江左坚弟阳平公融及朝臣并切諌终不能回会坚出逰东苑命安同辇权翼谏曰臣闻天子法驾侍中陪乗清道而行进止有度三代末主或亏大伦适一时之情书恶来世故班姬辞辇垂美无穷道安毁形贱士不宜参秽神舆坚勃然作色曰安公道冥至境德为时尊朕举天下之重未足以易之非公舆辇之荣未称其意此乃朕之愿也命翼扶安上辇于是翼跽而掖之先是群臣以坚信重安谓安曰主上欲有事于东南公何不为苍生致一言也安因此极諌坚终不纳[详具坚本传]罗什在西国闻安风范谓是东方圣人初安生而左臂有一皮广一寸许着手可得上下之唯不得出手时人谓之即手菩萨
毕览
毕览东平人少奉佛法仕坚为冠军将军随慕容垂北征没虏单马逃窜虏骑追将及览至心弥念观世音遂得免难逃入山林迷惑失道又专心持念中夜见一道人法服持锡示以途径安然至家
桑虞
桑虞字子深魏郡人仁孝自天年十四丧父毁瘠过礼日以米百粒用糁藜藿其姊谕之曰汝毁瘠如此必至灭性灭性不孝宜自割抑虞曰藜藿杂米足以胜哀诸兄仕于石氏咸登显位惟虞耻臣非类阴欲避地海东会丁母忧遂止哀毁骨立庐于墓侧五年后勒以为武城令虞以密迩黄河走海微近将伸前志欣然就职石虎时太守刘征甚器重之征迁青州刺史请虞为长史带领河北郡遇疾还邺令虞监行州府属虎死国中大乱朝廷以虞名父之子必能立功海岱濳遣东莱华挺授虞宁朔将军青州刺史虞曰功名非吾志也乃附使者启让刺史避居海右不交境外虽歴伪朝而不豫乱人以此髙之虞五世同居闺门邕穆坚青州刺史朗甚器重之尝诣虞家升堂拜其母时人以为荣
王兖
王兖本新平氐也仕坚为中山太守固守博陵为秦拒燕丕即位以兖为平州刺史先是慕容麟攻兖于博陵至是粮尽矢竭功曹张猗踰城而出聚众应麟兖临城数之曰卿秦之民也吾卿之君也卿起众应贼号称义兵何名实相违之甚也卿兄往合乡宗亲逐城主天地不容为世大戮身灭未几卿复续之卿见为吾吏亲寻干戈竞为戎首为尔君者不亦难乎今人何取卿一切之功宁能忘卿不忠不孝之事古人有言求忠臣必出于孝子之门卿母在城弃而不顾何忠义之可望恶不絶世卿之谓也不图中州礼义之邦而卿门风若此卿弃老母如脱屣吾复何论哉既而城陷兖及固安侯鉴并为麟所杀
茍辅
茍辅南安人也为坚新平太守姚苌率众攻之辅度不能守议欲出降郡人辽西太守冯杰莲芍令冯羽尚书郎髙义汶山太守冯苗谏曰天下丧乱忠臣乃见昔田单守一城而存齐今秦之所有犹连州累镇郡国百城奈何遽为叛臣乎辅喜曰此吾志也但恐乆而无救郡人横被无辜诸君能尔吾岂顾生哉于是凭城固守后苌为土山地道辅亦于内为之或战地下或战山上苌众死者万有余人辅乃诈降苌将入觉之引退辅驰出追击斩获万计至是粮尽矢竭外援不至苌遣使谓辅曰吾方以义取天下岂仇忠臣乎卿但率见众男女还吾湏此城置镇辅以为然率男女万五千口出城苌围而坑之男女无遗独冯杰子终得脱奔长安坚追赠辅等官爵皆谥曰节愍侯以终为新平太守初石虎末清河崔悦为新平相为郡人所杀悦子掖后仕坚为尚书郎自表父仇不同天地请还冀州坚愍之禁锢新平人缺其城角以耻之新平酋望深以为耻故相率拒苌以立忠义
窦冲
窦冲武都人赵公双之叛坚遣杨成世等讨之为双所败坚乃命冲以左禁将军率羽林骑七千继发双乗胜至榆眉冲撃败之师还进位左将军行唐公洛以和龙叛自称大将军大都督秦王坚遣冲及吕光帅歩骑四万进讨战于中山执洛及其将兰殊坚欲伐晋以姚苌为龙骧将军仍谓苌曰朕本以龙骧建业龙骧之号未尝假人今以相授冲曰王者无戏言此将不祥之征也坚黙然平阳太守慕容冲起兵二万进攻蒲坂坚使冲讨之大破于河东冲又遣将髙盖夜袭长安攻陷南门冲与前禁将军李辨击走之斩首千八百级坚后为姚苌所杀冲奔据兹川有众数万闻长乐公丕即位遣使上表于丕丕以冲为梁州牧开府仪同三司是时左丞相王永传檄四方共讨姚苌豪杰向应冠军邓景拥众五千据彭城与冲相为首尾声势甚振苌众大惧会永与暮容永战于襄陵败死丕南走授首于晋南安王登具丕凶问乃称尊号以冲为车骑大将军南秦州牧攻苌汧雍二城克之斩其将姚元平张略等又与苌战于汧东为苌所败进大司马骠骑大将军前锋大都督督陇东诸军事率见众为先驱自繁川趣长安寻拜右丞相冲矜才尚人自请封天水王登不许遂自称秦王建立年号登攻之于野人堡冲请救于姚苌苌遣其子兴攻胡空堡以救之冲遂与苌连和登为姚兴所杀南安强熈等推冲为盟主所在扰乱兴率诸将攻之冲走汧川汧川氐仇执送于兴
王永
王永丞相猛子也清修好学坚以为扶风太守其弟皮凶险无行建元十一年为散骑侍郎谋反事泄坚以猛故赦皮不杀徙置朔方之北而因以永为幽州刺史永长于抚字甚得人心坚自淮南之败垂苌继叛乱者四起而永意气弥励与平州刺史苻冲率二州之众以讨暮容垂垂遣其将平视迎击永遣昌黎太守宋敞逆战于范阳敞兵败绩平视进据蓟南永求救于振威刘库仁库仁遣其妻兄公孙希帅骑三千救之大破平视于蓟南永乗胜长驱进据唐城与慕容麟相持慕容垂复遣慕容佐与平视共攻蓟永力战屡败乃使宋敞烧和龙及蓟城宫室帅众三万奔壶关长乐公丕时在邺城将西赴长安永遣使招之丕率邺中男女六万余口西如潞川骠骑张蚝刺史王腾迎入晋阳永留刺史苻冲守壶关自率众一万赴丕丕始知长安不守及坚凶问乃发丧即皇帝位大赦改元以永为使持节侍中都督中外诸军事车骑大将军尚书令进封清河公寻加司徒録尚书事左丞相宣檄四方共讨姚苌于是天水羌延冯翊寇明河东王昭新平张晏京兆杜敏扶风马郎建忠髙平牧官都尉王敏等咸承檄起义各有众数万遣使应丕皆就拜将军郡守封列侯冠军丕留王腾守晋阳杨辅戍壶关率众数万进据平阳慕容永遣使假道东还丕不许乃使永与苻纂攻之以俱石子为前锋都督与慕容永战于襄陵石子大败永死之皮时为略阳太守以郡降于姚苌
徐成
徐成嵩之叔也纯直端亮素为王猛所知长不满六尺丑极当时猛伐燕时成以射声校尉为邓羌部将猛使成候燕军虚实期以日中及昏而返猛欲杀之以正军法邓羌请之不得几欲勒兵攻猛其爱成若是从羌奋撃燕军出入燕阵旁若无人以功拜并州刺史寻加鹰扬将军帅歩骑三万攻拔剑阁进位右将军姚苌来伐秦遣成等讨之为苌所败获而弗杀遂降于苌苌之将毙也其子兴杀之
郭庆
郭庆不知何许人以逰撃将军从王猛伐燕拔取晋阳二州燕遣太傅慕容评率众四十万来援评惮猛不敢进屯于潞川猛留将军毛当戍晋阳进师与评相持遣庆以鋭卒五千夜从间道出评营后放火烧营火见邺中暐惧遣使让评催之使战评遂大败猛乗胜攻邺暐出奔晋阳庆率骑追之暐遇盗失马歩走庆追及于髙阳执送于坚追评至于辽海缚送之其部将朱嶷追慕容桓于辽东获而杀之诸州牧守及六夷渠帅尽降于秦论功以庆为持节都督幽州诸军事幽州刺史镇蓟赐爵襄城侯
王綂
王綂擢之子也擢奔降于秦秦王健以为尚书坚立之二年以綂为扶风内史建元七年迁益州刺史与别将杨安攻克仇池拜平远将军南秦州刺史寻攻陇西鲜卑乞伏司繁于度坚山降其部落五万余户九年复从杨安入宼汉川綂以锐卒二万为前锋进平益州遂代安镇仇池十二年坚遣武卫茍苌等伐张天锡綂率凉州之众为苌后继天锡诣降綂还秦州坚以其弟广为益州刺史晋梁州刺史杨亮帅众五万伐蜀遣巴郡太守费綂等将水陆三万为前锋亮次巴郡广遣巴西太守康回拒之别遣王虬帅蜀汉之众三万北救长安以江夏太守李丕为益州刺史守成都身帅所部奔还陇西遂以依綂闻丕即位统兄弟咸遣使诣丕请讨姚苌丕大悦以綂为镇西大将军广为安西将军皆进位州牧广后攻河州牧毛兴于枹罕为兴所败亡奔秦州陇西鲜卑匹兰执之送诣姚苌兴既败广进据平阳复谋伐綂綂亦以秦州降苌苌后寝疾召其子兴诣行营姚方成言于兴曰今寇敌未灭王綂等皆有部曲终为人患不如除之兴遂杀綂及广等苌闻之怒曰王綂兄弟吾之州里吾方用之奈何輙杀之也
长孙嵩
长孙嵩代人也寛雅有器量年十四代父綂军坚时诸部乖乱使刘库仁摄国事嵩与元他等率部众归之及刘显之难乃率旧人及乡邑七百余家归魏[见魏书列传]
夏黙 护磨那 申香
夏黙乞活人坚以为佐镇郎护磨那胡人坚以为右镇郎申香奄人坚以为拂盖郎黙等身长一丈八尺[一作三尺]并多力善射三人每食饭一石肉三十斤
许谦
许谦字符逊代人也少有文才善天文图谶之学坚从弟行唐公洛镇和龙请谦之镇未几以继母老辞还乡里后仕于魏太祖
裴诜
裴诜河西解县人晋武威太守粹之子也仕晋太常卿避地凉州坚克河西诜与兄子慬自河西归桑梓复居解县洗马川遂号洗马裴慬仕秦大鸿胪生二子天恩天寿
韦罴
韦罴京兆杜陵人也仕坚丞相长史为王猛所器重遂以女妻焉后为东海太守坚灭奔于江左
杜胄
杜胄京兆人晋征南将军预孙也仕坚太尉长史子嶷为慕容垂秘书监仍乔居赵郡
宼修之
寇修之字延期上谷人也仕坚至东莱太守坚灭奔魏
何熙仲
何熙仲仕秦记室叅军撰秦书八卷多记苻健等事
韦逞母宋氏
韦逞母宋氏不知何郡人也家世儒学宋氏以幼丧母其父躬自养之及长授以周官音义谓之曰吾家世学周官传业相继此又周公所制经纪典诰百官品物备于此矣吾今无男可传汝可受之勿令絶世属天下丧乱宋氏讽诵不辍其后石虎徙之山东宋氏与夫俱在徙中乃推鹿车背负父所授书到冀州依胶东富人陈安寿寿养护之逞时年少宋氏昼则采樵夜则教逞然纺绩无废寿每叹曰学家多士大夫得无是乎逞遂学成名立仕秦为太常坚常幸其太学问博士经典乃悯礼乐遗缺时博士卢壸对曰废学既乆书传零落比年缀撰正经粗集惟周官礼注未有其师窃见太常韦逞母宋氏世学家女传其父业得周官音义今年八十视听无阙自非此母无可以传授后主于是就宋氏家立讲堂书堂置生员百二十人隔绛纱幔而受业焉拜宋氏爵号为宣文君赐侍婢十人周官学复行于世时称韦氏宋母焉
窦滔妻苏氏
窦滔妻苏氏始平武功人陈留令苏道贤之第三女也名蕙字若兰善属文智识精明仪容妙丽年十六归于窦滔滔甚敬之及坚时滔为秦州刺史被徙流沙苏氏思之因织锦为回文词多不载

卷四十三 后燕録一
慕容垂上
慕容垂字叔仁[一作道明]小字阿六敦皝第五子母兰淑仪所生也垂少岐嶷有器量豁达大度身长七尺四寸手垂过膝皝甚宠爱常目而谓诸弟曰此儿阔达好竒终能破人家或能成人家故名之曰霸字道业将以为世子羣臣谏而止然宠遇犹踰于世子隽故隽弗能平之年十三为偏将所在征伐勇冠三军以灭宇文之功封都乡侯石虎来伐既还犹有兼并之志遣将军邓恒率众数万屯于乐安营攻取之备垂戍徒河与恒相持恒惮而不敢侵垂好游畋尝因猎坠马折前两齿更名为甀外以慕郄甀为名内实恶而改之寻以其应谶文乃去夬更名为垂虎死赵魏大乱垂谓隽曰时来易失赴机在速兼弱攻昧今其时也隽以新遭大丧不许慕舆根言于隽曰王子之言千载一时机不可失隽乃从之遂平中原以垂为前锋都督累战有大功隽既克幽州欲尽坑其降卒垂谏曰吊伐之义先代常典今方平中原宜绥怀以徳坑戮之刑不可为王师之先声隽从之及隽僭称尊号拜黄门侍郎出为安东将军北冀州刺史镇常山元玺三年封为吴王徙治信都迁侍中右禁将军録留台事徙镇龙城大得东北之和[一作利字]寻迁镇东将军平州刺史征南大将军荆兖二州牧有声梁楚之南再为司隶校尉王公已下莫不屏迹暐既嗣位太原王恪为太宰甚器重之常谓暐曰吴王将相之才十倍于臣先帝以长幼之次以臣先之臣死之后愿陛下委政吴王可谓亲贤兼举矣暐不能从建熙十年晋大司马桓温率众来伐诸军皆溃垂以车骑大将军败温于枋头威名大振太傅上庸王评深忌疾之及垂所奏将士应蒙殊赏者皆抑而不行垂数以为言与评廷争嫌隙愈深评遂与太后可足浑氏共谋诛之太宰恪之子楷及垂舅兰建知之以告垂曰先发制人但除上庸王评及乐安王臧余无能为矣垂曰骨肉相残而首乱于国吾有死而已不忍为也顷之二人又以告曰内意已决不可不蚤发垂曰必不可弥缝吾宁避之于外耳余非所议也冬十一月辛卯朔垂请畋于大陆因微服出邺将趋龙城至邯郸少子麟素不为垂所爱逃还以状告垂左右多亡叛太傅评白暐暐遣西平公强率精骑追之及于范阳世子令断后强不敢逼日暮垂乃散骑灭迹傍南山复还邺隠于赵之显原陵俄有猎者数百骑四面而来抗之则不敌逃之则无路不知所为会猎者鹰皆飞扬众骑散去垂乃杀白马以祭天且盟从者令言于垂曰太傅忌贤嫉能构事以来人尤忿恨今邺城之中莫知尊处如婴儿之念母夷夏同之若顺众心袭其无备取之如指掌耳事定之后革弊简能大匡朝政以辅主上安国存家功之大者也今日之便诚不可失愿给骑数人足以办之垂曰如汝之谋事成诚为大福不成悔之何及不如西奔可以万全子马奴潜谋逃归杀之行至河阳为津吏所禁斩之而济遂自洛阳与段夫人世子令令弟宝农隆兄子楷舅兰建郎中令高弼俱奔于秦留妃可足浑氏于邺乙泉戍主吴归追及于阌乡令击之而退初秦苻坚自恪卒后阴有图燕之志惮垂威名不敢发及闻垂至大喜郊迎执手曰天生贤杰必相与共成大事此自然之数也要当与卿共定天下告成岱宗然后还卿本朝世封幽州使卿去国不失为子之孝归朕不失事君之忠不亦美乎垂谢曰覊旅之臣免死为幸本邦之荣非所敢望坚复爱世子令及楷等之才皆厚礼之赏赐巨万每进见属目覩之闗中士民素闻垂父子名皆向慕之坚相王猛恶垂雄略言于坚曰慕容垂父子譬如龙虎非可驯之物若借以风云将不可复制不如早除之坚曰吾方收揽英雄以清四海奈何杀之且其始来吾已推诚纳之矣匹夫犹不可弃言况万乘乎乃以垂为冠军将军封宾徒侯[一作宾都]食华阴之五百戸王猛伐燕军于长安请令参其军事以为乡导将行造垂饮酒从容谓曰吾将扩清东夏或为东川之别卿将何以为赠使我覩物思人垂即脱佩刀遗之猛至洛阳赂垂所亲金熙使诈为垂使者诡传垂语于令曰吾父子来此以逃死也今王猛疾人如雠谗毁日甚秦王虽外遇甚厚其心难知大丈夫逃死而卒不免将为天下笑吾闻东朝比来始更悔悟主后相尤吾今东还故遣告汝吾已行矣便可速发令疑之踌躇终日又不可覆审乃将旧骑诈为出猎遂奔乐安王臧于石门猛表令叛状垂惧而出走至蓝田追骑获之坚引见于东堂慰劳之曰卿国家失和委身投朕贤子心不忘本犹懐首丘亦各其志不足深咎然燕之将亡非令所能存惜其徒入虎口耳书不云乎父父子子罪不相及卿何为过惧而狼狈如是乎于是复垂爵位恩待如初及坚擒暐垂随坚入邺宫收集诸子对之悲恸见其公卿大夫及故僚吏殊有愠色前郎中令高弼私于垂曰大王以命世之才遭无妄之运迍邅栖伏艰亦至矣天启嘉会灵命蹔迁此乃鸿渐之始龙变之初深愿仁慈有以慰之且夫髙世之略必怀遗俗之规方当网漏吞舟以弘苞养之义收纳旧臣以成为山之功奈何以一怒捐之窃为大王不取也垂深纳之垂在秦朝歴位京兆尹进封泉州侯所在征伐皆有大功后坚败于淮南诸军皆溃惟垂所将三万人独全坚以千余骑奔之世子宝言于垂曰家国倾丧皇纲废弛至尊明命着之图箓当隆中兴之业建少康之功但时运未至故韬光俟奋耳今天厌乱徳凶众土崩可谓干启神机授之于我是天借之便以复燕祚千载一时不可失也宜承皇天之意因而取之且夫立大功者不顾小节行大仁者不念小惠秦既荡覆二京窃辱神器仇耻之深莫甚于此愿不以意气微恩忘社稷之重五木之祥今其至矣垂曰汝言是也然彼以赤心投命于我若之何害之天茍弃之图之多便不若保护其危以报徳徐俟其衅而后图之既不负夙心且可以义取天下初宝在长安与韩黄李根等因燕以樗蒱为戏宝危坐整容誓之曰世云樗蒱有神岂虚言哉若富贵可期频得三卢于是三掷尽卢宝拜而受赐故云五木之祥垂弟奋威将军徳亦进曰夫邻国相吞有自来矣秦强而并燕秦弱而图之此为报仇雪耻非负夙心也昔邓祁侯不纳三甥之言终为楚灭吴王夫差违子胥之谏取祸勾践前事之不忘后事之师表也愿不弃汤武之成踪追韩信之败迹乘彼土崩恭行天罚斩逆氐复宗祀建中兴继洪烈天下大机弗宜失也兄奈何得而不取释数万之众授干将之柄是却天时而待后害非至计也语曰当断不断反受其乱愿兄勿疑垂曰吾昔为太傅所不容置身无所逃死于秦秦王以国士遇我恩礼备至后为王猛所卖无以自明复见昭亮国士之礼毎深报徳之分未一若秦运必穷厯数归我者授首之便何虑无之吾当怀集闗东以复先业耳闗西之地会非吾有自当有扰之者君子不怗乱不为祸先且可观之冠军参军赵秋亦力劝之亲党多劝垂杀坚垂皆不从悉以兵属坚农谓垂曰尊不迫人于险其义声足以感动天地农闻秘记曰燕复兴当在河阳夫取果于未熟与自落者不过早晚旬日之间然其难易美恶相去逺矣垂心善其言行至渑池言于坚曰王师不利他境之民或因此轻重请奉诏书辑宁朔裔且龙邺旧都陵墓所在乞过展拜以申罔极因张国威刑以安戎狄坚许之权翼谏曰国家新破四方皆有离心宜征集名将置之京师固根本镇枝叶且垂爪牙名将勇略过人所谓今之韩白又世豪东夏志不为人下顷者避祸归诚非慕徳而来列地百里未可以满其欲冠军之号岂足以称其心譬如养鹰饥则附人饱便高扬每闻风飙之起常有凌霄之志惟宜急其覊靽岂可解纵任其所欲哉坚曰卿言是也但朕已许之匹夫犹重信况万乘之王乎若天命有废兴固非智力所能移也翼曰陛下重小信而轻社稷臣见其往不见其来闗东之乱垂其首乎坚不聴遣将军李蛮闵亮尹国帅众三千送垂翼夜私遣壮士邀垂于河桥南空舍中击之垂是夜梦行路路穷顾见孔子墓傍墓有八觉而恶之召占梦者占之曰行路穷道尽不可行也孔子名丘八以配丘此兵字也路必有伏兵深宜慎之垂以为然遂自凉马台结草筏而渡使典军程同衣已衣乘已马与童仆趋河桥伏兵发同驰马获免垂至安阳遣参军田山[一作生]修笺于长乐公苻丕坚又遣骁骑将军石越戍邺骠骑将军张蚝戍并州时丕先已在邺闻其北来疑其欲为乱谋袭击之其侍郎天水姜让谏曰垂反形未着而殿下擅杀之非臣子之义不如待以上宾之礼严兵卫之密表情状聴勅而后图之未为晚也丕从之及至身自迎之馆之于邺西垂具说淮南败状赵秋劝垂于坐取丕因据邺起兵垂不从垂于是潜与燕之故臣谋复燕祚会秦平原公符晖告丁零翟斌聚众四千谋逼洛阳坚驿书继至使垂督兵讨之石越言于丕曰王师新败民心未安负罪亡匿之徒思乱者众故丁零一唱旬日之中众已数万此其验也慕容垂燕之宿望有兴复旧业之心今复资之以兵此为虎傅翼也丕曰垂在邺如藉虎卧蛟常恐为肘腋之患今逺之于外不犹愈乎且翟斌凶勃必不肯为垂下使两虎相毙吾从而制之此卞庄子之术也丕谓垂曰翟斌兄弟因王师小失敢肆凶勃子母之军殆难为敌非冠军英略莫可灭之相烦一行可乎垂曰下官殿下之鹰犬敢不惟命是聴乃大赐金帛一无所受惟请旧田园丕许之配以羸兵二千及铠仗之敝者又遣广武将军符飞龙率氐骑一千为垂之副丕私戒飞龙曰卿王室肺腑年秩虽卑其实帅也垂为三军之统卿为谋垂之主用兵制胜之权防微杜贰之略委之于卿卿其行矣勉之垂请入邺城拜庙丕弗许乃潜服而入亭吏禁之垂怒斩吏烧亭而去中子农及兄子楷绍弟子宙皆为苻丕所留石越言于丕曰垂之在燕破国乱家及投命圣朝蒙超常之遇而敢轻侮方镇杀吏烧亭反形已露终为乱阶将老兵疲可因此除之丕曰淮南之败众散亲离而垂侍卫圣躬此功不可忘也越曰垂尚不忠于燕安肯尽忠于我乎且垂亡虏也主上宠同功旧不能铭泽誓忠而首谋为乱失今不击必为后害丕不从越退而告人曰公父子好存小仁不顾大计吾属终当为鲜卑虏矣垂至安阳之汤池闵亮李蛮自邺来以丕与飞龙谋告垂垂因激怒其众曰吾尽忠于苻氏而彼专欲图吾父子吾虽欲已得乎乃托言兵少停河内募兵旬日之间有众八千苻晖遣使让垂使进兵简书相寻垂谓飞龙曰今冦贼不逺当昼止夜行袭其不意飞龙以为然壬午夜垂遣世子宝将兵居前少子隆勒兵从已令氐兵五人为伍阴与宝约闻鼔声前后合击氐兵及飞龙尽杀之参佐家在西者皆遣还并以书遗坚言所以杀飞龙之故时慕容凤及燕之故臣燕郡王腾辽西段延等闻翟斌起兵各帅部曲属之会苻晖使平武侯毛当率众讨斌凤曰凤今将雪先人之耻请为将军斩此氐奴乃擐甲直进丁零之众随之大败秦兵斩毛当进攻云凌台戍克之收万余人甲仗癸未垂济河焚桥召募逺近众至三万留辽东鲜卑可足浑谭集兵于河内之沙城遣田山如邺密告农等起兵相应时日已暮农与楷及宙留宿邺中绍先出至蒲池盗丕骏马数百以待甲申晦农宙将数十骑微服出邺奔于列人楷绍奔于辟阳

秋卷四十四 后燕録二
慕容垂中
燕元年春正月乙酉朔苻丕大会宾客请农等不得始觉有变遣人四出求之三日知其在列人已起兵矣垂既济河下令曰吾本外假秦声内规兴复乱法者军有常刑奉命者赏不踰日天下既定封爵有差不相负也凤及王腾段延闻垂济河皆劝翟斌遣使推垂为盟主垂拒之曰吾父子寄命秦朝危而获济荷主上不世之恩蒙更生之惠虽曰君臣义深父子岂可因其小隙便怀二三吾本救豫州不来赴君君既建大事成享其福败受其祸吾无预焉斯议何为而及于我垂欲袭据洛阳故见苻晖以臣节退且未审斌之诚欵故以此言拒之丙戌垂至洛阳晖闭门拒守不与垂通斌又遣长史河南郭通说垂垂犹未许通曰将军所以拒通者岂非以翟斌兄弟山野异类无奇才逺略必无所成故邪独不念将军今日凭之可以济大业乎垂乃许之斌遂率众会垂劝称尊号垂曰新兴矦国之正统孤之君也若以诸君之力得平闗东当以大义谕秦奉迎返正无上自尊非孤心也乃谋于众曰洛阳四面受敌北阻大河至于控驭燕赵非形胜之便不如北取邺都据之而制天下众咸以为然引兵而东遣建威将军王腾起浮桥于石门故扶余王荣阳太守余蔚及昌黎鲜卑卫驹各帅其众来降农西招厍傉官伟于上党东引乞特归于东阿各帅众数万赴之众至十余万丕遣石越率精骑讨农皆劝农逆击之农曰我无伏兵彼有鋭甲不如待暮一战而擒之也至暮农鼓噪出陈遂大破之斩越及将士数百垂引兵至荥阳羣臣朝于清阳宫固请即尊垂以暐在长安依晋愍帝在平阳中故事遂以太元九年自称大将军大都督燕王承制行事令称统府府置四佐王公已下称臣文表奏疏封拜官爵一如王者以弟徳为车骑大将军范阳王兄子楷为征西大将军太原王翟斌为建义大将军封河南王翟檀为柱国大将军封弘农王余蔚为征东大将军统府左长史仍封扶余王卫驹为鹰扬将军凤为建策将军帅众二十余万自石门济河长驱向邺庚戌至邺改秦建元二十年为燕元年服色朝仪皆如旧章以前岷山公厍傉官伟为左长史前尚书段崇为右长史荥阳郑豁等为从事中郎农等亦引兵会垂于邺皆因其所称之官而授之立宝为世子农为骠骑将军麟为抚军将军隆为冠军将军绍为镇南将军陈留王温为前将军乐浪王宙为征虏将军章武王又封从弟拔等十七人及甥宇文翰舅子兰审皆为王其余宗族及功臣封公者三十七人侯伯子男者八十九人可足浑谭集兵得二万余人攻拔野王亦引兵会邺平幼及弟叡视亦帅众数万会垂于邺苻丕闻之遣侍郎姜让诮垂且说之曰往岁大驾失据君保卫銮舆勤王诚义迈踪前烈宜述修前规终忠贞之节奈何弃崇山之功为此过举过贵能改先贤嘉事宜深详思悟今犹未晚也垂谓让曰孤受主上不世之恩故欲安全长乐公使尽众赴京师然后修复国家之业与秦永为邻好何故闇于机运不以邺城见归也大义灭亲况于意气之顾公若逆而不反者孤当穷极兵势耳今事已然恐单马乞命亦不可得也让厉色责之曰将军不容于家国投命圣朝燕之尺土将军岂有分乎主上与将军风殊类别臭味不同奇将军于一见托将军以断金宠踰功旧任齐宗藩自古君臣际遇有如是之甚者耶方付将军以六尺之孤托将军以万里之命奈何因王师小败遽有异图夫师起无名终则弗成天之所废人不能支将军起无名之师而欲兴天所废窃未见其可长乐公主上之元子也徳迈唐卫任居陜东为朝廷之维城宁可束手输将军以百城之地乎大夫死王事国君死社稷将军欲裂冠毁冕拔本塞源者自可任将军之兵势奚更云云但惜将军以七十之年悬首白旗髙世之忠忽为逆鬼窃为将军痛之垂黙然左右劝垂杀之垂曰古者兵交使在其间犬固吠非其主何罪礼而遣之因遗书于丕又上表于苻坚曰臣才非古人祸生肘腋身当时难归命圣朝陛下恩深周汉猥叨顾遇位为列将爵忝通侯誓在戮力输诚常恐不及去夏桓冲送死一拟云消回讨郧城俘馘万计斯诚陛下神筭之竒颇亦愚臣忘死之效方将饮马于桂洲悬旌于闽会不图天助乱徳大驾班师陛下单马奔臣臣奉卫匪贰岂惟陛下圣明鉴臣单心皇天后土实亦知之臣奉诏北巡受制长乐然丕外失众心内多猜忌令臣野次外庭不聴谒庙丁零逆竖冦逼豫州丕迫臣单赴限以师程惟给弊卒二千尽无兵仗复令飞龙潜为刺客及至洛阳平原公晖复不信纳臣窃惟进无淮阴功髙之虑退无李广失利之愆惧有青蝇交乱黑白丁零夷夏以臣忠而见疑乃推臣为盟主臣受托善始不遂令终泣望西京挥涕即迈军次石门所在云赴虽复周武之会于孟津汉祖之集于垓下不期之会实有甚焉欲令长乐公尽众赴难以礼发遣而丕固守匹夫之志不达变通之宜臣息农收集故营以备不虞而石越倾邺城之众轻相掩袭兵阵未交越已陨首臣既单车悬轸归者如云斯实天符非臣之力且邺者臣国旧都应即惠及然后西面受制永守东藩上成陛下遇臣之意下全愚臣感报之诚今进师围邺并喻丕以天时人事而丕不察机运杜门自守时出挑战锋戈屡交恒恐飞矢误中以伤陛下天性之念愚臣此诚未简天聴輙遏兵止鋭未敢穷攻夫运有推移去来常事惟陛下察之坚报曰朕以不徳忝承灵命君临万邦三十年矣遐方幽裔莫不来庭惟东南一隅敢违王命朕爰奋六师恭行天罚而玄机不吊王师败绩赖卿忠诚之至辅翼朕躬社稷之不陨者卿之力也诗云中心藏之何日忘之方任卿以元相爵卿以郡侯庶弘济艰难敬酬勲烈何图伯夷忽毁氷操柳惠倐为淫夫览表惋然有惭朝士卿既不容于本朝匹马而归命朕则宠卿以将位礼卿以上宾任同旧臣爵齐勲辅歃血断金披心输赤谓卿食葚怀音保之偕老岂意畜水覆舟养兽返害悔之噬脐将何所及诞言骇众夸拟非常周武之事岂卿庸人所可论哉失笼之鸟非罗所羁脱网之鲸岂罟所制翘陆任怀何烦闻也念卿垂老老而为贼生为叛臣死为逆鬼侏张幽显布毒存亡中原士女何痛如之朕之厯运兴废岂复由卿但长乐平原以未立之年遇卿于两都虑其经略未称朕心所恨者此焉而已壬子垂攻邺抜其外郛丕固守中城闗东六州郡县多送任请降癸丑垂以陈留王绍行冀州刺史屯广阿二月垂引丁零乌丸之众二十余万为飞梯地道攻邺不拔乃筑长围守之分遣老弱于魏郡肥乡筑新兴城以置辎重范阳王徳击秦枋头取之置戍而归时东胡王晏据馆陶为邺中声援鲜卑乌丸及郡民据坞壁不从者尚众垂遣太原王楷陈留王绍讨之王晏诣军门降鲜卑乌丸坞民降者数十万口楷等留其老弱置守宰以抚之发其丁壮十余万与晏俱诣邺三月厍傉官伟帅营部数万至邺垂封伟为安定王夏四月垂遣乐浪王温督诸军攻信都不克丙辰遣抚军将军麟益兵助之垂以邺城犹固会寮佐议之右司马封衡请引漳水灌之垂从其议引水灌城不没者尺余垂因行围饮于华林园秦人密兵出击矢下如雨几不得出冠军将军隆将骑冲之仅而得免麟抜常山苻亮符谟皆降攻围中山秋七月抜之执苻鉴麟威声大振留屯中山垂遣宁朔将军平视击秦幽州刺史王永克之进据蓟南是时翟斌恃功骄纵要求无厌又以邺城攻久不下潜有二心太子宝请除之垂曰河南之盟不可负也若其为难罪由于斌今事未有形而杀之人必谓我忌惮其功能吾方收揽豪杰以隆大业不可示人以狭失天下之望也藉彼有谋吾以智防之无能为也范阳王徳陈留王绍骠骑将军农皆曰翟斌兄弟恃功而骄必为国患垂曰骄则速败焉能为患彼有大功当聴其自毙耳礼遇弥重斌潜讽丁零及西人请斌为尚书令垂诏羣僚议之安东将军封衡厉色切谏垂犹隠忍容之下令曰翟王之功宜居上辅但台既未建此官不可便置耳待六合廓清更当议之斌怒密与苻丕通谋使丁零夜决防溃水事泄垂杀斌及其弟檀敏余皆赦之斌兄子真夜率其部众北走邯郸引兵还向邺围欲与丕内外相应垂令太子宝与冠军将军隆击破之真还走邯郸太原王楷陈留王绍言于垂曰丁零非有大志但宠过为乱耳今急攻之则聚屯为冦缓之则自散散而击之蔑不克也垂从之八月真自邯郸北走垂使太原王楷骠骑将军农率骑追之甲寅及于下邑楷欲逆战农曰士卒饥倦且视贼营不见丁壮殆有他伏楷不从进战为真所败真北趋中山屯于承营时邺中刍粮俱尽削松木以饲马垂谓诸将曰苻丕穷冦守死不降丁零叛扰乃我心腹之疾吾欲迁师新都开其逸路进以谢秦王畴昔之恩退以严击真之备丙寅夜垂引师去邺北镇新城秦幽州刺史王永求救于振威刘库仁库仁遣妻兄公孙希帅骑三千救之平视败奔蓟南希长驱据唐城遂与抚军将军麟相持冬十月翟真在承营与公孙希等遥相首尾苻丕遣仆射光祚将兵数百赴中山与真相结又遣阳平太守邵兴将骑数千招集冀州郡县与祚期会襄国兵势复振冀州郡县皆观望成败赵郡赵粟起兵应兴垂遣冠军将军隆龙骧将军张崇将兵击兴命骠骑将军农自清河引兵会之隆与兴战于襄国大破之追至广阿遇农执之光祚闻之从西山遁还邺隆进击赵粟等皆破之冀州郡县复归于垂刘库仁闻公孙希已破平视欲大举兵救丕发雁门上谷代郡兵屯繁畤燕太子太保慕舆句之子文零陵公慕舆虔之子常时在库仁所知三郡兵不乐逺征因作乱夜攻库仁杀之窃其骏马奔垂公孙希之众闻乱自溃十一月农自信都西击丁零翟辽于鲁口[真之从兄也]破之辽退屯无极农屯藁城以逼之十二月遂与麟合兵袭辽大破之辽单骑奔真农复攻破翟嵩于黄泥堡丕固守邺城请援于晋垂怒谓范阳王徳曰苻丕吾纵之不能去方引晋师规固邺都不可置也乃复进师攻邺开其西奔之路
燕二年春正月垂将有北都中山之意骠骑将军农率众数万迎之羣僚闻暐为苻坚所杀劝垂即位垂以冲称号闗中不许带方太守王佐与宁朔将军平视共攻蓟城王永兵屡败二月永使昌黎太守宋敞烧和龙及蓟城宫室帅众三万奔壶闗佐等入蓟农引兵会麟于中山共攻翟真农等先帅骑数千至承营观察形势真望见陈兵而出诸将欲退农曰丁零非不勇劲而翟真懦弱今简精鋭望真所在而冲之真走众必散矣乃邀门而蹙之可尽杀也使骁骑将军国帅百余骑冲之真走其众争门自相蹈藉死者大半遂抜承营外郛时垂攻邺久不下将北诣冀州命抚军将军隆屯信都乐浪王温屯中山召骠骑将军农还邺于是逺近闻之以燕为不振颇怀去就农至高昌假从事中郎睦邃为髙阳太守参佐家在赵北者悉假署遣归凡举补太守三人长吏二十余人翟真夜袭中山乐浪王温击破之自是不敢复至夏四月晋龙骧将军刘牢之率众救苻丕进至邺垂逆战败绩遂彻邺围退屯新城乙卯垂自新城北走牢之与沛郡太守田次之引兵追之丕发兵继后[一作进]庚申追及于董唐渊垂曰秦晋瓦合相待为强一胜则俱豪一失则俱溃非同心也今两军相继势既未合宜急击之牢之军疾趋二百里至五桥泽中争趋辎重为垂所击牢之败绩士卒稍乱徳及隆复回军要击至于五丈原斩首数千级牢之策马跳五丈涧得脱会丕救至因入临漳招集亡散兵复少振垂与苻丕相持经年邺中饥甚幽冀亦大饥人相食邑落萧条垂之军士多饿死乃禁民养蚕以桑葚为军粮垂将北趋中山以骠骑将军农为前驱前所假授吏眭邃等皆来迎候上下如初五月翟真去承营徙屯行唐真司马鲜于乞杀真尽诛翟氏自立为赵王营人攻乞走之迎立真从弟成为主翟辽奔黎阳其众多降于垂闰月庚戌垂至常山围翟成于行唐命带方太守王佐镇龙城六月高句骊冦辽东垂平北将军佐遣司马郝景率众救之为句骊所败辽东玄莬尽没秋七月建节将军余岩叛自武邑驱掠四千余人北趋幽州垂驰使敕幽州刺史宁朔将军平视曰固守勿战俟吾北破丁零当自讨之视违命拒战为岩所败岩乘胜入蓟掠千余戸而去所过冦暴遂据令支癸酉翟成长史鲜于肆[一作得]斩成出降垂入行唐悉坑其众八月苻丕弃邺城奔于并州垂以兄[一作弟]子鲁阳王和为南中郎将镇邺遣骠骑将军农出蠮螉塞歴凡城趋龙城会兵讨余岩抚军将军麟冠军将军隆狥渤海执渤海太守封懿[懿放之子也]因屯歴口冬十一月绎幕人蔡匡据城以叛垂遣麟及隆共攻之太山太守任泰潜师救匡至匡垒南八里麟等觉之诸将以匡未下外敌奄至甚患之隆曰匡恃外敌故不时下今计泰之兵不过数千人及其未合击之泰败匡自降矣乃释匡击泰大破之斩首千余级匡惧请降隆杀之且屠其垒农至龙城休养士马十余日诸将皆曰殿下之来取道甚速今已至此久留不进何也农曰吾速来者恐余岩过山钞盗侵掠良民耳岩才不踰人诳诱饥儿乌集为羣非有纲纪吾已扼其喉久将离散无能为也今此田善熟未收而行徒自耗损当俟收毕往即枭之亦不出二旬耳顷之农将步骑三万攻令支岩众震骇稍稍踰城归附岩计穷力竭出城诣降农斩岩兄弟进伐髙句骊复辽东玄莵二郡还屯龙城上疏请缮修陵庙垂以农为使持节都督幽平二州北狄诸军事幽州牧镇龙城徙平州刺史带方太守王佐镇平郭先是幽冀流民多入高句骊农以骠骑司马范阳龎渊为辽东太守招抚之麟攻王兖于博陵城中矢尽粮竭功曹张猗踰城而出聚众应麟十二月麟抜博陵执兖及苻鉴杀之壬辰垂北如中山丙申遂定都于中山苻定据信都未下垂以从弟北地王精为冀州刺史帅众讨之是年造刀一口长三尺六寸铭其背曰威逺隶书

卷四十五 后燕録三
慕容垂下
建兴元年春正月辛卯羣僚劝即尊号具典仪修郊燎之礼垂从之遂以晋太元十一年僭即帝位于南郊大赦境内殊死已下改元建兴署置公卿百官缮修宗庙社稷于中山立世子宝为太子以左长史厍傉官伟右长史段崇龙骧将军张崇中山尹封衡为吏部尚书范阳王徳为侍中都督中外诸军事领司隶校尉抚军将军麟为卫大将军其余文武拜授有差三月追尊母兰氏为文昭皇后迁皝后文明段氏于别室而以兰氏配飨太祖博士刘详董谧议以尧母妃位第三不以贵陵姜嫄明圣王之道以至公为先垂不从又以景昭可足浑氏倾覆社稷追废之尊烈祖昭仪段氏为景徳皇后配享烈祖[齐桓公命诸侯无以妾为妻夫之于妻犹不可以妾代之况子而可以易其母乎春秋所称母以子贵者君母既没得以妾母为小君也至于享祀宗庙则成风终不得配庄公也君父之所为臣子必习而效之犹形声之于影向也寳之逼杀其母由垂为之渐也尧舜之让犹为之哙之祸况违礼而纵私者乎昔文姜得罪于桓公春秋不之废可足浑氏虽有罪于前朝然小君之义成矣垂以私憾废之乂立兄妾之无子者皆非礼也]夏四月甲午封子农为辽西王麟为赵王隆为髙阳王丙申以范阳王徳为尚书令太原王楷为左仆射乐浪王温为司隶校尉五月遣太原王楷赵王麟陈留王绍章武王宙等攻秦冀州牧苻定镇东将军苻绍幽州牧苻谟镇北将军苻亮楷先以书遗之陈示祸福定等悉降垂封定等皆为列侯曰以酬秦王之徳且拟三恪秋八月戊辰垂留太子宝守中山以赵王麟为尚书右仆射録留台事庚午自率范阳王徳等南略地使高阳王隆东狥平原丁零鲜于乞保曲阳西山闻垂南伐出营望都剽掠居民麟出讨之诸将皆曰殿下虚镇逺征万一无功而反亏损威重不如遣诸将讨之麟曰乞闻大驾在外无所畏忌必不设备一举可取不足忧也乃声言至鲁口夜回趣乞比明至其营掩击擒之冬十月垂击破苻丕于河东丕走东垣晋扬威将军冯该击斩之甲申寺人吴深据清河反垂攻之不克乙酉进攻吴深垒抜之深单马遁走垂进屯聊城之逢闗阪初垂太子洗马太原温详奔晋晋以为济北太守屯东阿垂遣范阳王徳高阳王隆攻之详遣从弟攀守河南岸子楷守碻磝来拒初魏拓跋窟咄为苻坚徙于长安因随慕容永为新兴太守其部人刘显遣弟亢泥迎窟咄以兵随之前逼南境贺染干侵魏北境以应窟咄太祖[跖抜珪]虑内难乃北踰阴山幸贺兰部阻山为固遣行人安同长孙贺乞师于垂垂使赵王麟帅步骑随同等救之麟军未至魏众惊扰北部大人叔孙普洛十三人及诸乌丸亡奔刘卫辰麟闻之先[一作遽]遣安同等归魏人知燕军在近众心少安窟咄进屯高柳太祖引兵自弩山迁幸牛山屯于延水南出代谷与麟会于高柳击之窟咄大败奔刘卫辰卫辰杀之太祖悉收其众以代人厍狄干为北部大人麟引兵还中山垂以太祖为西单于印绶封上谷公太祖不受是年又造刀二口长七尺一雌一雄若别处之其刀则鸣呉深复来降附
建兴二年春正月丁巳垂观兵河上高阳王隆曰温详之徒皆白面书生乌合为羣徒恃长河以自固若大军济河必望旗震栗[一作惧]不待战也垂从之戊午遣镇北将军兰汗护军将军平幼于碻磝西四十里济河隆以大众陈于北岸温攀温楷果走趣平城幼追击大破之详夜将妻子奔彭城其众三万余戸皆降秦冗从仆射光祚黄门侍郎封孚巨鹿太守封劝皆来奔降垂以太原王楷为兖州刺史镇东阿初安定人齐涉聚众八千余家据新栅来降垂拜涉为魏郡太守既而复叛连结张愿愿自率万余人进屯祝阿之瓮口招翟辽兵应涉高阳王隆言于垂曰新栅城固攻之未易猝抜若久顿兵于其城下张愿拥率流民西领丁零为患方深愿众虽多然皆新附未能力斗因其自至宜先击之愿父子恃其骁勇必不肯避去可一战擒也愿破则涉自不能存矣垂从之二月遣范阳王徳陈留王绍龙骧将军张崇率歩骑二万会隆击愿军至斗城去瓮口二十余里解鞍顿息愿引军奄至士众惊扰徳因退走隆勒马不动愿子龟出陈隆遣左右王末逆击斩之隆徐进战愿兵乃退徳行里余复整兵还遂与隆合谓隆曰贼气方鋭宜且缓之隆曰愿乗人不备宜得大捷而吾士卒皆以悬隔河津势迫之故人思自战故能却之今贼不得利气竭势衰皆有进退之志不能齐奋宜亟击之徳曰吾惟卿所为耳遂进战于瓮口大破之斩首七千八百级愿脱身保三布口隆等进军歴城青徐兖州郡县垒壁多降垂以陈留王绍为青州刺史镇歴城徳等还师新栅人冬鸾执涉送之垂诛涉父子余悉原之三月上谷人王敏杀太守封戢代郡人许谦逐太守贾閠各以郡附刘显夏四月以乐浪王温为尚书右仆射垂自碻磝还中山慕容柔慕容盛慕容会来自长子庚辰为之大赦垂问盛曰长子人情如何为可取乎盛曰西军扰扰人有东归之志陛下惟当修仁政以俟之耳若大军一临必投戈而来若孝子之归慈母也垂大悦癸未封柔为阳平王盛为长乐公会为清河公高平人翟畅执太守徐含逺以郡降翟辽垂谓诸将曰辽以一城之众反复二国之间不可不讨五月以章武王宙监中外诸军事辅太子宝守中山自率诸将南攻翟辽以太原王楷为前锋辽之部众皆燕赵之人楷至相率归附辽惧请降垂至黎阳辽肉袒谢罪垂厚抚之以为徐州牧封河南公井陉人贾鲍招引北山丁零翟遥等五千余人夜袭中山陷其外郛章武王宙以竒兵出其外太子宝鼔噪于内合击大破之尽俘其众惟遥鲍单马走免刘显地广兵强雄于北方会其兄弟乖争魏长史张衮言于太祖曰显志大意高希冀非望乃有参天贰地笼罩宇宙之规吴不并越将为后患今因其内衅宜速乘之若轻师独进恐或越逸可遣使告慕容垂共相声援东西齐举势必擒之然后总括英雄抚懐逺迩此千载一时不可失也太祖从之复遣行人安同乞师于垂垂使赵王麟率众会之垂自黎阳还中山吴深杀清河太守丁国章武人王祖杀太守白钦渤海人张申据高城以叛命乐浪王温讨之秋七月赵王麟讨王敏于上谷斩之刘卫辰献马于垂刘显掠之垂怒遣太原王楷将兵助赵王麟击大破之显奔马邑西山太祖引兵会麟击显于弥泽又破之显奔西燕麟悉收其部众获马牛羊以千万数八月垂立刘显弟可泥为乌丸王抚其遗众徙八千余落于中山冬十月翟辽复叛遣兵与王祖张申冦掠清河平原太祖遣外朝大人王建使于垂
建兴三年春二月翟辽遣司马眭琼诣垂谢罪垂以其数反复斩琼以絶之辽怒自称大魏天王改元建光署置百官时青州刺史陈留王绍为平原太守辟闾浑所逼退屯黄巾自固垂更以绍为徐州刺史浑蔚之子也初因苻氏乱据齐地降晋三月乙亥为太子宝起承蕐观以宝录尚书政事巨细悉以委之垂总大纲而已赵王麟击许谦破之谦奔西燕遂废代郡悉徙其民于龙城夏四月丁亥立夫人段氏为皇后又以太子宝领侍中大单于骠骑大将军幽州牧追谥前妃段氏为成昭皇后五月翟辽徙屯滑台秋七月遣护军将军平幼会章武王宙讨吴深破之深走绎幕八月魏太祖密有图燕之志遣九原公拓跋元仪奉使至中山垂诘之曰魏王何以不自来仪曰先王与燕并事晋室世为兄弟今臣奉使于理未失[理一作礼]垂曰吾今威加四海岂得以昔日为比仪曰燕若不修徳礼欲以兵威自强此乃将帅之事非使臣所知也仪还言于太祖曰燕王衰老太子闇弱范阳王自负才气非少主臣也燕王既没内难必作于时乃可图耳今则未可太祖乃止九月张申攻广平王祖攻乐陵壬午高阳王隆将兵讨之冬十月垂遣使报聘于魏十二月庚子太原王楷赵王麟将兵会高阳王隆于合[一作鲁]口以击张申王祖帅诸垒共救之夜犯燕军楷等逆击走之隆欲追之楷麟曰王祖老贼或诈走而设伏不如俟明隆曰此白地羣盗乌合而来邀幸一决非素有约束能一其进退也今失利而去众莫为用乘势追之不过数里可尽擒也申之所恃惟在于祖祖破则申降矣乃留楷麟守申垒隆与平幼分道击之比明大获而还悬所获之首示申甲寅申惧出降祖亦归罪
建兴四年春正月以阳平王柔镇襄国辽西王农在龙城五年表请代还庚申召农还为侍中司隶校尉以高阳王隆为都督幽平二州诸军事征北大将军幽州牧建留台于龙城以隆録留台尚书事又以护军将军平幼为征北长史散骑常侍封孚为司马并兼留台尚书夏四月以长乐公盛镇蓟城修缮旧宫翟辽冦荥阳执太守张卓五月清河民孔金斩吴深送首中山魏陈留公拓跋虔使于垂时暐及诸宗室为苻坚所害者并招魂葬之清河太守贺耕聚众定陵以叛南应翟辽辽西王农讨斩之毁定陵城进师入邺以邺城广大难固筑凤阳门大道之东为隔城[水经注云因邺故宫建都中山小城之南更筑隔城兴复宫观今府榭犹传故制]尚书郎娄会上疏曰三年之丧天下之达制兵荒杀礼遂以一切取士人心奔竞茍求荣进至乃身冐缞经以赴时役岂必狥忠于国家亦昧利于其间也圣王设教不以颠沛而亏其道不以丧乱而变其化故能杜豪竞之门塞奔波之路陛下锺百王之季廓中兴之业天下渐平兵革方偃诚宜蠲荡瑕秽率由旧章吏曹[一作遭]大丧聴终三年之礼则四方知化人斯服礼垂不从范阳王徳赵王麟击贺讷追奔至勿根山讷穷迫请降徙之上谷质其弟染于于中山冬十月乙酉乐浪王温为翟辽所袭死之垂遣使报聘于魏是年垂遣使遗沙门僧朗书曰皇帝敬问太山朗和尚澄神灵绪慈荫百国凡在含生孰不蒙润朕承藉纂统方夏事膺昔吴蜀不恭魏武含慨今二贼未平朕岂获安又元戎克兴狂扫暴乱至人灵通随权指化愿兵不血刃四海混伏委心归依久敬何已今遣使者送官绢一百
疋袈裟三领绵五十斤幸为咒愿朗荅书于垂曰能仁御世英规遐邈光敷道化融济四海贫道忝服道味习教山林岂惟诏旨谘及国难王者膺期统有六合大能并小自是常伦若葵藿之倾太阳飞步之宗麟凤皇泽载融羣生系仰陛下高明何思不服贫道穷林蒙赐过分顿首复
建兴五年春三月垂遣赵王麟率众至魏夏四月丙寅太祖会赵王麟于意辛山击贺兰纥突邻纥奚三部落大破之纥突邻纥奚皆降于魏秋八月太祖遣弟秦王拓跋觚使于垂九月北平吴柱聚众千余立沙门为天子攻破北平转寇广都入白狼城高阳王隆方葬其夫人郡县守宰皆来会众闻柱反请隆还城遣大兵讨之隆曰今闾阎安业民不思乱柱等以诈谋惑愚夫诱胁相聚无能为也遂留葬讫遣北平太守广都令先归续遣安昌侯进将百余骑趋白狼城柱众闻之皆溃穷捕斩之
建兴六年春正月置行台于蓟加长乐公盛録行台尚书事贺染干谋杀其兄讷讷知之举兵相攻魏太祖遣使告于垂请为乡导以讨之二月甲戌垂遣赵王麟将兵击讷镇北将军兰汗帅龙城之众击染干夏四月兰汗破染干于牛都六月甲辰赵王麟破贺讷于赤城擒之降其部落数万垂命麟归讷部落徙染干于中山麟归言于垂曰臣观拓跋讳举动终为国患不若摄之还朝使其弟监国事垂不从秋七月壬申垂如范阳太祖复遣秦王觚献马于燕垂衰老子弟用事留觚以求良马太祖弗与遂与燕絶使长史张衮求好于西燕王永永使大鸿胪钧奉表于魏劝进尊号觚逃归太子宝追获之垂待之如初冬十月壬辰垂还中山与羣僚议讨永太史令靳安言于垂曰彗星经尾箕之分燕当有野死之王不出五年其国必亡岁在鹑火必克长子垂乃止安出而谓人曰此众既并终不能久安意盖知太祖之兴也而不敢言翟辽既称尊号有众数万屯于滑台与垂累年相击至是辽死子钊代立改元定鼎攻逼邺城辽西王农击走之十二月戊申垂如鲁口
建兴七年春二月壬寅垂自鲁口如河间渤海平原翟钊遣其将翟都侵馆陶屯苏康垒三月垂引兵南击钊进逼苏康垒夏四月翟都南走滑台翟钊求救于西燕王永永谋于众尚书郎渤海鲍遵曰使两冦相敝吾乘其后此卞庄子之策也中书侍郎太原张腾曰强弱异势何敝之有不如救之以成鼎峙之势可引兵趣中山昼多疑兵夜多火炬彼必惧而还师我冲其前钊蹑其后此天授之机不可失也永不从六月垂军黎阳临河欲济翟钊列兵南岸以拒之诸将恶其兵精咸谏不宜济河垂笑曰竖子何能为吾今为卿等杀之辛亥垂徙营就西津去黎阳西四十里为牛皮船百余艘载疑兵列仗遡流而上钊先以大众备黎阳见垂向西津乃弃营西拒垂遣中垒将军桂阳王镇率骁骑将军国自黎阳津夜济壁于河南比明而营成钊闻之亟还攻镇等营垂命镇等坚壁勿战钊士卒往来疲渴攻营不能抜将引去镇等引兵出战辽西王农自西津济河与镇夹击大破之钊走归滑台携妻子率数百骑北济河登白鹿山慿险自守兵不得进农曰钊无粮不能久居山中乃引兵还留骑候之钊果下山还兵掩击尽擒其众钊单骑奔长子永以钊为车骑大将军兖州牧封东郡王岁余谋反永杀之钊所署清河崔宏新兴张卓辽东夔腾阳平路纂及郝晷崔逞皆来降附垂各随才而用之所统七郡户三万八千皆安堵如故以章武王宙为兖豫二州刺史镇滑台徙徐州流民七千余戸于黎阳以彭城王脱[垂之弟子也]为徐州刺史镇黎阳垂以崔荫为宙司马秋七月垂如邺以太原王楷为冀州牧右光禄大夫余蔚为右仆射冬十二月辛卯垂还中山以辽西王农为都督兖豫荆徐雍五州诸军事镇邺
建兴八年春正月阳平孝王柔卒夏四月庚子垂加太子宝大单于以厍傉官伟为太尉范阳王徳为司徒太原王楷为司空陈留王绍为尚书右仆射五月立子熙为河间王朗为渤海王鉴为博陵王冬十月垂欲兴师讨永于长子诸将皆曰永未有衅顷年以来士卒疲于行陈居人不暇耕织疮痍满身哭泣盈路宜且抚士安民以俟时长子不足忧也范阳王徳曰不然昔三祖积徳遗训在耳故陛下龙飞不谋而会虽由圣武亦缘旧爱燕赵之士乐为燕臣故也昔光武驰苏茂之难不顾百官之疲夫岂不仁机急故耳兵法有不得已而用之者方今海内版荡人百其心急之则得其用缓之各怀所私永既国之枝叶又僭举位号扇动华夷惑民视聴致令羣竖纵横逐鹿不息宜先除之以一民心士卒虽疲庸得已乎垂笑谓诸将曰司徒议正与吾同二人同心其利断金吾计决矣且吾投老扣囊底智足以克之不复留逆贼以累子孙也遂戒严十一月发中山步骑七万遣镇西将军丹阳王缵龙骧将军张崇出井陉攻永弟武乡公友于晋阳征东将军平视攻镇东将军段平于沙亭永遣尚书令刁云车骑将军北地王锺率众五万屯潞川十二月垂至邺
建兴九年春二月垂留清河公会镇邺发司冀青兖兵遣太原王楷出自涂口辽西王农出自壶闗垂自出沙亭击永标榜所趣军各就顿永闻之严兵分道拒守聚粮台壁遣从子征东将军小逸豆归镇东将军王次多右将军勒马驹率众万余戍之夏四月垂顿军邺之西南月余不进永怪之以为太行道寛谓垂诡道伐之乃悉摄诸军还杜太行轵闗惟留台壁军甲戌垂进师出滏口入自天[一作木]井闗五月丁巳月掩岁星在尾占曰燕国灭亡乙酉垂军至于台壁永遣太尉大逸豆归帅众来拒垂征东将军平视击破之小逸豆归出战辽西王农又击破之斩勒马驹及王次多遂围台壁永召太行军还自率精兵五万来拒阻河曲以自固驰使请战北地王锺震怖率众来降永诛其妻子己亥垂列阵于台壁之南分农楷军为左右翼骁骑将军国伏千骑于深涧下庚子与永合战垂引军伪退永追奔数里国发伏兵驰断其后楷农夹击之永师大败斩首八千余级奔还长子晋阳守将闻之弃城走丹阳王缵攻克晋阳六月垂进围长子永欲奔后秦侍中兰英曰昔石虎伐龙都太祖坚守不去卒成大燕之基今垂七十老翁厌苦兵革终不能顿兵连岁以攻我也但当守城以备之耳永从之秋八月永困急遣子常山公弘等求救于雍州刺史郄恢并献玉玺一纽晋出兵救之永恐晋兵不至又遣太子亮为质于晋平视追亮及于高都获之永又告急于魏太祖遣陈留公虔将军庾岳帅骑五万东渡河屯秀谷以救之时晋魏兵皆未至大逸豆归部将贾韬等潜为内应开门纳垂兵垂进兵入城永奔北门为前驱所获垂数而戮之并斩其所署公卿已下刁云大逸豆归等四十余人永所统新旧八郡戸七万六千八百及乘舆服御图书伎乐珍宝悉获之于是品物具矣垂以丹阳王缵为平州刺史镇晋阳宜都王凤为雍
州刺史镇长子永尚书仆射昌黎屈遵尚书阳平王徳秘书监中山李先太子詹事渤海封则黄门郎太山胡母亮中书郎张腾燕郡公孙表皆随才擢叙九月垂自长子如邺冬十月垂东巡阳平平原命辽西王农济河与镇南将军尹国畧地青兖[一作河南]农攻廪丘国攻陵城皆抜之农与平东太守韦简战于平陆简死晋高平太守徐含逺遣使告急龙骧将军刘牢之不能救于是高平太山琅邪诸郡皆委城奔溃农进师临海徧置守宰而还十一月农败晋辟闾浑于龙水遂入临淄十二月垂召龙等还告捷于龙城秦姚兴遣使来结好并送太子宝之子敏于垂垂封敏为河东公
建兴十年春正月垂遣散骑常侍封则报聘于秦遂自平原狩于广川渤海长乐而归夏五月太祖侵逼附塞诸郡甲戌垂遣太子宝及辽西王农与赵王麟等率步骑八万自五原伐魏范阳王徳陈留王绍别将步骑一万八千为宝后继散骑常侍高湖切谏垂怒免其官爵六月癸丑太原元王楷卒秋七月魏张衮闻燕军将至言于太祖曰燕狃于滑台长子之捷竭国之资力以来有轻我之心宜羸形[一作师]以骄之乃可克也太祖从之悉徙部落畜产西渡河千余里以避之宝军至五原降魏别部三万余家收穄田百余万斛置黑城进师临河造船为济具太祖遣右司马许谦乞师于秦八月太祖治兵于河南九月进师临河筑台告津奋扬威武连旌沿河东西千有余里太子宝列兵将济暴风忽起漂其船数十艘泊南岸魏获其甲士三百余人皆释而遣之宝之发中山也垂已有疾既至五原魏使人邀中山之路伺其使者尽执之宝数月不闻垂起居太祖使所执使者诡为辞临河告之曰若父已死何不早归宝等闻之忧恐以为信然士卒骇动往往闻言皆欲为变魏使陈留公拓跋虔将骑五万屯于河东要山截谷百余里以絶其左东平公拓跋元仪将骑十万屯于河北以承其后略阳公拓跋元遵将骑七万塞其中山之路时秦姚兴遣杨佛暠将兵救魏至是亦至宝初至幽州所乘车轴无故自折术士靳安以为大凶固劝令还宝怒不从至是问安安言于宝曰天时不利咎征已集燕必大败速去可免宝愈大恐安退告人曰吾辈皆当死于他乡尸骸委于草野为乌鸟蝼蚁所食不复得归家矣燕魏相持积旬赵王麟将慕舆暠以垂为实死潜谋作乱奉麟为主事泄暠等皆死宝麟等内自猜疑冬十月辛未烧船夜遁时河冰未结宝以魏兵必不能渡不设斥候十一月己卯天暴风冰合魏引兵济河留辎重选精鋭二万余骑急追之宝军还次参合忽有大风黑气状若堤防或高或下自军后来临覆军上沙门支昙猛言于宝曰风气暴迅魏军将至之候宜遣兵御之宝以去魏军已逺笑而不纳昙猛固请不已麟怒曰以殿下神武师徒之盛足以威行沙漠索虏何敢逺来而昙猛妄言惊众当斩以狥昙猛泣曰苻氏以百万之师败于淮南正由恃众轻敌不信天道故也范阳王徳劝宝从昙猛言宝乃遣麟率众三万为后殿以御非常麟以昙猛言为虚纵骑游猎不肯设备俄而黄雾四塞日月晦明宝遣骑还伺魏兵骑行十余里即解鞍寝卧魏兵晨夜兼行乙酉暮至参合宝军在陂东营于蟠羊山南水上靳安言于宝曰今日西北风劲是追兵将至之应宜设警备兼行速去不然必危宝乃使人防后宝先不抚循军无节度将士莫为尽心不觉大军在近魏前驱斥候见燕军营还告其夜太祖部分诸将掩覆燕军诸将罗落为东西犄角之势约勒士卒衔枚束马口无声潜进丙戌昧爽魏兵齐进日出登山下临燕营燕军晨将东引顾见军至士卒大惊扰乱奔走魏纵兵击之燕军走赴氷人马相腾蹑有马者皆蹶倒氷上自相压死伤者万数魏略阳公拓跋遵以兵邀其前燕兵四五万人一时放仗敛手就禽其遗迸去者不过数千人而已太子宝等率数千骑奔免杀右仆射陈留悼王绍生禽鲁阳王倭奴桂林王道成[垂之弟子也]济阴公尹国北地王锺世子葵安定王世子羊儿以下等文武将吏数千人获宝宠妻及宫人兵甲辎重军粮资财以巨万计太祖简择俘众之有才能者代郡太守广川贾闰闰从弟骠骑长史昌黎太守彝太史郎辽东晁崇等留之其余欲悉给衣粮遣还以招怀中州之人中部大人[一作冠军将军]王建曰燕众强盛今倾国而来我幸而大捷不如悉杀之则其国空虚取之为易若获寇而纵之无乃不可乎太祖谓诸将曰若从建言吾恐后南人创乂絶其向化之心非吊民伐罪之义也诸将咸以建言为然建又固执乃悉坑之十二月宝耻参合之败屡言魏有可乘之机范阳王徳亦言于垂曰虏以参合之役有陵太子之心宜及陛下圣略摧其鋭志不然将为后患太史令曰太白夕没西方数日后见东方此为躁兵先举者亡垂不从乃以清河公会録留台事领幽州刺史代高阳王隆镇龙城以阳城王兰汗为北中郎将代长乐公盛镇蓟命隆盛悉引精兵还中山期以明年大举击魏
建兴十一年春正月高阳王隆引龙城之众入中山军容精整士气稍振垂遣征东将军平视发兵冀州二月视以博陵武邑长乐三郡兵反于鲁口其从子冀州刺史平喜谏不聴视弟海阳令平翰起兵辽西以应之垂遣镇东将军余嵩击视嵩败死之垂自将兵击视军至鲁口视弃众将妻子及喜等数十人走渡河垂引兵还翰率众趋龙城清河公会遣东阳公根等击翰破之翰走山南三月庚子垂留司徒范阳王徳守中山自率大众密发踰青岭经天门凿山开道出魏不意直指云中魏陈留公拓跋虔部落三万余家先镇平城垂次猎岭以辽西王农高阳王隆为前锋袭击之时燕兵新败皆畏魏强惟龙城兵勇鋭争先虔素不设备征兵未集闰月乙卯农等军至平城乃觉虔率麾下邀击败死遂抜平城收其部众三万余人太祖欲出走诸部闻虔死皆有二心垂至参合见往年战处积骸如山设吊祭之礼[水经注云设策吊之礼]死者父子兄弟遂皆号哭六军哀恸声振山谷垂惭愤呕血因而寝疾乘马舆而进顿平城西北三十里[水经注云四十里]宝等至云中闻垂疾皆引归垂在平城或有叛者奔告于魏曰垂病已亡舆尸在军魏又闻参合大哭以为信然乃进兵欲追之知平城已陷而退还馆阴山垂在平城积十日疾转笃踰山结营闻魏兵将至乃筑燕昌城以自固夏四月癸未垂至上谷之沮阳卒遗令曰方今祸难尚殷丧礼一从简易朝终夕殡事讫成服三日之后释服从政强冦伺隙秘勿发丧至京然后举哀行服宝等遵行之丙申至中山戊戌发丧垂以太元二十一年死时年七十一在位十三年伪谥成武皇帝庙号世祖墓曰宣平陵

卷四十六 后燕録四
慕容宝
慕容宝字道佑小字库勾垂之第四子也元玺元年生于信都少而轻果无志操好人佞已秦苻坚时为太子洗马万年令坚淮肥之役以宝为陵江将军及为太子砥砺自修敦崇儒学工谈论尤善属文曲事垂左右以求美誉故垂以为克保家业甚见宠爱朝士亦翕然称之
永康元年夏四月垂死壬寅宝匿丧而还遂以晋太元二十一年嗣即伪位尊段氏为太后大赦境内殊死已下改元永康五月辛亥以范阳王徳为都督冀兖青徐荆豫六州诸军事车骑大将军冀州牧镇邺辽西王农为都督并雍益梁秦凉六州诸军事并州牧镇晋阳又以太尉安定王厍傉官伟为太师扶余王余蔚为太傅左光禄大夫段崇为太保其余拜授各有差甲寅以赵王麟领尚书左仆射高阳王隆领尚书右仆射长乐公盛为司隶校尉宜都王凤为冀州刺史乙丑宝逼杀太后段氏六月癸酉魏太祖遣冠军将军王建等三军击广宁太守刘亢埿死之徙其部落于平城上谷太守开封公详弃郡走[详皝之曾孙也]丁亥遵垂遗命校阅戸口罢诸军营封荫之戸分属郡县定士族旧籍明其官仪而法峻政严上下离徳百姓思乱十室而九时平视收合余党保高唐宝遣高阳王隆将兵讨之东土之民素怀隆惠迎候者属路秋七月隆进军临河视弃高唐遁走遣建威将军进等济河追之斩视于济北平喜奔彭城辽西王农悉将部曲数万口之并州并州素乏储偫是岁旱霜民不能供其食又遣诸部护军分监诸胡由是民夷俱怨潜召魏军会魏中书侍郎上谷张恂劝取中原太祖善之八月庚寅太祖治兵于东郊己亥大举来伐亲勒六军步骑数十万南出马邑踰句注[一作泾]旌旗骆驿二千余里鼓行而前民屋皆震左将军雁门李栗将五万骑为前驱别遣将军封真等三军从东道出军都袭幽州围蓟乙亥宝立妃段氏为皇后策为皇太子盛会进爵为王九月章武王宙奉垂及成哀段后丧葬于龙城宣平陵宝诏宙悉徙高阳王隆参佐部曲家属还中山戊午魏兵进次阳曲乘西山临观晋阳命诸将引骑环城围胁大噪而去宝遣辽西王农及骠骑将军李晨逆战败绩奔还晋阳司马慕舆嵩闭门拒之农大惧弃城夜将妻子率骑数千东走行及潞川为魏中领将军长孙肥追军所及妻子军士一时尽没农被创独与三骑逃归中山太祖遂取并州初建台省置刺史太守尚书郎以下官悉用儒生为之士大夫诣军门者无少长皆引入存慰使人人尽言少有才用咸加擢叙宝在中山闻魏兵将至引羣臣议于东堂中山尹苻谟曰今魏军强盛千里转斗乘胜而来勇气百倍若逸之使骑入平原形势弥盛殆难为敌宜杜险以拒之中书令眭邃曰魏多骑兵徃来剽鋭马上赍粮不过旬日宜令郡县聚民千家为一堡深沟高垒清野以待之彼至无所掠资食无出不过六旬自然穷退尚书封懿曰今魏师数十万天下之勍敌也百姓虽欲营聚不足以自固是聚粮集兵以资强冦且揺动众心示之以弱不如阻闗拒战计之上也赵王麟曰魏今乘胜气鋭其锋不可当宜自完守设备待其敝而乘之可也于是修城积粟为持久之计命辽西王农出屯安喜军事动静悉以委麟己未魏遣辅国将军奚牧略地晋川[一作汾川]获宝丹阳王买徳及离石护军高秀和于平陶以张恂等为诸郡太守招抚离散劝课农桑冬十月太祖使冠军将军于栗磾宁朔将军公孙兰帅步骑二万潜自晋阳[一作太原]从韩信故道开井陉路己酉太祖自井陉趋中山李先奔降太祖以为征东左长史十一月庚子朔太祖进攻常山抜之执太守茍延自常山以东守宰或走或降诸郡县皆望风奔附惟中山邺信都三城固守不下魏别命征东大将军东平公拓跋仪将五万骑南攻邺冠军将军王建左将军李栗等攻信都下令军之所行不得伤民枣栗戊午太祖进兵中山见道路修理大悦赐栗磾名马己未引骑围之太祖谓诸将曰吾量宝不能出战必当凭城自守偷延日月急攻则伤士久守则费粮不如先平邺信都然后还取中山于计为便若移军逺去宝必散众求食民间如此则人心离阻攻之易克诸将称善高阳王隆守南郭帅众力战自旦至晡杀伤数千人魏兵乃退丁卯魏引兵而南章武王宙自龙城还闻有魏冦驰入蓟州与镇北将军阳城王兰[垂之从弟也]乘城固守魏别将石河头攻之不克退屯渔阳魏军于鲁口城博陵太守申永奔河南高阳太守崔宏奔海渚太祖素闻宏名遣骑追获以为黄门侍郎博陵令屈遵降魏以为中书令范阳王徳使南安王青等[青详之兄也]夜击魏军于邺下破之魏兵退屯新城青等请追击之别驾韩绰曰古人先计而后战魏军不可击者四悬军野客利在野战一也深入近畿顿兵死地二也前锋既败后陈方固三也彼众我寡四也官军不宜动者三自战其地一也动而不胜众心难固二也城隍未修敌来无备三也今魏无资粮不如深沟固垒以老之徳从之乃召青还十二月魏辽西公贺赖卢率骑二万会东平公仪攻邺别部大人没根有胆勇太祖恶之没根惧诛己丑将兵数十人来降宝以为镇东大将军封雁门公没根求还袭魏宝难与重兵给百余骑没根效其号令夜入魏营至中伏太祖乃觉狼狈惊走没根以所从人少不能坏其大众多得首虏而还
永康二年春正月范阳王徳求救于秦秦兵不出邺中恟惧魏广川太守贺赖卢自以太祖之舅不受东平公仪节度由是与仪有隙仪司马丁建阴与徳通从而构间之射书入城中言其状甲辰风霾昼晦赖卢营有火建言于仪曰赖卢烧营为变矣仪以为然引兵退赖卢闻之亦退建率其众诣徳降且言仪师老可以败之徳遣桂阳王镇南安王青帅骑七千追击魏兵大破之宝使左卫将军慕舆腾攻博陵杀魏所置中山太守及高阳诸县令长抄掠租运时魏冠军王建等攻信都六十余日不下士卒多死庚申太祖自中山进军来攻壬戌引骑围之其夜冀州刺史宜都王凤踰城奔走归于中山癸亥宝辅国将军张骧护军将军徐超率将吏以下举信都降魏宝闻魏攻信都乃趣博陵之深泽屯滹沱水遣赵王麟攻杨城杀常山守兵三百余人宝悉出珍宝及宫人招募郡县羣盗无赖者多应之因以击魏二月己巳朔太祖还屯阳城没根兄子丑提为并州监军闻其叔降燕惧诛率所部兵还国作乱魏欲北还遣其国相涉延求和于燕且请以其弟为质宝闻魏有内难不许使冗从仆射兰真责魏负恩悉发其众出拒步卒十二万骑三万七千次于巨鹿之曲阳柏津坞临滹沱水北以邀之丁丑魏兵进至新梁营于水南宝惮魏师之盛乃遣征北大将军高阳王隆潜师夜济募勇敢万余人袭击魏营宝陈于营北以为之援募兵因风纵火烧宫燎及行宫急击魏兵魏兵大乱太祖惊起不及衣冠弃营跣走军人遂有亡奔者言魏兵败于柏肆宝别将乞特真率百余人至其帐下得太祖衣鞾既而募兵无故自惊互相斫射太祖于营外望见之乃击皷收众左右及中军将士稍稍来集魏设竒阵多布火炬于营外纵骑冲之募兵大败斩首万余擒将军高长等四千余人余众奔还宝陈宝引兵复渡水北戊寅魏兵方轨而至对营相持上下凶惧三军夺气农麟劝宝走中山宝乃引归魏兵随而追之燕兵屡败宝惧弃大众率骑二万奔还时大风雪涷死者相枕于道宝恐为魏兵所及命士卒皆弃袍仗戎器数十万寸刃无还宝尚书闵亮秘书监崔逞太常孙沂殿中侍御史孟辅等并降于魏其余将卒降魏及为魏所系虏者甚众魏兵进攻中山屯芳林园己卯夜宝尚书郎慕舆皓谋弑宝立赵王麟妻兄苏泥告之宝使高阳王隆收皓皓与同谋数千人斩闗奔魏麟惧不自安三月宝以仪同三司武乡张崇为司空初清河王会闻魏兵东下表求赴难宝许之会初无去意使征南将军厍傉官伟建威将军余崇[嵩之子也]将兵五千为前锋伟等顿卢龙城近百日无食噉牛马且尽会犹不发宝怒累诏切责会不得已以治行简练为名复留月余时道路不通伟欲轻军前行通道侦魏强弱且张声势诸将皆畏避不欲行余崇奋臂曰今巨冦滔天京都危逼匹夫犹思致命以救君父诸君荷国宠任而更惜生乎若社稷倾覆臣节不立死有余辱诸君安居于此崇请当之伟喜简步骑五百人崇进至渔阳遇魏千余骑崇谓其众曰彼众我寡不击则不得免乃鼓噪直进手杀数十人魏骑溃去崇亦引还斩首获生具言敌中阔狭众心稍振会乃上道徐进是月始达蓟城魏围中山既久城中将士皆思出战高阳王隆言于宝曰讳[涉珪也]虽屡获小利然顿兵经年凶势阻屈士马死伤大半人心思归诸部离解正是可擒之时也加之举城思奋若因我之鋭乘彼之衰往无不克如其持重不决将士气丧日益困逼事久变生后虽悔之不可得已宝然之赵王麟每阻其议隆成列而罢者前后数四宝使人请于魏欲还其弟元觚割常山以西与魏求和自守常山以东太祖许之宝复不与己酉太祖如卢奴辛亥进次中山命诸将围之给事黄门侍郎张衮言于太祖曰宝凭三世之资城池之固虽皇威振赫势必擒殄然穷兵极武非王者所宜昔郦生一说田横委质鲁连飞书聊将授首臣诚徳非古人才无竒略仰凭灵威庶必有感太祖从之乃遗宝书喻以成败宝见书大惧时宝将士数千人俱自请于宝曰今坐守穷城终于困弊臣等愿得一出乐战而陛下毎抑之此为坐自摧败也且受围歴时无他竒变徒望积久冦贼自退今内外之势强弱悬絶彼必不肯自退明矣宜从众一决宝许之隆退而勒兵被甲上马诣门俟命麟复固止众大忿恨隆涕泣而退是夜麟以兵劫左卫将军北地王精使率禁兵弑宝精以义拒之麟怒杀精将妻子出奔西山依丁零余众于是城中人情骇振宝不知麟所之初宝闻魏之来伐也使清河王会率幽并之众赴中山麟既叛宝恐其夺会军将遣兵迎之麟侍郎段平子自丁零奔还说麟招集丁零谋袭会军东据和龙宝乃召高阳王隆及辽西王农谋去中山走保龙城隆曰先帝沐风栉雨以成中兴之业崩未期年而天下大坏岂得不谓之孤负邪今外冦方盛而内难复起骨肉乖离百姓疑惧诚不可以拒敌北迁旧都亦事之宜然龙川地狭民贫若以中国之众[一作意字]取足其中复朝夕望有大功此必不可若节用爱民务农训兵数年之中公私充实而赵魏之间苦厌冦暴民思燕徳庶几返斾克复故业如其未能则凭险自固犹足以优游养鋭耳宝曰卿言尽理朕一从卿意耳壬子夜宝与太子策辽西王农高阳王隆长乐王盛等万余骑出赴会军河间王熙渤海王朗博陵王鉴皆幼不能出城隆还入迎之自为鞁乘俱得免难宝别将李沈王次多张超贾归等降魏乐浪王惠中书侍郎韩范员外郎段宏太史令刘起等帅工伎三百奔邺中山城内无主百姓惶惑东门不闭太祖欲夜入城据守冠军王建贪而无谋志在虏掠乃言恐士卒肆掠盗乱府库请竢明旦乃止开封公详[一作普邻]从宝不及城中立以为主遂闭门拒守魏尽众攻之连日不抜使人登巢车临城招谕其众曰慕容宝捐城奔走已弃汝去汝曹百姓将谁为守何不识天命空自取死乎皆曰羣小无知但恐复如参合之众故茍延旬日之命耳太祖闻之顾视王建而唾其面使中领将军长孙肥左将军李栗将三千骑追宝至范阳不及破其新城戍俘掠千余人癸丑宝出中山与赵王麟遇于阱城麟不意宝至惊骇率其众奔蒲阴复出屯望都土人颇供给之开封公详遣兵掩击麟获其妻子麟脱走入山甲寅宝至蓟殿中亲近散亡略尽惟高阳王隆所领数百骑为宿卫清河王会帅步骑二万列阵而进迎宝蓟南乙卯诏解会兵以属隆隆固辞乃减会兵分给农隆又遣西河公厍傉官骥帅兵三千助守中山丙辰宝尽徙蓟中府库北趋龙城魏石河头引兵追之戊午及于夏谦泽宝不欲战会固请逆击之宝许之遂整陈与魏战农隆等将南来骑冲之魏兵大败追奔百余里斩首数千级隆又独追数十里而还会既退魏兵矜狠滋甚夏四月宝宿广都黄榆谷会遣其党仇尼归等帅壮士二十余人分道袭农隆杀隆于帐下农被创逃遁会欲弃隆丧建威将军余崇涕泣固请聴载车后会复勒兵攻宝自称皇太子尽收乘舆服御后宫子女分给将士宝责让之会命军士向宝大噪城中将士莫不愤憾侍御郎高云袭击败之会逃奔中山开封公详执而杀之丁丑大赦凡与会同谋者皆除罪复旧职论功行赏拜将军封侯者数百人以农为左仆射寻拜司空领尚书令宝嘉余崇之忠拜中坚将军使典宿卫赠高阳王隆为司徒以高云为建威将军封夕阳公甲申太祖以军食不继命征东大将军东平公仪去邺围徙屯巨鹿积租杨城开封公详出步卒六千人伺间袭魏诸屯魏遣中领将军长孙肥等轻骑挑战伪退详帅众追肥太祖自以虎队五千横截其后斩首五千生擒七百人皆宥而遣之五月戊戌厍傉官骥入中山与开封公详相攻死之详尽灭厍傉官氏又杀中山尹苻谟夷其族中山城无定主民恐魏兵乘之男女结盟人自为战详自谓能却魏兵威徳已振乃僭称尊号改元建始置百官以新平公可足浑谭为车骑大将军尚书令杀拓跋觚以安众心庚子太祖以中山城内为详所胁而大军迫之欲降无路乃密招谕之甲辰耀兵扬武以示城内命诸军南徙罢围以待其变是时邺中官属劝范阳王徳称尊号有自龙城来者知宝犹存乃止秋七月详杀可足浑谭详嗜酒奢淫不恤士民杀戮无度所诛王公以下五百余人内外震局莫敢忤视城中饥窘详不聴民出采□死者相枕举城皆谋迎赵王麟详遣辅国将军乌丸张骧帅五千余人出城求食督租于常山之灵寿杀害吏民麟帅丁零之众入骧军潜袭其众复入中山城门不闭执详斩之及其亲党三百余人麟复僭称尊号聴人四出采□人既得饱求与魏战麟不从稍复穷馁魏军鲁口遣长孙肥帅骑七千袭中山入其外郛麟以步骑四千追肥至派水肥自魏昌迎击麟败失铠骑二百肥亦中流矢各引而还八月丙寅朔宝以司空辽西王农为都督中外诸军事大司马録尚书事魏自鲁口进军常山之九门时大疫人马牛多死太祖问疫于诸将对曰在者纔十四五中山饥疫尤甚麟犹拒守诸将咸思北还太祖觇知其意因谓之曰斯固天命将若之何四海之人皆可与为国在吾所以抚之耳何恤乎无民诸将乃不敢复言魏遣抚军大将军略阳公遵袭中山芟其禾秣入郛而还九月中山饥甚麟率三万余人出据新市甲子晦魏遣赵武进军讨之太史令晁崇谏曰不吉太祖曰其义若何对曰昔纣以甲子亡谓之疾日兵家忌之不可出兵太祖曰纣以甲子亡周武不以甲子兴乎崇无以对遂进军新市冬十月丙寅麟退阻派水依渐洳泽[渐子廉切洳而据切]以自固甲戌太祖临麟营战于义台坞大破之斩首九千余级麟与数十骑驰取妻子入西山奔邺甲申魏克中山所署公卿尚书将吏士卒降者二万余人其将张骧李沈慕容文等先尝降魏寻皆亡还是日入城复获之皆赦而不问得燕所传皇帝玺绶图书府库珍宝簿列以巨万计班赏羣臣将士有差发开封公详冢斩其尸收杀觚者高霸程同皆夷五族以大刄剉之燕人有自中山至龙城者言太祖衰弱司徒徳完守邺城会徳表至劝宝南还于是大简士马将复取中原遣鸿胪鲁邃册拜徳为丞相冀州牧南夏公侯牧守皆聴承制封拜十一月癸丑大赦十二月调兵悉集戒严在顿遣将军启仑南视形势
永康三年春正月启仑还至龙城言中山已陷宝命罢兵辽西王农言于宝曰今迁都尚新未可南征宜因成师袭厍莫奚取其牛马以充军资更审虚实俟明年而议之宝从之己未北行庚申渡浇洛水会南燕王徳遣侍郎李延诣宝言魏主西上中国空虚延追宝及之大喜即日引还辛酉宝还龙城宫诏诸军就顿不聴罢散文武将士皆以家属随驾辽西王农长乐王盛切谏以为兵疲力弱魏新得志未可与战宜且养兵观隙更俟他年宝将从之抚军将军慕舆腾进曰今师众已集宜乘新定之机以成进取之功百姓可与乐成难与图始惟当独决圣虑不宜广采异同以沮大计宝曰吾计决矣敢谏者斩二月乙亥宝出就顿留盛统后事己卯宝发兵龙城以慕舆腾为前军大司马辽西王农为中军宝为后军步骑三万相去各一顿连营百里壬午次于乙连长上段速骨宋赤眉等因众心之惮征役遂谋作乱速骨等皆高阳王旧队共逼立隆子高阳王崇为主杀司空乐浪威王宙中牟熙公段谊及宗室诸王河间王熙素与崇善崇拥佑之故得独免宝将十余骑奔辽西王农营农将出迎左右抱其腰止之曰宜小澄清不可便出农引刀将斫之遂出见宝又驰信追慕舆腾癸未宝农引兵还趣大营讨速骨等农营兵亦厌征役皆弃仗走腾营亦溃宝农奔还龙城长乐王盛闻乱引兵出迎宝农仅而得免尚书顿丘王兰汗潜与速骨等通谋引兵营龙城之东城中留守兵至少盛徙内近城之民得丁夫万余乘城以御之速骨等同谋纔百余人余皆为所驱胁莫有斗志三月甲午速骨等将攻城辽西王农恐不能守且为兰汗所诱夜潜出赴之冀以自全明旦速骨等攻城城上拒战甚力速骨之众死者以百数速骨乃将农循城农素有忠节威名城中之众恃以为强忽见在城下无不惊愕丧气遂皆逃溃速骨入城纵兵杀掠死者狼籍宝与慕舆腾余崇张真李旱赵恩等轻骑南奔速骨幽农于殿内长上阿交罗速骨之谋主也以高阳王崇幼弱更欲立农崇亲信鬷让出力犍等闻之丁酉杀罗及农速骨即为之诛让等农故吏左卫将军宇文抜亡奔辽西庚子兰汗袭击速骨并其党尽杀之废高阳王崇奉太子策承制大赦遣使迎宝及于蓟城宝欲还北长乐王盛等皆曰汗之忠欵虚实未明今单马赴之万一汗有异志悔之无及不如南就范阳王合众以取冀州若其不捷收南方之众徐归龙城以俟后图未为晚也宝从之夏四月壬戌宝从间道过邺邺人请留宝不许南至黎阳伏于河西遣扶风公慕舆腾与长乐王盛招集散亡于冀州盛以腾素暴横为民所怨乃杀之行至巨鹿说诸豪杰皆愿起兵奉宝段仪段温收部曲于内黄众皆向会克期将集宝以兰汗祀燕宗庙所为似顺意欲还龙城不肯留冀州乃北行至建安抵民张曹家曹素武健请为宝合众盛亦劝宝宜且驻留徐察汗之情状宝乃遣冗从仆射李旱先往见汗宝留顿石城会汗遣左将军苏超奉迎陈汗忠欵宝以汗垂之季舅盛之妃父也谓必无他不待旱还遂行盛流涕固谏宝不聴留盛在后盛与将军张真等下道避匿丁亥宝至索莫汗陉去龙城四十里城中皆喜汗惶惧欲自出请罪兄弟共谏止之汗乃遣弟加难帅五百骑出迎又遣兄提闭门止仗禁人出入城中皆知其将为变而无如之何加难见宝于陉北拜谒已从宝俱进颍阴公余崇密劝宝勿前宝不从行数里乃先执崇杀之引宝入龙城外邸遂为汗所弑谥曰灵帝杀献哀太子策及王公卿士已下百余人汗自称大都督大将军大单于昌黎王改元青龙以提为太尉加难为车骑将军封河间王熙为辽东公如杞宋故事初皝之迁于龙城也植松为社主及秦灭燕大风吹拔之后数年社处忽有松二根生焉辽川无桑及廆通于晋求种江南平州[一作辽州]之桑悉由吴来廆终而桑死垂以吴王中兴桑乃复生宝之将败大风悉抜其树盛僭伪位追谥宝曰惠愍皇帝庙号烈宗

卷四十七 后燕録五
慕容盛
慕容盛字道运宝之庶长子也秦建元中生于长安少沈敏多谋略建元末苻坚诛慕容氏盛潜奔于中山王冲及冲称尊号有自得之志赏罚不均政令不明盛年十三谓叔父柔曰夫十人之长亦须才过九人然后得安今中山王智不先众才不逮人功未有成先自骄大以盛观之鲜不覆败俄而冲为段木延所杀盛随永东如长子谓柔曰主上已中兴幽冀东西未一吾属﨑岖于锋刃之间居嫌疑之地愚则为人所猜智则危甚巢幕当如鸿鹄高飞一举万里不可坐待网罟也于是与柔及弟会间行同归于垂遇盗陜中盛曰我六尺之躯入水不溺在火不焦汝欲当我锋乎试竖尔手中箭百步我若中之宜慎尔命如其不中当束身相授盗乃竖箭盛一发中之盗曰郎贵人之子故相试耳资而遣之岁余永诛儁之子孙男女无遗盛既至垂问以西事画地成图垂笑曰昔魏武抚明帝之首遂乃侯之祖之爱孙有自来矣于是封长乐公歴位散骑常侍左将军骁勇刚毅有伯父全之风烈宝即伪位领北中郎镇邺进爵为王拜征北大将军司隶校尉尚书左仆射宝自和龙南伐盛留统后事及段速骨作乱驰出迎卫宝几为速骨所获赖盛以免盛屡进竒策于宝宝不能从是以屡败宝既如龙城留盛在后宝为兰汗所杀盛驰进赴哀将军张真固谏以为不可盛曰我今投命告以哀穷汗性愚浅必顾念婚姻不忍害我旬月之间足以展吾情志遂入赴丧汗以为侍中左光禄大夫亲待如旧汗兄提弟加难劝汗杀盛汗不从提骄狠荒淫事汗多无礼盛因而间之由是汗兄弟浸相嫌忌太原王竒楷之子汗之外孙也汗亦宥之以为征南将军得入见盛遂相与谋盛潜使竒逃去起兵奇起兵于建安众至数千汗遣兰提讨之盛谓汗曰善驹小儿未能办此岂非有假托其名欲为内应者乎太尉素骄难信不宜委以大众汗因发怒罢提兵更遣抚军将军仇尼慕率众讨竒是时龙城自夏不雨至于秋七月汗日诣燕诸庙及宝神座顿首祷请委罪于兰提加难兰提及加难闻之怒且惧诛乙巳相与率所部兵背汗袭仇泥慕军败之汗大惧遣子穆将兵讨之穆谓汗曰慕容盛我之仇雠竒今起兵盛必为应兼内有萧墙之难不宜养心腹之疾请先除之汗欲诛盛先引见察之盛妃知之密以告盛于是伪称疾笃不复出入汗亦止不杀李旱卫双刘忠张豪张真等皆盛之旧昵也兰穆并引以为腹心旱等出入至盛所与盛潜结大谋丁未穆讨兰提加难等破之庚戌大飨将士汗穆等皆醉盛夜如厕袒而踰墙入于东宫与李旱等诛穆时军未解严皆聚在穆舍闻盛得出众皆踊跃鼔噪大呼进攻汗斩之汗子鲁公和陈公扬分屯令支白狼盛遣李旱张真袭诛之兰提加难亡匿捕得斩之于是内外帖然士女喜悦宇文抜率壮士数百来赴盛拜抜为大宗正辛亥告成于太庙令曰赖五祖之休文武之力社稷幽而复显不独孤以眇眇之身免不同天之责凡在臣民皆当明目当世因大赦盛谦抑自卑不称尊号遂以长乐王摄行统事诸王降爵为公以东阳公根为尚书左仆射卫伦阳璆王腾鲁恭为尚书悦真为侍中阳哲为中书监张通为中领军自余文武各复旧位初太原王竒举兵建安将讨兰汗南北之人翕然向应汗遣兄子企讨竒竒击灭之匹马不返进屯乙连盛既诛汗命奇罢兵奇不受命遂用丁零严生乌丸王龙之谋勒兵叛盛甲寅引兵三万余人进至横沟去龙城十里盛出兵击败之执竒而还斩龙生等百余人遂赐竒死桓王之嗣遂絶东阳公根等九十八人固请上尊号盛不许八月以河间公熙为侍中都督中外诸军事骠骑大将军中领军司隶校尉阳城公元为卫将军元宝之子也又以刘忠为左将军张豪为后将军并赐姓慕容氏李旱为中常侍辅国将军卫双为前将军张顺为镇西将军张真为右将军皆封郡公乙亥步兵校尉马勒等谋反伏诛事连骠骑将军高阳公崇与崇弟东平公澄皆赐死是月暴风拔阙前七大树九月乙未以东阳公根为尚书令张通为左仆射卫伦为右仆射慕容豪为幽州刺史镇肥如冬十月癸酉羣臣复上尊号丙子盛僭即尊位于承干殿大赦殊死已下改元建平追尊伯考献庄太子全为献庄皇帝宝后段氏为皇太后太妃丁氏为献庄皇后谥太子策为献哀太子十二月己亥幽州刺史豪尚书左仆射张通镇西将军张顺坐谋反诛
长乐元年春正月戊辰昌黎尹留忠谋反伏诛事连东阳公根尚书段成皆坐死遣中卫将军卫双就诛忠弟幽州刺史志于凡城以卫将军平原公[前作阳城公]元为司徒尚书令壬午右将军张真城门校尉和翰坐谋反诛癸未大赦改元长乐有犯罪者毎十日一自决之无挝挞之罚而狱情多实高句骊王安遣使贡方物夏四月甲午有异雀素身緑首集于端门栖翔东园二旬而去以异雀故大赦殊死已下改东园为白雀园盛聴诗歌及周公之事顾谓羣臣曰周公之辅成王不能以至诚感上下诛兄弟以杜流言犹擅美誉于经传歌弦至于我之太祖桓王承百王之季主在可夺之年二寇窥觎难过往日临朝辅政羣臣缉穆经略外敷辟地千里以礼让维宗亲徳刑制羣后敦穆[一作睦]雍熙时无二论勲道之茂岂可与周公同日而言乎而燕咏阙而不论盛徳掩而不述非所谓也乃命中书更为燕颂以述恪之功焉又引中书令常忠尚书阳璆秘书监郎敷于东堂问曰古来君子皆谓周公忠圣岂不谬哉璆曰周公居摄政之重而能达君臣之名及流言之谤致烈风以悟主道契神灵义光万代故累叶有以称其高后王无以夺其美盛曰常令以为何如忠曰昔武王疾笃周公有请命之诚流言之际义感天地楚挞伯禽以训就王徳
周公为臣之忠圣达之美诗书以来所未有也盛曰异哉二君之言朕见周公之诈未见其忠圣也昔武王得九龄之梦白文王文王曰我百尔九十吾与尔三焉及文王之终已验武王之寿矣武王之算未尽而求代其死是非诈乎若惑于天命是不圣也据摄天位而丹诚不见致兄弟之间有干戈之事夫文王之化自近及逺故曰刑于寡妻至于兄弟周公亲遗圣父之典而蹈嫌疑之踪戮罚同气以逞私忿何忠之有乎但时无直笔之史后儒承其谬谈故也忠曰启金縢而反风亦足以明其不诈遭流言之变而能以大义灭亲终安宗国复子明辟辅成大业以致太平制礼作乐流庆无穷亦不可谓非至徳也盛曰卿徒因成文而未原大理朕今相为论之昔周自后稷积徳累仁至于文武以大圣应期遂有天下生灵仰其徳四海归其仁成王虽幼统洪业而卜世修长加以吕召毛毕为之师傅若无周公摄政王道足以成也周公无故以安危为己任专临朝之权缺北面之礼管蔡忠存王室以为周公代主非人臣之道故言公将不利于孺子周公当明大顺之节陈诚义以晓羣疑而乃阻兵都邑擅行诛戮不臣之罪彰于海内方贻王鸱鸮之诗归非于主是何谓乎又周公举事称告二公二公足明周公之无罪而坐观成王之疑此则二公之心亦有猜于周公也但以疎不间亲故寄言于管蔡可谓忠不见于当时仁不及于兄弟知羣望之有归天命不在己然后返政成王以为忠耳大风抜木之征乃皇天佑存周道不忘文武之徳是以赦周公之始愆欲存周室之大美考周公之心原周公之行乃天下之罪人何至徳之谓也周公复位二公所以杜口不言其本心者以明管蔡之忠也又谓常忠曰伊尹周公孰贤忠曰伊尹非有周公之亲而功济一代太甲乱徳放于桐宫思愆改善然后复之使主无怨言臣无流谤道存社稷美溢来今臣谓伊尹之勲有高周旦盛曰伊尹以旧臣之重显阿衡之任太甲嗣位君道未洽不能竭忠辅导而放黜桐宫事同夷羿何周公之可拟乎郎敷曰伊尹处人臣之位不能匡制其君恐成汤之道坠而莫就是以居之桐宫与小人从事使知稼穑之艰难然后返之天位此其忠也盛曰伊尹能废而立之何不能辅之以至于善乎若太甲性同桀纣则三载之间未应便成贤后如其性本休明义心易发当务尽匡规之理以弼成君徳安有人臣幽主而据其位者哉且臣之事君惟力是视奈何挟智藏仁以成君恶夫太甲之事朕已鉴之矣太甲至贤之主也以伊尹歴奉三朝绩无异称将失显祖委授之功故匿其日月之明受伊尹之黜所以济其忠贞之美夫非常之人然后能立非常之事非常人所见也亦犹泰伯之三让人无徳而称焉敷曰泰伯三以天下让至仲尼而后显其至徳太甲受谤于天下遭陛下乃申其美因而谈燕赋诗赐金帛各有差乙未散骑常侍余超左将军高和等坐谋反诛秋七月己未遣拜范阳卢溥为幽州刺史辛酉下诏曰法例律公侯有罪得以金帛赎此不足以惩恶而利于王府甚无谓也自今皆令立功以自赎勿复输金帛八月辽西太守李朗在郡十年威制境内恐盛疑之累征不赴以母在龙城未敢显叛乃阴召魏兵将为自安之计许以郡降因表请发兵诣龙城以拒冦盛曰此必诈也召其使而诘之果无事实尽灭其族丁酉遣辅国将军李旱率骑讨之师次建安召旱旋师羣臣莫测其故九月辛未复遣之朗闻其家被诛拥二千余戸以自固及闻旱中路而还谓有内变不复设备留其子养守令支躬迎魏师于北平旱候知之壬子袭克令支遣广威将军孟广平率骑追朗及于无终斩之旱既斩朗盛谓羣臣曰前以追旱还者正为此耳朗新叛逆必忌官威一则鸠合同类刼害良善二则亡窜山泽未可卒平故非意而还以盈怠其志卒然掩之必克之理也羣臣皆曰非所及也冬十月甲午中卫将军卫双有罪赐死李旱自辽西还闻盛杀卫双惧弃军奔走至板陉复还归罪盛复其爵位谓侍中孙勍曰旱总三军之任荷专征之重不能杖节死绥无故逃亡考之军正罪在不赦昔先帝蒙尘众情离贰骨肉忘亲股肱失节旱以刑余之体效力尽命忠欵之至精贯白日朕故録其忘身之功免其丘山之罪耳十二月甲午征虏将军燕郡太守高湖帅戸二千降魏丙午封弟渊为章武公虔为博陵公子定为辽西公丁未太后段氏卒谥曰惠徳皇后
长乐二年春正月壬子大赦去皇帝之号贬称庶人天王魏遣材官将军和拔袭幽州刺史卢溥戊午克之禽溥及其子焕送平城车裂之盛遣广威将军孟广平援之无及斩魏辽西守宰而还高句骊王安事燕礼慢二月丙申盛率众三万伐之以骠骑大将军熙为前锋袭其新城南苏二城皆克之开境七百余里散其积聚徙五千余户于辽西三月辛卯襄平令段登等谋反伏诛夏四月前将军段玑太后段氏之兄子也为段登辞所连及五月壬子逃奔辽西戊寅段玑复还归罪盛赦之赐号曰思悔侯使尚公主入直殿内六月甲子大赦冬十二月壬辰立燕台统诸部杂夷丁酉尊献庄丁氏为皇太后立辽西公定为皇太子大赦殊死已下引见百僚于东堂考详器艺超拔者十有二人命百司举文武之士才堪佐世者各一人燕羣臣于新昌殿盛曰诸卿各言其志朕将览之七兵尚书丁信年十五盛之舅子也进曰在上不骄高而不危臣之愿也盛笑曰丁尚书年少安得长者之言乎盛以威严驭下骄暴少亲多所猜忌羣臣有纎介之嫌皆先事诛之宗族亲旧人不自保故信言及之
长乐三年秋七月盛讨厍莫奚大虏获而还八月丁亥左将军国与殿中将军秦舆段赞等谋率禁兵袭盛事觉诛之死者五百余人盛惩其父宝以懦弱失国遂峻刑极威安忍无亲纎微嫌忌莫不裁之于未萌防之于未兆是以亲戚亦皆离贰旧臣莫不夷灭壬辰夜前将军思悔侯段玑与舆子兴赞子泰等因众心揺动潜入禁中鼔噪大呼盛闻变起率左右出战众皆披溃玑被创匿厢屋间俄而有一贼从闇中击伤盛足盛被伤遂辇升前殿申约禁卫召叔父河间公熙属以后事熙未至而盛已死时年二十九在位四年伪谥昭武皇帝墓号兴平陵庙号中宗

卷四十八 后燕録六
慕容熙
慕容熙字道文小字长生垂之少子也燕二年生于长山建兴八年封河间王永康初随宝奔龙城拜司隶校尉段速骨之难诸王多被其害熙素为高阳王崇所亲爱故得独免兰汗之簒以熙为辽东公备燕之宗祀如杞宋故事长乐元年盛初即位降爵为公拜都督中外诸军事骠骑大将军尚书左仆射领中领军从征高句骊契丹皆勇冠诸将盛曰叔父雄果英壮有世祖之风但弘略不如耳及盛死中垒将军抜冗从仆射郭仲白太后丁氏以为国家多难宜立长君时羣望皆在盛弟司徒尚书令平原公元而熙素得幸于丁氏丁氏遂废太子定密迎熙入宫明旦羣臣入朝始知有变因上表劝进于熙熙以让元元固让熙遂以晋隆安五年秋八月癸巳僭即尊位诛大臣段玑秦兴等并夷三族甲午大赦丙申平原公元以嫌疑赐死元字道光寳之第四子也闰月辛酉葬盛于兴平陵丁氏送葬未还中领军提步军校尉张佛等谋立故太子定事觉伏诛定亦赐死丙寅大赦改元光始改北燕台为大单于台置左右辅位次尚书冬十二月乙卯魏虎威将军宿库干[库一作沓]率众来伐攻令支乙丑中领军宇文拔救之壬午宿库干拔令支而戍之
光始二年春正月丁丑熙遣平冦将军拔攻辽西拔令支戍宿库干等拒战失利退走执魏辽西太守那颉遂以拔为幽州刺史镇令支以中坚将军辽西阳豪为本郡太守丁亥以章武公渊为尚书令博陵公虔为尚书左仆射尚书王腾为右仆射二月甲戌大赦夏五月高句骊攻宿军平州刺史归弃城走冬十月熙纳故中山尹苻谟长女为贵人幼女为贵嫔而贵嫔尤有宠丁太后怨恚谋欲废熙事觉逼令自杀谥曰献幽皇后十一月戊辰杀渊及信辛未狩于北原石城令高和与尚方兵于后作乱杀司隶校尉张显入掠宫殿取库兵胁营署闭门乘城拒熙熙率骑驰还和众皆投仗开门尽诛反者惟和走免甲戌大赦
光始三年春正月熙引见州郡及单于北[一作八]部耆旧于东宫问民间疾苦司隶部民刘瓒对问称旨拜带方太守是月大治宫室夏四月立贵人苻氏为昭仪五月大筑龙腾苑广袤十余里役徒二万人起景云山于苑内基广五百步峯高十七丈冬十二月戊申熙尊垂之贵嫔段氏为皇太后段氏熙之慈母也己酉立贵嫔苻氏为皇后大赦殊死以下辛亥以卫尉悦真为青州刺史镇新城光禄大夫卫驹为并州刺史镇凡城
光始四年夏四月熙于龙腾苑起逍遥宫甘露殿连房数百观阁相交凿天河渠引水入宫又凿曲光海清凉[一作浄]池季夏盛暑士卒暍死几万余人拟邺之凤阳门又作弘光门累级九重熙逰于城南止大柳树下若有人呼曰大王且止熙恶之伐其树乃有蛇长丈余从树中而出秋七月苻昭仪有疾卒谥曰愍皇后赠苻谟太宰追谥文献公九月熙北袭契丹大破之冬十二月高句骊冦燕郡杀掠百余人
光始五年春正月熙伐高句骊苻后从行戊申至辽东攻之不克会大雨雪士卒冻死者甚众熙乃引归秋八月辽西太守邵颜有罪亡命为盗九月中常侍郭仲讨斩之冬十二月熙袭契丹
光始六年春正月熙与苻后至陉北畏契丹之众将还苻后弗聴戊申遂弃辎重轻兵袭高句骊二月军行三千余里士马俱疲冻死者属路攻木底城不克而还夕阳公云伤于矢且畏熙政之虐遂以疾去官夏五月宝诸子博陵公虔上党公昭皆以嫌疑赐死乃大城肥如及宿军以仇尼倪为镇东大将军管州刺史镇宿军上庸公懿为镇西大将军冀州刺史镇肥如
建始元年春正月辛丑朔大赦改元建始三月太史丞梁延年梦月化为五白龙梦中占之曰月臣也龙君也月化为龙当有臣为君者寤而告人曰国苻其将尽乎夏四月癸丑苻后死熙哭之悲恸若丧考妣[狊苻后録]丁酉去太后段氏尊号出居外宫五月壬戌尚书郎苻进谋反伏诛[进定之子也]秋七月癸亥熙葬苻后于徽平陵甲子大赦初中卫将军冯跋左卫将军张兴先皆坐事亡奔至是以熙政残虐与从兄万泥等二十二人结盟推夕阳公云为主发尚方徒五千余人分屯四门跋弟乳陈等帅众攻弘光门鼔噪而进禁卫皆散走遂入宫授甲闭门拒守中黄门赵洛生等奔告于熙熙曰此鼠盗耳何能为朕还当诛之乃置后柩于南苑收髪贯甲驰还赴难夜至龙城攻北门不克宿于门外乙丑熙退入龙腾苑尚方兵禇头踰城从熙自称营兵同心效顺惟俟军至熙闻之惊走而出左右莫敢迫熙从沟下潜匿良久左右怪其不还相与寻之惟得衣冠不知所适中领军拔谓中常侍郭仲曰大事垂捷而帝无故自惊深可怪也然城内企迟至必成功不可稽留吾当先往趣城卿留待帝得帝速来若帝未还吾得如意安抚城中徐迎未晚乃分将壮士二十余人登北城将士谓熙至皆投仗请降既而熙久不至拔兵无后继众心疑惧复下城赴苑遂皆溃散拔为城中人所杀丙寅熙微服逃隠于林中为人所执送于云云数而杀之及其诸子同殡城北初童謡曰一束藁两头然秃头小儿来灭燕藁字上有草下有木两头然则草木俱尽而成高字云父名拔小字秃头有三子而云季也熙竟为云所灭终如謡言时年三十二[一作二十三]在位七年云葬之于苻氏墓伪谥昭文皇帝垂以晋孝武帝太元九年岁在甲申僭立至熙四世凡二十四年以安帝义熙三年岁在丁未灭

卷四十九 后燕録七
慕容云
慕容云字子雨宝之养子高句骊之支庶也皝破高句骊徙于青山由是世为燕臣祖父高和自云高阳氏之苗裔故以高为氏云深沈有局量厚重寡言时人莫知咸以为愚唯中卫将军长乐冯跋竒其志度与之为友宝之为太子也云以武艺给事侍东宫永康初拜侍御郎袭败会军宝遂子之赐姓慕容氏拜建威将军封夕阳公及熙嗣位云以熙政之虐称疾去官其后因熙出葬苻氏冯跋与从兄万泥左卫将军张兴及苻进余党结盟共袭杀熙跋素与云善乃推云为主因诣云告之云惧曰吾婴疾歴年卿等所知愿更图之跋逼曰慕容氏世衰河间昏虐惑妖淫之女而逆乱天常百姓不堪其害思乱者十室而九人神共怒此天亡之时也公自高氏名家何能为他养子机运难遘千载一时公焉得辞扶之而出云曰吾疾苦日久废絶世务卿今兴建大事谬见推逼所以徘徊非为身也实惟否徳不足以济元元故耳跋等强之云遂以晋义熙三年秋七月乙丑僭即天王位复姓高氏大赦境内殊死以下改元正始国仍号大燕八月署冯跋为侍中都督督中外诸军事征北大将军开府仪同三司录尚书事封武兴公冯万泥为尚书令冯乳陈为中军将军冯素弗为昌黎尹抚军大将军冯弘为征东大将军孙护为尚书左仆射张兴为辅国大将军务银提为司隶校尉封伯子男乡亭侯者五十余人士卒赏赐榖帛有差熙之羣僚复其爵位
正始二年春正月立妻李氏为天王后子彭城为太子越骑校尉慕舆良谋叛伏诛三月庚申葬熙及苻后于徽平陵高句骊遣使来聘且叙宗亲云遣侍御史李拔报之夏四月大赦境内五月以尚书令冯万泥为幽冀二州牧镇肥如中军将军冯乳陈为并州刺史镇白狼抚军大将军冯素弗为司隶校尉司隶校尉务银提为尚书令秋七月封慕容归为辽东公使主燕祀立燕之宗庙社稷
正始三年冬十月云自以无功徳而居大位内怀危惧常蓄养壮士以为腹心爪牙宠臣离班桃仁专典禁兵赏赐以巨万计衣食起居皆与之同而班仁志愿无厌犹有怨憾戊辰云临东堂班仁怀剑执纸而入称有所启拔剑击云云以几拒班仁从旁击云云遂被杀冯跋迁云尸于东宫伪谥惠懿皇帝

卷五十 后燕録八
慕容永
慕容永字叔明廆弟运之孙也暐为苻坚所灭永随暐徙于长安家贫夫妻常卖鞾于市以供衣食及坚之兵败于晋也燕故大司马中山王冲时为平阳太守其兄故济北王泓时为北地长史各起兵据郡叛坚泓破秦兵于华泽而冲为秦将窦冲所败冲奔子泓泓谋臣髙葢等以泓素望不如冲且持法太峻乃共杀泓立冲为皇太弟承制置百官以永为右仆射其明年进据阿房城称帝改元更始冲少长尊贵及是复有自得之意而毒暴异常坚既出奔五将山冲入长安纵兵大掠死者不可胜纪遂据长安乐之忘归且以垂之威名夙着跨据山东惮不敢进乃课农筑室为持久之计众咸怨之冲左将军韩延及许木末因众心不悦攻冲杀之立冲将段随为燕王改元昌平初冲之入长安也王嘉谓之曰凤凰凤凰何不髙飞还故乡何故在此取灭亡冲小字凤凰故嘉云然永与左仆射慕容恒潜谋袭杀段随立宜都王子顗为燕王改元建明率鲜卑男女四十余万口乘舆服御礼乐器物去长安而东于是长安空虚恒以永为武卫将军恒弟护军将军韬阴有二志诱顗杀之于临晋恒怒去之永与武卫将军刁云率众攻韬韬遣司马宿勒黎逆战永执而戮之韬惧出奔恒营恒立冲之子瑶[一作望]为帝改元建平谥冲曰威皇帝众悉去瑶奔永永执瑶杀之立泓子忠为帝改元建武忠以永为丞相太尉守尚书令封河东公永持法寛平鲜卑安之东至闻喜知垂已称尊号托以农要弗进筑燕熙城以自固刁云等又杀忠推永为持节大都督督中外诸军事大将军大单于雍秦梁凉四州牧録尚书事河东王称藩于垂既而遣使诣秦求假道东归秦主丕弗许与战于襄陵秦兵大败遂进据长子僭即帝位改元中兴悉诛儁及垂之子孙男女无遗转寇河南河南太守杨佺期击破之其后复率众向洛阳豫州刺史朱序自河阴北济与永伪将王次等相遇乃战于沚水次败走斩其部将勿支参军赵睦江夏相恒不才追永破之于太行永退屯上党时杨楷聚众数千在湖陜闻永败遣任子诣序乞降序追永至上党之白水与永相持会垂破丁零翟钊于滑台钊求救于永永不出救钊败奔降于永垂遂攻永永率众逆战军败奔还长子垂复进军围之将士开门纳垂兵垂兵入城永奔北门前驱执永数而戮之[冲及永本称西燕立国九年为垂所灭故附垂录]
慕容令
慕容令垂之世子母先段氏所生也垂为太傅评所忌恐其见害内以为忧而未敢告诸子令潜知之请曰尊比者如有忧色岂非以主上幼冲太傅嫉贤功髙望重愈见猜耶垂曰然吾竭力致命以破强寇本欲保全家国岂知功成之后反令身无所容汝既知吾心何以为吾谋令曰主上闇弱委任太傅一旦祸发疾于骇机今欲保族全身不失大义莫若逃龙城逊辞谢罪以待主上之察若周公之居东庶几感悟而得还此幸之大者也如其不然则内抚燕代外懐羣夷守肥如之险以自保亦其次也垂曰善乃微服出邺将趣龙城追骑及之会日暮乃止令谓垂曰本欲保东都以自全今事已泄谋不及设秦王方招延英杰不如往归之垂曰今日之计舍此安之遂与令等奔秦[详具垂录]苻坚以垂为冠军将军复爱令等之才甚礼遇之每见必属目王猛伐洛阳引令为参军以为乡导猛素劝坚除垂父子坚不从乃令人诡传垂语于令曰吾已东还汝可为计也令疑之踌躇终日无所复审遂将旧骑奔乐安王臧于石门暐以令叛而复还其父为秦所厚疑为反间徙之沙城在龙都东北六百里令自度终不能免密谋起兵沙城中谪戍士数千人令皆厚抚之乃杀牙门孟妫城大涉圭惧请自效令信之引置左右遂帅谪戍士东袭威德城杀城郎慕容仓进据其城部署官属遣人招东西诸戍翕然向应镇东将军渤海王亮镇龙城令将袭之其弟麟以告亮亮闭城拒守涉圭因侍直击令令单马遁走其党皆溃涉圭追令至薛黎泽擒而杀之诣龙城白亮亮为之诛涉圭收令尸而葬之
慕容麟
慕容麟垂之少子诸姬所生也素不为垂所爱垂之奔秦以麟尝告变于燕立杀其母然犹不忍杀之置之外舍希得侍见垂杀苻飞龙麟屡进策启发垂意于是竒之宠待同于诸子署为抚军将军垂既僭位进卫大将军封赵王太子宝之守中山麟以尚书右仆射录留台尚书事是时丁零鲜于乞阻兵谋叛麟出讨之悉擒其众寻率骑会魏击叛者拓跋窟咄败之引还复率众会魏讨王敏于上谷斩之击刘显于弥泽破之后又击破许谦徙其民于龙城复率众会髙阳王隆击王祖于鲁口降之及宝参合之败麟将慕舆嵩潜谋作乱欲奉麟为主事泄嵩等伏诛麟与宝自相猜疑既而宝即位魏攻围中山麟屡挠战计以致覆师后宝袭击魏军大败而还麟遂作乱将妻子出奔宝败于魏弃中山走麟寻袭杀开封公详而自立于中山[详具宝录]为魏所败奔至邺劝叔父范阳王德称尊号德以麟为司空领尚书令未几谋反德杀之
慕容农
慕容农字道厚小字恶奴垂第三子也年九岁问太史令黄泓曰俗称参辰相见万人相食各自一宿何为如是泓曰昔髙辛氏有二子长曰伯阏主辰次曰实沈主参日寻干戈自相征讨后帝不臧使伯阏主辰实沈主参别而离之相见则争故代传言然农曰天有定宿以人甄之而成憎爱二子之前参辰何云泓不能对垂深竒之后随父亡秦见秦之恃其强大宫室奢侈乃私言于垂曰自王猛之死秦之法制日以颓靡今又重之以奢侈殃将至矣图谶之言行当有验大王宜结纳英杰以承天意时不可失也垂笑曰天下事非尔所及也及垂起兵攻邺农与楷等为苻丕所留闻垂诛苻飞龙乃奔列人止于乌桓鲁利家利为之置馔农笑而不食利谓其妻曰恶奴郎贵人也家贫无以馔之奈何妻曰郎有雄才大志今无故而来必将有异非为饮食来也君亟出逺望以备非常利从之农谓利曰吾欲集兵列人以图兴复卿能从我乎利曰生死惟郎是从农乃诣乌桓张骧说之曰王家已举大事翟斌等咸相推奉逺近向应故来相告耳骧再拜曰得旧主而事之敢不尽死于是农驱列人居民为士卒斩桑榆为兵裂襜裳为旗使赵秋说屠各毕聪聪与屠各卜胜张延李白郭超及东夷余和敕勃易阳乌丸刘大各帅部众数千赴之农假张骧辅国将军刘大安逺将军鲁利建威将军农自将攻破馆陶收其军资器械遣兰汗段赞慕舆悕略取康台牧马数千疋于是步骑云集众至数万骧等共推农为骠骑大将军监统诸军随才部署上下肃然农以垂未至不敢行赏赵秋劝农承制封拜以收众心农从之赴者相继垂闻而善之农西招厍傉官伟于上党东引乞特归于东阿北召光烈将军平叡及叡兄汝南太守幼于燕国伟等皆应之又遣兰汗等攻拔顿丘农号令严整军无私掠士女喜悦苻丕使石越讨之农曰越有智勇之名今不南拒大军而来此是畏王而陵我也必不设备可以计取之众请治列人城农曰善用兵者结士以心不以异物今起义兵惟敌是求当以山河为城池何列人之足治也越至列人西使赵秋及参军綦母滕击越前锋破之参军太原赵谦言于农曰越甲仗虽精人心危骇此易破也宜急击之农曰彼甲在外我甲在心昼战则士卒见其外貌而惮之不如待暮击之可以必克令战士严备以待毋得妄动越立栅自固农笑谓诸将曰越兵精士众不乘其初至之锐以击我方更立栅吾知其无能为也向暮农鼓噪出陈于城西牙门刘木请先攻越栅农笑曰凡人见美食谁不欲之何得独请然汝猛锐可嘉当以先锋惠汝木乃帅壮士四百腾栅而入越兵披靡农等大众随之越等大败斩越及骁将毛当遂引兵会垂攻邺垂使农东狥清河平原征督租赋农明立约束均适有无军令严整无所侵暴由是糓粟属路军资丰赡垂甚悦之既即尊位封辽西王寻为使持节都督幽平二州北狄诸军事幽州牧镇龙城农创立法制事从寛简清刑狱省赋役劝课农桑居民富赡四方流民前后至者数万余口在龙城五年庶政修举乃上表曰臣顷因征即镇所统将士安逸积年青徐荆雍余寇尚繁愿时代还展竭微效生无余力没无余恨臣之志也乃召农还转侍中司隶校尉及还中山以农为都督兖豫荆徐雍五州诸军事镇邺宝嗣伪位推为都督雍益并梁秦凉六州诸军事并州牧移镇晋阳魏兵来伐中山被围日久将士皆思出城一战而卫大将军麟每沮其议农部将谷会归说农曰城中之人皆涉珪参合所杀者父子兄弟泣血踊跃欲与魏战而为卫军所抑主上当北迁皆曰得慕容氏一人奉而立之以与魏战死无所恨大王幸而留此以副众望击退魏军抚宁畿甸奉迎大驾亦不失为忠臣也农欲杀归而惜其材力谓之曰必如此以望生不如就死遂与宝等奔赴清河王会后会作乱夜遣壮士袭农农被重创骨破见脑宝手自裹创仅而获济进为左仆射寻拜司空领尚书令复以大司马领中军趣邺次于乙连长上将士作乱为鬷让所杀追谥曰桓烈
慕容隆
慕容隆字道兴垂之中子也为冠军将军封高阳王后代农为都督幽平二州诸军事征北大将军幽州牧录留台尚书事镇龙城隆因农旧制修而广之辽碣遂安参合之败垂自欲率众讨魏乃召隆还隆引龙城之甲入中山军容精整燕人之气稍振是时燕兵新败皆畏魏不敢进惟龙城之兵勇锐争先宝嗣伪位以隆领尚书右仆射率兵讨克平视于髙唐魏太祖攻常山隆拒守南郭帅众力战魏乃退及围中山城中将士皆思出战每为赵王麟所抑隆成列而罢者前后数四宝终不许诸将固请击之隆退而勒兵召参佐谓之曰皇威不振寇贼内侮臣子同耻义不顾生今幸而破贼吉还固善若其不幸亦使吾志节获伸卿等有北见吾母者为吾道此情也被甲上马诣门俟命麟复固止隆涕泣而还宝欲走保和龙辽东髙抚善卜筮素为隆所信厚私谓隆曰殿下北行终不能达太妃亦不可得见若使主上独往殿下潜留于此必有大功隆曰国有大难主上蒙尘且老母在北吾得北首而死犹无所恨卿是何言也乃徧召僚佐问其去留惟司马鲁恭参军成岌愿从余皆欲留隆并听之遂与宝等出走会军引魏兵来蹑其后会整陈力战隆复率骑冲之追奔百里隆又独追数十里而还谓故吏留台治书阳璆曰中山城中积兵数万不得展吾意今日之捷令人遗恨因慷慨流涕清河王会自以退魏之功矜狠日甚隆屡训责之深懐忿恚夜遣壮士袭杀隆于帐下及会被杀宝槩封功臣追赠隆司空谥曰康子崇嗣
慕容凤
慕容凤字道翔宜都王桓之子也桓好修宫室时凤年八岁左右抱之随桓周行殿观桓谓之曰此第好否凤笑谓其父曰此本石家诸王故第今王修之何足为好凤因言曰今王之味[一作膳]兼列百品而外有糟糠之民非是小儿所可同大王之味也桓弥加叹赏桓时镇辽东燕之亡为秦将朱嶷所杀凤年十一但泣而不言尝告其母曰昔张良养士以击秦王复君之仇也先王之事岂可一日忘之遂阴有复仇之志鲜卑丁零有气干者皆倾身礼之与之交结权翼见而谓之曰儿方以才望自显勿效尔父不识天命凤厉色曰先王欲建忠而不遂此乃人臣之节君侯之言岂奬劝将来之义乎翼改容谢之言于苻坚曰慕容凤慷慨有才气但狼子野心恐终不为人用耳不如早除之无使贻后患坚不从及坚淮南之败垂起兵济河将趣洛阳凤劝丁零翟斌奉垂为盟主斌遂率众归垂垂拜凤为建策将军垂既僭位袭父爵仍为宜都王转冠军将军凤每进战奋不顾身前后大小二百五十七战未尝无功垂戒之曰今大业甫济汝当先自爱使为车骑将军之副以抑其锐垂克长子遂以凤为雍州刺史镇守之宝嗣伪位迁冀州刺史戍信都甚着惠威百姓懐之魏太祖来伐凤踰城奔中山
慕容温
慕容温儁第四子也初封带方王暐为苻坚所败随入长安及垂起兵攻邺温亦引兵会之拜前将军改封乐浪王寻迁征东将军屯兵中山时中山兵力甚弱丁零四布分据诸郡温谓诸将曰以吾之众攻则不足守则有余骠骁抚军首尾相应会须灭贼但应聚粮厉兵以俟时耳于是抚旧懐新劝课农桑民归附者日月相继郡县垒壁争送军粮仓库充溢屡出竒兵击破翟真真不敢入境为寇遂大营宫室于中山极其壮丽又遣兵一万运粮以饷垂及垂北如中山谓诸将曰乐浪王招流散实仓廪外给军粮内营宫室虽古萧何何以加之歴位司隶校尉尚书右仆射冀州刺史其后翟辽遣丁零故堤诈降于温为温帐下乙酉刺温杀之并其长史司马驱帅守兵二百户奔西燕辽西王农邀击刺温者于襄国尽获之惟堤走免谥曰悼
慕容楷
慕容楷垂兄太宰恪之长子也与垂同避难于秦苻坚任为积弩将军甚见宠遇建元末苻坚大举入寇楷与其弟绍私言于垂曰主上骄矜已甚叔父建中兴之业在此行也垂曰然非汝谁与成之淮南之败垂起兵向邺楷为苻丕所留闻垂杀飞龙乃与弟绍同奔辟阳发兵应之拜征西将军袭爵太原王时东胡王晏与鲜卑乌丸等阻兵不服垂遣楷与绍讨之楷谓绍曰鲜卑乌丸及冀州之民本皆燕臣今大业始尔人心未洽所以小异惟宜绥之以德不可镇之以威吾当止一处为军声之本汝巡抚民夷示以大业彼必听从楷乃屯于辟阳绍率骑数百往说王晏为陈祸福晏随绍诣楷降鲜卑乌丸及坞民降者数十万口垂大悦曰汝兄弟才兼文武足以继先王矣及丁零翟真叛走邯郸楷率骑追之战于下邑为真所败垂即尊位迁左仆射及克东阿署为兖州刺史权镇东阿垂率诸将攻翟辽复以楷为前锋都督辽之故众皆燕赵人闻楷至皆曰太原王子吾之父母也相率归附辽惧遣使请降歴冀州牧进位司空以建兴十年六月卒谥曰元子竒嗣[竒见盛录]
慕容绍
慕容绍楷之弟恪次子也随暐入秦任为阳平国常侍时秦封略既广而征伐不息绍私于兄楷曰秦恃其强大务战不休北戍云中南守蜀汉转运万里道殣相望兵疲于外民困于内危亡近矣冠军叔仁智度英拔必能恢复燕祚吾属但当爱身以待时耳及坚淮南之败垂起兵向邺绍盗丕骏马与楷奔于辟阳率众会之垂以绍为镇南将军封陈留王后克歴城青兖徐州郡县壁垒多降以绍为青州刺史镇之寻迁尚书右仆射参合之败为魏所杀谥曰悼
慕容会
慕容会字道通宝第二庶子也建兴初与其兄盛归自长子封清河公未几进爵为王歴位征北大将军幽平二州牧会母贱而年长多材艺有雄略垂深竒之时宝国嗣未定垂每以为忧然已属意于会矣宝之北伐使会代摄东宫事总录礼遇一同太子及垂亲率军伐魏以龙城旧都宗庙所在复使会镇幽州委以东北之任国官府佐髙选一时才俊以崇威望垂临死顾命以会为宝嗣而宝宠爱少子濮阳公策意不在会长乐公盛又自以与会同年耻为之下乃称策宜为储贰而非毁会宝大悦访于赵王麟麟复希旨赞成之遂立策为皇太子会闻之心已愠怼宝诏会遣章武王宙徙髙阳王隆参佐家属还中山会遂违诏多留部曲不时即遣宙年长属尊会每事陵侮之见者知其有异志矣永康二年魏伐中山城中危急会表求赴难宝又诏会率幽州之众入援会复稽留不进宝怒累诏切责月余始发时有赵王麟之叛宝以会军在近恐麟夺会军先据龙城乃遣人迎之而自奔龙城会倾身纳诱缮甲厉兵帅歩骑二万列阵而进迎宝蓟南宝怪会容止怏怏殊有恨色密造隆及农言之隆农俱曰会一年少专任方面习骄所致岂有他也臣等当以礼责之宝虽从之然犹诏解会军分属农隆二王是时魏兵追宝及于夏谦泽会言于宝曰臣抚教士卒惟敌是求今大驾蒙尘人思效命而虏敢自送众心愤恨兵法曰归师勿遏又曰置之死地而后生今我皆得之何患不克若其舍去贼必乘人或生余变宝乃从之会遂整陈逆击魏兵魏兵大败死者数千人会以退魏之功矜狠滋甚隆农屡训责之益懐忿恚又以隆农尝镇龙城属尊位重名望素出己右恐至龙城权政不复在己又知终无为嗣之望遂谋作乱幽并之兵皆懐会威德不乐属二王请于宝曰清河王天资神武权略过人臣等与之誓同生死感王恩泽勇气自倍愿陛下与皇太子留驾蓟宫使王统臣等进解京师之围然后奉迎车驾宝左右皆恶会言于宝曰清河王不得为太子神色甚不平且其才武过人善收人心陛下若从众请臣恐解围之后必有卫辄之事宝乃谓众曰道通年少不及二王岂可当专征之任且朕方亲统六师仗会以为羽翼何可离左右也众不悦而退左右劝宝杀会其党侍御史仇泥归闻而告会曰左右密谋如是主上将从之大王所恃者父也父已异图所仗者兵也兵已去手进退路穷欲于何所自容乎盍若诛二王废太子大王自处东宫兼领将相以匡复社稷此上策也会犹豫未决宝谓农隆曰观道通志趣必反无疑宜早除之不然恐成大祸农曰今寇敌内侮中土分乱社稷之危有如累卵会抚镇旧都安众宁境京师有难万里星赴其威名之重可以震服戎狄逆迹未彰宜自隐忍而遽相诛戮岂徒伤父子至恩亦恐大损威望宝曰道通逆志已成卿等仁慈不忍早杀恐一旦为变必先害诸父然后及吾事败之后当思朕言至时勿悔自负也农隆固谏乃止会闻之益惧后宝宿广栁黄榆谷会遣仇泥归吴提染干等率壮士二千余人分道袭农隆杀隆于帐下农被重创执仇泥归逃入山中会以仇泥归被执事终显发乃夜诣宝曰农隆谋逆臣已除之宝意在诛会阳为好言以安之曰吾固疑二王久矣除之甚善会乃立仗严备引道欲弃隆丧建威将军余崇涕泣固请乃听载随军农出自归宝呵之曰何以自负耶命执之行十余里宝顾召羣臣食且议农罪会就坐宝目左卫将军慕舆腾使斩会伤其首不能杀会复走赴其军勒兵攻宝宝率数百骑驰二百里晡时至龙城会遣骑追至石城不及复遣仇泥归等攻龙城宝夜遣兵袭击破之会遣使请诛左右佞臣并求为太子不许会尽收乘舆器服以后宫分给将帅署置百官自称皇太子录尚书事引兵向龙城以讨慕舆腾为名顿兵城下宝临西门会乘马遥与宝语宝责让之会命军士向宝大噪以耀威武城中将士莫不愤怒向暮出战大破之会兵死伤大半复走还营侍御郎髙云夜率敢死士百余人袭会败之众皆逃散会单马奔至中山踰围而入为开封公详所杀宝杀会母及其三子
慕容懿
慕容懿太傅评之孙也为镇西大将军幽州刺史封上庸公出镇肥如慕容云之乱懿以令支奔降于魏魏以懿为征东将军平州牧昌黎王后坐谋反伏诛

卷五十一 后燕录九
垂后先段氏
垂后段氏辽西鲜卑段末杯之女也垂为吴王时立为王妃生子令宝段氏才髙性烈自以贵姓不尊事太后可足浑氏浑氏衔之儁又素不平于垂中常侍湼皓因希儁旨告段氏及吴国典书令辽东髙弼为巫蛊欲以连污垂遂收段氏及弼下大长秋廷尉考治[一作验]段氏及弼志气确然终无挠辞拷掠甚急垂愍之私使人谓段氏曰人生会当一死何堪楚毒如此不若引服段氏叹曰吾岂爱死者耶若自诬以恶逆上辱祖宗下累于王固不为也辨荅益明故垂得以免祸而段氏竟死于狱中垂出为平州刺史还镇辽东垂以段氏女弟为继室可足浑氏黜之以其妹长安君妻垂垂不悦由是浑氏益恶之密谋杀垂垂遂奔秦及即位追谥段氏曰成昭皇后
垂后后段氏
垂后段氏字符妃辽西鲜卑光禄大夫段仪之女也少而婉慧有节操尝谓其妹季妃曰我终不作凡人妻季妃曰妹亦不为庸夫妇邻人闻而笑之内黄人张定善相见仪二女大惊曰君家大兴当由二女仪深异之至年二十余而不嫁仪子伦谓仪曰张定何知而拒求者仪曰吾女辈志行不凡故且踟蹰以择良配既而垂纳元妃为继室遂有殊宠及僭即帝位册拜为皇后范阳王亦聘季妃姊妹皆为皇后卒如其言先段氏生子令宝元妃生子朗鉴爱诸姬生子麟农隆柔熙宝初为太子有美称已而荒怠中外失望元妃尝言于垂曰太子资质雍容柔而不断遭承平之世足为神明之主今国步艰难恐非济世之雄陛下托之以大业妾未见克昌之美辽西髙阳二王陛下之贤子宜择一人付之赵王麟奸诈强愎陛下一旦不讳必为国家之患此陛下之家事宜早图之垂不悦宝善事垂左右左右多誉之故垂以为贤其后元妃又言之垂谓之曰汝欲使我为晋献公乎元妃泣而退告其妹季妃曰太子不才天下所知吾为社稷计言之主上乃比吾为骊戎之女何其苦哉主上百年之后太子必丧社稷范阳王有非常器度若燕祚未尽其在王乎宝及麟闻之深以为恨及垂死宝嗣位使麟谓元妃曰后尝谓主上不能嗣守大业今竟能否宜早自裁以全段宗元妃怒曰汝兄弟尚逼杀其母况能保守先业乎吾岂爱死但念国亡不久耳遂自杀宝议以元妃谋废嫡统无母后之道不宜成丧羣臣咸以为然中书令眭邃扬言于朝曰子无废母之义汉世安思阎后亲废顺帝犹得配享太庙况先后暧昧之言虚实尚未可知宜依阎后故事宝从之乃成丧追尊谥曰成哀皇后其后麟果作乱宝亦被杀徳复僭称尊号终如元妃之言
宝后段氏
宝后段氏辽西鲜卑人前将军段玑之姑也初进为昭仪生子策字道符策于诸子中最少宝甚宠爱之封濮阳公年十二美姿貌而蠢弱不慧时宝冡嗣未定欲立太子而垂意属于清河公会宝意不在会犹豫未决庶长子长乐公盛潜知之称策堪为储贰宝遂立策为太子立段氏为皇后后盛嗣位尊段氏为皇太后长乐二年冬十一月丁未卒谥曰惠德皇后追谥策曰献哀太子
盛妃兰氏
盛妃兰氏尚书顿丘王兰汗之女也宝为汗所杀盛驰进赴哀汗妻乙氏及盛妃皆涕泣请盛于汗妃复顿头于诸兄弟汗恻然哀之遣其子迎盛舍于宫中亲待如旧先是汗之当国也盛从宝出亡妃奉事丁氏愈谨及盛诛汗以妃当从坐欲杀之丁氏以妃有保全之功固争之得免然终不得为后
献庄太妃丁氏
太妃丁氏盛伯献庄太子全之妃七兵尚书丁信之姑也盛即尊位尊为献庄皇后寻进为皇太后及盛死羣臣共白丁氏以国家多难宜立长君而熙素得幸于丁氏遂命立熙后熙宠幸苻贵人丁氏怨恚诅呪与丁信密谋废熙迎立章武公渊熙闻之大怒逼丁氏令自杀葬以后礼谥曰献幽皇后
熙昭仪大苻氏
熙昭仪大苻氏故中山尹苻谟之长女也名曰娀娥纳为贵人未几进为昭仪熙甚幸之乃为昭仪凿曲光海清凉池季夏盛暑士卒不得休息暍死者大半苻氏美而艳好微行游宴熙弗之禁也请谒必从刑赏大政无不由之俄而有疾龙城人王荣自言能疗之未几而卒熙忿荣之妄立于公交车门支解而焚之伪追谥昭仪为愍皇后
熙后小苻氏
熙后小苻氏苻谟之幼女也名曰训英纳为贵嫔宠爱踰于其姊寻立为皇后后好游田熙从之北登白鹿山东过青岭南临沧海百姓苦之士卒为豺狼所害及涷死者五千余人及熙伐髙句骊以苻氏从至于辽东为冲车地道以攻之城且陷熙曰待刬平寇城朕当与后乘辇而入不听将士先登由是城内严备攻之不克熙乃引还又为苻后起承华殿髙承光一倍负土于北门土与谷同价宿卫典军杜静载棺诣阙上书极谏熙大怒斩之苻后尝季夏思冻鱼脍仲冬思生地黄皆下有司切责之不得则加之以大辟其虐也如此未几苻后死熙悲号躃踊若丧考妣拥其尸而哭之曰体已就冷命遂断矣于是僵仆气絶久而复苏大殓既讫复启其棺而与之交接服斩缞食粥制百僚于宫内设位哭临令沙门素服使有司案检哭者有泪以为忠孝如其无也则加以罪羣臣震惧莫不含辛以为泪髙阳王隆妃张氏熙之嫂也美姿容有巧思熙将以为苻氏之殉欲以罪杀之乃毁其襚鞾中得敝毡诬以蛊呪遂赐死三女叩头求哀熙不许制公卿已下至兵民户率营墓费殚竭府库下锢三泉周轮数里内则图画尚书八座之象熙谓监作者曰汝等善为之朕将随后入此陵矣识者以为不祥右仆射韦璆[一作玲]等并惧为殉沐浴俟命号苻氏墓曰徽平陵及葬熙被髪徒跣步从苻后丧轜车髙大毁北门而出长老窃相谓曰慕容氏自毁其门将不久也会中卫将军冯跋等闭门作乱熙置后柩于南苑收髪贯甲驰还赴难攻其北门不克寻为跋等所杀及云僭立熙与苻后共葬之于徽平陵

卷五十二 后燕录十
光祚
光祚清河人本宦者仕苻坚为冗从仆射初垂在长安坚尝与之交手语垂出祚言于坚曰陛下颇疑慕容垂乎垂非久为人下者也坚以告垂及坚败苻丕自邺奔晋阳祚遂奔晋晋以祚为河北郡守营于济北之濮阳羁属温详详败诣军门降垂赦之抚待如旧垂见祚流涕沾衿曰秦王待我理深吾事之亦尽淮南之败吾效忠节但为公猜忌惧死而负之每思畴昔之恩未尝中夜忘寝祚亦欷歔悲动左右因赐祚金帛祚固辞垂曰卿犹复疑耶祚曰臣昔者惟知忠于所事不意陛下至今懐之臣敢逃其死垂曰此乃卿之忠固吾之所求也前言戏之耳待之弥厚以为中常侍
赵秋
赵秋字子武汲郡朝歌人也少而轻财好施邻人李玄 度母死家贫无以葬秋谓其兄曰赴死生救不足人[一作仁]之本也家有二牛即以一牛与之玄度得以葬母他年秋夜行见一老母遗秋金一饼曰子能葬我是以相报子五十以后当富贵不可言勿忘玄度也俄而不见后事垂为冠军将军行参军事苻坚淮南之败秋以千余骑奔垂仍说垂曰明公当绍复燕祚着于图谶今天时已至尚复何待若杀秦王据邺都鼓行而西三秦亦非苻氏之有也垂不从悉以兵授坚及垂至邺苻丕闻其北来疑欲为乱身自出迎秋劝垂于坐取丕垂亦不纳垂后发兵于邺农亦起兵列人应之使秋说屠各及东夷乌丸各帅步众数千来援农以垂未至不敢行赏秋曰军无赏士不往今之来也皆为建功规利宜承制封拜以广中兴之业农从之于是赴者相继
眭邃
眭邃字懐道赵郡髙邑人也父迈晋东海王司马越军谋掾后没石勒为徐州刺史邃仕垂为从事中郎农至高邑遣邃出近违期不还长史张攀言于农曰邃目下参佐敢欺妄不还请回军讨之农不应勑备假板以邃为髙阳太守参佐家在赵北者悉假署遣归退谓攀曰君所言殊误当今岂可使自相鱼肉吾北还邃等自当迎于道左君但观之及垂至中山农以前驱先进邃等皆来迎候上下如初攀乃服农之智畧仕宝中书令宝逼杀太后段氏不肯成丧邃以大义切谏[具段后录]宝不得已从之乃成丧
髙展
髙展渤海蓨人也汉太傅裒之后其父庆仕燕太子詹事歴位司空庆生三子泰敬展展仕宝为黄门郎[泰仕于秦见前秦录]
髙湖[湖弟恒 恒弟韬]
髙湖字大渊父泰吏部尚书中书令湖少机敏有器度与弟[一作兄]韬俱知名于时雅为乡人崔逞所敬异少歴
显职为散骑常侍垂遣太子宝等伐魏湖言于垂曰魏燕之与国世为婚姻彼有内难燕实赴之燕有所求彼无违者其德施厚矣和好多年行人相继间以求马不获遂留其弟曲在于我非彼之失政当修敦旧好乂宁国家奈何复令太子率众逺伐且拓跋[魏太祖讳涉珪也]雄略有谋险阻艰难备甞之矣兵精马强未易轻也皇太子富于春秋志果气锐轻敌好胜难可独行兵凶战危今委之专征必小魏而轻之万一不如所欲伤威毁重愿陛下深以为虑言颇切厉垂怒诏免湖官宝果败于参合宝立起为征虏将军燕郡太守宝走和龙兄弟交争湖见其衰乱遂率户三千降魏任为宁西右将军
湖弟恒字叔宗仕垂巨鹿太守率户二千亦降于魏
恒弟韬少以英朗知名同郡封懿雅相推敬仕垂为太尉从事中郎魏武平中山以为丞相参军早卒[湖即北齐献武王髙欢髙祖也详见北齐书]
崔荫
崔荫字世禄清河东武城人仕垂为长史章武王宙之镇滑台也垂以荫为宙司马先是陈留王绍为征南将军太原王楷为征西将军乐浪王温为征东将军皆以荫为之参佐荫材干明敏强正善规谏四王皆严惮之所至简刑法轻赋役流民归之户口滋息
崔逞
崔逞字叔祖清河东武城人魏中尉琰之五世孙也曽祖谅晋中书令祖遇仕石虎为特进父瑜黄门郎逞少好学有文才遭乱孤贫躬耕于野而讲诵不辍慕容暐时郡举上计掾补著作郎撰燕记迁黄门侍郎苻坚灭燕以为齐郡太守坚败仕晋歴清河平原太守为丁零翟钊所虏授中书令及垂灭钊以为秘书监宝走和龙为留台吏部尚书赵王麟杀详自立逞乃携妻子亡归于魏先是张衮常与太祖言每称逞之才可大用太祖得之甚喜以为尚书使录三十六曹委以政事逞兄适字宁祖亦有名于时仕垂尚书左丞范阳昌黎二郡太守逞亦不得其死
崔模
崔模字思范清河东武城人父遵仕垂至少府卿叔父整广川太守模至熙末年南渡河外为刘裕荥阳太守戍虎牢后归仕魏官至中尉
崔懿
崔懿字世茂博陵安平人也仕垂位秘书监子遭字景遇位巨鹿令其孙绰少孤学行修明有名于世
封懿
封懿字处德渤海蓨人也曽祖释晋东夷校尉祖悛父放仕儁为渤海太守暐吏部尚书兄孚仕超太尉懿隽伟有才气能属文与孚虽器有长短然名位略齐懿仕秦渤海太守抚军麟狥清河执之以归任为本郡歴位中书令户部尚书宝败归魏魏以懿为给事黄门侍郎都坐大官封章安侯问以燕氏旧事懿应对疎慢坐废于家撰燕书十卷颇行于世
封恺
封恺字思悌奕之孙也父劝仕垂位至太常卿侍中恺给事黄门侍郎散骑常侍度支尚书坐司马氏事死恺妻卢玄女也恺子伯达弃母及妻李氏南奔河表改婚房氏伯达子休杰后还祖母卢氏犹存垂百岁矣而母李氏已先死矣
封衡
封衡字百华中书监裕之子也轻财好施年十余岁见一老父荷担于路引归问之谓其父曰宣子一饭著名春秋斯老父也宜给宅一区奴一口日供赡以终其年裕髙其志而从之及长身长八尺有智略仕垂为右司马转安东将军垂攻邺久不下衡请灌之以漳水垂以为然遂拔邺城外郛翟斌恃功骄恣要请为尚书令垂将许之衡厉色止之曰马能千里不免羁绊明畜生不可以人御也斌戎狄小人遭时际会兄弟封王自驩兠以来未有此福忽履盈忘止复有斯求魂爽错乱必死不出年也垂从之斌果潜通苻丕事发伏诛衡后歴位中山尹吏部尚书
宋隠
宋隠字处道西河介休人也曽祖奭晋昌黎太守后为廆长史祖活中书监父恭尚书令徐州刺史儁徙都于邺恭始家于广平之列人隠性至孝年十三便有成人之志专精好学不以兵难易操仕垂歴尚书郎太子中舍人本州岛别驾隠叔父洽为垂尚书魏太祖围中山洽率所领专守北围当洽所统魏军士多所伤杀太祖特深忿恨城陷被杀子顺训并下腐刑
赵思
赵思亦宦者仕宝为中黄门令宝之自龙城奔黎阳也宝叔冀州牧范阳王德自邺徙居滑台称燕王置百官宝遣思召德弟锺奉迎锺本劝德称帝闻思来恶之执以付狱而驰白德德与羣下议奉迎事其黄门侍郎张华等皆沮之徳乃遣其将慕舆护率壮士数百随思而北声言迎卫实谋弑之初宝既遣思后知德已摄位称制惧而北奔护至黎阳无所见执思以还德以思闲习典故将任之思求还就宝德不许固留之思怒曰周室衰微晋郑夹辅汉有七国之难实赖梁王殿下亲则叔父位为上台不能率先羣后以匡王室而幸根本之倾为赵王伦之事思虽无申胥哭楚之効尤慕龚君宾不生莽世德怒杀之[详具南燕录]
李系
李系赵郡平棘人也仕垂散骑常侍东武城令治有能名魏太祖定中原以系为平棘令年老卒于家赠宁朔将军赵郡太守平棘男
李先
李先字容仁中山卢奴人也祖重晋平阳太守大将军右司马父樊石虎乐安太守左中郎将先少好学善占候之术师事清河张御御竒之仕苻丕尚书左主客郎慕容永闻其名迎为谋主劝永据长子城永遂称制以先为黄门郎秘书监髙密侯垂灭永徙先于中山后归仕魏
屈遵
屈遵字子度[一作子皮]昌黎徒河人也博学多才艺为慕容永尚书仆射武垣公永灭垂以为博陵令魏太祖南伐军次鲁口博陵太守申永南奔河外髙阳太守崔宏东走海滨[一作渚]属城长吏率多逃窜遵独告其吏民曰往年宝师大败今兹垂征不还天之弃燕人弗支也魏主神武命世寛仁善纳御众百万号令若一此汤武之师吾欲归命尔等勉之勿遇嘉运而为祸先遂归魏以为中书令出纳号令摠摄文诰皆信委之
贾彝
贾彝字彦伦本武威姑臧人六世祖敷魏幽州刺史广川都亭侯子孙因以家之遂为广川人父为苻坚巨鹿太守坐讪谤系狱彝年十岁诣长安讼父获伸逺近叹之皆曰此子英俊贾谊之后莫之与京弱冠仕垂辽西王农记室参军魏太祖闻其名尝遣使求之垂弥増器重更加宠秩迁骠骑长史带昌黎太守垂遣太子宝伐魏败于参合彝及从兄代郡太守润等被执后数年遁归又为屈丐所执年六十卒
张蒲
张蒲字玄则河内修武人也本名谟后改为蒲汉太尉延之后父攀仕垂御史中丞兵部尚书以清方称蒲少有父风颇涉文史端谨方正为宝阳平河间二郡太守尚书左丞魏太祖定中山宝官司叙用多降品秩素闻蒲名仍拜尚书左丞
余崇
余崇字子厚其父嵩仕垂光禄大夫平视叛于鲁口嵩以镇东将军讨之军败见杀崇仕宝为建威将军宝被围于中山清河王会表求赴难使崇为前锋率骑五百伺魏强弱遇魏千余骑鼔噪直进手杀数十人魏骑溃去崇亦引还勇冠一时众心稍振后会使壮士袭杀髙阳王隆欲弃丧走龙城崇涕泣固谏乃听载军后宝嘉其忠拜中坚将军封颍阴公兰汗之乱随宝入龙城密言于宝曰观加难形色祸变甚逼宜留三思奈何径前宝不从行数里加难遂先执崇崇大呼骂曰汝家幸缘肺腑蒙国宠荣覆宗不足以报今乃敢谋簒逆此天地所不容计旦暮即屠灭但恨不得手脍汝曹尔加难杀之
平视
平视燕国蓟人也仕垂宁朔将军幽州刺史迁征东将军参合之败视举兵鲁口以叛博陵武邑长乐三郡皆起兵应之视弟翰亦起兵辽西从子冀州刺史喜切谏不听时燕兵新败诸将讨之不克垂自率军击之军至鲁口视将妻子及翰等十余人渡河而走垂引军还视复收合余党保据髙唐建威将军进击斩之
郑豁
郑豁荥阳开封人也五世祖浑魏将作大匠豁仕垂至太常卿
吕显
吕显字子明本东平寿张人也其先石勒时徙居幽州显少好学性亷直乡人有忿争者皆就质焉垂以为河间太守后率郡归魏
宇文活拨
宇文活拨河南略阳人也其先南单于之逺属世为雄[一曰拥]部大人活拨仕垂为唐郡内史辽东公魏平中山活拨入魏为第一客
谷衮
谷衮昌黎人也膂力兼人弯弓三百斤勇冠当时仕垂至广武将军
郦绍
郦绍范阳涿鹿人也仕宝濮阳太守魏太祖定中山以郡迎降
卢偃
卢偃范阳涿鹿人也父谌晋司空刘琨从事中郎偃与子邈并仕于垂偃为营丘太守邈为范阳太守皆以儒雅见称
卢晏
卢晏博学善隶书有名于世仕垂给事黄门侍郎营丘成周二郡太守子寿太子洗马燕灭入魏为鲁郡太守
仇欵
仇欵冯翊重泉人也石虎末徙邺南枋头仕暐为乌丸护军长水校尉生二子长曰嵩小曰腾嵩仕垂殿中侍御史徙居中山初嵩长女有姿色充冉闵宫闱闵破遂入于儁转赐卢豚生子鱼后有宠于魏
韦阆
韦阆字友观京兆杜陵人也世为三辅冠族祖楷晋建威将军长乐清河二郡太守父逵仕垂吏部郎大长秋卿阆少有器望值慕容氏政乱避地蓟城魏征拜咸阳太守转武都太守卒于官
晁崇
晁崇字子业辽东襄平人也家世史官崇善天文术数知名于时仕垂太史郎从宝败于参合因留仕魏太祖甚见亲待[详具魏书]
段干
段干鴈门原平人仕垂广武令子霸魏太祖略地至鴈门霸年幼见执因被宫刑干乃率乡曲归降于魏
公孙表
公孙表字玄元燕郡广阳人也好纵横刑名之言为慕容冲尚书郎垂破长子随入中山仕为从官宝走乃归魏为博士歴太宗时为大将被僇死[详见魏书]
刘生
刘生颇解卜筮慕容氏嫁女于魏遂为公主家臣仍随入魏赐妻生子
房谌[一作湛]
房谌清河东武城人也仕垂为太尉掾随慕容氏迁于齐子孙因以家焉遂为清河绎幕人
王宪
王宪字显则北海剧人祖猛为苻坚丞相父休河东太守宪幼孤随伯父永在邺丕称尊号以永为丞相永为慕容永所杀宪奔清河匿于民家垂引为安南将军河州刺史
张珍
张珍字文表中山无极人仕宝度支尚书
杨结
杨结清河人也仕垂至中山相生二子珍继皆知名于世
许茂
许茂髙阳新城人也仕垂为髙阳太守
王髙
王髙魏郡人家贫徒有四壁夫妇二人昼则佣耕夜则伐草烧砖以卧
陈刃
陈刃河北人仕垂失其官爵
卢副鸠
卢副鸠昌黎徒河人也仕垂为尚书令临泽公
房堪
房堪常山人仕垂贵乡太守

卷五十三 后秦録一
姚弋仲
姚弋仲南安赤亭羗人也其先有虞氏之苗裔昔禹封舜少子于西戎世为羌酋其后烧当雄于洮罕之间当七世孙填虞汉中元末冦扰西州为扬虚侯马武所败徙出塞北虞九世孙迁郍率种人内附汉朝嘉之假冠军将军西羌校尉归顺王处之于安南赤亭郍元孙柯回为魏征[晋书作镇]西将军助魏将绊姜维于沓水以功假绥戎校尉西羌都督回生弋仲少而聪猛英果雄毅不营产业唯以收恤为务众皆畏而亲之永嘉之乱东徙榆眉戎夏襁负随之者数十万人自称雍州刺史护羌校尉扶风公刘曜平陈安以弋仲为平西将军封平襄侯邑于陇上及石虎克上邽弋仲说之曰明公拥[晋书作握]兵十万功髙一时正是行权立策之日陇上多豪秦风猛劲道隆后服徳洿先叛宜徙陇上豪强虚其心腹以实畿甸虎纳之启勒以弋仲行安西将军六夷左都督后豫州刺史祖约奔勒勒礼待之弋仲上疏曰祖约残贼晋朝逼杀太后不忠于主而陛下宠之臣恐奸乱之萌此其始矣勒善之后竟诛约勒死虎遂执权思弋仲之言乃徙秦雍豪杰于闗东弋仲率部众数万迁清河之滠头拜奋武将军西羌大都督封襄平县公虎既废宏自立弋仲称疾不贺虎累召之乃至[或作赴]正色谓虎曰奈何把臂受托而反夺之乎虎惧其强正而不之责虎永兴元年迁使持节十部六夷大都督冠军大将军弋仲性清俭鲠直不修威仪屡献谠言无所回避虎甚重之朝之大议靡不参决公卿以下皆惮而推下之武城左尉虎宠姬之弟也曾入弋仲营扰其部众弋仲执而数之曰尔为禁卫逼胁我为大臣目所亲见不可纵也命左右斩之尉叩头流血左右固请乃止其刚直不回皆此类也虎末年谪戍梁犊反败李农于荥阳遂东掠陈留诸郡虎大惧驰使召之弋仲率其众八千余人屯于南郊轻骑至邺乃求见虎虎病不时引见入领军省以己所食食之弋仲怒不食曰召我击贼当面授方畧岂来觅食耶且吾不知主上存亡若一见我虽死无恨左右言之虎引见弋仲让之曰儿死[晋书有来字]愁耶乃至于疾小儿[晋书作儿小]时不能使好人辅相至令相杀儿自有过责其下人太甚故相聚反耳且汝病久所立儿小若不差天下必乱当先忧此不烦忧贼也犊等因思归之心共为奸盗所行残贼此成[晋书作或]禽耳老羌为汝效死前锋一举了之弋仲性狷直人无贵贱皆汝之虎亦不之责乃于坐授使持节侍中征西大将军赐以铠马弋仲曰汝看老羌堪破贼否遂被甲跨马于庭中策马南驰不辞而出与石斌等击犊于荥阳大破之斩犊首而还讨其余党尽灭之虎以功命劔履上殿入朝不趋进封西平郡公冉闵之乱弋仲据滠头拥众数万不附于闵弋仲子曜武将军益武卫将军若帅禁兵数千斩闗奔滠头弋仲率众攻闵次于混桥阴有据闗右之志遣其子襄帅众五万击蒲洪洪逆击破之及石祗称尊号于襄国以弋仲为右丞相待以殊礼闵攻围襄国百余日祗危急乃遣中军将军张春乞师于弋仲弋仲遣子襄帅骑二万八千救祗戒之曰冉闵弃仁背义屠灭石氏我受人厚恩当为复仇老病不能自行汝才十倍于闵若不枭擒以来不须复见我也自是弋仲遣使与燕连和告于慕容儁儁遣御难将军悦绾将兵三万会襄襄击闵于长芦泽大破之而归弋仲怒襄之不擒闵也杖之一百弋仲部曲马何罗博学有文才张豺之辅石世也背弋仲归豺豺以为尚书郎豺败复归弋仲咸劝杀之弋仲曰正是招才纳竒之日当收其力用不足害之以为参军其寛恕如此石祗为刘显所杀弋仲复与燕连和常诫诸子曰我本以晋室大乱石氏待我厚故欲讨其贼臣以报其徳今石氏已灭中原无主自古以来未有羌人作天子者我死之后汝便归晋家当竭力臣节无为不义之事乃遣使降晋晋永和七年拜弋仲为使持节六夷大都督督江淮诸军事车骑大将军开府仪同三司大单于封髙陵郡公八年春卒年七十三弋仲薨后柩为苻生所得生以王礼葬之于天水冀县及苌僣位追谥景元皇帝庙号始祖墓曰髙陵寘园邑五百家

卷五十四 后秦録二
姚襄
姚襄字景国弋仲之第五子也年十七身长八尺五寸臂垂过膝雄武多才艺能明察善抚纳士民敬爱之咸请为嗣弋仲以襄非长子不许请者日以数千乃授之兵石祗僣号署襄为使持节骠骑将军领护乌桓校尉豫州刺史新昌公晋永和七年遣使拜持节平北大将军都督并州诸军事并州刺史即丘县公[晋书作平丘郡公]八年春弋仲死襄秘不发丧率戸六万南攻阳平元城发干皆破之杀掠三千余家屯于碻磝津以太原王亮为长史天水尹赤为司马畧阳伏子成为左部帅南安敛岐为右部帅畧阳王黒郍为前部帅强白为后部帅太原薛讃畧阳权翼为参军襄与秦兵战败亡三万余户南至荥阳始发丧行服又与秦将髙昌李厯战于麻田马中流矢死襄弟苌下马以授襄襄曰汝何以自免苌曰但令兄济此竖子必不敢害苌会救至俱免夏四月襄帅众归晋送其五弟为质诏襄屯谯城襄单骑渡淮见安西将军豫州刺史谢尚于寿春尚闻其名命去仗卫幅巾待之一面交欵欢若平生会镇西将军张遇反于许昌使其党王恩据洛阳尚遂帅襄与遇战于许昌之诫桥王师败绩襄少有髙名雄武冠世好学博通雅善谈论英济之称着于南夏江东人士莫不重之徙屯厯阳以燕秦方强未有北伐之志乃夹淮广兴屯田训励将士
永和九年冬十月中军将军扬州刺史殷浩在寿春惮襄威名会襄部曲有欲归浩者襄杀之浩于是遂欲诛襄乃先囚襄诸弟频遣刺客刺襄刺客皆以情告襄待之如旧浩潜遣安北将军魏憬帅众五千余人袭襄襄斩憬并其余众浩愈恶之使龙骧将军刘启守谯迁襄于梁国蠡台表授梁国内史既而魏氏子弟往来寿春襄益猜惧遣参军权翼使浩浩曰身与姚平北共为王臣休戚同之平北每举动自専甚失辅车之理岂所望也翼曰平北英姿絶世拥兵数万逺归晋室者以朝廷有道宰辅明哲故也今将军轻信奸言自生疑贰愚谓猜嫌之端在此不在彼也浩曰平北姿性豪迈生杀自由纵放小人夺掠吾马王臣之体固如是乎翼曰平北归命圣朝岂肯妄杀无辜奸仇之人亦王法所不容也杀之何害浩曰然则掠马何也翼曰将军谓平北威武自强终为难制校兵练众将惩不恪故取马欲以自卫耳浩笑曰何至是也乃遣翼还先是浩师次寿春潜诱苻健大臣梁安雷弱儿等使杀健许以关右之任会健杀其大臣健兄子苻黄眉自洛阳西奔浩以安等事捷意健已死请进屯洛阳修复陵园使襄为前锋引兵北行时冠军将军刘洽镇鹿台建武将军刘遯据仓垣浩将至诈令部众夜遁阴伏甲以邀襄襄潜知之及明果遣谢万追襄进次山桑襄纵兵逆击浩兵大败惧弃辎重走保谯城俘斩万余军储器械皆为襄所收掠士卒多亡叛襄使兄曜武将军益守山桑垒复如淮南浩复遣龙骧将军刘启及王彬之攻益于山桑襄自淮南来援启彬之皆败死襄进据芍陂鼓行济淮屯于盱眙招掠流民众至七万分置守宰劝课农桑遣使诣建康罪状殷浩并自陈谢
永和十年江西流民郭斁[一作敞]等千余人执晋唐邑内史陈留刘任降于襄朝廷大震以吏部尚书周闵为中军将军屯中堂豫州刺史谢尚自洛阳还卫京师縁江备守襄将佐部曲皆北人咸劝襄北还襄从之方轨北行
永和十一年春正月襄自称大将军大单于夏五月进攻外黄晋冠军将军髙季遣将邀击之襄众大败遂收散卒勤恤抚之于是复振进据许昌将如河东以图闗右
永和十二年夏四月襄自许昌攻周成于洛阳月余不克长史王亮谏曰明公英略葢世兵强民附今顿兵坚城之下力屈威挫或为他冦所乘此危亡之道也宜还河北以宏逺畧襄曰洛阳虽小山河四塞之固亦是用武之地吾欲先据洛阳然后开建大业俄而亮卒襄哭之甚恸曰天将不欲成吾事乎王亮舍我去也秋七月丁邜太白犯镇星在桞占曰当有大兵八月晋太尉征西大将军桓温自江陵讨襄己亥进次伊水上襄撤围拒之匿精锐于水北林中遣使谓温曰承亲帅王师以来襄今奉身归命愿勑三军小却当拜伏道左温曰我自开复中原展敬山陵无豫君事欲来者便前相见在近无烦使人温司马许逊曰不得见襄而有大功见襄走入太玄中温问曰太玄是何等也答曰南为丹野北为太玄襄必西北走也襄果距水而战温结陈而前亲被甲督战襄众大败死者数千人部将张骏杨凝等皆为温所获徙于寻阳襄帅麾下数千骑奔于洛阳北山如逊所言其夜百姓弃妻子随襄者五千余人出据阳乡赴者又四千余户襄勇而爱人虽屡战败众知襄之所在辄扶老携幼奔驰归赴军中传言襄病创已死许洛士女为温所得者无不北望挥涕襄西走温追之不及先是宏农杨亮归襄襄待以客礼后自襄所奔温温问襄之为人亮曰神明器宇孙策之俦而雄武过之其见重如此襄奔平阳秦并州刺史尹赤复以众降襄襄遂据平阳秦大将军冀州牧张平击败之乃与平约为兄弟各罢兵
晋升平元年春三月襄徙北屈将图闗中夏四月自北屈进屯杏城遣从兄辅国将军兰略地鄜[一作敷]城遣兄曜武将军益及左将军王钦卢各将兵招集北羌胡及秦民归之者五万余戸秦苻生遣苻飞龙拒战兰败为飞龙所执襄引兵进据黄落生又遣卫大将军苻黄眉平北将军苻道龙龙骧将军苻坚建节将军邓羌帅歩骑万五千要之襄欲出战沙门智通固谏曰去年太白犯镇今岁彗星复扫闗右不利出师宜励兵收众更思后举襄曰二雄不并立冀天不弃徳以济黎元吾计决矣惑众者斩五月邓羌帅其歩骑五千来压垒门而陈襄怒悉众出战羌阳不胜而走襄遂长驱进击战于三原败绩为苻坚所杀时年二十七弟苌率其余众降生生以公礼葬襄及苌僭号追谥魏武王封襄孙延定为东城侯

卷五十五 后秦録三
姚苌
姚苌字景茂弋仲有子四十二人苌第二十四子也少聪敏[一作哲]多权略廓落任率不修行业诸兄皆竒之随襄征伐每参大谋初襄冦洛阳梦苌服衮衣升御座诸酋长皆侍立因谓诸将佐曰吾梦如此此儿志度不恒或能大起吾族甚器异之襄死苌帅诸弟奔降于苻生苻坚嗣立以苌为扬武将军转左卫将军陇东汲郡河东武都武威巴西扶风七郡太守宁幽兖三州刺史复为扬武将军歩兵校尉潞川之战累有殊功封益都侯邑三百戸苻坚冦晋以苌为龙骧将军都督益梁二州诸军事坚谓苌曰朕本以龙骧建业龙骧之号未尝假人今特以相授山南之事一以委卿卿其勉之坚左将军窦冲曰王者无戏言此将不祥之征也惟陛下察之坚黙然淮南之败苌奔归长安慕容泓起兵叛坚坚遣子卫大将军苻叡讨之署苌为司马叡既败死苌遣龙骧长史赵都叅军姜协诣坚谢罪坚怒杀之苌惧奔于渭北遂如马牧于是西州豪杰尹详赵曜王钦卢牛双狄广张干龎演等紏扇羌豪帅其戸口归苌者五万余家咸推苌为盟主苌将拒之校尉尹纬说曰今百六之数既臻秦亡之兆已见以将军威灵命世必能匡济时艰故豪杰驱驰咸同推仰明公宜降心从议以副羣望不可坐观沈溺而不拯救之苌从之遂自称大将军大单于万年秦王大赦境内殊死已下建元白雀称制行事以尹详龎演为左右长史南安姚晃及尹纬为左右司马天水狄伯支焦虔梁希龎魏任谦为从事中郎姜训阎遵为掾属王据焦世蒋秀尹延年牛双张干为叅军王钦卢姚方成王破虏杨难尹嵩裴骑赵曜狄广党删等为将帅夏四月慕容冲与苻坚相攻冲众甚盛苌将西上恐冲遏之遣使通和以子崇为质于冲五月苌进屯北地厉兵积粟以观时变先是苻坚徙晋人李详等数千户于敷陆至是来降华阴北地新平安定羌胡降者十余万户六月坚自帅歩骑二万击苌军于赵氏坞使护军将军杨璧等分道来攻苌兵屡败斩苌弟镇军将军尹买军中无井士卒有渇死者会天大雨营中水深三尺绕营百歩之外寸余而已苌军复振帅众七万击秦坚复遣杨璧等来拒为苌所败获璧及左将军徐成镇军将军毛盛等将吏数十人皆礼而遣之冬十月苌闻慕容冲攻长安会羣僚议进趋之计皆曰大王宜先取长安建立根本然后经营四方以制天下苌曰不然燕因懐旧之士以起兵若功成事捷咸有东归之思安能久固秦川吾当移屯岭北广收资实须秦敝燕回然后垂拱取之兵不血刄坐定天下此卞庄得二之义也乃留长子兴守北地使宁北将军姚穆守同官川自将其众攻新平新平太守茍辅欲降之辽西太守冯杰等谏曰昔田单以一城全齐今秦之州镇犹连城过百奈何遽为叛臣乎辅喜曰此吾志也但恐久而无救郡人横被无辜诸君能尔吾岂顾生哉于是凭城固守苌为土山地道辅亦于内为之或战地下或战山上苌众死者万余人辅乃诈降开门诱苌苌将入城觉之而返辅伏兵邀击几为所获死者复万余人坚寜朔将军宋方帅骑三千从云中将赴长安苌自二县邀击破之方单骑奔免司马田晃帅其余众来降
白雀二年春正月苌留诸将攻新平克之因引兵击安定擒秦安西将军苻珍岭北诸城悉来降附夏四月茍辅帅民五千口出城苌围而坑之男女无遗六月苻坚为慕容冲所逼走入五将山冲入长安司隶校尉权翼尚书赵迁大鸿胪皇甫覆光禄大夫薛讃扶风太守段铿等文武数百人来奔秋七月苌自故县如新平闻坚在五将山遣骁骑将军吴忠率骑围之坚兵皆散走忠遂执之送诣新平幽于别室苌使求传国玺坚瞋目叱之复遣右司马尹纬说坚求禅代坚不许乃遣人缢坚于新平佛寺冬十月慕容冲遣尚书令车骑大将军髙葢帅众五万来侵战于新平南大破之葢帅麾下数千来降拜散骑常侍
建初元年春正月苌如安定三月慕容冲帅众东下长安空虚前荥阳太守髙陵赵糓等招杏城卢水胡郝奴帅户四千入于长安郝奴称帝以糓为丞相渭北皆应之扶风王麟有众数千堡据马嵬奴遣弟多攻之夏四月苌自安定伐麟破之麟奔汉中苌执多而进攻奴奴惧请降拜镇北将军六谷大都督五月苌僭即皇帝位于长安大赦境内殊死已下改元建初国号大秦改长安为常安时晋太元十一年也追尊父弋仲为景元皇帝母曰徳皇后谥兄襄为魏武王立妻虵氏为皇后子兴为皇太子署寘百官苌自谓以火徳承苻氏木行服色如汉氏承周故事徙安定五千余戸于长安起殿于祋祤故城西北七十五里鳯游乡上又有御泉池水遂宴羣臣于殿内秋七月苻丕遣平凉太守金熈安定都尉没奕干与苌左将军姚方成战于孙丘谷方成兵败苌以弟征虏将军绪为司隶校尉镇长安自将至安定击熈等大破之八月苌弟硕徳统所部羌居陇上闻苌起兵自称征西将军聚众于冀城以应之以兄孙详为安逺将军据陇城从孙训为安西将军据南安之赤亭与秦秦州刺史王统相持苌自安定引兵会硕徳攻统天水屠各略阳羌胡应之者二万余家秦略阳太守王皮来降九月王统以秦州来降因享将士于上邽拜硕徳为使持节都督陇右诸军事征西将军秦州刺史领护东羌校尉镇上邽南安人吉成诜[晋书作古成诜]说苌散金帛招贤士苌说之拜尚书郎冬十月苌还安定修徳政布恵化省非急之费以救时敝闾阎之士有毫介之善者皆显异之十一月苌复如秦州为苻登所败语在登传是年造二刀长七尺一铭曰雌一铭曰雄隶书有冦即鸣又造一刀铭曰中山长三尺七寸隶书
建初二年春正月徙秦州豪杰三万户于安定夏四月征西将军硕徳为杨定所逼退屯泾阳定与苻纂共攻之战于泾阳硕徳大败苌自阴宻救之纂退保敷陆秋七月苻登军于瓦亭苌攻拔彭沛谷堡谷奔杏城苌还阴宻以太子兴镇长安遂与登相拒八月登冯翊太守兰椟与苻师奴离贰慕容永乘衅攻之椟遣使请救苌将赴之尚书令姚旻左仆射尹纬谏曰苻登近在瓦亭将乘虚袭吾后陛下未宜轻举苌曰苻登众盛非旦夕可至且登迟重少决每失时机闻吾自行正当广集兵资必不敢轻军深入比两月间吾必[一作已字]破贼而还登虽至无能为也九月进次泥源[一作渥源]师奴率众来拒大战破之尽俘其众屠各董成等皆降冬十月苌进击慕容永于河西永走兰椟复列兵拒守苌攻之十二月擒椟收其士马遂如杏城左将军姚方成攻拔登秦州刺史徐成执之以归苌乃掘苻坚尸鞭挞无数裸剥衣裳荐之以棘坎土而埋之
建初三年春正月苌军武都与苻登相持慕容永征西将军王宣率众来降初闗西豪杰以苻氏既终苌雄畧葢世天下之事可旦夕而定苌既与登相持屡战互有胜负逺近咸懐去就之计惟征虏将军齐难冠军将军徐洛生辅国将军刘郭单冠威将军弥姐婆触龙骧将军赵恶地镇北将军梁国儿等守忠不贰并留子弟守营供继军粮身将精卒随苌征伐时诸营既多故号苌军为大营大营之号自此始也冬十月苌还安定苻登率众万余围苌四面大哭苌命营中哭以应之登众乃退十一月天大雪苌下书深自责罚散后宫文绮珍寳以供戎事身食一味妻不重彩将帅死王事者加秩二等士卒战没皆有褒赠立太学礼先贤之后
建初四年春正月苌以登频战辄胜谓坚之神助亦于军中立坚神主而祷之曰往年新平之祸臣行襄之命非苌之罪臣兄襄从陜北渡假路求西狐死首丘欲暂见乡里陛下与苻黄眉要路拒击不遂而没襄勅臣行弑非臣罪也苻登陛下踈属尚欲复雠况臣为兄报耻于情理何负且陛下假臣龙骧之号诏臣曰朕以龙骧建业卿其勉之眀诏昭然言犹在耳陛下虽过世为神岂假手于苻登而图臣忘前征时言耶今为陛下立神像可归休于此勿追计臣过听臣至诚也登进师来攻既而升楼遥谓苌曰自古及今安有臣弑君而反立像求福望有益乎因大呼曰弑君贼姚苌何不自出吾与汝决之何为枉害无辜苌惮而不应苌自立坚神像战未有利军中每夜惊恐乃严鼓斩像首以送登夏四月苌与苻登战数败乃遣子中军将军崇袭大界登要击之败于安丘秋七月登攻右将军吴忠等于平凉忠等败绩八月登进据茍头原攻逼安定诸将劝苌决战苌曰与穷冦竞胜兵家之下吾将以计取之乃留尚书令姚旻守安定夜袭登辎重于大界拔之诸将欲因登骇乱击之苌曰登众虽乱怒气犹盛未可轻也遂止苌以安定地狭且逼苻登使征西将军硕徳镇安定徙安定三千余户于阴宻遣弟征南将军靖镇之冬十月立社稷于长安百姓年七十已上有徳行者拜为中大夫岁赐牛酒十二月雷恶地帅众来降拜为镇东将军
建初五年春正月苌攻苻登扶风太守齐益男于新罗堡克之益男败走登遂攻苌天水太守张业生于陇东苌还救之登乃引去夏四月登将魏褐飞自称大将军冲天王帅氐胡数万人攻安北将军姚当成于杏城雷恶地复叛应之攻镇东将军姚汉得于李润苌议将讨之诸将皆曰陛下不忧六十里苻登乃忧六百里魏褐飞何也苌曰登非可卒殄吾城亦非登所能卒图恶地智畧非常人也若南引褐飞东结董成[通典作咸]甘言羙说以成奸计得杏城李润而据之控制逺近相为羽翼长安东北非复吾有乃潜引精兵一千六百赴之褐飞恶地众至数万氐胡赴之者首尾不絶苌每见一军至辄有喜色羣臣怪而问之苌曰褐飞等扇诱司志种类甚繁吾虽克其渠帅余党未易猝灭今乌集而至吾得乘胜席卷一举而覆其巢穴东北无复忧[一作余]也褐飞等见苌兵少悉众来攻苌固垒不战示之以弱潜遣中军将军崇率精骑数百出其不意以乘其后褐飞兵遂扰乱苌遣镇逺将军王超平逺将军谭亮率歩骑追击飞众大溃斩褐飞及将士万余恶地请降苌待之如初恶地每谓人曰吾自谓智畧杰出一时校数诸雄如吾之徒皆应跨据一方虎啸千里而每遇姚公智力摧屈固其分也恶地猛毅清肃不可干以非分岭北诸豪皆敬惮之苌命姚当成于所营之地每栅孔中莳树一根以[或作一字]旌战功岁余问之当成曰营地太小已广之矣苌曰吾自束髪已来与人战鬬未尝如此之快以千六百人破三万众国之事业由此克举小乃为竒大何足贵贰城胡曹寅王逹献马三千匹以寅为镇北将军并州刺史逹为镇逺将军金城太守苌性简率羣下有过或面加辱骂太常权翼言曰陛下宏逹自任不修小节驾御羣雄包罗俊异弃嫌録善有髙祖之量然轻慢之风所宜除也苌曰吾之性也吾于舜之羙未有片焉汉祖之短已收其一若不闻谠言安知过也南羌窦鸯率戸五千来降拜安西将军苌下书有复私雠者皆诛之将吏亡灭者各随所亲以立后赈给长育之秋七月郑县荀曜聚众数千来附苌以曜为镇东将军豫州刺史建初六年夏四月苌与苻登相持镇东将军荀曜[晋书作茍曜]拥众一万据逆万堡宻信引登至于马头原五月苌率众逆战为登所败右将军吴忠死之苌复收众前战征西将军硕徳谓诸将曰主上慎于轻战每欲以计取之今战旣失利而更前逼贼必有由也苌闻而谓硕徳曰登用兵迟缓不识虚实今轻兵直进径据吾东此必荀曜竖子与之连结也事久变成其祸难测所以速战者欲使竖子谋之未就好之未深散败其事耳进战果大破之登退屯于郿其兖州刺史强金槌以新平来降苌将轻骑数百入槌营羣下谏之苌曰槌既去登又欲图我将安所归且彼初来欵附宜推心以相结吾复以不信疑之何以御物乎羣氐果有异谋槌不从而止以其子逹为质冬十二月苌如阴宻攻苻登勅太子兴曰荀曜好奸多变将为国害闻吾北行必来见汝汝执诛之曜果见兴于长安兴遣尹纬让而诛之苌败登于安定城东苌寘酒髙会诸将皆曰若值魏武王不令此贼至今陛下将牢太过耳苌笑曰吾不如亡兄有四身长八尺五寸臂垂过膝人望而畏之一也当十万之众与天下争衡望麾而进前无横阵二也谈古知今讲论道义驾驭英雄收罗儁异三也董帅大众上下咸悦人尽死力履险若夷四也所以得建立功业驱策羣贤者正望算畧中有片长耳羣臣咸称万岁
建初七年春正月苌下书令留台诸镇各寘学官勿有所废考试优劣随才擢叙二月苻登骠骑将军没奕干率戸六千来降拜使持节车骑将军髙平公三月苌寝疾命征西将军硕徳镇李润左仆射尹纬守长安召太子兴诣行营征南将军方成言于兴曰今冦贼未灭上复寝疾王綂苻胤等皆有部曲终为人患宜尽除之兴于是诛苻胤王綂王广毛盛徐成乃赴召及至苌怒曰王綂兄弟皆吾州里无他逺志徐成等昔在秦朝并为名将天下少定吾方用之奈何辄更诛害令人丧气秋八月苌疾小瘳下书兵吏从征伐戸在大营者世世复其家无所复豫
建初八年秋七月苻登攻窦冲于野人堡冲求救于苌苌议击之尹纬言于苌曰太子仁厚之称着于遐迩而英畧未着宜遣太子亲行击之可以渐广威武防窥觎之原苌从之乃戒兴曰贼徒知汝转近必相驱入堡聚而掩之无不克矣比至胡空堡冲围自解登闻兴向胡空堡引还兴因袭击平凉大获而归咸如苌策使兴还镇长安下书除妖谤之言及奸秽有相劾举者皆以其罪罪之八月晋平逺将军护氐校尉杨佛嵩率胡属三千余户来降晋龙骧将军杨佺期及赵睦追之九月苌遣中军将军崇帅兵赴佛嵩大败晋师斩赵睦以佛嵩为镇东将军冬十月苌如长安至于新支堡疾笃舆疾而进梦苻坚将天官使者鬼兵数百突入营中苌惧走入宫宫人迎苌刺鬼误中苌阴鬼相谓曰正中死处拔矛出血石余寝而惊悸遂患阴肿迎医刺之出血如梦乃发狂言或称臣或称苌杀陛下者臣兄襄非臣之罪愿不枉臣十二月己亥至长安召太尉旻尚书左仆射晃右仆射尹纬将军姚大目尚书狄伯支等入禁中受遗诏辅政苌曰吾气力转微将不能复临天下卿等善相吾子勉成大业谓太子兴曰有毁此诸公者慎勿受之汝抚骨肉以仁接大臣以礼待物以信遇民以恩四者不失吾无恨矣晃涕泣问取苻登之策苌曰今大业垂成兴才智足办奚所复问庚子苌卒于永安宫时年六十四在位八年伪谥武昭皇帝庙号太祖葬称原陵初苌为左卫将军随杨安伐蜀昼寝水旁上有神光焕然左右异之游至梓潼岭见一神人谓之曰君早还秦秦无主其在君乎苌请其姓氏曰张恶子也言讫不见至是果据秦称帝即其地立张相公庙祠之

卷五十六 后秦録四
姚兴上
姚兴字子略苌之长子也苻坚时为太子舍人苌在马牧兴自长安冐难奔苌苌立为皇太子苌出征讨常留统后事及镇长安甚有威恵与中书舍人梁喜洗马范朂等讲论经籍不以兵难废业时人化之晋太元十八年冬十二月苌死兴秘不发丧以叔父绪镇安定硕徳镇阴宻弟崇守长安硕徳将佐言于硕徳曰公威名素重部曲最强今易世之际朝廷必相猜疑非永安之道也不如且奔秦州观望事势硕徳曰太子志度寛明必无他虑今苻登未灭而骨肉相攻所谓追二袁之踪授首于人吾有死而已不忍为也遂往见兴兴优礼而遣之
皇初元年春正月兴自称大将军以尹纬为长史狄伯支为司马率众伐苻登咸阳太守刘忌奴据避世堡以叛兴袭擒之夏四月苻登自六陌趋废桥始平太守姚详据马嵬堡拒之登众甚盛兴虑详不能遏乃自将精骑廹登遣尹纬领歩卒赴详详用纬计据废桥以抗登登兵争水不能得渇死者十二三因急攻纬纬将出战兴遣狄伯支谓纬曰兵法不战而制人者葢为此也苻登穷冦宜持重以待之不可轻战纬曰先帝登遐人情扰惧今不因思奋之力枭殄逆竖大事去矣纬敢以死争遂与登战大破之其夜众溃登单骑奔雍五月辛丑兴始发丧行服僭即皇帝位于槐里大赦境内殊死已下改元皇初遂如安定先是苻登使弟安成王广守雍太子崇屯胡空堡及闻登败皆弃城走登无所投据遂奔平凉收集余众入马毛山秋七月兴自安定如泾阳与登战于山南斩登散其歩众使归农业徙阴宻三万戸于长安以登后李氏赐姚晃分大营戸为四寘四军以镇之安南将军强熈镇逺将军杨多叛推窦冲为盟主所在扰乱兴帅诸将讨之军次武功多兄子良国杀多而降冲弟彰武与冲离贰冲奔强熈熈闻兴将至率户三千奔于秦州冲复走汧川汧川氐仇髙执送之冲从弟綂率其余众来降冬十二月兴遣使与燕结好送太子慕容寳之子敏于燕
皇初二年春正月封叔父征虏将军绪为晋王征西将军硕徳为陇西王弟中军将军崇为齐公右将军显为常山公又封叔父征南将军靖等及功臣尹纬齐难杨佛嵩等并为公侯其余文武封爵各有差夏五月鲜卑薛勃屯于贰城为魏所伐遣使请救兴使弟齐公崇率众赴之魏军引还薛勃复叛崇伐而执之大收其士马而还秋七月魏太祖[拓跋珪]因慕容寳入冦遣右司马许谦诣秦乞师八月兴遣镇东将军杨佛嵩入援于魏而佛嵩稽缓不进太祖乃命许谦为书以遗佛嵩曰夫仗顺以翦逆乘义而攻昧未有非其运而显功无其时而着业慕容氏无道侵我疆埸师老兵疲天亡期至是以遣使命军必望克赴将军据方召之任总熊虎之师事与机会今其时也因此而举役不再驾千载之勲一朝可立然后髙会云中进师三魏举觞称寿不亦绰乎佛嵩乃倍道兼行及至谦与佛嵩盟曰昔殷汤有鸣条之誓周武有河阳之盟所以藉神灵昭忠信夫亲仁善邻古之令轨歃血割牲以敦永穆今既盟之后言归于好分灾恤患休戚是同有违此盟神祗斯殛寳既败走佛嵩乃还是月兴追尊庶母孙氏为皇太后配飨太庙
皇初三年杨盛保仇池遣使请命拜使持节镇南将军仇池公鲜卑越质诘归率户二万叛乞伏干归来降兴处之成纪拜使持节镇西将军平襄公陇西王硕徳讨平凉胡金豹于洛城克之初上邽姜乳据本州岛以叛自称秦州刺史硕徳进兵讨之乳率众来降兴以硕徳为秦州牧领护东羌校尉徙镇上邽征乳为尚书安南将军强熈及畧阳豪族权干城帅众三万共围上邽硕徳击破之熈南奔仇池遂假道奔晋硕徳西讨千城于畧阳干城来降兴令郡国各岁贡清行孝亷一人时慕容永既为慕容垂所灭其所署河东太守栁恭等各阻兵自守兴遣晋王绪讨之恭等依河拒守绪不得济镇东将军汾阴薛疆先据杨氏堡引绪从龙门济河遂入蒲坂恭势屈请降徙新平安定新户六千于蒲坂遂以绪为并冀二州牧镇蒲坂
皇初四年秋九月兴母虵氏卒鲜卑薛勃复叛奔岭北上郡贰川杂胡皆应之遂围安逺将军详于金城兴遣齐公崇及尹纬讨之薛勃自三交趋金城崇列营犄之而租运不继三军大饥纬言于崇曰辅国将军弥姐髙地建节将军杜成等皆诸部之豪位班三品督运稽留令三军乏絶宜眀寘刑书以惩不肃遂斩之诸部大震租入者五十余万兴率歩骑二万亲讨薛勃勃惧弃其余众奔髙平公没奕干干执而送之兴泫氏男买得欲因兴葬母虵氏杀兴会有告之者兴未之信遣李嵩诈往买得具以告嵩嵩还以闻兴乃赐买得死诛其党与兴下书禁百姓造锦绣及滛祀兴率众冦晋湖城晋宏农太守陶仲山华山太守董迈皆降遂至陜城进冦上洛拔之遣齐公崇冦洛阳晋河南太守夏侯宗之固守金墉攻之不克乃陷柏谷徙流民西河严彦河东裴岐韩袭等二万余戸而还兴下书令士卒战亡者守宰所在埋藏之求其亲近为之立后武都氐屠飞啖鐡等杀陇东太守姚回掠三千余家据方山以叛东平公绍等讨之斩飞鐡遣司马狄伯支迎流民曹会牛寿万余戸于汉中兴留心政事包容广纳一言之善咸见礼异京兆杜瑾冯翊吉黙始平周寳等上陈时事皆擢叙美官天水姜龛东平淳于岐冯翊郭髙等皆耆儒硕徳经明行修各门徒数百教授长安诸生自逺而至者万数千人兴每于听政之暇引龛等于东堂讲论道艺错综名理给事黄门侍郎吉成诜中书侍郎王尚尚书郎马岱等以文章雅正叅管机宻于是学者咸劝儒风盛焉
皇初五年兴长水校尉姚珍奔西秦是年兴建南台武库朝堂于长安又立西宫名宫门曰黄龙门
弘始元年秋七月遣齐公崇镇东将军杨佛嵩冦洛阳晋河南太守陇西辛恭靖婴城自守雍州刺史杨佺期请救于魏八月魏太祖遣太尉穆崇将六万骑救之九月兴班命郡国百姓因荒自卖为奴婢者悉免为良人兴以日月薄蚀灾眚屡见去皇帝之号降称天王下诏令羣公卿士将牧守宰各降一等太尉公赵旻等五十三人上疏諌曰伏惟陛下勲格皇天功济四海威灵振于殊域声教暨于遐方虽成汤之隆殷基武王之崇周业未足比喻方当廓靖江吴告成中岳岂宜过垂冲损违皇天之眷命乎兴曰殷汤夏禹徳冠百王然犹顺守谦冲未居崇极况朕寡昧安可处之乃遣旻告于社稷宗庙大赦境内殊死已下改元弘始赐孤独鳏寡粟帛有差年七十已上加衣杖简省法令清察狱讼守令之政绩者赏之贪残者诛之始平太守周班槐里令李靔皆以黩货伏诛于是逺近肃然冬十月辛恭靖固守洛阳百余日魏救未至崇等遂拔洛阳恭靖被执送至长安见兴不拜兴谓恭靖曰朕将任卿以东南之事可乎靖厉色曰吾寜为国家鬼不为羌贼臣兴怒囚之别室自淮南已北诸城多送任请降乃以东平公绍为都督山东诸军事豫州牧镇洛阳兴下书听祖父母昆弟得相容隠晋王绪陇西王硕徳以兴降号同让王爵兴弗许京兆韦华[晋帝纪作韦礼]谯郡夏侯轨始平龎眺等率襄阳流民一万余戸叛晋来奔兴引见东堂谓华曰晋自南迁承平已久今政教风化何如华曰晋主虽有南面之尊而无总御之实宰辅执政政出多门权去公室遂成习俗刑网峻急风俗奢宕自桓温谢安已后未见寛猛之中兴大悦拜华中书令兴如河东时晋王绪镇河东兴待以家人之礼下书封先朝旧臣姚驴硙赵恶地王平马万载黄世等为五等子男命百僚举殊才异行之士刑政有不便于时者悉除之兵部郎金城边熈上陈军令烦苛宜遵简约兴览之称善乃依孙吴誓众之法以损益之兴立律学于长安召郡县散吏以授之其通眀者还之郡县论决刑狱若州郡县所不能决者谳之廷尉兴尝临咨议堂听断疑狱于时号无寃滞晋王绪陇西王硕徳固让王位许之绪硕徳威权日盛兴恐奸佞小人从中沮惑乃简清正君子为之辅佐兴以司隶校尉郭抚扶风太守强超长安令鱼佩槐里令彭明仓部郎王年等清勤贞白下书褒羙之增抚邑一百戸赐超爵闗内侯佩等进位二级
弘始二年夏五月兴遣使聘魏魏遣谒者仆射张济报聘于兴兴遣征西大将军陇西公硕徳率陇右诸军入自南安陜伐西秦西秦王乞伏干归帅军来拒次于陇西秋七月兴潜引军赴之干归败走降其部众三万六千收铠马六万匹军无私掠百姓懐之兴进军枹罕干归奔金城班赐王公已下徧于卒伍兴之西伐髙平公没奕干欲乘虚袭安定长史皇甫序切谏止之干自恨失言阴欲杀序八月干归以穷蹙来降拜镇逺将军都督河南诸军事河州刺史归义侯使还镇苑川复以其故部众配之冬十月兴下书将帅遭大丧非在疆场险要之所皆听奔赴及朞乃从王役临戎遭丧听假百日若身为边将家有大变交代未至敢輙去者以擅去官罪罪之十一月兴遣晋将刘暠等二百三十七人归于建康魏军袭没奕干干弃其部众率数千骑与刘勃勃[魏书作赫连屈丏]奔于秦州兴见勃勃仪貌竒之拜骁骑将军魏军进次瓦亭长安大震诸城闭门固守魏平阳太守王尘[一作贰尘]入侵河东兴于是练兵讲武大阅于城西干勇壮异者召入殿中引见羣臣于东堂大议伐魏之策羣臣咸谏以为不可兴不从司隶校尉常山公显进曰陛下天下之镇不宜亲行可使诸将分讨授以庙算之胜[一作策]兴曰王者正以廓土靖乱为务吾焉得而辞之
弘始三年春三月连理树生于庙庭逍遥园有葱变为茝咸以为羙瑞兴令占之曰应有智人来入中国夏五月魏安人焦朗遣使说陇西公硕徳曰吕氏自武王弃世兄弟相攻政纲不立兢为威虐百姓饥馑死者过半今乘其簒夺之际取之易于反掌不可失也硕徳言于兴遂帅歩骑六万伐凉遣乞伏干归率骑七千从之秋七月硕徳从金城济河直趋广武径仓松至姑臧部将姚方国言于硕徳曰今授师三千后无继援师之难也宜曜劲锋示其威武彼以我逺来必决死拒战可一战而平也凉王吕隆遣辅国吕超龙骧吕邈等逆战大败生擒邈俘斩万计隆婴城固守别将吕他等率众二万五千以东苑来降先是吐蕃秃髪傉檀据西平沮渠蒙逊据张掖李暠据炖煌各制方域与吕隆共相攻伐至是各遣使修表奉献八月凉将姜纪率数十骑来奔说硕徳曰吕隆孤城无援明公以大军临之其势必请降然彼徒文降而已未肯遂服也请给纪歩骑三千与王松怱因焦朗华纯之众伺其衅隙隆不足取也不然今秃髪在南兵强国富若兼姑臧而据之威势益盛沮渠蒙逊李暠不能抗必将归之如此则为国家之大敌矣硕徳乃表纪为武威太守配兵三千屯据晏然硕徳围姑臧累月城中多谋外叛硕徳抚纳夷夏分置守宰节食聚粟为持久之计九月吕隆遣使奉贡请降兴答报嘉羙拜隆镇西大将军凉州刺史建康公是年河东蒲坂阿育王寺时出光明人咸异之掘得佛骨于石凾中照耀殊常
弘始四年春二月癸丑立子泓为太子大赦境内殊死已下赐男子为父后者爵一级三月晋襄城太守司马休之中郎刘敬宣髙雅之俱奔洛阳各以子弟为质并求救于兴兴与之符信使于闗东募兵得数千人复还屯彭城间夏四月西秦乞伏干归遣其子炽盘来朝兴署为兴晋太守五月兴大发诸军遣弟安北将军义阳公平尚书右仆射狄伯支等率歩骑四万伐魏平等军次河东兴遣光逺将军党娥立节将军雷星建忠将军王次多等帅杏城及岭北突骑自和寜赴援越骑校尉唐小方积弩将军姚梁国[一作良国]率闗中劲卒为平后继晋公绪统河东见兵为前锋节度东平公绍率洛东之兵始平太守详率朔方见骑并集平望以会于兴司隶校尉常山公显及尚书令晃辅太子泓守长安髙平公没奕干权镇上邽中军将军广陵公钦权镇洛阳兴帅戎卒四万七千自长安赴平平攻魏干壁六十余日壁中众少失井陷之六月太祖将兵逆击遣毘陵王顺及豫州刺史长孙肥等三军六万骑为先锋秋七月太祖躬帅将士亲征八月次于永安平募遣骁将帅精骑二百觇魏虚实长孙肥逆击尽擒之匹马不返平遂退走太祖急追之乙巳及于柴壁平婴城固守魏军围之兴乃悉举其众救平将据天渡运粮馈平太祖闻兴将至问尚书右兵中郎中山李先曰兴屯天渡平据柴壁相为表里今欲殄之计将安出先曰臣闻兵以正合战以竒胜如闻姚兴欲屯兵天渡利其粮道及其未到之先遣竒兵先邀天渡柴壁左右严设伏兵备其表里然后以陛下神策观时而动兴欲进不得退又乏粮夫髙者为敌所栖深者为敌所因[一作囚]兵家所忌今秦皆犯之可不战而取也太祖从之乃増筑重围内以防平出外以拒兴入魏广武将军安同曰汾东有蒙坑东西三百余里蹊径不通兴来必从汾西直临柴壁如此则虏声势相接重围虽固不能制也不如为浮梁渡汾西筑围以拒之虏至无所施其智力矣太祖以为然遂截汾曲为南北浮桥乘西岸筑围兴至蒲坂惮魏之强久乃进兵甲子太祖帅歩骑三万余人渡蒙坑南四十里逆击兴兴晨行北引未及安营魏军猝至兴众怖扰太祖遣毘陵王顺以精骑冲击获兴甲骑数百斩首千余级兴退南走四十余里魏引兵还平亦不敢出但使人烧围数百歩而已魏知兴气已挫乃分兵四据险要南絶蒙坑之口东杜新坂之隘守天渡屯贾山令平水陆絶路将坐甲而擒之又縁汾带冈树栅数十重[一作里]以卫刍牧者使平不得近柴壁九月兴从汾西北下营凭壑为垒欲以自固又遣数千骑乘西岸窥视魏军[一作营]乃束柏材从汾水上流纵之欲以毁浮桥[一作梁]魏军皆钩取以为薪蒸太祖度兴必攻西围乃命修堑増广之至夜兴攻西围梯短不及弃之堑中而还又分其众临汾为垒叩逼水门与平相望魏因截水中兴内外隔絶士卒丧气冬十月平粮尽矢竭势甚窘急夜悉众突西南围求出兴列兵汾水西举烽皷噪为平接应太祖简诸军精锐屯于汾西固守南桥絶塞水口兴夜闻声望平力战突免平闻外皷望兴攻围引接故但呌呼虚相应和莫敢逼围平不得出计穷力尽乃将二妾帅麾下三十骑赴汾水死兴安逺将军不蒙世扬威将军雷重等将士四千余人多从平赴水太祖使善游者泅水钩捕无一人得免平众三万余人皆敛手受缚又擒尚书右仆射狄伯支越骑校尉唐小方积弩将军姚梁国立节将军雷星建义将军康宦北中郎将康猥兴从子伯禽已下四品将军已上四十余人获先亡臣王次多靳懃等并斩以狥兴逺来赴救自观其穷力不能救举军恸哭声振山谷数日不止频遣使求和于魏太祖不许兴乃下书令军士战没者皆厚加褒赠魏军乘胜进攻蒲坂晋公绪固守不战会柔然谋伐魏太祖闻之戊申引兵而还庚戌兴徙河西豪右万余户于长安十二月晋辅国将军袁虔之宁朔将军刘寿冠军将军髙长庆龙骧将军郭恭等贰于桓玄惧而来奔兴临东堂引见谓虔之等曰桓玄虽名晋臣其实晋贼才度定何如其父卒能办成大事否虔之曰玄藉世资雄据荆楚属晋朝失政盗窃宰衡安忍无亲多忌好杀位不才授爵以爱加无公平之度以臣观之不如其父逺矣今已握朝权必将簒逆既非命世之才正可为他人驱除耳此天以机便授之陛下愿速加经畧廓清吴楚兴大悦以虔之为大司马余皆拜授有差虔之固辞请疆场自效改授假节寕南将军广州刺史

卷五十七 后秦録五
姚兴中
弘始五年春正月兴立昭仪张氏为皇后封子懿为上庸公弼为广平公洸为陈留公宣为长乐公谌为博陵公愔为南阳公璞为平原公质为范阳公逵为清河公裕为陇西公国儿为章武公二月兴遣兼大鸿胪梁斐以新平张构为副拜秃髪傉檀为车骑将军广武公沮渠蒙逊为镇西将军沙州刺史西海侯李暠为安西将军髙昌侯遣镇逺将军荆州刺史赵曜率众二万西屯金城建节将军王松怱帅骑助吕隆守姑臧松怱至魏安为傉檀弟文真所围众溃执松怱送于傉檀傉檀大怒送松怱还归罪文真深自陈谢兴下书録马嵬战时将吏尽擢叙之其堡戸给复二十年兴性俭约车马无金玉之饰自下化之莫不敦尚清素然雅好游畋颇损农要京兆杜延以仆射齐难无匡辅之益着丰草诗箴之冯翊相云作徳猎赋以讽兴皆览而善之赐以金帛终弗能改晋顺阳太守彭泉以郡来降兴遣杨佛嵩率骑五千与镇逺将军赵曜迎之遂陷南乡擒建威将军刘嵩畧地至梁园而还秋七月秃髪傉檀及沮渠蒙逊互出兵攻吕隆隆患之秦之谋臣言于兴曰隆藉先世之资専制一方今虽饥窘尚能自支若将来丰赡终非吾有凉州险絶土田饶沃世难先违道隆[一作清]后服不如因其饥弊而取之兴遂遣兼散骑常侍席确诣凉州征隆弟超入侍隆遣之乃因超表请内徙兴遣尚书左仆射齐难及镇西将军姚诘镇逺将军[一作左贤王]乞伏干归镇逺将军赵曜等帅歩骑四万迎隆于河西八月难等至姑臧隆素车白马迎于道旁隆因劝难攻沮渠蒙逊蒙逊使臧莫孩拒之前军败绩难乃与蒙逊结盟而还以司马王尚行凉州刺史配兵三千镇姑臧尚绥抚遗黎导以信义百姓懐其恵化翕然归之以将军阎松为仓松太守郭将为番禾太守分戍二城徙隆宗室僚属及民万户于长安以隆为散骑常侍超为安定太守自余文武随才擢叙沮渠蒙逊遣弟拏贡其方物
弘始六年春二月南凉秃髪傉檀畏秦之强乃去年号罢尚书丞郎官遣叅军闵尚[一作闗尚]入贡兴许之求领凉州兴不许北部鲜卑并遣使贡欵桓玄遣使来聘请辛恭靖何澹之兴留恭靖而遣澹之谓曰桓玄不推计厯运将图簒逆天未忘晋必将有义举以吾观之终当倾覆卿今驰往必逢其败相见之期迟不云逺未几恭靖诳守者踰墙而逃归于江东安帝嘉之拜咨议叅军寻而病卒三月丙寅魏擒兴寜北将军太平太守衡谭掠三千余众而去兴遣大将军陇西公硕徳及别将姚敛成姚寿都等率众三万伐仇池公杨盛于仇池寿都等入自宕昌敛成从下辩而进盛遣其弟寿拒敛成从子斌拒寿都寿都逆击擒斌尽俘其众杨寿等惧帅众请降硕徳还师晋汝南太守赵策委守来奔冬十一月鸠摩罗什至长安
弘始七年春正月兴居罗什于逍遥园以国师礼待之奉之如神甚见优宠亲帅羣臣如逍遥园引诸沙门于澄玄堂听什演说佛经遂大营塔寺起逍遥宫殿庭左右有楼阁髙百尺相去四十丈以麻绳大一围两头各经楼上会日令二人各从楼内出从绳上行以为佛神相遇什七岁出家日诵千言率多谙解无不究通兼辨夏言既览旧经多有乖谬不与梵本相应兴使沙门僧栔僧迁法敛道流道标道恒僧叡僧肇昙顺等八百余人更出大品什持胡本兴执旧经以相考校其新文异旧者皆会于理义续出诸经并诸论三百余卷今之新经皆什所译兴既托意于佛公卿已下莫不钦附沙门自逺而至者五千余人有大道者五十人起造浮图于永贵里立波若台于中宫作须弥山四面有崇岩峻壁珍禽异兽山林草木精竒怪异仙人佛象人所未识见者皆以为竒时沙门坐禅者恒有千数州郡化之奉佛者十室而九夏五月陇西公硕徳及冠军将军徐洛生等帅众伐仇池公杨盛频败盛兵遣建武将军赵琨自宕昌而进又遣其将军敛俱冦汉中拔固城徙流民郭陶等三千余家于闗中秋七月杨盛请降遣子难当及僚佐子弟数十人为质硕徳引还署盛为使持节散骑常侍都督益宁二州诸军事征南大将军开府益州牧武都侯时刘裕诛桓玄迎复安帝玄卫将军新安王桓谦临原王桓怡雍州刺史桓蔚左卫将军桓谧中书令桓胤将军何澹之等来奔裕遣叅军衡凯之诣常山公显请通和好显遣其司马吉黙报之自是聘使不絶晋求南乡等诸郡兴许之羣臣咸谏以为不可兴曰天下之善一也刘裕拔起细微能讨诛桓玄匡辅晋室内厘庶政外修封疆吾何惜数郡不以成其羙乎遂割南乡顺阳新野舞阴等十二郡归晋
弘始八年夏六月陇西公硕徳自上邽入朝兴为之大赦及归送之至雍乃还班告境内及在朝文武立名不得同叔父绪及硕徳名以彰殊礼太史令郭黁言于兴曰戌亥之岁当有妖冦起于西北宜慎其锋起兵如流沙死者如乱麻戎马悠悠会陇头鲜卑乌桓居不安国朝夕疲于奔命时所在有泉水涌出传云饮则愈病后多无验屡有妖人自称神女乃命戮之有雀数万头鬬于兴庙毛羽折落多有死者月余乃止识者曰今雀鬬庙上子孙当有争乱者乎又兴殿后有声如牛吼有二狐入长安一登兴殿屋走入宫一入于市求之不得兴大阅自杜邮至于羊牧秃髪傉檀献马三千匹羊三万头兴以为忠乃署傉檀为都督河右诸军事车骑大将军凉州刺史镇姑臧征凉州刺史王尚还长安凉州人申屠英等遣主簿胡威诣长安请留尚兴弗许引威见之威流涕谓兴曰臣州奉戴王化于兹五年土宇僻逺王威不接衔胆栖冰孤城独守者仰恃陛下灵威俯仗良牧仁政克自保全以至今日忽违天人之心以华土资戎狄若傉檀才望应代臣岂敢言窃闻乃以臣等贸马三千匹羊三万口如所传实者是为贱人贵畜无乃不可乎茍以马供军国直烦尚书一符臣州三千余家戸输一匹朝下夕办何故以一方委此奸胡昔汉武倾天下之资力开建河西隔絶诸戎以断匃奴右臂所以终能屠大宛王母寡今陛下方布政玉门化流西域奈何以五郡之地资之玁狁忠诚华族弃之虐虏岂惟臣州士民坠于涂炭恐方为圣朝旰食之忧兴悔之遣西平车普驰止王尚复遣使谕傉檀会傉檀已至姑臧普先以状告之傉檀遽逼遣王尚遂入姑臧尚既至长安坐匿吕氏宫人擅杀逃人薄禾等禁止南台凉州别驾宗敞治中张穆主簿边宪胡威等上疏理尚曰臣州荒裔邻带冦雠居泰无垂拱之安运否离倾覆之难自张氏颓基徳风絶而莫扇吕数将终枭鸮以之翻翔羣生婴罔极之痛西夏有焚如之祸幸皇鉴降眷纯风逺被刺史王尚受任垂灭之州策成难全之地[一作际]轻身率下躬俭节用劳逸丰约与众同之劝课农桑时无废业然后振王威以扫不庭回天波以荡氛秽则羣逆冰摧不俟朱阳之曜若秋霜陨箨岂待劲风之威何定逺之足髙营平之独羙经始甫尔会朝算改授使希世之功不终于必成易失之机践之而莫展当其时而明其事者谁不慨然既逺役遐方劬劳于外虽效未酬恩而在公无阙自至京师二旬于今出车之命莫逮萋菲之责惟深以取吕氏宫人裴氏及杀逃人薄禾等为南台所禁天鉴玄镜蹔免囹圄讥绳之文未离简墨裴氏年垂知命首髪二毛嫠居本家不在尚室年迈姿陋何用送为边藩要捍众力是寄禾等私逃罪应宪墨以杀止杀安边之义也假若以不送裴氏为罪者正阙奚官之一女子耳论勲则功重言瑕则过微而执宪者吹毛求疵忘劳记过斯先哲所以泣血于当年微臣所以仰天而洒泪且尚之奉国厯事二朝能否效于既往优劣简在圣心就有微过功足相补宜弘罔极之施以彰覆载之徳[一作恩]臣等生自西州无翰飞之益久沈伪政絶进趋之途及皇化既沾投竿之心冥发遂策名委质位忝吏端主辱臣忧故重茧披欵惟陛下亮之兴览之大悦谓黄门侍郎姚文祖曰卿知宗敞乎文祖曰与臣州里西方之英儁也兴曰有表理王尚文义甚佳当王尚研思耳文祖曰尚在南台禁止不与宾客交通敞寓于杨桓非尚明矣兴曰若尔桓为措思乎文祖曰西方评敞甚重优于杨桓敞昔与吕超周旋陛下可试问之兴因召超谓曰宗敞文才何如可是谁軰超曰敞在西方时论甚羙方敞魏之陈徐晋之潘陆兴即以表示超曰凉州小地寜有此才乎超曰臣以敞余文比之未足称多琳琅出于昆岭明珠生于海滨若必以地限人则文命大夏之弃夫姬昌东夷之摈士但当问其文彩何如不以区宇格物兴大悦乃赦尚之罪以为尚书冬十一月乞伏干归来朝
弘始九年春正月兴朝羣臣于正徳殿以乞伏干归寖强难制留为主客尚书署其世子炽盘行西夷校尉监其部众夏四月晋以平北将军苻宣为梁州督护将兵入汉中梁州别驾吕莹汉中徐逸席难起兵应宣南梁州刺史王敏攻之宣求援于仇池公杨盛盛遣军临浕口南敏退屯武兴盛复通于晋夏六月兴以太子泓録尚书事秋七月慕容超遣御史中丞封恺来聘请母及妻复遣中书令韩范奉表称藩八月兴使员外散骑常侍韦宗报聘于超冬十月兴河州刺史彭奚念叛降于秃髪傉檀兴以乞伏炽盘行河州刺史慕容超复使左仆射张华给事中宗正元献大乐伎一百二十人于秦兴还超母妻厚其资礼而遣之燕司徒北地王慕容锺右仆射济阳王慕容嶷髙都公慕容始皆来奔华山地涌沸广袤百余歩烧生物皆熟厯五月乃止蠕蠕社仑与兴和亲送马八千匹始济河兴安北将军刘勃勃忿兴与魏交好乃杀髙平公没奕干以叛收其众数万邀留社仑马侵掠岭北诸镇改姓赫连氏僭称大夏天王先是魏太祖遣贺狄干送马千匹求婚于秦兴许之以魏别立后遂止狄干而絶婚故有柴璧之战至是兴复与魏通和乃遣使请以骏马千匹赎狄伯支等而遣贺狄干还魏魏许之放狄伯支姚伯禽唐小方姚梁国康宦等还长安兴皆复其爵位故勃勃因之而叛九月蜀谯纵略有益寜之地僭称尊号晋襄城太守刘敬宣帅众五千伐之纵遣使诣秦称藩
弘始十年春三月秃髪傉檀沮渠蒙逊迭相攻击傉檀遂东招河州刺史西羌彭奚念奚念阻兵以叛夏五月蜀谯纵又与卢循潜通上表请桓谦为助欲顺流东伐刘裕兴以问谦谦曰臣之累世着恩荆楚若得因巴蜀之资顺流东下民必翕然响应兴曰小水不容巨鱼若纵之才力自足办者亦不假君以为羽翼宜自求多福遂遣之谦至成都虚懐下士纵疑之置于龙格使人守之谦泣谓诸弟曰姚主之言神矣兴以傉檀内外多难欲因而取之使尚书郎韦宗往觇时势复使中军将军广平公弼后军将军敛成镇逺将军乞伏干归等率歩骑三万伐傉檀左仆射齐难等率歩骑二万讨赫连勃勃吏部尚书尹昭谏曰傉檀恃其崄逺轻敢违逆不若诏沮渠蒙逊及李暠使相攻击待其困毙然后取之不必烦中国之兵此卞庄之举也兴不从弼等济自金城部将姜纪言于弼曰今王师声讨勃勃傉檀犹豫未为严防请给轻骑五千袭掩其垒则山泽之民皆为吾有孤城独守可坐而克也弼不听进拔昌松长驱至姑臧傉檀婴城自固出竒兵击弼弼败退据西苑傉檀遣镇北俱延镇逺敬归等来追弼复大败失甲士七千余弼固垒不出傉檀攻之不克狄七月兴遣卫大将军常山公显率骑二万为诸军节度至髙平闻弼败绩兼道赴之显遣善射者孟钦等五人挑战于凉风门弦未及发傉檀材官将军宋益等率众迎击斩钦于阵显乃委罪敛成遣使谢傉檀抚慰河外引师而还傉檀遣徐宿诣兴谢罪赫连勃勃闻秦兵且至退保河曲左仆射齐难以勃勃既逺纵兵野掠勃勃潜师袭击斩首七千余人难引而还追至木城遂为勃勃所擒复虏将士万三千人八月刘敬宣既入峡遣巴东太守温祚以二千人出外水自帅益州刺史鲍陋辅国文处茂龙骧时延祖由垫江转战而前攻纵败之纵遣使乞师于兴兴遣平西将军姚赏南梁州刺史王敏率众二万赴之敬宣等引还
弘始十一年春正月兴遣弟平北将军冲征虏将军狄伯支辅国将军敛曼嵬镇东将军杨佛嵩率歩骑四万讨赫连勃勃进至岭北冲欲回师袭击长安伯支不从而止惧其谋泄遂鸩杀伯支以灭口谯纵遣使贡其方物兴遣兼司徒韦华持节策拜纵为大都督相国蜀王加九锡备物典策一如魏晋故事承制封拜悉如王者之仪二月兴如平凉冯翊人刘厥聚众数千据万年作乱太子泓遣镇军将军彭白狼帅东宫禁兵讨之斩厥赦其余党诸将咸请露布表言广其首级泓不许曰主上委吾后事不能式遏冦逆当责躬请罪尚敢骄矜自为功乎兴自平凉如朝那闻冲谋逆赐死以庶人礼葬之三月兴还长安夏四月赫连勃勃帅骑二万来攻掠取平凉杂胡七千余户进屯依力川六月南燕慕容超为刘裕所伐遣尚书令韩范诣秦乞师兴遣卫将军强帅歩骑一万随范往就东平公绍于洛阳并兵救燕勃勃袭击败之强还长安秋七月兴自将讨勃勃至贰城遣安逺将军详及辅国将军敛曼嵬镇军将军彭白狼分督租运诸军未集而勃勃率骑乘虚奄至兴欲留歩军轻就详营众咸惶惧羣臣固以为不可兴弗纳尚书郎韦宗希旨劝兴行兰台侍御史姜楞越次而进曰韦宗倾险不忠沮败国计宜光腰斩以谢天下脱车驾动轸六军骇惧人无守志取危之道也宜遣单使以征详等兴黙然右仆射韦华等谏曰若车驾轻动众心骇惧必不战自溃详营亦未必可至也惟陛下图之兴遂遣别将姚榆生逆之勃勃伏兵夹击禽之又遣左将军姚文宗率禁兵拒战中垒将军齐莫统氐兵为之后继文宗与莫皆勇果兼人以死力战勃勃乃退留禁兵五千配详助守贰城兴还长安谯纵遣其侍中谯良太常杨轨来朝请大举入冦江东纵以桓谦为荆州刺史谯道福为梁州刺史帅众二万东冦江陵兴遣前将军茍林率骑兵会之桓谦于道召募义旧民投之者二万余人进屯支江林亦进屯江津谦江右贵族部曲徧于荆楚晋之将士多懐异心晋荆州刺史刘道规会诸将士告之曰桓谦今在近道闻诸长者颇有去就之计吾东来文武足以济事若欲去者本不相禁因夜开城门逹旦不闭众咸惮服莫有去者会雍州刺史鲁宗之自襄阳奔赴道规单马迎之遂留守江陵委以心腹自率军攻谦诸将皆曰今逺出讨谦其胜难必茍林在江津伺人动静若来攻城宗之未必能固脱有蹉跌大事去矣道规曰茍林愚愞无他竒计以吾去未逺必不敢向城吾今取谦往至便克沈疑之间已自还返谦败则林破胆矣岂暇复来攻城乎且宗之独守何为不支数日乃驰往攻谦水陆并进谦等舟师大陈兼列歩骑以待之大战于支江谦众败绩乘轻舸奔就茍林道轨追获斩之还至涌口讨林林惧引归道规遣咨议叅军刘遵率众来追俘获数千余人九月刘遵斩林于巴陵冬十月兴以国用不足増闗津之税盐竹山木皆有赋焉羣臣咸谏以为天植品物以养羣生王者子育万邦不宜节约以夺其利兴曰能踰闗梁通利于山水者此皆豪富之家吾损有余以补不足有何不可遂行之
弘始十二年春二月西秦乞伏干归以众叛攻陷金城执太守任兰兰厉色责干归以背恩负义干归怒而囚之兰遂不食而死三月赫连勃勃遣尚书胡金纂将万余骑攻平凉兴如贰城因救平凉纂众大败生擒纂勃勃又遣兄子罗提攻陷定阳执北中郎将姚广都坑将士四千余人兴将曹炽曹云王肆佛等各将数千戸避勃勃内徙兴处肆佛于湟山泽炽云于陈仓勃勃冦陇右攻陷白崖堡遂趋清水略阳太守姚寿都委守奔秦州勃勃虏其众一万六千户而去兴自安定追之至寿渠川不及引还夏六月晋河间王子司马国璠章武王子司马叔道来奔兴谓之曰刘裕方诛桓玄匡复晋室卿等何故来对曰裕与不逞之徒削弱王室臣宗门有能自修立者莫不害之方为国患甚于桓玄是以避之来实非欵诚所以避死耳兴嘉之拜国璠建义将军杨州刺史叔道平南将军兖州刺史赐甲第于长安秋九月西秦乞伏干归来攻失略阳南安陇西诸郡

卷五十八 后秦録六
姚兴下
弘始十三年春正月兴子广平公弼有宠于兴委以朝政天水姜纪遂倾心謟附之纪本吕氏叛臣阿谀奸诈好间人之亲戚时弼为雍州刺史权镇安定纪宻与弼谋令倾心亊常山公显党树左右以求入朝兴遂征弼为尚书令侍中大将军既居左右虚襟引纳收结朝士势倾东宫国人恶之会兴以勃勃干归作乱西北傉檀蒙逊擅兵河右畴咨将帅之臣欲得重将镇抚二方陇东太守郭播言于兴曰岭北二州镇戸皆数万若得文武之才以绥抚之足以靖塞奸路兴曰吾每思得亷颇李牧镇抚四方便宜行事然任非其人恒致负败卿试举之播曰清洁善抚边则平陆子王元始雄武多竒畧则建威王焕赏罚必行临敌不顾则奋武彭蚝兴曰蚝令行禁止则有之非绥边之才也始焕年少吾未知其为人播曰广平公弼才兼文武宜督镇一方愿陛下逺鉴前车近悟覆辙兴不从乃以太常索棱为太尉领陇西内史乞伏干归感而悦之遣使送所掠守宰谢罪乞降兴以勃勃之难权宜许之遣鸿胪署干归征西大将军河州牧河南王及其子炽盘镇西将军左贤王平昌公兴如三原顾谓羣臣曰古人有言闗东出相闗西出将三秦饶隽异汝颍多竒士吾应天明命跨据中原自流沙已东淮汉已北未尝不倾已招求冀匡不逮然明不照下弗感悬鱼至于智效一官行着一善吾厯级而进之不使有后门之叹卿等宜明扬侧陋相助为吾举之可也右仆射梁喜对曰奉旨求贤弗敢休倦未见弼亮大才王佐之器可谓世之乏贤兴曰自古帝王之兴莫不将则孙吴相兼萧邓终不采将于往贤求相于后哲随时任才皆能制治卿自识拔不明旁求不至奈何厚诬四海乎羣臣咸悦太史令任猗言于兴曰白气出于北方东西竟天五百里当有破军杀将流血之征也二月安逺将军姚详镇杏城为赫连勃勃所逼粮尽矢竭委守南奔至于大蘓勃勃平北将军鹿奕干要之众尽溃散遂为所执死之兴遣卫大将军常山公显迎详显闻详败留屯杏城遂以显为都督安定岭北二镇诸军事颍川太守平都自许昌来朝言于兴曰刘裕敢懐奸计屯聚芍陂有扰边之心宜遣烧之以散其谋兴曰裕甚轻弱安敢窥吾边疆茍有奸心不在其身其在子孙乎召尚书杨佛嵩谓之曰吴儿不自知乃有非分之意待至孟冬当遣卿帅精骑三万烧其积聚嵩曰陛下若任臣以此役者当从肥口济淮直趋寿春举大众以屯城纵轻骑以掠野使淮南萧条兵粟俱了足令吴儿俯仰回惶神爽飞越兴大悦会客星入东井所在地震前后一百五十六公卿抗表请罪兴曰灾谴之来咎在元首近代或归罪三公甚无谓也朕当考躬省已以思宋景之义公等何愆宜悉冠履以复厥位
弘始十四年夏四月西秦乞伏干归为部下所杀其子炽盘新立羣臣咸劝兴取之兴曰干归先已返善方当懐抚因丧伐之非朕之本心也冬十月仇池公杨盛阻兵谋叛侵扰祁山遣建威将军赵琨率骑五千为前锋立节将军姚伯寿统歩卒为之后继前将军恢左将军文宗出自鹫峡镇西将军秦州刺史嵩出自羊头峡右卫将军胡翼度从阴宻出汧城分道讨盛兴将轻骑五千自雍赴之与诸将会于陇口天水太守王松怱言于嵩曰先王神略无方威武絶世冠军徐洛生猛毅兼人佐命夹辅再入仇池无功而还非杨氏智勇所能全也直是地势崄固使之然耳今以赵琨之众使君之威凖之先朝实未见成功使君具悉形便何不表闻嵩不从盛率众与琨相持伯寿畏惧弗进琨众寡不敌为盛所败兴斩伯寿引兵而还嵩乃具陈松怱之言兴善之赏帛百疋遂以杨佛嵩为都督岭北讨虏诸军事安逺将军雍州刺史率岭北见兵讨赫连勃勃发数日兴谓羣臣曰佛嵩骁猛果锐每临敌对冦不可制抑吾每节之配兵不过五千人今众旅既多遇贼必败且去已逺追之不及吾深忧之将若之何其下咸以为不然未几果为勃勃所执絶吭而死
弘始十五年春正月兴立昭仪齐氏为皇后下书以故丞相绪太宰硕徳太傅旻大司马崇司徒尹纬等二十四人配享于苌庙兴以大臣屡丧令所司更详临赴之制所司白兴依故事东堂发哀兴不从每大臣死皆亲临之三月庚午遣使至魏复修和好夏四月太尉索棱以陇西降西秦乞伏炽盘刘裕以西阳太守朱龄石为益州刺史帅师讨谯纵于成都秋七月平之斩纵传首建康
弘始十六年夏五月贰原氐羌仇常叛兴遣后将军敛成镇军将军彭白狼北中郎将洛都讨之成等为常所败甚惧诣赵兴太守姚穆归罪穆欲送杀之成恐奔赫连勃勃兴遣东平公绍与广平公弼率禁卫诸军镇抚岭北辽东侯弥姐亭地率其部人南居阴宻刼掠百姓弼收亭地送之杀其众七百余人徙二千余戸于郑城兴寝疾妖贼李宏反于贰原仇常复以兵应之兴舆疾往讨斩常执宏而还徙常部人五百余戸于许昌左将军文宗有宠于太子泓广平公弼深嫉忌之诬文宗有怨言以侍御史亷桃生为证兴怒赐文宗死自是羣臣累足不敢复言弼之短弼宠爱方隆所欲施行无不信纳乃以嬖人天水尹冲为给事黄门侍郎唐盛为治书侍御史兴左右机要皆其党人渐欲广树爪牙弥缝其阙右仆射梁喜侍中任谦京兆尹尹昭乘间言于兴曰父子之际人所难言然君臣之义不薄于父子臣等理不容黙并后匹嫡未始不倾国乱家广平公弼奸凶无状潜有陵夺之心陛下宠之太过假其威权倾险无頼之徒莫不辐辏其侧市巷讽议皆言陛下将有废立之计诚如此者臣等有死而已不敢奉诏兴曰安得有此喜等复曰若无之则陛下爱弼适所以祸之愿去其左右减其威权非但弼有泰山之安社稷宗庙亦有盘石之固矣兴黙然不应大司农窦温司徒左长史王弼皆密疏劝兴立弼为太子兴虽不从亦不责也兴疾笃太子泓以兵屯于东华门侍疾于咨议堂广平公弼潜谋为乱招集党与数千人披甲伏于其第候兴死欲杀泓自立抚军将军东平公绍及侍中任谦右仆射梁喜冠军将军姚讃京兆尹尹昭辅国将军敛曼嵬并典禁兵宿卫于内姚裕遣使告上庸公懿于蒲坂并密信诸兄在藩镇者论弼逆状懿流涕告将士曰上今寝疾臣子所宜冠履不整而广平公弼拥兵私第不忠于储宫正是孤狥义亡身之日诸君皆忠烈之士亦当与孤同狥斯举将士闻之莫不奋怒攘袂曰惟殿下所为生死不敢有二于是尽赦囚徒散布帛数万疋赐其将士建牙誓众将赴长安镇东将军豫州牧陈留公洸治兵于洛阳平西将军平原公谌治兵于雍皆欲赴长安讨弼会兴疾瘳升前殿朝见羣臣征虏将军刘羗泣言于兴曰陛下寝疾数旬奈何忽有此事兴曰朕过庭无训使诸子不睦愧于四海卿等各陈所懐以安社稷京兆尹尹昭曰广平公弼恃宠不虔阻兵懐贰自宜寘之刑书以明宪典陛下若含忍未便加法者且可削夺威权使散居藩国以纾窥觎之祸全天性之恩兴谓右仆射梁喜曰卿以为何如喜曰臣之愚见如昭所陈兴以弼文武兼才未忍致法免其尚书令以将军公就第上庸公懿等闻兴疾瘳各罢兵还镇陈留公洸及弟平原公谌等皆抗表罪弼请致之刑法兴不许时魏遣使来聘且请婚于兴会平阳太守姚成都入朝兴谓之曰卿久处东藩与魏邻接应悉彼事形今来求婚吾已许之终能分灾共患逺相接援否成都曰魏自柴壁克捷以来戎甲未曾损失士马桓桓师旅充盛今修和亲兼以婚姻之好岂但分灾共患而已实亦永安之福也兴大悦遣散骑常侍尚书吏部郎严康报聘并致方物懿洸宣谌皆来入朝使裕言于兴曰懿等今悉在外欲有所陈兴曰汝等正欲论弼事耳吾已知之不复烦见也裕曰弼茍有可论陛下所宜垂听若懿等言违大义便当肆之刑辟奈何逆拒之于是引见懿等于咨议堂宣流涕曰先帝以大圣起基陛下以神武定业方隆七百之祚为万世之羙安可使弼谋倾社稷宜委之有司肃明刑宪臣等敢以死请兴曰吾自处之非汝等所忧也抚军东曹属姜虬上疏曰广平公弼懐奸积年谋祸有岁倾陷羣竖为之画足衅成逆着取嗤戎裔昔文王之化刑于寡妻今圣朝之乱起自爱子虽欲含忍其瑕掩蔽其罪而逆党犹繁扇惑不已弼之乱心何由可革宜斥散凶徒以絶祸端兴以虬表示梁喜曰天下之人莫不以吾儿为口实将何以处之喜曰信如虬言陛下宜早裁决一旦祸机窃发悔之晩矣兴黙然不忍诛弼免官而已太子詹事王周亦虚襟引士树党东宫弼恶之每规陷害周抗志确然不为之屈兴嘉其守正以为中书监
弘始十七年春二月晋荆州刺史司马休之据江陵雍州刺史鲁宗之据襄阳与刘裕相攻遣使求援兴遣征虏将军姚成王及建义将军司马国璠率骑八千赴之成王进次南阳司马休之等为刘裕所败引归休之遂与鲁宗之及谯王司马文思新蔡王司马道赐寜朔将军梁州刺史马敬辅国将军竟陵太守鲁轨寜朔将军南阳太守鲁范来奔三月广平公弼恨宣之毁已遂譛宣于兴会宣司马权丕至长安兴责丕以不能匡辅将诛之丕性倾巧因诬宣罪状以求自免兴大怒遣使就杏城收宣下狱使弼将三万人镇秦州京兆尹尹昭言于兴曰广平公与皇太子不平今拥强兵于外陛下一旦不讳臣恐社稷必危小不忍乱大谋者陛下之谓也兴弗纳复以弼为中军大将军配兵三千屯于渭北赫连勃勃攻杏城兴遣弼救之至冠泉而杏城陷守将姚逵死之兴如北地弼次于三树遣弼及辅国将军敛曼嵬向新平兴还长安秋九月赫连勃勃遣其将赫连建帅众冦贰县遂入平凉守将姚恢与建战于五井平凉太守姚周都为建所获进兵新平广平公弼讨之战于龙尾堡大破之擒建送于长安初勃勃攻彭双方于石堡方力战拒守积年不能克至是闻建败引师而去司马休之等至长安兴谓之曰刘裕崇奉晋帝岂便有阙乎休之曰臣前下都琅邪王徳文泣谓臣曰刘裕供御主上克薄珍竒以事势推之方为社稷之忧未可测也乃署休之为镇军将军扬州刺史宗之等并有拜授扬武将军安乡侯康宦驱掠白鹿原氐胡数百家奔上洛上洛太守宋林拒之商洛人黄金等起兵攻宦宦率众归罪兴赦之复其爵位时白虹贯日荧惑在瓠瓜星中一夜忽然三失不知所在后八十日出于东井留守盘旋是岁大旱赤地昆明池水竭童謡讹言国内諠扰有术士言于兴曰将有不祥之事终当自消时兴药动广平公弼称疾不朝聚兵于第兴闻之怒甚收弼党殿中侍御史唐盛孙元等杀之太子泓言于兴曰臣诚不肖不能缉谐兄弟致弼构造是非仰惭天日此皆臣之罪也陛下若以臣为社稷之忧除臣而国家安愿赐臣死若垂天性之恩不忍加臣刑戮者乞听臣守藩兴惨然改容召姚讃梁喜尹昭敛曼嵬于咨议堂密谋收弼东平公绍时屯兵雍城驰遣告之数日不决弼党汹惧兴虑其为变乃收弼囚之中曹穷治党与将杀之泓流涕固请乃止兴谓梁喜曰太子天性平和心少猜忌必能容纳羣贤保全吾子于是赦弼党与兰台令张泉夕言于兴曰荧惑入东井旬纪而返未余月复来守心王者恶之宜修仁虚已以答天谴兴纳之冬十月壬子兴遣散骑常侍姚敞等送女西平公主于魏太宗[拓跋嗣]以后礼纳之铸金人不成乃以为夫人而宠遇甚厚
弘始十八年春正月正旦兴朝羣臣于太极前殿沙门贺僧恸泣不能自胜众咸怪之贺僧者莫知其所从来言事皆有効验兴甚神礼之尝与隠士数人预于燕会兴使鲁宗之将兵冦襄阳未至而卒其子辅国将军轨引兵攻晋晋雍州刺史赵伦之击败之二月兴如华阴使太子泓监国入居西宫兴疾笃遂还长安泓欲出迎宫臣谏曰今主上疾笃奸臣在侧广平公弼希冀非常变故难测今殿下若出进则不得见主上退则有弼等[一作不测]之祸安所归乎自宜深抑情理以寜社稷泓曰臣子闻君父疾笃而端居不出何以自安对曰全身以安社稷孝之大者也泓从之乃止迎于黄龙门樽下弼党见兴升舆咸懐危惧黄门侍郎尹冲等先谋欲因泓出害之尚书姚沙弥谓冲曰若太子有备不来迎侍当奉乘舆直趋广平公第宿卫将士闻乘舆所在自当来奔谁与太子共守乎且吾属以广平公之故已陷身于逆节将何所自容今奉乘舆南幸因以举事是仗大义非但救广平公之祸吾属前罪亦可申雪冲等不从欲随兴入宫作乱复未知兴之存亡疑而不发兴既入宫命太子泓録尚书事使东平公绍及右卫将军胡翼度典兵禁中防制内外遣殿中上将军敛曼嵬收弼第中甲仗纳之武库兴疾转笃其妹南安长公主问疾不应兴少子耕儿出告其兄南阳公愔曰上已崩矣宜速决计愔即与其党尹冲姚武伯等率甲士攻端门敛曼嵬勒兵拒战胡翼度率禁兵闭四门愔等遣壮士登门縁屋而入及于马道泓侍疾在咨议堂遣敛曼嵬率殿中兵登武库拒战太子右卫率姚和都帅东宫兵入屯马道南愔等既不得进遂烧端门兴力疾临前殿赐弼死禁兵见兴喜跃贯甲争进赴贼贼众骇扰和都勒东宫兵自后击之愔等奔溃逃于骊山其党建康公吕隆奔雍尹冲及弟尹泓奔于建康兴引绍及赞梁喜尹昭敛曼嵬等入内寝受遗诏辅政明日遂卒时晋义熈十二年也年五十一在位二十二年伪谥文桓皇帝庙号髙祖葬于偶陵
先是魏太史奏荧惑在瓠瓜中忽亡不知所在于法当入危亡之国先为童謡妖言然后行其祸罚太宗召名儒十余人使与太史议荧惑所诣崔浩对曰按春秋左氏传神降于莘以其至之日推知其物庚午之夕辛未之朝天有阴云荧惑之亡当在二日庚之与午皆主于秦辛为西夷今姚兴据长安荧惑必入秦矣众皆怒曰天上失星人间安知所诣浩笑而不应后八十余日荧惑出东井留守勾已久之乃去秦大旱昆明池竭童謡讹言国人不安间一岁而秦亡众乃服浩之精妙

卷五十九 后秦録七
姚泓
姚泓字符子兴之长子也孝友温和明识寛裕而无经世之畧又愞弱多病兴欲以为嗣狐疑不决久之立为太子兴每征伐游巡常留总后事博览经传尤善谈论雅好诗咏尚书王尚黄门郎叚章尚书郎富允文以儒术侍讲胡义周夏侯稚以文章游集受经于博士淳于岐岐病在家泓以师者人之表范传先圣之训加在三之义不可不重乃亲诣省疾拜于床下自是公卿见师傅莫不下拜时尚书王敏右丞郭播以刑政过寛议欲峻制泓曰人情挫辱则激厉之心生政教烦苛则茍免之行立上之化下如风靡草君等叅赞朝化弘昭政轨不务仁恕之道惟欲严法酷刑岂是安上驭下之理乎敏等乃止初兴如平凉冯翊刘厥聚众数千据万年叛泓遣镇军将军彭白狼率东宫禁兵讨之斩厥赦其余党诸将咸劝泓曰殿下神算电发荡平丑逆宜露布表言广其首级以慰逺近之情泓曰主上委吾后事使吾式遏冦逆吾绥理失和以长冦奸方当引咎责躬归罪行间安敢过自矜诞以重罪责乎左仆射韦华闻之谓河南太守慕容筑曰皇太子实有恭恵之徳社稷之福也泓弟广平公弼有夺嫡之谋泓恩抚如初未尝见于颜色东平公绍每为弼羽翼泓亦推心宗事弗以为嫌绍亦感之归心于泓守其忠烈
永和元年春正月兴卒泓秘不发丧捕南阳公愔及建康公吕隆大将军尹元等皆诛之命齐公恢杀安定太守吕超恢初犹豫久乃杀之泓疑恢有阴谋恢自是懐贰阴聚兵甲欲谋作乱泓既发丧僭即皇帝位大赦境内殊死已下改元永和庐于咨议堂既葬即吉乃亲庶政内外百僚增位一等下令文武各尽直言凡政有不便于时事有益于宗庙者其各极言勿有所隠初兴徙李閠羌三千余户于安定寻徙新支至是羌酋党容率所部叛还泓遣抚军将军赞讨之容惧请降徒其酋豪数百户于长安余悉遣归李閠北地太守毛雍据赵氏坞以叛东平公绍讨擒之时长乐公宣镇李閠未知雍败遣部将姚佛生等来卫长安众既发宣叅军韦宗奸謟好乱闻毛雍叛说宣曰主上新立威徳未着勃勃强盛侵害必深国家之难未可量也殿下居维城之任不可不为深虑邢望地形险固总三方之要若能据之虚心抚集非但克固维城亦伯王之资也宣从之率戸三万八千弃李閠南保邢望宣既南移诸羌据李閠以叛东平公绍进讨破之宣诣绍归罪绍怒杀之初宣在邢望泓遣姚佛生谕宣佛生反赞成宣计绍数其罪并杀之泓下书士卒死王事者赠以爵位永复其家将封宫臣十六人五等子男抚军将军赞谏曰东宫文武自当有守忠之诚未有赫然之效何受封之多乎泓曰悬爵于朝所以劝惩来效标明盛徳元子遭家不造与宫臣同此百忧独享其福得不愧于心乎赞黙然东平公绍进曰陛下不忘报徳封之是也古者敬其事命之以始可须来春然后议之乃止夏四月西秦乞伏炽盘遣别将昙逹等来攻上邽上邽刺史姚艾不能守遁走五月并州定阳二城胡数万落叛泓入于平阳攻立义将军成都于匃奴堡推匃奴曹弘为大单于所在寇掠残贼无遗征东将军懿自蒲坂讨之战于平阳大破之执弘送长安徙其豪右万五千于雍州仇池公杨盛攻陷祁山执建节将军王总进逼秦州后将军平救之盛引退平与上邽守将嵩追盛及于竹岭抚军将军赞率陇西太守姚秦都略阳太守王焕以禁兵赴之赞至清水嵩为盛所败嵩与秦都王焕皆战死赞至秦州退还仇池先是天水冀县石鼓鸣声闻数百里野雉皆雊秦州地震者三十二所殷殷有声者八处岩岭崩坠人舍倾壊咸以为不祥及嵩将出羣僚固谏止之嵩曰若有不祥此乃命也安所逃乎遂及于难识者以为秦州泓之故乡今失秦州将灭之征也赫连勃勃率骑四万袭上邽二旬克之攻陷阴密执秦州刺史姚军都[一作平都]坑将士五千余人军都瞋目厉声数勃勃残忍之罪不为之屈勃勃怒杀之又杀将军姚良子及将士万余人既克阴密遂进兵侵雍岭北杂户悉奔五将山征北将军恢弃安定率户五千奔新平安定人胡俨华韬等率众拒恢恢单骑奔归长安立节将军弥姐成建武将军裴岐为俨所杀勃勃使镇东将军羊茍儿等率鲜卑五千余人镇安定镇西将军谌委镇东走勃勃据雍抄掠郿城东平公绍及征虏将军尹昭镇军将军姚洽等率歩骑五万讨之征北将军恢以精骑一万为之后继军次横水勃勃退保安定胡俨闭门拒之杀羊茍儿及所将鲜卑数千人复以安定来降绍进兵蹑勃勃战于马鞍陂败之追至朝那不及而还杨盛复遣兄子倦入冦长虵平阳氐茍渇聚众千余据五丈原以叛遣镇逺将军姚万恢武将军姚难等讨之为渇所败镇西将军谌等讨渇擒之泓使辅国将军敛曼嵬前将军姚光儿讨杨倦于陈仓倦奔散闗勃勃复遣兄子提南侵池阳车骑将军姚裕前将军彭白狼建义将军虵玄击郄之秋九月晋太尉刘裕总督大军来伐师次彭城遣冠军将军檀道济龙骧将军王镇恶入自淮淝攻漆丘项城新野太守朱超石寜朔将军胡藩趋阳城振武将军沈田子建威将军傅弘之趋武闗建武将军沈林子彭城内史刘遵考将水军出石门自汴入河攻仓垣以冀州刺史王仲徳督前锋诸军开巨野入河泓别将王茍生以漆丘降镇恶徐州刺史姚掌以项城降道济遂入颕口诸屯守将皆望风欵附惟新蔡太守董遵固守不降道济攻拔之缚遵而致诸军门遵厉色言曰王者伐国待士以礼君奈何以不义行师以非礼待国士乎道济怒杀之进克许昌获颕州太守姚坦及大将军杨业沈林子自汴入河襄邑人董神虎聚众千余降裕板为叅军加扬武将军领兵从戎林子与神虎共攻仓垣克之兖州刺史韦华以郡降神虎伐其功擅还襄邑林子执数其罪杀之东平公绍闻晋师之至还长安言于泓曰晋兵已过许昌豫州安定孤逺卒难救卫宜迁诸镇戸内实京畿可得精兵十万足以横行天下假使二冦交侵犹不亡国如其不尔晋侵豫州夏冦安定将若之何事机已至宜在速决左仆射梁喜曰齐公恢雄勇有威名为岭北所惮镇人已与勃勃深仇理应守死无贰勃勃终不能越安定逺冦京畿若无安定虏马必至于郿城今闗中兵马足以拒晋无为预自削弱也泓从之吏部郎懿横宻言于泓曰恢于广平之难有忠勲于陛下自陛下龙飞绍綂未有殊赏以答其意今外则致之死地内则不豫朝权安定人自以孤危逼冦思欲南迁者十室而九若恢拥精兵数万鼓行而向京师得不为社稷之忧乎宜征还朝廷以慰其心泓曰恢若懐不逞之心征之适所以速祸耳不从王仲徳水军入河将逼滑台魏兖州刺史尉建畏愞帅众弃城北渡仲徳入滑台宣言曰晋本欲以布帛七万疋假道于魏不谓魏之守将弃城遁去太宗[讳嗣]闻之遣叔孙建公孙表自河内向枋头因引兵济河斩尉建于城下投尸于河呼仲徳军人问以侵冦之状仲徳使司马竺和之对曰刘太尉使王征虏自河入洛清扫山陵非敢为冦于魏也魏之守将自弃滑台去王征虏借空城以息兵行当西引于晋魏之好无废也何必扬旗鸣鼓以耀威乎太宗使建以问裕裕逊辞谢之曰洛阳晋之旧都而羌据之晋欲修复山陵久矣诸桓宗族司马休之兄弟鲁宗之父子皆晋之蠧也而羌收之以为晋患今晋将伐之欲假道于魏非敢为不利也冬十月晋师进至成皋征南将军陈留公洸时镇洛阳驰使请救泓遣越骑校尉阎生率骑三千赴之武卫将军姚益男将歩卒一万助守洛阳又遣征东将军并州牧懿南屯陜津为之声援寜朔将军赵玄为洸部将说洸固守金墉可以坐制其弊洸司马姚禹与道济濳通主簿阎恢杨虔等皆禹之党嫉玄忠诚咸共毁之洸遂遣玄率精兵千余南守柏谷坞广武将军石无讳东戍巩城以拒晋师会阳城及成皋荥阳虎牢诸城悉降道济等长驱而进无讳至石闗奔还玄为晋司马荥阳毛徳祖所杀姚禹踰城奔道济甲子进逼洛阳丙寅洸遂出降道济获四千余人议者欲尽坑之以为京观道济曰伐罪吊民正在今日皆释而遣之时阎生至新安益男至湖城闻洛阳已陷留屯不进十二月征东将军并州牧懿崄薄惑于信受司马孙畅奸巧倾佞好乱乐祸说懿袭长安诛东平公绍废泓而代之懿以为然乃帅众至陜津散榖以赐河北夷夏欲虚损国储招纳和戎诸羌树已私恵懿左常侍张敞侍郎左雅固谏曰殿下以母弟之亲居方面之重安危休戚与国同之汉有七国之难实頼梁王今吴冦内侵四州倾没西虏扰边秦凉覆败朝廷之危有同累卵正是诸侯勤王之日且榖者国之本也而殿下无故散之虚损国储将若之何若朝廷问殿下者何辞以报懿怒鞭杀之泓闻之召绍等宻谋于朝堂绍曰懿性识鄙浅从物迁移造此谋者必孙畅耳但驰使征畅遣抚军将军赞据陜城臣向潼闗为诸军节度若畅奉诏而至臣当遣懿帅河东见兵共平吴冦如其逆衅已成违拒诏勅便当名其罪于天下声鼓以击之泓曰叔父之言社稷之计也乃遣赞及冠军将军司马国璠建义将军虵玄屯陜津武卫将军姚驴屯潼闗懿遂举兵称帝传檄州郡欲运匃奴堡谷以给镇人寜东将军姚成都拒之懿乃卑辞招诱深自结托送佩刀为誓成都不从送以呈泓懿遣骁骑将军王国率甲士数百攻成都成都击擒之遣使让懿曰明公以母弟之亲受推毂之寄今社稷危如缀旒宜恭恪忧勤匡辅王室而更包藏奸宄谋危宗庙三祖之灵其肯佐明公乎此镇之粮一方所寄镇人何功而欲给之王国为虵画足国之罪人已就囚执听诏而戮之成都方纠合义众以惩明公之罪复须大兵悉集当与明公会于河上耳相见在近明公其三思之于是宣告诸城谕以顺逆晓以祸福秣马厉兵征发义租河东之兵无诣懿者懿深患之亦发诸城兵惟临晋数千戸叛以应懿成都引兵济自蒲津击临晋叛户大破之懿等震惧镇人安定郭纯王奴等起兵围懿绍入蒲坂执懿囚之诛孙畅等是年泓尚书东武侯敞敞弟镇逺将军僧光右将军定世自洛阳奔降于魏
永和二年春正月朔旦泓朝羣臣于前殿以内外离叛晋师渐逼凄然流涕羣臣皆泣时征北将军齐公恢帅安定镇戸三万八千焚烧屋舍以车为方阵自北雍州趋长安自称大都督建义大将军移檄州郡欲除君侧之恶扬威将军姜纪率众奔之建节将军彭完都闻恢将至弃阴宻奔还长安恢至新支姜纪说恢曰国家重将大兵皆在东方京师空虚公可亟引轻兵径袭事必克矣恢不从乃南攻郿城镇西将军谌为恢所败恢势弥盛长安大震泓驰使征绍遣车骑将军裕及辅国将军胡翼度屯沣西扶风太守姚隽安夷护军姚墨蠡建威将军姚娥都扬威将军彭虵皆惧降恢东平公绍闻恢之叛率轻骑先来赴难使镇军将军姚洽及冠军将军司马国璠将歩卒三万赴长安恢从曲牢进屯杜城绍与恢相持于灵台抚军将军讃闻恢渐逼留寜朔将军尹雅为弘农太守守潼闗亦率诸军还长安泓谢讃曰元子不能崇明徳义导率羣下至祸起萧墙变自同气既上负祖宗亦无颜见诸父懿始构逆灭亡恢复拥众内叛将若之何赞曰懿等所以敢称兵内侮者由臣等轻弱无防遏之方故也因攘袂大泣曰臣与大将军不灭此贼终不持面复见陛下泓于是班赐将士而遣之恢众见诸军悉集咸有惧心部将齐黄等弃恢诣大军降恢进军逼绍赞自后要击大破之杀恢及其三弟泓哭之悲恸葬以公礼二月晋龙骧将军王镇恶至宜阳[纪事本末云进军渑池]遣其司马毛徳祖攻弘农太守尹雅于蠡吾城众溃徳祖使骑追雅获之既而杀晋守者奔固潼闗冠军将军檀道济及建武将军沈林子自陜北渡河拔襄邑堡泓建威将军河北太守薛帛先据解县林子至驰往袭之帛弃军奔河东[宋书作闗中]林子收其兵粮又攻并州刺史河东太守尹昭于蒲坂不克使将军茍卓攻匃奴堡为泓寜东将军成都所败泓遣武卫将军姚驴救蒲坂辅国将军胡翼度据潼闗辛酉荥阳守将傅洪以虎牢降魏泓进绍太宰大将军大都督都督中外诸军事假黄钺改封鲁公侍中司隶宗正节録并如故朝之大政皆往叅决绍固辞弗许又改封赞为东平公其余将士封赏有差遣绍率武卫将军姚鸾等歩骑五万拒守潼闗又遣武卫将军姚驴与并州刺史尹昭为表里之势夹攻道济道济深壁不战沈林子谓道济曰蒲坂城坚池浚非旦夕可拔攻之则伤众守之则引日不如弃之先事潼闗潼闗天阻形势之地且镇恶孤军势危力寡若使姚绍据之则难图矣及其未至当并力争之若潼闗事捷尹昭可不战而自服也道济从之三月弃蒲坂南向潼闗东平公赞率禁兵七千自渭北而东进据蒲津庚辰刘裕使扶风太守沈田子及司马傅弘之率众万余人入上洛所在城镇多委奔长安田子等进次青泥鲁公绍方阵而前以拒道济道济固垒不战绍乃攻其西营不克遂以大众逼之道济帅王敬沈林子等逆冲绍军将士惊散引还定城据险固守遣武卫将军姚鸾屯兵大路以絶道济粮道时裕别将姚珍入自子午窦覇入自洛谷众各数千人泓遣镇逺将军姚万拒覇镇北将军姚疆拒珍姚鸾遣寜朔将军弘农太守尹雅与道济司马徐琰战于潼闗南为琰所败执送刘裕裕以雅前叛欲杀之雅曰雅前日已当死幸得脱至今本在望外死固甘心然夷夏虽殊君臣之义一也明公将以大义行师岂可使秦无守节之臣乎裕嘉其志尚赦之泓遣给事黄门侍郎姚和都屯峣栁以备沈田子鲁公绍谓诸将曰道济等逺来送死兵力不多婴垒自固正欲旷日持久以待后援吾欲分军径据阌乡絶其粮道不出一月道济之首可悬麾下济等既没裕计自阻诸将咸以为然辅国将军胡翼度曰军势宜集不可以分若偏师不利人心骇惧何可以战绍乃止泓以晋师之逼遣使乞师于魏太宗使羣臣议之皆曰潼闗天险刘裕以水军攻之甚难若登岸北侵其势便易裕声言伐秦其志难测且秦婚姻之国不可不救也宜发兵断河上流勿使得西军谘祭酒崔浩曰裕图秦久矣今姚兴死子泓愞劣国内多难裕乘其危而伐之其志必取若遏其上流裕心忿戾必上岸北侵是我代秦受敌也今柔然冦边民食又乏若复与裕为敌发兵南赴则北冦愈深救北则南州复危非良计也不若假之水道听裕西上然后屯兵以塞其东使裕克捷必徳我之假道也不捷吾不失救秦之名此策之得者也且南北异俗借使国家弃恒山以南裕必不能以吴越之兵与吾争河北之地安能为吾患乎夫为国计者惟社稷是利岂顾一女子乎议者犹曰裕西入闗则恐吾断其后腹背受敌北上则姚氏必不出闗助我其势必声西而实北也于是遣司徒南平公长孙嵩督山东诸军事又遣正直将军安平公乙旃眷进据河内游击将军王洛生屯于河东振威将军娥清冀州刺史阿薄干将歩骑十万屯于河北为泓声援先是刘裕与王镇恶等期若克洛阳须待大军未可轻前至是镇恶等乘利轻趋潼闗为绍所拒久之乏食众心疑惧欲弃辎重还赴大军沈林子按劔怒曰相公勤王志清六合今许洛已定闗右将平事之济否系于前锋奈何阻乘胜之气弃垂成之功乎且大军尚逺贼众方盛虽欲求还亦不可得下官受命前驱誓在尽命今日之事当为将军办之然二三君子或同业艰难或荷思罔极以此退挠亦何面以见相公旗鼔耶镇恶等驰使告裕且乞粮援时裕军入河魏军屯河岸军不得进裕呼所遣人开舫北戸指河上魏军示之曰我语令勿进而轻佻深入岸上如此何由得遣军粮镇恶乃亲至弘农督人租税百姓竞送义粟军食复振魏以数千骑縁河随裕军西行军人于南岸牵百丈风水迅急有漂渡北岸者辄为魏所杀畧裕遣军击之裁登岸则退走则复来夏四月裕遣白直队主丁旿帅仗士七百人车百乘渡北岸去水百余歩为却月阵两头抱河车置七仗士事毕使坚一白眊魏军见数百人歩牵车上不解其意皆未动裕先命寜朔将军朱超石戒严二千人白眊既举超石帅众驰往赴之并赍大弩百张一车葢二十人设彭排于辕上魏军见营阵既立乃进围之长孙嵩帅三万骑来助四面肉薄攻营弩不能制时超石别赍大锤及矟千余张乃断矟长三四尺以锤锤之一矟辄洞贯三四人魏军不能当一时奔溃死者相积临阵斩阿薄干魏军退遁平城超石帅寜朔将军胡藩寜逺将军刘荣祖追击又破之杀获千余太宗乃恨不用崔浩之言泓建威将军河北太守薛帛据河曲以叛绍分道置诸军为犄角之势遣辅国将军胡翼度据东原武卫将军姚鸾营于大路与晋军相接丙子夜沈林子简其军中精锐朱逺等衔枚夜袭鸾营鸾众大溃战死士卒死者九千余人抚军将军东平公赞屯河上以断水道遣恢武将军姚难运蒲坂榖以给军士至香城林子击败之赞单马奔还定城泓遣镇西将军谌屯峣栁黄门侍郎和都讨薛帛于河东闻晋师之要难也乃兼道赴救未至而难败因破裕别将于河曲遂屯蒲坂大将军鲁公绍遣左长史镇军将军姚洽[宋书作姚伯子]及寜朔将军安夷[宋书作蛮]护军姚墨蠡[宋书作黙骡]河东太守唐小方等帅骑三千屯河北之九原阻河为固欲絶道济诸县租输洽辞曰夫小敌之坚大敌之擒也今兵众单弱而逺在河外虽明公神武然鞭短势殊恐无所及绍不听沈林子率众八千要洽于河上击破之斩洽及墨蠡小方杀获殆尽林子因启刘裕曰绍气葢闗中今兵屈于外国危于内恐其凶命先尽不得以膏血祭斧耳绍闻洽死忿恚发病托抚军将军东平公赞以后事使恢武将军姚难屯闗西呕血而死赞既代绍守崄众力益盛引兵袭林子林子复击破之时泓各置闗以守崄[一作峡]刘裕遣檀道济王镇恶或据山为营或平地结垒大小七十营滨带河崄泓亦保据山原陵阜之上各设营垒[今旧迹尚存]秋七月己亥刘裕次于陜城沈田子傅弘之入武闗戍将皆委城遁走田子等进屯青泥泓使给事黄门侍郎和都屯峣桞以拒之裕至阌乡遣沈林子率精兵万余越山开道会沈田子于青泥将攻峣桞泓欲自将以御裕军恐田子等来袭其后欲先击灭田子然后倾国东出乃遣车骑将军裕率歩骑八千奄至青泥躬率大众继发田子本为疑兵所领裁千余人闻泓至欲出击之傅弘之以众寡不敌止之田子曰兵贵用竒不必在众且今众寡相援[当作悬]势不两立若彼结围既固则吾无所逃矣不如乘其始至营阵未立先薄击之可以有功遂率所领先进弘之后继泓兵围数重田子抚慰士卒曰诸君冐险逺来正求今日之战生死一决封侯之业于此在矣士卒皆踊跃豉噪执短兵奋击泓兵大败斩首万余级得其乘舆服御泓奔还灞上初刘裕以沈田子等众少遣沈林子将兵自秦岭往助之至则已破相与追之闗中郡县多濳送欵于田子辛丑裕至潼闗以寜朔将军朱超石为河东太守使与振武将军徐猗之会薛帛于河北共攻蒲坂东平公赞拒裕于闗西姚难屯于香城裕遣王镇恶王敬自秋社西渡渭以逼难军镇东将军平原公璞及黄门侍郎姚和都击猗之等于蒲坂猗之败死超石弃众奔还潼闗赞遣司马休之及司马国璠自轵闗向河内濳引魏军以蹑裕后姚难既为镇恶所逼自香城引兵而西时大霖雨渭水泛溢赞等不得北渡镇恶水陆兼进追及难军泓自灞上引兵还次石桥以为之援赞退屯郑城镇北将军姚疆率部人数千与难合阵于泾上以拒镇恶镇恶遣毛徳祖进击破疆疆力战死之难遁还长安裕遂进据郑城泓使裕及尚书龎綂屯兵宫中征南将军陈留公洸屯兵沣西尚书姚白瓜徙四军杂户入长安姚丕守渭桥胡翼度屯石积东平公
赞屯灞东泓军逍遥园王镇恶率水军自河入渭泝流而上所乘皆蒙冲小舰行船者悉在舰内北土素无舟檝泓军见舰进而外无有行船人莫不惊以为神壬戌镇恶至渭桥令军士食毕皆持仗登岸后登者斩众既登岸渭水流急舰皆随流逐去倐忽不知所在泓所将尚数万人镇恶谕士卒曰吾属本家在江南此是长安城北门去家万里而遥舟檝衣粮并已随流今进而战胜则功名俱显不胜则骸骨不返无他岐矣卿等勉之乃身先士卒众遂腾跃争进大破丕军于渭桥泓引兵赴之逼水地狭为丕败兵所蹂践不战而溃镇西将军谌及前军将军烈左卫将军寳安散骑常侍王帛建武将军进扬威将军蚝尚书右丞孙玄等皆死于阵泓单马还宫镇恶入自平朔门泓与裕等数百骑出奔石桥东平公赞闻泓败召将士告之众皆以刀击地攘袂大泣胡翼度先与刘裕阴通是日弃众奔裕赞夜帅诸军将会泓于石桥晋师已固围之赞军不得入众皆惊散泓计无所出谋欲诣军门降泓子佛念年十二谓泓曰陛下今虽降晋晋人将逞其欲终必不全愿自裁决泓怃然不答佛念遂登宫墙自投而死八月癸亥泓将妻子羣臣诣垒门请降镇恶乃以属吏城中夷晋六万余户皆以国恩慰抚之号令严肃百姓安堵九月裕至长安镇恶迎于灞上裕劳之曰成吾覇业者真卿也镇恶再拜谢曰此明公之威诸将之力也镇恶何功之有焉裕笑曰卿欲学冯异耶镇恶性贪泓府库盈积镇恶盗取不可胜纪裕以其功大不问又盗藏泓伪辇裕使人觇之镇恶剔取其金银弃辇于垣侧裕收彛器浑仪土圭纪里鼓指南车及秦始皇玉玺送之建康其余金玉缯帛珍寳皆以颁赐将士泓镇东将军平原公璞与并州刺史尹昭以蒲坂降抚军将军东平公赞率宗室子弟百余人亦诣军门降裕尽杀之余宗迁于江南送泓建康市而戮之时年三十在位二年泓既被戮建康百里之内草木皆燋死自姚苌以晋孝武太元九年岁在甲申僭立至泓三世以晋安帝义熈十三年岁在丙辰而灭凡三十二年

卷六十 后秦録八
姚嵩
姚嵩兴之弟也仕为镇西将军秦州刺史厯至司空封安成侯留心经典専精释道兴因赐以皇后所遗珠佛像嵩上表谢曰臣言奉珠像承是皇后遗属所建礼觐之日永慕罔极伏惟感往增懐臣言先承陛下亲营像事每注心延望迟冀暂一礼敬不悟圣恩垂及乃复与臣供养此像既工寳并重且于制作之理拟若神造中来所见珠像诚当竒妙然方之于此信复有间瞻奉踊跃实在无量夫受干施者无报蒙恩隆者无谢虽欲仰陈愚诚亦复莫知所尽兴又与嵩书曰吾曽以已所懐疏条摩诃衍诸义图与什公评详厥衷遂有哀故不复能断理义未久什公寻复致变自尔丧戎相继无复意事遂忘弃之近以当遣使送像欲与卿作疏箱箧中忽得前所条本末今送示卿徐徐寻抚若于卿有所不足者便可致难也见卿来日并可以当言笑吾前试通圣人三逹观以咨什公公寻有答今并送往诸此事皆是昔日之意如今都无情懐不知如何矣嵩上述佛义表曰臣言奉陛下所通诸义理味渊玄词致清胜间诣踰于二篇妙尽侔乎中观咏之翫之纸已致劳而心犹无厌真可谓当时之髙唱累劫之宗范也但臣顽闇思不叅玄然披寻之日真复咏歌弗暇不悟弘慈善诱乃欲令叅致问难敢忘愚钝辄位叙所懐岂曰存难直欲咨所未悟耳臣言上通三世甚有深致既已逺契圣心兼复抑正众说宗涂亹亹超絶常境欣悟之至益令赏味增深加为什公研核该备实非愚臣所能称尽正当铭之懐抱以为心要耳上通不住法住般若义云众生之所以不阶道者有着故也是以圣人之教恒以去着为事故言以不住般若虽复大圣玄鉴应照无际亦不可着着亦成患欲使行人忘彼我遗所寄泛若不系之舟无所倚薄则当于理矣故圣人玄诣诚无不尽然至乎标位六度而以无着为宗取之于心诚如明诲即之于事脱有未极夫无着虽妙似若有不即真两冥有不即真两冥恐是心忘之谓耳窃寻玄教如更有以谨牒成言以摅愚见故经云施者受者财物不可得以无所舍法具足檀波罗蜜以此三事不可得故三者既冥有无无当无当之理即同幻化以此而推恐不住之致非真忘彼我遗所寄而已诏云大道者以无为为宗若其无为复何所为耶至理渊谈诚不容言然处在渉求之地不得不寻本以致悟不审明道之无为为当以何为体若以妙为宗者虽在帝先而非极若以无有为妙者必当有不无之因因称俱未冥讵是不二之道乎故论云无于无者必当有于有有无之相譬犹修短之相形耳无理虽玄将恐同彼断常常犹不可况复断耶然则有无之津乃是边见之所存故中论云不破世谛故则不破真谛又论云诸法若实则无二谛诸法若空则无罪福若无罪福凡圣无判二茍无判道何所益由臣闇昧未悟宗极惟愿仁慈重加诲谕诏云圣人之教玄通无涯致感多方不可作一途求不可以一理推故应麤以麤应细以细应理固然也所以放大光明见诸神变者此应十方诸大菩萨将绍尊位者耳若处俗接麤复容此事耶阿含经云释氏之处天竺四十余载衣服饮食受诸患痛与人不别经又云圣人亦入鹿马而度脱之当在鹿马岂异于鹿马哉若不异鹿马应世常流不待此神变明矣毎事要须自同于前物然后得行其化耳斯理之玄固非庸近所叅然不已之情犹欲言所未逹夫万有不同精麤亦异应彼虽殊圣心恒一恒一故圆以应之不同故权以济之虽鹿马而未始乖其大虽现神变而未始遗其细故净名经云如来或以光明而作佛事或以寂寞而作佛事显黙虽异而终致不二然则于大小之间恐是互说耳如华手经初佛为徳藏放大光明令诸众生普蒙其润又思益经中网明所问如来三十三种光明一切遇者皆得利益法华经云佛放眉间相光亦使四众八部咸皆生疑又云处暗众生各得相见茍有其缘虽小必益茍无其因虽大或乖故般若经云若有众生遇斯光者必得无上道又以神变令三恶众生皆生天上以此而言至于光明神变之事似存平等敢缘慈愿辄竭愚思若复哀矜重开导者岂直微臣独受其赐兴答书曰卿所问难引喻兼富理极致深实非庸浅所能具答今当为卿各以相酬耳卿引般若经云若有众生遇斯光者必得无上道即经所言未闻有凡流而得见光明者如释迦放大光明普照十方当斯之时经不言有详品而得见其怪而异之者皆是普明之徒以斯言之定不为羣小也卿若以众生为疑者百亿菩萨岂非众生之谓耶然经复云普明之诣释迦皆与善男子善女人持诸华香来供养释迦及致供养之徒自应普蒙其润也但光明之作本不为善男子善女人所以得蒙余波者其犹蝇附骥尾得至千里之举耳卿又引神变令三恶众生得生人天若在鹿为鹿在马为马而度脱之岂非神变之谓耶华手思益法华诸经所言若云放大光明自应与大品无异也若一一光明以应适前物此作非人天所通夫光明之与寂寞此直发意有参差其揆一也卿引经言施者受者财物不可得与不住法不住般若未有异二者直是始终之教也綂而言之俱是破着之语耳何者罪不罪施者受者及财物都不可得若都不可得复何所著是劝无所著明矣卿又问明道之无为为当同诸法之自空为妙空无以成极耶又引中论二谛之间言意所不及道之无为所寄耶吾意以为道止无为未详所以宗也何者夫众生之所以流转生死者皆着欲故也若欲止于心即不复生死既不生死潜神玄漠与空合其体是名涅盘耳既曰涅盘复何容有名于其间哉夫道以无寄为宗若求寄所在恐乃惑之大者也吾所明无为不可为有者意事如隠寻求或当小难今更重伸前义卿所引中论即吾义宗诸法若不空则无二谛若不有亦无二谛此定明有无不相离何者若定言有则无以拔髙士若定明无则无以济常流是以圣人有无兼抱而不舍者此之谓也然诸家通第一义廓然空寂无有圣人吾常以为殊大径庭不近人情若无圣人知无者谁也嵩复上表答曰臣嵩言奉赐还诏诲谕周备伏寻之日欣跃无量陛下爰发徳音光阐幽极拓道义之门演如来之奥冥宗隠而复彰玄扉掩而再敞文外之旨可谓朗然幽烛矣夫理玄者不可以言称事妙者固非常词之所赞虽欲心口仰咏亦复罔知所尽由臣愚钝而猥蒙陛下褒饰之羙诚复欣戴殊眷实増愧赧比仰味微言研咏弥至其为蒙悟岂惟过半之益但臣仍充外役无由亲承音旨毎望云遐慨实在罔极不胜延系谨以申闻兴复答书曰得表具一二吾常近之才加以多事昏塞触事面墙不知道理安在为复以卿好乐玄法是以聊复孟浪以言之耳而来谕过羙益以不安嵩时出镇上邽以泓永和元年与氐王杨盛相持为盛所杀
姚绪
姚绪弋仲子与苌同母弟故苌甚友爱之初为征虏将军苌之至长安也署绪为司隶校尉镇长安兴嗣立徙镇安定封晋王率众攻新平河东太守栁恭安定太守秦茂等势屈诣降因徙新平安定六千新戸以实蒲坂绪遂为并冀二州牧以镇抚之兴既降号绪与硕徳固让王位降称晋公弘始四年兴发兵伐魏使绪綂河东见兵为前锋节度兴兵败魏乘胜进攻蒲坂绪婴城固守攻之不克乃引而去及兴如河东绪出城迎之兴见绪待以家人之礼班告境内及在朝文武立名不得犯叔父绪及硕徳名以彰殊礼兴谦恭孝友事绪尽礼整服倾悚言则称字车马服玩先以奉绪而自服其次者国家大政必谘而后行累迁至丞相卒谥曰敬王配飨于苌庙 
姚硕徳
姚硕徳弋仲子苌同母弟也苌起兵至安定硕徳所綂部羌屯于陇上自称征西将军率众应苌与苌攻陷登秦州刺史王綂拜使持节都督陇右诸军事征西将军秦州刺史领护东羌校尉镇上邽苌死兴秘不发丧徙硕徳镇阴密其将佐咸劝硕徳奔秦州观望时势硕徳不从遂往见兴兴优礼遣之进爵为陇西王讨平凉将胡金豹于洛城进攻上邽姜乳乳率众来降寻署秦州牧领护东羌校尉移镇上邽后以兴之降号固辞王爵遂以征西大将军陇西公讨乞伏干归军无私掠百姓懐之又帅步骑六千讨吕隆于姑臧攻围累月城不即拔硕徳抚纳夷夏分置守宰节食聚粟为持久计隆惧出降军令严整秋毫无犯祭先贤礼名士西土悦之遂引兵还乃自上邽入朝兴为之大赦及归送之至雍而还甚见优礼厯位至太宰卒谥曰恭王配飨于苌庙
姚绍
姚绍苌庶母弟兴叔父也为抚军将军封东平公兴克洛阳署为都督山东诸军事豫州牧权镇洛阳兴之伐魏绍以洛阳之众会集平望败绩而归及兴寝疾绍典禁兵宿卫广平公弼潜谋为乱称疾不朝兴闻之怒甚宻谋收弼绍为弼羽翼驰遣告之兴力疾赐弼死既而泓嗣伪位推心宗事弗以为嫌复令总司戎政绍亦感而归诚守忠不二所在立功厯位侍中司隶宗正寻进太宰大将军大都督督中外诸军事假黄钺侍中司隶宗正节録并如故改封鲁公先是绍尝召胡僧问以国之休咎僧乃求麫为大胡饼形径一丈僧坐在上先食正西次食正北又次食正南其所余者卷而吞之讫便起去了无所言末年晋太尉刘裕来伐绍遣左长史姚洽屯军河北欲以絶其粮道反为所败洽等死之绍闻洽死忿恚发病呕血而卒绍未亡时率众攻函谷关厨人为绍炊饭气蒸汗流辄便成血腥甚积日如此绍心恶之令勿复炊因乞食于诸军后八十日而绍病死是年晋师北讨扫定颍洛明年席卷丰镐泓遂为刘裕所擒斩于建康市
姚显
姚显字子章兴之弟也清秀明发才兼文武为县令十余年政无疵颣机务之暇宾客如云谦虚传受待士以布衣之礼或昏夜静坐与贤士谈论时政孜孜不倦初封常山公仕至尚书令转司隶校尉卫军大将军累迁至太尉卒谥文成公
姚冲
姚冲苌之少子兴弟也勇力善骑射兴署为平北将军使与征虏狄伯支等率骑攻赫连勃勃军次岭北冲欲回袭长安伯支不从鸩杀之兴自平凉如朝那闻冲谋逆以其弟中最少雄武絶人犹欲隠忍容之后军将军敛成泣谓兴曰冲凶险不仁毎侍左右臣常寝不安席今复贼杀僚佐反形已露愿早为之所兴曰冲何能为也但轻害名将吾欲声其罪于四海耳乃下书赐冲死遂以庶人之礼葬之
姚详
姚详苌兄襄之孙也仕苌为安逺将军始平太守屯兵陇城兴既嗣立秦苻登自六陌趋废桥详据马嵬堡拒之兴虑登众之盛遣长史尹纬率步卒赴详详用纬计大破登于废桥进屯金城会鲜卑薛勃叛于岭北与杂胡共攻围详遂奔长安未几徙镇杏城复为赫连勃勃所逼粮尽南奔兴遣卫大将军姚显救之军败详为勃勃东平将军鹿奕干所执因而遇害
姚邕
姚邕字子和小字黄儿兴之弟也封济南公弘始中兴拜刘勃勃车骑将军奉车都尉常叅军事甚见宠遇邕言于兴曰勃勃天性不仁难以亲育陛下宠遇太甚臣窃惑之兴曰勃勃有济世之才吾方收其艺用与之共平天下有何不可奈何逆拒之遂署勃勃为安逺将军使助没奕干镇髙平邕固諌以为不可兴曰卿何以知其为人邕曰勃勃奉上慢御众残贪猾不仁轻为去就宠之踰分恐终为边害兴不听竟以勃勃为使持节安北将军配以杂虏二万镇朔方未几侵掠岭北兴乃叹曰吾不用黄儿之言以至于此邕识鉴明慧尤善音乐皆能度其盈虚増改曲调世咸传之号济南新调
姚和都
姚和都兴时仕为太子右卫将军左兵尚书及泓嗣立转给事黄门侍郎撰秦记十卷记姚苌时事
姚黄眉
姚黄眉兴之子也其姊即魏太宗昭哀皇后泓灭黄眉归仕于魏太宗厚礼待之赐爵陇西公尚阳翟公主拜驸马都尉赐邑二百户世祖即位迁内都大官后拜太常卿卒赠雍州刺史陇西王谥曰献黄眉寛和温厚希言得失故世祖特加礼异
姚晃
姚晃兴之叔父也仕至尚书令左仆射苌没受遗辅政兴立西宫命晃与元子监国政入居西宫
太后虵氏
虵氏略阳氏虵玄之从姑也苌白雀三年立为皇后苌死兴嗣伪位尊为皇太后皇初四年虵氏寝疾未几而薨兴哀毁过礼不亲庻政羣臣请依汉魏故事既葬即吉尚书郎李嵩上疏曰三王异制五帝殊礼孝治天下先王之髙事也宜遵圣性以光孝道[一作道训]既葬之后应素服临朝率先天下仁孝之举也左仆射尹纬驳曰帝王丧制汉魏为凖嵩矫常越礼愆于轨度请付有司以専擅论既葬即吉乞依前议兴曰嵩忠臣孝子有何罪乎尹仆射弃先王之令典而欲遵汉魏之权制岂所望于朝贤哉其一如嵩议
兴后张氏
张氏羙容仪有淑徳初进为昭仪兴甚宠之弘始五年立为皇后未几卒
兴后齐氏
齐氏本洛阳氐左仆射齐难之妹也初为昭仪弘始十五年立为皇后

卷六十一 后秦録九
吉成诜
吉成诜南安人也建初元年苌攻拔秦州刺史王统羌胡应之者二万余户诜因进曰臣州人殷地险隽杰如林用武之国也王秦州不能收拔贤才三分鼎足而坐玩珠玉以至于此陛下宜散秦州金帛以施六军旌贤表善以副鄙州之望苌善之擢为尚书郎苌与苻登累年相持左仆射尹纬尚书令姚晃谓诜曰苻登穷冦厯年未灭奸雄枭峙所在纠扇夷夏皆贰将若之何诜曰主上权畧无方信赏必罚贤能之士咸懐乐推岂虑大业不成氐贼不灭乎纬曰登穷冦未灭奸雄扇合吾等寜无惧乎诜曰三秦天府之国主上十分已有其八今所在可虑者苻登杨定雷恶地耳自余琐琐焉足论哉然恶地地狭众寡不足为忧苻登藉乌合犬羊偷存假息料其智勇非至尊之匹霸王之起必有驱除然后克定大业耳昔汉魏之兴皆十有余年乃能同一海内五六年间未为久也主上神畧内明英武外发可谓无敌于天下取登有余力愿布徳行仁招贤纳士厉兵秣马以候天时如其鸿业不建者请腰斩诜以谢明公纬言之于苌苌大悦赐诜爵关内侯迁给侍黄门侍郎诜风韵秀发确然不羣毎以天下是非为已任京兆韦髙放浪不覊慕阮籍之为人居母丧弹琴饮酒诜闻而叹曰吾当私刄斩之以崇风教遂拔劔求髙髙惧而逃匿终身不敢见诜
尹纬
尹纬字景亮天水人也族人尹赤为襄司马纬少有大志不营产业身长八尺腰带十围气岸魁梧议论爽慨毎览书传至宰相立勲之际尝辍书而叹苻坚时以尹赤降襄诸尹皆禁锢不仕纬晩乃为吏部郎[晋书作令吏]风志豪迈郎皆惮之坚末年妖星见于东井纬知坚将灭心窃自喜踊跃向天再拜既而流涕长叹友人略阳桓识怪而问之纬曰天时如此正是霸王龙飞之秋吾徒杖策之日然知已难遭恐不得展吾才志是以欣惧交懐耳既而为苌别骑校尉苌如马牧纬与尹详龎演等扇动诸豪共推苌为盟主迁为右司马及苻坚败苌遣纬说坚求禅代事坚问纬曰卿于朕何官纬曰尚书郎坚叹曰卿宰相之才王景略之俦也而朕不知亡也不亦宜乎纬性刚简清亮慕张子布之为人冯翊段铿性倾巧苌爱其博识引为侍中纬以为不可苌不从纬屡众中辱铿铿心不平之苌闻而谓纬曰卿性不好学何为憎学者纬曰臣不憎学憎铿不正耳苌曰卿好不自知毎比萧何真何如也纬曰汉祖与萧何俱起布衣是以相贵陛下起贵中是以贱臣苌曰卿实不及胡为不知纬曰陛下何如汉祖苌曰朕实不如汉祖卿逺萧何故不如甚也纬曰汉祖所以胜陛下者以能逺段铿之徒故耳苌黙然出铿为北地太守苌死纬与兴灭苻登成兴之事业皆纬之力也厯位辅国将军司隶校尉尚书左右仆射封清河侯友人陇西牛寿帅汉中流民归兴因谓纬曰足下平生自谓时明也才足以立功立事道消也则追二疏朱云发其狂直不能如胡广之徒洿隆随俗今遇其时矣正是垂名竹素之日可不勉欤纬曰吾之所庶几如是但未能委宰衡于夷吾识韩信于覊旅以斯为愧耳立功立事窃谓未负昔言兴闻而谓纬曰君与寿言何其诞哉立功立事自谓何如古人纬曰臣实未愧古人何则遇时来之运则辅翼太祖开[晋书作建]八百之基及陛下龙飞之始剪灭苻登荡清秦雍生极端右死飨庙庭古之君子正当尔耳兴大悦及死兴甚悼之赠司徒配飨于苌庙谥曰忠成侯
赵迁
赵迁天水人，苻坚时仕洛州刺史南巴校尉。慕容冲袭长安，迁遂奔苌，仕为尚书左仆射。苌与羣臣宴酒酣，言于迁曰：诸卿皆与朕北面秦朝，今忽为羣臣，得无耻乎？迁曰：天不耻以陛下为子，臣等何耻为臣。苌大笑。未几卒于长安。及泓为刘裕所灭，乃徙其子孙于建康。
薛辩
薛辩字允白其先自蜀徙于河东之汾阴因以家焉遂为汾阴人祖陶[一作涛]与薛祖薛洛等分綂部落故号世薛父疆复代领部众而祖洛子孙日以微劣疆遂总摄三营善于抚绥夷民归之者甚众厯石虎苻坚世常凭河以自固兴既僭立遂归仕兴为镇东将军入为尚书辩幼而隽爽倜傥多大畧关中豪杰多归慕之疆卒辩袭统其营任为尚书郎建威将军太子中庻子河北太守后稍憍慠颇失民心刘裕平泓遂举营降
胡辨
胡辨凉州西河人为世大儒苻坚建元末东徙洛阳随讲授弟子千有余人关中后进多往从之兴勅关尉曰诸生咨访道义修已励身往来出入勿拘常限于是学者咸劝儒风遂盛辨少好学博综经史风韵髙爽气干不羣尝夜读书以烛继昼为世大儒
索卢曜
索卢曜炖煌人仕苌为骑都尉苌与苻登累年相持曜乃自请刺登苌曰卿以身殉难将为谁乎曜曰事成甚幸不成臣死之后深以友人陇西辛暹仰托明公苌遣之事发为登所杀苌厚加礼赠以暹为骁骑都尉
王奚
王奚不知何许人骁勇有膂力善骑射仕兴为护羌校尉赫连勃勃入冦贰城奚聚众三千屯于勅竒堡勃勃因进攻之短兵接战奚为勃勃所伤退而自固勃勃复断其水堡人窘廹执奚出降勃勃谓之曰卿忠臣也朕方与卿共平天下奚曰若蒙大恩速死为恵乃与所亲数十人自刎而死
狄伯竒
狄伯竒天水人伯支之弟也仕为秘书郎中竒少游猎曽得一豹见其文彩炳焕遂自感叹始学艺书独擅其技时人莫及
梁国儿
梁国儿西胡人也膂力善骑射仕苌为镇北将军守忠不二身先士卒随苌征伐前后屡有大功封平舆侯兴嗣立进位侍中性尤旷逹不拘小节乃于平凉作寿冡毎将妻妾入冡饮燕酒酣升灵床而歌时人或讥之国儿不以为意年八十余而卒王满聪王满聪仕兴为城门校尉兴好游畋常从朝门游于文武苑及昏而还将自平朔门入前驱既至聪被甲持杖闭门拒之曰今已昏闇奸良不辨有死而已门不可开兴乃回从朝门而入明日召聪谓之曰卿社稷之臣也朕首嘉焉其进位二等
司马休之
司马休之字季预少仕晋清涂以功拜龙骧将军襄城太守镇厯阳桓玄率众来攻休之力战不克乃携子侄奔慕容超后还晋厯后将军会稽内史都督荆雍梁秦寜益六州诸军事平西将军荆州刺史刘裕攻荆州休之时屯江陵以兵拒裕战于江津败绩遂与雍州刺史鲁宗之奔于秦兴寻署休之为荆州刺史任以东南之事休之固辞请与鲁宗之等扰动襄阳淮汉遂署为镇军将军扬州刺史宗之等并有拜授休之将行侍御史唐盛言于兴曰据符谶所记司马氏应复河洛今使休之擅兵于外既得跃鳞南翔恐非复池中之物也不如以髙爵厚礼留之京师不宜放之兴曰昔文王卒免羑里髙祖不毙鸿门茍天命所在谁能违之司马氏脱如符谶之言留之适足为患遂遣之裕既平泓休之奔魏未至道卒
韩延之
韩延之字显宗南阳赭阳人魏司徒暨之后也少以义烈着闻仕晋建威将军荆州从事厯平西府録事叅军自以世仕晋臣不臣刘氏以裕父名翘字显宗遂自字显宗名儿为翘后裕攻襄阳延之与司马休之俱奔于秦兴署为安逺将军雍州刺史及裕入闗遂奔降魏裕招延之延之复书甚烈见晋书
索棱
索棱字孟则炖煌人也好学博文苌甚器重之委以机宻文章诏檄皆棱之文也后为平原太守以徳化民畏而爱之歌曰懿矣明守庶绩允厘剖符作宰实获我思兴时为太常兴以勃勃干归作乱西北傉檀蒙逊阻兵河右欲求重将镇抚二方而难其人遂以棱为太尉领陇西内史绥诱西秦政绩既羙干归感而归之未几棱以陇西之众降于炽盘
茍和
茍和略阳人征北将军齐公恢之舅也泓时仕为立节将军恢阻兵谋叛诸将多有应之者惟和守忠不二泓召而谓之曰众人咸懐去就卿何能自安耶和曰若天纵妖贼得肆其逆节者舅甥之理不待奔驰而加亲如其罪极逆消天盈其罚者守忠执志臣之体也违亲叛君臣之所耻泓善其忠加金章紫绶
赵玄
赵玄天水人也仕泓为寜朔将军立志忠诚善抚士卒陈留公洸镇洛阳玄时为部将晋遣檀道济来伐师至城皋玄因说洸曰今晋冦益深人情骇惧众寡势殊难以应敌宜摄诸戍兵士固守金墉以待京师之援不可出战战若不捷大事去矣金墉既固师无损败晋终不敢越金墉而西困之于坚城之下是我不战而坐收其敝也洸司马姚禹及主簿阎恢杨虔等与道济濳通嫉玄守正咸共毁之言于洸曰殿下以英武之畧受任方面今婴城示弱得无为朝廷所责乎洸以为然遣玄帅精兵千余南守柏谷坞玄泣谓洸曰玄受三帝重恩所守止有死耳但明公不用忠臣之言为奸孽所误后必悔之恐无及耳未几道济等长驱而进玄与龙骧司马毛徳祖战于柏谷众寡不敌为徳祖所败被十余创据地大呼玄司马骞鉴冐刃抱玄而泣玄曰吾创已重君宜速去鉴曰若将军不济当与俱死去将安之皆死于阵
孙赞
孙赞咸阳石安人仕泓为安定护军赫连勃勃来侵人懐危惧亡奔相属赞独率众拒守城陷为勃勃所杀
徐众
徐众本羌氐泓之女婿也长安既破众率其余党连营叛走镇西中兵叅军寜逺刘营祖与擅道济等攻营破之斩首俘馘不可称计

卷六十二 后秦録十
鸠摩罗什[一名句摩罗耆婆]
鸠摩罗什天竺人也家世勲烈祖父逹多倜傥不羣父鸠摩罗炎聪慧有羙节龟兹王迎为国师王妹才悟明敏过目必解见罗炎心欲之因以妻焉什在胎时其母慧解倍常年七岁与母俱出家日诵三万二千言义亦自通声满葱左誉流河外什母谓什曰方等深教不可思议应大阐其丹传之东土但于自身无利其可如何什曰大士之道利彼忘躯若必使大化流传洗悟蒙俗虽复身当垆镬苦而无恨秦苻坚时遣骁骑将军吕光等率兵西伐龟兹坚谓光曰夫帝王应运而治以子爱苍生为本岂贪其地而伐之正以懐道之人故也朕闻西域有鸠摩罗什深解法相善闲阴阳为后学之宗朕甚思之且贤哲者国之大寳若克龟兹即驰驿送来光既克龟兹还至凉州坚为姚苌所害乃缟素三军大临城南僭号称元及吕隆时姚苌僭号闗中亦闻什名遣使来迎隆以什智计多解恐为姚氏谋不许东入苌卒子兴袭伪位复遣使来迎隆乃上表送什入闗至于长安兴待以国师之礼甚见优宠使入西明阁及逍遥园译出众经复使沙门僧栔僧迁法钦道流道恒道标僧叡僧肇等八百余人传受什旨便出经论凡三百余卷沙门慧叡才识髙敏随什传冩每与叡言西方辞体商略异同云天竺国俗甚重文制其宫商体韵以入管弦为善凡觐国王必有赞徳见佛之仪以歌叹为贵经中偈颂皆其式也但改胡为秦失其藻蔚虽得大意殊隔文体有似嚼饭与人非徒失味乃令呕哕常叹曰吾若着笔作大乘阿毘昙非迦旃延子比也今在秦地深识者寡折翮于此将何所论凄然而止独与兴着实相论二卷并注维摩经出言成章无所删改辞旨婉约莫非玄奥兴奉之若神尝诵经于草堂寺兴及朝臣沙门数千肃容观听兴谘什通三世论曰曽问诸法师明三世或有或无莫适所定此亦是大法中一段处所而有无不判情毎慨之是以忽疏野懐聊复孟浪言之诚知孟浪之言不足以会理然胷襟之中欲有少许了不能黙已辄疏条相呈匠者可为折衷余以为三世一统循环为用过去虽灭其理常在所以在者非如阿毘昙注言五阴块然喻若足之履地真足虽往厥迹犹存未来如火之在木中欲言有火耶视之不可见欲言无火耶火缘合而出经又云圣人见三世若其无也圣无所见若言有耶则犯常嫌过去未来虽无眼对理恒相因茍因理不絶圣见三世无所疑矣什答书曰雅论大通甚佳去来定无此作不通佛说色阴三世和合聪明为色五阴皆尔又云从心生心如从榖生榖以是故知必有过去无无因之咎又云六识之意识依已灭之意为本而生意识又正见名过去业未来中果报也又十方中第二力知三世诸业又云若无过去业则无三涂报又云学人若在有漏心中则不应名为圣人以此诸比固知不应无过去若无过去未来则非通理经法所不许又十二因縁是佛法之深者若定有过去未来则与此法相违所以者何如有榖子地水时节芽根得生若先已定有则无所待有若先有则不名从縁而生又若生有则是常例是故不得定有不得定无有无之说性时所宜耳以过去法起行业不得言无又云今不与昔对不得言有雅论之通甚有佳致又大品所明过去如不离未来现在如未来现在如亦不离过去如此亦不言无也此实是经中之大要俟得髙对通复尽之什为人神情鉴彻慠岸出羣应机领会鲜有其匹且笃性仁厚泛爱为心虚已善诱终日无倦一日忽下髙座谓兴曰有二小儿登吾肩欲障须妇人兴谓之曰大师聪明超悟海内无双若一旦后世何可使法种无嗣遂以宫女进之一交而生二子自尔已后不住僧房别立廨舍供给丰盈诸僧有效之者什聚针盈钵谓曰若能相效食此者乃可畜室耳因举匕进针与常食不别诸僧愧止什每至讲说尝先自说譬如臭泥中生莲花但采莲花勿取臭泥也居秦九年而疾与众生告别曰因法相遇殊未尽心方复后世怆恻可言什自以闇昧谬充传译所出经论三百余卷唯十诵一部未及删烦存其本旨必无差失愿凡所宣译传流后世咸共弘通今于众前发诚实誓若所传无谬者当使焚身之后舌不燋烂弘始十一年秋八月二十日卒兴于逍遥园依外国法以火焚尸薪灭形碎唯舌不烂
道恒道标
道恒蓝田人学兼内外才思清敏闻罗什入闗往从之游同学道标亦雅有才力与恒齐名兴雅闻二人神气俊朗有经国之术勅尚书令显宣旨敦勉罢道辅政乃下书恒标曰卿等乐道体闲服膺法门皦然之操实在可嘉但朕临四海治必须才方欲招肥遯于山林搜陆沈于屠肆况卿等周旋笃旧朕所尽知各挹干时之能而潜独善之地此岂朕求贤之至情卿等兼弘之深趣耶昔人有言国有骥而不乘方皇皇而更索是之谓也今勅尚书令显便夺卿等二乘之福心由卿清名之容室赞时益世岂不大哉茍心存道味寜系白黑望体此懐不以守节为辞也恒标抗表陈情曰奉去月二十八日诏勅尚书令夺恒标等法服承命悲惧五情失守俯仰惶惭无地自厝恒等诚才质闇短染法未久所存既重眷慕亦深猥蒙优诏褒饰过羙开谕诲励言理备至但情之所安实懐罔已法服之下誓毕身命兼少习佛法不闲世事徒法非常之举终无殊异之功虽有拔能之名而无益时之用未见秋毫之补将有山岳之亏窃为陛下不取也昔光武尚能纵严陵之心魏文全管寜之操陛下天纵之圣议论每欲逺軰尧舜今乃冠巾两道人反在光武魏文之下愿折至尊之髙懐遂匹夫之微志在宥羣方靡不自尽况陛下以道御物兼宏三寳使四方义学之士萃于京师新异经典流乎遐迩大法之隆于兹为盛方将阐扬洪化助明振晖嗣祗洹之遗响扇灵鹫之余风建千载之轨模为后生之津涂而恒等岂可独屈于明时不得伸其志愿伏愿鉴其元元之情特垂旷荡通物之理更赐明诏听遂微心则衔恩九泉感徳累劫不胜战栗谨奏以闻兴复诏恒标曰省所奏具意今所以相屈者时所须也不复相推本心以及于此烦殷懃广自料理吾之情趣想卿等体之在素不复烦言便可奉承时命勉菩萨之踪耳恒标复答书曰恒等近自陈冩冀悟圣鉴重奉明诏不蒙矜恕伏读悲惶若无神守陛下仁弘覆载使物悦其性恒等少习法化愚情所乐誓以微命与法服俱尽而过恩垂及眷忘其陋劝弘菩萨兼济之道然志力有限实所不堪非徒余年茍自求免直愚衷所存私懐必守伏愿鉴恕往之诚不责偏执之咎特赐明旨听遂微心屡延明诏随用悚息不胜元元之至谨重奏以闻兴复诏恒标曰得重奏一二具之情事具如前诏但当开意以从时命无复烦于郑重也恒标复答书曰恒等愚意所执具如前表精诚微薄不能感悟圣心累蒙遣诏未蒙慈恕俯仰忧怖无复心情陛下道懐虚纳养物无际愿开天地之恩得遂一分之志愚守之诚毕命无辜分受违诏之愆耳引无限之罪屡污圣听追用悚息不任罔极之情谨奏以闻兴不得已乃书与罗什曰别已数旬旋有思想渐暖比日何如小虏逺举更无处分正有愦然耳顷万事之殷须才以理之近诏道恒等令释罗汉之服寻大士之踪想当盘桓耳然道无不在法师可劝进之茍废其寻道之心亦何必须尔也致意迁上人别来何似不审栔统复何如多事不能一一为书恒等亦可令诸上人劝其令造菩萨之行也兴复命僧栔等勉谕之必欲遂其心栔等奏章叙其事略曰惟圣人能通天下之志恒标业已毁除须髪着不正之衣今使处缙绅之朝非其志也且大秦龙兴异才軰出如恒标等未为卓异何足拘以文网也兴又下书与僧栔等曰省疏所引一二具之朕以为独善之羙不如兼济之功自守之节未若拯物之大虽子陵颉颃于光武君平慠岸于蜀肆周党辞禄于汉朝杜微称聋于诸葛此皆偏尚耿介之士耳何足以闗黙语之要领髙胜之趣哉今九有未乂黔黎荼毒朕以寡徳独当其弊思得羣才共康至治法师等虽潜心法门亦毘世宣教纵不能导物化时勉人为治而逺羙辞世之许由髙散髪于谢敷若九河横流人尽为鱼法师等虽毘世宣教亦安施乎而道恒等伏膺法训为日久矣然其才用足以成务故欲枉夺其志以辅时政耳若福报有征佛不虚言拯世急病之功济时寜治之勲功福在此而不在彼可相诲谕时副所望僧栔等答兴书曰葢闻太上以道养民而物自足其次须有徳而治天下是以古之明王审违性之难御悟任物之易因故尧放许由于箕山陵让放杖于魏国髙祖纵四皓于终南叔度辞蒲轮于汉世晋国戴逵被褐于剡县谢敷散髪于若邪葢以适贤之性为得贤也故上有明君下
有韦带逸民之风垂训于今矣今恒标等徳非圆逹分在守节且少习玄化伏膺佛道一性之诚心志匪席至于敷演妙典研究幽微足以启悟童稚助化功徳使物识罪福则有济苦之益茍佛不虚言恒等有弘毘邪之训矣窃闻近日猥蒙优诏使释法服将擢翠翘于寒条之上曜扶渠于重冰之上斯诚陛下仁爱恺悌不世之恩然栔等眷眷窃有愚心以陛下振道徳之纲以维六合恢九徳之网以罗四海使玄风扇于千载之前仁义陶于万世之后宇宙之外感纯徳以化寛九域之内肆玄津以逍遥匹夫无沟壑之怨嫠妇无停纬之叹此实所以垂化海内所以仰頼愚谓恒标虽区区一分守所见为小异然故在罗网之内即是陛下道化之一臣昔孛佐治十二年未闻释夺法衣形服世仪茍于时有补袈裟之中亦有弘益何足复夺道与俗违其适性昔巢由抗节尧许俱髙四皓匪降上下同羙斯乃古今之一揆百代之同风且徳非管仲不足华轩堂阜智非孔明岂足三顾草庐愿陛下放既往之恩从其微志使上不失恵下不失分则皇唐之化于斯而在箕颍之宾复见今日矣栔等庸近献愚直言惧触天威追用悚息僧栔等言兴后频复下书举众恳乞乃得寝恒因叹曰古人有言益我货者损我神生我名者杀我身名进真道之累也遂与标去入琅琊山终世不出
僧肇
僧肇京兆人也家贫以佣书为业遂因缮冩厯观经史备尽典坟年及弱冠名振闗中时竞誉之徒千里负粮入闗抗辨肇既才思幽玄又善谈说承机挫锐曽不流滞京兆宿儒及闗外英彦莫不挹其锋辨后罗什至闗中肇自逺从之什嗟赏无已及什适长安肇亦随入姚兴命肇与僧叡俱入逍遥园助什详定经论因着般若无知论凡二千余言竟以示什什读之称善复着湼般无名论其后十演九折凡数千言论成之后上表于兴曰肇闻天得一以清地得一以寜王侯得一以治天下伏惟陛下睿哲钦明道与时会妙契寰中理无不统故能游刄万机弘道终日威被苍生垂文作范所以域中有四大王居一焉湼盘之道也葢是三乘之所归方等之渊府渺茫希夷絶视听之域幽致虚玄非羣情之所测肇以人微猥蒙国恩得闲居学肆在什公门下十有余年虽众经殊趣胜致非一然湼盘一义常以听习为先但肇才识闇短虽屡蒙诲谕犹懐漠漠为竭愚懐亦似有解然未经髙胜先唱不敢自决不幸什公去世谘证无所以为永恨而陛下圣徳不孤独与什公神契目击道存快其方寸故能振彼玄风以启末俗一日过蒙答安成侯嵩问无为宗极颇涉湼盘无名之义今辄作湼盘无名论有十演九折博采众经托证成喻以仰述陛下无名之致岂曰闗诣神心穷究逺当聊以拟议玄门班谕学徒耳若少参圣旨愿勅存记如其有差伏承旨授兴答旨殷懃备加赞述即勅令缮冩班诸子侄其为时所重如此肇又为罗什法师诔曰夫道不自弘弘必由人俗不自觉觉必待匠待匠故世有髙悟之期由人故道有小成之运运在小成则灵津辍流期在髙悟则玄峯可诣然能仁旷世期将千载时师邪心是非竞起故使灵规潜逝徽绪殆乱爰有什法师者葢先觉之遗嗣也凝思大方驰懐髙观审释道之陵迟悼苍生之穷隘故乃奋迅神仪寓形季俗继承洪绪为时城堑世之安寝则觉以大旨时将书昏乃朗以慧日思结颓纲于道消缉落绪于穷运故乘时以会错枉以正一叩则时无互乡再击则畏垒归仁于斯时也羊鹿之驾摧轮六师之军覆辙二想之玄既明一乘之奥亦显是以端坐岭东向驰八极恬愉弘谕思顺九流大秦苻姚二大王师旅以延之斯仁王也心游大觉之门形镇万化之上外扬羲和之风内盛弘法之术道契神交屈为形授公以宗匠不重则其道不尊故藴懐神寳感而后动自公形应秦川若烛龙之曜神光恢廓大宗若曦和之出榑桑融冶常道尽重玄之玄闲邪悟俗穷名教之羙言既适时理有圆会故辨不徒兴道不虚唱斯乃法鼓重振于阎浮梵轮再转于天地矣自非位超修成体精百炼行藏应时其孰契于兹乎以要言之其为弘也隆于春阳其除患也厉于秋霜故巍巍乎荡荡乎无边之髙韵然隘运幽兴若人云暮癸丑之年年七十四月十三日薨乎大寺呜呼哀哉道匠西倾灵轴东摧朝曦落曜寳岳崩颓六合昼昏迷驾九回神闗重闭三涂竞开夜光可惜盲子可哀罔极之感人百其懐乃为诔曰先觉登遐灵风缅邈通仙潜凝应真冲漠丛丛九流是非竞作悠悠盲子神根沈溺时无指南谁识冥度大人逺觉幽懐独悟冲恬静黙抱此玄素应期乘运翔翼天路既曰应运宜当时望受生乘利形标竒相襁褓俊逺龆齓逸量思不再经悟不待匠投足八道游神三向玄根挺秀宏音逺唱又以抗节忽弃荣俗从容道门尊尚素朴有典斯寻妙斯録弘无自替宗无拟族霜结如冰神安如岳外迹弥髙内朗弥足恢恢髙韵可模可因愔愔冲懐惟妙惟真静以通玄动以应人言为世寳黙为时珍华风既立二教亦宾谁谓道消玄化日新自公之觉道无不弘灵风遐扇逸响髙腾廓兹大方然斯慧灯道音始唱俗网以崩痴根弥拔上善弥増人之寓俗其徒无方统斯羣有纽兹颓纲顺以四恩降以慧霜如彼维摩迹参城坊形虽圆应神冲帝乡来教虽妙何足以臧伟哉大人振隆圆徳标比名相显彼冲黙通以众妙约以玄则方隆般若以应天北如何运邅幽里冥克天路谁通三途谁塞呜呼哀哉至人无为而无不为拥网遐笼长途逺羁纯恩下钓客旅上摛恂恂善诱肃肃风驰道能易俗化能移时奈何昊天摧此灵规至真既往一道莫施天人哀泣悲动灵祗呜呼哀哉公之云亡时惟百六道匠韬斤梵轮摧轴朝阳颓景琼岳颠覆宇宙昼昏时丧道目哀哀苍生谁抚谁育普天悲感我増摧衂呜呼哀哉昔吾一时曽游仁川遵其余波纂承虚玄用之无穷钻之弥坚跃日絶尘思加数年微情未叙已随化迁如可赎兮贸之以千时无可待命无可延惟身惟人靡凭靡縁驰懐罔极情悲昊天呜呼哀哉肇以秦弘始十六年卒于长安是晋义熈十年也
道融
道融汲郡林虑人十二出家内外经典无不综览闻罗什在闗中负笈往从什见而竒之谓姚兴曰昨见融公复是大竒聪明释子兴引见叹异勅入逍遥园叅正详译又命融讲新法华什自听之乃叹曰佛法之兴融其人也俄而狮子国有一婆罗门聪辨多学西土俗书莫不披诵为外道之宗闻什在闗中乃谓其徒曰寜可使什氏之风独传震旦而吾等正化不洽东土遂驮其书至乞与僧辨论时兴见其口眼便辟颇亦惑之婆罗门乃启兴曰至道无方各遵其事今请与秦僧捅其辨力随有优者即传其化兴许之闗中沙门相视缺然莫敢与抗什谓融曰子可以当之融顾外道经书未读乃宻使人録其所读书目一览即诵克日议论兴亦自出公卿皆集融与婆罗门拟相酬答锋辨飞玄彼所不及婆罗门自知辞理已屈犹以能博观为夸融乃数其书并秦地经史三倍之一什乘胜嘲曰卿乃未闻秦有博学者乎敢轻逺来于是婆罗门愧服旬日而去
佛陀耶舍
佛陀耶舍罽宾人来入沙勒国罗什初从受学甚相礼敬什既随母还龟兹顷之沙勒国王死太子即位时苻坚遣吕光西伐龟兹龟兹王求救于沙勒沙勒自率兵救之留耶舍辅太子委以后事救军未至而龟兹已败王归具说罗什为光所执舍乃叹曰我与罗什相遇虽久未尽懐抱其忽羁虏相见何期停十余年东适龟兹什在姑臧遣使要之舎裹粮而往行至姑臧什已入长安闻兴逼以宫女叹曰什如好绵何可使入棘刺乎什闻其至姑臧劝兴往迎兴不纳乃命什译出经藏什曰夫弘宣法教宜令文义圆通贫道虽诵其文未善其理惟佛陀耶舎深逺幽致今在姑臧愿诏征之一言三详然后着笔使微言不坠取信千载兴从之遣使招迎厚加赠遗舎皆不受乃笑曰明旨既降便应驰驿副檀越待士之勤脱如罗什见礼则未敢闻命[髙僧传作则贫道当在北山北矣]使还具说兴叹其几慎钦伫不已复遣使尽礼征之方至长安兴自出郊迎别立精舍于逍遥园中供设如王者舎一无所受时至分卫一食而已于是什出十住经一月余日疑难犹豫尚未操笔舎既至共相参决辞理方足舎为人赤髭善解毗婆沙时人号曰赤髭毗婆沙衣钵卧具满三间屋不以闗心兴为货之于城南造寺耶舎先诵昙无徳律司隶校尉姚爽请令出之疑其遗谬乃试令诵羌籍药方可五万言经一日乃执文覆之不误一字众服其强记后辞还罽宾
昙无成
昙无成本姓马字季长扶风人也家世避难移居黄龙年十三出家履素清正神悟絶伦闻罗什在闗中负笈从之既至见什什问沙弥何能逺来答曰闻道而来什大喜之言之于兴兴谓之曰马季长硕学髙明素矫当世法师故当不尔答曰以道伏心为除此过兴甚异之知姚祚将亡闗中危乱先遁迹于淮南中寺
道栔
道栔姓傅氏北地寻阳人奉律精苦为兴所重自罗什入闗僧尼万数颇多愆滥兴甚患之曰凡夫学僧未加苦忍安得无过过而将极过遂多矣宜立僧正以清大望因下诏曰大法东迁于今为极僧尼寖多宜设纲领宣授逺规以济颓绪栔法师早有学谊晩以徳称可为国内僧正给舆吏力资侍中秩传诏羊车各二人又以僧迁禅恵为悦众以法敛恵斌为僧録班秩有差寻加亲信仗身白从各三十人
僧叡
僧叡魏郡长乐人也自少出家年二十博通经论遂有盛名及从罗什受业妙悟絶伦秦司徒嵩深相礼重兴尝问嵩曰叡公谁可比嵩曰实邺卫之松栢[一云未见归宿]及朝会公卿大集观其才器叡风神散彻[一云风韵洼隆含吐彬蔚]兴大悦即勅给俸恤吏力人舆兴后谓嵩曰乃四海之标领何独邺卫之松柏叡讲成实论什曰此诤论中有七处文破毘昙子能辨乎叡举以应问皆当其意什叹曰吾传译经论得与子相值复何恨焉
觉贤[即梵言佛驭跋陀罗]
觉贤天竺人弘始八年至长安罗什倒屣迎之恨相见之迟论议多所发明贤曰公所译未出人意乃有髙名何耶什曰吾以年运已往为学者妄相粉饰公雷同以为髙可乎遂与贤决未了义弥増崇敬泓为太子时延至东宫对什论法什曰法云何空答曰众微成色色无自性故色即空又问既以极微破色空复云何破一微答曰以一微故众微空以众微故一微空沙门昙寳译出此语不省其意皆谓贤所计微尘是常更申请之贤曰法不自生縁会故生縁一微故有众微微无自性则是空矣寜当言不破一微乎兴时専尚玄化沙门出入宫阙者数千惟贤不与众同隤然而已偶谓弟子曰昨见天竺五舶俱发今应至矣又其徒自言得初果僧正道栔曰佛不许自言所得法五舶之说何所穷诘弟子轻言狂惑于律有违义不同处渡江而去兴闻其去谓道恒曰觉贤沙门岂可以一言之咎令万夫无导勅令追之贤谓使者曰诚知恩旨无预闻命竟入匡庐山云
法明[梵言昙摩耶舎]
法明罽宾人少而好学为弗若多罗所知及长气干髙爽神识明悟与众不羣博览经典潜思八禅游心七觉时人方之浮头婆驮孤行山泽不避虎兕晋隆安中至广州住白沙寺善诵毘婆沙律咸称为大毘婆沙时年已八十五徒众八十五人晋故丹阳尹颜峻女法弘交州刺史张牧女普明谘受佛法法明为说佛生縁起并为译出差摩经一卷至秦弘始中入长安兴时甚崇佛法法明既至深加礼异会有天竺沙门昙摩掘多亦入闗中同气相求宛然若旧因共出舎利弗阿毘昙弘始九年初书梵文至十六年翻译方竟凡二十二卷太子泓亲管理味沙门道标为之作序
弗若多罗
弗若多罗罽宾人少出家以戒节见称备通三藏専精律部为外国师宗咸敬异之弘始初至闗中兴待以上宾之礼罗什亦挹其戒范厚相崇敬先是经法虽传律藏未阐多罗既善斯部共推译之弘始六年十月十七日集沙门数百人于长安城中寺诵出十诵梵本罗什译为晋文二分获一而多罗奄逝会沙门昙摩流支亦善毘尼匡山逺公闻之而喜走书闗中劝支出其律足成之支乃与什续而终焉律义大备自此而始
法羽
法羽冀州人慧始弟子也始立行精苦修头陀之业羽操心勇猛深逹其道常欲仰轨药王烧身供养弘始中兴叔父晋王绪时镇蒲坂羽以事白绪绪曰入道多方何必烧身不敢固违幸愿三思羽誓志既坚即服香油以布纒体诵舎身咒以火自燎
法智
法智白衣时独行大泽中忽遇猛火四起走路已絶便礼诵观世音俄而火过一泽之草无有遗茎唯智所容身处不烧遂敬奉大法后为兴将从征魏军退失马坠羌围中隠沟边丛棘以自蔽复念观世音心甚切至隔沟人遥唤后军指令杀之军过搜觅竟无见者得免于难
贺僧
沙门贺僧者不知何许人亦莫知其所从来自云游厯五郡斋戒奉道为百姓说吉凶皆有效验兴甚神礼之兴尝朝羣臣于太极殿僧恸泣不能自胜众咸怪之及兴死泓立僧谓泓曰宜洁扫一马廏开屋说大抑有冀马其大非常自逺来天所送矣

卷六十三 南燕录一
慕容德
慕容德字玄明皝之少子也皝每对诸宫人言妇人怀孕梦日入怀必生贵子德母公孙夫人方姙梦日入其脐中独喜而不敢言咸康二年昼寝而生德左右以告方寤而起皝曰此儿易生似郑庄公长必有大德遂以德为名年十二而皝薨哀毁过礼年十八身长八尺二寸姿貌雄异额上有日月两角足下有偃月重文博观羣史性清慎多才艺以兄儁元玺初封梁公歴幽州刺史左卫将军及暐建熙初进号安北将军改封范阳王入为魏尹加散骑常侍时秦苻坚跨据长安其将苻双据陜以叛苻柳起兵枹罕将应之德劝暐乘衅讨坚[见暐传]言辞慷慨识者知其有逺畧暐竟不能用太史令黄泓善相谓德曰殿下相法当先为人臣然后为人君但恐下官入地不得见殿下升天耳德曰若如公言不敢忘报德兄垂甚器异之因共论军国大谋言必切至垂谓之曰汝器识长进非复呉下阿蒙也枋头之役以征南将军与垂击败晋师垂奔苻坚德坐与垂善免官秦灭燕徙于长安及秦伐凉德请从征自效后坚以德为张掖太守数岁免归坚以兵临江淮垂请德为副乃拜奋威将军坚之败也与夫人张氏相失暐将护致之德正色谓暐曰昔楚庄灭陈纳巫臣之谏而弃夏姬此不祥之人惑乱人主戎事不迩女器秦之丧师当由于此宜掩目而过奈何将卫之也暐不从德驰马而去之还次荥阳言于暐曰昔句践栖于会稽终获呉国圣人相时而动百举百全天将悔祸故使秦师丧败宜乘其弊以复社稷暐亦不纳德乃从垂如邺垂称尊号以德为车骑大将军司隶校尉复封范阳王居中镇卫参断政事久之迁司徒垂欲攻慕容永于长子惟德议与垂同后克之垂临终敕太子寳曰邺是旧都宜委范阳王寳既嗣位拜为使持节都督冀兖青徐荆豫六州诸军事特进车骑大将军冀州牧领南蛮校尉镇邺都罢留台以都督专总南夏永康初魏将拓跋章[后燕作拓跋仪]攻邺德遣南安王青等夜击破之魏兵退次新城青等请追击之别驾韩绰进曰古人先决胜庙堂然后攻战今魏不可击者四燕不宜动者三魏悬军逺入利在野战一不可击也深入近畿顿兵死地二不可击也前锋既败后阵方固三不可击也彼众我寡四不可击也官军自战其地一不宜动也动而不胜众心难固二不宜动也城郭未修敌来无备三不宜动也此皆兵家所忌不如深沟高垒以逸待劳彼千里馈粮野无所掠久则三军靡资攻则众旅多毙师老衅生详而图之可以捷矣德曰韩别驾之言良平之策也乃召青等还师魏又遣辽西公贺赖卢率骑二万与章围邺德遣参军刘藻请救于秦并参母兄之问而秦师不至邺中恟惧于是[二字一作徳字]亲飨战士厚加抚接人感其恩皆乐为致死会章卢
内相乖贰各引军潜遁章司马丁建率众来降言章师老可击德遣桂林王镇南安王青帅骑七千追破章军人心始固及魏师入中山寳出奔于蓟开封公详又僭称伪号会刘藻自秦而至秦太史令高鲁遣其甥王景晖随藻送玉玺一纽先是姚兴皇初中岁在丁酉于长安渭濵得赤玉玺上有文字曰天命燕至是而鲁送之并图谶秘文曰有德者昌无德者亡德受天命柔而复刚又有谣曰大风蓬勃扬尘埃八井三刀卒起来四海鼎沸中山颓惟有德人据三台于是羣臣议以详僭号中山魏师盛于冀州未审寳之存亡因劝德即尊号德不从会慕容达自龙城奔邺称寳犹存羣议乃止寳寻进德为丞相领冀州牧承制南夏公侯牧守皆听封拜兄子赵王麟自义台奔邺因说德曰中山既没魏必乘胜攻邺邺中虽粮储素积然城大难固且人情恇惧不可以战宜及魏军未至拥众南渡就鲁阳王和据滑台聚兵积榖阻河自守伺衅而动计之上也魏虽拔中山势不能久留不过抄掠而返人不乐徙理自生变然后振威以援之魏则内外受敌使恋旧之士有所依凭广开恩信招集遗黎一举取之河北庶可复也会兄子鲁阳王和亦遣使劝德南徙德乃许之
元年春正月魏太祖既克中山遣卫王仪[一作元仪]率骑三万攻邺拔之遂入邺城收其仓库分赐将士德自邺率众四万三千戸车二万七千乘将徙滑台遇风船没[水经注作既无舟楫]魏兵垂至众心惶惧议欲退保黎阳德不从其夕流澌冰合遂于夜中南渡黎阳讫旦魏兵追至而冰亦潜消若有神焉邺令韩范[一作轨]言于德曰光武渡滹沱河澌流[一作冰]自合大王济河天桥自成灵命所扶征兆已见德大悦遂改黎阳津为天桥津及至滑台景星见于尾箕漳水得白玉其状若玺赵王麟等九十八人上言今中土倾陷龙都萧条赵魏遗黎鹄企皇泽伏愿仰承俯顺以系宗庙谨上皇帝尊号德许之令曰假顺来议且以燕元故事统符行帝制而已于是德用兄垂故事改永康三年称元年大赦境内殊死已下署置百官拜赵王麟为司空领尚书令南海王法为中军将军慕舆拔为尚书左仆射丁通为尚书右仆射自余文武封授各有差初河间有麟见麟以为已瑞及此潜谋为乱事觉赐死二月魏广川太守贺赖卢杀冀州刺史王辅驱勒守兵抄掠平阳顿丘诸郡遂南渡河奔附于德德以赖卢为并州刺史封广宁王夏四月先是寳自龙城南奔至黎阳遣中黄门令赵思告北地王锺[德之从弟也]曰上以二月得丞相表实时南征至乙连会长上作乱今失据来此王亟呼丞相奉迎锺本首议劝德称尊闻而恶之执思付狱驰使白状德谓羣臣曰卿等前以社稷大计劝吾摄政吾亦以嗣帝播越[一作奔亡]民神旷主故勉从羣议以系众心今天方悔祸嗣帝得还吾将具驾奉迎谢罪行阙然后角巾私第卿等以为何如黄门侍郎张华进曰夫争夺之世非雄才不振纵横之时岂懦夫能济嗣帝闇弱不能绍隆先统陛下若蹈匹妇之节舍天授之业威权一去身首不保况社稷其得血食乎何退让之有德曰吾以古人逆取顺守其道未足所以中路徘徊怅然未决耳慕舆护曰嗣帝不达时宜委弃国都自取败亡不堪多难亦已明矣昔蒯瞶出奔卫辄不纳春秋是之以子拒父犹可况以父拒子乎今赵思之言未明虚实臣请为殿下驰往诇之德流涕遣护护率壮士数百随思而北声言迎卫实谋弑之初寳遣思诣锺于后见采樵者言德已摄位称制惧而北奔护至无所见执思以归德以思闲习典故欲留用之思曰昔闗羽见重曹公犹不忘先主之恩思虽刑余贱隶荷国荣宠[一作宠灵]犬马有心而况人乎乞还就上以明贞节[贞一作微]德固留之思怒曰周室衰微晋郑夹辅汉有七国之难实赖梁王殿下亲则叔父位为上台不能率先羣后以匡王室而幸根本之倾为赵王伦之事思虽不能如申包胥之存楚犹慕龚君宾不生于莽世也德惭而斩之秋八月丙子晋南阳太守闾丘羡宁朔将军邓启方率众二万来伐师次管城德遣中军将军南海王法抚军将军鲁阳王和等拒之启方等败绩单马走免德怒法不穷追斩其抚军司马靳瓌冬十月太极端门并就以张刚为材官将军上方令时铜官令王瓒得古铜锺四枚于山穴献之列于太极殿前赐瓒爵闗内侯[一作闗外侯]
二年春三月秦苻登既为姚兴所灭其弟广帅部落三千来降德拜广为冠军将军处之乞活堡会荧惑守东井或言秦当复兴广乃自称秦王招集亡命攻破北地王锺时德始都滑台介于晋魏之间土无十城众不过万锺既败走反侧之徒多去德而附广德乃留鲁阳王和守滑台自率众讨广斩之先是寳之至黎阳也和长史李辩劝和纳寳和不从辩惧谋泄乃潜引晋军至管城冀德亲帅师于后作乱会德不出愈不自安及德讨广辩又劝和反和不从辩怒杀和以滑台降魏求援于行台尚书和跋跋率轻骑自邺赴之既至辩复悔之闭门拒守跋使尚书郎邓晖说之辩乃开门内跋跋悉收德宫人府库时将士家属悉在城内德闻之遣将士三千骑攻跋跋率众迎击骑兵败绩跋又击破桂阳王镇俘斩虏获千余人陈颍之民多附于魏德欲攻滑台韩范言于德曰魏师已入城据国成资向也魏为客吾为主人今也吾为客魏为主人客主之势翻然复异人情危惧不可复战不如先据一方为闗中之基然后畜力而图计之上也德乃止德右卫将军云斩李辩率将士家属二万余口自滑台出奔于德三军庆悦德谋于众曰苻广虽平而抚军失据进有强敌退无所依计将安出给事黄门侍郎中书令张华进曰彭城楚之旧都阻山带河[一作川]地崄人殷可攻而取之以为基本北地王锺慕舆护封逞韩绰等固劝攻滑台尚书潘聪进曰滑台四通八达之地非帝王之居且北通大魏西接强秦此二国者未可高枕而待之彭城土旷人稀平夷无崄且晋之旧镇必拒王师未易可取又宻迩江淮水路通浚秋夏霖潦千里为湖乘舟而战者我之所短呉之所长今虽克之非久安之计也青齐沃壤号曰东秦土方二千里精兵十余万右有山河之固左有负海之饶可谓用武之国三齐豪杰蓄志以俟孰不思得明主以立尺寸之功广固城者曹嶷之所营山形崄峻足为帝王之都辟闾浑昔为燕臣后负国恩勒兵潜据今宜遣辩士驰说于前大兵继踵于后彼必翻然向化如其守迷不服大军临之自然瓦解既据其地然后闭闗养锐伺衅而动此乃陛下之闗中河内也德犹豫未决齐州沙门僧朗素善占候德因使牙门苏抚访其所适朗报曰山野絶俗之士不应预闻朝议但有待之累非有托无以立陛下今既闻之檀越敬览三策潘尚书之议可谓兴邦之策矣且今岁之初彗星起于奎娄遂扫虚危彗者除旧更新之象奎娄为鲁之分野虚危为齐之分野宜先定兖州巡抚琅邪待秋风戒节然后北转临齐此天道也抚又宻问以年世朗以周易筮之曰燕衰庚戌年则一纪世则及子抚曰何其促乎朗曰卦兆然也岂闗人哉抚不敢言以吉还报德大悦三月德引师而南五月入薛城兖州北鄙诸郡县悉降置守宰以抚之存问髙年军无私掠百姓安之牛酒属路秋八月德遣使谕幽州刺史齐郡太守辟闾浑欲下之浑不从遣北地王锺率歩骑二万击之德进据琅邪徐兖之民归附者十余万戸自琅邪引兵而北迎者四万余人以南海王法为兖州刺史镇梁父进克莒城守将任安委城而退以潘聪为徐州刺史镇莒城北地王锺传檄青州诸郡曰隆替有时义列昔经困艰启圣事彰中箓是以宣王龙飞于危周光武凤起于絶汉斯葢厯数大期帝王之兴废也自我永康多难长鲸逸网华夏四分黎元五裂逆贼辟浑闾父蔚昔同段龛阻乱淄川太宰东征剿絶凶命浑于覆巢之下得蒙全卵之施曾微犬马识养之心复袭凶父乐祸之志盗据东秦逺附呉越割剥黎元委输南海皇上应期大命再集矜彼营丘暂阻王畧故以七州之众二十余万巡省岱宗问罪齐鲁昔韩信以裨将伐齐有征无战耿弇以偏师讨步克不移朔况以万乘之师扫一隅之冦倾山碎卵方之非异孤以不才忝荷先驱都督元戎一十二万皆乌桓突骑三河猛士奋剑与夕火争光挥戈与秋月竞色以此攻城何城不克以此众战何敌不平昔窦融以河西归汉荣被于后裔彭宠盗逆渔阳身死于奴隶近则曹嶷跋扈见禽于后赵段龛干纪取灭于前朝此非古今之吉凶已然之成败乎浑若先迷后悟荣宠有加如其敢抗王师败灭必无遗烬稷下之雄岱北之士有能斩送浑首者赏同佐命脱履机不发必玉石俱摧先是兰汗之乱吏部尚书封孚南奔辟闾浑浑表为渤海太守德至莒城孚乃出降德大喜曰朕平青州不以为庆喜得卿耳遂委以机宻浑闻德将至徙八千余家入守广固遣司马崔诞率千余人戍薄荀平原太守张豁戍柳泉诞豁承檄皆遣子来降浑惧携妻子奔魏德遣射声校尉刘刚追斩于莒城浑少子道秀自诣请与父俱死德曰父虽不忠而子能孝特赦之杀其参军张瑛德遂入广固是年德为僧朗建神通寺于齐州仍遗书于朗曰敬问太山朗和尚遭家多难灾祸屡臻昔在建兴王室西越赖武王中兴神武御世大启东夏拯拔区域遐迩蒙苏天下幸甚天未忘灾武王即宴永康之始东倾西荡京华播越每思灵阙屏营饮泪朕以寡德生在乱兵遗民未几继承大统幸和尚大恩神祗葢护今使使者送绢百疋并假东齐王奉髙山荏二县封给书不尽意称朕心焉朗荅书曰陛下龙飞统御百国天地融溢皇泽载赖善逢高鉴惠济黔首荡平之期何忧不一陛下信向三寳恩旨殊隆贫道味静深山岂临此位且领民戸兴造灵刹所崇像福冥报有归
建平元年春正月癸酉德定都于广固遂以晋隆安四年僭即皇帝位于南郊大赦境内殊死已下改元为建平元年又诏曰汉宣悯吏民犯讳故改名朕今增一备字以为二名庶开臣子避讳之路于是更名备德叙赏其下有差设行庙于宫南遣使奉策告成追谥燕王暐曰幽皇帝以北地王锺为司徒慕舆拔为司空封孚为左仆射慕舆护为右仆射遣度支尚书封恺中书侍郎封逞观省风俗所在大飨将士立妻段氏为皇后建立学宫简公卿已下子弟及二品士门二百余人为太学生每月朔亲临试之作申池以为游戱是年造刀四口铭其背曰建平隶书
建平二年冬十月徐州刺史潘聪青州刺史鞠仲来朝燕于延贤殿酒酣笑谓羣臣曰朕虽薄德恭已南面而朝诸侯在上不骄夕惕于位可方自古何等主也鞠仲曰陛下中兴之圣主少康光武之俦也备德顾命左右赐仲帛千疋仲以赐多为让备德曰卿知调朕朕不知调卿邪卿饰对非实故朕亦以虚言相赏赏不谬加何足谢也韩范进曰臣闻天子无戱言忠臣无妄对今日之论上下相欺可谓君臣俱失备德大悦赐范绢五十疋自是昌言竞进直士盈朝矣备德遣从事中郎杜弘如长安问母兄消息[详具弘传]
建平三年春三月备德如齐城登营丘望见晏婴冢顾谓左右曰礼大夫不逼城葬平仲古之贤人达礼者也而生居近市死葬近城岂有意乎青州秀才晏谟对曰孔子称臣先人平仲贤则贤矣岂不知高其梁丰其礼葢政在家门故俭以矫世存居湫隘卒岂择地而葬乎所以不逺门者犹冀悟平生意也备德悦之遂以谟从至汉城夏四月以太牢祀汉城阳景王庙燕庶老于申池北登社首山东望鼎足因目牛山而叹曰古无不死凄然有终焉之志遂问谟以齐之山川丘陵贤哲旧事谟歴对详辩画地成图备德深嘉之拜尚书郎立冶于商山置盐官于乌常泽以广军国之资
建平四年春二月夜地震在栖之鸡皆惊扰飞散三月备德故吏赵融自长安来始具母兄凶问备德号恸吐血因而寝疾动经旬余几于不振会前尚书右丞孙黙
[一作曹黙]自冀州来奔以白酒解之乃瘳拜黙为御史中丞封永熙侯是时司隶校尉慕容达因之谋反遣牙门皇璆率众攻端门殿中帅[一作师]侯赤眉开门应之中黄门孙进扶备德踰城隠于进舎段宏等闻宫中有变勒兵屯四门备德入宫诛赤眉等达惧而奔魏夏四月南海王法及魏师战于济北之标榆谷魏师败绩五月初备德优迁徙之民使之长复不役民缘此迭相荫冒或百室合戸或千丁共籍以避课役尚书韩绰上疏曰二冦逋诛国耻未雪闗西为豺狼之薮扬越为鸱鸮之林二京社稷鞠为丘墟四祖园陵蓁而不守岂非义夫愤憾之日烈士忘身之秋而皇室多难威畧未振是使长蛇弗剪封豕假息人怀愤慨常谓一日之安不可以永久终朝之逸无卒岁之忧陛下中兴大业务在遵养矜迁氓之失土假长复而不役愍黎庶之息肩贵因循而不扰斯可以保宁于营丘难以经措于秦越今羣凶僭逆实繁有徒据我三方伺国瑕衅深宜审量虚实大校成败养兵厉甲广农积粮进为雪耻讨冦之资退为山河万全之固而百姓因秦晋之弊迭相荫冒或百室合戸或千丁共籍依托城社不惧熏烧公避课役擅为奸宄损风毁宪法所不容但检令未宣弗可加戮今宜隠实黎氓正其编贯庶上增皇朝理物之明下益军国兵资之用若蒙采纳冀禆山海虽遇商鞅之刑悦绾之害所不辞也备德从之遣车骑将军桂阳王镇率骑三千缘边严防备百姓逃窜以绰为使持节散骑常侍行台尚书廵郡县隠实得荫戸五万八千绰公廉正直所在野次人不扰害备德大集诸生亲临策试既而飨燕登高逺瞩顾谓尚书鲁邃曰齐鲁固多君子当昔全盛之时梓慎巴生淳于邹田之徒荫修檐临清沼驰朱轮佩长剑恣非马之雄辞奋谈天之逸辩指麾则红紫成章俛仰则丘陵生韵至于今日荒草颓坟气消烟灭永言千载能不依然邃荅曰昔武王封比干之墓汉祖祭信陵之坟皆留心贤哲每怀往事陛下慈深二主泽被九泉若使彼而有知宁不衔荷矣秋九月高雅之等表请伐桓玄先是玄将行簒逆诛不附己者冀州刺史刘轨襄城太守司马休之征虏将军刘敬宣宁朔将军[一作广陵相]高雅之江都长张诞并内不自安皆奔于备德至是雅之等言于备德曰纵未能廓清呉会亦可收江北之地中书侍郎韩绰[载记作韩范]亦上疏曰夫帝王之道必崇经畧有其时无其人则弘济之功或阙有其人无其时则英武之志不伸至于能成王业者惟人时合也自晋国内难七载于兹桓玄簒逆虐踰董卓神怒人怨其殃积矣可乘之机莫过此也以陛下之神武经而纬之驱乐奋之卒接厌乱之机譬犹声发响应形动影随未足比其易也且江淮南北戸口无几公私戎马不过数百守备之事葢亦微矣若以步骑一万建雷霆之举卷甲长驱指临江会必望旗草偃壶浆属路跨地数千众踰十万可以西并强秦北抗大魏拓境开疆保宁社稷正在今日如使后机失会豪杰复起枭除桓玄更修德政遐迩既宁物无异望岂惟建康难屠江北亦不可冀机过患生忧必至矣天与不取悔将何及惟陛下览之备德曰自顷数躔百六宏纲暂弛遂令奸逆乱华旧京墟秽每寻否运愤慨兼怀昔少康以一旅之众复夏配天况朕据三齐之地藉五州之众敎之以军旅训之以礼让上下知义人思自奋缮甲俟衅为日久矣但欲先定中原扫除逋嬖然后宣布淳风经理九服饮马长江悬旌陇坂此志未遂且韬戈耳今日之事其令公卿详议之咸以桓玄新得志未可图乃止于是讲武于城西歩兵三十七万马骑[一作铁骑]五万三千疋车一万七千乘周亘山泽旌旗弥漫钲鼓之声振动天地备德登高望之顾谓刘轨高雅之曰昔郄克忿齐子胥怨楚终能畅其刚烈名流千载卿等既知投身有道当使无惭昔人也雅之等顿首荅曰幸蒙陛下天覆之恩大造之泽存亡继絶实在圣时虽则万陨何以上报
建平五年春三月备德以刘轨为司空甚宠任之刘敬宣素晓天文知必有兴复晋室者寻梦丸土服之既觉喜曰丸者桓也桓既吞矣吾复本土乎遂与高雅之结青州大姓诸省封及鲜卑豪帅免逵谋杀备德推司马休之为主克日垂发雅之欲邀轨同谋敬宣曰刘公衰老吾观其有安齐之志必不动不可告也雅之以为不然卒告轨轨果不从谋颇泄乃相与杀轨南奔雅之为追骑所执杀之敬宣与休之至淮泗间遂归刘裕备德闻桓玄败乃以桂阳王镇为前将军北地王锺为大都督配以步卒二万骑五千克期欲取江南会备德寝疾于是罢兵
建平六年夏四月先是备德迎其兄子超于长安超潜变姓名逃归行至梁父镇南长史悦寿以告兖州刺史南海王法法曰昔汉有卜者诈称卫太子今安知非此类也乃不礼之备德闻超至大喜遣骑三百出迎及至封为北海王拜侍中骠骑大将军司隶校尉秋九月汝水忽竭[水经注作女水水有神化隆则水生政薄则津竭]备德甚恶之冬十一月备德寝疾北海王超请祷之备德曰人主之命长短在天非汝水所能制也固请不许是夜备德梦其父皝曰汝既无子何不早立超为太子不尔恶人生心寤而告其妻曰先帝神明所敕观此梦意吾将死矣戊午引见羣臣于东阳殿议立超为皇太子俄而地震百僚惊恐窜越失位备德亦不自安舆辇还宫至夜其疾益甚呼段后公主及超申以后事大赦境内殊死已下子为人后者人爵二级乃执超手曰若得至晓更见公卿顾托以汝死无所恨举目视公主欲有所言竟遂不能段后大呼曰今召中书作诏立超可乎备德开目颔之乃立超为皇太子是夕薨于显安殿[一作堂]即晋义熙元年也时年七十在帝位六年乃为十余柩夜分出四门潜葬山谷竟不知其尸之所在虚葬于东阳陵伪谥献武皇帝庙号世宗

卷六十四 南燕录二
慕容超
慕容超字祖明备德兄北海王纳之子也[纳一作汭]纳沈静深邃外讷内敏苻坚破邺以纳为广武太守数岁去官与母公孙氏就弟备德家于张掖备德从坚南征留金刀辞母而去备德与燕王垂起兵于山东张掖太守苻昌收纳及备德诸子皆诛之公孙氏以老获免纳妻段氏以怀娠未决囚之于郡狱狱掾呼延平备德之故吏也尝有死罪备德免之窃将公孙氏及段氏逃于羌中段氏生超年十岁而公孙氏病临死授超以金刀曰闻汝伯已中兴于邺都吾朽病将没相见理絶若天下太平汝得东归当以此刀还汝伯也呼延平又将超母子奔于吕光及吕隆降秦超又随凉州民徙于长安未几平卒超号恸经旬超母谓之曰吾母子得全济者呼延氏之力也惠而不报天不佑人平今虽死吾欲为汝纳其女以荅厚恩于是娶之超至长安自以诸父在东恐为秦人所録乃阳[一作佯]狂行乞于市秦人贱之惟东平公姚绍见而异焉言于姚兴曰慕容超姿干瓌伟殆非真狂愿微加爵禄以羁縻之兴召见与语超深自晦匿故为谬对或问而不答兴大鄙之因谓绍曰谚云妍皮不裹痴骨徒妄语耳乃罢遣之由是得往来无禁济阴人宗正谦善卜相西至长安卖卜于路超行而见之因就谦相谦奇其姿貌超乃内断于心备德闻纳有遗腹子在秦遣济阴呉辩潜往视之辩因宗正谦以告超超不敢告母妻潜变姓名与谦俱归至诸闗禁自称张伏生二十日始达梁父及至广固呈以金刀具宣祖母临终之言备德抚之号恸超身长八尺腰带九围精彩秀发容止可观姿器魁杰有类备德备德甚加礼遇始名之曰超封北海王拜侍中骠骑大将军司隶校尉开府置吏妙选时贤为僚佐备德无子欲以超为嗣乃为超起第于万春门内朝夕观之超亦深达备德旨入则尽欢承奉出则倾身下士由是内外誉望翕然归美焉未几立为太子备德既死超遂以晋义熙元年僭嗣伪位大赦境内殊死已下改元太上尊备德后段氏为皇太后以北地王锺为都督中外诸军录尚书事海南王法为征南大将军都督徐兖扬南兖四州诸军事加桂阳王镇开府仪同三司以尚书令封孚为太尉鞠仲为司空乐浪王惠为司徒潘聪为左光禄大夫段宏为右光禄大夫封嵩为尚书左仆射济阳王凝为右仆射自余文武拜授各有差超复引公孙五楼任为腹心乃其所亲信也备德故大臣段宏及北地王锺等皆不自安求补外职乃以宏为徐州刺史锺为青州牧时以公孙五楼为武卫将军领屯骑校尉内参政事太尉封孚言于超曰臣闻亲不处外羁不处内[载记作五大不在边五细不在内]锺国之宗臣社稷所赖宏外戚懿望百姓具瞻正应参翼百揆不宜逺镇外方今锺等出藩五楼内辅臣窃未安超新即位忌锺等权逼以问五楼五楼欲专擅朝政不欲锺等在内屡有间言孚说竟不行锺宏皆不能平相谓曰黄犬之皮恐当终补狐裘也五楼闻之嫌隙渐构
太上二年夏无云而雷秋八月先是超自长安行至梁父南海王法时为兖州刺史镇南长史悦寿还谓法曰向见北海王子天资弘雅神爽高迈始知天族[一作天授]多竒玉林皆寳法曰昔成方遂诈称卫太子人莫辩之安知非此族乎超闻而恚忿形于言色法亦怒处之外馆超既与法有隙结憾弥深及备德死法又不奔丧至是超遣使让之法常惧祸至遂与北地王锺徐州刺史段宏等谋反超知而征之法与锺并称疾不赴收其党侍中河间王统右卫将军东阳王根散骑常侍段封诛之车裂左仆射封嵩嵩弟西中郎将封融奔魏超寻遣桂阳王镇等攻锺于青州[阙二字]王昱等攻段宏于徐州右仆射济阳王凝及中书令韩范攻法于兖州[一作梁父]昱等攻拔莒城段宏奔魏封融又集羣盗袭石城塞杀镇西大将军余郁青土振惧人怀异议凝将谋杀韩范袭击广固范潜知之勒兵攻凝凝奔梁父范并将其众进攻梁父克之凝出奔秦法出奔魏桂阳王镇攻拔青州锺杀其妻子为地道而出与高郡公始单马奔秦于时超不恤政事惟畋游是好变更旧制朝野失望百姓苦之仆射韩绰切谏不纳冬十月太尉封孚卒超又欲议复肉刑九等之选乃下书于境内曰阳九数躔永康多难自北都倾陷典章沦灭律令法宪靡有存者纲理天下此焉为本既不能道之以德必须齐之以刑且虞舜大圣犹命咎繇作士刑之不可以已也如是先帝季兴大业草创兵革尚繁未遑修制朕猥以不德嗣承大统抚御寡方致萧墙衅发遂戎马生郊典仪寝废今四境无虞所宜修定尚书可召集公卿至如不忠不孝若封嵩之辈枭斩不足以痛之宜致烹轘之法亦可附之条律纳以大辟之科肉刑者乃先圣之经不刋之典汉文易之轻重乖度今犯罪弥多死者稍众肉刑之于化也济育既广惩惨尤深光寿建熙中二祖已议复之未及而晏驾其令博士已上参考旧事依吕刑及汉魏晋律令消息增损议成燕律五刑之属三千而罪莫大于不孝孔子曰非圣人者无法非孝者无亲此大乱之道也轘裂之刑烹煮之戮虽不在五刑[一作品]之例然亦行之自古渠弥之轘着之春秋哀公之烹爰自中代世宗都齐亦愍刑罚失中咨嗟寝食王者之有刑纠犹人之有左右手焉故孔子曰刑罚不中则民无所措手足是以萧何定法令而受封叔孙通以制仪为奉常立功立事古之所重其明议损益以成一代凖式周汉有贡士之条魏立九品之选二者孰愈亦可详闻羣下议多不同乃止十二月丁未荧惑太白皆入于羽林又合于壁占曰燕亡是年高句骊遣使献千里马生熊皮障泥于超超大悦荅以水牛能言鸟
太上三年春正月超冦淮北徐州至下邳秋七月遣御史中丞封恺使于秦超母妻既先在长安为姚兴所拘质至是使恺请焉恺至于秦秦主兴曰昔苻氏之败太乐诸伎悉入于燕燕今称藩送伎若不可使送呉口千人所请乃可得也恺还超下书使羣臣详议左仆射段晖曰太上囚楚高祖不回今陛下嗣守社稷不宜以私亲之故遂降尊号且太乐诸伎皆是前世伶人[一作先代遗音]不可与彼使移风易俗不如掠呉口与之尚书张华曰若使侵掠呉边必成邻怨此既能往彼亦能来兵连祸结非国家之福也昔孙权重黎庶之命屈已以臣魏惠施惜爱子之头舍志以尊齐况陛下慈亲在人[一云慈德在秦]掌握方寸崩乱岂可靳惜虚名不为之降屈乎宜暂降统天之号以申至孝之情权变之道典谟所许中书令韩范智能回物辩足倾人昔与姚兴俱为苻氏太子舎人可遣将命降号修和必得如志所谓屈于一人之下伸于万人之上也超大悦曰张尚书得吾心矣遂遣韩范聘于姚兴奉表称藩范至长安兴见之谓曰封恺前来燕王与朕抗礼今卿至也欵然而附为依春秋以小事大之义为当专以孝敬为母屈也范曰昔周爵五等公侯异品小大之礼因之而生今陛下命世龙兴光宅西秦本朝主上承祖宗遗烈定鼎东齐中分天曜南面并帝通聘结好义尚谦冲使至矜诞茍折行人殊似呉晋争盟滕薛竞长恐伤大秦堂堂之盛有损皇燕巍巍之美彼我俱失窃未安之兴怒曰若如卿言便是非为大小而来范曰虽由大小之义亦由寡君纯孝过于重华愿陛下体敬亲之道沛然垂慈愍之心兴曰吾久不见贾生自谓过之今不及矣于是为范设旧交之礼申叙平生谓范曰燕王在此朕亦见之风表乃可于机辩未也范曰大辩若讷圣人美之况尔日龙潜凤戢和光同尘若使负日月而行则无继天之业矣兴笑曰可谓使乎延誉者也范乘间逞说兴乃大悦赐范千金许以超母妻还之时济阳王凝自梁父奔秦言于兴曰燕王称藩本非推德权为母屈耳古之帝王尚兴师征质岂可虚还其母乎母若一还必不复臣也宜先质[一作制]其送伎然后归之兴意乃变因谓范曰朕归燕王家属必矣然今天时尚热当俟秋凉八月秦使兼员外散骑常侍韦宗来聘超与羣臣议见宗之礼张华曰陛下前既奉表今宜北面受诏封逞曰大燕七圣重光奈何一旦为竖子屈节超曰朕为太后屈愿诸君勿言遂北面受诏赠宗以千金冬十月遣左仆射张华给事中宗正元入秦报聘并送大乐伎一百二十人兴大悦延华入燕酒酣乐作秦黄门侍郎尹雅谓华曰昔殷之将亡乐师归周今皇秦道盛燕乐来庭废兴之兆见于此矣华曰自古帝王为道不同权谲之理会于功成故老子曰将欲取之必先与之今总章西入必由余东归祸福之验此其兆乎兴怒曰昔齐楚竞辩二国兴师卿乃小国之臣何敢抗衡朝士华逊辞曰奉使之始实愿交欢上国上国既遗小国之臣辱及寡君社稷臣亦何心而不仰酬兴善之于是还超母妻厚其资礼而遣之十一月张华发长安宗正元先驰反命超大悦遣征虏将军公孙五楼率骑二千迎于境上超亲率六宫迎之于马耳闗
太上四年春正月超以母妻之归大赦境内殊死已下追尊父北海穆王纳为穆皇帝立母段氏为皇太后居长乐宫妻呼延氏为皇后祀于南郊柴燎爓起而烟不出灵台令张光私告人曰今火盛而烟灭国其亡乎超将登坛有兽大如马状类鼠而色赤集于圜丘之侧俄而不知所在须臾大风暴起天地昼昏其行宫羽仪帷幄尽皆坏裂超惧宻问太史令成公绥绥曰陛下信用奸臣诛戮贤良赋敛烦多事役殷苦之所致也超惧大赦谴责公孙五楼等俄而复用之是岁广固地震天齐水涌井水溢汝水竭河济冻合而渑水不冰超恶之问于太史令李宣宣曰渑水无冰良由逼带帝京近日故也超大悦赐宣朝服一具高句骊复遣使至献千里人十人千里马一疋兖州人王满[一作蒲]率众二千来降献美女马马鬛去地九寸拜满长水校尉封廪丘公
太上五年春正月正旦超朝会羣臣于东阳殿闻乐作叹音佾不备悔送伎于秦遂议入冦掠晋人以补伎领军将军韩绰[载记作韩谟]谏曰先帝以旧京倾没戢翼三齐茍时运未可上智辍谋今陛下嗣守成规宜闭闗养锐以伺贼隙恢复先业而更结怨南邻广树仇衅可乎超曰我计已定不与卿言二月遣将军慕容兴宗斛糓提公孙归等率骑冦宿豫拔之阳平太守刘千载济阴太守徐阮并为所执大掠而归简男女二千五百付太乐教之时公孙五楼为侍中尚书令左卫将军专总朝政宗族亲戚并居显要夹辅左右王公内外无不惮之超论宿豫之功封兄公孙归为冠军将军常山公叔父公孙颓为武卫将军兴乐公斛榖提等并为郡县公桂阳王镇谏曰臣闻悬赏待勲非功不侯今公孙归结祸延兵残贼百姓陛下封之无乃不可乎夫忠言逆耳非亲不发臣虽庸朽忝国戚藩辄尽愚欵惟陛下图之超怒不答自是百僚杜口莫敢开言尚书都令史王俨謟事五楼迁尚书郎出为济南太守入为尚书左丞时人为之语曰欲得侯事五楼又遣公孙归等率骑三千入冦南阳[载记作济南]执太守赵光[一作元]俘掠男女千余人而还夏四月晋丞相刘裕率舟师北伐以丹阳尹孟昶监中军留府事署刘敬宣中军咨议参军加冠军将军浮淮入泗五月进至下邳留船舰辎重步军进至琅邪所过筑城留守或谓裕曰燕人若严守大岘或坚壁清野大军深入无所资粮不惟无功何能自反裕曰不然吾虑之熟矣鲜卑贪婪畧不及逺既幸其胜且爱其榖[一云惟利虏获退惜禾苗]谓我孤军深入不能持久不过进据临朐退守广固必不能守险清野师一入岘吾何患焉敢为诸君保之超闻有晋师引见羣臣于东阳殿会议拒师之策征虏将军公孙五楼曰呉兵轻果所利在速战初锋勇鋭不可与争宜据大岘使不得入旷日延时阻其锐气然后徐简精骑二千循海而南絶其粮运别敕段晖率兖州之众缘山东下腹背击之此上策也各命守宰依险自固校其资储之外余悉焚荡芟除禾苗使寇至无资坚壁清野以俟其衅彼侨军深入士卒无食求战不得旬日之间可以坐制此中策也纵贼入岘出城逆战此下策也超曰吾京都殷盛戸口众多非可以一时入守青苗布野非可以卒芟今岁星居齐以天道推之不战自克客主势殊以人事言之彼逺来疲敝势不能久吾据五州之强带山河之固战车万乘铁马万羣麦禾布野奈何芟苖徙民先自蹙弱乎设使芟苗城守以全性命朕所不能不如纵令过岘至于平地徐以铁骑冲之[冲一作践]此成禽耳辅国将军广宁王[寗一作宁]贺赖卢苦谏不从退谓五楼曰上不用吾计亡无日矣太尉桂阳王镇曰若如圣旨必须平原用马为便宜出岘逆战战而不胜犹可退守不宜纵敌入岘自贻窘逼昔安成君不守井陉之闗终屈于韩信诸葛瞻不据束马之险卒禽于邓艾臣以为天时不如地利阻守大岘策之上也超又不从镇出谓韩绰曰主上既不能逆战却敌又不肯徙民清野延敌入腹坐待攻围酷似刘璋矣今年国灭吾必死之卿等中华之士复为文身乎超闻之大怒收镇下狱乃摄莒城梁父二戍修城隍简士马蓄精锐以待之刘裕过大岘超兵不出乃举手指天喜形于色曰吾事济矣左右曰公未见敌而先喜何也裕曰兵已过险士有必死之志余粮栖亩军无匮乏之忧虏已入吾掌中胜可必矣六月己巳裕师次东莞超留羸老守广固遣左将军段晖辅国将军贺赖卢征虏将军公孙五楼等将步骑五万进据临朐既闻晋军之盛大惧自率步骑四万就晖等于临朐临朐有巨蔑水去城四十里超谓公孙五楼曰今宜进据川源晋军至而失水亦不能战矣五楼驰骑据之及至裕前锋[通典作龙骧将军]孟龙符领骑居前已据川源五楼战败而还裕以车四千乘为左右翼方轨徐进车张幰御者执矟以骑为游军军令严肃比及临朐超兵四面而至裕命刘敬宣与兖州刺史刘藩并州刺史刘道怜等拒之战于临朐南日已向昃胜负未决参军胡蕃言于裕曰燕悉兵出战临朐城中留守必寡今以竒兵从间道往取其城而斩其旗帜此韩信所以破赵也裕乃遣蕃及咨议参军檀韶建威将军向弥潜师出燕兵之后袭攻临朐声言轻兵自海道至矣弥擐甲先登遂拔之斩其牙旗超大惧单骑奔段晖于城南裕因纵兵奋击晖众大败裕军斩晖等大将十余人超奔还广固裕军获其玉玺御辇豹尾等乘胜逐北直至广固弥又先登丙子克其大城超徙郭内人入保小城裕筑长围守之围高三丈穿堑三重抚纳降附采拔贤俊华夷大悦因齐地粮储悉停江淮漕运六月超使尚书郎张纲乞师于秦赦桂阳王镇进录尚书都督中外诸军事引见谢之且问计于羣臣曰朕嗣守成业不能委贤任善而专固自由覆水不收悔将何及智士逞谋必在事危忠臣立节亦在急难诸君其勉思六竒共济艰运镇曰百姓之心系于一人今陛下躬率六军身先奔败羣臣离心士卒丧气内外之情不可复恃如闻西秦自有内患恐不暇分兵救人正当更决一战以争天命散卒还者尚有数万可悉出金帛宫女饵令一战若天命助我必能破贼如其不济死亦未晩不可闭门坐受围击司徒乐浪王惠曰不然晋军乘胜气势百倍吾以败军之将御之不亦难乎秦虽与勃勃相持不足为患且二国连横势如唇齿今有冦难秦必救我但自古乞援不遣大臣则不能得重兵是以赵隶三请楚师不出平原一使援至从成尚书令韩范德望具瞻燕秦所重宜遣乞援以济时艰超于是从惠计复遣韩范与王簿乞师于秦超尚书畧阳桓遵及弟京兆太守桓苖[苗或作留]踰城出降遵苗皆超所委任以为心腹者也或有窃告裕军曰燕人张纲有巧思若得张纲为攻具者广固乃可拔也秋七月纲自长安还太山太守申宣执之送之于裕先是裕尝修攻具城上人曰汝不得张纲何能为也及至升诸楼车以示之使周城呼曰刘勃勃大败秦军无兵相救城内莫不失色刘毅遣上党太守赵恢以千余人援裕裕夜潜遣军会之明旦恢众五千方道而进每晋使将到辄复如是北方之民执兵负粮归裕者日以千数裕围城益急超既求救不获纲反见虏甚怒乃引伏弩射之裕军少退左仆射张华中丞封恺并为裕所执裕令华恺与超书劝令早降超乃遗裕书请为藩臣割大岘以南地为界并献马千匹以通和好不听江南继兵相寻而至八月封融诣裕军降九月尚书张俊自秦还亦降于裕因说裕曰燕人所以固守者外仗韩范冀得秦援范既时望又与姚兴相昵若勃勃败后秦必救燕宜宻信诱范啖以甘言重利范来则燕人絶望自然降矣裕从之表范为散骑常侍且遗范书以招之时姚兴遣将军姚强率步骑一万随范就姚绍于洛阳并兵来援因遣使谓裕曰慕容氏相与邻好今晋攻之以穷告急秦已遣铁骑十万遥屯洛阳晋军不还便当长驱而进矣裕呼秦使者谓之曰语尔姚兴我克燕之后息兵三年当取闗洛虏能自送便可速来今其时矣录事参军刘穆之闻有秦使驰入见裕而秦使者已去裕以所言告穆之穆之尤之曰日常事无大小必赐预谋此宜善详云何遽尔答之此言不足威敌适足以怒之若广固未拔西羌奄至不审明公何以待之裕笑曰此是兵机非卿所解故不以相语耳夫兵贵神速彼若审能赴救必畏我知宁容先遣信命逆设此言是自张大之辞也晋师不出为日久矣羌见伐齐殆将内惧自保不暇何能救人邪会姚兴为勃勃所败追强还兵韩范叹曰天灭燕矣长水校尉王满劝范奔秦范曰刘裕起布衣诛桓玄复晋室今兴师伐燕所向崩溃此殆天授非人力也燕亡则秦为之次矣吾不可以再辱会得裕书遂降于裕裕谓范曰卿欲立申包胥之功何以虚还也范曰自亡祖司空世荷燕宠故泣血秦庭冀匡祸难属西朝多故丹诚无效可谓天丧敝邑而赞明公智者见机而作敢不至乎翼日裕将范循城城中人情离骇无复固志裕谓范曰卿宜至城下告以祸福范曰虽蒙殊宠犹未忍谋燕裕嘉之而不强左右劝超诛范家以止后叛超知败在旦夕又以其弟绰尽忠无二并范家赦之冬十月段宏自魏奔裕十二月乙巳太白犯虚危灵台令张光劝超出降超怒手杀之是岁东莱雨血广固城门鬼夜哭
太上六年春正月甲寅正旦超登天门朝羣臣于城上杀马以享将士文武皆有迁授乙卯超幸姬魏夫人从超登城见晋师之盛方奏乐乃握超手而相对泣曲终不已韩绰谏曰陛下遭百六之会正当勉力自强以壮士民之志而反对女子悲泣何其鄙也超拭目谢之曰孤以先世基业缔造甚艰今外寇如此恐一旦不守是以泣耳尚书令董铣劝超出降超大怒系之于狱二月辅国将军贺頼卢征虏将军公孙五楼为地道出击晋师晋师不利河间人玄文说裕曰昔石虎攻曹嶷瞻气者以为渑水带城非可攻拔若塞五龙口城当自陷石虎从之而嶷请降降后五日大雨雷电震开后慕容恪之攻围段龛十旬不拔塞城而龛降降后无几又震开之今旧基犹存宜加修筑裕从其言塞之超及城内男女悉患脚弱病者大半出降相继超辇而登城尚书悦寿说超曰天地不仁助冦为虐战士尫病日就凋陨守困穷城外援絶望天时人事亦可知矣茍厯运有终尧舜避位转祸为福圣达所先宜追许郑之踪以存宗庙之重超叹曰废兴命也吾宁奋剑而死不能衔璧而生于时张纲为裕造冲车覆以板屋被以牛皮并设诸竒巧城上火石弓矢无所施用又为飞楼悬梯木幔之属遥临城上攻城之士遂得肆力超大怒悬其母于城上支解之裕围广固累月将拔之夜佐吏并集忽有鸟大如鹅苍色飞入裕帐坐众咸骇愕以为不祥参军胡蕃独起贺曰苍黑者胡虏之色鹅者我也胡虏归我大吉之征也众乃大悦丁亥裕悉众攻城或曰今日往亡不利行师[一云今往亡之日兵家所忌]裕曰我往彼亡何为不利遂四面急攻之杀伤甚众广固鬼夜哭不止有流星长十余丈陨于广固悦寿开门纳晋军超与左右数十骑踰城突围出奔为追军所执裕数以不降之罪超神色自若一无所言惟以母托刘敬宣而已[萧方等三十国春秋曰美哉其言也言必及亲终不忘孝可谓人之将死其言也善乎]裕忿广固久不下欲尽坑之以妻女赏将士韩范谏曰晋室南迁中原鼎沸士民无援强则附之既为君臣必须为之尽力彼皆衣冠旧族先帝遗民今王师吊伐而尽坑之使安所归乎窃恐西北之人无复来苏之望矣裕改容谢之然犹斩鲜卑王公已下三千余人没入家口万余以妻女为军赏夷其城隍获生口万余马二千疋并获金钲辇豹尾旧式犹存送超诣建康市斩之时年二十六在位六年韩范后为刘穆之所恶谮于裕被杀始德以晋安帝隆安四年岁在庚子僭号居齐土至超二世以晋义熙六年岁在庚戌为刘裕所灭凡十一年

卷六十五 南燕录三
慕容锺
慕容锺字道明德之从弟也少有识量喜怒不形于色机神秀发言旨清辩至于临难对敌知勇兼济累进竒策备德颇从之率皆中焉由是政无巨细悉以委之遂为佐命元勲封北地王超既嗣位猜虐日甚政出权门公孙五楼等规挟威权虑锺抑己固劝超诛之锺惧遂与段宏等谋叛事败奔秦姚兴拜为始平太守封归义侯
封孚
封孚字处道渤海蓚人也祖悛振威将军父放吏部尚书皆显名于燕世孚幼而聪敏和裕有士君子之称仕垂散骑常侍转留台尚书及寳僭立累迁吏部尚书兰汗之乱南奔辟闾浑浑表为渤海太守德至莒城孚遂出降德曰孤得青州不以为喜喜于得卿也常外总机事内参宻谋虽位任崇重而谦虚博纳深得大臣体度超既嗣位政出权嬖盘于游畋多违旧章轨宪日敝残虐滋甚孚屡与韩绰尽言匡救超不能纳其后临轩问孚曰朕可方前世何主孚曰桀纣之主超大惭怒孚徐歩而出不为改容司空鞠仲失色谓孚曰与天子言何其亢厉宜应还谢孚曰行年七十墓木已拱惟求死所耳竟不谢超以其时望特优容之太上三年卒于家时年七十一追赠太师谥曰文穆其所著文章多传于世
封嵩
封嵩渤海人也仕备德为左司马迁尚书左仆射德又以韩绰为尚书右仆射时嵩绰年并三十又以嵩弟融为西中郎将绰弟轨为北中郎将嵩等俱拜德临轩诏令四人同入嵩等至殿方谢德顾曰所谓跃二龙于长衢骋双骥于千里朝野荣之超初嗣位大旱太后段氏告超曰左仆射封嵩教殷丹下车访问民间疾苦丹常具陈孝妇不当死以致亢旱当诛姑女改葬孝妇丹如其言应时雨注后超信任奸邪不恤政事嵩遂与南海王法等谋反征南司马卜珍言于超曰左仆射封嵩数与法往来疑有奸超收嵩下廷尉辞及段太后太后惧泣告超曰嵩教遣黄门令牟常说吾云帝非太后所生恐依永康故事我妇人识浅恐帝见杀即以语法法为谋见误知复何言超闻而大怒乃车裂嵩于东门之外融叛出奔于魏
杜弘
杜弘平原人也仕德为从事中郎先是德母及兄纳[一作光]皆在长安德遣弘如长安存问消息弘曰臣至长安若不奉太后动止便即西如张掖以死为效但臣父雄今年踰六十未沾荣贵乞本县之禄以申乌鸟之情中书令张华曰杜弘未行而求禄要君之罪大矣不可使也德曰吾方散所轻之财招所重之死况为亲尊而可吝乎且弘为君迎亲为父求禄虽外如要君内实忠孝何罪之有乃以雄为平原令弘至张掖为贼所杀德闻而悲之厚抚其妻子
王始
王始莱芜人德建平四年以妖术惑众至数千人聚于太山莱芜谷自称太平皇帝署置公卿百官号其父固为太上皇兄林为征东将军弟泰为征西将军德遣车骑将军桂阳王镇讨禽之斩于都市临刑人皆骂之曰何为妖妄自贻族灭或问其父兄今并何在始曰太上皇帝蒙尘于外征东征西乱兵所害朕躬虽存复何聊赖其妻赵氏怒之曰君正坐此口过以至于此奈何临死复尔狂言始曰皇后何不达天命自古岂有不破之家不亡之国邪行刑者以刀镮筑之始仰视曰朕即崩矣终不改帝号也德闻而笑之谓左右曰荧惑之人死犹狂语何可不杀
张瑛
张瑛幽蓟人也为辟闾浑参军常与浑作檄辞多不逊浑败德擒而让之瑛神色自若徐对曰浑之有臣如韩信之有蒯通通遇汉祖而蒙恕臣遭陛下而婴戮比之古人窃为不幸防风之诛臣实甘之但恐尧舜之化未弘于四海耳德初善其言后竟杀之
王鸾
王鸾[一作尹鸾]济南人也身长九尺腰带十围贯甲跨马不据鞍由蹬德一见而竒其魁伟赐之以食乃进一斛余德惊曰所噉如此非耕所能饱且才貌不凡堪为贵人可先以司县试之也于是拜为逢陵长鸾到官政理修明大收民誉征为东莱太守
龎世
龎世不知何处人仕德为光禄勲奏案豪强苛克人物咸惧疾之及卒门无吊客时人为之謡曰龎家之巷车马辚辚泥丸之日无吊宾吊宾不至何所因由性苛克寡所亲
桓敞[或作垣字]
桓敞略阳桓道人也族姓豪强石虎时自略阳徙邺敞仕苻氏为长乐国郎中令德入青州以敞为车骑长史超袭伪位其长子遵次子苗复见委任遵为尚书苗为京兆太守刘裕围广固遵苗踰城归顺并以为太尉行参军
张华
张华清河东武城人也有机辨仕德为给事黄门侍郎中书令屡进直言仕超至左仆射奉使至秦辞令不屈后为刘裕所获
张恂
张恂清河东武城人也仕慕容氏散骑常侍父悕为儁尚书右仆射恂随德南渡因家于齐郡之临淄后归仕魏
刘昶
刘昶本平原人也世仕慕容氏昶从德南渡河因家于北海之都昌县子奉伯为超东牟令后归刘裕为北海太守
傅融
傅融本清河人六世祖伷伷子遘仕后赵至太常融随徳南徙渡河遂家于盘阳为乡里所重性豪爽不拘小节尤善属文
李根
李根辽东襄平人也仕寳至中书监与子后智等随徳南徙渡河居于青州数世无名位三齐豪门以此多轻之
王牢
王牢太原祁人也髙祖宏河东太守绵竹侯牢仕慕容氏为上谷太守随徳南渡居青州因以家焉
张幸
张幸清河东武城人也仕超东牟太守后率戸归魏
冷平
冷平临淄人太上二年有司奏沙门僧智夜入平舎滛其寡嫂李氏平与弟安国杀之郡县按平兄弟欲以一人坐杀人论死而平安国各引自杀让生竞死义形急难且手杀罪人宜并加原宥超诏俱赦之
高轨
高轨本渤海蓚人也随徳渡河徙青州因居北海之剧县
王景晖
王景晖秦太史令高鲁之甥也初同鲁在秦鲁遣晖随徳使刘藻献玉玺于徳遂留仕徳后着南燕录六卷行于世
墓容氏
段丰妻慕容氏徳之女也少有才慧善书史能鼓琴徳既僭位署为平原公主年十四适于丰丰为人所谮被杀慕容氏寡居归将改适寿光公余炽慕容氏谓侍婢曰我闻忠臣不事二君烈女不更二夫段氏既遭无辜已不能同死岂复有心于重行哉今主上不顾礼义逼我改嫁我若不从则违严君之命矣于是克日交礼慕容氏姿容婉丽服饰光华炽覩之甚喜经宿慕容氏伪辞以疾炽亦不之逼三日归第沐浴置酒言笑自若至夕宻书其裙带曰死后当埋我于段氏侧若魂魄有知当归彼矣遂于浴室自缢而死反葬男女覩者数万人莫不叹息曰贞哉公主路经余炽宅前炽闻挽歌之声恸絶良久

卷六十六 夏录一
赫连勃勃
赫连勃勃字屈孑[魏书云屈孑本名勃勃太宗改其名曰屈孑北人言屈孑者卑下也]曾祖铁弗刘虎南单于苗裔右贤王去卑之孙北部帅刘猛之从子刘渊之族也居于新兴虒意之北北人谓父为鲜卑母为铁弗因以母号为姓猛死子副仑奔魏虎父诰汁爰世领南落诰汁爰一名训兠[兠字或作儿字]汁爰死虎遂代焉虎一名乌洛孤始臣附于魏自以众落稍多举兵外叛平文帝[讳郁律]与晋并州刺史刘琨共讨之虎走据朔方归附刘聪聪以虎宗室封楼烦公拜安北将军监鲜卑诸军事丁零中郎将雄据肆卢川将复渡河侵魏西部平文帝逆击大破之逐出塞表昭成[讳什翼犍]初虎又寇西部帝遣军逆讨又大破之虎寻死子务桓代领部落遣使附魏务桓一名豹子招集部落复为诸部之雄石虎建武中遣使就拜平北将军右贤王丁零单于务桓死弟阏陋头代立其后务桓子悉勿祈逐阏陋头而自立悉勿祈死弟卫辰代立卫辰务桓之第三子也狡猾多变既立之后入居塞内昭成以女妻之后通于秦苻坚以为左贤王遣使诣坚请求田地春去秋来坚许之后掠秦边民五十余口为奴婢以献于坚坚让归之寻复背坚专心归魏举兵伐秦坚遣其将邓羌讨擒之卫辰复降于秦坚自至朔方署为夏阳公统其部落卫辰以坚还复其国复附于坚虽于魏贡使不絶而诚敬有乖魏因讨破之收其部落十有六七卫辰走奔于秦坚送还朔方遣兵戍守遂以卫辰为乡导寇魏南境魏师败绩因分国人为二部自河以西属之刘卫辰自河以东属之刘库仁坚复以卫辰为西单于督摄河西诸虏屯代来城秦末国乱遂有朔方之地控弦之士三万八千慕容永据长子拜卫辰使持节都督河西诸军事大将军朔州牧朔方王姚苌亦遣使结好拜卫辰使持节都督北朔杂夷诸军事大将军大单于幽州牧河西王后卫辰遣子力俟提[魏书作直力鞮]寇魏南部其众八九万太祖[讳珪]军士五六千人为其所围乃以车为方营且战且前大破之于铁岐山南力俟提单骑而走获牛马二十余万乘胜逐北自五原金津南渡河径造代来居民骇乱部落奔溃遂入卫辰所居悦跋城卫辰父子惊遁乃分遣诸将轻骑追之陈留公元虔南至白盐池虏卫辰家属将军伊谓至木根山擒力俟提尽并其众卫辰单骑遁走为其部下所杀先是河水赤如血卫辰恶之及卫辰之亡诛其族党并投之于河勃勃卫辰第三子也奔于叱干部帅叱干他斗伏[魏书作薛于部大悉伏]送勃勃于魏他斗伏兄子阿利先戍大洛川闻将送勃勃乃驰谏曰鸟雀投人尚宜济免况勃勃国破家亡归命于我纵不能救犹宜任其所奔今执而送之深非仁者之举他斗伏惧为魏所责弗从阿利潜遣劲勇簒勃勃于路送之于秦秦髙平公破多罗没奕干以女妻之勃勃身长八尺五寸腰带十围性尤辩慧魁岸美丰仪姚兴见而竒之深加礼敬拜骁骑将军加奉车都尉常叅军国大议宠遇踰于勲旧寻迁安逺将军封阳川侯使助没奕干镇高平议以贰城朔方杂夷及卫辰部众三万配之使为伐魏侦候兴弟邕固谏以为不可乃止顷之复以勃勃为持节安北将军五原公配以三交五部鲜卑及杂虏二万余落镇朔方会太祖归所虏秦将唐小方于秦兴议请归贺狄干仍送良马千疋以赎狄伯支太祖许之勃勃闻秦复与魏通而怒乃谋叛秦时河西鲜卑柔然可汗社仑献马八千疋于秦济河至大城勃勃掠取之悉集其众三万余人伪猎于高平川因袭杀没奕干而并其众众至数万
龙升元年夏六月勃勃僭号大夏天王大单于大赦境内殊死已下建元龙升署置百官自以匈奴夏后氏之苗裔国称大夏时晋义熈二年也以长兄右地代为丞相封代公次兄力俟提为大将军封魏公叱干阿利为御史大夫封梁公弟阿利罗引为征南将军司隶校尉若门为尚书令叱以鞬为征西将军尚书左仆射乙斗[一作升]为征北将军尚书右仆射其余授任各以次差冬十月勃勃讨鲜卑薛干等三部破之降其众以万数进攻秦三城已北诸戍斩秦将杨丕姚石生等诸将谏固险不从又复言于勃勃曰陛下将欲经营宇内南取长安宜先固根本使人心有所凭系然后大业可成高平山川险固土田沃饶可以定都勃勃曰卿知其一未知其二吾大业草创士众未多姚兴亦一时之雄且其诸将用命闗中未可图也我今专固一城彼必并力于我众寡非敌亡可立俟不如以云骑风驰出其不意救前则击后救后则击前使彼疲于奔命我则游食自若不及十年岭北河东尽为我有待姚兴死后徐取长安姚泓凡弱小儿擒之方畧已在吾计中矣昔轩辕氏亦迁居无常二十余年岂独我乎于是掠取岭北岭北诸城门不敢昼启十一月勃勃初僭号求婚于秃髪傉檀傉檀不许勃勃大怒率骑二万伐之自杨非至于支阳三百余里杀伤万余人驱掠二万七千口牛马羊数十万头而还傉檀率众追之其将焦朗谓傉檀曰勃勃天姿雄鷔御军齐整[通典作齐肃]未可轻也今因抄掠之资率思归之士人自为战难与争锋不若从温围北渡趋万斛堆阻水结营制其咽喉百战百胜之术也别将贺连怒曰勃勃以死亡之余率乌合之众犯顺结仇幸有大功今牛羊塞路财寳若山窘敝之余人懐贪竞不能督励士众以抗我也我以大军临之彼必土崩瓦解奈何引军避之示敌以弱我众气锐宜在速追傉檀曰吾追计决矣沮众者斩勃勃闻而大喜乃于阳武下陜凿陵埋车以塞路傉檀遣善射者射之中勃勃左臂勃勃勒众逆战大破傉檀于百井追奔八十余里杀伤士众万计斩其大将十余人积人头而封之以为京观号曰髑髅台还于岭北又败秦将张佛生于青石原俘斩五千七百人
龙升二年夏五月秦遣将齐难等率众二万来伐秋七月勃勃闻秦兵旦夕将至退保河西齐难以去勃勃既逺纵兵野掠勃勃全军覆之[一云潜师袭之]俘获七千余人收其戎马兵仗难引军退走勃勃复追击于木城拔之擒难俘其将士万有三千戎马万疋于是岭北夷夏降附者以数万计勃勃皆拜置守宰以抚之
龙升三年夏四月勃勃率骑二万攻秦入高国及于五井掠取平凉杂胡七千余戸以配后军进屯依力川秋九月秦姚兴自率兵来伐至贰城遣安逺将军姚详等分督租运勃勃候秦军未集乘虚奄袭兴大惧遣其将姚文宗拒战勃勃伪退设伏以待之兴遣别将姚榆生等来追伏兵夹击皆擒之兴将王奚聚羗胡三千余戸于勑竒堡勃勃进攻之堰断其水堡人窘迫执奚出降奚不肯屈遂自刎死复攻秦将王洛生[或作金洛生]于黄石冈弥姐豪地[一作亭地]于我罗城皆拔之徙七千余戸于大城以丞相右地代领幽州牧以镇之
龙升四年春三月遣尚书胡金纂率骑二万攻平凉姚兴率兵来救金纂力战而死勃勃又遣兄子左将军罗提率歩骑一万攻秦北中郎将姚广都于定阳拔之擒广都坑将士四千余人以女弱为军赏拜广都为太常进攻秦陇又破白崖堡遂趋清水秦将畧阳太守姚寿都弃城奔上邽徙其民万六千戸于大城姚兴自安定来追至寿渠川不克而退是岁齐难姚广都谋叛皆诛之
龙升五年春正月秦安北将军姚详弃贰城屯杏川勃勃逼之粮尽委守南奔大苏勃勃遣平东将军鹿奕干要击执之尽俘其众详至勃勃数而斩之
龙升六年春二月勃勃率骑三万南攻安定破秦尚书杨佛嵩于青石北原降其众三万五千获戎马二万疋进攻秦将党智隆于东乡降之署智隆为光禄勲徙三千余戸于贰城秦镇北参军王买德来奔勃勃问以灭秦之策买德曰秦德虽衰藩镇犹固愿且蓄力以待之勃勃善之拜为军师中郎将夏六月勃勃欲因河南王乞伏干归之丧率兵攻炽盘王买德曰炽盘吾之与国新遭大丧吾不能恤而又伐之匹夫且犹耻为况万乘乎勃勃乃止冬十月秦姚兴以杨佛嵩为安逺将军雍州刺史帅岭北见兵来击嵩败死之
凤翔元年春三月大赦境内殊死已下改元凤翔[水经注作龙升七年]以叱干阿利领将作大匠发岭北夷夏十万余戸改筑都城于朔方水之北黑水之南名曰统万城下书曰古人制起城邑或因山水或以义立名今都城已建万堵斯作克成弗逺宜有美名朕方綂一天下君临万邦可以綂万为名阿利性尤工巧然残忍刻暴视民如草芥乃蒸土加功以锥刺之锥入一寸即杀作人而并筑之刺之不入即杀行锥者勃勃以为忠故委以营缮之任又使造五兵之器锐利尤甚乃咸百炼既成呈之工匠必有死者射甲不入即斩弓人如其入也则斩铠匠又造百炼刚刀五口背上为龙雀大环兼以金镂作一龙形长三尺九寸号曰大夏龙雀铭其背曰古之利器呉楚湛卢大夏龙雀名冠神都可以懐逺可以柔迩如风靡草威服九域世甚珍之复铸铜为一大鼓及飞廉翁仲铜驼龙虎之形皆以黄金饰之列于宫殿之前凡杀工匠数千余人以是器物莫不精丽又凿渌涟池于三交夏五月雨鱼于统万时兴役尤烦民不堪命勃勃耻姓铁弗乃改为赫连氏其年下书曰朕之皇祖自北迁幽朔改姓姒氏音殊中国故从母氏为刘子而从母之姓非礼也古人氏族无常或以因生为氏或以王父之名朕将以义易之夫帝王者系天为子其为徽赫实与天连今改姓曰赫连氏庶协皇天之意永享无穷大庆系天之尊不可令支庶同之其非正统者皆以铁伐为氏庶朕宗族子孙刚锐如铁皆堪伐人也冬十二月立夫人梁氏为王后子璝[一作坟]为太子封子延为阳平公昌为太原公伦为酒泉公定为平原公满为河南公安为中山公
凤翔二年春正月勃勃侵魏河东蒲子
凤翔三年春三月勃勃攻秦将姚逵于杏城二旬拔之执逵及别将姚大用姚安和姚利仆尹敌等坑士卒二万人夏五月勃勃遣御史中丞乌洛孤与河西王沮渠蒙逊结盟其辞曰自金晋数终祸纒九服赵魏为长蛇之墟秦陇为豺狼之穴二都神京鞠为茂草蠢尔羣生罔知凭赖上天悔祸运属二家封疆宻迩道会义亲宜敦和好弘康世难爰自终古有国有家非盟誓无以昭神祗之心非断金无以定终始之好然晋楚之成呉蜀之约咸口血未干而寻背之今我二家契殊曩日言未终而有笃爱之心音一交而怀倾盖之顾息风尘之警同克济之诚戮力矢心共济六合若天下有事则双振义旗区域既清则并敦鲁卫夷险相赴交易有无爰及子孙永崇斯好蒙逊遣弟湟河太守沮渠汉平来盟秋九月勃勃遣赫连建将兵击秦执平凉太守姚周都遂入新平秦广平公姚弼与战于龙尾堡建败被禽
凤翔四年夏六月勃勃闻秦将姚嵩与氐王杨盛相持率骑四万袭击上邽未至嵩与盛战于竹岭嵩败死勃勃遂进攻上邽二旬克之杀秦秦州刺史姚平都[一作军都]及将士五千人因毁其城转攻阴宻又杀秦将姚良子及将士万余人以子太原公昌为使持节前将军雍州刺史镇阴宻秦征北将军姚恢弃安定奔还长安安定人胡俨华韬率戸五万据城来降勃勃署俨为侍中韬为尚书留镇东将军羊茍儿配以鲜卑五千镇之进攻秦镇西将军姚谌于雍城谋委镇奔长安勃勃据雍进掠郿城秦遣东平公姚绍及征虏将军尹昭[一作伊昭]等将歩骑五万来拒勃勃退如安定胡俨闭门拒之袭杀茍儿及所将鲜卑复以城降秦绍等进攻勃勃于马鞍阪破之追至朝那不及而去勃勃引归杏城复遣兄子提南侵池阳秦车骑将军姚裕前将军彭白狼建义将军虵玄率众追击提败遁还秋七月勃勃闻太尉刘裕伐秦笑谓羣臣曰刘裕伐秦水陆并进且裕有高世之畧姚泓岂能自固吾验以天时人事必当克之且其兄弟内叛安能拒人裕既克长安利在速返不能久留正可留子弟及诸将守闗中待裕发轸吾取之如拾遗耳不足复劳吾士马也于是秣马厉兵休养士卒
凤翔五年春三月勃勃进据安定秦岭北镇戍郡县皆降遂尽有岭北之地秋九月刘裕灭秦入于长安遣使遗勃勃书请通和好约为兄弟勃勃命中书侍郎皇甫徽为报书而阴诵之召裕使前口授舎人为书封以答裕裕览其书而竒之使者又言勃勃仪容瓌伟英武絶人裕叹曰吾所不如也冬十月勃勃还綂万十一月太尉裕留次子桂阳公义真为都督雍梁秦三州诸军事安西将军领雍东秦二州刺史镇长安以咨议叅军王修为长史王镇恶为司马领冯翊太守沈田子毛德祖皆为中兵叅军仍以田子领扶风太守德祖领秦州刺史天水太守傅弘之为雍州治中从事十二月庚子裕发长安自洛入河开汴渠以归闰月勃勃闻裕东归大喜[具买德传]乃以太子璝都督前锋诸军事领抚军大将军率骑二万南向长安前将军太原公昌屯兵潼闗以军师中郎将王买德为抚军右长史南伐青泥自率大军为之后继
昌武元年春正月太子璝至渭阳闗中士民降者属路刘义真遣龙骧将军扶风[一作始平]太守沈田子率众逆战璝击败之退屯刘回堡遣使还报司马王镇恶镇恶对田子使谓长史王修曰刘公以十岁儿付吾等当共思戮力今拥兵不进虏何由得平乎使者还以告田子田子甚惧遂与镇恶不平初裕将东还田子及傅弘之屡言于裕曰镇恶家在闗中不可保信裕曰今留卿文武将士精兵万人彼若欲为不善正足自灭耳勿复多言又私谓田子曰锺会不得遂其乱者以有卫瓘故也语曰猛虎不如羣狐卿等十余人何惧王镇恶故二人常有猜心至是镇恶与田子俱出北地师于泾上以拒夏兵军中讹言镇恶欲尽杀南人以数十人送义真南还因据闗中反辛亥田子请镇恶出城俱会于宁朔将军傅弘之[一作建威将军]垒计事田子求屏人语使其宗人沈敬仁斩之幕下矫称受太尉令诛之弘之奔告义真义真与王修被甲登横门以察其变俄而田子帅数十人来至言镇恶反修执田子数以专戮斩之以冠军将军毛修之代镇恶为安西司马夏四月傅弘之大破璝于渭阳[一作池阳]又破之于寡妇津[一作渡]斩获甚众璝兵退遁秋九月刘义真年少赐与左右无节王修每裁抑之左右皆怨谮修于义真曰王镇恶欲反故沈田子杀之修杀田子是亦欲反也义真信之使左右刘乞杀修由是人情离骇莫相统一悉召外军入长安城闭门拒守闗中郡县悉降于璝璝夜袭击长安不克勃勃进据咸阳长安樵采路絶太尉裕闻之大惧使辅国将军蒯恩如长安召义真东镇洛阳以相国右司马朱龄石为都督闗中诸军事右将军雍州刺史代镇长安裕谓龄石曰卿至可勑义真轻装速发既出闗然后可徐行若闗右必不可守当与义真俱归也又命中书侍郎朱超石慰劳河洛冬十一月龄石至长安义真将士贪纵大掠而东多载寳货子女方轨徐行至于灞上雍州别驾韦华降于勃勃百姓共逐龄石而迎勃勃入长安龄石乃焚烧长安宫殿奔于潼闗璝率众三万追击义真傅弘之谓义真曰公处分亟进今多将辎重一日行不过十里虏追骑且至将何以待之宜弃车轻行乃可以免义真不从俄而璝兵大至傅弘之蒯恩断后力战连日至于青泥北弘之躬贯甲胄气冠三军众寡不敌皆为抚军长史王买德所擒司马毛修之与义真相失亦为买德所获义真行在前会日暮璝兵不穷追故得免左右尽散独逃草中中兵叅军段宏单骑追寻缘道呼之义真识其声出就之曰君非段中兵耶身在此行矣必不两全可刎身头以南使家公絶望宏泣曰死生共之下官不忍乃束义真于背单马而归义真谓宏曰今日之事诚无算畧然丈夫不经此何以知艰难勃勃欲降傅弘之弘之不屈时天大寒勃勃裸之弘之呌骂而死士卒死伤者不可胜计遂积人头为京观号曰髑髅台于是大飨将士于长安举觞以谢王买德拜买德都官尚书加冠军将军封河阳侯十二月晋龙骧将军王敬先戍于潼闗之曹公故垒朱龄石往从之朱超石至蒲坂闻龄石所在亦奔投之太原公昌进攻敬垒断其水道众渴不能战城且陷龄石谓超石曰弟兄俱死异域使老亲何以为心尔求间道亡归我死此无恨矣超石泣曰人谁不死宁忍今日辞兄去乎遂与敬及右军叅军刘钦之皆被执送于长安勃勃杀之勃勃既破闗中斩戮无数时有沙门昙始亦遇其害而刅不能伤勃勃异之遂赦沙门于是羣臣劝进勃勃曰朕无拨乱之才不能弘济兆庶自枕戈寝甲十有二年而四海未同遗冦尚炽不知何以谢责当年垂之来叶将明扬侧陋以王位让之然后归老朔方琴书卒岁皇帝之号岂朕薄德所膺羣臣固请乃许之遂筑坛于灞上僭即皇帝位大赦境内殊死已下改元昌武文武百官进位各有差魏太宗与崔浩论近世君臣因问浩曰屈丏何如浩曰屈丏家国夷灭一身孤寄为姚氏封殖不思树党强邻报仇雪耻乃结忿于蠕蠕背德于姚兴橛竖小人无大经畧正可残暴终为人所灭耳太宗大悦[屈丏前作屈孑]
真兴元年春正月勃勃遣将军叱奴侯提率歩骑二万攻晋并州刺史毛德祖于蒲坂德祖不能御全军归洛阳以侯提为并州刺史镇蒲坂勃勃归于长安二月征隠士韦玄玄既至惧而礼拜甚过勃勃怒而杀之羣臣请都长安勃勃曰朕岂不知长安累帝旧都山河四塞沃饶险固但荆呉僻逺势不能为人之患东魏与我风俗畧同壤境邻接自统万去魏境裁数百余里朕在长安统万必危恐有不守之忧若在统万彼终不敢济河而西诸卿特未见及此耳羣下咸曰非所及也乃于长安置南台以太子璝领大将军雍州牧録南台尚书事镇长安勃勃因田于三交至渌涟池遂还万统以宫殿大成赦其境内殊死已下又改元真兴刻石都南命秘书监胡义周颂纪功徳勃勃好自矜大名其四门南曰朝宋门东曰招魏门西曰服凉门北曰平朔门勃勃遣骑三千攻魏河西魏遣散骑常侍丘堆自并州与故秦游击将军王洛生等来拒奔还夏四月吐谷浑觅地聚众六千于弱水南遣使来降勃勃拜为弱水护军
真兴二年夏五月雨鱼于统万冬十月起冲天台于统万南山欲登之以望长安追尊髙祖诰汁爰为元皇帝曾祖虎为景皇帝祖务桓为宣皇帝父卫辰为桓皇帝庙号太祖母苻氏为桓文皇后
真兴三年
真兴四年
真兴五年
真兴六年冬十二月勃勃将废太子璝为秦王而立少子酒泉公伦为太子璝闻将废已自长安率众七万北伐伦伦率骑三万拒之战于高平为璝所败伦死之勃勃中子太原公昌率骑一万袭杀璝遂并其众八万五千归于统万勃勃大悦立昌为太子勃勃性凶暴好杀视民如草芥无顺守之规常居城上置弓剑于侧有所嫌忌便手自杀之羣臣忤视者凿其目笑者决其唇谏者谓之诽谤先絶其舌而后斩之夷夏嚣然人无生赖真兴七年夏六月太庙崩陷秋七月勃勃寝疾既而疾甚辇升永安殿召羣臣属以后事八月癸卯卒时年四十五在位十九年伪谥武烈皇帝葬嘉平陵庙号世祖勃勃僭立十三年而宋氏受禅以元嘉二年死是魏世祖始光二年也

卷六十七 夏录二
赫连昌
赫连昌字还国一名折勃勃之第三子也凤翔元年封太原公为前将军镇潼闗后率众袭杀太子璝遂立为太子身长八尺魁岸美姿貌真兴七年秋八月勃勃死昌即伪位于永安殿大赦境内殊死已下改元承光[承字一作永]自余文武进位各有差
承光二年春正月西秦王乞伏炽盘遣使如魏请举兵来伐夏六月世祖[讳焘]诏问公卿今当用兵赫连蝚蠕[一作蠕蠕]二国何先长孙嵩长孙翰奚斤皆曰赫连土著未能为患不如先伐蝚蠕若追而及之可以大获不及则猎于阴山取其禽兽皮角以充军实太常崔浩曰不然蝚蠕乌集兽逃举大众追之则不能及轻兵追之又不足以制敌赫连氏土地不过千里政刑残暴人神所弃宜先伐之尚书刘洁武京侯安原请先伐燕世祖乃自云中西廵至五原因畋于阴山东至和兠山而还秋七月查城刘渚川有青石大如马头浮在水逆流而行人见而送之八月世祖还平城九月世祖闻勃勃诸子相攻闗中大乱国人不安乃欲伐之长孙嵩等皆曰彼若城守以逸待劳大檀闻之乘虚入冦此危道也崔浩曰往年以来荧惑再守羽林皆成钩已而行其占秦亡又今年五星并出东方利以西伐天应人和时会并集不可失也嵩固争之世祖大怒责嵩在官贪污命武士顿辱之于是遣司空奚斤率义兵将军封礼等督四万五千人袭蒲坂勑黑矟将军新安侯于栗磾与宋兵将军交趾侯周几率万人袭陜城以河东太守薛谨为乡导世祖欲以中书博士平棘李顺总前驱之兵访于崔浩曰朕前北征李顺献策数事实合经畧大谋今欲使总摄前驱之事卿以为何如浩曰顺诚有筹畧实如圣旨然臣与之姻婚深知其为人果于去就不可专任世祖乃止冬十月丁巳世祖发平城十一月临云中至君子津会天暴寒数日冰合戊寅帅轻骑二万济河来袭统万壬午值冬至日昌方燕羣臣魏师奄至上下惊扰进次黒水去城三十余里昌乃出战世祖驰往击之昌败与数十骑退走入城门未及闭内三郎豆代田率众乘胜入宫焚其西门宫门闭代田踰宫门而出世祖拜代田勇武将军魏军夜宿城北癸未分兵四出剽掠居民杀获万余得生口牛马十余万世祖谓诸将曰统万未可得也今若穷兵极武非吊民之道明年当与卿等取之乃徙万余戸于平城弘农太守曹达闻周几将至不战而走几乘胜长驱遂入三辅会几卒于军中蒲坂守将东平公乙升闻奚斤将至遣使诣统万告急使至统万见魏军已围其城还告乙升曰统万已败矣乙升惧弃蒲坂西走斤追败之乙升奔长安斤遂克蒲坂收其资器百姓安堵如故昌弟助兴先守长安乙升至复与助兴弃长安西奔安定十二月奚斤又西据长安秦雍氐羗皆诣斤乞降斤悉安抚之
承光三年春正月乙酉世祖还平城统万徙民在道伤死能至平城者十纔六七己亥世祖如幽州昌弟平原公定帅众二万向长安世祖闻之伐木阴山大造攻具再谋伐昌二月世祖还平城三月丙子世祖遣高凉王礼镇长安又诏执金吾桓贷造浮桥于君子津夏四月魏司空奚斤与平原公定相持于长安世祖欲乘虚伐统万简兵练士部分诸将命司徒长孙翰廷尉长孙道生宗正娥清等将歩骑三万为前驱常山王素太仆丘堆将军元太毗等将歩兵三万为后继南阳王伏真执金吾桓贷将军姚黄眉等将歩骑三万部送攻具将军贺多罗将精骑三千为前候五月发兵平城命龙骧将军代人陆俟督诸军镇大碛以备柔然辛巳济君子津壬午至拔邻山筑城舎辎重以轻骑三万倍道兼行羣臣咸谏曰统万城坚非旦夕可拔今轻军讨之进不可克退无所资不若与歩兵攻具一时俱往世祖曰夫用兵之术攻城最下必不得已然后用之今以歩兵攻具一时俱进彼必惧而坚守若攻不时拔则食尽兵疲外无所掠进退无路非上策也朕以轻骑直抵其城下彼先闻有歩兵而徒见骑至必当寛弛吾且羸师以诱之若得一战擒之必矣所以然者吾之军士去家二千余里复有黄河之险所谓置之死地而后生者也故以之攻城则不足决战则有余矣遂行六月戊戌军至统万次于黒水分军伏于深谷而以少众至其城下昌将狄子玉出降言夏主闻有魏师遣使召平原公定定曰统万城坚未易攻拔待我擒奚斤等然后徐往内外击之何有不济故夏主坚守以待之世祖闻之怒甚退军城北示之以弱遣宗正娥清及永昌王徤等分骑五千西掠居民会军士有得罪亡入昌城言官军粮尽士卒食菜辎重在后歩兵未至宜急击之昌信其言甲辰引歩骑三万出城逆战魏司徒长孙翰等皆言夏兵歩阵难陷宜避其锋且纵歩兵一时奋击世祖曰不然吾逺来求贼惟恐不出今既出矣乃避而不击彼奋我弱非计也遂收军伪北引而疲之昌以为退鼓噪而前舒阵为两翼行五六里世祖冲之昌陈兵不动稍复前行会有风雨从东北来扬沙晦冥宦者赵倪颇晓方术言于世祖曰今风雨从贼上来我向之彼背之天不助人且将士饥渴愿陛下摄骑避之更俟后日崔浩叱之曰是何言欤吾千里制胜一日之中岂得变易贼贪进不止后军已絶宜分军隠出奄击不意风道在人岂有常也世祖曰善乃分骑为左右队以掎之世祖马蹶而坠几为昌兵所执拓跋齐以身捍蔽决死力战昌兵乃退世祖腾马得上刺昌尚书斛黎文杀之又杀骑兵十余人流矢中掌奋击不辍昌兵大溃不及入城将麾下数百骑西南走遁遂奔上邽魏乘胜追逐至于城北杀昌弟河南公满及兄子蒙逊死者万余人世祖微服逐奔者入其城拓跋齐固谏不听乃与数人从世祖入城昌众觉之诸门悉闭世祖因与齐等入其宫中得妇人裙系之槊上世祖乘之而上仅乃得免会日已暮昌尚书仆射问至跋城奉昌母出走长孙翰将八千骑追昌至于高平不及而还乙巳世祖入城获昌所署公卿将校及其诸母姊妹妻妾宫人以万数马三十余万匹牛羊数千万头府库珍寳车旗器物不可胜计以昌宫人及生口金银珍玩布帛颁赐将士各有差时魏骑都尉代人来大千共长孙道生与昌交战道生马倒为昌所击大干驰救昌众散走大千扶道生上马得免初勃勃性豪侈好治宫室筑统万城高十仞基厚三十歩上广十歩宫墙五仭其坚可以厉刀斧台榭壮大飞阁相连皆雕镂图画被以绮绣饰以丹青穷极文采世祖顾谓羣臣曰蕞尔小国而用民如此虽欲不亡其可得乎擒昌尚书王买徳薛超太史令张渊徐辩复以渊辩为太史令得故晋将毛修之及西秦将军厍洛干乃归库洛干于秦以毛修之善烹调用为大官令世祖见著作郎天水赵逸所为文誉勃勃太过怒曰此竖无道何敢如是谁所为耶当速推之崔浩曰文士褒贬多过其实盖非得已不足罪也乃止世祖纳勃勃三女为贵人宜城王司空奚斤与平原公定犹相拒于长安世祖命宗正娥清太仆丘堆帅骑五千畧地闗右定闻统万已破西奔上邽斤追至雍不及而还清等攻贰城守将坚守不下清等攻拔之世祖诏斤等班师斤上疏言赫连昌亡保上邽鸠合余烬未有蟠据之资今因其危灭之为易请益铠马平昌而还世祖曰昌亡国叛夫击之劳伤将士且可息兵取之不晩斤抗表固请乃许之给斤兵万人遣将军刘拔送马三千匹并留娥清丘堆使共击之辛酉世祖自统万东还以常山王素为征南大将军假节与执金吾桓贷莫云留镇统万秋七月蠕蠕冦云中闻昌已破惧而引还
承光四年春二月魏平北将军尉眷攻昌于上邽昌退屯平凉司空奚斤进军安定与娥清丘堆军合时安颉为监军侍御史斤以马多疫死士卒乏粮乃深垒自固遣丘堆与义兵将军封礼督租于民间士卒暴掠不设警备昌袭击之堆败以数百骑还城昌遂骄矜乘胜日至城下抄掠刍牧者不得出诸将患之监军安颉曰本受诏诛贼今反为贼所困退守穷城若不为贼杀当坐法诛进退皆无生路而王公诸将晏然曾不为计将何以报恩塞责斤曰今若出战军士无马以歩击骑力诚不足终无捷理当须京师救骑至然后歩陈击于内骑兵袭于外所谓万全之计也颉曰今猛冦游逸于外而吾等兵疲力屈士有饥色不一决战则死在旦夕何救骑之可待也等于就死当以战死宁可坐而受困乎斤犹以马少为辞颉曰今兵虽无马但敛诸将所乘马可得二百骑颉请募壮勇敢死士出击之纵不能破敌亦可以挫其锐且赫连昌狷而无谋好勇而轻进每自出挑战众皆识之若伏兵掩击昌可擒也斤犹难之颉乃阴与尉眷等谋选骑待之既而昌来攻垒颉出应之昌自出陈前搏战军士识其貌争往赴之会天大风扬尘昼晦士众皆乱昌退走颉等追击之昌马蹶而坠颉遂擒之三月癸酉世祖使侍中古弼迎昌辛巳弼等以昌至于平城馆之于西宫门内器用皆给以乘舆之副又以妹始平公主妻之假常忠将军赐爵会稽公以安颉为建节将军赐爵西平公尉眷为宁北将军进爵渔阳公世祖常使昌侍从左右与之单骑深入山涧共逐一鹿昌素有勇名诸将咸以为不可世祖曰天命有在亦何所惧亲遇如初进封秦王后坐谋反被诛

卷六十八 夏录三
赫连定
赫连定小字直獖勃勃之第五子也凶暴无赖凤翔元年封平原公雍州牧镇长安既而率众赴安定进爵为王迁大将军领司徒昌为魏所败定遂收其余众数万还据平凉遂僣即皇帝位大赦境内殊死已下改承光四年为胜光元年进征南大将军白兰王吐谷浑慕璝为开府仪同三司河南王魏宜城王奚斤自以为元帅而昌为偏禆所擒功不在己深耻之乃舎辎重赍三日粮轻骑追定于平凉娥清欲循水而还斤不从自北道邀其走路至马髦岭定军将遁会魏小将有罪亡归于定具告其实定知魏军食少无水乃设伏于陇山弹筝谷分兵邀斤前后夹击之魏兵大溃斤及娥清刘拔皆为定所擒士卒死者六七千人丘堆守辎重在安定闻斤败弃辎重奔长安寻与高凉王礼弃长安偕奔蒲坂定复取长安世祖大怒命建节将军西平公安颉持节斩丘堆代将其众镇蒲坂以拒之夏四月定遣使请和于魏世祖以诏谕之使降
胜光二年春正月定弟酒泉公隽自平凉奔魏夏五月定欲复取统万引兵东至侯尼城不敢进而还冬十月畋于阴盘定少凶暴无赖不为勃勃所知乃登苛蓝山[苛一作可]望统万而泣曰先帝若以朕承大业者岂有今日之事乎使天假朕年当与卿诸人建季兴之业俄而有羣狐百数鸣于定旁定令射之一无所获定恶之曰所见亦大不臧咄咄天道复何言哉
胜光三年春三月壬寅世祖封昌为秦王秋九月己丑定遣弟谓以代伐魏鄜城魏平西将军始平公隗归等率众来击擒别将王章杀万余人谓以代遁还定自将数万人邀击隗归于鄜城东留弟上谷公社干广阳公度洛孤守平凉遣使诣宋求和乃与刘义隆约合兵灭魏遥分河北自恒山以东属宋恒山以西属夏义隆遣将到彦之率众冦河南为定声援世祖闻之乃摄河南三镇北渡彦之遂列守南岸至于衡闗冬十月世祖治兵将谋伐定羣臣咸谏曰刘义隆兵犹在河中舎之西行前冦己未必可克而义隆乘虚来袭则失东州矣世祖疑焉以问崔浩浩曰刘义隆与赫连定同恶相济[一作招]连结冯跋牵引蝚蠕规肆逆志[一作心字]虚声唱和义隆望定进定待义隆前皆莫敢先入以臣观之有似连鸡不得俱飞无能为害也臣始谓义隆军来当屯住河中两道北上东道向冀州西道冲邺如此则陛下自当致讨不得徐行今则不然东西列兵径二千里一处不过数千形分势弱以此而观儜儿情见此不过欲固河自守免死为幸无北渡意也赫连定残根易摧拟之必仆克定之后东出潼闗席卷而前则威振南极江淮以北无立草矣圣策独发非愚近所及愿陛下西行勿疑甲辰世祖如统万进军平凉次于泾南遣安西将军古弼与侍中张黎攻平凉以卫兵将军王斤镇蒲坂十一月乙酉世祖进攻平凉定上谷公社干等婴城固守世祖使其兄昌招谕之不下乃使安西将军古弼等将兵趋安定定自鄜城还安定将歩骑二万北救平凉与弼等相遇弼伪退以诱之定追击之世祖使高车勑勒驰击定定遂大败斩首数千级定还走登鹑觚原方阵以自固魏军四面围之数日断其水道定不得水人马饥渴丁酉引军下鹑觚原魏武卫将军丘眷击破之定众大败死者万余人定中重创单马遁走收其余众掠民五万戸西奔上邽世祖获其弟丹杨公乌视拔武陵公秃骨及公侯将士以下百余人是日弼等乘胜进攻安定定从兄东平公乙升弃城奔长安驱掠数千家西奔上邽己亥世祖入安定获乞伏炽盘质子及定车旗簿其生口财畜班赐将士各有差十二月西秦畧阳太守杨显以郡降定丁卯定上谷公社干广阳公度洛孤面缚出降遂克平凉收其珍寳闗中侯豆代田得奚斤娥清等献于世祖世祖以定后赐代田命斤膝行执酒以奉代田谓斤曰全汝生者代田也赐代田爵井陉侯加散骑常侍右卫将军领内都幢将定所署长安临晋武功守将皆走闗中悉入于魏世祖留巴东公延普镇安定以镇西将军[缺]镇长安壬申世祖东还
胜光四年春正月定击西秦将姚献败之遂遣叔父北平公韦代帅骑一万攻南安乞伏暮末穷蹙舆榇出降夏六月定杀暮末及其宗族五百余人定畏魏军之逼拥秦民十余万口自冶城济河欲击河西王沮渠蒙逊而夺其地河南王吐谷浑慕璝因戎狄之东面以争天下遣益州刺史慕利延宁州刺史拾寅帅众三万乘其半济邀击之执定以归秋八月慕璝遣侍郎谢大宁奉表于魏请送赫连定己丑世祖以慕璝为大将军西秦王其明年春三月壬申慕璝送定至魏世祖杀之是魏延和元年也初勃勃僭号龙升岁在丁未至定灭亡岁在辛未凡二十五年

卷六十九 夏録四
胡义周
胡义周安定临泾人也博渉经史尤善属文初仕秦姚泓为黄门侍郎以文章著称泓灭遂仕于勃勃为秘书监勃勃作綂万城义周为之铭颂其功德曰夫庸大德盛者必建不刋之业道积庆隆者必享无疆之祚昔在陶唐数终厄运我皇祖大禹以至圣之资当经纶之会凿龙门而辟伊阙疏三江而决九河夷一元之穷灾拯六合之沈溺鸿绩侔于天地神功迈于造化故二仪降祉三灵叶赞揖让受终光启有夏传世二十歴载四百贤辟相承哲王继轨徽猷冠于玄古高范焕乎畴昔而道无常夷数或屯险王桀不纲网漏殷氏用[一作遂字]使金晖絶于中天神辔辍于促路然纯曜未渝庆绵万祀龙飞漠南凤峙朔北长辔逺驭则西罩昆山之外宻网遐张则东絙沧海之表爰始逮今二千余载虽三綂迭制于崤函五德革运于伊洛秦雍成簒弑之墟周豫为争夺之薮而幽朔谧尔主有常尊于上海岱晏然[岱一作代]物无异望于下故能控弦之众百有余万跃马长驱鼓行秦赵使中原疲于奔命诸夏不得高枕为日久矣是以偏师蹔拟泾阳摧隆周之锋赫斯一奋平城挫汉祖之锐虽覇王继踪犹朝日之升扶桑[升或作照]英豪接踵若夕月之澄蒙汜[澄或作登]自开辟已来未始闻也非夫卜世与乾坤比长鸿基与山岳齐固孰能本枝于千叶重光于万祀履寒霜而踰荣蒙重氛而弥耀者哉于是玄符告征大猷有会我皇诞命世之期应天纵之运仰协天休俯顺时望龙升北京则义风盖于九区凤翔天域则威声格于八表属奸雄鼎峙之秋当羣凶岳立之际昧旦临朝日旰忘膳运筹命将举无遗策亲御六戎则有征无战故伪秦以三世之资丧魂于闗陇河源望旗而委质北虏钦风而纳欵德音着于柔服威刑张[一作彰]于伐叛文教与武功并宣爼豆与干戈俱运五稔之间道风弘着暨乎七载而王猷允协乃逺惟周文启经始之基近详山川究形胜之地遂营起都城开建京邑背名山而面洪流左河津而右重塞髙隅隠日崇墉际云石郭天池周绵千里其为独守之形险絶之状固以逺迈于咸阳超美于周洛若乃广五郊之义尊七庙之制崇左社之规建右稷之礼御太一以缮明堂模帝座而营露寝阊阖披霄而山亭象魏排虚而岳峙华林灵沼崇台秘室通房连阁驰道苑园可以荫映万邦光覆四海莫不郁然并建森然毕备若紫微之带皇穹阆风之跨后土然宰司鼎臣羣黎士庻佥以为重威之式有阙前王于是延王尔之竒工命班输之妙匠搜文梓于邓林采绣石于恒岳九域贡以金银八方献其瓌寳亲运神竒叅制规矩营离宫于路寝之南起别殿于永安之北高构千寻崇基万仞玄栋镂榥若腾虹之扬眉飞檐舒咢似翔鹏之矫翼二序既启而五时之座开四隅陈设而一御之位建温宫胶葛凉殿峥嵘络以隋珠綷以金镜虽曦望互升于表而中无昼夜之殊阴阳迭更于外而内无寒暑之别故善目者不能为其名博辩者不能究其称斯盖神明之所规模非人工之所经制若乃寻名以求类迹状以效真据质以究名形疑妙出虽如来须弥之寳塔帝释忉利之神宫尚未足以喻其丽方其饰矣昔周宣考室而咏于诗人閟宫有侐而颂声是作况乃太微肇制清都启建轨一文昌旧章惟始咸秩百神宾享万国羣生开其耳目天下咏其来苏亦何得不播之管弦刋之金石哉乃树铭都邑敷赞硕美俾皇风振于来叶圣庸垂乎不朽其辞曰于赫灵祚配干比隆巍巍大禹堂堂圣功仁被苍生德格玄穹帝锡玄珪揖让受终哲王继轨光阐徽风道无常夷数或不竞金精南迈天辉北映灵祉踰昌世业弥盛惟祖惟父克广休命如彼日月连光接镜玄符瑞德干运有归诞锺我后应图龙飞落落神武恢恢圣姿名教内敷羣妖外夷化光四表威截九围封畿之制王者常经乃延输尔肇建帝京土包上壤地跨胜形庶民子来不日而成崇台霄峙秀阙云亭千榭连隅万阁接屛晃若晨曦昭如列星离宫既作别宇云施爰构崇明仰凖干仪悬甍风阅飞轩云垂温室嵯峨层城参差楹雕虬兽节镂龙螭莹以寳璞饰以珍竒称因褒著名由实扬伟哉皇室盛矣厥章义高灵台美隆未央迈轨三五贻则覇王永世垂范亿载弥光皆义周之辞也又有虵祠碑诸文颇行于世其子方回仕勃勃中书侍郎
王买德
王买德初仕秦姚兴镇北叅军勃勃克贰城买德率众来奔勃勃谓之曰朕大禹之后世居幽朔祖宗重辉常与汉魏为敌国中世不竞受制于人逮朕不肖不能绍兴先构国破家亡流离漂虏今将应运而兴思复大禹之业卿以为何如买德曰自皇晋失统神器南移羣雄岳峙人怀问鼎况陛下奕叶载德重光朔野神武超于汉皇圣畧迈于魏祖而不于天启之机建成大业乎今秦政虽衰藩国犹固深愿且蓄力待时详而后举勃勃善之即拜为军师中郎将后勃勃欲因西秦乞伏炽盘之丧议率众讨之买德谏曰明王之行师也轨物以德不以暴且炽盘我之与国新遭大丧吾不能恤今反伐之岂所谓乘理而动上感灵和之义乎茍恃众力因人丧难匹夫且犹耻为况万乘乎勃勃曰甚善微卿朕安闻此言乎其后刘裕灭秦姚泓遂据长安留子义真守之勃勃谓买德曰朕将进图长安卿试言其方畧买德曰刘裕灭秦所谓以乱平乱未有德政以济苍生闗中形胜之地而以弱才小儿镇之非经逺之规也狼狈而归正欲急成簒事耳无暇有意于中原此天以闗中赐陛下机不可失陛下以顺伐逆义贯幽显百姓以君命望陛下义旗之至以日为岁矣青泥上洛南北之冲要宜先置游兵断其去来之路然后杜潼闗塞崤峡絶其水陆之道徐传檄长安申布恩泽三辅父老皆壶浆以迎王师义真独坐空城逃窜无所一旬之间必面缚麾下所谓兵不血刅不战而定也勃勃曰善遂以买德为抚军右长史南断青泥而自率众攻拔长安义真败走买德获其宁朔将军傅弘之辅国将军蒯恩及司马毛修之勃勃遂入长安大飨将士举觞谓买德曰卿往日之言一期而验可谓算无遗策矣虽宗庙社稷之灵亦卿谋献之力也此觞所集非卿而谁拜都官尚书加冠军将军封河阳侯
赵逸
赵逸字思羣天水人也十世祖融汉光禄大夫父昌石勒时为黄门侍郎逸好学夙成仕姚兴歴中书侍郎为兴将齐难军司马从征勃勃难败逸为勃勃所虏拜著作郎世祖平统万见逸所为文誉勃勃太过怒曰此竖无道安得为此言乎作者谁也其速推之司徒崔浩进曰文士褒贬多过其实彼之谬述亦犹子云之美新皇王之道固宜容之世祖乃止后仕于魏逸兄温字思恭博学有高名仕姚泓天水太守泓败没于氐王杨难当
韦玄
韦玄字祖思京兆人也隠居养志恬澹寡欲博渉经史尤善属文姚兴备礼致之见兴不拜兴亦重其志操厚为之礼刘裕辟为相国掾宋台通直郎亦不就勃勃克长安遣使征为太子庶子既至恭惧过礼欲以逭祸勃勃大怒曰吾以国士征汝汝奈何以非类处我汝昔不拜姚兴今何为独拜我我今未死汝犹不以我为帝王吾死之后汝辈弄笔当置吾于何地耶遂杀之
张渊
张渊不知何处人明占候晓内外星分自云尝事苻坚坚欲南征渊劝不行坚不从果败遂仕姚兴父子为灵台令泓灭入仕赫连勃勃复任渊为太史令世祖平统万渊与徐辨俱见获渊因观星尝作观象赋其词曰陟秀峯以遐眺望灵象于九霄覩紫宫之环周嘉帝座之独标瞻华盖之荫蔼何虚中之迢迢观阁道之穹窿想灵驾之电飘尔乃纵目逺览傍极四维北鉴玑衡南覩太微三台皦皦以双列皇座冏冏以垂晖虎贲执锐于前阶常陈屯聚于后闱遂回情旋首次目文昌仰见造父爰及玊良傅说登天而骑尾奚仲托精于津阳织女朗列于河湄牵牛焕然而舒光五车亭柱于毕阴两河侠井而相望灼灼羣位落落幽纪设官分职罔不悉置储贰副天廷延三吏论道纳言各有攸司将相论次以卫守九卿珠连而内侍天街分中外之境四七列九土之异左则天纪枪棓[一作梧]摄提大角二咸防奢七公理狱库楼炯炯以着明骑官腾骧而奋足天市建肆于房心帝座磥落而电烛于前则老人天社清庙所居明堂配帝灵台考符丈人极阳而恍惚子孙嘒嘒于参隅天狗接狼以吠守野鸡伺晨于参墟右则少微轩辕皇后之位嫔御相次尊卑有秩御宫典仪女史执笔内平秉礼以伺邪天牢禁奸而察失于后则有车府传舎匏瓜天津扶匡照曜丽珠佩珍人星丽玄以闲逸哭泣连属而趋坟河鼓震雷以渹磕螣蛇蟠萦而轮菌于是周章髙眄还旋辰极既觌钩陈中禁复覩天帝休息渐台可升离宫可即酒旗建醇醪之旌女床列窈窕之色辇道屈曲以微焕附路立于云阁之侧其列星之表五车之间乃有咸池鸿沼玉井天渊建树百果竹林在焉江河炳着于上穹素气霏霏其带天神龟曜甲于清泠龙鱼摛光以暎连又有南门鼓吹器府之官奏彼丝竹为帝娯欢熊罴绵络于天际虎豹倐煜而晖烂弧精引弓以持满狼星揺动于霄端其外则燕秦齐赵列国之名雷电霹雳雨落云征陈车策驾于氐南天驷逞歩于太清园苑周回以曲列仓廪区别而殊形内则尚书大理太乙天乙之宫柱下著述传示无穷六甲候大帝之所须内厨进御膳于皇躬天船横汉以普济积水候灾于其中阴阳播洪施以恤不足四辅翼皇极而阐玄风恢恢太虚寥寥帝庭五座并设爰集神灵乃命荧惑伺彼骄盈执法刺举于南端五侯议疑于水衡金火时出以成纬七宿匡卫而为经暐晔昱其并曜粲若三春之荣覩夫天官之罗布故作则于华京及其灾异之兴出无常所归邪缤纷飞流电举妖星起则殃及晋平蛇乘龙则祸连周楚或取证于逢公或推变于卫午乃有钦明光被填逆水府洪波滔天功隆大禹此则冥数之大运非治纲之失绪盖象外之妙不可以粗理寻重玄之内难以荧燎覩至于精灵所感迅踰骇向荆轲慕丹则白虹贯日而不彻卫生画策则太白食昴而摛朗鲁阳指麾而曜灵为之回驾严陵来游而客气着于干象斯皆至感动于神祗诚应效于既往尔乃四气鳞次斗建辰移虽无声言三光是知星中定于昏明影度以之不差测水旱于未然占方来之安危阴精乘箕则大风暮鼓西南入毕则淫雨滂沱譬如晋钟之应铜山风云之从班螭若夫冥车潜驾时乘六虬大仪回运万象俱流北斗俄其西倾羣星忽以匿幽望舒纵辔以骋度灵轮浃旦而过周尔乃凝神逺瞩矖目八荒察之天象视之渺茫状若混元之未判别又似浮海而覩沧浪幽遐逈以希夷寸眸焉能究其旁于是乎夜对山水栖心髙镜逺寻终古悠然独咏美景星之继昼大唐尧之德盛嘉黄星之靡错明虞舜之无竞畴吕尚之宵梦善登辅而翊圣钦管仲之察微见虚危而知命叹荧惑之舎心髙宋景之守政壮汉祖之入秦竒五纬之聚映尔乃厯象既周相佯岩际寻图籍之所纪着星变乎书契览前代之将沦咸谴告于昏世桀斩谏以星孛纣酖荒而致彗恒不见以周衰枉蛇行而秦灭谅人事之有由岂妖灾之虚设诚庸主之难悛故明君之所察尧无为犹观象而况德非乎先哲
胡渊
胡渊安定临泾人也仕勃勃给事黄门侍郎父畧仕秦姚兴渤海公逵平北咨议参军魏平统万渊以降欵之功赐爵武始侯后拜为河州刺史
费峻
费峻代人也仕勃勃为宁东将军护羗校尉后率众归魏
韩耆
韩耆字黄耉安定安武人也仕勃勃为并州刺史后归仕魏

卷七十 前凉録一
张轨
张轨字士彦安定乌氏人汉常山王耳十七世孙也家世孝亷以儒学着闻祖烈魏外黄令父温为太官令母陇西辛氏轨少好学明经有器量姿仪典则与同郡皇甫谧[字士安]友善隠于宜阳女几山太始初受叔父锡官五品中书监张华与轨论经义及政事损益甚器重之谓安定中正为蔽善抑才乃美为之谈以为二品之精卫将军杨珧辟为掾除太子舎人与京兆杜预以听注易遣之太康中为尚书郎太子洗马中庶子累迁散骑常侍征西将军司马轨以晋室多难阴图保据河西追窦融故事筮之遇泰之观轨投筴大喜曰霸者之兆乃求为凉州公卿亦举轨才堪御逺永宁初出为持节护羗校尉凉州刺史于时鲜卑反叛冦盗纵横轨到官即讨破之斩首万级威着西州化行河右课农桑拔贤才以宋配阴充汜瑗阴澹为股肱谋主置崇文祭酒位视别驾征九郡胄子五百人立学校以教之春秋行乡射之礼秘书监缪世征少府挚虞夜观星象相与言曰天下方乱避难之国唯凉土耳张凉州德量不恒殆其人乎河间成都二王之难遣兵三千东赴京师初汉末金城人阳成逺杀太守以叛郡人马忠赴尸号哭呕血而死张掖人呉咏为护羗校尉马贤所辟后为太尉龎参掾参贤相诬罪应死各引咏为证咏计理无两直遂自刎而死参贤惭悔自相和释轨皆祭其墓而封其子孙永兴中鲜卑若罗拔能皆为冦轨遣司马宋配击之斩拔能俘十余万口威名大振惠帝西略轨遣使贡其方物加号安西将军封安乐乡侯邑千戸
光熈元年冬十一月惠帝崩轨遣长史北宫纯司马张纂别驾阴监奉表京师是岁大城姑臧其城本匈奴所筑也南北七里东西三里地有龙形故名卧龙城汉末博士炖煌侯瑾谓其门人曰后城西泉水当竭有双阙起其上与东门相望中有霸者出焉至魏嘉平中郡官果起学馆筑双阙于泉上与东门正相望又有客相印曰祚传子孙长有西夏闗洛倾陷凉土独全至是张氏遂霸河西[今之甘州]
永嘉元年春正月东羌校尉韩稚杀秦州刺史张辅轨少府司马杨胤言于轨曰韩稚擅杀刺史明公杖钺一方宜惩不恪此亦春秋之义诸侯相灭亡桓公不能救则桓公耻之轨从焉遣中督护汜瑗帅众二万讨稚先遗稚书曰今王纲纷挠牧守宜戮力勤王适得雍州檄云卿称兵内侮吾董任一方义在伐叛武旅三万骆驿继发伐木之感心岂可言古之行师全国为上卿若单马军门者当与卿共平世难也稚得书乃诣军门降遣太府主簿令狐亚聘南阳王司焉模模甚悦遗轨以帝所赐剑谓轨曰自陇以西征伐断割悉以相委如此剑矣
永嘉二年夏五月王弥帅众冦洛阳轨遣督护北宫纯张纂马鲂阴浚等帅州军入卫京师纯等募勇士千余人突陈击弥破之又败刘聪于河东帝嘉其忠进封西平郡公轨辞不受时京师为之歌曰凉州大马横行天下凉州鸱苕冦贼消鸱苕翩翩怖杀人
永嘉三年冬十月辛酉北宫纯等夜帅勇士千余人攻汉壁斩渊征虏将军呼延颢永嘉四年冬十一月黄龙出于临羗河发水升天身长十余丈张掖临松山[后魏太和中置临松郡故城在此山下]有石如张掖字掖字渐磨灭粗可识而张字分明又有文曰初祚天下西方安万年又兰池送玄石大如丸破之中有必字青点白文书之又姑臧送玄石白点如星成二十八宿嘉麦一茎九穗生于姑臧于时天下既乱所在使命莫有至者独轨遣使贡献岁时不替朝廷嘉之屡降玺书慰劳
永嘉五年轨患风疾口不能言使子茂摄州事别驾曲晁欲专威福遣使诣长安告南阳王司马模称轨废疾不堪视事请以秦州刺史贾龛代之龛将受之其兄让龛曰张凉州一时名士威着西土汝何德以代之也龛乃止陇西内史晋昌张越凉州大族谶言张氏霸凉自以才力应之志在凉州遂托疾归河西阴图代轨乃与兄酒泉太守张镇及西平太守曹祛谋图为辅车之势宻遣使诣京师镇祛等上疏更请刺史未报先移檄废轨以军司马杜耽摄州事使耽表越为刺史轨下令曰吾在州八年不能靖绥区域又值中州丧乱秦陇倒悬加以疾患委笃实思敛迹避贤但负荷重任未便輙遂不图诸人横兴此变是不明吾心也吾视去贵州如脱屣耳欲遣主簿尉髦奉表诣阙便速脂辖将归老宜阳长史王融参军孟畅蹋折镇檄排阁入谏曰晋室多故人神涂炭实頼明公抚宁西夏张镇兄弟敢肆凶逆宜声其罪而戮之不可坐成其志也轨黙然融等遂出戒严武威太守张琠遣子坦驰诣京师表曰魏尚安边而获戾充国尽忠而被遣皆前史之所讥今日之明鍳也顺阳之为刘陶守阙者十人刺史之莅臣州若慈母之于赤子百姓之爱臣轨若旱苖之得膏雨伏闻信惑流言当有迁代民情嗷嗷如失父母今戎夷猾夏不宜骚动一方会轨子实来自京师遂以实为中督护将兵讨镇遣镇外甥太府主簿令狐亚先徃喻镇曰舅何不审安危明成败主公河西着德兵马如云此犹烈火已焚待江河之水溺于洪流望越人之助其何及哉今数万之军已临近境惟全老亲存门戸输诚归官必保万全之福镇流涕曰人误我也乃委罪功曹鲁连而斩之诣实归罪实南讨曹祛走之朝廷得镇疏以侍中袁瑜为凉州刺史治中阴澹率数十人驰诣长安皆割耳于盘上诉轨之被诬南阳王司马模表请停瑜会张坦至自京师亦上表留轨朝廷优诏劳轨依模所表且命诛曹祛轨大悦赦州内殊死已下命实帅尹贠宋配步骑三万讨祛张越奔邺别遣从事田逈王丰帅骑八百自姑臧西南出石驴据长宁袪遣曲晁拒之战于黄阪实诡道出浩亹战于破羗斩袪及牙门田嚣遣治中张阆送义兵五千及郡国秀孝贡计器甲方物归于京师令有司可推详立州已来清贞德素嘉遯遗荣髙才硕学著述经史临危殉义杀身为君忠諌而婴祸专对而释患权智雄勇为时除难謟佞误主伤陷忠良者具状以闻州中父老莫不相庆光禄大夫傅袛太常挚虞遗轨书告以京师饥匮轨即遣参军杜勲献马五百疋毯布三万疋冬十一月帝遣使者进拜轨镇西将军都督陇右诸军事封霸城侯寻进车骑大将军开府辟召仪同三司策命未至而刘曜攻陷长安[一作王弥遂逼洛阳]迁帝于平阳轨遣将军张斐北宫纯郭敷等率精骑五千徃卫京师及京都陷斐等皆没于贼中州避难来者日月相继轨乃上表请合秦雍流移人于姑臧西北置武兴郡统武兴大城乌支襄武晏然新鄣平狄司监等县又分西平界置晋兴郡统晋兴枹罕永固临津临鄣广昌大夏遂兴罕唐左南等县以居之
永嘉六年春三月太府主簿马鲂言于轨曰四海倾覆乘舆未返明公以全州之力径造平阳翼戴晋室必当万里风披有征无战未审何惮不为此举轨曰是孤心也会闻秦王司马业入闗乃驰檄闗中曰主上构危迁幸非所普天分崩率土丧气秦王天挺圣德神武应期世祖之孙王今为长凡我晋人食土之类龟筮克从幽明同欵宜简令辰奉登皇位今遣前锋督护宋配帅歩骑二万径趋长安翼卫乘舆折冲左右西中郎将实率中军三万武威太守张琠帅胡骑二万骆驿继发仲秋中旬会于临晋秋九月秦王为皇太子遣使拜轨骠骑大将军仪同三司进位司空封西平公邑三千戸固辞不受金城太守胡朂叛遣督护宋毅治中令狐浏讨之济河中流白鱼入船浏曰鱼鳞物虏必解甲归我矣朂请降轨宥之秦州刺史裴苞东羗校尉贯兴据险断絶使命实与宋配等击破之西平王叔与曹袪余党曲儒等刼前福禄令曲恪为主执太守赵彛东应裴苞实廽师讨之斩儒等左督护阴预复与苞战于狭西大败之枹奔桑凶坞是岁枹罕令严羗妾产一龙一鹫鹫寻飞去龙十五日雷雨迎之大风吹拔张掖郡大树经宿还立故处皇太子遣使重申前授固辞左司马窦涛言于轨曰曲阜周旦弗辞营丘齐望承命所以明国宪励殊勲天下崩乱皇舆幸迁州虽僻逺不忘匡卫故朝廷倾懐嘉命屡集宜从朝旨以副群心轨不从初实平曲儒徙元恶六百余家治中令狐浏曰夫除恶人犹农夫之去草令絶其根勿使能滋今宜悉徙以絶后患实不纳儒党果叛实进平之
建兴元年夏四月愍帝即位于长安遣使诏轨曰朕以寡昧纂承大统未能枭除凶逆奉迎梓宫枕戈含寃肝心碎裂惟尔凉州刺史张轨乃心王室旌旗连络万里星赴进次汧陇便当恊力济难恢复神州故遣中常侍蘓马拜尔为镇西大将军开府仪同三司加侍中封西平郡公轨固让不受太府参军索辅言于轨曰古以金贝皮币为货息糓帛量度之耗二汉制五铢钱通易不滞泰始[一作治]中河西荒废不用钱币裂疋以为叚数缣布既壊市易又难徒壊女工不任衣用弊之甚也今中州虽乱此方安全宜从五铢以济通变之会轨纳之立制凖布用钱钱遂大行人頼其利是时西胡致金胡饼皆弗菻作竒状前赵刘曜冦北地轨又遣参军曲陶领三千人卫长安
建兴二年春二月帝遣大鸿胪辛攀拜轨侍中太尉凉州牧西平公轨又固辞朝廷以轨年老多病拜子实为抚军大将军副凉州刺史夏五月轨寝疾遗令曰吾无德于人今疾病弥留殆将命也文武将佐咸当弘尽忠规务安百姓上思报国下以宁家素棺薄葬无藏金玉善相安逊以听朝旨表立子实为世子己丑薨于正寝年六十在位十三年撰易义十卷葬昭陵册赠侍中太尉赐谥曰武穆私谥武公初轨风病积年二子代行州事闭絶音问莫能知者轨颇识天文毎州内有贼舆疾仰观曰无能为害终如其言及祚僣号追谥武王庙号太宗

卷七十一 前凉録二
张实
张实[一作宴]字安逊轨之世子也学尚明察敬贤爱士晋举秀才除尚书郎永嘉元年固辞骁骑将军请还凉州帝许之改授议郎及至姑臧以讨曹袪功封建武亭侯迁西中郎将进爵福禄县侯
建兴二年夏五月轨卒长史张玺等表实嗣摄父位冬十月愍帝因下策书曰维乃父武公着勲西夏顷逆贼狡猾侵逼近畿义兵鋭卒万里相寻奉贡逺珍府无虚岁方委专征荡清九域昊天不吊凋余藩后朕用悼厥心惟尔隽劭英毅宜世表西海今授使持节都督凉州诸军事西中郎将凉州刺史领护羗校尉西平公徃钦哉其阐弘先绪俾屏王室
建兴三年冬十月兰池长赵婴[一作奭]上言军士张氷于青涧水中得一玉玺钳钮光照水外文曰皇帝行玺羣僚上庆称德实曰是非人臣所得留孤常忿袁本初拟肘诸君何忽有此言遣使送于京师
建兴四年春二月实下令国中曰忝绍前踪庶几刑政不为百姓之患而比年以来饥旱频仍殆由庶事有阙窃慕箴诵之言以补不逮自今有面刺孤罪者酬以束帛翰墨陈孤过者答以筐篚谤言于市者报以羊米贼曹佐髙昌隗瑾进言曰圣王将举大事必崇三讯之法朝置諌官以匡佐大理疑承辅弼以补缺拾遗今事无巨细尽决独虑兴军布令朝中不知若有谬缺则下无分谤羣僚畏威面从而已如此恶专归于上虽赏之千金终不敢言也谓宜少损聦明开纳羣言凡百政事皆延访羣下使各尽所懐然后采而行之则嘉言自至何必赏也实悦从之増瑾位三等赐帛四十疋冬十一月刘曜攻逼长安实遂遣督护王该等率歩骑五千人入援京师并送诸郡贡计献名马方珍经史图籍帝嘉之拜都督陕西诸军事以实弟茂为秦州刺史是年分金城之令居杨枝二县又立永登县合三县立广武郡
建武元年春正月实犹称建兴五年黄门郎史淑侍御史王冲自长安奔凉州称愍帝将降于刘曜前一日使淑等赍诏于实曰天歩危运祸降晋室京师倾陷先帝晏驾贼庭朕流漂宛许爰暨旧京羣臣以宗庙无主归之于朕遂以冲眇之身托于王公之上自践寳位四载于兹不能剪除巨冦以救危难元元兆庶仍遭涂炭皆朕不明所致羯贼刘聪僣称大号祸加先帝肆杀藩王深惟仇耻枕戈待旦刘曜自去年九月率其蚁众乘虚深冦刼质羗胡攻没北地曲允总戎在外六军败绩侵逼京城矢流宫阙胡崧等虽赴国难殿而无效围堑十重外救不至粮尽人穷遂为降虏仰惭乹灵俯痛宗庙君世笃忠贞勲隆西夏四海具瞻朕所凭頼今进君大都督凉州牧侍中司空承制行事琅邪王宗室亲贤逺在江表今朝廷播越社稷倒悬朕已诏琅邪王时摄大位君其恊赞琅邪共济艰运若不忘主宗庙有頼明便出降故夜见公卿属以后事宻遣黄门郎史淑侍御史王冲赍诏假授临出寄命君其勉之淑等至姑臧实大临三日以天子蒙尘谦[一作冲]让不拜实叔父肃时为建威将军西海太守闻京师危逼请为先锋入援实以其年老弗许及闻京师陷没乃悲愤而卒实自称侍中司空大都督凉州牧承制行事遣太府司马韩璞灭冦将军田齐抚戎将军张阆前锋督护阴预率歩骑一万东赴国难命讨虏将军陈安故太守贾骞陇西太守呉绍各统郡兵为璞等前驱戒璞曰前遣诸将多违机信所执不同致有乖阻且内不和亲焉能服物今遣卿督五将兵事当如一体不得令乖异之间逹孤耳也复遗相国南阳王司马保书曰王室有事不忘投驱孤州逺域首尾多难是以前遣贾腾[一作骞]瞻公举动中被符命勅腾还军忽闻北地陷没冦逼长安胡崧不进曲允持金五百请救于崧遂决遣腾等进军度岭会闻朝廷倾覆为忠不逹于主遣兵不及于难痛慨之深死有余责今更遣韩璞等唯公命是从璞等卒不能进而还次南安诸羗断路相持百余日粮尽矢竭璞杀驾车牛以飨士泣谓众曰汝曹念父母乎曰念念妻子乎曰念欲生还乎曰欲从吾令乎曰诺乃鼓噪进战会抚戎将军张阆率金城军继至夹击大破之斩首数千级时焦崧陈安举兵冦陇右东与刘曜相持秦雍之人死者十八九惟凉州独全先是永嘉中长安謡曰秦川中血没腕惟有凉州倚柱观[一作看]至是謡言验矣
太兴元年春三月焦崧陈安举兵逼上邽南阳王保遣使告急于实实遣金城太守窦涛为轻车将军督威逺将军宋毅及和苞张阆宋辑辛韬张选董广歩骑二万赴之军次新阳会愍帝凶问至素服举哀大临三日时保谋称尊号破羗都尉张诜言于实曰南阳王国之疏属忘莫大之耻而亟欲自尊天不授其图箓德不足以应运终非济时救难者也晋王明德昵藩先帝凭属宜表称圣德劝即尊位[一作号]传檄诸藩副言相府则欲竞之心息未合之徒散矣实从之于是驰檄天下推崇晋王为天子遣牙门蔡忠奉表江南劝即尊位比至元帝已即位于建康改年太兴然实竟不用江东年号犹称建兴六年是岁实造刀一百口无故尽生文曰霸
太兴二年夏四月南阳王保闻愍帝崩自称晋王改元建康署置百官遣使拜实征西大将军开府仪同三司増邑三千戸陈安叛保自称秦州刺史氐羗多应之保窘迫遂去上邽与别将张春还南安祁山实遣将军韩璞率歩骑五千赴援安退保绵诸保归上邽未几复为安所败遣使诣实乞师实复遣威逺将军宋毅赴之安乃退
太兴三年春正月晋王保为刘曜所逼迁于桑城张春谋奉保将奔于实实以其宗室之望若至河右必动物情遣将军阴鉴[一作监]逆保声言翼卫实御之也会鉴未至而保遇害其众散奔凉州者万余人实自恃险逺众强转为骄恣时祁山地震从中陶原坂三里冐覆下川忽如见掩坂上草木存焉实寝见所住屋梁间有人像而无头久之乃灭实甚恶之先是謡曰蛇利炮蛇利炮公头坠地而不觉夏六月京兆人刘弘挟左道客居凉州天梯第五山燃灯悬镜于山穴中为光明以惑百姓从受道者千有余人实左右皆事之帐下阎渉[一作沙]牙门赵卬等皆弘乡人弘谓之曰天与我神玺应王凉州渉卬信之宻与实左右十余人谋杀实奉弘为主实弟茂潜知其谋请诛弘等实令牙门将史初收之未至渉等不知以其夜懐刅而入斩实于外寝弘见史初至谓曰使君已死杀我何为初怒截其舌而囚之轘于姑臧市诛其党与数百人实时年五十在位六年葬宁陵私谥昭公晋元帝册赠大司焉凉州牧赐谥曰元公及祚僣号追尊曰明王庙号髙祖
张茂
张茂字成逊实同母弟也虚靖好学不以世利营心建兴元年南阳王保辟从事中郎又荐为给事黄门侍郎散骑侍郎中垒将军皆不就二年征为侍中以父疾固辞寻拜平西将军秦州刺史加散骑常侍领雍州牧皆不受
太兴三年夏六月实既被杀左司马阴元等以实子骏幼冲宜立长君乃推茂为大都督太尉凉州牧茂不从但受使持节平西将军行都督凉州诸军事护羗校尉凉州牧西平公乃诛阎渉赵卬及党与数百人大赦境内秋九月立实子骏为世子抚军将军武威太守西平公
太兴四年春二月茂筑灵钧台周轮八十余堵基髙九仞武陵人阎曽夜叩府门呼曰武公遣我来言何故劳百姓而筑台乎姑臧令辛岩以曽为妖妄请杀之茂曰吾信劳民曽称先君之命以规諌我何谓妖乎太府主簿马鲂諌曰今世难未夷唯当弘尚道素不宜劳役崇饰台榭且比年以来转觉众务日纷[一作奢]于徃毎所经营轻违雅度实非士民所望于明公也茂曰吾过也吾过也命止作役
永昌元年冬十二月茂使将军韩璞帅众取陇西南安之地以置秦州又分武兴金城西平安固为定州
太宁元年秋刘曜自陇上西击凉州遣将军刘咸[一作威]攻韩璞于冀城呼延寔攻宁羗护军阴鉴于桑壁曜自将戎卒二十八万军于河上列营百余里金鼔之声沸河动地临洮人翟楷石琮等逐令长以县应曜曜扬声欲百道俱济直抵姑臧河西大震参军马岌劝茂亲出拒之长史汜袆怒曰亡国之人复欲干乱大事宜斩岌以安百姓岌曰汜公书生糟粕刺举近才不惟国家之急且明公父子欲为朝廷诛刘曜旰食有年矣今大贼自至不烦逺师遐迩之情共观明公此举宜立信勇之验以副秦陇之望力虽不敌势不可以不出茂曰马生之言得之矣乃出次石头问于参军陈珍曰刘曜以乘胜之师握三秦之鋭缮兵积年士卒习战若以精骑奄克南安席卷河外长驱而至者计将何出珍曰曜虽乘威怙众恩德未结于下又其闗东离贰内患未除兵士虽多精卒寡少大抵皆氐羗乌合之众安能舎腹心之疾増陇上之戍旷日持久与我争衡河西耶若二旬不退珍请率敝卒数千为明公擒之茂大悦以珍为平虏将军率歩骑一千八百救韩璞曜阴欲引归声言要先收陇西然后廽灭桑壁珍募发氐羗之众击曜走之克复南安茂深嘉之拜折冲将军寻遣使称藩于曜献马牛羊珍寳不可胜计曜遣大鸿胪田崧拜茂使持节假黄钺侍中都督凉南北秦梁益巴汉陇右西域杂夷匈奴诸军事太师大司马凉州牧西域大都护护羗校尉封凉王加九锡之礼茂复大城姑臧修灵钧台别驾呉绍諌曰伏惟明公所以修城筑台者盖惩既徃之患耳愚以为恩德未洽于近侍虽处层台亦无所益适足以疑羣下徒见不安之意而失士民系托之心示怯弱之形乖匡霸之势遐方异境窥我龌齱必有乗人之规将何以佐天子霸诸侯乎愿止役省劳与下休息而更兴工动众百姓岂所望于明公哉茂曰亡兄一旦失身于物王公设险武夫重闭亦逹人之至戒也且忠臣义士岂不欲全节义于亡兄哉直以危机宻发虽有贲育之勇无所复施今国家未靖不可拘系常言以太平之理责人于迍邅之世绍无以对遂卒为之茂雅有志操能断大事凉州大姓贾摹[一作模]寔之妻弟也势倾西土摹兄弟遂谋害茂先是謡曰手莫头图凉州茂以为信诱而杀之于是豪右屏迹威着凉域茂尝谓马岌曰刘曜自古可方谁等辈也岌曰曹孟德之流茂黙然岌曰孟德公族也刘曜戎狄难易不同曜殆过之茂曰曜可方吕布闗羽而云孟德不及岂不过哉岌曰孟德挟天子令诸侯仗大义讨不庭曜一小人卒用乌合之众而能建威名成大逆天下莫之当其不优欤茂曰天生曜以灭中国殆不可以人事论也
太宁二年春正月黄雾四塞夏五月甲申茂寝疾临终执世子骏手泣曰昔吾先人以孝友见称自汉初以来世执忠顺今虽华夏大乱皇舆播迁汝当谨守臣节无或失坠吾遭扰攘之运承先人余德假摄此州以全性命上欲不负晋室下欲保完百姓因下令曰吾官非王命位由私议茍以集事岂敢荣之气絶之日当以白帢入棺勿以朝服殓以彰吾志是日薨时年四十八在位五年刘曜遣使赠茂太宰谥成烈王及祚僣号追尊曰成王庙号太宗

卷七十二 前凉録三
张骏
张骏字公庭[一作彦]寔之世子永嘉元年生幼而竒伟建兴四年封霸城侯十岁能属文卓越不覊而滛纵过度常夜微行于邑里国中化之及统任年十八先是愍帝使者黄门郎史淑侍御史王冲在姑臧左长史汜袆右长史马谟等讽淑冲令拜骏使持节大都督大将军领护羗校尉凉州牧西平公大赦境内置前后左右四率官缮南宫刘曜又遣使拜骏上大将军凉州牧凉王冬十二月凉州别将陇西辛晏阻兵于枹罕不服骏燕羣臣于闲豫堂遣武威太守窦涛等率兵讨之从事刘庆諌曰霸王不以喜怒兴师不以干没取胜必须天时人事相得然后乃起辛晏父子安忍凶狂其亡可待奈何以饥年大举猛寒攻城乎昔周武廽戈以须亡殷之期曹公缓袁氏使自毙何独殿下以旋兵为耻也骏纳之乃止骏遣参军王隲聘于赵刘曜谓之曰贵州必欲追踪窦融欵诚和好卿能保之乎隲曰不能曜侍中徐邈曰君来结好而云不能保何也隲曰齐桓贯泽之盟忧心兢兢诸侯不召自至葵丘之会骄而矜诞叛者九国赵国之化常如今日可也若政教陵迟尚未能察迩者之变况鄙州乎曜顾谓左右曰此凉州之君子也择使可谓得人矣[册府元龟作此凉州髙士使乎得人矣]乃厚其礼而遣之
太宁三年春正月骏犹称建兴十二年亲耕藉田二月始承元帝凶问大临三日会有黄龙见于揖次之嘉泉左长史汜祎言于骏曰案建兴之年是少帝始起之号帝以凶终理应改易朝廷越在江南音问隔絶宜因龙兴改号以章休征骏不从辛晏以枹罕来降拜为护军复有河南之地
咸和元年冬十二月骏惧为刘曜所逼使将军宋辑魏纂将兵徙陇西南安二千余戸于姑臧复遣使修好于成主李雄
咸和二年夏五月骏闻刘曜为后赵石勒所败乃去曜官爵复称晋大将军凉州牧遣武威太守窦涛金城太守张阆武兴太守辛岩扬烈将军宋辑等帅众数万东会将军韩璞自大夏攻掠秦州诸郡曜遣子南阳王刘胤率歩骑四万迎击屯于狄道枹罕护军辛晏告急秋七月骏使韩璞辛岩救之璞进渡沃干岭辛岩曰我握众数万藉氐羗之鋭宜速战以灭之不可以久乆则变生璞曰自夏末以来太白犯月辰星逆行白虹贯日皆变之大者不可轻动轻动不捷为祸更深吾将乆而毙之且刘曜与石勒相攻胤必不能乆与我相守也乃与胤夹洮相持积七十余日军粮竭乏冬十月璞遣辛岩督运于金城刘胤闻之大悦谓其将士曰韩璞之众十倍于我羗胡皆叛不为之用吾粮廪将悬难以持乆今虏分兵运粮此天授吾也若败辛岩璞等自溃彼众我寡宜以死战战而不捷当无疋马得还宜厉尔戈矛竭汝智力士众咸奋于是使冠军将军呼延那鸡率亲御郎三千絶其运路胤自率骑三千袭岩于沃干岭败之遂潜逼璞营璞军大溃死者二万余人面缚归罪骏曰孤之罪[一作过]也将军何辱皆赦之胤乗胜追奔济河攻拔令居斩首二万级进据振武河西大震骏遣皇甫该御之金城太守张阆枹罕护军辛晏帅其众数万降胤遂失河南之地
咸和三年秋九月雨水大赦境内会刘曜东讨石勒长安空虚大搜讲武将袭秦雍理曹郎中索询諌曰曜虽东征其子胤犹守长安险阻路遥为主人甚易胤若轻骑凭氐羗以拒我者则奔突难测辍彼东合而逆战者则冦我未已顷年频出戎马生郊外有饥羸内资虚耗岂是殿下子物之谓耶骏曰毎患忠言不献面从背违吾政教缺然而莫我匡者卿尽辞规諌深副孤之望也以羊酒礼之
咸和四年春正月赵太子熈[一作毗]闻曜为石勒所擒大惧与南阳王胤等率众奔上邽诸征镇皆委城奔溃
咸和五年夏五月骏因曜之亡复收河南地至于狄道置武卫石门侯和漒川甘松五屯护军与石勒分境六月勒称天王遣鸿胪孟毅拜骏征西大将军凉州牧加五[一作九]锡之命骏耻为之臣不受留毅不遣初骏之立也姑臧謡曰鸿从南来雀不惊谁谓孤雏尾翅生髙举六翮鳯凰鸣至是复有河南之地秋休屠王羗叛赵来奔赵河东王石生击破之骏大惧遣孟毅还使长史马诜称臣于勒兼贡方物时西域诸国献汗血马火浣布犎牛孔雀巨象及诸珍异二百余品西域长史李栢请击叛将赵真为真所败议者以柏造谋致败请诛之骏曰吾毎念汉世宗之杀王恢不如秦穆公之赦孟明竟以减死论羣心咸悦骏观兵新乡狩于北野因讨轲没虏破之下令境中曰昔鲧殛而禹兴芮诛而缺进唐帝所以殄洪灾晋侯所以成五伯法律犯死罪朞亲不得在朝今尽听之唯不宜内叅宿卫耳于是刑清国富是年骏夣一人眉髪皓白自称子瑜曰地上之事付汝地下之事付我骏寤问之有侯子瑜先死得其曽孙亮以为祈连令
咸和六年春正月有彩虹五里隆隆如钟鼓之声又有石陨于破胡燋而碎声如击鼔闻七百里其处气上黒如烟首如赤荧骏少而滛佚常夜出微行奸乱邑里少年皆化之性又贪惏以糓帛付民岁收倍利利不充者簿卖田宅以偿之
咸和七年羣僚劝骏称凉王领秦凉二州牧署置公卿百官如魏武晋文故事骏曰此非人臣所宜言也敢有言此者罪在不赦然境内皆称之为王羣僚又请立世子骏不从中坚将军宋辑言于骏曰礼急储君者盖重宗庙之故周成汉昭立于襁褓诚以国嗣不可旷储宫当素定也昔武王始有国元王作储君建兴之初先王在位殿下正名统况今社稷弥崇圣躬介立大业遂殷继贰缺然哉臣窃以为国有累卵之危而殿下以为安踰泰山非所谓也骏纳之遂立重华为世子
咸和八年冬十二月骏初遣参军傅颖假道于蜀通表京师李雄弗许至是又遣治中从事张淳称藩于蜀托以假道雄大悦淳因雄之有憾于南氐杨初也因说雄曰南氐无状屡为边害宜先讨百顷次平上邽二国并势席卷三秦东清许洛扫氛燕赵拯二帝梓宫于平阳返皇舆于洛邑此英霸之举千载一时寡君所以遣下臣冐险通诚不逺万里者以陛下义声逺播必能愍寡君勤王之志天下之善一也惟陛下图之雄怒伪许之将使盗覆淳于东峡蜀人桥赞宻以告淳淳谓雄曰寡君使下臣行无迹之地通百蛮之域万里表诚于建康者诚以陛下嘉尚忠义矜戮力之臣能成人之美节故也若欲杀臣者当显之都市宣示众目云凉州不忘旧德通使琅邪为表忠诚假途于我主圣臣明发觉杀之如此则义声逺着天下畏威今使盗杀之江中威刑不显何足以扬休烈示天下乎雄大惊曰安有此耶当相放还河右耳雄司隶校尉宣[一作景]骞言于雄曰张淳壮士宜留任之雄曰壮士岂为人留且试以卿意观之骞谓淳曰卿体丰大暑热可且遣下吏先徃少住须凉淳曰寡君以皇舆幽辱梓宫未返天下之耻未雪苍生之命倒悬故遣淳来表诚大国所论事重非下吏所能传使下吏可了则淳本亦不来虽火山汤海犹将赴之无所辞难岂寒暑之足惮哉雄曰此人矫矫不可得用也乃谓淳曰贵主英名盖世土险兵强何不称帝自娯一方淳曰寡君以乃祖乃父世笃忠贞未能雪天人之大耻解众庶之倒悬日昃忘食枕戈待旦以琅邪中兴江东故万里翼戴将成桓文之事何言自娯耶雄有惭色曰我乃祖乃父亦是晋臣徃与六郡避难此都为同盟所推遂有今日琅邪若能中兴大晋于中州者亦当率众辅之淳还厚为之礼而遣之淳至龙鹤募兵通表卒致命于建康朝廷嘉之初建兴中炖煌计吏耿访到长安既而遇贼不敢进反奔汉中因东渡江以太兴二年至京都屡上书以本州岛未知中兴宜遣天使乞为乡导抚慰凉州时连有难许而未行至是始以访守治书御史拜骏镇西大将军校尉刺史公如故选陇西贾陵等十二人配之访停梁州七年以驿道不通召还访以诏书付贾陵托为贾客以达之是岁陵始至凉州骏受诏遣部曲督王丰等报谢并遣陵归上疏称臣犹称建兴二十一年而不奉正朔
咸和九年春三月诏遣耿访王丰赍印绶授骏为大将军都督陜西雍秦凉州诸军事自是毎岁使者徃来不絶骏燕羣臣于闲豫堂议欲严刑峻制众咸以为宜参军黄斌进曰臣未见其可骏问其故斌曰夫法制所以经纶邦国笃俗齐物既立必行不可洼隆也若尊亲犯令即法不行矣骏性严猛乃屏几改容曰夫法惟上行制无髙下且微黄生吾不闻过矣可谓忠之至也即于坐擢为炖煌太守是年天雨五糓于武威炖煌植之悉生因名天麦初轨及二子寔茂虽保据河右属天下之乱所在征伐军旅之事无岁亡之及骏嗣位境内渐平骏有计略于是厉操改莭勤修庶政总御文武咸得其用逺近嘉谋多所延纳号称贤君
咸康元年夏四月宁戎校尉张瓘败赵将王擢于三交城骏遣西胡校尉沙州刺史杨宣率众越流沙伐龟兹鄯善宣以部将张植为前锋所向风靡军次焉耆国国王龙熈拒战于贲仑城为植所败进屯鐡门未至十余里熈又率众先要之于遮留谷植将至或曰汉祖畏于栢人岑彭死于彭亡今谷名遮留殆将有伏植单骑尝之果有伏发植驰击败之进据尉犂熈率其众四万人肉袒诣宣降于是西域诸国及前部于阗王并遣使诣姑臧奉贡冬十二月鄯善王元礼[一作孟]献女姝好号曰美人立宾遐观以处之是年得玉玺于河其文曰执万国建无极时骏尽有陇西之地分武威武兴西平张掖酒泉建康西海西郡湟河晋兴广州[广州晋书地理志作湏武]合十一郡为凉州以世子重华为五官中郎将凉州刺史分
金城兴晋武始南安永晋大夏武城汉中八郡为河州以宁戎校尉张瓘为刺史分炖煌晋昌髙昌三郡及西域都护戊巳校尉玊门大护军三营为沙州以西胡校尉杨宣为刺史骏自称大都督将军假凉王督摄三州事又于姑臧城南筑城起谦光殿于其中画以五色饰以金玉穷珍极巧殿之四面各起一殿东曰宜阳青殿以春三月居之南曰朱阳赤殿夏三月居之西曰政刑[一作正徳]白殿秋三月居之北曰玄武黒殿冬三月居之章服器物皆依方色其傍皆有直省内官寺署一同方色及末年任所游处不复依四时而居骏士马强盛虽称臣于晋不行中朝正朔舞八佾建豹尾车服旌旗一如王者置百官官号府寺皆拟天朝而微异其名始设祭酒郎中大夫舎人谒者等官官僚莫不称臣又有闲豫堂前有闲豫池池中有五龙昼日见彩移时乃灭水通变色遂铸铜龙于其上初戊巳校尉赵真不附于骏骏击擒之以其地为髙昌郡
咸康二年夏五月雨雪降霜骏避正殿素服命羣僚极言得失境内大饥糓价踊贵市长谭详请出仓糓与百姓秋收三倍征之从事阴据谏曰昔西门豹宰邺积之于人解扁莅东封之邑计入三倍文侯以豹有罪而可赏扁有功而可罚今详欲因人之饥以要三倍反裘伤皮未足喻之骏纳之
咸康三年骏遣参军曲护等上疏曰东西隔塞踰歴年载夙承圣德心系本朝而江呉[一作湖]寂蔑余波莫及虽肆力修涂同盟靡恤奉诏之日悲喜交并天恩光被褒崇辉渥即以臣为大将军都督陜西秦雍凉州诸军事休宠振赫万里怀戴嘉命显至衔感屏营伏惟陛下天资岐嶷堂构晋室遭家不造播幸呉楚宗庙有黍离之哀园陵有殄废之痛普天咨嗟含气悲伤臣专命一方职在斧钺遐域僻陋势极秦陇勒雄既死人怀反正谓季龙李期之命皆不崇朝而皆簒继凶逆鸱目有年东西辽旷声援不接遂使桃虫鼓翼四夷諠哗向义之徒更思背诞铅刀有干将之志萤灯希日月之光是以臣前章恳切欲齐力时讨而陛下雍容江表坐观祸败懐目前之安替四祖之业驰檄布告徒设空文臣所以宵吟荒漠痛心长路者也且兆庶离主渐冉经世先老消落后生靡识忠良受枭悬之罚羣凶贪纵横之利懐君恋故日月告流虽时有尚义之士畏逼首领哀叹穷庐臣闻少康中兴由于一旅光武嗣汉众不满百祀夏配天不失旧物况以荆扬慓悍臣州突骑吞噬遗羯在于掌握哉愿陛下敷弘臣虑永念先绩敇司空鉴征西亮等泛舟江沔使首尾俱至也自后骏遣使多为石虎所获不达京师后骏又遣护羌参军陈寓从事徐虓华驭等至京师征西大将军庾亮上疏言陈寓等冐险逺至宜蒙铨叙诏除寓西平相虓等为县令
咸康四年
咸康五年冬十月骏以右长史任处领国子祭酒立辟雍明堂而行礼十一月以世子重华行凉州事
咸康六年命西曹椽集阁内外事付索绥以着凉春秋骏复遣别驾马诜入贡于赵表辞蹇傲赵王虎大怒欲斩诜侍中石璞切谏止之
咸康七年骏作薤露行曰在晋之二世皇道昧不明主暗无良臣奸乱起朝廷七柄失其所权纲丧典刑愚猾窃神器牝鸡又晨鸣哲妇逞幽虐宗祀一朝倾储君缢新昌帝执金墉城祸衅萌宫掖邉马动北垧三方风尘起玁狁窃上京义士扼素腕感慨懐愤盈誓心荡众寇积诚彻昊灵又作东门行曰勾芒遇春正衡纪运玉琼明庶起祥风和气翕来征庆云荫八极甘雨润四垧昊天降灵泽朝日耀华精嘉苖布原野百卉敷时荣鸠鹊与鹙黄间闗相和鸣菉萍覆灵沼香花扬芳尘春游诚可乐感此白日倾休否有终极落叶思本茎临川悲逝者节变动中情咸康八年春正月骏遣其将和驎谢艾讨南羌于阗大破之
建元元年骏田于建西碖石县秋九月改碖石县为金泽县置狄道县分属凉州又以狄道县立武始郡
建元二年秋八月天有大声下震地孟池县有怪夜室如昼晓起视西北间有光明照地武威姑臧人有白兴者以女为妾其妻妒之兴怒以妻为婢为女给使郡县以闻骏大惊曰自古所未闻也将为怪乎乃于姑臧市轘而杀之是月沈阴昏瞑雾霾四塞
永和元年冬十月骏复遣兵伐焉耆降之
永和二年夏五月戊子骏有疾梦出游不识其处见一玄龟向之张口而言曰更九日当有嘉问遂经九日六月丙戌薨于正德殿在位二十二年时年四十私谥曰文公晋穆帝遣使册赠大司马谥曰忠成公秋七月葬大陵及祚僣号追尊文王庙号世祖

卷七十三 前凉録四
张重华
张重华字泰临[一作太林]骏之第二子也寛和懿重沉毅少言父卒时年十六晋永和二年夏六月右长史任处上重华为使持节大都督大将军太尉护羗校尉凉州牧西平公假凉王大赦境内建元永乐尊嫡母严氏为太王太后居永训宫生母马氏为王太后居永寿宫轻赋敛除关税省园囿恤贫穷遣使奉章于石虎未几虎遣将军王擢袭武街执护军曹权胡宣等徙七千余戸于雍州虎又遣梁州刺史麻秋将军孙伏都等侵冦不辍进军武威金城太守张冲降之县令炖煌车济守节不屈伏剑而死进陷大夏大夏护军梁式执太守宋晏以城应之遗书诱致宛戍都尉宋矩矩乃自刎凉州振动重华悉发境内兵使征南将军裴恒将之以御赵兵恒壁于广武乆而不战欲以时日弊之复遣宋辑为之后继济河次于金城将决大战乃有黒虹下于营中惧而遁归牧府相司马张耽言于重华曰臣闻国以兵为强以将为主主将者存亡之机吉凶所系故燕任乐毅克平全齐及任骑刼丧七十城之地是以古之明君靡不慎于将相也今之所要在于军师然议者举将多推宿旧未必妙尽精才也且韩信之举非旧名也穰苴之信非旧将也吕蒙之进非旧勲也魏延之用非旧德也盖明王之举举无常人才之所堪则授以大事今强冦在郊诸将不进人情骚动危机稍逼主簿谢艾兼资文武明识兵略若授以斧钺委以专征必能折冲御侮殱殄凶类重华乃召艾问以讨冦方略艾曰昔耿弇不欲以贼遗君父黄权愿以万人当冦乞假臣兵七千为殿下吞王擢麻秋等重华大悦拜艾为中坚将军给歩骑五千[一作七千]使击之艾进与秋战大破之斩秋将綦母安等俘斩万五千级秋七月有司议遣司兵赵长迎秋于西郊谢艾以春秋之义国有大丧省搜狩之礼宜待踰年别驾从事索遐议曰礼天子崩诸侯薨未殡五祀不行既殡而行之鲁宣三年天王崩不废郊祀今王綂承大位百揆维新宜在璇玑玉衡以齐七政立秋万物将成杀气之始其于王事杖麾誓众衅鼓礼神所以讨逆除暴成功济务宁宗庙社稷致天下之福不可废也重华从之
永和三年夏四月麻秋进攻枹罕晋昌[一作阳]太守郎坦以城大难守欲奔外城武威[一作城]太守张悛曰弃外城则众心动大事去矣不可以动众心宁戎校尉张据从悛言固守大城秋率众八万围堑数重云梯电[一作抛]车地突百道皆通于内城中亦起云梯电车穿地应之杀伤秋众数万石虎复遣别将刘浑等率歩骑二万会之郎坦恨言之不从教军士李嘉潜与秋通引贼千余人上城西北隅据督宋修张弘辛挹郭普等拒之短兵接战杀二百余人赵兵乃退据斩李嘉以狥烧其攻具秋退保大夏谓诸将曰我用兵于五都之间攻城略地徃无不捷及登秦陇谓有征无战岂悟南袭仇池破军杀将筑城长最疋马不归及攻此城伤兵挫鋭殆天所赞非人力也虎闻而叹曰吾以偏师定九州岛今以九州岛之力困于枹罕真所谓彼有人焉未可图也乃以中书监石宁为征西将军帅并司州兵二万余人为秋等后继重华将宋秦等帅戸二万降于赵复以谢艾为使持节军师将军率歩骑三万进次临河秋以三万众来拒事具艾传艾遣别将张瑁从左南縁河而截其后赵军乃退艾乗胜追击复大破之斩秋将杜勲汲鱼俘斩一万三千级秋匹马奔大夏夏五月秋与石宁复率众十二万据枹罕进屯河南遣刘宁王擢略地晋兴广武武街越洪池岭至于曲栁重华使将军牛旋拒之退守枹罕姑臧大振重华议欲亲出拒之谢艾固谏以为不可别驾从事索遐进曰贼众甚盛渐逼京畿君者国之镇也不可以亲动左长史谢艾文武兼资国之方召宜委以推毂之任殿下居中作镇授以策略小贼不足平也重华纳之乃以艾为使持节都督征讨诸军事行卫将军遐为军正将军率歩骑二万拒之别将杨康败刘宁于沙阜宁退屯金城秋七月石虎复遣征西将军孙伏都将军刘浑率歩骑二万会麻秋军长驱济河来击遂城长最艾军进次神乌王擢与艾前锋战败退遁河南八月戊午艾进击秋大破之秋遁归金城艾还讨叛虏斯国[一作骨]真等万余落皆破平之斩首千余级俘擒二千八百戸获牛羊十余万头麻秋又袭击重华将张瑁瑁败失军三千余人枹罕护军李逹帅众七千奔降于赵自河以南氐羌皆附之冬十月乙丑康献皇后诏遣侍御史俞归至凉州授重华侍中大都督督陇右闗中诸军事大将军凉州刺史护羌校尉假节西平公归至姑臧重华方谋为凉王以位号未称怒不受诏羣僚共上重华为丞相凉王领雍秦凉三州牧使所亲信人沈猛私谓归曰我家主公奕世忠于晋室今曾不如鲜卑何也台加慕容皝为燕王而主公甫授州主大将军何以劝有功忠义之臣乎明台今宜移河右共劝州主为凉王大夫出使茍利社稷专之可也归对曰吾子失言王者之制异姓不得称王九州岛之内重爵不得过公汉髙一时分王异姓寻皆诛灭盖权时之宜非旧体也故王陵曰非刘氏而王者天下共伐之至于戎狄不从此例春秋时呉楚称王而诸侯不以为非者盖蛮夷畜之也假令齐鲁称王诸侯岂不四面伐之圣上以贵公忠贤故爵以上公位以方伯宠荣极矣鲜卑北狄岂足为比哉何子失问也且吾又闻之有殊勲絶世者亦有不世之赏今贵公始继世而便为王设贵公率河右之众南平巴蜀东扫赵魏修复旧都以迎天子返洛阳天子复以何爵何位可以加赏乎幸三思之猛具宣归言乃止永和四年重华自以连破勍敌怠政事希接宾客司直索遐谏曰殿下承四圣之业当升平之会荷当今之重任忧率土之涂炭宜躬亲万几开延英乂夙夜乹乹勉于庶政自顷内外嚣然皆云去贼投诚者应即抚慰而弥日不接国老朝贤当虚已引纳询访政事比多经旬积朔不留意接之文奏入内歴月不省废替见务注情于奕棋之间缱绻左右小臣之娯不存将相逺大之略至使亲臣不言朝吏杜口愚臣所以回惶忧惧忘寝与食也今王室如毁百姓倒悬正是殿下衔胆茹辛厉心之日深愿垂心朝政延纳直言周爰五美以成六德捐彼近习弭塞外声修政聴朝使下观化重华览之大悦优文荅谢然不之改也是年天竺国重译来贡其乐器有鳯首箜篌琵琶五弦笛铜鼓毛圆都昙铜鼔等九种为一部工十二人歌曲有沙石疆舞曲又有天曲
永和五年秋九月凉州官属复上重华为丞相凉王雍秦凉三州牧重华好与羣小游戏屡出钱帛以赐左右宠臣又喜博奕颇废政事从事[一作征士]索振谏曰先王寝不安席志平天下故缮甲兵积资实大业未就懐恨九泉殿下遭巨冦于谅闇之中赖重饵以挫勍敌今遗烬尚广仓廪虚竭金帛之费所宜慎之岂可轻有虚耗以与无功之人乎昔世祖即位躬亲万几章奏诣阙报不终日故能隆中兴之业定万世之功今章奏停滞动经时月下情不得上达沈寃困于囹圄殆非明王之事也臣窃未安重华善之
永和六年春二月重华燕羣僚于闲豫堂讲论经义
永和七年冬十二月石虎西中郎将王擢屯结陇上为秦苻雄所破率众来奔重华厚宠之以为征虏将军秦州刺史假节
永和八年春二月重华遣将军张弘宋修[一作宗愍]等率歩骑万五千会王擢伐秦秦苻健遣卫将军苻硕御之战于龙黎擢等大败没军士三千余虏张弘宋修等王擢弃秦州单骑奔还姑臧重华痛之素服为战亡吏士举哀号恸各遣吊问其家夏五月重华复遣王擢率众二万伐上邽秦州郡县多应之秦将苻硕战败奔长安重华因遣使上疏请伐秦曰季龙自毙遗烬游魂取乱侮亡覩机则发臣今遣前锋都督裴恒帅歩骑七万遥出陇上以俟圣朝赫然之势山东骚扰不足厝懐长安膏腴宜速平荡臣守任西荒山川悠逺大誓六军不及聴受之末猛将鹰扬不豫告成之次瞻云望日孤愤义伤弹剑慷慨中情藴结秋七月康献皇后诏进重华为凉州牧
永和九年秋九月重华欲诛西河相张祚厩马四十匹其夜悉无后尾冬十月无云而雷声皆东南引日暴出如火中有三足乌形见分明五日乃止十一月己未重华寝疾临春坊遣左长史马岌册拜子灵耀[一作耀灵]为世子大赦境内殊死已下丁卯薨于平章殿年二十四[载记作二十七]在位八年[载记作十一年]葬显陵私谥曰昭公及祚僣号追谥桓王庙号[阙]祖穆帝赐谥曰敬烈
张灵耀
张灵耀字符舒重华子也年纔十岁立为世子嗣事称大司马大将军护羌校尉凉州刺史凉州牧西平公伯父长宁侯祚有勇力吏干而性倾巧善承内外初与重华宠臣右长史赵长尉缉等结异姓兄弟都尉张据及谢艾上言权幸用事公室将危宜尽逐长等重华不纳及疾甚手令征艾长等秘而不宣重华既卒长等矫称遗令以祚为使持节都督中外诸军事抚军大将军辅政长等建议以为时难未夷宜立长君灵耀冲幼请立长宁侯祚祚先烝重华母马氏乃宻说马氏遂从长议废灵耀为宁凉侯而立祚寻为宋混等所攻乃使杨秋胡将灵耀于东苑拉其腰而杀之埋之于沙坑私谥曰哀公
张祚
张祚字太伯小字螽斯骏之庶长子也博学雄武有政事之才骏之二十一年拜延兴太守封长宁侯重华薨子灵耀嗣及灵耀见害祚遂自立称大都督大将军护羌校尉凉州牧凉公祚既得志恣为滛虐通重华妃裴氏自阁内媵妾及骏重华子女未嫁无不滛乱国人士相视以目咸赋墙茨之诗
永和十年春正月祚从赵长尉缉等议僣即王位于谦光殿[载记作帝位]立宗庙置百官郊祀天地用天子礼乐下书曰昔金行失驭凶暴横行石羯氐羗咸懐窃玺我武公以神武拨乱保宁西夏贡欵勤王旬朔不絶四祖承光忠诚弥着徃受晋禅天下所知谦冲逊让四十年于兹矣今中原丧乱华夷无主羣后佥以九州岛之望无所依归神祗岳渎罔所慿系逼孤摄行大綂以一四海之心辞不获已勉从众议待扫秽二京荡清周魏然后迎帝旧都谢罪天阙思与兆庶同兹更始乃改建兴四十二年为和平元年大赦殊死已下赐鳏寡糓帛加文武爵各一级收酒泉太守谢艾杀之追尊曾祖轨为武王祖寔为昭王从祖茂为成王父骏为文王弟重华为桓王立妻辛氏为王后又立妻叱干氏为王后子泰和为太子弟天锡为长宁王子庭坚为建康王重华少子玄靓[一作玄靖又作天靓]为凉武侯改炖煌郡为商州其夜天有光如车盖声若雷霆震动城邑明日大风拔木黒气[一作风]昼闇灾异屡见而祚滛虐愈甚尚书马岌以切谏坐免官郎中丁琪复谏曰自我先公累执忠节逺宗呉会持盈守谦五十余载苍生所以鹄企西望四海所以注心大凉皇天垂赞士庶效死者正以先公道髙彭昆忠踰西伯万里通虔守节不二故能以一州之众抗崩天之虏师徒岁起人不告疲陛下虽以大圣雄姿纂戎鸿绪勲德未髙于先公而行革命之事臣窃未见其可华夷所以归系大凉义兵所以千里向赴者以陛下能奉晋室故也今既自专大髙竞则一隅之地何以当中国之师城峻冲生负乘致冦惟陛下图之祚大怒斩之于阙下遣别将和昊伐骊靬戎于南山大败而还冬十月晋太尉桓温入闗秦州刺史王擢时镇陇西驰使于祚言温善用兵势在难测祚既震惧且虑擢之反噬乃召马岌复位而与之谋宻遣亲信人刺擢事竟不克祚益惧遂大聚众声言东征实欲西保炖煌会温还而止更遣平东将军秦州刺史牛霸司兵张芳率三千人击擢破之十一月擢帅众奔秦
永和十一年即祚和平二年也祚废诸神祀山川枯竭置五都尉司人奸过禁四品以下不得衣缯帛庶人不得畜奴婢乘车马百姓怨愤国中仲夏雨雪降霜杀苖稼果实行人冻死祚宗人河州刺史张瓘时镇枹罕士众强盛祚猜忌之遣别将易揣张玲帅歩骑万三千以袭之又广征兵三十余道入击南山诸种夷时张掖人王鸾颇知神道言于祚曰军不可行出必不还凉国将有大变并陈祚三不道祚大怒叱鸾为妖言沮众斩之以狥三军乃发鸾临刑曰我死不二十日兵败于外王死于内必矣祚族灭之有神降于玄武殿自称玄冥与人交语祚日夜祈之神言与之福利祚甚信之众知祚必败而凶暴弥甚上下愤憾秋七月祚又遣张掖太守索孚代瓘镇枹罕使瓘讨叛胡瓘闻之斩孚起兵玲等济河未毕又为瓘兵所破揣单骑奔走瓘兵蹑之祚众震惧瓘遣兵传檄州郡欲废祚以侯还第复立灵耀先是骁骑将军炖煌宋混兄修素与祚有隙祚疑之至是大惧八月混与弟澄等西奔招合夷晋众至万余人遂以应瓘还向姑臧九月次于武始大泽混等为灵耀发哀闰月进至姑臧祚收瓘弟琚及子嵩将杀之琚嵩闻之募市人数百扬声言张祚无道我兄大军已至城东敢有举手者夷三族祚登神雀观琚嵩杀祚守门卒死者四百余人斩西门闗纳混等领军将军赵长开宫门应之长等惧罪入阁呼重华母马氏出谦光殿拜灵耀庶弟玄靓为主混遂长驱入殿中大呼称万岁祚以长等破混也下观劳之见混等乃案剑殿上大呼叱左右力战祚素失众心莫肯为之斗者长奋槊刺祚中颊祚奔入万秋阁为厨士徐黒所杀混等枭其首宣示中外暴尸道左城内咸称万岁以庶人礼葬之并杀其二子祚立三年而亡易揣等引兵入殿收长等杀之瓘入姑臧遂立重华少子玄靓为大都督大将军凉王自为凉州牧行大将军事天锡即位备礼改葬祚于愍陵追谥威王封子庭坚为金泽侯

卷七十四 前凉録五
张玄靓[一作玄靖]
张玄靓字符安重华之少子母郭夫人所生也祚既被杀宋混张琚等上玄靓为持节大将军凉州牧护羌校尉西平公时始年七岁废和平之号复称建兴四十三年大赦境内及张瓘至姑臧推玄靓为使持节大都督大将军凉王自为卫将军领兵万人使持节都督中外诸军事尚书令凉州牧张掖郡公行大将军事以宋混为尚书仆射改易僚属陇西李俨据郡不受瓘命诛大姓彭姚自立于陇右奉中兴年号百姓归之玄靓遣将军牛霸率众讨之未至而西平卫綝亦据郡叛霸众大溃单骑奔还瓘欲先诛綝以兄珪在綝中为疑綝亦以弟在瓘中故彼我经年不相伐西平郭勋解天文不应州郡之命綝礼聘之勋曰张氏应衰卫氏当兴岂得以一弟而灭一门宜速伐瓘綝将从之瓘遣弟琚领大众击綝败之西平田旋复要酒泉太守马基背瓘起兵以应綝旋谓基曰綝击其东我等絶其西不出六旬天下可定斯闭口捕舌也基许之瓘遣司马张姚王国将兵二千人击基败之斩基旋二人之首传至姑臧自是瓘兄弟强盛负其勲力有簒夺之谋矣
永和十二年春二月秦征西大将军晋王苻桞遣参军阎负梁殊使凉以书说玄靓负殊至姑臧张瓘见之曰我晋臣也臣无境外之交二君何以来辱负殊曰晋王与君邻藩虽山河阻絶风通道会故来修好君何怪焉瓘曰吾尽忠事晋于今六世矣若与苻征东通使是上违先君之志下隳士庶之节其可乎负殊曰晋室衰微坠失天命固已久矣是以凉之先王北面二赵惟知机也今大秦威德方盛凉王若欲自帝河右则非秦之敌欲以小事大则曷若舍晋事秦长保福禄乎瓘曰中州好食言向者石氏使车适返而戎骑已至吾不敢信也负殊曰自古帝王居中州者政化各殊赵为奸诈秦敦信义岂得一槩待之乎张先杨初皆阻兵不服先帝讨而擒之赦其罪戾宠以爵秩固非石氏之比也瓘曰必如君言秦之威德无敌何不先取江南则天下尽为秦有征东何辱命焉负殊曰江南文身之俗道污先叛化隆后服主上以为江南必须兵服河右可以义懐故遣行人先申大好若君不达天命则江南可延数年之命而河右恐非君之土也瓘曰我跨据三州带甲十万西包葱岭东距大河伐人有余况于自守何畏于秦负殊曰贵州山河之固孰若殽函民物之饶孰若秦雍杜洪张琚因赵氏成资兵强财富有嚢括闗中席卷四海之志先帝戎旗西指氷消云散旬月之间不觉易主主上若以贵州不服赫然奋怒控弦百万鼓行而西未知贵州将何以待之瓘笑曰兹事当决之于王非身所了负殊曰凉王虽英睿夙成然年在幼冲君居伊霍之任国家安危系君一举耳瓘惧乃以玄靓之命遣使称藩于秦秦因玄靓所称官爵而授之右将军宋熈请取天龟观壊以为宅玄靓不许升平元年夏五月东苑大冢上忽有地陷为泽地燃广袤数丈六月大风震雷晦冥宫中水深四尺执法御史杜逸言于瓘曰此皆变之大者可移之族人
升平二年夏五月凉州牧瓘猜忌苛虐专以爱憎为赏罚无复纲纪郎中殷邭陈损益谏之瓘怙恶不改
升平三年辅国将军宋混赋性忠鲠瓘惮而恶之欲杀混及其弟澄因废玄靓而自立征兵数万集于姑臧混知之与澄及左右壮士杨和等四十余骑掩入南城中宣告诸营曰张瓘谋逆被太后诏令诛之俄而众至二千瓘帅众出战混击败之瓘麾下玄胪刺混不能穿甲混擒之众悉散去瓘与弟琚皆自杀混夷其宗族入见玄靓遂以混为使持节都督中外诸军事车骑大将军酒泉郡侯假节代瓘辅政混请玄靓去凉王之号复称凉州牧混谓玄胪曰卿刺我幸而不伤今我辅政卿其惧乎胪曰胪受瓘恩比时唯恨刺节下不深耳窃无所惧混义之任为心膂是年六月大雨震雷晦冥平地水深六尺宫中四尺
升平四年夏四月骠骑大将军宋混卒以其弟澄为领军将军辅政秋九月右司马张邕恶澄专擅起兵攻澄杀之遂灭其族玄靓乃以邕为中护军叔父天锡为中领军同辅政
升平五年冬十月邕自以功大骄矜滛纵又通马氏树党专权多所刑杀国人患之复思为乱天锡腹心郭増刘肃二人并年十八九因寝谓天锡曰国家事欲未靖天锡曰何谓也二人曰今护军出入有似长宁天锡大惊曰吾早疑之未敢出口计当云何肃曰政当速除之耳天锡曰安得其人肃曰肃即是也天锡曰汝年少更求可与谋者肃曰赵白驹及肃二人足以办之矣十一月天锡从兵士四百人与邕俱入朝肃与白驹剔刀鞘出刅从天锡入值邕于门下肃斫之不中白驹继之又不克二人与天锡俱入禁中邕得逸去因帅甲士三百余人反攻禁门天锡上屋大呼谓将士曰张邕凶逆所行无道诸宋何罪尽诛灭之倾覆国家肆乱社稷我不惜死实惧大人废祀事不获已故耳我家门户事而将士岂可以干戈相向今之所取邕身而已他无所问天地有灵吾不食言邕众闻之乃悉散走邕以剑自刎而死于是悉诛邕党玄靓以天锡为使持节冠军大将军都督中外诸军事辅政玄靓年既幼冲性又仁弱天锡既克邕专掌朝政十二月始改建兴四十九年奉升平年号
隆和元年春正月晋诏以玄靓为大都督督陇右诸军事凉州刺史护羌校尉西平公复改南州为祁连郡
兴宁元年秋八月骏妻马氏卒玄靓以生母郭夫人为太妃郭氏以天锡专政与大臣疎宗张钦等谋诛之事泄钦等被杀玄靓惧以位让天锡天锡不受右将军刘肃[一作济南]等议以玄靓幼冲国家多难须立长君劝天锡自立闰月天锡遣肃等夜率兵入禁门潜弑玄靓宣言暴薨时年十四在位九年葬平陵私谥曰冲王孝武帝赐谥曰敬悼公
张天锡
张天锡字纯嘏骏之少子也小名独活初字公纯嘏入朝人笑其三字因自改焉母曰刘羙人玄靓死国人立之谒于太庙尊嫡母严氏为太王太后生母刘氏为王后时年十八自号使持节大都督大将军护羌校尉凉州牧西平公凉王遣司马纶骞奉章请命并送御史俞归还京师
兴宁二年春二月诏以天锡为大都督大将军督陇右闗中诸军事护羌校尉凉州刺史西平公夏六月秦遣大鸿胪回国拜天锡为大将军凉州牧西平公
兴宁三年春正月天锡骄恣媱昏不恤民务元日与嬖幸亵饮既不受羣僚朝贺又不朝于永训宫从事中郎张虑舆榇切谏且求大觐天锡不纳少府长史纪锡上疏诤时政曰臣闻东野善骤而败其驾秦氏富强而覆其国马力已尽求之勿休人既劳竭役之无已故也造父之御不尽其马明王之治必恤其民天锡亦不从
太和元年冬十月天锡遣使至秦境上告絶于秦天锡数宴园池政事颇废荡难将军校书祭酒索商上书极諌天锡答曰吾非好行行有得也观朝荣则敬才秀之士翫芝兰则爱德行之臣覩松竹则思贞操之贤临清流则贵亷洁之行览蔓草则贱贪秽之吏逄颷风则恶凶狡之徒若引而申之触类而长之庶无遗漏矣初陇西李俨以郡降秦既而复通于天锡十二月羌敛岐自称益州刺史率略阳四千家叛秦就俨
太和二年春三月天锡帅诸军攻俨使别驾杨遹为监前锋军事前将军向金城晋兴相常据为使持节征东将军向左南游击将军张綂向白土天锡自将三万人次仓松夏四月天锡进攻俨大夏武始二郡皆下之常据败俨兵于葵谷天锡进屯左南俨惧退守枹罕遣其兄子纯谢罪于秦且请救于秦秦遣王猛及杨安王抚邵羌等帅歩骑二万救俨猛使邵羌追敛岐王抚守侯和羌衡守白石猛与杨安救枹罕天锡遣杨遹逆战于枹罕东遹大败杀士卒七千余级猛遂与天锡相持于城下因遗天锡书曰吾受诏救俨不令与凉州战今当深壁髙垒以听后诏旷日持久恐二家俱弊非良策也若将军退舎吾执俨而东将军徙民西旋不亦可乎天锡谓诸将曰猛书如此吾本来讨叛不来与秦战遂引兵归
太和三年天锡别置临松郡
太和四年春立子大懐为世子是时姑臧北山杨树生松叶西苑牝鹿生角东苑铜佛生毛延兴地震陷裂水出天锡素服避正殿引咎责罪
太和五年晋复遣使拜天锡都督陇右闗中诸军事大将军凉州牧西平公
咸安元年时天锡之八年也火燃于地中三十余所而天锡荒于声色不恤政事夏四月秦王猛破天锡于枹罕获炖煌阴据及甲士五千人苻坚乃遣据率其甲士还凉州使著作郎阎负梁殊送之因命王猛为书谕天锡曰昔贵公称藩刘石者惟审于强弱也今论凉土之力则损于徃时语大秦之德则非二赵之匹而将军翻然自絶无乃非宗庙之福也欤夫以秦之威旁振无外可以回弱水使东流返江河使西注闗东既平将移兵河右恐非六郡士民所能抗也刘表谓汉南可保将军谓西河可全吉凶在身元龟不逺宜深筭妙虑自求多福无使六世之业一旦而坠地也天锡大惧遣使称藩于秦秦遣使拜天锡使持节都督河右诸军事骠骑大将军开府仪同三司凉州牧西平公
咸安二年天锡母刘氏卒先是天锡遣使者孟公明持节以蒲轮玄纁征炖煌处士郭瑀瑀字符瑜少有超俗之操东游张掖师事郭荷尽传其业精通经理雅辨谈论多才艺善属文荷卒瑀以为父生之师成之君爵之而五服之制师不服重盖圣人谦也遂服斩衰庐墓三年礼毕隐于临松之薤谷凿石窟而居之服栢实以轻身作春秋墨说孝经错纬弟子着録千余人天锡备礼征之遗瑀书曰先生潜光九皋懐真独逺心与至境冥符志与四时消息岂知苍生倒悬四海待拯者乎孤忝承时运负荷大业思与贤明同赞帝道昔傅说龙翔殷朝尚父鹰扬周室孔圣车不停轨墨子驾不俟旦皆以黔首之祸不可以不救君不得独立道由人弘故也况今九服分为战埸二都尽为寇穴天子僻陋江东名儒沦于异域创毒之甚开辟未闻先生懐济世之才坐观而不救其于仁智孤窃惑焉故遣使者虚左授绥鹤企先生乃眷下国公明至山瑀指翔鸿以示之曰此鸟也安可笼哉遂深逃絶迹公明拘其门人瑀叹曰吾逃禄非逃罪也岂得隐居行义害及门人乃出而就征及至姑臧值天锡母卒瑀括髪入吊三踊而出还于南山
宁康元年春正月天锡以世子大懐为使持节镇西将军髙昌郡公更立嬖妾焦氏之子大豫为世子以焦氏为左夫人秋七月大水地震西平五十日地动楼崩八月天锡寝疾羙人阎姬薛姬皆自杀冬十月天锡疾瘳大赦境内追悼二姬葬以夫人礼
宁康二年秋七月初安定梁景炖煌赵肃并以门胄总角与天锡友昵张邕之诛景肃有勲天锡深徳之赐姓张氏又改其子以为己子天锡诸子皆以大为字故名景子曰大奕肃子曰大城景肃等俱参政事人情怨愤从弟从事中郎张宪舆榇切谏不纳
宁康三年苻坚强盛毎有兼并之志屡来攻之兵无宁岁又以河州刺史李辩领晋兴太守还镇枹罕徙凉州治金城天锡大惧乃立坛于姑臧刑三牲率典军将军张宁中坚将军马芮等遥与晋三公盟誓献书于大司马桓温期以明年夏誓同大举都会上邽乃遣从事中郎韩慱奋节将军康妙奉表并送盟文慱有口才温甚器之尝大会温使司马刁彛嘲戱之彛谓慱曰君是韩卢后耶慱曰卿是韩卢后温笑曰刁以君姓韩故相问耳他自姓刁那得是韩卢后慱曰明公脱未之思尔短尾者则为刁也阖坐叹服
太元元年夏五月天锡在位十三年秦苻坚下诏曰张天锡虽称藩受位然臣道未纯可遣使持节武卫将军茍苌左将军毛盛中书令梁熈歩兵校尉姚苌等将兵临西河尚书郎阎负梁殊奉诏征天锡入朝若有违王命即进师扑讨是时秦歩骑十三万又命秦州刺史茍池河州刺史李辩凉州刺史王统帅三州之众为苌后继秋七月负殊至姑臧天锡会官属议之曰今入朝必不返如其不从秦兵必至将若之何禁中録事席仂曰先公既有故事以爱子为质赂以重寳以退其师然后徐为之计此孙仲谋屈伸之法也众以仂为老怯咸怒曰吾世事晋朝忠节着于海内今一旦委身于贼庭辱及祖宗丑莫大焉且河西天险百年无虞若悉境内外兵右招西域北引匈奴以拒之何据知其不捷也天锡自以晋之列藩志在保境攘袂大言曰吾计决矣言降者斩使谓负殊曰君欲生归乎死归乎负等辞气不屈天锡怒缚之军门命军士交射之曰射而不中不与我同心者也毋严氏泣曰秦王以一州之地横制天下东平鲜卑南取巴蜀兵不留行汝若降之犹可延数年之命今以蕞尔一隅抗衡大国又杀其使者亡无日矣天锡不听使龙骧将军马建帅众二万拒之八月梁熈姚苌王统李辩济自清石津攻骁烈将军梁济于河会城济帅众降甲申茍苌济自石城津与梁熈等会攻拔纒缩城马建惧自杨非退屯清塞天锡又遣征东将军常据率众三万军于洪池自将余众五万军于金昌安西将军炖煌宋皓言于天锡曰臣昼察人事夜观天文秦兵不可敌也不如降之天锡怒贬皓为宣威将军广武太守辛章保城固守与晋兴相彭知正西平相赵疑谋曰马建出于行阵必不为国家用秦军深入吾等相与率三郡精卒断其粮运决一朝命矣常据亦欲先击姚苌须天锡命故止姚苌率甲士三千为前锋马建帅万人拒战大败迎降余众散走常据席仂皆战死癸巳秦兵入清塞天锡复遣司兵赵充哲中卫将军史景等帅劲勇五万与苌战于赤岸复为秦兵所破充哲战死景亦没于阵时有风昏闇天锡大惧出城自战城中又叛天锡窘逼乃与数千骑奔还姑臧甲午秦兵至姑臧纳左长史马芮之言素车白马面缚舆榇降于军门茍苌释缚焚榇送于长安凉州郡县悉降于秦九月苻坚以梁熈为凉州刺史镇姑臧徙豪右七千余戸于闗中余皆安堵如故封天锡为归义侯侍中比部尚书迁右仆射初秦兵将征天锡先为筑第于长安至则居之先是骏初立时凉州謡曰刘新妇簸米石新妇炊羖羝荡涤簸张儿张儿食之口正披是时姑臧及诸郡国童儿皆歌之谓刘曜石虎并来伐凉不克至坚而降之也又天锡所居西昌门及平章殿无故而崩又梦一緑色狗其形甚长从城东南入欲咋之天锡床上避匝乃堕地后茍苌来破姑臧着緑地锦袍从东南门入皆如所梦旬日而国亡又杨树生松天戒若曰松不改柯易叶杨者柔脆之物也此永乆之业将集危亡之地也又天水太守史稷暴疾而卒五旬乃蘓云见凉州谦光殿中皆生白瓜至是秦使中书令梁熈等来伐熈小字白瓜其后天锡为苻融征南司马从坚至寿阳[一作春]坚军败绩乃于阵南奔建康诏曰昔孟明不替终显厥功岂以一眚而废才用其以天锡为左员外散骑常侍又诏曰故太尉西平公张轨着德遐域世袭前劳强兵纵害遂至失守散骑常侍天锡拔迹登朝先祀沦替用増矜慨可复天锡西平郡公爵俄拜金紫光禄大夫天锡少有文才流誉逺近虽遐方殊数亦迈人之杰也闻皇京多才钦羡弥至犹在江渚司马著作[未详姓氏]徃诣之言容鄙陋无可观听心甚悔来以遐外可以自固王珣有隽才羙誉当时闻而造焉既至天锡见其风神清令言语如流陈说古今无不贯悉又谙人物氏族中来皆有证据乃遂讶服及归朝后甚被宠遇朝士以其国亡身虏多共毁之然甚为孝武所器毎入言论无不竟日于时会稽王道子[一作孝武]问其西土所出何物为羙[一作可贵]对曰桑甚甘香鸱鸮革响淳酪养性人无妬心其后形神昏丧虽处列位不复被齿遇隆安中会稽世子元显用事常延致之以为戏弄以其家贫拜庐江太守本官如故桓玄时欲招懐四夷乃用天锡为护羌校尉凉州刺史寻卒赠镇西将军金紫光禄大夫谥悼公子大豫后逃奔河西当吕光时起兵攻姑臧不克为光所杀[详具光传]自张轨以晋永宁九年辛巳岁牧凉州至天锡亡败之岁岁在丙午凡八主[一作九]七十六年

卷七十五 前凉録六
张肃
张肃寔之叔父也为建威将军西海太守刘曜逼长安肃闻京师危迫请为先锋入援寔以肃年老弗许肃曰狐死首丘心不忘本锺仪在晋楚弁南音肃受晋宠剖符列位羯逆滔天朝廷倾覆肃晏安方裔难至不奋何以为人臣寔曰门戸受重恩自当合族效死忠卫社稷以申先公之志但叔父春秋已髙气力衰竭军旅之事非耆耄之所堪也乃止及闻长安不守愍帝蒙尘悲愤而卒
张瓘
张瓘祚宗人也为河州刺史士众强盛祚猜忌之宻遣兵图瓘瓘率众拒之杀祚于万秋阁遂入姑臧立玄靓为凉王自为凉州牧瓘性猜恶赏罚皆以爱憎无复纲纪郎中殷邭陈损益谏瓘瓘曰虎生三日自能食肉不须人教也由是人情不附莫有言者后又谋废玄靓而自立事未遂间与玄靓同车出城城西桥梁牢壮而三梁忽摧折又数见祚来部从铠甲举手指瓘云氐奴要当截汝头瓘甚恶之乃日日散钱帛于人以树私惠而都街杀人朝夕不絶思为乱者十室而九东苑大冡上忽有流水城北大泽地忽火燃广延数里乃杀宿嫌牛旋等以应水火之变刺史旧事正旦放鸟瓘所放出手輙死有鹳来巢广夏门弹逐不去自徃看之宋混遣弟澄即于巢所害瓘瓘临命语澄曰汝荷婚姻而反为逆皇天后土必当照之我自可死当令汝暨我矣乃先杀妻子三十口而自杀先是太白守舆鬼占者以为州分当有暴兵瓘欲诛诸宋以厌之而瓘竟为澄等所杀
严氏
严氏重华之嫡母也少有志操率下严厉慷慨有丈夫之节重华嗣立尊为太王太后居于永训宫及天锡僣位仍尊为太王太后天锡滛昏骄恣不恤民务又不朝于永训宫从事张虑舆榇切谏且求大觐天锡不纳太后寻以忧卒
马氏
马氏重华所生母也羙姿仪初为骏昭仪重华嗣位尊为王太后居于永寿宫会重华卒遗命册拜世子灵耀为嗣其庶兄长宁侯祚先与马氏蒸滛乃宻说马氏以灵耀幼冲须立长君马氏从之祚遂僣立滛虐不道族人河州刺史瓘起兵诛讨领军赵长等惧罪乃入阁呼马氏出谦光殿立玄靓为主而杀之遂尊为太王太后晋兴元年卒
阎氏薛氏
天锡妾阎氏薛氏并不知何许人因色并有殊宠天锡寝疾谓之曰汝二人将何以报我我死之后岂可更为人妻乎皆曰尊若不讳妾请效死于前供扫洒于地下耳誓无他志也疾笃二姬皆自刎及疾瘳天锡追悼之以夫人礼葬焉
宋配[或作宋丑]
宋配字仲业炖煌人也慷慨有大志清素敦朴不好华竞形状短小体有麟甲轨任为谋主鲜卑若罗拔能为冦轨以配为司马率兵击之斩拔能俘虏十余万屡立战功及刘曜入冦京都倾陷轨复以配为前锋督护帅歩骑二万径至长安翼卫乘舆折冲左右仕至西平太守
宋混
宋混字玄一炖煌人仕重华骁骑将军张瓘之诛祚也混起兵应之及瓘擅政苛虐任情乃欲谋诛诸宋废玄靓自立混知之与弟澄率众诛瓘玄靓以混为骠骑大将军尚书令辅政混书寝见瓘从屋而下奄入柱中其柱状若火烧掘之则无所见乃大惊怖因而寝疾玄靓及祖母马氏徃省之曰将军万一不幸寡妇孤儿将何以托欲以林宗继将军可乎混曰臣子林宗幼弱不堪大任殿下倘未弃臣臣弟澄政事颇愈于臣但恐其懦缓机事不称耳殿下策厉而使之可也混戒澄及诸子曰吾家受国大恩当以死报无恃势位以自骄人又见朝士皆戒之以忠贞及卒行路之人为之流涕
宋澄
宋澄字玄安混之弟也混死澄代为领军将军辅政时以旱祈雨带石山澄欲登之左右曰世人云登此山者家破身亡澄曰安有此也策马登之马倒伤足御史房屋柱自燃燋折或曰柱之为字也左木右主宋字含木木燋宋破而主存灾之大也宜防之又所乘马五疋在厩中一夜髦尾尽秃人曰尾之为字也上尸下毛髦尾尽秃毛去尸存絶灭之征也澄曰吉凶在天知可如何澄后燃灯油忽变为血二岁小儿作为老公呼曰宋澄斫汝头又城东水中出火未及一年司马张邕恶澄専擅起兵杀之尽诛宋氏先是謡曰灭宋者田土子邕一名野至是而应焉
宋矩
宋矩字处规炖煌人也慷慨有志节仕重华为宛戍都尉石虎遣麻秋等攻大夏大夏护军梁彧[一作式]执太守宋晏以城应之秋遣晏以书致矩矩既至谓秋曰辞父事君当立功与义茍功义不立当守名节矩终不肯背主覆宗偷生于世也乃先杀妻子自刎而死秋曰义士也命吏人葬之重华嘉其诚节赠振威将军
宋纎
宋纎字令文[一作艾]炖煌效糓人也少有逺操沈静不与世交隠居酒泉南山明究经纬弟子受业三千余人不应州郡辟命惟与阴颙齐好友善张祚时太守杨宣画其像于阁上出入视之作颂曰为枕何石为潄何流身不可见名不可求酒泉太守马岌髙尚之士也具威仪鸣铙鼔造马纎髙楼[一作扄鎻]重门拒而不见岌叹曰名可闻而身不可见徳可仰而形不可覩吾今而后知先生人中之龙也铭诗于石壁曰丹崖百丈青壁万寻竒木蓊郁蔚若邓林其人如玉维国之琛室迩人遐实劳我心纎明究经纬着论语及为诗颂数万言年八十笃学不倦祚后遣使者张兴辟为太子少傅兴逼喻甚切纎喟然叹曰徳非荘生才非干木何敢稽停明命遂随兴至姑臧祚遣太子大和以执友礼造之纎称疾不见赠遗一皆不受寻迁太子太傅顷之上疏曰臣受生方外心慕太古生不喜存死不悲殁素有遗属属诸知识在山投山临水投水处泽露形在人亲士声闻书数勿告我家今当命终乞如素愿遂不食而卒时年八十二谥曰玄虚先生
汜瑗
汜瑗字伯玉炖煌人也与同郡宋配陈琠遇相者于路相者曰三人皆二千石然汜生腹有逆风当以兵死而无后瑗仕轨为中督护东羌校尉韩稚杀秦州刺史张辅举兵谋叛瑗率众二万讨稚乃先遗稚书令其速降稚遂率众迎降未几瑗为乱兵所杀
汜胜[晋书作汜腾]
汜胜字无忌炖煌人举孝亷除中郎值天下乱乃去官还乡里太守张閟造之闭门不见礼遗一无所受叹曰生于乱世贵而能贫乃可以免家财五十万悉散之于宗族柴门灌园以琴书自娯轨征为府司马固辞不受曰门一杜其可开乎病两月而卒
汜袆
汜袆字休臧炖煌人为福禄令刚直不事上府酒泉太守马汉遣督邮张休祖劾之休祖谓袆曰君不闻宁逢三千头虎不逢张休祖乎袆怒以印系肘而就缚缚讫发印以告事闻休祖坐不解印擅缚令长以大不敬论袆左迁居延令后仕寔为左长史
汜昭
汜昭字嗣先炖煌人也辟州主簿志在理枉申滞有人于夜中投昭以黄金者昭责而遣之其人大惭而退
辛攀
辛攀字懐逺陇西狄道人也父□晋尚书郎兄鉴旷弟寳迅皆以才识著名秦雍为之谚曰三龙一门金友玉昆攀年七岁随父在京师北地程晓攀之亲友目攀而笑曰犁牛骍犊孺子之谓攀曰戏及人亲非雅训也晓及宾客大竒异之建安三年为晋大鸿胪使凉遂留仕轨
辛慿
辛凭字士彦陇西狄道人也仕茂为炖煌太守惟有一子髦至狄道省墓遇枹罕护军辛晏反叛为晏所执慿劝茂讨晏茂曰髦在彼如何慿曰人臣奉主岂顾子乎茂曰子纯臣也乃赐爵闗内侯
辛理
辛理陇西人綝弟也羙容貎轨欲夺其妻以寡妹妻之理割鼻自誓轨不能强大怒徙为炖煌太守护羌校尉遂以忧死
江琼
江琼字孟琚陈留济川人初仕晋为冯翊太守善虫篆诂训永嘉之乱弃官西奔遂仕于轨子孙因居凉土世传家业
王横
王横太原晋阳人仕轨为叅军晋室之乱遂奔于武威之姑臧子孙因世居焉
张世度
张世度炖煌人也幼以孝让著称游学京师遇中州大疫乡人宗族死于京师者十余人世度年十六收恤殡葬识者嘉之
索孚
索孚字国明炖煌人善射十中八九或谓之曰射有法乎孚曰射之为法犹人主之治天下也射者弓有强弱矢有铢两弓不合度矢不端直主虽逢蒙不能以中才不称官万务荒怠虽以尧舜之君亦无以治也骏辟为叅军时骏议治石田孚谏曰凡为治者动不逆天机作不破地徳昔后稷之播百糓不垦盘石禹决江河不逆流势今欲徙石为田运土植糓计所损用畆盈百石所收不过三石而已窃所未安骏怒出为伊吾都尉累迁至张掖太守后河州刺史张瓘镇枹罕士众强盛祚猜忌之乃以孚代镇枹罕为瓘所杀
索袭
索袭字伟祖炖煌人虚靖好学州郡屡征不就举孝亷贤良方正皆以疾辞游思阴阳之术着天文地理十余篇多所启发不交当世或独语独笑或长叹涕泣或请问不言茂时炖煌太守[一作武威]阴澹造之与言终日乐而忘反出而叹曰索先生硕徳名儒真可以谘大义澹欲行乡射之礼请袭为三老曰今四表宁辑将行乡射之礼先生年耆望重道冠一时养老之义实系儒贤既树非梧桐而希鸾鳯降翼器谢曹公而冀盖公枉驾诚非所谓也然夫子至圣有召即赴孟轲大徳无聘不至盖欲弘阐大猷敷明道化故也今之相屈遵道崇教非有爵位意者或可然乎会病卒时年七十九澹素服会葬赠钱二万澹曰世人之所有余者富贵也目之所好者五色也耳之所玩者五音也而先生弃众人之所收收众人之所弃味无味于怳惚之际兼重玄于众妙之内宅不弥畆而忘忽九州岛形居尘俗而栖心天外虽黔娄之髙逺荘光之不愿蔑以过之乃谥曰玄居先生
索丞
索丞字伯夷炖煌人善鼓筝悲歌能使喜者堕泪改调易讴能使戚者起舞当时之人号曰雍门调
索苞
索苞炖煌人有文武材艺举孝亷除郎中毎征伐克敌勇冠三军时人比之闗羽宋澄于金城为歩羌三千人所围穷守孤违埀当破没苞以车骑五千奋剑突阵径入与澄对坐搥头拊掌大笑羌皆佩楯耀刃四面直前苞谓澄曰君但安心观我击之乃徐彄弓接矢绕搥射之莫不应弦而倒皆陷楯通中立杀三十余人创夷者百计羌即散走称神
索紞
索紞字叔彻炖煌人少游京师受业太学愽综经籍遂为通儒明阴阳天文善术数占候知中国将乱避世而归乡人从紞占问吉凶门中如市紞曰攻乎异端戒在害已无为多事多事多患遂诡言虚说无验乃止唯以占梦为无悔吝乃不逆问者孝亷令狐策梦立氷上与氷下人语紞曰氷上为阳氷下为阴阴阳事也如君所梦迨氷未泮婚姻事也君在氷上与氷下人语为阳语阴媒介事也君当为人作媒氷泮而婚成策曰老夫耄矣不为媒也会太守田豹因策为子求乡人张公征女恰至仲春而成婚郡主簿张宅梦走马上山还绕舎三周但见松柏不知门处紞曰马为离离为火火祸也人上山为凶字但见松柏墓门像也不知门处为无门也三周三期也君后三年必有大祸宅果与寔妻弟贾摹谋反伏诛黄平问紞曰我昨夜梦舎中马舞数十人向马拍手此何祥也紞曰马者火也舞为火起向马拍手救火人也平未归而火作郡功曹张邈常奉使晋州梦狼噉一脚紞曰脚肉被噉为却字会东虏反遂不果行宋桶梦内中有一人着赤衣桶一手把两杖极打之紞占曰内中有人是肉字也肉色赤也两杖箸象也极打之饱食肉也过三日过三家皆得食肉矣凡所占梦莫不终验太守阴澹命紞为西阁祭酒紞辞曰少无山林之操游学京师交结时贤希申鄙艺会中国不靖欲养志终年老亦至矣不求闻逹又少不习勤老无吏干蒙汜之年弗敢闻命澹以束帛礼之月致羊酒年七十五卒于家[如君所夣一作士如归妻]
索绥
索绥字士艾炖煌人父戢晋司徒绥家贫好学幼举孝亷为记室祭酒母丧去官又举秀才为儒林祭酒骏命西曹掾集阁内外事付绥着凉春秋五十卷又作六夷颂命传十余篇以著述之功封平乐亭侯初绥梦东有二角书诣绥大角朽败小角有题韦嚢角佩一在前一在后以问索紞紞曰大角朽败腐棺木也小角有题题所诣一在前前凶也一在后后背也当有凶背之问时绥父在东居三日而凶问果至重华时燕羣臣于闲豫堂讲论经义顾问绥曰孔子妇谁家女老聃父字为何四皓既辅太子住乎还山乎绥曰孔子妇姓丌官氏女老聃父名乹字符泉贻则无耳一目不明孤单年七十二无妻与邻人益寿氏老女野合懐胎八十年乃生老子四皓还不臣尚未悉重华曰卿不知乎四皓死于长安今长安有四皓墓为不还山也玄靓僭号五年夏六月大旱令诸祈雨之官皆咏云汉诗绥曰云汉陈周宣之羙非祈旱之文昔周鼎之出汉吾丘不贺今辞与事违恐非致泽之意也玄靓乃止
索充
索充炖煌人充夣天上有二棺落于充前以问索紞紞曰棺者职也当有京师贵人举君二官者频再迁俄而司徒书属太守使举充太守先署守功曹既举孝亷充后梦见一虏脱上衣来诣充紞曰虏去上半下半男字也又属阴类君妇当生男终如其言
阴澹
阴澹炖煌人弱冠才行忠烈州请为治中从事澹割身诉枉轨任为股肱叅与机宻转督护叅军武威太守轨保凉州澹之力居多澹尝从索紞求占梦书紞曰昔入太学因一父老为主人其人无所不知又匿名姓有似隠者紞因从父老问占梦之术审测而说实无书也卒不与及骏嗣位澹弟鉴为镇军将军骏以阴氏门宗强盛而功多也遂忌害之乃讽其主簿魏纂诬鉴谋反逼令自杀于是大失人情既而骏病见鉴为祟遂死其后三年纂亦病见鉴在侧亦死
张谘
张谘炖煌人也仕轨为著作郎撰凉记八卷多记轨事
张斌
张斌[一作赋文]字洪茂炖煌人作蒲卜酒赋文致甚羙初举孝亷梦竖竿中天以问索紞紞曰此未字也既而果停
张植
张植仕骏为西域校尉与奋威将军牛霸蛮骑校尉张冲从沙州刺史杨宣征西域时值六月至于流沙无水士卒渇甚死者过半植乃剪髪肉袒徒跣升坛恸泣祈雨俄而云起西北雨水成川乃杀所乘马祭天而去遂平西域以功拜西域都尉重华时石虎使王擢麻秋等攻武威进次金城太守张冲告急植复与奋威牛霸率骑救之城陷引还
李弇
李弇字子完陇西狄道人也弇本名良又妻姓梁骏乃戏之曰卿名良妻姓梁夫妻相同称子孙将何以目其舅氏昔耿弇以少年立功立事吾今頼卿有同于耿氏乃改名曰弇仕至武卫将军天水太守封安世亭侯其孙暠王有凉土遂为西凉王
常据[一作张璩]
常据字符琰炖煌人也年十四拜奉车都尉从梁肃征陇右与王擢遇于邢岗相拒十余日据衔枚宻击遂大破之由是显名迁宁戎校尉麻秋之攻枹罕也据固守大城秋率众围城上西北隅据使宋修等拒之短兵接战俘斩二百余人秋众乃退重华时仕为骑都尉性直敢言见长宁侯祚与宠臣赵长等结异姓兄弟谋将为乱心不平之重华末年有螽斯虫集安昌门外縁壁逆行据因谏曰螽斯是祚小字今乃逆行灾之大者愿请出祚以安凉土重华曰子孙繁昌之征何为灾也吾昨梦祚摄位方委以周八之事使辅幼子君是何言也及重华卒祚果杀灵耀凉州大乱天锡嗣位迁为征东将军秦苻坚使姚苌等攻凉据率众三万军洪池欲先击姚苌须天锡命会苌率甲士三万为前驱与据战于洪池据兵败绩马为乱兵所杀其属董儒授之以马据曰吾三督诸军再秉节钺八将禁旅十总外兵宠任极矣今卒困于此此吾之死地也尚安之乎乃就帐免胄西向稽首伏剑而死
马岌
马岌仕茂为叅军刘曜自陇上率兵来击凉州大振岌劝茂亲出拒之乃出次石头曜众引退及骏嗣位转为凉州刺史酒泉太守岌上言酒泉南山即昆仑之体也周穆王见西王母乐而忘归即谓此山此山上有石室王母堂珠玑镂饰焕若神宫禹贡昆仑在临江之西即此明矣宜立西王母祠以禆朝廷无疆之福骏从之乃为立祠祀之重华时为左长史祚既即位累迁尚书时灾异屡见而祚滛虐滋甚岌以切諌免官后祚虑秦降将王擢反噬乃召岌复位而与之谋宻遣人刺擢事竟不克为擢所杀
张冲
张冲字长思炖煌人家财巨万悉以散之乡闾时人为之謡曰推财不疑张长思赵将麻秋进军武威冲为金城太守众寡不敌遂以城降秋
童巽
童巽字子举博学有才太守京兆谅举巽上掾歴主簿功曹谅后卒官巽衰绖送丧道遇冦虏众皆散走巽以身蔽柩恸哭呕血贼欲破棺巽叩头救请头破血流贼义而释之由是显名
车济
车济字万度炖煌人也果毅有大量仕重华为金城令石虎将麻秋攻陷武威金城太守张冲降之济守节不为秋屈秋必欲降之临之以兵济辞色不挠曰吾虽才非龎徳而受任同之身可杀志不可移乃伏剑而死秋嘉其忠节以礼葬之后重华迎致其丧亲临恸哭赠宜禾都尉
谢艾
谢艾炖煌人仕重华为主簿兼资文武明识兵略麻秋入冦凉州艾自许破敌乃以为中坚将军帅歩骑五千击秋引师出振武夜有二枭鸣于牙中艾曰枭者邀也六博得枭者胜今枭鸣牙中克敌之兆于是进战遂大破之封为福禄伯既而以艾为使持节军师将军率歩骑三万进次临河逆击麻秋艾乘轺车戴[一作冠]白帢鸣鼓而行秋遥覩而怒曰艾年少书生冠服如此轻我也命黒矟龙骧三千人驰击之艾左右大扰左战帅李伟劝艾乘马艾不从乃下车踞胡床指麾处分秋等以为伏兵发也惧不敢进又遣将縁河截其后秋军败走艾乘胜追击复大破之斩秋将杜勲汲鱼俘斩一万三千级秋单马奔大夏以功迁太府左长史进封福禄县侯食邑五千戸帛八千匹麻秋复据枹罕有众十二万进屯河南使王擢略地晋兴艾复为持节都督征讨诸军事率歩骑二万拒之艾建牙旗盟将士有西北风吹旌旗东南指军正将军任遐曰风为号令今旌旗指敌天所赞也破之必矣乃宻令与阳初曰今遣舎人孔章持口论要宻将军可差心腹人诣致珊瑚鞭勒一具遗王
擢使王擢狐疑于将军父子事得施矣军次神乌王擢与艾前锋战败退遁河南艾遂进击秋秋遁归金城艾乃为表献晋帝云登三纬地乘六御天靖扫妖氛廓清异类重华以艾枹罕之功甚宠遇之左右疾其贤共相谮毁出为酒泉太守重华寝疾嬖臣赵长等与长宁侯祚结异姓兄弟艾上疏言权幸用事公室将危乞听臣入侍且言长宁侯祚及赵长等将为乱宜尽逐长等既而疾甚手令征艾为卫将军监中外诸军事辅政长等匿而不宣祚既僣立追恨杀之先是凉州大风拔木黄雾下尘识者以为任非其人之象会重华信譛出艾未几身死嗣子见杀是其应也
张颀
张颀仕天锡为西域校尉天锡僣位年颀以旧怨杀曲俭俭临刑具言取之后颀见白狗以刀斫之不中颀便倒地不起左右见俭在傍遂暴卒
郭荷
郭荷字承休略阳人也六世祖整汉安顺之世公府八辟五征皆不应命自整及荷世以经学致位荷明究羣籍善史书不就州郡之命祚遣使者以安车束帛征为愽士祭酒使者迫而致之及至署为太子友荷上疏乞还祚许之遣安车蒲轮送还张掖东山年八十四卒谥曰玄徳先生
祁嘉
祁嘉字孔宾酒泉人也少清贫好学年二十余夜忽闻牎中有声呼曰祁孔宾祁孔宾隠去来隠去来修饰人世间甚苦不可谐所得未毛铢所丧如山崖旦而逃去西至炖煌依学宫诵书贫无衣食为书生厮养以自给遂愽通经传精究大义西游海渚教授门生百余人重华征为儒林祭酒性和裕教训不倦依孝经作二九神经在朝卿士郡县守令彭和正等受业独拜床下者二千余人天锡谓为先生而不名之竟以寿终
张存
张存炖煌人善针存有奴好逃亡存宿行针缩奴脚不得动欲使别更以针解之

卷七十六 蜀录一
李特
李特字玄休略阳临渭人也祖世本巴西宕渠賨氏即廪君之苗裔昔巴郡南部蛮本行五姓皆出于武落锺离山[即今夷陵郡巴山县]时山崩有石穴二所一赤如丹一黑如漆有出于赤穴者名曰务相姓巴氏有出于黑穴者凡四姓樊氏曎氏[一作曋一作媓又音审]柏氏郑氏五姓俱出迭相争焉未有君长俱事鬼神乃相与掷剑于石穴约能中者奉以为廪君四姓莫着而巴氏子务相剑独悬焉众皆叹服又以土为船雕画之而浮水中曰若其船浮者以为廪君唯务相船又独浮因共立之遂称廪君乘其土船将其徒卒从[一作当]夷水而下至于盐阳[按今夷陵郡巴山县清江水一名夷水]盐水有神女子止廪君曰此地广大鱼盐所出愿留共居与子俱生可止无行廪君曰吾当为君求廪地不能止也盐神暮輙从廪君宿旦即飞去化为飞虫诸虫皆从其飞掩蔽日光天地昼晦廪君欲杀之不可复别又不知天地东西如此者十余日廪君乃以青缕遗盐神曰婴此即宜与汝俱生弗尔且将去汝盐女受而婴之廪君至砀山上望膺有青缕者跪而射之中盐神盐神死诸虫与俱飞者皆去天乃开朗[一作明]廪君复乘土船下及夷城夷城石岸崄曲泉水亦曲望如穴状廪君疑之叹曰我新从穴中出今又入此奈何岸即为崩广三丈余而阶陛相乘廪君登之岸上有平石方一丈五寸[一作长五尺]廪君休其上投策计算皆着石焉因立城其旁有而居之四姓皆臣事之是时廪君死魂魄化而为白虎故巴氏以虎饮人血遂以人为祠其后种类繁盛秦并天下以为黔中郡薄赋敛之口岁出钱四十[一作三十]巴人呼赋为賨[蔵宗切]因谓之賨民焉汉高祖为汉王募賨民平定三秦既而不愿出闗求还乡里髙祖以其功复同丰沛不供赋税更名其地为巴郡土有盐铁丹漆之利民用敦阜俗性剽勇好鬼巫又善歌舞高祖爱其舞诏乐府习之今巴渝舞是也汉末张鲁居汉中以鬼道敎百姓賨民敬信多往奉之值天下大乱李氏自巴西之宕渠迁入汉中杨车坂抄掠行旅百姓患之号为杨车巴其后繁昌分为数十姓魏武克汉中特祖父虎与杜朴胡约杨车李黑等[按三国志作巴七姓夷朴胡賨邑侯杜濩举巴夷民来附孙盛曰朴音浮濩音戸]将五百余家归魏魏武嘉之拜虎等为将军迁于略阳[一云洛阳]后徙闗内亦万余家散居陇右诸郡及三辅弘农所在北地复号之为巴氐特父慕为东羌猎将慕凡有五子辅特庠流骧皆骁鋭有武干特少仕州郡见异当时身长八尺雄勇善骑射沈毅有大度晋惠帝元康中氐齐万年反闗西扰乱天水略阳扶风始平诸郡皆被兵寇氐频年大饥百姓流移就谷相与入汉川者数万家特随流民将入巴蜀道路有疾病困厄者特兄弟常营护振救之既至剑阁箕踞太息顾盼险阻曰刘禅有如此之地而面缚于人岂非庸才耶同移者阎彧[音郁]赵肃何巨李逺任回等咸叹异之初流民既至汉中上书以郡土连年军荒求寄食巴蜀朝议不许遣侍御史李苾持节慰劳且监察之不令入剑阁苾至汉中受流民货赂反为表白流民十余万口非汉中一郡所能振赡东下荆州水湍迅险又无舟船蜀有仓储人复丰稔宜令就食朝廷从之由是开闗放入汉中布散梁州及三蜀界不可禁止永康元年冬十一月诏征益州刺史赵廞[音歆]为大长秋以成都内史中山耿滕代廞为益州刺史折冲将军因廞所服佩廞贾后之姻亲也闻征甚惧且以晋室衰弱而赵星黄占曰星黄者主阴懐异计蜀土四塞可以自安遂与犍为太守李苾汶山太守霍固西夷校尉陈总据成都叛潜有刘氏割据之志乃倾仓廪赈施流民以收众心见特兄弟材武与已同郡党类皆巴西人率多勇壮厚恤遇之以为爪牙特等凭恃廞势聚众专为劫盗蜀民患之滕数宻奏流民刚剽[一作刚戅]蜀人懦弱客主不能相制必为乱阶宜迁还其本土不者与东三郡险地观其情态渐不可长恐秦雍之祸更移于梁益矣又言仓廪空虚无以应敌万一告急必贻圣朝西顾之忧廞闻而恶之时成都治少城益州治太城廞犹在太城未去益州被诏书已遣文武千余人往迎滕滕以廞未出州故在郡廞募庠党罗安王利等劫滕大败于广汉宣化亭杀传诏者滕欲入州功曹陈恂谏曰今州郡并治兵构怨日深入城必有大祸不如安住少城以观其变乃檄诸县合村堡以备秦氐陈西夷行至且当待之不尔可退保犍为西渡江源以防非常滕不从是月遂率众入城登西门廞遣亲近代茂攻滕茂告之而去廞又遣兵逆击与滕战于西门滕败死郡吏皆窜走惟陈恂面缚诣廞请滕丧廞义而许之廞又遣兵逆西夷校尉陈总总至江阳闻廞有异志主簿蜀郡赵模曰今州郡不协必生大变当速行赴之府是兵要助顺讨逆谁敢动者总更缘道停留比至南安鱼涪津已遇廞军模白总散财募士以拒战若克州军则州可得不克顺流而退必无害也总曰赵益州忿耿侯故杀之与吾无嫌何为如此模曰今州起事必当杀君以立威虽不战无益也言至垂涕总不听众遂自溃总逃草中模着总服格战廞兵杀模见其非是更搜求得总杀之廞自称大都督大将军益州牧署置僚属改易守令以武阳令蜀郡杜淑别驾张粲巴西张龟西夷司马龚尼江源令犍为费逺等为左右长史司马参军召临卭令涪陵许弇为牙门将召诸王官莫敢不往又以广汉太守张微汶山太守杨邠成都令费立为军谘祭酒永宁元年春正月庠与兄弟流骧帅妹婿李含天水任回上官惇[惇华阳国志作晶]扶风李攀始平费佗氐符成隗伯董胜等以四千骑归廞廞以庠为威寇将军封阳泉亭侯委以心膂使招合六郡壮勇以断北道庠本东羌良将且骁勇得众心素晓军法不用麾帜举矛为行伍斩部下不用命者三人部阵肃然廞恶其齐整欲杀之而未言长史杜淑司马张粲说廞曰传云五大不在边将军起兵始尔而遽遣李庠握强兵于外愚窃惑焉且非我族类其心必异倒戈授人窃以为不可愿将军图之廞敛容谢曰卿言正合吾意可谓起予者商此天使卿等成吾事也会庠在门请见廞大悦引见之庠欲观廞意旨再拜进曰今中国大乱无复纲纪晋室不可复兴明公道格天地德被寰区汤武之事实在今日宜应天时顺人心拯百姓于涂炭使物情知有所归则天下可定非但庸蜀而已也廞怒曰此岂人臣所宜言令淑等议之淑粲因白廞以庠大逆不道当弃市遂于会所斩庠及其兄子弘宗族三十余人皆见杀时特与流皆将兵在外廞虑其为变遣人抚慰之曰庠非所宜言罪应至死兄弟罪不相及复以特流为督将安慰众心并以庠丧还特其夜特流彻众归绵竹廞遣故阴平令张衡外迁费恕因就绥纳皆为特所杀廞牙门许弇求为巴东监军杜淑张粲固执不许弇怒于廞阁下手刅淑粲淑粲左右复杀弇三人皆廞之心腹也廞由是遂衰又恐朝廷讨已遣长史费逺蜀郡太守李苾督护常俊督万余人断北道次绵竹之石亭特宻収兵得七千余人夜袭逺等逺等大败因放火烧之死者什八九遂进攻成都廞闻兵至惊惧不知所为费逺李苾及军谘祭酒张微[一作徽又音征]夜斩闗出奔文武尽散廞独与妻子乘小船走至广都为其部下朱竺所杀特入成都纵兵大掠杀西夷护军姜发长史袁洽及廞所置守宰长吏遣牙门王角李基诣洛阳陈廞罪状先是凉州刺史罗尚闻赵廞叛上表称廞非雄才又蜀人不愿为乱事终无成愿往征之惠帝诏拜尚为平西将军领护西夷校尉益州刺史督牙门王敦上庸都尉义歆蜀郡太守徐俭广汉太守辛冉等率七千余人入蜀特等闻尚来甚惧使弟骧于道奉迎并献宝物尚悦以骧为骑督特流复以牛酒劳尚于绵竹王敦辛冉说尚曰特等流民専为盗贼急宜枭除可因会斩之不然后必为患尚不从冉先与特有旧因谓特曰故人相逢不吉当凶矣特深自猜惧三月尚至成都初朝廷符下秦雍州凡流民入汉川者皆令所在召还又遣御史冯该张昌督之特兄辅素留略阳托言迎家既至蜀谓特曰中国方乱不足复还特以为然遂有雄据巴蜀之意累遣天水阎彧诣罗尚求权停至秋又纳赂于尚及该尚该许之会朝廷论讨赵廞功拜特宣威将军封长洛[一作乐]乡侯流奋威将军封武阳乡侯玺书下益州条列六郡流民与特协同讨廞者将加功赏广汉太守辛冉以非次见征不愿应召又欲以灭廞为己功乃寝朝命不以实上众咸怨之尚又遣从事催督遣流民限七月上道特等固请求停至秋収时流民布在梁益为人佣力闻州郡偪遣人人愁怨不知所为且水潦方盛年谷未登无以为行资特复遣阎彧诣尚求停至冬辛冉及犍为太守李苾以为不可尚举别驾蜀郡杜弢秀才彧为弢说逼移利害弢亦欲寛流民一年尚用冉苾之谋不从弢乃致秀才板出还家冉性贪暴欲杀流民首领取其资货乃与苾白尚言流民前因赵廞之乱多所剽掠宜因移徙设闗以夺取之尚移檄令梓潼太守张演于诸要施闗搜索宝货特兄弟数为流民请留流民皆感而恃之多相率归特特乃结大营于绵竹以处流民且遣人诣辛冉求自寛冉大怒遣人分牓通衢购募特兄弟许以重赏特见之大惧悉取以归与弟骧改其购云能送六郡酋豪李任阎赵杨上官及氐叟侯王一首者赏百疋流民既不乐移咸往归特骋马属鞬同声云集旬月之间众至二万流亦聚众数千人特复遣阎彧诣罗尚求申期彧既至见冉营栅冲要谋揜流民叹曰无寇而城雠必保焉民心方危今而速之乱将作矣又知冉苾意不可回遂辞尚归绵竹尚谓彧曰子且以吾意告诸流民今听寛矣彧曰明公惑于奸说恐无寛理弱而不可轻者民也今促之不以理众怒难犯恐为祸不浅尚曰然吾不欺子子其行矣彧至绵竹言于特曰尚虽云然未可必信也何者尚威信[一作刑]不立冉等各拥强兵一旦为变亦非尚所能制深宜为备特从之冬十月特分为二营特居北营流居东营缮甲厉兵戒严以待之冉苾相与谋曰罗侯贪而无断日复一日令流民得展奸计李特兄弟并有雄才吾属将为竖子虏矣宜为决计罗侯不足复问也乃遣广汉都尉曽元牙门张显刘并等潜帅步骑三万袭特营罗尚闻之亦遣督护田佐助元特素知之元等至特安卧不动待其众半入发伏击之杀伤甚众杀田佐曽元张显传首以示尚冉尚谓将佐曰此虏成去矣而广汉不用吾言以张贼势今若之何是时杜弢自湘中与监军栁纯书曰前诸人不能寛李特一年又不以徐士稚为汶山太守而屯故如此谓失之毫厘差以千里斯言有似然必以不杜渐为恨者流民初西当承诏书闭闗不入其次易代赵廞选宜内遣平西绵竹之会听王敦之计少可以宁毫厘之差正彼之谓也于是六郡流民推特为主特命六郡民部曲督李含上邽令任臧始昌令阎彧谏议大夫李攀陈仓令李武阴平令李逺将兵都尉杨褒等上书请依梁统奉窦融故事推特行镇北大将军承制封拜流及兄辅弟骧皆号为将军以相统镇于是进兵攻辛冉于广汉冉众出战特屡败之尚遣李苾及费逺率众救冉畏特不敢进冉智力俱困出奔德阳[晋书作江阳]特入据广汉以李超为太守进兵攻尚于成都尚以书谕阎彧彧复书曰辛冉倾巧曽元小竖李叔平非将佐之才彧前为节下及杜景文论流徙之宜人怀桑梓孰不愿之但往日初至随糓佣赁一室五分复值秋潦乞须冬熟而信用谗构终不见听绳之太过竆鹿抵虎流民不肯延颈受刄以致为变即聴彧言寛使治严不过去秋九月尽集十月进道今还乡里何有如此也彧又陈特兄弟立功王室以宁益土尚览书知特等将有大志婴城固守特乃自称使持节大都督镇北大将军承制封拜一依窦融在河西故事兄辅为骠骑将军弟骧为骁骑将军弟流行镇东大将军号东督护长子始为武威将军次子荡为镇军将军少子雄为前将军李含为西夷校尉含长子国次子离任回李恭上官晶李攀费佗等为将帅任臧上官惇杨褒杨珪王达曲歆等为爪牙李逺李博夕斌严柽上官琦李涛王懐等为僚属阎彧为谋主何巨赵肃为腹心时罗尚贪残日甚为百姓患而特与蜀民约法三章施舍赈贷礼贤拔滞军政肃然蜀民大悦为之謡曰李特犹可罗尚杀我平西将军反更为祸尚频为特所败乃阻长围缘郫水作营垒自都安至犍为连延七百里与特相持因求救于梁宁二州及南夷校尉李毅太安元年春正月罗尚遣牙门夏厈攻特于立石失利夏四月征西将军太尉河间王司马颙遣督护衙博讨特博进次梓潼朝廷复以前广汉太守张微为广汉太守军于德阳南夷校尉李毅亦遣叟兵五千助尚尚遣督护张龟督四十牙门军于繁城博潜遣护军蒙绍诱特降尚遗博书曰昔年得李流笺降心款款由时威帖得还为寇闻特诚于下吏而流骧七八千人来寇至日凶奸之态诡谲不测不可不重以待之也博不从特使其子镇军将军荡等袭博而自将击龟破之荡败博军于阳沔梓潼太守张演委仓库走巴西郡丞毛植五官襄珍举郡降特荡进攻博于葭萌博走其众尽降羣下推特为益州牧都督梁益二州诸军事大都督大将军秋八月特攻破德阳杀郡守张微初特屡败微军未克议欲释微还涪诸将进曰微军连战士卒伤灭知勇俱竭宜因其弊遂擒之若舍而寛之微养病収亡余众更合图之未易也特从之复进攻微微溃围走遣将水陆追之遂害微生擒微子存以微丧还之特以别驾骞硕为徳阳太守硕略地至巴郡之垫江初特之攻张微也使弟骁骑将军骧与任回李攀李恭屯军毗桥以备罗尚尚遣军挑战骧击破之尚又遣数千人出战骧又破陷之遂进攻成都大获器械攻烧其门流进军成都之北尚遣别将张兴伪降于骧以观虚实时骧军不过二千人兴夜归白尚尚遣精勇万人衘枚随兴夜袭骧营李攀逆战死之骧及将士奔于流栅并力回攻尚军大破之尚军扰乱失其器甲还者十二三先是衙博之败朝廷更用许雄为梁州刺史征西将军雄数遣军攻特特陷破之备险不得进河间王司马颙欲遣监军刘沈将兵西征以中国有事不果而南夷校尉李毅所遣傁兵亦数挫败特势转盛于是建宁大姓李叡毛诜逐太守杜俊朱提大姓李猛逐太守雍约以兵应特众各数万南夷校尉李毅讨破之斩诜李猛奉笺降毅而辞意不逊毅诱而杀之建初元年春正月朔特潜渡江击破罗尚水上军特从盎底渡党徒从赤水渡入郫及水西南縁江守军皆散走进冦成都蜀郡太守徐俭以少城降特入据之惟取马以供军余无侵掠赦其境内改元建初特以李璜[载记作瑾]为蜀郡太守抚慰其众尚据太城自守流进屯江西之检上尚惧遣使求和蜀民危惧并结村坞送款于特特遣使安抚之乃以军中糓少遣六郡流民分口入城且于诸坞就食壮勇督领村坞流言于特曰殿下神武已克少城然诸坞新附人心未固且山薮穷荒粮仗不多宜录州郡大姓子弟以为质任送付广汉絷之二营收集猛鋭严为防卫又与司马上官惇曰纳降若待敌不可易也前将军雄亦以为言特大怒曰大事已定但当安民何为更逆加疑忌之心使之离叛乎益州兵曹从事蜀郡任叡[华阳国志作任督册府作任明]说尚曰特既凶逆侵暴百姓又分散人众在诸村坞就食骄怠无备殆天亡特之秋也[晋书作是天亡之时也]宜宻约诸坞刻期同发内外击之破之必矣尚从之使叡夜缒出城宣告诸村坞期以二月十日同时讨特手书隠语曰在彼扬水叡先伪诣特降究观虚实特问城中人情何如叡曰粮储已欲尽但余货帛耳因求出省家特与启信叡还报尚尚如期出军讨特诸坞亦许一时赴会二月朝廷遣荆州刺史宋岱建平太守孙阜率水军三万救尚岱以阜为前锋进次徳阳特遣荡督蜀郡太守李璜助徳阳太守骞硕[一作任臧]拒阜阜等军势甚盛诸坞皆有二心尚遣大众掩袭特营诸坞皆应之连战二日众少不敌特军大败収合余众引趣新繁尚军引还特复追之转战三十余里尚出大军逆战至于官桑特军败绩斩特及李辅李逺皆焚其尸传首洛阳特在位一年其子雄僣称成都王追谥景王及称尊号追谥曰景皇帝庙号始祖

卷七十七 蜀录二
李流
李流字玄通特第四弟也少好学便弓马东羌校尉何攀见而竒之称流有贲育之勇举为东羌督护及避地益州益州刺史赵廞甚器异之乃使庠収合部众流亦招乡里子弟得数千人及庠为廞所杀流从特安慰流民破常俊于绵
竹平赵廞于成都朝廷论功拜奋威将军武阳乡侯特初承制以流为镇东将军居东营号为东督护常统鋭众与益州刺史罗尚相持尚不能破特既见杀蜀人多叛流与特子荡雄収集余众还于赤祖流自称大都督大将军益州牧保东营荡雄保北营时荆州刺史宋岱率水军三万助尚次于垫江前锋建平太守孙阜攻破德阳获特所署太守任臧守将骞硕等退屯涪陵县三月尚遣督护常深军毗桥又遣牙门左汜黄誾何冲三道攻之进次繁城绵竹守将诣降涪陵民药绅杜阿等亦起兵应尚流与其弟骧拒深使荡雄拒绅何冲乘虚攻北营氐符成隗伯石定在营中叛应之攻荡雄荡母罗氏擐甲拒战伯手刅罗伤其面[晋书作目]罗氏壮气益烈时成伯战于内冲等攻其外自晨至日中营垂欲破会骧破深栅深士众星散荡雄亦攻破绅各引兵还与冲等战大破之成伯率其党突出诣尚流等乗胜进抵成都尚复闭城自守荡驰马逐北为傁长矛所桩死朝廷复遣侍中燕国刘沈假节统益州刺史罗尚梁州刺史许雄等军讨流行次长安河间王司马颙请留沈为军师遣席薳代之流以特荡继死而岱阜将至甚惧太守李含又劝流降流将从之骧与雄迭谏不纳夏五月流遣子世及含子胡为质于阜阜不许胡兄离为梓潼太守闻父舅欲降自梓潼驰还欲谏不及退与雄谋袭阜军曰若功成事济当为人主要三年一更[一作约与君三年迭为主]雄曰与君计虽定老子不从[一作今计可定二翁不从]将若之何离曰今当制之若不可制便行大事虽君叔父势不得已老父在君夫复何言雄大喜乃共诱说六郡流民曰吾属前已残暴蜀民今一旦束手便为鱼肉惟有同心袭阜以取富贵耳众皆从之雄遂与离袭破阜军死者甚众会宋岱卒于垫江荆州军退转攻尚流惭其短大竒雄才军事悉以任雄雄进攻尚军尚保太城中六月雄从帛羊颓渡江攻杀汶山太守陈图遂取郫城秋七月朔雄入据郫城流尽移营屯之三蜀百姓皆保险结坞或南入宁州或东下荆州城邑皆空野无烟火流虏掠无所得士众饥乏惟涪陵民千余家在江西依青城山处士范长生平西参军涪陵徐舆说尚求为汶山太守欲邀结长生等与尚犄角讨流尚不许舆怨之乃求使江西叛降于流流以舆为安西将军舆说长生使资给流军粮长生从之流军得以复振九月流疾笃谓诸将曰骁骑髙明仁爱识量多竒固足以济大事然前军英武殆天所相可共受事于前军以为成都王也遂死时年五十六诸将共立雄为主雄僭称尊号追谥流曰秦文王以其子龙嗣
李雄
李雄字仲隽特第三子也母罗氏梦双虹自地升天一虹中断既而生荡后罗氏因汲水忽然如寐又梦大蛇绕身遂有孕十四月而生雄常言吾二儿若有先亡在者必大贵荡竟前死雄身长八尺三寸容貌魁伟少时广汉太守辛冉见而竒之曰此相当贵又有术士相之曰此君将贵其相有四目如重云鼻如飞龙口如方器耳如相望法为大贵位过三公不疑也雄少有烈气每周旋乡里识达之士皆器重之太康中有刘化者道术士也每谓乡里曰闗陇之士皆当南移李氏子中惟仲隽天姿竒异有大贵之表终为人主也乡里人多善之与叔父庠并以气烈闻人争归之特起兵于蜀称益州牧承制以雄镇梓潼拜前将军流亦素重雄有长者之德每云兴吾家者必此人也勅诸子尊奉之及流死雄自称大都督大将军益州牧都郫城乃募武都人朴泰鞭之见血使绐罗尚曰李骧与雄以饥饿孤危日斗争相咎骧欲将民江西食糓若潜军入郫城我为内应城可得也尚以为然大与金宝泰曰今事故未立效后取未晚也又求遣人自随觇伺尚益信之悉出精兵使隗伯等将之从泰攻郫泰约举火为应骁骑将军骧于道设伏泰以长梯倚城而举火隗伯兵见火起皆争缘梯上泰又以绳汲上伯军百余人皆斩之骧因纵兵内外逆击大破之追奔逐北夜至城下诈称万岁曰已得郫城矣入少城尚乃觉之退保太城隗伯创甚雄生获之伯女为梁双妻时双为雄用故赦不杀既而复叛骧别攻犍为断尚运道获郡守龚恢恢先为天水西县令任回为吏回问曰识故吏否恢曰识汝耳郡吏星散惟功曹杨涣侍卫回谓涣曰卿义人也吾力恐不能救龚君不能免卿也宜早去涣曰背主求生何如守义而死遂并见杀雄以李溥为犍为太守初尚之在郫城也与雄攻战郫令犍为张昕钦明每摧破雄雄众战之而昕等救助不能并心为雄所杀雄常言使罗尚将皆如张昕軰吾族早无遗矣时牙门左汜亦有战功尚不益其兵糓汜甚恚恨以母丧归尚累召不往尚怒曰微左汜当不复灭贼乎遂杀之雄闻汜死大小相贺冬十二月雄急攻尚尚粮运不继军士无食留牙门张罗固守尚委城由牛鞞水夜遁比雄觉去已逺仓卒失节钺罗从后得之并获资应乃开门纳雄遂克成都尽有其地雄军甚饥馁率众就糓于郪山掘野芋而食之蜀民流散东下江阳南陵七郡
建兴元年春正月罗尚逃至江阳遣使表状诏尚权统巴东巴郡涪陵以供军赋尚遣别驾李兴诣镇南将军刘弘求粮弘纲纪以运道阻逺且荆州自空乏欲以零陵米五千斛与尚弘曰天下一家彼此无异吾今给之则无西顾之忧矣遂以三万斛给之尚赖以自存雄以西山范长生有名徳为蜀民所重欲迎以为君而臣之长生固辞雄乃深自挹损不敢称制事无巨细皆决于李国李离兄弟国等有智谋凡事必谘而后行然国离事雄弥谨杨骧杨珪等诸将固请雄即尊位遂以晋永兴元年冬十月僭称成都王即位于南郊大赦境内殊死已下改元建兴除晋法约法七章以叔父骧为太傅庶兄始为太保折冲将军离为太尉从弟建威将军云为司徒翊军将军璜为司空材官将军国为太宰阎彧为尚书令杨褒为左仆射杨骧为右仆射杨发为侍中杨珪为尚书杨洪为益州刺史徐舆为镇南将军王达为军师其余文武拜授各有差追尊曽祖虎巴郡桓王祖慕陇西襄王父特成都景王母罗氏为王太后追谥世父辅为齐烈王仲父庠为梁武王仲父流为秦文王兄荡为广汉壮文公十一月罗尚移屯巴郡遣兵攻掠蜀中斩雄从祖冉获骧妻昝氏及子寿等十二月太尉离寇汉中杀都战帅赵汶转寇梁州
晏平元年春三月范长生自西山诣成都雄门迎执板延坐拜为丞相尊之曰范贤从弟置流子也以不陪列杀之夏六月长生劝雄称尊号雄于是以晋光熙元年僣即皇帝位大赦境内殊死已下改元晏平国号大成[华阳国志作国号太武晋载记作改年曰太武]追尊父特为景皇帝庙号始祖母罗氏为皇太后秋七月遣太傅骧冦汉安冬十月加范长生天地太师封西山侯复其部曲不豫军征租税一入其家诸将恃恩互争班位尚书令阎彧上疏请考汉晋故事立百官制度雄从之是年造刀五百口铭其文曰腾马隶书
晏平二年春二月闗中[一作秦州]流民邓定訇氐等二千余家饥馑流入汉中保于城固渐为抄盗梁州刺史张殷遣巴西太守张燕帅牙门武肇汉国郡丞宣定讨之邓定窘急伪乞降于燕并馈金银于燕燕喜为之缓师定又宻遣氐结雄夏五月雄遣太尉离太宰国司徒云司空璜等帅众二万救之离等至先攻殷营营破次攻定又破之燕惧战将百余骑遁走离等大破州军进次汉中逼之汉中太守杜孟治[一作正冲又作正叔]遣牙门蔡松觇离形势松退告孟治曰州军已破贼众不可待也孟治惧护军欲城守谓孟治曰贼来虽众客气之常奈区区有东南之偪必不分兵于外不过迎援定氐耳孟治曰不然雄冒称帝王纵横天下以遣重众必取汉中虽有牢城不可与战是待冦也乃开门退走护军北还孟治入大桑谷民数千家车数千辆一夜行纔数十里而梓潼荆子以父与孟治有隙合宗族子弟追之及于谷口孟治弃子走荆子追获其子及吏民千余家惟汉国功曹毌丘建荷担杖曰吾虽不肖一国大夫国亡不能存终不属贼也饿死谷中孟治走至魏兴张殷亦弃官而遁时晋材官将军梁州刺史张光方欲赴州不得止于魏兴乃会诸郡守共谋进取张燕倡言曰汉中荒败迫近大贼克复之事当俟英雄孟治曰张燕受贼金银不时进讨阻兵缓冦致丧汉中寔燕之罪也光于是发怒呵燕令出斩之以狥离等攻陷南郑引兵而还尽徙汉中民于蜀汉中民句方白落帅吏民还守南郑雄复遣太尉离寇梁州
晏平三年冬十二月尚书令杨褒卒先是南土频岁饥疫死者十万余计南夷校尉李毅曲加抚集雄攻之固守不降雄复诱建宁夷使为寇掠寇毅病卒城陷杀壮士三千余人送妇女千口于成都汉中流民逼李凤寇掠东走荆沔时有白乌赤足来翔雄以问范长生长生曰乌有反哺之义必有逺人懐惠而来者果闗中流民相继请降
晏平四年冬十月太尉离据梓潼其部将略阳罗羡天水张金茍訇琦等杀离及尚书令阎彧以梓潼归罗尚尚遣平西叅军向奋屯安汉之宜福折冲将军张罗屯平无以逼雄雄帅太傅骧司徒云司空璜攻奋不克云璜力战死之十二月琦等送离母子于尚尚斩之分其室
晏平五年春正月太宰大将军国镇巴西帐下天水文硕杀国以巴西降罗尚夏五月雄引归成都初谯周有子居巴西巴西太守马脱杀之其子登诣镇南将军刘弘请兵以复仇弘无兵与之乃表登为扬烈将军梓潼内史使自募巴蜀流民得二千人西上至巴郡从罗尚求益兵不得遂进攻宕渠斩马脱剖其肝而食之梓潼降登登进据涪城雄自率众攻之为登所败张罗进据犍为之合水巴蜀为之语曰谯登治涪城文硕在巴西张罗守合水巴氐那得前冬十月罗尚卒太傅骧攻谯登于涪城益州刺史皮素次巴东勅平西将军张顺杨显救登尚子宇及参佐素疾登不给其粮素怒至涪欲治其罪执事懐惧十二月素至巴郡宇使降人天水赵攀阎兰等夜袭杀素建平都尉暴重杀宇及攀巴郡大乱不果救登骧知登食尽援絶攻涪愈急登固守不下士卒皆熏鼠而食饿死甚众无一人离叛者骧子寿先在登所登乃遣之归三府官属表巴东监军冠军将军南阳韩松为益州刺史治巴东
玉衡元年春正月乙亥太傅骧攻拔涪城执登遂乘胜遣太保始督部将李凤等进攻巴西讨文硕杀之巴西梓潼复为雄有雄大恱大赦境内殊死已下改元玉衡谯登至成都雄欲宥之登词气慷慨涕泣唏嘘无复降臣折情雄乃杀之囚其军士畀奴虏而连阴雨百余日雄终以登为枉而所领无辜怨气感天下赦出登军士湮没者二月氐符成隗文作乱宜都西上巴东雄众攻棘道走犍为太守魏纪杀江阳太守姚袭三月氐隗文等反于巴东秋八月己亥梁州太守王鉴粗暴郡民毛深王腾及阴平都尉董冲逐出之遂以郡叛相率归雄是岁母罗氏卒雄姨弟任小受巴郡太守张罗募手刅雄头雄几死
玉衡二年春正月流民杨武大略汉中吏民来奔梁州人张咸等起兵逐氐王杨茂搜茂搜去咸以其众归雄于是南徳汉嘉涪陵逺人相继而至汉中之地皆为雄有遂分汉嘉蜀二郡立沈黎汉原二郡下寛大之令新附者悉假复除
玉衡三年春三月西夷校尉向沈卒涪陵多疫疠蜀郡太守江夏郑融宜都太守犍为杨芬西夷司马巴郡常歆都安令蜀郡常仓弘等共推汶山太守兰继为西夷校尉时中原丧乱江东有事救援无所顾望融等率吏民北出枳欲下巴东雄遣李恭费黑邀击获之扶风邓芝等各率流民前后数千家来归
玉衡四年春正月雄以凤为征北将军梁州刺史任回为镇南将军南夷校尉宁州刺史恭为征东将军南蛮校尉荆州刺史雄虚已好贤随才授任皆得其用益州遂定太傅骧养民于内凤等招懐于外刑政寛和[一作简]狱无滞囚兴学校置史官其赋民男丁岁糓三斛女丁半之疾病又半之户调绢不过数丈绵数两事少役稀民多富实时天下大乱而蜀独无事年糓屡熟乃至闾门不闭路不拾遗天水陈安举陇右来降武都氐王杨茂搜奉贡称臣杜弢自湘州遣使求援凉州刺史张骏遣使交好晋平夷太守朱提雷照杀南广太守孟桓帅二郡三千余家叛降汉嘉夷王冲遣子为质顷之与建宁爨亮偕来归附巴郡尝告急云有晋兵雄曰吾尝忧石勒跋扈琅邪微弱恐为侵逼以为耿耿不图今日乃能举兵使人欣然雄意在招懐逺方国用不足诸将每进金银得官者朝无威仪爵位滥溢吏无禄秩取给于民军无部伍号令不肃初仆射杨褒每切谏之雄不能改
玉衡五年春正月立妻任氏为皇后
玉衡六年雄复于阳阙更置垫江县亦属巴郡
玉衡七年
玉衡八年夏四月范长生卒以其子侍中贲为丞相冬十二月雄梁州刺史凤在北屡立战功雄兄荡子稚在晋寿害其功大同以巴西叛太傅骧讨之久住梓潼不敢进兵雄自至涪城督骧讨凤斩之以寿为前将军都督巴西诸军梁州刺史镇巴西
玉衡九年冬十月雄使征东大将军恭及将军罗演寇巴东
玉衡十年春晋江阳太守庐州侯馥招降夷獠修缮舟舰为进取之计预白宁州刺史王逊请军移牂牁太守谢恕俱出涪陵不能自前征东大将军恭帅众攻馥众寡不敌为恭所破获生虏馥送雄雄下廷尉责之馥曰事君有死无二其次破家与国今纵不死又无益国灰没其分守心而已无他顾望雄必欲臣之使馥同郡人张迎晓谕之馥怒骂迎曰吾等国亡不能存大难不能死低眉海内何面目相见也且王宁州治乱才也以吾有桑梓之耻故逺上尚书遣吾讨贼受命之日实忘寝食但裁船未办请军未至牵揣不及为他所先当灭身陨碎以谢不及冀上不负日月下不愧王侯吾岂茍生如卿儿女之人乎迎还白雄雄义而赦之时雄众寇所获犍为太守建宁魏纪汉国太守梓潼文琰巴郡太守巴西黄龛永昌谢俊牂牁文猛皆区区稽颡无如馥者数年卒
玉衡十一年氐王杨难敌及弟坚头为刘曜所破奔葭萌遣子入质
玉衡十二年春二月陇西贼帅陈安复来归附夏五月雄将张龙寇巴东建平太守栁纯击走之
玉衡十三年春正月时晋太宁元年也雄遣太傅骧与镇南将军任回冦台登将军司马玟死之又分兵冦朱提越嶲二郡越嶲太守西夷校尉李钊汉嘉太守王载皆以郡叛降于骧夏五月骧等进军由小会攻南夷校尉宁州刺史王逊逊使将军姚岳[一作崇下同]爨琛等悉众拒之战于螗螂[一作堂狼]骧军不利又遇霖雨引还岳追至泸水士众争济溺水死者千有余人岳以道逺不敢渡水而还逊以岳不穷追也大怒囚羣帅执岳鞭之恚忿益甚髪上冲冠冠为之裂夜中而卒秋七月初氐王杨难敌奔葭萌赵主刘曜遣镇西将军刘厚追击之难敌送任请降于雄雄安北将军稚荡之第二子也时守葭萌受其赂贿不送难敌于成都及赵兵退稚即遣还武都难敌遂据险不服稚自悔失计连白雄请讨雄许之羣臣多谏雄不从遣稚兄侍中中领军琀统稚攻难敌由白水道遣征东将军寿与稚弟玝由阴平入二道讨难敌难敌等先拒寿玝寿玝不得进而琀稚长驱至下辨大为难敌所破琀稚皆死死者数千人雄深自悔责以谢百姓
玉衡十四年春正月雄后任氏无子将立荡子班为太子雄有妾子十余人羣臣咸欲立雄所生雄曰起兵之初举手扞头本不希帝王之业值天下丧乱晋氏播荡羣情义举志济涂炭而诸君遂见推逼处王公之上本之基业功由先帝吾兄适统丕祚所归恢懿明叡殆天所命大事垂成薨于戎阵朕常悼之且班姿性仁孝好学夙成必能负荷大任孙仲谋割有江东伯符兆基子止侯爵国志耻之宣公舍子立弟君子以为知人吾欲弥缝国志之耻以继宣公之美太傅骧与司徒王达谏曰先王树冢适者所以明定分而防簒逆诚不可不慎也吴子舍其子而立其弟所以有专诸之祸宋襄不立与夷而立穆公卒有宋督之变犹子之言岂若子也深愿陛下思之雄不从竟立班为太子使任后母之骧退而流涕曰乱自此始矣冬十二月张骏遣参军傅颕治中张淳修好于雄乃遗雄书劝去尊号称藩于晋雄引见复书曰吾过为士大夫所推然本无心于帝王也贵州将令行河沙常所希冀进思为晋室元功之臣退思共为守藩之将扫除氛埃以康帝宇而晋室凌迟德声不振引领东望有年月矣会获来贶情在闇室有何已已知欲逺遵楚汉尊崇义帝春秋之义于斯莫大颕等还凉复命骏重其言使聘相继建宁爨亮益州太守李逷梁州太守董慬以兴古叛降于雄
玉衡十五年
玉衡十六年秋九月雄将张龙寇涪陵执太守赵俊[晋帝纪作谢俊]
玉衡十七年春正月越嶲斯叟反宁州秀才龎遗起义兵应之攻围镇南将军任回及太守李谦等雄遣征南将军罗恒费黑救之宁州刺史尹奉遣禆将姚岳朱提太守杨术援遗战于台登岳等败绩术力战死夏四月斯叟破秋九月谦移郡民于蜀冬十月雄将张龙复寇涪陵涪陵太守巴西赵弼为龙所擒
玉衡十八年
玉衡十九年春雄以中原丧乱频遣使朝贡欲与穆帝分天下先是张骏领秦梁遣傅颕来假道通表京师雄弗许至是年又遣治中从事张淳奉贡称藩托以假道雄大悦谓淳曰贵主英名葢世土险兵强何不称帝自娱一方淳曰寡君以乃祖乃父世济忠良未能雪天下之深耻解苍生之倒悬日昃忘食枕戈待旦以琅邪中兴江东故万里翼戴将成桓文之事何自娱之有邪雄有惭色曰我乃祖乃父本亦晋臣遭天下大乱与六郡流民避难此地为众所推遂有今日琅邪若能中兴大晋于中夏者亦当率众附之耳乃厚礼而遣之淳遂通表京师
玉衡二十年秋太傅骧死追赠相国谥曰汉献王其子寿以丧还雄拜玝征北将军梁州牧代寿又以太子班行抚军将军修晋寿军屯寻拜寿为都督中外诸军事大将军领中护军西夷校尉录尚书总统如骧故事冬十月寿督征南将军费黑征东将军任邵攻陷巴郡太守杨谦退保建平寿别遣费黑冦建平建平监军毌丘奥退屯宜阳[一作宜都]
玉衡二十一年春正月寿引还遣任邵屯巴东雄以子越为车骑将军屯广汉秋七月寿攻阴平武都氐王杨难敌降之冬十月城涪县
玉衡二十二年秋七月丙寅雄遣大将军寿冦宁州以征东将军费黑为司马与任攀等为前锋由广汉入又遣镇南将军任回子调由越嶲征木落以分宁州之援冬十月寿黑至朱提朱提太守犍为董炳婴城自守宁州刺史尹奉遣建宁太守霍彪大姓爨琛等引兵助之时寿已围城欲逆拒彪黑曰料城中食少彪等虽至赍粮不多宜纵彪入城共消其糓犹嫌其少何为拒之寿以为然引兵而退彪等入城攻久不下寿欲急攻之黑曰南中险阻反乱难服当以日月制之待其智勇俱困然后取之溷牢之物何足汲汲也寿不从攻之果不克乃悉以军事委黑自引而还
玉衡二十三年春正月雄复遣大将军寿等攻朱提朱提太守董炳及建宁太守霍彪皆诣军门降威振南中[一作十三郡]三月宁州刺史尹奉举州来降迁奉于蜀遂有南中之地雄于是大赦境内殊死已下以寿领宁州刺史复置南广郡以兴古太守朱提李播为太守秋七月建宁牂牁二郡谋叛寿复击取之使班讨平宁州夷以班为抚军将军
玉衡二十四年春正月雄分宁州置交州以霍彪为宁州刺史爨琛为交州刺史封寿为建宁王三月寿还夏五月雄寝疾生疡于头召大将军建宁王寿受遗诏辅政六月丁卯雄卒时晋成帝咸和八年也雄年六十一在位三十年伪谥武帝庙号太宗冬十二月丙寅塟安都陵太子班嗣

卷七十八 蜀录三
李班
李班字世文荡第四子也少而聪慧见养于雄初署平南将军年十六立为太子谦虚博纳敬爱儒贤自何点李钊班皆师事之又引名士王嘏及陇西董融天水文夔等以为宾友每观书传谓融等曰吾每观周景王太子晋魏太子丕吴太子登文章识鉴超然卓絶未尝不有惭色
何古贤之高朗后人之莫逮也为性泛爱动修轨度失在轻躁雅好田猎时诸李子弟皆尚奢靡而班常戒厉之每朝有大议雄輙令豫之班以古者垦田均平贫富获所今贵者广占荒田贫者种殖无地富者以已所余而卖之此岂王者大均之义乎雄深纳之雄少数攻战多被伤痍至是寝疾旧痕皆脓溃雄子越等皆恶而逺之独班昼夜侍侧不脱衣冠亲为吮脓殊无难色每甞药流涕其诚孝如此雄死遂嗣伪位以建宁王寿录尚书事辅政政事皆委于寿及司徒何点尚书令王瓌等班居中行丧礼一无所预秋九月雄子车骑将军越镇江阳奔丧至成都以班非雄所生意甚不平与弟安东将军期宻谋作乱班弟玝劝班遣越还江阳以期为梁州刺史镇葭萌班以未塟不忍即遣推诚居厚无所疑间[一云心无纎介]遣玝出屯于涪时有白气二道带天太史令韩豹奏曰宫中有阴谋兵气戒在亲戚深宜慎之班不悟冬十月癸亥越期因班夜哭弑之于殡宫并杀班仲兄领军将军都矫太后任氏令罪状班而废之时年四十七在位一年众欲立越越奉期而立之期既即位谥班曰戾太子及寿立追谥曰哀皇帝子幽颙为期所杀
李期
李期字世运雄第四子也其母冉氏贱雄妻任氏养以为子少聪慧攻学问容貌都雅弱冠能属文轻财好施虚心接引又多才蓺蚤有名誉初为建威将军雄令诸子及宗室子弟各以恩信募合部众多者纔得数百人而期独得千余人迁安东将军凡所表荐多纳用之故长吏列署颇出其门越既杀班乃让位于期遂以十月甲子僣即皇帝位进寿梁州刺史大都督东羌校尉中护军徙封汉王以兄越为相国封建宁王加大司马大将军与寿并录尚书事以仲兄霸为镇南中领军弟保为镇西北夷校尉汶山太守从兄始为征东代越镇江阳皆进大将军丙寅塟雄于安都陵征东始欲与寿共攻期寿不敢发始怒反譛寿于期请杀之期欲藉寿讨玝故不许乃遣寿将兵向涪寿先遣使告玝说以去就利害开其去路玝遂弃城与其将焦会罗凯等并奔降晋期即拜寿为梁州刺史屯涪城
玉恒元年春正月立妻阎氏为皇后大赦境内殊死已下改元玉恒以卫将军尹奉为右丞相骠骑将军尚书令王瓌为司徒司隶校尉景骞为尚书令征南将军费黑为司隶班舅罗演为仆射秋九月班舅罗演与汉王相天水上官澹等谋杀期立班子幽事觉期杀演澹及班母罗氏琀子礹稚妻昝氏期自以谋大事既果轻诸旧臣外则信任尚书令景骞尚书姚华田褒内则信任中常侍许涪等庆赏刑威希复闗之卿相皆决于数人而已褒无他才蓺雄时常劝立期故宠待甚厚由是纪纲法度荡然隳紊雄业衰矣
玉恒二年冬十月期以从子尚书仆射武陵公戴有隽才忌之诬以谋反下狱赐死十一月晋遣建威将军司马勲安集汉中期遣汉王寿攻之城陷遂置守宰戍南郑而还雄子镇南大将军霸镇北大将军保不病而死皆云期鸩杀之于是大臣危惧人不自安而期志益广忽慢公卿政刑失措是年天雨大鱼于宫中其色黄又宫中豕犬交木冬华连年灾火雨血地震生毛鹧鸪集于城下
玉恒三年春三月大风拔树发屋期骄虐日甚多所诛杀籍没资财妇女以充后宫内外恟恟道路以目谏者获罪人懐茍免汉王寿素贵重有威名期及建宁王越等皆忌之寿惧不免每当入朝尝诈为边书辞以警急密问龚壮谋以自安遂与长史略阳罗恒巴西解思明谋攻成都期颇闻之数遣中常侍许涪至寿所伺其动静又鸩杀寿养弟安北将军攸于是与越及景骞田褒姚华潜谋袭寿欲因烧市桥而发兵寿闻大惧且疑许涪往来之数也乃率步骑一万余人自涪向成都表称骞等乱政兴晋阳之甲以除君侧之恶以李奕为先登越等请散财募士格战期谓寿不自将不许及寿到成都期不虞其卒至既不设备寿世子势为翊门校尉开门纳之遂克成都屯兵宫门期遣侍中劳寿寿奏相国建宁王越尚书令河南公景骞尚书田褒姚华中常侍许涪征西将军李遐及将军李西等皆懐奸乱政谋倾社稷大逆不道罪合夷灭期从之于是杀骞越等纵兵大掠三日乃定夏四月寿矫太后任氏令废期为卭都县公幽之别宫期叹曰天下主乃当为小县公不如死也自缢而死五月诛始等兄弟十余人期年二十五在位三年谥曰幽公及塟赐鸾辂九旒余如王礼徙其妻子于越嶲又使人就越嶲杀之
李寿
李寿字武考特季弟骧之少子也有局干爱尚礼容敏而好学雅量豁然志度少异于诸子雄甚竒其才以为足荷重任拜前将军督巴西诸军事迁征东将军时年十九聘处士谯秀以为宾客尽其谠言在巴西威惠并着骧死迁大将军大都督侍中录尚书总统封扶风公寻以大将军征宁州攻围百余日悉平诸郡雄大悦进封建宁王以南中十三郡为建宁国既而雄疾病侍奉左右及死受遗辅政期之杀班也征东大将军始初欲奉寿共图讨期寿不敢发始怒说期杀寿期惮玝在北欲藉寿讨玝故不许改封寿为汉王食梁州五郡领梁州刺史代玝治涪城寿威名逺振深为李越景骞等所惮每深忧之既屯涪城岁终当入朝觐常自危惧[一作危嫌]輙造汉中守将张才急书告边疆寇警不时充斥不可旷镇故得不朝咸康三年冬北入汉中破走司马勲寿见期越兄弟十余人年方壮大并有强兵惧不自全乃数聘命巴西龚壮壮往见寿是时岷山崩江水竭寿缘刘向之言而恶之每问壮以自安之术壮以特杀其父及叔欲假手报仇未有其由因说立事何如舍小从大以危易安开国裂土长为诸侯名高桓文勲流百代矣寿从之阴与长史罗恒解思明共谋据成都称藩归顺会养弟攸从成都病还死道中乃佯言越药杀之又诈造妹夫任调书言期越当废寿以惑羣下羣下信之乃誓文武许赏以城中资财得数千人南袭成都克之获期越诛宗族十余人纵兵士虏掠民家至乃奸淫雄女及李氏诸妇多所残害数日乃定
汉兴元年夏罗恒与解思明李奕王利等劝寿称镇西将军益州牧成都王以龚壮为长史告下又劝令送卭都公于建康任调与司马蔡兴侍中李艳及张烈等劝寿称帝寿亦生心乃命筮之占者曰可数年天子调喜曰一日尚足况数年乎思明曰数年天子孰与百世诸侯寿曰朝闻道夕死可矣任侯之言策之上也遂以晋咸康四年背思明所陈之计僭即皇帝位于南郊大赦境内殊死已下改元汉兴国号曰汉以董皎为相国罗恒马当为股肱李奕任调李闳为爪牙解思明为谋主以安车束帛聘龚壮为太师壮誓不仕寿所赠遗一无所受特听缟巾素带居师友之位拔擢幽滞处之显列改立宗庙追尊父骧为献皇帝母昝氏为皇太后立妻阎氏为皇后世子势为太子更以骧为始祖特雄旧庙为大成庙下书言与期越别族分宁州兴古永昌云南朱提越嶲河阳六郡为汉州又分汉德县以为梓潼郡割巴郡之宕渠宣汉汉昌三县置宕渠郡寻省以县并属巴西郡凡诸制度多有改易遂以董皎为丞相罗恒为尚书令解思明为广汉太守任调为镇北将军梁州刺史东夷校尉李奕为镇西将军西夷校尉更代诸郡及卿佐皆用宿人及已叅佐省交州以从子权为镇南将军宁州刺史于是成都诸李子弟无复秉兵马形势者雄时旧臣近亲及六郡士民皆见踈斥秋七月奕从兄广汉太守干与大臣通谋欲废寿寿惧使子广与大臣盟于前殿徙干为汉嘉太守以李闳为征东将军荆州刺史移镇巴郡[闳恭之子也]八月蜀中久雨禾稼损伤百姓饥疫寿命群臣极言得失草莽臣龚壮上封事曰臣闻有阴德者必有阳报故于公理狱高门待封伏惟献皇帝寛仁厚惠宥罪甚众灵德洪洽诞锺陛下陛下天性忠笃爱遗建节志齐周霍诚贯神明而志绪违理颠覆顾命管蔡既兴谗谀滋蔓大义灭亲拨乱反正上指星辰昭告天地歃血盟众举国称藩天应人悦白鱼登舟霆震助威烈风顺义神人诚允日月光明而论者未谕权宜称制今淫雨汜濆垂向百日禾稼损伤加之饥疫百姓愁望天其或者将以监示陛下故也又前日之举止以救祸陛下之心本无大图今久不变天下之人谁复分明知陛下本心者哉且玄宫之谶难知而盟誓顾违一旦疆边有急内外骚动不可不深思长久之策永为子孙之计也愚谓宜遵前盟誓结援吴会以亲天子彼必不爱高爵重位以报大功虽降阶一等永为灵德宗庙相承福祉无穷君臣铭勲于上生民宁息于下通天下之高理弘信愼之美义垂拱南面歌诗兴礼上与彭韦争美下与齐晋抗衡不亦休哉论者或言二州附晋则荣六郡人事之不便昔公孙述在蜀羁客用事刘备在蜀楚士多贵及汉征蜀残民大半吴邓西伐举国屠灭谁复别楚蜀者乎论者或不逹安固之基惜其名位在昔诸侯自有卿相司徒司空宋鲁皆然及汉藩王亦有丞相今义归彼但当崇重岂当减削昔刘氏郡守令长方仕州郡国亡主易故也今日义举主荣臣頼宁可同日而论乎论者又谓臣当为法正臣蒙陛下大恩覆臣如天养臣如地恣臣所安至于荣禄无论汉晋臣皆不处臣复何为当侔法正乎论者或言晋家必责质任及征兵伐胡何以应之案晋不烦尺兵一国来附威卷四海广地万里何任之责胡之在北亦此之忧今平居有东北之虞纵令征兵但援汉川犹差二门耳臣附托深重忘疾病之秽实感殊遇冀以微言少补明时尝惧殒殁不写愚心辜负恩顾谨进悾悾伏愿罪戮封上寿览之不悦然拘前言秘而不宣九月仆射任颜谋反伏诛颜任太后之弟也因尽杀雄诸子纳等
汉兴二年春二月晋以南蛮校尉南郡太守庾翼镇江陵遣武昌太守陈嚣为辅国将军梁州刺史趣子午又遣参军李松伐巴郡至江阳夏四月执寿征东将军荆州刺史闳巴郡太守黄植初寿许自牛鞞以东土断与闳执政者以为不可乃止复不益兵故闳覆没闳弟艳以是怨故与朝右有隙是时寿疾病罗恒解思明等复议奉晋计寻而巴郡破寿以为附晋晋当以兵威故不能自断遂辍计五月拜奕镇东将军代闳守巴郡六月晋广州刺史邓岳将兵击宁州建宁太守孟彦率州人缚宁州刺史霍彪举建宁降晋寿遣右将军李位都讨之秋七月癸卯大风暴雨震其端门寿深自悔责命羣臣极尽忠言勿拘忌讳
汉兴三年春三月丁卯右将军李位都攻拔丹川晋守将孟彦刘齐李秋等皆死之先是赵王石虎遗寿书欲与之连横入寇约中分江南寿大悦遣散骑常侍王嘏中常侍王广使于赵龚壮切谏不听至是下书曰吴会遗烬久逋天诛今将大兴百万躬行天罚乃大修船舰严兵缮甲吏卒皆备糇粮秋九月以尚书令马当为六军大都督假节钺营东场大阅军士七万余人舟师泝江而上过成都鼔噪盈江寿登城观之有吞噬江南之志羣臣咸谏曰我国小众寡且吴会险逺图之未易解思明又切谏恳至寿不从于是命羣臣议其利害龚壮复上疏切谏以为不如通晋羣臣皆以壮之言为然叩头泣谏寿乃止士众咸称万岁冬十二月遣镇东大将军李奕攻牂牁太守谢恕恕保城拒守积日不拔会奕粮尽引还转寇巴东守将劳扬战败死之寿将闳至自成都初闳为晋所获逃奔于赵寿致书于石虎以请之署曰赵王石君虎不悦付中外议中书监王波议以为不若为书遗之并致楛矢石弩于寿遂遣闳还闳至寿乃下书曰羯使来庭贡其楛矢
汉兴四年春正月寿以太子势领大将军录尚书事寿承雄寛惠俭约得蜀人心又新行簒夺因循雄政未逞其志欲会李闳与王嘏等从邺还盛称石虎威强宫观壮丽邺中殷实且言赵王虎虐用刑法王逊亦以杀罚御下并能控制邦域城镇心欣慕之民有小过輙杀以立威名又以郊甸未实都邑空虚工匠器械事用未足乃徙傍郡户三丁已上者以实成都兴尚方御府发州郡工巧以充之广修宫室引水入城务于奢侈又广太学起燕殿百姓疲于使役吁嗟满道思乱者十室而九矣尚书左仆射蔡兴切諌寿以为诽谤杀之右仆射李嶷数以直言忤旨寿积忿非一托以他罪下狱诛之秋七月遣尚书广汉李扩[一作摅]为御史入南中扩祖毅晋故宁州刺史以向与南人有旧故遣之扩从兄演自越嶲上书劝寿归正返本释帝称王寿怒杀之以威龚壮解思明等汉兴五年冬十月寿下书令州郡各举明经者封好学侯
汉兴六年夏四月寿寝疾五月疾笃常见李期蔡兴为祟秋八月卒亥卒是岁晋康帝建元元年也时年四十四在位六年谥曰昭文庙号中宗塟安昌陵寿初为王好学爱士庶几善道每览良将贤相建功立事者未尝不反复叹咏故能征伐四克拓地千里雄既垂心于上寿亦竭诚于下号为贤相及即伪位多所更易常慕汉武魏明之为人耻闻父兄时事上书者不得言先世政敎自以为胜之也
李势
李势字子仁寿之长子也初寿妻阎氏无子骧杀李凤为寿纳凤女生势期爱势姿貌拜翊军将军汉王世子[前作翊门校尉]势身长七尺九寸腰带十四围善于俯仰时人异之寿死寿即帝位
太和元年春正月大赦境内改元太和尊嫡母阎氏为皇太后母李氏为太后妻李氏为皇后拜弟广为大将军大都督录尚书事封汉王其余子弟及文武进位各有差夏四月太史令韩皓上言荧惑守心乃宗庙礼废之谴势命羣臣议之相国董皎侍中王嘏等以为景武创业献文承基至亲不逺无宜疏絶乃更令祭祀始祖特太宗雄同号曰汉王是月晋遣征西将军领南蛮校尉庾翼率益州刺史周抚西阳太守曹据来伐破别将李桓于江阳乃为檄示势曰告巴蜀士民夫昏明代运否终则泰贤哲覩机以知变不肖灭亡以取祸昔皇运中消干纲暂弛曜勒穷凶肆暴神州李刘启逆窃逼岷川翼以不才任符分陜未能仰宣皇化招携以礼而使三邦之民制于犬羊之羣元元之命悬于豺狼之口所以假寐永叹疢如疾首者也凡百黎民秋毫不犯檄到勉思良图自求多福无使兰艾同焚永作鉴诫信誓之明有如皎日
太和二年秋八月汉王广以势无子求为太弟势不许马当解思明谏曰陛下兄弟不多若复有所废将益孤危固请许之未几疑马当等与广有谋命相国董皎收马当解思明斩之夷其三族遣太保李奕袭广于涪城贬为临卭侯广寻自杀思明有计谋强于谏诤被収叹曰国之不亡以我数人在也今其殆矣言笑自若而死马当素得民心及其死士卒无不哀之自此之后无复纪纲及谏诤者冬十二月势将爨頠奔附于晋
嘉宁元年秋九月巴东太守杨谦击势将申阳走之获别将乐髙冬十月天大雨血于江南数亩许镇东大将军太保奕自晋寿举兵反寇陷巴东蜀人多有从者众至数万势登城拒战奕单骑突门门者射而杀之众乃溃散势既诛奕大赦境内改元嘉宁蜀土先是无獠至此始从山出自巴西至犍为梓潼布满山谷十余万落不可禁制大为民患势既骄奢贪吝性爱财色常杀人而取其妻又纳奕女为后耽于淫乐不恤国事夷獠叛乱军守离缺境土减削加之饥馑宇内萧条更多忌害诛戮大臣刑狱酷滥人怀危惧斥外父祖旧臣亲信近习左右因行威福修饰屋宇羣下谏诤一无所纳又常居内罕见公卿史臣屡陈灾谴乃加董皎为太师以名位优之实欲与分灾眚
嘉宁二年春正月乙卯晋遣安西将军荆州刺史桓温帅征虏将军益州刺史周抚辅国将军南郡太守谯王司马无忌建武将军江夏相袁乔等来伐先是温谋伐蜀众咸以为不可袁乔劝之曰夫经略大事固非常情所及智者了于心胸然后举无遗策耳[纪事本末作不必待众言皆合也]今为天下之难者胡蜀二寇而已蜀虽险固方胡为弱将欲除之先从易者今遡流万里经略天险彼或有备必不可克然蜀人自以斗絶一方恃其完固不修攻战之具若以精卒一万轻车速进比彼闻之我已入其险要李势君臣不过自力一战擒之必矣论者恐大军既西胡必觊觎此又似是而非何者胡闻万里征伐以为内有重备必不敢动纵复越逸江渚诸军足以守境此无忧矣且蜀土富贵号称天府昔诸葛武侯欲以抗衡中国今诚不能为害然势据上流易为寇盗若袭而取之有其人众此国之大利也温从之使乔以江夏相领水军二千人为前锋自将大众为之后继军次青衣势大发军拒守遣叔父右卫将军福与从兄镇南将军权前将军昝坚等帅数千人自山阳趋合水拒温谓温从歩道而上诸将皆欲设伏江南以待晋师昝坚不从率诸军自江北鸳鸯碕渡向犍为三月温至彭模去势已近议欲分为两军异道俱进以分蜀兵之势袁乔曰今悬军深人万里之外置之死地士无返顾之心胜则大功可立不胜则噍类无遗当并力合众以取一战之捷若分军为两则众心不一万一偏败大事去矣不如全军而进弃去釜甑赍三日粮以示无还心胜可必也温从之留叅军孙盛周楚将羸兵守辎重温自将歩卒直抵成都右卫将军福等进攻彭模孙盛奋击走之温进遇权三战三捷势兵败散自间道归成都镇东将军位都迎诣温降昝坚至犍为知与温异道自沙头津济比至温已军于成都之十里陌坚众自溃势悉众出战于成都之笮桥[文选注作柞字]温前锋不利叅军龚护战死矢及温马首众惧欲退而鼓吏误鸣进鼓袁乔拔剑督士卒力战遂大破之温乘胜长驱至于城下纵火烧其城门势众大惧无复斗志中书监王嘏散骑常侍常璩等劝势出降势以问侍中冯孚孚言昔吴汉征蜀尽诛公孙氏今晋下书不赦诸李虽降恐无全理势乃夜开东门与昝坚走九十里至晋寿葭萌城丁亥势使散骑侍郎王幼送降文于温曰伪嘉宁二年三月十七日略阳李势叩头死罪伏惟大将军节下先人播流特险因衅窃有汶蜀势以闇弱复统末储偷安荏苒未能改图猥烦朱轩践冒险阻将士狂愚干犯天威仰惭俯愧精魂飞散甘受斧踬以衅军鼔伏惟大晋天网恢弘泽及四海恩过阳日逼迫仓卒自投草野即日到白水城谨遣私署散骑常侍王幼奉笺以闻并勅州郡投戈释仗穷池之鱼待命漏刻势寻舆榇面缚军门温解其缚焚其榇迁势及叔父福等十余人于建康封为归义侯晋升平五年卒宕渠即古賨国今有賨城秦始皇时有长人长五丈见于宕渠秦太史令胡母敬曰五百年后其地必有异人为大人者及雄称尊号祖先出自宕渠有识者皆以为应之谯周亦云我死后三十年当有异人入蜀蜀由之亡蜀亡之岁去周三十二年又着谶云广汉城北有大贼曰流曰特攻难得岁在玄宫自相克又曰宋岱不死则孙阜不交市三旬之间流离之首悬于辕门又惠帝之世蜀童謡曰郫城坚盎底穿郫中细子李特细又曰江桥头阙下市成都北门十八子又曰巴郡葛当下美巴郡皮又曰有客有客来侵门陌其气欲索至是而悉应焉先是势未亡时频有怪异宫人张氏有冶容势宠之一夕化为大斑理蛇长丈余送于苑中夜复来寝床下势惧遂杀之复有郑美人势亦宠之化为雌虎一夕食势宠姬未几而死成都北乡有人望见女子避入草中往视见物如人有身形头目无手足而动揺不能言又有驴无皮毛袒肉饮食数日而死涪陵民乐氏妇头上生角长三寸凡三截之又马氏妇姙身儿从腋下生其母无恙儿亦长育广汉马生角长大各半寸有马生驹一头两身相着六耳无目二阴一牡一牝李汉家舂米米自臼中跳出遂敛于箕中又跳出泻于簟中又跳出有猿居鸟巢至城下大雨血地仍震又连生毛鹧鸪集于城下江源又生草高七八尺华叶皆赤青如牛角天谴甚多不能悉纪特以晋太和元年岁在辛酉起兵至势嘉宁二年时晋永和三年岁在壬戌而降于晋凡六世合四十七年

卷七十九 蜀录四
李辅
李辅字玄政慕之长子特兄也鋭勇有武干初益州刺史赵廞杀其弟威寇将军庠及其子弘等虑特等为变乃命辅与特骧俱为督将安慰其众及特承制拜为骠骑将军官桑之败为益州刺史罗尚所杀雄即王位追谥齐烈王子忠嗣
李庠
李庠字玄序特第三弟也少以气烈为乡里所称仕郡督邮主簿当官皆以美绩着闻元康四年察孝亷不就后以善骑射举良将亦不就州郡以庠才兼文武举房异[一作秀异]固以疾辞州郡不听以其名上闻中护军切征不得已而应之拜中军都骑督弓马便捷膂力过人时论方之鲜卑文鸯洛阳方乱称疾去官性在任侠好济人
难以是州党莫不附之与六郡流民避难梁益道路有疾病饥厄者常营护隠恤赈施贫乏大収众心初至蜀益州刺史赵廞敬异之[一作深器]与论兵法无不称善每谓所亲曰李玄序葢亦一时之闗张也以为冠军将军及特有异志委以心膂之任表为部曲督使招合六郡壮勇至万余人以讨叛羌功表为威寇将军假赤幢曲盖封阳泉亭侯赐钱百万马四十匹廞忌害其能诬以大逆杀之被杀之日六郡士庶莫不流涕时年五十五雄即成都王位追谥梁武王
李骧
李骧字玄龙慕之少子特弟也骁鋭武干与诸兄弟等初杀县令屯聚乐乡起兵应特特承制拜骁骑将军每从征伐屡立战功特死雄立益州刺史罗尚数攻郫城雄使朴泰诱尚袭郫城约为内应尚信之泰要发火遣隗伯诸军攻郫骧设伏于外以长梯上伯军伯军见火起争縁梯上骧因放兵击之大破尚军遂攻犍为断尚粮道杀太守龚恢及功曹杨涣进攻益州杀别驾许延延妻杜氏有美色骧欲纳以为妻杜氏号哭守夫尸骂曰汝軰逆贼无道死有先后宁当久活我杜家女岂为贼妻也何不速杀我骧怒遂杀之雄即王位以骧为太傅晋永嘉四年梓潼内史谯登据涪城时罗尚死长沙太守皮素代为益州进治三闗骧急攻登素勅张顺杨显救登尚子宇恨登不供其军实素怒宇欲治其罪为宇所杀建平都尉暴重杀宇巴郡大乱不果救登骧于是攻登益急登兵穷士饥遂生得之送之于雄雄乃杀登巴西梓潼尽为雄有矣其后雄梁州刺史李凤叛于巴西骧以太傅行大将军讨斩之转攻越嶲及朱提获太守李钊进都督中外诸军事大将军领中护军西夷校尉录尚书总统以玉衡二十年冬卒追赠相国谥曰汉献王及寿僭即帝位追尊谥曰献皇帝
李荡
李荡字仲平特次子也好学有容观特承制拜镇军将军特初称制晋河间王司马颙遣督护衙博讨之进屯梓潼朝廷复遣广汉太守张微军于徳阳南夷校尉李毅又遣叟兵五千帮助州刺史罗尚尚遣督护张龟军于繁城三道并进以攻特营特使荡与雄袭博特躬击张龟龟众大败荡又与博接战连日博亦败绩死者大半荡追博至汉徳博走葭萌荡转掠巴西巴西郡丞毛植五官襄珍以郡迎降荡抚懐初附百姓安之进攻葭萌博又逺遁其众悉降遂拔梓潼巴西郡特于是进攻张微微依高据险与特相持连日时特与荡分为二营微候特营空虚遣步兵循山攻之特逆战不利山险窘迫众不知所为罗凖任道皆劝引退特量荡必来故不许微众至稍多山道至狭唯可一二人行荡军不得前谓司马王幸曰父在深冦之中是我死日也乃衣重铠持长矛大呼直前推锋必死杀千余人微众来相救荡军皆殊死战无不一以当百微众遂溃拔特于重围之中特欲释微还涪荡与王幸进曰微军连战士卒伤残智勇俱困宜因其弊一战擒之若舍而寛之微养病收亡余众更合图之未易也特从之复进攻微微溃围而走荡率水陆追之杀之于巴西生擒其子存以微丧还之其后二年官兵杀特于官桑荡与雄共保北营罗尚遣督护张龟何冲左汜等军繁城涪陵药绅等起兵应尚荡攻绅破之左汜率众乘虚袭营氐符成隗伯时在营中叛以应汜营垂欲破会荡破绅还适与汜遇遂大破之成伯将其党突出诣尚荡策马追击中矛而死雄秘不发丧以安众心及雄即成都王位追赠广汉壮文公
李始
李始字伯起特长子雄异母兄也特承制拜武威将军雄既僭位累迁太保加折冲将军善抚士众众多归之时人为之语曰欲养老属太保及期之杀班也以始为征东大将军代建宁王越镇江阳始先欲附寿谋共讨期寿不从始怒说期取寿期又不许后寿用龚壮计袭破成都期自杀始亦被诛并其兄弟十余人
李琀 稚 玝
李琀荡长子也次稚次都又次玝初琀为侍中中领军稚以安东将军屯晋寿武都氐杨难敌来奔稚受其赂遗纵还武都难敌恃险骄慢多为不法攻走阴平太守罗演[演稚之舅也]稚自悔失计白兄琀亟欲请讨雄许之乃遣琀与稚及将军乐次费佗李干等由白水桥进攻下辨征东将军寿督琀弟玝攻阴平难敌遣军来拒寿玝不得进而琀稚径至下辨武街难敌断其归道四面攻之深入无继皆为氐众所杀士卒死者数千人琀有才望志尚雄欲传以为嗣及闻其死深痛悼之不食数日言必流涕雄死班嗣伪位玝与期越咸来奔丧玝劝班遣越还镇并出期为梁州刺史班犹豫未许反遣玝还镇涪城期越竟弑班于临次并杀其兄领军都玝遂奔晋厯巴郡襄阳宜都太守龙骧将军永和三年从征西至于山阳战死
李安
李安字武龙少养于外家罗氏元康元年避地入蜀从特征伐以勇烈闻特遂子之骁骑将军骧引为帐下督护数有战功甚见信爱罗尚遣符成隗伯攻郫城骧逆战不利被伤落马卧未能吉士众皆散惟安与任回在左右隗伯帅数千骑来叱安曰武龙吾所取有人卿宜避我去安瞋目呵之曰吾不相与因跃马直前刺之伯逡巡而退
李离
李离特妹婿含之子也初为梓潼太守朝廷遣建平太守孙阜进次徳阳含劝流降阜离闻之因与雄谋袭阜军阜军败绩流深竒之委以重任雄即成都王位进为太尉事无巨细悉以任之永嘉初闗中流民邓定訇氐等掠汉冬辰势以叛巴西太守张燕遣牙门武肇汉国郡丞宣定围之邓定等求援于雄雄遣离与李璜等帅兵入汉中赴援太守杜孟治闻离至命燕释围保城离至先破武肇营次攻宣定复破之燕惧将百骑走离等复大破之州军皆散孟治开门退走离尽徙汉中民于蜀遂屯据梓潼其后部将天水訇琦张金茍等叛杀之送离母子于罗尚尚斩以狥遂分其室
罗氏
特妻罗氏略阳人仆射罗演之妹也生荡与雄时荡等屯北营罗尚遣牙门左汜黄誾来攻营中氐符成隗伯叛应之罗氏擐甲拒战伯手刅伤其面罗氏奋击不辍气烈益壮荡还得免雄称成都王尊为王太后及即帝位尊为皇太后以雄玉衡元年卒雄信巫觋之言多有忌讳至欲不塟司空赵肃切谏雄乃从之又欲申三年之礼羣臣多谏弗纳太傅骧谓司空上官惇曰今方难未靖[一作弥]吾欲固请不听主上终谅闇君以为何如惇曰三年之丧自天子达于庶人故孔子曰何必高宗古之人皆然但汉魏以来天下多难宗庙至重不可久旷故释缞绖至哀而已骧曰任回方至此人决于行事且上尝难违其言待其至当与俱请及至同回入见骧免冠流涕固请公除雄号泣不许回跪而进曰今王业初建凢百草创一日无主天下惶惶昔武王素甲观兵晋襄墨经从戎岂所愿哉为天下屈已故也愿陛下割情从权永隆天保遂强扶雄起释服亲政雄涕泣从之
任氏
雄妻任氏天水人仆射任颜之姊也以建兴元年立为王后任氏无子有妾子十五人长子越次子霸第四子期皆为任氏所养诸子保约等期既僭立尊为皇太后拜兄越相国大将军录尚书事封建宁王仲兄霸镇南大将军弟保镇西大将军约等皆有拜授其后尽为寿所杀任氏亦以忧愤死
阎氏
寿妻阎氏略阳人阎彧之族女也[一云天水人]以汉兴元年立为皇后阎氏无子寿纳李凤女生势及广阎氏子之势后嗣位尊为皇太后署广为大将军封汉王广以势无子求为太弟势不许疑马当等与广有异谋收当等杀之遣兵袭广于涪城贬为临卭矦广寻自杀

卷八十 蜀录四
阎彧[一作式]
阎彧天水人也特初起兵数遣彧至罗尚求寛流民限期乃版为始昌令及特承制任为谋主雄即王位累迁尚书令时
建国草创素无法纪诸将恃恩各争班位彧上疏曰夫为国制法动尚仍旧汉晋故事惟太尉大司马执兵太傅太保父兄之官论道之职司空司徒掌五教九土之差秦置丞相总领万机汉武之末遂[一作越]以大将军统政今国业初建凡百未备诸公大将班位有差降而竞请私置不与典故相应宜立制度以为楷式雄从之其后去雄依太尉离于梓潼部人訇琦张金茍等叛杀离彧亦被害雄甚悼之
尹奉
尹奉南安人晋永昌元年以零陵太守为宁州刺史南夷校尉加安西将军奉威刑缓钝政治不立为大将军寿所破遂举州降时晋咸和八年也雄迁奉于蜀南中尽为雄有其后奉仕李氏位至卫将军右丞相
王载
王载字符始新都人也有才智干略娶宁州刺史李毅女秀载将家避地在南适毅亡州文武以秀明达有父风[一作才]遂推领州事又以载领南夷校尉龙骧将军秀奬厉督战食粮已尽但茹草炙鼠为食秀伺夷怠缓輙出军掩破之载后为汉嘉太守太傅骧攻破朱提等郡载惧以郡迎降仕雄至骑都尉龙骧长史
李钊
李钊字世康广汉郪人也祖旦字钦宗光禄郎中主事父毅字允刚厯宁州刺史加龙骧将军封成都内侯钊世秉儒学有格望以父任为谒者仆射除寿林侯相不就为尚书外兵郎晋光熙三年毅为叛夷所攻疾病困于穷城不能讨战上表请援时雄寇蜀郡救兵不得进钊闻父阨表求赴难驰至牂牁夷复断道停住交州以宁州城中无糓父疾病未知吉凶遂不食糓惟茹草首尾三年得至宁州父已丧文武复偪钊领州府事懐帝乃除钊平寇将军领安夷护军西夷校尉大得众心及王逊为宁州刺史表钊为朱提太守寻迁越巂治南广以御雄数破雄军杀大将乐初雄玉衡十三年太傅骧与任回分兵攻朱提越嶲城陷被获寻而自蜀逃归逊仍以钊守越嶲雄复遣骧及任回攻之钊自南秦与汉嘉太守王载并力来拒战于温水败绩遂以二郡迎降钊到成都雄待遇甚厚朝廷仪式丧纪之礼皆决于钊命班以师礼事之
范长生 贲
范长生涪陵丹舆人也一名延久又名九重又名支字符寿岩居穴处求道养志甚有名德兼善天文颇晓术数年过百岁[萟林伐山云长生先事刘玄德至特时一百三十余年]为蜀人所重奉之如神雄欲迎致立为君长而臣之长生固辞曰推步太元五行大会甲子祚终于李非吾节也雄即成都王位长生自西山乘素舆诣成都雄迎之于门执版延接即日拜丞相尊之曰范贤故又名贤劝雄称尊寻加长生天地太师之号封西山侯以雄玉衡八年卒子贲嗣贲初为侍中后嗣父爵为丞相晋永和三年势为大司马桓温所灭其遗党故尚书仆射王誓镇西将军邓定平南将军王润将军隗文萧恭文等举兵反众各万余温自击定使袁乔击文皆破之使益州刺史周抚镇彭模斩王誓王润温留成都三十日振旅还江陵寻而邓定隗文等入据成都征虏将军杨谦弃涪城退保德阳遂陷日南杀督护刘雄共立贲为帝而奉之以父长生为雄国师蜀民爱之贲由是以妖异惑众聚至数千蜀人相率归附后二年周抚与龙骧朱焘击贲斩之益州遂平
杨褒
杨褒略阳人仕特将兵都尉雄称尊号累迁左仆射尚书令直言敢谏无所忌讳雄初得蜀用度不足诸将每进金银珍寳多有以得官者褒谏曰陛下为天下主当网罗四海英豪何以有官爵买金银耶雄逊辞谢之后雄因酒醉推中书令杖太史令褒奏曰天子穆穆诸侯皇皇安有天子而为酗也雄惭而止雄无事小出褒于后持矛驰马过雄雄怪问之对曰夫统天下之重者如臣乘恶马而持矛急之则虑自伤缓之则惧其失是以马驰而不制也雄悟即还遂不复出晏平三年冬十二月褒卒赠丞相太师谥曰庄
谯秀[一作焦]
谯秀字符彦巴西人也祖周以儒学著称显名蜀朝秀少而静黙不交于世知天下将乱预絶人事虽内外宗亲不与相见郡察孝亷州举秀才皆不从及雄据蜀略有巴西太傅骧骧子寿皆慕秀名具束帛安车征之亦不应[一云或以礼招或以威迫而秀终不应命]尝冠弁弊衣躬耕山薮龚壮常叹服焉桓温灭蜀上疏荐之朝廷以秀年在笃老兼
道逺故不征遣使勅所在四时存问寻而范贲萧敬相继作乱秀避难宕渠川中乡人宗族依凭之者以百数秀年出八十众人以其笃老欲代之负担秀拒曰各有老弱当先营护吾气力自堪此不以垂朽之年累诸君也年九十余无疾而卒
龚壮
龚壮字子伟巴西处士也洁已自守与乡人谯秀齐名父叔皆为特所杀壮欲复仇力弱不能故积年不除丧寿戍汉中与期有隙数以礼聘壮壮虽不应聘恐其见害乃不得已往见之寿因问以自安之策壮说曰巴蜀之民本皆晋臣节下若能发兵西取成都称藩于晋谁不争为节下奋臂前驱者哉且舍小从大以危易安莫大之策也惟将军圗之寿以为然遂率众攻成都克之既即伪位以安车束帛聘为太师壮誓志不仕其所赠遗一无所受特听缟巾素带居师友之列会天久雨百姓饥垫壮上书说寿归晋允天心应人望永为国藩如此则名垂不朽福流子孙寿省书内惭遂秘藏之寿又遣使入胡欲连衡为寇约分天下壮切谏曰陛下与胡通孰若与晋通胡豺狼国也既灭晋不得不北面事之若与之争天下则强弱异势此虞虢之成范已然之明戒愿陛下熟虑之羣臣咸以壮言为然寿乃止壮因作诗七篇托言应璩以讽寿寿报曰省诗知来意若今人所作乃贤哲之话言也若古人所作则死鬼之常辞耳壮以为人之行莫大于忠孝既假寿弑期以报父叔之仇又欲使其归顺朝廷以明臣节寿既不从乃诈称耳聋手不制物辞疾归家唯研考典籍覃思文章以经史自娱终身不复至成都至势嘉宁初卒壮每叹中夏多经学而巴蜀鄙陋兼遭李氏之难无复学徒乃着迈徳论文多不载
张寳
张寳略阳人仕雄为别将天水訇琦等叛杀太尉离寳弟全在琦中雄谓寳曰汝能得梓潼我以李离之官赏汝寳素凶勇乃反为奸先杀人而亡奔梓潼琦等信之委以心腹会益州刺史罗尚遣使至梓潼慰劳琦等琦等出迎寳从后闭门琦等奔巴西遂得梓潼雄即日拜寳为太尉
李洪
李洪广汉人聚流民数千入定陵作乱自称李势子太和中因刺史刘季连失于抚绥巴西人赵续伯蜀人李金银等共推洪为主言当以圣道王年号凤凰私署百官妖惑百姓季连讨斩之
李高
李高陇西人也诈称李雄子攻破涪城梁州刺史杨亮弃郡遁走犍为太守周楚遣其子帅兵讨平之
刘玄
刘玄汉昭烈帝之曽孙甘陵王永之孙也永以咸熙元年东迁洛阳拜奉车都尉封为乡侯值永嘉大乱刘氏子孙絶灭唯玄奔蜀雄署为安乐公以嗣后主后永和三年讨势孙盛参戎行见玄于成都云

卷八十一 后凉录一
吕光
吕光字世明略阳氐人也父婆楼佐命苻坚官至太尉光以石氏建武四年生于枋头夜有神光举家异之故遂以光为名年十岁与诸兄弟游戏邑里好为战阵之法羣童咸推为主割土处中部分详平羣童叹服不好读书惟乐鹰马及长连结贤豪好施待士身长八尺四寸目重瞳子左肘生肉印性沉重质略[一作朴]寛大有度量喜怒不形于色时人莫之识唯王猛布衣时见而异之曰此非凡人也言之于苻坚举贤良除美阳令夷夏爱服邻境肃清迁鹰扬将军从征张平战于铜壁刺平养子蚝中之自是威名大着苻双反于秦州坚将杨成世为双将茍兴所败光与王鉴讨之鉴欲速战光曰兴初破成世奸气渐长宜持重以俟其敝兴乘胜轻来粮竭必退退而击之可以破也二旬而兴退诸将不知所为光曰揆其奸计必攻榆眉若得榆眉据城断路资储复赡非国之利也宜速进师若兴攻城尤须赴救若其奔也彼粮既尽可以灭之鉴从之果败兴军从王猛平慕容暐封都亭侯苻重镇洛阳表光为长史及重谋反坚闻之曰长史吕光忠孝方正必不与之同谋驰使命光收重槛车送之寻入为太子右率甚见亲重蜀人李焉[一作乌]聚众二万攻逼益州以光为破虏将军率兵讨灭之迁步兵校尉苻洛反光又击平之拜骁骑将军秦建元十九年春正月坚既克平山东士马强盛遂有圗西域之志乃以光为使持节都督西域征讨诸军事率将军姜飞彭晃杜进康盛[一作隆]等总步兵七万铁骑五千讨西域以陇西董方冯翊郭抱武威贾虔弘农杨颕为四府将佐坚太子宏执光手曰君器相非凡必有大福宜深保重行至高昌闻坚寇晋光欲更须后命部将杜进曰节下受任金方赴机宜速有何不了而更留乎冬十二月光进及流沙三百余里无水将士失色光曰吾闻李广利精诚玄感飞泉涌出吾等岂独无感致乎皇天必将有济诸君不足忧也俄而大雨平地水深三尺进兵焉耆其王泥流率其傍国请降惟龟兹王帛纯[帛一作白]拒命不降光军其城南五里为一营深沟高垒广设疑兵以木为人被之以甲罗列垒上将为持久之计帛纯驱徙城外人入于城中附庸侯王各婴城自守至是光左肘肉印隠起成字文曰巨霸营外夜有一黑物大如断堤动揺有头角目光若电及明而云雾四塞遂不复见旦视其处南北五里东西二十余步鳞甲隠于地所昭然犹在光笑曰黑龙也俄而云起西北暴风灭其迹杜进言于光曰龙者神兽人君利见之象易曰见龙在田德施普也斯诚明将军道合灵和德符幽显所致愿将军勉之以成大庆光有喜色遂进军攻龟兹城其夜梦金象飞越城外光曰此谓佛神去之胡必亡矣攻城益急帛纯乃倾国财寳重赂于狯胡以求救狯胡王遣其弟呐龙侯将馗率骑二十余万并引温宿尉须等诸国王及诸胡内外合七十余万人来救胡便弓马善矛矟铠如连鏁射不可入又以革索为羂策马掷人多有中者众甚惮之诸将咸欲每营结陈案兵拒之光曰彼众我寡营又相逺势分力散非良策也于是迁营相接按阵为钩鏁之法精骑为游军弥缝其阙战于城西大败之斩首万余级帛纯收其珍寳遁走王侯降者三十余国光入其城城有三重广轮与长安城等城中塔庙千数又以种田畜牧为业男女皆剪髪垂项宫室壮丽焕若神居光乃大飨将士赋诗言志命参军京兆段业着龟兹宫赋以记之胡人奢侈厚于养生家有蒲桃酒或至千斛经十年不败士卒沦没酒藏者相继又有千斛蒲桃士卒取实来离宫别馆傍尽种之因得其乐器有箜篌琵琶五弦笙笛箫觱篥毛圆鼔都昙鼔答腊鼔腰鼓羯鸡娄鼔钟鼔其等十五种为一部工二十人歌曲有善善摩尼解曲婆迦儿舞曲有天殊勒监曲诸国惮光威名贡欵属路光抚宁西域维恩甚着桀黠胡王昔所未宾者不逺万里望风归附上汉所赐节传光皆表而易之立帛纯弟震为龟兹王抚其遗众建元二十年秋八月光上疏奏捷于坚坚知光平西域以为使持节散骑常侍都督玉门已西诸军事安西将军西域校尉进封顺乡侯増邑一千户道絶不通建元二十一年春正月光既平龟兹以龟兹饶乐遂有留居之志始获天竺沙门鸠摩罗什先是光军未至什谓龟兹王曰国运衰矣当有勍敌目下从东方来宜恭承之勿抗其锋纯不从至是果败光未测什智量见其年少乃以凡人戏之强妻以龟兹王女拒而不受光曰道士之操不踰光父何所固辞因饮以醇酒同闭密室什既被逼遂亏其节或令骑牛及乘恶马欲使堕落什尝懐忍辱曽无愠色光还中路置军山下将士已休什曰不可在此必见狼狈宜徙军陇上光不纳夜果大雨洪潦暴起水深数丈死者数千人遂深异之光欲留王西国什谓光曰此凶亡之地不可淹留推运揆数将军宜速东归中路自有福地可居光乃大飨文武博议进止众咸请还光乃从之三月光以驼二万余头致外国珍宝及竒伎异戏殊禽怪兽千有余品骏马万余匹而还秋九月光自龟兹还至宜禾秦凉州刺史梁熙谋闭境拒之高昌太守杨翰言于熙曰吕光新破西域兵强气鋭其锋不可当也度其事意必有异图且今闗中扰乱京师存亡未知自河已西迄于流沙地方万里带甲十万鼎峙之势实在今日若光出流沙其势难敌高梧[一作高桐]谷口险阻之要宜先守之而夺其水彼既穷渇自然投戈如其以逺不守伊吾之闗亦可拒也若度此二阨虽有子房之策无所施矣地有所必争真此机也熙不从美水令犍为杨[一作张]綂说熙曰主上倾国南讨覆败而还慕容垂擅兵河北泓冲寇逼京师丁零杂虏跋扈闗洛州郡奸豪所在风扇王纲弛絶人懐利己今吕光回师其志难测将军何以抗之熙曰诚深忧之未知计之所出綂曰光雄果勇毅智略过人今拥思归之士乘战胜之气其锋未易当也[一云今以荡西域之威拥归师之鋭锋若猛火之盛于原弗可敌也]将军世受殊恩忠诚夙着立勲王室宜在今日行唐公洛上之从弟勇冠一时为将军计者莫若奉为盟主以收摄众望推忠义以总帅羣豪则光虽至不敢有异心也资其精鋭东兼毛兴西连王綂杨璧合四州之众扫凶逆于诸夏宁帝室于闗中此桓文之举也熙又弗从乃杀洛于西海光闻杨翰之谋惧不敢进杜进諌曰梁熙文雅有余机鉴不足终不能纳翰之谋也愿将军不足忧之闻其上下未同宜在速进进而不捷请受过言之诛光从之进至高昌杨翰以郡迎降及至玉门梁熙传檄责光擅命还师遣子鹰扬将军胤与振威将军南安姚皓别驾卫翰率众五万拒光于酒泉炖煌太守姚静晋昌太守李纯以郡迎降光报檄凉州责熙无赴难之诚数其遏归师之罪遣彭晃杜进姜飞等为前锋击胤战于安弥大败之胤轻将麾下数百骑逃奔杜进追而擒之于
是西山胡夷皆来欵附武威太守彭济执熙请迎光乃杀熙凉州郡县望风奔降独建威将军西郡太守索泮奋威将军酒泉太守宋皓城守不下攻而执之并为光所杀光遂入姑臧自领凉州刺史护羌校尉表杜进为辅国将军武威太守封武始侯其余将佐封拜有差主簿尉佑奸佞倾险见弃前朝与彭济同谋执熙光深见宠任乃谮诛姚皓及天水尹景等名士十余人逺近颇以此失望人懐离贰光寻擢佑为宁逺将军金城太守佑次允吾袭据外城以叛佑从弟随据鹯阴起兵应之光遣将军魏真讨随随败奔佑光将姜飞又击败佑众佑奔据兴城扇动百姓夷夏多从之飞司马张象叅军郭雅谋杀飞应佑发觉逃奔
太安元年春正月初苻坚之败张天锡南奔其世子大豫为长水校尉略阳王穆所匿坚还长安穆将大豫俱奔河西依秃发思复鞬思复鞬送之魏安至是魏安人焦松齐肃张济等起兵数千迎大豫为主攻拔昌松郡执太守王世强二月光遣辅国将军杜进击之进等败绩大豫遂进逼姑臧求决胜负王穆谏曰吕光粮丰城固甲兵精鋭逼之非利不如席卷岭西厉兵积粟然后东向而争不及朞年光可平也大豫不从乃自号抚军将军凉州牧改元凤凰以王穆为长史传檄郡县使穆求救于陇西诸郡建康太守李隰祁连都尉严纯及阎袭等起兵应之有众三万保据杨坞夏四月大豫自扬坞进屯姑臧城西王穆率众三万及秃髪思复鞬子奚干[一作于]等阵于城南光出击大破之斩奚干等二万余级光谓诸将曰大豫若用王穆之言恐未可平也诸将皆曰大豫岂不及此耶皇天欲赞成明公八百之业故令大豫迷于良算耳光大悦赏赐金帛有差是时坚子丕以光为车骑大将军凉州牧领护西羌大都督酒泉公使者没于后秦不能达秋九月光始闻苻坚为姚苌所害奋袂哀号三军缟素大临于城南传檄诸州期孟冬大举伪谥坚曰文昭皇帝长吏百石以上服斩缞三月庶人哭泣三日冬十月光大赦境内建元太安十一月羣僚劝进光曰长蛇未殄方扫除国难不宜进位台张大豫自西郡入临洮驱略百姓五千余家保据俱城光将彭晃徐灵攻破之大豫奔广武穆奔建康广武人执大豫送之斩于姑臧市十二月光自称使持节侍中中外大都督督陇右河西诸军事大将军领护匈奴中郎将凉州牧酒泉公
太安二年春正月姑臧大风折木从申至辰遣中郎房晷至晋昌祀风穴罗什谓光曰不祥之风当有奸叛然不劳自定也秋八月甘露降于逍遥园白燕翔于酒泉众燕成列而从之时王穆袭据酒泉自称大将军凉州牧光以郭黁谶言改昌松郡为东张掖郡冬十二月凉州大饥糓价踊贵斗米直钱五百文人相食死者大半光西平太守康宁自称匈奴王杀河湟太守强禧阻兵以叛光屡遣兵讨之不克别将徐灵与张掖太守彭晃谋叛光遣将讨灵灵奔于晃晃东结康宁西通王穆光欲自击晃诸将皆曰今康宁在南阻兵伺隙若大驾西行宁必乘虚出于岭左晃穆未平康宁复至进退狼狈势必大危光曰事势寔如卿言然我今不往是坐待其来也晃穆共相唇齿宁又同恶相济若三寇连兵东西交至则城外皆非吾有大事去矣今晃叛逆始尔宁穆与之情契未宻及其仓卒取之为易且隆替命也卿勿复言乃自率步骑三万倍道兼行既至攻之二旬晃将寇顗斩闗纳光遂拔其城诛彭晃初王穆之起兵也遣使招炖煌处士郭瑀瑀叹曰临河救溺不卜命之短长脉病三年不豫絶其飱馈鲁连在赵义不结舌况人将左袵吾安忍不救之乃与同郡索嘏起兵五千运粟三万石以饷穆穆以瑀为太府左长史军师将军嘏为炖煌太守瑀虽居元佐而口咏黄老冀功成世定追伯成之踪既而穆惑于谗间忌嘏威名率众伐嘏瑀谏曰昔汉定天下然后诛功臣今事业未建而诛之立见麋鹿游于此庭矣穆不从瑀出城大哭举手谢城曰吾不复见汝矣还而引被覆面不与人言不食七日舆疾而归旦夕祈死夜梦乘青龙上天至屋而止寤而叹曰龙飞在天今止于屋屋之为字尸下至也龙飞屋上尸至吾其死也古之君子不卒内寝况吾正士乎遂还酒泉南山赤崖阁饮气而卒光闻穆之伐嘏谓诸将曰二虏相攻此成擒也将攻之诸将咸以为不可光曰取乱侮亡武之善经不可以惮累征之劳而失永逸之机也遂率步骑二万攻酒泉克之进次凉兴穆引师东还路中众散穆单骑奔骍马骍马令郭文斩首送之龟兹国使至献宝货竒珍汗血马光临正殿设会文武博戏
太安三年春正月光信谗言杀武威太守杜进他日与羣僚燕酒酣语及政事时刑法峻重参军京兆叚业进曰严刑重宪非明王之义也光曰商鞅之法至峻而兼诸侯吴起之术无亲而楚以霸何也业曰起丧其身鞅亡其家皆残酷之致也明公受天眷命方开建大业景行尧舜犹惧不济奈何欲以商申之末法临道义之神州岂此州士女所望于明公哉光改容谢之于是下令责躬乃崇寛简之政是年炖煌太守宋歆送同心梨陈平仲[凉州记作陈冲]得玉玺献之博三寸长四寸直看无文字向日视之字在腹中有三十四字言光当王又白雀巢于阳川令盖敏屋光下令诸臣为之赋时献诗及赋者凡百余人
麟嘉元年春正月张掖金泽县有麟见百兽皆从光以为己瑞于是羣僚奉表请崇进名号遂以晋孝武太元十四年二月僭即三河王位于南郊置百官自丞郎已下犹摄州县事大赦境内改元麟嘉光妻石氏子绍弟德世自仇池来至姑臧光迎于城东大飨羣臣立石氏为王妃子绍为世子燕羣臣于内苑新堂遣市玺玉于于阗冬十月遣弟左将军他子武贲中郎将纂讨北虏匹勤于三岩山大破之是年造刀一口铭其背曰麟嘉长三尺六寸
麟嘉二年秋九月太庙新成追尊高祖为敬公曾祖为恭公祖为宣公父为景昭王母为昭烈妃中书侍郎杨颕上疏请依三代故事追尊吕望为始祖永为不迁之庙光从之是岁焉耆国王龙熙遣子入侍张掖督邮傅曜考核郡县而丘池令尹兴杀之投诸空井曜见梦于光曰臣张掖郡小吏案校诸县而丘池令尹兴赃状狼藉惧臣言之杀臣投于南亭空井中臣衣服形状如是光寤而犹见久之乃灭遣使覆之如梦光怒杀兴
麟嘉三年春二月著作郎段业以光未能扬清激浊使贤愚殊贯因疗疾于天梯山作表志诗九叹七讽十六篇以讽之光览之而悦署业为建康太守冬十月金城王乞伏干归遣南羌彭奚念入攻白土都尉孙峙退奔兴城光遣兵乘虚伐金城干归闻之引兵而去光亦引还
麟嘉四年秋八月光遣南中郎将方及弟右将军宝振威将军杨范强弩将军窦茍攻乞伏干归于金城方屯河北宝进师济河为干归所败宝及将士死者万余人光又遣武贲中郎将纂及窦茍率步骑五千南攻彭奚念战于盘夷纂大败而归光遂率兵亲讨复遣纂及扬武将军略阳杨轨建中将军沮渠罗仇建武将军梁恭军于左南奚念大惧乃于白土津累石为堤以水自固遣精兵一万拒守河津光遣将军王宝潜趣上津夜渡湟河光济自石堤攻克枹罕奚念单骑奔甘松光振旅而还
麟嘉五年春正月初光徙西海郡人于诸郡至是謡曰朔马心何悲念旧心中劳燕雀何徘徊意欲还故巢顷之遂相扇动复徙之于河西乐都秋七月羣议以高昌虽在西垂地居形胜外接胡虏易生翻覆宜遣子弟镇之光以子覆为使持节镇西将军都督玉门已西诸军西域大都护镇高昌命大臣子弟随之
麟嘉六年春正月光遣使拜秃发乌孤假节冠军大将军河西鲜卑大都綂广武郡侯夏六月光帅众十万伐西秦王乞伏干归干归遣使称藩以子勑勃为质光引兵还[勑勃西秦录作勃勃]
龙飞元年夏六月五龙见于浩亹羣臣咸贺劝光称尊光于是以晋太元二十一年僭即天王位大赦境内殊死已下改元龙飞备置郡司立世子绍为太子封庶长子纂为太原公秦州刺史弟延为天水公弘为常山公其余子弟为公侯者十七人署中书令王详为尚书左仆射著作郎段业等五人为尚书又遣使拜秃髪乌孤为征南大将军益州牧左贤王冬十月西秦凉州牧乞伏轲弹与秦州牧乞伏益州不平弹率众来奔光下书曰干归狼子野心前后反复朕方东清秦赵勒铭会稽岂令竖子鸱峙洮南且其兄弟内相离间可乘之机无过今也其勅中外戒严朕当亲讨
龙飞二年春正月光大举攻西秦师次于长最干归羣下请东奔成纪以避之干归曰军之胜败在于巧拙不在众寡光兵虽众而无法其弟延勇而无谋不足惮也且其精兵尽在延所延败光自走矣二月光使太原公纂率杨轨窦茍等步骑三万攻金城干归率众二万来救光遣将军王宝等率骑五千邀之干归惧而不进遂拔金城执太守卫鞬鞬瞋目谓光曰吾宁守节断头誓不为降虏也光义而免之光又遣将军梁恭金石生与秦州刺史没奕干以甲卒万余出阳武下峡攻其东天水公延以枹罕之众攻临洮武始河闗皆克之干归因大震泣叹曰死中求生正在今日也乃纵反间绐延云干归众溃东奔成纪延欲引轻骑追之司马耿稚谏曰干归雄勇过人权略难测破王广克杨定皆羸师以诱之虽蕞尔小国亦不可轻也困兽犹斗况干归安肯望风自溃乎且告者视高而色动必有奸计今宜整步陈而前使步骑相接徐俟后军毕集然后击之可一战灭也延不从进与干归相遇战败死之耿稚及将军姜显收集散卒还屯枹罕光亦引兵还于姑臧夏四月初张掖临松卢水胡沮渠罗仇匈奴沮渠王之后也世为部帅光以罗仇为尚书从伐西秦及延败死罗仇弟三河太守沮渠曲粥谓罗仇曰主上荒耄信谗今军败将死正其猜忌智勇之时也吾兄弟素为所惮与其经死沟渎孰若勒兵向西平出苕藋奋臂大呼凉州不足定也罗仇曰理如汝言但吾家累世忠孝为一方所归宁人负我无我负人也未几光果杀罗仇及曲粥罗仇弟子蒙逊求帅丧还塟乡里诸部会塟者万人蒙逊哭谓众曰吕主昬荒无道多杀不辜吾家上世雄视河西今欲与诸部雪二父之耻复上世之业何如众多从之遂杀光护军马邃攻拔临松郡屯据金山大为百姓之患蒙逊从兄男成先为光将守晋昌闻蒙逊起兵逃奔赀虏扇动诸夷众至数千进攻福禄建安将军宁戎护军赵策击败之男成退奔乐涫五月光遣太原公纂率众二万击败蒙逊于忽谷酒泉太守垒澄率将军赵策赵陵步骑万余讨男成于乐涫战败澄策死之男成进攻建康遣人说建康太守段业曰吕氏政衰权臣擅命刑罚失中人不堪役一州之地叛者连城瓦解之形昭然在目百姓嗷然无所依附府君奈何以葢世之才欲立忠于垂亡之国乎男成等既唱大义欲屈府君俯临鄙州使涂炭之余获来苏之惠何如业不从相持二旬外救不至郡人高逵史惠等言于业曰今孤城独立台无救援府君虽心过田单而地非即墨宜思高算转祸为福业先与光侍中房晷仆射王详不平惧不自容乃许之自称大都督龙骧大将军凉州牧建康公光命太原公纂将兵五万讨业时谓业等乌合纂有威声势必克全光以问罗什什曰观察此行未见其利既而蒙逊进屯临洮为业声援战于合离纂兵大败秋八月光散骑常侍西平郭黁以光年老知其将败遂与仆射王详起兵作乱详为内应事发光乃诛详黁遂据东苑以叛民间皆言圣人举兵事无不成从之者甚众黁以为代吕者王乃推王乞基为主光驰使召纂讨黁纂将还诸将劝纂曰段业闻师回必蹑军后若潜师夜还庶无后患也纂曰业虽凭城阻众无雄略之才若夜潜还适足张其奸志耳乃遣使告业曰郭黁作乱吾今还都卿能决者可早出战遂弃大军先将轻骑引还业亦不敢出纂司马杨綂谓其从兄桓曰郭黁明善天文起兵其当有以京城之外非复朝廷之有纂今还都复何所补请除纂勒兵推兄为盟主西袭吕弘据张掖号令诸郡亦千载一时也桓怒曰吾闻臣子之事君亲有陨无二吾为吕氏臣安荣其禄危不能救岂可复増其难乎吕氏若亡吾为弘演矣綂惧至番禾奔归于黁黁遣军邀纂于白石纂大败光西安太守石元良率步骑五千赴难与纂共击黁军破之遂入姑臧凉人张捷宋生等招集戎夏三千余人反于休屠城与黁共以书笺招诱后将军杨轨推为盟主轨性粗直不虑黁之倾危河西太守程肇谏曰将军之与吕王可谓臭味是同今欲释同心托异类背龙头从蛇尾非将军之高算也愿将军熟思之轨不从乃自称大将军凉州牧西平公纂击黁将王斐于城西大破之黁势渐衰遣使请救于秃髪乌孤九月乌孤使弟骠骑利鹿孤帅骑五千援黁冬十一月光遗杨轨书曰自羌胡不靖郭黁叛逆南藩安否音问两絶行人风传云卿拥逼百姓为黁唇齿卿雅志忠贞有史鱼之操鉴察成败逺侔古人岂宜听纳奸邪以亏大美凌霜不雕者松柏也临难不移者君子也何图松柏雕于微霜而鸡鸣已于风雨郭黁巫卜小数时或误中考之大理率多虚谬朕宰化寡方泽不逮逺致世事纷纭百城离叛戮力一心同济巨海者望之于卿也今中仓积粟数百千万东人战士一当百余入则言笑晏晏出则步武凉州吞黁咀业绰有余暇但与卿形虽君臣心过父子朕欲全卿名节不使贻笑将来卿三思之轨不答
龙飞三年春二月杨轨以司马郭纬为西平相率步骑二万北赴郭黁秃髪傉檀亦率骑一万助之轨至姑臧营于城北三月太原公纂将兵击轨郭黁帅众来救纂败引还段业使沮渠蒙逊攻西郡执其太守吕纯纯光之弟子也于是晋昌炖煌等郡并降于业夏六月杨轨自恃士马之盛议欲与光大决成败黁每以天文裁止之常山公弘镇张掖业使辅国将军沮渠男成及酒泉太守王徳来攻光遣太原公纂迎之轨谋于众曰吕弘精兵一万若与纂合则敌强我弱养兽不讨将为后患乃与秃髪利鹿孤共邀纂纂与战大破之轨奔王乞基郭黁闻轨败东走魏安降于乞伏干归常山公弘为业所攻引兵弃张掖东走业将兵追弘弘击败之业遂城西安以别将臧莫孩为太守太原公纂又击败之冬十月建武将军李鸾以兴城降于秃髪乌孤
龙飞四年夏五月太子绍太原公纂将兵伐段业业乞救于秃髪乌孤乌孤遣骠骑利鹿孤及杨轨救之绍以业等军盛欲从三门闗挟山而东纂曰挟山示弱取败之道不如结阵冲之彼必惮我而不战也绍乃引军而南业案兵不动绍等亦引而还秋九月光寝疾冬十二月光疾甚立太子绍为天王自号太上皇帝以太原公纂为太尉常山公弘为司徒谓绍曰吾疾病唯増恐将不济今国家多难三寇窥觎迭伺国隙吾殁之后使纂綂六军弘管朝政汝恭已无为委重二兄庶几可济若内相猜贰衅起萧墙则晋赵之变旦夕至矣又谓纂弘曰永业才非拨乱直以立嫡有常猥居元首今外有强寇人心未宁汝兄弟缉穆则祚流万世若内自相图则祸不旋踵纂弘泣曰不敢有异心又执纂手戒之曰汝性粗暴深为吾忧开基既难守成不易善辅永业勿听谗言是日光卒时晋安帝隆安三年也光年六十三在位十四年伪谥懿武皇帝庙号太祖墓号高陵

卷八十二 后凉录二
吕绍
吕绍字永业光之嫡子也麟嘉元年与母石氏至自仇池遂立为世子光僭即天王位进为太子光死绍秘不发丧庶兄太原公纂乃排阁而入哭之尽哀拂衣欲出绍惧为纂所害以位让之曰兄功高年长宜承大綂愿兄勿疑纂曰臣虽年长陛下国家之冢嫡也臣安敢奸之不可以私爱而乱大伦绍固让纂纂不许绍遂嗣伪位骁骑将军吕超言于绍曰纂綂戎积年威震内外临丧不哀步高视逺观其举止似乱常度恐成大变宜早除之以安社稷绍曰先帝顾命言犹在耳奈何弃之且兄弟至戚宁有此乎吾以弱年负荷大任方赖二兄以宁国家纵其图我我视死如归终不忍有此意也卿慎勿言超曰纂威名素着安忍无亲今不图之后必噬脐矣绍曰吾每念袁尚兄弟未尝不痛心切齿忘寝与食宁坐而死岂忍行之超曰圣人称知几其神陛下临机不断臣见大事去矣既而纂见绍于湛露堂超执刀侍侧目纂请収之绍不许纂遂与常山公弘率壮士数百攻绍绍登紫阁自杀追谥隠王先是光未亡时有鬼呌于都街曰兄弟相灭百姓弊徼吏寻视之则无所见其年光死绍立五日为纂所杀
吕纂
吕纂字永绪光之庶长子也母赵淑媛纂性粗暴少便弓马好鹰犬苻坚时入太学不好读书唯以交结公侯声乐为务太安元年坚乱西奔上邽转至姑臧拜虎贲中郎将秦州刺史封太原公先是光欲立弘为世子会闻绍在仇池乃止弘既有憾于绍遣尚书姜纪宻告纂曰先帝登遐主上闇弱未堪多难兄总摄内外维恩素着宜为社稷计不可狥小节也輙欲逺追废昌邑之义以兄为中宗何如纂从之于是夜率壮士数百踰北城攻广夏门弘率东苑之众斫洪范门左卫将军齐从守融明观抽剑斫纂不中被擒绍遣武贲中郎开率禁兵拒战于端门骁骑将军虎率众二千赴难众素惮纂皆不战自溃纂入自青角门升谦光殿绍自杀于紫阁超出奔广武纂惮弘兵强以位让弘弘曰向以绍弟也而承大綂众心不顺是以违先帝遗命而废之惭负黄泉今复踰兄而立岂弘之本志乎复何面目以视息世间大兄长且贤威名振于二寇宜速即大位以安国家纂乃使弘出告众曰先帝临终受诏如此羣臣皆曰茍社稷有主谁敢违者遂僭即天王位大赦境内改元咸宁尊嫡母石氏为王太后生母赵氏为太后署常山公弘为使持节侍中大都督都督中外诸军事大司马车骑大将军司隶校尉录尚书事改封番禾郡公其余封拜各有差叔父征东将军方镇广武纂遣使谓方曰超实忠臣义勇可嘉但不识国家大体权变之宜方赖其忠节诞济世难卿可以此意谕之超乃上疏陈罪纂复其爵位
咸宁二年春三月大司马番禾公弘自以功名崇重恐不为纂所容纂亦以弘功高地逼深忌嫉之弘以东苑之兵作乱刼尹文杨桓以为谋主请宗变俱行燮固辞之遂率兵攻纂纂遣将军焦辨击之弘众溃出奔广武纂纵兵大掠悉以东苑妇女赏军弘之妻女亦为士卒所辱纂笑谓羣臣曰今日之战何如侍中房晷对曰天祸凉室衅起戚藩先帝始崩隠王以幽逼致殂山陵甫讫大司马以惊疑肆逆京邑流血昆弟接刅虽弘自取夷灭亦由陛下无棠棣之恩宜省己责躬以谢百姓而反纵兵大掠囚辱士女衅自弘起百姓何罪且弘妻陛下之弟妇弘女陛下之侄女也奈何使无赖小人污辱为婢妾天地神明岂忍见此因歔欷悲泣纂改容谢之乃召弘妻及男女置于东宫厚抚之弘将奔秃髪利鹿孤道过广武诣征东将军方方见之大哭曰天下甚寛汝何为至此乃执弘系狱驰使告纂纂遣力士康龙就拉杀之是月立妃杨氏为皇后以后父桓为散骑常侍尚书左仆射凉都尹封金城侯夏四月纂将伐秃髪利鹿孤中书令杨颕諌曰夫起师动众必参之天人茍非其时圣贤所不为也利鹿孤上下用命国未有衅不可以伐今宜缮甲养鋭劝课农桑待可乘之机然后一举荡灭比年多事公私罄竭不深根固本恐为患将来愿抑赫斯之怒思万全之策纂不从遂帅众度浩亹河利鹿孤遣弟傉檀来拒战于三堆纂众败绩失士卒二千余人六月纂将西袭张掖尚书姜纪谏曰方今盛夏农事方殷百姓废农所利者少所丧者多若师至岭西虏必乘虚寇掠都下将若之何宜且回师以为后计纂曰虏无大志闻吾西征正可自固耳今速袭之可以得志遂进围张掖略地建康傉檀闻之帅万骑袭姑臧纂弟陇西公纬凭北城以自固傉檀曜兵于青阳门虏掠八千余户而去纂闻之引还秋九月征东将军方率广武民三千余户奔利鹿孤是年有猪生子一身三头又有龙出东厢井中到殿前蟠卧比旦失之纂以为美瑞号大殿为龙翔殿又有黑龙行于当阳九宫门改为龙兴门鸠摩罗什独以为灾言于纂曰比日潜龙出游豕妖见异龙者阴类出入有时而今屡见则为灾眚将有下人谋上之变宜克己修德以答天戒纂不纳凉州[一作即序不知何解]人胡据[一作胡安枚]盗发张骏墓见骏貌如生得真珠帘箔云母屏风琉璃榼白玉樽受三升赤玉箫紫玉笛珊瑚鞭马瑙锺黄金勒水陆竒珍不可胜纪纂诛据党五十余家遣使吊祭骏并缮修其墓
咸宁三年春二月纂昏虐任情游田无度荒躭酒色不恤政事太常杨颕諌曰臣闻皇天降监惟德是与德由人弘天应以福故勃焉之美奄在圣躬大业已尔当以道守之廓灵基于日新邀洪福于万世自陛下龙飞疆宇未辟﨑岖二岭之内纲维未振于九州岛陛下不兢兢夕惕经略四方以成先帝之遗志拯苍生于荼毒[一作蓼]而更饮酒过度出入无恒宴安游盘之乐沈湎樽酒之间不以寇雠为虑臣窃危之糟丘酒池洛汭不返皆陛下之殷鉴臣蒙先帝夷险之恩故不敢避干将之戮纂谢曰朕之罪也不有直亮之臣谁匡邪僻之君然昏虐自任虽有此諌终不能改常与左右因醉骋驰游猎或马奔于坑堑之间殿中侍御史王回中书侍郎王儒控马諌曰千金之子坐不垂堂万乘之主清道而行奈何去舆辇之安冒奔驰之危衔橜之变动有不测之祸愚臣窃所未安敢以死争愿陛下逺思[逺思二字段龟龙凉州纪作宜忆]袁盎揽辔之言不令臣等受讥千载纂不纳纂番禾太守超擅击鲜卑思盘思盘遣弟乞珍诉超于纂纂召超及思盘皆入朝超至姑臧大惧深自结于殿中监杜尚纂见超怒责之曰卿恃兄弟桓桓乃敢欺吾要当斩卿天下乃定超顿首曰不敢纂本以恐愒超实无意杀之因引超思盘及诸臣同燕于内殿超兄中领军隆屡劝纂酒已至昏醉乘步挽车将超等游禁内至琨华堂东阁车不得过纂亲将窦川骆腾倚剑于壁推车过阁超取剑击纂纂下车擒超超刺纂洞胷奔于宣德堂川腾与超格战超杀之纂妻杨氏命禁兵讨超杜尚止之皆纳兵舍仗将军魏益多斩取纂首以狥曰纂违先帝之命杀太子而自立荒躭酒猎昵近小人轻害忠良以百姓为草芥番禾太守超以骨肉至亲惧社稷颠覆顺人心而除之上以安宗庙下为太子报仇凡我士庶同兹休庆纂在位三年死纂未死时尝与鸠摩罗什博戏或共围棋杀罗什子曰斫胡奴头罗什曰不能斫胡奴头胡奴将斫人头此言有为而纂不能悟光弟宝有子名超小字胡奴竟以杀纂终如什言隆簒位伪谥纂为灵皇帝墓号白石陵

卷八十三 后凉录三
吕隆
吕隆字永基光弟右将军宝之子也美姿貌善骑射光末年拜北部护军稍歴显位声称并着超既杀纂让位于隆隆有难色超曰今如乘龙上天岂得中下隆遂以晋安帝隆安五年春二月僭即天王位超先以番禾得小鼎以为神瑞大赦境内殊死以下改元神鼎追尊父宝为文皇帝母卫氏为皇太后妻杨氏为皇后以弟超有佐命之勲拜使持节侍中都督中外诸军事辅国大将军司隶校尉录尚书事封安定公二月右仆射杨桓奔河西利鹿孤任为左司马利鹿孤率众来攻隆与战败绩掠其民二千余户而去夏五月隆残虐无度多杀豪望以立威名内外嚣然人不自保魏安人焦朗遣使说秦陇西公姚硕德曰吕氏因秦之乱制命此州自武皇弃世兄弟相攻德刑不恤残暴是先饥馑流亡死者过半唯泣诉昊天而精诚无感伏惟明公道迈前贤任尊分陜宜兼弱攻昧经略此方救生灵之沈溺布徽政于玉门簒夺之际为功不难不可失也乃遣妻子为质硕徳遂率步骑六万来伐秋七月硕德自金城渡河直趋广武至姑臧隆遣辅国大将军超龙骧将军邈等出战大败遁还邈为硕德所擒所失万计隆收集离散婴城固守巴西公他率东苑之众二万五千降秦闰月时荧惑犯帝座有雀羣斗于太庙死者数万姑臧受围累月东方之人在城中者多谋外叛将军魏益多又唱动羣心乃谋杀隆超事发诛之连坐死者三百余家于是羣臣表求与秦通和隆弗许安定公超諌曰通塞有时艰泰相袭孙权屈身于魏谯周劝主迎降岂非大丈夫哉势屈故也天锡承七世之资树恩百载武旅十万谋士盈朝秦师临境识者导以见机若愎諌自专社稷为墟前鉴不逺我之元龟何惮尺书单使不以危易安且令卑辞以退敌敌去之后内修德政废兴由人何损大略隆曰吾虽常人属当国家之重不能嗣守成基保安社稷乃以太祖之业委之于人复何面目见先帝于地下乎超曰应龙以屈伸为灵圣人以知机为美今连兵积岁粮储内竭强寇外逼百姓嗷嗷无餬口之计[一作寄]假使张陈韩白亦复无如之何陛下当思权变屈伸割区区常虑若卜世未穷何忧旧业之不复茍天命去矣亦可以保全宗族不然坐守困穷终将何如隆乃从之九月遣使请降于秦秦遣鸿胪桓敦拜隆为使持节镇西大将军都督河西诸军事凉州刺史建康公优诏嘉美之于是遣母弟爱子文武旧臣慕容筑杨颕史难阎松等五十余家入秦为质硕德乃还冬十二月安定公超攻姜纪不克遂攻焦朗于魏安朗遣弟子嵩为质于河西王利鹿孤利鹿孤遣傉檀来援比至超已退傉檀乃耀兵姑臧壁于胡坑超夜遣中垒将军王集帅精骑二千斫营傉檀纵兵逆击集被杀失兵士三百余人隆惧伪与傉檀通好请于苑内结盟傉檀遣镇北俱延入盟延疑有伏毁苑墙而出伏兵击之延失马步还傉檀怒遂攻昌松太守孟袆于显美隆遣广武将军茍安国宁逺将军石可率骑五百救之安国等惮傉檀之强遁还傉檀遂克显美执孟袆而去 
神鼎二年春二月兴遣兼散骑常侍席确来观虚实因征隆弟超为质沮渠蒙逊率众来伐隆遣使求救于河西王利鹿孤利鹿孤遣车骑大将军傉檀率众一万救之未至隆击败之蒙逊请与结盟留糓万余斛以赈饥人是时姑臧大饥糓价踊贵斗米直钱五千文人相食饿死者十余万口城门昼闭樵采路絶百姓请出城乞为佣作奴婢者日有数百隆恶其沮动众心尽坑之积尸盈于路衢戸絶者十有九焉冬十月河西王傉檀复攻隆于姑臧
神鼎三年秋七月河西王傉檀及沮渠蒙逊互出兵来攻隆以二寇之逼念姑臧终无以自存乃遣超率骑二百多赍珍宝请迎于秦姚兴遂遣徐难等率步骑四万来迎军至姑臧隆素车白马迎于道旁难以司马王尚行凉州刺史配兵三千权镇姑臧分置守宰以戍仓松番禾二城隆使吕胤告光庙曰陛下往运神略开建西夏德被苍生威振遐裔枝嗣不臧迭相簒弑二虏交逼将归东京谨与陛下奉诀于此歔欷恸泣酸感兴军隆遂率宗族僚属及民一万户随难东迁既至长安兴以隆为散骑常侍尚书公如故超为安定太守文武三十余人皆擢叙之初郭黁常言代吕者王故其起兵先推王详后推王乞基及隆东迁王尚卒代之终如黁言其后隆坐与姚兴子广平公弼谋反为兴所杀吕光以孝武太元十一年岁在丙戌据凉州十五年至隆灭亡岁在癸卯凡十八年以安帝元兴二年灭

卷八十四 后凉录四
吕纬
吕纬纂之弟也封陇西公镇北城初秃髪傉檀率众袭姑臧纬固守北城兵不得入及纂为超等所害或说纬曰超陵天逆上士众不附明公以介弟之亲仗大义之名投戈而起且姜纪焦辩在南城杨桓田诚在东苑皆吾党也何患不济纬遂严兵谓叔父巴西公他曰隆超弑逆所宜击之昔田氏之乱孔子邻国之臣犹抗言于哀公况今萧墙有难而可坐观乎他将从之他妻梁氏止之曰纬超俱兄弟之子何为舍超助纬自为祸首乎他乃谓纬曰超举事已成据武库拥精兵图之甚难且吾老矣无能为也超闻登城告他曰纂信谗言将灭超兄弟超以身命之切且惧社稷覆亡故出万死之计为国家唱义叔父当有以亮之超弟邈有宠于纬因说纬曰纂残国破家诛戮兄弟隆超此举应天人之心正欲尊立明公耳方今明公先帝之长子当主社稷四海颙颙人无异议隆超虽不达臧否终不以孽代宗更图异望也愿公勿疑纬信之乃与隆超结盟单马入城超执而杀之他寻叛降于秦
吕训
吕训光子也光征西域留于仇池其后仕杨难当为建忠将军王师北伐训卫仓储以俟既克难当署为驸马都尉奉朝请徙居内郡
光妻石氏
光妻石氏略阳氐人也初光之征西域留石氏于仇池麟嘉元年光僣称凉王于姑臧石氏与子绍及弟德世来自仇池光乃迎于城东遂册立为王后纂后簒位尊为王太后
纂妻杨氏
纂妻杨氏弘农人尚书右仆射杨桓之女也咸宁元年立为皇后杨氏美艳有义烈纂为超所刺杨氏命禁兵讨之殿中皆其党与莫有应者将军魏益多入斩纂首杨氏泣曰人已死如土石无所复知何忍复残其形骸乎益多骂之杨氏与婢十数人殡纂于城西将出宫超恐其挟珍宝出外使人搜索之杨氏厉声责曰尔兄弟不能和睦手刅相屠我旦夕死人用金寳何为超惭而退又问杨氏玉玺所在杨氏怒曰已毁之矣超见其有色欲纳之谓其父桓曰后若自杀祸及卿宗桓以言告杨氏杨氏曰大人本卖女与氐以图富贵一之已甚其可复使女辱于二氐乎桓不能强遂自杀谥曰穆后
绍美人张氏
张氏炖煌人本隠王绍之美人也清辨有操行姿色壮丽年十四绍见杀便请为沙门隆见而悦之欲污其行遣中书郎裴敏说之张氏善言名理敏为之屈隆亲逼之张氏敛袵曰钦乐至道故投身空门恐一旦辱于人誓不改节今见逼如此岂非命也于是升门楼自投于地二踵俱折口诵佛经颜色自若俄然而卒
吕宪妻符氏
吕宪纂之从叔也为建节将军辽东太守妻符氏年十五有姿色宪卒自杀
郭黁
郭黁西平人也少明式易善天文占候仕郡主簿张天锡末年苻氏每有西伐之问太守赵凝使黁筮之黁曰若郡内二月十五日失囚者东军当至凉祚必终凝乃申约属县至十五日鲜卑折掘送马于凝凝疑其非骏幽之内厩鲜卑惧而夜遁凝以告黁黁曰是也国家将亡不可复久苻坚末年当阳门震凉州刺史梁熙问黁曰其祥安在黁曰为四夷之事也当有外国二王来朝主上一当反国一死此城岁余而鄯善及前部王朝于苻坚前部王西归鄯善王死于姑臧及光王河西西海太守王桢以郡叛黁劝光袭之光左丞宝曰千里袭人自昔所难况王者之师天下所闻何可侥幸以邀成功黁不可从误人大事黁曰若其不捷黁自伏鈇钺之诛如其克也左丞为无谋矣光从而克之遂比之京管叅预机宻迁散骑常侍兼太常光将伐乞伏干归黁谏曰今太白未出不宜行师往必无功终当覆败太史令贾曜以为必有秦陇之地及克金城光使曜诘黁黁宻谓曜曰昨有流星东坠当有伏尸死将虽得此城忧在不守正月上旬河冰将解若不早渡恐有大变后二日而败问至光引军渡河既讫冰泮国人服其神验甚信重之后以光年老知其将败会荧惑守东井谓仆射王详[一作祥]曰于天文凉之分野将有大兵且主上老病太子冲闇太原公纂等凶悍一旦不讳祸乱必起以吾二人久居内要彼常切齿将为诛首恐祸及人深宜虑之田胡王乞基部落最强二苑之人多其故众吾今欲与公共唱大义推乞基为主则二苑之众尽为我有克城之后徐更议之详以为然黁遂以二苑之众夜烧洪范门使详为内应事泄黁据东苑以叛百姓闻黁起兵皆言圣人起事事无不成故相率从之如不及旬日之间有众数千光孙八人年幼悉在乳母抱中先在东苑黁之叛也悉虏而获之及纂击破黁军黁恚甚尽投王孙于锋刅之上枝分节解饮其血以盟众覩者尽皆掩目寒心不忍视之而黁悠然自若遂与光相持时有逃人奔于黁称吕綂病死黁曰未也光綂之命尽在一时后綂死三日而光死黁尝曰凉州谦光殿当有索头鲜卑居之其后秃髪傉檀沮渠蒙逊迭据姑臧终如黁言黁性褊酷不为士庶所附战败奔降西秦干归败入仕姚兴为太史令黁以灭姚者晋遂将妻子南奔为追兵所杀
杜进
杜进略阳氐也初为光禆将从伐西域讨平龟兹及光引还凉州刺史梁熙责光擅命还师遣子胤率众来拒光遣进等为前锋迎撃胤将麾下数百骑来奔进追擒之胡夷欵附光之定河西也进功居多表为辅国将军武威太守封武始侯进既居都尹权高一时出入羽仪与光相亚光甥石聪至自闗中光曰中州人言吾政化何如聪曰但闻有杜进耳实不闻有舅也光黙然因此诛进
张资
张资仕光为中书监博学多才艺文翰温雅光甚器之资病光博营救疗有外国道人罗义云能差资病光喜给赐甚厚鸠摩罗什知义诳诈乃告资曰义不能为益徒烦费耳冥运虽隠可以事试也遂以五色丝作绳结之烧为灰末投之水中灰若出水还成结者病不可愈须臾灰聚浮出复绳本形义疗无效少日资死光悼惜之
任射
任射者光时得罪自匿为王欣家奴发觉应死射有竒巧王尔[一作肃]鲁般之俦也故赦之及大殿岁久倾败光募能正者射运巧致思不烦大工土木俱正
窦茍
窦茍略阳氐也以壮勇知名从光攻龟兹登云梯入地道或时堕落苏而复上光深竒之后以强弩将军从中郎将方攻乞伏干归又从太原公纂率步骑五千南讨彭奚念皆无所获光亲讨干归茍又从纂率步骑三万攻拔金城以功迁左卫将军赐爵闗内侯
侯瑾
侯瑾字子瑜能解鸟语光大安三年常出门见白雀巢阳川与黑雀列行慨然叹曰今天下大乱君子小人相共居焉遂去不知所之
齐从
齐从魏安人也仕光为左卫将军守融明观绍初嗣立纂与弘率壮士攻洪范门从逆问之曰谁也众曰太原公从曰国有大故主上新立太原公行不由道夜入禁城将为乱耶因抽剑直前斫纂中额纂左右擒之纂曰义士也赦之勿杀及即伪位谓从曰卿前斫我一何甚也从泣曰隠王先帝所立陛下虽应天顺时而微心未达此时惟恐陛下不死何谓甚也纂嘉其忠因善遇之
宋歆
宋歆姑臧人也仕为炖煌太守以德惠下境内肃清乃结同心之梨歆诣酒泉献之光嘉其美瑞赏帛五十疋
宗燮
宗燮炖煌人仕纂为骑都尉尚书仆射大司马弘起兵东苑刼尹文杨桓为谋主请燮俱行燮曰老臣受先帝大恩位为列棘不能陨身授命死有余罪而复从殿下亲为戎首者岂天地所容乎且臣耄矣智不能谋众不足恃将焉用之弘曰君为义士我为乱臣乃止

卷八十五 西秦録一
乞伏国仁
乞伏国仁陇西鲜卑人也其先有如弗斯引出连叱卢三部自漠北南出太阴山遇一巨虫于路状若神龟大如陵阜乃杀马而祭之祝曰若善神也便当开路若恶神也遂塞不通俄而不见乃有一小儿在焉时又有乞伏部有老父无子者请养为子众咸许之老父欣然自以为有所依凭字之曰纥干纥干者夏言依倚也年十歳骁勇善骑射弯弓五百斤四部服其雄武推为统主号之曰乞伏可汗托铎莫何托译者言非神非人之称也其后国仁五世祖佑邻者晋泰始初率户五千迁于夏縁部众稍盛鲜卑鹿结七万余落屯于高平川与佑邻迭相攻击鹿结败南奔畧阳佑邻尽并其众因居高平川佑邻死子结权立徙于牵屯结权死子利那立击鲜卑吐頼于乌树山讨尉迟渴权于大非川并收其众三万余落利那死弟祁埿立祁埿死利那子述延立讨鲜卑莫侯于苑川大破之降其众二万余落因居苑川侵并邻部士马强盛以叔父轲埿为师傅委以国政弗斯引乌埿为左辅将军镇蔡园川出连髙胡为右辅将军镇至便川叱卢那胡为率义将军镇牵屯山述延死子傉大寒立会石勒灭刘曜惧而迁于麦田无孤山[晋记作元孤山]大寒死子司繁立秦皇始中迁于度坚山建元七年秦将益州刺史王綂来伐司繁帅骑三万拒綂于苑川綂潜袭度坚山部众五万余落悉降于綂司繁叹谓左右曰智不拒敌德不抚众剑骑未交而本根已败见众分散势亦难全若奔诸部必不我容吾将为呼韩邪之计矣乃拥部落亦诣綂降坚坚大悦署为南单于留之长安以司繁从叔吐雷为勇士护军抚其部众俄而鲜卑勃寒侵斥陇右坚以司繁为使持节都督征讨西胡诸军事镇西将军讨之勃寒惧而请降遂使司繁镇勇士川甚有威惠司繁卒子国仁立坚兴寿春之役征为前将军领先锋骑会国仁叔父歩颓叛于陇右坚遣国仁还讨之步颓闻之大喜迎国仁于路国仁置酒髙会攘袂大言曰苻氏徃因赵石之乱遂妄窃名号穷兵黩武跨僣八州疆宇旣宁冝绥以德方虚广威声勤心逺畧骚动苍生疲敝中国违天怒人将何以济且物极则亏祸盈而覆者天之道也以吾量之是役也难以免矣吾当与诸君共成一方之业及坚败归国仁遂廹胁部落有不从者击而并之众至十余万
建义元年苻坚为姚苌所杀国仁谓其豪帅曰苻氏以髙世之资而困于乌合之众可谓天也夫守常迷运先逹耻之见机而作英豪之举吾虽薄德藉累世之资岂可覩时来之运而不作乎遂以晋孝武太元十年自称大都督大将军大单于领秦河二州牧改秦建元二十一年为建义元年署置官属以其将乙旃童埿[童一作音]为左相屋引出支为右相独孤匹蹄为左辅武羣勇士为右辅弟干归为上将军自余拜授各有差乃分其地置
武城武阳安固武始汉阳天水畧阳漒川甘松匡朋白马苑川十二郡筑勇士都城以居之鲜卑匹兰帅众五千来降
建义二年春正月南安秘宜帅诸羌胡五万余人来击四面而至国仁谓诸将曰先人有夺人之心不可坐待其至宜抑威饵敌羸师以张之军法所谓怒我而怠寇也于是勒众五千袭其不意大败之秘宜奔还南安秋七月秘宜与其弟莫侯悌眷率众三万余户来降国仁拜秘宜镇东将军东秦州刺史悌眷镇南将军南梁州刺史
建义三年春三月秦苻登遣使署国仁使持节大都督都督杂夷诸军事大将军大单于苑川王夏五月国仁帅骑三万袭鲜卑大人宻贵裕茍提伦等三部于六泉秋七月髙平鲜卑没弈干东胡金熈连兵来袭相遇于渴浑川大战败之斩级三千获马五千疋没弈干及熈奔还三部振惧率众迎降署宻贵为建义将军六泉侯裕茍为建忠将军兰泉侯提伦为建节将军鸣泉侯是年国仁造刀一口铭曰建义隶书
建义四年春三月国仁建威将军叱卢乌孤跋拥众叛保牵屯山国仁率骑七千讨之斩其部将叱罗侯降者千余户跋大惧请降复其官爵夏四月讨鲜卑越质叱黎于平襄大破之获其子诘归弟子复半及部落五千余人而还六月国仁死在位四年伪谥宣烈王庙号烈祖
乞伏干归
乞伏干归国仁之弟也雄武英杰沈雅有度畧国仁死羣臣咸以国仁子公府尚幼宜立长君共推干归为大都督大将军大单于河南王大赦境内改元太初秋七月立妻邉氏为王后署置百官仿汉制以南川侯出连乞都为丞相镇南将军南梁州刺史悌眷为御史大夫金城邉苪为左长史东秦州刺史秘宜为右长史武始翟勍为左司马翟瑥为右司马畧阳王松寿为主簿从弟轲弹为梁州牧弟益州为秦州牧屈眷为河州牧自余封拜各有差九月干归迁都金城
太初二年春正月秦苻登遣使署干归为大将军大单于金城王时晋太元十四年也夏四月南羗独如率众七千来降休官阿敦侯年二部各拥五千余落据牵屯山为其邉害干归讨破之悉降其众于是声振邉疆鲜卑豆留猗叱豆浑及南丘鹿结并休官曷呼奴卢水尉地拔并率众来降干归皆署其官爵冬十一月枹罕羗彭奚念帅众来附干归以奚念为北河州刺史
太初三年夏四月吐谷浑王视连遣使称臣于干归贡其方物干归拜视连为沙州牧白兰王秋九月视连死子视罴立视罴英果有雄畧以其父祖慈仁为四邻所侵尝从容谓博士骞苞曰易云动静有常刚柔断矣先王以仁宰世不任威刑所以刚柔靡断取轻邻敌当仁不让岂宜拱黙者乎今将秣马厉兵争衡中国先生以为何如苞曰大王之言高世之畧秦陇英豪所愿闻也于是虚襟抚纳众赴如归冬十月干归遣使拜视罴为使持节都督罢涸已西诸军事沙州牧白兰王视罴不受谓使者曰自晋道不纲奸雄竞逐刘石虐乱秦燕跋扈河南王处形胜之地宜当纠合义兵以惩不顺奈何私相假署拟僣羣凶寡人承五祖之休烈控弦之士二万方欲扫氛秦陇清彼沙凉然后饮马泾渭戮问鼎之竖以一丸泥封东闗闭燕赵之路迎天子于西京以尽遐藩之节终不能如季孟子阳妄自尊大为吾白河南王何不立勲帝室策名王府建当年之功留芳来叶耶使还言之干归大怒然惮其强犹与结好十一月陇西太守越质诘归据平襄叛自称建国将军右贤王
太初四年春正月干归率众击诘归败之诘归东奔陇山旣而拥众来降干归以宗女妻之署立义将军秋七月秦苻登骠骑将军没奕干遣使结好以二子为质请共击鲜卑大兠国干归许之遂与没奕干攻大兠于安阳城大兠退固鸣蝉堡干归攻陷之大兠微服遁走收其部众而还归没奕干二子没奕干寻叛东合刘卫辰八月干归率骑一万讨没奕干没奕干奔他楼城干归射之中目冬十月三河王吕光遣弟右将军吕寳乘虚攻金城干归闻之引还为寳所袭败于鸣雀峡退屯青岸
太初五年秋八月吕寳进攻干归干归使北河州刺史彭奚念断其归路躬贯甲胄连战败之寳及将士投河死者万余人光又遣子虎贲中郎将吕纂袭击彭奚念纂复败绩奔遁
太初六年春正月休官权千成为秦所逼遣使请降干归署为东秦州刺史休官大都统显亲公夏六月干归立其子炽盘为太子炽盘勇畧明决过于其父
太初七年春正月秦苻登遣使署干归假黄钺大都督都督陇右河西诸军事左丞相大将军河南王领秦梁益凉沙五州牧加九锡之礼夏六月苻登为姚兴所逼遣其子汝阴王崇为质于干归请救进封干归梁王命置官司纳其妹东平长公主为梁王后干归遣前将军乞伏益州冠军将军翟瑥率骑士二万救之闻登为秦所杀引还冬十月秦苻崇为干归所逐奔陇西王杨定定留司马邵疆守秦州率歩骑四万与崇共攻干归干归遣凉州牧轲弹秦州牧益州立义将军诘归率骑三万拒之[具翟瑥傅]益州与定战败于平川轲弹诘归欲引兵退冠军翟瑥奋剑止之轲弹率骑往赴益州诘归亦勒兵继进定遂大败斩定及崇首虏万七千级于是尽有陇西巴西之地
太初八年春正月干归自称秦王赦其境内殊死已下以太子炽盘领尚书令出连乞都为丞相左长史邉芮为尚书左仆射右长史袐宜为右仆射翟瑥为吏部尚书翟勍为主客尚书杜宣为兵部尚书王松寿为民部尚书樊谦为三公尚书方弘曲景为侍中自余拜授皆如魏武晋文故事然犹称大将军大单于邉芮等领府佐如故夏四月索虏秃髪如茍率戸二万来降干归妻以宗女六月迁都于西城秋七月三河王吕光率众十万来伐左辅将军宻贵周右卫将军莫者羖羝言于干归曰光旦夕将至陛下以命世雄姿开业洮罕克剪羣凶威振遐迩将鼔淳风于东夏建八百之鸿庆不忍小屈与奸竖竞于一时若机事不捷恐非国家之利也宜遣爱子以退之干归乃称藩于光遣子勅勃[载记作勃勃]为质旣而悔之杀贵周及羖羝
太初九年春正月休官权万世帅众来降冬十月凉州牧乞伏轲弹与秦州牧乞伏益州不平轲弹奔凉是歳干归所署立义将军越质诘归帅戸二万叛降于秦显亲公权千成帅众攻秦上邽不克退保畧阳姚硕德撃之千成亦降
太初十年春正月凉王吕光以干归数反复举兵来伐使吕延为前锋羣臣咸劝其东奔成纪以避其锐干归不从谓诸将曰昔曹孟德败袁本初于官渡陆伯言摧刘玄德于白帝皆以权畧取之军之胜败在于巧拙不在众寡光虽举全州之军而无经逺之畧不足惮也且其精锐尽在吕延延勇而无谋易以奇策制之延军若败光亦遁还乘胜追奔可以得志众咸曰非所及也二月光军于长最遣子吕纂帅步骑三万攻金城干归率众二万救之未至纂等拔金城光别将梁恭等以甲卒万余出阳武下峡与秦州刺史没奕干攻其东以为犄角之势吕延以枹罕之众攻陷临洮武始河闗干归泣谓诸将曰今事势穷踧逃命无所死中求生正在今日凉军虽四面而至然相去辽逺山河旣阻力不周接败其一军众军自退乃纵反间绐延称秦王干归众溃东奔成纪延信之引骑轻进遂大败之斩延于阵夏六月干归征北河州刺史彭奚念为镇卫将军以镇西将军屋列破光[一作屋弘]为河州牧定州刺史翟瑥为晋兴太守镇枹罕冬十月秦长水校尉姚珍来奔干归以女妻之
太初十一年春正月干归遣秦州牧益州攻凉支阳鹯武允吾三部皆克之虏万余人而还夏六月秃髪乌孤遣使来结和亲凉散骑常侍郭黁来奔干归以为建忠将军兼散骑常侍秋九月干归遣秦州牧益州武卫将军慕兀[载记作慕容允]冠军将军翟瑥率骑二万伐吐谷浑冬十月益州等与吐谷浑王视罴战于度周川大破之视罴退保白兰山遣使谢罪贡其方物以子宕岂为质干归以宗女妻之
太初十二年夏四月鲜卑迭掘河内率户五千自魏来降干归以河内为迭掘都綂以宗女妻之秋七月丞相南川宣公出连乞都卒冬十月干归以金城太守辛静为右丞相
太初十三年春正月乙亥干归所居金城南景门无故自崩甚恶之遂迁都苑川大赦境内夏五月秦姚兴遣征西姚硕德率众五万来伐入自南安峡干归率诸将拒之次于陇西兴复遣别将潜师继发秋七月干归闻兴将至谓诸将曰吾自开建以来屡摧勍敌乘机藉筭举无遗策今姚兴尽中国之师军势甚盛山川阻狭无纵骑之地宜引师平川伺其殆而击之存亡之机在斯一举诸君勠力勉之若枭剪姚兴闗中之地尽吾有也于是遣武卫将军慕兀等屯守秦军樵采路絶秦姚兴潜引兵来救干归闻之复使慕兀率中军二万迁屯栢阳镇军将军罗敦率外军四万迁屯侯辰谷自率轻骑数千前候军势会大风昏雾遂与中军相失为追骑所逼入于外军旦与秦战为兴所败遁归苑川部众三万六千皆降于秦兴进军枹罕干归遂走金城谓诸豪帅曰吾才非命世谬为诸君所推心存拨乱而德非时雄叨窃名号已踰一纪负乘致寇倾丧若斯今众已散败势不得安吾欲西保允吾以避其锋若方轨西迈理难俱济卿等留此各以其众降秦保全妻子勿吾随也羣下咸曰昔古公杖策豳人归懐玄德南奔荆楚襁负分岐之感古人所悲况臣等义深父子而有心离背死生愿从陛下干归曰自古无不亡之国不败之家废兴命也茍天未亡我庻几异日克复旧业复与卿等相见有期德之不建何为俱死公等自爱吾今将寄食于人以终余年乃大哭而别遂帅骑数百驰至允吾乞降于武威王利鹿孤利鹿孤遣车骑傉檀迎之置于晋兴待以上宾之礼秦兵旣退南羗梁弋等宻遣使来招干归将应之其臣屋引阿洛以告晋兴太守阴畅畅驰白利鹿孤利鹿孤遣弟吐雷率骑三千屯扪天岭干归惧为利鹿孤所杀谓太子炽盘曰吾不能负荷大业致兹颠覆以利鹿孤义兼亲好兾存唇齿之援乃忘义背亲谋人父子忌吾威名势不全立今姚氏方强吾将归之若尽室俱去必为追骑所及吾送汝兄弟及汝母为质彼必不疑吾既在长安彼终不敢害汝也于是送炽盘兄弟于西平八月干归南奔枹罕遂降于秦冬十一月干归至长安姚兴见而大悦署为持节都督河南诸军事镇逺将军河州刺史封归义侯乆之炽盘欲逃诣干归武威王利鹿孤遣兵追获将杀之广武公傉檀劝曰子而归父无足深责宜宥之以示大度利鹿孤从之
太初十四年春二月秦姚兴遣干归还镇苑川尽以其故部众配之夏四月干归至苑川以邉芮为长史王松寿为司马翟勍为尚书令公卿大将已下悉降号僚佐偏裨
太初十五年夏四月炽盘自西平奔归苑川南凉王傉檀归其妻子干归使炽盘入朝于秦姚兴署为振忠将军兴晋太守寻遣使者加干归散骑常侍左贤王
太初十六年秋七月秦遣干归以所部甲卒随齐难等迎吕隆于河西冬十一月讨叛羗党龙头于滋川拔之
太初十九年秋九月攻仇池杨盛将苻帛于皮氏堡克之盛率兵来救战于竹岭为盛所败
晋义熈元年春正月[自此以后四年并从建康年号]干归朝于秦吐谷浑将大孩[一名乌纥堤]屡冦干归邉境干归怒率骑讨之大孩大败俘斩万余口而还大孩走保南凉死于胡园视罴世子树洛干帅其余众数千家奔归莫何川自称大都督车骑大将军大单于吐谷浑王化行所部众庶乐业号为戊寅可汗沙漒杂种莫不归附乃宣言曰孤先祖避地于此曁孤七世思与羣贤共康休绪今士马桓桓控弦数万孤将振威梁益称覇西戎观兵三秦逺朝天子诸君以为何如众咸曰此盛德之事也愿大王自勉干归闻而甚忌之秋八月干归率众攻仇池为杨盛所败寻复率众攻盛将杨玉于西阳堡克之
义熈二年秋七月苑川地震裂生毛狐雉入于寝内百草皆自反干归甚恶之冬十二月复入朝于秦
义熈三年春正月秦姚兴虑干归寖强难制终为西州之患因其朝也留为主客尚书以世子炽盘为建武将军行西夷校尉监抚其部众镇苑川秋七月秃髪傉檀叛秦遣使来邀炽盘斩其使送之长安秦甚嘉之冬十一月秦河州刺史彭奚念叛降秃髪傉檀秦以炽盘行河州刺史
义熈四年夏五月秦遣干归以镇逺将军从广平公弼等帅步骑袭傉檀冬十月炽盘以秦政寖衰兵乱将始且畏秦之攻袭乃招结诸部二万七千筑城于嵻崀山而据之十一月炽盘攻彭奚念于枹罕为奚念所败而还
更始元年春三月炽盘入秦见太原公懿于上邽彭奚念乘虚来袭炽盘闻之怒不告懿而归击奚念破之遂围枹罕干归从秦王兴如平凉炽盘攻枹罕克之遂遣使告干归干归逃还苑川鲜卑大恱坚有众五千自龙马苑来降夏四月干归如枹罕留炽盘镇之收其部众得二万人徙都度坚山秋七月羣下劝干归称王干归以寡弱弗许固请曰夫道应符厯虽废必兴图箓所弃虽成必败本初之众非不多也魏武运筹四州瓦解寻邑之兵非不盛也世祖龙申亡新鸟散固天命不可虚邀符箓不可妄冀姚数将终否极斯泰乘机抚运实系圣人今见众三万足可疆理秦陇清荡洮河陛下应运再兴四海鹄望岂宜固守谦冲不以社禝为本愿时即大位允副羣心干归从之遂以晋义熈五年僣称秦王赦其境内改元更始置百官公卿已下悉复本位冬十月复立夫人邉氏为王后世子炽盘为太子领冠军大将军仍命炽盘为都督中外诸军録尚书事以屋引破光为河州刺史镇枹罕以南安焦遗为太子太师与叅军国大谋录其子华为尚书民部郎
更始二年春正月遣炽盘讨谕薄地延师次烦于地延率众出降署为尚书徙其部众于苑川三月遣陇西羗昌何攻秦金城郡拔之以骁骑将军乞伏务和为东金城太守秋七月乙丑干归讨越质屈机等十余部降其众二万五千徙于苑川八月干归复都苑川九月攻秦畧阳南安陇西诸郡皆克之徙民万五千戸于苑川及枹罕冬十月鲜卑仆浑羗句岂输报邓若等帅戸二万来降
更始三年春二月干归徙鲜卑仆浑部三千余户于度坚城以子勅勃为秦兴太守镇抚之秦姚兴力未能西讨恐更为邉害遣太常索棱为太尉领陇西内史使来招谕干归感之遣使送所掠守宰谢罪乞降秦复遣使署干归为使持节散骑常侍都督陇西岭北护羗匃奴杂胡诸军事征西大将军河州牧大单于河南王太子炽盘假节镇西将军左贤王平昌公干归方图河右权宜受之复称藩于秦夏四月干归徙羗句岂等部众五千余户于迭兰城以兄子阿柴为兴国太守镇抚之五月复以子木奕干为武威太守镇嵻崀城秋七月遣平昌公炽盘及次子中军将军审虔率步骑一万伐秃髪傉檀八月炽盘率师济河败傉檀太子虎台于岭南获牛马十万余而还冬十月攻秦畧阳太守姚龙于栢阳堡克之十一月进攻南平太守王憬于永洛[一作水洛]城又克之徙民四千余戸于苑川三千余户于谭郊遣中军将军审虔帅众二万城谭郊十二月西羗彭利髪据枹罕自称大将军河州牧干归率骑三万讨之战于枹罕不克
更始四年春正月干归复讨利髪师次奴葵谷利髪弃其部众南奔干归遣兄子振威将军公府追击至于清水斩之干归入枹罕收羗戸一万三千以审虔为河州刺史镇枹罕而还二月戊巳干归徙都谭郊命平昌公炽盘镇苑川因率骑二万讨吐谷浑支綂阿若干于赤水大破之树奕干请降干归拜为平狄将军赤水都护又以其弟吐护真为捕虏将军层城都尉阿若干为护军都尉夏五月炽盘率众攻秃髪傉檀三河太守呉阴于白土克之以出累代为太守六月干归畋于五溪有枭集于其手心甚恶之遂为兄子公府所弑并杀诸子十余人公府奔固大夏炽盘遣其弟广武将军智逹阳武将军木奕干率骑三千讨之以其弟昙逹为镇东将军镇谭郊骁骑将军娄机镇苑川炽盘帅文武及民二万余戸迁于枹罕先是干归未亡时枹罕金城见鼠有数万头将诸小鼠各衔马屎羣移而渡洮洒二水悉止枹罕自是二年而炽盘徙居之秋七月智逹等击破公府于大夏公府奔迭兰城就其弟阿柴智逹等攻拔之斩阿柴父子五人公府奔嵻崀南山追获之并其四子轘之于谭郊八月塟干归于枹罕伪谥武元王庙号高祖在位二十四年

卷八十六 西秦録二
乞伏炽盘
乞伏炽盘干归长子也性勇果英毅临机能断权畧过人初干归为姚兴所败炽盘质于秃发利鹿孤后自南平逃而降兴兴署为振忠将军兴晋太守又拜建武将军行西夷校尉留其部众镇苑川及干归返政复立炽盘为太子领冠军大将军都督中外诸军録尚书事后干归称藩于秦兴遣使署炽盘假节镇西将军左贤王平昌公寻进号抚军大将军干归死遂袭伪位自称大将军河南王大赦境内改元永康九月署尚书令翟勍为相国侍中太子詹事曲景为御史大夫段晖为中尉弟延祚为禁中録事樊谦为司直罢尚书令仆射尚书六卿侍中散骑常侍黄门郎等官置中左右常侍侍郎各三人永康二年春三月炽盘遣龙骧将军智逹平东将军王松寿讨吐谷浑树洛干于浇河大破之获其将
呼那乌提虏三千余戸而还又遣镇东将军昙逹与平东将军王松寿率骑一万东讨休官权小郎吕破胡于白石川大破之进据白石城降其众万余人显亲公休官权小成吕奴迦等二万余戸叛据白坑负固不服昙逹进攻克之斩小成奴迦及首级四千七百陇右休官悉降秦太尉索棱以陇西来降炽盘以棱为太傅夏四月遣安北将军乌地延冠军将军翟绍讨吐谷浑别綂句勤[一作旁]于泣勤川大破之俘虏甚众秋七月炽盘率诸将讨吐谷浑别綂支旁于长柳川虏旁及其民五千余戸而还九月击吐谷浑别綂掘逵于渴浑川大破之俘获男女二万三千冬十月掘逵率其余众来降
永康三年春正月有五色云起于南山炽盘以为已瑞大悦谓羣臣曰吾今年应有所定王业成矣于是缮甲整兵以待四方之隙夏五月炽盘闻南凉秃髪傉檀西征乙弗拔剑而起曰可以行矣羣臣咸以为不可太府主簿焦袭曰傉檀不顾近患而贪远利我今伐之絶其西路使不得还救则虎台[傉檀子]独守穷城可坐擒也此天亡之时必不可失炽盘从之率步骑二万袭乐都秃髪虎台凭城拒守炽盘四面攻之一句而克遂入乐都论功行赏将士各有差遣平远将军犍虔率骑五千追傉檀以镇南将军谦屯为都督河右诸军事凉州刺史镇乐都秃髪赴单为西平太守镇西平[赴单乌孤之子也]赵恢为广武太守镇广武曜武将军王基为晋兴太守镇浩亹徙虎台与其文武及百姓万余戸于枹罕六月傉檀势屈请降旣至遣使郊迎待以上宾之礼秋七月署傉檀为骠骑大将军左南公南凉文武随才铨擢冬十月炽盘旣兼傉檀兵强地广复称秦王署置百官十一月立妃秃髪氏为王后
永康四年春三月河西王沮渠蒙逊攻拔广武郡炽盘遣将军魋尼寅邀于浩亹为蒙逊所击死之又遣将军折斐等率骑二万据勒姐岭复为蒙逊所擒夏四月炽盘子元基[一作元方]自长安逃归以为尚书左仆射五月炽盘率众三万攻湟河沮渠汉平遣司马隗仁乗夜袭击大败炽盘将引还先遣老弱汉平长史焦昶将军叚景潜召炽盘炽盘复攻之昶景因说汉平出降仁勒壮士百余据南门楼三日不下力屈擒之炽盘怒欲斩之散骑常侍武威叚晖谏曰仁临难不畏死忠臣也宜宥之以励事君乃囚之隗仁在西秦五年叚晖又为之说炽盘免之使还姑臧六月以左卫将军匹逵为湟河太守因讨乙弗窟干降其三千余戸而还署尚书右仆射出连虔为都督岭北诸军事凉州刺史以凉州刺史谦屯为镇军大将军河州牧秋七月以秦州刺史昙逹为尚书令光禄勲王松寿为秦州刺史冬十一月炽盘遣尚书令昙逹秦州刺史王松寿等率骑一万讨南羗弥姐康薄于赤水降之遂以王孟保为略阳太守镇赤水
永康五年春正月炽盘攻秦洮阳公彭利和于漒川次师沓中沮渠蒙逊率众攻石泉来援炽盘闻而引还二月尚书令昙逹与凉州刺史出连虔率骑五千救石泉蒙逊闻昙逹等至亦引兵去遂遣使来聘与炽盘结和亲夏四月昙逹王松寿等率骑一万击秦上邽进据蒲水秦州刺史姚艾率众来拒大战破之艾奔上邽昙逹进屯大利破黄石大羗二戍徙其民五千余戸于枹罕冬十月使秦州刺史王松寿镇马头以逼秦之上邽十二月遣使诣太尉刘裕求击秦以自效裕拜炽盘平西将军河南公
永康六年春二月遣安东将军木奕干率骑五千讨吐谷浑树洛干于塞上破其弟阿柴于尧扞川俘获五千余口而还树洛干奔保白兰山惭愤发疾而死炽盘闻而喜曰此虏矫矫所谓有豕白蹢也徃岁昙逹东征姚艾败走今年木奕干西讨黠虏远逃境宇稍清奸凶方殄股肱惟良吾无患矣秋七月相国翟勍卒八月以尚书令昙逹为左丞相子左仆射元基为右丞相御史大夫曲景为尚书令侍中翟绍为左仆射冬十月遣昙逹元基东讨秦故将姚艾艾遣使称藩炽盘以为征东大将军秦州牧征王松寿为尚书右仆射
永康七年春正月以木奕干为沙州刺史镇乐都二月乙弗鲜卑乌地延率戸二万来降署为建义将军地延寻死弟他子立以子轲兰质于西平他子从弟提孤等率户五千以西迁叛凉州刺史出连虔遣使谕之提孤等归降炽盘以提孤奸猾终为邉患税其部中戎马六万疋后二歳提孤等扇动部落西奔出塞他子率戸五千入居西平冬十月姚艾叛秦降西河王蒙逊蒙逊率众迎之艾叔父儁言于众曰秦王宽仁有雅度自可安居事之何为从凉主西迁众咸以为然相率逐艾推儁为主复遣使请降炽盘大悦征儁为侍中中书监征南将军封陇西公邑一千户以左丞相昙逹都督洮罕以东诸军事征东大将军秦州牧镇南安冬十一月炽盘东巡十二月徙上邽民五千余戸于枹罕
永康八年夏四月使征西将军他子率骑五千讨吐谷浑觅地于弱水南大破之觅地率众五千来降拜弱水护军秋九月左卫将军匹逵建威将军梯君等讨彭利和于漒川大破之利和单骑奔仇池获其妻子徙羗豪三千户于枹罕漒川羗三万余戸皆安堵如故冬十月以尚书右仆射王松寿为益州刺史镇漒川
建弘元年春正月立次子暮末为太子仍兼领抚军大将军都督中外诸军事大赦境内改元建弘其臣佐等多所封授秋七月甲辰宋初受禅诏以炽盘为安西大将军秦王九月振武将军王基等袭河西王蒙逊胡园戍俘二千余户而还
建弘二年春正月遣征北将军木奕干辅国将军右丞相元基率骑攻上邽遇霖雨而还夏四月吐谷王阿柴遣使来降炽盘署阿柴为征西大将军开府仪同三司安州牧白兰王秋七月河西王蒙逊率众来伐使征北将军木奕干等帅步骑拒之斩首二千而还冬十二月遣征西将军他子等率骑二万击契汗秃真于罗川
建弘三年春正月征西他子等大破契汗秃真获男女二万口牛羊五十余万头秃真率骑数千西奔其别部树奚帅户五千来降夏四月乙亥以折冲将军是辰为西胡校尉筑列浑城于汁罗以镇之秋九月遣征北将军出连虔等率骑六千击沮渠城都于五涧冬十月出连虔与城都战擒之十二月征秦州牧昙逹为左丞相征东大将军
建弘四年春三月炽盘谓其羣臣曰今宋虽奄有江南夏人雄据闗中皆不足与也独魏主奕世英武贤能为用且谶云恒代之北当有真人吾将举国而事之乃遣尚书郎莫者阿胡积弩[一作射]将军又寅等入见于魏贡黄金二百斤并陈伐夏方略太宗许之
建弘五年夏四月炽盘遣镇南将军吉毗等帅步骑一万南伐白茍车孚崔提旁为四国皆来降附秋七月遣太子暮末率征北将军木奕干等歩骑三万出貂渠谷攻河西白草岭临松郡皆破之徙民二万余口而还
建弘六年夏四月遣平逺将军叱卢犍等袭河西战于临松擒其将沮渠白蹄徙其民五千余户于枹罕秋七月遣镇南将军吉毗等南击黒水羗酋丘担大破之冬十月丘担率众来降炽盘署担为归善将军拜折冲将军信帝为平羗校尉以镇之
建弘七年春正月炽盘复遣使如魏请用师于夏秋八月炽盘伐河西至亷川遣太子暮末等率步骑三万攻西安不克又攻番禾河西王沮渠蒙逊发兵来御夏主赫连昌遣征南大将军呼卢古将骑二万攻苑川车骑大将军韦代将骑三万攻南安炽盘闻之引还九月徙其境内老弱畜产于浇河及莫河仍寒川留左丞相昙达守枹罕韦代攻拔南安获秦州刺史翟爽南安太守李亮吐谷浑掘逵等帅部众二万余落叛奔昴川附于吐谷浑王慕璝冬十月左丞相昙逹与夏呼卢古战于嵻崀山昙达兵败十一月呼卢古韦代进攻枹罕炽盘迁保定连呼卢古入南城镇东将军赵寿生帅死士三百人力战却之呼卢古韦代又攻沙州刺史出连虔于湟河虔遣后军将军万年击败之又攻西平执安西将军库洛干坑战士五千余人掠其民二万余戸而去十二月征南将军吉毗镇南漒陇西人辛澹帅戸三千据城逐毗毗走还枹罕澹南奔仇池
建弘八年春正月山羗率众叛二月炽盘遣左丞相昙逹招慰武始诸羗征南将军吉毗招慰洮阳诸羗羗人执昙逹送夏吉毗为羗所击奔还士马死伤者什有六七三月炽盘以辅国将军叚晖为凉州刺史镇乐都平西将军曲景为沙州刺史镇西平宁朔将军出连辅政为梁州刺史镇赤水夏六月炽盘还枹罕秋七月炽盘谓羣臣曰孤知赫连氏必无成冐险归魏今果如孤言八月炽盘遣叔父平逺将军埿头弟安远将军安度为质于魏又使中书侍郎王恺丞相从事中郎乌讷阗奉表贡其方物九月氐王杨玄遣将军苻白作围梁州刺史出连辅政于赤水城中粮尽民执辅政以降辅政至绤谷逃还冬十月炽盘以骁骑将军吴汉为平南将军梁州刺史镇南漒十二月梁州刺史吴汉为羣羗所攻帅戸二千奔还枹罕
建弘九年春正月商州刺史领浇河太守姚浚叛降河西炽盘以尚书焦嵩代浚帅骑三千讨之二月嵩为吐谷浑元绪所执夏五月炽盘寝疾谓太子暮末曰吾死之后汝能保境则善矣沮渠城都为蒙逊所亲重汝宜归之炽盘在位八年而宋氏受禅以元嘉五年六月卒暮末嗣立伪谥文昭王塟于武平陵庙号太祖
乞伏暮末[暮一作慕]
乞伏暮末字安石炽盘第二子也以元熈元年立为太子领抚军大将军都督中外诸军事炽盘卒暮末即位大赦境内改元永弘[一作洪]署右丞相元基为侍中相国都督中外诸军録尚书事镇军大将军河州牧谦屯为骠骑大将军征安北将军凉州刺史叚晖为辅国大将军御史大夫叔父右禁将军千年为镇北将军凉州牧镇湟河以征北将军木奕干为尚书令车骑大将军以征南将军吉毗为尚书仆射卫大将军秋七月河西王沮渠蒙逊因秦丧来伐西平太守曲承谓之曰殿下若先取乐都则西平必为殿下之有西平茍望风请服亦明主之所疾也蒙逊乃释西平攻乐都相国元基帅骑三千救之甫入城而西河兵至攻其外城克之絶其水道城中饥渴死者大半东羗乞提从元基救乐都阴与河西通谋下绳引内其兵登城百有余人鼔噪烧门元基率左右奋击河西兵退暮末大惧八月遣使诣蒙逊许归沮渠城都以求和蒙逊引还遣使入秦吊祭暮末厚资城都遣将军王伐送之蒙逊疑之使恢武将军沮渠竒珍伏兵于扪天岭执代并其骑士三百人旣而蒙逊遣尚书郎王杼送伐还秦并遗暮末马千疋及锦罽银缯九月暮末遣记室郎中马艾如河西报聘冬十月凉州牧千年嗜酒残虐不恤政事暮末遣使让之千年惧奔河西暮末以叔父光禄大夫沃陵为凉州牧镇湟河
永弘二年春正月暮末遣征虏将军出连辅政等守西平政等未至蒙逊率众拔之执太守曲承二月立妃梁氏为王后子万载为太子杀尚书陇西辛进并其五族二十七人追恨其射伤母面也夏五月河西王蒙逊率众来伐暮末留相国元基守枹罕迁保定连南安太守翟承伯等据罕开谷以应蒙逊暮末击破之进至冶城西安太守莫者幼眷据汗川以叛暮末讨之为幼眷所败还于定连蒙逊进至枹罕遣太子兴国攻定连六月暮末逆击兴国于冶城擒之追击蒙逊至于谭郊吐谷浑王慕璝遣其弟没利延将骑五千会蒙逊来伐暮末遣辅国大将军叚晖邀击之复大破之秋七月蒙逊遣使送榖三十万斛来赎世子兴国暮末不许寻以兴国为散骑常侍以妹平昌公主妻之冬十月暮末弟轲殊罗烝炽盘左夫人暮末禁之因与叔父什寅谋叛暮末收其党与杀之并杀什寅秃髪氏十二月地震野草皆自反
永弘三年春三月什寅母弟前将军白飬及镇卫将军去列以什寅之死颇有怨言暮末皆杀之秋九月西秦自正月不雨至于九月兼之政刑酷滥内外崩离部民流叛者不可胜计冬十月暮末为河西王蒙逊所逼遣中书侍郎王恺从事中郎乌讷阗请迎于魏世祖许以平凉以东安定以西封之暮末乃焚城邑毁寳器帅户万五千东如上邽至高田谷时给事黄门侍郎郭恒谋刼沮渠兴国以叛事觉诛之夏主赫连定闻暮末将至发兵来拒暮末留保南安其故地皆入于吐谷浑冬十一月世祖遣尚书库结率骑五千来迎暮末卫大将军吉毗固谏以为不宜内徙暮末从之库结引还南安诸羗万余人谋叛推安南将军都督八郡诸军事广宁太守焦遗为主遗不从乃刼遗族子长城护军焦亮为主率众攻南安暮末请救于氐王杨难当难当遣将军苻献帅骑三千救之暮末与之合击诸羗诸羗溃散亮奔广宁暮末进军攻之以手令与焦遗使取亮十二月遗斩亮首出降暮末进遗号镇国将军秦略阳太守弘农杨显以郡降夏
永弘四年春正月夏主赫连定击暮末将姚献献败遂遣叔父北平公韦代率众一万攻南安城内大饥人相食侍中征虏将军出连辅政侍中右卫将军乞伏延祚吏部尚书乞伏跋踰城奔夏暮末穷蹙舆榇出降并沮渠兴国送于上邽夏六月夏主杀暮末及其宗族五百人时魏神嘉四年也先是炽盘都长安端门外有一井人常宿汲水亭之下而夜闻磕磕有声惊起照视瓮中如血中有丹鱼长可三寸而有寸光东羗西虏共相攻伐至是而亡国仁以孝武太元十年僣位至暮末四世凡四十六年

卷八十七 西秦録三
乞伏益州
乞伏益州干归之弟也干归时为前将军秦州牧杨定之死也天水姜乳袭据上邽干归遣益州帅骑六千讨之左仆射边芮民部尚书王松寿言于干归曰益州以懿弟之亲屡有战功狃于累胜常有骄色若其遇冦必将易之且未宜专任示有所先干归曰益州骁勇善御众诸将莫有及之者但恐其专擅耳若以重佐辅之当无虑也于是以平北将军韦虔为长史散骑常侍左禁将军务和为司马至大寒岭益州恃胜自矜不为部陈听将士觧甲逰畋纵饮令曰敢言军事者斩虔等谏曰王以将军亲重故委以专征之任庻能摧彼凶暴以副具瞻贼已垂逼奈何觧甲自寛宴安酖毒窃为将军危之益州曰乳以乌合之众今闻吾至理应远窜乃与吾决战者斯成擒耳吾自揣之有方郷等不足虑也既而乳率众逆击益州果败干归曰孤违蹇叔以至于此将士何为孤之罪也皆赦之后复率众攻凉拔支阳鹯武允吾三郡虏众万余又与武卫慕兀等率骑伐吐谷浑破视罴于度周川质其子宕岂引兵而还封平远侯寻卒
乞伏昙逹
乞伏昙逹炽盘之弟也仕为秦州牧鎭东将军鎭谭郊封襄武侯与平东将军王松寿帅骑一万讨破休官权小郎吕破胡于白石川虏其男女万余口进据白石城休官降者万余人后显亲休官权小成吕奴迦等叛保白坑昙逹谓将士曰昔伯珪凭崄卒有灭宗之祸韩约肆暴终受覆族之诛今小成等逆命白坑宜在除灭王者之师有征无战粤尔舆人戮力勉之众咸拔剑大呼于是率众攻白坑斩小成奴迦及首级四千七百陇右悉降后又帅众讨降南羗弥姐康薄于赤水沮渠蒙逊来攻石泉昙逹与别将出连虔率骑五千救之蒙逊引还寻与王松寿率步骑一万攻姚艾于上邽进据蒲水大破之遂屯大利破黄石大羗二戍迁尚书令转为左丞相寻迁都督枹罕以东诸军事征东大将军秦州牧鎭南安复征为左丞相征东大将军镇枹罕赫连勃勃遣征南大将军呼卢古率骑二万来伐昙逹率众击之战于嵻崀山败绩诸羗执送勃勃
邉氏
干归妻邉氏金城人左长史邉芮之妹也干归僭立遂以太初元年立为王后及干归奔降于秦降号太妃旣而返政复为王后
秃髪氏
王后秃髪氏傉檀之女太子虎台之妹也傉檀旣降炽盘纳为王后拜傉檀为左南公甚礼遇之虎台亦被优宠未几令人鸩杀傉檀河西王蒙逊遣人诱虎台许以畨禾西安二郡处之且借之兵使伐秦报其父雠复取故地虎台阴许之事觉炽盘以后弟之故待之如初后宻与虎台谋曰秦本我之仇雠虽以婚姻之故待之如此盖时宜耳先王之薨又非天命遗令不治者欲全济子孙故也为人子者岂可臣妾于仇雠而不思报复乎乃与武卫将军越质洛城谋弑炽盘后妹为炽盘左夫人有宠知其谋而告之炽盘杀后及虎台等十余人
秃发氏
左夫人秃发氏利鹿孤之宗女也先是炽盘为质于凉利鹿孤妻之炽盘后奔允街秃髪傉檀复遣归之遂为左夫人有宠于炽盘谗杀其姐及虎台后秃髪氏与暮末弟轲殊罗私通暮末知而禁之轲殊罗惧遂与叔父什寅谋杀暮末奉沮渠兴国以奔河西使秃发氏盗门钥于内钥误门不得开门者以告暮末収其党与尽杀之而赦轲殊罗什寅鞭之什寅曰我负汝死不负汝鞭暮末怒刳其腹投尸于河水秃髪氏乃自杀
叚晖
叚晖字长祚武威姑臧人汉太尉颎八世孙也身长八尺余师事欧阳汤汤甚器爱之有一童子与晖同志居二年童子辞归从晖请马晖戱作木马与之童子甚悦谢晖曰吾太山府君子也奉敕逰学今将欲归烦子厚赠无以报德子后位至常伯封侯非报也且以为好言终便乗木马腾空而去晖乃自知必将贵也遂仕乞伏炽盘为散骑常侍从征沮渠蒙逊湟河太守沮渠汉平汉平出降司马隗仁勒壮士百余据城自守炽盘进击之众寡不敌遂为所擒炽盘欲斩之晖谏曰仁临难履危奋不顾命忠之至也乃宥之迁晖辅国大将军凉州刺史御史大夫西海侯暮末即位国政衰乱晖与子承根奔吐谷慕璝后遂归魏
常垣
常垣河内温人魏太常卿林五世孙也父珍苻坚南安太守因世乱遂居凉州垣仕乞伏世为镇逺将军大夏镇将显羙侯
翟瑥
翟瑥武始人仕干归为冠军将军初氐王杨定率步骑四万来伐干归谓诸将曰杨定以勇虐聚众穷兵逞欲兵犹火也不戢将自焚定之此役殆天以之资我也于是遣凉州牧乞伏轲弹秦州牧乞伏益州立义将军诘归拒之以瑥为冠军将军右司马前锋始交益州为定所败轲弹诘归欲引而还瑥奋剑谏曰主上以神武之资开基陇右东征西讨靡不席卷威振秦梁声光巴汉将军以维城之重受阃外之寄当宣力致命辅宁国家今秦州虽败二军尚全奈何不思赴救望风奔散何面目以见主上乎昔项羽斩卿子以寜楚胡建戮监军以成功将军之所闻也瑥诚才非古人独不能以便宜斩将军乎轲弹谢曰向所以未赴秦州者未知众心何如耳败不相救军罚所先果能若是敢自爱死乃率骑赴之益州诘归亦勒众而进大败定兵斩定及首级一万七千转吏部尚书定州刺史俄迁晋兴太守镇枹罕
焦遗[子华楷]
焦遗南安人干归时仕为太子太师与参军国大谋干归曰焦生非特名儒乃王佐之才也谓炽盘曰汝事之当如事吾也因命炽盘拜遗于床下遗子华至孝遗曽病甚冬中思食瓜华忽夣人谓之曰闻尔父思瓜故送助飬汝从此进之华跪受寤而瓜果在手香美非常遗食之而病愈干归欲以女妻之辞曰凡娶妻者欲与之共事二亲也今以王姬之贵下嫁蓬茅之士诚非其匹臣惧其阙于中馈非所愿也干归曰卿之所行古人之事孤女不足以强卿乃以华为尚书民部郎遗后迁安南将军都督八郡诸军事广宁太守暮末末年南安诸羌共推遗为主遗不从遂刼遗族子亮叛攻南安暮末击破之遗杀亮出降进号镇国将军次子楷仕为太子司直暮末降夏楷奔广宁泣谓其父遗曰大人荷国宠灵居藩镇重任今本朝颠覆岂得不帅见众唱大义以殄寇仇遗曰今主上已陷贼庭吾非爱死而忘义顾以大兵追之是趣絶其命也不如择王族之贤者奉以为主而伐之庻有济也楷乃筑坛誓众二旬之间赴者万余人会遗病卒楷不能独举事亡奔于河西
辛进
辛进字国都陇西人也仕炽盘至尚书初为散骑常侍从炽盘逰于后园凌霄观进弹飞鸟误中暮末之母伤其面及暮末即位问伤母面之由母以状告暮末大怒即日收进杀之并其五族二十七人

卷八十八 南凉録一
秃髪乌孤
秃髪乌孤河西鲜卑人其先与魏同出八世祖匹孤率其部众自塞北迁于河西其地东至麦田牵屯西至湿罗南至浇河北接大漠匹孤卒子寿阗立初寿阗之在孕其母胡掖氏梦一老父被髪左袵乗白马谓曰尔夫虽西移终当东返至凉必生贵男言终胎动而寤后因寝而产于被中乃以秃髪为号其俗谓被覆之义寿阗卒孙树机能立壮果雄健兼多谋畧晋泰始中杀秦州刺史胡烈于万斛堆败凉州刺史苏愉于金山咸宁中又杀凉州刺史杨欣于丹岭于是尽有凉州之地武帝为之旰食后为马隆所败部民没骨杀之以降从弟务丸代立丸死孙推斤立斤年一百一十死子思复鞬立部众稍盛乌孤即思复鞬之长子也晋孝武太元十九年思复鞬死乌孤嗣立雄勇有大志与大将纷陀谋复欲规取凉州纷陀曰明公必欲得凉州宜先务农桑修邻好礼贤俊明政刑然后乃可乌孤从之三河王吕光遣使署为假节冠军大将军河西鲜卑大都统广武县侯乌孤谓诸将曰吕氏逺来假授当可受否众咸曰我士马众多何为属人乌孤将从之石眞若留不对乌孤曰卿畏吕光耶何黙无言也石真若留曰吾根本未固理宜随时吕光德刑修明境内无虞若致死于我大小不敌后虽悔之将何所及不如受以骄之俟衅而动蔑不济矣乌孤乃受之太元二十年秋七月乌孤讨乙弗折掘等诸部皆破降之冬十月遣别将石亦干筑廉川堡而都之乌孤登廉川大山泣而不言石亦干进曰臣闻主忧臣辱主辱臣死大王所为不乐者将非吕光乎光年已衰老师徒屡败今我以士马之盛保据大川乃可以一击百光何足惧也乌孤曰光之衰老亦吾所知但我祖宗以德懐逺殊俗惮威卢陵契汗万里委顺及吾承业诸部背叛迩旣乖违逺何以附是以泣耳别将苻浑曰大王何不振旅誓众以讨其罪乌孤从之遂大兴师诸部皆来降附广武赵振少好竒略闻乌孤在亷川弃家从之乌孤喜曰吾得赵生大事济矣拜为左司马三河王吕光进封乌孤为广武郡公十二月乌孤又讨意云鲜卑大破之太元二十一年夏六月时魏皇始元年也吕光复遣使署乌孤为征南大将军益州牧左贤王乌孤谓使者曰吕王昔以专征之威遂有此州不能以德怀逺惠安黎庻诸子贪淫三甥暴虐郡县土崩下无生赖吾安可违天下之心受不义之爵帝王之起岂有常哉无道则灭有德则昌吾将顺天人之望为天下主乃留其鼓吹羽仪谢其使而遣之
太初元年春正月乌孤自称大都督大将军大单于西平王大赦境内殊死已下建元太初耀兵广武进攻凉金城克之光遣将军窦茍来击战于街亭凉兵大败秋七月凉散骑常侍太常西平郭黁叛据东苑太原公吕纂击破之黁遣使乞援九月乌孤使弟骠骑将军利鹿孤帅骑五千赴之冬十月河南鲜卑吐秣等十二部大人皆来归附
太初二年春二月凉后将军略阳杨轨以司马郭纬为西平相率歩骑三万北赴郭黁乌孤遣弟车骑将军傉檀率骑一万助轨轨至姑臧营于城北夏六月轨自恃其众欲与吕光决战光使太原公纂来迎轨与骠骑将军利鹿孤共邀击之为纂所败秋九月轨南奔廉川收集夷夏众至万余王乞基谓轨曰秃髪氏才高而兵盛且乞基之主也不如归之轨乃遣使降于乌孤寻为羌酋梁饥所败西奔僊海袭乙弗鲜卑而据其地乌孤谓羣臣曰杨轨王乞基归诚于我卿等不速救使为羌人所覆孤甚愧之平西将军浑屯曰梁饥无经逺大畧兼以军无纪律多所残杀可一战擒也冬十月饥进攻西平西平人田玄明执太守郭幸而代之以拒饥遣子为质于乌孤乌孤欲救之羣臣惮饥兵强多以为疑左司马赵振曰杨轨新败吕氏方强洪池以北未可冀也岭南五郡庻几可取大王若无开拓之志振不敢言若欲经营四方此机不可失也使羌得西平华夷振动非我之利也乌孤喜曰吾亦欲乘时立功安能坐守穷谷乎乃谓羣臣曰梁饥若得西平保据山河不可复制饥虽骁猛军令不整此易擒耳遂进击饥大破之饥退屯龙支堡乌孤进攻拔之饥单骑奔浇河俘斩数万以田玄明为西平内史乐都太守田瑶湟河太守张稠浇河太寸王稚皆以郡降岭南羌胡数万余落莫不归附十一月杨轨王乞基帅户数万来奔十二月乌孤更称武威王署弟利鹿孤为骠骑大将军西平公傉檀为车骑大将军广武公其宗族子弟为公侯者二十余人文武百官进位有差
太初三年春正月乌孤徙治乐都遣西平公利鹿孤镇安夷广武公傉檀镇西平叔父素渥镇湟河若留镇浇河从弟替引镇岭南洛回鎭廉川从叔吐若流镇浩亹以杨轨为宾客金石生时连珍四夷之豪隽阴训郭幸西州之德望杨统杨贞卫殷曲承明[一作丞]郭黄郭奋史暠鹿嵩文武之秀杰梁昶韩疋张昶郭韶中州之才令金树薛翘赵振王忠赵晁苏霸秦雍之世门皆内居显位外宰郡县随才授任咸得其宜乌孤从容谓羣臣曰陇右河西区区数郡地耳因其兵乱分裂遂至十余国干归擅命河南叚业阻兵张掖虐氐假息偷据姑臧吾藉父兄遣烈思欲廓清西夏兼弱攻昧三者何先杨统进曰乞伏氏本吾之部落终当归命叚氏书生才非经世权臣擅命制不由己千里伐人粮运悬絶且结好于我许以分灾共患乘其危弊攻之不义吕光衰耋嗣绍冲闇二子纂弘虽颇有才而内相猜忌若天威临之必应锋瓦解宜遣车骑镇浩亹镇北据廉川乘虚迭出多方以误之救右则击其左救左则击其右彼必疲于奔命人不得安其农业兼弱攻昧于是乎在不出三年可以坐定姑臧姑臧旣拔则二寇不待兵戈自然归附矣乌孤曰善遂阴有吞并之志二月造刀一口狭小长二尺五寸青色匠人云当作之时梦见一老人朱衣被髪云吾是太乙神故来看尔作刀且云若有敌至刀必自鸣[后归突厥可汗处]夏四月北凉王叚业为吕纂所侵遣使求救乌孤遣骠骑大将军利鹿孤及杨轨救之纂惧烧氐池张掖谷麦而去六月署利鹿孤为凉州牧徙鎭西平召车骑大将军傉檀入録府国事秋八月乌孤因酒醉走马马倒伤胁笑曰几使吕光父子大喜俄而患甚顾谓羣臣曰方难未靖宜立长君言终而死在位三年伪谥武王庙号烈祖弟凉州牧西平公利鹿孤嗣立
秃髪利鹿孤
秃髪利鹿孤乌孤第二弟也初为骠骑大将军西平公寻迁凉州牧乌孤死国人共立之遂以晋隆安三年僭即伪位赦其境内殊死已下徙治西平使记室监曲梁明聘于叚业业曰贵主先王创业启运功高先世宜为国之太祖有子何以不立梁明曰有子羗奴先王之命也业曰昔成王弱龄周召作宰汉昭八歳金霍夹辅虽嗣子幼冲而二叔休明左提右挈不亦可乎梁明曰宋宣能以国让春秋美之孙伯符委事仲谋终开有吴之业且兄终弟及此殷汤之制也亦圣人之格言万世之通式何必胤已为是绍兄为非业曰美哉使乎之义也乃厚遣之利鹿孤闻吕光死遣建节将军金树平逺将军苏翘率骑五千屯于昌松漠口
建和元年春正月大赦境内殊死已下改元建和下令曰孤以寡昧谬膺统绪思所以弘济艰难经畧区宇者必藉股肱之力自今二千石令长清髙有惠化者其皆封亭侯闗内侯延耆老以访政事夏四月凉王吕纂帅众来伐利鹿孤使弟广武公傉檀拒之纂士马精锐进渡三堆三军扰惧傉檀下马据胡床而坐以安众心徐乃贯甲与纂交战败之斩首二千余级五月杨轨田玄明濳谋叛逆事泄杀之六月吕纂西击叚业傉檀闻之率众一万乗虚袭姑臧纂弟纬守南北城以自固傉檀置酒朱明门上鸣钟鼓以飨将士耀兵于青阳门虏八千余戸而归秋七月乞伏干归为秦所败率骑数百奔于允吾遣使乞降利鹿孤使广武公傉檀迎之处之晋兴待以上宾之礼干归遣子谦等质于西平镇北将军俱延[利鹿孤之弟也]言于利鹿孤曰干归本吾之属国妄自尊立今势穷归命非其欵诚若逃奔东秦必引师西侵非我利也不如徙置乙弗之间防其越逸之路利鹿孤曰吾方弘信义以收天下彼穷来归我而逆疑其心何以劝来者四海将谓我不可以诚信托也秋八月乞伏干归南奔枹罕遂降于秦利鹿孤谓俱延曰不用卿言干归果叛卿为吾行也延率兵追之至河不及而还
建和二年春正月龙见于长宁麒麟游于绥羗利鹿孤欲自称尊于是羣臣皆劝之安国将军鍮勿崘进曰昔我先君肇自幽朔被髪左袵无冠带之仪逐水草迁徙无城郭室庐故能抗衡中夏雄视沙漠今举大号诚顺天心然建都立邑难以避患储蓄仓库启敌人心且首兵始号事必无成陈胜项籍前鉴不逺宜置晋人于诸城课农桑以供军需帅国人以习战射若东西有变弱则乗之强则避之此乆安之良策也虗名无实徒足为世之质的将安用之利鹿孤曰安国之言是也乃更称河西王署广武公傉檀为都督中外诸军事凉州牧録尚书事三月傉檀率师伐吕隆大败之徙二千余戸而归获隆右仆射杨桓拜为左司马夏六月利鹿孤谓羣臣曰吾无经济之才沗承统嗣自负乗在位三载于兹虽夙夜惟寅思弘道化而刑政未能允中风俗尚多凋敝戎车屡驾无辟境之功务进贤良而下犹淹滞岂所任非才将吾不明所致也二三君子其极言无讳吾将览焉祠部郎中西曹从事史暠对曰王者行师全国为上破国次之拯溺救焚东征西怨今陛下命将出征往无不捷然不以绥宁为先唯以徙民为务民安土重迁故多离叛此所以斩将克城而地不加广也今取士拔才必先弓马文章学艺视为无用之条非所以来逺人垂不朽也孔子曰不学礼无以立宜建学校开庠序选耆德硕儒以训胄子利鹿孤善之于是以田玄冲赵诞为博士祭酒使教胄子秋七月秦陇西公姚硕德自金城济河直趋广武利鹿孤摄广武守军以避之军至姑臧利鹿孤遣使入贡于秦初凉将姜纪降于利鹿孤广武公傉檀与论兵畧甚爱重之坐则连席出则同车每常谈论以夜继昼利鹿孤谓傉檀曰姜纪信有羙才然视候非常必不肯久留于此不如杀之纪若入秦必为人患傉檀曰臣以布衣之交待纪纪必不相负也八月纪将数十骑奔秦时利鹿孤虽僭伪位尚称臣于秦杨桓兄经佐命姚苌早死兴闻桓有德望遣使征之利鹿孤不敢留饯于城东为之流涕以遣之冬十月河西王沮渠蒙逊遣子奚念来质利鹿孤不受征其弟建忠将军挐蒙逊不与虏其弟鄯善茍子遂遣使称臣入朝奉贡许以挐为质乃还其所掠十二月吕超攻焦朗朗遣其弟子嵩为质以请迎利鹿孤遣广武公傉檀赴之比至超巴退朗闭门拒之傉檀怒将攻之昌松侯俱延谏曰安土重迁人之常情朗孤城无食今年不降后年自服何必多杀士卒以攻之若其不捷彼必去从他国弃州境士民以资敌国非计也不如以善言谕之傉檀从之乃与朗连和耀兵姑臧壁于胡坑堡傉檀知超必来斫营蓄火以待其夜超果遣中垒将军王集帅精兵来袭傉檀徐严不起集入垒中内外皆起火光烛天照耀如昼乃纵兵追击斩集及甲首三百余级吕隆大惧伪与傉檀通好请于苑内结盟傉檀信之遣俱延入盟伏兵出击俱延失马歩走陵江将军郭祖力战拒之俱延得免傉檀怒遂攻隆昌松太守孟祎于显美隆遣广武茍安国宁逺石可率五百骑来援惮傉檀之强迁延不进因而遁去
建和三年春正月傉檀攻拔显美执孟祎而数之以其不早降祎曰祎荷吕氏厚恩分符守土若明公甫至而归命恐获罪于执事矣惟明公图之傉檀大悦拜为左司马固辞乞归乃义而释之徙显美丽靬二千余戸而还二月吕隆为沮渠蒙逊所逼遣使乞师利鹿孤引羣臣议之尚书左丞婆衍仑曰今姑臧饥荒残弊榖石万钱野无青草资食无取蒙逊千里行师粮运不继使二寇相残以乗其衅若蒙逊拔姑臧亦不能守适可为吾取之不宜救也傉檀曰崘知其一未知其二姑臧今虽虚敝地居形胜河西一都之会不可使蒙逊据之宜在速救利鹿孤曰车骑之言吾之心也遂遣傉檀率骑一万救之至昌松而蒙逊已退乃徙凉泽叚冢五百余戸而归中散骑常侍张融言于利鹿孤曰焦朗兄弟叛据魏安濳通姚氏数为反复失今不取后必为朝廷忧乃遣傉檀讨之朗面縳出降傉檀送之于西平徙其民于乐都三月利鹿孤寝疾遗令曰昔我诸兄弟传位非子者盖以泰伯三让周道以兴故也我武王践祚实厯垂诸樊之□终能克昌家业者其在车骑乎吾寝疾惙顿是将不济内外多虞国机务广其令车骑嗣业经纬百揆以成先王之志言终而卒时晋元兴元年也在位三年伪谥康王葬于西平之东南弟傉檀嗣立

卷八十九 南凉録二
秃髪傉檀
秃髪傉檀乌孤第三弟也少机警有才畧其父思复鞬甚见爱重常谓诸子曰傉檀明识干艺非汝曹所及也故诸兄不以传子而传于弟利鹿孤在位垂拱而已军国大事皆委于傉檀利鹿孤卒傉檀袭位更称凉王还居乐都改元弘昌初乞伏干归之归晋兴也以世子炽盘为质后炽盘逃归为追骑所执利鹿孤欲杀之傉檀曰臣子逃归君父振古通义故魏武善闗羽之奔秦昭恕顷襄之逝炽盘虽逃叛孝心可嘉无足深责宜加全宥以弘海岳之量乃赦之至是炽盘又奔允街傉檀乃归其妻子冬十月傉檀攻吕安于姑臧十二月秦姚兴遣使拜傉檀车骑将军广武公秦建节将军王松忽帅骑助吕隆守姑臧傉檀弟文眞击而虏之傉檀怒遣使谢罪送还长安
弘昌二年春正月傉檀大城乐都秋七月傉檀复出兵攻吕隆于姑臧秦姚兴遣左仆射齐难等帅骑迎隆傉檀摄昌松魏安二戍以避之八月秦凉州刺史王尚遣主簿宗敞来聘傉檀厚礼而遣之
弘昌三年春二月傉檀畏秦之强又密图姑臧乃去年号罢尚书丞郎官遣尚书闗尚[一作叅军关尚]聘于秦兴谓尚曰车骑投诚献欵为国藩屏而擅兴兵众輙造大城为臣之道固若是乎尚曰王侯设险以守其国先王之制也所以安人卫众预备不虞车骑僻在遐藩密迩勍寇南则逆羌未宾西则蒙逊跋扈盖为国家重门之防不图陛下忽以为嫌兴笑曰卿言是也冬十月傉檀遣镇南将军文支讨南羌西虏大破之上表于秦求领凉州兴不许乃加散骑常侍増食邑二千戸
弘昌四年
弘昌五年夏六月傉檀帅师伐沮渠蒙逊次于氐池蒙逊婴城固守芟其禾苖至赤泉而还献马三千疋羊三万口于秦秦主兴以为忠署为使持节都督河右诸军事车骑大将军领护匈奴中郎将凉州刺史常侍公如故镇姑臧[今之西宁]因征王尚还长安凉州人申屠英等二百余人遣主簿胡威诣长安留尚兴弗许威流涕固请兴悔之使西平车普驰止王尚又遣使谕傉檀会傉檀已率歩骑三万进次五涧普先以状告之傉檀遽逼遣尚尚出自清阳门傉檀入自凉风门宗敞以别驾送尚还长安敞因荐本州岛名士十余人于傉檀[详具敞传]傉檀嘉纳之乃大飨文武将士于谦光殿班赐金马各有差傉檀复遣西曹从事史暠聘秦姚兴谓暠曰车骑坐定凉州衣锦本国其德我乎暠曰车骑积德河西少播英问王威未接投诚万里陛下官方任才量功授职彝伦之常何德之有兴曰朕不以州授车骑者车骑何从得之暠曰使河西云扰吕氏颠狈者实由车骑兄弟倾其本根陛下虽鸿罗遐被凉州犹在天网之外故征西以周召之重力屈姑臧齐难以王旅之盛势挫张掖王尚孤城独守外逼羣狄陛下不连兵十年殚竭中国凉州未易取也今以虚名假人内收大利乃知妙算自天圣与道合虽云迁授盖亦时宜兴悦其言拜暠为骑都尉秋八月傉檀燕羣臣于宣德堂酒酣仰视而叹孟袆极言切谏[详具袆传]傉檀嘉纳之以镇南将军兴城侯文支镇姑臧自还于乐都傉檀虽受制于秦然车服礼仪皆如王者九月傉檀遣使与西凉李暠修结和好冬十月傉檀伪逰浇河袭徙西平湟河诸羗三万余户于武兴番禾武威昌松四郡征集戎夏之兵五万余人大阅于方亭十一月迁都于姑臧
弘昌六年秋七月傉檀复贰于秦遣使邀乞伏炽盘炽盘不应斩其使送长安九月傉檀将五万余人伐沮渠蒙逊入自西陜蒙逊率众来拒战于均石傉檀败绩乃率骑二万运糓四万石以给西郡复为蒙逊所击西郡太守杨綂以日勒降之冬十月秦河州刺史彭奚念来奔夏主赫连勃勃遣使求婚傉檀不许十一月勃勃率骑二万来攻战于阳武[一作支阳]杀伤万计及驱掠二万余口牛马羊数十万而去傉檀欲率众追之焦朗曰勃勃天姿雄健御军严整未可轻也今因抄掠之资率思归之士人自为战难与争锋不如从温围北渡趣万斛堆阻水结营扼其咽喉百战百胜之术也别将贺连怒曰勃勃败亡之余乌合之众奈何避之示之以弱宜急追之傉檀从之勃勃先于阳武下峡凿凌埋车以塞路勒兵逆击复为所败追奔八十余里杀伤更以万计名臣勇将死者十六七傉檀与数骑奔南山几为追骑所得傉檀惧东西宼至乃徙三百里内百姓皆入于姑臧国人骇怨屠各成七儿因百姓之扰率其属三百人叛于北城推梁贵为盟主贵闭门不应一夕聚众至数千人殿中都尉张猛大言于众曰主上阳武之败盖恃众故也责躬悔过明君之义诸君何故遽从此小人为不义之事乎殿内武旅正尔相寻目前之危悔将何及众闻之咸奔散七儿逃至晏然殿中骑将白路等追斩之军谘祭酒梁裒辅国司马边宪等七人濳谋叛逆悉诛之嘉平元年夏五月秦以傉檀外有阳武之败内有边梁之乱欲乗衅而取之遣尚书郎韦宗来聘因以观衅傉檀与宗论六国纵横之规三家战争之略逺言天命废兴近述人事成败机变无穷辞致清辩宗退而叹曰命世大才经纶名教者不必华宗夏士拨烦理乱澄清济世者不必八索九丘吾乃今知九州岛之外五经之表[载记作五经之外冠冕之表]复自有人车骑神机秀发信一代之伟人由余日磾岂足为多也宗还长安言于与曰凉州虽残弊之后风化未颓傉檀机诈多方凭山河之固未可图也兴曰刘勃勃以乌合之众尚能破之况吾举天下之兵以加之何足克也宗曰不然形移势变反复万端[载记作终始殊途]陵人者易败自守者难攻阳武之役傉檀以轻勃勃致败今我以大军临之彼必自固求全臣窃料羣臣才略无傉檀之右者[右一作疋]虽以天威临之亦未敢保其必胜也兴曰子何虑之过也不听乃遣中军将军广平公姚弼及后军敛成等率歩骑三万来伐又遣卫大将军常山公姚显率骑二万为弼等后继因遣傉檀书云今遣尚书左仆射齐难讨勃勃惧其西逸故令弼等于河西邀之傉檀以为然遂不设备弼等济自金城进次漠口昌松太守蘓覇婴城拒之弼遣人谕以祸福令其速降覇曰汝违负盟誓伐委顺之藩天地有灵将不佑汝吾宁为凉鬼何降之有弼攻陷之遂斩覇长驱至姑臧傉檀婴城固守因出竒兵击弼乃大破之弼退屯西苑城中人王锺宋锺王娥等宻为内应候人执其使送之傉檀欲诛首谋者而赦其余前军将军伊力延候曰今强敌在外内有奸竖兵交势踧祸难不轻不悉坑之何以惩后[载记作宜悉坑之以安内外]傉檀从之杀五千余人以妇女为军赏命诸郡县悉驱牛羊于野次敛成纵兵抄掠傉檀遣镇北大将军俱延镇军将军敬归等十将率骑分袭秦兵复大破之斩首七千余级姚弼固垒不出傉檀攻之未克乃断水上流欲以持乆毙之秋九月雨甚堰壊弼军得水复振姚显至高平闻弼败倍道赴之军势益盛显遣善射将孟钦等五人挑战于凉风门弦未及发傉檀材官将军宋益等驰击斩之显乃委罪敛成遣使谢傉檀慰抚河外引师而去傉檀亦遣使者徐宿诣秦谢罪冬十一月傉檀复称凉王即位于南郊大赦境内殊死已下改元嘉平署置百官立夫人折掘氏为王后世子虎台为太子录尚书事左长史赵鼌为尚书左仆射右长史郭幸为尚书右仆射镇北大将军俱延为太尉镇军将军敬归为司隶校尉成公绪为大司农自余封授各有差
嘉平二年春正月以次子明德归为中郎将领昌松太守归隽爽聪悟傉檀甚宠之年始十三命为髙昌殿赋援笔立成影不移漏傉檀览而嘉之拟之曹子建
嘉平三年夏四月遣左将军枯木驸马都尉胡康伐沮渠蒙逊掠临松人千余戸而归蒙逊大怒率骑五千来伐至于显美方亭破车盖鲜卑徙数千戸而还太尉俱延率兵追击蒙逊复大败归是月傉檀将亲帅五万骑伐蒙逊太史令景保及左仆射赵晁切谏傉檀不听保固诤之傉檀大怒鏁保而行战于穷泉为蒙逊所败单马奔还保遂见擒旣而逸归傉檀谢之曰卿孤之蓍龟也封为安亭侯蒙逊进围姑臧姑臧百姓惩东苑之戮悉皆惊散迭掘麦田车盖诸部尽降于蒙逊傉檀惧遣使请和蒙逊许之乃遣司隶校尉敬归及子他为质归至胡坑逃还他为追兵所执蒙逊徙其众八千余户而去右卫将军折掘竒镇据石驴山以叛傉檀惧为蒙逊所灭且虑岭南为竒镇所克乃迁于乐都留大司农成公绪守姑臧傉檀纔出城魏安人焦谌王侯等闭门作乱收合三千余家保据南城谌推焦朗为大都督龙骧大将军而自称凉州刺史降于蒙逊司隶校尉敬归讨竒镇于石驴山战败死之蒙逊因克姑臧之威乗胜来伐傉檀遣安北将军叚茍左将军云连乗虗出番禾以袭其后徙三千余家于西平
嘉平四年春二月蒙逊攻围乐都三旬不克遣使谓傉檀曰若以宠子为质吾当还师傉檀曰去否任卿兵势卿违盟无信何质以供蒙逊怒筑室返耕为持乆之计羣臣固请乃以子安周[一作保周]为质蒙逊引归吐谷浑树洛干率众来伐傉檀遣太子虎台拒之为树洛干所败傉檀又欲北伐蒙逊邯川据军孟恺谏曰蒙逊新并姑臧凶势方盛且宜固守伺衅不可妄动傉檀不从五道俱进至番禾苕藋[苕徙聊切藋徙吊切]掠五千余户将军屈右进曰陛下转战千里前无完阵徙户资财盈溢衢路今旣获利宜倍道旋师早度崄峻蒙逊善于用兵士众习战若轻军卒至出吾虑表大敌外逼徙户内攻此危道也卫尉伊力延曰我军势方盛将士勇气自倍彼步我骑势不相及若倍道旋师必捐弃资财示人以弱计之左也屈右出而告其诸弟曰吾言不用天命也此吾兄弟死地俄而昏雾风雨蒙逊引军大至傉檀败走进围乐都傉檀婴城固守遣使请和以子染干为质蒙逊引兵而去秋七月河南王乞伏干归遣子平昌公炽盘及中军将军审虔来伐八月兵济河南傉檀遣太子虎台逆战败于岭南炽盘虏牛马十余万民二千余户而去
嘉平五年夏五月乞伏干归遣炽盘袭白土三河太守吴阴率众降之
嘉平六年春三月傉檀遣安西将军纥勃耀兵西境蒙逊侵西平徙户掠牛马而去邯川人卫章等谋杀护军孟恺南启乞伏炽盘郭越止之曰孟君寛以惠下何罪而杀之吾寜违众而死不敢负君以生乃宻告之恺诱章等饮酒杀四十余人恺惧炽盘军至驰告文支文支遣将军疋珍赴之炽盘军到城闻珍将至引之而去夏四月蒙逊进攻乐都二旬不克鎭南将军文支以湟河迎降蒙逊徙五千余户于姑臧寻复率众来伐傉檀以太尉俱延为质蒙逊引去
嘉平七年春唾契汗乙弗等皆叛傉檀议欲西讨之护军孟恺谏曰今连年不收上下饥敝南逼炽盘北迫蒙逊百姓骚动下不安业令逺征虽克必有后患不如结盟炽盘通籴济难慰抚杂部以广军资畜力缮兵俟时而动易曰其亡其亡系于苞桑惟陛下图之傉檀曰孤将畧地卿无沮众谓太子虎台曰今不种多年内外俱窘事宜西行以拯此弊蒙逊近去不能卒来旦夕所虑惟在炽盘然炽盘名微兵少易以讨御吾不过一月自足周旋汝谨守乐都无使失坠乃率骑七千西袭乙弗大破之获牛马羊四十余万炽盘闻之帅歩骑二万乘虚来袭虎台婴城固守炽盘四面攻之西曹从事中郎尉肃言于虎台曰今外城广大难以固守殿下不若聚国人守内城肃等率诸晋人拒战于外如或不捷犹足自存虎台曰蕞尔小贼旦夕当走卿何过虑之深虎台惧晋人之有二心也乃悉召豪望有勇谋者闭之于内孟恺泣进曰炽盘不道乗虗内侮国家危于累卵人神共愤恺等进欲报恩退顾妻子人思效死岂有二乎今事已急而殿下乃疑之如是耶虎台曰吾岂不知君之忠笃实惧余人脱生虑表愿君等安之耳一旬城溃炽盘入乐都遣平逺乞伏犍虔帅骑五千追傉檀徙虎台及文武百姓于枹罕安西将军樊尼自西平奔告傉檀傉檀泣谓众曰今乐都为炽盘所陷男夫尽杀妇女赏军虽欲还归实无所赴卿等能与吾藉乙弗之资取契汗以赎妻子者是所望也不尔即归炽盘便为奴仆矣岂忍见妻子在他懐抱中也遂引师而西众多离叛遣鎭北将军叚茍追之茍亦不还于是将士皆散惟中军将军纥勃后军将军洛肱安西将军樊尼散骑侍郎阴利鹿不去傉檀曰蒙逊炽盘昔皆委质于吾今而归之不亦鄙哉四海之广匹夫无所容身何其痛乎旣乃叹曰蒙逊与吾名齐年比炽盘姻好少年俱其所忌势皆不济与其聚而同死不若分而或全樊尼吾长兄之子宗部所寄吾众在北者戸垂一万蒙逊方招懐遐迩存亡继絶汝其从之纥勃洛肱亦与尼俱行吾年老矣所适不容寜见妻子而死遂归于炽盘大臣亲戚悉皆弃去惟阴利鹿随之夏六月傉檀至西平炽盘遣使郊迎以上宾之礼待之初乐都之溃诸城皆降独鎭军尉贤政固守浩亹炽盘遣虎台以手书谕之贤政执正不下旣闻傉檀至左南乃降秋七月炽盘以傉檀为骠骑大将军封左南公歳余为炽盘所鸩左右劝傉檀解药傉檀曰吾病岂宜疗耶遂死时年五十一在位十三年伪谥景王虎台后亦为炽盘所杀傉檀少子保周腊子破羌俱延子覆龙乌孤孙承钵利鹿孤孙副周皆奔于河西王沮渠蒙逊乆之归魏魏以保周为张掖王覆龙为酒泉公破羗为西平公副周为永平公承钵为昌松公保周后叛讨诛之自乌孤以晋安帝隆安元年歳在丁酉僭号太初至傉檀三世凡十九年以安帝义熈十年歳在乙卯灭

卷九十 南凉録三
秃髪文支
秃髪文支傉檀之族也仕至鎭南大将军湟河太守封兴城侯鎭姑臧文支荒酒愎谏不恤政事邯川护军孟恺表奏之傉檀谓伊力延曰今州土倾覆所仗者文支而已今复如此将若之何延曰宜召而训之使改往修来傉檀乃召文支旣至让之曰二兄英姿早世吾以不才谬承嗣綂不能荷负大业顚狈如是胡颜视世虽存若陨庻凭子鲜存卫藉文种复吴卿之谓也闻卿惟酒是耽荒废署事吾年已老卿复若斯祖宗之业将谁寄乎文支顿首陈谢其后沮渠蒙逊攻乐都文支以湟河迎降遂仕蒙逊为广武太守
秃髪樊尼
秃髪樊尼利鹿孤之子也为安西将军傉檀为乞伏炽盘所破灭樊尼奔赴之傉檀归炽盘乃使樊尼率余众依沮渠蒙逊后与其子归于魏子后仕为临松郡丞甚得众心
秃髪破羌
秃髪破羌傉檀之子也伟容貌羙丰仪兼饶机辨傉檀之伐乙弗也破羌留居乐都傉檀旣为乞伏炽盘所灭破羗自乐都奔降于魏世祖素闻其名及见赐爵西平侯加龙骧将军谓破羌曰卿与朕本出同源因事分姓可赐姓源氏从征凉州蠕蠕及讨盖吴诸贼皆奋击有功世祖又赐名贺迁殿中尚书宗爱弑世祖及南安王余贺决策翼戴高宗[讳浚]守禁门诛弑逆加征北将军进爵西平王歴官太尉以高祖[讳宏髙宗孙显祖子]太和元年卒孙懐歴官骠骑大将军懐子子雍歴镇东将军为冀州刺史讨葛荣战败死之子雍弟子恭歴中书监其余亦多至大官
傉檀妻折掘氏
折掘氏右卫将军折掘竒鎭之姊也傉檀初袭位凉王立为凉王后旣而畏秦人之强乃去年号降称夫人及傉檀复称凉王改年嘉平复立为王后
杨桓
杨桓弘农人也初仕吕光光之季年内外叛作郭黁之反东苑也桓从弟綂始举兵推桓为主而桓执义弥厉[详具光龙飞二年]及吕纂时桓以后父任为尚书左仆射而纂为隆所弑后亦自杀桓乃弃位而出亡利鹿孤伐隆获桓乃谓桓曰安寝危邦不思择木老为囚虏岂曰智乎桓曰臣受吕氏厚恩位叅端贰虽洪水淊天犹欲济彼俱溺实耻为叛臣以见明主耳利鹿孤曰卿忠臣也以为左司马秦姚兴闻桓有德望征之利鹿孤不敢留乃饯之于城东谓之曰本期与卿共成大业事乖本图分岐之感实情深古人但鲲非溟海无以运其躯凤非修梧无以晞其翼卿有佐时之器夜光之寳当振缨云阁耀价连城区区河右未足以逞卿才力善朂日新以成大美桓泣曰臣往事吕氏情节不建陛下宥臣于俘虏之中显同贤旧每希攀龙附鳯立尺寸之功龙门旣开而臣违离公衡之恋岂曰忘之利鹿孤为之流涕遣行旣至秦兴深礼重之屡仕显职桓竟卒于秦
宗敞
宗敞姑臧人仕秦姚兴凉州别驾敞父爕吕光时自湟河太守入为尚书郎见傉檀于广武乃执其手曰君神爽宏拔逸气凌云命世之杰也必当克清世难恨吾年老不及见耳以敞兄弟托君可乎傉檀曰若如公言不敢忘德及即伪位凉州刺史王尚使敞来聘傉檀谓之曰孤以不才谬为尊先君所见称每自恐有累大人水镜之明旣沗家业窃有懐君子诗云中心藏之何日忘之不图今日复见卿也[复一作得]敞曰大王仁侔魏祖念存先人虽朱晖眄张堪之孤叔向抚汝齐之子无以加也酒酣语及平生傉檀曰卿鲁子敬之俦恨不与卿共成大业耳后姚兴署傉檀为车骑大将军凉州刺史鎭姑臧因征王尚还长安敞以别驾送之傉檀谓敞曰吾得凉州三千余家情之所寄惟卿一人柰何舍我去乎敞曰今送旧君所以忠于殿下也傉檀曰吾新牧贵州懐逺安迩之畧为之若何敞曰凉土虽弊形胜之地道由人弘实在殿下殿下恵抚其民收其贤俊以建功名其何求不获叚懿孟袆武威之宿望辛晁彭敏秦陇之冠冕裴敏马辅中州之令族张昶凉国之旧胤张穆邉宪文齐杨班梁崧赵昌武同飞羽夫以大王之神略加之以威信农战并修文教兼设可以纵横天下区区河右岂足定乎傉檀大悦赐敞马二十疋至秦会王尚为流言所谤敞抗章辨白兴深美其文[详具兴传]后还迁太府主簿録记室事
孟袆
孟袆武威姑臧人也仕吕隆为昌松太守傉檀攻祎于显美克之乃执祎而数之曰见机而作赏之所先守迷不变刑之所及吾方耀威玉门扫平秦陇卿固守穷城稽淹王宪国有常刑于分甘乎袆曰明公开剪河右声播宇内文德以绥逺人威武以惩不恪况袆蔑尔敢距天威衅鼔之刑袆之分也但忠于彼者亦忠于此袆荷吕氏厚恩受藩屏之任若明公大军甫至望旗归命恐获罪于执事惟明公图之傉檀大悦乃释其缚待以客礼嘉其忠烈拜为左司马祎辞曰吕氏将亡圣朝必取河右昭然已定人无智愚皆知之者但袆为人守城不能自全复忝显任窃所未安若蒙眀公之恵使得就戮于姑臧死且不朽傉檀义而归之及隆为秦所灭袆仕于姚兴为凉州刺史王尚别驾司马兴后以傉檀代尚为凉州袆出迎于道左旣至燕羣寮于宣德堂仰视而叹曰古人有言作者不居居者不作信矣袆进曰昔张文王[谓张骏]筑城苑缮宫庙为贻厥之资万世之业秦师济河漼然瓦解梁熈据全州之地拥十万之众军败于酒泉身死于彭济吕氏以排山之势主有西夏率土崩离衔璧秦雍寛饶有言冨贵无常忽輙易人此堂之建年垂百载十有二主矣惟信顺可以乆安仁义可以永固愿大王勉之傉檀谢曰非君无以闻谠言也
昙瞿
沙门昙瞿者未详何许人蔬食苦行常居冢间树下専以神力化物利鹿孤僭号称王瞿从河南来至于西平持一锡杖令人跪之曰此是波若眼奉之可以得道时人咸异之或遗以衣服受而輙投诸地或放之于水中后日衣自还其本主一无所污行步如风云力者追之恒困不及言人生死贵贱毫厘不爽人或藏其锡杖乃大哭数声闭目须臾立知其处起而取之人益竒其神异终莫能测因之事佛者甚众车骑傉檀权倾一国性尤猜忌多所杀害瞿谓之曰若能安坐无为则天下可定祚胤克昌如其穷兵好杀祸将及已傉檀不从翼日又谓之曰当修善行道为后世桥梁傉檀曰仆先世以来恭事天地名山大川今一旦奉佛恐违先人之旨公若能七日不食颜色如常是为佛道神明仆当奉之乃使人幽守七日而瞿无饥渴之色傉檀宻遣沙门智行持饼遗昙瞿曰吾谁欺而欺国主乎遂深奇之厚加敬仰因此改行节杀兴慈国人旣蒙其福咸称曰圣人[一云称之日大师]出入街巷百姓迎为之礼傉檀有女病笃请瞿救疗瞿曰人之生死自有定期圣人亦不能转祸为福吾安能延命耶止可知早晚耳傉檀固请之时后宫门闭瞿曰急开后门及开则生不及则死傉檀命开之不及至晋义熈三年傉檀为赫连勃勃所破凉土兵乱不知所在
景保
景保未知何许人明于天文善阴阳占侯仕傉檀为太史令初傉檀将亲帅众伐沮渠蒙逊保谏曰今太白未出歳星在西宜以自守难以伐人比年天文错乱风雾不时惟修德责躬可以宁吉傉檀曰蒙逊往年无道[一作状]入我封畿掠我边疆残我禾稼吾蓄力待时将报东门之耻今大军已集卿欲沮众耶保曰陛下不以臣不肖使臣主察干象若见事不言非为臣之体天文显然动必无利傉檀曰我以轻骑五万伐之蒙逊若以骑兵拒我则众寡不敌兼步而来则舒疾不同救右则击其左赴前则攻其后终不与之交兵接战卿何惧乎保曰天文不虚必将有变傉檀怒鎻之而行曰有功当杀汝以狥无功封汝百户侯进次穷泉与蒙逊战傉檀大败单骑奔还保为蒙逊所擒让之曰卿明于天文为彼国所任违天犯顺智安在乎保曰臣匪为无智但言而不从蒙逊曰昔汉高祖因于平城以娄敬为功袁绍败于官渡而田丰为戮卿策同二子贵主未可量也卿必有娄敬之赏者吾今放卿但恐有田丰之祸耳保曰寡君虽才非汉祖犹不同本初正可不得封侯岂虑祸也蒙逊乃逸之至于姑臧傉檀谢之曰卿孤之蓍龟也而不能从孤之深罪也封安亭侯食邑五百戸
阴利鹿
阴利鹿不知何处人仕于傉檀傉檀之奔于乞伏炽盘也惟利鹿随之傉檀谓利鹿曰去危就安人之常也吾亲属皆叛卿何独留利鹿曰臣老母在家方寸实乱但委质为臣忠孝之义不能两全臣虽不才不能西哭沮渠申包胥之诚东感秦援展毛遂之操负覊靮而侍陛下者臣之分也惟愿开弘逺猷审进止之筭敢离左右乎傉檀叹曰知人固未易人亦未易知大臣亲戚皆弃我去今日忠义终始不亏者惟卿一人歳寒不凋见之于卿矣流涕遣之
尉贤政
尉贤政仕傉檀为别将屯于浩亹乐都之溃诸城皆降于乞伏炽盘惟贤政固守不下炽盘遣人谓之曰乐都已溃卿妻子皆在吾所孤城独守将何为也贤政曰吾受凉王厚恩为国家藩屏虽知乐都已陷妻子为擒先归获赏后顺伏诛然不知主上存亡未敢闻命妻子小事岂足动懐昔罗宪待命晋文亮之文聘后来魏武不责若邀一时之利忘委任之责者窃用耻焉大王亦安用之哉炽盘乃遣傉檀太子虎台以手书谕之贤政曰汝为国储副不能尽节面縳于人弃父忘君堕万世之业贤政义士岂如汝乎旣而闻傉檀至左南乃降

卷九十一 西凉録一
李暠
李暠字玄盛小字长生陇西成纪人也汉前将军广十六世孙广子侍中敢之后曾孙仲翔后汉初为将军讨叛羌于素昌素昌乃狄道也众寡不敌死之仲翔子伯考奔丧因葬于狄道之东川因以家焉遂世为西州着姓髙祖雍曾祖柔仕晋并歴显位雍至东莞太守柔至相国从事中郎北地太守祖弇[音奄]仕前凉张轨为武卫将军天水太守封安世亭侯父昶字中坚幼有令誉为世子侍讲年十八卒暠昶之遗腹子也少而好学性沈敏寛和美器度通渉经史尤善天文及长颇有声称兼习武艺诵孙吴兵法尝与吕光太史令郭黁及同母弟宋繇同宿黁起谓繇曰君当位极人臣如李君者终当有国土之分家有騧草马生白额驹此其时也光龙飞二年建康太守京兆叚业叛光自称凉州牧以炖煌太守赵郡孟敏为沙州刺史署暠为效榖令宋繇亦仕于业为中散常侍孟敏卒炖煌护军冯翊郭谦沙州治中炖煌索仙等以暠温毅有惠政推为宁朔将军炖煌太守暠初难之会宋繇自张掖告归炖煌言于暠曰叚业无经济逺略终必无成兄忘郭黁之言耶白额驹今已生矣暠乃从之遣使请命于业业因以暠为安西将军炖煌太守领护西胡校尉及业僭号凉王其右卫将军炖煌索嗣言于业曰李暠不可使据炖煌恐此地非复大王之有业乃以嗣代暠为炖煌太守嗣率骑五百而西未至二十里移檄使暠迎已暠惊疑将出迎之效榖令张邈及宋繇止之曰吕氏政衰叚氏闇弱正是英豪有为之日将军据有一国之成资奈何束手授人索嗣自恃本郡谓人情附已不虞将军猝能拒之可一战而擒也宋繇亦曰大丈夫已为世所推今日便授首于嗣岂不为天下笑乎大兄英姿挺特有雄伯之风张王之业不足继也暠曰吾少无风云之志因宦至此不图此郡士人忽尔见推向言出迎者未知士大夫之意故也因遣繇觇嗣嗣见繇言所以代暠之意繇啖以甘言及还谓暠曰嗣志骄兵弱此成擒耳于是暠遣二子歆让与邈繇及司马尹建兴等逆击破之嗣奔还张掖初暠素与嗣善结为刎颈之交嗣常以宗族托暠曰我身犹子身勿为疑也及是暠反为嗣所构故深恨之乃罪状嗣于叚业自表尽忠不贰横为嗣所谗请业杀嗣暠当自归司败业辅国将军沮渠男成亦恶嗣因劝除之业乃杀嗣遣使谢暠分炖煌之凉兴乌泽晋昌之宜禾三县为凉兴郡进暠为使持节都督凉兴已西诸军事鎭西将军领护西夷校尉
庚子元年冬十一月暠所居后园有赤气起龙迹见于小城于是晋昌太守唐瑶叛业乃移檄六郡推暠为大都督冠军大将军沙州刺史领护羌校尉炖煌太守领秦凉二州牧凉公大赦境内殊死已下建元庚子时晋隆安四年也追尊祖弇为凉景公父昶为凉简公子谭为世子署唐瑶为征东将军郭谦为军谘祭酒索仙为左长史张邈为右长史尹建兴为左司马张体顺为右司马张条为牧府左长史令狐溢为牧府右长史张綝为太府主簿宋繇张谡为从事中郎寻加繇为折冲将军谡为扬武将军索承明为牧府右司马令狐迁为武卫将军晋兴太守汜德瑜为寜逺将军西郡太守张靖为折冲将军河湟太守索训为威逺将军西平太守赵开为骍马护军大夏太守索慈为广武太守阴亮为西安太守令狐赫为武威太守索术为武兴太守招懐夷夏人情悦服遣折冲将军宋繇东伐凉兴幷撃玉门已西诸城皆下之遂屯玉门阳闗广田积谷为东伐持乆之计时北凉酒泉太守王德亦叛业自称河州刺史业遣将讨之德将部曲奔附唐瑶
辛丑二年夏四月初吕光之称王也遣使市六玺玉于于阗至是玉至炖煌纳之郡府
壬寅三年春正月暠于南门外临水起堂名曰靖恭之堂以议朝政阅武事图讃自古圣帝明王忠臣孝子烈士贞女暠亲为序颂以明鉴戒之义当时文武羣僚亦皆图焉有白雀翔于靖恭堂暠观之大悦冬十二月沮渠蒙逊所署西郡太守梁中庸来奔暠署为牧府主簿是歳秦姚兴遣使拜暠为安西将军髙昌侯
癸卯四年春正月命立泮宫増高门学生五百人起嘉纳堂于后园以图讃所志甲辰五年夏四月有葛縁木而生作黄鸟之形秋八月世子谭卒九月立第二子歆为世子
建初元年春正月暠自称大都督大将军领秦凉二州牧改元建初大赦境内殊死已下时晋义熈元年也遣舎人黄始梁兴间行奉表诣京师曰昔汉运将终三国鼎峙钧天之厯数锺皇晋髙祖阐鸿基景文弘帝业嗣武受终要荒率服六合同风宇宙齐贯而惠皇失御权臣乱纪怀愍迍邅蒙尘塞外悬象上分九服下列眷言顾之普天同憾伏惟中宗元皇帝基天绍命迁幸江表荆扬蒙弘覆之矜五都为荒榛之薮故太尉西平武公轨当元康之初属扰攘之际受命典方出抚此州威略所振声盖海内明盛继綂不陨前志长旌所指仍辟三秦义立兵强拓境万里桓文嗣位奕叶载德囊括闗西化被昆裔遐迩欵藩世修职贡晋德之逺扬繄此州是頼大都督大将军天锡以英挺之姿承七世之业志匡时难克隆先勲而中年降灾兵寇侵境皇威遐邈同奬弗及以一方之师抗七州之众兵孤力屈社禝为墟[一作以丧]臣闻厯数相推归余于终帝王之兴必有闰位是以共工乱象于黄农之间秦项簒窃于周汉之际皆机不旋踵覆餗成凶自冦盗凭陵已涉百龄奸人僭窃[一作袭字]期运将杪四海颙颙悬心象魏故师次东关赵魏莫不企踵淮南大捷三方欣然引领伏惟陛下道协少康徳侔光武继天统位志清函夏至如此州世笃忠义臣之羣僚以臣髙祖东莞太守雍曾祖北地太守柔荷宠前朝叅忝时务伯祖龙骧将军广晋太守长宁侯卓亡祖武卫将军天水太守安世亭侯弇毗佐凉州着功秦陇殊宠之隆勒于天府妄臣无庸辄依窦融故事迫臣以义上臣大都督大将军领护羌校尉秦凉二州牧凉公臣以为荆楚替贡齐桓兴召陵之师诸侯不恭晋文起城濮之役用能勲光践土业隆一匡九域赖其弘猷春秋恕其专命功冠当时美垂千祀况今帝居未复诸夏昏垫大禹所经奄为丘墟五岳神山已污其三九州岛神都又秽其七辛有所言于兹而验微臣所以叩心绝气忘寝与食雕肝焦虑不遑宁息者也江凉虽辽义诚密迩风云茍通实如唇齿臣虽名未结于天台量未着于海内然凭赖累祖宠光余烈义不细辞以稽大务辄顺羣议亡身即事辕弱任重惧忝威命昔在春秋诸侯宗周国皆称元以布时令今天台邈逺正朔未加发号施令无以纪数辄年冠建初以崇国宪冀杖宠灵全制一方使义诚着于所天玄风扇于九壤殉命灰身陨越慷慨冬十月暠燕羣僚于嘉纳堂因谓之曰昔河右分崩羣豪竞起吾以寡德为众贤所推何尝不忘寝与食思
济黎兆故前遣母弟繇董率云骑东殄不庭军之所至莫不宾下今惟蒙逊鸮峙一城自张掖已东晋之遗黎虽为戎虏所制至于向义思风过于殷人之望西伯大业须定不可安寝吾将迁都酒泉渐逼宼穴诸君以为何如右长史张邈曰殿下此议实社稷之利也乃力赞成之暠大悦曰二人同心其利断金张长史与孤同矣夫复何疑遂以右司马张体顺为寜逺将军建康太守镇乐涫征折冲将军宋繇为右将军领炖煌护军与子炖煌太守让鎭炖煌遂迁居于酒泉[今之肃州]
建初二年春正月暠手令诫诸子曰吾自立身不营世利经涉累朝通否任时初不役智有所要求今日之举非本愿也然事会相驱遂荷州土忧责不轻门戸事重虽详人事未知天心登车理辔百虑塡胸后事付汝等粗举旦夕近事数条遭意便言不能次比至于杜渐防微深识情变此当任汝所见深浅非吾勑戒所益也汝等虽年未至大若能克己纂修比之古人亦可以当事业矣茍其不然虽至白首亦复何成汝等其戒之愼之节酒愼言喜怒必思爱而知恶憎而知善动念寛恕审而后与众之所恶勿轻承信详审人核真伪远佞谀近忠正蠲刑狱忍烦扰存髙年恤丧病勤省按聴讼诉刑法所应和颜任理慎勿以情轻加声色赏勿漏疎罚勿容亲耳目人间知外患苦禁御左右勿作威福勿伐善施劳逆诈意必以示已明广加咨询无自专用从善如顺流去恶如探汤富贵而不骄者至难也念此贯心勿忘须臾寮佐邑宿尽礼承敬燕飨馔食事事留懐古今成败不可不知退朝之暇念观典籍面墙而立不成人也此郡世笃忠厚人物敦雅天下全盛时海内犹称之况复今日实是名邦正为五百年乡党姻亲相连至于公理时有小小颇回[一作违]为当随宜斟酌吾临莅五年兵难骚动未得休众息役惠康士庻至于掩瑕藏疾涤疵除垢朝为寇雠夕委心膂虽未足希凖古人粗亦无负于新哲[哲一作旧]事任公平坦然无类初不容懐有所损益计近则如不足经逺乃为有余庶亦无媿前人也秋八月南凉秃髪傉檀送暠女敬爱于酒泉并通和好初暠之立也留女敬爱养于外祖尹文家文旣东迁暠从姑梁裒之母养之至是傉檀假道于北山鲜卑使裒送敬爱于酒泉并通和好暠大悦遣使报聘傉檀赠以方物九月暠亲率骑二万略地至于建康东鄯善前部王遣使贡其方物冬十月北凉沮渠蒙逊来侵至于建康掠三千余戸而去暠大怒率骑追之及于弥安大败之尽收所掠之户初秦建元之末徙江汉一万余戸于炖煌中州之人有田畴不辟者亦徙七千余户郭黁之寇武威武威张掖已东人西奔炖煌晋昌者数千戸及暠东迁皆徙之酒泉分南人五千户置会稽郡中州人五千戸置广夏郡余万三千户分置武威武兴张掖三郡筑城于炖煌南子亭以威南虏是年暠造珠碧刀二口铭其背曰百胜隶书
建初三年冬十二月暠以前表未报复遣沙门法泉间行奉表于晋曰江山悠隔朝宗无阶延首云极翘企遐方伏惟陛下应期践位景福自天臣去乙巳岁顺从羣议假统方城时遣舎人黄始奉表通诚遥途崄旷未知逹否吴凉悬邈蜂虿冲衢方珍贡使无由展御谨副写前章或希简逹臣以其歳进师酒泉戒戎广平庻攘茨秽而黠虏恣睢未率威敎凭守巢穴阻臣前路窃以诸事草创仓帑未盈故息兵按甲务农养士时移日迈荏苒三年抚劔叹愤以日成歳今资储已足器械已充西招城郭之兵北引丁零之众冀凭国威席卷河陇扬旌秦川承望诏旨尽节竭诚陨越为效又臣州界逈逺勍宼未除当须镇副为行留部分辄假臣世子歆监前锋诸军事抚军将军护羌校尉督摄前军为臣先驱又炖煌郡大众殷繁制御西域管辖万里为军国之本辄以次子让为宁朔将军西夷校尉炖煌太守统摄昆裔辑宁殊方自余诸子皆在戎间率先士伍臣总摄大纲毕在输力临机制命动静续闻暠旣迁酒泉乃敦劝稼穑羣僚以年榖频登百姓乐业请勒铭于酒泉乃许之于是使儒林祭酒刘昞为文刻石颂德
建初四年时有白狼白兎白雀白雉白鸠皆栖其园囿羣僚以为白祥金精所诞皆应时雝而至又有神光甘露连理嘉禾众瑞请史官纪其事暠从之初河右不生楸槐柏漆张骏之世取于秦陇而植之终于皆死至是而酒泉宫之西北隅有槐树生焉乃着槐树赋以寄情盖叹僻陋遐方立功非所也遂命主簿梁中庸及儒林祭酒刘昞等并作
建初五年
建初六年春三月魏安焦朗据姑臧自号龙骧大将军遣使称臣暠因其所称而授之秋七月沮渠蒙逊率骑来攻暠遣世子歆及别将朱元虎御之战于马庙歆败元虎被禽暠以银二千斤金二千两赎元虎蒙逊归之暠遂与蒙逊结盟而还
建初七年秋八月蒙逊复背前盟率轻骑来袭暠曰兵有不战而败敌者挫其锐也蒙逊新与吾盟而遽来袭我我闭门不与战待其锐气已竭徐而击之蔑不克矣顷之蒙逊粮尽引去暠遣世子歆帅骑五千邀击败之获其将沮渠百年
建初八年
建初九年春三月上已暠燕于曲水命羣僚赋诗而亲为之序冬十月暠写诸葛亮训诫以朂诸子曰吾负荷艰难寜济之勲未建虽外总良能凭股肱之力而戎务孔殷坐而待旦以维城之固宜兼亲贤故使汝等未及师保之训皆弱冠受任常惧弗克以贻咎悔古今之事不可不知茍近而可师何必远也览诸葛亮训励应璩奏谏寻其始终周孔之敎尽在中矣为国足以致安立身足以成名质略易通寓目则了虽言发徃人道师于此且经史道德如采菽中原勤之者则功多汝等可不勉战暠乃修炖煌旧塞东西二围以防北虏之患筑炖煌旧塞西南二围以威南虏
建初十年暠以伟世之量当吕氏之末为羣雄所奉遂起伯图兵无血刃坐定千里谓张氏之业指日而成河西十郡歳月而一旣而秃髪傉檀入据姑臧沮渠蒙逊基宇稍广于是慨然著述志赋焉其辞曰涉至虚以诞驾乗有舆于本无禀玄元而陶衍承景灵之冥符荫朝云之庵霭仰朗日之照煦旣敷旣载以育以成幼希颜子曲肱之荣游心上典翫礼敦经蔑玄冕于朱门羡漆园之傲生尚渔父于沧浪善沮溺之耦耕秽鵄鸢之笼吓钦飞凤于太清杜世竞于方寸绝时誉之嘉声超霄吟于崇领奇秀木之凌霜挺修干之青葱经歳寒而弥芳情遥遥以逺寄想四老之晖光将戢繁荣于常衢控云辔而髙骧攀琼芝于玄圃潄华泉之渌浆和吟凤之逸响应鸣鸾于南岗时弗获静心往形留眷驾阳林宛首一丘冲风沐雨载沈载浮利害缤纷以交错欢感循环而相求干扉奄寂以重闭天池绝津而无舟悼贞信之道薄谢惭德于圜流遂乃去玄览应世宾肇弱巾于东宫并羽仪于英伦践宣德之秘庭翼明后于紫宸赫赫谦光奕奕崇眀岌岌王居诜诜百辟君希虞夏臣庶夔益张王颓岩梁后坠壑淳风杪莽以永丧搢绅沦胥而覆溺吕发衅于闺墙厥构摧以倾顚疾风飘于高木回汤沸于重泉飞尘翕以蔽日大火炎其燎原名都幽然影絶千邑閴而无烟斯乃百六之恒数起灭相因而迭然于是人希逐鹿之图家有雄霸之想闇王命而不寻邀非分于无象故覆车接路而继轨膏生灵于土壤哀余类之忪幪邈靡依而靡仰求欲专而失逾逺寄玄珠于象罔悠悠凉道鞠焉荒凶杪杪余躬迢迢西邦非相期之所会谅冥契而来同跨弱水以建基蹑昆墟以为墉总奔驷之骇辔接摧辕于峻峰崇崖崨嶫重崄万寻玄邃窈窕盘纡嵚岑榛棘交横河广水深狐狸夹路鸮鵄羣吟挺非我以为用任至当如影响执同心以御物懐自彼于握掌匪矫情而任荒乃冥合而一往华德是用来庭野逸所以就鞅休矣时英茂哉隽哲庻罩网以逺笼岂徒射钩与斩袂或脱梏而缨蕤或后至而先列采殊才于岩陆拔翘彦于无际思留侯之神遇振髙浪以荡秽想孔明于草庐运玄筹之罔滞洪操盘而慷慨起三军以激锐咏羣豪之髙轨嘉关张之骁杰誓报曹而归刘何义勇之超出据断桥而横矛亦雄姿之壮发辉辉南珍英英周鲁挺奇荆吴昭文烈武建策乌林龙骧江浦摧堂堂之劲阵郁风翔而云举绍樊韩之逺踪侔徽猷于召武非刘孙之鸿度孰能臻兹大祜信乾坤之相成庻物希风而润雨岷益旣荡三江已清穆穆盛勲济济隆平御羣龙而奋策弥万载以飞荣仰遗尘于绝代企髙山而景行将建朱旗以启路驱长毂而迅征靡商风以抗斾拂招揺之华旌资神兆于皇极协五纬之所宁赳赳平城翼翼上弼志馘奔鲸截彼丑类且洒游尘于当阳拯凉德于已坠间昌寓之骖乗曁襄城而按辔知去害之在兹体牧童之所述审机动之至微思遗餐而忘寐表略韵于纨素托精诚于白日又感兵难繁兴时俗諠竞乃着大酒容赋以表恬豁之懐初暠与辛景辛恭靖同志友善景等归晋遇害江南暠闻而吊之暠前妻同郡辛纳女贞顺有妇仪先卒乃亲为之诔自余诗赋数十篇
建初十一年
建初十二年夏六月北凉沮渠蒙逊每年侵寇暠志在以徳抚其境内但与通和立盟弗之与校司马索承明上书劝伐蒙逊暠引见谓之曰蒙逊为百姓患孤岂忘之顾势力未能除耳卿有必禽之策当为孤陈之直唱大言使孤东讨此与言石虎小竖宜肆诸市朝者何异承明惭惧而退
建初十三年春正月暠寝疾顾命长史宋繇曰吾少罹荼毒百艰备尝乃于丧乱之际遂为此方所推才弱智浅不能一同河右今气力惙然当不复起矣死者大理吾不悲之所恨志不伸耳居元首之位者宜深戒危殆之机吾死之后世子犹卿子也善相辅导述吾平生勿令居人之上专骄自任军国之宜委之于卿无使筹略乖衷失成败之要遂以晋义熈十三年二月薨于光德殿时年六十七在位十八年葬建世陵谥武昭王庙号太祖

卷九十二 西凉録二
李歆
李歆字士业暠第二子也为抚军将军领护羌校尉监前锋诸军事暠死左长史宋繇等上为大都督大将军领护羌校尉凉州牧凉公大赦境内殊死已下改元嘉兴尊母尹氏为太后以宋繇为武卫将军广夏太守军谘祭酒録三府事索仙为征虏将军张掖太守三月河西王沮渠蒙逊遣张掖太守沮渠广宗诈降于歆以诱之歆遣武卫将军温宜等率兵往赴亲勒大军为之后继蒙逊率众三万设伏于蓼泉歆闻之引兵还蒙逊率众来追歆亲贯甲与战于解支涧大破之追奔百余里俘斩七千余级蒙逊城建康置戍而去嘉兴二年秋九月沮渠蒙逊复率众来伐歆将出拒之左长史张体顺固谏乃止蒙逊大芟秋麦而去是歳歆遣使告晋嗣位冬十月晋拜歆为使持节都督七郡诸军事鎭西大将军护羌校尉凉州牧酒泉公
嘉兴三年夏六月歆用刑过严又好治宫室缮筑不止从事中郎张顗[一作显]上疏切谏曰凉土三分势不乆立并兼之本实在农战怀远之略莫如寛简今入歳已来阴阳失序屡有贼风暴雨犯伤和气是宜减膳彻悬侧身修道[一作过]而更繁刑峻法宫室是务人力残凋百姓愁悴致灾之咎实此之由昔文王以百里而兴二世以天下而亡前车之轨得失昭然太祖以天挺神姿应桓文之运流标万里为西夏所推左取酒泉有易俯拾右开西域兵不血刃实为殿下开创崇规贻厥孙谋者也殿下不能奉承先志混一凉土侔踪张后将何以下见先王乎沮渠蒙逊胡夷之杰内修政事外理英贤攻战之际身同[一作均]士卒百姓怀之咸乐为用臣谓殿下非但不能平殄蒙逊亦惧蒙逊方为社稷之忧歆览之不悦主簿汜称又上疏谏曰臣闻天之子爱人主忧勤至矣故政之不修则垂灾谴以戒告之改者虽危必昌宋
景是也其不改者虽安必亡虢公是也殿下嗣位以来元年三月癸卯炖煌谦德堂陷八月效谷地裂二年元日昏雾四塞四月日亦无光二旬乃复十一月狐上南门今兹春夏地频五震六月陨星于建康臣虽学不稽古敏谢仲舒颇亦闻道于先师且行年五十有九请为殿下略言耳目之所闻见不复能逺论书传之事也乃者咸安之初西平地裂狐入谦光殿前俄而秦师奄至都城不守梁熈旣为凉州藉秦氏兵乱规有全凉之地外不抚百姓内多为聚敛寻以灭亡建元十九年姑臧南门崩陨石于闲豫堂二十年而吕光东反子败于前身戮于后叚业因羣凶创乱称制此方三年之中地震五十余所旣而先王龙兴于瓜州蒙逊簒弑于张掖此皆目前之成事亦殿下之所闻知效榖先王鸿渐之地谦德即尊之室基陷地裂大凶之征也日者太阳之精中国之象赤而无光中国将为外寇之所陵灭谚曰野豕入家主人将去今狐上南门亦变异之大也又狐者祸也天意若曰将有首祸入居于此城南面而君者也昔春秋之世星陨于宋襄公卒为楚所禽地者至静安敦之象当静而动反乱天常天意若曰有人将震动中国中国若不修德将有宋襄之祸今蛮夷益盛中国益微臣蒙先朝布衣之眷辄自同子弟之亲是以不避忤上之诛昧死而进愚欵愿殿下亲仁善邻养威观衅罢宫室之务止游畋之娱宫嫔妃婌诸夷子女躬受分田身劝蚕绩以清俭素德为荣息兹奢靡之费百姓租税专拟军国虚衿下士广招贤俊修秦氏之术以强国富俗待国有数年之积庭盈文武之臣然后命韩白为前驱纳子房之妙算一鼓可以平定姑臧长驱可以饮马泾渭方南面而争天下岂蒙逊之足忧不然臣恐社禝之危必不出纪歆亦不纳
嘉兴四年夏六月晋恭帝禅位于宋秋七月歆遣使贡献于宋甲辰宋诏以歆为都督高昌等十郡诸军事征西大将军酒泉公歆将谋东伐张体顺切谏止之又闻沮渠蒙逊攻秦浩亹命中外戒严将攻张掖尹太后以为不可[具太后传]宋繇亦固谏歆怒不听繇退而叹曰大事去矣吾见师之出不见师之还也歆遂率歩骑三万东出蒙逊闻之曰歆已入吾计中然闻吾旋师必不敢前乃露布西境云已克浩亹将进攻黄峪歆闻之喜进次都渎涧蒙逊自浩亹来拒战于懐城败绩勒众复战败于蓼泉为蒙逊所杀歆子重耳脱身奔于江左遂仕于宋后复归魏为魏弘农太守歆诸弟骁骑将军酒泉太守翻击虏将军新城太守豫征西将军炖煌太守恂领羽林右监密左将军眺右将军亮等皆西奔炖煌寻弃炖煌奔入北山蒙逊入酒泉禁兵侵掠士民安堵以宋繇为吏部郎中委之选举凉之旧臣有才望者咸礼而用之尹太后及诸女死于伊吾先是暠甞梦为凉公领凉州牧代沮渠氏至是歆为蒙逊所杀歆之未败也有一大蛇从南门而入至于恭徳殿前又有双雉飞出宫内通街大树上有乌鹊争巢鹊为乌所杀又炖煌父老令狐炽家见一白头翁衣帢而谓之曰南风动吹长木胡桐椎不中毂言讫忽然不见歆小字桐椎至是而亡自暠僭位年歳在庚子至歆为蒙逊所灭歳在庚申凡二十一年
案唐书暠本老子之裔也暠子歆歆子重耳魏弘农太守重耳子熈金门鎭将家于武川熈子天赐为幢主天赐子虎为后周太祖宇文泰开国功臣魏赐姓大野氏官至太尉号为柱国宇文氏受魏禅时虎已卒追录佐命功封唐国公以其子昞袭封隋代周复姓李氏昞官至隋安州总管柱国大将军昞生子渊袭封唐公后赖次子秦王世民之力代隋而为天子是为唐髙祖秦王四征宼盗以壹天下是为太宗遡长发之祥则暠之于唐其犹周之后稷矣髙祖武德元年追谥皇髙祖熈曰宣简公皇曾祖天赐曰懿王皇祖虎曰景皇帝庙号太祖皇考昞曰元皇帝庙号世祖与武昭王祖父并祀以天子之礼太宗子髙宗治追号老子为太上玄元皇帝尊宣简公为宣皇帝懿王为光皇帝髙宗孙玄宗隆基加宣皇帝曰献祖光皇帝曰懿祖寻加玄元号曰大圣祖又追号圣祖父周大夫敬曰先天太皇逺祖咎繇曰德明皇帝西凉武昭王曰兴圣皇帝

卷九十三 西凉録三
李恂
李恂字士诚歆之弟暠第六子也为炖煌太守歆为沮渠蒙逊所杀恂与兄翻等自炖煌奔于北山蒙逊以索嗣之子元绪行炖煌太守元绪麄险好杀大失人和郡人宋承[一作朱承]张弘等以恂在郡有惠政密信招恂恂遂率千骑入于炖煌元绪东奔凉兴承等推恂为冠军将军凉州刺史改元永建蒙逊遣世子德政率众二万攻之恂闭门不战攻之不下蒙逊乃自率众来攻三面起堤引水灌城恂遣壮士一千连版为桥潜欲决堤蒙逊勒兵逆战承等开门出降恂先杀其妻子自杀蒙逊遂屠其城
李翻
李翻字士举小字武强暠少子也歴骁骑将军祈连晋昌酒泉三郡太守翻子寳字懐素小字衍孙沈雅有度
量骁勇善抚接伯父歆为沮渠蒙逊所灭父翻奔于北山蒙逊乃徙寳于姑臧歳余随勇唐契北奔伊吾臣于蠕蠕遗民归附者稍至二千寳倾身接礼甚得众心皆乐为用每希报雪其后魏世祖遣将讨沮渠无讳于炖煌无讳捐城遁走寳自伊吾率流人及虏骑南袭炖煌据之修缮城府规复先业遣弟怀逹奉表归魏世祖嘉其忠欵拜怀逹散骑常侍炖煌太守别遣使授寳为使持节侍中都督西垂诸军事鎭西大将军开府仪同三司领护西戎校尉沙州牧炖煌公仍镇炖煌承制假授玉门已西甚着威惠于西土百姓懐之在炖煌三年因入朝遂留京师徙为镇南将军并州刺史转鎭北将军魏太安五年卒谥曰宣公有六子冲最知名歴显位
暠妻尹氏
尹氏天水冀人尹文之女也幼而好学清辨有志节初适扶风马元正元正卒为暠继室自以再醮之故三年不言抚前妻子踰于已生暠之创业谋谟经略多所赞毘故西州喭曰李尹王炖煌及暠死子歆嗣位尊为太后河西王沮渠蒙逊来伐先引兵攻秦浩亹歆欲乗虚袭张掖尹氏谓歆曰汝新造之国地狭民希自守犹惧不足何暇伐人度德量力春秋之义先王临终遗令殷勤戒汝深愼用兵保境安民以俟天时言犹在耳奈何弃之况蒙逊骁武善于用兵汝非其敌观其数年以来经谋规略常有兼并之志且天时人事似欲归之汝国虽小足为善政修德养民静以俟之彼若昏暴民将归汝若其休明汝将事之岂得轻为举动侥冀非望以吾观之非但丧师殆将亡国歆不能听为蒙逊所败歆曰吾违老母明勑逺取败辱不杀此胡复何面目见我母也勒兵进战遂大败死蒙逊入姑臧见尹氏而劳之尹氏曰李氏为胡所灭知复何言或谓尹氏曰今母子之命在人掌握奈何倨傲之且国亡子死曽无忧色何也尹氏曰存亡死生皆有天命奈何更如凡人为儿女子之悲耶吾一老妇人国亡家破岂可复惜余生为人臣妾惟速死为幸耳蒙逊嘉而赦之娶其女为茂虔妇及世祖以妹武威公主妻茂虔尹氏与女迁居酒泉顷之女卒尹氏抚之不哭曰汝国破家亡今死晩矣茂虔之弟无讳鎭酒泉每谓尹氏曰后诸孙在伊吾后欲就之乎尹氏未测其意绐之曰吾子孙漂荡托身异域余生无几便当死此不复作毡裘鬼也未几濳奔伊吾无讳遣骑追及之尹氏谓追骑曰沮渠酒泉许吾北归何为复追汝取吾首以往终不复还矣追骑遂不敢逼引还尹氏至于伊吾年七十五卒
宋繇
宋繇字体业炖煌人也曾祖配祖悌世仕张轨子孙父僚为张玄靓龙骧将军武兴太守繇生而僚为张邕所杀五歳丧母事伯母张氏以孝闻八歳而张氏卒居丧过礼繇少而有志尚喟然谓妹夫张彦曰门戸倾覆负荷在繇不衔胆自励何以继承先业遂随彦至酒泉从师就学闭戸读书昼夜不辍博通经史诸子羣言莫不综览吕光举为秀才除郎中后奔叚业拜散骑常侍繇以业无经济远略西奔于暠歴从事中郎寻加折冲将军转右将军领炖煌护军左长史受遗辅政及歆嗣位迁武卫将军广夏太守位至通显家无余财雅好儒学虽在兵旅讲诵不废每闻儒士在门常倒屣出迎停寝政事引谈经籍尤明断决事无淹滞沮渠蒙逊平酒泉于繇室得书数千卷盐米十余斛而已蒙逊叹曰孤不喜得李歆欣得宋繇耳拜尚书吏部郎中委以铨衡之任蒙逊死以子茂虔托之茂虔以繇为左丞送其妹兴平公主于魏世祖拜繇为河西王右丞相赐爵清水公加安逺将军魏并凉州从茂虔至魏卒
刘昞
刘昞字彦明炖煌人也父寳字子玉以儒学见称昞年十四就博士郭瑀学时瑀弟子五百余人通经业者八十余人瑀有女始笄妙选良偶有心于昞遂改设一席于坐前谓诸弟子曰吾有一女年向长成欲觅一快壻谁坐此席者吾当婚焉昞遂奋衣来坐神志肃然曰向闻先生欲求快女壻昞其人也遂以女妻之昞后隐居酒泉不应州郡辟命弟子受业者常数百人武昭王暠征为儒林祭酒从事中郎暠雅好文典书史穿落者亲自补治昞时侍侧前请代暠暠曰躬自执者欲人重此典籍吾与卿相値何异孔明之会玄德迁抚夷护军虽有政务手不释卷暠谓之曰卿注记篇籍以烛继昼白日且然夜可休息昞曰朝闻道夕死可矣不知老之将至孔圣称焉昞何人斯敢不如此昞以三史文繁着略记百三十篇八十四卷凉书十卷炖煌实录二十卷方言三卷靖恭堂铭一卷并着周易韩子人物志黄石公三略并行于世后蒙逊平酒泉拜秘书郎中筑陆沈观于西苑躬往礼焉号玄处先生北凉录自有传
唐繇
唐繇晋昌宜安人也以凉土丧乱民无所归推暠霸于河右以宁一方及凉亡繇子和与兄契携其甥武昭王孙寳避难伊吾招集人众二千余家臣于蠕蠕蠕蠕以契为伊吾王经二十余年和与契遣使降魏遂为蠕蠕所逼拥部众至髙昌蠕蠕复遣部帅阿若讨之至白力城和先攻髙昌契与阿若战败没和收余众奔前部王国时沮渠安周屯横截城和攻拔之斩安周兄子树后又从伊洛击髙宁白力二城克之遣使奉表归魏
辛渊
辛渊字子深陇西狄道人也四世祖怡晋幽州刺史寜朔将军渊仕暠为骁骑将军歆亦善遇之歆与沮渠蒙逊战于蓼泉军败失马渊以所乗马授歆而身死于难遂以义烈见称于西土云其后子孙仕魏俱至显官
阴仲逹
阴仲逹武威姑臧人也祖训字处道仕暠为武威太守父华字季文仕姑臧令仲逹以文学知名西土

卷九十四 北凉录一
沮渠蒙逊
沮渠蒙逊本张掖临松卢水胡人也匈奴有左沮渠右沮渠之官蒙逊之先世曾为此职故遂以官为氏世居卢水为酋豪高祖晖仲归曾祖遮皆雄健有勇力祖祁复延封北地王[北一作狄又作乞]父法弘袭爵苻坚时以为中田护军卒蒙逊代领部曲雄桀多策略好学涉猎书史颇晓天文滑稽善权变数为诸胡所推服梁熙吕光皆竒而惮之故常游饮以自晦光之王于凉土使蒙逊自领营人配箱直又以蒙逊伯父罗仇为西平太守仇弟曲粥为三河太守光遣其子慕璝率仇粥征河南王乞伏干归于枹罕前军败绩曲粥言于罗仇曰主上昏耄骄纵诸子朋党相倾谗人侧目今军败将死正其智勇猜忌之时可不惧乎吾兄弟素为所惮必不见容与其死之无名不若勒众向西平出苕藋奋臂大呼凉州不足定也罗仇曰诚如汝言然吾家世以忠孝着于西土一方所推宁使人负我我不忍负人也未几光果聴谗以败军之罪杀仇及粥蒙逊以仇粥之丧归葬诸部多其姻族会葬者凡万余人蒙逊哭谓众曰昔汉祚中微吾之乃祖翼奬窦融保宁河右吕王昏耄荒虐无道多杀不辜岂可坐观成败不上继先祖安民之志下使二父有恨黄泉众咸称万岁遂结谋起兵杀光中田护军马邃进攻临松郡杀县令井祥以盟一旬之间众至万余屯据金山光遣吕纂逆击蒙逊于忽谷蒙逊败绩将六七人逃入山中家戸悉亡散时从兄晋昌太守男成闻蒙逊起兵亦合众数千还屯乐绾杀酒泉太守迭滕[一作垒澄]蒙逊乃收集部曲投之共推建康太守段业为使持节大都督龙骧大将军凉州牧建康公改吕光龙飞二年为神玺元年业以蒙逊为镇西将军张掖太守男成为辅国将军酒泉太守军国之事悉以委之
神玺二年夏四月段业将遣蒙逊攻光西郡太守吕纯众咸疑之蒙逊曰此郡据岭之要不可不取业曰卿言是也遂遣之经旬不克乃引水灌城城溃执纯以归于是晋昌太守王徳炖煌太守孟敏皆以郡降业业封蒙逊为临池侯以徳为酒泉太守敏为沙州刺史徙男成为晋昌太守六月业遣男成及王徳攻光常山公吕弘弘引兵弃张掖东走业遂徙治张掖议欲追击之蒙逊谏曰归师勿遏穷寇弗追此兵家之法也不如纵之以为后图业曰一日纵敌悔将何及遂率众追之为弘所败赖蒙逊救以免业叹曰孤不能用子房之言以至于此冬十月业筑西安城以别将臧莫孩为太守蒙逊曰莫孩勇而无谋知进不知退此乃为之筑冡非筑城也业不从寻为吕纂所破蒙逊惧业不能容己每匿智以避之
天玺元年春二月业僭称凉王赦其境内改元天玺以蒙逊为尚书左丞梁中庸为右丞夏五月三河王吕光遣其二子绍纂来攻业请救于秃髪乌孤乌孤遣弟利鹿孤及杨轨救之绍等引军而南业将击之蒙逊谏曰杨轨恃鲜卑[一作虏骑]之强有窥觎之心绍纂深入置兵死地必决战求生不可敌也今不战则有泰山之安战则有累卵之危业曰卿言是也按兵不战绍亦难之各引兵归
天玺二年春正月前晋昌太守唐瑶叛归李暠酒泉太守王徳亦叛自称河州刺史业使蒙逊讨之徳焚城将部曲奔唐瑶蒙逊追至沙头大破之虏其妻子部曲而还夏四月业惧蒙逊雄武微欲逺之乃以蒙逊从叔益生为酒泉太守蒙逊为临池太守以门下侍郎马权代蒙逊为张掖太守权每轻侮蒙逊蒙逊谮而杀之因谓男成曰段业愚暗非济世之才信谗爱佞无鉴断之明向所惮者惟索嗣马权今皆诛之蒙逊欲除业以奉兄何如男成曰业羁旅孤飘为吾家所建立恃吾兄弟犹鱼之有水人既亲之背之不祥乃止
永安元年春正月蒙逊既为业所惮内不自安求为西安太守业亦以蒙逊有大志惧为朝夕之变喜其出外许之蒙逊期与男成同祭兰门山宻遣司马许咸告业曰男成欲谋叛许以取假日作逆若求祭兰门山臣言验矣至期果然夏四月业收男成逼令自杀男成曰蒙逊欲谋叛先已告臣臣以兄弟之故隠忍不言以臣今在恐部众不从故与臣克期祭山返相诬告其意欲王之杀臣也臣若朝死蒙逊必夕发乞诈言臣死暴臣罪恶蒙逊必反臣然后奉王命投袂讨之事无不捷业不从竟杀之蒙逊闻男成死泣告众曰男成忠于段王而段王无故枉见屠害诸君能为报仇乎且州土兵乱似非段王所能济也吾所以初奉之者以之为陈吴耳而信谗多忌枉害忠良岂可安枕卧观使百姓罹于涂炭男成素得众心众皆愤泣争奋比至氐池众逾一万镇军将军臧莫孩率所部来降羌胡多起兵向应之者蒙逊进壁侯坞业先疑右将军田昂幽之于内至是召昂谢而赦之使与武卫将军梁中庸等攻蒙逊于侯坞业别将王丰孙言于业曰西平诸田世有反者昂貌恭而心狠志大而情险不可信也业曰吾疑之久矣但非昂无可以讨蒙逊者丰孙言既不从昂至侯坞蒙逊自氐池逆之昂率骑五百降于蒙逊军遂大溃中庸亦率众来降五月蒙逊至张掖田昂兄子承爱斩闗内之业左右散走蒙逊大呼曰镇西何在军人曰在此业曰孤单瓢[一作飘]一已为贵门所推愿丏余命投身岭南庶得东还与妻子相见蒙逊不许遂斩之业京兆人也博涉史传有尺牍之才为杜进记室从征塞表儒素长者无他权略威禁不行羣下擅命尤信卜筮谶记巫觋征祥故为奸佞所误男成弟富占将军俱傫帅戸五百降于河西王利鹿孤六月梁中庸房晷田昂等共推蒙逊为使持节大都督大将军凉州牧张掖公大赦境内殊死已下改元永安[白帖作永和]署置百官从兄伏奴为镇军将军张掖太守和平侯弟挐为建忠将军都谷侯田昂为镇南将军西郡太守臧莫孩为辅国将军房晷为左长史梁中庸为右长史张骘为左司马谢正礼为右司马擢任贤才文武咸悦是月炖煌太守李暠亦起兵自号冠军大将军西胡校尉沙州刺史太守如故称元庚子与蒙逊相抗秋七月秦姚兴遣陇西公姚硕徳攻吕隆于姑臧蒙逊因遣从事中郎李兴聘于秦以通和好八月蒙逊所部酒泉凉宁二郡叛降于西凉李暠又闻吕隆降秦大惧遣建忠将军挐牧府长史张濳见硕徳于姑臧请军迎接率部人东迁硕徳大悦拜潜张掖太守挐建康太守潜劝蒙逊东迁挐私谓蒙逊曰吕氏犹存姑臧未拔硕徳粮竭将还必不能久何故违离桑梓受制于人乎辅国将军臧莫孩曰建忠之言是也蒙逊乃斩张潜因下书曰孤以虚薄猥忝时运未能弘阐大猷戡荡羣孽使桃虫鼔翼东京封豕烝涉西裔戎车屡动干戈未戢农失三时之业百姓戸不粒食可蠲省百徭专功南亩明设科条务尽地力九月遣子奚念为质于河
西王利鹿孤利鹿孤不受曰奚念年少可遣挐也冬十月蒙逊复遣使上疏于利鹿孤曰臣前遣奚念具披诚欵而圣旨未昭复征臣弟挐臣窃以为茍有诚信则子不为轻若其不信则弟不为重今寇难未夷不获奉诏愿陛下亮之利鹿孤怒遣昌松侯[一作张松]秃髪俱延兴城侯秃髪文支将骑一万来袭击之至万岁临松执从弟鄯善茍子虏其民六千余戸十二月蒙逊遣从叔孔遮入朝于利鹿孤许以挐为质利鹿孤乃归其所掠召俱延等还
永安二年春二月蒙逊与西平侯秃髪傉檀共攻凉州为吕隆所破冬十月西凉李暠遣唐瑶及应扬将军宋繇攻酒泉获太守益生十二月蒙逊所署西郡太守梁中庸奔于李暠是年大风震电于震所得石册
永安三年春正月蒙逊下令曰养老乞言晋文纳舆人之诵所以能招礼英竒致时雍之美也况孤薄徳寡昧智不经逺可不思闻谠言以自镜哉内外臣僚其各搜扬贤隽广进刍荛以匡孤不逮
永安四年春二月吕隆以蒙逊傉檀交侵遣弟吕超求迎于秦夏六月蒙逊遣辅国将军臧莫孩袭北山虏大破之虏其民五千戸而还秋八月秦姚兴遣尚书左仆射齐难等率众迎隆隆劝难引兵来伐难从之蒙逊使臧莫孩败其前军难乃结盟而还蒙逊遣弟建忠将军挐入贡于秦是时蒙逊伯父中田护军亲信临松太守孔笃并骄奢侵害百姓苦之蒙逊曰乱吾国者二伯父也何以纲纪百姓乎皆逼之令自杀冬十月秦遣鸿胪梁斐张构等拜蒙逊镇西大将军开府仪同三司沙州刺史西海侯时秦亦拜秃髪傉檀为车骑将军封广武公蒙逊闻之不悦谓斐等曰傉檀上公之位而身为侯者何也构对曰傉檀轻狡不仁欵诚未着故朝廷以重爵虚名羁縻之褒其归善即叙之义耳将军忠贯白日勲髙一时当入谐鼎味匡赞帝室安可以不信相待也圣朝爵必称功官不越徳如尹纬姚晃佐命初基齐难徐洛元勲骁将并位纔二品爵止侯伯将军何以先之乎昔窦融殷勤固让不欲居旧臣之右不意将军忽有此问蒙逊曰朝廷何不即以张掖见封而更逺封西海耶构曰张掖规画之内将军已自有之所以逺授西海者盖欲广大将军之国耳蒙逊大悦乃拜受之
永安五年春二月蒙逊袭狄洛盘于番禾不克迁其民五百余戸而还是年造刀一百口铭曰永安隶书
永安六年秋八月西凉李暠迁都酒泉渐逼蒙逊蒙逊摄军以御之
永安七年夏六月南凉秃髪傉檀率众来攻蒙逊婴城固守傉檀至赤泉虏掠而去秋八月蒙逊袭西凉李暠于酒泉至安弥[一作安珍]去城六十里暠乃觉引军出战遂大破之暠闭城自守蒙逊亦引而归
永安八年春二月两月[一作日]并出山崩地震折木太史令刘梁言于蒙逊曰辛酉金也地动于金金动克木大军东行无前之征时张掖城每有光色蒙逊曰王气将成百战百胜之象也遂攻秃髪傉檀于均石大战破之进攻西郡太守杨统于日勒抜之统降拜为右长史宠待踰于功旧
永安九年酒泉南有铜驼山言犯之者辄大雨雪蒙逊遣工取之得铜万斤
永安十年春二月张掖太守句呼勒出奔李暠秋七月蒙逊以罗仇子成都为金山太守曲粥子鄯善为西郡太守句呼勒自西凉奔还待之如初蒙逊率骑二万东征次于丹岭北虏大人思盘率部落三千来降时木连理生于永安永安令张披上书曰异枝同干遐方有齐化之应殊本同心上下有莫二之固盖至道之嘉祥大同之美征也蒙逊曰此皆二千石令长匪躬济时所致岂吾薄徳之所能感也
永安十一年春三月蒙逊率骑三万伐秃髪傉檀次于西郡大风从西北来气有五色俄而昼昏进至显美徙数千户而还傉檀率众来追及于穷泉蒙逊将击之诸将皆曰贼已安营不可犯也蒙逊曰傉檀谓吾逺来疲敝必轻而无备及其壁垒未成可一鼔而擒也遂进击之傉檀大败乘胜至于姑臧夷夏降者万数千戸傉檀惧婴城固守遣使请和以子染干为质许之掠八千余戸而归傉檀南奔乐都魏安人侯谋等闭门作乱遣使来降焦朗亦据姑臧自称大都督龙骧大将军臣于西凉李暠秋八月蒙逊率骑二千伐李暠败暠子歆于马庙擒其将朱元虎遂引兵还既而以元虎归暠
永安十二年春二月焦朗犹据姑臧蒙逊率骑攻抜其城执朗而归宥之于是大飨文武将士于谦光殿班赐金马各有差署弟建忠将军挐为护羌校尉秦州刺史封安平侯镇姑臧遂伐南凉围乐都三旬不克南凉王秃髪傉檀以子安周为质引还未几傉檀复率众来攻蒙逊击之进围乐都傉檀势穷请降以子染干为质乃还是月挐死以从祖益子为镇东将军护羌校尉秦州刺史镇姑臧秋七月蒙逊遣沮渠百年袭西凉李暠暠子歆邀击之失甲士数千百年为歆所擒
玄始元年冬十月蒙逊迁都姑臧十一月僭即河西王位于谦光殿大赦境内殊死已下改元玄始置百官丞郎官如吕光为三河王故事缮宫殿起城门诸观
玄始二年春正月尊母车氏为王太后立妻孟氏为王后夏四月立子政徳为世子加镇卫大将军录尚书事南凉王秃髪傉檀来伐蒙逊败之于若厚坞又败之于若凉进围乐都二旬不克傉檀湟河太守秃髪文支据湟川来降镇军将军成宜侯亦率众来降蒙逊署文支为镇东大将军广武太守成宜侯为振威将军湟川太守以殿中将军王建为湟河太守秋八月蒙逊复率众伐傉檀傉檀惧以太尉俱延为质乃还因下书曰古先哲王应期拨乱者莫不经略八表然后光阐纯风孤虽智非靖难职在济时而狡虏傉檀鸱峙旧京毒加夷夏东苑之戮酷甚长平边城之祸害深玁狁每念苍生之无辜是以不遑宁处身披甲胄体倦风尘虽倾其巢穴傉檀犹未授首其弟文支追项伯归汉之义据彼重藩请为臣妾自西平巳南连城继顺惟傉檀穷兽守死乐都四支既落命岂久全五纬之会巳应清一之期无赊方散马金山黎元永逸可露布逺近咸使闻知冬十月蒙逊西如苕藋遣冠军将军沮渠伏恩率骑一万袭卑和乌啼二虏大破之俘获二千余戸而还是年蒙逊母车氏卒
玄始三年夏秃髪乌孤孙承钵利鹿孤孙副周皆来奔降冬十二月晋益州刺史朱龄石遣使来聘谕以朝廷威徳
玄始四年春三月蒙逊率众伐西秦乞伏炽盘于广武郡克之遣别将运粮于湟河以粮运不继遂自广武如湟河渡浩亹炽盘遣将军乞伏魁尼寅邀之于浩亹蒙逊击斩之炽盘又遣将军王衡折斐曲景等率骑二万据勤姐岭蒙逊且战且前大破之擒折斐等七百余人乃以弟汉平为折冲将军湟河太守引还夏五月蒙逊遣舍人黄迅报聘益州因上表于朝廷曰上天降祸四海分崩灵耀拥于南裔苍生没于丑虏陛下累圣重光道迈周汉纯风所被八表宅心臣虽被髪边徼才非时儁谬为河右遗黎推为盟主臣之先人世荷恩宠虽歴夷崄执义不回倾首朝阳乃心王室去冬益州刺史朱龄石遣使诣臣始具朝廷休问承车骑将军刘裕秣马挥戈以中原为事可谓天赞大晋笃生英辅臣闻少康之兴大夏光武之复汉业皆奋臂一呼攘袂而起众无一旅地不满百犹能成配天之功着车攻之咏况陛下据全楚之地拥荆扬之鋭而可晏然垂拱弃二京以资戎虏若六军北轸克复有期臣请率河西戎卒为晋右翼驱除戎虏时赫连勃勃遣御史中丞乌落孤来结盟蒙逊遣弟湟河太守汉平莅盟于夏西秦乞伏炽盘率众二万袭湟河汉平力战固守遣司马隗仁夜出击之炽盘大败斩首数百将引兵去汉平长史焦昶将军段景密信招之炽盘复进攻围益急汉平纳昶景之说面缚出降隗仁不屈为炽盘所擒将斩之其将段晖固请得免寻遁还姑臧拜髙昌太守
玄始五年春正月蒙逊率众攻西秦进次石泉炽盘遣乞伏昙达来拒蒙逊引还遣使与通和好三月蒙逊西祀金山遣沮渠广宗率骑一万袭乌啼虏大破之西至苕藋遣前将军沮渠成都[一作城都]将骑五千袭卑和虏自率中军三万为之后继卑和虏率众迎降遂循海而西复如金山以归
玄始六年夏四月西域贡吞刀吐火秘幻竒术起游林堂于内苑图列古圣贤之像秋九月堂成遂大宴羣臣谈论经传
玄始七年夏五月蒙逊下书曰顷自春大旱害及时苗碧原青野倐为枯壤将刑政失中下有寃狱乎役赋繁重上天所谴乎内省多缺孤之罪也书不云乎百姓有过罪子一人可大赦境内殊死已下免百姓夏税秋粮翼日澎雨大降蒙逊闻刘裕灭姚泓怒甚门下校书郎刘祥言事于蒙逊蒙逊曰汝闻刘裕入闗敢研研然也[研研即倔强之貌]遂杀之其峻暴如是顾谓左右曰古之行师不犯岁镇所在姚氏舜后轩辕之苗裔今岁星在轩辕而裕灭之亦不能久守闗中也秋九月蒙逊遣张掖太守广宗诈降以诱李歆歆发兵来应蒙逊伏兵于蓼泉歆觉之引去蒙逊追及之与战败于解支涧[一作西支涧]复收散卒欲战前将军成都諌曰臣闻髙祖有彭城之败终成大汉今宜旋师以为后图蒙逊从之城建康而还冬十月故秦将姚艾来奔蒙逊引兵迎之既至署为征南将军羣臣上书曰设官分职所以经国济时恪勤官次所以缉熙庶政当官者以匪躬为务受任者以忘身为效自皇纲初震戎马生郊公私草创未遑旧式而朝士多违宪制不遵典章或公文御案在家卧署或事无可否望空而过至令黜陟絶于皇朝驳议寝于圣世清浊共流能否相杂人无竞劝之心茍为度日之事岂忧公忘私奉上之道也今皇化日隆遐迩宁泰宜振肃纲维申修旧则蒙逊纳之命征南将军姚艾尚书左丞房晷撰朝堂制行之旬日百姓振肃是年晋遣使拜蒙逊为凉州刺史蒙逊称藩故有是命
玄始八年秋八月太史令张衍言于蒙逊曰今岁临泽城西当有破兵蒙逊乃遣世子政徳屯兵若厚坞蒙逊西至白岸谓张衍曰吾今年当有所定但太岁在申月又建申未可西行且可[一作当]南行要其归会主而勿客以顺天心计在临机慎勿露也遂遣兵伐西凉李歆于酒泉先攻浩亹[音阁门]而蛇盘于帐前蒙逊笑曰前一为腾蛇[通典作塍蛇]今盘在吾帐前天意欲吾回师先定酒泉也遂烧攻具而还潜次于川岩闻歆征兵欲乘虚攻张掖蒙逊曰歆已入吾计中但恐闻吾回军必不敢前兵事尚权乃露布西境称得浩亹将进军黄谷歆闻之引兵入都渎涧蒙逊潜军逆击败之于怀城歆退走追至临泽斩歆及兄弟三人进克酒泉百姓安堵如故军无私掠以子茂虔为酒泉太守凉之旧臣皆随才擢叙九月歆弟炖煌太守恂据郡自称冠军大将军冬十月蒙逊遣世子政徳攻之恂闭门拒守
玄始九年春三月蒙逊自率众攻炖煌乃筑长堤引水灌城数十日不下攻之益急恂乞降不许恂武卫将军宋承广武将军张弘等举城来降杀恂而屠其城获其弟子宝囚于姑臧李氏由是遂亡于是鄯善王比龙入朝西域三十六国皆诣蒙逊称臣贡献冬十月己亥宋遣使拜蒙逊为镇军大将军开府仪同三司凉州刺史十一月遣右卫将军鄯善建节将军茍生率众伐西秦西秦王乞伏炽盘遣征北将军没奕干等率步骑五千来拒鄯善等败于五涧茍生为其所虏
玄始十年春正月飨羣臣于谦光殿蒙逊曰南方有恶气经天暴兵象也不出一旬必有寇至命治兵东苑以备之未几乞伏炽盘遣骑五千来袭至于狲猢岭闻有备而去秋八月蒙逊遣前将军成都率众一万耀兵岭南遂屯五涧九月乞伏炽盘遣征北将军出连虔[一作没奕干]等帅精骑五千[一作六千]来击冬十月成都为出连虔所破掠民三千余户而去十二月晋昌太守唐契据郡以叛遣世子政徳讨之
玄始十一年春正月蒙逊遣使诣宋贡其方物宋以蒙逊为使持节都督凉秦河沙四州诸军事骠骑大将军凉州牧河西王夏四月政徳攻晋昌克之唐契及弟和甥李宝同奔伊吾招集流民归附者二千余人遂臣于柔然秋七月柔然来攻蒙逊遣政徳拒之政徳轻骑进战军败见杀冬十月立次子兴国为世子大赦境内殊死已下文武进位一等
玄始十二年秋八月西秦乞伏炽盘遣太子暮末等率步骑三万出貂渠谷来攻遂陷白草岭及临松郡徙民二万余口而去
玄始十三年夏四月乞伏炽盘遣平逺将军叱卢犍等来攻执蒙逊从弟成都及从子白蹄颇罗等徙民五千余戸而去
玄始十四年秋八月乞伏炽盘率众来攻至廉川其太子暮末等率步骑三万攻西安不克又攻番禾蒙逊发兵御之因遣使说夏主赫连勃勃使乗虚袭枹罕炽盘闻之引兵而去冬十二月蒙逊遣使入贡于魏是歳魏始光三年也
玄始十五年春二月魏世祖[讳焘]遣行人持节册拜蒙逊为河西王
承玄元年夏六月蒙逊遣兵伐西秦时乞伏炽盘死暮末即位遣使诣蒙逊许归成都以求和亲蒙逊遣使入西秦吊祭暮末厚资成都遣将军王伐送之蒙逊犹疑之执伐以归既而遣还并遗暮末甚厚于是大赦境内殊死已下改元承玄秋九月暮末遣使报聘冬十月西秦凉州牧乞伏千年来奔十二月蒙逊复率众伐西秦至盘夷西秦相国乞伏元基等将骑一万五千来拒蒙逊还攻西平暮末遣骑来援蒙逊乃引而还
承玄二年夏五月乞伏暮末迁保定连蒙逊遣世子兴国攻之六月暮末率众迎击至于冶城兴国战败被擒杀军士三千余人追击蒙逊至谭郊吐谷浑王慕璝遣其弟没利延帅骑来援暮末遣辅国大将军段晖逆击之大败而归秋七月遣使送谷三十万斛以赎世子兴国于西秦暮末不许蒙逊乃立兴国弟菩提为世子冬十一月蒙逊复遣使诣宋入贡献青雀头黛百斤并求周易及子集诸书诏并给之合四百七十五卷又就司徒王弘求搜神记弘写与之十二月蒙逊下书曰乞伏暮末频年失信终日言笑要当一举剿其巢穴军次沃干岭枹罕城中饿死大半
承玄三年冬十月蒙逊复遣尚书郎宗舒左常侍髙猛等入贡于魏因上表曰伏惟陛下天纵叡圣徳超百王陶育齐于二仪洪基隆于三代然锺运多难九服纷扰神旗暂拥车书未同上灵降佑祚归有道纯风一鼔殊方革面羣生幸甚率土齐欢臣诚弱才效无可录幸遇重光思竭力命自欣投老得观盛化冀终余年凭倚皇极前后奉表贡使相望去者杳然寂无旋返未审津涂寇险竟不仰达为天朝髙逺未蒙齿录屏营战灼无地自措往年侍郎郭秪等还奉被诏书三接之恩始隆万里之心有赖今极难之余开泰惟始诱劝既加引纳弥笃老臣见存遐外无弃仰荷恺悌之仁俯蹈康哉之咏然商胡后至奉公卿书援引厯数安危之机励以窦融知命之美顾惟情愿实深悚惕何者臣不自揆逺托大荫庶微诚上宣天鉴下降若万国来庭百辟陛贺高蹈先至之端独步知机之首但世难尚殷情愿未遂章表频修滞怀不畅许身为国欵诚莫表致惑羣后贻虑公卿辞旨纷纭抑引重沓不在同奬之例未达拱辰之心延首一隅低回四极臣歴观符瑞候察天时未有过于皇魏踰于陛下加以灵启圣姿幼登天位美咏侔于成康道化踰于文景方将振神纲以掩六合洒玄泽以润八荒况在秦陇荼炭之余直是老臣尽效之会舒等既至世祖与之饮宴执崔浩之手以示之曰汝所闻崔公此则是也才略之美当今无比朕动止咨之预陈成败若合符契未尝失也自此以后贡使相望
义和元年夏六月赫连定畏魏之逼拥秦民十余万口自冶城济河欲击蒙逊而夺其地定济未半吐谷浑王慕璝袭击败之执定以归于是蒙逊大赦境内殊死已下改元义和以世子菩提为冠军将军河西王世子秋八月乙酉蒙逊遣子安周入侍于魏九月世祖欲精简行人报使蒙逊以问崔浩浩曰蒙逊称藩欵着河右若俾遐域流通殊荒毕至宜令清徳重臣奉诏褒慰尚书李顺即其人也世祖曰顺纳言大臣固不宜先为此使若蒙逊执玉帛而朝于朕复何以加之浩曰邢贞使吴亦魏之太常茍事是宜无嫌于重尔日之行岂吴王入觐时也世祖从之乃以顺兼太常持节拜蒙逊为假节加侍中都督凉州西域羌戎诸军事太傅行征西大将军凉州牧凉王加九锡之礼使浩为册书以褒赏之册曰昔吾皇祖胄自黄轩总御羣才摄服戎夏叠曜重光不殒其旧逮于太祖应期协运大业惟新奄有区宇受命作魏降及太宗广辟崇基政和民阜朕承天绪思廓宇县然时运或否雰雾四张赫连跋扈于闗西大檀陆梁于汉北戎夷负阻江淮未宾是用自东征西戎轩屡动[一作驾]赖宗庙灵长将士宣力克剪凶渠震服强犷四方渐泰表里无尘王先识机运经略深逺与朕协同厥功洪茂当今运锺时季僭逆凭陵有土者莫不跨峙一隅有民者莫不荣其私号不遵众星拱极之道不慕细流归海之义而王深悟大体率由典章任土贡珍爱子入侍勲义着焉道业存焉惟王乃祖乃父有土有民论功徳则无二于当时言氏族则始因于世爵古先帝王褒贤赏徳莫不胙土分民建为藩辅是以周成命太公以表东海襄王锡晋文大启南阳是用割凉州之武威张掖炖煌酒泉西海金城西平七郡封王为凉王受兹素土苴以白茅用建冢社为魏室藩辅盛衰存亡与魏升降夫功高则爵尊徳厚则任重又加命王入赞百揆谟谋帏幄出征不怀登摄侯伯其以太传行征西大将军仗钺秉旄鹰扬河右逺袪王略怀柔荒隅北尽于穷髪南极于庸岷西被于昆岭东至于河曲王实征之以夹辅皇室又命王建国署将相羣卿百官承制假授除文官刺史以还武官抚军以下建天子旌旗出入警跸如汉初诸侯王故事钦哉惟时往践乃职祇服朕命协亮天工俾九徳咸事无忝庶官用终尔显徳对扬我皇祖之休烈
义和二年冬十二月李顺复奉使至凉蒙逊遣中兵校郎杨定归谓顺曰年衰多疾旧患动发腰髀不随不堪拜伏比三五日消息小差自当相见顺曰王之老疾朝廷所知以王祇执臣礼别有诏旨岂得自安不见诏使明日蒙逊延顺入至庭中箕坐隠几无动起之状顺正色大言曰不谓此叟无礼乃至于此今不忧覆亡而敢凌侮天地魂魄逝矣何用见之握节将出蒙逊使定归追止之曰太常既雅恕衰疾传闻朝廷有不拜之诏是以敢自安耳若太常曰尔拜尔跪而不祇命斯小臣之罪矣顺益怒曰齐桓公九合诸侯一匡天下周天子赐胙命曰伯舅无下拜桓公犹不敢失臣礼下拜登受今王虽功髙勲厚未如小白之勤朝廷虽相崇重未有不拜之诏而遽自偃蹇妄为尊大此乃速祸之道非图久安之计若朝廷震怒遂相吞灭悔亦何及岂社稷之福乎蒙逊谢曰太常规之以古烈惧之以天威敢不翘悚敬聴休命遂拜伏尽礼礼毕蒙逊曰夫恃徳者昌恃力者亡朝廷顷来征伐屡克境宇已博但当循理此民亦足兴治然专务讨击恐不可常胜顺曰昔太祖廓定洪基造有区夏太宗承统王业惟新自圣上临御志宁四海是以戎车屡驾亲冐风霜灭赫昌于三秦走蠕蠕于漠北辟地开边隶首不纪僵尸截馘所在成观除荡暴虐存恤黎庶威振八荒声被九域自古以来用兵之美未有如今日之盛者也是以遐方荒俗之氓莫不翘足抗手敛袵屈膝天兵四临昭徳伐罪何云恃力夫圣王之用兵也征南蛮则北狄怨讨西戎则东夷恨天子安得已哉蒙逊曰诚如来言则凉土之民亦愿魏帝逺至何为复递驿告惊不舍昼夜意君之所言殆为虚事顺曰苗民叛帝舜而亲暴君有扈违后启而从逆主咸慑逼于近地牵制于凶威自古而然岂独凉民也初罽宾沙门昙无谶东如鄯善自云能使鬼治病且有秘术令妇人多子与鄯善王曼头陀林淫通发觉亡奔凉州蒙逊甚重之号曰圣人无谶以男女交接之术教授妇女蒙逊诸女及子妇皆往受术世祖闻之遣使来迎且告蒙逊曰若不遣谶便即加兵蒙逊事谶日久未忍聴去至是复使李顺命蒙逊曰闻彼昙无谶法师博通多识罗什之流秘呪神验澄公之匹朕思欲讲道愿一奉见可驰驿送之蒙逊与李顺宴于新乐门上谓顺曰西番老臣蒙逊奉事朝廷不敢违失而天子信纳佞言茍见蹙迫前遣表求留昙无谶而今使来征索此是门师当与之俱死实不惜残年人生一死讵觉几时顺曰王欵诚先着遣爱子入侍朝廷钦王忠绩故显加殊礼而王以一胡道人亏山岳之功不忍一朝之忿损由来之美吐所不当言岂朝廷相待之厚意耶窃为大王不取也且主上虚襟之至弘文之所知也[弘文蒙逊所遣聘魏之使也]蒙逊曰太常口美如苏秦但恐情不副辞耳仍留不遣后竟发觉其事考讯杀之顺还世祖问与蒙逊往复之辞及政教得失顺曰蒙逊控制河西踰三十年经涉艰难粗识机变绥集荒裔羣下畏服虽不能贻厥孙谋此亦足以终其一世前岁表许十月送昙无谶及臣往迎便事乖本意不忠不信于是而甚然礼者徳之舆敬者身之基也蒙逊无礼不敬而能久享禄福以臣观之不复年矣世祖曰若如卿言则效在无逺其子必易世易世之后早晚[一作何时]当灭顺曰蒙逊诸子臣略见之皆庸才也不能保一隅如闻炖煌太守牧犍[即茂虔]器性粗立若继蒙逊者必此人也然比之于父皆云不及此殆天之所以资圣明也世祖曰朕方有事东方未暇西略如卿所言不过数年之外不足为晚且停前计以为后图蒙逊末年荒淫猜虐忍于刑戮羣下苦之闺庭之中略无风纪
义和三年夏四月蒙逊寝疾左右常白日见鬼以剑击之未几薨于路寝五月葬元陵私谥曰武宣王庙号太祖蒙逊以晋安帝隆安五年岁在辛丑自称张掖公至义熙八年僭称凉王后八年而宋氏受禅以宋元嘉十年岁在癸丑卒在伪位三十三年时年六十六子茂虔嗣先是蒙逊王有凉土专弘事佛于凉州南百里崖中大造形像千变万化惊人眩目有土圣僧可如人等常自经行无时暂舍遥见则行人至便止观其面貌状如其中泥塑形像人咸异之乃罗土于地后往看之足迹隠隠今见如此

卷九十五 北凉録二
沮渠茂虔[一作牧犍]
沮渠茂虔蒙逊之第三子也初为酒泉太守后迁炖煌蒙逊病甚国人共议以世子菩提幼弱而菩提之兄茂虔聪颕好学和雅有度量乃立为世子加中外大都督大将军录尚书事及蒙逊卒遂僭即河西王位于谦光殿大赦境内殊死已下改元永和[一作承光]立子封坛为世子加抚军大将军录尚书事以炖煌阚骃为姑臧太守张湛为兵部尚书炖煌刘昞索敞阴兴为国师助教金城宗钦为世子洗马赵柔为金部郎广平程骏骏从弟弘为世子侍讲遣使请命于魏先是世祖遣李顺迎蒙逊女为夫人会蒙逊卒茂虔称受先王遗意遣左丞宋繇送妹兴平公主于魏世祖拜为左昭仪谓李顺曰卿言蒙逊死今则验矣又言茂虔立何其妙哉朕克凉州亦当不逺于是赐绢百疋廐马一乘进号安西将军宠待弥厚政事无巨细皆与之参决因遣顺拜茂虔为使持节侍中都督凉沙河三州西域羌戎诸军事车骑将军开府仪同三司领护西戎校尉凉州刺史河西王以宋繇为河西王右相茂虔以无功受赏乃留顺上表乞安平一郡世祖优诏不许冬十月茂虔尊刘昞为国师亲拜之命官属以下皆北面受业
永和二年夏四月茂虔遣使上表于宋幷告嗣位曰臣闻功以济物为务[一作高字]非竹帛无以述徳名以当实为美非谥号无以休终先臣蒙逊西复凉城泽憺昆裔芟夷羣暴清洒区夏暨运锺有道备大宋之宗臣爵班九服享惟永之丕祚功名昭著克固贞节考终由正而请铭之路无阶懿迹虽弘而述叙之美有阙臣子感痛咸用不安谨按谥法克定祸乱曰武善闻周达曰宣先臣廓清河外勲光天府标榜称迹实并斯义辄上谥为武宣王若允天聴垂之史笔则幽显荷荣始终无恨今遣使臣上表以闻五月戊寅宋遣使下诏曰故使持节侍中都督秦河沙凉四州诸军事车骑大将军开府仪同三司领护匈奴中郎将西夷校尉凉州牧河西王蒙逊才兼文武勲济西服爰自万里欵诚夙着方仗忠果翼宣逺略奄至薨殒凄悼于怀便遣使吊祭并加显谥嗣子茂虔纂戎前轨乃心弥彰宜蒙宠授绍兹藩业可持节散骑常侍都督凉秦河沙四州诸军事征西大将军领护匈奴中郎将西夷校尉凉州刺史河西王悉如故
永和三年春正月西中郎将沮渠唐儿上言曰十五日有一父老见于炖煌东门投书忽然不见求之不获其书一纸八字满之文曰凉王三十年若七年茂虔访于奉常张慎慎曰昔虢之将亡神降于莘深愿殿下崇徳修政以享三十年之祚若盘于逰田荒于酒色臣恐七年将有大变茂虔闻之不悦
永和四年春三月大雷震电又于震所得石丹书曰河西河西三十年破带石乐七年带石山名在姑臧南山祀傍泥陷不通茂虔征南大将军沮渠董来曰祀岂有知乎遂毁祀伐木通道而行
永和五年夏六月茂虔遣镇西将军沮渠旁周诣魏入贡世祖遣侍中古弼尚书李顺赐其侍臣衣服有差并征世子封坛入侍秋七月茂虔遣封坛如魏八月复遣使如宋奉表献其方物并献周生子十三卷时务论十二卷三国总略二十卷俗问十一卷十三州志十卷文检六卷四科传四卷炖煌实録十卷凉书十卷汉皇徳传二十五卷亡典七卷魏驳九卷谢艾集八卷古今字二卷乘丘先生三卷周髀一卷皇帝王厯三合纪一卷赵匪传并甲寅元厯一卷孔子赞一卷合一百五十四卷又求晋赵起居注诸杂书数十种帝皆与之冬十一月世祖以其妹武威公主妻茂虔茂虔遣右相宋繇随顺诣平城奉表入谢并请公主及母后妃定号
永和六年春正月李顺自河西还魏世祖问之曰昔与卿密图期之无逺但以顷年东伐未遑西顾荏苒之间遂及于此今和龙已平三方无事比缮甲治兵指策河右扫荡万里今其时也卿往复积岁洞鉴废兴若朕此年行师当克以否顺曰臣畴昔所启以今观之私谓如然但民劳既久未获宁息不可频动以增劳瘁西征之议请俟他年世祖乃止
永和七年春正月茂虔朝羣臣于谦光殿有狐在于东序门者不见其入左右以告命禽之不获二月端门崩初茂虔为酒泉太守起浮图于中街有石像在焉是月见有流血夏五月太庙阶陷六月当阳城门崩先是魏每遣使者诣西域常诏茂虔发导护送出流沙使者自西域还至姑臧[一作武威]茂虔左右有告魏使者曰我君承蠕蠕可汗妄言去岁魏天子自来伐我士马疫死者大半复大败而还我擒其长弟乐平王丕我君大喜宣言于国又闻可汗遣使告西域诸国称魏已削弱今天下惟我为强若更有魏使勿复供奉西域诸国颇有二心使还具以状闻世祖遣尚书贺多罗使凉州且观虚实多罗还亦言茂虔虽外修臣礼而内实乖悖世祖欲讨之以问崔浩浩曰茂虔逆心已露不可不讨官军往年北伐虽不克获实无所损于时行者内外战马三十万匹计在道死伤不满八千常岁羸死亦不减万匹而逺夷乘虚遽谓衰耗不能复振今出其不意大军猝至彼必惊骇骚扰不知所为擒之必矣且茂虔劣弱诸弟骄恣争权纵横民心离解加比年已来天灾地变都在秦凉诚灭亡之国也世祖曰善吾意亦以为然于是大集公卿议于西堂弘农王奚斤等三十余人皆曰茂虔西垂下国虽心不纯臣然继父位已来职贡不乏朝廷接以蕃礼妻以公主今其罪恶未彰宜加寛宥恕其微愆且国家新征蠕蠕士马疲敝不可大举谓宜羁縻又闻其土地卤瘠难得水草大军既至不得久停彼闻军来婴城固守攻则难抜野无所掠终无克获此危道也初崔浩荐尚书李顺使凉州以后凡十二返世祖以为能蒙逊数与顺游宴对其羣下时为骄慢之语恐顺泄之随以金宝纳于顺怀顺亦为之隠浩潜知之密以白世祖世祖未之信也至是议伐凉州顺与尚书古弼曰自温围水以西至于姑臧地皆枯石絶无水草彼人言姑臧城南天梯山上冬有积雪深至丈余春夏消释下流成川居民引以灌溉彼闻军至决此渠口水不通流必致絶乏环城百里之内地不生草人马饥渴难以久留斤等之议是也世祖乃退命崔浩以其前言与斤等共相诘难诸人无复他言但云彼无水草浩曰汉书地理志称凉州之畜为天下饶若无水草畜何以蕃又汉人为居终不于无水草之地筑城郭建郡县也且雪之消液纔能敛尘何得通渠引漕灌溉数百万顷乎此言大诋诬于人矣李顺等复曰耳闻不如目见吾曹目见何可共辨浩曰汝曹受人金钱欲为人游说谓我不见便可欺耶世祖隠聴闻之乃出见斤等辞旨严厉形于神色羣臣不敢复言唯唯而已羣臣既出振威将军代人伊馥言曰凉州若果无水草彼何以为国众议皆不可用宜从浩言世祖从之夏五月丁丑治兵于西郊六月甲辰发平城使侍中宜都王穆寿辅皇太子[讳晃]监国决留台事内外聴焉又使大将军乐安王[一作长乐王]稽敬辅国大将军建宁王崇将二万人屯于漠南以备柔然命公卿为书以让茂虔数其十二辠曰王外从正朔内不舍僭罪一也民籍地图不登公府任土作贡不入司农罪二也既荷王爵又受伪官取两端之荣邀不二之赏罪三也知朝廷志在怀逺固违圣略切税商胡以断行旅罪四也扬言西戎髙自骄大罪五也坐自封殖不欲入朝罪六也北托叛虏南引仇池凭援谷浑提挈为奸罪七也承勅过限辄假征镇罪八也欣敌之全幸我之败侮慢王人供不以礼罪九也既婚帝室宠踰功旧乃恣欲情烝淫其嫂罪十也既违伉俪之体不笃婚姻之义公行酖毒规害公主罪十一也防备王人候守闗要有如寇雠罪十二也为臣如是其可恕乎先令后诛王者之典也若亲帅羣臣委贽逺迎谒拜马首上策也六军既临面缚舆榇又其次也如其守迷穷城不时悛悟身死族灭为世大戮宜思厥中自求多福也秋七月世祖自云中济河己巳至上郡属国城乃大飨羣臣讲武马舍壬午留辎重部分诸军使抚军大将军永昌王健尚书令巨鹿公刘絜都督诸军与常山王素为前锋两道并进骠骑大将军乐平王丕太宰阳平王杜超督平凉鄜城诸军以为后继平西将军贺源为之乡道因问源以取凉州方略源曰姑臧城旁有四部鲜卑皆臣祖父旧民臣愿处军前宣国威信示以祸福必相率归命外援既服然后取其孤城如反掌耳世祖曰善八月甲午永昌王健获河西器甲及牛羊畜产二十余万茂虔闻有魏师惊曰何为乃尔用左丞姚定国计不肯出迎求援于柔然遣弟征南大将军董来将兵万余人拒战于城南望风奔溃魏尚书令刘絜用卜者言以为日辰不利敛兵不追董来遂得入城世祖大怒丙申魏常山王赤壁率众至姑臧遣使谕茂虔出降茂虔闻柔然欲入魏边为寇冀幸世祖东还遂婴城固守兄子祖踰城出降世祖其知其情乃分军围之中军将军贺源[前作平西又作安逺]引兵招慰诸部下三万余落故世祖得专攻姑臧无复外虑世祖见姑臧城外水草丰饶遂恨李顺谓崔浩曰卿昔所言今果验矣浩曰臣言不敢不实类皆如此初世祖将伐凉州太子亦以为疑至是乃赐太子诏曰姑臧城东西门外涌泉合于城北其大如河自余沟渠流入漠中[一作泽中]其间乃无燥地泽草茂盛可供大军数年人之多言亦可恶也故有此勅以释汝疑九月丙戌姑臧城溃茂虔兄子万年率麾下出降是日茂虔率左右文武五十人面缚请降世祖释其缚待以藩臣之礼收其城内戸口二十余万仓库珍宝不可胜计使张掖公秃髪保周龙骧将军穆熊中军将军贺源分狥诸部杂夷[一作胡字]降者又数十万世祖置酒姑臧谓羣臣曰雀公智略有余吾不复以为竒伊馥弓马之士而所见乃与崔公同此深可奇也冬十月辛酉世祖东还留乐平王丕及征西将军贺多罗镇凉州徙茂虔宗族及吏民三万余戸于平城世祖犹以妹婿礼待之拜茂虔征西大将军河西王如故又为武宣王蒙逊置守墓三十家凉州自张氏以来号为多士茂虔尤喜文学其臣阚骃张湛刘昞索敞阴兴宗钦赵柔程骏程弘皆礼而用之初魏军未入之前茂虔使人砍开府库取金银珠玉及珍宝器物不更封闭百姓因之入盗巨细荡尽有司求贼不得既而所亲人及守藏者告之乃穷竟其事搜其家中悉得所藏器物又告茂虔父子多畜毒药前后隠窃杀人乃有百数姊妹皆为左道朋行淫佚曾无愧颜于是赐左昭仪沮渠氏死并诛其宗族又有人言茂虔犹与故臣民交通潜谋反叛世祖诏司徒崔浩就公主第赐茂虔死茂蒙与公主诀良久乃自裁葬以王礼谥曰哀王自蒙逊永安元年岁在辛丑僭立至宋元嘉十七年岁在庚辰是为魏太延五年而茂虔亡凡三十九年

卷九十六 北凉录三
沮渠无讳
沮渠无讳茂虔之次弟也封安弥县侯为征西将军沙州刺史都督建康以西诸军事领酒泉太守茂虔之败无讳拥家戸西就从弟炖煌太守唐儿魏使弋阳公元洁守酒泉无讳使唐儿保炖煌自与弟张掖太守宜得攻酒泉元洁轻之出城与语为无讳所执洁所部相率固守遂攻拔之进攻张掖魏遣抚军大将军永昌王健督诸将击破之寻复率兵围张掖不克退保临松得四万余戸还据酒泉世祖不复加讨但以诏谕之是时永昌王健镇凉州无讳饥甚惧不自立欲引众西行使中尉梁伟诣健求奉酒泉又送元洁及统帅兵士于健世祖遣兼鸿胪持节册拜无讳为征西大将军凉州牧酒泉王世祖以无讳终为边患遣镇南将军南阳公奚眷讨酒泉无讳战败遂率众万余家弃炖煌谋渡流沙遣弟乐都太守安周西击鄯善鄯善王比龙惧欲降会魏使者至劝令拒守安周与战连旬不克退保东城明年无讳将万余家弃炖煌西就安周未至鄯善王畏之将四千余家西奔且末其世子乃从安周国中大乱无讳因据鄯善其士卒经流沙渴死者大半李宝自伊吾帅众二千人据炖煌缮修城府安集故民初茂虔之亡也凉州人阚爽据髙昌自称太守宝舅唐契为柔然所逼拥众西趣高昌欲夺其地柔然遣其将阿若追击之契败死契弟和収余众奔车师前部王伊洛时安周屯横截城和攻拔之又拔髙宁白力二城遣使请降于魏唐契之攻阚爽也爽遣使诈降于无讳欲与之共击契无讳乃留安周住鄯善自率众从焉耆东北趣髙昌比至契已死爽遂闭门拒之无讳怒遣部将卫兴奴诈诱袭之遂屠其城爽奔蠕蠕无讳留屯髙昌时前部王伊洛世为东部落帅规欲归魏无讳断路伊洛与无讳连战破之乃遣常侍汜隽奉表诣建康贡献方物宋主诏曰往年狡虏纵逸侵害凉土河西王茂虔遂至不守沦陷寇逆累世着诚以为矜悼次弟无讳克绍遗业保据方隅外结邻国内辑民庶系心阙庭践修贡职宜加朝命以褒笃勲可持节散骑常侍都督凉河沙三州诸军事征西大将军领护匈奴中郎将西夷校尉凉州刺史河西王未几而卒其子干寿代领部曲伊洛遣使前后招谕干寿率户五百余家奔于伊洛
沮渠宜得[魏书作仪徳]
沮渠宜得茂虔之第六弟也封武兴县侯为征东将军秦州刺史都督丹岭以西诸军事领张掖太守姑臧既陷世祖使镇南将军南阳公奚眷击张掖宜得乃烧仓库西奔酒泉奚眷复进攻酒泉拔之宜得复収余众奔晋昌就唐儿于炖煌与兄无讳伐酒泉复据之世祖遂置守将戍张掖
沮渠安周
沮渠安周茂虔之第七弟也封屋兰县侯为乐都太守初茂虔之败魏使镇北将军封沓击乐都安周南奔吐谷浑封沓掠其民数千戸而去世祖复遣征南将军奚眷讨之安周遂率户五千人伐鄯善鄯善王比龙坚守不即下安周攻之益急鄯善王西奔且末遂与其兄无讳据鄯善及无讳卒安周乃夺其子干寿兵规领部曲因而自立遣使诣建康入贡宋主诏曰故征西大将军河西王无讳弟安周才略沈到世笃忠欵统承遗业民众怀归虽亡士丧师孤立异所而能招率残寡攘寇自全宜加荣授垂轨先烈可使持节散骑常侍都督凉河沙三州诸军事领西域戊己校尉凉州刺史河西王其后遂为蠕蠕所并
沮渠唐儿
沮渠唐儿茂虔之从弟也为炖煌太守姑臧既破无讳收合遗民西就唐儿于炖煌唐儿拒而不纳无讳乃留从弟天周守酒泉复与宜得引兵讨唐儿唐儿将万余人出战大败为无讳所执杀之
沮渠天周
沮渠天周茂虔之从弟也为武威太守唐儿被杀天周保据酒泉世祖遣镇南将军奚眷率兵围之城中粮尽饥甚万余口皆饿死天周乃杀妻以食战士食尽城陷为魏所执送于平城杀之俘获男女四千余人
沮渠万年
沮渠万年茂虔兄子也姑臧未破之先万年与祖率所领降魏及城陷沮渠宗族皆被杀惟万年及祖以先降获免拜万年张掖王祖广武公万年后为冀定二州刺史复坐谋叛与祖俱赐死
沮渠秉
沮渠秉字季义蒙逊之幼子也仕魏为东雍州刺史险诐多诈志行不端后与河东薛安都潜结异谋世祖闻之召还付其兄弟扼而杀之
沮渠安阳侯
沮渠安阳侯者蒙逊从弟也失其名氏封为安阳县侯故以侯称为人强志疎通涉略书记初昙无谶入河西阐弘佛法安阳侯乃锐意内典奉持五戒所读众经即能讽诵常以为务学多闻大士之盛业少时常渡流沙至于阗国于瞿摩帝大寺遇天竺法师佛驮斯那咨问道义斯那本学大乘天才秀发诵半亿偈明了禅师故四方诸国号为人中师子安阳从受禅秘要治病经因其梵本口诵通利既而东归于髙昌得观音弥勒二观经各一卷及还河西即译出禅要转为汉文及魏并吞西凉乃南奔于宋晦志卑身不交世务常游止塔寺以居士自卑初出观音弥勒二经丹阳尹孟顗见而善之深加接赏后竹园寺慧浚尼[尼姓陈山阴人]复请出禅经安阳既通习积久临笔无滞旬有七日出为五卷顷之又于钟山定林寺译出佛母般泥洹经一卷安阳居絶妻拏无欲营利从容法侣宣通正法是以黑白咸敬而嘉焉后以疾终
蒙逊母车氏
车氏不知何许人以蒙逊玄始元年立为王太后既而寝疾蒙逊升南景门散钱以赐百姓因下书曰孤庶凭祖庙之灵乾坤之佑济否剥之运会拯遗黎之毒[一作荼]蓼上望扫清氛秽下冀保宁家福而太后不豫涉岁弥增将刑戮有滥众有怨乎赋役繁重时不堪乎羣望不洁神所谴乎内省诸身未知罪之攸在可大赦殊死已下俄而车氏卒蒙逊哀毁过礼[详具蒙逊传]
蒙逊妻孟氏
孟氏武威人以蒙逊玄始元年立为王后孟氏有勇力蒙逊寝于新台阉人王怀祖击之伤其左足孟氏禽而斩之夷其三族茂虔之败随入平城未几而卒世祖诏以王太妃之礼葬之
茂虔妻拓跋氏
拓跋氏魏世祖之妹武威公主也茂虔先娶李暠女为妇永和五年魏遣奉常李顺以公主妻之茂虔遣右相宋繇奉表诣谢献马五百疋黄金五百斤繇又表请公主及茂虔母后妃定号世祖使羣臣议之皆曰母以子贵妻从夫爵茂虔母宜称河西国太后公主于其国内可称王后于京师则称公主世祖从之后茂虔淫于嫂李氏兄弟三人传嬖之李氏与茂虔姊共毒公主世祖遣解毒医乘传救之得愈遂征李氏茂虔不遣厚资给之使居酒泉及姑臧溃公主同茂虔徙于平城为之筑第以居之未几茂虔谋为叛逆诏于公主第赐死葬以王礼及公主卒诏与茂虔合葬公主无男有女以国甥亲宠得袭母爵为武威公主

卷九十七 北凉录四
昙无谶[无一作摩谶一作懴]
昙无谶本天竺人六岁丧父随母佣织毾覴为业见沙门法明道俗所崇丰于利养其母羡之遂以谶为其弟子十岁与同学数人诵呪聪敏出羣日万余言初学小乘兼览五明绪论讲说精辨莫能酬抗后得树皮湼盘经本谶读之惊悟惭恨至年二十诵大小乘经二百余万言谶从兄善调象骑杀所乘白耳大象王怒诛之令曰敢有视者夷其三族亲属莫敢往者谶哭而葬之王怒欲诛谶谶曰王以法故诛之我以亲故葬之并不违大义何为见怒傍人莫不为之寒心谶神色自若王竒其志操赦而留之后随王入山王渴须水不能即得谶乃密呪石为出水因赞曰大王惠泽所感遂使枯石生泉邻国闻者莫不叹服是时雨泽甚调百姓称咏王悦其道术深加优宠顷之王意稍怠待之渐薄谶以久处致厌辞往罽宾赍大湼盘前分十卷并菩萨戒经菩萨戒本等彼国多学小乘不信湼盘乃适龟兹寻至姑臧止于传舍虑失经本枕之而寝有人牵之在地谶惊谓是盗者如此三夕闻空中语曰此如来解脱之藏何以枕之谶乃惭悟置之髙处夜有盗者数过提举不动明旦谶持经去不觉为重盗者见之惊谓圣人悉来拜谢时蒙逊据有凉州自称为王乃闻谶名召与相见接待甚厚蒙逊素奉大法志在弘通欲请出经本谶以未参土言又无传译恐言乖于理不许即翻于是学语三年遍晓华言方译初本分为十卷沙门惠嵩道朗独步河西值其宣出经藏深相推重转易梵文嵩公笔受道俗数百人疑难纵横谶临机释滞清辨若流兼富于文藻辞制华密朗更请广出诸经次译大集大云悲华地持优婆塞戒金光明海龙王菩萨戒本等六十余万言犹以湼盘经本品数未足复还西域寻究值其母亡遂留岁余后于于阗更得经本中分还至姑臧译之后又遣使于阗寻得后分于是续译为三十三卷以玄始三年初就翻译至玄始十年冬十月二十三日三□方竟时魏泰常七年也谶云此经梵本三万五千偈于此方减百万言今所出者止一万余偈谶尝告蒙逊曰有鬼入聚落必多灾疫蒙逊不信欲躬见之谶即以术加蒙逊蒙逊见而惊怖谶曰宜洁诚斋戒神呪驱之乃读呪三日曰鬼已去矣境中有见鬼者云见数百疫鬼奔骤而逝境内获安蒙逊益加敬事至承玄二年蒙逊济河伐乞伏暮末于枹罕以世子兴国为前驱为暮末所禽蒙逊大怒谓事佛无应即欲遣斥沙门五十已下皆令罢道蒙逊为母造丈六石像遂涕泣流泪谶又极言切谏乃改心悔悟义和三年谶因请西行寻湼盘后分蒙逊怒其欲去密图害之伪以资粮遣发厚赠宝货临发之日谶流涕谓使者曰业期至矣虽上圣不能逃非爱死而固欲相逺也以本有心誓义不能停比发果遣刺客于路杀之[一云栲讯杀之]时年四十九是岁魏延和二年即宋元嘉十年也
道进
道进或作法进又云法迎本姓唐张掖人幼而精苦习诵有超迈之徳为蒙逊所重尝从昙无谶求授菩萨戒谶曰当自悔七日乃来既而诣谶谶忽怒进曰此宿障也遂精修三年梦中感释迦世尊为授戒法是夕十余人同梦如进所见于是复诣谶望见大喜曰善哉已感戒矣今为汝作证及蒙逊卒子景环为胡寇所破问进曰今欲转略髙昌为可克否进曰必捷但忧灾饿耳回军即定后三年景环卒弟安周立是岁饥荒死者甚众进屡从安周求乞以赈贫民国用稍竭遂不复求乃浄洗浴取刀盐至穷窟饥人所聚处次第授以三归便挂衣钵着树投身饿者前云施汝共食众虽饥困义不忍受乃自割肉拄盐以啖之两肱肉尽心闷不能自割因语饥人云汝取我皮肉犹足数日存活若王使来必当将去但取藏之饥者悲悼无能取者须臾弟子皆至王使亦来举国奔赴号呌相属因舆还宫安周勅以三万斛麦施饥者别发仓廪以赈贫民明日气絶
马权
马权卢水胡人也隽爽有逸气武略过人兄为凉将綦母翊所杀权后杀翊剖其肝而食之仕段业为门下侍郎甚见亲重后业惮蒙逊雄武微欲逺之遂以权代为张掖太守权每轻侮蒙逊蒙逊亦惧而怒之乃谮于业曰天下不足虑惟当忧马权耳业果信谗而杀之
梁中庸
梁中庸炖煌人也初仕段业为尚书右丞武卫将军蒙逊进壁侯坞中庸率众来奔因与房晷等共推蒙逊为凉州牧张掖公蒙逊署中庸为右长史迁西郡太守未几奔西凉李暠蒙逊闻之笑曰吾与中庸义深一体而不相信但自负耳孤岂在此一人耶乃尽归其妻孥暠问中庸曰我何如索嗣中庸曰未可量也暠曰嗣才度若敌我者我何能于千里之外挼长绳绞其颈耶中庸曰智有长短命有成败殿下之与索嗣得失之理臣实未之能详若以身死为负计行为胜则公孙瓒岂贤于刘虞耶暠黙无以应
张穆
张穆炖煌人也博通经史才藻清赡蒙逊克姑臧擢拜中书侍郎委以机密之任后蒙逊伐卑和虏率众来降遂循海而南至于盐池祀西王母于寺中有玄石神图乃命穆为之赋铭之于寺前
张谭
张谭字符庆武威姑臧人也为和宁令政以徳化为本不务威刑民有过者诵孝经及忠臣孝子传训导之百姓爱之如父母号曰慈君
隗仁
隗仁蒙逊时任为沮渠汉平司马乞伏炽盘率众袭湟河汉平面缚请降仁勒壮士百余据南门楼上三日不下众寡不敌为炽盘所擒怒欲斩之散骑常侍段晖谏曰仁临难履危奋不顾命忠臣也宜宥之以厉事君炽盘乃执之而归在炽盘所五年晖又为之固请得还及至姑臧蒙逊执其手曰卿孤之苏武也以为髙昌太守仁为政有威惠之称然颇以爱财为失
刘昞
刘昞字彦明[一作延明]炖煌人初仕西凉李暠蒙逊克酒泉拜为秘书郎中专管注记蒙逊下令曰秘书郎中刘彦明学冠当时道先区内可授玄处光生之号拜以三老之礼筑陆沈观于西苑以居之躬往礼焉蒙逊尝燕羣臣于逰林堂谈论经传顾谓昞曰仲尼何如人也昞曰圣人也蒙逊曰夫圣人者不凝滞于物而能与世推移畏于匡辱于陈伐树削迹圣人固若是乎昞不能对蒙逊曰卿知其外未知其内昔鲁人有浮海而失津者至于亶州见仲尼及七十二子逰于海中与鲁人木杖令闭目乘之使归告鲁侯筑城以备寇鲁人出海投杖水中乃龙也具以状告鲁侯不信俄而有羣燕数万衔土培城鲁侯信之大城曲阜既讫而齐寇至攻鲁不克而返此所以称圣人也昞学徒数百毎月蒙逊使人致以羊酒茂虔尊为国师亲自致拜命官属以下皆北面受业焉
张湛
张湛字子然一字仲玄炖煌酒泉人魏执金吾恭九世孙也祖质仕凉位至金城太守父显有逺略李暠据有西夏引为功曹甚器异之尝称之曰吾之臧子原也位至酒泉太守湛弱冠知名凉土好学能属文冲素有大志仕蒙逊黄门侍郎兵部尚书
阚骃
阚骃字玄阴炖煌人祖倞有名西土父玖为一时秀士官至会稽令骃博通经传聪敏过人三史羣言经目则诵时人谓之宿读注王朗易传学者藉以通经撰十三州志行于世蒙逊甚器重之常侍左右访以政治损益拜秘书考课郎中给文吏三十人典校经籍刋定诸子三十余卷加奉车都尉茂虔待之弥重拜大行迁尚书姑臧太守家甚贫敝不免饥寒性能多食一饭至三升乃饱卒无后
胡叟
胡叟字伦许安定临泾人也世有冠冕为西夏着姓叟少聪敏年十二辨疑释理知名乡国孤飘坎壈未有仕路遂入汉中刘义隆梁秦二州刺史冯翊吉翰以叟才士颇相接引授叟末佐不称其怀未几翰迁益州叟随入蜀多为豪隽所尚时沙门法成鸠率僧众千人铸丈六金像义隆恶其惑众将加大辟叟闻之即赴丹阳启申其美遂得免焉复还于蜀法成感之遗其珍物值直千金[一作千余疋]叟曰纬萧何人能弃明珠吾为徳请财何为也一无所受在益州五六年北至杨难当乃西入河西会蒙逊卒茂虔遇之不甚加礼叟亦本无附之之意乃为诗示所知广平程伯达其略云羣犬吠新客佞阍
排疎宾直途既以塞曲路非所遵望卫惋祝鮀眄楚悼灵均何用宣忧怀托翰寄辅仁伯达见诗谓叟曰凉土虽地居戎域然自张氏以来号有华风今则宪章无亏曷祝鮀之有也叟曰古人有言君子闻鞞鼓之声则思战征之士贵主奉正朔而弗淳慕仁义而未允地僻陋而僭徽号居小事大宁若兹乎徐偃之辙故不旋踵吾之择木夙在大魏与子暂违非久阔也岁余茂虔果破降于魏叟既归魏惟以酒自适谓其友金城宗舒曰我此生活似胜焦先矣年八十乃卒
宗钦
宗钦字景若金城人也父爕字文友吕光太常卿钦少而好学有儒者之风博综羣言声着河右仕蒙逊为中书郎世子洗马上东宫侍臣箴甚见亲重其箴曰恢恢玄古悠悠生民五材迭用经叙彝伦匡父维子弼君伊臣颠而能扶屈而能申昔在上圣妙鉴厥趣不曰我明而乖其度不曰我新而忽其故如彼在泉临深是惧如彼覆车望途改步是以令问宣流英风逺布及于三季道丧纯迁桀起琼台纣醊糟山周灭妖姒羿丧以田险诐蔽乎耳目郑卫陈乎其前怙非肆虐异端是纒岂伊害身厥胤殱焉茫茫禹迹画为九区昆虫鸟兽各有巢居云歌唐后垂拱美虞疎网改祝殷道攸敷龙盘应徳随蛇衔珠勿谓无心识命不殊勿谓理絶千载同符于昭储后运应玄箓夕惕干干虚衿逺瞩外抚幽荒内怀茕独犹惧思不逮逺明不遐烛君有诤臣廷立谤木本支克昌永符天禄微臣作箴敢告在仆钦在河西时撰凉记十卷记蒙逊事无足可称钦弟舒字景泰仕蒙逊库部郎中与钦同归魏
赵柔
赵柔字符顺金城人也少以徳行才学知名于河西常得人所遗金珠一贯价直数百缣觅其主还之仕茂虔为金部郎中世祖平凉州随之徙平城后仕魏厯郡守
孙通
孙通咸阳石安人仕蒙逊为中书舍人沮渠氏灭入魏因居北边子腾贵显
王桦
王桦不知何许人仕蒙逊为尚书郎送戎罽千疋银三百斤转张掖太守以黩货闻
索敞
索敞字巨振炖煌人蒙逊时任为刘昞助教专心经籍尽能传昞之业后以丧服散在众篇遂撰比为丧服要记其名字论文多不载
阴兴
阴兴炖煌人也为刘昞助教与敞齐名以文学见举毎见昞必巾衣而入
鹿寿兴
鹿寿兴济阴乘氏人仕茂虔为库部郎世祖平凉州因随入魏
赵匪攵
赵匪河西炖煌人善天文术算撰甲寅元厯一卷行于世

卷九十八 北燕录一
冯跋
冯跋字文起长乐信都人小字乞直伐[一作代]其先毕万之后也子孙食采冯乡因以为氏永嘉之乱跋祖父和避地上党父安雄武有局量慕容永僭号长子以安为征东将军永为垂所灭安东徙和龙[一作昌黎]家于长谷跋幼而颕异及长懿重少言仁厚有大度饮酒至一石不乱母弟素弗次丕次弘皆任侠放逸不修行业惟跋恭慎勤于家产父母器之既而家于昌黎遂同夷俗所居上毎有云气状若楼阁时咸异之尝夜见天门开神光赫然烛于庭中永康末慕容宝僭号署为殿中左监稍迁卫中郎将中卫将军初弟素弗与从兄万泥及诸少年游于水滨有一金龙浮水而下素弗与万泥曰颇有见否万泥等皆曰无所见也乃取龙而示之咸以为非常之瑞慕容熙闻而求焉素弗秘之熙怒及即伪位密欲诛跋兄弟跋后又犯熙禁乃惧祸及遂与诸弟亡命山泽毎夜独行猛兽为之避路是时赋役烦数民不堪命跋兄弟谋曰熙今昏虐弥甚兼忌吾兄弟既还首无路不可坐受诛灭不若因民之怨共举大事可以建公侯之业事若不成死未晚也遂与万泥等二十二人结盟跋与二弟乘车使妇人御之潜入龙城匿于北部司马孙护之家因而杀熙立夕阳公高云为主跋进为使持节侍中都督中外诸军事征北大将军开府仪同三司録尚书事封武邑公事无大小皆决于跋兄弟初跋燕羣僚忽有血流其左臂跋恶之从事中郎王垂因说符命之应跋戒其勿言
太平元年高云为幸臣离班桃仁所杀跋升洪光门以观变帐下督张泰李桑言于跋曰此竖势何所至请为公斩之乃拔剑而下桑斩班于西门泰杀仁于庭中羣僚请跋为主跋曰范阳公素弗才略非凡志于靖难扫清凶桀皆公勲也索弗辞曰臣闻父兄之有天下传之于子弟未闻子弟藉父兄之业而先之者今鸿业未建危甚缀旒天工无旷业系大兄愿上顺皇天之命下副黎庶之心跋犹弗许羣臣固请乃许之遂以晋太元二十年僭即天王位于昌黎大赦境内殊死已下乃下诏曰义贵适时不必改作故陈氏代姜不徙齐号宜即国号曰燕建元太平分遣使者巡行郡国观察风俗追尊祖和为元皇帝父安为宣皇帝尊母张氏为皇太后立妻孙氏为皇后子永为太子署素弗为侍中车骑大将军录尚书事仍范阳公弘为侍中征东大将军尚书右仆射汲郡公从兄万泥为骠骑大将军幽平二州牧广川公务银提为上大将军辽东太守营丘公孙护为侍中尚书令阳平公张兴为卫将军尚书左仆射永宁公郭生为镇东大将军领右卫将军陈留公从兄子乳陈为征西大将军并青二州牧上谷公姚昭为镇南大将军司隶校尉上党公马弗勤为吏部尚书广宗公王难为侍中抚军将军颍川公自余拜授文武进位各有差太平二年春二月加广川公万泥开府仪同三司万泥与乳陈自以宗室至亲并有大功谓当入为公辅久而不得二人皆憾阻兵俱叛跋命将讨之俘斩无遗遂平万泥等秋八月跋下书曰昔高祖为义帝举哀天下归其仁吾与髙云义则君臣恩踰兄弟其以礼葬云及其妻子立云庙于韮町置园邑二十家四时供荐冬十一月以范阳公素弗为大司马改封辽西公以汲郡公弘为骠骑大将军改封中山公
太平三年春正月跋下书曰自顷多故事难相寻赋役繁苦百姓困穷宜加寛宥务从简易前朝苛政皆悉除之守宰当垂仁惠无得侵害百姓兰台都官明加澄察于是上下肃然蝚蠕勇斛律[一作柔然可汗斛律]遣使献马三千疋求跋女乐浪公主跋命羣臣议之辽西公素弗等议曰前代旧事皆以宗女妻六夷宜许以妃嫔之女乐浪公主不宜下降非类跋曰女生从夫千里非逺朕方崇信殊俗柰何欺之乃以乐浪公主妻之遣游击将军秦都率骑二千送女归于蠕蠕厍莫奚虞出厍真率三千余落请交市献马千疋许之处之于营丘分遣使者巡行郡国孤老久病不能自存者赈谷帛有差孝弟力田闺门和顺者皆褒显之昌黎郝越营丘张买成周刁温建徳何纂皆以贤良擢叙秋七月遣太常丞刘轩徙北部人五百户于长谷为祖父园邑以太子永领大单于置四辅都尉跋励意农桑勤心政事乃下书省徭役薄赋敛墯农者戮之力田者褒赏命尚书纪达为之条制毎遣守宰必亲见东堂问为政事之要令极言无隠以观其志自是朝野竞劝
太平四年
太平五年有三石其形若轮大六围见于山涧月余而灭
太平六年夏五月河间人禇匡言于跋曰陛下至徳应期龙飞东夏[一作辽碣]旧邦宗族倾首朝阳以日为岁若聴臣往迎致之不逺跋曰隔絶殊域阻回数千里如何可致匡曰章武郡临海船楫可通出于辽西临渝不为难也跋许之署匡为游击将军中书侍郎厚加资遣匡寻与跋从兄买从弟睹自长乐率五千余戸归于和龙署买为卫尉封阳城伯睹为太常封髙城伯契丹厍莫奚来奔署其大人为归善王跋又下书曰今疆宇无虞百姓宁业而田畆荒秽有司不随时督察欲令家给人足不亦难乎桑柘之益为资生之本此土桑少人未见其利可令百姓人植桑一百根柘二十根又下书曰圣人制礼送终有度重其衣衾厚其棺椁将何用乎人之亡也精魂上归于天骨肉下归于地朝终夕坏无寒暖之期衣以锦绣服以罗纨宁有知乎厚于送终贵而改葬皆无益于亡者徒有损于生人是以祖考因旧立庙皆不改营陵寝申下境内自今皆令奉之跋弟丕先是避乱在髙句骊跋召之以为左仆射封常山公秋八月辛丒魏太宗[讳嗣]使谒者于什门[载记作耿贰]来聘至于和龙跋
遣黄门郎常陋迎之于道跋为不称臣怒而不见及至跋又遣陋劳之什门忿而不入曰大魏皇帝有诏须冯主出受然后敢入跋使人牵逼令入见跋不拜跋使人按其项什门曰冯主拜受诏吾自以宾主致敬何苦见逼也散骑常侍申秀言于跋曰陛下接之以礼而敢骄蹇若斯不可容也中给事冯懿以倾佞得幸又盛称其陵傲以激怒跋跋曰彼各为其主耳匹夫尚不可屈况一方之主乎乃幽执什门欲降之什门于羣众之中回身背跋披裤后裆以辱之终不肯降跋遂留之不遣久之随身衣冠弊坏略尽虮虱流溢跋遗以衣服拒而不受和龙人叹曰虽古烈士无以过也冬十月跋与夏主赫连勃勃连和勃勃遣御史中丞乌落孤来莅盟十二月辽西公素弗卒比葬跋七临之是年跋造刀一口铭曰太平隶书
太平七年冬十一月井竭三日而复跋杀尚书令孙护弟昌黎尹伯仁及叱支乙拔等乃进护左光禄大夫开府仪同三司录尚书事以慰其心未几酖而杀之又杀辽东太守务银提皆以怨望有叛谋也
太平八年跋下书曰武以平乱文以经务宁国济俗实所凭焉自顷丧难礼坏乐崩闾阎絶讽诵之音后生无庠序之教子衿之叹复兴于今岂所以穆章王化[一作风化]崇阐斯文可营建太学以长乐刘轩营丘张炽成周翟崇为博士郎中简二千石已下子弟年十三已上者教之冬十月初跋别将厍傉官斌降魏既而复叛来归太宗遣骁骑将军延普渡濡水击斌拔之遂攻跋幽州刺史渔阳公厍傉官昌征北将军闗内侯厍傉官提等皆斩之生擒厍傉官女生
太平九年夏四月跋遣王特儿等入贡于晋魏章武太守捕之五月晋青州刺史申永遣使浮海来聘跋使中书郎李扶报之时自三月不雨至于六月跋减膳彻悬大赦境内殊死已下冬十一月蝚蠕大檀遣使献马三千疋羊万口跋厚礼其使而遣之
太平十年夏四月和龙有赤气四塞蔽日自寅至申太史令张穆言于跋曰此兵气也今大魏威制六合而聘使隔絶自古未有邻国接境不通和好违义怒邻取败之道窃惧大军猝至必致吞灭宜还前使修好结盟跋曰吾方思之五月太宗东巡至于濡源及甘松遣征东大将军长孙道生安东将军李先给事黄门侍郎奚观率精骑二万来伐又遣骁骑将军延普幽州刺史尉诺自幽州引兵北趋辽西为之声援太宗屯突门岭以待之道生率师袭乙连城克之悉虏其众进攻和龙李先乃言于道生曰宜密使人人备青草一束各五尺围用填城堑攻其西南絶其外援勒兵急攻贼必可擒也道生不从跋遣单于右辅古泥率步骑二千候之去城十五里遇军奔还又遣征南大将军姚昭及将军皇甫轨等拒战轨中流矢死跋婴城固守魏攻之不克道生等以跋有备掠其民万余家而去
太平十一年春三月穴国遣使来朝其人多穴居多猪羊少牛马夏衣鱼皮冬衣猪毛至于渔猎常持药草自鄣令人不见俗无尊卑之别寒则入穴聚
太平十二年
太平十三年跋境内地震山崩洪光门鹳鹊折又地震右寝坏跋问太史令闵尚曰比年屡有地动之变卿可明言其故尚曰地阴也主百姓震有左右比震皆向右臣惧百姓将西移也跋曰吾亦其虑之于是分遣使者巡行郡国问所疾苦孤老不能自存者赐以谷帛有差
太平十四年宿库[一作浑]地燃一旬而灭触地生蛆月余乃止
太平十五年和龙城地徧生白毛长一尺二寸月余而亡是岁辽西太守髙讃潜谋叛逆事泄伏诛
太平十六年夏自春不雨至于五月有司奏右部王荀妻产妖傍人莫觉俄而失之乃暴荀妻于社大雨普洽[御览作十五年]
太平十七年春二月北部人赵寿女既嫁化为男子娶妻而无子跋问羣臣曰此何祥也尚书左丞傅权对曰西汉之末雌鸡化为雄阴变为阳君替臣僭之象卒有妇人专宠王莽簒立况今女化为男臣将为君之征也跋曰将何以禳之权曰桑榖生朝太戊修徳而殷道以兴荧惑守心宋景责躬而延龄二纪惟修身崇善可以转祸为福耳
太平十八年秋八月太子永卒立次子翼为太子跋戒之曰吾闻君子以学为本不学无以立尊敬师傅人伦之始汝其夙夜虔虔钦承明训
太平十九年春二月丁零氐杨道来降先是太平初杨道猎于白鹿山为契丹所获流漂塞外至大难北及大黎国逐水草而居射猎为业至十月乃収苇为城水浇令冻髙一大五尺东北七十八里西南二十余里名陵城遂居于其中有众千余至是来降
太平二十年
太平二十一年春二月有飘风从征南大将军上党公姚昭宅至司徒中山公弘宅而散
太平二十二年秋八月跋寝疾召中书监申秀侍中杨哲于内寝谓之曰吾患当不济卿等善相吾子参决万机九月疾甚辇而临轩命太子翼摄国事勒兵聴政以备非常跋妾宋夫人规立其子受居恶翼聴政谓之曰主上疾将瘳奈何便欲代父临天下乎翼性仁弱遂还东宫一日三往省疾宋夫人矫诏遏絶内外遣阍寺传问而已翼及诸子大臣皆不得见惟中给事胡福独得出入专掌禁卫福虑宋夫人遂成其谋乃言于司徒录尚书事中山公弘曰主上疾甚宋夫人专擅羣佞用事恐一旦不讳国家殊未得安不可不为之计也弘深然之于是与壮士数十人裹甲入禁中为乱宿卫左右皆不战而散宋夫人命开东阁弘家僮库斗头劲捷有勇力踰阁而入至于皇堂射杀女御一人跋惊惧而死弘遂即天王位遣使巡城告曰天降祸凶大行崩背太子不侍疾羣公不奔丧疑有逆谋图危社稷吾备介弟之亲遂摄大位以宁国家百官叩门入者进阶二等太子翼率东宫兵出战败绩兵皆奔散弘遣使赐翼死跋有子百余人弘皆杀之命宗正冯哲黄门卢昭典葬事于东宫葬跋于长谷陵伪谥文成皇帝庙号太祖

卷九十九 北燕录二
冯弘
冯弘字文通跋之季弟也髙云簒位拜征东大将军领中领军封汲郡公太平元年进位征北大将军尚书右仆射寻迁骠骑大将军改封中山公仍为领军内掌禁卫外总朝政迁尚书令司徒录尚书事跋死遂僭即天王位
太兴元年春正月壬午朔大赦境内殊死已下改元太与文武百官叩门入者迁级二等二月立夫人慕容氏为王后
太兴二年春正月立慕容后之子王仁[一无王字]为太子封嫡妃王氏子崇为长乐公崇母弟朗为广平公邈为乐陵公夏五月魏世祖[讳焘]治兵南郊将谋伐燕六月有鼠集于城西阗满数里地中西行至水在前者衔马尾[一作矢]后者迭相衔尾而渡识者以为民迁之象又有狼夜绕城羣嘷如是终岁庚寅世祖来伐命太子[讳晃]录尚书事秋七月己未世祖至濡水庚申遣安东将军宣城公奚斤发幽州民及密云丁零万余人运攻具出南道会于和龙南伐神高世祖至辽西弘遣侍御史崔聘奉牛酒犒师己巳世祖至和龙石城太守李崇建徳太守王融等十郡并率众迎降世祖发其民三万穿围堑以守和龙八月甲戌弘使数万人出城挑战魏昌黎公邱与河间公齐等逆击破之死者万余人弘尚书高绍率万余家堡羌胡以自固己卯世祖攻绍辛巳斩之平东将军贺多罗攻带方太守慕容玄于猴固抚军大将军永昌王健攻建徳骠骑大将军乐平王丕攻冀阳皆拔之虏获生口班赐将士各有差九月乙卯世祖引师西还营丘成周辽东乐浪带方玄莵六郡皆降世祖徙其民四万余戸于幽州开仓以赈贷之尚书郭缘劝弘送欵献女于魏乞为附庸保守宗庙弘曰负舋[一作衅]在前忿形已露降附取死不如守志更图所适也冬十一月乙巳弘黜长乐公崇使镇肥如十二月己丑崇遣弟乐陵公邈如魏请举郡降世祖拜崇假节侍中都督幽平二州东夷诸军事车骑大将军领护东夷校尉幽平二州牧封辽西王弘闻之使别将封羽率众围崇于辽西
太兴三年春正月乙卯世祖遣抚军大将军永昌王健督诸军救辽西二月崇母弟朗入朝于魏夏六月世祖遣抚军大将军永昌王健左仆射安原督诸军击和龙征南将军楼勃别将五千骑围凡城凡城守将封羽以城迎降世祖徙其民三千余戸于阴密秋八月崇上表于魏请求说降其父世祖不许
太兴四年春正月戊戌弘遣给事黄门侍郎伊臣请和于魏世祖不许三月辛巳弘遣尚书髙颙上表称藩请罪于魏乞以季女充奉掖庭世祖许之乃征太子王仁入朝弘送使者于什门还魏什门在燕二十一年不屈节世祖下诏褒称曰什门奉使和龙狂竖肆虐勇志壮厉不为屈节虽昔苏武何以加之夏六月弘不遣太子王仁质魏散骑常侍刘滋[一作训]谏曰昔刘禅有重山之险孙皓有长江之阻皆为晋擒何则强弱之势异也今我弱于吴蜀而魏强于晋氏虽结婚通和而未遣侍子不从其欲魏若大举将有危亡之祸愿亟遣太子以恭大国之命然后修政事抚百姓收离散赈饥穷劝农桑省赋役庶大业危而更安社稷可以永保弘大怒杀之辛亥世祖遣抚军大将军永昌王健与征西大将军司空汝阴公长孙道生侍中安西将军建兴公古弼等督诸军来伐弘婴城固守健等収其禾稼徙民数千戸于云中
太兴五年春正月弘数为魏所攻遣使诣建康称藩奉贡于宋癸酉宋封弘为燕王江南谓之黄龙国三月癸亥弘遣大将军汤[一作渴]烛入贡于魏辞以太子王仁有疾故未之遣夏四月弘遣右卫将军孙徳乞师于建康六月戊申世祖遣骁骑大将军乐平王丕镇东大将军徒河屈垣等率骑四万来伐秋七月己卯乐平王丕等至和龙跋以牛酒犒军献甲三千屈垣责其不送侍子掠男女六千余口冬十二月魏复率众来伐弘日就蹙削上下危惧太常杨岷劝弘请罪乞降速送太子入侍弘曰吾未忍为此且姑置之若事急则东依髙丽以图后举岷曰魏举天下之众击一隅之地以臣愚见势如土崩理无不克且髙丽夷狄难以信期始虽相亲终恐为变若不早裁悔将无及弘不聴密遣尚书阳伊求迎于髙丽
太兴六年春二月戊子弘遣使入贡于魏请送侍子世祖不许将举兵讨之壬辰遣使者十余辈诣东方髙丽等诸国告谕之三月弘所居端门无故自崩辛未世祖遣侍中安西将军建兴公古弼征南将军东平公娥清[一作鹅青]率精骑一万攻白狼城平州刺史元婴率辽西诸军会之夏四月古弼等克白狼城弘迫急复遣使求迎于高丽高丽王琏遣大将葛居卢[一作葛蔓卢]孟光等率众数万随阳伊至和龙来迎髙丽屯于临川弘欲东奔民多难之弘大臣单于右辅古泥及尚书令郭生因民心之惮迁开城门纳魏兵魏兵疑古泥谲诈不敢入城生遂勒兵攻弘弘引髙丽兵入自东门与生战于阙下生中流矢死葛居卢孟光既入和龙城命军士脱其弊褐取燕武库精仗以给之城内皆髙丽军大肆摽掠五月乙卯弘率和龙见户东徙焚烧宫殿火一旬不灭令妇人披甲居中阳伊等勒精兵居外葛居卢孟光率骑殿后方轨而进前后八十余里古弼部将高茍子率骑欲追击弘弼因酒醉拔刃止之故弘得逃去魏之将士皆怨弼不击世祖闻之怒槛车征弼及娥清至平城皆黜为门卒戊午世祖遣散骑常侍封拨使髙丽谕令送弘秋九月髙丽不送弘于魏遣使奉表称藩乞与冯弘俱奉王化世祖以髙丽故违诏旨议击之初弘至辽东髙丽王遣使劳之曰龙城王冯君爰适野次士马劳乎弘惭怒称制答让之髙丽王乃处之于平郭寻徙北丰弘素侮髙丽政刑赏罚犹如其国髙丽王夺其侍人取其太子王仁为质弘忿怒之遣使上表求迎于建康诏遣使者王白驹等迎之并令高丽资遣高丽王不欲弘南来遣别将孙潄高仇等杀弘于北丰子孙同时死者十余人伪谥弘曰昭成皇帝自冯跋太平元年岁在己酉至弘灭亡之岁岁在丙子凡二十八年

卷一百 北燕录三
冯素弗
冯素弗跋之长弟也慷慨有大志姿貌魁伟雄杰不羣任侠放荡不拘小节故时人未之竒也惟王齐见而异之曰拨乱才也惟结交时豪为务不以产业经怀弱冠自诣慕容熙尚书左丞韩业求婚业怒而拒之复求尚书郎髙邵女邵亦弗许南宫令成藻豪俊士也有高名素弗造焉藻命门者弗纳素弗径入与藻对坐傍若无人谈饮连日藻始竒之曰吾逺求骐骥不知近在东邻何识子之晚也当世侠士莫不归之及熙僭号为侍御郎小帐下督慕容云时迁昌黎尹抚军大将军寻转司隶校尉跋僭伪位素弗所建之业居多进侍中车骑大将军录尚书事封范阳公加大司马录尚书如故改封辽西公身为宰辅谦虚恭谨非礼不动虽厮飬之贱皆与之抗礼车服屋宇务于俭约修已率下百僚惮之初为京尹及镇营丘百姓歌之尝谓韩业曰君前既不顾今将自取何如业拜而陈谢素弗曰既往之事岂复与君计之待业弥厚好存亡继絶申拔旧门问侍中杨哲曰秦赵勲臣子弟今安在乎哲曰皆在中州唯桃豹孙鲜在焉素弗乃召鲜为左常侍论者美其有宰相之度以跋太平六年死跋哭之哀恸比葬七临
冯万泥
冯万泥跋之从弟也初仕慕容云为尚书令转幽冀二州牧镇肥如及跋僭位署为骠骑大将军幽平二州牧封广川公万泥抗表请代跋曰猥以不徳谬为羣贤所推思与兄弟同兹休戚今方难未夷维城任重非明徳懿亲孰克居之且折冲御侮为国藩屏虽有他人不如我弟兄岂得如所陈也于是加开府仪同三司后与兄子乳陈反叛伏诛
冯乳陈
冯乳陈，跋从兄子也性甚麄犷勇气过人慕容云时仕至中军将军并州牧镇白狼跋之兴建大业有功力焉及即伪位署为征西大将军并青二州牧封上谷公乳陈与万泥自以宗室至戚素有大功谓当入为公辅跋以二藩任重久而弗征并怀怨憾乃密遣人告万泥曰乳陈有至谋愿与叔父图之万泥遂奔白狼阻兵以叛跋遣汲郡公弘与卫将军张兴帅步骑二万讨之弘先遣使谕之曰昔者兄弟乘风云之运抚翼而起羣公以天命所锺人望攸属逼奉主上光践宝位裂土疏爵当与兄弟共之奈何欲寻干戈于萧墙弃友于而为阏伯过贵能改善莫大焉宜舍兹嫌同奬王室万泥欲降乳陈按剑怒曰大丈夫生死有命决之今日何谓降也遂克期出战兴谓弘曰贼明日出战今夜必来袭击我营宜命三军以备不虞弘乃密严仍令人课草一束畜火伏兵以待之是夜万泥乳陈果遣壮士千余人来斫营众火俱起伏兵邀击俘斩无遗乳陈等惧而出降弘皆斩之
冯崇
冯崇，弘之长子也，嫡妃王氏所生，封长乐公。崇于兄弟中最长，弘僭伪位，立慕容氏为王后，废王氏不得立，又黜崇，令镇肥如。崇母弟广平公朗/乐陵公邈相谓曰:今国家将亡，大运有在。人无知愚皆知之。王复受慕容氏之譛，吾兄弟死无日矣。于是相与出奔辽西，说崇降魏。崇从之。会世祖遣给事中王徳诣崇，陈示成败，崇遂遣邈如魏，举郡乞降。世祖复遣兼鸿胪李继持节，拜崇假节侍中都督幽平二州东夷诸军事/车骑大将军/领护东夷校尉/幽平二州牧，封辽西王，录其国尚书事，食辽西十郡，承制假授文官尚书武官征虏以下，赐崇功臣爵秩各有差。
马弗勤
马弗勤，跋之僭立，署弗勤为吏部尚书，封广宗公。初慕容熙之败也，工人李训窃宝而逃，赀至巨万，行货于弗勤。弗勤以训为方略令，既而失志之士书之于阙下碑。辽西公素弗言之于跋，请免弗勤官，仍推罪之。跋曰:大臣无忠清之节，货赂公行于朝，虽由吾不明所致，弗勤宜肆诸市朝，以正刑宪。但大业草创，彝伦未叙，弗勤拔自寒微，未有君子之志，其特原之。李训小人，污辱朝士，可东市考竟。于是上下肃然，请赇路絶。
孙护
孙护，仕慕容氏为比部尚书，累迁尚书左仆射。跋之潜至龙城也，匿于其室，及僭伪号，署为侍中尚书令，封阳平公。护里有犬与豕交，护见而恶之，召太史令闵尚筮之。尚曰:犬豕异类而交，违性失其于洪范为犬祸，将勃乱失众，以至败亡。明公位极冢宰，遐迩具瞻，诸弟并封列侯，贵倾王室。妖见里庭，不为他也，愿明公戒盈满之失，修尚恭俭，则妖怪可消，永享元吉。护黙然不悦。昌黎尹孙伯仁，护弟叱支/叱支弟乙拔等，俱有才力，以骑勇闻。跋之起兵，勲力居多，并冀开府，不得，遂有怨言。毎于朝飨之际，常拔剑击柱曰:建兴大业有殊功焉，而滞于散将，岂是汉祖河山之义乎。跋怒杀之。于是进护左光禄大夫开府仪同三司录尚书事，以慰其心。护自三弟诛后，常怏怏有不悦之色。跋怒酖之。
姚昭
姚昭，跋僭位年署镇南大将军/领司隶校尉，封上党公。后为征南大将军，与皇甫执率兵拒魏。魏以有备引还。跋之末年，有飘风入于昭宅，至司徒中山公弘宅而散。昭家人问太史令闵尚，尚曰:风者天之号令，所以吹尘，去秽除奸慝之祸也。君侯当修徳以禳之，庶可以免祸。昭不聴。及弘簒立，以昭为大司马。昭贪暴无已，其子肇谏曰:大人不闻飘风之怪乎 亦不纳。未几弘乃杀昭及子侄四十余人。
蝚蠕斛律
蝚蠕斛律，跋之婿，本塞北夷也。初遣使献马三千疋，求婚于跋。跋以乐浪公主妻之。既而斛律将嫁女于燕，斛律兄子步鹿真谓斛律曰:幼女逺嫁忧思，请以大臣树黎等女为媵。斛律不许。鹿真出谓树黎曰:斛律欲以汝女为媵，逺适他国。树黎恐，与鹿真谋，使勇士夜伏于斛律穹庐之后，候其出而执之，与女皆送于燕。斛律至和龙，跋乃馆之于辽东，待之以客礼，赐爵上谷公，纳其女为昭仪。久之，斛律上书请还塞北，跋曰:今弃国万里，又无内应，若以重兵相送则粮运难继，兵少则势不能，固不足成功。且千里袭国，古人为难，况数千里乎 斛律固请曰:不烦大众，愿给步骑三百足矣，得达勅勒国，人必欣然来迎。跋许之，乃遣单于前辅万陵率骑三百送之。陵惮逺役，至黑山杀斛律而还。
务银提
务银提，初仕慕容云为司隶校尉，迁尚书令。以跋太平元年署为上大将军/辽东太守，封营丘公。自以功在孙护张兴之右，而出为边郡，抗表具陈，颇有恨言。密谋外叛，跋怒杀之。
窦表
窦表本扶风平陵人，汉大将军窦武之曾孙崇为辽西太守，子孙因以居焉，遂为辽西辽阳人。父堪，慕容氏时渔阳太守。表仕弘为成周太守，后竟归魏。子冏举秀才，早卒。
李崇
李崇范阳人也，祖产父绩，二世知名于慕容氏。崇仕跋吏部尚书/石城太守。魏世祖至和龙，崇帅十余郡归降。
游幼
游幼广平任人也，父鳝仕慕容熙乐浪太守。幼仕跋至广平太守。
髙策
高策辽东新昌人也，仕跋散骑常侍。有功封新昌侯。子育为弘建徳令。
孙敬仁
孙敬仁字符和，仕跋为司隶功曹。生二子苑/尉，有名于魏。

