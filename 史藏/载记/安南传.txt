安南传　　（明）王世贞 撰 

　　●安南传一 

　　王世贞 
　　安南古交趾秦并天下益斥南荒服置桂林南海象郡秦亡南海尉赵佗起兵击捕叛者稍稍易置故守令王之至其孙亡而汉因?置九郡安南其一也光武时女子征侧征贰反将军援讨平之立铜柱界后汉置交州又为交趾郡至隋文帝平陈废郡置州炀帝更置郡唐武德中为交州总管府至德中改安南都护府唐亡曲承美者土豪也据其地称节度使而绝不通岭表刘隐攻执之以其将杨延艺为节度使延艺卒子绍洪嗣绍洪卒州将吴昌岌起而代昌岌卒弟昌文嗣昌文残虐不有众迨卒而其属将吴处平矫知护杨晖杜景硕争立管内俱乱起驩州刺史丁部领勇善战卒兵悉逐捕乱者遂自称大胜王三年传位子琏琏立七年而宋师平岭表乃使使贡方物求内附诏授安南都护进封交趾郡王贡岁岁不绝 
　　太宗时部领老死亡何琏亦死弟璇嗣尚幼牙将黎桓擅权锢璇蚕食其族而代为节度使事闻太宗怒发兵步骑自邕入舟师自广入进其境咸败归师坐军法抵罪而桓岁使使来谢罪求封上春秋高稍厌兵而桓请无巳贡物盛许之授安南都护进封交趾郡王桓虽佯为服中国者而兵郡邑寇盗剽民居廪食子女万计诏切责之桓即谢罪真宗立进封南平王寻卒子龙钺立未封?弟龙廷所杀即封龙廷为交趾郡王改名曰至忠复为大将李公蕴所杀请封封公蕴如至忠进封南平王卒子德政嗣卒子日尊寇钦邕诸州安抚使余靖发兵与占城合而夹攻之乃上表谢为罢兵寻击虏占城王僣称帝国中天子固知之分莫较也卒子干德嗣卒子阳焕嗣阳焕卒子天祚嗣干德故侧室子奔大理以其兵内不果 
　　孝宗朝进封安南国王卒子龙韬嗣卒子昊旵嗣谢表不至辍加恩云卒亡子以女昭圣主国事遂为子夫陈日照所有日照故福州长乐人谢升卿也识书美姿貌而落扩不事家人产杀人变姓名之安南见国相会应试居首而王女从窓隙窥而悦因归之有安南政封国王时元巳破蜀轻兵下大理而使使招之日照未见强大状下使狱破竹朿体入而挛之元将怒率精骑日夜驰抵境大破其守兵乘胜围国都日照跳匿海岛元尽焚其宫庙发藏赀屠戮其人而反日照还不得意奏于宋请传位子威晃宋授威晃国王而尊为大王元既灭宋威晃惧易名光昺请降元即故封授之寻卒子日烜嗣元所以督摄安南甚苦岁责供巨亿不可支而复设达鲁花赤参其国事日烜意恶未决会元伐占城假道因发兵拒不前而元镇南王急击大破之复追破国都日烜走清化其弟益稷降元即拜为安南国王久之暍暑还师其后军为日烜所迫多败死者久之镇南王复来伐入国都巳而返元兵凡三破国杀获几十万然终不可久而日烜亦进代身金人赎罪诏止不伐日烜卒子日燇嗣日燇卒子日套嗣日套卒子日爌嗣日爌卒子日■〈火阜〉嗣日■〈火阜〉卒子日煃嗣为贡岁不乏然元亦取羁縻而巳无所望之 
　　大明洪武二年　高皇帝既巳北定元遣诏谕海外诸国而世子日煃遣其少中大夫同时敏政大夫段悌黎安世等来朝贡方物因请封爵六月抵应天诏遣翰林侍读学士张以宁典簿牛谅往使其国封日煃为安南国王涂金银印龟纽诏畧曰咨为安南国王陈日煃惟乃祖乃父昔奠兹南土传之子孙世世克恭臣职以永世禄朕荷天地之灵肃清夷夏顷以书往报冀咸享安乐而为首奉表来贺睠兹勤意深可嘉尚是用为尔为安南国王尔尚益茂令猷永为藩辅钦哉别赐大统历一织金文绮纱罗四十使者人文绮一罗一纱二以宁等十月抵国界而日煃等以下五月先卒弟日熞嗣遣大夫阮汝亮来迎请诏印以宁不可乃复遣杜舜卿等请命先是占城旧縻役安南岁有贡颇苦督迫而势渐以益强遂与安南抗日煃数遣兵击侵败之于是占城王遣平章蒲旦麻都等告急乞援兵 
　　冬十二月壬戌明翰林编修罗复仁礼部主事张福持诏两解俱罢兵复仁还奏安南王赠遗使者黄金吉贝布不受上嘉之而加赐其国使人迁复仁等官是岁明中书省礼部臣言安南高丽既内附国山川宜有祭诏曰可而安南山二十一曰佛迹曰彻围曰武宁曰先游曰普赖曰万刼曰杰特曰安子曰地觐曰天养曰神头曰龙岱曰文场曰安复曰卞曰立石曰香象曰崇曰都隆曰测曰分江六曰川卢曰富良曰天黄曰大历曰苏历曰三带水六安石渊曰石龙门曰兹廉曰浪泊曰越裳宛曰九德宛俱载祀典三年四月安南使杜舜卿等以王日煃卒来告哀请命上素服御西华门见遣翰林编修王廉往祭寻遣吏部主事林唐臣持诏封日熞为安南国王 
　　四年二月侍讲学士以宁编修廉吏部主事唐臣还自安南王日熞遣阮汝亮表谢恩献方物以宁卒于道是岁冬日熞兄叔明杀日熞自立 
　　五年二月遣陪臣阮汝霖来朝贡驯象礼部巳受表将入见主事曾鲁取表副视之曰前王陈日熞今叔明何也白尚书诘使者得其故奏上上怒曰岛夷何狡狯如此却不受 
　　六年正月叔明更遣使谭应昴等奉表谢罪贡方物请封应昴?叔明言日熞寔病死叔明逊于野国人请立之上曰日熞死?国人当?服叔明且以前王印视事俟能填抚人民恭顺无阙更议之仍赐应昴等纱罗有差 
　　七年三月遣正大夫阮时中陈谢贡方物且自称年老授政弟煓许之叔明虽巳授煓政然实自专制八年煓来贡九年复遣通议大夫黎亚夫来贡诏以其太数止之十年赐陈煓上尊文绮既至煓巳死叔明更署弟炜代国事十一年遣使谢恩贡驯象方物且来告煓丧诏赐炜文绮纱罗中使陈能吊祭煓 
　　十二年二月礼部尚书朱梦炎奏定遣使安南相见礼凡使者抵境先报王遣人郊迎设香案王府王堂龙亭置公馆王率寮属至馆具皷吹身前导使者从至王府使者立龙亭左王与寮属就位行五拜三叩头礼使者与抗礼居左王居右时安南占城虽以诏故阳罢兵而安南疆吏为寇剽占城不巳上诏责叔明畧曰书不云乎毋为乱首为国与占城构兵十余年朕未覩是非所在然以社稷为博剽椎焚遗男女不得耕织朕兼爱海外元元甚愍之往者以诏谕尔等使寝戈纾忿尔寔不奉诏阳解阴构毋乃首乱违书戒哉春秋列侯国无虑百数相继迸灭无他背君好战二者巳耳尔其鉴之 
　　二十年九月明皇帝万寿节炜遣使献诞马三十诏荅币帛有差久之叔明卒 
　　二十一年陈炜为国相黎一元幽城外大阳坊十二月杀之立叔明子日焜立国事一元叔明婿也一名季牦二十一年明诏安南国杀君不道绝朝贡广西都指挥使司布政使司毋得纳使者 
　　至二十九年正月日焜始以叔明丧来告上谓礼部臣曰叔明弒日熞而有其国今一元又弒陈炜矣更吊慰之是与乱贼厚也勿许时日焜又遣兵取思南府地 
　　三十年正月明遣行人陈诚吕让谕还地久不决诚让贻书日焜使者不佞辱主上明命久未决无以复主上也使者今援古证今析利覸害以告执事在后汉时征侧叛马援讨夷之立铜柱经内外界唐虞五管之一宋始自树然干德寇边郭逵讨之擒伪太子洪真干德惧而割广源门州思浪苏茂桄榔之地降元初有天下为先王光炳首称臣修贡迨日烜嗣改操于是世祖来讨为日烜蒙荆棘窜岛浮舶城郭宗社人民几尽日燇鉴前之失祈命于元且曰向者天使辱临小国迎送止禄州惧为侵越之罪不敢过丘温也则是丘温以北地不在尔国明矣 
　　今尔国乃越渊脱踰如嶅庆远而尽有之将乘元末乱假隙侥幸而得之耶行人下车之日王之君臣皆曰此地故属安南不言所以始也无乃为大言诳我耶抑王惧以侵地得罪强自饬耶主上神圣不计王前罪乃许王饬罪耳其熟图之日烜复书辨不巳且遗诚等黄金二锭白金四锭沉檀香百斤诚等却之日烜曰赆也陆贾昔受之何辞诚曰尉佗以弹丸黑子地与疆汉抗是贾祸也陆贾受重赂分诸子是贾利也王以尉佗自处固耳乃欲陆贾我乎日焜无以难更咨户部曰伏见上司?思明府奏侵占地遣行人陈诚吕让至下国令还之下国窃惟丘温如嶅庆渊脱五县自昔供输下国赋役世世无爽而洞登乃渊县之地天使往来之路其思明府凭祥人每岁与下国渊县人交割夫骑于凭祥界坡罗唯关今思明人乃谓下国于其地洞登立站侵占何戾也夫立站者意以图得其地耶地旧属我又何俟图夫所以建室舍者盖上司有把截过界之命稍戢便吏宿耳巳乃复撤何预于侵又谓元时大军二次捕交回军设永平寨置军填责发交人助粮饷窃考元师二次来伐多不利归史虽讳不详然至镇南王则曰王在内傍关贼兵大集以遏归师王遂由单巴县趋豕?皿州间道出观此则军势可知归路敻辨岂有回军永平而设寨以守又责交人助粮饷者哉又谓下国越过铜柱二百余里侵占其所属丘温等五县者计铜柱初立时至今一千三百五十余年陵谷迁变谁复能辨 
　　又谓拘问老人黄伯颜供说云说云者伯颜亦思明人岂不同其欲虽千伯颜将何信耶又谓因前王官失于申明作袭牧职画图具呈及以建武志为说者岂有广成之高曾祖父不识古事识古事乃在广城耶下国与思明接境思明之人往往侵占下国田土杀掠人民牛畜下国僻在荒裔无所告愬思明狃小获乃为大利而诬至此下国固畏罪自反不暇何敢有侵占哉夫苟有侵占岂难退还今不侵占何以退还此五县乃下国世世相传所守之地必不敢付之思明惟　圣天子一视同仁与天地同德故下国以此自恃而敢倾心陈愬焉敢逃罪诚等还上召羣臣议或以其抗命当讨上曰蛮夷相争古有之彼恃顽不服当取祸耳毋动久之国相季牦复弒日焜而立其子胡■〈大上互下〉自称曰太上皇明建文君即位使使者来朝贡方物五年太宗皇帝自燕起遣诏谕安南诸国 
　　永乐元年胡■〈大上互下〉遣使贺即位别贡方物其辞曰昔我前王日煃首倡羣服输向先帝先帝是以嘉惠下国贡赐之使络绎南北无绝不幸日煃死丧支庶零洗无可嗣者臣胡■〈大上互下〉不佞以陈氏甥?众推迫理国事且四年矣徼幸圣化四疆谧宇家颇人给然未蒙一位号无以供事上及主祀率下也天朝幸哀怜之下表礼部议安南绝远多诈难信宜遣使廉察之诏可是月行人杨浡??等持节谕其陪臣耆老曰得胡■〈大上互下〉奏欲就封者果陈氏甥否陈氏得无绝否?国人诚欲戴之否得别有篡杀之故否其悉心以荅母诳秋八月分赐诸蕃王文绮纱罗诸物安南以行人吕让丘智往十二月行人杨浡??还以耆老臣众表上与■〈大上互下〉表合遂许封是月礼部郎中夏止善往封胡■〈大上互下〉安南国王 
　　二年六月遣使者奉表谢恩诏还思明府侵地八月更勑安南王胡■〈大上互下〉曰尔者占城奏为攻掠彼地剽人畜荡庐舍又邀夺贡道逼与冠服印章使臣属甚非遵奉一统之义思明府臣来言为夺其西平禄州永平寨此中国疆土也尔何得擅取之不悛必讨无赦是月安南故臣裴伯耆诣阙告急曰臣事陈氏祖父皆执政大夫女又亲属也臣故少得左右陈王既长为武节侯陈渴真禆将统兵填东海三十二年臣代渴真将而奸臣黎季牦弒主篡位屠戮勋贤族者无虑百数臣闻变势不能抗弃军遁海岛附番舶得此至臣兄弟妻子肉季牦之几久矣季牦乃故经畧使国耄子世任心膂叨切荣宠子苍亦贵仕也一旦得志遂覆陈宗擅易姓名曰胡一元子苍曰胡■〈大上互下〉伪号改元大逆无道陛下念陈氏忠顺之迹悯此无告遄施吊伐臣得负弩前驱膏血草野以报陈氏足也上令有司给衣食踰数日而老挝宣慰使缘歹护前安南王陈天平来朝奏曰臣故安南王烜裔孙也先王奉事大国无敢亏传至臣炜贼臣黎季牦当国擅作威福臣炜稍裁抑之便歹刃向炜而立其子颙颙即日焜也亡何更弒颙而立其子??灸尚在襁褓中更弒之而自立其子苍?大虞皇帝臣先被黜在外仅得免他子孙近者诛夷尽矣臣方欲集兵计恢复而季牦猝来掩仓皇出锋镝间道抵老挝始得覩阙廷也夫兴灭继绝陛下之大恩也陈氏之遗烬得少燃者臣之大幸也上引见赐第居与裴伯耆处十二月安南贺正旦使者至上出天平示之使者识故王孙也错愕下拜至流涕而裴伯耆以大义责之不能对 
　　三年正月遣监察御史李椅行人王枢切责安南国王■〈大上互下〉令具实首罪安南兵寇明宁远州掠吏士数百千去五月安南王■〈大上互下〉遣使臣阮景真等随谢罪曰臣父子实陈氏甥以彼宗族丧亡无可继者故国人举而属臣而臣餙赋率妻子躬力作奉上国之不暇畴敢抗天平具裔孙臣请归而事之臣得完首领足矣禄州诸寨地巳退还臣俯伏俟命诛之宥之惟　陛下大度于是　上悦遣行人聂聪往为约十一月聪还胡■〈大上互下〉附表谢仍迎天平上于是勑广西副总兵黄中吕毅将兵五千送天平归国封胡■〈大上互下〉顺化郡公尽食所属州县天平陛辞赐罗绮纱甚厚 
　　四年二月中毅以兵送天平至丘温■〈大上互下〉遣陪臣黄晦卿等候廪饩及牛酒犒师晦卿及诸从者见天平皆拜舞欣跃中问晦卿■〈大上互下〉不至何也曰■〈大上互下〉踊跃俟命而天使俨然辱临之敢不至第不幸有霜露之疾匐匍前道以俟中遣骑觇之无所见而迎者壶浆续于路遂前度隘留鸡陵折芹站山路险峻林木蒙密军行不得成忽大呼伏发劫天平鼓躁振山谷且十余万人中等亟整兵击之桥巳断贼遥拜且曰远夷何敢劳王师天平实疏远小人眩惑圣听欲灭我胡氏我幸得杀之以谢天子中等归上状　天子大怒遂决意兴师讨安南成国公朱能新城侯张辅请行许之仍勑云南总兵西平侯沐晟练甲士以蜀兵八万益之 
　　七月戊子朔祭岳镇海渎神以出师告辛卯命成国公能为征夷将军西平侯晟为左副将军新城侯辅为右副将军丰城侯李彬为左参将云阳侯陈旭为右参将兵部尚书陈洽参赞军事都指挥同知程宽指挥佥事朱能等为神机将军都指挥同知毛八丹朱广指挥佥事王恕等为游击将军都指挥同知鲁鳞王玉指挥使?鹏等为横海将军都督佥事吕毅都指挥同知朱吴江浩佥事方政等为鹰扬将军都指挥朱荣金铭吴旺指挥刘札等为骁骑将军发京卫浙江湖广二广云贵四川诸卫步骑舟师及土舍达官奔命共八十万人讨安南能辅兵由广西凭祥进兵入坡垒鸡翎度富良江中路入晟兵由云南路入别勑占城王巴的赖以国兵扰其境 
　　十月成国公能卒于军辅为征夷将军是月将军辅发凭祥渡坡垒关令都督同知韩观以广西兵运饷修道伐木缮桥梁出游兵侦贼鹰扬将军毅等前哨攻隘留关取之败贼三万众留兵守辅移檄数季牦父子二十罪度关军营整肃秋毫无犯民悦降者相继骠骑将军荣等取鸡翎关复败贼三万众得军资器械无数次日辅度鸡翎谍芹站两傍皆有伏遣吕毅黄中以兵摉捕之贼遯遂哨昌江市造浮桥筑堡遣方政王恕哨探直抵富良江北而大军自芹站西折至新福遣骠骑荣往约沐晟同进三带州伪佥都邓原南策人莫邃莫远等来见辅言贼恃伪东西都及宣洮沲富良海潮希?牢诸江自固缘江树栅筑土城绵亘九百余里尽发诸府州县民二百万守之又于富良江南崖置桩水中尽取战舰列桩内都守备严时列象马阵凡水陆号七百万我师自新福移营三带州造舟图进取十二月副将军晟夺宣江而军次洮江北岸与多邦城对垒将军辅遣参将陈旭会晟济师骠骑荣等大破贼于嘉林江将军辅留都督高士文舟师与朱荣应而自率大兵与副将军合沿江栅皆逼水不可上惟多邦城下沙坦可驻师而贼设备密下设重壕壕内外布菁刺辅处分部定夜四皷遣都督黄中等衔枚舁攻具过重壕至西南城下以云梯附城都指挥蔡福先登众蚁趋上贼不支遂下师随入贼又城内巷战驱象前辅以画狮蒙马神机炮翼而前象披靡走贼大溃杀其师梁民献蔡伯乐卤获人象无算贼弃西都走 
　　五年正月朔将军辅晟等袭贼筹江栅大破之又攻困收普赖二山万劫江斩首二万七千余级获伪团副工部曲又败贼胡杜于盘滩江踰两日辅等次鲁江贼五百艘犯我军逆战大败之获艨艟百艘杀其将阮子仁等万级擒黄世冈百余人皆诛之遂竆追季牦父子至闷海口地下湿不可驻乃佯为还师至咸子关令都督柳升守之贼果来蹑辅回军遇于富良江贼舟?十余里又以精卒数万趋陆来战辅与诸将奋击大败之斩伪翊卫将军士余万级江水为赤乘胜追至闷海口季牦父子仅以数小舟遁伪吏部尚书范见览等降季牦等走又安辅遣都督柳升前追之得舟三百永定卫卒王柴胡等七人独诇得季牦所前格之缚送升军李保保等十人又擒季牦诸子于海口山中 
　　次日土人武如卿等获黎苍等于永盎海口高望山安南平辅等露布献俘阙下伪大虞国上皇黎季牦伪大虞国主黎苍伪推诚守正翊赞弘化功臣云屯镇兼归化嘉兴等镇诸军事节度大使洮江管内观察处置等使持节领东路天长府路大都督府特进开府仪同三司入内检校左相国平章军国事赐金鱼袋上柱国卫国大王黎澄伪大原镇兼天开镇骠骑上将梁国王黎　伪新安镇骠骑大将军新兴郡王黎　贼孙伪太子黎芮伪郡嗣王黎卤伪郡亚王黎??泥幼孙五郎贼弟伪临安镇兼大安海镇骠骑将军特进开府仪同三司入内相国平章事赐金鱼袋上柱国唐林郡王黎季貔贼侄伪望江镇辅国大将军入内判中都督河阳郡亚公黎原昝伪领龙兴路都统府平陆县上侯黎子绰贼侄孙伪御辇一局正掌卿侯黎叔火?萧伪清亭侯黎伯骏伪石塘卿侯黎廷燀伪永禄高侯黎廷爌贼将伪入内佥闻朝政兼内侍省都知知左班事谅山镇推佥行军行谅江路同知总管府事赐金鱼袋柱国东山卿侯胡杜伪入内行遣同知尚书左司事枢密院副使阮光伪正奉大夫入内行遣门下左谏议大夫同中书公事兼三江路大守新安镇制置使国子学祭酒赐金鱼袋护军黎景琦伪宁卫大将军知威卫管左登翊军赐金团符县伯段鼙伪神劲营高伯陈汤梦伪钩钤卫中郎将领龙捷军兼领壮勇营范六材凡二十五人上御正殿面诘季牦父子顿首请死下之狱 
　　先是上勑辅访求陈氏后封之辅上言陈氏巳绝无可继者乞郡县其地诏可立交趾都指挥使司以吕毅黄中掌之布政按察二司以尚书黄福兼掌之前工部侍郎张显宗等为布政使以下官有差前来归附裴伯耆为按察副使凡交州北江谅江三江建平新安建昌奉化清化镇蛮谅山新平演州乂安顺化府十五卫十千户所二州四十一县二百八十地东西相距一千七百六十里南北相距二千八百里安抚人民三百二十一万有奇获蛮人二百八万七千有奇粮一千三百六十万硕象马牛合二十三万五千九百有余舟八千六百七十七艘兵器二百五十三万九千八百五十二丘制诏大宰大司马新城侯辅功最大西平侯晟次之其进封辅英国公晟黔国公赐金币冠服晟杀十之一都督升封安远伯黄中吕毅得赎罪余手捕黎季牦及苍者授三品官有差 

　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订 

　　●安南传二 
　　王世贞 
　　简定者陈氏故臣也不肯事黎季牦而轻骑跳归明既从下安南为别将颇有功矣定知上雅不欲复陈氏后还待命颇与故所亲陈希葛约窜行至兴化州说羣盗邓悉等下之聚众至万余益南合慈威蛮行剽下大堂应平石宣诸州邑势转盛遂自称大越上皇改元兴庆陈希葛为太保郡公八月镇守尚书黄福来告急上命发郡邑兵四万征南将军黔国公晟讨之兵部尚书刘儁赞军诏降者待以不死十二月黔国公与简定战于生厥江败绩都督吕毅尚书刘儁左参政刘昱皆死之上怒 
　　七年大发兵复拜英国公辅为征夷将军黔国公晟为副将军八月大破贼于咸子关获舟四百艘寻又败贼卢渡江又败之于太平海口贼帅邓景异独身奔陈季扩季扩者蛮人奸黠自云陈王后也安南民不忍弃陈王则相率归季扩别据地稍远明兵而明兵悉竆追简定至演州分晟兵从磊江南都督朱荣舟师从江中行抵牛鼻关辅自率骑卒趋地?合美良简定望见震恐潜行之民家弃马走吉利栅深山内大索捕执定并其将相陈希葛阮汝励等送京师歹?桀于市 
　　八年正月英国公遂捕其党阮师桧于东潮州斩首五千级获伪将军范支陈原卿等二千人悉坑之筑尸为京观是月天子劳苦征夷将军久暴师役召还朝于是英国公上言简定固伏诛而陈季扩及其部陈原樽阮师胡具邓景异邓镕潘季佑各率兵掎角相援未即下演州清化诸镇通被残而又塞神投福成江口道请多留兵付沐晟期尽贼乃巳诏曰善其以征夷将军麾下益晟五月晟进击破季扩等于灵长海口斩首三千十一月季扩使使上表请降诏以为交趾布政使陈原樽阮师胡具邓景异为都指挥潘季佑为按察副使趣之任然季扩实诈言缓师兵耳不复肯之任而掠如故诏英国公复往会讨之破贼于月常江杀溺者一二万 
　　十年八月复大破贼于神投海擒伪翊卫大将军邓汝戏等数千人悉歹?桀之十月其少保潘季佑遁可雷山乞降辅承制季佑以按察副使　乂安而其将帅陈敏阮士勤等相继降矣 
　　十一年十二月英国公辅等复大破贼于爱子江昆传山蹂歼其象阵斩伪少尉阮山等 
　　十二年五月获季扩及其太传阮师等送京师戮于市行赏安南征将士赐英国公辅黔国公晟金五百钞二万锭帛绵各五十余有差亡何黎季牦释自狱充戌广西而季牦子苍澄各以善兵器用累官俱至工部尚书?别赐姓也丰城侯李彬以将军镇交趾定岁贡扇万把翠羽万个 
　　十六年正月丰城侯上言清化巡检黎利叛利故王季扩臣也善战挟计数为金吾将军来降授巡检而因人心不大德明故遂反行剽郡邑自称平定王拜弟石相国段莽都督丰城侯使参将朱广等讨捕颇获首六百余而利剽如故 
　　十八年四月左参政冯贵右参政侯保与战俱败绩死之 
　　二十二年七月仁宗皇帝即位遣中官山寿谕降授清化守是月都指挥陈忠败死利攻茶笼郡守琴彭竖守不下 
　　洪熙元年七月宣宗皇帝即位诏参将陈智发兵救之智逗遛不即救茶笼溃琴彭战死时宣化嘉兴等贼周文庄等合云南宁远州红衣贼出劫掠势盛甚皆遥授利节度 
　　宣德元年二月参将智与都督方政等进击利于茶笼州大败归四月太子太保成山侯王通为征夷将军都督马瑛为参将发步骑十余万讨利尚书陈洽参军事陈智方政削官爵白衣隶军中自效九月以广西兵五千益王通十月黎利弟善据广威州都指挥袁亮指挥王冕司广陶森辅等御贼伪为败者走亮追之渡河伏发亮被执森辅殁吏士陷者五百余冕广仅以余兵归坐失陷大将征十一月黎善众数十万来攻交趾城分三道俱拒却之成山侯通于是悉兵出击善参将瑛别率兵大破贼于清威至石室合通俱抵应天驻宁桥诸将言地险恶多伏宜远斤堠持重择便通不从麾众渡天雨且泥泞人马蒲伏不成列而伏羣起冲荡军遂大坏散死者二三万人尚书洽亦与焉黎利时在乂安闻之自以精兵来会围东关通败后气沮阴遣人许为利乞封而檄清化递南地归黎氏其吏民悉出城赴关独清化守罗通谓指挥何忠曰吾守此数贼恨深矣出贼尾而掩之必覆元师非君命而欲卖城贼乎不可连与贼战败之十二月成山侯通来告急以太子太傅安远侯柳升为征虏副将军保定伯梁铭又副之都督崔聚为参将凡步骑七万人太傅黔国公晟为征南副将军兴安伯徐亨新宁伯谭忠为左右副将军发滇僰兵讨师行遣太子少保兵部尚书李庆参军事 
　　二年二月黎利来攻城急而成山侯日夜训精兵五千出不意猝击利大破之斩其司空丁礼司徒黎豸太监黎秘诸太尉少尉正督同督而下万余级利惶惧不能军欲走诸将请乘胜急追之而通犹豫不决贼得以暇树栅立寨掘壕堑修器械四出攻掠未几势复张三月围丘温都指挥孙聚拒破之诏发四川湖广诸省兵四万五千人益征南征虏两将军四月利以八万人破昌江中官冯智指挥刘顺知府刘子辅俱死之五月黎利来乞和成山侯通等以闻九月九日安远侯升等至交趾隘留关黎利伪为其国人书诣军门乞立陈氏后升不启封奏闻上而趣兵进破关隘大小数十如无敌者升意殊易之抵镇夷关保定伯铭尚书庆俱坐瘴暑病寝剧礼部郎中史安主事陈镛言于庆曰主帅气甚骄兵累日不得休固罢矣而少斥堠不据险握重而欲急发卒如敌伏何庆力疾以语升升唯唯抵倒马坡独以百骑前渡桥桥坏陷泥淖伏兵起升中刃死是夕梁铭以惊死李庆又死崔聚固宿将然仓卒不复能约朿吏士而吏士又新丧元帅沮且嚣过昌江贼率象阵来冲帅遂溃聚与史安陈镛俱被执不屈死之七万人无遗者成山侯谍知升败益惧更啖利请和弃交趾而教利行求得陈氏它族暠者伪立?请上上心忧南方事晨朝诸大臣而顾英国公辅曰交趾柰何辅曰安远成山侯非将也而少发兵少发兵不足以制敌臣请出保以一年擒利上嘿然退而召尚书义原吉大学士士奇荣计兵力非能如太宗时也太宗三下交中国士马物故几万转漕度支大小费七十亿得城三百余而亡尺寸之利十余年间叛者四五起今纵或胜平利后竟非我有也乃许之利奉表进代身金人及向所掠都督等万三千三百九十一人马骡千二百匹成山侯辄引还至京以擅矫制下狱当斩赎为庶人 
　　三年五月行在礼部右侍郎李琦工部右侍郎罗汝敬勘实还黎利使使言陈暠者正月病死无后诸为陈氏后者悉绝臣利谨守封疆俟命诏更遣汝敬往切责利俾更访实以闻及索中国人无隐是月利围广原州州将阎色新固守不下四月汝敬还利附使贡方物且奏言陈氏子孙实巳尽向所丧吏士兵器家属悉因成山侯师还之矣臣利有女九岁于乱兵中失之后乃知为中官马骐进充官婢陛下幸既巳赦臣罪归此女臣衔戴恩德万死无二 
　　六年五月利遣使何栗等入贡兼请封六月遣行在礼部右侍郎张敞右通政徐琦持诏利权署安南国事六年二月利使阮文狥等附敞琦谢并贡金银器皿方物 
　　九年利卒子麟嗣麟卒子浚嗣亡何浚庶长兄琮因会酖杀浚自立使来告哀乞封 
　　英宗天顺四年遣通政参议尹旻给事中王豫持节封琮而会王浚弟灏率众讨洙琮事闻诏停旻豫行而以五年命翰林侍读学士钱溥改授为灏初有国耻屈下欲杀所以见使臣礼溥七?书贻之往复甚苦乃定 
　　宪宗成化七年王灏侵占城 
　　十七年复侵老挝来告急上谕之曰朕代天理物不忍两国横罹兵祸其巳之 
　　孝宗弘治十一年皇太子出阁遣太子洗马梁储赐诏其王使使随入贡谢恩武宗立遣修撰伦文叙等赐诏 
　　正德十年其王晭复使使来贡方物十年国相陈暠等作乱弒晭国人立晭兄譓而暠率众据谅山诸府地譓累有表贡及乞师讨暠不得达而会其都指挥莫登庸降譓登庸者蜑人也勇而善战繇武举累迁隶暠以罪奔譓大喜用为宜阳参将将而与陈暠战大败杀暠还进封川伯时国将郑绥阮弘裕者世臣也坐争权不相睦罢归登庸多赍遗金珤赂王譓所亲信文臣曰王知国所以弱乎在世臣植党而市胜王不若拔寒贱有大将畧者任之王譓遂任登庸既巳任则与所厚谋夜率兵逼围王宫王譓间行得脱 
　　至清华嘉靖二年今皇帝遣编修孙承恩等以即位告不得达而登庸遂立黎氏疏属懬?王巳相之易号令练兵积粟国人不复晓黎氏矣寻娶懬母巳又鸩杀懬而立巳子莫方瀛仍?懬名氏僣号曰统元凡王譓两遣使来请兵俱?登庸纂取不得进亡何王譓卒世子宁立结国人袭击登庸大败之登庸跳之海阳据上洪下洪荆门南策太平诸郡宁还国悉发兵二十余万起郑绥将而攻围海阳一月登庸固守不下而别选兵万余舟行出大江竟掩都门宁错愕走清华登庸掠库藏及张世子旗盖而还呼曰得王矣郑绥兵大溃坏散奔久之宁复悉清华兵讨登庸相拒不决登庸阴结土帅郭辽鹤使袭宁复大败 
　　九年登庸遂僣称太上皇帝子方瀛?国大王改号曰大正拜其腹心臣裴堵为丞相镇海阳武护为西军都督镇山西阮如桂为北军都督镇京北阮伯骊为南都督杜世卿军为东军都督俱镇山南阮立为总太监镇河北太监阮世恩为中军都督杨金镳兵部范嘉谟礼部尚书阮时雍苦执朝政 
　　十六年明皇太子生诏遣使告礼部尚书言言前往谕不达究所由未报诏促报而世子宁间道使陪臣郑惟獠来乞师而宣光总兵使武文渊左都督黄明哲等各据地请内应当是时天子锐意讨登庸羣臣谏不听亡何登庸使所亲杜文庄来觇我师获之文庄言方瀛都黎王故京有精兵四万人战象百舞象五马五百匹舟五百艘而登庸出镇都赍无城四围铁力木作排栅兵可五万人象马及舟如前而又言登庸六十余矣骑捷不施衘勒所有国土十八黎王仅得清华数郡藉占城援耳曾使其大帅谭百步以兵三万来讨大败失百余艘而去诏下文庄狱而使两广滇蜀诸镇整兵待登庸闻之惧使使以地图人民藉来献请委国附然实无意特缓我师耳诏不许拜威宁侯仇鸾为征夷将军兵部尚书毛伯温参赞军事得专生杀征蛮将军安远侯柳珣兼征夷副将军兵部侍郎蔡经以二广兵合征南将军黔国公沐朝辅以云南兵合凡三十万人压境登庸来言愿得朿身自投请决死尚书伯温与左参政翁万达计今兵食非能加我太宗时也不许而深入胜则可万一负当坏散不振为中国耻遂开军门见之解缚待以礼而彼此俱盛戒不得发登庸上表进代身金人赎罪仍请封诏拜为安南都统秩二品银印兵遂罢归尚书伯温等以功进秩有差而登庸遂急击灭黎王矣登庸死子方瀛嗣贡不绝论曰西南夷君长以十数安南为最巨地耳?氐中国得十一户口得十二汉置九郡后共赋税出力比于中土焉人物如阮翁仲姜公辅辈皆自奋励起为将相有声至宋始弃以畀其酋然犹授王官质子贡物饶富不敢妄异同也宋弱渐以恩宠縻其逸彼益骄不复覩中国大矣 
　　元得志直北际万里不译而通欲修汉旧累发兵伐之三四入国都终縻要领当是时东南吏士物故者十余万转漕馈饷之费不可赀计更遣使好喻数彼巧摭厚币阳饵而阴扞焉大都之阙庭终不可望其世子之迹迨明太宗文皇帝拜征夷将军大发兵讨之擒伪王伏斧锁阙下画经界置吏受约朿夷乐夷俗畏恐明法峻旋叛虽得属图版之末二十余年大司农量得丧乃百不当一耳　宣皇帝难用兵釆杨士奇杨荣议罢之南土稍息肩然交州均迄今云　洪武时傅将军下云南得大理郡大理古六诏唐时胜兵近百万与中国抗几并蜀今彬彬然内郡无虑矣用兵等耳岂善后之策异耶非耶国家地嬴于交州而取奇大理稍相折然去汉唐时间矣建议者非不蕲津津复也往年莫氏之役兴独　主上锐而羣尼之此岂偷佚忘大哉善理疾者必先究吭领要害而余功建于肢节虏势方跳梁岁杀掠吏士孤不得壮壮不得老而供饷坐疲矣舍吭领要害之究而事肢节非有大益且有异害昔吴王北破齐盟晋而越入吴王且未虑吴也而欲伐宋其臣谏曰王得宋小不能居而失吴王乃归此征安南之说也伐宋非得策也吴固而后宋可伐也 
　　广信府同知邹潘校正 
　　推官方重校正 
　　临江府推官袁长驭校正 
　　上饶县学教谕余学申对读 
　　湖州府后学吴仕旦覆订
