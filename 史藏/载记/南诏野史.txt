《南诏野史》增订 明 四川新都杨愼升庵编辑

　　　　　　　大清湖南武陵胡　蔚羡门订正 



增订南诏野史上卷


　　南诏之称
　　蛮夷称王曰诏。先时滇有六诏，各据其地。六诏中蒙舍诏最强，后并吞五诏，故独称南诏。 

　　六诏考六诏之地，东西四千里，南北二千九百里。
　　　蒙舍诏。蒙细奴罗立国，居蒙舍川，地在永昌、姚州之间，处五诏之南。后奴逻曾孙皮逻阁并呑五诏，独称南诏。今蒙化厅是。邆赕诏。丰咩立国，居邓川。今大理府邓川州是。施浪诏。施望欠立国。居浪穹弥茨河蒙次和山，今大理府浪穹县是。浪穹诏。丰时立国，居浪穹。后其孙铎罗望迁剑川，改称剑浪诏。今丽江府属剑川州地是。越析诏。波冲立国。亦称摩诏。又号花马国。居嶲州。今丽江府是。后，其兄之子于赠渡泸，邑于龙佉河。蒙嶲诏。嶲辅立国。居越嶲，今四川宁远府，越嶲厅是。 

　　南诏分野
　　在天井鬼入参一度，『汉书』。次鹑首末位『晋书』。丽中台上位北斗开阳一星。『宋书』。在地乃梁州裔土，蜀之苑囿。『河图纬』。 

　　南诏历代称名不同
　　周鄯阐国、白崖国、昆弥国。战国时滇国，汉西南夷、益州、白子国。后汉建宁国。晋、宋、齐、梁、陈，宁州。隋昆州。唐初，南宁、六诏，唐文宗太和间，名鄯阐府。宋仍名南诏。元名中庆。明名云南省。国朝因之。按：汉武帝元狩元年，彩云见南中，在今大理府赵州之白崖。云南之名始此。唐元宗（间）［问〕蒙舍诏盛逻皮之相张建一作俭成住何处？曰：「南边云下。」因命为云南。又元宗见祥云起，名祥州。今大理府之云南县也。 

　　南诏历代据土总纲
　　鄯阐国蒙苴颂，昆弥国庄蹻、仁果、龙佑那据于周、秦、汉迄六朝。细奴逻据于唐。郑买嗣、赵善政、杨于贞、段思平、高升泰曁正湻，相继据于唐末迄南宋。凡历有九姓，而雍闿、孟获不与焉。段氏与南宋理宗壬子湻佑十三年为蒙古所灭，而段实于理宗景定二年袭总管，传十二世，明太祖壬戌洪武十五年平云南，擒段世，幷段段明之二子苴仁、苴义。赐苴仁官雁门卫镇抚，苴义官武昌卫镇抚，段氏之世土方绝，而又别封其族人段保为大理府云龙州土知州。国朝尚有袭土职者。 

　　南诏称谓官制
　　南诏称帝曰骠信，王曰诏，自称曰元，称后曰信么，亦曰九么，妃曰进武，兄曰容，弟曰钟，下曰昶。其设官则有把国事八人，曰坦绰，曰布燮，曰九赞，谓之清平官。曰酋望，曰正酋望，曰员外酋望，曰大（将军）〔军将〕，曰员外。又设九爽之名，爽，省也。功爽主官人，宗爽主户籍，万爽主财用，慈爽主礼，引爽主宾客，幕爽主兵，罚爽主刑，厥爽主工作，禾爽主商贾，皆清平官、酋望、大军将兼之。以清平官子弟为羽仪长八人，清平官见王不得佩剑，惟羽仪长佩之。又有六曹长二人，曹长有功升大军将，凡十二人。又立三托：巨托主仓廪，气托主马，禄托主牛。大府主将曰演习，副曰演览；中府主将曰缮裔，副曰缮览；下府主将曰澹酋，副曰澹览；小府王将日幕撝，副曰幕览。每府有陀酋，陀酋卽掌书记判官之类。外有八节度使：日弄栋节度使，今楚雄府姚州。曰银生节度使，今景东厅及鎭沅州地是。曰永昌节度使，今永昌府是。曰丽水节度使，今丽江府是。曰剑川节度使，今丽江府剑川州是。曰东川节度使，今东川府府是。曰通海节度使，今临安府通海县是。曰拓东节度使。今云南府昆阳州北平定乡，蒙氏子凤伽异曾筑城于此地。又有二都督：曰会川都督，今四川宁远府会理州地是。曰通海都督。又设十睑，蛮语谓州为睑。苴音斜。羊睑，又名羊睑，卽今大理府太和县。赵州睑，今大理府赵州。白崖睑，又名勃弄睑，今赵州之白崖。，云南睑，今大理府云南县。蒙舍睑，今蒙化厅。大厘睑，又名史睑，今太和县喜州。邆川睑，今大理府邓川州。品澹睑，蒙秦睑，矣和睑。三睑未详其地。○蔚按：别本十睑中苴羊睑、赵州睑、白崖睑而下，作义督睑，今剑川州；威远睑，今普洱府威远厅南；河东睑，末详其地；越睑，今永昌府腾越州；北方睑，又名成偈睑，今永北厅；楼头睑，今四川叙永厅，属永宁县；路睑，今楚雄府广通县；与云南睑以下七睑异。○按：又考此七睑中，其越睑、北方睑、楼头睑、路睑凡四睑，见于『汉地里志』及『唐书?南蛮传』中，睑并作赕，音闪，字旣不同，音又各异，似非列于十睑之数。凡人丁壮者皆为战卒。王之亲兵曰朱弩佉苴，音蛆。按：元微之白乐天乐府皆作佉嗟，未审孰是。佉苴，韦带也。每兵百人置罗苴子统一人，戴朱鞮鍪，负犀革铜盾而跣足。自大军将以至曹长，皆系金佉苴尚绛紫，有功加锦，又有功加金波罗。卽虎皮。民兵号白衣，凡民兵出以望苴蛮为先驱。 

　　南诏三十七蛮部
因远部。威远睑治，其地总名和泥，今元江府是。休腊部。今临安府河西县。嶍峨部。今临安府嶍峨县。屈中部。今临安府阿迷州。溪处甸部、伴溪落恐部。今倶为长官司，属临安府。铁容甸部。今为亏容长官司。官桂思陀部。今为思陀甸长官司，皆属临安府。王弄部、强现三部。今属开化府。师宗部。今广西州师安县。弥勒部。今广西州弥勒县。吉输部、褎恶部。倶在弥勒县地。维摩部。卽广西府维摩州。州裁，今属广西州地。罗雄部。今曲靖府罗平州。纳垢州。今曲靖府马龙州。落温部。今曲靖府陆凉州。磨弥部。今曲靖府沾益州。仁德部。今曲靖府寻甸州。夜苴部卽曲靖府亦佐县，县裁，今归罗平州。强宗部。卽澄江府阳宗县，县裁，今归河阳县。步雄部。今澄江府江川县。罗伽部。卽步雄部分地。休制部。今澄江府新兴州。落蒙州。今澄江府路南州。弥沙部、邑市部。皆落蒙部子孙分治之。阳城堡部。今云南府晋宁州。罗部。今云南府罗次县。干矢部、罗婺部。倶在武定府曲州，州裁，今属武定州。华竹部。今武定州元谋县。洪农碌券部。今武定州禄劝县。掌鸠法块部在禄劝县城东五里。○以上三十五部在迤东地。白鹿部。今楚雄府。谋统部。今丽江府鹤庆州。○以上二部在迤西地。 

　　南诏历代
　　白古记：西天天竺摩竭国阿育王骠苴音斜。低娶欠蒙亏为妻，生低蒙苴。苴生九子，长子蒙苴，附罗十六国之祖；次子蒙苴廉，吐蕃之祖；三子蒙苴诺，汉人之祖；四子蒙苴酬，东蛮之祖；五子蒙苴笃，生十二子，七圣五贤，蒙氏之祖；六子蒙苴托，狮子国之祖；七子蒙苴林，交趾国之祖；八子蒙苴颂，白子国仁果之祖；九子蒙苴閦，初六切。白夷之祖。○『哀牢今永昌府。夷传』：哀牢蛮蒙伽独捕鱼易罗池在永昌府城南。溺死。其妻沙壹一作壶。往哭之水边，触一浮木，有感而妊，产十子。后携子至池上，木化为龙，人言曰：「我子安在？」九子惊走，独季子背龙而坐，龙舐其背。蛮语谓背为九，坐为隆，故名之曰九隆氏。哀牢山一名天井山，在永昌府。下有妇名奴波息，生十女，九隆弟兄娶之，立为十姓：董、洪、段、施、何、王、张、杨、李、赵，皆刻画其身象龙文，于衣后着尾。子孙繁衍，居九龙山山在永昌府城南。溪谷间，分九十九部，而南诏出焉。 

　　鄯阐国
　　周时立国，年代久远，其姓名世次莫考。 

　　白崖国
　　西天天竺摩竭国阿育王低蒙苴第八子，蒙苴颂居白崖，因地名，号白崖国，传世莫考。后昆弥氏继之，号昆弥国。 

　　昆弥国一名拜国。
　　昆弥氏，传世姓名莫考。战国时，楚将庄蹻据滇，幷有其地，号滇国。 

　　滇国
　　战国时，楚顷襄王命将庄蹻范蔚宗后汉书作庄豪。将兵循江上，略巴、蜀、黔中以西，蹻至以兵威畧定滇地属楚。欲归报，会秦司马错攻楚，黔中道塞。蹻遂以其众王滇，号滇国，踞之。后有王常羌者好佛，国势不振。法令不行，国人遂推白崖国蒙苴颂之后，白饭王之裔仁果为王，治白崖，于是两国角立。后仁果奉汉，封为白子国。 

　　白子国
　　汉武帝通西南夷，遣使至滇，求身毒国。滇王常羌问使者曰：「汉孰与我大？」使者还报，武帝怒其言不逊。时白崖国蒙苴颂之后，天竺国白饭王之裔仁果者，为众所推立于白崖。武帝乃册封仁果为王，号白子国。后迁于澄江，今澄江府。迨龙佑那继之，号建宁国。○又一说：白子国之先，有阿育国，王能乘云，上天娶天女，生三子，长季二子封于金马、碧鸡，独封仲子于苍洱之间，崇奉佛敎，不茹晕，日食白饭，人因称为白饭王。迨后有仁果者，汉封为滇王，号白子国。又十五世至龙佑那，后汉诸葛武侯南征，次白崖，以佑那为酋长，赐姓张氏，仍统其民，号建宁国。 

　　建宁国
　　后汉后皇帝乙巳建兴三年，益州耆帅雍闿，假鬼术杀建宁太守王昂，归东吴，吴王孙权以闿为永昌守。后汉诸葛武侯南征，至白崖，杀雍闿，擒孟获，乃封白子国王仁果十五世孙龙佑那为酋长，赐姓张氏，于白崖筑建宁城，蔚按：建宁城废址在今大理府赵州之弥渡。号建宁国，立铁柱蔚按：今弥渡有铁柱宫，铁柱尚存。先为建宁国王张乐进求甫铸，后南诏蒙世隆复重铸，名曰天尊柱，高八尺。幷『南中纪功碑』，铭其背曰：「万岁之后胜我者过此」。迨至隋时，行军总管太平公史万岁征南宁夷爨翫，西破三十余部，至此，见其碑铭，命左右踣之。其碑跌，中复有志曰：「史万岁不应踣吾碑」。万岁惊异，复树碑，祭拜而去。后张龙佑那仍迁国澄江，传三十二世至十七世孙张乐进求，唐太宗己酉贞观二十三年封为首领大将军。后见蒙舍川蒙细奴罗有奇相，遂妻以女，逊国与之。奴罗自称奇嘉王，建号大蒙国，又称南诏。 

　　以上六国年代久远，莫详世次，畧序其纲如此。南诏大蒙国而下目列之。 

　南诏大蒙国　　传十三世
　　细奴一作农。逻一作罗。　伪谥高祖奇嘉王
　　细奴逻，又名独罗消，西天天竺摩竭国阿育王低蒙苴第五子蒙苴笃之三十六世孙。生有奇相。唐太宗贞观初，其父舍龙尨，又名龙伽独，将奴逻自哀牢避难至蒙舍川，耕于巍山。今蒙化厅之巍宝山。一日，有老僧，美髯，冠赤莲冠，披袈裟，持钵至奴逻家乞食。时奴逻与子逻盛炎方耕巍山之下，其姑与妇将往馌。见僧乞食，遂食之。再炊往馌，僧坐不去。姑妇持饷中道，僧已在彼，复乞食，姑妇又食之。返而复炊，持馌至巍山，则见僧坐盘石上，前有靑牛，左白象，右白马，上覆云气。云中二童子，一执铁杖于左，一执方金镜于右。姑妇惊喜，复以所饷供之。僧问何所愿？姑妇不知对。僧曰：「奕叶相承」。及趣奴逻等至，则但见一人持钵，坐五色云中，而盘石上惟余衣痕及牛象马之迹耳。奴逻素有祥异，会唐封首领大将军建宁国王张乐进求，以诸葛武侯所立白崖铁柱，岁久剥蚀重铸之。因社会祭柱，柱顶故有金镂鸟，忽能飞，集奴逻左肩，相诫勿动，八日乃去。众骇异，谓天意有属。进求遂妻以女，举国逊之。于唐太宗己酉，贞观二十三年卽位，年三十二岁，建号大蒙国，称奇嘉王，据南诏。高宗庚戌永徽元年，建都蒙舍川，于巄｛山＋于｝山在今蒙化厅西北三十五里。筑巄山＋于城。永徽癸丑四年，遣逻盛炎入朝唐，诏授奴逻为巍州今蒙化厅刺史，赐以锦袍。大勃弄今大理府赵州白崖。酋杨承顚寇麻州，在今曲靖府马龙州城北里许。唐命郞州唐贞观初，分牂牁郡北界置郞州，后改名播州，卽今贵州遵义府。又有郞州，在今云南县地。道行军总管赵孝祖讨之。孝祖先入小勃弄，今云南县地。酋长没盛迎战，孝祖斩之。进至大勃弄，攻其城，破之，擒杨承顚，改云南县为匡州，领勃弄、匡州二县。高宗显庆二年，凤鸣于浪穹罗浮山，乃改名为凤羽山，在大理府浪穹县西南三十里，又名鸟吊山。见『水经注』。封十二圣贤为十二山神。时澄江人波罗旁有经济才，用为文臣；郭郡矣素以勇略闻，用为武臣。又有杨波远者，相传为东汉时人，常骑三角靑牛，号神明大士，能知盐泉，滇中盐泉多为波远所开创。奴逻在位，遵唐正朔。高宗甲戌上元元年，奴逻卒，在位二十六年，子逻盛炎立。 

　　罗盛炎又名逻晟。　　伪谥世宗兴宗王
　　罗盛炎。唐高宗甲戌上元元年卽位，年四十岁，以张建成为相。明年，盛炎临朝，元宗壬子先天元年，姚州蛮叛归吐蕃。唐命御史李知古讨之，筑城立州县。知古诛豪杰，掠子女，蛮怨，引土蕃，攻杀知古，于姚嶲路绝，而盛炎独奉唐正朔。是年，盛炎卒，在位三十九年，子盛逻皮立。 

　　盛逻皮石刻作诚乐魁　封台登郡王　伪谥太宗威成王
　　盛逻皮，唐元宗壬子先天元年卽位，年四十岁。明年为元宗癸丑开元元年，唐授逻皮为特进，封台登郡王，今四川宁远府冕宁县地。设官征商税。开元二年，遣张建成入朝于唐。立土主庙。开元九年，皮叛唐。开元十四年，立庙祀晋右将军王羲之为圣人。元宗戊辰开元十六年，逻皮卒，在位十六年，子皮逻阁立。 

　　皮逻一作罗阁石刻作归义王魁乐觉封云南王。
　　皮逻阁，唐元宗戊辰开元十六年卽位，年三十一岁。开元十八年，灭五诏，自称南诏王。先是，蒙氏恐三十七蛮部不服，选亲族为五诏。未几五诏抗命，逻阁遂赂剑南节度使王昱，求合六诏为一。昱奏于朝，许之。逻阁乃豫建松明大楼，祀祖于上。使人谕五诏曰：「六月二十四日乃星回节，蔚按：『大理郡志』汉元封间，叶楡妇阿南者为酋长，曼阿娜之妻。娜为汉将郭世忠所杀，欲妻南。南曰：能从三事，当许汝。一作幕次祭故夫；一焚故夫衣，易君新衣；一令国人皆知我以礼嫁。忠如其言。明日，聚国人张松幕祭其夫。下置火，南藏刃出，俟火炽焚夫衣，卽引（刀）［刃］自断其颈，仆火中，时六月二十五日也。国人哀之，故岁以是日燃炬吊之，名为星回节云。是又当为二十五日。当祭祖，不赴者罪。」四诏听命。惟越析诏波冲之兄子于赠，远不赴会，而邆赕诏丰哶孙｛辵＋皮｝逻邆之妻慈善者，止逻邆勿赴。邆不听。慈善不得已，以铁钏穿于邆臂而行。二十四日，逻邆及施浪诏施望欠弟施望千、浪穹诏丰时孙锋罗望、蒙嶲诏嶲辅子罗原皆至逻阁所。逻阁偕登楼祭祖，祭后享胙食生饮酒，迨晚，四诏尽醉。逻阁独下楼，焚钱遽纵火，火发，兵围之，四诏皆焚死。逻阁遣使至四诏所，报焚钱失火，四诏被焚，状令各诏收骨。四诏妻至，莫辨其骨。独慈善因铁钏得焉，携归葬之。逻阁旣灭四诏，取各诏宫人，念慈善慧而甚美，遣兵围其城，迫取之。慈善曰：「吾岂忘夫事仇者？」闭城坚守，半月城中食尽，慈善度不能支，卽自杀，时七月二十三日也。逻阁嘉其节，乃封赠为宁北妃，幷旌其城曰德源城。城废址在今大理府邓川州城东北二里许。开元戊寅二十六年，逻阁破吐蕃及弥蛮，入朝，元宗礼之，加封为特进，云南王，越国公，开府仪同三司，赐名归义，并锦袍金钿带七事。王归国，以兵逐洱河蛮，筑太和城，今大理府城南十五里太和村地是。又筑大厘城今大理府城北四十里喜州是。守之，尽有云南之地。唐授王子阁逻凤右领军卫大将军兼阳瓜州刺史。开元二十七年，明矫叛，破剑川、浪穹、永昌。开元二十八年，王讨朋矫，平之。开元辛已二十九年，王自蒙舍川迁居太和城，立龙首、卽今上关。龙尾卽今下关。二关。唐加阁逻凤为左领军卫大将军。元宗癸未天宝二年，筑羊苴哶城于太和城之北。卽今大理府城。唐迁阁逻凤为左金吾卫大将军，寻拜特进都知兵马大将军。天宝甲申三载，西方进狮子皮。唐加阁逻凤为上柱国。天宝乙酉四载十月，城永昌。天宝丙戌五载，王遣孙凤伽异入唐，唐授伽异为鸿胪少卿，妻以宗室女，赐龟兹乐一部，元宗戊子天宝七载，王卒，在位二十年，子阁逻凤立。 

　　阁罗凤一作觉乐凤。按：『德化碑』云：「家居阁罗凤」，则是取地名以为名也。袭封云南王，伪谥神武王。始建元。
　　阁罗凤，唐元宗天宝戊子七载卽位，年三十六岁。唐遣中使黎敬义持节册凤袭封云南王，勅置阳瓜州于蒙舍川，加授凤伽异为上卿兼阳瓜州刺史，都知兵马大将军。天宝庚寅九载，王率妻子往谒都督李宓，过云南，太守张虔陀私之，又多征求。王表虔陀之罪，中官贾奇俊抑之，不得达。王复遣将军杨罗顚等连表控告。元宗仍不省。凤怒，遣大将军王毗双、罗时等发兵攻虔陀。虔陀饮鸩死；遂取姚州，幷夷州三十二。获唐嶲州西泸令郑回以归，爱其才，用为清平官。天宝辛卯十载，唐命剑南节度使鲜于仲通将兵八万征云南。凤赴泸南在楚雄府姚州之城北一百五十里。谢罪，愿还所俘掠，请罢兵。仲通不许，分三道而进。仲通自南溪路，大将李晖自会同路，都督王知进自步头路。今临安府地。凤就安宁，再伸衷悃。 

仲通不听，兵至曲州、靖州。二州今为曲靖府地。凤复遣首领杨子芬、参军江如之赍状，言若不罢兵，卽当归吐蕃，恐云南非唐有。仲通终不许，囚其使，进薄白崖城。别遣大将王天运统师遶出点苍山后。凤遣凤伽异及大军将段俭魏迎山后师，自逆战于西洱河。唐兵大败，死者六万人，王天运战殁，仲通仅以身免。凤乃叛唐，建元长寿。遣弟阁陂和尚及子铎传、酋望赵佺邓、杨传磨侔等，幷子弟六十人献凯吐蕃。陂有神术，人马往来吐蕃，不过朝夕之顷。天宝十一载正月一日，遣宰相倚祥叶乐持金冠、锦袍、金宝带、金帐（状）［床］、安扛伞鞍、银兽器皿、珂贝、珠毯、衣服、駞马、牛鞻等物至邓川，以凤为兄弟之国，册为赞普钟南国大诏，给金印，称东帝。幷授凤伽异大瑟瑟告身，都知兵马大将。凤遂改是年为赞普钟元年。发人口百户于浪穹，筑白崖睑城，又遣兵攻掠安宁。天宝甲午十三载六月，唐命前云南郡都督兼侍御史剑南留后李宓、广府节度使何履光等，率十道兵再征云南。兵逼邓川，凤遣凤伽异、段俭魏迎战于江口。时神川都知兵马使论绮里徐救兵已至巴蹻山，遂诱宓深入，内外夹击。宓粮尽，士卒饥疲，引还。凤以精兵追战，唐全军覆没，李宓被执，沉江死，何履光遁去。凤因进取嶲州会同郡，据清溪关，以破越析。此二役也，皆凤弟阁陂和尚及凤妃白氏行妖术，展帕拍手而笑，韩陀僧用钵法，以故唐兵再败。时唐先后丧师已二十余万，凤乃敛战胔，筑京观于龙尾关河尾，名万人冢，立碑大书「唐天宝战亡士卒之墓」。而唐宰相杨国忠更揜败以捷闻，叙战功。令清平官郑回撰『德化碑』，唐流寓御史杜光庭书。立石太和国门外，明其不得已叛唐归吐蕃之故。天宝乙未十四载冬十一月，东平郡王安禄山反于范阳，凤乘机以兵取蜀卭州，筑卭子城，及丽水金宝城。升段俭魏为清平官，赐名忠国，旋拜相国。代宗甲辰广德二年，羊苴哶城成，凤名之曰大理城，又名紫城。代宗乙巳永泰元年，凤伽异筑云南城卽今云南府省城。又筑拓东城，今云南府昆阳州北平定乡。遂以兵攻陷曲靖。代宗丁已大历十二年，永昌牛生三角，羊生四角，鸡九足，井有光。建观音寺于白崖。先是，逻盛炎时，相国张建成欲于白崖建寺，卜之吉。又地下有三戳观音，上截在西，中截在东，下截在东南。因盛炎旋卒，不果建。至是建寺，掘之果然。代宗戊午大历十三年，阁罗凤卒，在位三十年。因子凤伽异先死，后追谥悼惠王。孙异牟寻立。 

　　异牟寻改国号曰大理国。封云南王，又封南诏王　伪赠廪孝桓王
　　异牟寻，唐代宗戊午大历十三年卽位，年二十四岁。明年改元见龙，又改上元，率兵三万取蜀为东府，又连土番入寇。唐命神策都将李晟击破之。师还，自称南诏王。德宗甲子兴元元年，牟寻迁居史城，卽大厘城。改号大理国，自称日东王。封岳读，以叶楡今大理府。点苍山为中岳，乌蛮今东川府。乌龙山一名绛云弄山，在今禄劝县东北三百里。为东岳，银生府今景东厅。蒙乐山一名无量山，在厅北九十里。为南岳，又封南安州今楚雄府属。神石亦为南岳，越赕今永昌府腾越州。高黎贡山一名昆仑隅，在腾越、潞江之间。为西岳，嶲州今丽江府是。雪山一名玉龙山，在府西北二十里。为北岳。封金沙江源出吐蓄旄牛徼外犂牛石下，本名犂牛河，又名犂水，讹为丽水。经丽江府、鹤庆州、姚州而东北达于四川马湖府之马湖，卽『山海经』所谓若水。『水经注』云：若水经云南之遂久县，卽今金沙江巡检司地。昔黄帝长子昌意德劣，不足绍承天位，降居斯水为诸侯，娶蜀山氏女，生颛顼于若水之阳，疑卽其地也。祀在武定州，兰沧江源出吐蕃鹿石山下，本名鹿沧，又名兰沧。兰沧讹为浪沧。自丽江府度云龙州至永昌府，东经顺宁府，达于车里，过交趾地而入于南海。祀在丽江府，黑惠江在顺宁府之东入狼沧江，而达于南海。祀在顺宁府，怒江源出西域雍望，奔流而下，深不可测。夏月多瘴，经怒夷地入丽江府境野人界。至永昌府境，乃名潞江。祀在水昌府，为四渎，各建神祠。又立三皇庙。德宗丙寅贞元二年，设官立九爽三托。考疆域，其地东至于铜柱、铁桥、蟠桃、玉楡，东南至于交趾国，南至于骠国，西南至于木落山，西至于太石，西北至于吐蕃，北至于神川，东北至于黔巫。八分之地，属以八演，皆中国降人为之经画者。贞元丁卯三年，寻居大理城。命子弟师事郑回。时寻苦吐蕃征求无厌，会李泌劝德宗招云南以断吐蕃右臂。帝从之，命韦皋为西川节度使，皋受命招抚羣蛮。郑回因说寻归唐，寻以为然。皋遣谍者致书于寻，吐蕃知而疑之，乃责南诏大臣为质。寻愈怨。于是，决计归唐。皋以闻，德宗乃命皋作书谕寻。是年四月，吐番破蜀，来征兵，蔚按：卽吐蕃刦浑瑊清水盟之岁。寻谢绝之。贞元五年，寻遣乌蛮勿邓大鬼主苴梦冲、两林都大鬼主直那时聘于皋，因入朝。皋遣其属崔佐时报之。时吐蕃使数十人先在，佐时至，寻令更衣入。佐时不可，曰：「天朝大使。岂衣夷衣？」寻不得已，夜迎之。佐时至，大宣诏旨，令寻斩番使，去其所立之号。寻遂与佐时盟于点苍山下。贞元九年，寻遣使上表，请从韦皋袭吐蕃。诏册封为云南王，以韦皋为云南安抚使。王遣使诣皋，献夷中歌。贞元十年，吐蕃征兵于王，王阳示寡弱，以兵三千应之，自将数万人踵其后。正月，袭吐蕃，战于神（州）［川〕，断铁桥，在巨津废州，今丽江府西北地。取十六城，俘其五王，降众十余万，获军资甲仗无算。遂遣弟凑罗栋、清平官尹仇宽献捷于唐，并献地图、纳贡及吐蕃所给金印，请复号南诏。于是，唐以祠部郞中袁滋为中丞，赐金紫充册使。赐王银窠金印，印文曰：「贞元册南诏印」。王北面跪受。宴使者，出元宗天宝五载所赐王父凤伽异银跳脱马头盘数物，幷指老笛工、歌女曰：「皇帝所赐龟兹乐，惟二人在耳！」使者日：「南诏世荷唐恩，当深思祖考子孙勿替，尽忠皇唐。」王对曰：「敢不敬使者之命。」随遣清平官尹辅首入谢，献铎鞘、郁刀、生金、瑟瑟、牛黄、氎、纺丝、越赕绕伦马。蔚按：铎鞘，疑当作择矟，状如残月，有孔旁达，出丽水，饰以金，月祭之血，所击无不洞。段柯古『酉阳杂俎』云：南蛮有毒槊无（刀）［刃〕，状如朽铁，中人无血立死。言自天而下，入地丈余，祭地乃掘得之，云云。疑卽铎矟，毒为铎字之讹，槊字本同矟宇也。郁刀铸时以毒药并冶，取莹耀如星者，凡十年乃成，淬以马血，镂金犀饰镡首，伤人卽死。因浪人所铸，又名浪剑，夷中甚宝之。七月，又攻吐蕃，并破施蛮、顺蛮，施蛮、顺蛮卽施浪、浪穹二诏之后，自南诏并呑五诏，五诏之后不复称诏，止称蛮。俘其王置白崖城。贞元十二年，取越赕，置软化城。贞元十四年，请以大臣子弟质于朝，韦皋却之。固请，乃尽舍成都，遣就学。贞元十五年，王开白国北方赕地，今永北厅。徙弥河白蛮及罗落摩蛮实之，号剑羌。是年，王从韦皋再败吐蕃于铁桥。初，王谋击吐蕃，以邆川、卽今邓川州。宁北卽今浪穹县。等城当寇冲，乃峭山深堑，修战备。至是吐蕃谋袭南诏，王告于皋，遣将屯黎州、嶲州以应之。吐蕃引兵攻嶲州，皋严兵以守，别遣将袭击，降其帅，吐蕃惧，退至铁桥。王令人毒其水，吐蕃人马多死，退屯三泸水，王与皋部将杜毗罗击败之。贞元十六年，王率子寻阁劝入朝于唐，召对延英殿，进奉圣乐舞，德宗御麟德殿观之。贞元十七年，王夜绝泸水，斩吐蕃屯卒，又合鬼主破之于泸西。吐蕃大惧，欲悉师收嶲州，以绝南诏。王谓韦皋曰：「吐蕃声取嶲州，实窥云南，请进军羊苴咩城。」皋督诸将分道与王会，陈兵深入，拔木波城。前后凡克城七，焚堡百五十所，斩获无算，生擒论莽热，献于唐，幷进铠甲十五万。皋班师，帝遣中使慰抚王。王自是比年贡方物，唐帝深礼之焉。贞元十九年，王封云南金马碧鸡二山之神为景帝，建妙音寺塔，筑大理雪峰长城。宪宗戊子元和三年七月，王卒。唐遣使祭吊，在位三十年，子寻阁劝立。 

　　寻阁一作觉劝又名新觉劝。　袭封南诏王　伪谥孝惠王
　　寻阁劝，唐宪宗戊子元和三年卽位，年三十一岁。唐册劝袭封南诏王，赐元和金印。宪宗己丑元和四年正月，改元应道，羣臣上尊号曰骠信，以鄯阐为东京，大理为西京，重修曲靖崇眞寺。寺为晋代所建。十一月王卒，在位一年。子劝龙晟立。 

　　劝龙晨　　袭封南诏王　　　伪谥幽王
　　劝龙晨，唐宪宗己丑元和四年卽位，年十二岁。唐册袭封南诏王。明年，改元龙兴。铸佛三尊，送佛顶峰寺，用金三千两。元和九年，晨寇嘉定州，有飞天神兵破之。先是，节度使杜元颖守成都时，时滇兵至嘉定之沐源州，忽自惊溃。蜀军获一夷卒问之，云适见遍山神兵，一神将长斧坐三鬼上，声若迅雷，故尔惊走。至是神复现形，自后追杀，卽时死酋长二人。盖嘉定向有飞天神庙，两破滇兵者，皆此神也。宪宗丙申元和十一年，晟淫虐失道，弄栋节度使王嵯巓弑之，时年仅十九岁，唐命少监李铣祭吊，在位七年，弟劝利立。 

　　劝利一作劝利晟　　袭封南诏王　　伪谥靖王
　　劝利，唐宪宗丙申元和十一年卽位，年十五岁。唐册袭封南诏王。王嵯巓东寇。明年，改元全义。元和十三年，厚赏王嵯巓，赐姓蒙，封太容。元和十四年，废王嵯巓，赦其罪，命敬信三宝，为清平官。元和十五年，又改元大丰。重修崇圣寺。五月，大雨霖，龙首、龙尾二关倾。除洱河水怪，建龙屋塔。高十二丈。按：『白古记』：唐时洱河有妖蛇，名薄刼，兴大水淹城。蒙国王出示：有能灭之者，赏半官库，子孙世免差徭。部民有段赤城者愿灭蛇，缚刃人水，蛇呑之，人与蛇皆死，水患息。王令人剖蛇腹，取赤城骨葬之，建塔其上，毁蛇骨灰塔，名为灵塔。在今大理府城南龙尾关内点苍山马耳峯下羊皮村。每年有蛇党起风来剥塔灰。时有谣曰：赤城卖硬土。今『龙王庙碑』云：洱河龙王段赤城云。永昌生两头牛。穆宗甲辰长庆四年，赐南诏王金印。是年王卒于东京，在位八年，弟丰佑立。丰佑慕中国之风，独不肯连父名。 

　　丰佑石刻作劝丰佑　　册封滇王　　伪谥昭成王
　　丰佑，唐穆宗甲辰长庆四年卽位，年七岁。唐遣京兆少尹韦审规持节册封为滇王。王遣洪成酋等人谢。明年，改元保合，又改元天启。西僧赞陀啒哆建鹤庆元化寺。先是，鹤庆地水淹，僧杖刺东隅泄之。水中得樟木，刻为佛，呪之忽灵，远近名曰活佛。按：活佛，后至明成化间，福建莆田林俊为云南宪副闻之，亲至寺中，将佛火之，得金数百两入官，又毁他寺三百，人呼为林劈佛。建常平仓，筑邓川城。敬宗乙巳宝历元年，重修大理崇圣寺一名三塔寺。成。先是，王嵯巓广寺基方七里。圣僧李成眉贤者建立三塔，高三十丈。佛一万一千四百，屋八百九十，铜四万五百九十觔。元和十五年经始，至是工竣。塔顶旧有铁柱款识云：「贞观六年尉迟敬德监造」，盖寺之建久矣。重修云南东寺塔，高百五十尺，西寺塔高八十尺，二寺亦贞观间将作大匠尉迟敬德所建。文宗丁未太和元年，王母出家，法名惠海。太和二年，用银五千，铸佛一堂，废道敎。太和己酉三年，僧梦岛造永昌卧佛，长丈六。六月朔，星落如雨。命王嵯巓等寇蜀。先是，西川节度使杜元颖失士卒心，军逃入南诏，因此知蜀虚实。佑遂遣嵯巓等攻蜀，陷嶲、戎、卭三州，攻成都，止西郛十日，掠经书、宝货、子女无算，蜀中残敝。幷寇梓州、蜀州。佑上表于唐，请诛元颖。唐改云南为鄯阐府。卽今云南府省城。太和四年，唐贬杜元颖循州司马，以义成节度使李德裕为西川节度使。裕至西川，建筹边楼，日召习边事者访问，凡山川险要，南道与蛮相入者图之左，西道与吐蕃相接者图之右，不啻身尝经历焉。乃奏请留北兵以重镇守，修甲胄、备器械。率户二百取一人习战，作雄边子弟等十一军。筑仗义、御侮、柔远诸城以扼要害，复卭崃关，徙嶲州治台登，以夺蛮险。令转卭、雅粟以十月而运，先夏而至，人不苦瘴，边境始安。至是使人于佑，责归所俘。太和五年五月，佑归所俘西川四千人于德裕。太和六年，佑掠骠国民三千，徙之拓东城。武宗乙丑会昌元年，佑遣军将晟君筑横渠道自磨用江至于鹤拓，灌东皋及城阳田，与龙佉江合流入于河，谓之锦浪江。又潴点苍山玉局峯顶之南为池，谓之高河，又名为冯河。更导山泉共泄流为川，灌田数万顷，民得耕种之利。会昌六年九月，佑攻陷安南，经略使裴元裕死之。宣宗丁卯大（宗）［中］元年，佑妃卒，佑郁郁不乐，臣下请选妃女备后宫。得罗部今云南府罗次县。一美女进之，有宠。女好佛，建罗次寺，至今灵异。六月大旱，佑令僧寿海祈雨。僧曰：「昔汤旱七年，六事自责，天雨七日。今王酒色妄杀，天怒不雨。王如改悔，天雨自至，何以祈为？」佑如僧言，自责自改，数日果雨。佑女至崇圣寺进香，回至城西，为一乘白马人摄去，寻之不得。佑告于西僧赞陀啒哆，哆曰此山神也。乃设灯照之，果在苍山下。哆怒欲行法，移山于河。山神惧，献宝珠供佛，佑乃已。大中十二年，佑遣段酋迁陷安南都护府。遣段宗牓救缅。牓，汤今云南府宜良县地。人，佑之勇将。先是，狮子国侵缅；屡求救，至是许之。按：缅甸卽汉之掸国，唐之骠国，其历代莫考。当宋元之时，屡败王师。明太祖洪武十年，缅头目招扳南进贡。十九年，使行人司钱古训赍诏立宣尉司。二十年，缅犯景东。二十一年，犯他郞甸，沐英命都指挥宁正平之。三月，犯定边，沐英同都督冯诚平之。景泰三年，王骥赏缅孟养地。缅喜，乃擒献麓川贼。嘉靖初，缅火烧赍金牌官，（中）［终］年猖獗海上，遂至难制。○考自永昌府腾越州入缅，止三十四程。腾越一日南甸、一日罗必斯、一日郞、一日甸头、一日甸尾、一日蒙腰、一日甸蓝、一日蒙怜路、一日空地、一日蒙来路、一日大市、一日龙江、一日锅地、一日人列渡、一日江头城、一日景怜、一日及、一日马来城、一日赖当、一日山头、一日甸头、一日阿只、一日吴细辰、一日折弓、一日阿越。由阿越下水，九日卽至缅城。其地有五大城，江头、太公二城之外，又有马来、安正国、蒲甘缅王三城。酋住金楼，民住竹楼。其下称酋为卜剌浪，称酋妻为米泼剌。酋出人乘轿，水有舟筏。官名有招孟、招彔、招刚三等。官无大小，倶金银花宝带。无弓箭。其水有金沙江，险恶，缅恃以为固。涸时，亦仅五里。俗敬佛，重罪对佛发誓，凭僧处断。○入缅又有三道：一由潞江西上；一由腾越七日至麓川；一由景东从木通甸至湾甸渡入芒市，十日至麓川。○此外从潞江上流蒙来渡至景乐沿河有小渡十余处，皆可通。又有三道：一由天步马，一由湾甸，一由阿郊地界，皆可入缅。宣宗己卯大中十三年，陷播州。李德裕旣贬死，西川节度使所任皆非人，侥佯边功，发兵十万袭滇，自建昌入，佑命子世隆为坦绰，同王嵯巓迎战于古宗，今丽江府铁桥以北地。杀唐兵数万人，立铜柱于界上。世隆之母，佑妃也，出家号师摩矣。尝随佑至罗浮山白城，建一寺，南壁画一龙，是夜龙动，几损寺，妃乃复画一柱锁之，始定。按：妃本渔家女，喜浴。为妃后，仍常泛舟西洱河，屛人潜浴于水，感金龙与交，生世隆。隆七岁，拳握始开，有文在其掌曰：通番打汉。古宗之战，唐帝惧世隆为患，妻以宗室女，伺察其所为。女以世隆年庚潜送于帝。帝使太史推之，知其感龙精而生。是年，丰佑卒于东京，在位三十五年。子世隆立，以王嵯巓摄政。段宗牓救缅，回至腾越，闻佑卒，世隆立，嵯巓摄政，移书王嵯巓曰：「天启不幸，驾崩嗣幼，闻公摄政，国家之福。牓救缅以败狮子国。缅酬金佛，当得敬迎。奈中国无人，惟公望重。牓抵国门之日，烦亲迎佛，与国增光。」云云。嵯巓不知是谋，至日迎之。牓令巓拜佛，突斩之于佛前。讨其弑劝隆晟之罪也。牓镕佛得金数千两。时有缅人奉香火者在牓，默祝曰：「愿世代奉敬，今不如愿，惟愿世尊轮生，灭彼国祚。」后果生郑买嗣篡国，灭蒙氏。 

　　世隆『唐书』作酋龙。　　伪谥景庄皇帝僭称帝始此，以后郑、赵、杨、段、高五姓之国咸效之。
　　世隆，唐宣宗己卯大中十三年卽位，年十六岁。明年，为懿宗庚辰咸通元年，改元建极。改西京曰中都，东京曰上都。先是，德宗贞元间，西川节度使韦皋开道通南诏，令岁入贡。异牟寻、寻阁劝二世事唐唯谨，迨劝龙晨及丰［佑］，又数数扰边，大为唐患。又以世隆之名犯太宗、元宗庙讳。唐不册封，隆益致怨望。至是自称皇帝，遣兵取乌蛮、僰、爨之地，置东川郡。前节度使杜悰变韦皋制度，侵扰蛮中。隆绝朝贡，寇播州。至是李福为节度使，隆遣清平官董成至成都，移书于福。成与福抗礼，福囚之。上闻，有诏释成，召至京师，见便殿，遣还。咸通二年，遣兵陷安南。左仆射同平章事杜悰言：「西川兵弱，南诏强盛，未可轻绝。宜遣使祭吊，谕令改名，行册礼。帝肯之。会隆复寇嶲州，遂止。咸通三年，隆亲寇蜀，取万寿寺石佛归。时高眞寺僧崇模有神术，从征。军中乏粮，又値岁暮，士卒思归，僧呪沙成米，呪水成酒，士卒各醉饱。一日僧化蝶回国乱宫，世隆妻以书达隆。隆答曰：妖若再来，令宫人于其衣背绣蝶。后僧复至，宫人绣之。隆见僧衣有蝶，令斩之。刑七次，首不殊。僧自云：用茅锯之乃断。果然。人见僧魂化一黑鹏飞去，盖僧本高眞寺鹏巢中所得之儿也。咸通四年，寇西川。咸通五年，陷安南、邕管。咸通六年，陷嶲州。咸通七年，复攻安南。岭南西道节度使高骈救之，隆兵大败，骈遂定安南。咸通十年，隆遣使杨酋庆等入朝，谢释董成之囚。归成都俘三千人。定边节度使李师望杀其使，隆怒，率众攻蜀，陷嘉州。咸通十一年正月，陷黎州，入卭徕关，围雅州，击卭州，遂进攻成都。次眉州，西川节度使卢耽畏众寡不敌，通使请降。继而唐遣东川节度使颜庆复、大将宋威等率兵来战。世隆败屯星宿山，宋威戍沱江。隆迎战于毗桥，不胜，趋沱江，中伏。城中又出突将，夜火隆营，夺升仙梁。隆大败，奔双流江，无梁以渡，乃伪请和，三日梁成而济。咸通辛卯十二年，立鄯阐王宫。咸通壬辰十三年，于白崖诸葛武侯所立铁柱之地，铸天尊柱，高八尺。蔚昔年曾至铁柱宫，其地界白崖、弥渡、蒙化三境之间。其柱刻字云：建极十三年岁次壬辰四月朔庚子十四日癸丑建立。咸通十四年，攻黔中。又寇西川，作浮梁济大渡河，防河兵马使黄景复伏兵，半渡击败之。会隆国中新兵继至，接战，景复败走。隆进兵陷黎州，入卭徕关。遂遣王保诚等四十人谩书诣剑南节度使牛丛，欲假道入朝，请憩蜀王故殿。丛囚其使三十八人，释酇咙及段酋迁二人还。隆乃退兵至新津而旋。僖宗乙未干符二年，攻雅州。西川节度使高骈追至大渡河，大败之，俘酋长五十人，收复黎州、卭徕关，斩黄景复以狥。干符三年，遣使诣高骈请和，不许，斩使者一人。隆怒，自是唐使至不拜，惟拜和尚。骈知之，乃遣僧景仙往谕公主事，隆乃下拜定盟。禧宗丁酉干符四年二月，复寇蜀，高骈御退之。骈又结吐蓄尚延心嗢、末鲁褥月等为间，筑戎（川）［州］、马湖（沭）［沐］源川、大渡河三城，列屯拒险，料壮卒为平夷军。世隆气夺，因恚发疽，卒于越嶲景净寺，在位十八年，子隆舜立。 

　　隆舜一名法　改国号曰大封民国　伪谥宣武帝
　　隆舜，唐僖宗丁酉干符四年卽位，年十七岁。明年，改元贞明，又改元嵯耶、承知、大同，改国号曰大封民国。遣使于唐请和，诏许之。自劝龙晟至世隆以来，侵蜀伐安南，用兵五十余年，帑藏不给，横敛于民，上下倶困。舜立，耽于酒色，委政臣下，故愿求和于唐，乃遣段宝诣岭南节度使辛谠，请修好。谠奏，许之，以息边患。干符六年，遣使于唐求和亲，无表，只用牒，称弟不称臣。唐帝召百官议，礼部侍郞崔澹曰：「南诏无礼，恐贻后笑。」使者上书与澹争。帝谕解之。议者谓中国多故，南诏寖强，不若权与和亲。便从之。僖宗庚子广明元年春正月，唐命宗正少卿李龟年来和亲。僖宗辛丑中和元年，上表款附。中和癸卯三年，唐以宗室女为安化长公主，妻隆舜，僖宗乙已光启元年，遣宰相赵隆眉、清平官杨奇鲲、段义宗三人，朝唐帝行在，且迎公主。高骈在淮阳飞章上言：「三人南诏心腹。宜止而酖之。」唐帝从其言。隆眉等死，南诏遂不复振矣。是年昆仑国进美女，舜嬖之。光启二年地震，龙首、龙尾二关、三阳城皆崩。昭宗己巳干宁四年，隆舜多内嬖，常信谗以诛其下，淫虐日甚。竖臣杨登弑之于东京，在位二十年，子舜化贞立。 

　　舜化贞　　　　　伪谥孝哀帝
　　舜化贞，唐昭宗丁巳干宁四年卽位，年二十一岁。明年，改元中兴。上书于唐，朝廷欲报之。利州刺史王建上言：「臣在西南，彼必不敢犯塞，小夷何足辱诏书。」遂止。昭宗光化二年，立五学敎主。十一月，诛杨登，族其家。光化庚申三年，铸崇圣寺丈六观音，清平官郑买嗣合十六国铜所铸，蜀人李嘉亭成像。一说唐天宝间，崇圣寺有僧募造丈六观音像，未就。夜忽雨，旦视之，铜也，卽取以铸像。像成，白光弥覆凡三日夜，至今人称为雨铜观音。唐昭宗壬戌天复二年，舜化贞卒，一说实郑买嗣弑之。，在位五年。化贞有一子，生甫八月，郑买嗣主国事，遂启贞妻曰：「母后深宫，群臣无主，臣当抱太子临朝。」贞妻是其言，以子付之。买嗣抱子出，潜手伤其阴，子哭不已，乃送回宫中。明日，子死。贞妻疑而诘之，买嗣怀不安，遽起兵杀蒙氏亲族八百人于五华楼下，遂簒立焉。 



　　按：蒙氏南诏大蒙国，自细奴逻禅立，起唐太宗己酉贞观二十三年，讫昭宗壬戌天复二年，传十三世，共二百五十五年。 

　大长和国　　传三世
　　郑买嗣又名。　　　伪谥圣明文武威德桓皇帝
　　郑买嗣，又名，唐巂州西泸令陷南诏臣蒙氏，为清平官郑回之七世孙。隆舜时历官侍中，权势日重。隆舜巡幸无度，留买嗣守国，遂专政柄。舜化贞时为相，化贞卒，嗣贼杀其子，簒蒙国，于唐昭宗壬戌天复二年十二月卽位，年四十二岁，国号大长和，仍都大理。明年，建元安国。后梁太祖开平丁卯元年，建普明寺。开平三年，铸佛一万尊，送寺祈福，为杀蒙氏八百人故也。开平四年八月，买嗣卒，在位八年，子仁旻立。 

　　仁旻　　　伪谥肃文太上皇帝
　　仁旻，后梁太祖庚午开平四年卽位，年二十二岁。明年，改元始元，又改元天瑞、景星、安和、贞佑、初历。末帝甲戌干化三年，旻攻蜀。蜀高祖王建发兵拒之，旻兵大败，溺水使者万余人。后唐庄宗癸未（开）［同］光元年，施宫寺灾，僧智照撰『封民三宝记』。同光二年旻以朱鬃白马求婚于南汉刘龑，龑以增城公主妻之。明宗丙戌天成元年八月，仁旻饵金丹，躁怒，常杀人，遂暴卒，在位十六年，子隆亶立。 

　　隆亶　　伪谥恭惠帝
　　隆亶，后唐明宗丙戌天成元年卽位，年十二岁，明年，改元天应。明宗戊子天成三年，东川节度使杨干贞入朝，弑隆亶而立赵善政，计亶在位二年。 

　　按：郑氏大长和国，自买嗣簒位，起唐昭宗癸亥天复三年，讫后唐明宗戊子天成三年，传三世，共二十六年。 

　大天兴国一作兴源国。　　一世
　　赵善政　　　伪谥悼康帝
　　赵善政，后唐明宗戊子天圣三年，为东川节度使杨干贞所立。改国号曰大天兴国，建元尊圣。善政宁北佉逸塝人。微时樵于山中，倦卧。梦神告曰：「柴有矣！」觉而果得柴数十束，后告其母，母不信，间一日母潜往山中，果然。及仕郑氏，为清平官，出行途中，天坠一石于前，石裂，有「善政为天子」五赤字。于是杨干贞奇之，乃弑隆亶而拥立焉。明宗己丑天成四年，善政待干贞，恩礼寖衰，凡干贞所有请乞，辄不许。干贞恃功怨望，遂赂结诸臣，废善政而自立。善政在位仅十月。 

　大义宁国　　一世
　　杨干贞　　　伪谥肃恭帝
　　杨干贞于后唐明宗己丑天成四年夺大天兴国赵善政之位，改国号曰大义宁国，建元兴圣，又改元大命。干贞萂村人。今大理府宾川州所属地。母名弥彔，有美色，蒙隆舜私焉。有孕，适渔人杨氏，生干贞，后又生诏。其父捕鱼，贞立船头，见水中有人龙衣冠冕，左右有凤鸟，白光拥护，乃呼父视之。父见是贞之影，大奇之。长仕郑氏，官至东川节度使。至是夺善政位而自立。贞在位，贪暴特甚，中外咸怨。后晋高祖丁酉天复二年，通海节度使段思平起兵讨之。贞遣弟杨诏等五人出拒。诏兵败，干贞出奔。思平遂得位，寻赦其罪，废为僧。计贞在位八年。 

　大理国　　　传十四世
　　太祖圣神文武皇帝
　　段思平，其先武威郡北人，世为南诏蒙氏将。唐元宗辛卯天宝十载，及甲午天宝十三载，唐再伐云南，云南王蒙阁逻凤命世子凤伽异、大军将段俭魏迎战于点苍山及西洱河，两败唐兵。以功升俭魏为清平官，赐名忠国，寻拜相，六传而至思平。其母因过江，水泛触浮木，若有感而娠，生思平，幷其弟思良。思平为幕览，小府副将也。常游山中，得为帝之谶，又每多异征。时东川节度使杨干贞之弟杨诏者已贵，闻而忌之，使人贼思平。思平逃匿于崇恩寺，在大理府城南九里。捕者追至，见蛛网盈寺门，不入，故得脱。后积战功，使为通海节度使。后唐明宗己丑天成四年，杨干贞夺赵善政之位。受诏之谮，常欲除思平。平卜于秀山神祠，就其舅爨判自匿。后晋高祖丙申天福元年，干贞索捕思平甚急。会善政臣守高方，素与思平善，密遣人招思平。思平与其弟思良、军师董迦罗走就之。皆裂冠，变姓名，为猎者，牵一犬至品甸波大村今大理府云南县地。宿旅舍。舍有戟，生牛革裹之，是夜风起，戟忽洞革出。思平惊曰：「是何铦利？得非神戟乎！」问主人曰：「戟何为？」曰：「以防夜耳。」曰：「防夜莫若犬。」遂以犬易戟去。行至叶镜湖，湖在大理府云南县地得神马。饥取野桃而食，核上有虫啮「靑昔」二字，思平解为十二月二十一日，意其吉兆。于是急趋而前，借兵于东方黑爨三十七蛮部，会于石城，今曲靖府是。以董迦罗为军师。兵集之期，适十二月二十一日也。所向皆克，遂进攻大理，讨干贞。时诏等陈兵据桥，军不能过。思平夜忽得三梦：人无首；玉瓶无耳；镜破。觉而告其下。迦罗觧之曰：君乃丈夫，去首为天；玉瓶去耳为王；镜破则无对者，此神示吉兆。是日，有被缨浣沙妇，指渡处曰：「人从我江尾，马从三沙矣，尔国名大理。」从之，乃得过江，击诏等杀之。干贞闻诏等军败，出奔。思平卽位，时天福丁酉二年也，年四十四岁。建号大理国，建元文德，仍都大理。天福三年封董迦罗为相国，封高方为岳侯，分治成纪、巨桥等地。封爨判为巴甸侯。祠秀山神，免东方三十七蛮部徭役，赦国中凡有罪无子孙者。天福四年，赦杨干贞罪，废为僧。一说干贞败后，挈其妻子奔永昌郡。思平遣兵追之，至万剑树，干贞自缢而死。思平俘其妻子亲属。帝好佛，岁岁建寺，铸佛万尊。后晋出帝甲辰开运元年帝崩，在位八年，子思英立。 

　　文经皇帝
　　思英，后晋出帝甲辰开运元年卽位，明年，为出帝开运二年，改元文经。帝母杨氏桂仙娘没而为神，屡着灵应，封为楡城宣惠圣国母。是年，帝叔思良争位，废帝为僧，法名宏修大师。在位一年，叔思良立。一说思英素不肖，思平在日，常欲废之，不果。迨卽位，愈淫戏无度，羣臣废之，而立思良。 

　　圣慈文武皇帝　　太祖之弟
　　思良，后晋出帝乙巳开运二年卽位，明年，改元至治。后周太祖壬子广顺二年，帝崩，在位七年，子思聪立。 

　　思聪　　伪谥至道广慈皇帝
　　思聪，后周太祖壬子广顺二年卽位，明年改元明德，又改元广德。宋太祖乙巳开宝二年，思聪卒，在位十七年，子素顺立。 

　　素顺
　　素顺，宋太祖乙巳开宝二年卽位。明年，改元明政。先是，宋太祖丁卯干德五年春，王全斌平蜀，还京师，请取云南，负地图进。太祖鉴唐之祸，以玉斧画大渡河为界，曰：「此外非吾有也。」由是段氏得据南诏，相安无事。太宗乙酉雍煕二年，素顺卒，在位十六年，子素英立。 

　　素英　　　　伪谥昭明皇帝
　　素英，宋太祖乙酉雍煕二年卽位。明年，改元广明，又改元明应、明圣、明统、明治。太宗至道二年，述『传灯录』。眞宗己酉大中祥符二年，素英卒，在位二十四年，子素廉立。 

　　素廉　　　　伪谥宣肃皇帝
　　素廉，宋眞宗己酉祥符二年卽位，明年改元启明。眞宗壬戌干兴元年素廉卒，在位十三年。侄素隆立。 

　　素隆　　　　伪谥秉义皇帝
　　素隆，宋眞宗壬戌干兴元年卽位，明年改元明通。仁宗丙寅天圣四年素隆禅位为僧，在位四年。侄素（贞）［眞］立。 

　　素眞　　　　伪谥圣德皇帝
　　素眞，宋仁宗丙寅天圣四年卽位，明年改元正治。仁宗辛巳庆历元年素眞禅位为僧，在位十五年，孙素兴立。 

　　素兴　　　　伪谥天明皇帝
　　素兴，宋仁宗辛巳庆历元年卽位，明年改元圣明，又改元天明。素兴性好游狎，广营宫室于东京，多植花草，于春登堤上植黄花，名绕道金棱，云津桥上种白花，名萦城银棱。每春月，挟妓载酒，自玉案三泉，溯为九曲流觞。男女列坐，斗草簪花，昼夜行乐。花中有素馨者，以素兴爱之，故名。又有花遇歌则开，有草遇舞则动，兴令歌者傍花，舞者傍草。盖亦花草之妖也。仁宗甲申庆历四年，素兴在位，荒淫日甚，国人废之，而立太祖曾孙智恩之子思廉。计兴在位三年。 

　　思廉　　太祖元孙　　伪谥兴宗孝德皇帝
　　思廉，宋仁宗甲申庆历四年卽位。明年，改元保安，又改元正安、正德、保德。仁宗甲辰皇佑四年广源州属交趾谅山府。蛮侬智高反郞州，伪号大南国，自称仁惠皇帝，潜元启历。九月，宋以枢密副使狄靑为荆湖宣抚使，督诸军讨之。十二月，狄靑至广南，合孙沔、余靖之兵，进次宾川。皇佑癸巳五年正月，至邕州。今广西南宁府。上元节，狄靑破昆仑关在南宁府城东二百里，距宾川州二十里。大破侬智高兵。智高烧城遁，由合江入大理，思廉杀之，函首送京师。是以段氏始闻于中国。仁宗嘉佑八年，命岳侯高智升讨杨允贤，克之。加智升太保，封德侯，赐白崖茹甸之地，寻晋封鄯阐侯，子孙世袭。神宗乙卯熈宁八年，思廉禅位为僧，在位三十一年，子廉义立。 

　　廉义　　　伪谥上德皇帝
　　廉义，宋神宗乙卯熈宁八年卽位。明年，改元上德。遣使入贡于宋。熈宁十年，又改元广安，作八龙王会。神宗庚申元丰三年，杨义贞杀廉义而自立。计义在位五年，自义贞弑其主廉义而自立，簒位仅四月，鄯阐侯高智升命子清平官高升泰起东方爨僰兵，讨而诛之，立廉义之侄寿辉。 

　　寿辉　　　伪谥上明皇帝
　　寿辉，宋神宗庚申元豊三年卽位。明年，改元上明，以高智升为布燮，高升泰为鄯阐侯。是年，日月交晦，星辰昼见。寿辉因天变，遂禅位于思廉之孙正明。计辉在位一年。 

　　正明　　思廉之孙　　伪谥保定皇帝
　　正明，宋神宗辛酉元豊四年卽位。明年，改元保定。又改元建安、天佑。宋哲宗甲戌绍圣元年，明在位十三年，为君不振，人心归高氏，群臣请立鄯阐侯高升泰为君，正明遂禅位于僧，而段氏中绝矣。 

　　按：段氏大理国，自思平建立，后晋高祖丁酉天福二年，讫宋哲宗甲戌绍圣元年，传十四世，共一百五十八年。 

　大中国
　　高升泰　　伪谥富有圣德表正皇帝
高升泰，宋哲宗甲戌绍圣元年，受大理国段正明之禅卽位。改国号曰大中国。明年，改元上治。升泰，岳侯高方之裔，大理点苍山莲花峯下芒涌溪人。将生，其父袭岳侯，智升往石云寺在点苍山白雪峯麓进香回，遇一老叟云：「尔家将生贵子，可速归。」智升至家，而升泰适生，心颇异之。及长，有材器，仕为清平官，兼九爽之事，誉望日重。思廉出游，猝遇烈风，吹踣其马。廉将坠，智深跃前扶之。廉德智升，赐以宫人及珠玉。杨允贤（判）〔叛〕，廉命智升讨之，以功加太保，封德侯，旋晋鄯阐侯，世袭。及杨义贞簒逆，智升令升泰起东方兵，诛义贞而立廉义之侄寿辉。辉以智升为布燮，升泰袭鄯阐侯。辉在位灾异迭兴，因禅位于思廉之孙正明。明为君不振，人心归高氏。遂请升泰为君，而正明禅以位焉。哲宗丙子绍圣三年，升泰在位二年，寝疾。遗命曰：「我之立国，以段氏之弱，我死，必以国仍还段氏，愼勿背我。」及卒，其子高泰明遵遗命，还位正明之弟正湻。段氏复兴，号后理国。高氏相之，政令皆出其门，国人称为高国主，段氏拥虚位而已。 

　后理国　　传八世
　　段正湻　大理国正明之弟　伪谥中宗文安皇帝
　　段正湻，宋哲宗丙子绍圣三年复得国，卽位，号后理国。以高泰明为相国，执政柄，高泰运为栅主。明年，改元天授。又改元开明，天政，文安，赦徭役。筑楚雄城，在今楚雄府城西北二里。以封高泰明之侄高明亮。徽宗癸未崇宁二年，遣高泰运奉表入宋，求经籍，得六十九家，药书六十二部。鄯阐李观音得来朝，进金马杖八十节，人民三万三千户。湻赐得八章礼衣，龙头剑，擢为安东将军。蔚按：蒙氏时有安东将军，（季）［李］珠所筑安东城，在今大理府赵州城东二里。缅人、波斯、昆仑三国进白象及香物。十月，彗星见西方，大疫。徽宗戊子大观二年，正湻禅位为僧，在位十二年，子和誉立。 

　　和誉又名正严　封云南节度使大理国王，伪谥宪宗宣仁皇帝
　　和誉，宋徽宗戊子大观二年卽位。明年，改元日新。又改元文治、永嘉、保天、广运。七月中元节，各方贡金银、罗绮、珍宝、犀象万计，牛马遍点苍。徽宗辛卯政和元年，地大震，损十六寺。三十七部（判）［叛〕，高相国泰明讨平之。使四子高明清居鄯阐镇守。政和五年，缅人进金花、犀象。政和六年。遣儒官钟震、黄渐赍勅褒高泰朋相国忠贞，封平国公。是年，遣使入贡于宋。高泰明卒，封国师。泰明生八子，高智昌以罪流死。其下伊、何二人谋为执仇，乘誉入寺进香，图弑逆，事露被收。誉嘉二人之义，赦之，为立义士冢。高泰运立，主国事。六月，三日并出。政和丁酉七年，命子紫琮充进奉使，入贡于宋。诏遣使册封誉为金紫光禄大夫、检校司空、云南节度使、上柱国、大理国王。徽宗己亥宣和元年正月，彗出，慕宁、远、矣、破、马等叛。三月，出师征之，兵败。三十七部蛮复叛。陷鄯阐，高明清死之。郡臣以高升泰侄商量成有德，请立为相，号中国公。徽宗丙午靖康元年五月，金星入月，大火，焚三千九百家。南宋高宗丙辰绍兴六年，王遣使贡象马于宋，广西经畧安抚使奏之，诏护送行在，优礼答之。绍兴十六年三月十四日，大雾，历二十四日方开。高宗丁卯绍兴十七年，王老，因诸子内争外叛、遂禅位为僧，在位三十九年。子正兴立。 

　　正兴又名易长　　伪谥景宗正康皇帝
　　正兴，南宋高宗丁卯绍兴十七年卽位。明年，改元永贞，又改元大宝、龙兴、盛明、建德。高量成让相位与侄寿贞，退老楚雄城。人化其德，名城曰德江城。孝宗癸未隆兴元年三月，寿贞卒。寿昌立为中国公。孝宗壬辰干道八年四月，重雾，十六日方开。正兴禅位为僧，在位二十五年，子智兴立。 

　　智兴　　　伪谥宣宗功极皇帝
　　智兴，南宋孝宗壬辰干道八年卽位，明年，改元利贞。又改元盛德、嘉会、元亨、安定。遣李观音得等至广西横山砦今在广西南宁府江上。求市马。李观音得夺寿昌位，与侄贞明。阿机起兵夺贞明位，还寿昌。贞明遂据鹤庆，号明国公，伪谥义地威天聪明仁帝。高妙音自白崖起兵，据鄯阐。时有妙音之甥成贤、成正二人来谒，意在夺鄯阐。妙音觉之，与之盟于天王庙。二人口含丁香叶，出庙吐之曰：「盟非我也，叶也。」未几，二人起兵，方战，见白马将斩之。白马将，乃庙中二力士也。光宗庚戌绍熙元年，修十六寺。宁宗乙卯庆元元年，修龙首、龙尾二关，三阳城。宁宗庚申庆元六年，智兴卒，在位二十八年，子智廉立。 

　　智廉　　　伪谥享天皇帝
　　智廉，南宋宁宗庚申庆元六年卽位。明年，改元凤历。又改元元寿。使人入宋求『大藏经』一千四百六十五部，置五华楼。宁宗乙丑开禧元年，智廉卒，在位五年。弟智祥立。 

　　智祥　　　伪谥神宗皇帝
　　智祥，南宋宁宗乙丑开禧元年卽位。明年，改元天开。又改元天辅、仁寿。征三十七蛮部，至寻甸平，河水绝流。理宗丁酉嘉（禧）〔熙〕元年，封高隆鄯阐王，以高泰祥为相国，以光日为演习。大府主将也。举贤育才，时和年丰，称治国焉。理宗戊戍嘉（禧）〔熙〕二年，智祥禅位为僧，在位三十三年。子祥兴立。 

　　祥兴　　　伪谥孝义皇帝
　　祥兴，南宋理宗戊戌嘉（禧）〔熙〕二年卽位。明年，改元道隆。理宗甲辰湻佑四年，蒙古兵出灵关，伐大理。祥兴遣将高禾迎战，禾败死之。段连佑归宋，宋遣使吊祭，致经书、银缎，为高禾拒蒙古兵战殁也。理宗辛亥湻佑十一年，为蒙古宪宗蒙哥之元年，祥兴卒，在位十三年。子兴智立。 

　　兴智　　　赠天定贤王
　　兴智，南宋理宗辛亥湻佑十一年卽位。明年，改元利正。又改元兴正、天定。是年，南宋理宗壬子湻佑十二年，为蒙古宪宗之二年七月丙午，太弟忽必烈等奉宪宗命，伐大理。受制专征，以大将兀良合台总督军务。八月，次临洮，由六盘踰吐番，凡行山谷二千余里无人之境。先遣王律朮、王侯、王鉴来谕大理，道阻而还。九月，次忒刺，分三道进。兀良合台率西道兵，由晏当路，诸王抄合也只烈率东道兵，由白蛮，忽必烈率劲骑，由中道。乙巳，至满陀城，留其辎重。十月，过大渡河。十一月，至白蛮打郭砦。十二月，再遣三使入大理，招兴智，皆被杀。智命相国高泰祥守金沙江，与蒙古将伯颜不花、虎儿敦等相持。忽必烈命众以革囊潜济江，破吐番，渉摩荻，出石门，所过降之，遂进薄大理。泰祥回军，奉兴智拒战，不胜。蒙古兵入上关。智奔鄯阐，泰祥退至统失逻先为姚安府，府裁，今为姚州，属楚雄府。募兵于三十七部未至，而蒙古兵已长（躯）〔驱〕而入，泰祥被执大理，不屈，乃斩于五华楼下。祥临刑叹日：「段运不回，天使其然，为臣殒首，盖其分也。」时白日正午，忽云起雷震，天鼓大鸣，忽必烈曰：「忠臣也。」泰祥夫人段氏，抱孤儿高琼、高长寿等伸诉。忽必烈目儿顾左右曰：「此忠臣后，宜善视之。」许以世其官。高泰祥为大中国升泰九世孙。遂灭段氏而有其地，得五城、八府、蛮部三十有七。乘胜入吐蕃，降其酋。明年，南宋理宗癸丑宝佑元年，为蒙古宪宗之三年，忽必烈班师。大将兀良合台拔鄯阐，获兴智以献，宪宗命赦之，封为摩诃罗嵯，管领八方，仍守其地，世袭总管。计兴智在位二年，宪宗授兀良合台银印，加大元帅，还镇大理。以刘时中为宣抚使，与兴智同安辑焉。南宋理宗庚申景定元年，为蒙古世祖忽必烈之中统元年，兴智率其季弟段信苴福北行，朝于世祖，道卒。计为总管又七年。蒙古遣使来祭吊，文曰：「段氏承八姓正位，归有新统，旣顺天时以向义，犹得国王以栖迟，实国家待远方之仁，由贤王能左右之义。受命以来，朝夕愓励。赖尔维勤，用征不廷，正当共享亨嘉之运，胡意遽罹霜露之灾，呜呼！当朕未集大统，乃为叔季之国。兹旣承景运，合正君臣之称，参录不替于子孙，诏禄宜昭于典册，特遣太常省祭，赠为后理国向义天定贤王段公，尚赖神麻，永保祚土。所赠王爵，后不为例。」明年，南宋理宗辛酉景定二年。为蒙古世祖中统二年，世祖勅授王之弟信苴日则段实。总管守大理。命之曰：「向率我以临尔境众据国人之请，因从城下之盟，款附而忠勤益着。庸示至优之礼，以彰同视之仁。可革帝号，锡以虎符，总理大理、鄯阐、威楚、统矢、会川、建昌、腾越诸郡，抚恤已附之民，招集未降之国，卿其勉之。」 

　　按：段氏后理国，自段正湻复国，起宋哲宗丙子绍圣三年，讫南宋理宗癸丑（实）［宝］应元年，传八世，共一百五十七年。 

　　总计段氏大理、后理二国，传二十二世，共三百零十五年。 

增订南诏野史下卷
　　　　　　　　明四川新都杨　愼升庵编辑
　　　　　　　大淸湖南武陵胡　蔚羡门订正 

　段氏总管除天定贤王段兴智受封总管七年外起段信苴日卽段实讫段世，共袭十二世。
　　段实一名信苴日。
　　段实，于南宋理宗景定二年，蒙古世祖之中统二年，入朝于世祖，袭总管，赐虎符，领大理、威楚、鄯阐、统矢、会川、建昌、腾越等城，自万户以下皆受节制。南宋理宗癸亥景定四年，为元世祖中统四年，蒙古设大理都元帅府，命昔撒昔总制鬼国、大理两路。理宗甲子景定五年，为世祖至元元年，妖僧舍利威结威楚、统矢、鄯阐及三十七蛮部叛，实讨之，大破于威楚、统矢、安宁等处，又破释多罗十余万众于洱河海口。南宋度宗丁卯咸湻三年，蒙古世祖至元四年，以皇第五子忽哥赤为云南王，镇大理。至元五年，忽哥赤受命与安南国王讨占城、眞腊。南宋度宗咸湻六年，世祖至元七年，置大理路军民总管府。南宋度宗辛未咸湻七年，为蒙古世祖至元八年冬十一月，世祖改国号曰元。云南王忽哥赤为元帅寳和丁所杀。元伐金齿、缥甸，降之。分大理三十七蛮部为南北中三路，遣阿鲁忒儿宣抚大理，招谕诸蛮。南宋度宗辛未咸湻十年，元世祖至元十一年，封宗室脱忽鲁为云南王，命云南行省平章政事赛典赤建云南各衙门。妖僧舍利威复叛，实遣石买等诡为商贾，执贽往见，挺矛鏦杀之，枭首于市。元世祖赐实白金及金织纹衣。南宋恭宗丙子德佑二年，元世祖至元十三年，授实为大理等处宣抚使。缅甸叛犯永昌，元命纳速剌丁赛典赤之长子，后封延安王。伐之，破砦三百，因天暑，还师。复命诸王相吾答儿、右丞太卜、参政也罕的斤伐缅，招讨使法烈先驱造舟于阿若、阿禾两江，进拔江头、太公二城，金齿、乌蒙皆降。南宋帝昺庚辰祥兴二年春二月，为元世祖忽必烈之至元十七年，宋亡，元入主中国。以忽哥赤之子也先帖木儿为云南王。命忙兀鲁征八百媳妇。缅败忽都帖木儿兵，诏思、播土官田、杨二处兵助讨之。命征缅官番听云南王节制。至元辛巳十八年实率子阿庆入觐，元祖嘉其忠，晋大理、威楚、金齿等处宣慰使都元帅。升辞，复拜为云南诸路行中书省参知政事，留阿庆宿卫东宫。至元壬午十九年，实受勅迎征缅师，于金齿病卒。诏以其弟忠为大理宣慰使兼军民万户府，赠实为武定公。实任职二十二年。 

　　段忠　实之弟
　　段忠，元世祖癸未至元二十年袭。是年，忠随元元帅阔木征芒部、两林蛮及会川等处，破贼立功，元授忠为善阐酋，赐虎符。元置邦牙宣慰司于蒲甘城，命云南王也先帖木儿率招讨使怯烈总兵三千往镇之。忠奉云南王命伐武定。冬十二月忠卒，以实之子阿庆为大理金齿等处宣慰司都元帅、佩金虎符，封宣武将军，晋镇国上将军，尚公主。遣归，复授云南行省参政。忠任职一年。 

　　段庆卽阿庆。实之子
　　段庆，元世祖甲申至元二十一年袭。至元二十五年以云南王也先帖木儿移镇大理，进封营王。至元二十七年冬十月，封皇孙甘剌麻为梁王，镇云南。至元二十九年改封梁王甘剌麻为晋王，镇北边。至元三十年，封甘剌麻之子松山镇云南。至元三十一年世祖崩，孙铁木耳立，是为成宗。成宗丙申元贞二年，置彻里路，卽车里军民宣慰使司。令与八百犬牙相制。秋八百叛命，也先不花征之。成宗己亥大德三年，云南水西土官宋隆济叛，贵州知州张怀德战死。云南行省麻九儿讨之，追杀贼首撒月，斩首五百级。庆奉勅征交趾，平之。入朝，带僧左黎同往，适成宗手疽甚，黎以法水洗之，立愈。帝欲试其术，乃掘地窖，令八人潜其中击鼓，佯云有怪，召黎治之，黎行法，顷之不闻鼓声，启窖视之，则八人已死。帝敬其法，封为国师。大德四年，缅人僧哥伦作乱。缅酋执其兄阿散哥也，寻释去，阿散乃率其党杀酋。酋次子奔愬京师，诏遣薛超兀儿率行省兵讨之。大德五年，金齿、八百叛，不输粮，杀官吏，元命右丞刘深、哈剌带、郑佑等征之。刘深协求水西土妇节金三千两、马三千匹，土官宋隆济遂叛，围深等于穷谷中，梁王阔率兵救，解之。冬，云南地大震，御史陈天祥谏伐西南夷，不报。大德七年，罢征八百，免右丞刘深官，收符印。左丞相哈剌哈孙议深徼名首衅，丧师辱国，劝帝诛深，遂杀之。深卽往以兵偪南宋帝昺于谢女峡者。大德八年，立平云南碑于点苍山。顺元宣抚宋阿重获其叛叔宋隆济，朝命升职，赐衣一袭。滇池有蛟，化少年淫妇女，有神僧赵伽罗者，命黑胡神擒之，至噀水见形，斩之。神卽土主也。成宗丙午大德十年，罗雄土官阿那龙少叛，据越州。今在曲靖府南六十里，本唐之悦州，其川名鲁望。命右丞汪惟能讨之，追至曲靖，斩那龙少。是年庆卒，弟正袭。庆任职四十三年。 

　　段正　庆之弟
　　段正，元成宗丁未大德十一十年袭。正招蒙化山中生爨入籍。元授正为参政，仍大理军民总管。晋宁建盘龙寺。有神僧觉照者，段氏族人，号莲峯，游东山见龙潭绝幽胜，乃咒龙令徙。龙去，水涸，建寺其地。蔚按：莲峯僧于顺帝之至正末入定塔中。武宗海山戊申至大元年，沾益、乌蒙地大震，三日并出。至大二年三月，梁王松山风疾，诏封皇第七子西平王奥鲁赤之孙老的代镇云南。仁宗爱育黎拔力八达壬子皇庆元年，诏罢征八百。皇庆癸丑二年冬十月，学士李孟奏准开科，三年一试。时九成殿生芝，天下共取士三百名，每榜云南取五名，内蒙古二名，塞目二名，汉人一名。以八月二十日初场，二十三日次场，二十六日三场。仁宗乙卯延佑二年十一月，封武宗子和世珠为周王，出镇云南。仁宗丙辰延佑三年，正卒，庆子隆袭。正任职十年。 

　　段隆　庆之子
　　段隆，元仁宗丁巳延佑四年袭，元授隆为大理军民总管。延佑己未六年，云南行省奏：「夷俗：凡土官无子，卽以妻代管。请听之。」诏曰可。延佑庚申七年，封甘剌麻孙王禅为云南王。英宗硕德八喇癸亥至治三年，进封王禅为梁王，封其子帖木儿不花为云南王。是年八月，诸王按梯不花、（索）［孛］罗、月鲁铁木儿等及御史大夫铁失弑帝于南坡行幄。九月泰定帝也孙铁木儿卽位。十二月流诸王月鲁铁木儿于云南。泰定四年，洱海有水怪，牛猪形短项金睛，兴水为患。大理一道人向隆取黄金百镒，隆与之，乃以金为索，沉于河，怪卽日徙于浪穹宁河。按：『六诏灵源记』云：宁河无底。明宣德间，有渔人李应捕鱼，网得金索，旋得旋断。一渔者诫之曰：可止矣。应贪甚，尽曵之，索将穷，惊其怪，风浪陡作，应并舟倶溺，至今为患。文宗图帖睦尔庚午至顺元年，以豫王阿忒思纳失里出镇云南。诸王秃坚据云南叛，杀廉访使，自称云南王。元诏枢密帖木儿讨之，发朵甘思等处兵分道进。至四川建昌、罗罗斯，权寻甸府官曲朮集义兵讨秃坚，败贼伯忽于马龙，追至金马山，擒之。是年，隆以老退闲，子俊袭。隆任职十四年。 

　　段俊　隆之子
　　段俊，元文宗辛未至顺二年袭，元授俊为云南行省平章。乌撒部奏：「云南驿输征甚苦，愿属四川。」奏下参政贾敦煕议之。是年俊卒，族弟义袭。俊任职一年。 

　　段义　俊之族弟
　　段义，元文宗壬申至顺三年袭，朝命止授为承务郞、蒙化州知州。是年阿容禾叛于中庆路，义助兵讨平之，以功升参政。九月，乌蒙土官禄余寇顺元，云南行省遣都事那海奉诏往谕，授余为参政。冬十一月，云南行省奏：「国马每月上寅日给盐，饮之无病。因伯忽反，盐不给，马多死。」诏四川以盐给之。是年义卒，隆子光袭。义任职一年。 

　　段光　隆之子
　　段光，元顺帝妥权帖睦尔癸酉元统元年袭，朝命止授为承务郞、蒙化州知州。番兵作乱，孟州判官李生等守白崖，値高蓬新败番兵，乗胜长驱破河尾关。光率兵大败之，斩馘无算，河水尽赤，为之不流，得战马甲仗数千。光赋凯旋诗云：「雨锁金门百里城，神州花木管弦声。齐天苍岳参云峻，界地楡河射月明。梵宇三千朝呗朗，招提八百夜香淸。恒沙善果心无异，何患愚夷治不平。」元统二年，光以先与梁王把匝剌瓦尔密孛罗因分域构隙，至是遣张希矫、杨生、张连等发兵攻梁王，不胜，士卒多死，希矫等遁归。顺帝至元元年，梁王侵大理，光自督兵与战于昆弥山卽今大理府赵州南之定西岭，梁王大败。凯还，侍翰杨天甫作『长寿仙曲』上光云：「蒙氏钟王气，驾驭万乗唐。南龙光对北金锁，东洱水朝西点苍，四面固金汤。江绿春杨柳，岸淸古雪霜。屏障龙吟梅破王，竹林鹤立菊舒黄，四季景如妆。此生诚庆幸，有眼睹明王。」光大喜，设宴谢之。顺帝辛巳至正元年，玉案山生水小赤犬，羣走如飞。段雄正曰：「此天狗星所化，大兵压境之兆。」经二年方绝。又下铁雨山石，民屋倶穿，人値之多击死。梁王刺杀段氏臣高蓬。先是，光令蓬督兵罗那关，梁王使人暗招之，蓬不从，答之诗云：「寄语下番梁王翁，檄书何苦招高蓬，身为五岳嵩山主，智过六丁缩地公，铁甲铁盔持铁槊，花鞍花索驭花骢，但挥眼前黄石阵，孤云击破几千重。」梁王忌之，乃重贿蓬庖人，刺杀之。顺帝甲申至正四年，光卒，弟功袭。光任职十二年。 

　　段功　光之弟
　　段功，元顺帝乙酉至正五年袭，朝命止授为承务郞、蒙化州知州。至正六年，木邦夷思可叛。元命河南参政贾敦熈督师会云南路兵讨之，以功为前锋，屡战克捷。叙功升功为大理总管，寻升参政。至正癸巳十三年，红巾贼流入建昌，旁掠云南边地。阿次失里讨平之。至正十五年三月，元窜太师脱脱于云南。中书右丞哈麻、御史袁赛因不花等陷之也。十二月，左丞相哈麻矫诏杀脱脱于阿轻乞之地，时年四十二岁，天下寃之，两日相荡。是年，梁王宫中有怪。左右启王曰：「盘龙寺僧莲峯，能驱邪。」王礼请至，行法，怪息。王喜，留宫中供养，至夜密问之曰：「今中原纷乱，后事如何？」僧曰：「二十年后祚尽矣。」至期明师果南下。至正十六年，黑井有毒龙，兴水溢井，损民居。莲峰建寺，书铁符沉井中，害息。又宁州有虎咥人，莲峰洒净水驱虎远去，明日虎果去。七月，元以四川廉访使蒲机云为云南诸路廉访使。至正癸卯二十三年三月，红巾贼明玉珍率其党李芝麻同弟明二等将兵三万攻云南。入金马山，梁王把匝剌瓦尔密奔楚雄。四月，梁王发中庆，至石碑村，红巾入城，梁王闻报，感而自咏云：「野无靑草有黄尘，道侧仍多战死人。触目伤心无限事，鸡山还似旧时春。」随命陜西参政车力帖木儿拒之，擒明二。时四方乘机窃发，羣盗满山，功乃谋于外外杨智，字渊海者，同稽于卜，卜告吉。又得子宗、子秀兵至，功遂从梁王进兵，吕合败红巾于关滩江。红巾收合余衂再战，杀段氏之骁将铁万户，又有江心庄人杨胜力战死。梁王为文祭之曰：「生于江心，为我门户，我旧不识，用备其数，能卫社稷，春秋与之，惟忠惟烈，尔则处之，噫! 义重于生，生必有死，丈夫之事，识者有几。愿气作山河，魂归苍洱，英杰复生，以保我之昆裔。」祭毕而哭，一军感泣。是夜，红巾屯古田寺，功令人焚寺，红巾乱，以铁骑捣之，死者大半，追至回蹬关，又大破之。副将谢得攻安宁，功力战杀二千人，谢得奔中庆。于夜功谍者拾得一书，乃明玉珍母寄珍书云：「自尔去后，老母平安，征云南务要得之。兵粮不足，随后发来，不可轻回。」功阅书，令杨智易其辞曰：「自尔去后，老母不安，臣下乱法。又闻中国人马入界，非止一处。尔须急回，迟则难保。大夏天统元年，太后平安书。」遂募亡命者赍书往。有打金箔人陈惠愿行，惟虑老母在。功许养其母，惠遂往。玉珍得书，挥之去令回报，迨夜，玉珍旋军。功追摄至七星关，大破其众。梁王回中庆，奏升功为云南行省平章，以主阿妻之。一日主与宴酣，歌『金指环』云：「将星挺生扶寳阙，寳阙金枝接玉叶。灵辉彻南北东西，皓皓中天光映月。玉文金印大如斗，犹唐贵主结配偶。父王永寿同碧鸡，豪杰长作擎天手。」功久居梁王府，嫡妻高夫人在大理作词寄功云：「风卷残云，九霄冉冉逐。龙池无偶，水云一片绿。寂寞倚帏屏，春雨纷纷促。蜀锦半间，鸳鸯独自宿，珊瑚枕冷，涙滴针穿目，好难禁。将军一去无度，身与影立，影与身独，盼将军只恐乐极生悲寃鬼哭。」至正二十四年春，功还大理，至洱海金鸡庙，夫人遣人适来报生子，功喜，作歌曰：「去时野火通山赤，凯歌回奏梁王怿。自冬抵此又阳春，时物变迁今又昔。归来草色绿无数，桃花正秾柳苞絮。杜鹃啼处日如年，声声只促人归去。」至正二十五年，功思新婚，欲往梁王所。员外杨智于壁间题诗留功，张希矫亦上书留行。功曰：「寳剑岂埋荒土物耶！」矫苦留不已，功怒流矫于顺州。顺州，前明属鹤庆府，今裁在永北厅城西一百二十里。唐时地名牛睒。遂与夫人别，倍道至中庆。梁王疑之，私议曰：「平章此来，得无有呑金马咽碧鸡之心。」其下有姤功者复谗构之。王与阿谋欲以孔雀胆毒功。私泄之，愿与西归。（今）〔令〕功周防，功不信。是年滇大旱，人言定远有禅僧连精，通瑜伽秘密敎，能降龙役鬼。启梁王，王遣人迎至，僧设坛祈雨，咒毕，钵中出一小蛇，遂大雨。王大喜，酬以金帛，辞，役鬼荷担，行空而去。顺帝丙午至正二十六年春，中原盗蠭起，临安廉访使支渭兴三恳休，梁王不允，遣使金闾慰，赐羔羊。渭兴自咏曰：「年高才薄忝淸流，欲挂朝冠不自由。且喜壮怀无诉谍，从敎行道有鸣驺。故园花木无由见，何日干戈定得休。九十春光还欲暮，放怀聊与醉金瓯。」重午节，梁王宫门外观射柳，随侍文武赐宴，支渭兴诗贺曰：「平地如席草如茵，少年将军酒半醺。朱鬣马穿人影过，绿杨枝逐箭锋分。旌旗色映宫前瓦，鼓角声飘海上云。何日鲸鲵倶授首，普天偃武共修文。」七月，梁王偕功东寺讲经，至通济桥，功马逸，王乘机令番将掖杀之。阿闻之恸哭曰：「昨灯下吾犹言，云南施宗施秀二人以胭花殡命，奈何不信。今果然。」命侍女锦被包之，以王礼敛送归大理。诗挽之云：「吾家住在雁门深，一片间云到滇海。心悬明月照靑天，靑天不语今三岁。黄嵩歴乱苍山秋，误我一生踏里彩。华言锦被也。吐噜吐噜段阿奴，施宗施秀同奴歹。云片波潾不见人，押不芦花华言起死灵草也。颜色改。肉屏华言骆驼也。独坐细思量，西山铁立华言松林也。风潇洒。」功丧旣行，阿遂不食死，以殉焉。其家臣员外杨智渊海闻而亦死之。智临死诗曰：「半战功名百战身，不堪今日总红尘。死生自古皆由命，祸福于今岂怨人。蝴蝶梦残滇海月，杜鹃啼破点苍春。哀怜永诀云南土，絮酒还敎洒涙频。」明洪武间都督冯诚经功墓，亦歩原韵题诗，吊之曰：「田横五百剑孤身，转眼关山半委尘。北阙玉楼召客记，南滇粉壁说诗人。苍山夜黑云遮月，金马天寒鸟怨春。共惜平章迷绣幕，至今愁听水声频。」功死，长子宝自称平章，立于大理。功任蜀二十二年。 

　　段宝　功之子
　　段宝，于元顺帝丙午至正二十六年八月，因父功为梁王所害，遂自称平章，立于大理。是年，梁王开科取士，以支渭兴主试事。梁王复听谗，诛锄段族。梁段旣结仇，数数构兵。鹤庆知事杨升调和二家，自金鸡庙分界，南属梁王，北属段氏，力劝息兵，百姓稍宁。至正丁未二十七年四月，梁王生日，羣臣称贺。王宴于昆明池上，省宪官献诗曰：「贤君添算宴嘉宾，幄殿先施巨海滨。万里晴天开绵绣，一川芳草踏麒麟。笙歌暖送金杯酒，铠仗寛围玉佩人。醉饱百官咸稽首，愿王高寿过千春。」中庆路土主庙圮，梁王重修，立牌纪事。先是，至正十二年庙为耆民杨光所修。至二十三年红巾贼入滇，陷中庆，毁民居，庙亦被焚。梁王欲幷段氏，遣人剌宝，弗得。又令平章矢剌七攻大理，皆不克。乃遣使通好，奏授宝为云南右丞，以和之。红巾复入滇，梁王命叔铁木的罕赍勅借兵于宝，宝答书曰：「杀虎母还餧虎子，分狙栗自诈狙，公假途灭虢，献璧呑虞，金印玉书，设钓鱼之香饵，绣阁艳女，备揜雉之网罗。况平章已死，只遗一奴一獒，奴可配阿妃，獒可配华黎氏。二事许诺，当借大兵。不然，金马山换作点苍山，昆明海改作西洱海，兵来矣。」书后又附一诗云：「烽火狼烟信不符，骊山一举任枝梧。平章枉挂红罗帐，员外空题粉壁图。凤去岐山祥兆隠，麟戕大野瑞光无。自从界限鸿沟后，成败兴亡不属吾。」梁王读而深恨之。是年，明太祖取燕京，元顺帝北遁，元亡。明太祖戊申洪武元年，梁王复通好于宝，辞甚卑逊，宝许之和。时有蛮舍兴者，自元江攻入鄯阐，王惧欲出奔，宝以唇齿之故率兵救之，击走舍兴。王德宝，升为武定公。勅曰：「段宝归附而来，忠勤懋着，父子秉忠，征讨克捷，乃于戎马倥偬之中，干戈纷扰之际，不第远朝且兼平乱。宜示至优之数，以彰匡济之勲，兹特升宝为武定公，仍总管大理军民府。尔其不负初心，永保世爵，以光大尔赤城于无穷。宣光元年勅。」云云。宣光乃故元顺帝太子立于应昌年号也。太祖洪武辛亥四年，宝降于太祖，上奏云：「臣闻有天下者为天下之主，有列土者为列土之君。卑臣宝虽隔万里之遥，每切中原之向。大理有二帝三皇之后，一方九姓之传，汉晋六朝以来，大蒙国受封于前唐，残唐五季而终，二理国继守于两宋，臣祖思平等恪共藩复，贡礼屡修于中土，华风远畅于边隅。迨至故元，不尚仁义，专事暴残。顺帝已遁北方，梁王犹祸鄯阐。迩闻明主奉天承运，御极南京，中原太平，边徼宁乂。意者中国有圣人，履尭舜之正统，陋汉唐之浅图，天时人事然也。或命臣依汉唐故例，岁贡天朝，或仿元代职名，俾守旧土。庶深谷回阳，幽扄照日，八方浴德，六合同春，垂怜边境，救恤一方。欲修进贡，恐触明威，合待事体之定，专候圣旨之颁，谨此。」专差段贞、王伯鹘驰奏以闻。太祖诏谕答之。洪武五年，宝女兄名羌娜，小名僧奴，又名宝姑者，适建昌土官阿黎。先是，羌娜绣一旗，至是将嫁，以旗付宝嘱曰：「母常语我云尔父为梁王所害，必当报仇，惟望尔辈长大。我闻母言，故绣此旗已五年矣！今我嫁至夫家，収拾建昌、东川军马，飞报若到，女急来应，愼勿违焉。」临行，又以二诗别宝云：「珊瑚钩起出深闺，满目潸然涙湿衣。氷鉴银台前长大，金枝玉叶下芳菲。鸟飞兎走频来往，桂秀梅香不暂移。惆怅同胞未忍别，应知恨重点苍低。」「何彼秾兮花正红，香车独去洱河东。鸿飞雪岫难经目，风刺霜林易割胸。云白天高连水远，月新春叠与秋重。一作闺里绣旗寃父魄，天边提剑属儿曹。涙珠恰似通宵雨，千里关山几处逢。一作须知恨重苍山小，回首寒云千万重。」洪武辛酉十四年四月，国中巫女歌曰：「莫道君为山海主，山海笑谐谐。园中花谢千万朶，别有明主来。」数日，宝卒，子明袭。宝任职十四年。 

　　段明　宝之子
　　段明，明太祖洪武辛酉十四年四月袭，梁王授明为宣慰使。九月，明太祖命颖川侯溥友德，列侯曹正、王弼、金朝兴，都督郭英、张铨等，率师三十万征云南。帝出饯于龙江。友德至湖广，分遣都督胡海洋、陈桓等领兵五万，由四川永宁趋乌撒。友德等率大军由辰沅趋贵州。进攻普定，擒土酋安瓒，诸苗蛮犵狫闻风迎降。十二月，溥友德等兵至普安，攻下之，进至曲靖。先是，梁王把匝剌瓦尔密遣其司徒平章达里麻将精兵十余万屯曲靖，以拒明师。沐英曰：「彼谓我师疲于深入，未有虞心，乃可破也。」友德然之，遂倍道进师。将至白石江，忽大雾四塞，冲雾及江而上。顷之雾雾，则两军相望，达里麻见之大惊，以为神军飞至，拥军阵于南岸。沐英分遣一军，沂流潜渡，出其阵后，吹铜角，树旗帜，为疑兵山谷间。达里麻急撤阵后，军以御之，上军阵乱。友德等趣师济江，一涌而渡，旣渡，整列进战。敌众披靡，生擒达里麻，横尸十余里，俘其众二万人，友德悉慰遣之。友德进击乌撒，分遣沐英等趣云南。梁王闻达里麻破，弃城走晋宁州，忽忽纳岩，寻入滇池岛中，先缢其妃，自飮药不死，投水死之。父老收塟云南城西三十里浄耳山，土人立庙妙音寺侧。后至嘉靖间，拆庙材修社学，乃因旧址为小寺祀之。云南右丞观音保以城降。英等入城，秋毫无犯。收梁王金印并符信图籍，安抚其民。友德亦自曲靖循格孤山而北，以应永宁之兵。时元右丞实卜闻胡海洋等进自永宁，乃聚兵赤水河，以拒之。海洋等造木筏，夜半济河，而友德亦至，实卜遁去。友德令将士于乌撒筑城，版锸方具。蛮众复合，斩首三千余级，余众溃散。遂城乌撒，得七星关，以通毕节。又克可渡河，于是东川、乌蒙、芒部诸蛮震惧，望风降附。先是，洪武壬子五年正月，帝遣翰林待制王祎、行参政吴云持诏谕云南梁王，令奉版图来归。梁王初不从，后有降意。至洪武六年十二月，会元太子爱猷识里达刺立于汉北，使侍郞脱脱征饷于云南，脱脱觇知梁王有二心，因以危言偪王，杀使臣以绝其念，王遂杀祎，父老收尸塟地藏寺北。吴云奉使时，会梁王遣铁知院等二十人使沙漠，为边将所获，帝乃释二十人，令与云倶行。至沙塘口，二十人谋曰：「吾等奉使不达，被执而还，罪必死。」乃说云令胡服编发，诈为元使。又偪令改制书，共给梁王。云不从，以死自誓，亦被害。梁王遣人收云骨，塟给孤独寺，及事闻，帝震怒，故有是役。按：王祎字子充，浙江金华府义乌县人。建文时赐谥文节，永楽登极，凡建文设施尽革，遂削祎谥。后至正统中，义乌县丞刘杰奏请，加奉使云南死节臣恤典，祎赐谥文忠。吴云字友云，江苏常州府宜兴县人。至弘治中，赠谥忠节，并祀云南，勅赐为二忠祠。是年冬十二月，明卒，叔世袭。明任职一年。 

　　段世　宝之弟，明之叔
　　段（氏）〔世〕，明太祖壬戌洪武十五年袭。二月，世闻鄯阐破，梁王已死，又以沐英等兵略寻甸、临安、澄江、元江、楚雄、洱海，次第皆下，进偪大理，乃遣使致书，请依唐宋故事，奉正朔为外臣。友德不听，答书谕令速降。凡三致书，世怒，遂遣都使张元亨、州判李洪赴军前下战书。畧云：「鄯阐危甚登天，大理险倍投海。英如汉武，昔战仅置益州；雄若胡元，设官止于中庆。取之易而守之难，莫若依吾请乞册封，定为进贡，始为良策。吾实武人，不通经史，前代得失则餍闻也。恭惟麾下振耀皇威，功不亚于孔明，才克比于方叔。涤山川之旧染，歴代所未有也。况吾与尔旣无杀父之仇，又无财债之怨，无故交战，眞乃不祥。尔屯威楚，彼处之民有何罪焉？若耗人之食，是绝其命；取人之财，是刳其心；摅人妻女，是乱人伦，则吾之应，不得已也。爰念尔等皆中国之人，其中岂无一二达士。得此何益？不得何损？西南之地，号为不毛，易动难安。今春气渐暄，烟瘴渐起，不须杀尔，四五月间，雨霖河泛，尔粮尽气敝，十散九死。形如鬼魅，色如黑漆，欲活不能，汝之进退狼狈矣。莫若乘此，天晴地干，早寻活路。宁作中原鬼，莫作边地魂，尔宜图之。后理国段明顿首。」书后继一诗云：「长驱虎旅势威宣，深入不毛取暴残。汉武故营旗影灭，唐宗遗垒角声寒。方今天下平犹易，自古云南守独难。拟欲华夷归一统，经纶度量必须寛。」友德、英等览书大怒，拘其使。左副将军蓝玉等率师径进，兵至品甸，世恃田庵和尚有术，列兵五万扼下关。沐英自将攻之，不克。乃命王弼，率兵出洱水之东，趋上关，英以兵缀下关，为犄角势。别遣胡海洋将一军夜度，从石门间绕道出点苍山后，縁崖而上张旗帜。迟明，英先驱，渡河斩关而入，海洋之师亦从山而下，腹背夹攻。世众惊溃，拔其城，世就擒，并执明之二子苴仁、苴义，时二月二十三日也。于是沐英等分兵取鹤庆、丽江，破石门关，荡金齿，所有摩、和泥、车里、品缅等部相率归附。又略建昌，故元平章月普帖木儿降。闰二月，赐云南各土官冠带及诰勅，使任本州岛知州等官。四月，乌撒、东川、芒部诸蛮复叛，溥友德、沐英会兵进讨，斩首三万余级，诸蛮来降，云南悉平。以乌撒、乌蒙、芒部地近四川，分隶之。九月，土官杨苴等叛，紏众至二十万，攻云南城。都督谢熊、指挥冯诚婴城固守。沐英自乌撒移兵讨之，斩首六万余级，擒四千余人，诸部悉定。洪武癸亥十六年二月，故元右丞普颜笃同土酋高大一作天惠叛，据佛光砦。蔚按：佛光砦卽佛光山，山半有洞，可容万人。又名一女关。昔诸葛武侯曾擒孟获于此。在大理府浪穹县东二十里。也先不花叛，据邓川州。溥友德率郭英平之。又定蒙化州，过金沙江，攻北胜府，今永北厅。擒故元平章隔生。于是丽江府、拒津等州皆平，前后斩首一万三千级，蛮民降者四十万户。帝遣耿炳文谕溥友德、蓝玉等班师，沐英留镇云南，别命列侯王志、仇成、张龙分赴寻甸各府，缮城池，立屯堡，安辑人民。是年，械送世幷明之二子苴仁、苴义赴京。世临行，以诗别故人杨朝彦云：「雄兵一日破重关，父子流离瞬息间。别后欲知相忆处，锦江流水彩潺潺。」洪武甲子十七年四月，溥友德等班师至京，论平云南功，进封溥友德为颖国公，胡海洋东川侯，陈桓普定侯，张翼鹤庆侯，蓝玉、仇成、王弼、张龙等并赐铁券，子孙世袭。吴复、金朝兴先卒，倶授世袭侯爵，铁券加禄并同。余升职赐金帛有差。以世、苴仁、苴义见帝，帝诛其头目，谕苴仁、苴义及世曰：「尔祖宝，昔年曾有降表，朕不忍废。」乃授苴仁官雁门卫镇抚，赐名归仁，苴义官武昌卫镇抚，赐名归义。世任职一年，段氏世土，至此而绝。帝又封其族段保为云龙州土知州。 



　　按：段氏袭总管十二世，起南宋理宗辛酉景定二年，为蒙古世祖中统二年，讫明太祖壬戌洪武十五年，共一百二十二年。 

　　南诏历代名宦
　　张元，汉元帝时守。　张翕，东汉明帝时守。　郑纯，同时。　王追，东汉顺帝时守。　王伉，后汉时永昌郡丞。　吕凯，同时永昌郡功曹。　前有文齐、吴覇、陈立，后有张亮、刘宠、犍为费诗，巴东马忠皆着勋绩。　李毅，晋惠帝光煕元年为宁州刺史，政治明达，五苓夷反时病卒，其女秀有父才，领州事。至怀帝时赠少府谥威侯。　王逊东，晋明帝大宁元年为晋宁守，华夷畏服。夷叛，死之。州人以中子坚领州事，官至平西安南将军。 

　　南诏历代乡贤附元朝进士
　　汉盛览，字长通，叶楡今大理府太和县。人，受学司马相如，着赋心四卷。同时叶楡张叔，天资奇颕，书过目成诵。俗不知学，叔每病之。闻司马相如至若水，蔚按：『水经注』：若水南经云南郡之遂久县，县废，在今大理府宾川州城东北一百里，古称白门，置于汉时，今为金沙江巡检司地。遂负笈往从之，受经归敎乡人。　隗叔通，叶楡人，性至孝，母好飮江水，通日入江取水，维艰。滩水忽出平石，涉取甚便，人谓之孝子石。　东汉许叔，一作叔重。昆明人，明帝时入中国，受五经归，为本郡敎授。　尹珍，字道眞，平彝人，桓帝时入中国，负笈从许愼受经学，还敎乡人。　唐尹仇寛，叶楡人，德宗贞元间为蒙氏淸平官，入朝陈地图，贡方物，唐拜为左散骑常侍，封高溪郡侯。　张志成，昆明人，文宗太和间入蜀，学王羲之草书，归敎国人。　元王升，昆明人，曲靖宣慰副使学政名时。　段文瑞，澄江人，读书尽孝，诏旌其门，仕至临安总管。　杨惠，楚雄人，孝母感神，诏旌其门。　张景云，昆明人，仕至临安经历。　陈宝，平彝人，仕至尚书。尹贡，南宁人，仕至尚书。以上三人皆德政名时。　元朝进士王楫、李近仁、段天祥、李天佑、李郁五人，皆三甲同进士出身。 

　南诏各种蛮夷六十条。
　　白民
　　有阿白、白儿子、民家等名。白国之后，卽滇中之土著。妇女出门，携伞障面，谓之避嫌。宴客，切肉拌蒜，名曰食生。余同汉人。女镶边衣，以银花银吊为饰。 

　　蒲人
　　卽古百濮，周书所谓微卢彭濮也，后讹为蒲。质黑，鸟音。男子淸布褁头，衣套头衣，膝系黑滕；妇人挽发为髻，脑后戴靑绿磁珠，花布围腰，短裙，系海十数围。带刀弩长牌，不畏深渊，或浮以渡。婚娶长幼跳蹈，吹芦笙为孔雀舞，婿家立标竿，上悬彩绣荷包，中贮五谷银钱等者，两家男妇大小争缘取之，以得者为胜。又有野蒲、普蛮、朴子蛮等类，性尤凶悍，男子以布二幅结于左胁，另用布一幅合缝挂身；〔女〕以红布搭右肩蔽腰以下。今顺宁府多此种。 

　　僰人
　　一名百夷，又名摆夷。性耐暑热，居多在棘下。本澜沧江外夷人。有水旱二种：水僰夷近水好浴，薙后发，蓄前发，盘髻如瓢，故又名瓢头僰夷；旱僰夷山居耕猎，又名汉僰夷。男靑布褁头，簪花；妇女不施胭粉，自然白晳，盘发辫，红绿包头，饰以五彩线须，衣五色衣，桶裙绣边。其俗贱女贵男，头目妻数百人，庶民亦数十，耕织贸易，皆妇人任之。凡婚娶，男女相悦而议聘，一成匹配，不肃而严。如夫妇不睦，听夫付之一物为凭，然后改适。有邪术，能使男子千里不忘，其法不外传也。 

　　猓猡
　　爨蛮卢鹿之裔，猓猡其讹音也。以五月为春。信鬼尚巫，巫有大觋皤，拜禡白马之号。卜用雄鸡两髀骨，骨有细窍，刺以竹签，视多寡向背之势，定吉凶。其部长妻曰耐得，勇士曰苴可。每岁六月廿四日，名火把节，燃松炬，照村砦田庐。男椎髻镊须，耳环佩刀；妇披发短衣，桶裙，披羊皮。 

　　白猓猡
　　一名撒马都，卽西爨白蛮。知读书，能文字，舌音淸便，多冒汉人。见尊长披羊皮，故嫁女授羊皮一帐。短衣革履，胸挂花包。妇人花衣桶裙，靑布蒙头，饰以海贝、锡铃。 

　　黑猓猡
　　卽东爨乌蛮。其祝以铃，其占以草。男挽发贯耳，披毡佩刀；妇人贵者衣套头衣，方领如井字，无襟带，自头罩下，长曳地尺许，披黑羊皮，饰以铃索。 

　　干猓猡
　　以山居得名。每食插筯饭中，仰天跪拜为报本。好勇喜斗，杀人偿以财。服饰同黑猓猡，妇人项挂一羊毛筐，行住纽毛为绵。以织毯。 

　　海猓猡
　　一名坝猓猡，以种水田得名。盖土人以水为海，以平田为坝也。居家俭朴，知读书。〔男〕服饰如汉人，妇如白猓猡。 

　　妙猓猡
　　多土官之裔，有营长、官奴、火头等称。男挽发贯耳；妇人桶裙无袴，穿套头衣，前不揜胫，后长曳地，衣边火焰，弯曲如旗尾。居茅舍，中堂作火炉，父子妇姑，围炉而卧。又有一种，戴鹊帽者，名猓落蛮；白布褁胫者，曰白脚猓猡。 

　　葛猓猡
　　一名大头猓猡。男以靑布丈许裹发为大头，女戴布花线箍。婚嫁步行，妇避伯，不避翁。亦有顶盔擐甲，乘马佩刀，以刼抢为生者。然居家尊卑有序，会食以跪为敬。 

　　阿者猓猡
　　男女皆耳环手钏，衣短袴，披羊皮。婚娶，婿亲负女以归。 

　　阿乌猓猡
　　性狡好猎。多蓄牛羊。每砦设官房一所，婚嫁并集其中。男短衣，女长衣，倶裹头，贯耳，出入带刀弩。 

　　鲁屋猓猡
　　耕种射猎为生。男短衣木屐，女长裙跣足。 

　　撒米猓猡
　　居山，耕瘠负薪，近水，捕鱼时给。面多黧黑，男挽发如鬏，毛褐被毡，佩短刀。女披靑布单，短裙，长袴。又有鲁兀、老乌、撒完、洒泥、阿蝎、阿系等类，衣饰风俗畧同。 

　　老牾猓猡
　　卽罗婺，又名罗午、罗武。男披发贯耳，披毡佩刀，穿火草布衣；女辫髪垂肩，饰以海贝砗磲，穿火草布裙。无床帏被褥，以松毛籍地而卧。 

　　猓黑
　　蒲蛮别种。择丛篁深处，结茅而居。蜂虫鼠蛤，无所不食，以荞稗为上品。又有大猓黑、小猓黑，岩居野处，猿猱同类。 

　　普特
　　以渔为业，舟不盈丈，而炊爨、牲畜、资生之具，无不咸备。泅水出没，口衔手捉，皆巨鱼也。今云南府省城西碧鸡山下，多有此种。 

　　地羊鬼
　　亦僰人类也。短发黄睛，奸狡嗜利。与人相仇，能行妖术，以木石易人心肾，或以一帚系衣后，变形为象、马、猪、羊、猫、犬等物。稍畏惧之，卽为所魅，入人腹中，食五脏，或潜至人家，偷窃财物，食婴儿。知者一手捉之，一手痛殴，必复为人，夺其帚縻之，彼必以家赀之半匄脱。或有娶其女者，夫每出，必问归期，卽饵以毒，如期而归，更以药觧，否则毒发而死。交易失信，及私窥其要女者，必毒之。此种元江州为甚。 

　　窝泥
　　有和泥、（干）〔斡〕泥、哈泥、路弼等名。黑白两种，风俗畧同。男戴麦杆帽，穿火草布衣，耳环，跣足；妇女辫发数绺，海贝、杂珠，盘旋为髻，套衣桶裙。善养猪，其猪小耳短身，长不过三十觔，肉肥腯，名窝泥猪。婚用媒妁，路遇野兽，则返而他求。嫁则以红藤束膝为识。勤生啬用，每积贝一百二十索为一窖，临死嘱其子曰：「积贝若干，汝取某窖，余留我为来生用。」死则以雌雄鸡各一殉。又有一种名糯比，与此同，其生者名哥泥，亦名瓦黑，好勇尚斗，能咒人使病。 

　　阿昌
　　一名峨昌。男短衣披布单，女长衣无袴，腰缠红藤。占用竹三十三枝，畧如筮仪。嗜酒，觅禽兽虫豸生噉之。旧俗兄死弟妻嫂，后有罗扳砦百夫长早正死，其妻方艾自誓不失节，饿而死，其风遂革。又有小阿昌，其俗畧同。 

　　阿成
　　男短衣，女桶裙，以树皮代瓦。婚用牛羊，至女家以水泼女足为定。 

　　比苴
　　僰夷别种。男耳环革屐，女白帨束发，缠叠如仰螺。构楼而居近水，极寒犹浴。丧尚绯，夫死，妻不再嫁，名曰鬼妻。又有白布缠足者，名白脚僰夷，亦名孔荅；茜齿，文身，髠者，名光头僰夷；额上黥刺月牙纹，盖习车里之俗，所谓雕题也。 

　　黑舗
　　亦名黑普，俗同窝泥，形容黧黑，怕见汉人。畜山羊，作竹器，一切床几櫈杌，备极精巧。 

　　黑干夷
　　男椎髻麻衣，耳环垂肩；女以毛褐细带，编如筛罩，首饰以海贝、砗磲，衣领亦然。婚配，男吹芦笙，女弹口琴，唱和调悦，先野合，后媒妁。 

　　山苏
　　男披发跣足，女椎髻蒙头。语似鸟音，形如猿猴。潜居深山，种荞、麻，或工或猎，夷中之最苦者。 

　　车苏
　　亦名扯苏，傍岩临水。男短衣皮履，女长裙无袴。种荞稗，绩线为业，以羊毛占（睛）〔晴〕雨。 

　　喇鸡
　　亦名喇记。黑布帽白衫。好楼居，孟春作土主会，客至，掘鼠及虾蟆为敬。其在交趾者，男善鎗，女善弩，多充交兵。又有白喇鸡，男女倶穿五色氆氇，食山虫、水蛇等物。 

　　喇五
　　亦曰喇乌，又曰喇鲁。男如摆夷，女如窝泥，构楼临水而居。上人下畜，名曰掌房。其在腾越州者，食巨蟒、毒虫，或取蜂糟食之。 

　　獛喇
　　男插鸡毛，女裹首巾，皆披羊皮，不浣濯。婚配先野合。每采蒙肚花蒙肚花树皮如藓，能毒人。生景东厅，今不产矣。欲人醉死则醉采，欲人狂死则狂采，以毒人。又一种在王弄山者，名马喇 

　　哈喇
　　男女黑色，不知盥栉。妇女红黑藤缠腰数十围，产子以竹兜盛之，负于肩。又有古喇、杜喇，色尤甚，言语不通，略似人形而已。 

　　戞喇
　　悍好猎，居山巓，户不正出，迎山开门，不留余粟。 

　　卡喇
　　亦曰卡腊，男穿耳挽发，佩短刀；女短衣无袴，胫着彩色折袴。聚族而居，耕种鬻薪。 

　　卡隋
　　亦名卡高，性顽钝，喜歌舞。男女多野合。婚娶通媒妁之日，议聘金，多至数百。娶后子孙犹有代祖父偿聘金者。 

　　卡瓦
　　多在顺宁、永昌二郡，辣蒜江外。貌（）〔丑〕性恶，猎人以祭。商贾出腾越州，入木邦者必经其地，呼为卡利瓦。有生熟二种，生者刧掠，熟者保路。 

　　西番
　　卽土番，亦名巴苴，居金沙江边。性悍戾，善弩，男女辫发百绺，不知栉沭。男以藤缠左肘，披琵琶毡，暑热不脱；女以海贝砗磲磁珠饰于项。又有野西番，更不可制。 

　　古宗
　　一名狤猔，西番别种。皆辫发百绺，男戴红缨，穿氆氇，挂铜铃佩刀，女饰以珊瑚、银泡，披腊瓦被单，皆穿乌拉鞾。经年一栉，栉必牲祭。春夏种荞稗，秋冬赶牛马，取牛羊乳酥，调油茶而食，名曰馓。又有小古宗，喜猎飮酒，余畧同。 

　　苦葱
　　面丑。男麻衣短袴，女短衣桶裙，亦有衣袴相连者。耕山采薬为生。所佩环手篐，自幼至老不释，死以殉。 

　　摩
　　乌蛮别种。性湻朴，鸟音，男薙发戴帽，长领布衣；女高髻，或戴黑漆尖帽，短衣长裙。畜牛羊，产射香。同类仇杀，妇女登场一劝卽止。岁暮杀牛羊相邀，一客不至为耻。今有读书入泮者。 

　　力
　　卽。衣麻，披毡，岩居穴处。利刀毒矢，刻不离身，登山捷若猿猱。以土和蜜充饥，得野兽卽生食。尤善弩，每令其妇负小木盾前行，自后射之，中盾而不伤妇，以此制服西番。野力披发插羽，尤悍。 

　　遮
　　男女皆穿耳，挽发。喜华彩衣，盘旋蔽体。每飮食必精洁。而长于弓弩，尤善鸟铳。 

　　羯子
　　自孟养流入。环眼鸟队，散发，缠藤，耳带大环，首插鸡羽，无衣袴，腹下以麻布一幅围之。负弩佩刀，喊声如犬。又有结，耳带象牙大环，红布围头，衣半身衫，袒右臂，亦其类也。 

　　拇鸡
　　亦作。形丑恶，妇女尤甚。椎髻插羽，佩刀负弩。猎食猿狙。见人有蓄，思盗，先用鸡骨卜，吉则徃，否则止。 

　　摩察
　　亦名木察。束发耳环，披毡佩刀，执木弩、药矢，猎取禽兽。妇人皂布蒙头，饰以海贝，长裙细折，多至二十余幅，前后无衩，名曰桶裙。 

　　嫚且
　　男女皆麻衣袴，披羊皮，以（丑）〔五〕月为正月。性好飮，男女皆同。男吹芦笙，女弹口琴，欢飮竟月，过此则终岁忍饥，野菜充腹而已。 

　　土人
　　（思）〔男〕絮袄佩刀弩，女披毡朿皮索，饥则紧缚之。婚姻以刀甲为聘，披发见舅姑。有争者告天，沸汤投物，以手捉之，曲则糜烂，直者无恙。 

　　侬人
　　侬智高部落之裔。男束发短衣，女短衣密扣，腰缠红裹肚。性狡，漆齿，出入佩刀，长技在铳。 

　　沙人
　　越析夷也，又名蒙嶲。男辫发长衣，女以挑花白布蒙头，腰围红布。出入佩刀，耕田、射猎，所居掌房。丧服用红，祭肉弃不食。又有黑沙人，白沙人。聘用牛，旣婚之夕，男女不同室，及回女家，有娠方归。 

　　人
　　男束发披毡，女短衣露腹，缠红藤，腰系沙罗布裙，上短下长，男女同耕。 

　　狆人
　　男缠头跣足，女靑布缠头，畧如僧帽，缀以海贝，彩布衣裙，着大尖鞋。构楼而居，甘犬嗜鼠。又有罗缅、麦岔、叠吗、喇毛等类，顽良不一，衣饰风俗畧同。 

　　怒人
　　居永昌怒江内外。其江深险，四序皆燠，赤地生烟。每二月瘴気腾空，两堤草头交结不开，名交头瘴。男子面多黄痩，刚狠好杀猎，或采黄连为生，鲜及中寿。妇人披发红藤勒首。每年贡麂皮二十张、山驴皮十张、黄蜡八十觔、麻布三十庹，以代赋税。 

　　人
　　丽江府鹤庆州大雪山外。男女披发，树叶为衣，耳穿七孔，坠以木环。与怒人接壤，畏怒人，不敢越界。 

　　野人
　　永昌界外。居无室庐，宿于树巓。赤发黄睛，首戴骨圏，插雉羽，手足腹皆缠红藤，以幅布或树皮揜下体。勾刀大刃，捕禽兽蛇虫，生食之。逢人卽杀。 

　　老挝
　　南掌国夷类。戴藤篾黑漆帽，宽二尺许，短衣无袴，用杂色布一疋，从膝下兜绕，围结胸前，名打抄子。妇女耳贯大黑漆圏，塞以野花。 

　　列密
　　卽利米。刀耕火种，精射猎，得鼠雀生噉之。男篾帽皂衣，女辫发赤足。出外披花布，以蔽其身。 

　　喇嘛
　　丽江、鹤庆多有之。来自西藏，招本境摩为徒。有红黄二敎，红弱黄强。毡帽褊衫，各如其色。 

　　苗子
　　三苗之后，有九种，黔省最多，流入滇中者，惟仲家花苗而已。束发耳环，未婚者缚楮皮于额，或插鸡毛。女布冠套头衣，桶裙，皆用五彩桃花布为之。每岁孟春跳月，男吹芦笙，女振铃唱和，并肩舞蹈，终日不倦。或以彩为球，视所欢者掷之，暮则同归，比晓乃散，然后议婚。节序击铜鼓，吹吶叭，聚赛神，书契惟数目字，及六十花甲子同，余不同。 

　　土獠
　　其属本在黔、蜀、粤西之交，流入滇中。男首裹靑布，白衣领缀红布一方，妇人冠红巾，衣花绣。性粗桀，好蛊魔之术，其虫夜飞如星，光芒摇曳，射入窓棂，触者病。 

　　交人
　　安南国之类。男箬笠蕉扇，衣裳楚楚；女面貌颇雅，手贯牙钏，长衣长裙，以红帕蒙头，皆辫发靸鞋。读诗书习礼，仪婚丧之事，倶仿中国。 

　　缅人
　　缅甸国流入者。有老缅、阿瓦、猛别、雍会、普干、摆古、得楞子等类。长于鸟铳，其火药用麦面傅之，迅疾无声。又有缅目者，称为莽纪，断发文身，漆齿穿耳，蠎衣跣足，头带红缎一方，性喜花草。 



