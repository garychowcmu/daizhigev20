中山传信录 清 徐葆光 撰  


　　●汪序
　　古者輶轩之使，必纪土风、志物宜，所以重其俗也；况于万里之外，蛮夷海岛之中乎！编修澄斋徐馆丈之使琉球也，以文章华国，以政事经邦；而且仪容端伟、言辞敏妙，真可谓使于四方，不辱君命者矣。归而作「中山传信录」，凡若干卷。中列中山王图，纪其宴享，以志其崇奉中国之诚；又为之表其世系、度其封疆与其官秩之崇卑、廪禄之厚薄；又为之定其针路「无过用卯针」，则无流至叶壁山之患；终为之图写土产卉木动植之物，必肖其状。而首则着其扬帆奉使为封舟图，以见圣天子威灵呵护、出入于千波万水之中，经涉鱼龙窟穴，虽掀风鼓浪，如履平地；猗欤壮哉！
　　徃者族父舟次先生奉使时，排日赴宴，宴毕即上船候风。今徐君公事毕，间与其陪臣搜岩剔壑，挥笔赋诗；非以是侈其游眺，盖将归而着述，以为得之传闻，不如目见者之为真也。其国官之尊者，曰紫金大夫；时为之者，即舟次先生前使时所请陪臣子弟入学读书者也。其文辞可观，与之言娓娓有致。今之所述，皆得之其口与其诸臣所言；证之史牒，信而有征。嵇含之「南方草木状」、范成大之「桂海虞衡志」，岂足羡哉！赋皇华者，所宜人置一编者也。
　　康熙六十年，左春坊左中允南书房旧直汪士鋐序
　　●自序
　　琉球见自「隋书」，其传甚略；「北史」、「唐书」、宋、元诸史因之。正史而外，如「杜氏通典」、「集事渊海」、「星槎胜览」、「蠃虫录」等书所载山川风俗物产，皆多舛漏。前明洪武五年，中山王察度始通中朝；而「明一统志」成于天顺初，百年中为时未久，故所载皆仍昔误，几无一实焉。嘉靖甲午陈给事侃奉使，始有「录」；归上于朝。其疏云：『访其山川、风俗、人物之详，且驳群书之谬，以成「纪略」、「质异」二卷。末载国语、国字』。而今钞本什存二、三矣。万历中，再遣使，萧崇业、夏子阳皆有「录」；而前后相袭。崇祯六年，杜三策从客胡靖「记」尤俚诞。本朝康熙二年，兵科张学礼「使略」、「杂录」二卷，颇详于昔。二十二年，检讨汪楫譔「中山沿革志」二卷、「杂录」五卷，典实远非前比；然于山川、辖属仍有阙略，风俗、制度、物产等亦俱未备。盖使期促迫、搜讨仓猝，语言文字彼此讹谬；是以所闻异词，传焉寡信。
　　今臣奉命为检讨臣海宝副以往，自己亥六月朔至国，候汛踰年，至庚子二月十六日始行。计在中山凡八阅月，封宴之暇，先致语国王，求示「中山世监」及山川图籍；又时与其大夫之通文字、译词者遍游山海间，远近形势，皆在目中。考其制度礼仪，观风问俗；下至一物异状，必询名以得其实。见闻互证，与之往复，去疑存信。因并海行针道、封宴诸仪，图状并列：编为六卷。虽未敢自谓一无舛漏，以云「传信」或庶几焉。且诸史于外邦载记，大率荒略。今琉球虽隔大海，新测晷景，与福州东西相值仅一千七百里；世世受封、岁岁来贡，与内地无异。伏观禁廷新刊舆图，朝鲜、哈密、拉藏属国等图皆在焉；海外藩封，例得附于其次。若仍前诞妄、不为厘正，亦何以见圣朝风化之远与外邦内向之久，以附职方称甚盛哉！故于载笔时，尤兢兢致慎云。
　　康熙六十年（岁在辛丑）秋八月，翰林院编修臣徐葆光谨序。

　　●中山传信录卷第一
　　册封琉球国王副使赐正一品麟蟒服翰林院编修加二级臣徐葆光纂
　　封舟
　　渡海兵役
　　更（定更法）
　　针路
　　前海行日记
　　后海行日记
　　历次封舟渡海日期
　　风信
　　风暴日期
　　天妃灵应记（封舟救济灵迹）
　　谕祭海神文
　　春秋祀典疏
　　封舟
　　从前册封，以造舟为重事。历考前册，采木各路骚动夫役，开厂监造縻费官帑，奸吏假手，为弊无穷；经时累岁，其事始举。自前明以至本朝册封之始，其烦费迟久，前后一辙也。康熙二十一年，使臣汪楫、林麟焻即取现有二战舰充之，前弊始绝。至今三十余年，区宇升平，海滨利涉，沿海县、镇巨舶多有；册封命下，臣等未到闽前，督臣满保移檄各镇选大船充用，豫为修葺，诸具咸备。二船取自浙江宁波府属，皆民间商舶；较往时封舟，大小相埒而费轻办速，前此未有也（按宋徐兢奉使高丽，神舟二——皆敕赐名字、客舟六，共八舟。明封舟，或一、或二；今二舟）。
　　一号船，使臣共居之；二号船，载兵役。一号船，前后四舱。每舱上下三层：下一层，填压载巨石、安顿什物。中一层，使臣居之；两旁名曰「麻力」，截为两层，左右八间，以居从役。舱口梯，两折始下。舱中宽六尺许，可横一床。高八、九尺，上穴舱面为天窗井－－方三尺许以通明；雨即掩之，昼黑如夜。舱面空其右以行，船左边置炉灶数具。板阁跨舷外一、二尺许，前后圈篷；作小屋一、二所，日番居以避舱中暑热。水舱水柜，设人主之；置签给水，人日一瓯。船尾虚梢为将台，立旗纛；设藤牌、弓箭、兵役、吹手居其上。将台下为神堂，供天妃、诸水神。下为柁楼，楼前小舱布针盘，伙长、柁工及接封使臣主针者居之。船两旁大小炮门十二，分列左右；军器称是。蓆篷、布篷九道；舱面横大木三道，设轴转缭以上下之。船户以下共二十二人，各有专掌。其中最趫捷者名鸦班，正、副二人；登樯了望，上下如飞。兵丁皆习行船事，每船百人为之佐；一号船千总督之，二号船守备督之。
　　一号船长十丈、宽二丈八尺、深一丈五尺（前明封舟，连尾虚梢长十七丈、宽三丈一尺六寸、深一丈三尺三寸；嘉靖中，正使陈侃、副使高澄等题请定式。嘉靖三十八年封舟依旧式造，长带虚梢一十五丈、宽二丈九尺七寸、深一丈四尺。万历七年造封舟，带虚梢一十四丈、宽二丈九尺、深一丈四尺。崇祯六年册使杜三策从客胡靖「记录」：封舟长二十丈、广六丈。本朝康熙二年张学礼记：形如梭子，长十八丈、宽二丈二尺、深二丈三尺。康熙二十二年汪楫记：选二鸟船充用，船长一十五丈有奇、宽二丈六尺。按「海防册」云：『烽火营鸟船一只，长一十二丈三尺、宽二丈五尺；闽安中营鸟船一只，长一十二丈二尺、宽二丈六尺五寸』）。前后四舱，水舱四、水柜四、水桶十二，共受水七百石。柁长二丈五尺五寸，宽七尺九寸。西洋造法名夹板柁，不用勒肚。柁以铁力木为之，名曰盐柁，渍海水中愈坚（前明封舟，定制铁力木柁三门。每门长三丈五尺，有大缆系之；由船底兜至船头，谓之勒肚，以櫆藤为之。今二封舟，皆取商船充用。二号制如鸟船式，用勒肚二条；一号船系西洋夹板柁，不用勒肚，又不置副柁。将出海时，与闽中有司争置副柁；本船伙长林某云：『船柁，西洋造法最坚稳，可无用副。且柁重万斤，船中亦无处置之』。竟不置副柁，与前小异云）。大桅长九丈二尺，围九尺；头桅长七丈二尺，围七尺。橹二，长四丈，宽二尺三寸。椗大小各二，大者长二丈七尺，小者长二丈四尺；皆宽八寸及七寸。形如「个」字：皆以铁力木为之。椗上棕索二条，长一百托，围一尺五寸（按字书：『碇，锤舟石也；与椗同』。无「椗」字。今以木为之，故俗字从木）。大桅蓆篷宽五丈二尺，长五丈三尺；辘轳索三条，长三十五托，围一尺二寸。缭母索二条，长一十五托，围一尺五寸。头桅席篷宽二丈二尺，长二丈八尺。大桅顶篷名头巾顶，惟官舶始用之，商船不得用；长五丈四尺，宽五丈（徐兢录云：『大樯之巅，加小帆十幅，谓之野狐』；殆即头巾顶也）。大桅下布篷名篷裙，长六尺，宽一丈五尺。头桅上布篷名头幞，上尖下方，三角形；长三丈，下阔二丈八尺。插花布篷长四丈八尺，宽三丈四尺。插花下布篷名插花裤，长六尺，宽一丈五尺。头缉布篷长四丈五尺，宽二丈五尺。尾送布篷长四丈，宽二丈七尺：共篷九道。
　　二号船长十一丈八尺、宽二丈五尺、深一丈二尺。前后共二十三舱；水舱二、水柜四、水桶十二，受水六百石。柁长三丈四尺，宽七尺。制同鸟船，柁用勒肚二条，长十五丈，从尾左右夹水，兜至头上。大桅长八丈五尺，围八尺五寸；头桅长六丈五尺，围六尺。橹四，长四丈，宽二尺二寸。椗，大小三具。大桅蓆篷长五丈七尺，宽五丈六尺；头桅蓆篷长五丈七尺，宽五丈六尺。大桅头巾顶布篷长五丈，宽四丈八尺。大桅下布篷裙长六尺，宽一丈六尺。插花布篷长四丈八尺，宽三丈二尺。插花裤布篷长五丈，宽一丈三尺。头缉布篷长四丈，宽二丈四尺。尾送布篷长三丈六尺、宽二丈五尺：共篷八道（少头幞布篷一道）。
　　每船，船户以下二十二人：正伙长，主针盘罗经事。副伙长，经理针房；兼主水鋾长绠三条，候水浅深。正、副舵工二人，主柁；二号船上，兼管勒肚二条。正、副椗二人，主椗四门；行船时，主头缉布篷。正、副鸦班二人，主头巾顶帆、大桅上一条龙旗及大旗。正、副杉板工二人，主杉板小船；行船时，主清风大旗及头帆。正、副缭手二人，主人帆及尾送布帆、缭母棕、缭木索等物。正、副值库二人，主大帆插花、天妃大神旗，又主装载。押工一人，主修理杠梖及行船时大桅千斤坠一条。香公一人，主天妃、诸水神座前油灯、早晚洋中献纸及大帆尾缭。头阡一人，主大桅繂索大椗索、盘绞索、大橹车绳。二阡二人，主大桅繂索副椗索、盘绞索、大橹车绳。三阡一人，主大桅繂索三椗索、盘绞索、车子数根。正、副总铺二人，主锅饭、柴米事。
　　封舟图
　　（图表，故省略，详细内容请参见版面文件。）
　　渡海兵役
　　正使家人二十名、副使家人十五名外，海防厅送使副共书办二名、巡捕二名、长班四名、门子二名、皁隶八名、健步四名、轿伞夫二十名、引礼通事二员（郑任译、冯西熊）、护送守备一员（海坛镇左营守备蔡添略）、千总一员（蔡勇）、官兵二百名（闽安镇、烽火营、海坛镇左右中三营各四十名）、内科医生一人、外科医生一人、道士三名、老排一名、吹鼓手八名、厨子四名、舰匠二名、艌匠四名、风帆匠二名、索匠二名、铁匠二名、裁缝二名、糊纸匠二名、裱褙匠一名、糕饼匠一名、待诏一名（凡兵役随身行李货物，每人限带百斤。按历来封舟过海，兵役等皆有压钞货物带往市易旧例。万历七年（己卯），册使长乐谢行人杰有「日东交市记」，后有「恤役」一条，言『自洪武间许过海五百人行李各百斤与琉人贸易，着为条令。甲午之役得万金，五百人各二十金；多者三、四十金，少者亦得十金、八金。辛酉之役仅六千金，五百人各得十二金；多者二十金，少者五、六金，稍失所望。是以己卯招募，仅得中材应役，不能如前之精工也。所获仅三千余金，人各八金；多者十五、六金，少者三、四金，大失所望：至捐廪助之，始得全礼而归。盖甲午之役，番舶转贩者无虑十余国；其利既多，故我众所获亦丰。辛酉之役，番舶转贩者仅三、四国；其利既少，故我众所获亦减。己卯之役，通番禁弛，番舶不至；其利顿绝，故我众所获至少：势使然也』。今康熙二十二年癸亥之役，是时海禁方严，中国货物，外邦争欲购致；琉球相近诸岛，如萨摩洲、土噶喇、七岛等处皆闻风来集，其货易售。闽人沿说至今，故充役者众。升平日久，琉球岁来贸易，中国货物，外邦多有。此番封舟到后，土噶喇等番舶无一至者；本国素贫乏，货多不售，人役并困。法当禁绝商贾利徒之营求充役者，损从减装，一可以纾小邦物力之艰，一可以绝众役觊觎之想，庶几两利俱全矣乎）。
　　更（定更法）
　　海中船行里数，皆以更计；或云百里为一更，或云六十里为一更，或云分昼夜为十更。今问海舶伙长，皆云六十里之说为近。
　　「旧录」云：『以木■〈姊，木代女〉从船头投海中，人疾趋至梢：人■〈姊，木代女〉同至，谓之「合更」；人行先于■〈姊，木代女〉，为「不及更」；人行后于■〈姊，木代女〉，为「过更」』。今西洋舶用玻璃漏定更，简而易晓：细口大腹玻璃瓶两枚，一枚盛沙满之；两口上下对合，通一线以过沙。悬针盘上，沙过尽为一漏，即倒转悬之；计一昼、一夜，约二十四漏。每更船六十里，约二漏半有零。人行先木■〈姊，木代女〉为「不及更」者，风慢、船行缓，虽及漏刻，尚无六十里，为「不及更」也；人行后于■〈姊，木代女〉为「过更」者，风疾、船行速，当及漏刻，已踰六十里，为「过更」也。
　　（图表，故省略，详细内容请参见版面文件。）
　　针路
　　琉球在海中，本与浙、闽地势东西相值，但其中平衍无山。船行海中，全以山为准。福州往琉球，出五虎门，必取鸡笼、彭家等山；诸山皆偏在南，故夏至乘西南风，参用辰、巽等针袤绕南行，以渐折而正东。琉球归福州，出姑米山，必取温州南杞山；山偏在西北，故冬至乘东北风，参用干、戌等针袤绕北行，以渐折而正西。虽彼此地势东西相值，不能纯用卯、酉针径直相往来者，皆以山为准；且行船必贵占上风故也。
　　「指南广义」云：『福州往琉球，由闽安镇出五虎门东沙外开洋，用单（或作乙）辰针十更，取鸡笼头（见山，即从山北边过船。以下诸山皆同）、花瓶屿、彭家山；用乙卯并单卯针十更，取钓鱼台；用单卯针四更，取黄尾屿；用甲寅（或作卯）针十（或作一）更，取赤尾屿；用乙卯针六更，取姑米山（琉球西南方界上镇山）；用单卯针取马齿，甲卯及甲寅针收入琉球那霸港（福州五虎门至琉球姑米山，共四十更船）。琉球归福州，由那霸港用申针放洋；辛酉针一更半，见姑米山并姑巴甚麻山；辛酉针四更、辛戌针十二更、干戌针四更、单申针五更、辛酉针十六更，见南杞山（属浙江温州）；坤未针三更，取台山；丁未针三更，取里麻山（一名霜山）；单申针三更，收入福州定海所，进闽安镇（琉球姑米山至福州定海所，共五十更船）』。
　　（图表，故省略，详细内容请参见版面文件。）
　　前海行日记
　　闽有司既治封舟毕工，泊于太平港罗星塔。五月十日（壬午），賫诏敕至南台，以小舟至泊船所。十五日，祭江取水，蠲吉于二十日（壬辰）奉诏敕升舟。连日夜，风皆从东北来，是日转西南；遂于未初起椗。至怡山院，谕祭于海神。
　　二十一日（癸巳），日出，西南风。日中，至管头，出金牌门。日入，未过黄虾鼻，下椗。
　　二十二日（甲午），日出，丁未风，过梅花头。日中，丁风带午，乘潮出五虎门放洋，过官塘尾。日入，至进士门。夜至九漏，转丁未风；接封陪臣正议大夫陈其湘率其国伙长主针，用乙辰针三更半。
　　二十三日（乙未），日出，见东涌在船后，约离一更半许；丁未风，用乙卯针二更，约离官塘八更半许。
　　二十四日（丙申），日出，丁午风，仍用乙卯针。日未中，过米糠洋（海水碧彻如靛，细黄沙如涎沫，连亘水面如米糠），见群鱼拜水。日将入，有大鸟二，来集于樯。是夜，风益利，用乙卯针四更；共计十三更半。当见鸡笼山、花瓶、棉花等屿及彭家山，皆不见。夜，用乙卯针四更半，共十七更；船东北下一更半许。
　　二十五日（丁酉），日出，丁未风轻，用单乙针二更、乙卯针一更半。夜至四漏，转正南风，用单乙针一更半：共计二十一更。
　　二十六日（戊戌），日出，正南风。日未中，转丁午；逾时，丁未风微起，用单乙针一更。日中，风静，缒水无底。晚晡，转丙午风，用乙卯针；风静船停，不上更。日入，风微起。至四漏，转丁午风，用乙卯一更。至八漏，又用单卯二更，至天明。
　　二十七日（己亥），日出，丁午风。日未中，风静船停；有大沙鱼二，见于船左右。日入，丁午风起；至二漏，转丁风，用乙辰针二更半。天将明，应见钓鱼台、黄尾、赤尾等屿，皆不见。共用卯针二十七更半，船东北下六更许。
　　二十八日（庚子），不用接封陪臣主张卯针，本船伙长林某改用乙辰针。日未中，丁未风。行二更半，鸦班上樯，见山一点在乙位，约去四更余；水面小黑鱼点点。接封陪臣云：『此出姑米山；所见，或是姑米而未能定』。日入，风转丁午，用辰巽针二更。
　　二十九日（辛丑），日出，见东北小山六点。陪臣云：『此非姑米，乃叶壁山也；在国西北』。始悟用卯针太多，船东北下；若非西北风，不能提舟上行至那霸收港也。日中，祷于神，忽转坤申庚风；一时，又转子癸。陪臣大喜，乃回针东南行；指一小山云：『此名读榖山。由此迤转，即入港』。日入，转丑艮风，大炽；用丙巳针，又用丙午、单卯针。先是，四、五日前未见山，舟浮不动；水舱将竭，众颇惑。祷于神，示曰：『二十八日见山，初一日到港』。至是六月朔（壬寅），日未出，遂入港；行海中凡七昼、八夜云（二号船先到海口，候一号船至，相次入港。「针簿」别录，亦落北见叶壁山始回也）。
　　臣葆光按：琉球针路，其大夫所主者，皆本于「指南广义」；其失在用卯针太多，每落北之患。前使汪楫记云：『封舟多有飘过山北，已复引回』。稽诸使录，十人而九（明嘉靖一年，陈侃记：『舟至叶壁山，小舟四十牵挽八日，始至那霸』。嘉靖三十七年，郭汝霖记：『已至姑米山，头目云：得一日夜之力，即未遽登岸，可保不下叶壁山矣。可见下叶壁，即琉人亦以为戒』。万历四年，萧崇业记：『六月初一日，过叶壁山，薄山下。由此，陆路至国两日程，挽舟。初五日，始泊那霸』。康熙二年，张学礼记：『舟抵琉球北山，与日本交界。北风引舟南行，始达那霸』）。封舟不至落北者，惟前明册使夏子阳及本朝汪楫二人。考「夏录」则云：『梅花所开洋，过白犬屿，又取东沙屿。丁上风，用辰巽针八更船，取小琉球山。未上风，乙卯针二更，取鸡笼。申酉上风，用甲卯针四更船，取彭家山。亥上风，用乙卯针三更船；未上风，用乙卯针三更船：取花瓶屿。丁未上风，用乙卯针四更船，取钓鱼屿。丙午上风，用乙卯针四更船，取黄尾屿。丙上风，用乙卯针七更船；丁上风，用辰巽针一更：取姑米山。又辰巽针六更船，取土那奇、翁居里二山（今译为度那奇、安根呢山二山，在马齿山之西）。又辰巽一更，取马齿山，到港』。「汪录」则云（本录不载，见「洋舶针簿」内）：『乙辰八更，取鸡笼头。用辰多辰巽三更，取梅花屿。单卯十更，取钓鱼台，北边过。乙辰四更，取黄尾屿（得力在此四更；船身提上，已见黄尾屿；下用甲卯针，取姑米，定是正西风利故也）。甲卯十更，取姑米山。乙卯七更，取马齿山。甲寅并甲卯，取那霸港』。盖自鸡笼山东行，钓鱼屿、赤尾屿以至姑米山诸山皆在南，借为标准，俱从山北边过船。见山，则针正；应见不见，则针已下渐东北行，必至见叶壁山矣。要其病，皆由于用卯针太多，又不能相风用针。夫西南风，固皆为顺；而或自午、或自丁、或自未与坤者，方位又各不同。今「指南广义」所录，则专言针、混言风，又多用卯针；故往往落北，不见姑米而见叶壁也。后人或不见山，不可信接封者主张卯针。当深玩夏、汪二录酌风参用辰、巽等针，将船身提上，则保不下叶壁矣。
　　后海行日记
　　二月十六日（癸丑）巳刻，封舟自琉球那霸开洋。用小船百余引出港口，琉球官民夹岸送者数千人，小船竖旗，夹船左右送者数百桨。是日晴明，南风送颿，用干亥针一更半、单干针四更，过马齿、安根呢、度那奇等山，海水沧黑色。日入，见姑米山二点，离二更半许。夜，转丁未西南风；十三漏，转坤未风：用干戌三更半。风有力，头巾顶索连断三次。
　　十七日（甲寅），日出，龙二见于船左右，水沸立二、三丈。转西北风，用单子针一更。日入，至十四漏，转坤未风，用干戌一更。夜见月，至明。
　　十八日（乙卯），日出，用单干、干戌四更。日入，至十四漏，西南风有力，用干戌四更半。夜见月，至明。
　　十九日（丙辰），日出，转辛酉西风，带南风不定；用单庚一更。日中，转壬子癸风，用单酉针。至日入，转子癸、又转丑癸，用单戌三更半。夜见月，至明。
　　二十日（丁巳），日出，转艮寅东北顺风。日中，转甲卯，用辛戌四更。日入，转乙辰风，大雨：船共行二十六更半。是日，海水见绿色。夜过沟，祭海神。转巽巳风，用辛酉三更半，至明。
　　二十一日（戊午），日出，大雾；正南风转西南，又转西北，风不定；船行缓，不上更。缒水，四十八托。有鸟，来集于樯。转子癸风，至十三漏，转东北大顺风，用庚申二更，至明。
　　二十二日（己未），日出，东北风，晴，大寒；用庚酉申四更半。日入，有燕二，来集樯上。至十一漏，转乙卯风。缒水，四十托。用庚酉一更。夜雨，大雾。
　　二十三日（庚申），日出，雾大；雨，无风。缒水，三十二托。日晡，壬亥风起。日入，转壬子风。夜，雨，大寒。用庚酉二更。未明，见山，离一更远许。
　　二十四日（辛酉），日出，用单申一更，至鱼山及凤尾山：二山皆属台州。封舟回闽针路，本取温州南杞山；此二山又在南杞北五百里，船身太开北行，离南杞八更远许。日晡，转北风，用丁未针三更。日入，舟至凤尾山；风止，下椗。
　　二十五日（壬戌），无风，舟泊凤尾山。夜，雨；有数小船来伺警，至明。
　　二十六日（癸亥），日出，东北风，起椗行。大雷雨，有旋风转篷。日晡，转壬亥风，用单未、坤未三更。日入，风微。用单未一更，见南杞，离一更许。
　　二十七日（甲子），日出，晴；见盘山。至温州，东北顺风，用坤申庚四更。缒水，十四托，离北关一更许。日入，用坤申庚一更，至台山下椗。夜十八漏，又起椗；至明，见南北关－－二号船，先一日过南关。
　　二十八日（乙丑），东北风，无力，船泊七星山。缒水，九托。夜至五漏，飓作，椗走；用乙辰针行七漏，加副椗泊船。
　　二十九日（丙寅），日出，至霜山。东北风，用申庚酉针。日晡，与二号齐至定海所。琉球谢恩船先一日到，相次泊。
　　三十日（丁卯），东北风；乘潮，三船雁次进五虎门。日中，至怡山院，谕祭于海神。行海中，凡十四昼夜云。
　　臣葆光按：册封之役有记录者，自前明嘉靖中陈侃始、至康熙二十一年汪楫等，凡七次；封舟回闽，折桅漂柁，危险备至。披阅之次，每为动心。今奉皇上威灵，海神效顺。踰年行役，幸避冬汛之危；半月漂浮，绝少过船之浪。桅、柁无副，竟免摧伤；偶有风暴，随祷立止。上下数百人安行而回，远胜畴昔；额手庆幸，胥戴皇恩。至于颠仆呕逆、小小困顿，海舶之常，何足云也！
　　历次封舟渡海日期
　　嘉靖十三年（甲午）陈侃「使录」：海行十八日至琉球（五月初八日出海，二十五日至那霸港），七日回福州（九月二十日出那霸、二十八日至定海所）。
　　嘉靖四十一年（壬戌）郭汝霖「使录」：海行十一日至琉球（五月二十二日出海、闰五月初九日至那霸港），十一日回福州（十月十八日出那霸、二十九日至五虎门）。
　　万历八年（庚辰）萧崇业「使录」：海行十四日至琉球（五月二十二日出海、六月初五日至那霸），九日回福州（十月二十四日出海、十一月初二日到定海所）。
　　万历三十三年（乙巳）夏子阳「使录」：八日至琉球（五月二十四日出海、六月初一日至那霸），十一日回福州（十月二十一日出海、十一月初一日到五虎门）。
　　崇祯六年（癸酉）杜三策从客胡靖「录」：九日至琉球（六月初四日出海、八日过姑米山），十一日回福州（十一月初九日出海、十九日到五虎们）。
　　康熙二年（癸卯）张学礼「使录」：十九日至琉球（六月初七日出海、二十五日到那霸），十一日回福州（十一月十四出海、二十四日至五虎门）。
　　康熙二十二年（癸亥）汪楫「使录」：三日至琉球（六月二十三日出海、二十六日到那霸），十一日回福州（十一月二十四日出海、十二月初四日至定海所）。
　　臣葆光按：封舟以夏至后乘西南风往琉球，以冬至后乘东北风回福州；此言其概也。南风和缓，北风凛冽；故归程尤难，非但内外水势有顺逆也。嘉、万封舟回闽，率先冬至在九、十月中，朔风犹未劲，归帆最宜。十一月、十二月冬至前后，则风势日劲，浪必从船上过矣。若正月，则风飓最多，且应期不爽，万无行舟之理。二月中，则多雾，龙出海矣。然春风和缓，兹役亲验之，浪无从船上过者，殆远胜于冬至前后也。海船老伙长言：十月二十日后，东风送顺为吉。葆光在琉球，无日不占风所向。历考数月内，风自东来不间断者，惟十月二十日后、十一月初五日前半月中为然。因考陈侃以来惟萧崇业之归闽较为安吉，其出海日期乃十月二十四日为不诬也。附此，以告后来者。
　　风信
　　清明后，地气自南而北，则南风为常；霜降后，地气自北而南，则北风为常。若反其常，则台飓将作。
　　风大而烈者，为飓；又甚者，为台。飓常骤发，台则有渐；飓或瞬发倏止，台则连日夜或数日不止。大约正、二、三、四月为飓，五、六、七、八月为台。九月则北风初烈，或至连月，俗称九降风；间或有台，则骤至如春台。船在洋中，遇飓犹可为，遇台不可当矣。
　　十月以后，北风常作。然台飓无定期，舟人视风隙以往来。五、六、七、八月应属南风，台将发，则北风先至，转而东南，又转而南，又转而西南。
　　台飓始至，多带雨；九降风，则无雨。
　　五、六、七月间，风雨俱至。舟人视天色有点黑，则收帆严舵以待之；瞬息间，风雨骤至，随刻即止。若豫备少迟，则收帆不及，或至倾覆。
　　天边有断虹，亦台将至。云片如帆者，曰破帆；稍及半天如鲎尾者，曰屈鲎。出北方者，甚于他方。
　　海水骤变，水面多秽如米糠，海蛇浮游水面，亦台将至。
　　风暴日期
　　正月初四日（接神飓）、初九日（玉皇飓。此日有飓，后飓皆验；否则，后亦多不验者）、十三日（关帝飓）、二十九日（乌飓。又龙神会）。又正月初三日、初八日、十一日、二十五日、月晦日，皆龙会日；主风。
　　二月初二日（白须飓）、初七日（春明暴）、二十一日（观音暴）、二十九日（龙神朝上帝）。又二月初三日、初九日、十二日，皆龙神朝上帝之日。
　　三月初三日（上帝飓，又名真武暴）、初七日（阎王暴）、十五日（真人飓，又名真君暴）、二十三日（天妃诞，妈祖飓。真人飓多风，妈祖飓多雨）、二十八日（诸神朝上帝）。又三月初三日、初七日、二十七日，皆龙神朝星辰之日。
　　四月初一日（白龙暴）、初八日（佛子飓，又名太子暴）、二十三日（大保暴）二十五日（龙神太白暴）。又四月初八日、十二日、十七日，皆龙会太白之日。
　　五月初五日（系大飓，名屈原飓）、十三日（关帝飓）、二十一日（龙母暴）。又五月初五日、十一日、二十九日，皆天帝、龙王朝玉皇之日。
　　六月十二日（彭祖飓）、十八日（彭祖婆飓）、二十四日（雷公诞。此暴最准，名为洗炊笼飓。自十二日起、至二十四日止，皆系大飓之旬）。又六月初九日、二十七日，皆地神、龙王朝玉皇之日。
　　七月初八日（神煞交会）、十五日（鬼飓）。又七月初七日、初九日、十五日、二十七日，皆神煞交会之日。
　　八月初一日（灶君飓）、初五日（系大飓旬）、十四日（伽蓝暴）、十五日（魁星飓）、二十一日（龙神大会）。又八月初三日、初八日、二十七日，皆龙王大会之日。
　　九月初九日（重阳暴）、十六日（张良飓）、十九日（观音飓）、二十七日（冷风暴）。又九月十一日、十五日、十九日，皆龙神朝玉帝之日。
　　十月初五日（风信暴）、初十日（水仙王飓）、二十日（东岳朝天）、二十六日（翁爹飓）。又十月初八日、十五日、二十七日，皆东府君朝玉皇之日。
　　十一月十四日（水仙暴）、二十七日（普安飓）、二十九日（西岳朝天）。
　　十二月二十四日（送神飓，又名扫尘风）。
　　凡遇风暴日期，不在本日，则在前后三日之中。又箕、壁、翼、轸四宿，亦主起风；皆当谨避之。
　　「风信考」以下至此，皆「指南广义」所载。或采禁忌方书，或出海师柁工所记；其语不尽雅驯，而参考多验。今附此，以告后来者。
　　天妃灵应记
　　天妃，莆田湄洲屿林氏女也（张学礼「记」云：『天妃蔡氏，猴屿人』；非是）。父名愿（字曰惟悫。母王氏，一云林孚第六女）；宋初，官都巡检。妃生而神灵，少与群女照井，有神捧铜符出以授妃；群女奔骇。自是，屡着神异，常乘片蓆渡海；人咸称为「通贤灵女」。一日，方织，忽据机瞑坐，颜色变异。母蹴起问之，寤而泣曰：『父无恙，兄殁矣』！有顷信至，父与兄渡海舟覆，若有挟之者，父得不溺；兄以柁摧，遂堕海死。雍熙四年，升化于湄州屿（张学礼「记」云：『救父，投海身亡』；非是。一云妃生于建隆元年庚申三月二十三日，一云妃生于哲宗元佑八年，一云生于甲申之岁。按妃于宋太宗雍熙四年九月初九日升化，室处二十八岁，则当以建隆元年一说为是。生弥月不啼，名曰默）。时显灵应，或示梦、或示神灯，海舟获庇无数；土人相率祀之。
　　宋徽宗宣和五年，给事中路允迪使高丽，八舟溺其七；独允迪舟见神朱衣坐桅上，遂安。归闻于朝，赐庙额曰「顺济」。高宗绍兴二十六年，始封「灵惠夫人」，赐庙额曰「灵应」。三十年，海寇至江口，神见风涛中，寇溃就获泉州。上其事，封「灵惠昭应夫人」。孝宗干道二年，兴化疫，神降于白湖，去潮丈许；得甘泉，饮者立愈。又海寇至，雾迷其道，至庙前就擒；封「灵惠昭应崇福夫人」。淳熙十一年，助巡检姜特立捕温、台寇，封「灵惠昭应崇福善利夫人」（「汪录」作「灵慈昭应崇善福利夫人」；灵慈乃庙号，凡封皆原「灵惠」始封之号，当作灵惠。崇福先封，后加善利二字，仍言为善人利之意。以上封夫人，凡四封）。光宗绍熙三年，以救疫旱功，特封「灵惠妃」。宁宗庆元四年，以救潦，封「灵惠助顺妃」。嘉定元年，平大奚寇，以雾助擒贼。金人犯淮甸，战花靥镇，神助战；及战紫金山，又见神像，再捷；三战，遂解合肥之围：封「灵惠助顺显卫妃」。嘉定十年，救旱，获海寇；加「灵惠助顺显卫英烈妃」。嘉熙三年，钱塘潮决至艮山祠，若有限而退；封「灵惠助顺嘉应英烈妃」。宝佑二年，救旱；封「助顺嘉应英烈协正妃」三年，又封「灵惠助顺嘉应慈济妃」。四年，封「灵惠协正嘉应慈济妃」。是岁，浙江堤成，封「灵惠协正嘉应善庆妃」。五年，教授王里请于朝，封妃父「积庆侯」、母「显庆夫人」，女兄以及神佐皆有锡命。景定三年，反风胶海寇舟，就擒；封「灵惠显济嘉应善庆妃」（宋封夫人四、加封妃十，凡十四封）。
　　元世祖至元十八年，以海运得神佑，封「护国明着天妃」（封天妃之始），又进「显佑」。成宗大德三年，以漕运效灵，封「辅圣庇民明着天妃」。仁宗，加封「护国庇民广济明着天妃」。文宗天历二年，加封「灵感助顺福惠徽烈」（共二十字），庙额「灵慈」（元晋封天妃，凡五加封）：皆以海运危险，历见显应故也。
　　明太祖，封「昭孝纯正孚济感应圣妃」。成祖永乐七年，封「护国庇民妙灵昭应弘仁普济天妃」（至今皆仍此封号）。自后遣官致祭，岁以为常。庄烈帝，封「天仙圣母青灵普化碧霞元君」，已又加「青贤普化慈应碧霞元君」（明封圣妃一，仍改封天妃一、改封元君二，凡四封）。
　　本朝，仍永乐七年封号。康熙十九年，收复台湾，神灵显应；福提万正色上闻，加号致祭。神灵昭着，于今转赫。凡渡海者，必载主舟中。往年册封琉球，谕祭两行；夏祈、冬报，皆预撰文，使臣昭告：皆获安全。盖圣德所感，神应尤显云。
　　封舟救济灵蹟（惟洪熙元年救济柴山灵蹟详「显圣录」，以下无考。今断自陈侃始）。
　　嘉靖十三年，册使陈给事侃（陈侃始有记，故自侃始）、高行人澄舟至姑米山，发漏；呼祷，得塞而济。归值飓，桅樯俱折；忽有红光烛舟，乃请筊起柁。又有蝶、雀示象。是夕风虐，冠服祷请立碑；风乃弛。还，请春秋祀典。
　　嘉靖四十年，册使郭汝霖、李际春行至赤屿，无风，有大鱼荡舟；乃施金光明佛并彩舟舁之，遂得南风而济。及回闽日，飓将发，豫有二雀集舟之异。须臾，飓发失柁；郭等为文以告，风乃息，更置柁。又有一鸟集桅上不去。
　　万历七年，册使萧给事崇业、谢行人杰针路舛错，莫知所之；且柁叶失去。虔祷之次，俄有一燕、一蜻蜒飞绕船左右，遂得易柁；舟乃平安。
　　万历三十年，册使夏给事子阳、王行人士祯舟过花瓶屿，无风而浪；祷于神，得风顺济。归舟柁索四断，失柁者三，大桅亦折；水面忽现神灯，异雀来集，东风助顺。
　　崇祯元年，册使杜给事三策、杨行人抡归舟飓作，折柁牙数次，勒索皆断。舟中三人共购一奇楠，高三尺，值千金；捐刻圣像。俄有奇鸟集樯端，舟行若飞，一夜抵闽云。
　　本朝康熙二年，册使张兵科学礼、王行人垓归舶过姑米，飓作暴雨，船倾侧，危甚；桅左右欹侧，龙骨半折。忽有火光荧荧，霹雳起，风雨中截断仆桅，舵旋不止，勒索皆断。祷神起柁，三祷三应，易绳下柁。时有一鸟，绿觜红足若雁骛，集战台；舟人曰：『天妃遣来引导也』！遂达定海。
　　康熙二十二年，册使汪检讨楫、林舍人麟焻归舟，飓风三昼夜，舟上下倾仄，水满舱中；合舟能起者仅十六人，厨灶漂没，人尽饿冻。虔祷天祀，许为请春秋祀典；桅篐断而桅不散、顶绳断而篷不落，与波上下，竟保无虞。
　　今封舟开洋，风少偏东；祷，立正。多用卯针，船身太下，几至落漈；遂虔祷，得改用乙辰针。又筊许二十八日见山，果见叶壁；船下六百余里，欲收那霸非西北风不能达，祷之立转，一夜抵港。舟回至凤尾山，旋风转，船篷柁俱仄；呼神，始正。至七星山，夹山下椗；五更，飓作走椗，将抵礁。呼神，船始少缓，始得下椗；人皆额手曰：『此皆天妃赐也！』
　　（图表，故省略，详细内容请参见版面文件。）
　　谕祭海神文（祈、报二道）
　　维康熙五十八年（岁次己亥）五月，癸酉朔；越祭日癸巳，皇帝遣册封琉球国正使翰林院检讨海宝、副使翰林院编修徐葆光致祭于神曰：惟神显异风涛，效灵瀛海。扶危脱险，每着神功；扞恶御灾，允符祀典。兹因册封殊域，取道重溟。爰命使臣洁将禋祀，尚其默佑津途，安流利涉；克将成命，惟神之休。谨告。
　　维康熙五十九年（岁次庚子）二月，戊戌朔；越祭日丁卯，皇帝遣册封琉球国正使翰林院检讨海宝、副便翰林院编修徐葆光致祭于海神曰：惟神诞昭灵贶，阴翊昌图；引使节以遄征，越洪波而利济。殊邦往复，成事无愆；克畅国威，实惟神佑。聿申昭报，重荐苾芬；神其监歆，永有光烈。谨告。
　　春秋祀典疏
　　差回琉球国翰林院检讨臣海宝、编修臣徐葆光等谨奏：为奏闻事。
　　臣等于康熙五十七年六月初一日奉旨册封琉球国王，十四日于热河面请圣训，出都至闽。于五十八年五月二十日登舟，次日至怡山院谕祭天妃。二十二日，从五虎门放洋，西南顺风；行八日，六月初一日登岸。二十七日，行谕祭礼。七月二十六日，行册封礼，诸宴礼以次举行。十二月二十六日，登舟侯汛；本年二月十六日，乘东北顺风，行半月。三十日，始抵福州五虎门。臣等往返海道，略无危险；皆皇上德迈千古，福与天齐。臣等奉命经行绝远之处，神灵效顺；臣等阖船官兵以及从役数百人，无一亏损，皆得安归。臣等不胜欣幸，即琉球国属并福省官民人等俱称奇致颂，以为皆我皇上德遍海隅之所致也。其中往返之时，风少不顺；臣等祈祷天妃，即获安吉。自前平定台湾之时，天妃显灵效顺，已蒙皇上加封致祭。今默佑封舟，种种灵异如此。仰祈特恩许着该地方官春秋致祭，以报神庥。伏候圣裁。谨奏闻。
　　礼部谨题：为奏闻事。
　　该臣等议得：差回琉球国翰林院检讨臣海宝、编修臣徐葆光等奏称：『臣等奉旨册封琉球国王，往返海道，阖船官兵以及从役数百人无一亏损，皆得安归。其中往返之时，风少不顺；臣等祈祷天妃，即获安吉。自前平定台湾之时，天妃显灵效顺，已蒙皇上加封致祭。今默佑封舟种种灵异，仰祈特恩许着地方官春秋致祭，以报神庥』等语。钦惟皇上德周寰宇，化洽海隅；诏命所经，神灵协应。兹以册封琉球国王，特遣使臣举行典礼；往返大海绝险之区，官兵从役数百人皆获安吉，固由天妃显灵，实皆我皇上怀柔百神，海若效顺所致也。查康熙十九年臣部议得将天妃封为「护国庇民妙灵昭应弘仁普济天妃」，遣官致祭等因具题，奉旨「依议」钦遵在案。今天妃默佑封舟种种灵异，应令该地方官春秋致祭，编入「祀典」。候命下之日，行令该督、抚遵行可也。臣等未敢擅便，谨题请旨等因。
　　康熙五十九年八月初三日题，本月初六日奉旨：『依议』。
　　臣葆光按：「元史」「志」云：『至元中，以护海运有奇应，加封天妃神号，积至十字；庙曰「灵慈」，直、沽、平江、周泾、泉、幅、兴化等处皆有庙。皇庆以来，岁遣使賫香遍祭，金幡一合、银一锭付平江官漕司及本府官用柔毛酒醴，便服行事。祝文云：「维年月日，皇帝特遣某官等致祭于护国庇民广济福惠明着天妃」』；则岁时之祭，自元已有之矣。前明嘉靖中，册使陈侃使还，乞赐祭以答神贶；礼部议：令布政司设祭一坛，报可。此又特祭一举行者也。万历三年，册使萧崇业始请秩祀海神，合举祈、报二祭。至今封舟出海，因之。康熙二十二年，册使臣汪楫还，具疏请照岳、渎诸神，着地方官行春秋二祭；礼部议：未准行。今臣等在海中祈神佑庇，窃计封号尊崇已极，惟祀典有缺；故专举为词，神应昭格。今果蒙恩特赐允行，典礼烜赫，以答神庥，超越千古矣。
　　●中山传信录卷第二
　　册封琉球国王副使赐正一品麟蟒服翰林院编修加二级臣徐葆光纂
　　封舟到港
　　天使馆（旧使馆、支应七司）
　　天妃宫行香（上天妃宫－附下天妃宫）
　　中山先生庙
　　谕祭仪注
　　谕祭先王文（二道）
　　中山王府
　　册封仪注
　　册封诏敕（二道）
　　中山王肄馆仪仗（贺封路供）
　　中秋宴
　　重阳宴（拜辞宴、饯别宴、望舟宴）
　　中山王谢恩表疏（贡物）
　　请存旧礼以劳使臣疏（礼部议覆疏）
　　封舟到港
　　封舟六月朔旦至那霸港，泊海口；迎舟数十，独木船双使一帆者又数百桨。世曾孙尚敬守次，先遣法司以下诸陪臣来迎诏；随来随遣，前后数辈致牲礼迎劳如仪。午潮上，岛民舣船数百，或在船、或入水施百绠引舟至迎恩亭下（亭建自洪武中武宁王时，修葺如新）：陪臣班列，仪仗、金鼓皆集亭左右，迎请龙亭。未刻，以次登岸。众官前导至馆，奉安诏敕。行礼讫，以次入谒：法司王舅、紫金大夫、紫巾官为一班，三叩头；天使立受，揖答之。耳目官、正议大夫、中议大夫为一班，三叩头；天使立受，拱手答之。那霸官、长史、察侍纪官、遏闼理官、都通事为一班，三叩头；天使坐受，抗手答之。嗣后，朔、望及逢五、十日，王遣法司王舅以下至馆一起居；见天使皆下坐，应对皆起立。每月初二日、十六日，天使亦遣使至王府答问云。
　　（图表，故省略，详细内容请参见版面文件。）
　　天使馆
　　天使馆，去迎恩亭一里许，面南；屋宇皆如中国衙署，外栅四周。栅内东西门，房各四楹，竿上施「册封」黄旗二。八角鼓棚，左右二所。大门内，东西役房各六楹。仪门上，有「天泽门」三字匾，前明万历中使臣夏子阳题；今失去，臣等补书其上。大堂前庭方广数亩，陪臣行礼于此。甬道左右，臣等植大榕树四株。堂上前楹，前使张学礼、王垓题「天威远布」隶书四字，汪楫、林麟焻题「敷命堂」三字，皆在；臣等又书「皇纶三锡」四字，悬正梁上。盖自康熙二年封王尚质，今王之高祖也；康熙二十二年封王尚贞，今王之曾祖也；王之祖尚纯未及立、王之父尚益未及请封，至今国王尚敬已阅五世，皆受我皇上玺封。六十年中大典三行，泽及五世，实为千古仅事；故特书之以示远人，明我皇上与天无极之治，海隅日出，覆育无穷也。左右楹间特书二牓：一载前明册使姓名，一载本朝三遣使臣姓名。
　　牓记附录
　　前明洪武中，中山王察度始通于朝。武宁嗣位，始来告丧请袭。终明之代，传十六世，世世请封。封使三十余人具列正史，而稗载多舛。倘中外异书，非一统同文之义。皇清受命，王尚质始来请封。于今五世，册礼三行；皆奉我皇上宝玺以来，尤为千古盛事。并书于次，所以昭旷典、慎使职也。遣使踰年始达；嘉靖以后，有迟至三、四年者。今按史书之，一以遣使之年为定。洪武以来，使事不以册封行者，姓名不能备考；故不并列云。册使，例以行人充；明正统中，始用给事中为之。正、副仍之，后遂不变。用翰林与中书舍人，自前使始。两使皆史臣，唯兹役。
　　（图表，故省略，详细内容请参见版面文件。）
　　本朝顺治六年，尚贤弟尚质奉表；十年，来请封。世祖遣使，康熙二年行。
　　（图表，故省略，详细内容请参见版面文件。）
　　尚益未请封，父尚纯未立，先卒；子尚敬，今封。
　　堂后，穿堂六楹；内堂三楹，左右两使臣房。后院，东西二板阁：东曰「长风」，前使臣在楫书；西曰「停云」，使臣林麟焻书。匾已废，楼亦重葺，臣等重题其上。两行役房各九楹，东西相向。东院，有水井一。砺石墙四周如城，高一丈三、四尺许，极坚致。堂屋内，地皆用方砖；上施■〈同瓦〉瓦，惟壁皆用夹板。役舍，则以芦箔，墁土其上。
　　附：旧使馆
　　使馆西南有旧使馆，址相连。前亦有辕门、大门，上有小板阁。入门，大堂三楹；以板铺地，去地三尺许。外有「驻节」二字，前使王垓所书；又前明崇祯中使臣杜三策书「每怀靡及」四字。西有楼，今无存（胡靖「记」云：『杨行人抡居西偏小楼，名曰「听海」』今新葺板阁。惟东板阁系旧建，■〈木坚〉木梁柱，皆极坚固。前使张学礼「记」云：『楼上有杜三策题「梅花诗」百首』；今已漫灭无存。测量平、丰二臣居之，扃前辕门；凿后垣，共门出入。
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　旧使馆，向有息思亭。嘉靖三十七年，册使郭汝霖有「息思亭说」云：『琉球天使馆自门而入，正堂三间；自正堂，引至书房三间。余处于东，李君际春处于西。房之后，再三间；官舍辈处之。两旁翼以廊房各六间，门书舆皁寓焉。暑月蕴隆，琉之人为余卜后垣空地，砌土瓦茅，竖柱而亭之。余因匾曰「息思」；以咏以歌；庶忘其身之在异乡已。
　　天使馆堂，旧名「洒露」。万历四年，册使萧崇业有「洒露堂说」云：『使馆故有匾，弗称。唐人云：「海东万里洒扶桑」；意在怀远也。余以「洒露」名之』。副使谢杰记云：『洒露堂者，天使馆之堂也；谏议萧使公所以名斯堂也』云云。
　　臣葆光按：此二条，当在旧使馆中。今匾废亭圯。皆不可考。就郭记云：「自门而入，正堂三间」；今旧院大门内即大堂、无仪门，居然可知已。
　　天使馆，日有都通事一员、红帕秀才二十人轮番值门，听候指使。
　　天使馆旁，支应分设七司：一、馆务司，掌馆中大小应行事件；一、承应所，掌馆中修葺、物件、家伙等事；一、掌牲所，掌羊、豕、鸡、鸭支送等事；一、供应所，掌馆中酒、米、小菜支送等事；一、理宴司，掌七宴事；一、书简司，掌书帖往来等事；
　　一、评价司，掌评定物价上下，分买支给等事。每司遣大夫一员、红帕三人——余杂差等二十人主一司。其朝夕供应奔走，别有库官等为之。
　　国王日以宫前瑞泉供客，每日清晨汲入绿木筩二石余，以锁锁之；走十里，送至馆中。红帕秀才九人，分日押送。
　　每日供应米五升，面四斤，酱、酱油、醋、盐、菜油各四盏，豆腐三斤，烧酒一瓶，鱼、肉各三斤，羊肉二斤，干鱼四斤，鸡二，蛋十枚，海蟳二，西瓜二，冬瓜十斤，菜一斤，烛四枝，炭十斤，柴四束。
　　起居日，馈生猪、羊各一，鸡二，蛋、鱼、海蛇、海蟳、石鮔、车螯、面条、面粉、酱■〈艹越〉、醋蒜、胡椒、甘蔗、蕉果（冬易以橘），烧饼、佳苏鱼各一盘，烧酒一埕，炭一包，烛一束；朔、望，加吉果、米肌、银酒、黄酒之馈（吉果，以米粉为之，形如薄饼；米肌，如白酒而稍淡；银酒，即烧酒；黄酒，国中所酝煮，酒色黑醲，少有油气）。
　　守备、千总，日米四升，酱油、醋、盐、菜油、米酱各一盏，猪肉三斤，羊肉一斤，生鱼二斤，干鱼三斤，鸡一，蛋十枚，蔬菜一斤，豆腐一斤，烧酒六盏，小烛二枝，炭五斤，柴二束。全廪给，日米三升，醋、盐、菜油、豆酱各一盏，猪肉二斤，生鱼二斤，干鱼二斤，鸡一，蛋五枚，蔬菜一斤，豆腐一斤，烧酒三盏，小烛二枝，柴二束。半廪给，日米二升，醋、盐、菜油、豆酱各一盏，猪肉一斤，干鱼一斤，鸡一，蔬菜一斤，豆腐一斤，烧酒二盏，柴二束。月粮、日粮，日米一升五合，醋、盐、菜油、豆酱各半盏，猪肉一斤，盐鱼一斤，蔬菜一斤，豆腐半斤，烧酒一盏，柴一束。
　　天妃宫行香
　　入馆后，涓吉鼓三十步许乐、仪从奉迎船上天妃及挐公（挐公、水神；详汪「使录」中（诸海神之位供于上天妃「普济万宫内，朔、望日行香。琉球天妃宫有二：一在那霸，曰「下天妃宫」——天使馆之东，应普济神门南向。前广数十亩，有方沼池。宫门前，石神二。入门甬道，至神堂三十步许。堂内储于此。有崇祯六年册使杜三策、杨抡「慈航普度」匾，顺治六年招抚司谢必振「普济万灵」匾洪钟，以，康熙二年（癸卯）册使张学礼、王垓「普济群生」匾；大门上书「灵应普济神祠」，铭。铭曰则万历三十四年册使夏子阳、王士祯所立也。两旁皆民房，国中案牍多储于此。有钟一君臣道合架，刻云：『琉球国王大世主庚寅庆生，兹现法王身量大慈愿海而新铸洪钟，以寄舍本旦施』。州下天妃宫，上祝万岁之宝位、下济三界之群生。辱命相国安，灊为其铭。铭曰：「华钟铸就，挂着珠林；撞破昏梦，诚（「汪录」误作「正」字）祷天心。君臣道合，蛮夷上天妃宫不侵。彰凫氏德，起追蠡吟。万古皇泽，流妙法音」。景泰丁丑年月朔旦施』。
　　上天妃宫，在久米村。夏给谏子阳「使录」云：『此为嘉靖中册使郭给事汝霖所建』；他无碑记可证。宫在曲巷中，门南向，神堂东向。门旁，亦有石神二。进门，上甬道。左右宽数亩，缭垣周环。正为天妃神堂，右一楹为关帝神堂、左为僧寮。阶下，钟一所。大门左有神堂，上飨供龙神。天妃堂内，有崇祯六年册使杜三策、杨抡立「德配玄穹」：康熙三年（癸卯）册使张学礼、王垓「生天福灵」、二十二年册使汪楫「朝宗永赖」三匾；副使林麟焻二十三字长联，后称「裔侄孙麟焻敬题」。盖天妃为莆田林氏，闽中林姓多作此称。梁上有「灵应普济神祠」之额，乃万历中册使夏中阳、王士祯所立也。
　　始至馆第二日，先诣孔庙行香，次至天妃宫。冬至，则设万岁龙亭于庙左明伦堂，使臣以次行礼讫，亦载谒夫子像；朔、望则否。天尊庙，祀雷声普化天尊。「汪录」：永乐中，贡使自京师塑像归，祷必应。故第二日亦往行香，朔、望则不再至云。
　　中山先生庙
　　自天使馆至先王庙，二里许。天使馆东有天妃宫，宫前有方沼池。过池，东北沿堤行不半里，有泉崎桥。桥旁有孔庙，由庙东行数百步，北折为长虹堤。堤长亘二里许，下作水门七以通潮（堤旁有小石山，名七星山；七石离立沙田中）。堤尽，北折为安里桥（此处地名安里，故名。「汪录」作「真玉桥」，误；另有真玉桥，在丰见城北玉湖之上）。过桥东折，即中山先王庙。庙前，松冈数重。左右流涧宽丈许，环注安里桥下入海。庙前石路方广，左右立木坊及「下马」石碑，左右各一。庙垣四周，皆砺石磊成。正中作圈门三，左右角门二。门内前堂三楹，匾「肃容」二字；即祭毕设宴待客之所。更进，甬道东西厅各三楹，阶下两丛铁树攒郁。正庙七楹，堂楹之上，前使臣张学礼题「河山带砺」、汪楫题「永观厥成」二匾俱在（臣等亦书「世笃忠贞」四字，悬其次）。堂西，神厨二楹；东为佛堂，前后六楹——旁三楹，为僧厨。
　　（图表，故省略，详细内容请参见版面文件。）
　　谕祭仪注（俱从前使臣汪楫更定）
　　六月二十六日（丁卯），行谕祭礼。先期，洒扫王庙。中堂屏蔽神主，以便迎请龙亭。设香案于庙中，设司香二人。设开读台于滴水西首，设开读位，东南向。设中山先王神主位于露台东首，西向。设世曾孙俯伏位于先王神主位之下，北向。设世曾孙拜位于露台中，北向。设众官拜位于世曾孙拜位后，左右层列。设奏乐位于众官拜位之下，北向。
　　祭日黎明，法司官率众官及金鼓、仪仗毕集天使馆前。天使启门参谒毕，迎请龙亭进公馆中堂。捧轴官捧谕祭文二道奉安龙亭内，又捧齎赐绢帛二百端、白银二百两奉安彩亭内。众官排班，行三跪、九叩头礼。毕，前导至安里桥，世曾孙皁袍角带率众官迎，伏于桥头道左；龙亭暂驻，世子、众官平身。天使趋前，分立龙亭左右；通事官唱「排班」，世曾孙率众官行三跪九叩头礼。毕，世曾孙率众官前导至庙门外。龙亭由中门入，至庙内中堂；彩亭内银绢分列于先王位前案上。天使随入，左右立。捧轴官由东角门入，至庙东边门外，西向立；宣读官、展轴官由西角门入，至开读台下，东向立。司香二人举香案置龙亭前，添香。世曾孙率众官由东角门入，上露台，各就拜位，行三跪九叩头礼。毕，退立于先王神位之下，西向。捧轴官由庙东边门入庙中堂，天使先取谕祭先王尚贞文授捧轴官高举出庙中，上开读台；宣读官次之，展轴官又次之。捧轴官上台，立案右，宣读官就开让位。展轴官立案左，与捧轴官对展。通事官唱「开读」，世曾孙、众官皆俯伏于先王神位之下，北向；候宣读官从容读毕。通事官唱「焚帛」，世曾孙率众官皆平身，至焚帛所；候焚毕，回露台，同众官谢恩——三跪九叩头礼。毕，退班。世曾孙捧先王尚贞神主由庙东边门入庙内，安于东偏神座。世曾孙又捧先王尚益神主就位，天使又取谕祭先王尚益文授捧轴官如前仪。谕祭文二道皆另誊录焚黄，原敕俱请留供庙中。谕祭礼毕，天使易服，世曾孙揖至东厅行相见礼（世曾孙未受封，犹守幕次；至此始与使臣相见，七宴自此始。张学礼「记」：『始至，有迎风宴』；非也）。天使居东、世曾孙居西，各三拜，送坐。奉茶毕，请就前堂宴。天使左行、世曾孙右行，至前堂；天使居东、世曾孙居西，安坐——正使居东、副使居西，俱南面坐；世曾孙面东北坐。不设乐，茶、酒皆亲献，天使辞；天使酬献，亦辞。席终，请天使舆至滴水前；世曾孙下阶揖别，众官出门跪送。世曾孙是日不及诣馆谢，先遣官至馆谢劳；天使次日亦遣官入王城谢宴——为第一宴。
　　谕祭先王文（二道）
　　维康熙五十八年（岁次己亥）六月，壬寅朔；越祭日丁卯，皇帝遣册封琉球国正使翰林院检讨海宝、副使翰林院编修徐葆光谕祭于故琉球国中山王尚贞之灵曰：朕抚绥万邦，中外一体；越在荒服，咸畀湛恩。矧效忠既笃于生前，斯赐恤弥隆于身后；眷言鸿伐，宜贲龙光。尔琉球国中山王尚贞肃凛朝章，丕扬世绪。秉声灵于天府，水静鲸波；奉正朔于大庭，风清岛服。靖共匪懈，恩早锡于九重；贞顺弥加，时将历乎三纪。方谓期颐未艾，何图徂谢遥闻！深用怆怀，特颁祭恤。呜呼！作屏翰于遐方，始终臣节；被优崇于幽穸，炳焕纶褒。用荐苾芳，尚其歆格！
　　维康熙五十八年（岁次己亥）六月，壬寅朔；越祭日丁卯，皇帝遣册封琉球国正使翰林院检讨海宝、副使翰林院编修徐葆光谕祭于故琉球国王尚益之灵曰：朕承天庥，抚驭区宇；罔有内外，并予辑绥。凡所宾贡，不忘存恤；有庸必报，虽远弗遗：所以示怀柔、昭钜典也。尔琉球国王嗣尚益承先受祚，继志输忠；世着勳劳，奉共球而内向；代修朝请，航溟渤以归诚。乃莅职止于三年，嗣封关于再世。眷言藩服，方期多福之是膺；勉树嘉猷，讵意修龄之难得！讣音远告，褒恤特申。虽锡命未逮于生前，而荣施实隆于身后。爰颁祭醊，用遣专官。呜呼！玉册遥传，庶慰来王之志；纶函覃被，聿昭抚远之忱。载设牲牺，庶其歆格！
　　中山王府
　　自天使馆至中山王府，十里。册封日，自先王庙以东，红帽吏排仗夹道，列至王宫。先王庙南折，为八幡桥。更东，过冈二里许，为差回桥——亦名茶崎。上冈东行，为万松岭。石路修整，冈峦起伏；松皆数围，夹道森立。更进，为万岁岭。更进半里许，有坊，牓曰「中山」。道南有安国寺，寺对街累墙如削，为世子第。夹路皆砺石短墙，高三、四尺。中路有凤蕉一丛，累石环之。又进半里许，有坊，牓曰「守礼之邦」；中山王伏迎诏于此。坊下道旁石墙，渐高八、九尺。坊外道左，有天界寺。寺门北向，佛殿西向。寺前西南为王莹，对街缭垣内为大美殿。更进半里许，为欢会门——即中山王府城也，在山顶；砺石城垣，四周三、四里。远望如聚骷髅；自古纪之，盖言其形似也。山形殿址，本南、北向；由那霸至中山从西冈上，故门皆西向。城外石崖上，左刻「龙冈」、右刻「虎崒」。城四面，各一门（前欢会门，西向；后继世门，东向；左水门，南向；右久庆门，北向）。更进欢会门至石崖，下为瑞泉。上崖，门西北向，牓曰「瑞泉」（左右皆甬道，有左掖、右掖二门通入王宫）。更进，楼牓曰「刻漏」，西向。更进，为广福门，西北向。更进，为奉神门；左右三门并峙，西向。王殿九间，皆西向。殿楼上供御书「中山世土」四字大牓，即王宫也。前殿，庭方广数十亩。左为南楼，北向。右为北宫，南向，匾曰「忠顺可嘉」。凡宴天使，皆于此殿。屋皆固朴，多柱础；屋一间，施二十柱：无华采之饰，亦不甚巍峻——以在山顶，多海风故也。
　　（图表，故省略，详细内容请参见版面文件。）
　　册封仪注（俱从前使臣汪楫更定）
　　册封先一日，所司张幄结彩于天使馆；国中经行处所，皆结彩。造板阁一楹为阙庭，设于王殿庭中。中置殿陛，左右层阶。设香案于阙庭前，设司香二人于香案左右。设世子受赐予位于香案之前。设宣读台于殿前滴水之左。设世子拜位于露台正中。设众官拜位于世子后，左右层列。世子左右立引礼官二员，众官左右立赞礼官二员。陈仪仗于王殿左右，设奏乐位于众官拜位之后。
　　七月二十六日（丁酉）黎明，法司官、众官率金鼓、仪仗毕集天使公馆前。天使启门参谒毕，迎请龙亭入公馆中堂。捧诏官、捧敕官各捧诏敕奉安龙亭中，捧币官捧缎疋等分置左右彩亭中——王与妃各一亭；众官排班，行三跪九叩头礼。毕，前导；世子率众官伏迎于守礼坊外，龙亭暂驻，世子、众官平身。天使趋前，分立龙亭左右。通事官唱「排班」，世子、众官行三跪、九叩头接诏礼。毕，众官、世子前导，立殿下；龙亭入至阙庭中，彩亭分列左右，天使分立龙亭左右，捧诏官、捧敕官立殿陛下，宣读官立开读台下。司香者举香案于龙亭前，添香。奏乐，引礼官引世子由东阶升，诣香案前，乐止。引礼官唱「跪」，众官各就拜位皆跪。引礼官唱「上香」，案右司香者捧香跪进于世子之左；三上香讫，俯伏、兴、平身。奏乐，引礼官引世子出露台，就拜位；率众官行三跪、九叩头拜诏礼。毕，平身，乐止。天使诣前，正中立。捧诏官、捧敕官由东阶升，天使取诏授捧诏官、取敕授捧敕官，高举下殿陛；同宣读官上开读台，诏敕并置案上。通事官唱「阅读」，乐止。引礼官唱「跪」，世子，众官皆跪；捧诏敕官以次对展，宣读官次第读毕。引礼官唱「平身」，世子、众官皆平身。奏乐，捧诏敕官各捧诏敕升殿陛，天使仍奉安龙亭中，捧诏敕官下东阶。国王及众官行三跪九叩头谢封礼。毕，平身，乐止。天使宣制曰：『皇帝敕使赐尔国王及妃缎疋、彩帛』！引礼官引国王由东阶升，法司官随行。国王至受赐予位，跪。奏乐，天使取赐王及赐王妃缎疋，一一亲授国王，国王高举。法司官跪接，传置案上。毕，俯伏、兴、平身。引礼官引国王复位，率众官行三跪九叩头谢赐礼。毕，平身，乐止。引礼官引国王升东阶，至龙亭前跪，问『圣躬万福』！天使答曰：『圣躬万福』。国王俯伏，兴、平身。奏乐，引礼官引国王复位，率众官行三跪九叩头问安礼。毕，平身，乐止。引礼官引国王升东阶，至香案前，跪；请留诏敕为传国之宝。法司官捧前代诏敕呈验，天使验明，弁所请；捧亭中诏敕亲授国王，国王平身，仍奉安亭中。奏乐，引礼官引国王复位，率众官行三跪九叩头谢恩礼。毕，国王请天使更衣，俱肄北宫对拜安坐，献茶；一如前仪。用乐人声居上，钟鼓列下陛，迭奏——为第二宴。
　　册封诏敕
　　奉天承运皇帝诏曰：朕恭膺天眷，统御万邦；声教诞敷，遐迩率俾。粤在荒服，悉溥仁恩；奕叶承祧，并加宠锡。尔琉球国地居炎徼，职列藩封；中山王世子曾孙尚敬屡使来朝，贡献不懈。当闽疆反侧、海寇陆梁之际，笃守臣节，恭顺弥昭；克殚忠诚，深可嘉尚！兹以序当缵服，奏请嗣封。朕惟世继为家国之常经，爵命乃朝廷之钜典；特遣正使翰林院检讨海宝、副使翰林院编修徐葆光齎诏往封为琉球国中山王。尔国臣僚以暨士庶，尚其辅乃王慎修德政，益励悃忱；翼戴天家，庆延宗祀：实惟尔海邦无疆之休！故兹诏示，咸使闻知。
　　康熙五十七年八月□□日。
　　皇帝敕谕琉球国中山王世子曾孙尚敬：惟尔远处海隅，虔修职贡；属在塚嗣，序应承祧。以朝命未膺，冈敢专擅；恪遵典制，奉表请封。朕念尔世守臣节，忠诚可嘉；特遣正使翰林院检讨海宝、副使翰林院编修徐葆光賫敕封尔为琉球国中山王，并赐尔及妃文币等物。尔只承宠眷，懋绍先猷；辑和臣民，慎固封守：用安宗社于苞桑，永作天家之屏翰。钦哉！毋替朕命。故谕。
　　颁赐国王：蟒缎二疋、青彩缎三疋、蓝彩缎三疋、蓝素缎三疋、闪缎二疋、衣素二疋、锦三疋、纱四疋、罗四疋、紬四疋。
　　颁赐妃：青彩缎二疋、蓝彩缎二疋、粧缎一疋、蓝素缎二疋、闪缎一疋、衣素一疋、锦二疋、纱四疋、罗四疋。
　　康熙五十七年八月□□日。
　　臣葆光按：前明赐赉币物，随时有异；附志于后，以备参考。「中山世监」载：正统十四年，赐国王尚思达锦四（粧花连球花红一、粧花连胜宝相花红一、十字绫花黄一、百花绒锦黄一）、紵丝六（织金胸背麒麟红一、狮子青一、暗八宝天花云红一、云绿一、素青一、绿一）、纱八（织金胸背白泽红一、麒麟青一、暗花蓝一、暗花骨朵云八宝红一、素红一、青一、绿一、蓝一）、罗六（织金胸背麒麟红一、青一、素红一、青一、绿一、蓝一）；赐王妃锦二（粧花云凤青一、百花绒黄一）、紵丝四（织金胸背白泽红一、暗花骨朵云青一、暗天花八宝云绿一、素青一）、纱四（织金胸背白泽红一、暗花骨朵云绿一、素红一、青一）、罗四（织金胸背彪一、素青一、绿一、蓝一）。又赐王叔锦一（连胜宝相花黄一）、紵丝四（织金白泽大红一、暗花骨朵云青一、暗八宝天花云绿一、素红一）。景泰二年，赐国王尚金福及妃锦紵等数同，王叔无赐为异。嘉靖十三年，册使陈侃「录」：赐国王尚清纱帽一（展角全）、金厢犀束带一、常服罗一、大红织金胸背麒麟圆领一、青■〈衤答〉护一、绿贴里一、皮弁冠服一副、柒旒皁皱纱皮冠一（旒珠金事全）、玉圭一（袋全）、五章绢地纱皮弁服一套、大红素皮弁服一、纁色素前后裳一、纁色素蔽膝一（玉钩全）、纁色粧花锦绶一（金钩玉玎璫）、红白素大带二、大红素紵丝与一双（袜全）、丹矾红平罗销金夹包袱四、素白中单一、紵丝二（黑绿花一、深青素一）、罗二（黑绿一、青素一）、白氁丝布一；赐王妃紵丝二（黑绿花一、深青素一）、罗二（黑绿一、青素一）、白氁丝布十。与正统、景泰中所赐，已各不同。
　　顺治十年，国王尚质来缴前朝故印，请封重给。康熙元年，册使始至国，赐王此印。印文六字「琉球国王之印」，左满、右篆，不称「中山」。
　　琉球国王印
　　（图表，故省略，详细内容请参见版面文件。）
　　臣葆光按：康熙元年，册封诏曰遣官捧诏、印封为琉球国中山王，则印文似当云「琉球国中山王之印」，始与诏文相应。然考前明洪武十六年，始赐王察度镀金银印；十八年，又赐山南王、山北王驼纽镀金银印各一。是时国分为三，察度止有中山，则当称「中山王」。今琉球既并山南、山北为一已三百余年矣，而本国尚仍「中山」一隅之号，盖承前袭封旧文，疑乎自示不广。以义揆之，当如赐印止称「琉球国王」为正。
　　中山王图年二十岁康熙三十九
　　年庚辰六月十九日生
　　（图表，故省略，详细内容请参见版面文件。）
　　中山王肄馆仪仗
　　中山王肄馆仪仗，铁叉二人，曲枪二人，留家住四人，狼牙钩二人，长钩四人，钺斧四人，长杆枪三十二人，月牙四人，鸡毛帚十二人，马尾帚二人，大刀二人，黄繖二人，花繖二人，引马二人，提炉二人，黄缎团扇二人，绿珠团扇二人，印箱二人，衣箱二人，轿前红杆枪四人，红鞘长腰刀四人，黑腰刀二人，长砍刀四人（萧崇业「录」云：『有武士，戴铜假面、衣添甲、带刀者数十辈』。今则以常服执之），大掌扇一人，红络金炉二人，金葫芦二人，珠兠扇二人，小鹅毛扇二人，蝇拂二人（金炉以下俱小童执。近侍小童，各察度奴示），黄帽对马三十人（耳目官、大夫以下等员），紫帽对马十二人（紫巾官、紫金大夫等员），绿地五花织金帽对马二人（王舅、法司等员）。
　　附录贺封路供
　　是日，国王经行之处，道旁皆设各种花供。泉崎桥堤上，道旁盆盎中罗花卉数十种，排列数层，朱栏绕之。中刻木，作一兽，绘画如麟状。后立一木版，书云「非龙、非彪、非熊、非罴，王者之瑞兽」，更无对句：此久米人所设。
　　使馆东，下天妃宫前沼池内，作假山，剪纸作白鹤一。池上斧大松一株，立地中；上亦作一白鹤，如飞鸣相向状。四围以纸皮作假山，罗花草数十种围之。中作一老人、二鹿，如山呼祝寿状：此那霸人所设。
　　（图表，故省略，详细内容请参见版面文件。）
　　中秋宴
　　王府庭中，于北宫滴水前造木台，方五、六丈，帷幕四周。王延客入席坐定，先呈神歌祝颂说帖云：『本国混沌之初，首出御世者为天孙氏－－如中国羲皇，澹泊为治。嗣后国君登位，神每出示灵佑，乃制「迎神歌」以欢乐之。迨后神不屡出，神歌遗曲，至今犹存。每当国王即位及行庆诸事，必皆举行。从前先王受册封后宴天使，例首演之。作一老人登场，不作乐，惟唱神歌，拜祝皇上万岁、中外升平，次颂国王共蒙福祉。今当中秋佳节，天使降临，真神人共喜之日也。谨遵例，首唱起神歌，黄发老人百拜稽首，恭颂皇上恩德如天、国王带砺百世。老人歌罢，拜退；次令戚臣子弟俊秀者数十人衣彩衣，队队相续，歌太平曲，以供宴乐云』。
　　先有乐工六人，引声如梵呗音，无乐。次有戴寿星假面一人，登场和之。三拜，搓手起舞；舞毕，又三拜，止。次有乐工十四人，着杂色红绿衣；帽檐六棱，低压头顶——或戴燕尾绿头巾；持乐器三弦二、提琴一（即用三弦，着引弓于上）——三弦槽柄比中国短半尺许、笛一、小锣一、鼓二登场，前后二行，曲跽上向，引吭曼声歌。褰幔处有小童——可十三、四岁四人，着朱色袜、五色长衣——无带，开襟摇曳，头戴黑皮笠，朱缨索曼长垂胸前；回旋而上，时作顾盼、坐起之态。登场，一行面乐工小坐，乐工代为解笠，卷朱缨盘着笠上，仍授之；小童起立，执笠顿足按节而舞，乐工曼声歌与相应：为第一遍笠舞。又有四小童宫妆，剪金扇面作花朵；朱帕紫额，上有金饰；五色衣，项上带五色花索一围长垂膝下。登场，乐工歌，脱花索，交手顿足按节如前：为第二遍花索舞。次有小童三人——可十余岁，戴珠翠花满头，着宫裙、五色锦半臂，肩小花篮各一提。登场鼎立，乐工歌顿按如前：为第三遍篮舞。次幼童四人，短朱绿五色宫衣，长裙间彩，曳地摇曳。登场，向乐工小坐；乐工各授小竹拍四片，起舞按节，手拍应之：为第四遍拍舞。次有武士六人，着黑白相间綦纹大袖短衣，金篐束额作平顶僧帽式；挺白杖，交击应节：为第五遍武舞。又有小童二人，五色衣，执金球－－球上四面着小金铃，长朱索曼缨，左右舞；引二青狮登场，旋扑：为第六遍球舞。席终换席，又有小童三人宫妆登场，向乐工小坐，工授以小花金杆二枝——长不及尺许，两头着红花，交击应节：为第七遍杆舞。次有小童四人，易宫衣。登场，手执花竿长三尺许－－各一枝，舞应节：为第八遍竿舞。时已向昏，彻帷幕，庭中设姻火数十架；又令数人头戴火笠、骑假马，头尾烟爆齐发，奔走庭中：以为戏乐。宴毕出城，火炬长二丈许者数千，夹道送归使馆——为第三宴。
　　中山王府中秋宴图
　　（图表，故省略，详细内容请参见版面文件。）
　　重阳宴
　　龙潭，在王宫之北、圆觉寺西，长不半里，宽数十亩。水渟潆，与圆觉寺前荷池相通；瑞泉下流所汇也。南岸为神岳，蕉树攒密，不见曦月；掩映碧潭，岸无余址。北岸长堤上蛎墙连墉，皆巨族居之。跨东西有小桥，潜渠入田。东岸突出尖埠，跨潭之中；花树森立，三面临水。重阳宴，为龙舟戏，设坐于此埠之上。
　　先设木阁于埠上，结彩数重，毡席四周。王揖客，坐定。龙舟三，式与福州所见略同：梭长三丈余、桨二十八。人皆一色衣，一红、一白、一黑。每舟中央设鼓，彩衣小童击以为节。前后二彩衣童，执五色长旗。船首一人击锣，与鼓相应。齐唱「龙舟太平词」以歌「圣德及远，永享治平；海国蒙恩，竭忠仰报」之意。问其词，大略与前使所录同。左右旋绕，四岸乃士女匝观者数百人。龙舟戏毕，国王先辞客，回府第；仍开宴于北宫，演剧六折。略记如后：
　　第一，为老人祝圣事。老夫妇二人，率子孙五、六人登场跪；国语致词曰：『当今圣天子德高尧、舜，道迈汤、文；八埏昭日月之辉，一统着车书之盛。国王夙沐圣恩，新受册封；天使贲临，举国欢忭！小臣老夫妇生长本国，年一百二十岁，皆康健；子孙三百三十余人，多有登仕籍为官者，举家蒙福』。子孙内有能歌唱、彩舞者，率领献寿，老夫妇再拜先舞；其歌词曰：『王德如海，民之父母；受封于天，带砺永固』！舞罢，群彩衣童队队相续：一、团扇曲（六童舞）；一、掌节曲（三童舞）；一、笠舞曲重阳宴图（四童舞）；一、篮花曲（三童舞）：以上皆名「太平歌」。
　　（图表，故省略，详细内容请参见版面文件。）
　　第二，为鹤、龟二儿复父仇古事。中城按司毛国鼎，忠勇为国。时胜连按司阿公少为郡马，骄贵蓄异志；忌中城，谗之于王，诬以反。王令阿公率师族灭之，毛公自刺死。二子：一名鹤，年十三；次名龟，方十二。既俊秀，父居常以宝剑二，教之击刺事。时随母在外家山南查国吉所，闻变，泣请于母，欲以间杀阿公，复父仇；求宝剑，各佩之。步肆胜连，伺阿公春游，即怀剑而前。阿公喜且醉，解衣带分赐二童，携一剑并赐鹤；鹤乘其醉，拔剑刺之，大呼曰：『我毛公子！今杀汝，为我父复仇』！阿公惊起，头随剑落矣。群从皆醉，尽为二童所杀云。
　　第三，为钟魔事。中城县姑场村农家陶姓，有儿名松寿；年十五岁，自皙端丽。至首里，从师。一日，行至浦添山径中，向昏黑，持一竹竿点地行；见灯求宿，乃一猎家。父出夜猎，止一女年十六，颇妖丽；留宿，挑之。松寿坐睡，不许；强拥之，松寿拂衣起。女羞且怒，持猎具欲杀松寿；松寿走，女逐之。山曲有万寿寺，主持僧普德颇有行；松寿奔入号救，四顾无隐处。僧伏之大钟内，令三徒守钟旁；女至，三僧戏嬲逐之。女不得松寿，仰哭如癫，出门去。僧启钟有声，女还奔入；方欲为恶，忽披发改形入钟内，普德与诸僧绕钟咒之。女自钟倒垂首出见，鬼面，手一叉，下击诸僧；僧咒不已。寺外大雷电，女化魔走出，不知所在。——二事，皆百年前国中事。
　　第四折，为天孙太平歌。共五十余人，先有一披发头陀，执白木杆，引五色衣小童——花抹额、各色蕉比甲，腰中各插菊花一枝、金轮转竿一枝，共十九人；上场左旋，作一围立：为第一层。次有各色红绿杂衣郎二十人，上场右旋，作第二层立。次有彩衣小童二，执小点鼓；杂衣郎二人，执铜点；八人，执腰鼓：上场左旋，作第三层立。次有彩衣小童四人，三人执纸帚，一行中立；每唱，此四小童引调唱第一句起，下杂衣郎和之。小童后二层立，乐工二十人居中。外三层左、右交转，外一层小童第一转，五色扇舞为节；第二转，金交杆为节；第三转，舞菊为节；第四转，舞轮竿为节。毕，转入第二层，杂衣郎转出。外一层手舞顿足，回旋为节；四、五番以次旋转而下——为第四宴。
　　饯别宴，为第五宴。仪礼如前，又增国中故事一、二出为乐。
　　拜辞宴，为第六宴。仪礼、增戏乐如前。宴毕，国王送客出府，至守礼坊外；更设小座于世子第中，手奉三爵为别。
　　望舟宴，为第七宴。国王至天使馆设宴，礼如前仪，面致金扇一握为别。
　　臣等宴礼既毕，涓吉登封舟，候风归朝复命。中山王尚敬遣陪臣、法司、王舅、紫金大夫等齎表谢恩并贡物，自附常年贡船一号随封舟同发。
　　中山王谢恩表疏
　　琉球国中山王臣尚敬，诚懽诚忭、稽首顿首，谨奉表上言：伏以圣武弘昭，特重内屏之在；皇文丕振，复膺外翰之权。隆体统于藩臣，安内而兼攘外；焕规模于旧制，纬武即是经文：拜命增虔，抚躬益励。恭惟皇帝陛下，道隆尧、舜，德迈汤、文。统六合而垂衣，教仁必先教孝；开九重以典礼，作君又兼作师。臣敬世守藩疆，代供贡职：荷龙章之远锡，鲛岛生辉；沐凤诏之追扬，丹楹增色。对天使而九叩，望象阙以三呼。谨遣陪臣向龙翼、程顺则等虔齎土物，聊表芹私。伏愿干行不息，泽沛弥崇：统王会以开图，合车书者千八百国；占天时而应律，验祯祥于三十六风。将见文麟献瑞，彩凤来仪矣。臣敬无任瞻天仰圣、激切屏营之至。谨奉表称谢以闻。
　　康熙五十八年十一月□□日，琉球国中山王臣尚敬谨上表。
　　琉球国中山王臣尚敬谨奏：为恭谢天恩事。
　　臣敬弹丸小国，僻处海隅；深沐皇恩，允臣嗣封。康熙五十八年，蒙钦差正使翰林院检讨海宝、副使翰林院编修徐葆光等齎捧诏敕、币帛，随带员役坐驾海船二只，于本年六月初一日按临敝国。臣依旧例，令通国百官臣庶奉迎诏敕，安于天使馆中。拣吉于六月二十六日，先蒙谕祭臣曾祖琉球国中山王尚贞，复蒙谕祭臣父琉球国王尚益；续于七月二十六日，宣读诏敕，封臣敬为中山王。荷蒙钦赐蟒缎等项，并妃彩缎等物。臣敬率领百官拜舞叩头谢恩外，随请于天使恳留诏敕为传国之宝；蒙天使查验前封卷轴，依听许留，付臣一并珍藏。窃惟圣朝加意抚柔，有同覆载；臣敬等曷胜感激！为此特遣陪臣法司王舅向龙翼、紫金大夫程顺则、使者杨天祏、通事蔡文河、副通事郑元良、蔡墉等齎捧表章、土仪，赴京恭谢天恩。仰冀睿慈俯监下悃，臣敬无任激切屏营之至。谨上奏以闻。
　　贡物
　　金鹤二（银座全）、甲一副（护手、护■〈月兼〉全）、金靶鞘腰刀二、银靶鞘腰刀二、黑漆靶鞘镀金铜结束腰刀二十、黑漆靶鞘镀金铜结束枪十、黑漆靶鞘镀金铜结束衮刀十、黑漆洒金马鞍一（辔、镫全）、金彩画围屏四、扇五百、土绵二百、纹蕉布二百、土苎布一百、白钢锡五百斤、红铜五百斤。
　　金鹤以下，乃其谢封贡物。旧例，有胡椒；今缺，以白钢锡代之。其常年贡物，止于白锡（一千斤）、红铜（三千斤）、硫磺（一万二千八百斤）。琉磺纳藩库，贡使賫铜、锡至京。前明于福州特设市舶提举一员，专理琉球贡事，以内官领之。本朝省并其事于海防同知，今贡使犹称之曰「提举」云。
　　请存旧礼以劳使臣疏
　　琉球国中山王臣尚敬奏：为颁封事竣，恳存旧礼以劳使臣事。
　　康熙五十八年，蒙钦差正使翰林院检讨海宝、副使翰林院编修徐葆光恭奉诏敕、币帛，于本年六月初一按临敝国。二十六日，先蒙谕祭臣曾祖琉球国中山王尚贞，复蒙谕祭臣父琉球国王尚益；续于七月二十六日，宣读诏敕，封臣敬为中山王。荷授钦赐蟒缎等项，并妃彩缎等物。此诚天朝之殊恩，而臣敬永代之荣光也。窃惟皇上覆载无外，覃恩于弱小之邦；使臣冲风破浪，艰险惊虞，莫此为甚！使臣入国以来，抚绥海邦，约束兵役；举国臣民，无不感仰。惟臣敬所深愧者，臣国边海荒野，无以将敬；故于宴款之际，代物以金。虽自知乎菲薄，实是缘以为例。乃辱使臣屡辞，往还再三，坚持大义固却不受；在使臣冰兢自矢，允矣有耻不辱，为圣朝使节之光矣。但念使臣间关劳瘁，远涉万里风涛，实为臣躬之故；藉物表敬，礼不将仪，心窃难安。至临行时，复将屡宴前金，特差法司、大夫、长史等官专送恳受，使臣复遣送还；清白之操，可谓始终靡间。
　　独是微臣酬德报功，莫展万一，殊惭旧礼有阙、寸志莫伸。谨将送还屡次宴金四封共计一百九十二两，具本附遣陪臣法司王舅向龙翼、紫金大夫程顺则等齎进，恳乞钦赐使臣收受，不胜惶恐激切之至。谨上奏以闻。
　　礼部谨题：为颁封大典已竣，恳存旧礼以劳使臣事。
　　该臣等议得琉球国王尚敬奏称：「钦差正使翰林院检讨海宝、副使翰林院编修徐葆光等按临敝国，封臣敬为王。宴款之际，代物以金；使臣屡辞，往还再三，坚持大义，固却不受。但微臣酬德取功，莫展万一。谨将宴金二封共计一百九十二两，具本附陪臣法司王舅向龙翼等进呈，恳乞敕赐收受」等语。查康熙二十三年使臣翰林院检讨汪楫等册封琉球国王，所与宴金伊等未受，该国王奏请臣部议覆，仍不准其收受具题；奉旨：『这琉球国所与宴金，仍着使臣收受』。钦遵在案。今该国王尚敬虽称谨将宴金具本附陪臣等进呈，恳乞敕赐收受等语；但海宝、徐葆光等仰体皇上特简至意，既未经收受，应将该国王所请收受之处毋庸议。
　　九月初一日，奉旨：『宴金仍着使臣照旧例收受』。
　　臣葆光按：前明使臣却金不受，始于陈侃；世宗仍命侃等收受。嗣后例辞，亦有准辞，令贡使带回者。本朝康熙二年（癸卯），二十二年（癸亥）及今三役，皆蒙恩仍旧收受；所以奖励使臣者至矣。癸亥之役，琉球国王疏引张学礼复还原职旧例，为汪楫、林麟焻等题请议叙优升；是时海氛虽靖、海禁犹严，行役艰险，议叙为宜。今则升平日久，中外一家；加以海灵效顺，履险加夷。区区往来，臣子常分，何劳可言！虚词求叙，实不敢踵为故事也。
　　●中山传信录卷第三
　　册封琉球国王副使赐正一品麟蟒服翰林院编修加二级臣徐葆光纂
　　中山世系（封贡事迹附）
　　中山世系
　　臣按前使汪楫譔「中山沿革志」，皆采前明「实录」。时汪与修「明史」，采录颇称详备。然皆就其封贡往来中朝者言之，故一一明悉；至本国承袭先后之间，或多昧焉。时据所称「世缵图」所载，互订一二而已。臣今至国遍访所谓「世缵图」者，不独民间无其书，即国库中亦无其图；惟抄撮尚宣威以前事，名「中山世监」；事与「中山沿革志」所载，颇有不合者。后细询本国，此书乃尚质从弟尚象贤（字文英）者为之。汪使封尚贞王时，此书尚未成也。中山开辟以来，至舜天始有国字；至尚象贤始穷搜博采，集成此书。本国称其聪明才俊，佐其侄尚贞有功于国，其书必详尽事理；惜未及见其全书。今但考正其历代世系，而以汪楫所采「明史」、「实录」中封贡往来之事附于其次，以备考云。
　　「中山世监」云：琉球始祖为天孙氏。其初，有一男、一女生于大荒，自成夫妇，曰阿摩美久。及后人物渐繁，又有君曰天帝子。天帝子生三男、二女，长男为天孙氏，国主始也；二男为诸侯始，三男为百姓始。长女曰君君，二女曰祝祝，为国守护神——一为天神、一为海神也。天孙氏二十五纪，姓氏今不可考，故略之。起乙丑、终丙午，凡一万七千八百二年。今断自舜天始。
　　中山世系图○舜天—舜马顺熙—义本
　　（图表，故省略，详细内容请参见版面文件。）
　　舜天
　　宋淳熙十四年（丁未），舜天即位。
　　舜天，日本人皇后裔，大里按司朝公男子也。淳熙七年（庚子），年十五；屡有奇征。长为浦添按司；人奉其政，断狱不违。天孙二十五世政衰，逆臣利勇恃宠执权，鸩其君而自立。舜天讨之，利勇死；诸按司推奉即位。赏功罚罪，民安国丰。在位五十一年，寿七十二；嘉熙元年（丁酉），薨。
　　舜马顺熙
　　宋嘉熙二年（戊戌），舜马顺熙嗣位。
　　舜马顺熙，舜天第一子。淳熙十二年（乙巳）生，五十四岁嗣位。在位十一年，寿六十四；淳佑八年，薨。
　　义本
　　宋淳佑九年（己酉），义本嗣位。
　　义本，舜马顺熙第一子。开禧二年（丙寅）生，四十四岁嗣位。其明年，国中大饥；次年，疾疫，人民半失。君叹息，召群臣曰：『饥疫并行，不德谁让』？群臣举惠祖世嫡英祖，君大悦；召试国政，举贤、退不肖，疾疫止，遂摄政。七年，义本让位，隐于北山。在位凡十一年，寿五十四岁。——舜天至义本凡三传，共七十三年。
　　英祖
　　宋景定元年（庚申），英祖即位。
　　英祖，天孙氏后裔，惠祖世主孙。绍定二年（己丑），生有瑞征。十二岁，名闻国家。二十，通经传；国人思事为伊祖按司。宝佑元年（癸丑），摄政。及即位，年三十二。明年，巡行国中，效周彻法，正经界、均井地；然后榖禄平，百度举矣。景定五年，西北诸岛始来贡。咸淳二年（丙寅），北夷大岛来朝，厚给赐，遣归——是为大岛朝贡之始；自后每年入贡。英祖在位四十年，寿七十一；大德三年，薨。
　　大成
　　元大德四年（庚子），大成嗣位。
　　大成，英祖世子。宋淳佑七年（丁未）生，五十四岁即位。以仁义措事，以礼让接物；国治民安。在位九年，寿六十二；至大元年，薨。
　　英慈
　　元至大二年（己酉），英慈嗣位。
　　英慈，大成第二子。宋咸淳四年（戊辰）生，四十二岁即位。在位五年，治遵旧章，深而有谋，疏通知事。寿四十六；皇庆二年，薨。
　　玉城
　　元延佑元年（甲寅），玉城嗣位。
　　玉城，英慈第四子。元贞二年（丙申）生，十九岁即位。世衰政废，内为色荒、外为禽荒；诸按司不朝，国分为三：中山王、山南王、山北王。山南王，大里按司也；佐敷、知念、玉城、具志头、东风平、岛尻、喜屋武、摩文仁、真壁、兼城、丰见城——以上十一国从山南王。山北王，今归仁按司也；羽地、名护、国头、金武、伊江、大宜味、今归仁、恩纳数国从山北王。中山惟有首里、王城、那霸、泊、浦添、北溪、中城、越来、读榖山、贝志川、胜连、首里三平（首里有西平、南平、真地平等，谓之三平）等数国。中山、山南、山北时时兵发，角战数十年。玉城在位二十三年，寿四十一。
　　西威
　　元至元三年（丁丑），西威嗣位。
　　西威，玉城第一子。至和元年（戊辰）生，十岁即位；政归母后，牝鸡乱政。时察度为浦添按司，有德，国人归服。西威在位十四年，寿二十三；国人废世子，奉浦添按司察度为王。－－英祖至西威凡五传，共九十九年。
　　察度
　　元至正十年（庚寅），察度即位。
　　察度，浦添间切谢那村奥间大亲之子。奥间大亲业农，质纯厚；天女来格而生察度。始为浦添按司；西威薨，世子五岁，母后乱改；国人废世子，奉之即位。德厚民归，灾变日销，国家丰饶。
　　「明史」、「实录」：洪武五年，行人杨载賫诏至国，诏曰：『昔帝王之治天下，凡日月所照，无有远迩，一视同仁（此句之下，「中山世监」有「故中国奠安，四夷得所，非有意臣服之也」三句）。自元政不（作失）纲，天下兵争者十有七年（下有「四方遐裔，信奸不通」二句）。朕起布衣，开基江左。命将四征不庭，西平汉主陈友谅，东缚吴王张士诚；南平闽越，北清幽燕。朕为臣民推戴，即皇帝位；定有天下之号曰「大明」，建元「洪武」（以上一段，「中山世监」作「朕肇基江左，扫群雄、定华夏。臣民推戴，已主中国，号曰「大明」、建元「洪武」）。是用遣使外邦，播告朕意。使者所至，称臣入贡。惟尔琉球在中国东南，远处海外，未及报知。兹特遣使往谕，尔其知之』（此段「中山世监」作「顷者克平元都，疆宇大同，已承正统；方与远迩相安于无事，以共享太平之福。惟尔四裔君长酋帅等，遐迩未闻。故兹诏示，想宜知悉」）。于是王遣弟泰期奉表，贡方物（「中山世监」云：『其贡物，马、刀、金银酒海、金银粉匣、玛瑙、象牙、螺壳、海巴、櫂子扇、泥金扇、生红铜锡、生熟夏布、牛皮、降香、木香、速香、檀香、黄熟香、苏木、乌木、胡椒、硫磺、磨刀石』）——是为琉球通中国之始。七年，王又遣泰期等入贡；并上皇太子笺，贡物如之。太祖赐「大统历」及文绮、纱罗、赐泰期衣币、靴袜，副使惹爬燕之及通事、从人皆有赐。泰期复来贡，并上皇太子笺；命刑部侍郎李浩齎赐文绮、陶、铁器，且以陶器七万、铁器千就其国市马及硫磺。九年夏，王遣泰期从浩入贡马四十匹。浩言其国不贵纨绮，惟贵磁器、铁金；自是赏赉多用诸物。十年，王又遣泰期等表贺元旦，贡马十六匹、硫碘千斤。十一年、十三年，贡方物；赐赉悉如例。十五年，王又遣泰期及陪臣亚兰匏等贡马及硫磺；太祖赐币帛有加，命尚佩监奉御路谦送泰期等返国。十六年，王遣亚兰匏表贺元旦，贡方物；山南王承察度亦遣其臣师惹等奉表入贡。太祖赐王镀金银印及币帛七十二疋；山南王赐币帛如之。时二王与山北王互相攻伐，遣中使梁民敕王曰：『王居沧海之中，崇山环海为国；事大之礼不行，亦何患哉！王能体天育民，行事大之礼。自朕即位十有六年，岁遣人朝贡；朕嘉王至诚，命尚佩监路谦报王诚礼。何期复遣使来谢！今令内使监丞梁民同前奉御路谦賫符，赐王镀金银印一。近使者归言：琉球三王互争，废农伤民，朕甚悯焉！诗曰：「畏天之威，于时保之」。王其罢战息民，务修尔德；则国用永安矣』。谕山南王承察度、山北王帕尼芝曰：『上帝好生，寰宇之内，生民众矣；天恐生民互相残害，特生聪明者主之。迩者琉球国王察度坚事大之诚，遣使来报；而山南承察度亦遣人随使者入觐，监其至诚，深可嘉尚！近使者自海中归言：琉球三王互争，废弃农业，伤残人命；朕闻之，不胜悯怜！今遣使谕二王：能体朕意，息兵养民以绵国祚，则天佑之；不然，悔无及矣』！于是王及山南王、山北王皆遣使入谢；各赐衣币。十七年，王遣阿不耶等入贡；赐钞币。十八年，表贺元旦，贡方物；太祖赐王海舟一。山南王如之。又补给山南王、山北王驼纽镀金银印各一。十九年，王遣亚兰匏等贡马百二十匹、疏磺万二千斤；赐宴及钞。二十年，王遣亚兰匏等贡方物；进皇太子笺，献马。山南王承察度叔汪英紫氏、山北王帕尼芝亦各遣使入贡。二十一年，王遣使甚模结致等贡马，贺天寿圣节。二十三年，表贺元旦，贡方物；世子武宁亦贡马五匹、硫磺二千斤、胡椒二百斤、苏木三百斤。通事屋之结者携胡椒三百斤、乳香十斤为门者所获，当入官；诏还之，仍赐屋之结等六十人钞各十锭（「中山世监」云：『洪武二十三年（庚午），南夷宫古岛、八重山岛始来贡；其后每年来贡』）。二十四年，王及世子武宁遣亚兰匏、嵬榖致等贡马及方物，山南王叔汪英紫氏亦遣使表贺天寿圣节。二十五年，王及世子武宁各进表笺，贡马；并遣从子日孜每阔八马、寨官子仁悦慈入国子监读书——国人就学自兹始；太祖各赐衣巾、靴袜并夏衣一袭、钞五锭。秋，又赐罗衣各一袭及靴袜、衾褥。山南王承察度亦遣从子三五郎尾及寨官子实他卢尾、贺段志等入国子监读书；赉如中山例。先是，国人才孤那等二十八人采硫磺于阿兰埠，遇风飘惠州海丰，为逻卒所获；语言不通，以为倭人，送至京。至是，贡使为白其事；太祖皆遣归，赐闽人善操舟者三十六姓，以便往来（万历中，副使谢行人杰「记」云：『洪、永三次各遣十八姓，多闽之河口人；合之凡三十六姓。今所存者，仅七姓』。「中山世监」云：今存者，仅蔡、郑、林、梁、金五家）。二十六年，王遣使麻州等贡方物。已又遣使寿礼结致等贡马，偕寨官子段志每入国子监读书；太祖命赐夏衣、靴袜。秋，又赐罗绢衣各一袭，傔从各给布衣。二十七年，王遣亚兰匏等贡方物；赐宴于会同馆。二十八年，王遣王相、亚兰匏贡方物，山北王珉、山南王叔汪英紫氏亦各遣使入贡；太祖赐钞有差。二十九年，王两遣使贡方物，山北王攀安知、山南王承察度、山南王叔汪英紫氏亦入贡。诏遣三五郎亹等归省，赐三五郎亹白金七两、彩缎六表里、钞五十锭，寨官子实那卢亹钞二十锭、彩缎一表里。归未数月，会世子武宁遣使贡，偕寨官子麻奢理、诚志鲁二人入国子监就学；三五郎亹复与俱来，请卒业。太祖许之，仍赐衣冠、靴袜。三十年，王两遣使贡马及硫磺，山北王攀安知、山南王叔汪英紫氏亦入贡。三十一年，王遣亚兰匏等贡马及硫磺，世子武宁贡如之。女官生姑鲁妹偕入谢恩，以昔常在京读书也；太祖赐钞有差。三月，太祖命以冠带赐王。先是，王尝请中国冠带，太祖命礼部图冠带之制示之；至是，匏等复以为请，赐如制，并赐臣下冠服。永乐改元，遣使以即位诏谕王；王遣从子三五良亹奉表贺，且贡方物。成祖赐钞、币、袭衣，宴于会同馆；遣行人边信、刘亢齎绒绵、绮纱罗赐王。
　　臣按「中山世监」云：王在位四十六年；洪武二十八年十月五日，薨。今「实录三十九年后向书「王贡如常」；岂未讣于朝耶！
　　武宁
　　明洪武二十九年（丙子），武宁嗣位。
　　「中山世监」云：武宁，察度世子。元至正十六年生，四十一岁嗣位。违父遗命，荒于禽色，日夜逸游；诸侯多背，尚巴志讨灭之。在位二十六年。
　　「明史」、「实录」云：察度卒，子武宁遣三五良亹讣告于朝。永乐二年正月，成祖遣行人时中往祭，赙以布帛；诏武宁袭爵。诏曰：『圣王之治，协和万邦；继承之道，率由常典。故琉球国中山王察度受命皇考太祖高皇帝，作屏东藩，克修臣节；暨朕即位，率先归诚。今既殁，尔武宁乃其世子，特封尔为琉球国中山王，以承厥世；惟俭以修身、敬以养德、忠以事上、仁以抚下，克循兹道，作镇海邦，永延世祚。钦哉』！四月，山南王弟汪应祖亦受封于朝。应祖，故山南王承察度从弟。承察度无子，遗命应祖摄国事。元年，常遣长史王茂朝贡。会山北王攀安知遣使善住古耶贡方物，丐赐冠带、衣服以变国俗；成祖许之。至是，应祖遣使隗榖结致来朝贡方物，且奏乞如山北王例赐冠服。成祖遂遣使齎诏封之，赐如所请，偕其使俱还。三年，行人时中使琉球还，王遣三五良亹奉表贡方物，谢袭封恩；赐衣币，宴于会同馆。已，又遣养埠结制等贺万寿圣节。时山北王攀安知、山南王汪应祖亦遣贡，应祖又遣寨官子李杰赴国子监受学；赐衣如例。四年，王及山南王、山北王皆表贺元旦，王遣寨官子石达鲁等六人就学；赐衣钞有差。王进阉者数人，成祖不受。
　　臣按前使汪楫「记」云：『「世赞图」云：「洪武二十九年，王即位；凡在位二十六年。其国继世嗣位，类先自立而后请于朝」；故所纪嗣位之年，与中朝遣封之时多不合。然明初贡使时通，封、卒年岁不应参差如是。即云洪武二十九年嗣位，中更靖难，赴告踰期；顾在位二十六年，则永乐之末尚宜无恙。何五年遂有祭赙之典？即按「中山世监」云：「武宁在位二十六年，卒于永乐十九年（辛丑）；尚巴志于永乐二十年立，与「世缵图」所记同，皆非是。遍问国中老成云：「武宁，永乐四年受封；薨于永乐三年，在位十年」。尚巴志既灭山南、山北，遂并灭中山王，合三国为一，而奉其父思绍为王。「明史实录」：『永乐五年，世子思绍告其父武宁之丧，来请嗣爵』；若合符节为不谬云。－－察度至武宁凡二传，共五十六年。
　　思绍明永乐四年（丙戌），思绍即位。
　　「明史」、「实录」云：永乐五年四月，世子思绍遣三吾良亹贡马及方物，别遣使以其父武宁讣告；成祖命礼部赐祭赙，诏思绍嗣王爵（按「中山世监」云：「宣德三年，封尚巴志为中山王，乃追封其父思绍为王」；非也。追封之王，主不入庙；今先王庙中有思绍神主，其及身为王，明矣。况「实录」又凿然可据无疑也）。六年，王遣使阿勃吾斯奉表贡方物，谢袭封恩。时山南王汪应祖亦贡马。各赐钞、币。七年，王遣使贺万寿圣节，山南王汪应祖亦贡马；各赐衣币。八年，王遣三吾良亹朝贡，山南王汪应祖亦遣使贺万寿圣节；皇太子皆赐之钞、币。王遣官生模都古等三人入国子监受学，皇太子各赐巾衣、靴绦、衾褥帐具。通事林佑本中国人，启请赐冠带；从之。九年，王遣三吾良亹贺元旦，偕王相之子怀德、寨官之子祖鲁古入国子监受学。又遣使坤宜堪弥贡马及方物；疏言：『长史王茂辅翼有年，请陞茂伪国相兼长史事』。又言：『长史程复（一作朱复），饶州人；辅臣祖察度四十余年，勤诚不懈。今年八十有一，请命致仕，还其乡』。悉报可。十年，王遣使贺元旦。山南王汪应祖亦入贡；已又遣使贺万寿圣节。成祖赐钞、币，又赐琉球生夏布襴衫、绦靴。十一年，王两遣使贡马，偕寨官子邬同志久等三人（一作三十人）入国子监受学。已又与山南王汪应祖各贡马；赐钞及永乐钱。十二年，王遣使贺元旦，遣三吾良亹贡马及方物；赐钞、币。皇太子赐琉球生益智每等二人罗布衣各一袭及襴衫、靴袜、衾褥、帷帐，从人皆有赐。成祖赐邬同志久等三人衣、钞。十三年，成祖遣行人陈季芳（一作若）等齎诏封山南王汪应祖世子他鲁每为琉球国山南王。时应祖为其兄达勃期所弑，各寨官合兵诛达勃期，推他鲁每摄国事。他鲁每表请袭封，故遣使往，并赐诰命、冠服及钞万五千锭。王及山北王攀安知俱各遣使贡方物，王世子尚巴志亦遣使宜是结制贡马及方物，赐文绮三十表里。十四年，王遣三吾良亹贡马及方物，已又遣使贡马。山南王他鲁每亦遣使来贡，谢袭封恩。十五年，王及山南王他鲁每俱遣使贡，赐赉甚厚。已，又与世子尚巴志各遣使贡马。十六年，王两遣使贡方物；成祖赐使者冠带、钞、币有差。十七年，王三遣使贡马及方物。二十年，王遣使贺元旦，已又遣贡方物。二十一年，世子尚巴志遣使奉表贡方物；皇太子命礼部宴劳之。二十二年二月，王讣闻于朝，命礼部遣官赐祭，赙以布帛。九月，遣行人周彝齎敕以行（一作「仁宗嗣位，命行人方彝诏告其国」）。
　　臣按「中山沿革志」云：『思绍，永乐五年嗣位。二十三年卒，在位十八年』；非也。王在位十六年，永乐十九年薨。今「明史」、「实录」二十年以后，尚书「王贡如常」。至二十二年，始讣于朝；未详其故。
　　尚巴志明永乐二十年（壬寅），尚巴志嗣位。
　　「中山世监」云：尚巴志，佐铺按司思绍嫡子也。洪武五年（壬子）生；洪武二十五年（壬申），年二十一，嗣父思绍为佐铺按司。赏罚不违，视民饥如己饥、民寒如己寒。先，起兵攻灭东大里按司，诸按司归之者甚众；遂进兵攻落中山，奉其父思绍为中山王，复灭山北王攀安知。及思诏卒，尚巴志嗣位；又亲率兵攻灭山南王（永乐十四年（丙申），山北亡；宣德四年（己酉），山南亡）。当元延佑中，琉球国分为三；其后百有余年，交攻七十余战。尚巴志嗣位，而后琉球国又合为一统。永乐二十一年（癸卯）秋，遣使奏曰：『我琉球国分为三者百有余年，战无止时，臣民涂炭。臣巴志不堪悲叹，为此发兵山南、山北；今归太平。伏愿陛下圣监，不违旧规，给臣袭封。谨贡土产马及方物』。大明皇帝赐诏云：『尔琉球国分，人民涂炭，百有余年。比尔义兵复致太平，是朕素意。自今以后，慎终如始，永绥海邦，子孙保之。钦哉！故谕」（尚巴志之奏及成祖之谕，「明史」、「实录」皆不载；姑存以备考）。
　　「明史」、「实录」云：洪熙元年，仁宗遣中官柴山齎敕至国，封世子尚巴志嗣中山王。敕曰：「昔我皇考太宗文皇帝躬膺天命，统御万方；恩施均一，远迩归仁。尔父琉球国中山王思绍，聪明贤达，茂笃忠诚；敬天事大，益久弗懈；我皇考良用褒嘉！今朕缵承大统，念尔父没已久，尔其嫡子，宜俾承续。特遣内官柴山齎敕，命尔嗣琉球国中山王。尔尚立孝立忠，恪守藩服；修德务善，以福国人。斯爵禄之荣延于无穷，尚其祗承，无怠无忽』！仍赐冠带、袭衣、文绮。方仁宗遣山时，贡使已两至，表称世子贺成祖万寿圣节；至是，始知改元。是年，凡四遣使贡马及方物云。宣德元年，王遣使贡方物，谢袭封恩。附奏曰：『臣祖父昔蒙朝廷大恩，封王爵，赐皮弁冠服。洪熙元年，臣奉诏袭爵，而冠服未蒙颁赐』。宣宗命行在礼部稽定制，制以赐之。先是，仁宗遣封已赐冠带，而王复以为请；故宣宗特赐以皮弁冠服。王遣使郑义才进香长陵，义才言：『海风坏舟，附内官柴山舟得达。乞赐一舟归国，且便朝贡』。宣宗命行在工部与之。已，又两遣使贡马及硫磺；赐袭衣、靴袜有差。二年，王两遣使贡方物；时山南王他鲁每亦遣使进香长陵。三年，王遣使郑义才贡马及方物，谢赐皮弁、海舟。宣宗赐义才等冠带及金织紵丝袭衣，余皆素紵袭衣。宣宗以朝贡弥谨，遣使齎敕劳之，并赐王紵丝、纱罗、锦缎。已，又遣内官柴山、副使阮渐齎敕赐王金织紵丝、纱罗、羢锦。四年，王遣使表贡，贺万寿圣节；已，又两遣使贡马及方物。山南王他鲁每亦两遣使入贡。俱赐宴及钞、币，又命山南王使齎敕及钞绢归赐王（汪「记」云：『自是，山南王不复遣使；盖并于中山矣。永乐十三年以后，山北王攀安知不复入贡；则山北先山南而亡者十四年矣）』。五年，王四遣使入贡；宴赉如例，仍赐王钞二万一千七百六十锭。六年，王两遣使入贡，又表贡马及金、银器皿谢赐锦币。七年，宣宗以外国朝贡独日本未至，命内官柴山齎敕至国，令王遣人往日本谕之。明年，来朝；宣宗命行在工部给中山贡使漫泰来结制海舟一，以贡使言来舟损坏故。是年，王遣使入贡者凡四；宴赉如例。八年，王遣使入贡者凡二；宴赉如例。九年，王遣使贡马及方物，已又遣使谢赐衣服、海舟；宣宗赐币有差，仍命齎敕及币归赐王。十年，王遣使谢。礼部尚书胡濙奏：量遣正、副使从人一二十人赴京，余悉留彼处给待；从之。正统元年，英宗颁赐「大统历」；适王遣贡使伍是坚至，令是坚齎回敕谕王及日本国王源义。王再遣使贡马及方物，使者至福建，如例止具贡物以闻，其自携螺壳九十、海巴五万八千失于自陈，有司以漏报没入；使者吁请给值，英宗命行在礼部如例给之。后浙江市舶提举司王聪复以为言，英宗谓礼部曰：『海巴、螺壳，远人资以货殖；取之奚用！命悉还之，仍着为令』。二年，王遣陪臣义鲁结制等贡马及方物；奏称：『本国各官冠服，皆国初所赐，年久朽币；乞更赐』。又言：『本国遵奉正朔，而海道险阻，受历之使或半载、一载方返』。事下礼部；覆奏，命冠服本国可依原降造用，「大统历」福建布政司给与之。三年，遣使义鲁结制等贡马及方物；赐币有差。四年，遣使梁求保入贡，已又遣阿普礼是等入贡；赐宴、币如例。巡按福建监察御史成规疏言：『琉球使臣俱于福建停憩，通事林惠、郑长所带番梢人从二百余人，除日给廪米外，其茶、盐、醯、酱等物勒折铜钱，按数取足；稍缓，辄肆詈殴，渐不可长』！事下礼部，以为于例止日给廪米，一切费宜悉罢之。其通事人员不行禁戢，请治罪。英宗以远人，姑示优容；令移文戒谕之。五年，王遗步马结制等贡马及方物；宴赉如例。先是，朝贡者朝参出入，皆给马；至是，令止给正、副使，着为令。
　　「中山世监」云：赐尚姓，自兹始。自是定例：二年一贡。巴志在位十八年，寿六十八；正统四年末，薨。
　　尚忠
　　明正统五年（庚申），尚忠嗣位。
　　尚忠，尚巴志第二子。洪武二十四年（辛未）生，五十岁嗣位。正统七年，遣长史梁求保入贡；以巴志讣告，乞嗣位。英宗遣给事中俞忭、行人刘逊齎语至国，诏曰：『昔我祖宗恭天明命，君主天下；无间远迩，一视同仁。海外诸国，咸建君长，以统其众。朕承大宝，祗奉成宪，用图永宁。故琉球国中山王尚巴志，爰自先朝恭事朝廷，勤修职贡，始终如一。兹既云亡，其世子尚忠敦厚恭慎，克类前人；上能事大，下能保民。今遣正使给事中俞忭、副使行人刘逊齎敕封为琉球国中山王，以主国事。尔大小头目人等，其钦承朕命，尽心辅翼，惇行善道；俾国人咸乐太平，副朕仁覆苍生之意』。并敕王曰：『尔遣长史梁求保奏，尔父王尚巴志亡殁，良深悼念！特遣使命尔为琉球国中山王，以主国事。尔宜笃绍尔父之志，益坚事上之诚。敬守臣节，恭修职贡；善抚国人，和睦邻境：庶几永享太平之福。仍赐王及妃皮弁冠服、金织袭衣、币布等物』。当忭等未至，忠已两遣使贡马及贺明年元旦，犹称世子云。九年，王遣使入贡者四。使臣梁回奏：乞一海船以便岁时朝贡；从之。十年，王遣使入贡者二；宴赉如例。十一年，王遣使入贡者二；宴赉如例。
　　臣按「中山世监」云：王在位五年，寿五十四；正统九年，薨。而「实录」十年、十一年尚书「王贡」，纪年参差有误。
　　尚思达
　　明正统十年（乙丑），尚思达嗣位。
　　尚思达，尚忠子。永乐六年（戊子）生，三十八岁嗣位。正统十二年，遣长史梁求入贡；以其父尚忠讣告，请袭爵。三月，英宗遣给事中陈傅、行人万祥谕祭故王尚忠，封世子思达嗣王。敕曰：『尔比遣长使梁求等奏，尔父王尚忠亡殁，良深悼念！特封尔为琉球国中山王，继承尔父，主理国事。尔宜笃绍先志，敬守臣节；恪修职贡，简任贤良，善抚国人，和睦邻境，以保国土』。仍以皮弁、冠服、常服及织金紵丝、罗缎等物赐王。复诏谕其国臣庶尽心辅翼，各循理分；毋或僭踰，俾凡国人同乐雍熙，副朕一视同仁之意。王遣通事蔡让等贡马及方物；宴赉如例。十三年，王遣使入贡。十四年，王遣使梁同等贡马及方物。时福建尤溪、沙县方有寇警，所司请缓期三月，始达。已，又遣使马权度等入贡，王叔尚金福亦贡马及方物；赐衣币、冠带，命权度齎敕并彩币归赐王及王妃、王叔。景恭元年，遣使百佳尼朝贡；景帝命齎敕并文绮、彩币归赐王及妃。通事程鸿言：『船坏不能返国，愿以赐币造船』。礼部请移文福建三司，听其自造，不得扰民；从之。已，又遣使梁回贡马及方物；宴赉如例。二年，王遣使察都等入贡，亦以自备工料造船为请；礼部言：『今福建地方被贼，人民艰窘；宜令其候本国进贡通事李敬等回日，附载归国』。从之。已，又遣使亚间美等入贡。王在位五年，寿四十二；正统十四年（己巳），薨。无子，乃立王叔尚金福为王。
　　尚金福
　　明景泰元年（庚午），尚金福即位。
　　尚金福，巴志第六子。洪武三十一年生，五十三岁即位。景泰二年，景帝遣左给事中乔毅（「殊域周咨录」作陈谟）、行人童（一作董）守宏谕祭故王思达，封其叔尚金福为中山王。金福两遣使入贡，犹称王叔；盖命未达也。四年，王四遣使入贡；宴赉悉如例。在位四年，寿五十六；景泰四年（癸酉），薨。
　　尚泰久明景泰五年（甲戌），尚泰久即位。
　　「中山世监」云：泰久，尚金福第一子。永乐十三年（乙未）生，四十岁即位。
　　「明史」、「实录」云：金福既卒，其弟布里与其子志鲁争立，焚烧府库，两伤俱绝。所赐镀金银印，亦熔坏。国人推尚泰久权国事。景泰五年，泰久以闻，并请铸印颁赐；命所司给之。已，又遣使入贡，表称「琉球国掌国事王弟尚泰久」；景帝命賫敕及彩币归赐王弟。六年，王弟两遣使入贡；遣给事中严诚（「殊域周咨录」作李秉彝）为正使、行人刘俭为副使，齎诏封王弟尚泰久嗣王。诏曰：『帝王主宰天下，恒一视而同仁；藩屏长率国中，或同气以相嗣。朕躬膺天命，抚驭诸侯。琉球国王尚金福既薨，其弟尚泰久性资英厚，国众归心；兹特遣使齎敕封为琉球国中山王。凡彼国中远近臣庶，宜悉心辅翼，罔或乖违；长坚忠顺之心，永享太平之福。故兹诏示，咸使闻知』。又敕王曰：『尔自先世恪守藩维，传及尔兄，益隆继述；敬天事上，久而愈虔。属兹薨逝，轸于朕怀！尔乃王弟，宜绍国封；特遣使齎诏封尔为琉球国中山王，并赐尔及妃冠服、彩币等物。尔尚砥砺臣节，怀抚国人。钦哉』！七年，遣使入贡，犹称「王弟」；及册封后遣使入谢，又遣使入贡。天顺二年，王遣使朝贡者三。三年，王遣使李敬贡马及金银器皿；疏言：『本国王府失火，延烧仓库铜钱；请照永乐、宣德间例，所带货物以铜钱给赐』。礼部以铜钱系中国所用，难以准给；宜将估计钞贯，照旧六分京库折支生绢，其四分移文福建布政司收贮。紵丝、纱罗、绢布等物，依时值关给。从之。王遣使亚罗佳其等入贡；宴赉如例。四年，王遣使入贡。五年，王遣使王察等贡马及方物。六年，王遣使程鹏等贡方物；宴赉悉如例。
　　「中山世监」云：诸寺诸山建立大钟，皆王所铸。在位七年，寿四十六；天顺四年（庚辰），薨。
　　臣按思达，非金福子也；「中山世监」误。「汪记」引「世缵图」云：「泰久，系尚思达之弟」；而「实录」则云「金福之弟」。盖「实录」止以请封之疏为据，他无可考也。
　　尚德
　　明天顺五年（辛巳），尚德嗣位。
　　尚德，尚泰久第三子。正统六年（辛酉）生，二十一岁嗣位。天顺六年，遣使入贡；以泰久讣告。英宗命吏科右给事中潘荣、行人司行人蔡哲充正副使往祭故王泰久，封世子尚德为王。诏曰：『朕绍帝王之统、缵祖宗之绪，主宰天下，一视同仁；抚驭华夷，靡间遐迩。惟尔琉球国僻居海岛，密尔闽中；慕义来庭，受封传业：盖有年矣。故国王尚泰久克勤笃诚，敬天事人；甫余六载，倏尔告终。先业攸存，可无承继！其世子尚德性资仁厚，国众归心；兹特遣正使吏科右给事中潘荣、副使行人司行人蔡哲齎诏往封为琉球国中山王，仍赐以皮弁、冠服等件。凡国中官僚士庶，宜同心辅翼，作我外藩。呜呼！循理谨度，永坚率俾之忠；亲族睦邻，丕冒咸宁之化。故兹诏示，悉使闻知』。七年，王遣使崇嘉山等入贡；宴赉如例。成化二年，王遣使程鹏等贡马及方物；赐宴及衣币。三年，王遣长史蔡璟入贡；赐币。四年，王遣使程鹏，已又遣使读诗贡马及方物；俱赐衣币。五年，王遣长史蔡璟入贡，又遣使查农是等入贡；宴赉如例。
　　「中山世监」云：尚德君德不修，朝暮渔猎，暴虐无道。鬼界岛叛，不朝贡数年；王自将攻伐之，归弥自满，以致败亡。在位九年，年未三十；成化五年（己丑）薨，寿二十九岁。世子幼稚，国人废之；奉内间里主御镇侧，是为中山王尚圆。
　　－－思绍尚巴志至尚德凡七传，共六十四年。
　　尚圆
　　明成化六年（庚寅）、尚圆即位。
　　「中山世监」云：尚圆，北夷伊平人－－即叶壁山也。永乐十三年（乙未）生，字思德金。其先不可知；或曰义本让位，隐北山，疑即其后也。一云叶壁有古岳，名天孙岳；尚圆即天孙氏之裔也。父尚稷，为里主。尚圆生有异瑞，年二十四，始渡国头来仕中山。尚金福时，始给黄帽。尚泰久时，领主内间；内间之民皆亲爱之。时久旱，田苗皆槁；独其田不雨而润，民惊传为异。王惧，载妻子隐避一十四年，德日懋。尚金福闻其贤，召为黄帽官，转御镇侧——即今耳目官也。誾誾侃侃，万事当理，德着民怀。尚德嗣位，多行不义；尚圆极谏云：『君用财，若无穷；杀人，若不胜』尚德怒，不听；再避隐于内间。尚德卒，世子幼稚，群臣杀之于真玉城；请御镇侧立为王，以安国家。尚圆固让，不获；乃至首里，即位。除其虐政，顺民所喜；山林隐逸，随材器使：远近蛮夷皆归心焉。
　　「明史」、「实录」云：成化七年，尚圆遣使蔡璟等入贡；以父尚德薨来赴，请袭爵。宪宗遣户科都给事中丘弘为正使、行人司行人韩文为副使，齎仪物行庆吊礼，封世子尚圆为中山王。弘行至山东，病卒；改命兵科给事中官（一作管）荣偕文往。八年，王遣长史梁应贡马及方物；宴赉如例。九年，王遣王舅武实入贡，谢袭封恩。十年，王遣使沈满志等贡马及方物；宴赉如例，仍以钞、绢酬其自贡物值。满志等乞如旧制折给铜钱；不许。十一年，王遣使程鹏入贡；附奏乞如常例，岁一朝贡。宪宗敕王曰：『王使朝贡，已如例赏赐遣还。近福建镇守官奏：通事蔡璋等还次福州，杀人劫财，非法殊甚！今因使臣还，特降敕省谕。敕至，王宜问璋等故纵其下之罪，追究恶徒，依法惩治。自后定例：二年一贡，止许百人，多不过加五人。除正贡外，不得私附货物并途次骚扰，有累国王忠顺之意。其省之』。十二年，王遣使梁应等入谢；会宪宗立皇太子，应因奏乞如朝鲜、安南例，赐诏齎回。礼部以琉球、日本、占城皆海外国，例不颁诏；宪宗特命降敕，并以锦币归赐其王及妃。十三年，王遣使李荣奉表谢恩。已，又遣程鹏贡马及方物，复请岁一遣使朝贡；不许，命如前敕。王在位七年，寿六十二；成化十二年，薨。
　　尚宣感
　　明成化十三年（丁酉），尚宣威摄位。
　　「中山世监」云：尚宣威，尚圆之弟。宣德五年（庚辰）生。少育于兄；九岁，从兄渡国头，至中山为黄帽官。尚圆卒，世子尚真年十三，宣威摄国事；六阅月，国人乐附。后引尚真，掖就王位，己东向立。退隐于越来，其年卒（「汪录」：「世缵图」云：「丙申八月四日，卒」）。寿四十八，谥「义忠」。今其子孙尚存。
　　尚真
　　明成化十三年（丁酉），尚真嗣位。
　　尚真，尚圆世子。成化元年（乙酉）生，年十三嗣位。成化十四年，遣长史梁应等请袭封；宪宗命兵科给事中董旻为正使、行人司右司副张祥为副使，賫诏之国，封世子尚真为中山王，赐皮冠服、金镶犀带，并以彩币赐王及妃。应等具奏，仍欲一年一贡；不许。十五年，王遣使李荣朝贡、迎封册；赐宴及衣币。十六年，王遣使马怡世入谢；附奏乞如旧制，不许。十八年，王遣使贡马及方物，乞以陪臣子蔡宾等五人于南京国子监读书；令有司如旧制，岁给衣服、廪馔。王又以不时进贡为请，礼部言其意实假进贡以规市贩之利，宜勿听。礼部又言：『琉球国进贡，旧例到京少则四、五十人，多则六、七十人；俱给赏有差。迩因各国进贡率多奸弊，每国止许五七人（？），不过十五人到京，余俱留边以俟。今福建以例止容正议大夫梁应等十五人赴京，既已给赏；余六、七十人俱留布政司，宜发官帑以次均给：庶不减削太甚，失柔远之意』。从之。二十年，王遣使程鹏贡马及方物；奏：『永乐年间所赐船，破坏已尽，止存其三；乞自备物料，于福建补造』。部议许造其一。二十二年，王遣使蔡曦贡马及方物。二十三年，遣陪臣马审礼等贡方物谢恩。至则孝宗嗣位登极；四月，赐冠带、衣币，仍命颁诏赐王及妃锦币。弘治元年，王遣使皮扬那等从浙江入贡；孝宗命却之，以贡道当由福建，且贡非其时也。皮扬那等具以国王咨礼部文，言『成化二十一年，本国正义大夫程鹏等进贡回国，报知皇太子册妃，乃遣使表贺并贡方物』。礼部言：『琉球入贡，虽与例限不合；然远人之情可念。况笺文、方物已至京，难于终却；请暂赐容纳。后仍以旧例裁之。或因福建风水不便，取路浙江；亦令审实奏请，方许起送。今次所给正、副使彩缎等物，宜如旧例；番伴、从人减半，以示裁仰之意。从之。时蔡宾亦随贡使至，言『成化中，读书南京国子监，今吏部侍郎刘宣时为祭酒，特加抚恤。乞容执贽于宣所致谢』。许之。三年，王遣使马仁等进香；别遣王舅麻勃都入贡，奏称：『本国来贡人员，近止许二十五人赴京；物多人少，恐致疏失』。又谓：『本国贡船抵岸，所在有司止给口粮百五十名，其余多未得给』。孝宗命来京许增五人、增口粮二十名。五年、七年，皆遣正议大夫梁德入贡；赐王锦缎、宴赉德等如例。九年、十三年，皆遣正议大夫郑玖入贡；赐王锦缎宴赉玖等如例。十五年，王遣使入贡，请于福建补造海船以便往回；从之。十六年，王遣使吴诗等往满剌加国收买贡物，遇风舟覆，诗等百五十二人漂至海南登岸，为逻卒所获；广东守臣以闻，孝宗命送诗等于福建守臣处给粮赡养，候本国贡使归之。十七年，王遣使具言：前使遭风未回，致失二年一贡之期；至是，补贡。纳之。武宗登极，命行人左辅颁诏至国。正德二年，王遣王舅亚嘉尼施等贡马及方物，奏乞每岁一贡。礼部议：『琉球在昔，朝贡不时；至成化十一年，因使臣不法，敕令二年一贡。今彼因入贡违期，故为此奏以饰非。宜勿听』。武宗特许之。长史蔡宾奏乞自备工料，修造贡船二只；礼部议行镇、巡官验实量修，不必改造。宾复奏，武宗曰：『令二船拆卸补造，第勿过式』。四年，王遣正议大夫程琏入贡。五年，请以官生蔡进等五人入国子监读书；许送南监，仍给衣廪等物如例。六年，王遣正议大夫梁能；七年，又遣正议大夫梁宽等贡。宴赉如例。十年，王遣长史陈义；十一年，遣正议大夫梁龙贡马及方物。宴赉如例。十二年，王遣正议大夫陈义入贡。十三年，遣长史蔡迁；十五年，遣长史金良贡马及方物。宴赉悉如例。嘉靖改元，王遣王舅达鲁如尼进香、贡方物，庆贺。诏赐王及妃锦币；敕王仍遵先朝旧例越二年一朝贡，每年不过百五十人，仍命福建巡按御史查勘验放。三年，王遣长史金良等二十人入贡。良言：其国先有正议大夫郑绳领谢恩方物渡海，风漂未至；而表文在此，请得先进。许之。明年，绳至，言方物以舟败；至是，复进。福建守臣以闻，世宗命就彼中宴赉，遣还方物，令所司转运；仍令绳賫敕转谕日本国王，令捕系倡乱者以献。五年，官生蔡廷美等请就国子监读书；令礼部照例给廪米、薪炭及冬、夏衣服。
　　「中山世监」云：王在位五十年，天姿明敏；又能谦己受益，继述父业，治道大明，政刑咸备。年六十二岁，以嘉靖五年薨。
　　尚清
　　明嘉靖六年（丁亥），尚清嗣位。
　　尚清，尚真第五子（「汪录」云：『天缵王子』；非是。中山王无称天缵王者）。弘治十年（丁巳）生，年三十一岁嗣位。嘉靖七年，遣正议大夫郑绳等进贡，请袭封；绳等回至海中，溺死。九年，又遣蔡瀚入贡，申前请；礼部以袭封重典，命福建镇、巡官查访申报。瀚请遣读书官生蔡廷美等四人还本国婚姻；给赏币布有差。瀚又言：『来经日本，日本国王源义晴托齎表文，乞赦其使臣宋素卿之罪；并乞新勘合、金印，复修常贡』。礼部验其文俱无印篆，言倭情谲诈，不可遽信；敕琉球国王遣人传谕日本，令擒献首恶、送回掳去指珲，奏请裁夺。十一年，正议大夫金良賫国中人民结状，请册封；世宗遣吏科左给事中陈侃为正使、行人司行人高澄为副使，齎诏之国。诏曰：『朕恭膺天命，为天下君。凡推行乎庶政，必斟酌夫古礼。其于锡爵之典，未尝以海内外而有间焉。尔琉球国远在海滨，久被声教；故国王尚真夙绍显封，已逾四纪。兹闻薨逝，属国请封，世子尚清德惟克类，众心所归，宜承国统。朕笃念怀柔之义，用嘉敬顺之诚；特遣使賫诏对尔为琉球国中山王，仍赐以皮弁冠服等物。王宜慎乃初服，益笃忠勤，有光前烈。国中耆俊臣僚，其同寅翼赞，协力匡扶。尚殚事上之心，恪尽臣藩之节；保守海邦，永底宁谧』。又敕王曰：『惟尔世守海邦，继膺王爵；敬顺天道，世事皇明。尔父尚真自袭封以来，恭勤匪懈；比者薨逝，良用悼伤！尔以塚嗣，国人归心，理宜承袭。兹特遣使封尔为琉球国中山王，并赐尔及妃冠服、彩币等物。尔宜祗承君命，克绍先业；修职承化，保境安民：以称朕柔远之意』。十三年，遣正议大夫梁椿入贡，表称「世子」；时诏命犹未达也。十四年，陈侃等还，言海中风涛之险，多藉神庥，不致颠覆；乞赐祭，以答神贶。礼部议：令布政司设祭一坛：报可。王遣王舅毛实等入贡、谢恩；宴赉如例，仍以锦币、杂物赐王。先是，王以金四十两馈侃等，不受；实等并以金奏进，世宗命侃等受之。十七年，王遣使陈赋入贡；宴赉如例。十九年，王遣长史梁梓贡马及方物，奏请补造海船四以便续贡；许之，禁不得违式。二十年，王遣使殷达鲁等入贡；宴赉如例。二十一年，长史蔡廷美招引漳州人陈贵等驾船之国，适与潮阳船争利，互相杀伤；廷美乃安置贵等于旧王城，尽没其赀。贵等夜奔，为守者所掩捕，多见杀；于是诬贵等为贼，械系送福建。廷美賫表将赴京陈奏，巡按御史徐宗鲁会同三司官译审别状以闻，留廷美等待命。得旨：『贵等违法通番，着遵国典重治。琉球既屡与交通，今乃敢攘夺货利、擅杀我民，且诬以贼；诡逆不恭，莫此为甚！蔡廷美本宜拘留重处，念素系朝贡之国，姑且放回；后若不悛，即绝其朝贡。令福建守臣备行彼国知之』。二十二年，王遣正议大夫陈赋等贡马及方物；宴赉如例，并以礼币报王。王请遣官生梁炫等归娶——时炫等就学南监已逾七年；诏给资粮、驿骑，遣人护归。二十四年，王遣长史梁显入贡，送还朝鲜漂流人口；宴赉如例。二十六年，王遣陈赋入贡，赋与蔡廷会偕来。廷会祖蔡璟，闽人；永乐中，拨往琉球充水手，而产籍在闽。与给事中黄宗概上世有亲；至是，廷会来，宗概与交通馈谒。事觉，逮下诏狱。礼部请并罪赋，革其赏；世宗曰：『陈赋无罪，赏如例。蔡廷会交结朝臣，法当重治；念属贡使，姑革赏示罚。蔡璟既永乐中拨出，何得于中国置产立籍？行抚、按官勘明处分』。二十八年，王遣正议大夫梁显入贡；宴赉如例。二十九年，王遣官生蔡朝用等五人诣京，请入监读书；许之。三十二年，王遣长史梁炫入贡；宴赉如例。三十四年，王遣正议大夫梁硕入贡，具言贡舟至港，其势必坏；请令使臣买海上民船驾还。诏福建守臣核状听买，不得过大。又请放官生蔡朝用等归国省亲；许之，遣使送归。
　　「中山世监」云：王聪明智断，刚强英毅，能振其祖尚圆、父尚真遣绪。国中事，多所兴革；至今法守。东北属国大岛，嘉靖十六年恃远绝贡不朝；王遣将往征之，复守朝贡如常。王在位二十九年，寿五十九岁；嘉靖三十四年，卒。
　　尚元
　　明嘉靖三十五年（丙辰），尚元嗣位。
　　尚元，尚清第二子。嘉靖七年（戊子）生，年二十九岁嗣位。嘉靖三十六年，尚元遣正议大夫蔡廷会等入贡，请袭封。先是，三十五年倭寇自浙败还，入海至琉球境；中山王世子尚元遣兵邀击，尽歼之，得中国被掠人金坤等六名。至是，廷会等入贡献还；因言『穷岛远人，须乘夏令，遇南风汛始得归国。乞如三十四年例，每岁自行修买归舟，不候题请』。世宗嘉其忠顺，许之；仍赐敕奖谕，赏银五十两、彩币四表里。有功人马必度及廷会等，俱厚赐。三十七年，遣给事中吴时来、行人李际春为正副使——无何，时来疏论大学士严嵩奸邪状，嵩言其畏航海之役，故生事妄言；世宗怒，杖时来遣戍，改命刑科给事中郭汝霖为正使，偕际春以行。三十九年，汝霖等尚未行，而正议大夫蔡廷会入贡，奉表谢恩；称受其世子命，以海中风涛叵测、倭人出没不时，恐使者有他虞，获罪上国，请如正德中封占城故事，遣人代进表文、方物，而身同本国长史梁炫等賫回诏册，不烦遣使。巡按御史樊献科以闻，下礼部议——言：『琉球在海中诸国，颇称守礼，故累朝以来，待之优异；每国王嗣立，必遣侍从之臣奉命服、节册以往。今使者未至，乃欲遥受册命，则是委君贶于草莽：其不可一也。廷会奉表入贡，乃求遣官代进；昧「以小事大」之礼，弃世子专遣之命：其不可二也。昔正德中，流贼为梗，使臣至淮安，抚按官暂为留住，候事宁即遣贡阙下。占城国王为安南所侵，窜居他所；故令使者賫回敕命，乃一时权宜——且此失国之君也。造无稽之词以欺天朝，援失国之君以拟其主：其不可三也。梯船通道，柔服之常；彼所藉口者，特倭人之惊风涛之险耳。不知琛賨之输纳、贡使之往来，果何由而得无患也：其不可四也。当时占城虽领回诏敕，然其王沙古卜洛犹恳请遣使。为蛮邦光重。且廷会非世子面命，又无印信文移；若遽轻信其言，万一世子以遣使为至荣、谓遥拜为非礼，不肯受封，复上请使如占城，将谁任其咎哉！其不可五也。乞令福建守臣以前诏从事便。至于未受封而先谢恩，亦非故典；宜止许入贡方物，候受封后方进谢恩表文』。世宗从之。四十一年，汝霖等始奉诏至国。诏曰：『朕受天命，主宰寰宇；凡政令之宣布，惟成宪之是循。其于锡对之典，遐迩均焉。尔琉球国远处海陬，声教渐被；修职效义，阅世已久。故国王尚清显荷爵封，粤逾二纪。兹者薨逝，属国请封。世子元，朕念厥象贤，众心归附；是宜承绍国统。特遣正使刑科右给事中郭汝霖、副使行人司行人李际春齎诏往封为琉球国中山王，仍赐以皮弁冠服等物。王宜谨守礼度，益笃忠勤。凡国中官僚耆旧，尚其同心翼赞以佑王，饬躬励行，用保蕃邦。故兹诏示，咸俾悉知』。王遣其舅源德偕汝霖等入谢。初，王以金四十两馈汝霖为谢，却之；至是，源德等齎所馈金请命。世宗谓朝廷命使无受谢之义，诏听汝霖等辞。寻以二臣远行着劳，各赐银、币。四十二年，王遣正议大夫郑宪入贡，送还中国漂流人口；世宗降敕褒谕，赐镪币。宪因奏本国亦有流入中国者，乞命守臣恤遣；下其疏于濒海所司。四十四年，王遣长史梁灼贡马及方物，送还本国北山守备郑都所获中国被掠人口。世宗嘉王忠顺，再敕奖谕，仍赐银五十两、彩币四表里；灼、都各二十两、一表里。隆庆改元，王遣使入贡；宴赉如例。二年，王遣使入贺；宴赉如例。三年，王遣守备由必都等归日本掠去人口。守臣以闻，穆宗以王屡效忠诚，赏银、币同前，仍赐敕奖励；由必都等给银、币有差。五年，王遣正议大夫郑宪入谢，又归被掠人口；再敕奖励、赐银、币给赏如前。遣南监受学官生梁照等三人归国；从王请也。王在位十七年，寿四十五岁；隆庆六年，薨。
　　尚永
　　明万历元年（癸巳），尚永嗣位。
　　尚永，尚元之第二子。嘉靖三十一年生，年二十一岁嗣位。万历元年，遣使入贡，请袭封；礼部行福建镇、巡官查勘。又送还被掠人民；奖赉如例。二年，世子遣王舅马中叟、长史郑佑等十八人入贡，贺登极；宴赉如例。二年，世子两遣使入贡。四年，世子遣正议大夫蔡朝器等贡方物；如例给赏外，神宗命每五日另给鸡、鹅、米、面、酒、果以示优异。以户科左给事中萧崇业为正使、行人谢杰为副使，齎皮弁、玉圭往封尚永嗣王。崇业等疏言四事：一、颁去诏敕如坡国恳留，宜加例俯循其请。一、秩祀海神，合举祈、报二祭。一、造船宜专责府佐，副以指挥二员，造完一并随行。一、饮食、物用、弓矢、器械以及观星占风、听水察土、医卜技艺之流毕备，许酌量取用。悉如所请。五年，正议大夫梁灼入贡，表称「世子」；时崇业等尚未行也。八年，齎诏至国。诏曰：『朕受天明命，君临万方；薄海内外，罔不来享。延赏锡庆，恩礼攸同。惟尔琉球国远处海滨，恪遵圣教；世修职贡，足称守礼之邦。国王尚元绍序膺对。臣节谨。兹焉薨逝，悼切朕衷！念其侯度有常，王封当继。其世子永，德惟象贤，惠能得众；宜承国统，永建外藩。特遣正使户科左给事中萧崇业、副使行人司行人谢杰齎诏往封为琉球国中山王，仍赐以皮弁冠服等物。凡国中官僚耆旧，尚其协心翼赞，毕力匡扶，懋猷勿替！于承先执礼，益虔于事上；绥兹有众，同我太平：则亦尔海邦无疆之休』。敕王曰：『惟尔先世，守此海邦；代受王封，克承忠顺。迨于尔父元，畏天事大，益用小心；诚节懋彰，宠恩洊被。遽焉薨逝，良用悼伤！尔为塚嗣，克修厥美；群情既附，宜绍爵封。兹特遣使封尔为琉球国中山王，并赐尔及妃冠服、彩币等物。尔宜恪守王章，遵述先志；秉礼守义，奠境安民：庶几彰朕无外之仁，以永保尔有终之誉』。王遣王舅马良弼入谢，偕陪臣子郑周等三人就学；命送南京国子监，如例给衣、粮。九年，王遣正议大夫梁灿入贡。十一年，王遣使梁灼入贡。十五年，王遣正议大夫郑礼谢恩，别遣使贡方物；宴赏悉如例。明年，王卒；在位十六年，年三十五岁。
　　尚宁
　　明万历十七年（己丑），尚宁即位。
　　尚宁，尚真王之孙、尚懿之子。尚永无世子，国人立尚宁；年二十六岁，即位。遣使郑礼入贡，言国方多事，未暇请封（万历十四年，日本平秀吉僭称关白，威胁琉球等诸国，皆使奉贡；又虑琉球泄其情，使毋入贡）。二十七年，宁遣使郑道等请封；部议不必遣官，但取具该国王舅、法司等官印结与世子奏本，到即颁封。神宗曰：『今既请封，可着选廉勇武臣一员，同往行礼』。二十九年，礼部右侍郎署尚书事朱国祚言：『琉球国僻处东南，世修职员。时当承袭，屡遭倭警，延逭至今。既经世子尚宁奏请，相应准封。其该用皮弁冠服、紵丝等项，宜照例应付。遣官已奉明旨，但据其陈乞情词，援引「会典」，必以文臣为请；惟圣明裁定』！乃命兵科给事中洪瞻祖、行人王士祯为正副使往。瞻祖以忧去，以兵科右给事中夏子阳代之。三十三年，神宗命夏子阳等作速渡海，以彰大信；仍传谕彼国，以后领封海上者为定规。先是万历二十三年，琉球使臣于霸等为世子尚宁请封，抚臣许孚远以倭氛未息，议遣使齎敕至福建，听来使面领；或遣惯海武臣，同彼国使臣往。得旨：『待世子表请，然后如议颁封』。迨二十八年请封表至，则有用武臣之旨。二十九年，世子再疏乞差文臣，始改后命。于时子阳等方齎敕入闽，而巡按方元彦以滨海多事，偕抚臣徐学聚请仍遣武臣前往。子阳等具言：『属国言不可爽，使臣义当有终。乞坚成命，以慰远人』。俱未报。而礼部侍郎李廷机言：宜断行领封初旨，并武臣之遣而罢之。于是御史钱桓、给事中萧道高各具疏力言其不可，且云『此议当在钦命未遣之先，不当在册使既行之后；宜行该抚速造海船，勿误今年渡海之期。候事竣复命，然后定为画一之规。先之以文告，令其领封海上，永为遵守』。从之。于是子阳等齎诏之国。诏曰：『朕恭膺天命，诞受多方。爰暨海隅，罔不率俾；声教所讫，庆赉惟同。尔琉球国僻处东南，世修职贡。自我皇祖称为礼义之邦，国王尚永只袭王封，恪遵侯度；倏焉薨逝，良恻朕心！其世子宁，贤足长人，才能驭众；间关请命，恭顺有加。念其国统攸归，人心胥属；宜膺宠渥，固我藩篱。特遣正使兵科右给事中夏子阳、副使行人司行人王士祯齎诏封为琉球国中山王，仍赐↑以皮弁冠服等物。凡国中官僚耆旧，尚其殚忠辅导，协力匡襄；坚事上之小心，特承先之大业：永绥海国，共享升平。惟尔君臣，亦世世永孚于休』。又敕王曰：『惟尔上世以来，建邦海外，代膺封爵，长固藩维。尔父永，恪守王章，小心祗畏；忠诚茂着，称我优嘉。遽至长终，良深悼恻！尔为塚嗣，无忝象贤；既允群情，宜崇位号。特兹遣正使兵科右给事中夏子阳、副使行人司行人王士祯齎敕谕封尔为琉球国中山王，并赐尔及妃冠服、彩币等物。尔宜益虔侯度，克绍先猷，保乂人民，奠安境士：庶几恢朕有截之化，抑亦贻尔无疆之休』。三十四年，夏子阳等事竣复命，王遣王舅毛凤仪及正议大夫阮国入谢，并以二使所却赆金上于朝；神宗命来使齎回。王附奏：『洪、永间，赐闽人三十六姓，知书者授大夫、长史，以为朝贡之司；习海者授通事，总为指南之备。今世久人湮，文字音语、海路更针常至违错。乞依往例更赐』！事下礼部，寝之。三十六年，王遣使郑子孝等十三人入贡；宴赉如例。三十八年，王遣王舅毛凤仪、长史金应魁急报倭警，致缓贡期；福建巡抚陈子贞以闻。四十年，浙江总兵官杨祟业奏报倭情，言『探得日本以三千人入琉球，执中山王，迁其宗器。宜敕海上严加训练』。而兵部疏言：『倭入琉球，获中山王；则三十七年三月事也』。「世缵图」云：『浦添孙庆长，即察度王之孙；兴于日本，自萨摩洲岛举兵入中山，执王及群臣以归，留二年。法司郑迥（法司郑迥，字利山；嘉靖四十四年，入太学。夏子阳「使录」云：『法司不用三十六姓；今用之，自郑周始。按周字格桥，万历七年入太学；与迥为兄弟。但郑周官至长史；为法司者，则迥也。今传写作郑回，则尤误矣。迥乃都通事郑禄第二子，周第三子；其长曰达，无名回者）不屈，被杀；王危坐，不为动。庆长异之，卒放回。王在位三十二年，寿五十七岁；泰昌元年，薨。
　　尚丰
　　明天启元年（辛酉），尚丰即位。
　　尚丰，尚永弟、尚久之第四子也。尚宁卒，无世子，国人立尚丰。万历十八年生；年三十二岁，于天启元年即位（是年改元，颁登极诏，福建布政司转命卫指挥萧崇基齎诏至国）。三年，遣使蔡坚等贡硫磺、马匹，请袭封。先是，定期二年一贡；万历间，国被倭难，诏停贡－－已十年。至是，以为言；部议：『本国休养未久，暂拟五年一贡；待册封后，另议』。五年，丰遣使入谢，并乞封典。六年，再遣使入贡；七年，遣正议大夫蔡延等入贡。宴赉悉如例。祟祯二年，丰遣使入贡，再申前请。命礼官何如宠复以履险糜费，请令陪臣领封；帝不从，乃命户科左给事中杜三策为正使、行人司司正杨抡为副使，齎诏及仪物往对尚丰为琉球国中山王。六年，三策等始至国。王遣使入谢；九年、遣使入贡、宴赉悉如例。
　　「中山世监」云：王通诸艺，始制陶器以瞻国用。在位二十年，寿五十一岁；崇祯十三年，薨。
　　尚贤
　　明崇祯十四年（庚辰），尚贤嗣位。
　　尚贤，尚丰王第三子。天启五年生，十七岁嗣位。十七年，遣使金应元入贡，请袭；会中朝道阻，不得归。王在位七年，寿二十三岁；顺治四年，薨。
　　尚质
　　大清顺治五年（戊子），尚质嗣位。
　　尚质，尚贤之弟。崇祯二年生，年二十一岁嗣位。先是，尚贤请封未报，使者留闽中。至是，与通事谢必振等至江宁投经略臣洪承畴，转送入京。礼部言：『前朝敕印未缴，未便授封』；遣通事谕旨。六年，贤弟尚质称「世子」，遣本国通事周国盛賫表归诚；随通事入朝。七年，遣王舅阿榜琨、正议大夫蔡锦等奉贡入贺，船漂没未达；八年，世祖章皇帝令来使周国盛齎敕归谕世子。十年，世子遣王舅马宗毅、正议大夫蔡祚隆等贡方物，缴前朝敕印请封——备言其国王殁，敕即随葬；惟尚宁未葬，故即以宁敕齎缴。十一年，又遣官进贡、请封；赐国王蟒缎二、彩缎六、蓝缎二、素缎二、闪锻二、锦三、紬四、罗四、纱四，赐王妃彩缎四、闪缎一、蓝缎二、素缎三、锦二、罗四、纱四，赏王舅彩缎表里各四，正议大夫彩缎表里各三、蓝缎一、紬二、罗二，使者彩缎表里各二、蓝缎一、紬一、罗一、纱一，通事从人纱缎、紬布、银两各有差。遣兵科爱惜喇库哈番张学礼为正使、行人司行人王垓为副使，赐诏书一道、镀金银印一颗，令二年一贡；进贡人数不得过一百五十人，许正副使二员、从人十五名入京，余俱留边听赏。学礼等疏请十事，部议：赐一品麟蟒服，于钦天监选取天文生一人，南方自择医生二人，赐仪仗给驿护送，外给从人口粮。至福建，修造渡海船，选将弁二、兵二百人随行。因海氛未靖，还京待命，未行。今上御极，念远人延伫日久，谴责学礼等，卒遣行。康熙二年，奉诏敕至国；诏仍顺治十一年所颁，敕则康熙元年也。敕曰：『皇帝敕谕琉球国世子尚质：尔国慕恩向化，遣使入贡；世祖章皇帝嘉乃抒诚，特颁恩赉，命使兵科副理官张学礼等齎捧敕印封尔为琉球国中山王。乃海道未通，滞闽多年，致尔使人物故甚多。及学礼等奉掣回京，又不将前情奏明，该地方督、抚诸臣亦不行奏请。迨朕屡旨诘问，方悉此情。朕念尔国倾心修贡，宜加优恤；乃使臣及地方各官逗留迟误。岂朕柔远之意！今已将正副使、督抚等官分别处治，特颁恩赉；仍遣正使张学礼、副使王垓令其自赎前罪，暂还原职，速送使人归国。一应敕封事宜，仍照世祖章皇帝前旨行。朕恐尔国未悉朕意，故再降敕谕，俾尔闻知』。诏曰：『帝王祗听应治，协于上下，灵承于天时；则薄海通道，罔不率俾为藩屏臣。朕懋缵鸿绪，奄有中夏；声教所绥，无间遐迩。虽炎方荒略，亦不忍遗。故遣使招徕，欲俾仁风暨于海澨。尔琉球国粤在南徼，乃世子尚质达时识势，祗奉明纶，即令王舅马宗毅等献方物、禀正朔，抒诚进表，缴上旧诏敕印，朕甚嘉之！故特遣正使兵科副理官张学礼、副使行人司行人王垓齎捧诏印往封为琉球国中山王，仍赐以文币等物。尔国官僚及尔氓庶，尚其辅乃王饬乃侯度、协摅乃荩、守乃忠诚，慎乂厥职，以凝休祉，绵于奕世。故兹诏示，咸使闻知』。赐王印一、缎币三十，妃缎币二十。三年，王遣陪臣吴国用、金正春奉表谢恩，进贡；且疏言：『捧读敕谕，因臣使物故甚多、滞闽日久，将正副使并督抚诸臣处治。但中外均属臣子，臣躬承天庥，不能少为诸臣之报，而反重为诸臣之累：臣何人斯，岂能宴然清夜』！上命还学礼等原职；赐国王蟒缎二、彩缎四、蓝缎二、素缎二、闪缎二、锦二、紬二、罗二、纱二，赏王舅彩缎表里各四、罗四、靴一双、彩缎三，紫金大夫彩缎表里各四、罗三、靴一双，使者彩缎表里各二（折钞）、布四，通事从人缎布有差。四年，中山王遣使进香，并贺登极、进贡，其贡物有在梅花港口遭风漂溺者；奉旨：免其补进。五年，补进贡物；奉旨发回。又令应进玛瑙、乌木、降香、木香、象牙、锡、速香、丁香、檀香、黄熟香等十件不系土产，免其进贡；其硫磺，留福建督、抚收贮；余所贡方物，令督、抚差人解送。其来使不必賫送到京，即给赏遣回。六年，命贡使仍令賫表入觐。七年，王卒；在位二十一年，寿四十岁。
　　尚贞
　　大清康熙八年（己酉），尚贞嗣位。
　　尚贞，尚质子。顺治二年生，年二十五岁嗣位。康熙八年，进贡耳目官到京，于常贡外，加进红铜及黑漆、嵌螺茶碗；照例给赐－－惟正使不系王舅，与副使正议大夫赏同。十年，进贡，于常贡外，加进鬃烟、番纸、蕉布；其被风飘失贡物，免其查议。十三年，进贡，于常贡外，加进红铜及火炉、丝烟。十八年，补进十七年贡物；除赴京、存留官伴外，其余员役令先乘原船归国。十九年，遣使进贡；奉谕：『琉球国进贡方物，以后止令贡硫磺、海螺壳、红铜，其余不必进贡』。贡物，旧有金银罐、金银粉匣、金银酒海、泥金彩画屏风、泥金扇、泥银扇、画扇、蕉布、苎布、红花、胡椒、苏木、腰刀、大刀、枪、盔甲、马鞍、丝绵、螺盘，后俱免进；外有加贡物无定额，熟硫磺一万二千六百斤、海螺壳三千个、红铜三千斤。二十年，遣使入贡。上以贞恪共藩职，当耿精忠叛乱之际，屡献方物，恭顺可嘉！赐敕褒谕，仍赐锦币五十；又于常贡内，免其贡马：着为例。二十一年，世子遣耳目官毛见龙、正议大夫梁邦翰上言：『先王尚质于康熙七年告薨，贞嫡嗣，应袭爵；具通国结状，请封』。礼部议：航海道远，应令贡使领封。见龙等固请，部议执不可；上特允之，命翰林院检讨汪楫为正使、内阁中书舍人林麟焻为副使。楫等疏陈七事：一、请颁御笔；一、请照例谕祭海神；一、渡海之期，不必专候贡使；一、请带修船官一同渡海；一、请给关防；一、请增兵护行；一、请预支俸银。奏上，御笔大书「中山世土」四字赐王，特许带修船匠役随行，制祭文二道祈、报海神，并给俸二年以往。二十二年，楫等渡海。先行谕祭故王礼，谕祭文曰：『朕受天景命，君临万邦；殊方海澨，罔不宾服。凡有恪共藩职、累世输诚，则必生加锡命之荣，殁隆赙恤之典。所以旌扬归附、柔怀荒远，垂为国宪，昭示亿年。尔琉球国中山王尚质，式廓前徽，诞膺世祚；作藩屏于南海，辑圭瑞于中邦。浮航贡賮，凛遵王享之规；逾险求章，虔秉朝宗之志。方谓河山永固，带砺之胙常存；何期霜雪遄零，松柏之姿忽谢！眷言藩服，朕实伤焉！爰沛褒纶，优加祭恤』。赐恤银一百两、阔绢五十疋。次行册封礼，诏曰：『朕躬膺天眷，统御万邦；声教诞敷，遐尔率俾。粤在荒服，悉溥仁恩；奕叶承祧，并加宠锡。尔琉球国地居炎徼，职列藩封；中山王世子尚贞屡使来朝，贡献不懈。当闽疆反侧、海寇陆梁之际，笃守臣节，恭顺弥昭；克殚忠诚，深可嘉尚！兹以序当缵服，奏请嗣封。朕惟世继为家国之常经，爵命乃朝廷之钜典；特遣正使翰林院检讨汪楫、副使内阁中书舍人中一级林麟焻，齎诏往封为琉球国中山王。尔国臣僚以及士庶，尚其辅乃王（慎修德政，益励悃诚；翼戴天家，庆延宗祀：实惟尔海邦无疆之休。故兹诏示，咸使闻知』。又敕王曰：『惟尔远处海隅，虔修职贡；属在塚嗣，序应承祧。以朝命未膺，罔敢专擅；恪遵典制，奉表请封。朕念尔世守臣节，忠诚可嘉！特遣正使翰林院检讨汪楫、副使内阁中书舍人加一级林麟焻齎敕封尔为琉球国中山王，并赐尔及妃文币等物。尔祗承宠眷，懋绍先猷；辑和臣民，慎固封守：用安宗社于苞桑，永作天家之翰屏。钦哉！毋替朕命』。赐主蟒缎、锦币三十疋，妃二十疋。二十二年，遣法司王舅毛国珍、紫金大夫王明佐等谢封。汪楫等回京，复为题请远人向化，请赐就学；奉旨：准令就学。二十五年，王遣官生梁成楫、蔡文溥、阮维新、郑秉钧四人入太学，附贡使耳目官魏应伯、正议大夫曾夔船，桅折伤秉钧，飘至太平山修船。二十七年，始到京；上令照都通事例，三人日廪甚优，春秋四季赐袍挂、衫裤、靴帽、被褥俱备，从人皆有赐。又月给纸笔墨朱银一两五钱，特设教习一人，又令博士一员督课。三十年，贡使耳目官温允杰、正议大夫金元达到京，国王请官生归国；赐宴，各给赏云缎、紬布等，乘传厚给，遣归。三十二年，王遣耳目官马廷器、正议大夫王可法等入贡方物；宴赉有差。三十四年，遣耳目官翁敬德、议正大夫蔡应瑞入贡。三十六年，遣耳目官毛天相、正议大夫郑弘良入贡。三十八年，遣耳目官毛龙图、正议大夫梁邦基入贡。四十年，遣耳目官毛得范、正议大夫郑职良入贡；毛得范行至杭州，病卒。四十二年，遣耳目官毛兴龙、正议大夫蔡应祥入贡。四十四年，遣耳目官温开荣、正议大夫蔡肇功入贡。四十六年，遣耳目官马元勳、正议大夫程顺则入贡。四十八年，国中多灾，宫殿尽焚；台飓频作，人畜多死、草木皆枯。遣耳目官向英、正议大夫毛文哲入贡。是年七月十三日，王卒；在位四十一年，寿六十五岁。
　　尚益
　　大清康熙四十九年（庚寅），尚益嗣位。
　　尚益，尚贞王世子尚纯之子。尚纯为世子，时先卒；尚益以嫡孙嗣位，年三十三岁立。康熙五十年，遣耳目官孟命时、正议大夫阮维新入贡。五十一年七月十五日，王卒；立三年，未及请封。
　　尚敬
　　大清康熙五十二年（癸巳），尚敬嗣位。
　　尚敬，尚益第一子。年十四岁，康熙五十二年立。是年，遣耳目官毛九经、正议大夫蔡灼入贡；灼至福州，卒。五十四年，遣耳目官马献功、正议大夫阮璋入贡。五十六年，遣耳目官夏执中、正议大夫蔡温入贡，且告曾祖尚贞与其父尚益之丧，请袭；疏云：『琉球国中山王世曾孙尚敬谨奏：为请封袭爵，以效愚忠，以昭盛典事。臣曾祖尚贞，于康熙四十八年七月十三日薨逝。臣祖尚纯为世子，时早已弃世；臣父尚益未及请封，已于康熙五十一年七月十五日薨逝。念臣小子，曾孙承祧；然侯服有度，不敢僭称。王业永存，循例请袭。俾臣拜纶音于海岛，砥柱中流；膺诰命于波区，雄藩外甸。谨遣陪臣耳目官夏执中、正议大夫蔡温等虔齎奏请，伏望圣恩体循臣曾祖事例，乞差天使封袭王爵；上光宠渥之盛典，下效恭顺之微忱：庶藩业得以代代相传，预祝皇恩世世不朽矣』。五十七年六月朔，遣翰林院检讨海宝、编修徐葆光充正副使往封。五十八年，又遣耳目官向秉干、正议大夫杨联桂入贡；联桂行至通州，病卒。海宝等于五十八年六月朔至国，谕祭、册封、诸宴礼皆毕；五十九年二月，海宝等自琉球还，代请官生入太学读书，并请给海神、天妃春秋祀典，皆蒙准行。王遣王舅向龙翼、紫金大夫程顺则入贡并谢封，贡金鹤、盔甲、马鞍等物；赐宴赉有差（详载第二卷内）。
　　●中山传信录卷第四
　　册封琉球国王副使赐正一品麟蟒服翰林院编修加二级臣徐葆光纂
　　星野
　　潮
　　琉球三十六岛
　　琉球地图
　　纪游　
　　星野
　　琉球分野，与扬州吴越同属女牛星纪之次，但在丑宫。臣海宝、臣徐葆光奉册将行，上特遣内廷八品官平安、监生丰盛额同往测量。旧测，北京北极出地四十度，福建北极出地二十六度三分；今测，琉球北极出地二十六度二分三厘，地势在福州正东偏南三里许。旧测，福建偏度去北极中线偏东四十六度三十分；今测，琉球偏度去北极中线偏东五十四度，与福州东西相去八度三十分。每度二百里，推算径直海面一千七百里。凡船行六十里为一更，自福州至琉球姑米山四十更，计二千四百里；自琉球姑米回福州五十更，计三千里：乃绕南北行，里数故少为纡远耳。向来纪载，动称数万里；皆属悬揣。今逢皇上天纵，推日晷远近高下以定里数；舆图幅员，了如指掌。海外弹丸，今见准的。智能量海，功媲指南矣。
　　潮
　　琉球潮候，与福建不同，率后三辰；东西地势往复，自然之理也。各洋潮候，海舶柁工言之皆不同。西洋一日一潮，率以申涨、以寅退；是又以一昼夜为消息矣。潮生、潮涨、潮退，率三辰为准。今略列表如后：
　　⊙潮生●潮张○潮退
　　（图表，故省略，详细内容请参见版面文件。）
　　琉球星野图
　　（图表，故省略，详细内容请参见版面文件。）
　　琉球三十六岛
　　琉球属岛三十六，水程南北三千里，东西六百里；远近环列。各岛语言，惟姑米、叶壁与中山为近，余皆不相通。择其岛能中山语者，给黄帽，令为酋长。又遣黄帽官莅治之，名奉行官－－亦名监抚使，岁易人－－土人称之曰亲云上。听其狱讼，征其赋税。小岛各一员，马齿山二员，太平山、八重山、大岛各三员，惟巴麻（中山读「间」字音同「麻」，华言山也。下仿此）、伊计、椅山、硫磺山四岛不设员。诸岛无文字，皆奉中山国书。我皇上声教远布，各岛渐通中国字、购畜中国书籍，有能读「上谕十六条」及能诗者矣。
　　东四岛
　　姑达佳（译为久高），在中山东一百四十五里。产赤粳，米、黄小米、海带菜、龙虾、五色鱼、佳苏鱼。佳苏鱼，本名黑馒鱼，大者长八、九尺，围尺许；割其肉为腊。各岛多有，产此者良。山多螺石。
　　津奇奴（译为津坚），在中山东三十五里。
　　巴麻（译为滨岛），南、北二岛；在中山东三十五里。
　　伊计，在中山三十五里。以上三岛，其所产同姑达佳，皆多鱼。此四岛，语言颇相近。
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　正西三岛
　　马齿二山，在中山正西一百三十里。东马齿山，大小五岛。产牛、马、粟、布、文贝螺、怪石。西马齿山，大小四岛。有座间、味渡、嘉敷等间切。西山尤硗瘠，罪人多流此。人多黑色，善渔；能泅水深没，久久乃出。山下海中产海松，山人能泅水取之。姑达佳、津奇奴亦有海松；马齿产者色久不退，为良产。鱼螺山，多鹿。近姑米山，有姑巴汛麻山，亦多鹿；无人居。
　　姑米山，在马齿山西，去中山四百八十里。有安河、具志川、仲里二间切。由闽中至国，必针取此山为准。封舟行海中第七日，有小黑鱼点点浮水面；接封使臣云：『此出姑米山下，名墨鱼』。山形势雄拔，产五谷及土绵、茧紬、白纸、蜡烛、螺、鱼等物；山多鸡、豚、牛、马。
　　西北五岛
　　度那奇山（译曰渡名喜岛），近姑米山。山多牛。
　　安根■〈山尼〉山（译曰粟国岛），又为安护仁；与度那奇俱近姑米。语言亦与姑米相类。山产铁树，比他处生者良。山多豕。
　　椅山，亦曰椅世麻、亦曰伊江岛；中山、北山之间一小石山。四围黄沙，潮涨隔半里许；水退，可徒涉至山上。有稻田，产黍、稷、豆、麦，民颇富饶。
　　叶壁山，土名伊平屋岛；在中山西北三百里。产米，最佳；亦有麦、稷、粱、豆、棉花、蕉丝、海胆、毛鱼等物。中有一山，宛转如龙，尚圆王祖茔所在。
　　硫黄山，又名黑岛；山多鸟，亦名鸟岛。在中山西北三百五十里，与姑米山南北相峙。山无草木，置采硫磺户四十余家，岁遗米廪食之。统二酋长，泊府官遥领之。其人为硫磺气薰灼，目皆如羊，不精明相。近有灰堆山、尤家埠、移山奥。
　　东北八岛
　　由论，在中山东北五百里。产芭蕉，结蕉实；多■〈木坚〉木。
　　永良部（讹为伊阑埠），在中山东北五百五十里。属有温镇。
　　度姑（译曰德岛），在中山东北六百里。
　　由吕，在度姑东北三十八里。
　　乌奇奴，在度姑东北四十里。
　　佳寄吕麻，在中山东北七百七十一里。
　　大岛，土名乌父世麻；在度姑东北，去中山八百里，水行三日可达。其岛长一百三十里，分七间切；有西间切、东间切及笠利、名濑、屋喜、住用、古见等间切，分属二百余村县。其岛无孔庙，有「四书」、「五经」、「唐诗」等书。自称小琉球，大酋长十二员、小酋一百六十余员。产米、粟、麦、豆、薯、木棉、芭蕉、红棕、黑棕、栌（子可榨油）、罗汉松（即■〈木坚〉木）、桑、竹，畜有牛、马、羊、犬、猪、鸡（无鹅）。野兽有山猪、兔，鸟有鸳鸯、雁、骛、鹰、野鸭、鹭、青鸠、雀、鸦（无鹊）；海鲜有草鱣鱼、海爪（蛏类），果有槠子；烧酒、米肌、黑糖、苏铁等物皆有之。有清水山、菊花山、永明山。岛北一里许，有大石如圆柱，广一里，名赤濑；纯紫色，无人居。
　　奇界，亦名鬼界；去中山九百里。为琉球东北最远之界。人以手食，多黑色。产■〈木坚〉木为良。
　　－－以上八岛，国人称之皆曰乌父世麻。此外，即为土噶喇亦作度加喇）、七岛矣（七岛诸岛水程远近，见汪「记录」；以非琉球属岛，故不载）。
　　南七岛
　　太平山，一名麻姑山（始为宫古，后为迷姑；今为麻姑），在中山南二千里。有筑山，甚高；土名七姑山。上有碧于亭。用艮寅针，至中山那霸港。福建至太平山，自东涌开洋至钓鱼台，北风用单卯并乙辰针可达。山周围五、六十里，颇富饶；产畜五谷，牛、马甚多。出棉布、麻布、草席、红酒（名太平酒）。每年五月归，贡税于中山。
　　伊奇麻（译曰伊喜间），在太平山东南。
　　伊良保，在太平山西南。
　　姑李麻（译曰古里间），在太平山正西。
　　达喇麻，在太平山正西。
　　面那，在太平山西南。
　　乌噶弥，在太平山西北
　　－－以上皆属太平山，国人称之皆曰太平山。
　　西南九岛
　　八重山，一名北木山；土名彝师加纪，又名爷马。在太平山西南四十里，去中山二千四百里。由福建台湾彭家山用乙辰针，至八重山。明洪武中，中山王察度始通中朝时，二大岛来贡于中山－－即八重山、太平山也。山较太平尤饶给，多■〈木坚〉木、黑木、黄木、赤木、草席；产牛、马、螺石，出麻布、棉布、海参、红酒（名密林酒）、五谷、■〈王车〉■〈渠，王代氵〉、玳瑁、珊瑚、羊肚、松纹、海芝、海松、海柏等石。每年五、六月，与太平山来贡于中山。
　　乌巴麻（二岛，译曰宇波间），在八重山西南。
　　巴度麻（译曰波渡间），在八重山西南。
　　由那姑呢，在八重山西南（以上四岛，皆近台湾）。
　　姑弥，在八重山西；较他岛为大。
　　达奇度奴（译为富武），在八重山西、姑弥东。
　　姑吕世麻（译为久里岛），在八重山西少北。
　　阿喇姑斯古（译曰新城），在八重山西。
　　巴梯吕麻（译曰波照间），在八重山极西北
　　－－以上八岛，俱属八重山，国人称之皆曰八重山；此琉球极西南属界也。
　　三十六岛，「前录」未见；惟张学礼「记」云：『赐三十六姓，教化三十六岛』；其岛名、物产，则未之及也。今从国王所请示地图，王命紫金太夫程顺则为图径丈有奇，东西南北方位略定。然但注三十六岛土名而已；其水程之远近、土产之硗瘠、有司受事之定制，则俱未详焉。葆光周谘博采，丝联黍合，又与中山人士反覆互定；今虽略见眉准，恐舛漏尚多。加详审定，请俟后之君子！
　　臣葆光按：旧传岛屿误谬甚多，前人使录巳多辨之。前明「一统志」云：鼋鼊屿，在国西，水行一日；高华（一作英）屿，在国西，水行三日』。今考二屿，则皆无有。又云：『彭湖岛，在国西，水行五日』。按彭湖与台湾、泉州相近，非琉球属岛也。昆山郑子若曾所着「琉球图」，一仍其误；且以针路所取彭家山、钓鱼屿、花瓶屿、鸡笼、小琉球等山去琉球二、三千里者，俱位置在姑米山那霸港左近，舛谬尤甚。太平山，远在国南二千里；郑图乃移在中山之巅、欢会门之前作一小山，尤非是。
　　琉球地图
　　琉球始名流虯（「中山世监」云：『隋使羽骑尉朱宽至国，于万涛间见地形如虯龙浮水中，故名），「隋书」始见，则书「流求」；「宋史」因之。「元史」曰「瑠求」。明洪武中，改「琉球」。国在闽福州正东一千七百里，偏南三里。其地形，东西狭，宽处数十里；南北长，四百四十里。自中山首里南至喜屋武边海，紧行一日半；北至国头边海，紧行三日半。明永乐以前，国分为三：曰中山、曰山南、曰山北。宣德时并为一，分为三省：中山为中头省，属府十四；山南为岛窟（一作尻）省，属府十二；山北为国头省，属府九。府，土名「间切」；所属皆称「村头」，土名「毋喇」。国中亦有五岳：辨岳在中山，八头岳在山南，佳楚岳、名护岳、恩纳岳在山北——比他山为高。佳楚岳尤峻，为琉球第一峰云。
　　首里，王宫所在，不称闻切；属村县二十一：崎山（在王宫东南。有崎山；山左行，为东苑）、金城（在王宫西南。有金城桥、翠岩、凌霄亭、国丈毛氏家园；有泉，名奇泉）、内金城、新桥（在王宫东北。有升簥山、佐敷殿——前王尚益为世子，采地封佐敷，故其第称佐敷殿；今为故宫人所居）、赤平（在王宫北。有石虎山）、仪保（在朱平村北）、西仪保、末吉（在王宫北。有社坛、有龟山、有吉泉）、山川、新川、殿川、寒川、大中、鸟崛、汀白次、赤田、姑场川、桃原（有笠泉）、当藏、真和地、立岸（有万松岭、茶崎桥、观音亭－－下有慈眼院）。
　　中山省：泊（在首里西五里。有泊山；有泊桥，跨海。亦名高桥村。前有泊津，西流入海），属村县二：东境、西境。
　　那霸（在首里西十里。那霸江港口，有南北炮台并峙海门。旁有巨石当中流，名马加。四围皆铁板沙，沙坚如铁；其平如板，板面嵌空槎牙：沿海皆是。潮长沙没，舟误触，无完者：故国人恃为金汤。南北炮台，皆从江口跨入海中，蛎石筑成长堤，蜿蜒半里许。北炮台堤，中作桥门三，以通潮。南炮台堤，中有番字石碑一，额题曰「丫揽新森城碑文，嘉靖三十三年国王尚清时立」，余皆番字；石颇剥蚀。又有一石，上题一「梵」字，下小字云书「法华经」，一石一字。二炮台石工甚整，皆于康熙五十五年新修。大夫蔡温有碑文，记其修筑始末；立北堤上。其略云：『霸江，百川所会，与海相通；贡船暨西北诸艘往来中山之咽喉也。南距饶波，北抵泉崎；东达宇平板敷。近人规小利，或聚泥土，筑田陌；川苦其狭，变为涸沟。其尤甚者，至塞川以为田；烂土泥水流入霸江，江将塞矣。明君贤相，特命向文思等疏浚斯江，或播田地以广其川、或除烂泥以深其水，宇平板敷等处复通长川顺流。临海寺西，筑石桥三座；迎恩亭北，构石桥一座；渡地村临江筑塘，架木桥二座：计桥五座。垣花村加二桥，共木桥三座。泉崎桥改修，牧志南派之水决以西注。自康熙丁酉五月初五日起，至明年闰八月二十日告成。或曰：「临海寺南石，何为不除」？文思曰：「斯石系乎风水，且江海飓台不时，若非斯石，船只难泊也」。康熙五十七年（戊戌）十二日记』。北炮台堤中、临海寺门外，有重修临海桥旧碑文，庚熙三十五年（丙子）立。大夫程顺则撰文，言「国王尚贞时补葺旧堤，架石为桥」；碑阴又云：「原有四桥，一在寺西、三在寺东。其东西二桥，明万历间废塞，惟中二桥，今修之」。又云：康熙四十八年（己丑）十月，大风损堤十余丈；癸巳二月，失火烧碑。今国王命官修堤立碑，用旧文为记，不敢没先造也」。并记国相向佑以下姓名及工钱数目，末云「俱用鸠字钱。康熙五十二年（癸巳）五月，程顺则再识」，属村县六：东县、西县、泉崎、若狡町、辻山、渡地。
　　久米（在那霸），有东门村、西门村、北门村、南门村（亦名大门村。旧有普门寺，故又名普门地。皆洪武中赐闽人三十六姓居之，不他徙；故名「唐营」，亦称「营中」。后改为「唐荣」）。
　　真和志（在首里西五里），属村县十二：识名（山下有神应寺）、国场、牧志（有日泉。相传见红日坠地，生泉。泉上有古松。长虹桥、七星山皆属此）、天久、松川、与仪、龟田、安里（有安里桥、先王庙、八幡桥、八幡宫）、凑川、古波藏（有城岳）、仲井间、上间。
　　南风原（在首里南七里），属村县七：宫平、津嘉山（旧有玉那霸，今并入）、内岭、本部、喜屋武、神里、平川。
　　东风平（在首里南二十五里，属中山省；地在山南界中），属村县九：东风平、富盛、志多伯、世名城、友寄、高良、山川、宜寿次、当铭。
　　西原（在首里东七里），属村县十六：幸地、小桥川、安室、桃原、我谢、翁长、平郎、小那霸、棚原、末吉、石岭、嘉手刈、小波津、与那城、内间、吴屋。
　　浦添（在首里东三十里），属村县十一：浦添（在浦添山）、伊祖、牧港、安波茶、泽岷、屋富祖、城间、西原、内间（有尚圆王旧宅。王始为内间里主，后避位居于此）、势理客、前田。
　　宜野湾（在首里东三十里），属村县十二：宜野湾（沿海皆晒盐场）、谢名（有金宫崇奉社，祭度王母－－天女也。行其地，见石物皆黄金银；父胜连按司遣大夫取此金银，曰；「此地灵所也」。作楼阁金宫）、普天间（有寺名普间山神宫寺、松寿院，皆真言教；有天真泉）、新城、具志川、城田、嘉数、安仁屋、伊佐、嘉友名、野嵩、我如古。
　　中城（在首里东四十里。有姑场岳，此处人物俊秀，能诗善书，常为王孙采地），属村县十九：中城（有世子殿，国王时往游）、姑场（在姑场山下）、热田、当间、岛袋、奥间、和宇庆、屋宜、津灞、安榖屋、伊集、渡口、喜舍场、添石、瑞庆览、新垣、安里、中顺、比嘉。
　　北榖（亦称北溪，在首里北四十里。此府多稻田），属村县十二：北榖（有无漏溪。义本王当宋淳佑中，溪中恶蛟兴暴，风雨为患，募童女为牺祭之。宜野湾章氏女真鹤应募，舍身养母；孝感天神，灭蛟除害。王大喜，以配王子）、滨川、砂边、野国、野里、玉代势、屋良、桑江、嘉手纳、平安山、伊礼、前城。
　　读榖山（在首里东六十里），属村县十二：读榖山（亦称座喜味）、高志保、喜名、宜间、渡具知、大湾、伊良皆、渡庆次、波平、长滨、濑名霸、根波。
　　胜连（在首里东北六十里），属村县十：胜连、神榖、比嘉、平敷屋、平安名、内间、新垣、龟岛、滨村、南原。
　　与那城（在首里东北五十里），属村县六：仲田、平安座、安势理、上原、池宫城、伊计。
　　越来（在首里北五十里）属村县十：越来（尚圆王弟宣威采地越来。代尚圆立六月，让位于尚圆子尚真，退老于越来。今其子孙世为越来领主）、照屋、安庆田、湖屋、上地、诸见里、山内、宇庆田、大古回、中宗根。
　　美里（在首里北六十里），属村县十八：嵩原、高原、恩纳（亦称东恩纳，以别北山之恩纳）、石川、古谢、伊波、野原、松本、田里、楚南、比屋根、与仪、宫里、知花、池原、嘉手茢、登川、山城。
　　具志川（在首里东六十里），属村县十五：安里、上江洲、宇坚、祝岭、中岭、天愿、高江洲、田场、田崎、安庆名、江洲、大田、荣野比、川崎、兼嘉段。
　　－－以上中山省间切十四（久米在那霸，不入间切。自泊以下至具志川，为十四）
　　山南省：大里（在首里南二十里），属村县十七：与那原、与古田、涌稻国、板良敷、仲程、与那霸、稻福、上与那原、大城、宫城、古坚、目取真、岛袋、南风原、高宫城、真境名、当真。
　　玉城（在首里南四十里），属村县十一：玉城（此地有云城，每岁国王祈雨处。有玉泉）、中村渠、富里、丝数、垣花、富名腰、前川、当山、和名、奥武、志坚原。
　　丰见城（在首里南十五里。山南王弟汪应祖故城。国中祈雨，例在丰见城），属村县十七：丰见城、饶波（有石火山。山下有石火桥，水东北流为饶波）、长堂、翁长、真玉桥（桥有水门五，下为玉湖）、盛岛、奥平、高岭、仪保（亦称宜保）、我那霸、渡嘉敷、高安、伊良波、名嘉地、田头、保荣茂、嘉数。
　　小禄（在首里南二十里），属村县十一：小禄（在小禄山下）、上原、当问、■〈双上牛下〉宫城、大岭（在海边。村无他树，皆种呀呾呢成林。村南，岭石佳。有泉，南流入海。南去为砂川；有砂岳，在海中一里许。石奇，无人居）、仪间（仪间山，在那霸迎恩亭对岸天使馆正南。山下有垣花村，村中多米廪。东有乐平泉）、湖城、具志、多加良、安次岭、赤岭。
　　兼城（亦曰金城、在首里西南三十里），属材县十：兼城、座波、照屋、嘉数、波平、武富、安波根、丝满（在海边。村石甚奇，有白金严）、潮平（在海边）、志茂田。
　　高岭（土名多嘉岭。在首里西南三十里。山南王故城，名大里城。城下有惠泉，又有芳泉。有大里桥，旧石桥，水门三；今架木为之。山南子孙那姓。高岭东北有八头岳），属村县五：大城、真荣里、国吉（有国吉山，在高岭东南）、与座、屋姑。
　　佐敷（亦称佐铺。在首里南二十里。有苏姑那岳），属村县八：佐敷、新里、屋比久、手登根、外间、津波古、与那岭、小榖。
　　知念（在首里南三十里），属村县十：知念、敷名、久手坚、山口、钵岭、久高、外间、知名、安座真、下敷屋。
　　具志头（在首里南三十里），属村县六：具志头、波名城、中座、喜纳、新城、与座。
　　麻（亦作摩）文仁（在首里南四十里），属村县五：麻文仁（有山，名樱岛）、米次、石原、松岭、小渡。
　　真壁（在首里南四十里），属村县八：真壁、田岛、真荣平、丝洲、宇荣城、古波藏、新垣、名城。
　　喜屋武（在首里南四十里。为国中极南沿海边土），属村县五：喜屋武、上里、福地、山城、束边名。
　　－－以上山南省间切十二。
　　山北省：金武（在首里东北九十里），属村县五：金武（在金武山。山上为金峰，山下有洞、有千手院、有富藏河。二百年前，有日秀上人泛海到此；时年大丰，民谣云：『神人来兮，富藏水清；神人游兮，白沙化米』。日秀上人住波上三年，后回北山）、宜野座、奥松、汉那、祖庆。
　　恩纳（在首里北一百里），属村县九：恩纳（在恩纳山，亦称佐渡山）、安富祖、名嘉真、山田、真荣田、仲泊、古良波、榖茶、富津喜。
　　名护（在首里北一百五十里），属村县九：名护（在名护岳。山上有万松院。出兰，叶如桂，抽箭如蕙、攒花如兰，香更烈；称名护兰。有诸喜泉，悬瀑崖上）、屋部、世富庆、安和、喜濑、幸喜、松堂（有轰泉）、许田（有手水，旁有手水观。传昔有客遇一女求水，女手水进客饮之；故名。有许田湖）、宫里。
　　久志（在首里东北百五十里），属村县十一：久志、松田、边野古、嘉阳、宜作次、濑嵩、汀间、松滨、田荣良、川田、宇富良。
　　羽地（在首里北一百七十里），属村县六：池城、屋嘉、伊指川、真喜屋、源河、谢敷。
　　今归仁（在首里北二百里。有佳楚山，一名宇胜岳；最高，为中山第一峰。山下有水西南流，为大荣川），属村县十一：今归仁（山北王故城。城内有受剑石。山北王素尊一石为神，战败，以石不佑己，砍分为四，山北王系绝。出山猪），亲泊（有亲川泉、戏马台。村东有获剑溪。山北王有宝剑，名重金丸；败，欲自刎，剑钝不入。王掷于志庆真河，百年后流至水涨溪，光插天。伊平屋人得之，献中山王；今为王府第一宝剑）、谢名、中城、运天（亦称上运天。有山北王墓，土人呼为百按司墓。有运天山，在名护山北。山下有运天江，名运天津；西流。北山舟舶泊此津。山下多稻田）、崎山、玉成、平敷、仲宗根、吴我（有我部盐屋。昔于此地作盐）、天底（林木最茂，不见日月）、我部。
　　本部（在首里北三百里），属村县七：伊野波、浦崎、渡久知、崎滨、濑底，伊豆味、谢花。
　　大宜味（在首里东北三百里），属村县五：屋嘉比、喜如嘉、田凑、根路铭、津波。
　　国头（在首里东北三百十里。尚元王病，国头按司马顺德祈代死；果死，王疾有瘳。至今，其子孙世荫为国头领主），属村县四：国头、边土名、伊地、宇郎。
　　－－以上山北省间切九。
　　琉球旧无地图，前「使录」云：『周围可五、六千里，东西长、南北狭』；皆意揣也。葆光咨访五、六月，又与大夫蔡温遍游中山、山南诸胜，登高四眺，东西皆见海。本国里数，皆以中国十里为一里。今皆以中国里数定之，乃南北长，四百四十里；东西狭，无过数十里而已。再三讨论，始定此图，备录三十七间切下诸县村名如右。或更有误，以俟再考云。
　　琉球地图
　　（图表，故省略，详细内容请参见版面文件。）
　　纪游
　　中山山岳、寺院及游者惟首里、那霸数处，略记如后。
　　临海寺，在北炮台长堤之中；为国王祈报所。门东向，佛堂面南；三楹；面东，板阁一间。石垣四周，潮至墙下。僧名盛满。寺旧名定海，前使汪有「临海寺」隶书匾。有钟，天顺三年铸。
　　奥山，龙渡寺，在炮台西水中小土山。潮至，弥漫数十里；潮退，则平沙浅水，不胜舟楫。山旧为蛇窟，僧心海始辟之，蛇相率渡水避去；筑堤截潮，引泉种松。构屋五、六楹，前方沼中小亭二所。遍地植佛桑、凤尾蕉等，颇可憩玩。山东有小尖阜，名鹤头山。潮至板敷宇平等湖，渔舟夕照为那霸近所第一胜处。
　　辻山，在临海寺西，对港相望。「辻」字一字两音，国人读为「失汁山」，「汪记」讹为青芝山。小石阜沿海，下皆茔墓。
　　波上，在辻山东北，一名石笋崖。山下海中，生石芝。沿海多浮石，嵌空玲珑。白色山头，石垣四周；垣后可望海。垣内板阁离立三楹，扁钥，无僧；下有平堂三楹。波上东北沿海中有山，名雪崎；下有洞。雪崎东北有小石山空洞，名龟山（海滩拳石二，非末吉之龟山也）。
　　护国寺，在波上山坡之中，国王祈祷所。僧名赖盛。汪使有匾曰「护国寺」；旧名安禅寺，亦名海山寺，亦名三光院。佛龛中有神，手剑而坐，名曰「不动」；或曰火神也。殿下有钟，景泰七年（丙子）铸；铭文与天妃宫同。西面庭中，蕉石扶疏，颇有致天尊庙，在护国寺下，供玉皇。有钟，为景泰七年（丙子）九月二十三日铸；铭文与天妃宫同。
　　广严寺，在天尊庙下。左右皆村居。佛宇数椽，庭中剪桧及黄杨为玩；系新建。
　　西福寺，在泉崎桥之东曲径中。门前黄杨夹路作屏，两行剪剔使平，而方数十步许。僧舍一区，屋后有松冈甚茂；松根出土，蜿蜒如龙。相近有东寿寺，门前亦以黄杨作屏。
　　东禅寺，在久米东北，圆觉寺下院也。相近有清泰寺，皆止三、四楹小寺也。那霸惟此二寺及广严寺系禅僧，余俱真言教。
　　善兴寺，在使馆曲巷中，倚山崇基。「汪录」云：『斗室丈阶，花木颇清幽』。今已废，有屋一椽而已。宣德中，册使柴山三到琉球，曾建大安禅寺、千佛阁；明夏子阳「录」中载其记二篇。今皆莫知其处（护国寺，旧名安禅寺，或即所建；问国人，皆不知）。
　　－－以上在那霸。
　　天久山，在泊村西北沿海，与波上雪崎相望。下有圣现寺，石墙四围，方十余亩；中屋一区，墙外老松十余株。有天久洞，洞前观音阁一座；扃钥，无僧。沿海东行，大石离立；或方、或圆，侧倚层岩之上下作崖洞，颇奇。更里许，有水西流入海，名泊津。
　　神德寺，在崇元寺东。由八幡桥石桥西北行，有八幡宫，南向；尚德王所建，供八幡菩萨－－即大士也。下为神德寺，寺门东向；中供不动神，与护国寺同。
　　－－以上在泊村。
　　城岳，一名灵岳。汪使「旧录」云：『有板屋一区』；今已尽废。惟丛灌一林，密筱攒蕉。以石为神，浇酒祈福、渡海报赛处。前古松数百株，亭立。前地少洼，四山皆松。东三十余步有泉，名「旺泉」；从石溜出注潭中，涓涓不绝。泉上老松三株，偃挺尤奇。东望有壶家山，瓦屋数区，为国中陶处。
　　－－以上在真和志。
　　东苑，在崎山。王宫以南一带石山，皆名崎山；石状甚奇。苑门西向，入门茵草遍地。板亭南面，二间。更进有屋三间，面南。屋上有「潮音应世」匾额，为天启五年诏使指挥同知萧崇基所书。亭东土阜一丘，形如覆盂，颇高竦；「汪录」云是「雩坛」。更进少屈，南下西转，山岩下有石狮、石虎尚存。激溜养鱼处，皆已废撤。南面，皆山南平田。东行，登小板阁－－即望仙阁也；匾已失去，葆光为重书之。阁中有小龛，以香木为柱，气如桂；皮作薄板，刻空作字，大小参差。阁后有小佛堂，匾名「能仁堂」。南面出佛堂，东过小竹桥登阜，正东见林木丛茂为佐敷，中隔海港。少西，见小山，林木郁然，即辨岳也。南北望，皆见海。中山之东属岛姑达佳（译为久高），前使汪楫为国王题「东苑」匾；今已失去。题东苑八景，有「久高朝旭」、「识名积翠」等八景；此为国苑，制甚简朴云。
　　龟山，在末吉村；土称末吉山。山在中山之北，重冈环绕。山半有木亭，前后二楹。南望见海，林木郁然，为第一胜处。山下有万寿寺，寺中有察度王旧影；万历三十八年毁，今再毁。末吉有社坛。
　　圆觉寺，在王宫之北久庆门外，国王本宗香火所在。规模宏敞，为诸寺之冠。寺门西向，门前方沼数亩，四围林木攒郁。沼中种莲，中有一亭；有观莲桥，供辨才天女，名天女堂。池名圆监池，亦名辨才天池；辨才天女，云即中国斗姥也。架桥通之，名天女桥。更西有龙潭桥，亦名龙渊桥。入寺，佛殿七间，极高丽。殿右广庭中有古松（？），云已二百余年，高不四、五尺，青葱正茂！名古松岭（？），亦名神木（？）。香积厨（？）后有井泉，名石冷泉。方丈前，名蓬莱庭。钟楼南，有杂华园，国人称圆觉寺。中有八景寺，系尚真王时始建。寺前土阜上有碑，弘治十一年立，三山许天锡撰（其文曰：『大琉球，东南海岛之国；自昔不通中华。胜国初，尝招谕不至。洪惟我太祖高皇帝应天启运，混一区宇；薄海内外，罔不臣服。于时率先入贡，显被优宠，别于他邦。永乐初，始受册封王爵；百余年来，修贡弥慎。弘治丁巳秋，国大夫程琏、长史梁能、通事陈义奉今尚真王命，朝贡于京师；竣事，道三山，谒翰林庶吉士许天锡曰：「球阳有邦，历世远矣。惟今王大有令德，思辑用光，常遵旧典。请以陪臣之子入太学，得一闻天朝仁义礼乐之化，以壮国体。试言其概，国克择，旧有书；王以正朔请尊之，因参用「大统历」法。先世深居固卫，以贰其下。王惟推诚□□，躬巡境内；跋履穷僻，恒省其税赋。遭孤寒，辄赀出给之：民咸戴忭。王宽仁，不嗜杀；亦未尝曲法以轻贷人。犹能谨于□士伏创圆觉禅寺，规模宏敞，仪物备至，以为祝祷之场。王每游豫，必与民同，实国之环观也。兹欲勒石于寺，是以彰王德；赐之以言」！某曰：「如子之说，则王之贤，诚可谓奋远特立于百世之上者矣」！乃为之歌辞，俾昭示于后裔。词曰：球阳有国，系之裨海；弗庭于华，奚啻千载！惟我皇祖，仁厚万方；率先慕义，来亨来王。圣教渐加，十有余世；风清气回，储祥发祉。崛生贤王，适号尚真；离群绝类，舍旧图新。简刑省罚，恤孤振厄；春行秋巡，厚下安宅。上熙下怡，廿有余祀；崇德厚泽，川流冈峙。有美大人，薄言孔昭；我作诗章，庸代歌谣。大明弘治十一年（岁次戊午）八月十二日，臣程琏、郑玖、梁能、陈义稽首谨立』）。
　　天王寺，在圆觉寺东北。门前临溪，有古松四株。寺东有天王桥。堂上佛龛供佛，手持七星轮及刃，曰「金刚」也。堂西老松最奇。一钟为景泰七年（丙子）铸，上刻「天龙寺钟」。寺在浦添，寺钟有二，移其一于此。僧名得髓。
　　天界寺，在欢会门外道南。寺门北向。入寺西南石室，高丈许方广，中山王茔也。尚圆以来，诸主皆葬于此。寺有钟，成化己丑年铸；考铭文，本相国寺钟也（铭曰：『琉球国君世高王，乘大愿力新铸巨钟，寄舍相国寺，说偈以铭是，祝王基之万岁。安国利民，圣天子继唐、虞之化；全文偃武，贤宰相霈霖雨之秋。兹有巨钟新铸就，高楼挂肃万机心；无端扣起群生梦，天上人间妙法音。时成化己丑十月七日，住持溪隐）。寺西又有安国寺，国中案牍皆储此寺中。
　　仙江院，在天王寺之右。前使「汪录」云：『行荒榛中，门户萧然。僧宗实能诗，颇学元僧白云集体』。今宗实尚存，年六十九；改字际外，称「球阳大和尚」。
　　万松院，今改名莲华院；在天王寺之南。剪黄杨作径，两旁篱屏颇整。寺中方庭中有小土山，剪松树数株，蟠屈有致。汪使「旧录」称「万松院僧不羁与天王寺僧瘦梅及宗实相倡和」；今瘦梅、不羁皆化去。不羁徒二人：一曰德叟，今在莲华院。一曰元仁，字东峰；别开院于北山名护岳上，仍名万松院。年五十余，亦能诗。
　　兴禅寺，在圆觉寺北小径中。寺甚小，庭中黄杨、松、桂甚多。僧了道，旧时圆觉寺国师喝三之徒；能诗。
　　广德寺，在莲华院之南。寺亦甚小，花木颇丽。东望山椒林丽，郁然加深山。僧名灵源，弟子名笑岩。相近有建善寺，有僧兰田，能诗。
　　石虎山天庆院，僧梁天，名智津；亦能诗。山在赤平村。
　　万岁岭，在万松岭东大道之北。石碑立阜上。其文略曰：『兹岭以「万岁」为名，盖取嵩呼之义，以作中山都会。尚真君上命于天，俾为斯记。大明弘治丁已仲秋吉旦，奉诏扶桑散人樗不材谨记』。
　　－－以上在首里。
　　●中山传信录卷第五
　　册封琉球国王副使赐正一品麟蟒服翰林院编修加二级臣徐葆光纂
　　官制
　　冠服
　　仪从
　　氏族
　　取士
　　采地（禄）
　　土田
　　历
　　礼仪
　　学（国学读书）
　　禅宗
　　僧绿
　　官制
　　官制，品级略彷中国，分为正、从九等；大僚重职，亦有加官协理。大小官，皆领地方为采地。王弟、王叔、国相，皆称某地王子；领一府者，称某地按司（旧制：每府一按司莅治之，权重兵争。尚真王改制，令聚居首里，遥领其地。岁遣察侍纪官一员知其府事，岁终上其成于按司）。王舅、法司及紫巾官，称某地亲方。三品以下黄帽官，皆称某地亲云上；未有地方者，称某里之子亲云上、或称某筑登之亲云上。从六品叙德郎、从七品叙功郎，皆称某掟亲云上。八品红帽官，称某里之子；领地方者，称某地里主。九品红帽官，称筑登之。未入流，称某子：皆不称姓名也。具列如左：
　　国相，一员，正一品；王叔有才略者任之。
　　元侯，正一品；王子弟膺此封。
　　郡侯、邑侯，从一品；元侯子孙膺此封。有功者，加晋爵元侯，品同。
　　法司，三员，正二品；王舅、勳戚任之。天曹，司礼；地曹，司农；人曹，司□：轮值王宫。大事，集议上之国相。加衔法司，品同。
　　紫巾官，从二品；或郡伯、或邑伯，散秩大臣为亚卿，无定员；亦有加法司衔者。
　　耳目官，四员，正三品；司宾耳目官（土名御锁侧）一员、典宾耳目官（土名御双纸库理）一员、司刑耳目官（土名平等侧）一员、管泊耳目官（土名泊地头）一员，皆预议政事，皆称谒者（土名申口众）。加衔谒者（土名申口座）从三品，无定员、职掌。
　　赞议官，正四品；佐谒者、度支官，议诸政事。
　　那霸官，二员，从四品。左堂，首里人；右堂，那霸人：为之分掌钱榖。
　　察侍纪官（国人读为「座敷」；读「察侍纪」三字音如「座敷」也。下仿此），从四品，无定员。侍直王宫，分理诸职。
　　遏闼理官（国人读为「当职」），十二员；国书院遏闼理官，三员：皆正五品，入直王宫。加街遏闼理官，从五品，无定员。
　　承直郎、仪卫使（土名势头）九员，正六品；掌王仪仗及扈从。徒属，又有叙德郎（土名加势头），从六品；吏员授此衔。
　　承务郎，从六品。承事郎（土名牌金）、里之子亲云上，正七品。又有从职郎，从七品；儒士授此衔。
　　叙功郎（土名掟牌金），吏员授此衔；筑登之亲云上，从七品。
　　内使郎（土名察度奴示，译为「里之子」），正八品，亦称赞度内使；轮班供王宫内役。内使佐郎（土名里之子座），从八品。
　　登仕郎（土名筑登之）、点班使九员。掌朝仪行列，正九品。登仕佐郎（土名筑登之座），从九品。
　　首里、泊村、那霸三府人出身，名筑登之；如久米之秀才也。其管钱榖、米薪、杂职之人，皆称库官。大者察侍纪官、下至笔者、若笔者，俱为之。
　　－－以上，皆首里、泊、那霸本国之人任其职。
　　久米协理府官，凡六等：
　　紫金大夫一员，从二品。加协理法司衔，名总理唐荣司，辖久米村事，为最尊。主朝贡礼仪、往复文移诸事。
　　正议大夫，正三品；加谒者，亦名申口座，从三品。中议大夫，正四品：皆无定员。长史二员，正五品（或从四品）；随紫金大夫，同知诸事。
　　都通事，从四品。加遏闼理副通事，从五品。副通事，正七品：皆无定员。专司朝贡；有留福建福州琉球馆者，名存留通事。
　　－－以上，皆久米府秀才出身者任其职。
　　官表
　　（图表，故省略，详细内容请参见版面文件。）
　　凡上朝，照品立，不论职；凡在任，照职坐，不论品。凡职官，上下兼摄相通，不拘品级；如有功绩者，陞授上衔，无一定之格。
　　（图表，故省略，详细内容请参见版面文件。）
　　职官员额
　　国相府：家传紫中亚卿，一员（以下称日摄政下大亲官）；家令察侍纪官，三员；家赞，三员；掌翰史，一员。
　　法司：三司家赞，各三员。
　　谒者耳目官：司宾，一员；属官赞司大使，一员；典宝，一员；司刑，一员；管泊，一员；属管洎笔帖，一员；赞议官，五员；议政堂主稿外史，一员；掌笔帖，六员；贴笔帖，三员。
　　度支官：度支正紫巾亚卿，一员；同知度支正，二员；赞议官，三员；典簿厅主簿，一员；核省厅核减，二员；羡余所大使，二员；掌笔帖，十员。
　　王法宫：侍直紫巾亚卿，无定员；侍直察侍纪官，无定员；宣纳遏闼理官，十二员；赞度内使，十二员；司花内司，十二员；内使官生，十二员。
　　九引官：奉引仪卫使，九员；奉引点班使，九员。
　　内宫：总理宫事法司正卿，一员；副理宫事紫巾亚卿，三员；宫尹察侍纪，三员。
　　近习：中涓舍人，三员（不拘品级）。
　　内厨：烹调膳夫，一员。
　　国书院：供奉紫巾亚卿，三员；遏闼理官，三员；遏闼理赞，二员；主翰侍史，一员；掌翰侍史，三员；贴翰侍史，三员（以上三项侍史，土称右笔；有正、副、贴三项）；典茗内司，三员；贴茗内司，三员；综器内司，二员；洒扫内司，三员；赞度内使，十二员；司花内司，六员；内使官生，六员。
　　典膳所：和羹令，三员；和羹丞，三员；大使，二员；大笔帖，一员；小笔帖，一员。
　　调禄所：大使，二员；大笔帖，一员；小笔帖，一员。烹调膳夫，三员。
　　宴器局：大使，一员；掌笔帖，一员。
　　良医所：良医师，六员；贴医师，二员。
　　贮药局：大笔帖，二员；小笔帖，二员。
　　宗正府：总宗正元侯，一员；左宗正郡侯，一员；右宗正紫巾亚卿，一员；经历，三员；掌笔帖，三员。
　　赋税司：督正赋税紫巾亚卿，一员；同正赋税劝农使，三员；大使，三员；掌笔帖，六员。
　　核实司：核实督正紫巾亚卿，一员；核实同正察侍纪，二员；大使，六员；掌笔帖，九员。
　　典乐所：典乐正察侍纪，一员；掌笔帖，一员。
　　造金局：督工察侍纪，一员；掌笔帖，一员。
　　承运左库：大使，二员；掌笔帖，二员；验金法马使，一员。
　　承运右库：大使，二员；掌笔帖，一员。
　　广丰仓：大使，二员；掌笔帖，二员。
　　典厩署：圉师，一员；掌笔帖，一员。
　　大美殿：总理殿事法司正卿，一员；副理殿事紫巾亚卿，二员；殿尹察侍纪，一员。
　　内懿宫：总理宫事法司正卿，一员；副理宫事紫巾亚卿，三员；宫尹察侍纪，三员。
　　世子府：储傅法司正卿，一员（以下称为世子下大亲官）；储傅紫巾亚卿，三员；端尹察侍纪，四员；赞善，六员；掌翰侍史，二员；赞度内使，三员；内使官生，三员；鹰把式，一员。
　　世孙府：储傅法司正卿，一员；储傅紫巾亚卿，三员；端尹察侍纪，四员；赞善，六员；掌翰侍史，二员；赞度内使，三员；内使官生，三员；圉师，一员。
　　元侯府：家傅紫巾亚卿，一员；家令察侍纪，三员；家赞，三员；掌翰史，一员。
　　进爵元侯府：家令察侍纪，一员；家赞，二员。
　　东苑监：监令，一员；贴监，一员。
　　寅宾馆：馆守，一员。
　　虞衡司：总虞衡元侯，一员；左虞衡郡侯，一员；右虞衡紫巾亚卿，一员；副虞衡察侍纪，三员；掌笔帖，三员。
　　观察司：总观察郡侯，一员；副观察紫巾亚卿，一员；掌笔帖，一员。
　　首里三平等各乡分巡察官：真平等，左大尹郡侯，一员；右大尹紫巾亚卿，一员；少尹察侍纪，四员。南平等，左大尹郡侯，一员；右大尹紫巾亚卿，一员；少尹察侍纪，四员。西平等，左大尹郡侯，一员；右大尹紫巾亚卿，一员；少尹察侍纪，四员。
　　理梵司：理梵正紫巾亚卿，一员；理梵副察侍纪，二员；掌笔帖，二员。
　　综石局：督工察侍纪，一员；掌笔帖，一员。
　　铁冶局：督工察侍纪，一员；掌笔帖，一员。
　　司窖局：督工察侍纪，一员；掌笔帖，三员。
　　嵌螺局：督工察侍纪，一员；掌笔帖，二员。
　　贮材局：督工察侍纪，一员；掌笔帖，二员。
　　工正所：督工察侍纪，一员；大使，一员；掌笔帖，二员。
　　审理所：大使，三员；掌笔帖，三员。
　　中山征课使：主事，一员；掌笔帖，五员。山南、山北、古米山征课使，员同。
　　协理府：紫金大夫，一员；正议大夫、中议大夫，皆无定员；长史，二员；属官大笔帖，一员；都通事、副通事，皆无定员；司历通事，一员；笔帖式，一员；讲解师，一员；训诂师，一员（皆不拘品级）；通事、秀才、若秀才等，皆无定员。
　　那霸官：左堂赞议官，一员；右堂察侍纪，一员；大笔帖，一员；小笔帖，一员；理问所理问，四员；承应所承应，一员；业辔所业辔，一员。
　　武备司：军器监，一员；掌笔帖，一员。
　　弥世公馆：大使，三员；掌笔帖，三员；若笔帖，六员；烹调膳夫，一员。
　　董舟所：大使，二员；大笔帖，一员；小笔帖，一员。
　　那霸库：大使，一贝；大笔帖，一员；小笔帖，一员。
　　麻姑仓：大使，二员；掌笔帖，二员。
　　转运所：大使，二员；掌笔帖，三员。
　　糠团：主事，一员；大使，二员；掌笔帖，二员。
　　奉监司：麻妨山监抚使，一员；监抚掌笔帖，二员。八重山监抚使，一员；监抚掌笔帖，二员。各府、各岛监抚，不拘品级。
　　祝长：七社神乐祝，七员；神歌长，一员；神歌协长，三员；巫觋长，二员。
　　各郡土官：协尹治土泰，一员；首里大使，一员。
　　麻姑山土官：头目比郎椤，一员；芝茂治，一员；乌路嘉，一员；首里大使，五员。
　　八重山土官：头目彝师加纪，一员；乌巴麻，一员；椰椰椤，一员；首里大使，四员。
　　臣葆光案：「旧录」官制舛略，「汪录」颇正其讹而未备。今从蔡大夫温得其品秩大概；程大夫顺则示以官制，其进启云：『中山设官分职，已非一日。恭逢圣天子声教诞敷，本国官爵敢不仰遵翻正。因照原衔，首定秩、勳，次列官、职。大小官工，尽由资格；冠簪、服色，画一不刊。论名，则同而异；列品，则异而同。总以符旧制，谐正音；虽班爵，实尊王也。其书表列条晰，彬彬可观。但立国建官，文武并重。今按仪卫使、武备司外，武职太略；军制、兵仗，亦未详载。当俟后续考备列云。
　　冠服
　　国王，侧翅乌纱帽，盘金朱缨，龙头金簪；蟒袍，带用犀角、白玉，皆如前明赐衣制。王妃；凤头金簪。宫人，亦分为五等，约百人。命妇，头簪皆视其夫品秩。
　　正一品以下，帽八等、簪四等、带四等。具列如左：
　　正、从一品：金簪，彩织缎帽，锦带，绿色袍。
　　正、从二品：正二品金簪、从二品金花银柱簪，紫绫帽（有功者，赐彩织缎帽），龙蟠黄带（有功者，赐锦带），深青色袍（下至八、九品，朝服皆同）。
　　正、从三品：银簪，黄绫帽，龙蟠黄带。
　　正、从四品：簪、帽、袍同三品，龙蟠红带。
　　正、从五品：簪、帽、袍同三品，杂色花带。
　　正、从六七品：簪、袍同三品，黄绢帽，带同五品。
　　正、从八九品：簪、袍同三品，大红绉纱帽，带同五品。
　　杂职：簪、袍同三品，红绢帽，带同五品。
　　里、保长：铜簪，蓝袍，红布帽或绿布帽。
　　荫、官生：簪、帽、服、带俱同八品。
　　外有青布帽，百姓头目戴之。
　　凡官员外衣，长过身；大带束之腰间，提起三、四寸：令宽博，以便怀纳诸物－－纸夹、烟袋皆自贮胸次，以时取用。大僚、幼童，无不皆尔。贱役执事，则反结其袖于脊上。幼童，衣袖胁下令穿露三、四寸许；年长，剃顶中发，即缝属之。僧衣，两胁下皆穿；其他皆连衽，无隙漏处。首里人衣，年小者皆用大红为里，外五色紬锦；亦反覆两面着之。官员，紬缎作衣，诸色不禁。每制一衣，须大缎三丈五、六尺，其费殆倍于中国云。
　　女人外衣，与男无别。襟皆无带，名之曰衾；披身上，左右手曳襟以行。前「使录」云：『男妇皆无里衣』。今贵官里衣，亦有如中国者。女衣，贵家衣襟上，即本色紬纱作鳞比五层状。男衣，无是。女比甲背后下垂处，或作燕尾形。
　　寝衣，比身加长其半；有袖及领，厚絮拥之。国人呼衣曰衾，此则衾又如衣也。
　　各色锦帽、锦带，本国皆无之，闽中店户另织布与之。本国惟蕉布，则家家有机，无女不能织者；出首里者，文采尤佳。自用，不以交易也。
　　国王乌纱帽，双翅侧冲，上向；盘金朱缨，结垂领下三、四寸许：盖前所赐旧制也。云有皮弁为朝祭之服，而未之见。
　　帽，糊纸为骨。帕蒙之式，如僧毘卢帽，中空无顶，绢方幅覆髻之半，口互交。前檐着额处，鳞次七层；后檐十二层。彩织帽以下，紫最贵、黄次之、红又次之，中又以花素为等别；青、绿帽为下。
　　（图表，故省略，详细内容请参见版面文件。）
　　片帽，皆以黑色绢为之。漫顶，下檐作六棱，寒时家居帽；医官、乐工及执王宫茶灌之役，剃发如僧者皆戴之。
　　（图表，故省略，详细内容请参见版面文件。）
　　笠，多以麦茎为之。亦有皮笠，外加黑漆而朱其里。
　　（图表，故省略，详细内容请参见版面文件。）
　　短髻簪，长三、四寸许；已冠，去顶中发者簪之。花头圆柱，亦有方柱、六棱柱。金最贵、金头银柱次之，银又次之；铜为下。
　　（图表，故省略，详细内容请参见版面文件。）
　　长簪，长尺余；妇人、幼童大髻者簪之；亦以金银三品分贵贱。民家女簪皆以玳瑁。
　　（图表，故省略，详细内容请参见版面文件。）
　　衣，皆宽博无后，交衽。袖大二、三尺，长不过手指。右襟未作缺势，无衣带；多以蕉布、蕉葛为之，綦文间采。男、女衣皆同呼之曰衾。
　　（图表，故省略，详细内容请参见版面文件。）
　　大带，长一丈四、五尺，宽六、七寸，蟠腰间三、四围。杂花锦地为贵，大花锦带次之，龙蟠黄地、红地者又次之；下者皆杂色花带。
　　（图表，故省略，详细内容请参见版面文件。）
　　袜，或布或革，短及踝以上；向外，中线开口交系之。近足指处，别作一窦柄，将指以着草靸中。
　　（图表，故省略，详细内容请参见版面文件。）
　　靸，以细席草编成。前有一绳，界大指之间，踵曳以行。男女皆着之。
　　（图表，故省略，详细内容请参见版面文件。）
　　仪从
　　国相，开棍二人、刀二人、枪二人、旗二人，共五十人。绿紬伞板舆，二人肩（外用倭缎铜钉，内加彩绘。轿式，与竹轿皆同）。
　　（图表，故省略，详细内容请参见版面文件。）
　　法司王舅，红开棍人二、红板二人、真倭刀二人、真倭枪二人（枪上有大红呢旗，长一尺、宽二寸许）。竹舆，二人肩（下同）。
　　紫金大夫，红开棍二人、红板二人、假长倭枪二人、真倭刀二人。
　　正议、中议大夫，红开棍二人、红板二人、假长倭枪二人（以木为之，上方下圆）。
　　法司以下，平日皆用绿地印花布伞。今见每人皆用有花雨伞各一人、前踏鸣金一人。
　　坐褥
　　一品，红褐心、青褐边衬红毡。
　　二品，青布心、红布边衬红毡。
　　三品，青布面衬红毡。
　　四品、五品，俱蓝布面衬白毡。
　　六品以下，不用坐褥，惟用毡条。
　　氏族
　　首里四大姓：向、翁、毛、马。向氏，即国王尚姓之别族少远，则称「向」以别之；故世世不与王家通婚姻。其本国人与王家婚姻者，惟翁、毛、马三家，世为王舅法司。今现为法司者三人：马献图、翁自道、向圣■〈广外〈羽上食下〉内〉；国丈毛邦秀（今王尚敬之外祖；王妃，则马氏也）。世系俱未详，俟续考列谱。
　　久米三十六姓，皆洪、永两朝所赐闽人。至万历中，存者止蔡、郑、梁、金、林五姓。万历三十五年续赐者，阮、毛两姓。每姓子孙，皆不甚繁衍。余寄籍起家贵显者多有，然非赐姓之旧也。今阅九姓世谱中，多读书国学及充历年贡使之人；故并列其字、爵，以备考焉。
　　蔡氏，原福建泉州府晋江县人（按「明史」、「实录」：成化五年，长史蔡璟入贡；自言其祖南安县人）；宋端明学士襄之后。十二世，共八十一人。
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　郑氏，原福建福州府长乐县人。十三世，共五十七人。
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　梁氏，原福建福州府长乐人。十世，共六十九人。
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　梁氏，世系未考者四十五人：
　　通事，湘。通事，复。
　　通事，报。长史，回（景泰元年贡使）。
　　通事，密祖。长史，求保。
　　通事，振。通事，德仲。
　　通事，袖。通事，琦。
　　长史，宾。正议大夫，应（成化十八年贡使）
　　正议大夫，德（弘治五年、七年贡使）。通事，信。
　　通事，正。正议大夫，能（正德六年贡使）。
　　通事，泽顺。秀才，渊。
　　正议大夫，宽。都通事，裕。
　　秀才，珀。通事，敏。
　　秀才，洪。通事，广。
　　通事，俊。正议大夫，椿（嘉靖十三年贡使）。
　　秀才，贵。秀才，实。
　　通事，瓒。通事，瀚。
　　秀才，瑞。通事，仕。
　　秀才，敬。长史，梓（嘉靖二年，入太学；十九
　　年贡使）。
　　正议大夫，炫（嘉靖十五年，入太学，三十二年贡使）。
　　秀才，明。秀才，栋。
　　正议大夫，硕（嘉靖三十四年贡使）。正议大夫，灼（嘉靖四十四年贡使、
　　万历十一年贡使）。
　　官生，焌（嘉靖四十四年，入大学）。官生，炤（嘉靖四十四年，入太学）。
　　（图表，故省略，详细内容请参见版面文件。）
　　通事，壁。通事，焕。
　　正议大夫，灿（万历九年贡使）。通事，顺。
　　金氏，原福建□□人。十一世，共三十三人。
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　林氏，原福建福州府闽县林浦人。十二世，共二十一人。
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　毛氏，原福建漳州府龙溪县人。五世，共十八人。
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　取士
　　国中人入仕宦者，惟首里、泊、那霸、久米四村之人；余皆村户。其略识国字者为酋长，曰掟（土名山巴归）；奉文檄，调遣村民任徭役。其次为保长，曰作事者（土名山劈姑），皆任下役；戴青、绿帽，终身为之，不升迁也。
　　（图表，故省略，详细内容请参见版面文件。）
　　首里、泊、那霸三村，民曰「仁也」。仕宦子弟未仕，呼为「子」。子剃顶发，陞筑登之，即登仕郎；次名筑登之座，为登仕佐郎。又有名大笔者，副笔者；大官笔者如中国之笔贴式。又有名若笔者，如中国之官生，佐理村县大小诸事，未入仕。其入仕者，授地为筑登之亲云上，以渐升迁至察侍纪官（此为平民子弟入仕之始）。
　　世官子弟，呼为里之子，盖言公子也；土名察度奴示（土音读「察度」二字如「里」字、「奴」字如「之」字、「示」字如「子」字）。年小者为内使□郎，名里之子□；供内役，亲侍从。年过十五至十八，剃顶中发，易小髻，即不复入；授地，为里之子亲云上，以渐升至亲方（此为宦家子弟入仕之始）。
　　久米村，皆三十六姓闽中赐籍之家。其子弟之秀者年十五、六岁，取三、四人为秀才；其十三、四不及选者，名若秀才，读书识字。其秀才，每年于十二月试之；出「四书」题，令作诗一首，或八句、或四句。能者，籍名升为副通事；由此渐升至紫金大夫（紫金大夫，亦称曰亲方。此为久米子弟入仕之始）。
　　采地（禄）
　　王叔、王孙、勳旧大臣，皆授一府或二府为采地；大夫以下有功者、三十六姓世袭者，皆授一县为采地。初赐者，世其禄，长子承受。其自致爵位所授采地，官已即除。岁收其地所出三分之二－－如田一顷出米一百石，耕夫收五十石、禄主收五十石；禄主五十石内有公费、杂派等一十余石，除此外，实收三十余石，约当三分之二也。鸡、豕、薪樵之数，以米石多少为准；以时取之。其采地之人来受役者，视官秩为多寡：国相、法司十六人，紫金大夫十一人，紫巾官十人，黄帽官四人，红帽官二人；皆月更。
　　国相，采地一府（或二府），禄六百石；有功者，加七、八、九百至千石止。世袭嗣子及孙赐禄三百石，采地一府；至曾孙，量功为差。
　　法司，采地一府，禄四百石。例：世禄嗣子及孙赐禄八十石，采地一府；至曾孙，量功为差。
　　国舅，采地一府（或一县），禄八十石或百石、二百石，皆量功赐之。世禄，视功之大小，赐禄、采地及子孙。
　　紫巾官，采地一府（或一县），禄三十石或四十、五十至八十石止，皆视功之大小赐之。世禄，量功为差。
　　司宾、耳目官，采地亦一府，禄八十石；典宝、司刑、管泊耳目官并度支正、度支同知，皆四十石；赞议官，皆俸支给一十六石。
　　那霸官，采地一县，禄八十石。
　　遏闼理官，俸支给十石。
　　－－以上，首里、泊、那霸，本国职官采地、禄俸之数。
　　紫金大夫，采地一邑，禄五十石或八十石、或百二十石，皆视功之大小赐之。世禄，赐嗣子采地，禄五十石或四十石；至孙，量功为差（明季有紫金大夫蔡坚者，禄三百石，赐嗣子一百石。康熙癸卯年以后，减为五十石，孙四十石。今曾孙三十石）。
　　正议大夫，采地一县，禄二十石或三十石，量功为差。未赐禄者，岁俸支给一十二石。
　　中议大夫，采地一县，岁俸支给一十石。
　　长史，采地一县，禄二十石。
　　都通事，俸支给八石；或有采地、或无采地。
　　副通事，俸支给五石。
　　通事，俸支给四石。
　　秀才，俸支给二石（原有三石；康熙癸亥年以后，裁减为一石）。
　　若秀才，一石（原有二石；癸亥年以后，裁减为一石。久米子弟自七岁为若秀才，即有俸；首里、那霸子弟仕至库官，始有俸。下此皆无俸也）。
　　－－以上，采久米村唐营职官俸禄之数。
　　耳目官以下大小官员，有功者世禄采地；传及子孙，皆量功为差。
　　土田
　　土田，皆于九月、十月耕种，五月收获毕。各官分赐采地，皆亲至其地，视耕视获；有职官或子弟督之。十月、十一月，绿秧皆出水，科秧分艺；大雨时行，雷震发生。蚯蚓鸣，气候如春；北风间作，亦不甚凛冽。十一月下旬，遣加谒者一员、察侍纪官二员分巡各村劝农，月余始归。六月中，大飓屡作，海雨横飞，果实皆落；岁以为常。非收获早毕，必多拔禾之患。故其国秋耕、冬种、春耘、夏收者，一就雨泽之利，一避台飓之害。经年温燠，理宜两熟；而六月后皆旷田不事者，以此。
　　历
　　历，奉正朔。贡使至京，必候十月朔颁历賫回；及至国，已踰半年。故国人设司历通事－－官秩七品；豫推算，造历应用。历面书云：『琉球国司历官谨奉教令，即造选日通书权行国中，以候天朝颁赐官历，共得凛遵一王正朔』。是千万亿年「尊王归化」之义也。
　　礼仪
　　冬至、元旦，国王皮弁执珪，先拜岁德（随岁德所在之方向拜之），乃北向遥贺皇上万万岁，三跪、九叩。礼毕，始登殿受百官贺。礼如明制：就班，一揖，跪，三拜，兴；一揖，跪，又三拜，兴；又一揖，礼毕：皆用乐。明夏子阳「使录」云：『元旦行礼后，各官易常服，王亦衣宽博锦衣、戴五色锦帽，坐阁二层，众官跪阶下，唱「太平曲」。卑者按拍和歌，尊者捧觞为寿。王亦等级赐之酒肴』。每月十五日，久米大夫以下朝王，赐茶、酒；本国诸臣，则止赐茶。
　　上元，国王登殿受贺；礼同元旦。
　　皇上万寿圣诞，王率陪臣北向，祝如元旦礼。
　　国王诞日，登殿受贺；礼如上元。各官升迁，俱于此日计功定爵。
　　辨岳行香，国王登位、受封，皆亲祭。每年正月、五月、九月，国王斋戒，举行祭山海及护国神；或遣官行礼。辨岳之神，名祝祝；乃天孙氏第二女也。神墙四周，丛木尤攒密。小门内拒，南向。门外，木亭二所。左傍有小石塔及石灯案，左右各五。入门内，石磴北屈而东，数十阶级。至顶，无所有，石炉上炷香数十枝而已；此为祭本山神处。木亭前，平地方广，南向见海。东南方有一石炉，炷香，为祭海神处。国中凡丛木蒙密、短垣四周，有小门内拒者，皆名岳－－如中国土地之神；村村皆有之。
　　崇元寺、先王庙春秋二祭，或亲祭、或遣官，三日斋。乐俱用「天孙太平歌」，歌祖宗功德神灵历世绵远之意
　　圆觉寺本宗香火，有时祭、有月祭（名兰盆祭），三日斋。忌辰，有特祭。朔、望，献茶。天王寺、天界寺，礼同。
　　先王庙神主昭穆图昭（十五）尚益昭（十四）尚贞昭（十三）尚丰昭（十二）尚永昭（十一）尚清昭（十）宣威昭（九）尚圆昭（八）尚泰久昭（七）尚思达昭（六）尚巴志昭（五）武宁昭（四）西威昭（三）英慈昭（二）英祖昭（一）舜马顺熙○舜天穆（一）义本穆（二）大成穆（三）玉城穆（四）察度穆（五）思绍穆（六）尚忠穆（七）尚金福穆（八）尚德穆（九）尚真穆（十）尚元穆（十一）尚宁穆（十二）尚贤穆（十三）尚质穆（十四）尚纯
　　（图表，故省略，详细内容请参见版面文件。）
　　前使汪楫「中山沿革志」，前图序次少紊；今考正之。诸皆称「神主」；惟宁、丰、贤、质四主称「尊灵」，又加称其字宁曰「康翁」、丰曰「宗盛」、贤曰「秀英」、质曰「直高」。
　　圆觉寺右庑神主图
　　（图表，故省略，详细内容请参见版面文件。）
　　佛殿，中一间供佛；左、右如夹室。藏巳祧先王神主。佛殿前，右庑为神殿，并列二堂；堂各三间，皆南向。上一堂三龛，中为尚圆「龙庆云君」；盖其谥也－－是为国王始祖。左龛尚质，今王之高祖也；右龛尚贞，今王之曾祖也。下一堂三龛，为尚真；乃尚圆子－－是为国王太宗，与始祖尚圆皆为不祧之主：故皆居正中一龛。左龛尚益，今王之父也；右龛尚纯，今王之祖也。父反居左、祖反居右者，昭穆位定，不嫌同尊也。天王寺内，亦有神主。佛殿南向，三间；中供佛。左一间，神主二：一书「归真尚稷神位」，乃始祖尚圆之父也；一书「归真尚久神位」－－尚久，乃尚丰王之父、尚元第三子也。二人皆王父，未为王；故另奉于此。旁二主，为王妃：右一间四主，俱王妃也。天界寺内，有尚懿神主－－乃尚宁王之父。寺中皆女主，供王妃及王姊妹；出嫁有家祠者，亦得祔。世子尚益卒，始葬后，神主在世子府；男女各官孝服，每日哭临。百日后，移主天界寺，男女亦每日烧香、帛。迨除服三年迁祔后，内人不得与祭列矣。以前先王，礼皆如此。
　　圣庙，春、秋二祭。康熙五十八年正月，紫金大夫程顺则启请祭孔子，用大牢；祭启圣公，用少牢。其爵、帛、粢盛、笾豆之数，具图载之。其祭品，本国所无者，皆以土产代之。祭期前三日，与祭者皆斋戒。前一日，演礼省牲。丁日，王遣紫金大夫丑时祭启圣祠、遣法司官寅时祭圣庙，皆行三跪九叩首、饮福受胙礼。是年二月，始行此礼。自此以前，以紫金大夫或长史官为主祭，行八拜礼，不行饮福受胙礼；惟焚楮，不用帛，又无斋戒、省牲：礼似太简，故启请今礼如仪。
　　圣庙祭品图
　　（图表，故省略，详细内容请参见版面文件。）
　　至圣先师位
　　（图表，故省略，详细内容请参见版面文件。）
　　四配每位
　　（图表，故省略，详细内容请参见版面文件。）
　　吞圣祠祭品图
　　吞圣公位
　　（图表，故省略，详细内容请参见版面文件。）
　　蜡祭，每年五月、六月各地方收获后，举行报赛田神诸礼。「中山世监」云：『古初，未知稼穑。阿摩美久初，分种粟、菽于久高岛（姑达佳）、知念、大川、玉城诸处，春稻夏熟。至今在所，春、夏四度祭神。二月，久高；四月，知念、玉城：是为报本返始之大祭也』。
　　请雨，每于十月垦种后，先三日斋，各官皆诣龙王殿及天尊庙拜请；又请龙王神像升龙舟，至丰见城，设雨坛拜请。旱甚，国王亲诣崎山雩坛躬祷，或诣雨城（在玉城村内）躬祷。首里圆觉寺及波上护国寺，皆令僧众人祈祷。
　　凡跪拜，皆合掌膜拜，伏地；久之乃起，搓手为敬。妇女拜，先双手左右三拂；膜拜、叩首，与男礼同。见舅姑、尊长始行之，平行无交拜等礼仪也。
　　凡拜佛，先膜拜，一叩头、四拜，手九拂；再叩一首，起立，又三十三拂。父兄代病者许愿求神者，共三百三十三拂。
　　配飨每位
　　（图表，故省略，详细内容请参见版面文件。）
　　学
　　圣庙，在久米村泉崎桥北门，南向。进大门，庭方广十余亩，上设拜台。正堂三间，夫子像前又设木主，四配各手一经。正中梁上，亦摹御书「万世师表」四大字榜书；前使汪、林各有记书木牌上，立左右（文多不录）。康熙十三年立庙，尚未有学。康熙五十六年，紫金大夫程顺则因学宫未备，取汪、林二公庙记之意，启请建明伦堂；又于堂中近北壁分小三间，奉祀启圣并四配神主。五十七年秋七月起工，冬十月告成。明伦堂左右两庑，蓄经书籍文略备。国王又命紫金大夫程顺则刊刻「圣谕十六条」演义数节，月吉讲之。旧例，以紫金大夫一员司教，每旬三、六、九日诣讲堂稽察诸生勤惰，兼理中国往来贡典并参赞大礼；又于久米内大夫、都通事、秀才诸人中择文理精通者一人为讲解师，又择句读详明者一人为训诂师。讲解师岁廪十二石，设学于启圣祠内，以教通事、秀才之成业者；训诂师岁廪八石，设学于上天妃宫，以教七岁以上之初学者（首里亦有乡塾三所。其外村小吏、百姓之子弟，则以僧为师。皆学国字，有草书、无楷字）。棂星门内，庭中有石碑，大夫程顺则记。其略曰：『琉球远在海外，去中国万里。自明初，通中国，膺王爵。洪武二十五年（壬子），洎陪臣子弟始入大学，复遣闽人三十六姓往铎焉。万历间，紫金大夫蔡坚始绘圣像，率乡中缙绅祀于家。康熙十一年，前紫金大夫金正春启请立庙，王允其议；乃卜地久米村，令匠氏庀材，运以斧斤、施以丹雘。迄康熙十三年，告竣。越明年，塑圣像于庙中，左、右立四配；王命儒臣于春、秋二仲上丁日，行释奠礼。既新轮奂，复肃俎豆；猗欤！称甚盛焉。臣顺则恭奉教令，摛笔述兴造始末；并勒之石，以垂不朽云。康熙五十五年（丙申）立』。程顺则又有「庙学纪略」，记建庙兴学颠末并讲解、训诂师姓名甚备。大夫蔡文溥「中山学校序」云：『中山自通贡典文教三百余年，今子弟游观通经甚少，是由父兄之训不严，遂至子弟之业不修也。今我嗣君勤修学问，自王都以及乡邑各建学堂，选士之通经、善行者为师以教子弟；又遣近使巡宣，谕劝诸生曰：「尔曹潜心肄业，孤甚嘉之！但学必以不倦为功，积久而后有成；不可以旦夕效也。且学，不但诵读章句而已；小而洒扫、应对、进退之节，大而修身、齐家、治国之道，以至敦人伦、笃家族、和乡党、美风俗，无非学也。为师者当以此教，为弟者当以此习。即国之取士，亦不外此；可不勉欤！呜呼！吾君之所以振兴文教者，至矣、大矣。由是，师之所教、弟子之所习，皆以实而不以文；凡所以致知力行之事、致君泽民之道，莫不尽心讲求以养成德器，跻中山于一道同风之治矣』。又云：『方今新嗣君聪明性成，爰开讲席，用进儒臣；日讲诗、书，以求治国之道。化及于下，首里、那霸皆立学校，以教子弟。文风大振，岂非盛事欤！我唐荣之人，自幼而冠，赐俸养育，立师教子，深蒙国恩；更当倍蓰其功，上不负教养之恩，斯无媿矣』。蔡文溥，康熙二十五年入太学读书生之一也；故其言有次序如此。
　　官生入国学读书
　　本朝康熙二十三年，使臣汪楫、林麟焻代题远人向化，求遣子弟入学读书。二十五年，尚贞王遣官生梁成楫、蔡文溥、阮维新入国学读书。二十七年九月，入监；上为特设教习一人－－福建郑某教习一年、宁波贡生徐振教习三年，徐振议叙以州同即用。官生三人，皆照都通事例，日给鸡一、肉二斤、茶五钱、腐一斤；椒、酱、油、菜等俱备。每年春、秋，赐绵缎袍挂、纺丝紬裤各一，凉帽一，靴袜各一双；夏，赐纱袍挂、罗衫裤各一；冬，缎面羊皮袍挂、绵袄裤各一，皮帽、皮靴、绒袜、被褥俱备。从人皆有赐。每月纸墨、朱笔银一两五钱：皆鸿胪寺关给。二十九年，贡使耳目官温允杰、正议大夫金元达到京，国王请遣官生归国；赐宴，各给赏云缎、紬布等物，乘传遣归。
　　代请官生入学读书疏
　　差回琉球国翰林院检讨臣海宝、编修臣徐葆光等谨奏：为奏请事。
　　臣等奉旨册封琉球礼毕宴语，王令通事致词云：「本国僻处海外，荒陋成风。于康熙二十五年奉旨，许遣官生阮维新、蔡文溥等三人入学读书。今得略知文教，皆皇上之赐也。自此三十年来，无从上请。今幸天遣使臣至国，求照前使汪楫代请入学读书旧例，陈明远人向化之意；倘蒙谕允，得照前例再遣官生入学读书，则皇上文教益广矣」。
　　礼部谨题：为奏闻事。
　　礼科抄出差回琉球册封正使翰林院检讨海宝、副使翰林院编修徐葆光等奏，于康熙五十九年七月十五日到部。该臣等议得：册封琉球国王使臣翰林院检讨海宝、编修徐葆光等奏称：「臣等册对琉球国王礼毕宴语，王令通事致词云：本国僻处海外，荒陋成风。于康熙二十五年，奉旨遣官生阮维新等三人入学读书，今得略知文教。自三十年来，无从上请。幸天遣使臣至国，求照前使汪楫代请入学读书旧例，陈明远人向化之意；倘蒙再遣官生入学读书，则皇上文教益广矣」等因，具奏到部。查康熙二十三年，差往册封琉球国王使臣翰林院检讨汪楫等将该国王尚贞所请令陪臣子弟赴京入监读书等语转奏到部，臣部照其所请议覆具题；奉旨「依议」，钦遵在案。今琉球国王尚敬倾心向化，既称再请将官生入学读书，则皇上文教益广等语，应如所请，准其官生等赴京入监读书。应行事宜，到日再议具题可也』。
　　于康熙五十九年八月初三日题，本月初五日奉旨：『依议』。
　　禅宗
　　国无道士，释有临济宗、真言教二种。临济宗，为禅门礼诵外，多学为诗。真言教，为人祈祷，书符咒；正、五、九月尤多祈福，俱戒荤酒。居首里诸寺者，皆临济宗；在那霸者，惟东禅寺、清泰寺及广严寺三处为禅宗，余俱真言教也。
　　国自唐时有佛智圆融国师渡海参学，始有临济宗。藏经所有者，惟「法华经」、「维摩经」、「楞严经」、「法宝檀经」、「梁皇忏」、「临济录」、「中峰录」、「碧严录」等。又有「三籁集」，石屋、中峰、侑堂三僧所着－－三僧皆元时人。又有高泉禅师，本朝初闽人；后居日本黄蘖山；着有「洗云诗集」、「佛国诗偈」、「藏林集」。
　　其弟天池，闽僧，能书。
　　国禁僧不得渡海入中国，惟至日本参学者有之。僧衣，多用朱黄色等紬绢为之；袈裟外，更有一衣如背心状，名「断俗」。帽多用毡，如中国笠帽然。
　　僧绿
　　僧披剃后，有名着籍上之理梵司，皆有廪米。圆觉寺僧，为国王本宗香火所在，僧禄特重，岁八十石。天王寺、天界寺、崇元寺（即先王朝），岁二十四石。临海寺，亦二十四石；护国寺，四十石：二寺在海滨，为国王许愿献佛之所，故禄石次之。其他有万寿寺、神德寺、圣现寺、龙福寺、安国寺，不论僧众多少，每年支米八石（一云支口粮四名，每名一石三斗五升；共五石四斗云）。
　　●中山传信录卷第六
　　册封疏球国王副使赐正一品麟蟒服翰林院编修加二级臣徐葆光纂
　　风俗
　　屋舍
　　米廪
　　器皿
　　女集（钱、女饰）
　　舟
　　轿
　　马
　　弓箭
　　月令
　　物产
　　字母
　　琉球语
　　风俗
　　中山风俗，已见「前录」。兹役久淹，见闻尤核；略为诠次，以备采风。
　　正月十六日，男妇俱拜墓。女子于岁初，皆击球为戏。又有板舞戏，横巨板于木椿上，两头下空二、三尺许，二女对立板上，一起一落，就势跃起五、六尺许，不倾跌欹侧也。
　　二月，麦穗祭，国中同日祭麦神。此日妇女不作女红，男不事田野（麦、榖四祭皆同）。
　　二月十二日，花朝；前二日，各家俱浚井，女汲取井水洗额，云可免疾病。
　　板舞图
　　（图表，故省略，详细内容请参见版面文件。）
　　三月三日上巳，家作艾糕相饷遗。官民皆海滨禊饮，又拜节相往来。此月中，同日又祭麦神，谓之「大祭」。
　　五月五日，竞渡龙舟三（泊一、那霸一、久米一）。一日至五日，角黍、蒲酒同中国；亦拜节。此月稻穗祭，选吉；同日祭稻神。此祭未行，稻虽登场，不敢入家。明夏册使子阳「使录」云：『国中神有女王者，王宗姊妹之属，世由神选以相代。五谷成时，女王渡海至姑达佳山，探其榖穗成熟者嚼之，各处乃敢获。若未尝先获者，食之即毙。故田间绝无盗采者』。
　　六月，稻大祭，选吉；同日祭稻神。又有六月节，国中蒸糯米为饭，家家相饷；此日亦不作女红、不事田野，同上四祭日。此月有月之夜，士民皆拔河争胜。
　　七月十五日，盆祭祀先。预于十三日夜，家家列火炬二于大门外，以迎祖神。十五日盆祭后，送神。
　　八月，家家拜月。明夏子阳「使录」云：『俗有待月之愿。凡月初三、十八、二十三夜，皆修吉果拜待。初三夜，焚香对月拜；十八夜，焚香立待，待升明而拜，拜毕乃敢坐；二十三日，焚香坐待，待月出则拜：谓可益寿延禧。
　　白露，为八月节。先后三日，男女皆闭户，不事事；名「守天孙」。此数日内，如有角口等诸事故，必犯蛇伤。国中蛇，九月出，伤人立毙。同日，蒸糯米，交赤小豆为饭，相饷。
　　十二月，逢庚午、庚申日，通国皆作糯米糕，棕叶包裹三、四层，和叶蒸食相饷，名曰「鬼饼」。俗传古有鬼出，作此祭之；亦驱傩、禳疫之意。二十四日，送灶。次年正月初五日，始迎灶。
　　每月朔、望，家家妇女取瓶罂至炮台汲新潮水，归献灶神或献天妃前石神。
　　正、三、五、九——此四月国人名为吉月，妇女相率至沿海雪崎洞中拜水神祈福。
　　官民家有人渡海者，斲木为小舟－－长尺许，樯帆俱备；着竿首，立庭中，候风以卜归信。归即撤之（名风旗，亦名五两旗）。
　　凡许愿，皆以石为神。凡神岳、丛祠之所，皆有巨石数处离立，设香炉，炷香烛于前。烧酒、设牲果酬愿，皆就石献供，不设神像也。「旧录」有女王、女君、辨才天、六臂神之类，盖即君君、祝祝开国诸神；传久异辞，不尽核也。女巫为人祈疾者，曼声呗诵彻夜，无鼓乐。
　　通国平民死，葬皆用棺椁（土名曰龛）。官宦有力之家，仪物仿「家礼」，有详略。会葬者，皆衣白蕉衫。久米村大夫中，近有从「家礼」葬，不用浮屠者。
　　棺制，比中国棺略小；板厚不过一寸，长四尺五寸。
　　墓，皆穴山为之。既窆，垒以石；贵家则磨石方整，亦建拜台。墓门，远望如桥门。更有穴山，葬在层崖之上者。女墓前，挂棕叶片扇、白巾；男墓前，白布笠，立杖，草履、木屐。插花筒、设香炉，则男女墓皆同。
　　男女食皆不同器，各设具别食，食余弃之。与客会饮，不各设具；一桮传饮，筋一双着盎间，同用。今其贵宫对客，亦效中国同器、分筋饮食；或其居常尚仍旧俗耳。夏子阳「录」云：『居官言事，必具酒二壶，至其家跪而酌之；酌毕，告以所事云』。
　　剃顶发
　　前明琉球人，皆不剃发，惟不明网巾。万历中，册使谢行人杰－－闽之长乐人，母舅某从行，携网巾数百事，至无可售；谢使迟册封礼久不行，云本国既服中华冠带，册封日如陪臣有一不网巾者，册事不举；琉人竞市一空。福建至今相谑强市者，则云「琉球人戴网巾也」。至本朝，始剃顶发。自国王以下，皆遵时制留外发一围，绾小髻于顶之正中；首里与久米人，皆无异。夏子阳「录」云：『首里人髻居偏，久米人髻居中』；今不然也。剪唇上髭令齐者，间有之。
　　五官正
　　国中惟三种人，皆剃发如僧。一为医官，名曰五官正；一为王宫执茶役者，名曰宗叟，又名御茶汤，六人；又有司灌园六人：皆全剃发，戴黑色六棱幔顶宽檐帽，名曰片帽。衣外多着短挂一领，比大衣略短二、三尺许，黑色。二种人皆趋役，无时栉发；恐稽时事，故皆使从径省云。
　　屋舍
　　作屋，皆不甚高，以避海风；去地必三、四尺许，以避地湿。民间作屋，每一间瓦脊四出，如亭子样。瓦如中国■〈同瓦〉瓦，极坚厚；非此不能御飓故也。
　　无砖墙，每屋四旁皆夹设板为壁。庭院中围墙及外围墙，则用蛎石垒成。首里大家外围墙，磨削一面如切成，极坚整。无砖地，多用板阁，高三、四尺许。
　　门窗，皆无户枢；上下限，皆刻双沟道，设门扇其中，左右推移以为启闭。
　　室中以席里草，厚寸许，缘以青布；布满室中。入室，必脱三板，故名「脚踏绵」。自王宫以至民间，皆然。
　　屋宇，在那霸所见者，皆村中民居。首里所见官戚大家，墙垣、栋宇，皆极华整；然亦一行作屋分内外，无层构复室也。惟官署始连楹八、九作大屋，每屋一间柱础多至二十余所。
　　屋用■〈木坚〉木作梁柱，坚润细理，千年不蠹。一名罗汉杉，大岛、奇界所出尤良，价亦甚贵；作屋一间，费至五百金。故久米大夫家从宦有年，尚多结茅者。首里大家皆以此造屋铺地，久之光润可监。
　　壁既用板，无粉墁墙，多用砑花重粉笺，或白色、或白地缘花者糊之。
　　竹帘极粗，以细竹全干编之；挂屋檐四周。
　　屋中画轴皆短小，不过四、五尺；屋小故也。若首里贵家，长与中国画轴无异。
　　屏幅字，或用四扇；例先书一大字于首，如春、夏、秋、冬、仁、义、礼、智之类；下缀诗语三、四行，亦不必与大字相应。
　　屋中开轩，多旁向，或东、或西。庭院中设小山石，树黄杨、乌木、桧、松之类；必剪束整齐，或方、或圆，层层有致。茸草如茵，极细软，柔结寸许；连土不散，布满山上下。或置小石池，畜鱼其中；中立小石，石上植铁蕉等小木为玩。
　　村迳皆极宽洁，多编细叶小竹作屏篱；剪叶令齐，方整缜密：村落皆是。寺院前，或列植黄杨，剪束就方，叶密如墙数十步许。又有树，叶如冬青，六、七月生小白花，香如栀子，极芬烈，土名十里香；亦截作篱屏。将至王宫，夹道数里。
　　屋宇图
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　米廪
　　藏米廪，亦悬地四、五尺，远望如草亭。下施十六柱，柱间空处可通人行；上为板阁。官仓皆如此。村民或数家共为一亭，藏米其中，分日守望。
　　（图表，故省略，详细内容请参见版面文件。）
　　器皿
　　室中皆席地坐，无椅桌之用。饮食诸具，皆低小，以便用。其与中土异制者，图之如左：
　　盘
　　凡饮食置碗之具，如古俎豆盘器，或方、或圆，皆着脚，高五、六寸许。食，罗数具于前。
　　（图表，故省略，详细内容请参见版面文件。）
　　烟架
　　烟架一奁中，火炉一、唾壶一、烟盆一；室中置数具，人前各置一具。王宫制用，甚精饰。
　　（图表，故省略，详细内容请参见版面文件。）
　　棋枰
　　棋局，高尺许，脚二、三寸，面厚七、八寸；极坚重，使不倾侧。黑子，磨黧石为之；白子，磨螺蛤顶骨为之。人皆善奕，谓之「悟棋」。下时，不用四角黑白势子；局终，数空眼多少以定亏嬴，不数实子也。亦有象棋。
　　（图表，故省略，详细内容请参见版面文件。）
　　榼
　　士夫家有一榼，或朱、或黑，渗金间采，制作甚精。郊饮，各携一具。中四器，置食物；旁置酒壶一、盏一、筋二，诸具略备。民家食榼，或方、或圆，皆作三、四层；刳木为之。
　　（图表，故省略，详细内容请参见版面文件。）
　　罏
　　水火罏，制用轻简，铜面锡里；一置火、一置水，外作一小木架盛之。下二层，黑漆奁三、四事，中藏茗具。入茶担中，国王令秀才二人值之。客出游，则携以随。
　　（图表，故省略，详细内容请参见版面文件。）
　　几（书架）
　　曲隐几，仿古式，绕身如扇形，高一尺许；加褥其上隐之。
　　书架，如镜架，着小座，高半尺许。席地坐用之。
　　（图表，故省略，详细内容请参见版面文件。）
　　枕
　　大小套枕，中藏数具；客至，则人授一枕。
　　（图表，故省略，详细内容请参见版面文件。）
　　茶瓯（茶托、茶帚）
　　茶瓯，色黄（无白地者），描青绿花草；云出土噶喇。其质少粗无花、但作冰纹者，出大岛。
　　（图表，故省略，详细内容请参见版面文件。）
　　瓯上造一小木盖，朱黑漆之；下作空心托子：制作颇工。茶瓯颇大，斟茶止二、三分，用果一小块贮匙内：此学中国献茶法也。若国中烹茶法，以茶未杂细粉少许入碗，沸水半瓯，用小竹帚搅数十次，起沫满瓯面为度；以敬客。
　　（图表，故省略，详细内容请参见版面文件。）
　　灯（烛）
　　烛灯，木底四方格，上宽下窄；白纸糊之而空其上。施木柄，钉柱上；虽大风，不致灭烛也。王宫内所用皆然。民间灯，多不用烛；以木作灯，四方糊纸高木座，笼油碟其中，置地席上。
　　（图表，故省略，详细内容请参见版面文件。）
　　烛，如黄蜡而色黑；国中有油树，取其子榨油为之。
　　（图表，故省略，详细内容请参见版面文件。）
　　扇
　　蕉扇，圆者为日扇，男子用之。妇人用者缺其傍，如缺月状；名月扇。
　　（图表，故省略，详细内容请参见版面文件。）
　　摺叠扇，名櫂子扇；即倭扇也。皆单边，无宽边者；粗细不等，有绝佳者。本国官民冬、夏用之，横插大带间以为饰。又有折腰扇，扇骨两截，下合上开；僧人所用。
　　（图表，故省略，详细内容请参见版面文件。）
　　团扇，以竹为骨，茧纸糊之，或青、或白；洒金作画。有泥金五华者，名玉团扇；惟王宫中有之。
　　（图表，故省略，详细内容请参见版面文件。）
　　命妇或受赐，始得用之。
　　（图表，故省略，详细内容请参见版面文件。）
　　匠具
　　斧、凿，皆类中国。惟锯用纯铁为之；形如刀，下着柄，列齿口端为用。（图表，故省略，详细内容请参见版面文件。）
　　陶器
　　瓶、罂，多类中国。其小异者，茶具、火罏一二种图之。
　　茶具
　　（图表，故省略，详细内容请参见版面文件。）
　　釜
　　炊爨锅器，皆有铁者制，亦颇与中国异，或有柄、有提处。夏使「旧录」云：『多用螺壳炊爨』；今不尔。间以大螺壳烹茶者有之。
　　（图表，故省略，详细内容请参见版面文件。）
　　笔
　　笔，用鹿毛为之，短管。比中国笔较短，仅长四寸余。竹管似芦，取其轻细；管之末有番字小帖，笔帽皆有小开处。国人作书，皆不倚桌，或立、或坐；倒卷纸尾，左手箝顿掌中，悬腕书之。以笔蘸墨，则横笔卧卷之。
　　纸
　　纸，以茧为之；有理坚白者，极佳。其黄色质松者，名事宜纸：皆切方幅为用，与高丽茧纸正同。其质厚者染紫色，可为衣；名内用纸。有印花者如锦，极可爱。
　　耕器
　　耝、犁，皆彷中国，但减从轻小。高田惟仰雨泽；下田层列，引泉下溉。其江湖通潮者，皆卤不可溉，故无桔槔、戽斗诸具。
　　织具
　　机形，坐处窄，外宽，高一尺五、六寸，低着脚仅三、四寸许。机前立竹竿一，下垂，引扣下上。梭长四寸余，如皁角形。器用轻小，席地为便，家家有之；缕蕉丝杂纫织之。
　　（图表，故省略，详细内容请参见版面文件。）
　　渔具
　　沿海近港，所见皆用独木小舟，或钓、或施繖网以取小鱼。螺、蛤、蟹、石鮔、海胆随潮下上者，夜候潮落，篝火取之。
　　乐器
　　乐器，与中国无异，筝、笛等俱备（无笙）。三弦，柄比中国短三寸余，弹拨惟用食指。笛曲，有「青山曲」（即中国「银绞丝」、「五更转」也）、「落雁曲」、「乐平曲」。「太平歌」乃神曲，每击小铜点起调；一人先唱，下乃齐声和之。
　　前使张学礼「记」云：『国王遣子婿于从客某所学琴』；今已失传。国中无琴，但有琴谱；国王遣那霸官毛光弼于从客福州陈利州处学琴，三、四月习数曲，并请留琴一具；从之。
　　女集（钱、女饰）
　　市易之所，「旧录」云：『向在天使馆东天妃宫前平地上，后徙马市街』。今市集移在山沿海坡上，早晚两集。市集无男人，俱女为市。所市物，惟鱼、虾、番薯、豆腐、木器、磁碟、陶器、木梳、草靸等粗下之物。仕宦家，多不入市。
　　市中交易用钱，无银。钱无轮廓——间有旧钱如鹅眼大，磨漫处或有「洪武」字；已绝少。今用者如细铁丝圈，一贯不及三、四寸许，重不逾两许；贯口封一纸，扣钤记之，散即不可用。每千，值国银二分二厘（明万历中，萧崇业、夏子阳等「录」即云：『国中用黑铜钱极轻小，千不盈掬；凡五贯，折银一钱』。则其来已久，本国称为「鸠字钱」云）。其平日皆行「宽永通宝」钱（钱背无字，或有一「文」字。按日本宽永元年为前明天启二年，岁在壬戌；此日本旧钱也。钱模大小，亦与前明万历钱相埒。钱质皆赤铜，每百值国银一钱二分。「国朝典汇」云：『琉球市用日本钱，以十当一』；为近是），临时易之；使还，则复其旧。国中旧有「洪武」钱，永乐十一年又赐「永乐」钱。天顺二年，王请照永乐、宣德间例，所带货物以铜钱给赐；礼部寝之。本朝又无赐钱之例，故其国少中国钱。
　　女集图
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　妇女，小民家簪用玳瑁，长尺许；倒插髻中，翘额上。髻甚松，前后偏堕；疑即所谓「倭堕髻」也。不穿耳，闻国中大家女亦然。无脂粉、无首饰，珠翠俱废不用。足无所矫揉，或穿半袜、或着三板、或赤足行沙土中。手背皆有青点，五指脊上黑道直贯至甲边；腕上下或方、或圆、或鬌，为形不等，不尽如梅花也。女子年十五，即针刺，以墨涂之，岁岁增加；官户皆然。闻先国王曾欲变革，集众议，以为古初如此，或深意有所禁忌；骤改前制，不便。遂至今仍之。过市所见，无不尽然。
　　入市货物，无肩担者。大小累重，皆戴于首；即大瓮、束薪，皆然。登坡、下岭，矫首曳袖而行，无偏堕者。
　　土妓行市中；暑月衣襟上亦用红绢缘于领掖间，以此识别。「旧录」云：『良家入市，手持尺布以自别』；今亦间有之。
　　妇人抱小儿者，惟一手操小儿腰臂，令骑坐左右腰叉上；所见皆然。
　　舟
　　贡舶，式略如幅州鸟船。船掖施橹，左右各二。船长八丈余，宽二丈五、六尺。前明洪、永中，皆赐海舟；后使臣请自备工料，于福州改造。今本国舟工，亦能自造如式。其各岛往来通载之船，大小皆尖底，底板鳞次；太平山船加饰栏槛为异，故图之。小船，皆刳独木为之，极轻捷；村民、渔户皆用之。一舟不胜载，则双使为用。
　　太平山船
　　（图表，故省略，详细内容请参见版面文件。）
　　独木船
　　（图表，故省略，详细内容请参见版面文件。）
　　轿
　　通国惟国王肩舆，彷中国式，或十六人、或八人。轿上亭盖帷幔，悉如中国。国相、法司以下，皆两人肩舆，式皆矮小；着扛木于轿顶，二人前后舁之。轿高不踰三尺许，席底，趺坐；远望如笼榼然。前使「汪录」云：『不知其中有人」；信然也。贵族亦有造作精致者，用罗汉杉木雕镂，铜饰锦边，绘里纱縠为蔽；而其高下、大小则一也。
　　国中无车，山榖非所宜也。
　　（图表，故省略，详细内容请参见版面文件。）
　　马
　　马，与中国无异，高七、八尺者绝少。蹀躞善行，山路崎嶔，上下沙砾中不见颠蹶；此则其所习也。上山、涉水，则驰。
　　地既多暖，冬草不桔；马终岁食青，不识栈豆。故虽村户下贫，亦皆畜马；有事则敛用之，事过散还。村家，亦有以马耕者。
　　鞍，制同中国；黑漆、红漆不同，有极精者。鞍前后加红帕四条分垂左右，以为马饰。
　　韀，与障泥皆从简略。仁宦者，或用红毡一条。
　　勒口索，贵家多用五色相间蕉布全幅，入手两盘垂之，尚及马胁也。
　　镫，以木为之，式如曲杓形；一边着绳系鞍下，空其口，以便赤足穿踏。或鞴皮为之，朱、黑漆有极精者。
　　国人骑马，皆不用鞭。能骑者，纵控令速行；否则，折树梢用之，下马即掷去。
　　宦家女人骑马，拥领蔽面，多侧坐鞍上，两足共一镫，人控徐行。前使「汪录」有记，今偶见亦有之。
　　（图表，故省略，详细内容请参见版面文件。）
　　弓箭
　　弓，长七尺余，卓地高齐屋檐。箭，比中国箭乃较短一握许，射必卓地。执靶时，不在正中；乃就下窄处扣弦发。矢，皆用决拾如古制，发不甚远。「旧录」云：『射二百步外』；则未之见。
　　（图表，故省略，详细内容请参见版面文件。）
　　月令
　　正月，桃夭（碧桃、绦桃、樱桃，俱于是月开），长春始荣（四季开，此月尤盛），蚕豆食新，莺舌有簧，蛇出于穴，始电，雷乃发声，枇杷熟（与中国无异，形略长如枣。元旦食新，为百果先）。
　　二月，木笔书空，海棠红，棠棣华，春菊有芳（百合、丽春花，俱于此月开），月橘子红（月橘，一名十里香，花六月开；子红，累累，至此月满树），萍始生，田豆收，蟋蟀鸣，蛰龙出于海。
　　三月，粟兰香，石竹花（玫瑰、蔷薇、藤萝、罂粟，俱于此月开），紫苏生，诸豆毕种，王瓜登于市，麦乃秋，虹始见。
　　四月，梯沽红（树高十余丈，花如木笔，攒生。榴、葵、萱花、金钱花、杜若、凤仙，皆于此月开），铁钱花开，甘露见于蕉（芭蕉，此月始结实，名甘露），山丹吐焰，蔗田熟（杨梅，亦于此月熟），青瓜出，竹笋抽林，螳螂生（蜻蜓，亦生此月），蜩鸣，鸦养羞，蚯蚓出，蝼蝈鸣，乌凤来（小鸟名。又有鸟名古哈鲁，亦于此月来）。
　　五月，刺牡丹开，右纳花（花与秋葵无异，木本，高三、四丈），月橘花（色白如雪，香闻十里），夏菊开（茉莉、栀子、木兰，俱于此月开），莲有华，苋菜秀，桃有实（榴亦于此月实），蕻菜生，豇豆出，草不腐为萤，飓母时怒。
　　六月，佛桑烧空（三月开至冬，此月尤盛），挂兰香（蕙，亦于此月花），桔梗花，决明开，禾毕登于场，绿豆收，鹿入水为鱼（沙鱼跃岸化为鹿；鹿畏热，以舌咂水，亦化为沙鱼）。
　　七月，木兰再芳（海棠、玉簪，俱于此月开），棉花收，龙眼圆，玄鸟来（燕，至此月始来），寒蝉鸣，刀豆出（丝瓜，亦于此月出），野菊秀（如中国青蘘，生满田中），毛鱼阵于水（此月朔前后五日、八月朔前后五日，毛鱼排队成阵；他月不然）。
　　八月，木芙蓉华（桂，亦于此月花），容蕊至（鸟名。又有鸟名恨煞，亦于此月来），赤小豆收。
　　九月，梅始华，戊土实（果名古把梯斯，形如青果而扁。闽中亦有之，名戊土），柿紫，霜乃降，海鹰来（国中无鹰；此月东北风起，自日本飘来），大豆收，麦种下，雷始收声（或至冬不收声，时有之），田野毕垦，麻石求子来（鸟名，绿翅白眉），蛇为暴（此月蛇出伤人，立毙）。
　　十月，绿秧出于水，橘实，田豆下种，铁树有花，蛇乃蛰，虹藏不见，松露入土化为菌（松下土中，此月有土菌形如芋；松露滴入土中，所化色白。出牛粪中者，灰色；不可食），纸鸢升。石求读来（鸟名。又有鸟名莫读史与伊石求子，皆于此月来）。
　　十一月，水仙开，寒菊花，枸杞红，蚯蚓鸣，美人蕉红，野有黄华（如中国蒲公英，开遍山罅中），大雨时行。
　　十二月，佛手指空，绿鸠至，蛰虫不俯，蚊不收声，无冰。
　　物产
　　中山气候多暖少寒，无冰，霜雪希降，草木常青。土产所有同中国者，只标其名。异产则详其形状，花卉并记其开时如后：
　　榖则六榖咸备，米六种、麦三种，菽有绿豆、赤豆、黑豆、白豆、大豆、小豆。大豆，即中国黄豆，毛荚；七、八月生田中。所见比中国产者特小，仅如细黑豆。异产有番薯，在处皆有之，犁种沙土中，蔓生蔽野；人以为粮，功并粒食。家种芭蕉数十本，缕丝炽为蕉布；男女冬、夏皆衣之，利匹蚕桑。明册使萧崇业、夏子阳「旧录」云：『土不植棉，地不宜茶』；今亦间有之，但不甚繁植云。
　　蔬有白菜、芥菜、菠菜、萝卜、香菜、丝瓜、冬瓜、茄子、刀豆、蚕豆、芋、葱、蒜、韭、姜、胡椒、薤、芹、荠、蕨、瓠、萲、荽、茴菜、茼蒿、香菰、紫菜、菘、木耳、石花菜。异产有海带菜、女蒡、辣荞、茯苓菜、罋菜。又有松露，土音称为蓄萝；九、十月中，生大松树下土中。实圆，白色菌类；味鲜美。产具志头者，尤良。灰色者，生牛粪中，不可食（海菜有海带，一名昆布；又有红菜，类石花菜而少扁，出海滩中。又有鸡脚菜、麒麟菜）。
　　木有松、柏、桧、杉、榕、樟、栀、柳、槐、棕榈、黄杨；梧桐甚少。异产有■〈木坚〉木等。
　　■〈木坚〉木，一名罗汉杉，叶短厚，三棱；与中国罗汉松同。木理坚腻，国中造屋，梁柱皆用之。诸岛皆有，出奇界者尤良。
　　福木，叶如冬青，特大，对节生，长二寸许，如腰子形，厚而光泽；一名常盘木。树直上，长丈余，四时不凋、叶可染绿色。开小黄花，结实如橘，可食。又有一木，土名呀喇菩；叶皆似福木，亦对节生。白花似梅，十一、二月实：俱号君子树（叶纹对缕如织，中边映日通明，作金黄色。旧传「斗镂树叶如橘」，当即此也）。
　　铁树，即凤尾蕉，一名海棕榈；身蕉叶，叶劲挺对出，■〈衤离〉褷如凤尾。映日，中心一线虚明无影；四时不凋，处处植之。
　　乌木，叶如桂，直上。外与常木不异，中心木质黑色，然亦有白理者。又有红木。
　　油树，叶似橘。实如橘大，不可食；用以榨油。又有福满木，树高数尺，叶似木槿差小，花如橘；子累累红色，可食。又有树，叶似冬青，高丈余；花如枣，子累累生，如中国女贞子，甘酸可食，亦可染物作青莲色：名山米、又名野麻姑——当即青精也。
　　古巴梯斯，树高二、三丈余，叶大如柿叶；花五桠，八、九月实，如青果而少扁，味香甘。闽中有之，名戊土。
　　右纳，树高三、四丈余，叶似白桐；夏季开花，如中国秋葵，黄瓣檀心。
　　地分木，高五、六丈，叶如榖；树小，白花丛生，冬月开，有毒，可药鱼。
　　月橘，树高丈余，细叶如枣。五、六月开小白花，甚芬烈；名十里香。结实，如天竺子稍大；二月中，红累累满树。
　　梯姑，树高七、八丈，大者合数围；叶大如柿，每叶抽作「品」字形，对节生。四月初花，朱红色，长尺二、三寸；每干直抽，攒花数十朵，花叶如紫木笔吐焰。高丽种，出太平山。
　　悉达慈姑，树高丈许，叶类桃。子如葡萄，穗累累，深蓝色，名慈姑奶；不可食。
　　花有梅、桃、杏、桂、木兰、木莲、水芙蓉、红樱、雪球、山茶、安石榴、杜鹃（杜鹃，十月开花，至三月止；花绝大，四倍于中国所产者）、佛桑（千叶者，有大红及浅红二色；单叶者，惟大红一种。中心蕊高出花瓣外一寸许，如烛承盘状；故一名照殿红。四时皆花，六月为盛）、山丹（比中国特大，有成树长丈余者；红花四出，数十朵攒生如火。有千叶者，重台甚艳。「五雅统」注云：『山丹、扶桑，同出日本，始入中国』）、兰（四时皆开）、菊、茉莉、海棠、长春、水仙（十月花）、剪秋罗、月季、蔷薇、千日红、银台金盏（即水仙）、杜若、菖蒲、百合、葵、鸡冠、萱、石竹、仙人掌、雁来红藤。异产有名护兰等。
　　名护兰，叶短而厚，与桂叶同，大仅如指。三、四月开花，与兰无异；一箭八、九朵攒开，香清越胜兰。出名护岳岩石间，不假水土；或寄树桠上，或以棕皮裹悬之。又有风兰，叶比兰较长，香如山柰、茴香。蔑竹为盆，悬挂风前，极易蕃衍。俗皆尚兰，号为孔子花。
　　粟兰，一名芷兰；叶如凤尾，花如珍珠兰。又有松兰、竹兰、棒兰（状如珊瑚树，绿色；无叶，花从桠间出，似兰较小）。
　　野牡丹，土名■〈艹什〉花，叶与牡丹无异。二、三月，花开作丛，累累如铃铎；素瓣紫晕，檀心如碗大，极芳烈。其叶嚼之，以为口香；种出太平山。又有野海棠、仙人竿、帚桃、野兰（即中国青蘘）。
　　文萱花，一名欢冬花；花如萱花，特小。叶有青白相间纹。
　　山苏花，一名猿莚花；无花、无干，出土长不及尺。叶如蕉而小，坚厚有纹。
　　雷山花，土名吉茄；叶如铁梗海棠，花如牵牛花差小，鸦翠色。四、五月开，至十一月，结子如豆；苞如榴房，藏子数十粒，可种。
　　吉姑罗，一名火凤；人家墙上多植之以辟火。干似霸王鞭草，叶似慎火草；花似黄菊。亦有红者，名福禄木。
　　果有藕、蔗、西瓜、青瓜、木瓜、橘（数品）、香橙、金柑、佛手、荔枝、龙眼、葡萄、樱桃、杨梅、覆盆子（形如杨梅）、栗、柿、核桃、枇杷、梅（小如龙眼）。异产有蕉实等。
　　蕉实，芭蕉所结实，名甘露。花紫红色，大如瓢，日开一瓣。结实如手，五、六指并垂；采久之，肤理似藕之最嫩者，可成熟之，如薯而甘。
　　阿呾呢，叶长，旁有刺；久成林连蔓，坚利可为藩墙。叶可造席，根可造索。开花者为男木，花白若莲瓣合尖，左右迸叠十余朵，直上五桠；蕊露如杖，长数寸：芳烈如橘花。女木无花，结实大如瓜，肤纹起钉皆六棱，可食。云即波罗蜜别种；粤东亦有之，名凤梨。
　　槠子，一名芝；子如橡栗而小。山中处处有之，一名椎子。
　　竹有苦竹、猫竹、虎斑竹、凤竹、竿竹、帚竹、乌竹、大竿竹、矢竹、竻竹。异产有观音竹。
　　观音竹，着地丛生，叶长尺许，宽三、四寸；紫色。
　　兽有牛、马、羊、豕、犬、猫、鹿、猿、山猪；无虎、兔、獐（「明一统志」言其土产有熊、罴、豺、狼；今考皆无之）。
　　畜有鸡、鸭、鹅。异畜有太和鸡，比常鸡特小，短足、长尾；种出七岛。
　　禽有雀、乌、鸽、鹭、鸥、凫、鸭、班鸠、绿鸠（十二月来）、野鸠、鹑、鴗（俗呼神鸟）、田鸟、雉、鶺鴒、杜鹃、鸳鸯、燕（七月来，不巢人屋）、鹰（九月中东北风，从外岛飘来）、雁（偶有之，不恒至）、鹤（或一有；亦希见之）。异鸟有古哈鲁等。
　　古哈鲁，金黄毛羽，长觜短尾；四月鸣。
　　麻石，翅羽绿色，白眉；九月来。又，伊石求子，似麻石。
　　乌凤，一名王母鸟；四月来。
　　恨煞，毛羽似鹰而差小；八月来。
　　容蕊，翅灰褐色，黑头；八月来。
　　石求读，毛羽似雀；十月来，春乃鸣。
　　莫读史，绿毛；十月来。
　　虫有鼠、蝙蝠、蠍虎（能作声如雀；冬、夏皆然）、蜥蜴（生水池中；红腹，背有金光。又有四脚小青蛇，常见之。国中蛇最毒，九月中，每出伤人；人立毙（前「使录」云：『其蛇不伤人』；未然）、蚊、蝇（皆冬生）、蚁（与中国同，但腹亮如晶；毙之，有点水）。
　　鳞族有鲛、鲤、鲋、鳗、鳅、虾、金鱼、银缕鱼。异产有毛鱼、针鱼、燕鱼等。其绿色、红色、绿鳞、红章五彩相间，或圆、或长者，不可胜数；土人就其色、其形呼之，皆无名。海鱼生切片，夜中黑处视之，皆明透，有绿火光色，如热河夜光木。
　　毛鱼，细小，外视似腐，咀嚼有味；闽人皆重之为珍品。七月朔前后五日、八月朔前后五日，于海中排阵出；他月则否。
　　针鱼，头戴针形，亦名鱵。
　　靴鱼，头长如靴。
　　燕鱼，如燕，有翼能飞；古名鳐，俗呼飞鱼。
　　介族有龟、鼋、鳌。异者有玳瑁等。
　　玳瑁，甲如龟、鳌，首尾形少尖，头带淡红色。
　　海马，马首、鱼身，无鳞，肉如豕；颇难得。得者，先以进王。
　　石鮔，首圆，下生八手，无脚；土人皆以入馔。
　　蟳，肉最佳味；如蟹而大，性温。
　　蟹，大小种族各异。有小蟹，五色两螯，左大右小；小以取食，大以外御。惟大螯朱红色，名曰照火。小蟹居螺壳中，名寄生。
　　海胆，背生刺如蝟，蠕蠕能运徐行；味如虾、蟳。
　　螺族尤异，五色璀璨，形状诡出。砗螯，大如盘，国人以为盎，为户枢、为釜皆是。异者有壁虎鱼等。
　　壁虎鱼，螺壳上生五、六爪，形如壁虎；名壁虎鱼。
　　桅螺，壳尖出如桅，生刺满之；名桅鱼。
　　贝有数种，一种外白色，内朱绀色；一种玳瑁斑，内紫白色。
　　龙头虾，名鰝；大者一、二尺，形绝似龙，时以供馔。蛤、蚶之族，不可胜纪。
　　佳苏鱼，削黑馒鱼肉，干之为腊，长五、六寸，梭形；出久高者良。食法，以温水洗一过，包芭蕉叶中入火略煨；再洗净，以利刃切之。三、四切皆勿令断，第五、六、七始断。每一片形如兰花，渍以清酱，更可口。
　　海松
　　海松，生海水中；大者二、三尺，根蟠海底石上，久之与石为一矣。国人亦名曰礒松，似言松本木类，附生石上，如义甲、义髻之义；此字甚切。按字书，礒，石貌；别是一意。其枝叶纤细，与侧柏无少异；鲜焰如火，疑以柏枝。叶成朱色，有腥气，不可近玩。其根木色，轮囷屈曲如老树；根以刀刻之，拒不可入，俨然石也。生马齿山者较他处尤良，红色不即褪落。又有一种，无枝叶，拳石殷红；上作蜂窠细眼，攒蹙遍满，如鸡冠花头：皆生海底。惟马齿山渔人能泅水深没取之；中山渔户能入水者，亦不能及也。
　　石芝
　　石芝，生沿海海底石罅中。天使馆西北海上有小石，山名石笋崖，土人亦称为波上；此崖之下，石芝所聚。前使「旧录」云：『有根、有叶，大者如盆、小者如盎；其他如菌、如菊、如荷叶者，不可胜数。灵壁、羊肚，俱不足道。亦惟马齿山人能深没取之。盐水久渍而成腥气，尤不可近；出水久之，腥气渐退。然脆折亦难致远，故不贵重云』。
　　凡石大小，皆极嵌空；大者如楼、如屋，玲珑明透，古藤萦结葱郁。即拳石，亦有奇致。山崖海边，遍地多有。但质甚松利，易脆折。惟磨刀石甚坚而腻，以为砺，胜中国者；故世以充贡。
　　字母
　　（图表，故省略，详细内容请参见版面文件。）
　　（图表，故省略，详细内容请参见版面文件。）
　　琉球字母四十有七，名「伊鲁花」，自舜天为王时始制。或云：即日本字母；或云：中国人就省笔易晓者教之为切音色记，本非字也。古今字繁而音简，今中国切音字母旧有三十六，后渐简为二十八；自喉、齶、齿、唇张翕轻重、疾徐清浊之间，随举一韵，皆有二十八母：天下古今有字、无字之音，包括尽矣。今实略彷此意，有一字可作二、三字读者，有二、三字可作一字读者；或借以反切，或取以连书。如「春色」二字，琉人呼「春」为「花鲁」二音，则合书「??」二字即为「春」字也；「色」为「伊鲁」二音，则合书「??」二字，即为「色」字也。若有音无字，则合书二字反切行之。如村名「泊」与泊舟之「泊」并读作「土马伊」，则一字三音矣；村名喜屋武读作「腔」字，则又三字一音矣。国语多类此。国人语言，亦多以五、六字读作一、二字者甚多。得中国书，多用钩、挑旁记，逐句倒读；实字居上，虚字倒下逆读。语言亦然。本国文移中，亦参用中国一、二字，上下皆国字也。四十七字之末，有一字作二点，音妈；此另是一字，以联属诸音为记者：共四十八字云。
　　元陶宗仪云：『琉球国职贡中华所上表，用木为简，高八寸许、厚三分、阔五分，饰以髹、扣以锡、贯以革；而横行刻字于其上，其字体科斗书』。又云：『日本国中自有国字，字母四十有七；能通识之，便可解其音义。其联辏成字处，仿佛蒙古字法。以彼中字体写中国诗文虽不可读，而笔势纵横、龙蛇飞动，俨有颠、素之遗』。今琉球国表疏文，皆用中国书；陶所云「横行刻字、科斗书」，或其未通中国以前字体如此，今不可考。但今琉球国字母亦四十有七，其以国书写中国诗文，笔势果与颠、素无异。盖其国僧皆游学日本，归教其本国子弟习书。「汪录」所云「皆草书，无隶字」，今见果然。其为日本国书无疑也。
　　琉球语
　　臣按前明嘉靖中，册使陈侃记云称有夷语、夷字附录卷末，所传钞本阙而未见。万历中，册使夏子阳给谏「使录」刻有琉语；本朝张学礼册使亦略载「杂记」中。今就其本少加订正，对音参差轻重、清浊之间，终不能无讹也。
　　天文
　　天，町。日，飞。月，子急。星，夫矢。风，喀买子。雨，阿梅。雷，喀嗯渺一。云，枯木。雪，又急。电，贺的。霜，什呒。下雨，阿梅福的。下雪，又急福的。雾，气力。露，秃有。霞，噶喀泥。雹，科立。明日，阿着。起风，喀买福的沽。天阴，町奴姑木的。天晴，町奴法力的。后日，阿煞的。大后日，郁加。
　　地理
　　地，池。土，足池。江，密乃度。河，喀哇。海，乌米。山，呀麻（间字，亦读同麻音）。水，闵子。冰，榖亦里。路，密之。岸，倭喀。石，一是。井，依喀喇。泥，巴罗。沙，是挪。灰，活各力。砖，呀及一什。瓦，喀哇喇。远，士煞迷。近，土古尼迷。长，拿夹煞。短，阴夹煞。前，妈也。后，呒什的。左，分搭里。右，名急里。上，威。下，昔着。东，窟之。西，尼失。南，灰。北，屋金尼失。府，间切。村，毋喇。
　　时令
　　春，哈罗。夏，约之。秋，阿纪。冬，灰唷。冷，晦煞。热，阿子煞。寒，辟角罗煞。暑，奴罗煞。阴，姑木的。阳，法力的。昼，皮罗。夜，唷罗。朝，阿噶子吉。晚，有煞呒的。时，吐吉。气，亦吉。年，多式。节，些榖尼即。正月，夏括子。二月，腻括子。三月，三括子。四月，式括子。五月，吾括子。六月，六姑括子。七月，失之括子。八月，瞎之括子。九月，空括子。十月，躅括子。十一月，躅一之括子。十二月，躅腻括子。初一，之搭之。初二，福子介。初三，之搭之密介。初四，之搭之唷介。初五，之搭之一子介。初六，之搭之美介。初七，之搭之挪介。初八，之搭之鸦介。初九，之搭之哭古鲁。初十，之搭之土介。十一，之一子泥子。十二，之泥泥子。十三，之三泥子。十四，之唷泥子。十五，坐古泥子。十六，坐六古泥子。十七，坐十七泥子。十八，坐瞎之泥子。十九，坐苦苦泥子。二十，瞎子介。二十一，瞎子介疽。二十二，瞎子介泥泥子。二十三，腻徂三泥子。二十四，腻徂唷介。二十五，腻徂姑泥子。二十六，腻徂六姑泥子。二十七，腻徂失之泥子。二十八，腻徂瞎之泥子。二十九，腻徂苦苦泥子。三十，三徂泥子。
　　花木
　　茶，札。花，豁那。叶，豁。枝，又打。树，那吉。果，吾乜。松，贸子。柏，贸子那吉。竹，托几。笋，打吉。枣，那多乜。木，鸡。草，榖煞。梅花，嗯梅。莲花，临。龙眼，客梗。木头，梅嗯梅拿乃。杉木，思鸡。榆木，搯鸡。乌木，哭罗鸡。桃，莫莫拿乃。杏，色莫莫。柳，现其。芭蕉，巴拉。石榴花，石古鲁。藕，菱公。扶桑花，菩萨豁那。榕，茄子埋大。梧桐，榖多。桂，鸡花。鸡冠，鸡朵。茉莉，木一乖。凤尾蕉，靴底子。荔枝，利市。甘蔗，翕吉。胡椒，窟受。苏木，司哇。
　　鸟兽
　　龙，达都。虎，土拉。鹿，呵嗯失失。马，呒马。狮，施失。牛，兀失。兔，兀煞吉。熊，榖马。象，喳。鸡，推。鹅，鸟孤欲土。猪，呀妈失失，狗，因。皮，喀哇。鼠，聂。莺，打荅噶。羊，皮着。蛇，密密。猴，煞陆。龟，喀乜。雀，由门多里。凤凰，呼窝。麒麟，其邻。孔雀，枯雀姑。獬豸，瞎宅。仙鹤，司禄。象牙，喳冷其。玳瑁，喀也那各。牛角，元失左奴。喜鹊，孔加喳司。鹤顶，拖立奴榖之。
　　宫室
　　宫，迷耶。屋，耶。门，浊。户，那独可之。窗，马都。墙，搯几。垣，仝止。亭，堤。园，腻滑。阶，乞斋挖书，又喀嗯条书。瓦房，喀喇亦弃牙。
　　器用
　　弓，忧米。箭，一牙。担桶，嗯格。木杓，你波。脚踏棉，波着子。棹，琫。浴桶，克搭里。椅子，倭里那。风炉，鲁。牙刷，番嗯脚鸡母鲁。畚箕，失忒。戥子，法介依。天平，厅马荅白。刀，和着。刀鞘，丝古礼耶。轿子，夹介子。木套，阿书着。伞，夹煞。竹爿，兀执。床，闲札古。灯，秃罗。面桶，他古又他里。锅，那脾。锅盖，福大。瓦礶，之嗯。瓢，弥嗯。扫帚，火气。船，胡你。算盘，山姆盘。油盏，虽之既。木梳，沙八已。瓮，客浼。索、争拿。斧头，霞爽。汤盆，他阿喇。竹龙，古衣八古。筋，卖生，又皮爬失。镇，柴心，又沙四内古。烟筒，启力。荷包，荷作。茶钟，茶碗。饭碗，麦介衣。铜礶，约惯。爉签，式执直。围棋，古。香炉，科炉。箱子，科阿里阿哥。面盆，汗你及里。盘，他喇古。匣，哥八。水注，闵子磁之。镜子，喀敢泥。酒壶，亏奴。烛签，乱思古苔。短簪，喀你煞失。长簪，弥夸。酒盃，失六加泥。象棋，冲棋。盔，噶坞吐。甲，幼罗衣。弦，子奴。枪，牙立。盆，大■〈艹〈束刂〉〉。瓶，匹胡平。船，莆泥。桅，花时。舵，看失。橹，罗。篷，贺。带，文笔。书，什么子。画，夷夷喀之。字，阿三那。笔，夫的。墨，细米。纸，瞎皮。砚，思子里。扇子，丫吉。屏风，飘布。花瓶，抛拿。香盒，福法名。倭扇，枉其。玉带，衣石乞各必。金杯，孔加泥麻佳里。
　　人物
　　皇帝，倭的每。国王，哭泥华。王妃，倭男礼喇。王子，倭奴郁勃人夸。朝廷，倭每奴。大夫，大福。长史，丈史。使者，使臣。通事，通资。正使，申司。副使，付司。大老爷，阿几噶那什。老爷，安主。大臣，沈噶。女婿，母姑。祖，五虎之。孙子，姆马噶。父，会几噶乌耶。子，括。女儿，会南姑括。大，五晦煞。小，枯煞。弟妇，唷美。妻，拖厨。夫，户多。弟，屋多。兄，洗之。朋友，独需。你，呀。我，穵嗯。妓，俗里。母，会南姑乌耶。男，会几噶。女，会南姑。丫头，土母。仆，浓煞。亲戚，喂街。公子，三波提。客人，客姑。主人，提就。唐人，叨浓周。姊，洗之乌乃。妹，屋多乌乃。贫，平素奴周。富，喂既奴周。和尚，巴子。医生，一着。伯，洗之浑局。叔，屋多浑局。姑娘，喂妈。爹，靴罗买。娘，阿姆买。阿侄。威。小孩子，歪拉培。丈人，色多。师父，失农褒。琉球人，倭急拿必周。日本人，亚马吐必周。朝贡使臣，噶得那使者。琉球国王，倭急拿敖那。
　　人事
　　作揖，礼及。洗浴，阿美的。上人洗面，乌木的阿采。下人洗面，思答阿来来。拳头打，蹄子烘。打，乌兄。脱衣，轻化子荣。杀，枯必起。大醉，威帝。睡，殷帝。上人吃，三衣米小利。疼，呀的。痛，阿格着。洗东西，阿约的。采花，抬奴吉之。行路，阿之。等待，未之。病，牙的。生，一吉之。死，失直。伤风，哈那失几。兴，屋起坚。走，迫姑一甚。行，亚立其。好，优答煞。不好，穵煞。买，科的。卖，屋的。打更，柯北音。言语，么奴喀答里。上紧走，排姑亦急。上御路，恶牙密即约里。梦，一梅。瘦，握的。肥，滑的。再叩头，麻达喀篮子其。入朝，大立叶密达。鞠躬，曲尸麻平的。底头，喀兰自之。立住，荅止歪立。叩头，嗑篮自之。谢恩，温卜姑里。朝贡，密加你吸之。平身，度漫思吾。庆贺，密由乌牙。表章，彪乌。赏赐，吾加一每奴。起来，揭之。进贡，喀得那。进表，漂那阿杰的。报名，包名。辞朝，畏之谩归。回去，閟都里一其。早起，速都密的。下程，司眉曰尸。筵宴，丸半失。敕书，倭眉脚都司墨。晓得，识达哇。不晓得，失篮。圣旨，由奴奴失。御前谢恩，恶牙密温卜姑里。且慢走，慢的。拿来，一得姑。放下，由六尸。给赏，乌鹊没榖古里。方物，木那哇。多少，亦加煞。请来，子失之。
　　身体
　　发，哈那子，又喀拉齐。头，他喇子。眉，卖由。眼，美。耳，你米。鼻，豁纳。舌，失着。口，阔生。齿，夸。须，非几。手，蹄。脚，烁。身，搯鞑。心，气么。头颈，科必。胸，嗯尼。奶，齐。牙，诺其。额，失脚衣。脐，哭素。指头，威彼。臂，非之。腿，膜膜。
　　衣服
　　衣裳，衾。帽，搯煞。衣服，密子满吉，又岂奴。裤子，哈加马。带，乌必。手巾，梯煞几，又皮沙之。被，乌独。帐子，喀着。毡单，木心。枕，妈括。褥子，福冬。袜，搭弼。衫子，哈加。笠，由沙。缨，毛疽。靴，呵牙。鞋，煞巴。汗衫，阿米琴。冬短衣，木绵景。夏短衣，百索景。紬，亦周。缎，动子。纱，撒。罗，罗。绢，活见。布，奴奴。绵衣，奴奴木绵。纱帽，纱帽。网巾，网巾。圆领，员领。裙，喀甲眉
　　饮食
　　饭，嗯班。酒，煞几。烟，塔八孤。油，阿嗯打。酱，弥沙。酱油，沙由。米，可木。盐，麻虾。豆腐，托福。茶，札。肉，失失。菜，绥。索面，错闵。菜瓜，喂。蒜，非徒。西瓜，乌贻。冬瓜，失布衣。生姜，那没烧介。黑豆，枯罗马马。蕉实，巴煞那。番薯，番子母。豆牙菜，马米那。饼，木之。芋羹，坤轧姑。果，刻纳里。粉，由诺姑。鱼，一由。虾，一必。蛤蜊，克培。螺甸，阿古噶。蟹，夹煞眉。砗渠，阿札噶。海狮，子菩拉。
　　珍宝
　　金，枯轧腻。银，喀腻。钱，一层。铜，阿里喀腻。铁，窟碌喀腻。锡，右碌喀腻。钞，支腻。玉，依石。珠，挞马。石，一石。玛瑙，吾马那达马。珊瑚，牙马那达马。水晶，血子达马。玉石，挞马一石。琥珀，它喇。犀角，吾失祖奴。硫黄，油哇。
　　数目
　　一，抵子。二，打子。三，乜子。四，夭子。五，一子子。六，姆子。七，纳纳子。八，呀子。九，科过碌子。十，拖子。十一，拖抵子。二十，腻徂。三十，掺徂。四十，细徂。五十，古徂。六十，六古徂。七十，锡汁徂。八十，河汁徂。九十，若徂。一百，夏古。千，先。一千，一贯。万，漫。两，聊茶切。钱，层。分，风。一半，纳加那。一样，一奴摩奴。轻，喀罗煞，重，嗯卜煞。多，屋火煞。少，一革拉煞，又速都。长，那夹煞。短，阴夹煞。阔，非罗煞。狭，一伯煞。中，屋之。上，威。下，昔着。满，抵子密之。浅，阿煞之。里，利。一钱，一止买每。二钱，尼买每。三钱，山买每。四钱，申买每。五钱，吾买每。六钱，六姑买每。七钱，式之买每。八钱，法之买每。九钱，枯买每。一两，执买每。十两，撒姑每。一百两，撒牙姑。一万个，麻孰吐失。千岁，森那。万万岁，麻由吐失。
　　通用
　　甜的，阿妈煞。酸的，关爽煞。辣的，喀喇煞。咸的，什布喀煞。淡的，阿法煞。黄，绮罗。红，阿夹煞。青，哑煞。白，稀罗煞。念书，西米那那容。看，妙母。听得，乞介楞。不听得，乞介蓝。有，阿美。无，你懒。臭，哭煞煞。求讨，答毛里。说话，么奴喀达里。知道，识之。不知道，失蓝子。不敢，扬密撒。东西，加尼尼失。闲，谩图押里。说谎，由沽辣舍。实话。马讼沽夷。不见，迷阑。快活，括其。辛苦，南及之。笑，瓦喇的。啼，那其。叫，院的。痒，课沙。明早起身，阿着速图拖枚榻支。抛球，马一。捉七子，一深虐古。下棋，古乌鞑。唱歌，屋鞑。
　　琉球土人居下乡者，不自称琉球国，自呼其地曰「屋其惹」；盖其旧土名也。
　　●中山赠送诗文
　　中山王尚敬
　　只饮山头一勺泉，灵槎攀挽易经年；乍瞻玉册临荒岛，又送云樯入远天。水驿还乡旌节丽，台阶耀色使星连。八分墨彩留屏幛，展对如亲绦阙仙（太史八分书「孝经」一通作屏幛见赠）。
　　国相尚佑（佐庵）
　　君子归兮，其泽维遗；其泽维何，恤我实多。
　　草木无心，风来必偃；君之高风，如兰九畹。
　　海天万里，重晤难求；旌麾靡驻，恩德维留。
　　元辅储德，指日以陞；海东有众，永歌令名！
　　王弟尚彻
　　凤凰于飞越海东，翽翽其羽鸣雝雝；八月来集佳楚峰，去我归兮乘长风。乘长风兮不可止，天隔一方兮从兹始；鹿毛笔兮茧纸书，我情以赠远兮聊尔尔。我邦之思君子兮，如海之靡底；繄予小子之有心兮，亦何能以已已！
　　凌霄亭饮别国丈毛邦秀（峻山）
　　屋后凌霄亭，岩嶢出云表；空岩滴松雨，仄磴隐丛筱。贵客健登陟，来游破清晓；入门不就坐，振衣蹑缥缈。螺铛煮广侧，酒瓠挂林抄；噀手橘初熟，香盘槠新炒。殊方乐虽异，丝管亦杳眇；愿言尽此觞，起舞忽忘老！
　　末吉山即事送别法司向圣赓（元公）
　　离筵倾别酒，队舞彩衣童；载榼山亭上，吹箫松径中。举杯邀落日，欲别起悲风；此后龟山胜，登临孰与同！
　　辨岳饯别法司翁自道（诚斋）
　　追游辨岳下，陂巘一鸣珂。胜地山当海，豪情酒满螺。深情难尽译，离绪且高歌。此会人生少，临歧白发多！
　　紫金大夫程顺则（宠文）
　　春风回暖送君旋，一点云帆入远烟。万里简书归阙下，半江彩鷁到门前。张骞槎自天边转，苏轼文从海外传。莫道归装无长物，尽收景物入诗篇。
　　紫金大夫阮维新（天受）
　　病卧经年欲退耕，喜逢大典结朝缨；风仪方仰天家使，姓字偏知太学生。枯树逢春荣有色，征帆催客去无情。桥门石鼓摩娑遍，旧识烦君一致声。
　　紫金大夫王可法
　　前朝巨牓已无存，椽笔重书「天泽门」；扶杖来观还旧蹟，摩娑老眼见朝暾（天使馆仪门上，前朝万历中册使夏给谏子阳书「天泽门」三字，久失去；徐太史重书，还旧观）。
　　紫金大夫蔡温（文若）
　　颁对来汉使，鲛窟睹天麟；陟海鱼龙静，乘风羽盖新。威仪将国典，廉节抚夷民。莫谓中山僻，歌声达紫宸。
　　旌麾辞北阙，驿路到江乡；麟服荣家庆，龙章册国王。人门瞻上国，风采播殊方。豫算还朝日，萱庭花正芳。
　　紫巾官向嗣保
　　迎风海浪大于岛，日送浮槎万里旋；船峭九帆鹏翼展，天垂四面笠形圆。壮观一任仙才赋，小国还凭史笔传；传信至君方有录，好从贡舶惠新编。
　　耳目官毛弘健（元疆）
　　海水东流人不住，振玉佩，还朝去。鲸波一碧浮槎溯，自有水仙神护。倚闾日望临江树，一只兰船轻渡；王程两载从头数，已尽天边路（调寄「望江东」）。
　　察侍纪官向凤彩（瑞庵）
　　太史声名重帝京，一行华彩满东瀛；新词独出标天秀，异域争传学凤鸣。
　　呈诗卷就正太史申口官何文声（美庵）
　　诗卷虽存天地间，不曾一字落尘寰；三千余年法从古，八十一家文尽删。鱼目骊珠恐相混，班香宋艳谁同攀！一缄投寄莫嫌远，使者声名到北山（文声病退，久隐北山）。
　　天使幕从容陈君学琴成声报谢那霸官毛光弼
　　古乐入天末，七弦转南薰；广陵遗调在，拂轸一思君。
　　正议大夫蔡文溥（天章）
　　圣朝锡节航溟海，万里鲛宫紫气临；五色云霞天子诏，一江秋水使臣心。东藩向化忠忱笃，北阙颁封雨露深。共赋「皇华」勳业盛，九重复命沐恩霖。
　　特简名流使异方，衔书丹凤出仙乡；风云万里驰星节，龙虎双符壮海疆。圣代颁封唐典礼，鲛人被服汉冠裳；殊邦未拜日边客，举国先传姓字香。
　　灵槎向日至扶桑，万里鲸波静不扬；星节已辞丹凤阙，麟袍犹带御炉香。看山好处留题遍，醉月圆时惜夜长！当代人文谁第一，中山争说探花郎。
　　种蕉使院正议大夫陈其湘（楚水）
　　种蕉使院偏，暑月弄清快；朝树夕荫成，凉颷倏如洒。赫赫扶桑隅，化作清凉界。
　　采石芝呈徐太史正议大夫蔡肇功（绍斋）
　　碧海灵芝秀，粼粼见底清；采为君子寿，光映使星明。
　　城岳松下集字，即席赋呈长史阮瓒（赞玉）
　　消暑古松下，琴书草际横；奇思编碎锦，集字总天成。
　　燕集金福山下赋送长史梁得宗（文在）
　　相从古松下，高高金福山；仰止在咫尺，身亲霄汉间。清言见今古，胜概出尘寰；使事无淹没，灵查那可攀！
　　使馆堂前，徐天使植榕四株纪事都通事红士显
　　天家雨露洒扶桑，嘉树移栽敷命堂；十亩清阴勤护惜，使臣手植是甘棠。
　　徐太史见访报谢四章仙江院衲宗实（际外）
　　天落珠玑古院传，声名藉甚玉堂仙；颁封再见中朝使，不识春秋复几年（康熙二十二年（癸亥），天使汪、林两公至国，皆有赠句。时僧腊三十有三，至今三十六年矣）！
　　彩鷁飞来那霸津，首蒙垂问媿高真！新诗莫怪酬君晚，病卧山云一老身。
　　一庭苔藓满林榛，独喜蒲团隔世人；自古隐栖闲是宝，任他门外起车尘。
　　三生石上觉前因，尝见汪、林一笑新；今日使星临海岛，又开禅户待仙人。
　　又送一首前人
　　远泛仙槎破浪行，地分南北隔鹏程；一天不碍华夷月，万里云中眼共明。
　　名护岳万松院衲元仁（东峰）
　　蒙惠山僧金玉篇，瑶笺宛若降于天；胸罗二酉才偏富，笔扫千章语倍鲜。廉节流恩涵海岳，高文写物遍山川。焚香捧读清人骨，好作空门世宝传。
　　又送一首前人
　　衔书彩凤下天边，翰苑先声海国传；枉驾空山寻北衲，挑灯秋夜话东禅。争传史笔推班固，竞说才名似马迁。册礼欣成回绦阙，思君几度对瑶篇！
　　徐太史题拙诗后见赠报谢芝山衲兰田
　　衣里珠光恨未含，滥裁员叶满空龛；三千舌底澜翻偈，何似禅心在碧潭！
　　石虎山衲智津（梁天）
　　殊方异语尽知君，太史声名独出群；彩笔如椽摇碧海，驱来尽化墨池云。
　　奥山衲心海
　　此日无涯喜，从天降德音；笔花生觉树，慧业契禅心。松老开山久，林幽客坐深；平添奥山胜，留供白云浔。
　　送菊使院天界寺衲廓潭
　　岛荒秋有色，寺冷只黄花；莫叹东篱远，携来就客槎！
　　与禅寺衲了道
　　山院凄清落叶时，殷勤话旧及先师；百年古寺增光彩，永镇禅林天使诗。
　　天王寺衲得髓
　　皇华贵客谪仙才，驺从无声小队来；踯躅空庭无一语，瘦梅根畔踏苍苔（天王寺，昔有老僧瘦梅，能诗；天使来访遗蹟，徘徊久之）。
　　徐太史过访，屡问先师不羁诗卷，赋谢莲花院衲德叟
　　古衲遗文已莫寻，频烦枉问见情深；空庭剩有苍髯叟，偃屈难酬天上吟。
　　题徐太史「菊影诗卷」后樱岛衲不石
　　檀槽隔院喧，满地霜华冷；仙客独含毫，寒灯对孤影。
　　●后序
　　自古声教四讫，未有如我国朝之盛；而远奉简书，采风异域，亦未有如徐太史之慎以周者也。余获附星槎抵中山，遍探鲛俗，见闻殊异。盖其国禁素严，事无钜细，皆噤不语客；自有明通贡三百余年，嘉靖以后奉使者人人有录，而皆不免于略且误者，职是故也。副使徐太史奉册命，于康熙己亥六月朔至其国；明年二月，始还。在彼八阅月，使事之暇，孜孜采访。凡其贵官士庶求书、问字、谒请者，概与延接；寻绎旧闻，质疑削妄。又致语国王，求其山川图籍；于是其属三十六岛之名与其国三省辖属之制，今始大显：置棋聚米，绘以为图。太史日居小楼，手自题署；因并海舟、针路、封宴礼仪、世系、官制、冠服、风俗、物产之详，一一备其形状。右图左录，几二十余目，分为上下两册；缥装锦裹，以为使归之献。庚子秋七月十一日，至热河行宫复命；既陈乙览，藏之秘府矣。兹以副墨排纂，分为六卷，而少加详焉；命曰「中山传信录」。今年秋，锓板始成。余游京师，适与校雠之末；获观其全。先后铨次，不支不漏、有典有则；以云「传信」，诚哉其无愧斯目已！
　　余随封逾年，太史采风，幸附搜讨。今三省五岳，太史图录已标其大；以余所闻，又有四森焉。森，犹云府也；其地有名山森森然，如首里有辨岳、龟山，泊府则有天久，久米有云峦，那霸有辻山。此四府，皆王公冠盖里居，故得称为「森」；其他民庐聚落，但称间切而已。「中山世监」，世系备矣。窃闻天孙氏开辟此土，如中国之盘古氏。二十五传至舜天，当南宋时，诛逆臣定国；三传至义本，求贤于野而禅以位，如中国之尧、舜。尚巴志雄武，能一其国。尚圆崛起北山，臣庶推戴，如中国之汤、武。尚圆弟宣威既立六月，能掖植幼主，而退居臣位，谥为「义忠」，如中国之伊、周。此国中故老所传，可补史赞。太史载笔谨严，先其大者；余窃掇拾之，以附于次。又闻国中有「三国志」，载中山、山南、山北王时事甚悉，而未见其书，则阙以俟考：皆太史志也。
　　至其采访之勤，蒙也不才，屡获游从。披残碑于荒草，问故垒于空山；涉海探奇，停■〈马〈叄，水代三〉〉吮墨：详慎苦心，实所亲见。故忘其固陋，为志数言于后，以见采风之使，诚未有如兹役者。日出海隅，彬彬文物；昔之称斯邦者云何？今之称斯邦者云何？览是编者于圣朝风教之远，不已略见其一斑矣乎！
　　康熙六十年（辛丑）秋八月，海槎从客建安翁长祚谨述于京师之梁氏园。

