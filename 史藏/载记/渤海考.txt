渤海考 

柳得恭
 

余尝西踰鸭绿道　阳 至辽阳 其间五六百里 大抵皆大山深谷 出狼子山 始见平原无际 混混茫茫 日月飞鸟升沈于野气之中 而回视东北 诸山环天塞地 　若畵一 向所称大山深谷 皆辽东千里之外障也 乃　然而叹曰 此天限也 夫辽东天下之一隅也 然而英雄帝王之兴 莫盛于此 盖其地接燕齐 易　中国之势 故渤海大氏 以区区散亡之余 划山外而弃之 犹足以雄视一方 抗冲天下 高丽王氏统合三韩 终其世不敢出鸭绿一步 则山川割据得失之迹 槪可以见矣 夫妇人之见 不逾屋脊 孩提之游 仅及门　 则固不足语垣墙之外矣 士生新罗九州岛之内 锢其目而废其耳 且不知汉唐宋明兴亡战亡之事 而　于渤海之故哉 吾友柳君惠风 博学工诗 　于掌故 旣撰二十一都诗注 以详域内之观 又推之为渤海考一卷 人物郡县世次沿革 组缕纤悉 错综可喜 而其言也 叹王氏之不能复句骊旧疆也 王氏之不复旧疆 而鸡林乐浪之墟 遂贸贸焉自絶于天下矣 吾于是有以知前见之相符 而叹柳君之才能审天下之势　王覇之略 又岂特备一国之文献 与胡恢马令之书 契其长短而已哉 故序而论之如此

上之九年秋

高丽不修渤海史 知高丽之不振也 昔者高氏居于北 曰高句丽 扶余氏居于西南 曰百济 朴昔金氏居于东南 曰新罗 是为三国 宜其有三国史 而高丽修之是矣 及扶余氏亡 高氏亡 金氏有其南 大氏有其北 曰渤海 是谓南北国 宜其有南北国史 而高丽不修之非矣 夫大氏者何人也 乃高句丽之人也 其所有之地何地也 乃高句丽之地也 而斥其东斥其西斥其北而大之耳 及夫金氏亡大氏亡 王氏统而有之 曰高丽 其南有金氏之地则全 而其北有大氏之地则不全 或入于女眞 或入于契丹 当是时为高丽计者 宜急修渤海史 执而责诸女眞曰 何不归我渤海之地 渤海之地乃高句丽之地也 使一将军往收之 土门以北可有 执而责诸契丹曰 何不归我渤海之地 渤海之地乃高句丽之地也 使一将军往收之 鸭绿以西可有也 竟不修渤海史 使土门以北鸭绿以西 不知为谁氏之地 欲责女眞 而无其辞 欲责契丹 而无其辞 高丽遂为弱国者 未得渤海之地故也 可胜叹哉 或曰 渤海为辽所灭 高丽何从而修其史乎 此有不然者 渤海宪象中国 必立史官 其忽汗城之破也 世子以下奔高丽者十余万人 无其官则必有其书矣 无其官无其书 而问于世子 则其世可知也 问于隐继宗 则其礼可知也 问于十余万人 则无不可知也 张建章唐人也 尙着渤海国记 以高丽之人 而独不可修渤海之史乎 鸣呼文献散亡 几百年之后 虽欲修之 不可得矣 余以内阁属官 颇读秘书 撰次渤海事 为君臣地理职官仪章物产国语国书属国九考 不曰世家传志 而曰考者 未成史也 亦不敢以史自居云 甲辰闰三月二十五日

 

 

目  录

 

  君考

  臣考

  地理考

  职官考

  仪章考

  物产考

  国书考

  国语考

  属国考

引 用 书 目

 

  旧唐书 刘煦                          新唐书 宋祁

  五代史 欧阳修                        宋史 脱脱

  辽史 脱脱                            资治通鉴 司马光

  三国史金富轼                         高丽史 郑麟趾

  东国通鉴 徐居正                      续日本纪 管野朝臣眞道

  日本逸史                        通典 杜佑

  通志 郑樵                             文献通考 马端临

  文献备考                        大明一统志 

  淸一统志                        盛京通志

  万姓统谱 凌迪知                      永顺太氏族谱

  舆地胜览                        全唐诗

 
 



  
君  考

 

    震国公

震国公姓大氏 名乞乞仲像 粟末靺鞨人也 粟末靺鞨者 臣于高句丽者也 或言大氏 出自大庭氏 东夷之有大氏自大连始也 唐高宗总章元年 高句丽灭 仲象与子祚荣 率家属徙居营州 称舍利 舍利者 契丹语帐官也 武后万岁通天二年 契丹松漠都督李尽忠 归诚州刺史孙万荣 叛唐陷营州 杀都督赵文　 仲象惧 与靺鞨酋乞四比羽及高句丽破部 东走度辽水 保太白山之东北 阻奥娄河 树壁自固 武后封仲象为震国公 比羽为许国公 比羽不受命 武后诏玉钤卫大将军李楷固 中郞将索仇 击斩比羽 是时仲象已卒

    高  王

高王讳祚荣 震国公子也 尝为高句丽将 骁勇善骑射 及震国公卒 乞四比羽败死 祚荣遁 李楷固穷　度天门岭 祚荣引高句丽靺鞨兵大破之 楷固仅以身免 祚荣卽幷比羽之众 据　娄之东牟山 靺鞨及高句丽旧人悉归之 遂遣使交突厥 略有扶余沃沮朝鲜弁韩海北十余国 东穷海西契丹 南接新罗 以泥河为界 地方五千里 户十余万 胜兵数万 学习书契 俗与高句丽契丹略同 圣历中国号震 新唐书作振 文献备考曰震朝 自立为震国王 筑忽汗城以居 直营州东二千里 时奚契丹皆叛唐 道路阻絶 武后不能致讨焉 中宗卽位 遣侍御史张行　 慰抚之 王亦遣子入侍 玄宗先天二年 遣郎将崔　 册王左骁卫大将军渤海郡王 以所统为忽汗州 领忽汗州都督 始去靺鞨号 专称渤海 自是以后 世朝献唐 余幽州节度府相聘问 屯劲兵于扶余府 以备契丹 玄宗开元七年王薨 三月丙辰赴唐

    武  王

武王讳武艺 高王子也 初封桂娄郡王 开元七年六月丁卯 唐以左监门率吴思谦摄鸿　卿 充使吊祭 册王左骁卫大将军忽汗州都督渤海郡王 王遂改元仁安 开斥土宇 因其俗不立馆驿 处处置村落 以靺鞨为民 大村置都督 次曰制史 其下曰首领 东北诸夷皆畏而臣之 开元十年 黑水靺鞨使者入朝 唐玄宗以其地建黑水州 置长史 临总王召群臣谋曰 黑水始假道于我 与唐通 异时请吐屯于突厥 皆先告我 与我使偕行 今请唐官不吾告 是必与唐谋 腹背攻我也 乃遣弟门艺及舅雅雅相 发兵击黑水 门艺谏不从 奔唐 由是贰于唐 开元二十年 遣大将张文休 率海贼越海攻登州 杀刺史韦俊 谓之雪先王之　 其实恨门艺事也 玄宗大怒 命右领军将军葛福顺 发兵讨之 二十一年又遣门艺 发幽州兵击之 又遣内史高品何行成 太仆员外郞金思兰 使新罗 授新罗王金兴光开府仪同三司持节充宁海军使鸡林州大都督 谕曰 渤海外称藩翰 内怀狡猾 今欲出兵问罪 卿亦发兵击其南鄙 又勅新罗名将金庾信孙允中为将 赐金帛 新罗王遣允中等四将 率兵会唐师来伐 会大雪丈余 山路阻隘 士卒冻死过半 皆罢归 明年新罗人金忠信 上书于唐 请奉旨归国讨渤海 玄宗许之 竟无功 而黑水之地皆服于渤海矣 王遣使聘日本 日本使朝臣虫麻吕来 开元二十六年 旧唐书二十五年 王薨 八月辛巳赴唐

    文  王

文王讳钦茂 武王子也 改元大兴 开元二十六年 唐遣内侍段守简 册王左骁卫大将军忽汗州都督渤海郡王 王承诏赦境内 遣使随守简入朝 玄宗授王左金吾大将军 天宝中累加特进太子詹事宾客 天宝末 徙上京 讫玄宗之世 凡二十九朝唐 肃宗至德元载 平卢留后徐归道 遣果毅都尉行柳城县四府经略判官张元涧来聘曰 今载十月当击安禄山 王须发兵四万来援平贼 王疑其有异留之 十二月丙午 归道果　刘正臣于北平 潜与禄山幽州节度使史思明 通谋击唐 安东都护王志玄知其谋 率精兵六千余人 攻破柳城斩归道 自称平卢节度 进屯北平 四载四月 志玄遣将军王进义来聘曰 天子已归西京 迎太上皇于蜀居别宫 　灭贼徒 故遣下臣来告 王为其事难信 留进义 别遣使详问 肃宗赐王勅书一卷 宝应元年诏以渤海为国 进封渤海国王 授检校太尉 代宗大历二年至十年 或间岁或岁内 二三遣使朝唐 十二年正月 王献日本舞女十一人 及方物于唐 四月十二月又遣使朝唐 累加司空太尉 德宗建中三年五月 贞元七年正月八月 十年正月 皆遣使朝唐 贞元中复徙东京 王十遣使聘日本 日本使朝臣殿继来 忌村全成来 阳侯史玲　来 连益麻吕来 武生鸟守来 朝臣殿继来 大兴五十七年三月四日王薨 卽贞元十年

    废  王

废王讳元义 文王族弟也 文王子宏临早卒 元义立一岁猜虐 国人弑之

    成  王

成王讳华玙 宏临子也 国人弑元义推立王 改元中兴 还上京

    康  王

康王讳嵩璘 文王少子也 改元正历 贞元十一年二月乙巳 唐遣内常侍殷志赡 册王右骁卫大将军忽汗州都督渤海郡王 十四年 王遣使以父王故事　理 唐加王银靑光禄大夫检校司空 进封国王 二十一年 遣使朝唐 贞元中凡四朝唐 顺宗加王金紫光禄大夫 宪宗元和元年十月 加王检校太尉 十二月 遣使朝唐 王二遣使聘日本 日本使眞人广岳来 宿弥贺茂来 宿弥船白来 元和四年王薨 正月赴唐

    定  王

定王讳元瑜 康王子也 改元永德 元和四年 唐册王银靑光禄大夫检校秘书监忽汗州都督渤海国王 五年二遣使朝唐 七年

    僖  王

僖王讳言义 定王弟也 改元朱雀 定王卒 王权知国务 元和八年正月庚子 唐遣内侍李重旻 册王银靑光禄大夫检校秘书监忽汗州都督渤海国王

    简  王

简王讳明忠 僖王弟也 改元太始 立一岁薨

    宣  王

宣王讳仁秀 简王从父 高王弟野勃四世孙也 改元建兴 简王薨 王权知国务 元和十三年正月乙巳 遣使告丧于唐 五月唐册王银靑光禄大夫检校秘书监忽汗州都督渤海国王 王南征新罗 北略诸部 开大境宇 十五年闰正月 遣使朝唐 唐加王金紫光禄大夫检校司空 十二月又遣使朝唐 元和中凡十六朝唐 穆宗长庆二年正月 四年二月皆遣使朝唐 长庆中凡四朝唐 敬宗宝历中二朝唐 文宗太和元年遣使朝唐 四年又遣使朝唐 是年 旧唐书五年 王薨

    王彛震

宣孙王也 父新德卒 王立改元咸和 大和五年 唐册王银靑光禄大夫检校秘书监忽汗州都督渤海国王 六年遣使朝唐 七年正月二月皆遣使朝唐 讫文宗之世 凡十二朝唐 武宗会昌中四朝唐 宣宗太中十二年王薨 二月赴唐

    王虔晃

彛震弟也 太中十二年二月癸未 唐诏袭王

    王玄锡

虔晃子也 懿宗咸通中 三遣使朝唐

    王　　

史失系 梁太祖朱全忠开平元年 王遣王子朝梁 献方物 二年三年及干和二年 又遣使朝梁 后唐庄宗同光二年 遣王子朝唐 又遣王侄 明宗天成元年 遣使朝唐 进儿口女口 渤海自唐世 数遣诸生诣京师太学 习识古今制度 称为海东盛国 及至朱梁后唐三十年间 贡士登科者十数人 学士彬彬焉 辽太祖耶律阿保机神册二年 王遣使聘辽 四年辽修辽阳故城 掠渤海户实之 天赞三年 王遣兵攻辽 杀辽州刺史张秀实 掠其民而归 四年十二月乙亥 辽主诏其国中曰 所谓二事 一事已毕 惟渤海世　未雪 岂宜安住 遂举兵来寇 皇后及太子培大元帅尧骨从 闰十二月壬辰 辽主祠木叶山 壬寅以靑牛白马祭天地 己酉次撤葛山射鬼箭 丁巳次高岭 是夜辽兵围扶余府 天显元年正月己未 白气贯日 庚申扶余城陷 守将死之 辽又别攻东平府破之 丙寅老相兵败 是夜辽太子培 大元帅尧骨 南部宰相苏 北院夷　菫斜涅赤 南院夷　菫迭里等 围忽汗城 己巳王请降 庚午辽主驻军忽汗城南 辛未王素服藁索牵羊 率臣僚三百余人出降 辽主礼以遣之 丙子辽主使其近侍康末　等十三人 入请罪马前 辽主以兵卫王及王族以出 二月丙午辽改渤海国为东丹 忽汗城为天福 封其太子倍为人皇王以主之 乙酉 辽主以王及王族归 筑城于临潢之西 使王居之 赐王名曰乌鲁古 王后名曰阿里只 乌鲁古阿里只者 辽主及皇后受王降时 所乘二马名也 因以其马赐王及后

    兴辽王

名延琳 高王七代孙也 仕辽为东京舍利军详稳 初东辽之地 自神丹中附 辽末有　沽盐曲之法 关市之征亦宽弛 及冯延休韩绍勋等 相继为户部使 以燕山平地之法绳之 民不堪命 燕又仍岁大饥 副使王嘉献计造船 使其民　海事者 漕粟以赈燕 水路艰险多覆没 虽言不信鞭楚榜掠 民怨思乱 辽圣宗大平九年八月丁丑 延琳杀绍勋及嘉 以快其众 复杀四捷军都指挥使萧颇得 囚留守驸马都尉萧孝先 国号兴辽举位号 改元天庆 高丽史曰天兴 选智勇之士置左右 于是诸部响应 南北女眞皆附 而高丽与辽絶 先是延琳与副留守王道平谋举事 又召黄翩于黄龙府 道平夜踰城 走与黄翩俱上变 辽主征诸道兵攻之 渤海太保夏行美渤海人也 时主兵戌保州 延琳驰书 使图统帅耶律蒲古 行美以实告蒲古 杀渤海兵八百人 而断其东路 黄龙保州旣皆不附 国舅详稳萧匹敌 又率兵断西路 延琳遂分兵攻渖州 节度副使张杰声言欲降 故不急攻 知其诈而已有备 攻之不克而还 辽兵大集 十月辽以南京留守燕王萧孝穆为都统 萧匹敌为副 部署六部大王萧蒲奴为都监 与战蒲水中 辽兵　匹敌蒲奴张左右翼击之 延琳兵溃 又战于手山败走 入城固守 孝穆筑重城起楼橹 内外不相通 城中撤屋以　 蒲奴先据高丽女眞要冲 故无救兵 十年八月丙午 延琳将杨详世 密送款于辽 夜开门纳辽师 延琳被执 是时诸部豪杰吼山等兵蜂起 寻皆败灭 独南海城守坚守经年始降

    乌舍城浮　府琰府王

史失名 宋太宗太平兴国六年 赐王诏曰 朕簒绍丕基 奄有四海 普天之下罔有率　 　太原封域 国之保障 顷因窃据 遂相承袭 倚辽为援 历世逋诛 朕前岁亲提锐旅 尽护诸将 拔　门之孤垒 断凶奴之右臂 眷言吊伐 以苏黔黎 蠢兹北戎 非理　怨 辄肆　食 犯我封界 日昨出师逆击 斩获甚众 今欲鼓行深入 席卷长驱 焚其龙庭 大歼丑类 素闻尔国密迩寇　 迫于呑幷 力不能制 因而服属 困于率割 当灵旗破贼之际 是邻邦雪愤之日 所宜尽出族帐 佐予兵锋 俟其剪灭 沛然封赏 幽　土宇 复归中朝 朔漠之外 悉以相与 　乃协乃 朕不食言 是时宋欲大举伐辽 故有是诏

  按忽汗城之破 在辽太祖天显元年 后唐明宗天成元年 人谓是时渤海已亡 然而辽史称太祖有君人之德 以其不灭渤海族帐也 圣宗统和十四年 萧韩家奴奏曰 渤海高丽女眞 合从连衡 二十一年 渤海来贡 开泰中 南部宰相大康乂言 蒲芦毛朶界多渤海人 乞取之 诏从之 领兵至大石河驰准城 掠数百户而归 又亲征渤海黄皮室军 五代史云 讫周世宗显德 渤海使常来 宋史宋琪传 琪论边事曰 渤海兵马土地 盛于奚帐 虽勉事契丹 俱怀杀主破国之怨 文献通考云 阿保机 攻扶余城下之 为东丹府 阿保机死 　　命其弟 率兵攻扶余城 不克而还 天成四年 长兴二年三年四年 淸泰二年三年 俱遣使贡方物 宋太宗淳化二年冬 以渤海不通朝贡 诏女眞攻之 胡三省云 渤海更五代至于宋 耶律数数加兵不能服也 以此观之 渤海未尝亡也 其浮　府琰府王 虽不言姓名 见太宗诏 可知其为大氏之裔也 然渤海之亡在何时 未可考

  
 



  
臣  考

    大门艺  大壹夏  马文轨  葱勿雅

门艺武王弟也 武王使门艺击黑水靺鞨 门艺尝质于唐智利害 谓王曰 黑水请吏而我击之 是背唐也 唐大国 兵万倍我 与之产怨我且亡 昔高句丽盛时 士三十万 抗唐为敌 可谓雄强 唐兵一临 扫地尽矣 今我众比高句丽三之一 王将违之不可 王不从强遣之 兵至黑水境 又以固谦 王怒遣从兄壹夏代将 召门艺将杀之 门艺惧 弃其众　路奔唐 玄宗拜为右骁卫将军 王遣马文轨葱勿雅 上书极言门艺罪状 请杀之 唐处门艺安西 好报曰 门艺穷来归我 谊不可杀 已投之岭南矣 幷留文轨物雅 别遣鸿　少卿李道邃源复谕旨 王知之 上书言大国示人以信 岂有欺　之理 今闻门艺不向岭南 伏请依前杀却 玄宗怒道邃复 不能督察官属 致有漏泄 左除道邃曹州刺史 复同州刺史 暂遣门艺诣岭南以报之 王望门艺不已 密遣使入东都募客 刺门艺于天津桥南 门艺格之得不死 玄宗勅河南 捕刺客悉杀之

    大野勃  大宏临  大新德

野勃高王弟也 宏临文王世子也 新德宣王世子也

    任雅相  张文休

雅相武王舅也 文休武王大将也

    大常淸  大贞翰  大淸允

贞元七年正月 文王使常淸朝 唐授卫尉卿同正 还国 贞翰淸允 皆文王时王子也 贞翰贞元七年八月朝唐 请备宿卫 淸允贞元十年正月朝唐 唐授右卫将军同正 其下三十余人拜官有差

    大能信  茹富仇 

能信康王侄也 富仇官虞侯娄番长都督 贞元十四年 康王遣使朝唐 是年十一月 唐授能信左骁卫中郞将 授富仇右武卫将军 放还国

    大叡

长庆四年二月 宣王遣叡等五人朝唐 请备宿卫

    大明俊  高宝英  大先晟

明俊彛震时王子也 大和六年 王遣明俊等朝唐 宝英官同中书右平章事 大和七年正月 王遣朝唐 谢册命 因遣学生三人 请赴上都学问 先遣学生三人 事业稍成请归本国 唐许之 先晟亦彛震时王子也 是年二月 王遣先晟等六人朝唐 唐诗人温庭筠送渤海王子归本国诗曰 疆理虽重海 车书本一家 盛勋归旧国 佳句在中华 定界分秋涨 开帆到曙霞 九门风月好 回首是天涯

    高元固

元固访唐进士徐寅于　中 为道本国人 以金书寅斩蛇剑御沟水人生几何三赋 列为屛障 寅喜而赠诗 称为渤海宾贡高元固先辈 其诗曰 折桂何年下月中 　山来问我雕虫 宜销金翠书屛上 谁把　　过日东 剡子昔时遭孔圣 由余往代讽秦宫 嗟嗟大国金门土 几个人能振素风 其曰先辈曰折桂 已成进士之称也 徐寅中干宁进士 时依王审 知元固当　　诗人

    大元兼

　　侄也 官学堂亲卫 后唐同光二年 王遣朝唐 试国子监丞

    高仁义  德周  舍那娄  高斋德

仁义官宁远将军郎将 德周游将军果毅都尉 舍那娄别将 斋德首领 武王时同使日本 着虾夷境 仁义以下十六人被杀害 斋德与八人走出羽国仅免 致国书 与其使朝臣虫麻吕俱来 献彩帛一十疋绫一十疋　二十疋丝一百钩绵一百屯

    胥娄德  已珍蒙  已阏弃蒙

娄德官若忽州都督忠武大将军 珍蒙云麾将军 弃蒙首领 文王时同使日本 娄德船覆 与弃蒙等四十人俱死 倭皇御太极殿 观珍蒙射 又御中宫 使珍蒙奏本国乐听之 附献美浓　三十疋绢十疋丝一百五十钩调绵二百屯 初日本人朝臣广成等朝唐回 从苏州入海 漂着　仑国 多被杀执 广成与八人 仅免复归唐 从登州入海 到渤海界 王令随娄德等归国

    慕施蒙

官辅国大将军 文王时 率七十五人使日本 以王旨问十余年无使之故 倭皇答书援高句丽旧记 责国书违例

    杨承庆  杨泰师  冯方礼

承庆官辅国将军 泰师归德将军 方礼判官 文王时同使日本 初日本使朝臣田受等 来问大唐消息 归言于倭皇曰 天宝十四载岁次乙未十一月九日 御史大夫兼范阳节度使安禄山 举兵作乱 自称大燕圣武皇帝 改范阳为灵武郡 其宅为潜龙宫 年号圣武 留其子安卿緖 知范阳郡事 自将精骑二十余万南下 直入洛阳 署置百官 天子遣安西节度使哥舒翰 将三十万众 守潼津关 使大将封常淸 将十五万众 别围洛阳 天宝十五载 禄山遣将军孙孝哲等 率二万骑攻潼津关 哥舒翰坏潼津岸坠黄河 絶其通路而归 孝哲凿山开路引兵入至新　 六月六日天子游于剑南 七月甲子 皇太子玙 卽皇帝位于灵武都督府 改元至德矣 　言安东都护王志玄 聘渤海 天子赐渤海勅勅书事 倭皇下令于太宰府曰 安禄山者是狂胡狡竖也 违天起逆 事必不利 疑其不能西 必还掠海东 大贰吉备朝臣眞备 俱是硕学 委以重任 宜知此状 预设奇谋 纵使不来 储备无悔 其所谋上策及应备　事 一一俱录报来 至是承庆等至日本 倭皇授承庆正三位 泰师从三位 方礼从五位 下赐录事以下十九人 仍使忌村全成 随承庆来 欲自渤海迎其入唐大使朝臣河淸 献绢三十疋美浓　三十疋丝二百钩绵三百屯锦四疋两面二疋　罗四疋白罗十疋彩百三十疋白锦一百帖

    高南甲  高兴福  李能本  安贵宝

南甲官辅国大将军兼将军玄　州刺史兼押卫官开国公 兴福副使 能本判官 贵宝解臂 文王时同使日本 以中台牒报曰 迎藤原河淸使总九十九人 大唐禄山思明 前后作乱 内外骚荒 恐被害残 只遣头首高元度等十一人 往迎河淸 卽差此使同为发遣 南甲等与其使阳侯史玲　俱来 献　三十疋美浓　三十疋丝一百钩绵三百屯 能本后为王新福副 再使日本

    杨方庆

文王时 以贺正使朝唐 日本迎河淸使高元度随往

    王新福  杨怀珍  达能信

新福官紫绶大夫行政堂左允开国男 怀珍判官 能信品官着绯 文王时率二十三人 同使日本 新福为倭皇言唐事曰 李家太上少帝幷崩 广平王摄政 年谷不登 人民相食 史家朝议称圣武皇帝 性有仁恕 人物多附 兵锋甚强 无敢当者 邓州襄阳已属史家 李家独有苏州 朝参之路固未易通 是行也李能本为副

    壹万福  慕昌拜

万福官靑绶大夫 昌拜副使 文王时率三百二十五人 驾船七十只 同史日本 着出羽国 倭皇以国书违例 幷信物不受 万福再拜据地而泣曰 君者彼此一也 臣等贵国 必当有罪 遂改修国书 代王申谢 倭皇授万福从三位 与王书曰 今者来书顿改文道 日下不注官品姓名 书尾虚陈天孙僭号 且高氏之世 兵乱无休 为假朝威 彼称兄弟 今王曾无事故而称甥 于礼失矣 后岁之使不可更然 献美浓　三十疋绢三十疋丝一百钩调绵二百屯 昌拜卒于日本 万福与其使武生鸟守俱来 遭风漂着能登国 客主仅免 日本遣渤海船名能登 以祷于船神有验 授其船从五位下赐锦冠 其冠锦表　里 紫组缨

    乌须弗

文王时使日本 着能登国 国司问故 受拂以书报曰 渤海日本久未好邻 往来朝聘如兄如弟 近年日本内雄等住渤海国 学问音声 却返本国 今经十年 未报安否 由是差大使壹万福等 遣向日本国 拟于朝参 稍经四年未返本国 更差大使乌须弗等四十人 面奉诏旨 更无余事 所附进物及来书 　在船内 大政官以表函违例不受 又曰渤海使取此道而来 前有禁断 自今以后宜依旧例 从筑紫道来

    史都蒙  高禄思  高郁琳  高淑源  史道仙  高珪宣

都蒙官献可大夫司宾少令开国男 禄思大判官 郁琳少判官 淑源判官 导线大录事 珪宣少录事 文王时率一百八十七人 同使日本 赴王妃丧 兼贺倭皇卽位 遭风漂没 仅存四十六人 淑源及少录事一人亦死 日本人问乌须弗归时 大政官处分 渤海使宜依旧例向太宰府 不得取此路而来 今违约束 其事如何 都蒙等对曰 实承此旨 故都蒙等发自　邑南府吐号浦 西指对马岛竹实之律 疑卽津 而海中遭风 着此禁境 失约之罪更无所避 日本又欲以十六人别留海岸 都蒙曰 此犹割一身而分背 失四体而蒲伏 日本乃听同入 倭皇御重阁  观骑射 都蒙与焉 与其使朝臣殿继俱来 献绢五十疋丝二百钩绵三百屯 都蒙请加附 又献黄金小一百两水银大一百两金漆一缶漆一缶海石榴油一缶水精念珠四贯槟栉扇十枚 赙王后绢二十疋　二百疋绵二百屯

    张仙寿

官献可大夫司宾少令 文王时使日本 以王旨言朝臣殿继等失路 漂着远夷之境 船破 为造船二　领归 倭皇内射 先寿与焉

    高伴粥  高说昌

伴粥押领 说昌通使 文王时同使日本 以国书违例不受 又责不由筑紫道 　利官人争坐说昌之上 大政官为异其班位 伴粥船破 日本给船九只以归

    吕定琳

官庭谏大夫工部郎中 康王时率六十人使日本 漂着夷地志理波村被掠 人多散亡 出羽国言状 倭皇置越后国供给 定琳置在堂学问日本僧永忠书于倭皇 倭皇附答书

    大昌泰

官慰 疑卽卫 军大将军左熊卫都将上柱国开国子 康王时使日本 倭皇御太极殿引见 为　四拜为二拜不拍手 又构彩殿以享之 渤海使舶 多着能登国 倭修饰其停宿之处

    高南容  高多佛 此下七人不知何王时

南容再使日本 其国或宴于鸿　馆 或宴于朝集院 与其使宿弥东人俱来 东人以国书不据 弃之而去 多不以酋领随 南容脱留越前国 倭置之越中国给食 使习语生等学渤海语

    王孝廉  高景秀  高莫善  王升基

孝廉大使 景秀副使 莫善升基判官 同使日本 倭皇授孝廉从三位 景秀正四位下 莫善升基正五位下 又赐录事以下禄 唐越州人周光翰言升则等 自日本随使者来

    王文矩

使日本 倭皇于　乐殿 宴五位以上 文矩为击球 倭皇赐绵二百屯

    卫  钧

官　州刺史 辽天显元年正月 忽汗城破 七月钧城守 辽大元帅尧骨帅师来攻 乙丑城陷

    大素贤

官司徒 忽汗城破 素贤降辽 辽拜为东丹国次相 太宗会同三年 东京宰相耶律羽之 言其贪墨见黜

    高模翰

一名松 有　力善骑射 好读兵 忽汗城破 避地高丽 高丽王妻以女 因罪亡归辽 屡立战功 官至中台省左相 封　郡开国公 辽史自有传

    　　诸臣史失名者

辽天显元年正月庚申 扶余城陷 守将死之

辽天显元年正月丙寅 王使老相统兵三万御辽 辽先锋　隐安端 北部宰相萧阿古只将万骑至 老相战败降于辽 辽拜为东丹国右大相

辽天显元年二月庚寅 安边　　南海定理四府节度使 皆降于辽

辽天显元年三月 安边　　定理三府复城守 辽　稳安端帅师来攻 丁丑三府皆败 壬午安边将二人死之

辽天显元年五月 南海定理二府复城守 辽大元帅尧骨帅师来攻 六月丁酉 二府皆败

长岭府 自忽汗城始破时 城守不下 辽天显元年三月戊午 辽夷　毕康默记左仆射韩延徽 帅师来攻 至七月辛巳辽主　 述律后决军国事 八月辛卯城陷

忽汗城破后 已降郡县复城守 诸部蜂起 辽阿古只与康默记讨之 有游骑七千自鸭绿府来 势张甚 阿古只一战克之 斩二千余级 进军破回跋城

    申  德

官将军 高丽太祖八年九月丙申 与其属五百人 奔高丽 是岁辽攻渤海 明年忽汗城破

    大和钧  大均老  大元钧  大福谟  大审理

和钧 均老 官礼部卿 元均官司政 福谟官工部卿 审理官左右卫将军 高丽太祖八年九月庚子 率民一百户奔丽

    冒豆干  朴渔

冒豆干官左首卫小将 渔官检校开国男 高丽太祖八年十二月戊子 率民百户奔高丽

    吴兴 僧载雄

兴官工部卿 高丽太祖十年三月甲寅 与其属五千人奔高丽 载雄亦与其徒六十人 随兴奔高丽

    金  神

高丽太祖十日年三月戊申 率六千户奔高丽

    大儒范

高丽太祖十一年七月辛亥 率民奔高丽

    隐继宗

高丽太祖十一年九月丁酉 与其属奔高丽 太祖引见于天德殿 继宗等三拜 人谓失礼 太相含弘曰 失土人三拜 古之礼也

    洪  见

高丽太祖十二年六月庚申 以船二十　载人物奔高丽

    大光显 光显子道秀 显宗时为大将 后孙金就 高宗时为大将 伐蒙古有功 封永顺君 遂为永顺太氏 其以大为太 未知在何时

　　世子也 高丽太祖十七年七月 率众数万奔高丽 太祖赐姓名王继 附之宗籍 特授元甫守白州 以奉其祀 赐僚佐爵军士田宅有差 其后辽遣使 遣高丽太祖骆驼五十匹 太祖以契丹与渤海尝连和 忽生疑贰 不顾旧盟 一朝殄灭 此为无道之甚 不足远结为邻 絶其交聘 流其使三十人于海岛 繁骆驼万夫桥下 皆饿死

    陈  林

高丽太祖十七年十二月 与其其属一百六十人奔高丽

    朴  升

高丽太祖二十一年 率三千余户奔高丽

    崔乌斯 文献通考曰 乌斯罗

周世宗显德初 乌斯与其属三十人归周 盖其酋豪也

    大鸾河  李勋

宋太祖太平兴国四年 平晋阳 移兵幽州 鸾河率小校李勋等十六人部族三百骑投降 太宗以为渤海都指挥使 九年春 太宗宴大明殿 召鸾河慰抚久之 谓殿前都校刘延翰曰 鸾河渤海豪帅 束身归我 嘉其忠顺 夫夷落之俗 以驰聘为乐 俟高秋戒侯 当与骏马数十疋 令出郊游猎 以遂其性 因以缗钱十万　酒赐之

  

 
 



  
地理考

   五 京

上京 龙泉府

中京 显德府

东京 龙原府

南京 南海府

西京 鸭绿府

   十 五 府

龙泉府 肃愼古地

显德府 肃愼古地在龙泉府南

龙原府 濊貊古地亦曰栅城府为日本道

南海府 沃沮古地为新罗道

鸭绿府 高句丽古地为朝贡道

长岭府 高句丽古地为营州道

扶余府 扶余古地为契丹府

　　府 扶余古地

定理府 　娄古地

安边府 　娄古地

率宾府 率宾古地

东平府 拂涅古地

　利府 　利古地

怀远府 越喜古地

安远府 越喜古地

   六十二州

    龙泉府三州

龙州  湖州  渤州

    显德府六州

卢州  显州  　州  汤州  荣州  兴州

    龙原府四州

庆州  盐州  穆州  贺州

    南海府三州

沃州  晴州  椒州

    鸭绿府四州

神州  桓州  　州  正州

    长岭府二州 

瑕州  河州

    夫余府二州

扶州  仙州

    　　府二州

　州  高州

    定理府二州

定州  渖州

    安边府二州

安州  　州

    率宾府三州

华州  盖州  建州

    东平府五州

伊州  蒙州  　州  黑州  比州

    　利府六州

广州  汾州  蒲州  海州  义州  归州

    怀远府九州岛

达州  越州  怀州  纪州  富州  美州  福州  邪州  芝州 

    安远府四州

宁州  　州  慕州  常州

    三独奏州

　州  铜州  涑州

  右见新唐书称六十二州 而只列六十州 淸一统志有郭州 而今不载 知唐书之有遗也 其五京之制 上京龙泉府者 今之宁古塔也 中京显德府者 今之吉林也 东京龙原府者 今之凤凰城也 南京南海府者 今之海城县也 西京鸭　府者 今未可考 而当在鸭绿江近处 然则以龙原为东京 以鸭绿为西京者可疑 岂凤凰城以西 复有一鸭绿江 如辽阳之浿水欤 置朝贡道于鸭绿者 以海路通唐也 考诸日本逸史 邓州襄阳为朝　之路良然 南海府之为新罗道 亦以海路通新罗也 文献通考及淸一统志 以鸭绿为朝鲜道 是时无朝鲜 当从新唐书

显德府 本朝鲜之地 卽平壤城 周武王以封箕子 汉末为公孙度所据 晋时陷于高句丽 唐置安东都护 为大氏所有 中宗时赐名忽汗州

龙原府 东南滨海 高句丽庆州迭石为城 周围二十里 唐薛仁贵伐高句丽 擒善射于石城 卽此

鸭绿府 高句丽故国城 高三丈 广轮二十里

东平府 唐李世绩征高句丽拔辽城 程明振苏正方 大破高句丽兵于新城 皆此地 有辽河羊肠河锥子河蛇山狼山黑山巾子山

　州 汉安市县 高句丽安市城 唐太宗攻之不下 薛仁贵白衣登城 卽此

汤州 汉襄平县

兴州 汉海平县

庆州 太保山黑河之地

桓州 高句丽中都城 创立宫阙 谓之新国 王钊为慕容　所败 宫室焚荡 卽此

盖州 后改辰州 以辰韩得名 井邑騈列最为冲会 卽高句丽盖牟城 唐太宗会李世绩 攻破之是也

涑州 有涑沫江 卽曰涑沫水 涑沫 靺鞨所据

    显德府郡一

杉卢 或称县隶卢州

    龙原府郡三

龙河 或称县隶盐州 会农 或称县隶穆州 吉理 或称县隶贺州

    鸭绿府郡二

盘安 隶　州 沸流 隶正州 沸流王古地 有沸流水 为公孙康小　

    　利府郡一

　利 隶州未详 汉襄平地 高句丽当山县

    府州未详郡三

安定  铜山 高句丽东山县 在龙泉府南 汉侯城县 北多山险 安宁 藁离国古地

    龙泉府县五

富利  长平 幷隶龙州 贡珍 隶渤州 肃愼  佐慕 幷隶州未详

    显德府县二十六

山阳  汉阳  白岩  霜岩 古　离郡地 汉属险渎县 幷隶卢州 永　 隶显州 神仙传仙人白仲理 能炼神丹 点黄金以救百姓 卽此地 汉辽队县 位城  河瑞  苍山  龙珍 幷隶　州 灵岩  常　  白石  均谷  嘉利 幷隶汤州 盛吉  蒜山  　山 幷隶兴州 长宁  金德 或称常乐 汉浿水县高句丽县 鸡山 汉居就县 昔丁令威家此 去家千年化鹤来归 集于华表柱 以　畵表云 有鸟有鸟丁令威 去家千年今来归 城郭虽是人民非 何不学仙冢累累 花山 汉望平县 紫蒙 汉镂芳县 拂涅国置东平府于此 崇山  　水  绿城  奉集 幷隶州未详

    龙原府县十五

龙原  永安  乌山  壁谷  熊山 薛仁贵征高句丽 与其将温沙? 战熊山卽此 白阳 幷隶庆州 海阳  接海  格川 幷隶盐州 水　  顺化  美县 幷隶穆州 洪贺  送诚  石山 幷隶贺州

    南海府县十六

天晴  神阳  莲池  狼山  仙岩 幷隶晴州 椒山  貂岭  　泉  尖山  岩渊 幷隶椒州 东界新罗 西北故平壤城 东北至海州一百二十里 沃沮  鹫岭  龙山  滨海  升平  灵泉 幷隶州未详

    鸭绿府县十

桓都  神乡  浿水 幷隶桓州 神鹿  神化  剑门  安　  渤恪  　壤  　石 幷隶州未详

    夫余府县十一

布多  扶余  显义  鹊川  强师  新安  渔谷  永宁  　水  扶罗  永平 幷隶州未详

    怀远府县九

富寿  优富 幷隶富州 山河  黑川  麓川 幷隶美州 越喜  怀福  豹山  乳水 幷隶州未详

    安远府县二

慕化  崇平 幷隶慕州

    府州未详县九

长泰  　永  熊山  灵峯  麓郡  麓波  云川  安夷  万安

  右见辽史 太祖东幷渤海 得城邑之居百有三云 而郡县名可考者 今为百十三 可疑

五京十五府六十二州 多在今吉林乌喇宁古塔及朝鲜界 其辽东古地 虽入渤海 建置无闻 地理志贾耽所记可考 辽时东京州县多袭其名号 非复古地 辽史谓皆渤海之旧 其实未尽然也

龙泉府 汉三国晋时 　娄国地 后魏齐周时 勿吉国地 隋时靺鞨国地 唐时入渤海为龙泉府 金时上京会宁府地 元时合兰府水达达等路 明时建州毛邻卫等地 今宁古塔

显德府 今在吉林乌喇城东南 地理志自鸭绿江口舟行百余里 乃小舫溯流东北三十里 至泊　口 得渤海之境 又溯流五百里 至九都县城 故高丽王都 又东北溯流二百里 至神州 又陆行四百里 至显州为宝中王所都 按显州卽显德府 唐先天二年 赐名忽汗州是也 辽史谓卽平壤城 又以辽所置东京之显州 为本显德府地 皆误也

龙原府 汉时玄　郡地 晋时属平州 隋时高句丽庆州地 唐时属安东都护府 入渤海为龙原府 辽时开州鎭国军 金时石城县 元时属东宁路凤凰城 金凤凰城

南海府 汉时玄　郡地 后属乐浪都尉 东汉时封沃沮 三国时平州地 晋以后高句丽沙卑城 唐置盖州 入渤海为南海府 辽时海州南海军 金时澄州南海郡 元时省入辽阳路 明时海州卫 今海城县也

夫余府 汉时扶余国地 唐置黑水都督府 入渤海为扶余府 又为龙泉府 辽隶东京 金时会宁府升上上京 元时开元路 明时三万卫 今开元县

渖州 汉时　娄扶余沃沮朝鲜等地 三国晋时平州地 后魏时营州地 齐周时高句丽地 隋时营州地 唐时入渤海为沈阳 属定理府 辽时渖州昭德军 金时渖州显德军 元时沈阳路 明时沈阳中卫 今奉天府 通志云 有奥娄河 注曰奥娄卽　娄

盖州 汉时西盖马县 三国时平州地 晋以后高句丽地 唐时高句丽盖牟城 太宗取其地置盖州 入渤海仍置盖州 后改辰州 辽时辰州奉国军 金时盖州奉国军 元时盖州 明时盖州卫 今革平县

富州 汉时　娄国地 隋时越喜国地 唐时入渤海为富州 属怀远府 辽时银州富国军 金时新兴县 元时省 明时　岭卫 今　岭县

杉卢郡 汉时玄　郡地 晋以后高句丽地 唐时置金州 入渤海为杉卢郡 辽时化成县 金时苏州安复郡 元时属盖州路 明时金州卫 今宁海县

忽汗河 今名虎尔哈河 源出吉林乌喇界 东北流经古会宁城北 又九十余里 绕宁古塔城南 复折而北流七百余里 入混同江 唐时谓之忽汗河 大氏置忽汗州 新唐志云 渤海王城临忽汗海 金时名金水 俗谓金为按出 亦称按出虎水 是为金源 明一统志忽儿海河 北流入松花江 是也

上京城 在今宁古塔城西南 唐书曰 天宝末大武艺 徙上京 直旧国三百里忽汗河之东 贾耽曰 自安东都护府东北 经古盖牟新城 又经渤海之长岭府千五百里 至渤海王城 以此考之 当在宁古塔西南境 与上京相近 明一统志 今灭辽 设都于渤海上京 是也

平壤 汉乐浪郡 后为高句丽王所都 亦曰长安城 一名王俭城 唐平高句丽 置安东都护府于此 后没于渤海 在今朝鲜界内

郭州 唐置郭州 渤海因之 后属于辽 载记辽以鸭绿江北与高丽 高丽筑兴　通龙龟郭六城 今在朝鲜界内

慕州城 本渤海安远府 在　州西二百里 　州卽鸭绿府 在今朝鲜界内

  右见淸一统志 得渤海之地于我国境内者三 曰平壤曰郭州曰慕州 而谓郭州在鸭绿之北 慕州在鸭绿之西 则亦可疑也 按新罗统合后 东北以泉井郡为界 今德源郡也 西北以唐岳县为界 今中和府也 自中和以东祥原遂安谷山 以抵于德源 皆其边塞也 以外咸镜平安二道之地 皆为渤海有矣 及新罗之衰 弓裔始定浿西十三鎭 平壤城主黔及甑城赤衣黄衣贼明贵等皆降 是时渤海与契丹 未及交兵 而已失其南鄙于弓裔也 及契丹破渤海 所经理者只鸭绿以北 故鸭绿以南渤海郡县沿革 辽史阙焉 无以考也 唐书云 渤海南接新罗 以泥河为界 文献备考曰 泥河当在德源界内者 非也 以辽史考之浿水一名泥河 生　芋草 故亦称　芋　水 此指辽东京之水也 辽东京者 卽今辽阳县也 辽史以东京 谓卽渤海中京显德府 本箕子所封平壤城也 淸一统志辨定甚详 盖辽史以东京为平壤 故又载浿水焉 其所谓一名泥河之浿水 乃我国平壤之浿水 今大同江也 新罗渤海分界处 正在大同一带耳

  
 



  
职官考

    文  职

宣诏省  左相  左平章事  侍中  左常侍  谏议  中台省 右相 右平章事 内史 诏诰舍人 政台省 内阁相 居左右相上 左司政 右司政 比仆射居左右平章事之下 左允 右允 比二丞

忠部 卿 居司政下

仁部 卿

义部 卿 忠仁义部谓之左六司

爵仓 郎中 员外

膳部 郎中 员外 幷左史之支司

智部 卿

礼部 卿

信部 卿 智礼信部谓之右六司

戒部 郎中 员外

水部 郎中 员外 幷右司之支司

中正台 大中正 比御史大夫居司政下 小正

殿中寺 大令

宗属寺 大令

文籍院 监 少监 令

大常寺 卿

司宾寺 卿

大农寺 卿

司藏寺 令 丞

司膳寺 令 丞

胄子监 监 长

巷伯局 侍

    武  职

左猛贲卫 大将军 将军

右猛贲卫 大将军 将军

左熊卫 大将军 将军

右熊卫 大将军 将军

左　卫 大将军 将军

右　卫 大将军 将军

南左卫 大将军 将军

南右卫 大将军 将军

北左卫 大将军 将军

北右卫 大将军 将军

  按宁远将军  忠武将军 云麾将军 辅国将军 归德将军 紫绶大夫 靑绶大夫 献可大夫 庭谏大夫 上柱国开国公 开国子 开国男之称 见于续日本纪 日本逸史 高丽史诸史 而其制幷未可考

  仪章考

三秩以上 紫衣牙笏金鱼

五秩以上 绯衣牙笏银鱼

六秩以上 浅绯衣木笏

八秩 绿衣木笏

辽天显四年 太宗幸辽阳 使人皇王 备乘舆羽卫以迎 干享五年 圣宗巡东京 留守具仪卫迎车驾 盖故渤海仪卫云

  按宋史 太祖问赵普 拜礼何以男子　 以妇人不　 普问礼官不能对 王溥孙贻孙以练达称曰 自唐太后朝 妇人始拜而不　 大和中幽州从事张建章 着渤海国记 备言其事 普大称之 意其书多载渤海仪文 而东国不传 唐艺文志 张建章渤海国记三卷

  


  
物产考

太白山　 南海昆布 栅城鼓 扶余鹿 　　豕 率宾马 显州布 沃州绵 龙州紬 位城　 卢城稻 湄　湖　 九都李 乐游梨 富州银

  国语考

王曰可毒夫 曰圣王 曰基下 命曰敎 王之父老王 母曰太妃 妻曰贵妃 长子曰父王 诸子曰王子 官品曰迭  

  国书考

    武王与日本国圣武天皇书

武王启 山河异域 国土不同 延听风猷 但增顷仰 伏惟大王 天朝受命 日本开基 奕叶重光 本支百世 武艺　当列国 滥总诸藩 复高丽之旧居 有扶余之遗俗 但以天涯路阻 海汉悠悠 音耗未通 吉凶絶闻 亲仁结援 庶　前经 通使聘邻 始乎今日 谨遣宁远将军郎将高仁义 游将军果毅都尉德周 别将舍那娄二十四人 　状 幷附貂皮三百张奉送 土宜虽贱 用表献芹之诚 皮币非珍 环　掩口之　 主理有限 披膳未期 时嗣音征 永敦邻好

    文王与日本国圣武天皇书

钦茂启 山河杳絶 国土　远 仰望风猷 惟增倾仰 伏惟天皇圣殿 至德遐畅 奕叶重光 泽流万姓 钦茂　系朝业 滥总如始 义洽淸深 每修隣好 今彼国使朝臣广业等 风潮失便 漂落投此 每加优赏 欲待来春放回 使等贪前苦请乃年归去 祈辞至重 隣义非轻 因备行资 卽为发遣 仍差若忽州都督胥要德等 充使领广业等 今送彼国 幷附大虫皮　皮各七张 貂皮六张 人蔘三十斤 蜜三斛 进上至彼 请检领

    康王与日本国桓武天皇书

哀緖已具别启 伏惟天皇陛下 动止万福 寝膳胜常 崇璘 视息苟延 奄及丧制 官僚感义 夺志抑情 起续洪基 　统先烈 朝维依旧 封域如初 顾自思惟 实荷殊眷 而沧溟括地 浪浪涌天 奉膳无由 徒增倾仰 谨差庭谏大夫工部郞中吕定琳等 济海起居 兼修旧好 其少土物 具在别状 荒迷不次

上天降祸 祖大行大王 以大兴五十七年三月四日薨背 善邻之义 必闻吉凶 限以沧溟 所以缓告 崇璘无状招祸 不自灭亡 不孝罪苦 酷罚罪苦 谨状力奉启 荒迷不次 孤孙大崇璘顿首

    二

崇璘启 差使奔波 贵申情礼 伫承殊眷 瞻望徒劳 天皇顿降敦私 　之使命 佳问盈耳 珍奇溢目 俯仰自欣 伏增慰悦 其定琳等 不料边虞 被陷贼场 俯垂恤存 生还本国 奉惟大造 去留同赖 崇璘 猥以冥德 幸属时来 官承先爵 土统旧封 制命策书 冬中锡及 金印紫缓 辽外光耀 思欲修礼胜邦 结交贵国 岁时朝觐 ?帆相望 而去木　材 土之难长 小船泛海 不波则危 或引海不谨 遭罹利害 虽慕盛化 如艰阻何 　长寻旧好 幸许来往 则送使虽不过二年 以兹为限 式作永规 其来年多少 任厅被裁 裁定之使 望于来秋许以往期 则德邻常在 事与望则异 足表不依 其所寄绢二十疋　二十疋丝二百钩绵二百屯 依数领足 今广岳等使事略毕 情求　时便欲差人 送使奉谕新命之恩 使等辞以未奉本朝之旨 故致淹滞随意依心 谨因回次 奉附土物 具在别状 自知鄙薄 不胜羞愧

    三

崇璘启 使贺万 卽贺茂也 等至 所　之书及信物 绢　各三十疋丝二百钩绵三百屯 依数领足 慰悦实深 虽复巨海漫天 沧浪浴日 路无倪限 望断云霞 而巽气送帆 指期旧浦 轧涯斥候 无阙　粮 岂非彼此契齐 暗符人道 南北义感 特　天心者哉 崇璘 　有旧封 缵承先业 远蒙善奬 聿修如常 天皇遥降德音 重　使命 恩从怀抱 慰谕殷勤 　复俯记片书 眷依前请 不遗信物 许以年期 书疏之间 喜免瑕类 庇　之顾识异他时 而一苇难航 奉知实谕 六年为限 　惮其迟 请更　嘉图 幷回通鉴 从其期限 傍合素怀 然则向风之趣 自不倦于寡情 慕化之勤 可寻　于高氏 又书中所许 虽不限多少 聊依使者之情 省给行人之数 谨差卫军大将军左熊卫都将上柱国开国子大昌泰 

充使送国 兼封附信物如别状 土无奇异 自知差恶

    四

嵩璘启 使船白等至 枉辱休问 兼信物　绢各三十疋丝二百钩绵三百屯 缺 数领足 怀愧实深 嘉　厚情 伏知稠迭 前年附启 请许裁量往还 去岁承书 遂以半纪为限 崇璘情勤驰系 求缩程期 天皇舍己从人 便依所请 筐　攸行 虽无珍奇 特见允依 荷欣何极 比者天书降渔 当作海 制使　朝 嘉命优加 宠章总萃 班沾燮理 列等端揆 惟念寡菲 殊蒙庇　 其使昌泰等 ?专封 将命非能 而承　优容 倍增嘉慰 而今秋晖将暮 序惟　风 远客思归指劳望日 崇　时节 无滞回航 旣许随心 正宜相送 未及驲限 不敢同行 谨自回使 奉附轻　 具如别状

  属国考

定安国本马韩之种 为契丹所破 保其西鄙 宋太祖开宝三年 其王烈万华 因女眞使上表献　 太宗太平兴国六年 又因女眞使上表云 定安国王臣乌玄明言 伏遇圣主 洽天地之恩 抚夷貊之俗 臣玄明诚喜诚　顿首顿首 臣本以高句丽旧壤 渤海遗黎 保据方隅 涉历星纪 仰覆露鸿钧之德 被侵渍无外之泽 各得其所 以遂本性 而顷岁契丹恃其强暴 入寇境上 攻破城砦　略人民 臣祖考 守节不降 与众避地 仅存生聚 以　于今 而又扶余府 昨背契丹幷归本国 灾祸将至 无大于此 所宜受天朝之密书 率胜兵而助讨 必欲报敌不敢违命 臣玄明 诚恳诚愿顿首顿首 元兴六年十月日 定安国王臣玄明 表上圣皇帝前 太宗优诏答之 是时宋欲讨契丹故也 端拱二年 其王子因女眞使 献马雕羽鸣镝 淳化二年 其王子太元 因女眞使上表 其后不至 高丽显宗九年 定安国人骨须来奔

渤海考 终
