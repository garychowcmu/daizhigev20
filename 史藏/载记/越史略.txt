钦定四库全书 史部九 越史略 载记

提要

臣等谨案：
《越史略》三卷，不着撰人名氏，纪安南国事。上卷曰国初沿革，为赵佗以下诸王；曰歴代守任，为西汉至石晋交州牧守姓名；曰吴纪，乃五代末吴权及其子昌岌昌文等事迹；曰十二使君，乃昌文没后诸将杜景硕等争立事迹；曰丁纪，则丁部领以下诸王；曰黎纪，则黎桓以下诸王。中卷下卷皆曰阮纪，则自李公藴得国后诸王事迹，纪述特详。惟以李为阮，与史不合。案黎崱《安南志略》称陈氏代立，凡李氏宗族及齐民姓李者，皆令更为阮，以絶民望。则此书当为陈氏之臣所作。崱志又载陈普尝作《越志》，黎休尝修《越志》，俱陈太王时人。太王者，陈日煚之谥。则此书或附録臣即出普休二人手未可知也。安南自汉迄唐并为州郡，五季末为土豪窃据，宋初始自立国。此书自唐以前大抵全袭史文，自丁部领以下则出其国人之词，与史所载殊有同异。葢史臣但承赴告之辞，故如薨卒之类往往较差一年。至名号官爵或祇自行国中而不以通于大朝，故亦有所错互。其抵牾之处颇可与正史相参证。又史称陈日尊自帝其国，尊公藴为太祖神武皇帝，国号大越。此书原题《大越史略》，葢举国号为名，而所列公藴至昊旵八王皆僭帝号，不独陈日尊一代，则尤史所未详。又玉海记交趾天贶、寳象、神武、彰圣、嘉庆诸年号此书皆与相合。特所列黎阮诸王无不改元者，而史家并未悉载，则必当时深自讳之，故中国不能尽知耳。书末又载陈日煚以下纪年一篇，但録所僭谥号、改元，而不具事迹其中，所称太王者，以史按之，当为陈叔明。其称今王者，当为陈炜。而史载日煚至炜十二世，此书乃仅得十世，未详其故。又考《廉州府志》纪康熈十三年海濵得钟，题皇越昌符九年乙丑，说者疑为宋时李干徳以后僭号，今此书称今王昌符元年丁巳，当明洪武十二年，其九年正值乙丑，则为陈炜僭号无疑，是亦足资考证矣。安南自宋以后，世共职贡，乃敢乗前代失驭之际，辄窃号国中，至着之简策以妄自夸大，实悖谬不足采。然吴楚僭王，春秋絶之，而作传者亦不没其实。故特依伪史例録之，以着其罪，且以补宋元二史外国传之所未备焉。乾隆四十五年九月恭校上
总纂官臣纪昀，臣陆锡熊，臣孙士毅；总校官臣陆费墀

越史畧卷上

国初沿革

昔黄帝既建万国，以交趾逺在百粤之表，莫能统属，遂界于西南隅，其部落十有五焉，曰交趾、越裳氏、武宁、军宁、嘉宁、宁海、陆海、汤泉、新昌、平文、文郎、九真、日南、懐骧、九德，皆禹贡之所不及。至周成王时，越裳氏始献白雉，《春秋》谓之阙地，《戴记》谓之雕题。至周庄王时，嘉宁部有异人焉，能以幻术服诸部落，自称碓王，都于文郎，号文郎国。以淳质为俗，结绳为政，传十八世，皆称碓王。越勾践尝遣使来谕，碓王拒之。周末，为蜀王子泮所逐而代之。泮筑城于越裳，号安阳王，竟不与周通。秦末赵佗据欝林、南海、象郡以称王，都番禺，国号越，自称武皇。时安阳王有神人曰皋鲁，能造栁弩，一张十放，教军万人。武皇知之，乃遣其子始为质，请通好焉。后王遇皋鲁稍薄，皋鲁去之。王女媚珠又与始私焉，始诱媚珠求看神弩，因毁其机。驰使报武皇，武皇复兴兵攻之，军至，王又如初，弩折，众皆溃散，武皇遂破之。王衔生犀入水，水为之开，国遂属赵。

赵纪

武帝
讳佗，姓赵氏，汉真定人。秦始皇三十三年已并天下，略定扬粤，以任嚣为南海尉，佗为龙川令，至二世时嚣死，以佗代嚣。秦灭，佗并有桂林象郡之地，自立为南越王。汉髙祖既定天下，遣陆贾奉玺绶往，拜佗为南越王。汉髙后五年，王自即皇帝位。发兵攻长沙，招抚瓯骆、闽粤，皆属焉。有地东西万余里，御黄屋左纛。汉文帝立，复遣陆贾遗书问之。贾至，王惭，谢，请复为藩王，长供贡职。至汉武帝建元之年薨，谥曰武帝。在位十八年，孙胡立，是为文王。
文王
讳胡，武帝孙也。汉武帝时，尝遣子婴齐入侍。后王薨，谥曰文王。子婴齐立，是为明王。
明王
讳婴齐，文王子也。初为太子，入宿卫于汉，在长安娶樛氏女，生子兴。及文王薨，至是即位，立樛氏为后，兴为太子。汉元鼎四年，王薨，谥曰明王。子兴立，是为哀王。
哀王
讳兴，明王子也。初即位，尊母樛氏为太后。太后未嫁于明王时，尝与覇陵人安国少季通，及即位，汉遣少季来谕王入朝。太后复与少季通，遂劝王入朝。其相吕嘉数諌止王，王不听。太后恐嘉不从，置酒欲诛嘉，嘉知之，阴与大臣谋作乱。汉武帝闻嘉不听，乃使韩千秋等将兵二千人以攻嘉，嘉乃与其弟及国人攻弑王及太后，尽杀汉使者，迎明王长子术阳王，立之。而谥曰哀王。
术阳王
讳建德，哀王庶兄也。元鼎五年十一月，其相吕嘉出兵撃韩千秋等，尽杀之，函封汉使节置境上。元鼎六年，汉以路博德为伏波将军，出桂阳，下湟水；杨仆为楼船将军，出豫章，下横浦；以归义侯二人为戈船、下濑将军，出零陵，下离水；驰义侯因巴、蜀罪人，发夜郎兵，下牂柯江。同会番禺以攻嘉。嘉及王遁入海，博德使人追之，擒王及嘉。时戈船下瀬兵及驰义侯兵未下，而南越已平矣。遂分其地为九郡，南海、苍梧、郁林、合浦、交址、九真、日南、珠崖、儋耳。

右赵自武帝至术阳王，凡五主。始丁巳，终庚午，共七十四年而亡。自汉武帝元封元年以后，皆北人除授。

歴代守任

石戴，汉武帝时人
周章，汉昭帝时人
魏朗子明，汉宣帝时人
苏定，汉光武帝时人
马援
后汉光武建武十六年，麊泠县人征侧，雒将之女也，嫁为米鸢县人诗索妻，性甚雄勇，所为不法，太守苏定绳之以法，侧怒，乃与其妹贰起峰州兵，攻陷郡县，九真日南皆应之，略定汉南外六十五城。自立为王，都麊泠。十七年，汉拜马援为伏波将军以击之。十八年，援縁海而进，随山刋道千有余里，至浪泊上与侧战。侧不能支，退保禁溪。十九年，侧益困，遂走，为援所杀。追击其余党至居风，降之，乃立铜柱为极界，分其地为封溪、望海二县，援又筑为茧城，其圎如茧。二十一年秋援还汉。
周敞，顺帝时为刺史
张乔
顺帝永和三年，象休蛮区怜反，攻杀长吏。以乔为刺史。乔至，慰谕并皆降散。
夏方
桓帝延熹三年，九真复反。拜方为刺史，冬十一月，贼众二万余人皆来降
刘操，桓帝时人
周隅，灵帝时人
朱儁
灵帝光和四年，夏四月，乌浒蛮为乱，州人梁龙等因之以反，有众数万人。帝命儁击破之。以儁为刺史
贾琮
灵帝中平元年，州人屯兵执刺史。帝以琮为刺史。琮至，为抚辑之州境，乃安。百姓歌曰：“贾父来晚，使我先反，今见清平，吏不敢饭。”琮在事三年，拜为议郎。
阮进，汉中平中为刺史
士燮
燮字彦威，苍梧广信人。父赐，桓帝时为日南太守。燮少逰学京师，好左氏春秋，为之批注。又通尚书大义。父丧，阕，举茂才，除巫令。迁交趾太守。谦恭下士，汉避乱者多往依焉。献帝闻其贤，赐玺书褒谕，以为绥南中郎将，领交趾太守如故。建安末，燮遣子廞质于吴，又以珠贝、犀象及香果之珍羙者遗孙权。权嘉之，封龙编侯。弟三人壹、?、武，并为郡长。燮既学问优博，又达于从政，处大乱之世，保全一郡二十余年，疆场无事，民皆乐业，威尊无上，出入鸣钟，磬备威仪，笳箫鼓吹，车骑满道，常有数十妻妾乗辎軿，当时贵重威震南蛮，尉佗不足数也。魏黄初七年，王薨，寿九十，在治四十余年。孙权闻王死，析合浦以北属广州，吕岱为刺史；合浦以南为交州，戴良为刺史。以陈时代王为太守。王子徽等发兵共拒良，后吕岱皆以计诛之，传首武昌。
戴良，呉人
吕岱，呉人
陆允，呉人
孙谞，呉人
邓荀
先是，呉以孙谞贪暴为民患，故使荀督察之。荀至，擅调孔雀三十头送建业，民惮逺不去，与郡吏呉兴杀谞及荀。
呉兴
霍弋
马融
杨稷
刘俊
陶璜
晋武帝泰始三年，孙皓遣陶璜等攻杨稷，不克，遂袭董元营，获其寳物，船载而归。以璜领州督。璜又击元，杀之。稷以其将王素代元，璜又陷其州。因以璜为刺史。后璜见征为武昌督时，呉王已降于晋。晋诏璜复其本职，封宛陵侯，卒。璜在州三十年，恩威交着，及卒，举州号哭如丧父母。
吾彦代璜为刺史
顾秘代吾彦为刺史
陶威，璜子
陶淑，威弟
陶绥，淑子
陶侃
晋元帝大兴元年十一月，诏加侃广州刺史、都督交州诸军事
王谅
晋元帝永昌元年，以谅为刺史，使收梁硕。硕围谅于龙编，夺谅节，谅不与，乃断右臂而取之，谅死。明帝太宁元年，遣将军髙寳攻硕，斩之。
阮放，晋成帝时为刺史
阮敷，穆帝时为刺史
朱辅，秦苻坚时为刺史
阮逊
杜瑗
晋孝武帝太元五年，九真太守阮逊据州叛，六年，杜瑗斩逊，州境乃平
杜惠度
瑗子也。义熈七年，永嘉太守卢循来奔，攻破合浦，径向州治。晋帝以惠度为刺史。惠度率府兵击破之于石碕，又与循战于龙编南津，惠度以雉尾炬烧其船夹岸射之，循兵大溃，循溺水死。惠度取其尸，斩之，函首诣建康。孝武帝初元元年七月，林邑入冦，惠度击破之，林邑乞降。惠度为政，民畏而爱之，城门夜开，道不拾遗。
杜宏文，惠度子
王徽，代宏文为刺史
檀和之
宋文帝元嘉二十三年，命刺史檀和之讨林邑。南阳人宗悫，性好武事，尝言“愿随长风破万里浪”，及和之伐林邑，毅然请行。以悫为振武将军。林邑王范阳迈闻军出，上表请还所掠地。和之进军，围林邑将范伏龙于区粟城，宗悫击破之，五月拔区粟城，斩伏龙，乗胜入象浦。阳迈倾国来战，以甲被象，前后无际。宗悫又为狮子形以拒之，象果惊走，林邑兵大败。阳迈遁去。二十四年，和之还北。
刘牧，宋明帝时刺史
刘勃
阮长仁，宋明帝时刺史
沈焕，齐髙帝时刺史
阮叔献
叔献，长仁之从子。长仁卒，叔献代领州事，以号令未行，求刺史于宋。宋以沈焕为刺史，以叔献为武平、新昌二郡太守。叔献既得朝命，遂发兵守险，不纳焕。焕停郁林，病卒。齐髙帝建元元年，以叔献为刺史，叔献既受命，乃断絶贡献。永明三年，命刘楷为刺史，以讨叔献。叔献惧间道还朝。
刘楷，齐髙帝时刺史
房法宗，齐明帝时刺史
伏登之
法宗长史也。以法宗多病，囚之别室而夺其权。法宗好读书，在囚中求书观之，登之曰：“使君安居犹恐动疾，岂可看书？”竟弗与。齐以登之为刺史。法宗还过岭而卒。
阮凯，齐明帝时刺史
阮畟，梁人，凯叛，畟斩之，代为刺史
侯谘，梁武帝时刺史
杨瞟
初州人。阮贲反，据龙编城，自称南越帝，置百官，改元天德，国号万春。梁武帝拜瞟为交州刺史，陈霸先为司马，以击贲。贲率众三万拒之，败于朱鸢，又败于苏歴江口。贲奔嘉宁城，瞟进军围之，贲奔入新昌獠中，又率众二万出，屯典澈湖，大造船舰，充塞湖中。是夜江水暴涨，霸先率所部兵随流先进，诸军鼓噪以从。贲不为备，因大溃，退保屈獠洞，病卒。余党畏霸先兵势，乃举众就降。贲子天寳入九真，霸先举兵讨平之。以九真为爱州。
陈霸先
以讨阮贲之功，授兵威将军、交州刺史，寻征还北
刘方
隋文帝仁寿二年，州帅阮佛子据越王城作乱，兄子大权据龙编。文帝以方为行军总管，以讨佛子。佛子惧，请降。焬帝大业中，以林邑反，帝改日南为驩州，以方为驩州道行军总管，以讨林邑。方军至阇梨江，林邑兵皆骑巨象，四面而至。方乃多掘小坑，草覆其上，既战伪北，林邑逐之，象多陷死，因以鋭师继之，林邑大败，俘馘万计。方追之，屡战皆捷，过马援铜柱南，八日至其国都，林邑王梵志弃城遁，方入城，获庙主十八，皆铸金为之。方刻石纪功而还，道病卒。
丘和
唐髙祖武德五年，授和大总管，爵谭国公。和复奏，置都督府主。
刘延佑
唐髙宗调露元年，改交州刺史为安南都护府，以延佑为都护。旧俚户歳半租，延佑责令全入，众始怨。延佑诛其渠李嗣仙，余党遂叛，围府城杀延佑。
曲览
中宗时为都护，以贪暴失众心，为司録甘猛所杀。
张顺，肃宗时为都护
张伯仪
张顺子。肃宗至德二载，改安南曰镇南都护府，以伯仪为都护。代宗大厯二年，张伯仪更筑罗城。三年，复为安南都护府。
髙正平，代宗时为都护
赵昌
代正平为都护，德宗贞元七年，昌奏置柔逺军。
裴泰
代昌为都护，为府人王季元所杀，以赵均为都护。
赵均
李象古
宪宗时为都护，为府人杨清所杀。
阮元喜
穆宗长庆二年，以元喜为安南都护，以城门有逆水，恐州人多出反叛，因卜今城时方筑小城。相者卜曰：君力不足修大城，五十年后必有髙人于此定都建府也。至咸通中，髙骈乃増筑罗城。
韩约，朗州武陵人，本名重革。文宗太和中，废州都督，咸属安南都护府，以约为都护。
武浑，武宗时人
裴元佑，武宗时人
阮涿，宣宗时为都护经畧使
王式
父起，王楷之弟也。擢进士第，式巧于仕宦，迁殿中侍御史。大中中为晋州刺史，徙安南都护
李鄠
宣宗大中十二年，代王式为都护。十二月土蛮引南诏兵袭本府，陷之。鄠奔武州二年。鄠集土兵攻羣蛮，复取府城。懿宗责其失守，贬儋州司户。咸通中，罢安南都护府，置行交州于海门镇。寻复之。
王寛，代鄠为都护
蔡袭
懿宗咸通中，南诏率蛮来冦，懿宗以湖南观察使蔡袭代王寛，仍发单滑徐汴荆襄潭鄂诸道兵以击之，蛮遂引去。时岭南节度使蔡京忌袭功成，罢戍兵，袭以蛮冦未定，兵疲食尽，作十必死状，申于中书省。时相信京言，终不省。四年春正月，南诏复率蛮兵五万来攻，复陷府城，援兵不至。袭左右皆徒步力战，身中十矢，欲下船不及溺水而死。荆南虞候元惟德谓其众曰：“吾辈无船，入水则死，不若还向城与蛮人斗，以一身易二蛮，亦为有利。”遂自东罗门入。蛮不为备，惟德纵兵击之，杀二千余人。明日蛮将杨思进出战，惟德死之。蛮所杀虏凡五十万人，留兵二万人。懿宗召还诸道兵，罢安南都?府，置行交州于海门镇，以宋戎为交州刺史。七月复置都?府。咸通五年，以容管经畧使张茵勾当安南军府事。茵逗留不进，夏侯荐髙骈以代茵。
髙骈
骈字千里，崇文之孙也。世在军中，折节读书，好谈论古人。少事朱叔明，有二鵰并飞，引弓祝之曰：“我且贵，当中之一。”发而二鵰俱贯，众大惊，号落鵰侍御。以功迁秦州防御使。时南诏尽有交州地，咸通五年，骈以骁卫将军为安南都?府、经略招讨使，悉以张茵所将兵委之。九月骈至南峯州，蛮众五万，方获秋稲，骈掩击，大破之，遂进攻南诏，又破之，杀其将叚酋迁及土蛮兵斩首三万余级。乃废都?府，置静海军，以骈为节度使，骈据本州岛称王。自羣蛮为冦殆十年，至是乃安。骈修筑罗城，周回一千九百八十丈零五尺，髙二丈六尺，脚广二丈六尺，四面女墙髙五尺五寸，敌楼五十五所，门楼五所，瓮门六所，水渠三所，踏道三十四所，又筑堤子，周回二千一百二十五丈八尺，髙一丈五尺，脚阔三尺，又造屋五千余间。髙骈以我州至邕广海路多潜石覆舟，漕运不通，遂命长史林讽等疏凿。夏四月五日起役，踰月之间将欲开达，但中间値巨石绵亘者数丈，坚硬如铁，刀下刃卷，斧施柯折。役者相顾，殆?中止。五月二十六日当书，黒云滃兴，怒风暴作。俄而轰雷大发，连震数声，儵尔开霁而巨石已破碎矣。但余两处，至六月二十一日复大震如初，而巨石一时瓦裂。事毕，因命其处曰天威泾。九年，懿宗以骈为右金吾大将军，加捡挍尚书右仆射，徙天平节度使。寻卒。
髙鄩
骈之从孙。懿宗朝，骈以鄩尝为先锋，荐之代领我州。
曾衮
僖宗时，代髙鄩为节度使，以抚字有声，州人呼曾尚书，撰《交州记》一篇。
朱全昱，全忠兄，代衮为节度使
独孤损
昭宗时，为宰相。哀帝授静海节度使，以代全昱。州人号为岳尚书。
曲颢，梁开平元年，代损为节度使
曲全美
颢弟也。明宗时，代颢为节度使。后为南海将梁克真所执，送南汉，以阮进代之。
阮进
后唐明宗长兴元年，南汉主刘龑遣其将刘克真来伐我州，擒节度使曲全美，以其将阮进代之。
杨廷艺
爱州人。唐明宗长兴中，廷艺发兵攻阮进，进逃归。廷艺自称节度使。晋天福二年为矫公羡所杀
矫公羡
峯州人。后晋髙祖天福二年，春三月，公羡杀廷艺而代之。后为呉王所杀。

右歴代守任。自西汉武帝元封元年辛未至石晋髙祖天福三年戊戌，凡一千三十八年而呉始兴。或北人除授，或本国自称，无虑百余人，见记者八十三人。

呉纪

前呉王
讳权，姓呉氏，先府之子也。事杨廷艺为将军。后晋髙祖天福三年，冬十二月，权自爱州举兵攻公羡。公羡使人求救于南汉，刘龑以其子万王洪操为静海军节度使，将兵救公羡。洪操舟师自白藤江入，欲攻权。而权已杀公羡矣。权闻洪操至，于海口潜植鐡头大杙，及涨潮，使以小舟挑战，而佯北。洪操追之，潮退，杙露，洪操拒战不暇，而潮落甚急，舟尽碍于杙内，权夺击，大破之，溺死过半，杀洪操。权始称王。以晋出帝开运元年王薨，在治凡七年。
杨平王
讳主将，姓杨氏，前呉王家臣也。呉王薨，自立为王。呉王子昌岌奔茶乡范令公家。主将以其弟昌文为已子，昌文弟南兴、干兴皆幼。乆之，主将使人将兵至令公家，索昌岌。令公惧，匿昌岌于洞中。后汉隠帝干佑三年，主将遣昌文及杨杜二使将兵攻太平唐阮二村，行至慈廉，昌文谓二使曰：“我先王之德洽于民心，不幸违弃羣臣，主将自行不义，罪莫大焉。今又使我往伐无辜之邑，幸而胜之，彼终不服，为之奈何？”二使曰：惟命是听。遂反，兵袭平王，克之。昌文以平王与已有恩，乃降于张阳，使食其邑。平王在位七年。
后呉王南晋、天策
南晋，讳昌文，呉王权之第二子也。以汉干佑三年废杨平王而自立，称南晋。至周太祖广顺元年，遣使迎其兄昌岌，与之更相为政。岌称天策。时有华闾洞人丁部领，负溪山险固，不修臣职，二王欲讨之。部领惧，遣其子琏入贡。琏至，二王责其不庭，执琏而往征之，踰月不克。王乃悬琏竿上，谓部领曰：“不降，即杀之。”部领怒曰：“大丈夫岂以儿子之故累大事耶！”遽命十余弓射琏。二王惊异，乃班师焉。时天策擅作威福，而南晋不复预政矣。显德元年，天策薨，南晋王遣使于汉，刘鋹以王为静海节度使。宋太祖干德三年，王率师攻太平唐阮二村，王舶上观战，为伏弩所中而薨。时十二使君并起，各据州郡自治。天策在位三年，南晋十三年。显德，周世宗年号。

右前呉王至后呉王，凡三主。始戊戌，终乙丑，共二十八年而亡。

十二使君

矫三制，名公杆，据峯州
阮太平，名寛，一名记，据阮家
陈公览，名日庆，据唐林
杜景公，名景硕，据杜洞
阮逰奕，名昌识，据王槁
阮郎公，名珪，据超类
阮令公，名守捷，据仙逰
吕左公，名犷，据细江
阮右公，名超，据扶列
矫令公，名顺，据洄湖
范防遏，名白虎，据藤州
陈明公，名览，据江布口

右十二使君。始乙丑，终丁卯，凡三年而丁先王始并。

丁纪

先王
讳部领，姓丁氏，华闾洞人。少孤，与母媪五人居山神祠。侧门外有山荷丛，叶上蜗迹成天子字。王为儿时与羣童牧牛于山野，皆推为众儿长，以君臣礼事之，相与嬉戏，则共交手为椅以捧王，又取芦花为前导，以左右引象天子队仗。暇日，羣儿相率摘柴，以供役课。晚归其母，母见之喜，为烹豚以飨之。乡中父老皆相戒曰：“此儿器宇非常，必能济世安民，我辈若不早附，异日必悔。”其晚，率子弟往从之，居于汹澳栅。其叔独据栅不从，王率众攻之，不胜，奔至潭家湾，桥壊，陷于泞。叔欲刺之，见二黄龙覆其上，叔惧而退，乃降。时境内无主，王闻陈明公贤而无嗣，乃以其子往依焉。明公一见为器重之，养为已子，尽付以所部兵，使攻十二使君，皆平之。戊辰，明公卒，京府吏民多往归之。王以赵宋太祖开寳元年称皇帝于华闾洞，起宫殿，制朝仪，置百官，立社稷，尊号曰大胜明皇帝。置大鼎于庭，养虎于槛下，令曰：有犯法者受烹噬之。罪人皆慑伏，不敢违命。
【己巳，公元969年】二年，闰五月，封长子琏为南越王
【庚午，公元970年】三年，改元曰太平元年。宋封王为安南郡王。立王后五人。（有年号自此始）
【辛未，公元971年】太平二年，置文武僧道阶品。以刘某为都护府，太师阮匐为定国公，黎桓为十道将军。宋闻王称尊号，使遗王书，其畧曰：中夏之于蛮貊，犹人之有四肢也，茍心腹未安，四体庸能治乎？蕞尔交州，逺在天末，唐季多难，未遑区处。今圣朝盖覆万国，太平之业，亦既成矣，俟尔至止，康乎帝躬。尔毋向隅，为我小患，俾我为絶蹯断节之计，用屠尔国，悔其焉追。
【壬申，公元972年】太平三年，封子璇为卫王，立季子项郎为太子。命阮子猷如宋修好。
【甲戌，公元974年】太平五年，王得谶曰：杜释弑丁丁，黎家出圣明，竞头多横死，道路絶人行。
【丙子，公元976年】太平七年
【己卯，公元979年】太平十年春，越王琏使人杀太子项郎。
冬十一月，王夜宴，为福侯宏杜释所弑，及越王琏等。先是，释为桐关吏，夜卧桥上，见流星入口，释以为休征，遂萌弑逆之心。王既遇害，释潜入宫中，匿于溜下，踰三日，渴甚，以手盛雨水而食。宫女见之，告定国。阮匐收斩之，与其将军黎桓奉卫王璇即皇帝位。追尊王为先王，母为太后。王在位十一年，寿五十五，改元者一。
卫王
讳璇，先王次子也。先王为杜释所弑，阮匐黎桓共奉卫王即皇帝位。二年，秋七月，宋人伐我，众以璇幼弱，共推黎桓为帝。降璇为卫王。

右丁先王至卫王，共二主。始戊辰，终庚辰，凡十三年而亡。

黎纪

大行王
讳桓，姓黎氏，长州人也。父觅，母邓氏，初懐娠，梦腹生莲花，俄而结实，收之分与人食。及寤莫识其故。以天福元年七月十五日生王，母见其手色异常，语人曰：“此儿长成，恐吾不及享其禄矣。”逾数年而父母俱亡。本州岛有黎观察者，见而异之，养为已子。王遇冬寒，覆舂而卧，观察视之，见有黄龙覆其上，由是益竒之。及长，事南越王琏。先王嘉其勇智，累迁至十道将军、殿前指挥使。太平十年，先王遇弑，卫王尚幼，王乃摄行国政，称为副王。阮匐、丁佃以王将不利于孺子，乃相率起兵。王出师攻之，斩佃于阵，执匐送京师，杀之。卫王二年，宋太常博士侯仁寳请兵伐本国。宋以仁寳为交州路转运使，领诸军来攻。时谅州闻兵至，以状闻。太后命南栅人范巨备为大将军，率师拒之。师出之日，巨备直入省中，谓王曰：“今主上幼弱，未知我辈勤劳，脱有尺寸之功，其谁知之？不如先策十道为天子，然后出师。”军士闻之，咸呼万歳。太后见人情恱服，使以龙衮加王，躬请即位。庚辰之年，王即位，封父为长兴王，母邓氏为太后。
【辛巳，公元981年】天福元年，春三月，侯仁寳军至浪山，陈钦祚至西结，刘澄至白藤。王自将拒之，植杙捍江，宋兵退保宁江。王令诈降以诱仁寳，北军败，擒斩之。钦祚等闻军败，引退。
上尊号为明干应运神武升平至仁广孝皇帝。
【壬午，公元982年】天福二年，立五王后。王遣徐穆等使占城，为所执，王怒，自将讨之，斩其王篦眉税于阵，俘馘不可胜数。获宫妓数百，迁其重器，收金银寳货以万数。灭其城池，毁其宗庙。是歳还。京师大饥。
【癸未，公元983年】天福三年初，王征占城，经铜鼓山至婆和，以海路险阻，艰于去来，使开渠，由是舟楫乃通。
【甲申，公元984年】天福四年，造百寳千歳殿于火云山，其柱裹以金银，东建风流殿，西建荣华殿，左建蓬莱殿，右建极乐殿，次构火云楼，连起长春殿，其侧起龙禄殿，盖以银瓦。
【乙酉，公元985年】天福五年，秋七月丁巳，王之诞辰也，使造舟江中，以竹作假山于舟上，号南山，遂设竞渡礼。
【丙戌，公元986年】天福六年，宋授王静海军节度使。
【丁亥，公元987年】天福七年，王初耕藉田于队山，得金银瓮一，耕于皤悔山，得瓮一，名其地曰金银田。
【戊子，公元988年】天福八年
【己丑，公元989年】天福九年，管甲杨进禄以驩爱二州附占城王。亲征，擒之，复取二州。封第三子为南封王
【庚寅，公元990年】兴统元年，春正月，改元曰兴统。宋命左正言宋镐来封王。
【辛卯，公元991年】兴统二年，封弟之子为御蛮王，居峯州。
【壬辰，公元992年】兴统三年春，王御干元楼观灯。
【甲午，公元994年】兴统五年，封第十一子为行军王，居北岸吉览州。
【乙未，公元995年】应天元年，正月，改元。命杜亨使于宋。
封义子为扶带王居扶带。
【丙申，公元996年】应天二年，王亲征麻黄、大发、舟波三洞，拔之。
【丁酉，公元997年】应天三年，秋七月，王征杜洞江贼，擒之。
大水。
【戊戌，公元998年】应天四年
【已亥，公元999年】应天五年，王亲讨何洞之十九州岛，平之。
【庚子，公元1000年】应天六年，讨峯州贼郑航，擒之。命刘绍如宋。
【辛丑，公元1001年】应天七年，征莒隆贼。贼见王，张弩注矢，欲射之，矢寻坠，再举，弦断，惧而退。王御楼船，入穷江追之。贼陈于两岸，与王拒战。王兵陷于江。卫王璇中流矢死。王呼天三声，贼自败。
【壬寅，公元1002年】应天八年，造银兠鍪数千余顶，颁赐军人。
【癸卯，公元1003年】应天九年，王幸驩州凿多盖港直至暗州。
【甲辰，公元1004年】应天十年，王拽罾，得巨蛇，忽然逆流而去。
遣行军王如宋。
【乙巳，公元1005年】应天十一年，王薨于长春殿，谓之大行王，因为庙号。在位二十七年，寿六十五，改元者三，葬长州德陵。
中宗
讳龙钺，大行第三子也，母初侯姨女。九歳封南封王。大行初薨，王与东城王、中国王、开明王争立，九阅月，国中无主。东城王败奔占城，为所杀。元年正月，王即位，凡三日为开明王所弑。号中宗，寿二十五。
卧朝王
讳龙廷，大行第五子也，中宗母弟。兴统三年封开明王，篡中宗而自立。丙午，元年，王即位，尊号曰开天应运圣文神武则天崇道大胜明光孝皇帝。王性好杀，人有临刑，用茅纒以火烧之，又使优人廖守心持钝刀而解之，以迟其死，如此数日，其人哀号痛切，守心戏曰：“汝不惯受死。”王大笑，以为乐。凡征讨所获虏俘，则押赴江岸，潮退，令人作水牢，驱入其中，潮涨，则呵呷而亡。又使登髙木，从下伐之。王又幸支宁江，江多蛟，乃系人于舟侧，往来中流，令蛟害之。凡牲牢将供庖厨，先使人牵入，手刺杀之，然后付庖人。又削甘蔗于僧统郭卯头上，阳为失手，伤卯头，流血，王大笑。或寅夜杀猫，赐诸王食，食毕以猫头示之，诸王皆呕吐。每视朝，则使优人喋喋其口以乱执政之奏事。又以守宫为脍，以与人相争而食。诸王叛，王讨平之，伐御蛮王，克之，改峯州为太平府。尊母氏为兴国广圣太后。
【丁未，公元1007年】二年，定文武官制，一遵于宋
【戊申，公元1008年】三年，正月，改元景瑞元年。王亲征都良、渭龙二州，俘蛮人及马数百匹。使人以杖击蛮囚，痛甚，蛮大呼，误犯大行讳。王大笑，再命击之，蛮人复呼，屡犯，王甚恱。又讨爱州，俘其人，作囤寘其中而笑之。
【己酉，公元1009年】景瑞二年，秋七月，王征驩唐何石等州。
冬十月辛亥，王薨于寝殿，号卧朝王。王有痔疾，卧以视朝。年二十二即位，在位四年，年二十五，改元者一。

右黎，自大行至卧朝共三主。始庚辰，终己酉，凡三十年而亡

越史畧卷中

阮纪

太祖
讳藴，姓阮氏，北江古法人也，母范氏。以太平五年二月十七日生。幼而聪睿，器宇恢豁，逰学于六祖寺，僧万行见而异之曰：“此非常人也，强壮之后，必能济世安民，为天下主。”及长，慷慨有大志，不事产业，好涉猎经史。应天中，事中宗。及中宗为卧朝所弑，羣臣皆奔亡，惟王独抱尸而哭。卧朝嘉其忠，拜左亲卫殿前指挥使。王所居乡中有木绵树，为雷所震，其迹成文云：“树根杳，工木表，青青禾，刀木落，十八子成。震宫现日，兊宫隠星。六七日间，天下太平。”万行乃谓王曰：“臣近见谶文之异，知黎当亡而阮当兴也。阮氏无若公之寛慈仁恕，颇得众心，臣年七十有余，但以不及见盛治为恨耳。”王恐语泄，使万行匿于芭山。景瑞二年，卧朝薨，嗣主幼冲，王年三十六，将随龙军五百人入宿卫时在内祇候陶甘沐揣知王有欲受禅之意，遂以间微激之曰：“主上冥顽，多行不义，天厌其德，弗克寿终。嗣子冲幼，未堪多难，庶事烦扰，百神靡依，下民嗷嗷，欲求其主。亲卫曷因此时逺追汤武之迹，近鉴杨黎所行，上顺天心，下从人望，而犹守区区之小节耶？”王虽内悦其言，而疑有奸谋，乃阳骂之曰：“公何为敢出是言！吾必执以送官。”甘沐徐曰：“臣见天时人事如此，故敢启之，今欲送官，诚不辞死。”王曰：“吾安忍告公？但恐语泄而并诛耳。”甘沐复谓王曰：“国人皆谓阮当代黎，图谶已见，不可掩也，转祸为福，今其时矣！亲卫尚何疑乎！”王曰：“吾观公志与万行不异，诚如此言，计将安出？”甘沐曰：“方今百姓疲弊，民不堪命。亲卫若抚以恩德，彼必翕然从之，犹水之就下，孰能御之？”甘沐知事急，恐变生，乃语朝中卿士，即日皆会于朝堂，谋曰：“今者亿兆异心，上下离德，人怨先王之苛虐，不欲归从嗣君，咸有推戴亲卫之志。吾辈不因此时立亲卫为天子，仓猝有变，得保其首领耶？”于是共扶王正殿，立为天子，百官皆呼万歳。
元年，冬十一月，王即位，大赦天下，焚网罗狱具。羣臣上尊号曰奉天至理应运自在圣明龙见睿文英武崇仁广孝天下太平钦明光宅昭彰万邦显应符感威震蕃蛮睿谋神功圣治则天道政皇帝。追尊考曰显庆王，母明德太后，册王后六，立长子玛为太子，余皆侯爵，王女十三人皆公主，以长女安国公主嫁于陶甘沐，封为义信侯，王兄某为武威王，弟为圣翊王，陈镐为相公，呉丁为枢密使，归硕辅为太保，邓文孝为太傅，裴车磊为左金吾，谭坦为左武卫，杜间为右武卫。
初，古法乡应天寺犬生一白子，背上黒毛成天子字，至是王以甲戌生。
【庚戌，公元1010年】二年，正月，改元顺天元年。初，王以华闾城湫隘，乃迁都大罗城。初迁时，泊舟城下，黄龙见于御舶，因号升龙。改华闾为长安府，北江曰天德江，古法曰天德府。升龙京内起朝元殿，左置集贤殿，右置讲武殿，左启飞龙门，右启丹凤门。正阳启髙殿，阶曰龙墀。墀内翼以回廊，周匝四面，干元殿后置龙安、龙瑞二殿，左建日光殿，右建月明殿，后有翠华宫。城之四面启四门，东曰祥符，西曰广福，南曰大兴，北曰曜德。又于城内起兴天寺五凤星楼，城离方创胜严寺。
【辛亥，公元1011年】顺天二年，王亲征爱州莒隆贼，平之。是歳，又于城内起太清宫，万歳寺，镇福藏。城外建四天王寺，衣锦寺，龙具圣寿寺，又起含光殿于泸东步。
占城国进狮子。
【壬子，公元1012年】顺天三年，建龙德宫于城外，以居太子，欲其周知民事。
十二月，神人留迹于东南峯盘石上，长广三尺，深一丈。
真腊国来贡。
王征演州。
【癸丑，公元1013年】顺天四年，御含光殿观竞渡。
冬十月王征渭龙州蛮，克之。
【甲寅，公元1014年】顺天五年，命翊圣王讨蛮将杜长惠于金华步，克之，斩首万计，俘获士马不可胜数。
篱州献麒麟。
改应天府为南京。
真腊来贡。
【丙辰，公元1016年】顺天七年，大熟，禾三十结直钱七十文，赐境内三年租。起天光、天德二寺及塑四天帝像。
地震。
望诸名山。
度京师人千余为僧道。
【丁巳，公元1017年】顺天八年，干元殿震。
宋真宗封王为南平王。
【戊午，公元1018年】顺天九年，使阮清道如宋，求三藏经，得之。
【庚申，公元1020年】顺天十一年，命王子讨占城，克之。
初，干元殿震，视朝于东殿，今又震，视朝于西殿。
【辛酉，公元1021年】顺天十二年，春二月戊子，以王诞日为天成节。筑万歳南山于广福门外，多作飞禽走兽之状，罗列其上。
【壬戌，公元1022年】顺天十三年，命翊圣王伐大光歴。
【癸亥，公元1023年】顺天十四年，改湖阳镇为永安州。
【甲子，公元1024年】顺天十五年，命太子伐峯轮州，开国伐都金州，筑升龙城。
【乙丑，公元1025年】顺天十六年，僧万行化身。
真腊来贡。
诏立番寨于驩州南界。
【丙寅，公元1026年】顺天十七年，命太子讨演州。
遣使如宋。
【丁卯，公元1027年】顺天十八年，命太子讨七源州，东征王讨文州。
【戊辰，公元1028年】顺天十九年，春二月，王不豫。三月戊戌，薨于龙安殿。寿五十六，庙号太祖，葬天德府寿陵，在位二十二年，改元者一。
太宗
讳德政，名佛玛，太祖长子也，母黎氏。太祖即位，封开天大王，又立为太子。顺天十一年，奉命平诸蛮贼，有功。太祖薨，羣臣奉遗诏，诣龙德宫，请即位。时翊圣、武德诸王皆伏兵于广福门外，欲袭王。王自祥符门入，至干元殿，三府兵攻益急，王命阮仁义击之，三府兵败，武德王为黎奉晓所杀。是日王即位于柩前，大赦改元，以顺天十九年为天成元年。上尊号曰开天统运尊道贵德圣文广武崇仁上善政理民安神符龙现体元御极亿歳功髙应真寳歴通元至奥兴隆大定聪明慈孝皇帝。
初，王生于长安府，府中民家牛无数自换其角。占者曰：丑生人为天子。言讫不见，至是王以丑年生。
开国王据长安府以叛，王亲征之，开国王降，诏免其罪。
五月，神人现迹于万歳寺。以梁任文为太师，呉尚丁为太傅，陶处忠为太保，阮道纪为枢密，阮彻为左参知政事，廖嘉真中书侍郎，矫蓬为右参知政事，何逺为谏议大夫，归文雷为左腹心，阮仁义为右腹心。置殿前禁军十卫，一曰广圣，二曰广武，三曰御龙，四曰捧日，五曰澄海，每卫各分左右。
六月，以王诞日为天圣节，筑万歳山于龙墀。有五峯，中峯立长寿仙帧，左右皆有。白鹤山上为飞仙鸟兽之状，山腰又有神龙蟠绕。开植旌旗悬金璧，使伶儿在岩中弄笛吹笙，歌舞为乐。
【己已，公元1029年】天成二年，以谅州牧申绍泰尚平阳公主。爱州但乃甲叛，王亲讨擒之。
神人现迹于天胜寺
龙现于干元殿基，王曰：“其殿已圮，惟基独存，今龙现之意其龙胜之地乎？”乃増广其规模而重修之，改名曰天安殿，殿左起宣德殿，右起延福殿，前曰龙墀，东置文明殿，西置广武殿，墀之左右对立钟楼，以登闻寃狱之事，前安奉天殿，上建正阳楼，为掌漏刻之处，后起长春殿，上建龙阁，其外筑城曰龙城。
秋八月，驩州献麒麟二。
冬十月，万歳寺前雨白米成堆。
【庚午，公元1030年】天成三年，起天庆殿，后架凤凰楼
冬十月，王幸乌路省敛。命大僚班黎偓佺使于宋。
大熟。
【辛未，公元1031年】天成四年驩州叛，王讨平之。
造寺观凡一百五十处。
【壬申，公元1032年】天成五年，释迦寺优昙树开花。
四月，王幸杜洞江，耕籍是田。献九穗禾，诏改其田曰应天。
【癸酉，公元1033年】天成六年春，定源州叛，王讨平之。
九月，彘源州叛，王讨之
【甲戌，公元1034年】天成七年，四月，改元通瑞元年。诏羣臣奏事于王者称王曰朝廷。
秋九月，幸仙逰山重先寺。诏起重兴殿。
古州法云寺僧上言：寺中放光数道，随光掘之，得石函一，函内有银函，银函内有金函，金函内有瑠璃瓶，瓶中有舍利。
【乙亥，公元1035年】通瑞二年，天庆殿前生芝草。封王子日中为承干王。
起造西市及长廊，建太和桥于苏歴江。
爱州叛，王亲征，克之。王在爱州行宫宴羣臣，密指定胜将阮庆曰：“此必反矣！”左右问其故，曰：“此人瞻视异常，动止失节，见我有惭色，是故知之。”其年庆果反。
【丙子，公元1036年】通瑞三年，春三月，以峯州牧黎顺宗尚庆城公主。
四月，置驩州行宫。
都金常新平原等州叛。
【丁丑，公元1037年】通瑞四年，以开皇王为元帅，讨都金等州，克之。乌路桑园中古佛涌。
设竞渡礼。
大水
【戊寅，公元1038年】通瑞五年幸布海口，耕籍田。
秋八月，王御含光殿观竞渡。九月，神人现迹于天胜寺。
宋仁宗封王为南平王。占城王子地婆刺等来朝。
【己卯，公元1039年】通瑞六年，春正月，广源州首领侬存福叛，称昭圣皇帝，封长子智聪为南衙王，改其州曰长其国。王亲讨之。师渡冷浮津，白鱼入王舟。至广源州，存福焚其部落而遁。纵兵追之，获存福。其子智髙脱身而走，执存福归京斩之。
夏五月，广源州献生金一块，重一百十二两。
六月，改元为干符有道元年。
冬十二月，真腊国来贡。
遣使于宋。
【庚辰，公元1040年】干符有道二年，春正月朔，日有食之。
【辛巳，公元1041年】干符有道三年，夏五月，定宫女阶品。
六月，殿前指挥使丁禄冯律等谋叛，事觉伏诛。
冬十一月，以明威侯知乂安州。侬智髙与其母阿侬自雷火洞复据傥犹州，改其州曰大□国。王命讨之，生擒智髙。王怜存福既被诛，因原其罪，畀以广源、雷火、平婆、思浪等州。
【壬午，公元1042年】干符有道四年，春三月，王幸茄览海口，耕籍田。
地震。
交州叛，冬十月，改元明道元年。
诏中书省删定律书。
十一月，诏诸路各置亭候，以便四方之观认。凡老弱及有大功已上犯罪者得赎铜。
铸明道钱。
梁茂材使于宋。
【癸未，公元1043年】明道二年，春四月，爱州叛。
五月，以开皇王为都统大元帅，讨爱州。奉干王为都统元帅，讨文州。文州平。
夏四月，王幸武宁州松山寺，见其颓殿中有柱石欹压，上慨然有重修之意，石柱忽然复正，因命儒臣作赋以纪其异。
秋九月，使魏征如广源州，赐智髙郡王印，仍拜太保。
诏造舰数百艘，皆作龙凤鱼蛇虎鹦鹉之形。
冬十月，长春殿御盾自动。
【甲申，公元1044年】眀道三年，二月，御盾复动。
癸卯，亲征占城。以开皇王为留守。甲申，发自京师，乙巳，次大恶海口。时波涛帖息，大军利渉，自大安至姑山，紫云捧日，至碯湾有片云覆王舟，随其行止。至思眀海口，白鱼入舟王。闻占城王先列象阵于五满江以待官军，遂诏军士舍舟登陆，王乃部分士卒建旗鸣鼓欲击之。贼见兵威甚盛，遂先溃。王追斩三首，郭嘉懿斩其王仁斗以献。获象三十头，生擒五千人，余为乱兵所杀者无数。王为恻然，下诏有杀占城人者斩。
秋七月，大军入佛誓城，俘其宫女妻妾。八月班师，至长安府，黄龙见于王舟。九月，王至自占城。
冬十月，改元天感圣武元年，大熟
十二月，置懐逺驿于嘉林，以馆四方客使。
太保侬智髙来朝
【乙酉，公元1045年】天感圣武二年，春三月，立大内碑。
夏五月，造太平车，以黄金为饰。
【丙戌，公元1046年】天感圣武三年，夏五月，起银汉宫于后苑，以居占城宫人。
【丁亥，公元1047年】天感圣武四年，置望国镇及归德、保康、宣化、清平、永通、感化、安民七驿，各立碑侯，以为蛮夷歇宿之处。占城来贡，诏流其使于真登州，以其王雍尼不恭故也。
【戊子，公元1048年】天感圣武五年，侬智髙以勿恶洞叛。命武威侯及太尉郭盛谥讨之。交战之日，天地晦冥，俄而轰雷震于洞中，其酋长支体磔裂，举洞惊骇，遂降。
三月，立社坛于长广门外，以为四时祈谷之处。
秋九月，开琼林、胜景、春光三园。
冬十二月，诏定打春牛法。
范去了谋反，事觉，剐其肉于东西市。
【己丑，公元1049年】天感圣武六年，春三月，改元崇兴大寳元年。秋八月，凿御沟于凤城外，又开金鸣万岁池。初凿池时，中铿然有声，掘之，得黄金一块，重五十两，因以名。又筑石山三峯于池上，建舞凤桥。
【庚寅，公元1050年】崇兴大寳二年，置决旱、大发、文湘洞于宋境西平州界。
侬智髙据宋界安德州勿阳洞，以其洞为南天国，改元景瑞。爱州五县江龙池甲叛。
【辛夘，公元1051年】崇兴大寳三年，开瑞清沼、应明池于胜景园。
置内外随龙军。命左骁卫将军陈稔将五县人凿个澟港
【壬辰，公元1052年】崇兴大寳四年，智髙请附于宋，宋不纳，乃冦于宋。
五月，智髙攻破宋横山寨，遂陷邕州。以其州为大南国，自称仁惠皇帝。
【癸巳，公元1053年】崇兴大寳五年，宋伐智髙，使梁珠来乞师，诏以殿前指挥使武珥为招讨使以援之。是月，宋狄青败智髙于归仁。智髙奔大但国。三月，铸钟置龙墀，令民之有寃抑不达者，聴撞其钟以闻。
宋石鉴从特磨道袭智髙母阿侬。阿侬年已六十余矣。大但人函智髙首献于宋，斩阿侬于都市。由是诸侬遂灭。
【甲午，公元1054年】崇兴大寳六年，九月戊寅，王不豫。冬十月，辛夘，薨于长春殿。寿五十四，在位二十六年。葬天德府寿陵。
圣宗
讳日尊，太宗第三子也。母梅氏。太宗梦月入后懐，因有娠。以顺天十四年二月二十五日生于龙德宫。天成元年，立为太子。及长，通经传，晓音律，尤长于武略。太宗命征伐，所向皆克。太宗薨，奉遗诏即位于柩前。十月改元，以崇兴大寳六年为龙瑞太平元年。尊母梅氏曰灵感太后。上尊号曰法天应运崇仁至德英文睿武庆感龙祥孝道圣神皇帝。
诏焚网罗狱具
出翠华宫女
赐东宫文武臣僚爵各有差。以裴嘉佑为文明殿大学士，范彛为左威卫，陈改为右威卫，刘庆为左清道，王行为右清道。改神卫匡圣都为拱圣广德都，为忠武广武都，为昭武及増置左右龙翼都，各一百人。
丙午，葬太宗。立后八人，以阮道成为太师，郭擎日为太尉。
建永寿殿
【乙未，公元1055年】龙瑞太平二年，修大内诸殿。
癸丑，以王生日为干兴节。
占城来贡
秋八月，王御水晶殿，观竞渡。
冬十月，大寒。王谓左右曰：我居深宫之中，御兽炭，袭狐裘，冷气犹且如是；况囹圄之中，缧绁之苦，曲直未分，腹之不充，形之不盖，一为寒风所逼，岂不死于无辜？我甚悯之。其令有司发府库衾席赐之。仍日给二饭。赐天下今年税钱之半，造东林寺及东究山静虑寺。
宋仁宗封王为郡王
遣使于宋
【丙申，公元1056年】龙瑞太平三年，设罗汉会于天安殿
秋八月，真腊来贡。造崇庆报天寺，发府铜一万二千斤，铸钟留于其寺，王为亲制铭文。
冬十月，己酉，下劝农诏。
改大首领为刺史
【丁酉，公元1057年】龙瑞太平四年，春三月，起大胜资天寳塔于崇庆报天寺。髙数十丈，其制为三十层。
夏四月，王使员外郎梅元清以麒麟二遗于宋。
甲午，黄龙自琼林园见于长春殿前。安州道叛。
冬十月，王幸道大旁海口，黄龙见于金凤舟，因改为祥龙。
十二月，起天福、天寿二寺，以黄金铸梵王帝释像以安置。
占城来贡
【戊戌，公元1058年】龙瑞太平五年，起壶天八角殿于金鸣池。
三月，辟祥符门，起楼其上。
夏五月，黄龙自龙徳宫见于永寿殿。
六月，起灵光殿，左立建礼殿，右立崇仪殿，殿前构独柱六角莲花钟楼。
秋九月，王幸波路海口，因幸涂巧筑塔处。
【己亥，公元1059年】龙瑞太平六年，春三月，王搜于谅州南平江，因幸驸马申景元第，造崇严报徳寺于武宁州。
夏六月，黄龙见于永寿殿。
癸未，改元，以龙瑞太平六年为彰圣嘉庆元年。
秋八月，丁丑，御水晶殿，视赐羣臣戴幞头着靴自此始。
丙戌，黄龙见于长春殿。赐涂山塔号曰祥龙塔。选京师诸色人男为黄男。
造延兴土恒门
占城来贡
【庚子，公元1060年】彰圣嘉庆二年，禁御船火、拱圣火、随龙火及内庖人出入御阶，不得与在内小祗侯相语，及通信物往来，违者死罪，遇赦不原。
二月，壬申，王幸西源州，捕象获白象三。
夏六月，谅州牧申绍泰以兵入宋界西平州如嶅县，捕本州岛逃亡人，虏其指使杨侣才及男女牛马不可胜数。宋遣吏部侍郎余靖赴邕州议其事，王命裴嘉佑等赴邕会议。靖厚赂嘉佑及附书乞还侣才，王不省。
秋八月，王幸交海口，黄龙见于延春舶，因改交海曰天符海口。
王亲翻占城乐曲及节鼔音，使乐工歌之。
冬十月，造行宫于窑潭以观鱼。
占城来贡
渭龙州献白象
【辛丑，公元1061年】彰圣嘉庆三年，罗顺州献白象。
沙荡洞叛，王亲征克之。
爱州五县江叛。
祈嗣于芭山，黄龙见于坛内。
【壬寅，公元1062年】彰圣嘉庆四年，嘉林郡进六眸三足龟。
秋九月，使人采金于武健洞，采银于下连县。
【癸卯，公元1063年】彰圣嘉庆五年，夏六月，起洞仙宫于大内之东。
献白龟，王命起寺于芭山以为祈嗣之处，获其珠以献。
冬十二月，起银河门。
朝贺日，指使唱圣躬万福，军士应声唱喏。
占城来贡
【甲辰，公元1064年】彰圣嘉庆六年，春二月，日有重光。
夏五月，造布海口行宫。
冬十月，麻沙洞叛，王讨克之。黄龙见于清澜舶。
宋英宗加王同平章事。
【乙巳，公元1065年】彰圣嘉庆七年，春二月，观鱼于扶龙潭。
丙午，幸布海行宫，耕籍田。
夏六月，王御天庆殿听讼。时王女洞仙宫主侍侧，王顾公主谓狱吏曰：“吾之爱吾子，亦犹天下父母之爱其子也。百姓无知，自冐典宪，吾甚悯焉。应自今罪无轻重一从寛宥。”
秋七月，忙贯州叛，王讨降之。
八月，开上林园。丙辰，黄龙自大眀殿见于会元殿，又见于布海行宫。癸未，幸究澜行宫，号其宫曰景兴，窑潭行宫曰翫春宫。
冬十二月，黄龙见于曜灵殿，又见于逰蟾阁，猗兰元妃所居。
占城来贡白犀一
【丙午，公元1066年】彰圣嘉庆八年，春二月，改元为龙彰天嗣元年。
三月，黄龙见于太子宫中。
甲申，都曹陶池献白雀。
九月，蠲槟榔税。
甲子，王使郎将郭满筑塔于仙逰山。
冬十一月，幸启瑞行宫省敛。
平阳公主男申道元尚天成公主。
【丁未，公元1067年】龙彰天嗣二年，以贠外郎魏仲和、邓世资为都护士师，书家十人为按狱吏。赐仲和、世资每月俸钱各五十贯、禾各二百结并盐鱼等。书家各二十贯禾一百结，以止其受赂之心。
夏六月，辛亥，黄龙见于位仁行宫。
辛卯，王幸位仁省敛及观竞渡。
【戊申，公元1068年】天贶寳象元年，春正月，真登州献白象二，几郎州献白象一。
黄龙见于曜灵殿
二月，都腊县献白象及白雀。
黄龙见于启瑞行宫，
夏五月，又见于会仙殿。
修战舰。
秋八月，龙舟无故自动，离本处三尺。
九月，黄龙见于永春、清澜二舶。
宋神宗封王为南平王，加开府仪同三司。
遣使如宋
【己酉，公元1069年】神武元年，春二月，戊戌，诏亲征占城国。
丁未，盟于龙墀。庚寅，发驾。丁巳，至乂安州，黄龙见于金凤舟。庚申，次南界海口，黄龙又见于金凤州。
乙丑，使大僚班黄揵等攻日丽海口，克之。
己巳，度大长沙。庚午，次思容海口。
三月，癸酉夜，龙见于景胜舶。丙午，次尸唎皮奈海口，有二鸟并飞随王舟，如导从之状。大军前进，次须毛江岸，见其将布皮陀啰等陈于江岸。官军纵击斩布皮陀啰，占城死者不胜数，其主第矩闻军败，乃携妻子夜遁。是夜，引军傅佛誓城至同罗津，佛誓人降。
夏五月，元帅阮常杰俘获第矩于真腊界。
夏五月，王宴羣臣于占城王殿，又亲舞盾击球于其阶。
王命徧数佛誓城内外人家，凡二千五百六十余区，并焚之。是月班师。癸巳，次思眀海口，是夜，黄龙见于御舶。
六月，己巳，渡海，黄龙见于金凤舟。
戊申，渡布政海口。大小磊磊山龙舟触石而破。
辛酉，王至自占城，次朝东津。诏有司肃军容盛陈仪卫。上御寳车，羣臣皆骑马导引。占城王第矩戴麻骨冠，着白氎衣，以绢系腰。令兴武都五人牵之，系其党属以从。
秋七月，奏捷于太庙。
丙辰，黄龙见于寳车。冬十一月，丁丑，赤羽夹日。
真腊来贡
【庚戌，公元1070年】神武二年，夏三月，造紫宸殿。
五月，黄龙见于长春宫龙光殿。
秋七月，乙卯，黄龙见于位仁宫。
九月，造东南二天王寺。
【辛亥，公元1071年】神武三年，春正月，御书佛字，长丈有六。
自春至夏不雨
定赎杖刑铜数
冬十二月，王不豫，诏有司误入官职都左右厢者杖八十。
【壬子，公元1072年】神武四年，春正月，庚寅，王疾亟，薨于会仙殿，寿五十。庙号圣宗。在位十九年，改元者五，葬天徳府寿陵。
仁宗
讳干徳，圣宗长子也。母猗兰元妃黎氏，以龙彰天嗣元年正月生王于洞仙宫，即日立为太子。王为人，日角龙颜，手垂过膝，尤通音律，凡乐工所习歌曲，皆王所亲制。以神武四年春正月即位于柩前。尊母猗兰元妃为太妃，上尊号曰宪天体道圣文神武崇仁懿义纯诚眀孝皇帝，以上阳太后同听政。
夏四月八日行浴佛礼。王御天安殿视朝。是日，以大僚阮常杰为检校太尉，阮日成为兵部侍郎，以下各有差。
赦都护府囚。谅州牧杨景通献白鹿，群臣上表称贺，拜杨景通为太保。
真腊来贡
秋七月，黄龙见于永寿殿。
葬圣宗
羣臣上中元节贺表
王幸窑潭行宫
蠲占城白氎赋
迎法云佛赴京师祈晴
祀伞圆山
合使魏征以年老致仕，诏赐几杖。诏遴选诸曾有投献诗及僧官之识文字者，隶为书家，以补其职之缺。
徙捧日坊于南市。
王御天安殿，羣臣上贺立表。造长广门、太平门、上水河门、迎秋祠、归仁驿凡五处。以王生日为寿天节。
立后二人。
【癸丑，公元1073年】二年，正月，改元曰太宁元年。尊太妃为太后。
灵仁太后性嫉妬，以嫡母而不得预政，因谓王曰：“老母劬劳，以有今日，及富贵而他人是居，将寘老母于何地乎？”王虽冲幼，颇知非上阳太后子，乃幽上阳太后及其侍女七十二人于上阳宫，逼令殉圣宗葬。
占城国来贡
秋七月，黄龙现于逰蟾阁。
八月，峯州献白鹿。
宋神宗封王为郡王
【甲戌，公元1074年】太宁二年，拱圣都火头江曳家火，延烧大兴门。
夏四月，重修大兴门。黄龙见。
白雀效质于禁庭
秋九月，黄龙见。
宋王安石秉政，有献言者谓我国已为占城所破，余众不满万人，可计日以取。于是以沈起、刘彛知桂州。起、彛乃集溪洞土丁为保甲，又于海濵造舟舰教水战，禁州县不与我边贸易。王知之，乃先发诸道兵十万人，分为二道，使阮常杰领水军出永安，攻钦、亷；宗亶领陆军出永平，攻邕州。我师所向无前。常杰攻陷钦、廉二州，复与宗亶会围邕。宋广西监张守节率兵救之，至昆仑关，常杰迎战，大破之，斩守节。知州苏缄以城固守。我为飞梯以临城，彼施以火炬，飞梯不能近；又以毒矢射之，城上人马死者相枕。彼以神臂弓发，我之象军多有殪者。城髙而坚，攻之四十余日不能下。获宋人，教以土囊傅城而登。常杰从之，城遂陷。苏缄奔还州廨，先杀其家属三十六人，后乃纵火自焚。军士求缄不得，乃尽杀吏民五万余人。是役也，所杀获邕、钦、廉三州人无虑十万。
【乙卯，公元1075年】太宁三年，春正月，奏捷。
占城来贡
【丙辰，公元1076年】太宁四年，春三月，王观扞水城，黄龙见于王舟。
青龟负图以见
秋七月，宋以广南宣抚使郭逵赵髙为招讨使，总九将军来伐我国。王命阮常杰领水军拒之。昭文、宏真二侯皆溺死如月江，两军相持月余。常杰知宋军力困，夜渡江袭击，大破之。宋兵死者十五六。遂退取广源州。
冬十月，改元为英武昭胜元年。
十二月，以内给事黎文盛为兵部侍郎。
【丁巳，公元1077年】英武昭胜二年，夏五月，设仁王会于天安殿。
秋九月，筑堤于如月江，长六万七千三百八十步。
冬十月，幸苻仁省敛，遂幸龙水海口，龙见于王舟。
占城来贡
【戊午，公元1078年】英武昭胜二年，闰正月，修大罗城。
二月朔，诏罢秋筵宴礼。
使员外郎陶宗元领驯象五，遗于宋，请还广源、苏茂等州。宋人征还所掠三州民兵。
大水入城内
【己未，公元1079年】英武昭胜四年，谅州献白象。
雨雹
五月，大熟
天成公主献六眸三足龟
冬十月，黄龙自常春园见于其宫。
【庚申，公元1080年】英武昭胜五年，春三月，王幸穷江观鱼。
夏四月，己亥，神龟负阁。五月，唐人林琼献紫芝。
秋八月，甘露降。
王御灵光殿观竞渡。闰月，设秋筵宴礼。
王幸苻仁省敛
【辛酉，公元1081年】英武昭胜六年，冬十一月，日有重光。
占城来贡
王还三州人丁于宋，宋亦以广源等州还于我。使员外郎梁用律如宋，请大藏经。
【壬戌，公元1082年】英武昭胜七年，春二月，降钦圣公主于渭龙州牧何彛庆。
冬十二月，祇侯宏阮波斯谋反，伏诛。
占城来贡
【癸亥，公元1083年】英武昭胜八年，春二月，王御天庆殿，阅定京城黄男为三等。三月，选美女为万延宫女。
夏五月，黄龙飞自紫宸殿，见于会仙殿。
五月，造洞仁宫。
六月，御车火。
秋九月，麻沙洞叛。
冬十月，亲讨，克之。观竞渡。
占城来贡
【甲子，公元1084年】英武昭胜九年，夏六月，使兵部郎中黎文盛如永平寨，议疆界事。宋以文盛为龙图阁待制。
冬十一月，诏国中造瓦屋
占城来贡
【乙丑，公元1085年】英武昭胜十年，春二月，丁亥，改元广佑元年。
秋八月，以黎文盛为太师。
占城来贡
【丙寅，公元1086年】广佑二年，春正月，阮逺献六眸龟，胷有图书。
二月，真腊来贡，有婆罗门二人。
冬十一月，起大览山寺。
竞渡
占城来贡
【丁卯，公元1087年】广佑三年，夏五月，起造秘书阁。
冬十月，幸览山，夜宴羣臣于山上。王制览山、夜宴诗二首留题。
宋哲宗加王同平章事。
占城来贡
【戊辰，公元1088年】广佑四年，秋九月，戊申，置十大书家。
冬十月，筑览山塔。
十二月，景灵宫成。
占城来贡
【己巳，公元1089年】广佑五年，二月，造冷泾径。
宋兵入石犀州。
占城来贡
【庚午，公元1090年】广佑六年，春二月，合欢宫成。
宋哲宗封王为南平王。遣使如宋。
【辛未，公元1091年】广佑七年，春二月，王幸谅州，观捕象。
见官黎全义献五色龟，黎文盛献白象一。
占城来贡
竞渡
【壬申，公元1092年】广佑八年，夏五月，造启瑞行宫。
大熟
十二月，改元会丰元年。
【癸酉，公元1093年】会丰二年，冬十月朔，日有食之。
优昙树开花
【甲戌，公元1094年】会丰三年，秋九月，览山寺成，赐名景隆同庆寺，王书篆额。占城来贡。
遣员外郎阮利用如宋
【乙亥，公元1095年】会丰四年，夏五月，诏诸侯子入朝。
六月，圣极后薨。
真腊、占城来贡
【丙子，公元1096年】会丰五年，冬十一月，王观鱼于窑潭。时王御小舟，侍卫甚少。太师黎文盛乆蓄奸谋，因以幻术起大烟雾，潭中昼冥。俄而王闻橹声稍近，意其有变，以戈摐之，烟雾随戈而敛，见文盛舟已迫，果有篡具。使人擒之。诏流文盛于梁江头。初，文盛家有大理奴，善为幻术，文盛师事之，至是乃反。
【丁丑，公元1097年】会丰六年，秋八月，白日星见。
赦都护府囚人
冬十一月，禁百姓造瓦屋大舟。
占城来贡
竞渡
【戊寅，公元1098年】会丰七年，秋八月，地震。
彗见
起陆地鳌山，设竞渡礼。九月，造崇渊殿于芳莲池，左置晖阳殿、来凤亭，右立映蟾殿、遏云亭，前起长鸣楼，后跨玩花桥。
遣贠外郎阮文信如宋，乞三藏经。
占城来贡
【己卯，公元1099年】会丰八年，捧日都献六眸龟。
秋九月，起安老山寺。
冬十月，禁京城妇女不得效宫妆。
占城来贡
【庚辰，公元1100年】会丰九年，夏四月，造仙逰山永福寺。
秋七月，以矫文思为上林国士师。
十二月，大疫。
【辛巳，公元1101年】龙符元化元年，春正月，改元。
二月，王观鱼于穷江，遂幸应丰省耕。
夏六月，王幸苻仁省种。
秋七月，赐百官秋衣，设宴礼。
造开元观
九月，王观鱼于穷江，黄龙见于翔龙舸。
冬十一月，庆云见。王御象栅，观捕象。黄龙见。
十二月，改驩州为乂安府。造起延佑寺。
【壬午，公元1102年】龙符元化二年，春二月，王幸应丰行宫省耕。
冬十二月，立春，瑞雪降。
造开元、太阳、北帝三观
造瑞云车
大水
占城来贡
遣员外杜英厚使于宋
【癸未，公元年1103】龙符元化三年，春正月，诏京城内外皆筑堤捍水。
二月，太后发府钱，赎诸贫家女之典命者，嫁与鳏夫。
秋八月，置龙翔都。
冬十月，元鹿来。
竞渡
【甲申，公元1104年】龙符元化四年，春三月，阅左右兴武勇健兵为玉阶都，御龙兵为兴圣广武都，百姓之大族者为武胜兵，改田儿为鐡林兵。
秋九月，朔延成侯以笏击忠义侯于天安殿。
占城来贡
竞渡
【乙酉，公元1105年】龙符元化五年，春正月，菖蒲生花。
二月，祠髙禖。
夏六月，太尉阮常杰卒。
秋九月，筑延佑寺白瓷塔二，筑览山石塔三。
冬十月，东梁州涌生金。
十一月朔，日食过半。
占城来贡
大疫
【丙戌，公元1106年】龙符元化六年，春三月，王幸涂山。
夏五月，彗星见。
秋七月，造银罗城。
十一月，王将有事于宋，造永隆二腹舶及造战船。
员外郎魏文相使于宋
占城来贡
天成公主献白象二
【丁亥，公元1107年】龙符元化七年，夏六月，王幸章山，黄龙见。
冬十月，地震。
十二月，造都护府。
【戊子，公元1108年】龙符元化八年，春正月，筑章山塔。
筑堤于机舍港
昭圣后薨
占城来贡
【己丑，公元1109年】龙符元化九年，夏四月，王听逆党苏厚、杞崇讼，厚、崇皆上木马。
冬十二月，造洞灵台。
【庚寅，公元1110年】会祥大庆元年，春正月，设广昭灯会于大兴门外。
三月，妇人黄氏献凤雏毛羽具五色九苞。是月，参政徐文通献白虎。
白马生距。槟榔一本生十二株。
献白雀
秋八月，占城国献异象，所居有神光见。遣员外郎陶彦使宋。
【辛卯，公元1111年】会祥大庆二年，夏四月，清化府献槟榔，一本生九株。
献白龟
白雀至禁庭
日重轮
大熟
留守张延福献白雀
冬十一月，日重轮。
占城来贡
【壬辰，公元1112年】会祥大庆三年，春正月，甘露降。
二月，清化人言：海边有异儿，年方三歳，解言语，自称皇帝的子，号曰觉皇，凡王所动止无不先知。王命中使往问之，所言皆验。乃迎以归，居于报天寺王，以其灵异，爱之愈隆。时王无嗣，欲立为太子，羣臣不可，乃止。遂设斋会于禁中，欲令觉皇投入为已子。有佛迹山僧徐路道行者，闻之而不恱，乃使其姊徐氏赴会，宻以数珠结印授之，曰：“至会所，则揷在檐端，勿令人知见。”徐氏如其言。觉皇忽婴热病，遂语人曰：“所见徧满国界皆有鐡网罗罩，无路得入托宫中。”王命大索，乃获徐氏所藏数珠。遂收路系于兴圣廊，欲寘于大辟。崇贤侯入朝，路哀呌曰：“愿贤侯拯救贫僧，幸得脱，则入为侯子以报其徳。”侯许诺，入见王，百般营救，谓：“觉皇实有神力，而为路所诅解，是路胜于觉皇明矣。臣谓莫若赐路之托生也。”王原之。觉皇疾亟，嘱曰：“我死后，宜造浮图于仙逰山而葬之。”
夏四月，献芝草、优昙花及白鸦。
秋九月，黄龙见于永光殿。
冬十月，黒龙见于宫中。
【癸巳，公元1113年】会祥大庆四年，秋八月，黄龙见于大明殿。
献白鹿
【甲午，公元1114年】会祥大庆五年，春正月，瑞雪降。
三月，黄龙见于章山塔，绕三匝。献白雀、六眸龟。
冬十月，以内常侍黎伯玉为大理寺，造胜严寺，置善法堂，四面建千佛楼，安千佛寳相。
竞渡
员外郎陶信厚赍象十头使于宋。
【乙未，公元1115年】会祥大庆六年，春二月，进茄花结三果。
三月，起类卿崇福寺成。
夏六月，日重轮。
秋七月，献金龟。
【丙申，公元1116年】会祥大庆七年，春正月，设广照灯于大兴门外。制木僧击钟。
夏四月，献槟榔珠。
六月，僧道行化身（神宗生）
冬十一月，献三足六眸龟。
占城来贡
竞渡
【丁酉，公元1117年】会祥大庆八年，春正月，献白鹿元鹿。
三月，上幸章山，黄龙见。
夏四月，献三足六眸龟，胷有善帝二字。
司农州献赤马生距。黄龙见于洞灵祈寿寳台。
秋七月，猗兰太后薨，谥曰符圣灵仁太后。
八月，葬灵仁太后（火葬太后，殉者三人），是夜龙见。
冬十一月，立崇贤侯子阳焕为太子。
【戊戌，公元1118年】会祥大庆九年，春二月，真腊、占城来贡。
冬十一月，甘露降。
禁家奴不得身上刺龙
员外郎阮伯庆赍象犀于宋
【己亥，公元1119年】会祥大庆十年，冬十月，盟国人于龙墀。
下诏伐麻沙洞，军出之日，黄龙随舶而行。
成庆侯献六眸龟，胷有玉字。
王击麻沙洞，破之。
宋徽宗加王守司空
【庚子，公元1120年】天符睿武元年，春正月，改元。
夏六月，献白雀。
秋九月，黄龙见。
冬十月，构众仙台。
占城、真腊来贡
竞渡
【辛丑，公元1121年】天符睿武二年，夏五月，大水至大兴门。
秋七月，造仙逰山广教寺。
竞渡
【壬寅，公元1122年】天符睿武三年，春二月，队山崇善延龄寳塔成。
秋八月，观竞渡。新制银缨引于卤簿。
贠外郎丁庆安使宋
【癸卯，公元1123年】天符睿武四年，春正月诞圣节，新制推轮舞亭。
秋八月，设秋筵宴礼。
冬十月，幸应丰行宫。造飞桥过波刺江。筑通霄台。
真腊来贡
大熟
【甲辰，公元1124年】天符睿武五年，冬十月，筑郁罗台。
大旱，祷之，乃雨。
【乙巳，公元1125年】天符睿武六年，夏四月，瑞圣公主献六眸龟，胸有国土安宁四字。
六月，王幸应丰，黄龙见于行宫。
冬十一月，黄龙见于洞灵宫。以内常侍牟都俞为中相。
【丙午，公元1126年】天符睿武七年，春正月，禁春不得伐木。
二月，王御天安殿，观诸王侯蹴球于龙墀。
夏五月，黄龙见于永光殿。
秋八月，神龟见，中有道定王阁延宁公主八字。
冬十一月，使令书家严常、徐延等使于宋。至桂州，见其经略司，谓常、延曰：今年京东湖南等处并已调发兵马拒大金国，未审归期在何日。此间铺马断絶在在更少，请使领还礼物。大金元帅等以是年执宋徽钦二帝北归，宋国大乱。
【丁未，公元1127年】天符庆寿元年，冬十二月，王薨于永光殿。寿六十二。在位五十六年，庙号仁宗。改元者八，葬天徳府。

越史畧卷下

神宗
讳阳焕，圣宗之孙，崇贤侯子也。母杜氏。生三歳，仁宗养于宫中，立为太子。以天符庆寿元年十二月即位于柩前，殡仁宗于壶天殿。癸未，成服。乙酉，王御天安殿视朝，即日除服，因幸那岸，观宫女上火坛殉仁宗葬。
【戊申，公元1128年】大顺元年，辛卯，诏以国哀，禁国中不得骑马。
庚子，王初御经筵。
以武卫黎伯玉为太尉，内人火头刘波杨珥为太傅，中丞牟都俞为諌议大夫。
癸卯，使赍书于宋，讣仁宗之丧及告以王初即位。时宋髙宗避金人，已渡江，都临安矣。
真腊冦乂安州
乙丑，上尊号曰顺天广运钦眀仁孝皇帝。庚午，王御天安殿，盟国人于龙墀。
六月，以王生日为瑞天节。
立后三，尊义母宸妃为太后。
二月，真腊冦乂安，命太傅阮公平讨之。擒其将而还。
【己酉，公元1129年】大顺二年，春正月，设庆成八万四千寳塔会于天付阁。
甲午，尊父崇贤侯为太上王，母杜氏为太后，居洞仁宫。
秋七月，仁宗灵位灯生两焰。
青竹蛇蟠于寳扆
【庚戌，公元1130年】大顺三年，夏五月，献白雀。
五月，太上王薨，谥恭王。
六月，旱，祷而雨。
占城来贡
竞渡
遣使于宋
【辛亥，公元1131年】大顺四年，夏三月，诏家奴不得娶百姓女。
宋髙宗封王为郡王
【壬子，公元1132年】大顺五年，夏三月，黄龙见于丽光宫。
秋八月，真腊、占城冦乂安州。诏太尉杨英珥讨克之。
阮承恩使于宋。
【癸丑，公元1133年】天彰寳嗣元年，春正月，改元。
二月，大眀殿延命灯发花寳幡舞。
马生距
夏六月，黄龙见于永光殿。
冬十月，造延生五岳观。
【甲寅，公元1134年】天彰寳嗣二年，春二月，真腊、占城来贡。
自春至夏不雨
冬十二月，古法堂枯树生花。
【乙卯，公元1135年】天彰寳嗣三年，春正月，古铜钟见。
神龟见，胷有一天永圣四字。
【丙辰，公元1136年】天彰寳嗣四年，春二月，乂安州地震，江水如血。
九月，诏京城内外三家为一保。
真腊将苏破棱冦乂安州，命太傅阮公平击败之。
【丁巳，公元1137年】天彰寳嗣五年，夏五月，内人午炎献生金一块，重六十六两。
秋九月，王不豫，薨于永光殿。寿二十一，在位十年。庙号神宗，葬天徳府。
英宗
讳天祚，神宗第二子也。母感圣夫人，姓黎氏。王为人，隆凖龙颜，仁慈寛恕。年方三歳，即位于柩前。上尊号曰体天顺道睿文神武纯仁显义徽谋圣智御民育物群灵丕应大眀至孝皇帝。改元，以天彰寳嗣五年秋九月为绍眀元年。尊号感圣夫人为太后。
黄龙飞入城
冬十月，己酉，黄龙夜自太清宫飞入禁内。
乙卯，盟国人于龙墀。
【戊午，公元1138年】绍眀二年，夏四月，以王生日为寿宁节。
宋髙宗封王为郡王。立后一。
【己未，公元1139年】绍眀三年，翁申利自称仁宗之子，据上源州以叛，僭号平皇，有众千余人。二月，诏諌议大夫刘禹偁击之。为利所败。利出据西侬州，攻破富良府，欲向京师。命太尉杜英武讨之。至旷驿，与利相遇，大战，利军大败，死者不可胜数。利奔隆令州。十月，英武攻隆令州，破之，俘二千余人。利奔谅州，为太傅苏灵成所擒。送京师，斩之。
【庚申，公元1140年】大定元年，正月，改元。
二月，献白蟾蜍。
冬十二月，诏诸典卖熟田二十年内听赎之，凡相争田地五十年外不得申讼，诸卖田地已有契不得赎。
自春至夏不雨，王祷之，乃雨。
【辛酉，公元1141年】大定二年，秋八月，丙寅，黄龙夜见于永寿殿后橙树。
【壬戌，公元1142年】大定三年，春二月，富良州首领杨嗣眀尚韶容公主。
三月，马四足生距。
夏五月，太尉杜英武献白龟，年都俞献白雀。以都俞为太师。
【癸亥，公元1143年】大定四年，夏四月，献六眸龟，胷有以行法公四字。
秋八月，宋妖人谭友谅入思琅州，自号吕先生，率众冦广源州。
构广慈宫，太后居之。
夏滛雨，祷之，有验。
黄龙见于永寿殿。
【甲子，公元1144年】大定五年，夏四月，彗见。
秋七月，造天资库六所。
【乙丑，公元1145年】大定六年，秋八月，象放光，羣臣上表称贺。
九月，献白鸦。
太后薨，谥昭孝。
书家阮昭献白鸦。
【丙寅，公元1146年】大定七年，春二月，幸蓓仁，耕籍田。
【丁卯，公元1147年】大定八年，夏四月，王御龙墀，观捕象。
【戊辰，公元1148年】大定九年，春二月，献赤马生距。
秋九月，真腊冦乂安州。
王听太尉杜英武狱，徙英武为升田宏。初，王冲幼，政无小大皆委英武，而英武又私于太后，因益骄恣，居朝廷则攘臂厉声，命官吏则颐指气使，众皆侧目而不敢言。驸马杨嗣明等与殿前指挥使武带，率军士诣越城门外，大呼曰：“英武出入掖庭，恣行凶秽，声闻于外，臣等请除之，毋贻后患。”因収英武，系于具圣廊。太后令人送酒食，而密置金以赂带等。时具圣都火头阮扬言于众曰：“汝等欲贪其赂，我与汝必不免于英武之手。不如杀之以纾吾祸。”执戈欲刺之，左具声谭乃夺其戈止之，曰：“殿前谓我，英武罪虽死，必当先禀上命。”扬怒，诟之曰：“殿前是武吉，非武带也。何其贪人之赂而不顾公议耶！”言讫，赴井而死。英武既得罪，太后忧闷，思所以复英武职任者。英武累蒙赦宥，复为太尉，辅政如之而宠任益隆。由是得擅祸福之柄，常欲思报前怨，乃私以百余人为奉卫都，凡有罪者，悉委本卫都捕之。英武密言于王曰：“往者武带等擅以兵入禁庭，其罪莫大，请除之。”王可其奏，英武遂命奉卫都捕带等下吏治之狱成。诏降智眀王为侯，内侍杜乙等五人上木马，玉阶火头八人等斩于西市，殿前指挥使武带等二十人枭于江头，驸马杨嗣眀等三十人流恶水，余并徒为田宏犒甲，果如阮扬所言。是歳，禁阍寺不得擅入宫中，朝士不得往来王侯家；诸犯入奉卫都地分者，杖八十；入廊内者，死罪。
中书火阮伯献赤麒麟。
夏旱，祷而雨。
【己巳，公元1149年】大定十年，夏三月，槟榔一本生二十八株。
秋八月，王幸广慈宫，观竞渡。
【庚午，公元1150年】大定十一年，春二月，献六眸龟，胷有籀文王以八万四字。夏四月朔，地震。
五月，天雨黄沙。
冬十月，殿试。
占城雍眀迭来朝，请王封命。王遣阮蒙以兵五千如占城，立雍眀疉为占城王。
【辛未，公元1151年】大定十二年
【壬申，公元1152年】大定十三年，春正月，撞龙山獠叛。
大黄山獠侬可来叛，王亲征之。
九月，筑圜丘坛于城南门，以为郊天之处。
占城制皮啰笔来贡。
【癸酉，公元1153年】大定十四年，秋八月，竞渡。
大水，地震
冬十月，岁星犯太白。
十一月，占腊来贡。
十二月，地震。
【甲戌，公元1154年】大定十五年，春三月，天雨黄沙。
冬十二月，御库火。
米价腾踊
造御天宫、延富阁、赏花亭。
【乙亥，公元1155年】大定十六年，宋髙宗封王为南平王。至是又遣外郎阮国以赍送礼物。宋髙宗赐王衣带鞍马。
【丙子，公元1156年】大定十七年，秋，杜英武献白孔雀。
冬十月，起国威行宫及孔子祠。
十一月，起长廊，自千秋门至客楼。
宋髙宗加王检挍太师。
【丁丑，公元1157年】大定十八年，夏六月，乙未，日月相斗。
诏新定律令若干条：诸殿前使及官职都火头不得服私家役，违者杖八十；诸色人着青衫者，杖八十，徒为犒甲；诸权势家不得擅受百姓色人等；诸王侯夜间不得来往城内；诸王侯家奴不得刺龙形于胷。
秋，王幸清海行宫。
大鱼出东步，其形如牛。
【戊寅，公元1158年】大定十九年，夏五月，左司阮国以使来回言：“臣到宋国，见庭中有铜匦，以受四方之章疏。臣请陛下仿其制以达天下之情。”王然之，为置案于朝廷，下令曰：有欲言事者裁书投之。旬月之间，书疏填满。有暗投无名书一道曰：太尉杜英武欲起兵入宫作乱。得书者以告英武，英武曰：“公为予奏按之。”乆不得其人，英武诬奏曰：“此必立案之人为之。”王以为然，命收国以及其弟仪，下吏治之。诬服乃流国以于归化寨。未几，王欲召国以，英武使人以酖送国以曰：“服此药可以辟瘴气。”国以知不免，服药而死。
冬十月，造真教寺。
诏以府金涂梵王帝释像，置天符、天佑二寺。
【己卯，公元1159年】大定二十年，诏内眀字及大僚班称呼太傅，郎将上制崇班供奉侍禁殿直称呼太保，无官者称呼管田，祇侯火头称呼奉御，扫宏呼主都。
天符、天佑寺柱流血。
【庚辰，公元1160年】大定二十一年，起二女及蚩尤祠于布盖坊。
占城来贡
【辛巳，公元1161年】大定二十二年，秋七月，起古州法云寺。
太后薨，谥灵照。
平隆场叛，命少师费公信攻破之。
【壬午，公元1162年】大定二十三年，诏六十以上为老劣，十七至十九为第二等，十六以下为黄男。
诏自割势者杖八十，刺左膊二十三字还本色。
仲夏，地震。
秋，造众仙台，上层盖以金瓦，下层盖以银瓦。
【癸未，公元1163年】政隆寳应元年，正月，改元。禁国中不得服用假珍珠。
五月，宋孝宗即位，使赍礼物国书至钦州，王遣使迎之。
【甲申，公元1164年】政隆寳应二年，春三月，重修天安殿。
芒贯江弄洛蛮叛，命苏宪成讨破之。
【乙酉，公元1165年】政隆寳应三年，春，筑广照延命灯台。
秋试学生。诏徙朝东门大罗城却七十五尺，筑以砖石，以避江水冲囓。
占城来贡
【丙戌，公元1166年】政隆寳应四年，春二月，幸景灵宫观浴道。浴道礼自此始。
六眸玉字緑文龟见。又献六眸红龟，项有赤文，腹下具五色，尾端有距。
献白黒孔雀。
冬，大僚阮恩献六眸龟，胷有天子万世万万世七字。
献白鸦
【丁亥，公元1167年】政隆寳应五年，重修大兴门。
天极公主归于谅州牧懐忠侯。
【戊子，公元1168年】政隆寳应六年，献优昙花。
【己丑，公元1169年】政隆寳应七年
【庚寅，公元1170年】政隆寳应八年，季夏，迎蟾宫火。
占城来贡
【辛卯，公元1171年】政隆寳应九年，罢浴道礼。
永光殿无故自动
孟夏，诏修文宣王庙及后土祠。
造太白阁
秋七月，地震。
【壬辰，公元1172年】政隆寳应十年，冬，造贞灵夫人祠于西阳桥外。
【癸巳，公元1173年】政隆寳应十一年，重修太和桥。
宋致书买象以备南郊卤簿，命大僚班尹子充赍象十头如宋。
【甲午，公元1174年】天感至寳元年，正月，改元。宋以我越为安南国，王为国王，立国号自此始。
降太子龙昶为保国王，立龙干为太子。龙昶性好色，宫中有宠幸者皆私通焉。王颇恶其无礼。元妃徐氏有宠，后乃使昶密传私情以惑之，欲徐氏自此见踈。徐氏具以其状白，王因怒废之。一日，王出视朝，乳母抱髙宗从之，髙宗啼不止。上脱冠冠之，乃止。王竒之，曰：“成吾业者，必此儿。”十一月，立为太子，降昶为王。
【乙未，公元1175年】天感至寳二年，秋七月，王不豫。后请复立保国王。上曰：“为人子而不敬其亲，为人君而能爱其民乎？”甲辰，疾大渐，谓太子曰：“国家山竒水秀，人杰地灵，珠玉寳贝靡不生焉，他国莫比也。宜慎守之。”乙巳，王薨于瑞光殿，寿四十一。庙号英宗，在位三十九年。改元者三，葬天德府。
髙宗
讳龙干，英宗第六子也。母瑞珠后，姓杜氏。王方二歳，以天感至寳二年七月即位于柩前。尊母瑞珠后曰照天至理太后，上尊号曰应干御极宏文宪武灵瑞昭符彰道至仁爱民理物睿谋神智化感政醇敷惠示慈绥猷建美功全业盛龙见神居圣眀光孝皇帝。王方冲幼，政无巨细悉委太傅苏宪成。太后有废立意，伺宪成之出，使以金帛赂其室吕氏，使语宪成。宪成曰：“吾身居相位，受先王顾托以辅幼主。今受人之赂而谋废立，天下其谓我何？纵使众人皆涂其耳目而无知者，则将何辞以对先王于地下乎？”太后知其谋之不济，然意终不改，乃召宪成，谓之曰：“公于国家可谓忠矣。然公之齿亦已向暮，而事冲幼之君，公之所为其谁知之？不如立长君，则彼将徳公之赐，而长保冨贵，岂不韪欤？”宪成曰：“不义而冨且贵，非忠臣义士所乐为。况先王遗嘱，言犹在耳，其如公议何？臣不敢奉诏。”遂趋而出。太后乃遣促召保国王。保国且惊且喜，遂以小舟由苏歴江而入。宪成乃召左右官职都，谕之曰：“先王以吾与尔曹戮力王室，无贰厥心，故以幼主付托。今保国王以太后命谓废主上而自立，汝等宜尽其忠、竭其力以听吾约束。用吾命者赏延于世，违吾命者显戮于市，汝其勉之！”官职都皆翕然听命。顷之，保国王至银河门，太后召益急，保国欲入，官职都止之曰：“未听诏旨，不敢奉命。王茍自强入，其犯之者，非我也，兵也。”保国闻之，惭惧而退。
季秋，以太后弟杜安顺为关内宪国侯，以宪成为太尉。
大览山神光见
孟冬，盟国人于龙墀。
【丙申，公元1176年】贞符元年，宋孝宗赐王安南国王之印。
太尉苏宪成献白雀，殿前指挥使黄玖献白鹿。
【丁酉，公元1177年】贞符二年，占城人入乂安州东界。
献六眸龟，项有朱文
上源州首领杨倚叛。
【戊戌，公元1178年】贞符三年，仲夏，以生日为干兴节。
【己亥，公元1179年】贞符四年，孟春，地震。
仲夏，増修真教寺。诏以其寺为英宗忌辰行香所。
六月，甲辰，两日并见。
己酉，太尉苏宪成卒。辍朝七日，清膳三日。初，宪成寝疾，惟叅知政事武赞唐夙夜侍侧，谏议大夫陈忠佐以事务颇剧，不暇存省。及疾笃，太后问疾，曰：“如有不讳，其谁代之？”宪成曰：“平日所知，惟忠佐而已。”太后曰：“赞唐日侍汤药，而公言不及，何也？”对曰：“陛下问其可否，故臣言及忠佐。如问其侍养，非赞唐而谁？”太后虽嘉其忠，竟不用其言，乃以杜安顺听政。
禁鱼盐铁器不得至源头博易
王与太后观僧官子弟试诵般若经，又御凤鸣殿试黄男办冩古人诗及运筭。孟冬，又御崇章殿试三教子弟办写古诗及赋诗经义运筭等科。
戊戌，献三足六眸龟。
【庚子，公元1180年】贞符五年，诏三教修大内碑文，定王侯入朝例
夏，以令书家阮午为副行遣。
孟秋，大水，永光、会仙二殿地震。
冬，以渭龙州首领何公辅尚华阳公主。
【辛丑，公元1181年】贞符六年，夏四月，荧惑入南斗。
大饥，民死殆半。
【壬寅，公元1182年】贞符七年，春三月，以玉阶员外郎萧汝翼为评簿司。
夏，杜安顺进白鸦。
以中书火朱遂良为中书省令书家。以杜安顺为太师辅政，时人畏其威，凡有狱讼，胥吏追不逮者，安顺命巾车儿追之即立至。时优人戏以一人为刑部尚书，差胥追狱不至，曰：“汝何不称为太师巾车儿乎？”如其言果获。
冬十二月，壬寅，王初御经筵。
禁不得杀牛，不得以黄线缝衣裳。
【癸卯，公元1183年】贞符八年，春，虫结窠子于二林寺，木上色如金银。
【甲辰，公元1184年】贞符九年，冬，司蒙栅、郑栅、乌米栅叛。王命太傅王仁慈讨之。仁慈以州人范品屯翁仲隘，张颜、范杜屯沛乡，段松屯可老，仁慈直攻荡沛、万米二栅，拔之。至罗镳寨，为獠所袭，官军大败，仁慈奔至安桧山，陷于泞，为獠所刺而死。山獠相谓曰：今日有一妇人为我所刺。亡卒知仁慈已死，徧求山泽间，果得其尸。仁慈，宦官也，故似妇人。
雨黒水
献连穂禾，藁长七尺五寸
【乙巳，公元1185年】贞符十年，春，建宁王龙益帅兵一万二千余人伐灵栅山獠，以报罗镳之役。军于杜家村，使招谕之。首军丁武官即丁创等皆降。龙益尽擒之，武等哀呌。从人阮多锦以武等既被拘囚，必当恐惧，遂诟辱之而溺于口。獠性凶悍，遂囓其阴茎，多锦以手击之，武失口，多锦亦仆地几死。于是龙益使官职作木鱼箝武等口，杖杀之而脯其尸。
季夏，暴风大起，二寺门地裂。
【丙午，公元1186年】贞符十一年，夏四月，获白象，赐名天资象。乃改元为天资嘉瑞元年。驸马郎保贞侯杜直献元鹿。
【丁未，公元1187年】天资嘉瑞二年，仲夏，太庙震。
秋，西域僧至。王问其所能，曰：能降虎。王命祇侯奉御黎能长馆之，遣人捕虎以试其术。旬余，僧谓能长：“虎可伏矣。”能长以闻，王命筑槛于永平阁，使僧入槛。僧方禹步诵咒向虎前以杖扣其头，虎格执其杖。僧因奏曰：“有恶人解臣咒术，请复加持然后行之。”王从其请，僧复加持。乆之，王欲穷其术，一日，命僧复入槛，虎乃跳梁搏噬。僧恐惧，退却莫知所为，倚槛而死。
仲冬，荧惑见。
【戊申，公元1188年】天资嘉瑞三年春二月丁卯朔日有食之。
献白鸦
夏，造圣仪宫。
季夏，地震。
大暴风
太师杜安顺卒，以太傅呉履信辅政。
秋，古宏甲叛。
【己酉，公元1189年】天资嘉瑞四年，春，二月朔，日有食之。
夏，日月色赤如血
地震
王命太傅呉履信、都官郎中黎能长，按少师莫显绩讼。能长等畏显绩，不敢推究。国人嘲之曰：“呉辅国是兰，黎都官是击，按一莫显绩，但局蹐而已。”时王尚幼，显绩通于太后，故当时畏之。兰、击，二狂人名。
大俚僧惠明戒日等来朝。
【庚戌，公元1190年】天资嘉瑞五年，春二月，太后薨，谥灵道。
三月，地震。诏流莫显绩于归化寨。
太傅呉履信卒，以太傅谭以蒙辅政。
【辛亥，公元1191年】天资嘉瑞六年，真腊国来贡。
以都官郎中黎能长为左辅，邓秀父为参知政事。
冬十二月，荧惑犯太白。
【壬子，公元1192年】天资嘉瑞七年，春正月，清化古宏甲叛。初，甲人先见牛迹縁于庵罗树，寻迹视之，见白牛在树上，复以他岐而下，入于江中，因忽不见。州人占曰：“牛在下之物，而在木上，乃下而在上之象。”因相率以反。是夏，诏谭以蒙发清化府兵击古宏甲。以蒙命多伐蕉江中，以碍船贼。贼纵横不复成阵，以蒙急攻，大破之，擒其长黎晚等，槛归京师。诏晩等上木马。
冬十二月，迎蟾宫火。疏苏歴江。
筑石塘，演州胡??叛，以蒙讨擒之。
【癸丑，公元1193年】天资嘉瑞八年
【甲寅，公元1194年】天资嘉瑞九年，春，真登州首领何黎叛，命谭以蒙讨擒之。
仲夏，永寿殿金龙头发光。
秋七月，以金银涂梵王帝释像，安置于二寺。
设竞渡宴礼于后宫。
冬，观鱼于晦。是日，雨雹大如马头，死者甚众。
占城、真腊来贡
【乙卯，公元1195年】天资嘉瑞十年，春二月，王御大兴门，设广照灯会。己巳，御天安殿，设春筵燕礼。
地震
五月，地又震。
真腊来贡
大疫
【丙辰，公元1196年】天资嘉瑞十一年，孟秋，戊寅，明离阁震。
孟冬，试三教子弟办冩古人诗运筭赋诗经义等科，赐及第出身有差。
【丁巳，公元1197年】天资嘉瑞十二年，春三月，幸龙水海口。造迎蟾宫及行宫百余所。
秋，诏国子入学。
进谭以蒙爵为列侯。
【戊午，公元1198年】天资嘉瑞十三年，谭以蒙言于王曰：“方今僧徒颇与役夫相半。自结伴侣，妄立师资，聚类羣居，多为秽行。或于戒场精舍，公行酒肉，禅房浄院，私自奸滛，昼伏夜行，有如狐鼠，败俗伤教，渐渐成风。此而不禁，乆必滋甚。”王可其奏。以蒙召集国中僧徒留于谷仓，度其知名者数十人为僧，余悉湼手还俗。
王幸锦潭观鱼。
秋，左武胜廊震。
王御天庆殿，治判上林院狱。
孟冬，辅国太傅谭以蒙决都护府狱于画关外。
谅州产白锡緑铜大青
【己未，公元1199年】天资嘉瑞十四年，春二月，王幸清化府，观捕象
夏，地震
秋，省试学生
后宫火
以蒙献白鸦白雀
【庚申，公元1200年】天资嘉瑞十五年，仲春，王幸玉山寨，观捕象。
季夏，地震。
秋，设竞渡燕礼
【辛酉，公元1201年】天资嘉瑞十六年
【壬戌，公元1202年】天资寳佑元年，春正月，改元。羣臣请王加尊号。
夏六月，地震。
冬十月，王幸海清行宫。每夜则命乐工弹婆鲁，唱调拟占城曲。其声清怨哀切，左右闻之皆泣下。僧副阮常曰：“吾见诗序云，乱国之音怨，以怒其政乖，亡国之音哀，以思其民困。今主上巡游无度，政教乖离，下民愁困，至此愈盛，而日闻哀怨之音，无乃乱亡之兆乎？吾知车驾此还不再幸其宫矣！”后海内大乱，果如其言。
【癸亥，公元1203年】天资寳佑二年，正月，造新宫于寝殿西，中置天瑞殿，左起阳明殿，右起蟾光殿，前安正仪殿，上构敬天殿，阶曰丽瑶，中启永严门，右启越城门，阶曰银虹，后启胜寿殿，上构圣寿阁，左构日金阁，右构月寳阁，周围设廊庑，其阶金晶。月寳阁右置凉石座，阁西起浴堂，后构富国阁，阶曰凤箫，后起透垣门养鱼池。池上构玩漪亭，亭三面树以竒花异木，池水通于江。其雕饰之工，土木之丽，古未有也。初，敬天阁成，有鹊巢其上而产雏。羣臣因之諌曰：“昔魏明帝始构凌霄阁，有鹊巢焉，髙堂隆曰：诗云，维鹊有巢，维鸠居之。今宫室初成而鹊巢之，臣愚以为，有异姓居之。臣愿陛下逺鉴髙堂隆之言，先务克已修徳，后乃兴其工役可也。”王黙然良乆，以问宦官范秉彛。范秉彛曰：“阁成而鹊巢有产其雏者，此天锡陛下本支百世之休征也。”王悦，命促修之。百姓由是益困。
秋七月，知乂安州殿前指挥使杜清及州牧范延等上言：“占城国主布池为其叔布由所逐，以备澜二百余只，载其妻子寓于几罗海口，欲以求救。”八月，王命辅国太傅谭以蒙枢密使杜安等往议其事，以蒙至几罗，杜安曰：“布池有船二百只，狼子野心，不可尽信。谚曰：蚁孔溃堤，寸烟燎屋。今布池之众岂特蚁孔寸烟之谓也？愿公思之。”以蒙以语清、延，使为之备。清延曰：“彼以难而求救于我，宜推诚相恤，今乃反见疑贰，无乃不可乎？”以蒙怒，遂引军还。清、延相谓曰：“我等已忤辅国之心，必有后患，不如反袭布池，以为自全之计。”谋泄，反为布池所觉。池惧，乃谓其众曰：“我等以难而来，求救于大国，既无恤邻之义，反欲虏我为囚，痛莫甚焉。”因伺间以诱清、延。清、延使乂安人系舟于占城备澜以守之。占城人夜以竹炬置枪匿船中，一夜，守者疲困，撤备而卧。占城因烧火炬，投于其舟，守者惊起，莫知所为，皆投于水，为占城所杀及溺死者二百余人。清、延军大溃，而布池率众亡归其国。
九月，大黄人费郎反。先是，大黄人筑大城门，闻淋邑陀某邑已叛，遂率众逃归而反。
上将军阮保良、吏部尚书徐英珥劾奏以蒙蠧国害民，莫此为甚。诏降以蒙为大僚班。初，保良造圣日阁稽期，以蒙怒命笞之，保良佯为痛甚不能起，以蒙叱起之，保良曰：“杖痛如此，安能起乎？”中心积怨。
乙未，以祇侯奉御陈馨为元帅，领兵讨大黄。仍命吏部尚书徐英珥率清化府兵以讨之。甲寅，英珥次路沛江口，陈馨与费郎遇，两军交战，英珥救之，皆败，为郎所杀。
【甲子，公元1204年】天资寳佑三年，命辅国太保杜敬修讨大黄。敬修怯懦，不敢深入，乃屯于越湾，分军进攻诸道，而敬修但往来章山安老间而已。又上书言：盛夏暑热，师老粮絶。王乃召还。五月，又命关内侯杜英允讨之，又不克，引退。
黄龙见于圣日阁，八月又见于圣寿殿，飞绕御寝门及于天瑞殿。御座遗爪迹，殆百余所，又见于后宫者三。引其宫女黎娘置于殿头。
十月，命以蒙将诸道兵筑垒，自婆沟径以北，?路沛江口，抵文雷寨，以御大黄人。
大风
【乙丑，公元1205年】天资寳佑四年，初，以蒙筑垒成，作楼船数十艘，命富良弩手居其上，以长索系船尾，令之曰：贼至，则撑船过江而射之；如有不利，则挽其船以回。及以蒙被召还京，大黄人率其党屯于北岸，戍人如以蒙所教。大黄人岸上鼓噪，挽船卒见其势甚盛，各自惊怖，弃索而走，船薄贼岸而弩手尽为所杀，官军大溃。费郎等恃其数胜，遂率志土蛮獠官铲等攻抜一带乡村，焚应丰行宫及仓谷部落，屋宇殆尽。后至蚬洞，为洞人邀击，大破之。
秋八月，王命侍卫都火头阮谓往招谕大黄人。谓至，费郎与其豪长一百七十余人出降。
九月，壬辰，改元为平治龙应元年。是月，览山崩。
黄龙见于胜寿殿。
天瑞殿成，赐羣臣三日宴以落之。王颇徇于货利，以卖官粥狱为事。诸两人相争田地产物而一人进纳者，不问其情理曲直，皆以没官。故府库财货山积，而百姓咨怨，盗贼蠭起。
【丙寅，公元1206年】治平龙应二年，春正月，王御敬天阁，观抛飞团。
二月，壬子朔，日有食之。
三月，奉天宫火。
夏五月，造圣勲寺。
冬十月，重修真教寺。
是歳，境内既乱，而王颇好游幸。道涂梗阻，无所可适，乃于应明池别为应丰、海清行宫，日率近臣宫女以游观为乐。又以巨舟为御舶，以小舟为两队，使宫女伶人发桡而引其左右，以仿行幸之仪。又以腊封疋帛及海物之类沈于池中，令人入水取之，以为龙宫所献。羣臣见其游荡无度，皆畏惧莫敢言。伶人武髙诈谓上品奉御郑宁曰：适髙过透池边，见一异人执手遵池而行，至庵罗树下，忽引入水。髙惧其溺，不敢前。顷之，水忽自裂，行至一处，见其宫殿显敞，侍卫甚严，髙问：“是谁所居？”其人曰：“即吾所居，以管摄于此池也。”遂具杯盘与髙对饮。酒阑，髙谢，求归。其人惠以槟榔，送至庵罗树下，因忽不见其人，而手中槟榔已化为石矣。乃知池中有神物也。宁惊异，具奏于王。王虽闻其言，畧无畏惧，乃使以鐡厌之。至冬月，池水涸，王谓左右曰：“有能以江水涨溢于此者，吾必厚赏。”佞臣陈宿曰：“臣能之。”王以为然，使行其法，竟不验。一日，王幸于此池，闻城外有为剽掠者所叫而尚耽于游逸佯为不闻。王性畏雷，每于动止之间便生惊怖。近臣阮余自言有降雷之术，会雷鸣，命余降之。余仰天诵咒而雷声愈厉。王诘之，余曰：“臣戒之乆矣，岂意彼犹强暴如此。”
【丁卯，公元1207年】治平龙应三年，大黄人费郎复反，攻杂字邑。
三月，国威州贼段可列王满反。
夏四月谭以蒙复辅政。
秋八月，段尚、段主反。王命大发兵攻之。谭以蒙出大通道，保贞侯出南册道，上品奉御范秉彛出可了道，祗侯火头陈馨出扶带道，欲会攻尚。尚密遣人赂上品奉御范猷，请以其众归猷。猷为力请于王，王遣使召以蒙等军还，尚遂脱。自是以蒙、秉彛与猷有隙。是歳，王见盗贼蜂起，乃追悔前过，因下诏曰：朕幼膺大业，深处九重，不知民事之艰难。自纳小人之言，以取怨于下。民既胥怨，朕将畴依。今其改过自新，与民更始。诸有地产业之没于官者，悉还之。
【戊辰，公元1208年】治平龙应四年，大饥，饿死者相枕。
冬十月，大水。
十二月，宋禄州人韦智刚攻谅州。
以范猷知乂安州军事。猷言于王曰：“方今天下扰乱，奸贼辈起，或有与臣妬宠，私为暴乱，虽臣之首领，不能自保，况陛下之恩徳乎？愿少加圣虑，容臣使得选其壮勇以自备，庶免不虞之祸。”王然之，于是猷乃招纳亡命，鸠聚盗贼，号曰侯人。公行刼掠，无所忌惮。盗贼因之蠭起，而国威人亦率其徒屯于西结，文雷寨人屯于拖幕江。自此道路阻絶，舟船不通。上命上品奉御范秉彛将藤州人御之，而猷又归古蔑乡，与烘人尚主等会攻藤州。藤州人请秉彛攻猷，不克乃还。
【己巳，公元1209年】治平龙应五年，春正月，秉彛复帅藤人快人攻猷。秉彛数败，秉彛怒，斩其走者以徇。他日复战，克之，猷奔于烘。秉彛籍其家而焚之。猷与秉彛愈増怨恶。
猪洞人阮破邻领其部曲，夜盗队舍官府财物。
宋韦智刚复攻谅州。
戍时，日夜见。
三月，日晷忽冥，移时复见。
丁未，秉彛又攻烘人尚主于卫桥。烘人溃，主陷于泞，为何文雷所刺。
王命祇侯奉御陈馨征猷归京师。
秋七月，秉彛至京师，将入奏事。有止之曰：王既先入猷言怒公未解。秉彛曰：“吾事上尽忠而反为人谮耶？况有君命，吾其焉逃！”遂入。王使执之，及其子辅，囚于水院。欲加以刑，其将郭卜等闻之，领兵鼓噪而入，至大成门，为阍者所拒，卜等刮其扉而入。王闻事急，促召秉彛入金晶阶凉石处。俄而猷与其弟京等皆自御堂出，以御枪杀秉彛及辅。卜等闻秉彛死，遂使军士突入凉石处，以王所御巾车舁秉彛尸，以御席裹辅尸，由越城门出，下朝东步。既而复入万延宫，逆王子忱、王子旵归于海邑。壬寅，我元祖大帅舟师诣京师，逆王子旵并母元妃谭氏及同母妹二人归于海邑段氏家，遂于其家奉王子忱即位。时旵家臣刘绍就元祖及遥濠人范愚言曰：“忱虽长子，庶也。旵虽幼，嫡也。惟二公图之。”元祖遂与愚逆旵归茫仁，即位徽称胜王，降忱为王。顷之，旵复归于海邑，寓刘家村馆。以我元祖仲女为元妃，以谭以蒙为太尉，阮正吏为参知政事，元祖为明字，愚为上品奉御，苏忠嗣为殿前指挥使，余各有差。王命猷往烘路训练军士，欲伐顺流人。会烘人来迎及期，而猷尚与天极公主私，不觉移时，遂与烘人相失。猷乃登舟由江路而去，次古州步，陆行至麻浪阿杲社，为北江人阮耨阮乃所执，送于王子旵，杀之。
秋八月，顺流、快以秉彛之死，大率舟师攻京师。前军泊于东步，由左掖门直入禁中，盗取寳物。大军泊天河步，欲从千秋门入，至雨师观，为列侯髙舸伏于轸园，射一卒中乳。舸为之抚掌諠噪，士卒奔北而还，船人疑有官军来攻，皆撑舟离岸，遇北风疾吹，尽为漂散。二军闻舟船已失，皆自奔溃。京城人追杀之，死者三百余人。
【庚午，公元1210年】治平龙应六年，春正月，胜严寺地裂。
苏忠嗣自以私受王子旵封爵，恐罪及已，乃勒兵攻快人。因就海邑执王子旵等归于京师。丁未，王命上品奉御杜广如忠嗣家，逆王子旵。王子所署官者皆逃去，以蒙窜于安朗乡，因与其属谋捕诸受王子封爵者，以赎其罪。因移檄募诸道兵，分为五队以攻之。以蒙领茄人及清化府人攻即墨乡，为其所败，于是诸道兵闻之，皆引退。
秋七月，以蒙收所受王子封爵者二十八人以献。杜英允当门数之曰：“汝为国大臣，既懐无君之心，私受贼子封爵，今反与吾并列，吾虽不才，复何颜与汝相见！”以蒙惭惧而退。
彗星出
冬十月，王不豫。壬午，王寝疾，忽见二青衣执杖立座侧，王问执杖者为谁，左右曰：“无所见。”是夜，王薨于胜寿殿，年三十七。庙号髙宗，在位三十六年。葬天德府寿陵，改元者四。
惠宗
讳日旵，髙宗第三子也。母元妃，谭氏。以治平龙应六年十月即位于柩前。尊号曰资天统御钦仁宏孝皇帝。尊母谭氏为太后，同听政。十一月，殡髙宗于崇阳殿，王与太后及羣臣皆除服。
己酉，顺流明字陈嗣庆帅舟师次细江步，请其舅苏忠嗣同赴髙宗之丧。忠嗣亦相疑贰，嗣庆乃回军。
是月，王使迎陈仲女，嗣庆不应。
以太傅杜敬修为太尉。
十二月，祗侯奉御杜广等执敬修送于忠嗣，沈之大通步，以敬修谋杀忠嗣故也。
丁巳，忠嗣闻关内侯杜世规与祇侯奉御杜广、小侍卫人火头费例谋废立，因引军至兴圣巷，遇广、例，欲袭之，以广、例军众，乃阳与谋曰：“主上初丧，民情未定，盍各屏兵甲，自诣朝省，同谋协力，以匡王室，不亦善乎？”广、例以为然，遂许诺。会日暮，约以明早。是夜，忠嗣更増军士多于前日，欲图广、例。明日，广、例如约，先会于秘书阁，以待忠嗣。忠嗣至四达亭，先遣禆将陶判将兵由右掖门入，屯沙墀龙墀，使阮字阮陁罗屯千秋门。时例方饭，见列侯髙舸，命之食，舸曰：“事急矣，食可乎？”例问故，曰：“忠嗣军士倍于前日，欲图子矣！”例乃投箸而起执戈，就龙门窥之，见陶判军鼓噪而入。例进击杀一人，退保门内。又闻千秋门有屯军，遂由越门出延具门，为判军所追。例以戈撃之，又杀一人。判军少止。例至千秋门，遂脱。判引军袭世规，世规窜于髙宗柩下，求之弗获。忠嗣执其守殡阉竖问世规所在，竖犹畏世规，乃佯以手加额而指之。随指而求，乃获世规。忠嗣命斩于东市，先斫二胫，次解胷脊。及臂，世规神色自若。后剖其腹，乃死。是日，忠嗣收小侍卫人谭入杀于长广门外，以入附于皇子忱。杜广亦杀寄班武利于门外。
己未，以忠嗣为招讨大使，谭以蒙为太尉。
辛未，诏斩杜英允、尹亭、阮元、阮仁于封坡。
进以蒙王爵。
【辛未，公元1211年】建嘉元年，春正月，王复使迎陈仲女，嗣庆不应。
乙丑，选文臣为都护府士师。
癸酉，复迎陈仲女。嗣庆使内殿直冯仇周与其禆将潘邻、阮硬送仲女于京师。会忠嗣与广战于朝东门，乃泊于大通步。
己卯，忠嗣假兵于邻、硬，广军大溃。闰月，获广等。
庚寅，立陈仲女为元妃。
辛丑，王与太后御景延门听杜广讼。广等七人皆斩。
三月，以招讨大使关内侯苏忠嗣为太尉。
夏四月，葬髙宗。
阮字偏将阮皉告忠嗣曰：“字欲杀公女壻阮麻逻。”因而反。忠嗣怒，夺字兵权。字惧，奔国威。
六月，忠嗣夜如嘉林第，与天极公主私通，为其夫关内侯王尚所杀。时字闻忠嗣已死，乃还京师，夜帅部党盗御府货物。王怒，诏捕字甚急。字窜于枯栅山獠数月，衣食窘乏，将谋归。嗣庆至滩邑，邑中父老遮道请留，曰：“此地困于山獠乆矣，明公茍能少留，则一带邑皆蒙全活，其德公者不少。”字乃决意居之大会邑人屠牛歃血而盟，谕以利害，众皆许诺。字以其得众，乃引兵攻破山獠，斩首而还。又为莽人数十余，各执火炬，夜置山獠栅，使人守之。戒曰：“汝见山獠屋火起，则速燃其炬而諠噪。”夜半，使阮局焚山獠屋，守者见火发，亦燃其炬而噪。山獠惊起，仓皇欲拒战，疑前后兵众，不敢出，俱向栅前而射。又恐字引兵至，乃降。自此，一带郡县皆为字有。阮麻逻以忠嗣之死，往说我太祖，请进兵安辑快诸邑。麻逻与其妻苏氏登舟欲如顺流，道遇忠嗣将阮贞，为所杀，遂虏苏氏以归。苏氏使人诉于太祖，太祖怒贞非义，遂谋图贞。嗣庆葬忠嗣于获乡，太祖次海邑，使召贞，贞不至，乃使苏氏诱以杀之。
烘人攻黄点隘，嗣庆使赖灵率兵与快将阮堂拒之。堂为守隘人所擒，以致于烘。嗣庆怒，决江水灌诸邑而还。快人失望，归附于烘。尚与文雷乃谮嗣庆于王曰：“嗣庆将发兵赴京师，欲图改立。”王怒，秋七月，诏诸道兵讨嗣庆，降元妃陈氏为御女。
烘人段尚、段文雷引兵会师，诏进尚侯爵。
太傅户翊罢，诏谭以蒙复听政。
嗣庆引兵伐麻雷人，丁感败之而还。
冬十月，嗣庆复伐其邑，先攻队山，杀获甚多，感奔山獠。
烘人攻南栅，范武等降之，使其将段持耒守之。持耒不能招集其众为武所袭杀持耒于芮邑。烘人又率众渡江，攻南册。南册人窜于竒特山，武缢而死。南册人使求救于嗣庆。嗣庆使其将丁瑰将兵击烘，烘人败走。瑰经畧谅州至三峙山，尽有其地。十二月，嗣庆大发兵，次细江歩。太后闻军至，疑有废立意，嗣庆乃剪发誓天。又使天贞公主奏言已意无他。太后亦不之信。太后夜令收仁国王及王子第六郎、第七郎，并沈于御堂井，以杜改立之萌。既而使舁其尸积于琳光宫门外。侍臣皆畏太后，不敢视。惟小官郑道哭之甚哀，曰：“先君焉往，使三子如是乎！”髙宗初薨，童有謡曰：“髙宗葬未毕，三尸积为一。”
【壬申，公元1212年】建嘉二年，春正月，王及太后幸冷泾洲，百官就其洲迎驾还宫。
顺流明字陈嗣庆与阮字会于朝东步，誓为刎颈交，尽忠报国，共平祸乱。乃分大江之两岸，各自统率。自土块至那岸，?北江道及陆路乡邑属于嗣庆，自京岸至乌鸢属于字。期以三月会攻烘人。
庚戌，进嗣庆侯爵，谥彰诚。
以太后弟谭经邦听政。
嗣庆还细江步。
丁瑰攻谅州，降之。掠天极公主家财物而去。
二月，字攻吉利人呉赏于武髙，为流矢所中，乃还居西阳巷。旬余，误与妇人合，毒气复发而卒。王使人招抚其众，为其佐阮局所杀。王大怒，自将讨局。于西阳城外至普喜巷，官军大败，失王所御寳剑。王策马而还，至窑作巷，乃脱。王与太后幸东岸大僚班杜赏第。欲幸谅州，嗣庆闻之，乃引军至京师，使其将頼灵、潘邻等兵至赏第，迎车驾还宫。王惊疑，是夜幸谅州，灵、邻等执鞚叩头请留，乃止。明日，彰诚侯陈嗣庆次东岸步迎之，乃还，驻驾于慈调步。嗣庆使人洒扫圣仪宫，车驾居其宫。王与太后诣佛前，誓曰：“朕以菲德，忝嗣瑶图，致遭乱离，将坠前业，以至宫驾屡为播迁。今欲逊于天位，以让贤德。”言讫，引刀欲剪其发。嗣庆及群臣皆叩头流血，乃止。
庚午，车驾还宫。
彰诚侯嗣庆次于鹤桥。是日，命文武百僚皆听命于彰诚。
夏四月，嗣庆攻烘人于池邑。
冬十二月，谭经邦等以内明字尹信翊罪状闻于嗣庆。嗣庆怒，发兵傅龙城，使殿前指挥使阮硬将官职都入禁中，大呼曰：“信翊阿谀上意，渎乱；国经出入柩庭，不分名分；臣请除之，毋污清议！”信翊大惧，乃窜于香阁上。硬突入，捕送于嗣庆，繋鐡索五重，送于美禄馆。
【癸酉，公元1213年】建嘉三年，春正月，太后密遣小侍卫火头王常征扶乐道将潘世、北江道呉乃等，约以是月甲寅共发兵袭嗣庆。甲寅，常世等进袭嗣庆军于大兴门外，欲因之遂入后宫擒其母苏氏。范市知其谋，乃潜将苏氏，踰城登舟而遁。时军中不设备，见乃至，皆奔溃。嗣庆在大通歩，不之知。
辛酉，嗣庆引军入禁中，焚翫蟾桥，回军大通歩。
嗣庆使人如北江，召其将阮嫩，嫩至，繋以鐡索五重。
壬戌，王幸土块营，太尉谭以蒙及烘侯段尚皆来会。王命尚及以蒙攻嗣庆。
二月，王自将撃嗣庆于米所。
嗣庆攻国威州，降之。
三月，王与太后还圣仪宫。
乙丑，嗣庆纵信翊归京师，因厚赂而谓之曰：“公此归善为吾言于两宫，明其始终臣节，勿听小人之言，使予得以保全性命。”信翊至京，王问嗣庆，信翊言：“嗣庆有篡逆之心。”王与太后益忌之。
庚午，王及太后还大内。
夏四月，王命以蒙往井州侧三带江诸军以攻嗣庆。
五月，丁卯，越城门震。
六月，正仪殿震。
秋七月，以尹信翊复为太傅，进侯爵。
南册人范以等撃丁瑰，走之。
九月，嗣庆开阮嫩鐡索。嫩为人，状貌瑰，异襟量，倜傥，虽居缧绁，神色自若，见勇士跳距，带鐡索跳之，过于勇士。嗣庆见而异之，复以为将，以母姨之女妻之，仍授以神溪个屡二邑。嗣庆将丁瑰反，嗣庆执而杀之。
【甲戌，公元1214年】建嘉四年正月，彰诚侯嗣庆会诸道兵，盟于东扶列杜太尉祠，欲攻京师。嗣庆分水陆二道，潘邻、阮嫩将国威兵，由平乐道攻陆路，嗣庆自领舟师次拖幕江，我太祖及嗣庆攻泸江右岸，陈守达、陈献琛、阮硬攻泸江左岸，王犁、阮改攻朝东歩浮梁。王自将讨嗣庆，会大雾，黒昏，舟人莫辨。至米所遇犁、改军，未交战，犁、改鼓噪勒兵，官军自溃，军士皆弃舟登陆而走。犁、改获龙舟，我太祖欲进攻泸江右岸，至安?步，遇谭以蒙及安仁王领北江道诸军来，悉以鋭师逆战，二军皆败。守度、献琛等乗胜进至慈调歩，又克之。邻等遂至椰市，遇烘将段禁武忽等，击之，皆败走，度东步浮梁而归。时王在茶亭，闻诸军皆败，大惧，命驾入禁中迎太后共上船，欲奔谅州。过天德大室以蒙恸哭止之曰：“谅州道路辽逺，地多瘴气，非其所安。今陛下避难而适彼，譬如逃热而趋火，有何益乎？愿少留于此，使臣等率烘人复与彼战，以为后图。万一不利，然后行幸，亦未为晚。”王从之。以蒙召烘人，不至，因奔于烘。上深以为忧。己卯，幸谅州。车驾至芮曳乡阮顺第，少歇。是夜，又行至多感乡郑农家，农进膳食。毕，又去宿朱麻洞陶年第。嗣庆在鹤桥，分命将帅招抚诸道新集兵，赖灵守义住，潘邻守超类，守度守朗隘，范茄守贫隘，阮嫩守北江。时守度遇烘人段尚、段文雷、段可如兵，与战，烘人奔北。王闻嫩守北江，遂命安鐡将申长、申荄等拒于芮曳原，并为嫩所杀。王乃与太后奔于牧寓关内侯王尚第。数日，嗣庆乃剪髪使人以献于王，及具言已意，谓：“臣见群小在侧，壅遏忠良，蔽惑圣聪，民情郁抑，无由上达，故因国人之怒，起兵以讨此辈，剪除祸根，以慰众心耳。至于君臣之分，不敢少犯，岂意深负专征之罪，致使车驾播迁。自揆臣身，罪当万死，愿陛下少霁威怒，返驾京师，以副人望。”王不省。
嗣庆又使谭经邦率百官，备法驾，迎王还京。王欲从之。群臣皆喜，信翊言于太后曰：“彼人乆蓄异心，欲设计以俘囚耳，何谓迎耶？愿陛下再三思之。”太后然之。明日，王命驾还，入白太后，太后曰：“王以国家之重，不得不归，老母将何归乎？”王知太后无还意，遂与之幸。古弄、经邦等皆遮道攀马首，涕泣曰：“京师，四方所观望也。舍此不归，欲将何往？”又曰：“臣观嗣庆之心，忠赤无二，陛下何疑焉？”王油然下马，谓群臣曰：“国家不幸，遭此多故。今太后逺渉艰险，朕其敢离朝夕之省问哉？”促驾而行。时扈跸者多散去，惟内侍判首陈欣等三十人与俱。王与太后登舟幸三峙山寓黄伍舍。乆之，以水土不便，乃退次汤歩。是夜，税驾于象奴村。二月，辛未，车驾入凤山。旬余，复还南册。
戊申，彰诚侯嗣庆召诸王及百官，议改立。乃使人迎英宗子惠文王赴鹤桥，立之。
是日，収太后族。谭经邦等并加鐡索，囚于美禄。
癸亥，盟国人于龙墀。三月，惠文王即位于天安殿，改元干宁，号元王。是日，大雷雨。
烘人段软攻北江东究山，东究人不设备，见软来，以为大军齐至，遂大溃。软素勇悍，得胜，益骄，遂焚屋舍，杀掠鸡犬殆尽。因解甲，登山寺撞钟为乐。时诸寺戍人皆撞钟，嫩闻钟，以兵邀而击之，杀软等。嫩乗胜追之，至法桥，为烘人段宜伏于桥下以戈击之，透铁甲，伤背，引兵而退。初，嫩以东究与烘接境，恐烘人掩袭，救之不及，预戒戍卒曰：见烘人，则各撞寺钟以为警，急令嫩闻而来救。至是，软误撞寺钟，故为所败。
夏四月，甘蔗将军潘具反。嗣庆囚之于美禄。甘蔗将军杜备反，嗣庆使潘邻捕之，为其所败，复使赖灵往救之，又败，太祖以二军之败，乃自将击之，不克而还。
北江阮嫩反。嗣庆因归其妻。嗣庆杀义信王于窑潭，以其与嫩通谋。是日，嗣庆发兵，畧官府金银货物，因迎元王赴利仁行宫，使赖灵焚京都宫室十九所。
嗣庆次大通步，筑垒于义住。
嗣庆将潘邻欲举兵应嫩，谋泄，嗣庆斩于大通州。
六月，嗣庆攻嫩于圣仪宫，焚其宫。
丙午，王与太后自南栅回，宿于太室。是日，以北江道将军阮嫩为侯。
丁未，至大内。太后密诏扶乐道将军潘世诱乌金侯阮八杀之。击八，伤颊，赖士卒急救，遂免。
秋七月，戊辰，诏筑垒，自万春城门至盖市，以御嗣庆。
八月，北江侯嫩攻乌金侯八于西阳桥。
己酉，嗣庆使谭弼献土物。
九月，嗣庆使阮硬送经邦还京师，具言已意无他。王闻硬至，益惧，遂幸畨琴巷尹播家。硬去，乃还宫。
壬寅，试僧官子弟。
癸未，左辅阮正吏擅取武库器械，诏捕之。正吏惧，奔北江。
丁亥，嗣庆引兵犯阙。王与太后幸兵会。是日，嗣庆纵军士虏御府财物，因焚其宫室及京城人家殆尽。
己未，王与太后还京师，见宫室尽为焚荡，遂次泰和桥侧祝圣祠，使筑茅屋居之。
【乙亥，公元1215年】建嘉五年，春正月，诏曰：“陈嗣庆聚凶党，冦攘京师，水陆战攻，痛关宗社。爰于去冬，虐焰逾炽，率彼师徒，肆行贪虐，虏掠我财物，焚荡我宫室，以至京城巷陌，化成灰烬。朕因亿兆臣庻之怒，赖一祖六宗之灵，躬举六师，亲行征讨，咨尔将帅之众，士卒之徒，咸听诏言，各尽乃心，用塞朕意。”
嗣庆引军屯究连，分其将士屯九皋究翁以御嫩。仍遣快路将军阮堂、阮皉守地民。堂、皉复与嫩通谋以攻嗣庆。嗣庆又使赖灵守安?、扶列，自往攻堂、皉及嫩。
王使人攻安?、扶列，克之。
二月，封北江侯嫩为王。
义住人朱停以其邑附嫩。
三月，嗣庆攻快乡，拔之。堂与其子吐出降，于是嗣庆遣堂、皉筑黄垒，安唎筑安家垒，杨慈筑公主垒。嫩又攻唎及堂、皉皆克之。嗣庆闻堂败，乃引兵救之，仍使其将守庆献琛陶判屯于栏桥攻嫩将费探败之。
五月，嗣庆以其妹陈三娘妻于堂。
王谓群臣曰：“朕欲逊于位，卿等以为何如？”群臣皆涕泣止之，王不听。乃与太后引刀剃髪。是日，王自泰和营幸张耕邓老第，回驾西阳桥纸作巷内寄班杜安宅。
嗣庆攻大黄，军溃，其将阮堂溺死。
秋七月，嗣庆焚洞仁宫，王使迎灵仁太后神主归于祝圣祠。
冬十月，听上林院狱。
十一月，嗣庆送还平天冠。
十二月，构草殿于杜安宅。
【丙子，公元1216年】建嘉六年，春正月，王与太后御草殿视朝。嗣庆还金椅。
三月，雨雹。上命捕刼人于机舍巷，为杲将杜乙所击，上命召乙，乙不应命。显信王八讨乙，乙终不服。
五月，杲将杜芮攻可。戊午，上幸外寨，因遣使请兵于嗣庆，以讨芮。芮奔于嫩。
己巳，徙列侯杜芮为犒甲。
甲辰，王与夫人陈氏夜如顺流，军归嗣庆。天明，遇其将王犁以舟来迎。时太后及王子公主皆逊于乌金。嗣庆见王，大喜，将士皆欢欣鼓舞。自是王与嗣庆决意，攻北江王嫩、显信王八、烘人段文雷、归化何髙等。
甲辰，太后至安唱。时嫩、髙以太后命攻慈亷诸邑，皆抜之。
庚戌，嗣庆起草殿于西扶列，其规模一仿大内。
显信王阮八降。
诏明字冯佐周为招讨使。
甲辰，王次于慈亷，命嗣庆讨嫩。
诏徒嫩为兵。
秋八月，显信王八反，陷兵合邑将杜细奔丹凤。
冬十二月，进我太祖爵列侯。冯佐周、赖灵并关内侯。以嗣庆为太尉，赞拜不名。太祖长子桏为关内侯，嗣庆长子海为王。又以太祖为内侍判首，每大宴礼，赐坐局天安殿。
【丁丑，公元1217年】建嘉七年，夏四月，太尉分诸军为六道讨嫩。嫩引兵，出其不意，击范恩。恩军陷于冷泾潭口，为嫩所杀者五十余人。嫩乗胜，复袭隘道，遇太尉军，交战，嫩军遂溃。
王御凉石座，听范恩败军讼。贬恩小侍卫人，杖八十。
仲夏，烘人段尚举众降，封尚为王。
太尉引兵攻峯州、真那诸邑，皆抜之。丁卯，峯州诸属邑皆出降。太尉复引军攻显信王八，克之，八奔安乐栅。自此一带乡邑悉平。
起万岁山五峯
永寿殿火
孟冬，甲寅，地夜震。
王观鱼于队山
【戊寅，公元1218年】建嘉八年，仲春，以麻论栅山獠明字白浪为列侯。
孟夏，幸究连州，观捕鱼。
戊寅，幸旧京，食荔支。
诏诸狱案成，先令审刑院官预加考订，然后闻奏。
己未，地震。
我太祖领诸道兵图嫩于北江，仍命决其堤以灌诸乡邑。赖灵随其水势攻之，嫩军大溃，获嫩妻子。嫩以百余人退保扶宁。是日，太尉引兵至弩驿歇坐，戏指木上小枝，谓左右曰：“吾为君等射中此枝。”一发而中，众皆惊服。坐顷，其驿为颓压覆太尉，众大惧，撤尾木以出之，而太尉无恙。
以关内侯赖灵知乂安州事。太祖与太尉嗣庆以其妹陈三娘嫁烘侯段文雷。文雷勇敢有智畧，能得众心，故烘人多归之。
七月，大水。
【己卯，公元1219年】建嘉九年，春二月，丙辰，雨雹。
乙丑，王听都护府讼，降上林院士师阮宣及其子分邓盛为书家。
夏六月，以刘琰为上林院士师。
乙丑，王幸旧京朝东步，观诸军，攻嫩不克。
南册范以卒。初，太尉使王犁等将兵向南册，与以会谋共伐嫩。会以疾笃，嗣庆使医石章往治之，未至而卒。乙巳，嗣庆发兵往南册，道遇犁等还，怒其不留，欲刑之，因使将军阮改、阮木引兵径至平桥。时嫩已先据其邑，改、木力战争之，嫩兵自溃。太尉自陆路向安丁桥，遇将军自挑，谓嫩兵已傅于安丁洞，太尉使攻之，不克。太尉复攻平槁，南册将黄个卒，阮利皆出降，南册平。
仲秋，王御长广门，观秋社。
冬十二月，嫩病笃。太尉军于朝东步，而嫩已死。庚午，嫩将费探送太后及王子公主等于太尉以降。嫩大将阮盈窜于侍降险林，逾五日，自度计穷，乃献名马以降，北江平。
【庚辰，公元1220年】建嘉十年，春正月，以上品奉御陈豹为关内侯，陈献琛为列侯，阮佐时知审刑院事。
季春，雨雹
三月，后宫震。
夏四月，太尉嗣庆与太祖等发兵攻归化寨。何髙分为二道。太尉及太祖由归化江，赖灵、潘具由宣光江，两道俱进。具陷于泽，为髙将阮乃所斩。髙闻太尉军四面围之最急，遂与其妻子俱缢而死。自是上源路三带江等皆平。太尉以潘具死国，请追封明信王。
六月，己未朔，两日并见。
仲秋，新宫成。
冬十一月，王幸扶列步，观斗舟。
【辛巳，公元1221年】建嘉十一年，季夏，惠文王薨，即元王也。辍朝五日，清膳三日。
秋九月，戊申，幸美禄太尉第。
【壬午，公元1222年】建嘉十二年，秋八月，彗星见于西南方。
孟冬，王与太后御天安殿，观太尉子显道王海纳昏礼。
九月，大水。
【癸未，公元1223年】建嘉十三年，春正月，太尉使人收寳信侯赖灵。灵缢而死。
孟冬，太尉伐蒙栅山獠。
十二月，己夘，辅国太尉陈嗣庆卒于扶列第。王与太后临其丧，哭之尽哀，谥建国王。
己丑，地震。
是冬，虎入诸村邑。
【甲申，公元1224年】建嘉十四年，春正月，丁未，葬建国王于美禄。是春，以太祖为辅国太尉，冯佐周为内侍判首，进上品侯陈豹爵为王，谥显诚。
季秋，自上源头至京师，江水赤如血。
冬十二月，外寨佛迹山裂，长三十丈。
【乙酉，公元1225年】建嘉十五年，命太祖讨乂安州，降之。
王御大兴门，观设藏阄。诏国中淑女观之。
夏，彗星见。
六月，王逊位于第二昭圣公主，谥昭王。尊王为太上王。改元天彰有道。
己卯，盟国人于龙墀。
冬十二月
王以女主而幼为忧，召冯佐周谋曰：“朕以不德，获戻于天，絶无继嗣，传位于女。以一阴而御羣阳，众所不与，必致悔亡。以吾观之，莫若逺法唐尧，近体仁祖，择其贤者而授之。今所见太尉仲子某，年虽冲幼，相貌非常，必能济世安民。欲以为子，而主神器。仍以昭王配之。卿等为朕言于太尉。”太祖亦未之信。左辅阮正吏谓太祖曰：“阮氏之有国也，贤君六七作，其余德遗泽，入人也深。一旦遽以异姓为嗣，意其试之以观我何如耳。茍因而受之，天下必谓太尉实有篡逆之志。”太祖欲从之，上品奉御陈守度曰：“左辅之言非也。假如上王有子，反欲逊于二郎，揆之于义，则不可奉诏。今以无嗣，欲择贤而付之，此乃上王逺法尧舜之真让，又何疑哉？况天位不可久旷，而上王逊避之意已决，别选他姓为嗣，虽欲不臣事之，其可得乎？且上王以二郎为嗣，乃天意也。天与不取，反受其咎。愿太尉熟思之。”冬十二月，命内侍判首冯佐周、内行遣左司郎中陈智宏，将内外文武臣僚，领龙舟，备法驾，赴星罡府，迎我太宗。以是年十二月初一日受禅，即位于天安殿，尊顺贞皇后为太后，降昭王为昭圣王后，改元建中。太上王与其母谭太后出居扶列寺，号惠光禅师。以建中二年八月丙戌，薨于善教寺，庙号惠宗，在位十五年有竒。改元者一，曰建嘉，凡十五年。寿三十三，殡于安华府寳光寺。

右阮朝，自太祖至惠宗，凡八主。始庚戌，终乙酉，共二百一十六年而亡。

附陈朝纪年

太宗
〖公元1225年〗乙酉建中元年	凡七年
〖公元1232年〗天应政平元年壬辰	凡十九年
〖公元1251年〗元丰元年辛亥	凡七年

圣宗
〖公元1258年〗绍隆元年戊午	凡十五年
〖公元1273年〗寳符元年癸酉	凡六年

仁宗
〖公元1279年〗绍寳元年己夘	凡六年
〖公元1285年〗重兴元年乙酉	凡八年

英宗
〖公元1293年〗兴隆元年癸巳	凡二十一年

明宗
〖公元1314年〗大庆元年甲寅	凡十年
〖公元1324年〗开泰元年甲子	凡五年

宪宗
〖公元1329年〗开佑元年己巳	凡十二年

裕宗
〖公元1341年〗绍丰元年辛巳	凡五年
〖公元1358年〗大治元年戊戌	凡十一年
〖公元1369年〗天定元年己酉	凡一年

太王
〖公元1370年〗绍庆元年庚戌	凡三年

睿宗
〖公元1373年〗隆庆元年癸丑	凡三年

今王
〖公元1377年〗昌符元年丁巳
陈朝纪年附
