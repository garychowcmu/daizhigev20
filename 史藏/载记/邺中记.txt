邺中记　　晋 陆翙

　　 

　　石季龙与皇后在观上为诏书，五色纸著凤口中，凤既衔诏，诗人放，数百丈绯绳辘卢回转，凤凰飞下，谓之凤诏。凤凰以木作之，五色漆画，脚皆用金。 

　　邺宫南面三门。西凤阳门，高二十五丈，上六层，反宇向阳，下开二门。又安大铜凤于其巅，举头一丈六尺，门窗户（案此句疑有缺字），朱柱白壁。未到邺城七八里，遥望此门（案：此条见《太平御览》）。凤阳门五层楼，去地三十丈，安金凤凰二头。石虎将衰，一头飞入漳河，会睛曰，见于水上。一头以铁钉钉足，今存。（案：《太平寰宇记》引《邺中记》云：魏太祖都城之内，诸街有赤门。南面西头曰凤阳门，上有凤二枚，其一飞入漳水，其一仍以锁绊其足。邺人旧故曰：“凤阳门南天一半，上有金凤相飞唤，欲去不去著锁绊。其文与此详略互异。） 

　　石虎于魏武故台立太武殿，窗户宛转画作雲气，拟秦之阿房，鲁之灵光。流苏染鸟翎，为之以王色，编蒲心荐席（案此条见《太平寰宇记》）。 

　　石虎太武殿，悬大绶于梁柱，缀玉璧于绶。 

　　石虎太武殿，西有昆华殿，阁上辄开大窗，皆施以绛纱幌（案此条与下一条俱见《太平御览》）。 

　　石虎金华殿，后有虎皇后浴室。三门徘徊，反宇栌檘隐起。彤采刻镂，雕文粲丽。四月八曰，九龙街水浴太子之像。又太武殿前沟水注浴时，沟中先安铜笼疏，其次用葛，其次用纱，相去六七步断水。又安玉盘，受十斛。又安铜龟，饮秽水出后，却入诸公主第。沟亦出建春门东。又显阳殿后皇后浴池上作石室，引外沟水注之，室中临池，上有石床。 

　　石虎以胡粉和椒涂壁，曰椒房（案：此条见《说郛》）。 

　　邺城西三里桑梓苑有宫，临漳水。凡此诸宫，皆有夫人侍婢，又并有苑囿，养獐鹿雉兔。虎数游宴于其中（案：此条与下一条俱见《太平御览》）。 

　　自襄国至邺，二百里中，四十里辄一宫。有一夫人侍婢，数十黄门宿卫。石虎下辇，即止。凡所起内外大小殿台行宫四十四所。 

　　铜爵、金凤、冰井、三台，皆在邺都北城西北隅，因城为基址。建安十五年，铜爵台成，曹操将诸子登楼，使各为赋，陈思王植援笔立就。金凤台初名金虎，至石氏改今名。冰井台则凌室也。金虎、冰井皆建安十八年建也。铜爵台高一十丈，有屋一百二十间，周围弥覆其上。金虎台有屋百三十间。冰井台有冰室三，与凉殿皆以阁道相通。三台崇举，其高若山雲。至后赵石虎，三台更加崇饰，甚于魏初。于铜爵台上起五层楼阁，去地三百七十尺，周围殿屋一百二十房。房中有女监、女伎。三台相面各有正殿，上安御床，施蜀锦流苏斗帐，四角置金龙，头衔五色流苏，又安金钮屈戌屏风床，床上细直女三十人，床下立三十人。凡此众妓，皆宴曰所设。又于铜爵台穿二井，作铁梁地道以通井，号曰命子窟。于井中多置财宝、饮食，以悦蕃客，曰圣井。又作铜爵楼，巅高一丈五尺，舒翼若飞。南则金凤台，有屋一百九间，置金凤于台巅，故名。北则冰井台，有屋一百四十间，上有冰室，室有数井。井深十五丈，藏冰及石墨。石墨可书，又热之，虽尽，又谓之石炭。又有窖粟及盐，以备不虞。今窖上石铭尚存焉。三台皆砖甃，相去各六十步。上作阁道，如浮桥，连以金屈戌，画以雲气龙虎之势。施则三台相通，废则中央悬绝也（案：此条见《河朔访古记》）。 

　　石季龙于冰井台藏冰，三伏之月，以冰赐大臣（案：此条见《太平御览》）。 

　　西台高六十七丈，上作铜凤窗，皆铜笼疏、雲母幌。曰之初出，乃流光照曜（案：此条见《艺文类聚》）。 

　　凉马台高三十尺，周迥五百步，后赵石虎所筑。建武六年，虎都邺，洗马于洹水，筑此台以凉马，故以名云。 

　　赵王虎建武六年，造凉马台，在城西漳水之南。虎常于此台简练骑卒。虎牙宿卫，蛇雲腾（案此句疑有缺字）黑槊骑五千人，每月朔望阅马于此台，乃于漳水之南张帜鸣鼓，列骑星罗，虎乃登台射箭。箭一发，五千骑一时奔走。从漳水之南齐走至于台下。队督以下皆班赍。虎又射一箭，骑五千又齐走于漳水之北。其五千骑流散攒促，若数万人，皆以漆槊从事，故以黑槊为号。季龙又常以女伎一千人为卤簿，皆著紫纶巾，熟锦裤，金银镂带，五文织成鞋，游台上（案：此条见《说郛》）。 

　　石虎以五月发五百里内民万人，筑华林苑垣，在宫西，周环数十里。群臣或谏，虎不从。到八月，天暴雨雪，深三足，作者冻死数千人。太史奏：“作役非时，天降此变。”虎诛起部尚书朱轨以塞天灾。 

　　华林苑，在邺城东二里，石虎使尚书张群发近郡男女十六万人，车万乘，运土筑华林苑，周回数十里。又筑长墙，数十里，张群以烛夜作，起三观四门。又凿北城，引漳水于华林园。虎于园中种众果，民间有名果，虎作虾蟆车箱，阔一丈，深一丈，四搏掘根，面去一丈（案：《说郛》引此条，句下有“深一丈”三字），合土载之，植之无不生。 

　　华林园中千金堤上，作两铜龙，相向吐水，以注天泉池，通御沟中。三月三曰，石季龙及皇后、百官，临水宴赏。又二铜驼如马形，长一丈，高一丈，足如牛，尾长三尺，脊如马鞍，在中阳门外，夹道相向（案：此条见《太平御览》）。 

　　铜钟四枚，如铎形，高二丈八尺，大面广一丈二尺，小面广七尺。或作蛟龙，或作鸟兽，绕其上（案：此条见《初学记》）。 

　　石虎正会于正殿，南面临轩，施流苏帐，皆窃拟礼制。整法服，冠通天，佩玉玺，玄衣纁裳，画曰月火龙，黼黻华盖粉米。寻改车服，著远游冠，前安金博山，蝉翼丹纱，里服大晓。行礼，公执圭，卿执羔，大夫执雁，士执雉，一如旧礼。充庭车马、金根、玉辂、革辂数十（案：此条与下三条俱见《太平御览》）。 

　　虎正会，殿前作乐，高縆、龙鱼、凤凰、安息五案之属，莫不毕备。有额上缘橦，至上鸟飞，左回右转，又以橦著口齿上，亦如之。设马车，立木橦其车上，长二丈，橦头安横木，两伎儿各坐木一头，或鸟飞，或倒挂。又衣伎儿作猕猴之形走马上，或在胁，或在马头，或在马尾，马走如故，名为猿骑。（案：《太平寰宇记》载此条云：作戏马令人于马上屈一脚，马上立书而字皆正好。又衣伎儿作猕猴形走马，或在头尾卧侧纵横，名为猿骑。其文与此小异。） 

　　石虎正会，殿前有白龙樽，作金龙于东箱，西向，龙口，金樽，受五十斛。（案《太平寰宇记》载此条云：作金龙吐洒千殿前，金樽可容五十斛，供正会。其文与此小异。） 

　　石虎正会，殿前设百二十枝灯，以铁为之。 

　　石虎正会，殿庭中端门外，及阊阖门前，设庭燎各二合六处，皆丈六尺。 

　　石虎正会，置三十部鼓吹，三十步置一部，十二皆在平阁上，去地丈馀。又有女鼓吹。 

　　虎大会，礼乐既陈，虎缴西阁上窗幌，宫人数千陪列看坐，悉服饰金银熠熠。又于阁上作女伎数百，衣皆络以珠玑，鼓舞连倒（案此句疑有讹字）。琴瑟细伎毕备。 

　　石虎御床，辟方三丈。其馀床皆局脚，高下六寸。后宫别院中有小形玉床。 

　　石虎御床，壁方三丈。冬月施熟锦流苏斗帐，四角安纯金龙，头衔五色流苏。或用青绨光锦，或用绯绨登高文锦，或紫绨大小锦。丝以房子绵，百二十斤白缣里，名曰复帐。帐门角安纯金银鉴镂香炉，以石墨烧集和名香。帐顶上安金莲花，花中悬金箔，织成綩囊。囊受三升，以盛香。帐之四面上十二香囊，采色亦同（案《太平御览》载此条无“囊受三升”以下二十字）。春秋但锦帐，里以五色缣，为夹帐。夏用纱罗，或綦文丹罗，或紫文谷，为单帐。 

　　石虎御坐几，悉漆雕画，皆为五色花也。 

　　石虎作褥，长三尺，用金缘之。 

　　石虎作席以锦，杂以五香，施以五采，綖编蒲皮，缘之以锦（案此条见《初学记》）。 

　　石虎作金银钮屈戌屏风，衣以白缣，画义士、仙人、禽兽之像，灒者皆三十二言。高施则八尺，下施四尺，或施六尺，随意所欲也。 

　　石虎三台及内宫中镜，有径二三尺者，纯金蟠龙雕饰（案此条与下一条俱见《太平御览》）。 

　　石虎作雲母五明金箔莫难扇。此一扇之名也，薄打纯金如蝉翼，二面彩漆，画列仙、奇鸟、异兽。其五明方中辟方三寸，或五寸，随扇大小。雲母帖其中，细缕缝其际。虽罨画而彩色明彻，看之如谓可取，故名莫难也。虎出，时以此扇夹乘舆，亦用牙桃枝扇，其上竹或丝，沈色，或木兰色，或作紫绀色，或作郁金色。 

　　石虎大会，上御食游槃两重，皆金银参带，百二十盏，雕饰并同。其参带之间，茱萸画，微如破发，近看乃得见。游槃则圆转也（案此条见《说郛》）。 

　　石虎三月三曰临水会公主妃嫔，名家妇女无不毕出。临水施帐幔、车服灿烂，走马步射，饮宴终曰。 

　　石虎临轩大会，著碧纱袍（案《太平御览》载此条作丹纱袍）。 

　　石虎改虎头鞶囊为龙头鞶囊。 

　　邺中为石虎讳，呼白虎幡为天鹿幡。 

　　石季龙左右直卫万人，皆著五色细铠，光耀夺目（案此条见《说郛》）。 

　　季龙猎，著金缕织成合欢帽。 

　　石虎时著金线合欢裤（案《太平寰宇记》载此条云：虎每猎，著金线织成合欢裤）。 

　　石虎从出行有女鼓吹，尚书官属皆著锦裤佩玉（案此条见《太平御览》）。 

　　石虎征讨，所得美女万馀，以为宫人，简其有才艺者为女尚书（案《太平寰宇记》载此条云：又拣宫人有才艺者为女尚书。八座、侍中、纳言皆貂直侍。其文与此详略互异）。 

　　广陵公陈逵妹，才色甚美，发长七尺，石虎以为夫人。 

　　石虎置女侍中，皆貂蝉，直侍皇后。 

　　石虎以宫人为女官门下通事，以玉案行文书（案此下三条俱见《太平御览》）。 

　　皇后出，女骑一千为卤簿，冬月皆著紫衣巾蜀锦裤褶（案《太平寰宇记》引此条云：皇后出，从女骑千人为卤簿，脚著五文织成袜，手握雌黄婉转弓。其交与此互异。） 

　　石虎皇后女骑，腰中著金环，参镂带。 

　　石季龙宫婢数十，尽著皂褠，头著神弁，如今礼先冠。石虎有指南车及司里车。又有舂车，木人及作行礁于车上，车动则木人踏礁舂行，十里成米一斛。又有磨车，置石磨于车上，行十里辄磨麦一斛。凡此车皆以朱彩为饰，惟用将军一人。车行则众并发，车止则止。中御史解飞、尚方人魏猛变所造。（案《说郛》引此条云：解飞者，石虎时工人，作旃檀车，左毂上置碓，右毂上置磨，每行十里磨麦一石，舂米一斛。其文与此小异。） 

　　石虎性好佞佛，众巧奢靡，不可纪也。尝作檀车，广丈馀，长二丈，四轮。作金佛像，坐于车上，九龙吐水灌之。又作木道人，恒以手摩佛心腹之间。又十馀木道人，长二尺。馀皆披袈裟绕佛行，当佛前，辄揖礼佛。又以手撮香投炉中，与人无异。车行则木人行，龙吐水，车止则止。亦解飞所造也。 

　　石虎少好游猎，后体壮大，不复乘马。作猎辇，二十人担之，如今之步辇。上安徘徊曲盖，当坐处安转关床，若射鸟兽直有所向关，随身而转。虎善射，矢不虚发（案此条与下二条俱见《太平御览》）。 

　　织锦署在中尚方。锦有大登高、小登高、大明光、小明光、大博山、小博山、大茱萸、小茱萸、大交龙、小交龙、蒲桃文锦、斑文锦、凤皇朱雀锦、韬文锦、桃核文锦，或青绨，或白绨，或黄绨，或绿绨，或紫绨，或蜀绨，工巧百数，不可尽名也。 

　　石虎中尚方，御府中。巧工、作锦、织成署皆数百人。 

　　石虎御府罽，有鸡头文罽，鹿子罽，花罽。 

　　石虎种双长生树，根生于屋下，枝叶交于栋上。是先种树，后立屋。安玉盘，容十斛于二树之间（案此条见《太平寰宇记》）。 

　　华林园有春李，冬华春熟。 

　　石虎园中有西王母枣，冬夏有叶，九月生花，二月乃熟，三子一尺。又有羊角枣，亦三子一尺。 

　　石虎苑中有勾鼻桃，重二斤。 

　　石虎苑中有安石榴，子大如碗盏，其味不酸。 

　　石季龙大飨群臣于太武殿，佛图澄曰：“殿乎？殿乎？棘子成林，将坏人衣。”视殿右有棘生（案此条见《说郛》）。 

　　孟津河东去邺城五里，有济北郡谷城县，有谷城山，是黄石公所葬处。有人登此山，见崩土中有文石，石文鲜明。石虎使采取以治宫殿，又免谷城令，不奏闻故也。 

　　佛图澄死后，有人于陇上见之。石虎令开视其墓，惟有一石。虎曰：“石者，朕也。葬吾而去，吾其死矣。”果然（案此条见《太平寰宇记》）。 

　　石虎太子宣，与母弟蔡公韬迭秉政事。宣嫌终有代己之势。八月社曰，韬登东明观游，暮还酌宴，作女伎，罢，宣遣力士钜鹿杨材等十馀人，夜缘梯入韬第，斫杀之（案此条见《太平御览》）。 

　　●附录 

　　当魏文侯时，西门豹为邺令，堰引漳水溉邺，以富魏之河内。后史起为邺令，引漳水十二渠，灌溉魏田数百顷，魏益丰实。后废堰，田荒，更修天井堰，引邺城西面漳水，十八里中细流东注邺城，南二十里中作二十堰。 

　　魏武于铜爵台西立二台。《魏都赋》云：三台列峙而峥嵘（案此条见《太平寰宇记》）。 

　　邺中南城东西六里，南北八里六十步。高欢以北城窄隘，故令仆射高隆之更筑此城。掘得神龟，大逾方丈，其堵堞之状，咸以龟象焉（案此条见《河朔访古记》）。 

　　惠帝师败荡阴，千官皆走，独嵇绍端冕帝侧，以身捍主，遂至见害，血溅御衣。及事定，左右欲浣之，帝曰：“此嵇侍中血，勿去也。”诏葬县南，因名此地为浣衣里（案此条见《太平寰宇记》）。 

　　紫陌宫，在临漳县城西北五里，石虎建于紫陌桥侧。及齐时，因修为济口。帝巡幸，及往并州，百官相饯，莫不至此而别。文宣尝西巡，百官辞于紫陌。帝使槊骑围之，曰：“我举鞭一时刺杀。”淹留半曰，文宣醉不能起，黄门侍郎是连子阳进曰：“陛下如此，诸臣恐怖。”文宣曰：“大怖耶？若然，不须杀。”乃命解围。将行，见魏孝静帝及高隆之于道左，以洒酹之。至晋阳，又并见之。孝静曰：“我不负君，何意发我冢？”隆之曰：“臣无罪，何意诛臣儿？”文宣乃使封魏帝陆及隆之冢也。 

　　邺俗，冬至一百五曰为介子推断火，冷食三曰，作乾粥，是今之糗。 

　　并州俗，以介子推五月五曰烧死，世人为其忌，故不举饷食。非也。北方五月五曰，自作饮食祀神，及作五色新盘相问遗，不为介子推也。 

　　寒食三曰，作醴酪，又煮粳米及麦为酪，捣杏仁煮作粥。按玉烛宝典，今人悉为大麦粥，研杏仁为酪，别以饧沃之。 

 
