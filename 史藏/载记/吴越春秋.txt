吴越春秋 后汉 赵晔　撰

卷第一吴太伯传
吴之前君太伯者，后稷之苗裔也．后稷其母台氏之女姜嫄，为帝喾元妃．年少未孕，出游于野，见大人迹而观之，中心欢然，喜其形像，因履而践之．身动，意若为人所感．后  娠．恐被淫泆之祸，遂祭祀以求，谓无子履上帝之迹，天犹令有之．姜嫄怪而弃于阨狭之巷，牛马过者折易而避之．复弃于林中，适会伐木之人多．复置于泽中冰上，  鸟以羽覆之．后稷遂得不死．姜嫄以为神，收而养之，长因名弃．为儿时，好种树禾、黍、桑、麻五榖、相五土之宜，青、赤、黄、黑，陵、水、高、下，粢、稷、黍、禾、蕖、麦、豆、稻，各得其理．尧遭洪水，人民泛滥，遂高而居．尧聘弃使教民山居，随地造区，研营种之术．三年余，行人无饥乏之色．乃拜弃为农师，封之台，号为后稷，姓姬氏．后稷就国为诸侯．卒，子不窋立．遭夏氏世衰，失官奔戎狄之间．其孙公刘，公刘慈仁，行不履生草，运车以避葭苇．公刘避夏桀于戎狄，变易风俗，民化其政．公刘卒，子庆节立．其后八世而得古公亶甫．脩公刘后稷之业，积德行义，为狄人所慕．薰鬻戎姤而伐之，古公事之以犬马牛羊，其伐不止；事以皮币、金玉重  ，而亦伐之不止．古公问何所欲？曰：欲其土地．古公曰：「君子不以养害害所养．国所以亡也而为身害，吾所不居也．」古公乃杖策去邠，踰梁山而处岐周曰：「彼君与我何异？」邠人父子兄弟相帅，负老  幼，揭釜甑而归古公．居三月成城郭，一年成邑，二年成都，而民五倍其初．古公三子，长曰太伯，次曰仲雍，雍一名吴仲，少曰季历．季历娶妻太任氏，生子昌．昌有圣瑞．古公知昌圣，欲传国以及昌，曰：「兴王业者，其在昌乎？」因更名曰季历．太伯、仲雍望风知指，曰：「历者，适也．」知古公欲以国及昌．古公病，二人讬名采药于衡山，遂之荆蛮．断发文身，为夷狄之服，示不可用．古公卒，太伯、仲雍归，赴丧毕，还荆蛮．国民君而事之，自号为勾吴．吴人或问何像而为勾吴，太伯曰：「吾以伯长居国，绝嗣者也，其当有封者，吴仲也．故自号勾吴，非其方乎？」荆蛮义之，从而归之者千有余家，共立以为勾吴．数年之间，民人殷富．遭殷之末世衰，中国侯王数用兵，恐及于荆蛮，故太伯起城，周三里二百步，外郭三百余里．在西北隅，名曰故吴，人民皆耕田其中．古公病将卒，令季历让国于太伯，而三让不受，故云太伯三以天下让．于是季历莅政，脩先王之业，守仁义之道．季历卒，子昌立，号曰西伯．遵公刘、古公之术业于养老，天下归之．西伯致太平，伯夷自海滨而往．西伯卒，太子发立，任周召而伐殷，天下已安，乃称王．追谥古公为大王，追封太伯于吴．太伯祖卒葬于梅里平墟．仲雍立，是为吴仲雍．仲雍卒，子季简、简子叔达、达子周章、章子熊、熊子遂、遂子柯相、相子彊鸠夷、夷子余乔疑吾、吾子柯庐、庐子周繇、繇子屈羽、羽子夷吾、吾子禽处，处子专、专子颇高、高子句毕立．是时，晋献公灭周北虞虞公，以开晋之伐  氏．毕子去齐、齐子寿梦立，而吴益彊，称王．凡从太伯至寿梦之世，与中国时通朝会，而国斯霸焉．



卷第二吴王寿梦传
寿梦元年，朝周，适楚，观诸侯礼乐．鲁成公会于钟离，深问周公礼乐，成公悉为陈前王之礼乐，因为咏歌三代之风．寿梦曰：「孤在夷蛮，徒以椎髻为俗，岂有斯之服哉！」因叹而去，曰：「于乎哉，礼也！」二年，楚之亡大夫申公巫臣适吴，以为行人．教吴射御，导之伐楚．
楚庄王怒，使子反将，败吴师．二国从斯结雠．于是吴始通中国而与诸侯为敌．
五年，伐楚，败子反．
十六年，楚恭王怨吴为巫臣伐之也，乃举兵伐吴，至衡山而还．
十七年，寿梦以巫臣子狐庸为相，任以国政．
二十五年，寿梦病将卒．有子四人：长曰诸樊，次曰余祭，次曰余昧，次曰季札．季札贤，寿梦欲立之，季札让，曰：「礼有旧制，奈何废前王之礼，而行父子之私乎？」寿梦乃命诸樊曰：「我欲传国及札，尔无忘寡人之言．」诸樊曰：「周之太王知西伯之圣，废长立少，王之道兴．今欲授国于札，臣诚耕于野．」王曰：「昔周行之德，加于四海，今汝于区区之国，荆蛮之乡，奚能成天子之业乎？且今子不忘前人之言，必授国以次及于季札．」诸樊曰：「敢不如命？」寿梦卒，诸樊以适长摄行事，当国政．
吴王诸樊元年，已除丧，让季札，曰：「昔前王未薨之时，尝晨昧不安，吾望其色也，意在于季札．又复三朝悲吟而命我曰：『吾知公子札之贤，欲废长立少．』重发言于口．虽然我心已许之，然前王不忍行其私计，以国付我，我敢不从命乎？今国者，子之国也，吾愿达前王之义．」季札谢曰：「夫适长当国，非前王之私，乃宗庙社稷之制，岂可变乎？」诸樊曰：「苟可施于国，何先王之命有！太王改为季历，二伯来入荆蛮，遂城为国，周道就成，前人诵之不绝于口，而子之所习也．」札复谢曰：「昔曹公卒，废存适亡，诸侯与曹人不义而立于国．子臧闻之，行吟而归．曹君惧，将立子臧，子臧去之，以成曹之道．札虽不才，愿附子臧之义．吾诚避之．」吴人固立季札，季札不受而耕于野，吴人舍之．诸樊骄恣，轻慢鬼神，仰天求死．将死，命弟余祭曰：「必以国及季札．」乃封季札于延陵，号曰延陵季子．
余祭十二年，楚灵王会诸侯伐吴，围朱方，诛庆封．庆封数为吴伺祭，故晋楚伐之也．吴王余祭怒曰：「庆封穷来奔吴，封之朱方，以  不恨士也．」即举兵伐楚，取二邑而去．
十三年，楚怨吴为庆封故伐之，心恨不解，伐吴，至乾谿，吴击之，楚师败走．
十七年，余祭卒．余昧立四年卒．欲授位季札，季札让，逃去．曰：「吾不受位明矣．昔前君有命，已附子臧之义．洁身清行，仰高履尚，惟仁是处，富贵之于我，如秋风之过耳．」遂逃归延陵．吴人立余昧子州于，号为吴王僚也．



卷第三王僚使公子光传
二年，王僚使公子光伐楚，以报前来诛庆封也．吴师败而亡舟．光惧，因舍，复得王舟而还．光欲谋杀王僚，未有所与合议，阴求贤，乃命善相者为吴市吏．
五年，楚之亡臣伍子胥来奔吴．伍子胥者，楚人也，名  ．  父奢，兄尚．其前名曰伍举．以直谏事楚庄王．王即位三年，不听国政，  湎于酒，淫于声色．左手拥秦姬，右手抱越女，身坐钟鼓之间而令曰：「有敢谏者，死！」于是伍举进谏曰：「有一大鸟集楚国之庭，三年不飞亦不鸣．此何鸟也？」于是庄王曰：「此鸟不飞，飞则冲天；不鸣，鸣则惊人．」伍举曰：「不飞不鸣，将为射者所图，絃矢卒发，岂得冲天而惊人乎？」于是庄王弃其秦姬越女，罢钟鼓之乐；用孙叔敖任以国政．遂霸天下，威伏诸侯．庄王卒，灵王立．建章华之台．与登焉．王曰：「台美．」伍举曰：「臣闻国君服宠以为美，安民以为乐，克听以为聪，致远以为明．不闻以土木之崇高，虫镂之刻画，金石之清音，丝竹之凄唳以之为美．前庄王为抱居之台，高不过望国氛，大不过容宴豆，木不妨守备，用不烦官府，民不败时务，官不易朝常．今君为此台七年，国人怨焉，财用尽焉，年榖败焉，百姓烦焉，诸侯忿怨，卿士讪谤：岂前王之所盛，人君之美者耶？臣诚愚不知所谓也．灵王即除工去饰，不游于台．由是伍氏三世为楚忠臣．楚平王有太子名建，平王以伍奢为太子太傅，费无忌为少傅．平王使无忌为太子娶于秦，秦女美容，无忌报平王，曰：「秦女天下无双，王可自取．」王遂纳秦女为夫人而幸爱之，生子珍；而更为太子娶齐女．无忌因去太子而事平王．深念平王一旦卒而太子立，当害己也，乃复谗太子建．建母蔡氏无宠，乃使太子守城父，备边兵．顷之，无忌日夜言太子之短，曰：「太子以秦女之故，不能无怨望之心，愿王自备．太子居城父将兵，外交诸侯，将入为乱．」平王乃召伍奢而按问之．奢知无忌之谗，因谏之，曰：「王独奈何以谗贼小臣而骨肉乎？」无忌承宴复言曰：「王今不制，其事成矣，王且见擒．」平王大怒，因囚伍奢，而使城父司马奋扬往杀太子．奋扬使人前告太子急去，不然将诛．三月，太子奔宋．无忌复言平王曰：「伍奢有二子，皆贤，不诛且为楚忧．可以其父为质而召之．」王使使谓奢曰：「能致二子则生，不然则死．」伍奢曰：「臣有二子，长曰尚，少曰胥．尚为人慈温仁信，若闻臣召  来．胥为人少好于文，长习于武，文治邦国，武定天下，执纲守戾，蒙垢受  ，虽冤不争，能成大事．此前知之士，安可致耶？」平王谓伍奢之誉二子，即遣使者驾驷马，封函印绶往许召子尚、子胥．令曰：「贺二子父奢以忠信慈仁去难就免．平王内  囚系忠臣，外愧诸侯之  ，反遇奢为国相，封二子为侯，尚赐鸿都侯，胥赐盖侯，相去不远三百余里．奢久囚系，忧思二子，故遣臣来奉进印绶．」尚曰：「父系三年，中心切怛，食不甘味，尝苦饥渴，昼夜感思，忧父不活，惟父获免，何敢贪印绶哉？」使者曰：「父囚三年，王今幸赦，无以赏赐，封二子为侯．一言当至，何所陈哉？」尚乃入报子胥，曰：「父幸免死，二子为侯，使者在门，兼封印绶，汝可见使．」子胥曰：「尚且安坐，为兄卦之．今日甲子，时加于巳，支伤日下，气不相受．君欺其臣，父欺其子．今往方死，何侯之有？」尚曰：「岂贪于侯，思见父耳．一面而别，虽死而生．」子胥曰：「尚且无往．父当我活，楚畏我勇，势不敢杀；兄若误往，必死不脱．」尚曰：「父子之爱，恩从中出，徼幸相见，以自济达．」于是子胥叹曰：「与父俱诛，何明于世，冤雠不除，  辱日大．尚从是往，我从是  ．」尚泣曰：「吾之生也，为世所笑，终老地上，而亦何之？」不能报仇，毕为废物．汝怀文武，勇于策谋，父兄之雠，汝可复也．吾如得返，是天佑之，其遂沉埋，亦吾所喜．」胥曰：「尚且行矣，吾去不顾，勿使临难，虽悔何追！」旋泣辞行，与使俱往．楚得子尚，执而囚之，复遣追捕子胥，胥乃贯弓执矢去楚．楚追之，见其妻．曰：「胥亡矣，去三百里．」使者追及无人之野，胥乃张弓布矢，欲害使者，使者俯伏而走．胥曰：「报汝平王，欲国不灭，释吾父兄；若不尔者，楚为墟矣．」使返报平王．王闻之，即发大军追子胥至江，失其所在，不获而返．子胥行至大江，仰天行哭林泽之中，言楚王无道，杀吾父兄，愿吾因于诸侯以报雠矣．闻太子建在宋，胥欲往之．伍奢初闻子胥之亡，曰：「楚之君臣，且苦兵矣．」尚至楚就父，俱戮于市．伍  奔宋，道遇申包胥，谓曰：「楚王杀吾兄父，为之奈何？」申包胥曰：「于乎！吾欲教子报楚，则为不忠；教子不报，则为无亲友也．子其行矣，吾不容言．」子胥曰：「吾闻父母之雠，不与戴天履地；兄弟之雠，不与同域接壤；朋友之雠，不与邻乡共里．今吾将复楚，辜以雪父兄之  ．」申包胥曰：「子能亡之，吾能存之；子能危之，吾能安之．」胥遂奔宋．宋元公无信于国，国人恶之．大夫华氏谋杀元公，国人与华氏因作大乱．子胥乃与太子建俱奔郑，郑人甚礼之．太子建又适晋，晋顷公曰：「太子既在郑，郑信太子矣．太子能为内应而灭郑，即以郑封太子．」太子还郑，事未成，会欲私其从者，从者知其谋，乃告之于郑．郑定公与子产诛杀太子建．建有子名胜，伍  与胜奔吴．到昭关，关吏欲执之，伍  因诈曰：「上所以索我者，美珠也．今我已亡矣，将去取之．」关吏因舍之．与胜行去，追者在后，几不得脱．至江，江中有渔父乘船从下方泝水而上．子胥呼之，谓曰：「渔父渡我！」如是者再．渔父欲渡之，适会旁有人窥之，因而歌曰：「日月昭昭乎侵已驰，与子期乎芦之漪．」子胥即止芦之漪．渔父又歌曰：「日已夕兮，予心忧悲；月已驰兮，何不渡为？事寖急兮，当奈何？」子胥入船．渔父知其意也，乃渡之千浔之津．子胥既渡，渔父乃视之有其饥色．乃谓曰：「子俟我此树下，为子取饷．」渔父去后，子胥疑之，乃潜身于深苇之中．有顷，父来，持麦饭、鲍鱼羹、盎浆，求之树下，不见，因歌而呼之，曰：「芦中人，芦中人，岂非穷士乎？」如是至再，子胥乃出芦中而应．渔父曰：「吾见子有饥色，为子取饷，子何嫌哉？」子胥曰：「性命属天，今属丈人，岂敢有嫌哉？」二人饮食毕，欲去，胥乃解百金之  以与渔者：「此吾前君之  ，中有七星，价直百金，以此相答．」渔父曰：「吾闻楚之法令：得伍胥者，赐粟五万石，爵执圭，岂图取百金之  乎？」遂辞不受．谓子胥曰：「子急去勿留，且为楚所得？」子胥曰：「请丈人姓字．」渔父曰：「今日凶凶，两贼相逢，吾所谓渡楚贼也．两贼相得，得形于默，何用姓字为？子为芦中人，吾为渔丈人，富贵莫相忘也．」子胥曰：「诺．」既去，诫渔父曰：「掩子之盎浆，无令其露．」渔父诺．子胥行数步，顾视渔者已覆船自  于江水之中矣．子胥默然，遂行至吴．疾于中道，乞食溧阳．适会女子击绵于濑水之上，筥中有饭．子胥遇之，谓曰：「夫人可得一餐乎？」女子曰：「妾独与母居，三十未嫁，饭不可得．」子胥曰：「夫人赈穷途少饭，亦何嫌哉？」女子知非恒人，遂许之，发其箪筥，饭其盎浆，长跪而与之．子胥再餐而止．女子曰：「君有远逝之行，何不饱而餐之？」子胥已餐而去，又谓女子曰：「掩夫人之壶浆，无令其露．」女子叹曰：「嗟乎！妾独与母居三十年，自守贞明，不愿从适，何宜馈饭而与丈夫？越亏礼仪，妾不忍也．子行矣．」子胥行，反顾，女子已自投于濑水矣．」于乎！贞明执操，其丈夫女哉！子胥之吴，乃被发佯狂，跣足涂面，行乞于市，市人观罔有识者．翌日，吴市吏善相者见之，曰：「吾之相人多矣，未尝见斯人也，非异国之亡臣乎？」乃白吴王僚，具陈其状．「王宜召之．」王僚曰：「与之俱入．」公子光闻之，私喜曰：「吾闻楚杀忠臣伍奢，其子子胥勇而且智，彼必复父之雠来入于吴．」阴欲养之．市吏于是与子胥俱入见王，王僚怪其状伟：身长一丈，腰十围，眉间一尺．王僚与语三日，辞无复者．王曰：「贤人也！」子胥知王好之，每入语语，遂有勇壮之气，稍道其雠，而有切切之色．王僚知之，欲为兴师复雠．公子谋杀王僚，恐子胥前亲于王而害其谋，因谗「伍胥之谏伐楚者，非为吴也，但欲自复私雠耳．王无用之．」子胥知公子光欲害王僚，乃曰：「彼光有内志，未可说以外事．」入见王僚，曰：「臣闻诸侯不为匹夫兴师用兵于比国．」王僚曰：「何以言之？」子胥曰：「诸侯专为政，非以意救急后兴师．今大王践国制威，为匹夫兴兵，其义非也．臣固不敢如王之命．」吴王乃止．子胥退耕于野，求勇士荐之公子光，欲以自媚．乃得勇士专诸．专诸者，堂邑人也．伍胥之亡楚如吴时，遇之于途．专诸方与人  ，将就敌，其怒有万人之气，甚不可当．其妻一呼即还．子胥怪而问其状：「何夫子之怒盛也，闻一女子之声而折道，宁有说乎？」专诸曰：「子视吾之仪，宁类愚者也？何言之鄙也？夫屈一人之下，必伸万人之上．」子胥因相其貌：碓颡而深目，虎膺而熊背，戾于从难．知其勇士，阴而结之，欲以为用．遭公子光之有谋也，而进之公子光．光既得专诸而礼待之．公子光曰：「天以夫子辅孤之失根也．」专诸曰：「前王余昧卒，僚立自其分也．公子何因而欲害之乎？」光曰：「前君寿梦有子四人：长曰诸樊，则光之父也；次曰余祭；次曰余昧？次曰季札．札之贤也，将卒，传付适长，以及季札．念季札为使亡在诸侯未还，余昧卒，国空，有立者适长也，适长之后，即光之身也．今僚何以当代立乎？吾力弱无助，于掌事之间，非用有力徒能安吾志．吾虽代立，季子东还，不吾废也．」专诸曰：「何不使近臣从容言于王侧，陈前王之命，以讽其意，令知国之所归．何须私备  士，以捐先王之德？」光曰：「僚素贪而恃力，知进之利，不  退让．吾故求同忧之士，欲与之并力．惟夫子诠斯义也．」专诸曰：「君言甚露乎，于公子何意也？」光曰：「不也，此社稷之言也，小人不能奉行，惟委命矣．」专诸曰：「愿公子命之．」公子光曰：「时未可也．」专诸曰：「凡欲杀人君，必前求其所好．吴王何好？」光曰：「好味．」专诸曰：「何味所甘？」光曰：「好嗜鱼之炙也．」专诸乃去，从太湖学炙鱼，三月得其味，安坐待公子命之．
八年，僚遣公子伐楚，大败楚师．因迎故太子建母于郑，郑君送建母珠玉簪珥，欲以解杀建之过．
九年，吴使光伐楚，  居巢、钟离．
吴所以相攻者，初，楚之边邑胛梁之女与吴边邑处女蚕，争界上之桑，二家相攻，吴国不胜，遂更相伐，灭吴之边邑．吴怒，故伐楚，取二邑而去．
十二年，冬，楚平王卒．伍子胥谓白公胜曰：「平王卒，吾志不悉矣！然楚国有，吾何忧矣？」白公默然不对．伍子胥坐泣于室．
十三年，春，吴欲因楚葬而伐之，使公子盖余、烛佣以兵围楚，使季札于晋，以观诸侯之变．楚发兵绝吴后，吴兵不得还．于是公子光心动．伍胥知光之见机也，乃说光曰：「今吴王伐楚，二弟将兵，未知吉凶，专诸之事于斯急矣．时不再来，不可失也．」于是公子见专诸曰：「今二弟伐楚，季子未还，当此之时，不求何获？时不可失．且光真王嗣也．」专诸曰：「僚可杀也，母老子弱，弟伐楚，楚绝其后．方今吴外困于楚，内无骨鲠之臣，是无如我何也．」四月，公子光伏甲士于窋室中，具酒而请王僚．僚白其母，曰：「公子光为我具酒来请，期无变悉乎？」母曰：「光心气怏怏，常有愧恨之色，不可不慎．」王僚乃被棠銕之甲三重，使兵卫陈于道，自宫门至于光家之门，阶席左右皆王僚之亲戚，使坐立侍，皆操长戟交轵．酒酣，公子光佯为足疾，入窋室裹足，使专诸置鱼肠  炙鱼中进之．既至王僚前，专诸乃擘炙鱼，因推匕首，立戟交轵倚专诸，断臆开，匕首如故，以刺王僚，贯甲达背，王僚既死，左右共杀专诸，众士扰动，公子光伏其甲士以攻僚众，尽灭之．遂自立，是为吴王阖闾也．乃封专诸之子，拜为客卿，季札使还至吴，阖闾以位让，季札曰：「苟前君无废，社稷以奉，君也．吾谁怨乎？哀死待生，以俟天命．非我所乱，立者从之，是前人之道，」命哭僚墓，复位而待．公子盖余、烛佣二人将兵遇围于楚者，闻公子光杀王僚自立，乃以兵降楚，楚封之于舒．



卷第四阖闾内传
阖闾元年，始任贤使能，施恩行惠，以仁义闻于诸侯．仁未施，恩未行，恐国人不就，诸侯不信，乃举伍子胥为行人，以客礼事之而与谋国政．阖闾谓子胥曰：「寡人欲彊国霸王，何由而可？」伍子胥膝进垂泪顿首曰：「臣楚国之亡虏也．父兄弃捐，骸骨不葬，魂不血食．蒙罪受辱来归命于大王，幸不加戮，何敢与政事焉？」阖闾曰：「非夫子，寡人不免于絷御之使；今幸奉一言之教，乃至于斯．何为中道生进退耶？」子胥曰：「臣闻谋议之臣，何足处于危亡之地，然忧除事定，必不为君主所亲．」阖闾曰：「不然．寡人非子无所尽议，何得让乎？吾国僻远，顾在东南之地，险阻润湿，又有江海之害；君无守御，民无所依；仓库不设，田畴不垦．为之奈何？」子胥良久对曰：「臣闻治国之道，安君理民是其上者．」阖闾曰：「安君治民，其术奈何？」子胥曰：「凡欲安君治民，兴霸成王，从近制远者，必先立城郭，设守备，实仓廪，治兵库．斯则其术也．」阖闾曰：「善．夫筑城郭，立仓库，因地制宜，岂有天气之数以威邻国者乎？」子胥曰：「有．」阖闾曰：「寡人委计于子．」子胥乃使相土尝水，象天法地，造筑大城．周回四十七里，陆门八，以象天八风，水门八，以法地八聪．筑小城，周十里，陵门三，不开东面者，欲以绝越明也．立阊门者，以象天门通阊阖风也．立蛇门者，以象地户也．阖闾欲西破楚，楚在西北，故立阊门以通天气，因复名之破楚门．欲东并大越，越在东南，故立蛇门以制敌国．吴在辰，其位龙也，故小城南门上反羽为两鲵鱙以象龙角．越在巳地，其位蛇也，故南大门上有木蛇，北向首内，示越属于吴也．城郭以成，仓库以具，阖闾复使子胥、屈盖余、烛佣习术战骑射御之巧，未有所用，请干将铸作名  二枚．干将者，吴人也，与欧冶子同师，俱能为  ．越前来献三枚，阖闾得而  之，以故使  匠作为二枚：一曰干将，二曰莫耶．莫耶，干将之妻也．干将作  ，来五山之铁精，六合之金英．候天伺地，阴阳同光，百神临观，天气下降，而金铁之精不销沦流，于是干将不知其由．莫耶曰：「子以善为  闻于王，使子作  ，三月不成，其有意乎？」干将曰：「吾不知其理也．」莫耶曰：「夫神物之化，须人而成，今夫子作  ，得无得其人而后成乎？」干将曰：「昔吾师作冶，金铁之类不销，夫妻俱入冶炉中，然后成物．至今后世，即山作冶，麻绖葌服，然后敢铸金于山．今吾作  不变化者，其若斯耶？」莫耶曰：「师知烁身以成物，吾何难哉！」于是干将妻乃断发剪爪，投于炉中，使童女童男三百人鼓橐装炭，金铁乃濡．遂以成  ，阳曰干将，阴曰莫耶，阳作龟文，阴作漫理．干将匿其阳，出其阴而献之．阖闾甚重．既得    ，适会鲁使季孙聘于吴，阖闾使掌  大夫以莫耶献之．季孙    之，锷中缺者大如黍米．叹曰：「美哉，  也！虽上国之师，何能加之！夫  之成也，吴霸；有缺，则亡矣．我虽好之，其可受乎？」不受而去．阖闾既  莫耶，复命于国中作金  ．令曰：「能为善  者，赏之百金．」吴作  者甚众．而有人贪王之重赏也，杀其二子，以血舋金，遂成二  ，献于阖闾，诣宫门而求赏．王曰：「为  者众而子独求赏，何以异于众夫子之  乎？」作  者曰：「吾之作  也，贪而杀二子，舋成二  ．」王乃举众  以示之：「何者是也？」王  甚多，形体相类，不知其所在．于是  师向  而呼二子之名：「吴鸿，扈稽，我在于此，王不知汝之神也．」声绝于口，两  俱飞  父之．吴王大惊，曰：「嗟乎！寡人诚负于子．」乃赏百金．遂服而不离身．六月，欲用兵，会楚之白喜来奔．吴王问子胥曰：「白喜何如人也？」子胥曰：「白喜者，楚白州  之孙．平王诛州  ，喜因出奔，闻臣在吴而来也．」阖闾曰：「州  何罪？」子胥曰：「白州  ，楚之左尹，号曰  宛，事平王，平王幸之，常与尽日而语，袭朝而食．费无忌望而  之，因谓平王曰：『王爱幸宛，一国所知，何不为酒一至宛家，以示  臣于宛之厚？』平王曰：『善，』乃具酒于  宛之舍．无忌教宛曰：『平王甚毅猛而好兵，子必前陈兵堂下、门庭．』宛信其言，因而为之．及平王往而大惊，曰：『宛何等也？』无忌曰：『殆且有篡杀之忧，王急去之！事未可知．』平王大怒，遂诛  宛．诸侯闻之，莫不叹息．喜闻臣在吴，故来．请见之．」阖闾见白喜而问曰：「寡人国僻远，东滨海．侧闻子前人为楚荆之暴怒，费无忌之谗口，不远吾国而来于斯将何以教寡人？」喜曰：「楚国之失虏，前人无罪，横被暴诛．臣闻大王收伍子胥之穷厄，不远千里故来归命．惟大王赐其死．」阖闾伤之，以为大夫，与谋国事．吴大夫被离承宴问子胥曰：「何见而信喜？」子胥曰：「吾之怨与喜同．子不闻河上歌乎？『同病相怜，同忧相救．』惊翔之鸟，相随而集；濑下之水，因复俱流；胡马望北风而立，越鷰向日而熙．谁不爱其所近，悲其所思者乎？」被离曰：「君之言外也，岂有内意以决疑乎？」子胥曰：「吾不见也．」被离曰：「吾观喜之为人，鹰视虎步，专功擅杀之性，不可亲也．」子胥不然其言，与之俱事吴王．
二年，吴王前既杀王僚，又忧庆忌之在邻国，恐合诸侯来伐．问子胥曰：「昔专诸之事，于寡人厚矣．今闻公子庆忌有计于诸侯，吾食不甘味，卧不安席，以付于子．」子胥曰：「臣不忠无行，而与大王图王僚于私室之中，今复欲讨其子，恐非皇天之意．」阖闾曰：「昔武王讨，纣而后杀武庚，周人无怨色．今若斯议，何乃天乎？」子胥曰：「臣事君王，将遂吴统，又何惧焉？臣之所厚，其人者，细人也．愿从于谋．」吴王曰：「吾之忧也，其敌有万人之力，岂细人之所能谋乎？」子胥曰：「其细人之谋事，而有万人之力也．」王曰：「其为何谁？子以言之．」子胥曰：「姓要名离．臣昔尝见曾折辱壮士椒丘訢也．」王曰：「辱之奈何？」子胥曰：「椒丘訢者，东海上人也．为齐王使于吴，过淮津，欲饮马于津．津吏曰：『水中有神，见马即出，以害其马．君勿饮也．』訢曰：『壮士所当，何神敢干？』乃使从者饮马于津，水神果取其马，马没．椒丘訢大怒，袒裼持  入水，求神决战？连日乃出，眇其一目．遂之吴，会于友人之丧．訢恃其与水战之勇也，于友人之丧席而轻傲于士大夫，言辞不逊，有陵人之气．要离与之对坐．合坐不忍其溢于力也，时要离乃挫訢曰：『吾闻勇士之  也，与日战不移表，与神鬼战者不旋踵，与人战者不达声．生往死还，不受其辱．今子与神  于水，亡马失御，又受眇目之病，形残名勇，勇士所耻．不即丧命于敌而恋其生，犹傲色于我哉！』于是椒丘訢卒于诘责，恨怒并发，暝即往攻要离．于是要离席阑至舍，诫其妻曰：『我辱勇士椒丘訢于大家之丧，余恨蔚恚，暝必来也，慎无闭吾门．』至夜，椒丘訢果往．见其门不闭，登其堂不关，入其室不守，放发僵卧，无所惧．訢乃手  而捽要离，曰：『子有当死之过者三，子知之乎？』离曰：『不知．』訢曰：『子辱我于大家之众，一死也；归不关闭，二死也；卧不守御，三死也．子有三死之过，欲无得怨．』要离曰：『吾无三死之过，子有三不肖之愧，子知之乎？』訢曰：『不知．』要离曰：『吾辱子于千人之众，子无敢报，一不肖也；入门不咳，登堂无声，二不肖也；前拔子  ，手挫捽吾头，乃敢大言，三不肖也．子有三不肖而威于我，岂不鄙哉？』于是椒丘訢投  而叹曰：『吾之勇也，人莫敢眦占者，离乃加吾之上，此天下壮士也．』臣闻要离若斯，诚以闻矣．」吴王曰：「愿承宴而待焉．」子胥乃见要离曰：「吴王闻子高义，惟一临之．」乃与子胥见吴王．王曰：「子何为者？」要离曰：「臣国东千里之人，臣细小无力，迎风则僵，负风则伏．大王有命，臣敢不尽力！」吴王心非子胥进此人，良久默然不言．要离即进曰：「大王患庆忌乎？臣能杀之．」王曰：「庆忌之勇，世所闻也．筋骨果劲，万人莫当．走追奔兽，手接飞鸟，骨腾肉飞，拊膝数百里．吾尝追之于江，驷马驰不及，射之闇接，矢不可中．今子之力不如也．」要离曰：「王有意焉，臣能杀之．」王曰：「庆忌明智之人，归穷于诸侯，不下诸侯之士．」要离曰：「臣闻安其妻子之乐，不尽事君之义，非忠也；怀家室之爱，而不除君之患者，非义也．臣诈以负罪出奔，愿王戮臣妻子，断臣右手，庆忌必信臣矣．」王曰：「诺．」要离乃诈得罪出奔，吴王乃取其妻子，焚弃于市．要离乃奔诸侯而行怨言，以无罪闻于天下．遂如卫，求见庆忌．见曰：「阖闾无道，王子所知．今戮吾妻子，焚之于市，无罪见诛．吴国之事，吾知其情，愿因王子之勇，阖闾可得也．何不与我东之于吴？」庆忌信其谋．后三月，拣练士卒，遂之吴．将渡江于中流，要离力微，坐与上风，因风势以矛  其冠，顺风而刺庆忌，庆忌顾而挥之，三捽其头于水中，乃加于膝上，「嘻嘻哉！天下之勇士也！乃敢加兵刃于我．」左右欲杀之，庆忌止之，曰：「此是天下勇士．岂可一日而杀天下勇士二人哉？」乃诫左右曰：「可令还吴，以旌其忠．」于是庆忌死．要离渡至江陵，愍然不行．从者曰：「君何不行？」要离曰：「杀吾妻子，以事吾君，非仁也；为新君而杀故君之子，非义也．重其死，不贵无义．今吾贪生弃行，非义也．夫人有三恶以立于世，吾何面目以视天下之士？」言讫遂投身于江，未绝，从者出之．要离曰：「吾宁能不死乎？」从者曰：「君且勿死，以俟爵禄．」要离乃自断手足，伏  而死．
三年，吴将欲伐楚，未行．伍子胥、白喜相谓曰：「吾等为王养士，画其策谋，有利于国，而王故伐楚．出其令，讬而无兴师之意，奈何？」有顷，吴王问子胥、白喜曰：「寡人欲出兵于二子，何如？」子胥、白喜对曰：「臣愿用命．」吴王内计二子皆怨楚，深恐以兵往破灭而已．登台向南风而啸，有顷而叹，群臣莫有晓王意者．子胥深知王之不定，乃荐孙子于王．孙子者，名武，吴人也，善为兵法．辟隐深居，世人莫知其能．胥乃明知鉴辩，知孙子可以折冲销敌，乃一旦与吴王论兵，七荐孙子．吴王曰：子胥讬言进士，欲以自纳．而召孙子问以兵法，每陈一篇，王不知口之称善．其意大悦．问曰：「兵法宁可以小试耶？」孙子曰：「可，可以小试于后宫之女．」王曰：「诺．」孙子曰：「得大王宠姬二人以为军队长，各将一队．」令三百人皆被甲  鍪，操  盾而立，告以军法，随鼓进退，左右  旋，使知其禁．乃令曰：「一鼓皆振，二鼓操进，三鼓为战形．」于是宫女皆掩口而笑．孙子乃亲自操枹击鼓，三令五申，其笑如故．孙子顾视诸女，连笑不止．孙子大怒，两目忽张，声如骇虎，发上冲冠，项旁绝缨．顾谓执法曰：「取鈇锧．」孙子曰：「约束不明，申令不信，将之罪也．既以约束，三令五申，卒不却行，士之过也．军法如何？」执法曰：「斩！」武乃令斩队长二人，即吴王之宠姬也．吴王登台观望，正见斩二爱姬，驰使下之令曰：「寡人已知将军用兵矣．寡人非此二姬食不甘味，宜勿斩之．」孙子曰：「臣既已受命为将，将法在军，君虽有令，臣不受之．」孙子复撝鼓之，当左右进退，  旋规矩，不敢瞬目，二队寂然无敢顾者．于是乃报吴王，曰：「兵已整齐，愿王观之，惟所欲用，使赴水火犹无难矣，而可以定天下．」吴王忽然不悦，曰：「寡人知子善用兵，虽可以霸，然而无所施也．将军罢兵就舍，寡人不愿．」孙子曰：「王徒好其言，而不用其实．」子胥谏曰：「臣闻，兵者凶事，不可空试．故为兵者，诛伐不行，兵道不明．今大王虔心思士，欲兴兵戈以诛暴楚，以霸天下而威诸侯，非孙武之将，而谁能涉淮踰泗，越千里而战者乎？」于是吴王大悦，因鸣鼓会军，集而攻楚．孙子为将，拔舒，杀吴亡将二公子盖余、烛佣．谋欲入郢，孙武曰：「民劳，未可恃也．」楚闻吴使孙子、伍子胥、白喜为将，楚国苦之，群臣皆怨，咸言费无忌谗杀伍奢、白州  ，而吴侵境，不绝于寇，楚国  臣有一朝之患．于是司马成乃谓子常曰：「太傅伍奢，左尹白州  ，邦人莫知其罪，君与王谋诛之，流谤于国，至于今日，其言不绝，诚惑之．盖闻仁者杀人以掩谤者，犹弗为也．今子杀人以兴谤于国，不亦异乎？夫费无忌，楚之谗口，民莫知其过．今无辜杀三贤士，以结怨于吴，内伤忠臣之心，外为邻国所笑．且  伍之家，出奔于吴，吴新有伍  、白喜，秉威锐志，结雠于楚．故彊敌之兵，日骇楚国，有事，子即危矣．夫智者除谗以自安，愚者受佞以自亡．今子受谗，国以危矣．」子常曰：「是曩之罪也，敢不图之，」九月，子常与昭王共诛费无忌，遂灭其族，国人乃谤止．吴王有女滕玉，因谋伐楚，与夫人及女会蒸鱼，王前尝半而与女，女怒曰：「王食鱼辱我，不忘久生．」乃自杀．阖闾痛之，葬于国西阊门．外凿池积土，文石为  ，题凑为中，金鼎玉杯、银樽珠襦之  ，皆以送女．乃舞白鹤于吴市中，令万民随而观之，还使男女与鹤俱入羡门，因发机以掩之．杀生以送死，国人非之．湛卢之  ，恶阖闾之无道也，乃去而出，水行如楚．楚昭王卧而寤得吴王湛卢之  于  ．昭王不知其故，乃召风湖子而问曰：「寡人卧觉而得    ，不知其名，是何  也？」风湖子曰：「此谓湛卢之  ．」昭王曰：「何以言之？」风湖子曰：「臣闻吴王得越所献    三枚：一曰鱼肠，二曰磐郢，三曰湛卢．鱼肠之  ，已用杀吴王僚也；磐郢以送其死女；今湛卢入楚也．」昭王曰：「湛卢所以去者何也？」风湖子曰：「臣闻越王元常使欧冶子造  五枚以示薛烛，烛对曰：『鱼肠  逆理不顺，不可服也，臣以杀君，子以杀父．』故阖闾以杀王僚．『一名磐郢，亦曰豪曹，不法之物，无益于人．』故以送死．『一名湛卢，五金之英，太阳之精，寄气讬灵，出之有神，服之有威，可以折冲拒敌．然人君有逆理之谋，其  即出，故去无道以就有道．』今吴王无道，杀君谋楚，故湛卢入楚．」昭王曰：「其直几何？」风湖子曰：「臣闻此  在越之时，客有酬其直者：有市之乡三十，骏马千匹，万户之都二．是其一也．薛烛对曰：『赤堇之山已令无云，若耶之溪深而莫测，群臣上天，欧冶死矣．虽倾城量金，珠玉盈河，犹不能得此  ，而况有市之乡，骏马千匹，万户之都，何足言也？』」昭王大悦，遂以为  ．阖闾闻楚得湛卢之  ，因斯发怒，遂使孙武、伍胥、白喜伐楚．子胥阴令宣言于楚曰：「楚用子期为将，吾即得而杀之；子常用兵，吾即去之．楚闻之，因用子常，退子期．吴拔六与  二邑．
五年，吴王以越不从伐楚，南伐越．越王元常曰：「吴不信前日之盟，弃贡赐之国，而灭其交亲．」阖闾不然其言，遂伐，破檇里．
六年，楚昭王使公子囊瓦伐吴，报  、六之役．吴使伍胥、孙武击之，围于豫章．吴王曰：「吾欲乘危入楚都而破其郢，不得入郢，二子何功？」于是围楚师于豫章，大破之．遂围巢，克之，获楚公子繁以归为质．
九年，吴王谓子胥、孙武曰：「始子言郢不可入，今果何如？」二将曰：「夫战，借胜以成其威，非常胜之道．」吴王曰：「何谓也？」二将曰：「楚之为兵，天下彊敌也．今臣与之争锋，十亡一存，而王入郢者，天也，臣不敢必．」吴王曰：「吾欲复击楚，奈何而有功？」伍胥、孙武曰：「囊瓦者，贪而多过于诸侯，而唐、蔡怨之．王必伐，得唐、蔡，何怨？」二将曰：「昔蔡昭公朝于楚，有美裘二枚，善佩二枚，各以一枚献之昭王．王服之以临朝．昭公自服一枚．子常欲之，昭公不与，子常三年留之，不使归国．唐成公朝楚，有二文马，子常欲之，公不与，亦三年止之．唐成相与谋从成公从者，请马以赎成公，饮从者酒，醉之，窃马而献子常，常乃遣成公归国．群臣诽谤曰：『君以一马之故，三年自囚，愿赏窃马之功．』于是成公常思报楚，君臣未尝绝口．蔡人闻之，固请献裘佩于子常，蔡侯得归．如晋告诉，以子元与太子质而请伐楚．故曰得唐、蔡而可伐楚．」吴王于是使使谓唐、蔡曰：「楚为无道，虐杀忠良，侵食诸侯，困辱二君，寡人欲举兵伐楚，愿二君有谋．唐侯使其子乾为质于吴，三国合谋伐楚．舍兵于淮汭，自豫章与楚夹汉水为阵．子常遂济汉而阵，自小别山至于大别山．三不利，自知不可进，欲奔亡．史皇曰：「今子常无故与王共杀忠臣三人，天祸来下，王之所致．」子常不应．十月，楚二师阵于柏举．阖闾之弟夫  晨起请于阖闾曰：「子常不仁，贪而少恩，其臣下莫有死志，追之，必破矣．阖闾不许．夫  曰：「所谓臣行其志，不待命者，其谓此也．」遂以其部五千人击子常．大败走，奔郑，楚师大乱，吴师乘之，遂破楚众．楚人未济汉，会楚人食，吴因奔而击破之雍滞．五战，径至于郢．王追于吴寇，出固将亡，与妹季  出河濉之间．楚大夫尹固与王同舟而去．吴师遂入郢，求昭王，王涉濉，济江，入于云中．暮宿，群盗攻之，以戈击王头，大夫尹固隐王，以背受之，中肩．王惧，奔郧．大夫钟建负季  以从．郧公辛得昭王大喜，欲还之，其弟怀怒曰：「昭王是我雠也！」欲杀之．谓其兄辛曰：「昔平王杀我父，吾杀其子，不亦可乎？」辛曰：「君讨其臣，敢雠之者？夫乘人之祸，非仁也；灭宗废祀，非孝也；动无令名，非智也．」怀怒不解．辛阴与其季弟巢以王奔随．吴兵逐之，谓随君曰：「周之子孙在汉水上者，楚灭之．谓天报其祸，加罚于楚，君何  之？周室何罪而隐其贼？能出昭王，即重惠也．」随君卜昭王与吴王不吉，乃辞吴王曰：「今随之僻小，密近于楚，楚实存我，有盟，至今未改．若今有难而弃之？今且安静楚，敢不听命？」吴师多其辞，乃退．是时，大夫子期虽与昭王俱亡，阴与吴师为市，欲出昭王．王闻之，得免，即割子期心，以与随君盟而去．吴王入郢止留．伍胥以不得昭王，乃掘平王之墓，出其尸，鞭之三百，左足践腹，右手抉其目，诮之曰：「谁使汝用谗谀之口，杀我父兄，岂不冤哉？」即令阖闾妻昭王夫人，伍胥、孙武、白喜亦妻子常、司马成之妻，以辱楚之君臣也．遂引军击郑，郑定公前杀太子建而困迫子胥．自此，郑定公大惧，乃令国中曰：「有能还吴军者，吾与分国而治．」渔者之子应募曰：「臣能还之．不用尺兵斗粮，得一桡而行歌道中，即还矣．」公乃与渔者之子桡．子胥军将至，当道扣桡而歌曰：「芦中人．」如是再．子胥闻之，愕然大惊，曰：「何等谓与语，公为何谁矣？」曰：「渔父者子．吾国君惧怖，令于国：有能还吴军者，与之分国而治．臣念前人与君相逢于途，今从君乞郑之国．」子胥叹曰：「悲哉！吾蒙子前人之恩，自致于此．上天苍苍，岂敢忘也？」于是乃释郑国，还军守楚，求昭王所在日急．申包胥亡在山中，闻之，乃使人谓子胥曰：「子之报雠，其以甚乎？子，故平王之臣，北面事之．今于僇尸之辱，岂道之极乎？」子胥曰：「为我谢申包胥，曰：日暮路远，倒行而逆施之于道也．」申包胥知不可，乃之于秦，求救楚．昼驰夜趋，足踵蹠劈，裂裳裹膝，鹤倚哭于秦庭，七日七夜，口不绝声．秦桓公素  湎，不恤国事．申包胥哭已，歌曰：「吴为无道，封豕长蛇，以食上国，欲有天下，政从楚起．寡君出在草泽，使来告急．」如此七日．桓公大惊：「楚有贤臣如是．吴犹欲灭之？寡人无臣若斯者，其亡无日矣．」为赋无衣之诗，曰：「岂曰无衣，与子同袍．王于兴师，与子同仇．」包胥曰：「臣闻戾德无厌，王不忧邻国  场之患？逮吴之未定，王其取分焉．若楚遂亡，于秦何利？则亦亡君之土也．愿王以神灵存之，世以事王．」秦伯使辞焉，曰：「寡人闻命矣．子且就  ，将图而告．」包胥曰：「寡君今在草野，未获所伏，臣何敢即安？」复立于庭，倚墙而哭，日夜不绝声，水不入口．秦伯为之垂涕，即出师而送之．
十年，秦师未出，越王元常恨阖闾破之檇里，兴兵伐吴．吴在楚，越盗掩袭之．六月，申包胥以秦师至，秦使公子子蒲、子虎率车五百乘救楚击吴．二子曰：「吾未知吴道．」使楚师前与吴战，而即会之，大败夫  ．七月，楚司马子成、秦公子子蒲，与吴王相守，私以间兵伐唐，灭之．子胥久留楚求昭王不去，夫  师败  退，九月  归，自立为吴王．阖闾闻之，乃释楚师，欲杀夫  ，奔楚，昭王封夫  于棠溪，阖闾遂归．子胥、孙武、白喜留，与楚师于淮澨，秦师又败吴师．楚子期将焚吴军，子西曰：「吾国父兄身战，暴骨草野焉，不收又焚之，其可乎？」子期曰：「亡国失众，存没所在，又何杀生以爱死？死如有知，必将乘烟起而助我；如其无知，何惜草中之骨而亡吴国？」遂焚而战，吴师大败．子胥等相谓曰：「彼楚虽败我余兵未有所损我者．」孙武曰：「吾以吴干戈西破楚，逐昭王而屠荆平王墓，割戮其尸，亦已足矣．子胥曰：「自霸王已来，未有人臣报雠如此者也．行，去矣！」吴军去后，昭王反国．乐师扈子非荆王信谗佞，杀伍奢、白州  而寇不绝于境，至乃掘平王墓，戮尸  喜，以辱楚君臣；又伤昭王困迫，几为天下大鄙，然已愧矣，乃援琴为楚作穷劫之曲，以畅君之迫厄之畅达也．其词曰：王耶王耶何乖烈，不顾宗庙听谗孽，任用无忌多所杀，诛夷白氏族几灭．二子东奔适吴越，吴王哀痛助忉怛，垂涕举兵将西伐，伍胥、白喜、孙武决．三战破郢王奔发，留兵纵骑虏荆阙，楚荆骸骨遭发掘，鞭辱腐尸耻难雪！几危宗庙社稷灭，严王何罪国几绝．卿士凄怆民恻悷，吴军虽去怖不歇．愿王更隐抚忠节，勿为谗口能谤亵．昭王垂涕，深知琴曲之情，扈子遂不复鼓矣．子胥等过溧阳濑水之上，乃长太息曰：「吾尝饥于此，乞食于一女子，女子饲我，遂投水而亡．将欲报以百金，而不知其家．」乃投金水中而去．有顷，一老妪行哭而来，人问曰：「何哭之悲？」妪曰：「吾有女子，守居三十不嫁．往年击绵于此，遇一穷途君子而  饭之，而恐事泄，自投于濑水．今闻伍君来，不得其偿，自伤虚死，是故悲耳．」人曰：「子胥欲报百金，不知其家，投金水中而去矣．」妪遂取金而归．子胥归吴，吴王闻三师将至，治鱼为鲙，将到之日，过时不至，鱼臭．须臾子胥至，阖闾出鲙而食，不知其臭，王复重为之，其味如故．吴人作鲙者，自阖闾之造也．诸将既从还楚，因更名阊门曰破楚门．复谋伐齐，齐子使女为质于吴，吴王因为太子波聘齐女．女少思齐，日夜号泣，因乃为病．阖闾乃起北门，名曰望齐门，令女往游其上．女思不止，病日益甚，乃至殂落．女曰：「令死者有知，必葬我于虞山之巅，以望齐国．」阖闾伤之，正如其言，乃葬虞山之巅．是时太子亦病而死，阖闾谋择诸公子可立者，未有定计．波太子夫差日夜告于伍胥曰：「王欲立太子，非我而谁当立？此计在君耳．」伍子胥曰：「太子未有定，我入则决矣．」阖闾有顷召子胥，谋立太子，子胥曰：「臣闻祀废于绝后，兴于有嗣．今太子不禄，早失侍御，今王欲立太子者，莫大乎波秦之子夫差．」阖闾曰：「夫愚而不仁，恐不能奉统于吴国．」子胥曰：「夫差信以爱人，端于守节，敦于礼义．父死子代，经之明文．」阖闾曰：「寡人从子．」立夫差为太子，使太子屯兵守楚留止，自治宫室：立射台于安里，华池在平昌，南城宫在长乐．阖闾出入游卧，秋冬治于城中，春夏治于城外，治姑苏之台．旦食  山，昼游苏台，射于鸥陂，驰于游台，兴乐石城，走犬长洲，斯止阖闾之霸时．于是太子定，因伐楚，破师，拔番．楚惧吴兵复往，乃去郢徙于蒍若．当此之时，吴以子胥、白喜、孙武之谋，西破彊楚，北威齐晋，南伐于越．



卷第五夫差内传
十一年，夫差北伐齐．齐使大夫高氏谢吴师，曰：「齐孤立于国，仓库空虚，民人离散．齐以吴为彊辅，今未往告急而吴见伐，请伏国人于郊，不敢陈战争之辞，惟吴哀齐之不滥也．」吴师即还．
十二年，夫差复北伐齐．
越王闻之，率众以朝于吴，而以重  厚献太宰嚭．嚭喜，受越之赂，爱信越殊甚，日夜为言于吴王，王信用嚭之计．伍胥大惧，曰：「是弃吾也．」乃进谏曰：「越在，心腹之病．不前除其疾，今信浮辞伪诈而贪齐，破齐譬由磐石之田，无立其苗也．愿王释齐而前越，不然悔之无及．」吴王不听，使子胥使于齐，通期战之会．子胥谓其子曰：「我数谏王，王不我用，今见吴之亡矣．汝与吾俱亡，亡无为也．」乃属其子于齐鲍氏而还．太宰嚭既与子胥有隙，因谗之曰：「子胥为强暴力谏，愿王少厚焉，」王曰：「寡人知之．」未兴师，会鲁使子贡聘于吴．
十三年，齐大夫陈成恒欲弑简公，阴惮高、国、鲍、晏，故前兴兵伐鲁．鲁君忧之，孔子患之，召门人而谓之曰：「诸侯有相伐者，丘常耻之．夫鲁，父母之国也，丘墓在焉．今齐将伐之，子无意一出耶？」子路辞出，孔子止之；子张、子石请行，孔子弗许；子贡辞出，孔子遣之．子贡北之齐，见成恒，因谓曰：「夫鲁者，难伐之国，而君伐，过矣．」成恒曰：「鲁何难伐也？」子贡曰：「其城薄以卑，其池狭以浅，其君愚而不仁，大臣无用，士恶甲兵，不可与战．君不若伐吴．夫吴，城厚而崇，池广以深，甲坚士选，器饱弩劲，又使明大夫守之，此易邦也．」成恒忿然作色，曰：「子之所难，人之所易；子之所易，人之所难，而以教恒，何也？」子贡曰：「臣闻君三封而三不成者，大臣有所不听者也．今君又欲破鲁以广齐，隳鲁以自尊，而君功不与焉．是君上骄下恣  臣，而求以成大事，难矣．且夫上骄则犯，臣骄则争，此君上于王有遽，而下与大臣交争．如此则君立于齐危于累卵．故曰不如伐吴．且吴王刚猛而毅，能行其令，百姓习于战守，明于法禁，齐遇为擒必矣．今君悉四境之中，出大臣以环之，人民外死，大臣内空，是君上无彊敌之臣，下无黔首之士，孤主制齐者，君也．」陈恒曰：「善！虽然吾兵已在鲁之城下矣．吾去之吴，大臣将有疑我之心，为之奈何？」子贡曰：「君按兵无伐，请为君南见吴王，请之救鲁而伐齐，君因以兵迎之．」陈恒许诺．子贡南见吴王，谓吴王曰：「臣闻之，王者不绝世，而霸者无彊敌，千钧之重，加铢而移．今万乘之齐，而私千乘之鲁，而与吴争彊，臣窃为君恐焉．且夫救鲁，显名也；伐齐，大利也，义存亡鲁，害暴齐而威强晋，则王不疑也．」吴王曰：「善．虽然，吾尝与越战，栖之会稽，入臣于吴，不即诛之，三年使归．夫越君，贤主，苦身劳力，夜以接日，内饰其政，外事诸侯，必将有报我之心．子待我伐越而听子．」子贡曰：「不可．夫越之彊不过于鲁，吴之彊不过于齐，主以伐越而不听臣，齐亦已私鲁矣．且畏小越而恶彊齐，不勇也；见小利而忘大害，不智也．臣闻仁人不因居，以广其德；智者不弃时，以举其功；王者不绝世，以立其义．且夫畏越如此，臣诚东见越王，使出师以从下吏．」吴王大悦．子贡东见越王，王闻之，除道郊迎，身御至舍．问曰：「此僻狭之国，蛮夷之民，大夫何索然若不辱乃至于此？」子贡曰：「君处故来．」越王勾践再拜稽首曰：「孤闻祸与福为邻，今大夫之吊，孤之福矣．孤敢不问其说．」子贡曰：「臣今者见吴王，告以救鲁而伐齐，其心畏越．且夫无报人之志而使人疑之，拙也；有报人之意而使人知之，殆也；事未发而闻之者，危也．三者，举事之大忌也．」越王再拜曰：「孤少失前人，内不自量与吴人战，军败身辱，遁逃上栖会稽，下守海滨，唯鱼  见矣．今大夫辱吊而身见之，又发玉声以教孤，孤赖天之赐也，敢不承教？」子贡曰：「臣闻明主任人，不失其能，直士举贤，不容于世．故临财分利则使仁，涉患犯难则使勇，用智图国则使贤，正天下定诸侯则使圣．兵强而不能行其威势，在上位而不能施其政令于下者，其君几乎难矣！臣窃自择可与成功而至王者，惟几乎？今吴王有伐齐晋之志，君无爱重器以喜其心，无恶卑辞以尽其礼．而伐齐，齐必战，不胜，君之福也；彼战而胜，必以其兵临晋．骑士锐兵弊乎齐，重  、车骑、羽毛尽乎晋，则君制其余矣．」越王再拜，曰：「昔者吴王分其民之众以残吾国，杀败吾民，鄙吾百姓，夷吾宗庙，国为墟棘，身为鱼  ．孤之怨吴，深于骨髓，而孤之事吴，如子之畏父，弟之敬兄．此孤之死言也．今大夫有赐，故孤敢以报情．孤身不安重席，口不  厚味，目不视美色，耳不听雅音，既已三年矣；焦脣乾舌，苦身劳力，上事  臣，下养百姓：愿一与吴交战于天下平原之野．正身臂而奋吴越之士，继踵连死，肝脑涂地者，孤之愿也．思之三年，不可得也，今内量吾国不足以伤吴，外事诸侯而不能也．愿空国，弃  臣，变容貌，易姓名，执箕帚，养牛马以事之．孤虽知要领不属，手足异处，四支布陈，为乡邑笑，孤之意出焉．今大夫有赐，存亡国，举死人，孤赖天赐，敢不待令乎？子贡曰：「夫吴王为人，贪功名而不知利害．」越王慥然避位，子贡曰：「臣观吴王为数战伐，士卒不恩，大臣内引，谗人益众．夫子胥为人精诚中廉，外明而知时，不以身死隐君之过．正言以忠君，直行以为国，其身死而不听，太宰嚭为人智而愚，彊而弱，巧言利辞以内其身，善为诡诈以事其君，知其前而不知其后，顺君之过以安其私，是残国伤君之佞臣也．」越王大悦．子贡去，越王送之金百镒，    一，良马二．子贡不受．至吴，谓吴王曰：「臣以下吏之言告于越王，越王大恐，曰：『昔者孤身不幸，少失前人．内不自量，抵罪于吴，军败身辱，逋逃出走，栖于会稽，国为墟莽，身为鱼  ．赖大王之赐，使得奉  豆，修祭祀，死且不敢忘，何谋之敢？』其志甚恐，将使使者来谢于王．」子贡馆五日，越使果来，曰：东海役臣勾践之使者臣种敢修下吏，少闻于左右：昔孤不幸，少失前人，内不自量，抵罪上国，军败身辱，逋逃会稽，赖王赐，得奉祭祀，死且不忘．今窃闻大王兴大义，诛彊救弱，困暴齐而抚周室，故使贱臣以奉前王所藏甲二十领，屈卢之矛，步光之  ，以贺军吏．若将遂大义，弊邑虽小，请悉四方之内士卒三千人，以从下吏，请躬被坚执锐，以前受矢石，君臣死无所恨矣．」吴王大悦．乃召子贡曰：「越使果来，请出士卒三千，其君从之，与寡人伐齐．可乎？」子贡曰：「不可．夫空人之国，悉人之众，又从其君，不仁也．受币，许其师，辞其君即可．」吴王许诺．子贡去晋，见定公曰：「臣闻虑不预定，不可以应卒；兵不预办，不可以胜敌．今吴齐将战，战而不胜，越乱之必矣；与战而胜，必以其兵临晋，君为之奈何？」定公曰：「何以待之？」子贡曰：「修兵伏卒以待之．」晋君许之．子贡返鲁，吴王果兴九郡之兵，将与齐战．道出胥门，因过姑胥之台，忽昼假寐于姑胥之台而得梦．及寤而起，其心恬然怅焉．乃命太宰嚭告曰：「寡人昼卧有梦，觉而恬然怅焉．请占之，得无所忧哉？梦入章明宫，见两  蒸而不炊；两黑犬  以南，  以北；两鋘殖吾宫墙；流水汤汤，越吾宫堂；后房  震箧箧有鍜工；前园横生梧桐．子为寡人占之．」太宰嚭曰：「美哉！王之兴师伐齐也．臣闻：章者，德锵锵也；明者，破敌声闻，功朗明也．两  蒸而不炊者，大王圣德，气有余也．两黑犬  以南、  以北者，四夷已服，朝诸侯也．两鋘殖宫墙者，农夫就成，田夫耕也．汤汤越宫堂者，邻国贡献，财有余也．后房箧箧鼓震有鍜工者，宫女悦乐，琴瑟和也．前园横生梧桐者，乐府  声也．吴王大悦，而其心不已，召王孙骆问曰：「寡人忽昼梦，为予陈之．」王孙骆曰：「臣鄙浅于道，不能博大，今王所梦，臣不能占．其有所知者，东掖门亭长长城公弟公孙圣．圣为人少而好游，长而好学，多见博观，知鬼神之情状．愿王问之．」王乃遣王孙骆往请公孙圣，曰：「吴王昼卧姑胥之台，忽然感梦，觉而怅然，使子占之，急诣姑胥之台．」公孙圣伏地而泣，有项而起．其妻从旁谓圣曰：「子何性鄙！希睹人主，卒得急召，涕泣如雨．」公孙圣仰天叹曰：「悲哉！非子所知也．今日壬午，时加南方，命属上天，不得逃亡．非但自哀，诚伤吴王．」妻曰：「子以道自达于主，有道当行，上以谏王，下以约身．今闻急召，忧惑溃乱，非贤人所宜．」公孙圣曰：「愚哉！女子之言也．吾受道十年，隐身避害，欲绍寿命，不意卒得急召，中世自弃，故悲与子相离耳．」遂去，诣姑胥台．吴王曰：「寡人将北伐齐鲁，道出胥门，过姑胥之台，忽然昼梦，子为占之，其言吉凶．」公孙圣曰：「臣不言，身名全，言之必死百段于王前．然忠臣不顾其躯．」乃仰天叹曰：「臣闻好船者必溺，好战者必亡，臣好直言，不顾于命．愿王图之．臣闻：章者，战不胜，败走傽偟也．明者，去昭昭，就冥冥也．入门见  蒸而不炊者，大王不得火食也．两黑犬  以南、  以北者，黑者，阴也，北者，匿也．两鋘殖宫墙者，越军入吴国，伐宗庙，掘社稷也．流水汤汤越宫堂者，宫空虚也．后房鼓震箧箧者，坐太息也．前园横生梧桐者，梧桐心空不为用器，但为盲僮，与死人俱葬也．愿大王按兵修德，无伐于齐，则可销也．遣下吏太宰嚭、王孙骆解冠帻，肉袒徒跣，稽首谢于勾践，国可安存也，身可不死矣．」吴王闻之索然作怒，乃曰：「吾天之所生，神之所使．」顾力士石番，以铁锤击杀之．圣乃仰头向天而言曰：「吁嗟！天知吾之冤乎？忠而获罪，身死无辜以葬．我以为直者，不如相随为柱，提我至深山，后世相属为声响．」于是吴三乃使门人提之蒸丘，「狼食汝肉，野火烧汝骨，东风数至，飞扬汝骸骨，肉縻烂，何能为声响哉？」太宰嚭趋进曰：「贺大王喜，灾已灭矣，因举行觞，兵可以行．」吴王乃使太宰嚭为右校司马，王孙骆为左校，及从勾践之师伐齐．伍子胥闻之，谏曰：「臣闻兴十万之众，奉师千里，百姓之费，国家之出，日数千金．不念士民之死，而争一日之胜，臣以为危国亡身之甚．且与贼居不知其祸，外复求怨，徼幸他国，犹治救瘑疥而弃心腹之疾，发当死矣．瘑疥，皮肤之疾，不足患也．今齐陵迟千里之外，更历楚赵之界，齐为疾其疥耳；越之为病，乃心腹也．不发则伤，动则有死．愿大王定越而后图齐．臣之言决矣，敢不尽忠！臣今年老，耳目不聪，以狂惑之心，无能益国．窃观金匮第八，其可伤也．」吴王曰：「何谓也？」子胥曰：「今年七月，辛亥平旦，大王以首事．辛，岁位也，亥，阴前之辰也．合壬子岁前合也，利以行武，武决胜矣．然德在合斗击丑．丑，辛之本也．大吉为白虎而临辛，功曹为太常所临亥，大吉得辛为九丑，又与白虎并重．有人若以此首事，前虽小胜，后必大败．天地行殃，祸不久矣．」吴王不听，遂九月使太宰嚭伐齐．军临北郊，吴王谓嚭曰：「行矣！无忘有功，无赦有罪，爱民养士，视如赤子；与智者谋，与仁者友．」太宰嚭受命遂行．吴王召大夫被离问曰：「汝常与子胥同心合志，并虑一谋，寡人兴师伐齐，子胥独何言焉？」被离曰：「子胥欲尽诚于前王，自谓老狂，耳目不聪，不知当世之所行，无益吴国．」王遂伐齐，齐与吴战于艾陵之上，齐师败绩．吴王既胜，乃使行人成好于齐，曰：「吴王闻齐有没水之虑，帅军来观，而齐兴师蒲草，吴不知所安，集设阵为备，不意颇伤齐师．愿结和亲而去．」齐王曰：「寡人处此北边，无出境之谋．今吴乃济江淮喻千里而来我壤土，戮我众庶，赖上帝哀存，国犹不至颠陨．王今让以和亲，敢不如命？」吴齐遂盟而去．吴王还，乃让子胥曰：「吾前王履德明，达于上帝．垂功用力为子西结彊雠于楚．今前王譬若农夫之艾杀四方蓬蒿，以立名于荆蛮，斯亦大夫之力．今大夫昏耄而不自安，生变起诈，怨恶而出，出则罪吾士众，乱吾法度，欲以妖孽挫  吾师；赖天降哀，齐师受服．寡人岂敢自归其功，乃前王之遗德，神灵之佑福也．若子于吴则何力焉？」伍子胥攘臂大怒，释  而对曰：「昔吾前王有不庭之臣，以能遂疑计，不陷于大难．今王播弃所患，外不忧此孤僮之谋，非霸王之事．天所未弃，必趋其小喜，而近其大忧．王若觉寤，吴国世世存焉；若不觉寤，吴国之命斯促矣．  不忍称疾辟易，乃见王之为擒．  诚前死，挂吾目于门，以观吴国之丧．」吴王不听，坐于殿上，独见四人向庭相背而倚，王怪而视之．  臣问曰：「王何所见？」王曰：「吾见四人相背而倚，闻人言则四分走矣．」子胥曰：「如王言，将失众矣．」吴王怒曰：「子言不祥！」子胥曰：「非惟不祥，王亦亡矣．」后五日，吴王复坐殿上，望见两人相对，北向人杀南向人．王问  臣：「见乎？」曰：「无所见．」子胥曰：「王何见？」王曰：「前日所见四人，今日又见二人相对，北向人杀南向人．」子胥曰：「臣闻，四人走，叛也；北向杀南向，臣杀君也．」王不应．吴王置酒文台之上，  臣悉在，太宰嚭执政，越王侍坐，子胥在焉．王曰：「寡人闻之，君不贱有功之臣，父不憎有力之子．今太宰嚭为寡人有功，吾将爵之上赏．越王慈仁忠信，以孝事于寡人，吾将复增其国，以还助伐之功．于众大夫如何？」  臣贺曰：「大王躬行至德，虚心养士，  臣并进，见难争死；名号显着，威震四海；有功蒙赏，亡国复存；霸功王事，咸被  臣．」于是子胥据地垂涕，曰：「于乎，哀哉！遭此默默，忠臣掩口，谗夫在侧；政败道坏，谄谀无极；邪说伪辞，以曲为直，舍谗攻忠，将灭吴国：宗庙既夷，社稷不食，城郭丘墟，殿生荆棘．」吴王大怒，曰：「老臣多诈，为吴妖孽．乃欲专权擅威，独倾吾国．寡人以前王之故，未忍行法，今退自计，无沮吴谋．」子胥曰：「今臣不忠不信，不得为前王之臣．臣不敢爱身，恐吾国之亡矣．昔者桀杀关龙逢，纣杀王子比干，今大王诛臣，参于桀纣．大王勉之，臣请辞矣．」子胥归，谓被离曰：「吾贯弓接矢于郑楚之界，越渡江淮自致于斯．前王听从吾计，破楚见凌之雠．欲报前王之恩而至于此．吾非自惜，祸将及汝．」被离曰：「未谏不听，自杀何益？何如亡乎？」子胥曰：「亡，臣安往？」吴王闻子胥之怨恨也，乃使人赐属镂之  ．子胥受  ，徒跣褰裳，下堂中庭，仰天呼怨曰：「吾始为汝父忠臣立吴，设谋破楚，南服劲越，威加诸侯，有霸王之功．今汝不用吾言，反赐我  ．吾今日死，吴宫为墟，庭生蔓草，越人掘汝社稷．安忘我乎？昔前王不欲立汝，我以死争之，卒得汝之愿，公子多怨于我．我徒有功于吴．今乃忘我定国之恩．反赐我死，岂不谬哉！」吴王闻之，大怒，曰：「汝不忠信，为寡人使齐，讬汝子于齐鲍氏，有我外之心．」急令自裁：「孤不使汝得有所见．」子胥把  仰天叹曰：「自我死后，后世必以我为忠，上配夏殷之世，亦得与龙逄、比干为友．」遂伏  而死．吴王乃取子胥尸盛以鸱夷之器，投之于江中，言曰：「胥汝一死之后，何能有知？」即断其头，置高楼上，谓之曰：「日月炙汝肉，飘风飘汝眼，炎光烧汝骨，鱼  食汝肉．汝骨变形灰，有何所见？」乃弃其躯，投之江中．子胥因随流扬波，依潮来往，荡激崩岸．于是吴王谓被离曰：「汝尝与子胥论寡人之短．」乃  被离而刑之．王孙骆闻之不朝，王召而问曰：「子何非寡人而不朝乎？」骆曰：「臣恐耳．」曰：「子以我杀子胥为重乎？」骆曰：「大王气高，子胥位下，王诛之．臣命何异于子胥？臣以是恐也．」王曰：「非听宰嚭以杀子胥，胥图寡人也．」骆曰：「臣闻人君者，必有敢谏之臣，在上位者，必有敢言之交．夫子胥，先王之老臣也，不忠不信，不得为前王臣．」吴王中心悷然，悔杀子胥：「岂非宰嚭之谗子胥？」而欲杀之．骆曰：「不可．王若杀嚭，此为二子胥也．」于是不诛．
十四年，夫差既杀子胥，连年不熟，民多怨恨．吴王复伐齐．阙为阑沟于商鲁之间，北属蕲，西属济，欲与鲁晋合攻于黄池之上．恐  臣复谏，乃令国中曰：「寡人伐齐，有敢谏者，死！」太子友知子胥忠而不用，太宰嚭佞而专政，欲切言之，恐罹尤也，乃以讽谏激于王．清旦，怀丸持弹从后园而来，衣袷履濡．王怪而问之，曰：「子何为袷衣濡履，体如斯也？」太子友曰：「适游后园，闻秋蜩之声，往而观之．夫秋蝉登高树，饮清露，随风撝挠，长吟悲鸣，自以为安，不知螳蜋超枝缘条，曳腰耸距而稷其形．夫螳蜋翕心而进，志在有利，不知黄雀盈绿林，徘徊枝阴，●●微进，欲啄螳蜋．夫黄雀但知伺螳蜋之有味，不知臣挟弹危掷，蹭蹬飞丸而集其背．今臣但虚心志在黄雀，不知空埳其旁，闇忽埳中，陷于深井．臣故袷体濡履，几为大王取笑．」王曰：「天下之愚，莫过于斯：但贪前利，不  后患．」太子曰：「天下之愚，复有甚者．鲁承周公之末，有孔子之教，守仁抱德，无欲于邻国，而齐举兵伐之，不爱民命，惟有所获．夫齐徒举而伐鲁，不知吴悉境内之士，尽府库之财，暴师千里而攻之．夫吴徒知踰境征伐非吾之国，不知越王将选死士出三江之口入五湖之中，屠我吴国，灭我吴宫．天下之危，莫过于斯也！」吴王不听太子之谏，遂北伐齐．越王闻吴王伐齐，使范蠡、泄庸率师屯海通江，以绝吴路．败太子友于始熊夷，通江淮转袭吴，遂入吴国，烧姑胥台，徙其大舟．吴败齐师于艾陵之上，还师临晋，与定公争长，未合，边候．吴王夫差大惧，合诸侯谋曰：「吾道辽远，无会，前进，孰利？」王孙骆曰：「不如前进，则执诸侯之柄，以求其志．请王属士，以明其令，劝之以高位，辱之以不从．令各尽其死．」夫差昏秣马食士，服兵被甲，勒马衔枚，出火于造，闇行而进．吴师皆文犀长盾，扁诸之  ，方阵而行．中校之军皆白裳、白髦、素甲、素羽之矰，望之若荼，王亲秉  ，戴旗以阵而立．左军皆赤裳、赤髦、丹甲、朱羽之矰，望之若火．右军皆玄裳、玄舆、黑甲、乌羽之矰，望之如墨．带甲三万六千，鸡鸣而定．阵去晋军一里．天尚未明，王乃亲鸣金鼓，三军哗吟，以振其旅，其声动天徙地．晋大惊不出，反距坚垒，乃令童褐请军，曰：「两军边兵接好，日中无期．今大国越次而造弊邑之军垒，敢请辞故？」吴王亲对曰：「天子有命，周室卑弱，约诸侯贡献，莫入王府，上帝鬼神而不可以告．无姬姓之所振，惧遣使来告，冠盖不绝于道．始周依负于晋，故忽于夷狄会晋，今反叛如斯，吾是以蒲服就君．不肯长弟，徒以争彊，孤进不敢，去君不命长，为诸侯笑．孤之事君决在今日，不得事君命在今日矣！」敢烦使者往来，孤躬亲听命于藩篱之外．」童褐将还，吴王蹑左足与褐决矣．及报与诸侯，大夫列坐于晋定公前．既以通命，乃告赵鞅曰：「臣观吴王之色，类有大忧，小则嬖妾、嫡子死，否则吴国有难；大则越人入，不得还也．其意有愁毒之忧，进退轻难，不可与战．主君宜许之以前，期无以争行而危国也．然不可徒许，必明其信．」赵鞅许诺．入谒定公，曰：「姬姓于周，吴为先老，可长，以尽国礼．」定公许诺．命童褐复命．于是吴王愧晋之义，乃退幕而会．二国君臣并在，吴王称公前晋侯次之，  臣毕盟．吴既长晋而还，未踰于黄池，越闻吴王久留未归，乃悉士众将踰章山，济三江而欲伐之．吴又恐齐宋之为害，乃命王孙骆告劳于周，曰：「昔楚不承供贡，辟远兄弟之国，吾前君阖闾不忍其恶，带  挺铍与楚昭王相逐于中原．天舍其忠，楚师败绩．今齐不贤于楚，又不恭王命，以远辟兄弟之国，夫差不忍其恶，被甲带  ，径至艾陵，天福于吴，齐师还锋而退．夫差岂敢自多其功，是文武之德所佑助．时归吴不熟于岁，遂缘江泝淮开沟深水出于商鲁之间，而归告于天子执事．」周王答曰：「伯父令子来乎盟国一人则依矣，余实嘉之．伯父若能辅余一人，则兼受永福，周室何忧焉？」乃赐弓弩王阼，以增号谥吴王还归自池，息民散兵．
二十年，越王兴师伐吴．吴与越战于檇李，吴师大败，军散死者不可胜计．越追破吴，吴王困急，使王孙骆稽首请成，如越之来也．越王对曰：「昔天以越赐吴，吴不受也；今天以吴赐越，其可逆乎！吾请献勾甬东之地，吾与君为二君乎．」吴王曰：「吾之在周，礼前王一饭．如越王不忘周室之义，而使为附邑，亦寡人之愿也．行人请成列国之义，惟君王有意焉．」大夫种曰：「吴为无道，今幸擒之，愿王制其命．」越王曰：「吾将残汝社稷，夷汝宗庙．」吴王默然．请成，七反，越王不听．
二十三年十月，越王复伐吴．吴国困不战，士卒分散，城门不守，遂屠吴．吴王率  臣遁去，昼驰夜走，三日三夕，达于秦余杭山，中愁忧，目视茫茫，行步猖狂，腹馁口饥，顾得生稻而食之，伏地而饮水．顾左右曰：「此何名也？」对曰：「是生稻也．」吴王曰：「是公孙圣所言不得火食、走傽偟也．」王孙骆曰：「饱食而去，前有胥山，西  中可以匿止．」王行有顷，因得生瓜已熟，吴王掇而食之．谓左右曰：「何冬而生瓜，近道人不食何也？」左右曰：「谓粪种之物，人不食也．」吴王曰：「何谓粪种？」左右曰：「盛夏之时，人食生瓜，起居道傍，子复生秋霜，恶之，故不食．」吴王叹曰：「子胥所谓旦食者也．」谓太宰嚭曰：「吾戮公孙圣投胥山之巅，吾以畏责天下之  ，吾足不能进，心不能往．」太宰嚭曰：「死与生，败与成，故有避乎？」王曰：「然曾无所知乎？子试前呼之．圣在，当即有应．」吴王止秦余杭山，呼曰：「公孙圣！」三反呼圣，从山中应曰：「公孙圣．」三呼三应．吴王仰天呼曰：「寡人岂可返乎？寡人世世得圣也．」须臾，越兵至，三围吴．范蠡在中行，左手提鼓，右手操袍而鼓之．吴王书其矢而射种蠡之军，辞曰：「吾闻狡兔以死，良犬就烹，敌国如灭，谋臣必亡．今吴病矣，大夫何虑乎？」大夫种、相国蠡急而攻．大夫种书矢射之曰：「上天苍苍，若存若亡．越君勾践下臣种敢言之：昔天以越赐吴，吴不肯受，是天所反．勾践敬天而功，既得返国，今上天报越之功，敬而受之，不敢忘也．且吴有大过六，以至于亡，王知之乎？有忠臣伍子胥忠谏而身死，大过一也；公孙圣直说而无功，大过二也；太宰嚭愚而佞，言轻而谗谀，妄语恣口，听而用之，大过三也；夫齐晋无返逆行，无僣侈之过，而吴伐二国，辱君臣，毁社稷，大过四也；且吴与越同音共律，上合星宿，下共一理，而吴侵伐，大过五也；昔越亲戕吴之前王，罪莫大焉，而幸伐之，不从天命，而弃其仇，后为大患，大过六也．越王谨上刻青天，敢不如命？」大天种谓越君曰：「中冬气定，天将杀戮，不行天杀，反受其殃．」越王敬拜曰：「诺．今图吴王将为何如？」大夫种曰：「君被五胜之衣，带步光之  ，仗屈卢之矛，瞋目大言以执之．」越王曰：「诺．」乃如大夫种辞吴王曰：「诚以今日闻命！」言有顷，吴王不自杀．越王复使谓曰：「何王之忍辱厚  也？世无万岁之君，死生一也．今子尚有遗荣，何必使吾师众加刃于王？」吴王仍未肯自杀．勾践谓种蠡曰：「二子何不诛之？」种蠡曰：「臣，人臣之位，不敢加诛于人主．愿主急而命之．天诛当行，不可久留．」越王复瞋目怒曰：「死者，人之所恶，恶者，无罪于天，不负于人．今君抱六过之罪，不知愧辱而欲求生，岂不鄙哉？」吴王乃太息，四顾而望，言曰：「诺．」乃引  而伏之死．越王谓太宰嚭曰：「子为臣不忠无信，亡国灭君．」乃诛嚭并妻子．吴王临欲伏  ，顾谓左右曰：「吾生既  ，死亦愧矣．使死者有知，吾羞前君地下，不忍  忠臣伍子胥及公孙圣；使其无知，吾负于生．死必连繴组以罩吾目，恐其不蔽，愿复重罗绣三幅，以为掩明，生不昭我，死勿见我形，吾何可哉？」越王乃葬吴王以礼于秦余杭山卑犹．越王使军士集于我戎之功，人一隰土以葬之．宰嚭亦葬卑犹之旁．



卷第六越王无余外传
越之前君无余者，夏禹之末封也．禹父鲧者，帝颛顼之后．鲧娶于有莘氏之女，名曰女嬉．年壮未孳．嬉于砥山得薏苡而吞之，意若为人所感，因而  孕，剖胁而产高密．家于西，地曰石纽．石纽在蜀西川也．帝尧之时，遭洪水滔滔，天下  渍，九州阏塞，四渎壅闭．帝乃忧中国之不康，悼黎元之罹咎．乃命四岳，乃举贤良，将任治水．自中国至于条方，莫荐人．帝靡所任，四岳乃举鲧而荐之于尧．帝曰：「鲧负命毁族，不可．」四岳曰：「等之  臣，未有如鲧者．」尧用治水，受命九载，功不成．帝怒曰：「朕知不能也．」乃更求之，得舜，使摄行天子之政，巡狩．观鲧之治水无有形状，乃殛鲧于羽山．鲧投于水，化为黄能，因为羽渊之神．舜与四岳举鲧之子高密．四岳谓禹曰：「舜以治水无功，举尔嗣，考之勋．」禹曰：「俞，小子敢悉考绩，以统天意．惟委而已．」禹伤父功不成，循江，泝河，尽济，甄淮，乃劳身焦思以行，七年，闻乐不听，过门不入，冠挂不顾，履遗不蹑．功未及成，愁然  思．乃案黄帝中经历，盖圣人所记曰：在于九山东南天柱，号曰宛委，赤帝在阙．其岩之巅，承以文玉，覆以磐石，其书金简，青玉为字，编以白银，皆瑑其文．禹乃东巡，登衡岳，血白马以祭，不幸所求．禹乃登山仰天而啸，因梦见赤绣衣男子，自称玄夷苍水使者，闻帝使文命于斯，故来候之．「非厥岁月，将告以期，无为戏吟．」故倚歌覆釜之山，东顾谓禹曰：「欲得我山神书者，斋于黄帝岩岳之下三月，庚子登山发石，金简之书存矣．」禹退又斋三月，庚子登宛委山，发金简之书．案金简玉字，得通水之理．复返归岳，乘四载以行川．始于霍山，徊集五岳，诗云：「信彼南山，惟禹甸之．」遂巡行四渎．与益、夔共谋，行到名山大泽，召其神而问之山川理、金玉所有、鸟兽昆虫之类，及八方之民俗、殊国异域、土地里数：使益而记之，故名之曰山海经．禹三十未娶，行到涂山，恐时之暮，失其度制，乃辞云：「吾娶也，必有应矣．」乃有白狐九尾造于禹．禹曰：「白者，吾之服也．其九尾者，王之证也．涂山之歌曰：『绥绥白狐，九尾痝痝．我家嘉夷，来宾为王．成家成室，我造彼昌．天人之际，于兹则行．』明矣哉！」禹因娶涂山，谓之女娇．取辛壬癸甲，禹行．十月，女娇生子启．启生不见父，昼夕呱呱啼泣．禹行使大章步东西，  亥度南北，畅八极之广，旋天地之数．禹济江，南省水理，黄龙负舟，舟中人怖骇，禹乃哑然而笑曰：「我受命于天，竭力以劳万民．生，性也；死，命也．尔何为者？」颜色不变．谓舟人曰：「此天所以为我用龙曳尾．」舍舟而去，南到计于苍梧，而见缚人，禹  其背而哭．益曰：「斯人犯法，自合如此，哭之何也？」禹曰：「天下有道，民不罹辜；天下无道，罪及善人．吾闻，一男不耕，有受其饥；一女不桑，有受其寒．吾为帝统治水土，调民安居，使得其所，今乃罹法如斯，此吾得薄，不能化民证也．故哭之悲耳．」于是周行  内，东造绝  ，西延积石，南踰赤岸，北过寒谷；徊昆仑，察六扈，地理，名金石；写流沙于西隅，决弱水于北汉；青泉、赤渊，分入洞穴；通江东流，至于碣石；九河于涽渊，开五水于东北；凿龙门，辟伊阙；平易相土，观地分州．殊方各进，有所纳贡；民去崎岖，归于中国．尧曰：「俞以固冀于此．」乃号禹曰伯禹，官曰司空，赐姓姒氏，领统州伯，以巡十二部，尧崩禹服三年之丧，如丧考妣，昼哭夜泣，气不属声，尧禅位于舜，舜荐大禹改官司徒，内辅虞位，外行九伯．舜崩，禅位命禹．禹服三年，形体枯槁，面目黎黑，让位商均，退处阳山之南，阴阿之北．万民不附商均，追就禹之所，状若惊鸟扬天，骇鱼入渊，昼歌夜吟，登高号呼，曰：「禹弃我，如何所戴？」禹三年服毕，哀民，不得已即天子之位．三载考功，五年政定，周行天下，归还大越．登茅山以朝四方  臣，观示中州诸侯，防风后至，斩以示  ，示天下悉属禹也．乃大会计治国之道．内美釜山州慎之功，外演圣德以应天心，遂更名茅山曰会稽之山．因传国政，休养万民，国号曰夏．后封有功，爵有德，恶无细而不诛，功无微而不赏，天下喁喁，若儿思母，子归父．而留越恐  臣不从，言曰：「吾闻食其实者，不伤其枝，饮其  者，不浊其流．吾获覆釜之书，得以除天下之灾，令民归于里闾．其德彰彰若斯，岂可忘乎？」乃纳言听谏，安民治室；居靡山伐木，为邑画作印，横木为门；调权衡，平斗斛，造井示民，以为法度．凤凰栖于树，鸾鸟巢于侧，麒麟步于庭，百鸟佃于泽．遂已耆艾．将老叹曰：「吾晏岁年暮，寿将尽矣，止绝斯矣．」命  臣曰：「吾百世之后，葬我会稽之山，苇  桐棺，穿圹七尺，下无及泉，坟高三尺，土阶三等．葬之后，曰：「无改亩，以为居之者乐，为之者苦．」禹崩之后，  瑞并去．天美禹德而劳其功，使百鸟还为民田，大小有差，进退有行，一盛一衰，往来有常．禹崩，传位与益．益服三年，思禹未尝不言．丧毕，益避禹之子启于箕山之阳，诸侯去益而朝启，曰：「吾君帝禹子也．」启遂即天子之位，治国于夏．遵禹贡之美，悉九州之土以种五谷，累岁不绝．启使使以岁时春秋而祭禹于越，立宗庙于南山之上．禹以下六世而得帝少康．少康恐禹祭之绝祀，乃封其庶子于越，号曰无余．余始受封，人民山居，虽有鸟田之利，租贡才给宗庙祭祀之费．乃复随陵陆而耕种，或逐禽鹿而给食．无余质朴，不设宫室之饰，从民所居．春秋祠禹墓于会稽．无余传世十余，末君微劣，不能自立，转从  庶为编户之民，禹祀断绝．十有余岁，有人生而言语，其语臼鸟禽呼：咽喋咽喋．指天向禹墓曰：「我是无余君之苗末，我方修前君祭祀，复我禹墓之祀，为民请福于天，以通鬼神之道．」  民悦喜，皆助奉禹祭，四时致贡，因共封立，以承越君之后，复夏王之祭，安集鸟田之瑞，以为百姓请命．自后稍有君臣之义，号曰无壬．壬生无●，●专心守国，不失上天之命．无●卒，或为夫谭．夫谭生元常，常立，当吴王寿梦、诸樊、阖闾之时．越之兴霸自元常矣．



卷第七勾践入臣外传
越王勾践五年五月，与大夫种、范蠡入臣于吴，  臣皆送至浙江之上．临水祖道，军阵固陵．大夫文种前为祝，其词曰：「皇天佑助，前  后扬．祸为德根，忧为福堂．威人者灭，服从者昌．王虽牵致，其后无殃．君臣生离，感动上皇．  夫哀悲，莫不感伤．臣请荐脯，行酒二觞．」越王仰天太息，举杯垂涕，默无所言．种复前祝曰：「大王德寿，无疆无极，乾坤受灵，神祇辅翼．我王厚之，祉佑在侧．德销百殃，利受其福．去彼吴庭，来归越国．觞酒既升，请称万岁．」越王曰：「孤承前王余德，守国于边，幸蒙诸大夫之谋，遂保前王丘墓．今遭辱  为天下笑，将孤之罪耶，诸大夫之责也？吾不知其咎，愿二三子论其意．」大夫扶同曰：「何言之鄙也？昔汤系于夏台，伊尹不离其侧；文王囚于石室，太公不弃其国．兴衰在天，存亡系于人．汤改仪而媚于桀，文王服从而幸于纣；夏殷恃力而虐二圣，两君屈己以得天道．故汤王不以穷自伤，周文不以困为病．」越王曰：「昔尧任舜禹而天下治，虽有洪水之害，不为人  ．变异不及于民，岂  于人君乎？」大夫若成曰：「不如君王之言．天有历数，德有薄厚．黄帝不让，尧传天子．三王臣弑其君，五霸子弑其父．德有广狭，气有高下．今之世犹人之市，置货以设诈．抱谋以待敌．不幸陷厄，求伸而已．大王不览于斯而怀喜怒？」越王曰：「任人者不辱身，自用者危其国．大夫皆前图未然之端，倾敌破雠，坐招泰山之福．今寡人守穷若斯，而云汤文困厄后必霸，何言之违礼仪？夫君子争寸阴而弃珠玉，今寡人冀得免于军旅之忧，而复反系获敌人之手，身为佣隶，妻为仆妾，往而不返，客死敌国．若魂魄有愧于前君，其无知，体骨弃捐．何大夫之言不合于寡人之意？」于是大夫种、范蠡曰：「闻古人曰：『居不幽，志不广；形不愁，思不远．』圣王贤主皆遇困厄之难，蒙不赦之耻．身拘而名尊，躯辱而声荣；处卑而不以为恶，居危而不以为薄．五帝德厚而穷厄之恨，然尚有泛滥之忧．三守暴困之辱，不离三狱之囚，泣涕而受冤，行哭而为隶，演易作卦，天道佑之．时过于期，否终则泰，诸侯并救，王命见符，朱鬣、玄狐．辅臣结发拆狱破械，反国修德，遂讨其雠．擢假海内，若覆手背，天下宗之，功垂万世．大王屈厄，臣诚尽谋，夫截骨之  ，无削剟之利；舀铁之矛，无分发之便；建策之士，无暴兴之说．今臣遂天文，案坠籍，二气共萌，存亡异处，彼兴则我辱，我霸则彼亡．二国争道，未知所就．君王之危，天道之数，何必自伤哉！夫吉者，凶之门；福者，祸之根．今大王虽在危困之际，孰知其非畅达之兆哉？」大夫计●曰：「今君王国于会稽，穷于入吴，言悲辞苦，  臣泣之．虽则恨悷之心，莫不感动．而君王何为谩辞哗说，用而相欺？臣诚不取．」越王曰：「寡人将去入吴，以国累诸侯大夫，愿各自述，吾将属焉．」大夫  如曰：「臣闻大夫种忠而善虑，民亲其知，士乐为用．今委国一人，其道必守，何顺心佛命  臣？大夫曳庸曰：「大夫文种者，国之梁栋，君之爪牙．夫骥不可与匹驰，日月不可并照．君王委国于种，则万纲千纪无不举者．」越王曰：「夫国者，前王之国．孤力弱势劣，不能遵守社稷，奉承宗庙．吾闻父死子代，君亡臣亲．今事弃诸大夫，客官于吴，委国归民以付二三子．吾之由也，亦子之忧也．君臣同道，父子共气，天性自然．岂得以在者尽忠，亡者为不信乎？何诸大夫论事，一合一离，令孤怀心不定也？夫推国任贤，度功绩成者，君之命也；奉教顺理，不失分者，臣之职也．吾顾诸大夫以其所能而云委质而已．于乎，悲哉！」计●曰：「君王所陈者，固其理也．昔汤入夏，付国于文祀，西伯之殷，委国于二老．今怀夏将滞，志在于还．夫适市之妻，教嗣粪除，出亡之君，  臣守御．子问以事，臣谋以能．今君王欲士之所志，各陈其情，举其能者，议其宜也．」越王曰：「大夫之论是也．吾将逝矣，愿诸君之风．」大夫种曰：「夫内修封疆之役，外修耕战之备，荒无遗土，百姓亲附：臣之事也．」大夫范蠡曰：「辅危主，存亡国，不耻屈厄之难，安守被辱之地，往而必反，与君复雠者：臣之事也．」大夫苦成曰：「发君之令，明君之德，穷与俱厄，进与俱霸，统烦理乱，使民知分：臣之事也．」大夫曳庸曰：「奉令受使，结和诸侯，通命达旨，赂往遗来，解忧释患，使无所疑，出不忘命，入不被尤：臣之事也．」大夫皓进曰：「一心齐志，上与等之，下不违令，动从君命；修德履义，守信温故；临非决疑，君误臣谏，直心不挠；举过列平，不阿亲戚，不私于外，推身致君，终始一分：臣之事也．」大夫诸稽郢曰：「望敌设阵，飞矢扬兵，履腹涉尸，血流滂滂，贪进不退；二师相当，破敌攻  ，威凌百邦：臣之事也．」大夫  如曰：「修德行惠，抚慰百姓；身临忧劳，动  躬亲；吊死存疾，救活民命；蓄陈储新，食不二味；国富民实，为君养器：臣之事也．」大夫计●曰：「候天察地，纪历阴阳，观变参灾，分别妖祥，日月含色，五精错行，福见知吉，妖出知凶：臣之事也．」越王曰：「孤虽入于北国，为吴穷虏，有诸大夫怀德抱术，各守一分，以保社稷，孤何忧焉？」遂别于浙江之上．  臣垂泣，莫不咸哀．越王仰天叹曰：「死者，人之所畏．若孤之闻死，其于心中曾无怵惕？」遂登船径去，终不返顾．越王夫人乃据船哭，顾乌鹊啄江渚之虾，飞去复来，因哭而歌之，曰：「仰飞鸟兮乌鸢，凌玄虚号翩翩．集洲渚兮优恣，啄虾矫翮兮云间，任厥兮往还．妾无罪兮负地，有何辜兮谴天？颿颿独兮西往，孰知返兮何年？心惙惙兮若割，泪泫泫兮双悬．」又哀今曰：「彼飞鸟兮鸢乌，已  翔兮翕苏．心在专兮素虾，何居食兮江湖？徊复翔兮游飏，去复返兮于乎！始事君兮去家，终我命兮君都．终来遇兮何幸，离我国兮去吴．妻衣褐兮为婢，夫去冕兮为奴．岁遥遥兮难极，冤悲痛兮心恻．肠千结兮服膺，于乎哀兮忘食．愿我身兮如鸟，身  翔兮矫翼．去我国兮心摇，情愤惋兮谁识？」越王闻夫人怨歌，心中内恸，乃曰：「孤何忧？吾之六翮备矣．」于是入吴，见夫差稽首再拜称臣，曰东海贱臣勾践，上愧皇天，下负后土，不裁功力，污辱王之军士，抵罪边境．大王赦其深辜，裁加役臣，使执箕  ．诚蒙厚恩，得保须臾之命，不胜仰感俯愧．臣勾践叩头顿首．」吴王夫差曰：「寡人于子亦过矣．子不念先君之雠乎？」越王曰：「臣死则死矣，惟大王原之．」伍胥在旁，目若熛火，声如雷霆，乃进曰：「夫飞鸟在青云之上，尚欲缴微矢以射之，岂  近卧于华池，集于庭庑乎？今越王放于南山之中，游于不可存之地，幸来涉我壤土，入吾梐梱，此乃厨宰之成事食也，岂可失之乎？」吴王曰：「吾闻诛降杀服，祸及三世．吾非爱越而不杀也，畏皇天之咎教而赦之．」太宰嚭谏曰：「子胥明于一时之计，不通安国之道．愿大王遂其所执，无拘  小之口．」夫差遂不诛越王，令驾车养马，秘于宫室之中．三月，吴王召越王入见，越王伏于前，范蠡立于后．吴王谓范蠡曰：「寡人闻贞妇不嫁破亡之家，仁贤不官绝灭之国．今越王无道，国已将亡，社稷坏崩，身死世绝，为天下笑．而子及主俱为奴仆，来归于吴，岂不鄙乎？吾欲赦子之罪，子能改心自新，弃越归吴乎？」范蠡对曰：「臣闻亡国之臣，不敢语政，败军之将，不敢语勇．臣在越不忠不信，今越王不奉大王命号，用兵与大王相持，至今获罪，君臣俱降．蒙大王鸿恩，得君臣相保，愿得入备扫除，出给趋走，臣之愿也．」此时越王伏地流涕，自谓遂失范蠡矣．吴王知范蠡不可得为臣，谓曰：「子既不移其志，吾复置子于石室之中．」范蠡曰：「臣请如命．」吴王起入宫中，越王、范蠡趋入石室．越王服犊鼻，  樵头夫人衣无缘之裳，施左关之襦．夫斫锉养马，妻给水、除粪、洒扫．三年不愠怒，面无恨色．吴王登远台望见越王及夫人、范蠡坐于马粪之旁，君臣之礼存，夫妇之仪具．王顾谓太宰嚭曰：「彼越王者，一节之人；范蠡，一介之士，虽在穷厄之地，不失君臣之礼．寡人伤之．」太宰嚭曰：「愿大王以圣人之心，哀穷孤之士．」吴王曰：「为子赦之．」后三月，乃择吉日而欲赦之，召太宰嚭谋曰：「越之与吴，同土连域．勾践愚黠，亲欲为贼．寡人承天之神灵，前王之遗德，诛讨越寇，囚之石室．寡人心不忍见而欲赦之，于子柰何？」太宰嚭曰：「臣闻无德不复．大王垂仁恩加越，越岂敢不报哉？愿大王卒意．」越王闻之，召范蠡告之曰：「孤闻于外，心独喜之，又恐其不卒也．」范蠡曰：「大王安心，事将有意，在玉门第一．今年十二月，戊寅之日，时加日出．戊，囚日也；寅，阴后之辰也．合庚辰岁后会也．夫以戊寅日闻喜，不以其罪罚日也．时加卯而贼戊，功曹为腾蛇而临戊，谋利事在青龙，青龙在胜先，而临酉，死气也；而克寅，是时克其日，用又助之．所求之事，上下有忧．此岂非天网四张，万物尽伤者乎？王何喜焉？」果子胥谏吴王曰：「昔桀囚汤而不诛，纣囚文王而不杀，天道还反，祸转成福．故夏为汤所诛，殷为周所灭．今大王既囚越君而不行诛，臣谓大王惑之深也．得无夏殷之患乎？」吴王遂召越王，久之不见．范蠡、文种忧而占之，曰：「吴王见擒也．」有顷太宰嚭出见大夫种、范蠡而言越王复拘于石室．伍子胥复谏吴王曰：「臣闻，王者攻敌国克之则加以诛，故后无报复之忧，遂免子孙之患．今越王已入石室，宜早图之，后必为吴之患．」太宰嚭曰：「昔者齐桓割燕所至之地以贶燕公，而齐君获其美名；宋襄济河而战，春秋以多其义：功立而名称，军败而德存．今大王诚赦越王，则功冠于五霸，名越于前古．」吴王曰：「待吾疾愈，方为大宰赦之．」后一月，越王出石室，召范蠡曰：「吴王疾，三月不愈．吾闻人臣之道，主疾臣忧，且吴王遇孤恩甚厚矣．疾之无瘳，惟公卜焉．」范蠡曰：「吴王不死明矣，到己巳日当瘳，惟大王留意．」越王曰：「孤所以穷而不死者，赖公之策耳，中复犹豫，岂孤之志哉？可与不可，惟公图之．」范蠡曰：「臣窃见吴王，真非人也．数言成汤之义，而不行之．愿大王请求问疾，得见，因求其粪而尝之，观其颜色，当拜贺焉，言其不死，以廖起日期之既言信后，则大王何忧？」越王明日谓太宰嚭曰：「囚臣欲一见问疾．」太宰嚭即入言于吴王，王召而见之．适遇吴王之便，太宰嚭奉溲恶以出，逢户中．越王因拜：「请尝大王之溲，以决吉凶．」即以手取其便与恶而尝之．因入曰：「下囚臣勾践贺于大王，王之疾至己巳日有瘳，至三月壬申病愈．」吴王曰：「何以知之？」越王曰：「下臣尝事师，闻粪者顺榖味，逆时气者死，顺时气者生．今者臣窃尝大王之粪，其恶味苦且楚酸．是味也，应春夏之气．臣以是知之．」吴王大悦，曰：「仁人也．」乃赦越王得离其石室，去就其宫室，执牧养之事如故．越王从尝粪恶之后，遂病口臭．范蠡乃令左右皆食岑草，以乱其气．其后，吴王如越王期日疾愈，心念其忠，临政之后，大纵酒于文台．吴王出令曰：「今日为越王陈北面之坐，  臣以客礼事之．」伍子胥趋出到舍上，不御坐．酒酣，太宰嚭曰：「异乎！今日坐者各有其词，不仁者逃，其仁者留．臣闻同声相和，同心相求．今国相刚勇之人，意者内  ？至仁之存也，而不御坐，其亦是乎？」吴王曰：「然．」于是范蠡与越王俱起为吴王寿，其辞曰：下臣勾践从小臣范蠡，奉觞上千岁之寿，辞曰：皇在上令，昭下四时，并心察慈，仁者大王．躬亲鸿恩，立义行仁．九德四塞，威服  臣．于乎休哉，传德无极上感太阳，降瑞翼翼．大王延寿万岁，长保吴国．四海咸承，诸侯宾服．觞酒既升，永受万福！于是吴王大悦．明日伍子胥入谏曰：「昨日大王何见乎？臣闻内怀虎狼之心，外执美词之说，但为外情以存其身．豺不可谓廉，狼不可亲．今大王好听须臾之说，不虑万岁之患，放弃忠直之言，听用谗夫之语；不灭沥血之仇，不绝怀毒之怨．犹纵毛炉炭之上幸其焦，投卵千钧之下望必全，岂不殆哉？臣闻桀登高自知危，然不知所以自安也；前据白刃自知死，而不知所以自存也．惑者知返，迷道不远．愿大王察之．」吴王曰：「寡人有疾，三月曾不闻相国一言，是相国之不慈也；又不进口之所嗜，心不相思，是相国之不仁也．夫为人臣不仁不慈，焉能知其忠信者乎？越王迷惑？弃守边之事，亲将其臣民来归寡人，是其义也；躬亲为虏，妻亲为妾，不愠寡人，寡人有疾，亲尝寡人之溲，是其慈也；虚其府库，尽其宝币，不念旧故，是其忠信也．三者既立，以养寡人，寡人曾听相国而诛之，是寡人之不智也，而为相国快私意耶，岂不负皇天乎？」子胥曰：「何大王之言反也？夫虎之卑势，将以有击也；狸之卑身，将求所取也．雉以眩移拘于网，鱼以有悦死于饵．且大王初临政，负玉门之第九，诫事之败，无咎矣．今年三月甲戌，时加鸡鸣．甲戌，岁位之会将也．青龙在酉，德在上，刑在金，是日贼其德也．知父将有不顺之子，君有逆节之臣．大王以越王归吴为义，以饮溲食恶为慈，以虚府库为仁，是故为无爱于人，其不可亲．面听貌观以存其身．今越王入臣于吴，是其谋深也；虚其府库，不见恨色，是欺我王也；下饮王之溲者，是上食王之心也；下尝王之恶者，是上食王之肝也．大哉，越王之崇吴，吴将为所擒也．惟大王留意察之，臣不敢逃死以负前王．一旦社稷丘墟，宗庙荆棘，其悔可追乎？」吴王曰：「相国置之，勿复言矣．寡人不忍复闻．」于是遂赦越王归国，送于蛇门之外，  臣祖道．吴王曰：「寡人赦君使其返国，必念终始．王其勉之．」越王稽首曰：「今大王哀臣孤穷，使得生全还国，与种蠡之徒愿死于毂下．上天苍苍，臣不敢负．」吴王曰：「于乎！吾闻君子一言不再．今已行矣，王勉之．」越王再拜跪伏，吴王乃引越王登车，范蠡执御，遂去．至三津之上，仰天叹曰：「嗟乎！孤之屯厄，谁念复生渡此津也？」谓范蠡曰：「今三月甲辰，时加日昳，孤蒙上天之命，还归故乡，得无后患乎？」范蠡曰：「大王勿疑，直饣道行．越将有福，吴当有忧．」至浙江之上，望见大越山川重秀，天地再清．王与夫人叹曰：「吾已绝望，永辞万民，岂料再还，重复乡国？」言竟掩面，涕泣阑干．此时万姓咸欢，  臣毕贺．



卷第八勾践归国外传
越王勾践臣吴至归越，勾践七年也．百姓拜之于道，曰：「君王独无苦矣！今王受天之福，复于越国，霸王之  ，自斯而起．」王曰：「寡人不慎夭教，无德于民，今劳万姓拥于岐路，将何德化以报国人？」顾谓范蠡曰：「今十有二月，己巳之日，时加禺中，孤欲以此到国，何如？」蠡曰：「大王且留，以臣卜日．」于是范蠡进曰：「异哉，大王之择日也！王当疾趋，车驰人走．」越王策马飞舆，遂复宫阙．吴封地百里于越，东至炭渎，西止周宗，南造于山，北薄于海．越王谓范蠡曰：「孤获辱连年，势足以死，得相国之策，再返南乡．今欲定国立城，人民不足，其功不可以兴．为之柰何？」范蠡对曰：「唐虞卜地，夏殷封国，古公营城周雒，威折万里，德致八极，岂直欲破彊敌收邻国乎？」越王曰：「孤不能承前君之制，修德自守，亡  栖于会稽之山，请命乞恩，受辱被耻，囚结吴宫．幸来归国，追以百里之封，将遵前君之意，复于会稽之上，而宜释吴之地．」范蠡曰：「昔公刘去邰，而德彰于夏；亶父让地，而名发于岐．今大王欲国树都，并敌国之境，不处平易之都，据四达之地，将焉立霸王之业？」越王曰：「寡人之计未有决定．欲筑城立郭，分设里闾，欲委属于相国．」于是范蠡乃观天文，拟法于紫宫，筑作小城，周千一百二十二步，一圆三方．西北立龙飞翼之楼，以象天门，东南伏漏石窦，以象地户；陵门四达，以象八风．外郭筑城而缺西北，示服事吴也，不敢壅塞，内以取吴，故缺西北，而吴不知也．北向称臣，委命吴国，左右易处，不得其位，明臣属也．城既成而怪山自生者，琅琊东武海中山也．一夕自来，故名怪山．范蠡曰：「臣之筑城也，其应天矣，昆仑之象存焉．」越王曰：「寡人闻昆仑之山，乃地之柱，上承皇天，气吐宇内，下处后土，禀受无外．滋圣生神呕养帝会．故帝处其阳陆，三王居其正地．吾之国也，扁天地之壤，乘东南之维，斗去极北．非粪土之城，何能与王者比隆盛哉？」范蠡曰：「君徒见外，未见于内．臣乃承天门制城，合气于后土，岳象已设，昆仑故出．越之霸也．」越王曰：「苟如相国之言，孤之命也．」范蠡曰：「天地卒号，以着其实．」名东武起游台其上．东南为司马门，立增楼冠其山巅，以为灵台起离宫于淮阳，中宿台在于高平，驾台在于成丘，立苑于乐野，燕台在于石室，斋台在于襟山．勾践之出游也，休息食室于冰厨．越王乃召相国范蠡、大夫种、大夫郢问曰：「孤欲以今日上明堂，临国政，专恩致令，以抚百姓，何日可矣？惟三圣纪纲维持．」范蠡曰：「今日丙午日也．丙，阳将也．是日吉矣，又因良时，臣愚以为可．无始有终得天下之中．」大夫种曰：「前车已覆，后车必戒．愿王深察．」范蠡曰：「夫子故不一二见也．吾王今以丙午复初临政，解救其本，是一宜；夫金制始，而火救其终，是二宜；蓄金之忧，转而及水，是三宜；君臣有差，不失其理，是四宜；王相俱起，天下立矣，是五宜．臣愿急升明堂临政．」越王是日立政，翼翼小心．出不敢奢，入不敢侈．越王念复吴雠非一旦也，苦身劳心，夜以接日．目卧则攻之以蓼，足寒则渍之以水，冬常抱  ，夏还握火，愁心苦志，悬胆于户，出入尝之，不绝于口．中夜  泣，泣而复啸．越王曰：「吴王好服之离体，吾欲采葛，使女工织细布献之，以求吴王之心，于子何如？」  臣曰：「善．」乃使国中男女入山采葛，以作黄丝之布．欲献之，未及遣使，吴王闻越王尽心自守，食不重味，衣不重彩，虽有五台之游，未尝一日登翫．吾欲因而赐之以书，增之以封，东至于勾甬，西至于檇李，南至于姑末，北至于平原，纵横八百余里．越王乃使大夫种索葛布十万，甘蜜九党，文笥七枚，狐皮五双，晋竹十廋，以复封礼．吴王得之曰：「以越僻狄之国无珍，今举其贡货而以复礼，此越小心念功，不忘吴之效也．夫越本兴国千里，吾虽封之，未尽其国．」子胥闻之，退卧于舍，谓侍者曰：「吾君失其石室之囚，纵于南林之中，今但因虎豹之野而与荒外之草，于吾之心，其无损也？」吴王得葛布之献，乃复增越之封，赐羽毛之饰、机杖、诸侯之服．越国大悦．采葛之妇，伤越王用心之苦，乃作苦之诗，曰：「葛不连蔓棻台台，我君心苦命更之．尝胆不苦甘如饴，令我采葛以作丝．女工织兮不敢迟．弱于罗兮轻霏霏，号絺素兮将献之．越王悦兮忘罪除，吴王欢兮飞尺书．增封益地赐羽奇，机杖茵褥诸侯仪．  臣拜舞天颜舒，我王何忧能不移？」于是越王内修其德，外布其道，君不名教，臣不名谋，民不名使，官不名事．国中荡荡无有政令．越王内实府库，垦其田畴，民富国彊，  安道泰．越王遂师八臣与其四友，时问政焉．大夫种曰：「爱民而已．」越王曰：「柰何？」种曰：「利之无害，成之无败，生之无杀，与之无夺．」越王曰：「愿闻．」种曰：「无夺民所好则利也，民不失其时则成之，省刑去罚则生之，薄其赋敛则与之，无多台游则乐之，静而无苛则喜之；民失所好则害之，农失其时则败之，有罪不赦则杀之，重赋厚敛则夺之，多作台游以罢民则苦之，劳扰民力则怒之，臣闻善为国者遇民如父母之爱其子，如兄之爱其弟．闻有饥寒为之哀，见其劳苦为之悲．」越王乃缓刑薄罚，省其赋敛，于是人民殷富，皆有带甲之勇．
九年正月，越王召五大夫而告之曰：「昔者越国遁弃宗庙，身为穷虏，  闻天下，辱流诸侯．今寡人念吴，犹攵者不忘走，盲者不忘视．孤未知策谋，惟大夫诲之．」扶同曰：「昔者亡国流民，天下莫不闻知．今欲有计，不宜前露其辞．臣闻击鸟之动，故前俯伏，猛兽将击，必饵毛帖伏；鸷鸟将搏，必卑飞戢翼；圣人将动，必顺辞和  ．圣人之谋，不可见其象，不可知其情．临事而伐，故前无剽过之兵，后无伏袭之患．今大王临敌破吴，宜损少辞，无令泄也．臣闻吴王兵彊于齐晋，而怨结于楚．大王宜亲于齐，深结于晋，阴固于楚，而厚事于吴．夫吴之志猛，骄而自矜，必轻诸侯而凌邻国．三国决权，还为敌国，必角势交争．越承其弊，因而伐之，可克也．虽五帝之兵无以过此．」范蠡曰：「臣闻谋国破敌，动观其符，孟津之会，诸侯曰可，武王辞之．方今吴楚结雠，构怨不解，齐虽不亲，外为其救；晋虽不附，犹效其义．夫内臣谋而决雠其策，邻国通而不绝其援，斯正吴之兴霸，诸侯之上尊．臣闻峻高者隤，叶茂者摧，日中则移，月满则亏，四时不并盛，五行不俱驰，阴阳更唱，气有盛衰．故溢堤之水，不淹其量，乾之火，不复其炽；水静则无沤瀴之怒，火消则无熹毛之热．今吴乘诸侯之威以号令于天下，不知德薄而恩浅，道狭而怨广，权悬而智衰，力竭而威折，兵挫而军退，士散而  解．臣请按师整兵，待其坏败，随而袭之，兵不血刃，士不旋踵，吴之君臣为虏矣．臣愿大王匿声无见其动，以观其静．」大夫苦成曰：「夫水能浮草木，亦能  之；地能生万物，亦能杀之；江海能下谿谷，亦能朝之；圣人能从  ，亦能使之．今吴承阖闾之军制，子胥之典教，政平未亏，战胜未败．大夫嚭者，狂佞之人，达于策虑，轻于朝事；子胥力于战伐，死于谏议．二人权，必有坏败．愿王虚心自匿，无示谋计，则吴可灭矣．」大夫浩曰：「今吴君骄臣奢，民饱军勇；外有侵境之敌，内有争臣之震，其可攻也．」大夫句如曰：「天有四时，人有五胜．昔汤武乘四时之利而制夏殷，桓缪据五胜之便而列六国．此乘其时而胜者也．」王曰：「未有四时之利，五胜之便，愿各就职也．」



卷第九勾践阴谋外传
越王勾践十年二月，越王深念远思：侵辱于吴，蒙天祉福，得越国．  臣教诲，各画一策，辞合意同，勾践敬从，其国已富．反越五年，未闻敢死之友．或谓诸大夫爱其身、惜其躯者．乃登渐台望观其  臣有忧与否．相国范蠡、大夫种、句如之属，俨然列坐，虽怀忧患，不形颜色．越王即鸣钟惊檄，而召  臣与之盟曰：「寡人获辱受耻，上愧周王，下  晋楚．幸蒙诸大夫之策，得返国修政，富民养士．而五年未闻敢死之士，雪仇之臣，柰何而有功乎？」  臣默然莫对者．越王仰天叹曰：「孤闻主忧臣辱，主辱臣死．今孤亲被奴虏之厄，受囚破之耻，不能自辅，须贤任仁，然后讨吴，重负诸臣，大夫何易见而难使也？」于是计●年少官卑，列坐于后，乃举手而趋，蹈席而前进曰：「谬哉，君王之言也！非大夫易见而难使，君王之不能使也．」越王曰：「何谓？」计●曰：「夫官位、财币、金赏者，君之所轻也；操锋履刃，艾命投死者，士之所重也．今王易财之所轻，而责士之所重，何其殆哉？」于是越王默然不悦，面有愧色，即辞  臣，进计●而问曰：「孤之所得士心者何等？」计●对曰：「夫君，人尊其仁义者，治之门也．士民者，君之根也．开门固根，莫如正身．正身之道，谨左右．左右者，君之所以盛衰者也．愿王明选左右，得贤而已．昔太公九声而足磻溪之饿人也，西伯任之而王；管仲，鲁之亡囚，有贪分之毁，齐桓得之而霸．故传曰：『失士者亡，得士者昌．』愿王审于左右，何患  臣之不使也．」越王曰：「吾使贤任能，各殊其事，孤虚心高望，冀闻报复之谋，今咸匿声隐形，不闻其语，厥咎安在？」计●曰：「选贤实士，各有一等，远使以难，以效其诚；内告以匿，以知其信；与之论事，以观其智；饮之以酒，以视其乱；指之以使，以察其能；示之以色，以别其熊．五色以设，士尽其实，人竭其智．知其智，尽实，则君臣何忧？」越王曰：「吾以谋士效实，人尽其智，而士有未尽进辞有益寡人也．」计●曰：「范蠡明而知内，文种远以见外．愿王请大夫种与深议，则霸王之术在矣．」越王乃请大夫种而问曰：「吾昔日受夫子之言，自免于穷厄之地．今欲奉不羁之计，以雪吾之宿雠，何行而功乎？」大夫种曰：「臣闻高飞之鸟，死于美食；深泉之鱼，死于芳饵．今欲伐吴，必前求其所好，参其所愿，然后能得其实．」越王曰：「人之所好虽其愿，何以定而制之死乎？」大夫种曰：「夫欲报怨复雠，破吴灭敌者，有九术，君王察焉？」越王曰：「寡人被辱怀忧，内  朝臣，外愧诸侯，中心迷惑，精神空虚，虽有九术，安能知之？」大夫种曰：「夫九术者．汤文得之以王，桓穆得之以霸．其攻城取邑，易于脱屣．愿大王览之．」种曰：「一曰尊天事鬼以求其福；二曰重财币以遗其君，多货贿以喜其臣；三曰贵籴粟以虚其国，利所欲以疲其民；四曰遗美女以惑其心而乱其谋；五曰遗之巧工良材，使之起宫室以尽其财；六曰遗之谀臣，使之易伐；七曰彊其谏臣，使之自杀；八曰君王国富而备利器；九曰利甲兵以承其弊．凡此九术，君王闭口无传，守之以神，取天下不难，而  于吴乎？」越王曰：「善．」乃行第一术，立东郊以祭阳，名曰东皇公，立西郊以祭阴，名曰西王母．祭陵山于会稽，祀水泽于江州．事鬼神一年，国不被灾．越王曰：「善哉，大夫之术！愿论其余．」种曰：「吴王好起宫室，用工不辍．王选名山神材，奉而献之．」越王乃使木工三千余人入山伐木，一年，师无所幸．作士思归，皆有怨望之心，而歌木客之吟．一夜天生神木一双，大二十围，长五十寻．阳为文梓，阴为楩柟，巧工施校，制以规绳，雕治圆转，刻削磨砻，分以丹青，错画文章，婴以白璧，镂以黄金，状类龙蛇，文彩生光．乃使大夫种献之于吴王，曰：「东海役臣臣孤勾践使臣种敢因下吏闻于左右，赖大王之力，窃为小殿，有余材，谨再拜献之．」吴王大悦．子胥谏曰：「王勿受也．昔者，桀起灵台，纣起鹿台，阴阳不和，寒暑不时，五榖不熟，天与其灾，民虚国变，遂取灭亡．大王受之，必为越王所戮．」吴王不听，遂受而起姑苏之台．三年聚材，五年乃成，高见二百里．行路之人，道死巷哭，不绝嗟嘻之声：民疲士苦，人不聊生．越王曰：「善哉，第二术也！」
十一年，越王深念永思，惟欲伐吴，乃请计●问曰：「吾欲伐吴，恐不能破，早欲兴师，惟问于子．」计●对曰：「夫兴师举兵，必且内蓄五谷，实其金银，满其府库，励其甲兵．凡此四者，必察天地之气，原于阴阳，明于孤虚，审于存亡，乃可量敌．」越王曰：「天地存亡，其要柰何？」计●曰：「天地之气，物有死生．原阴阳者，物贵贱也；明孤虚者，知会际也；审存亡者，别真伪也．」越王曰：「何谓死生真伪乎？」计●曰：「春种八榖，夏长而养，秋成而聚，冬畜而藏．夫天时有生而不救种，是一死也；夏长无苗，二死也；秋成无聚，三死也；冬藏无畜，四死也．虽有尧舜之德，无如之何．夫天时有生，劝者老，作者少，反气应数，不失厥理，一生也；留意省察，谨除苗秽，秽除苗盛，二生也；前时设备，物至则收，国无逋税，民无失穗，三生也；仓已封涂，除陈入新，君乐臣欢，男女及信，四生也．夫阴阳者，太阴所居之岁留息，三年，贵贱见矣．夫孤虚者，谓天门地户也．存亡者，君之道德也．」越王曰：「何子之年少，于物之长也？」计●曰：「有美之士，不拘长少．」越王曰：「善哉，子之道也！」乃仰观天文，集察纬宿，历象四时．以下者上，虚设八仓，从阴收着，望阳出粜，筴其极计，三年五倍，越国炽富．勾践叹曰：「吾之霸矣，善计●之谋也．」
十二年，越王谓大夫种曰：「孤闻吴王淫而好色，惑乱  湎，不领政事，因此而谋，可乎？」种曰：「可破．夫吴王淫而好色，宰嚭佞以曳心，往献美女，其必受之．惟王选择美女二人而进之．」越王曰：「善．」乃使相者国中得苎萝山鬻薪之女，曰西施、郑旦．饰以罗榖，教以容步，习于土城，临于都巷．三年学服而献于吴．乃使相国范蠡进曰：「越王勾践窃有二遗女，越国洿下困迫，不敢稽留，谨使臣蠡献之．大王不以鄙陋寝容，愿纳以供箕  之用．」吴王大悦，曰：「越贡二女，乃勾践之尽忠于吴之证也．」子胥谏曰：「不可，王勿受也．臣闻五色令人目盲，五音令人耳聋．昔桀易汤而灭，纣易文王而亡，大王受之，后必有殃．臣闻越王朝书不倦，晦诵竟夜，且聚敢死之士数万，是人不死，必得其愿；越王服诚行仁，听谏进贤，是人不死，必成其名；越王夏被毛裘，冬御絺绤，是人不死，必为对隙．臣闻贤士国之宝，美女国之咎：夏亡以妹喜，殷亡以妲己，周亡以  姒．」吴王不听，遂受其女．越王曰：「善哉，第三术也．」
十三年，越王谓大夫种曰：「孤蒙子之术，所图者吉，未尝有不合也．今欲复谋吴，柰何？」种曰：「君王自陈越国微鄙，年榖不登．愿王请籴，以入其意．天若弃吴，必许王矣．」越乃使大夫种使吴，因宰嚭求见吴王．辞曰：「越国洿下，水旱不调，年榖不登，人民饥乏，道荐饥馁，愿从大王请籴，来岁即复太仓，惟大王救其穷窘．」吴王曰：「越王信诚守道，不怀二心，今穷归愬，吾岂爱惜财宝，夺其所愿？」子胥谏曰：「不可．非吴有越，越必有吴．吉往则凶来．是养生寇而破国家者也．与之不为亲，不与未成冤．且越有圣臣范蠡，勇以善谋，将有修饰攻战，以伺吾间观越王之使使来请籴者，非国贫民困而请籴也，以入吾国伺吾王间也．」吴王曰：「寡人卑服越王而有其  ，怀其社稷以愧勾践．勾践气服，为驾车，却行马前，诸侯莫不闻知．今吾使之归国，奉其宗庙，复其社稷，岂敢有反吾之心乎？」子胥曰：「臣闻士穷非难，抑心下人，其后有激人之色．臣闻越王饥饿，民之困穷，可因而破也，今不用天之道，顺地之理，而反输之食，固君之命，狐雉之相戏也．夫狐卑体而雉信之，故狐得其志而雉必死．可不慎哉？」吴王曰：「勾践国忧，而寡人给之以粟，恩往义来，其德昭昭，亦何忧乎？」子胥曰：「臣闻狼子有野心，仇雠之人不可亲．夫虎不可餧以食，蝮蛇不恣其意．今大王捐国家之福，以饶无益之雠，弃忠臣之言，而顺敌人之欲，臣必见越之破吴，豸鹿游于姑胥之台，荆榛蔓于宫阙．愿王览武王伐纣之事也．」太宰嚭从旁对曰：「武王非纣王臣也？率诸侯以伐其君，虽胜殷，谓义乎？」子胥曰：「武王即成其名矣．」太宰嚭曰：「亲戮主以为名，吾不忍也．」子胥曰：「盗国者封侯，盗金者诛．令使武王失其理，则周何为三家之表？」太宰嚭曰：「子胥为人臣徒欲干君之好，咈君之心以自称满，君何不知过乎？」子胥曰：「太宰嚭固欲以求其亲，前纵石室之囚，受其宝女之遗．外交敌国，内惑于君，大王察之，无为  小所侮．今大王譬若浴婴儿，虽啼，无听宰嚭之言．」吴王曰：「宰嚭是．子无乃闻寡人言非忠臣之道，类于佞谀之人？」太宰嚭曰：「臣闻邻国有急，千里驰救，是乃王者封亡国之后，五霸辅绝灭之末者也．」吴王乃与越粟万石而令之曰：「寡人逆  臣之议而输于越，年丰而归寡人．」大夫种曰：「臣奉使返越，岁登诚还吴贷．」大夫种归越，越国  臣皆称万岁．即以粟赏赐  臣及于万民．二年，越王粟稔，拣择精粟而蒸还于吴，复还斗斛之数，亦使大夫种归之吴王．王得越粟长太息谓太宰嚭曰：「越地肥沃，其种甚嘉，可留使吾民植之．」于是吴种越粟，粟种杀而无生者，吴民大饥．越王曰：「彼以穷居，其可攻也？」大夫种曰：「未可，国始贫耳，忠臣尚在，天气未见，须俟其时．」越王又问相国范蠡曰：「孤有报复之谋，水战则乘舟，陆行则乘舆，舆舟之利，顿于兵弩．今子为寡人谋事，莫不谬者乎？」范蠡对曰：「臣闻古之圣君，莫不习战用兵，然行阵队伍军鼓之事，吉凶决在其工．今闻越有处女，出于南林，国人称善．愿王请之，立可见．」越王乃使使聘之，问以  戟之术．处女将北见于王，道逢一翁，自称曰袁公．问于处女：「吾闻子善  ，愿一见之．」女曰：「妾不敢有所隐，惟公试之．」于是袁公即杖箖箊竹，竹枝上颉桥，未堕地，女即捷末．袁公则飞上树，变为白猿．遂别去．见越王，越王问曰：「夫  之道则如之何？」女曰：「妾生深林之中，长于无人之野，无道不习不达．诸侯窃好击之道，诵之不休．妾非受于人也，而忽自有之．」越王曰：「其道如何？」女曰：「其道甚微而易，其意甚幽而深．道有门户，亦有阴阳．开门闭户，阴衰阳兴．凡手战之道，内实精神，外示安仪，见之似好妇，夺之似惧虎，布形候气，与神俱往，杳之若日，偏如滕兔，追形逐影，光若佛彷，呼吸往来，不及法禁，纵横逆顺，直复不闻．斯道者，一人当百，百人当万．王欲试之，其验即见．」越王即加女号，号曰「越女．」乃命五板之堕长高习之，教军士．当世胜越女之  ．于是范蠡复进善射者陈音．音，楚人也．越王请音而问曰：「孤闻子善射，道何所生？」音曰：「臣楚之鄙人，尝步于射术，未能悉知其道．」越王曰：「然愿子一二其辞．」音曰：「臣闻弩生于弓，弓生于弹，弹起古之孝子．」越王曰：「孝子弹者柰何？」音曰：「古者人民朴质，饥食鸟兽，渴饮雾露，死则裹以白茅，投于中野．孝子不忍见父母为禽兽所食，故作弹以守之，绝鸟兽之害．故歌曰：『断竹，续竹，飞土，逐害』之谓也．于是神农皇帝弦木为弧，剡木为矢，弧矢之利，以威四方．黄帝之后，楚有弧父．弧父者，生于楚之荆山，生不见父母，为儿之时，习用弓矢，所射无脱．以其道传于羿，羿传逄蒙，逄蒙传于楚琴氏，琴氏以为弓矢不足以威天下．当是之时，诸侯相伐，兵刃交错，弓矢之威不能制服．琴氏乃横弓  臂，施机设枢，加之以力，然后诸侯可服．琴氏传之楚三侯，所谓句亶、鄂、章，人号麋侯、翼侯、魏侯也．自楚之三侯传至灵王，自称之楚累世，盖以桃弓棘矢而备邻国也．自灵王之后，射道分流，百家能人用莫得其正．臣前人受之于楚，五世于臣矣．臣虽不明其道，惟王试之．」越王曰：「弩之状何法焉？」陈音曰：「郭为方城，守臣子也；教为人君，命所起也；牙为执法，守吏卒也；牛为中将，主内裹也；关为守御，检去止也；锜为侍从，听人主也；臂为道路，通所使也；弓为将军，主重负也；弦为军师，御战士也；矢为飞客，主教使也；金为实敌，往不止也；卫为副使，正道里也；又为受教，知可否也；缥为都尉，执左右也．敌为百死，不得骇也，鸟不及飞，兽不暇走，弩之所向，无不死也，臣之愚劣，道悉如此．」越王曰：「愿闻正射之道．」音曰：「臣闻正射之道，道  而微．古之圣人射，弩未发而前名其所中．臣未能如古之圣人，请悉其要．夫射之道，身若戴板，头若激卵，左蹉，右足横，左手若附枝，右手若抱儿，举弩望敌，翕心咽烟，与气俱发，得其和平，神定思去，去止分离，右手发机，左手不知，一身异教，岂  雄雌？此正射持弩之道也．」「愿闻望敌仪表，投分飞矢之道．」音曰：「夫射之道，从分望敌，合以参连．弩有斗石，矢有轻重，石取一两，其数乃平，远近高下，求之铢分．道要在斯，无有遗言．」越王曰：「善．尽子之道，愿子悉以教吾国人．」音曰：「道出于天，事在于人，人之所习，无有不神．」于是乃使陈音教士习射于北郊之外，三月，军士皆能用弓弩之巧．陈音死，越王伤之，葬于国西，号其葬所曰陈音山．



卷第十勾践伐吴外传
勾践十五年，谋伐吴．谓大夫种曰：「孤用夫子之策，免于天虐之诛，还归于国．吾诚已说于国人，国人喜悦．而子昔日云有天气即来陈之，今岂有应乎？」种曰：「吴之所以彊者，为有子胥．今伍子胥忠谏而死，是天气前见，亡国之证也．愿君悉心尽意，以说国人．」越王曰：「听孤说国人之辞：寡人不知其力之不足以大国报雠，以暴露百姓之骨于中原．此则寡人之罪也．寡人诚更其术．于是乃葬死问伤，吊有忧，贺有喜，送往迎来，除民所害，然后卑事夫差，往宦士三百人于吴．吴封孤数百里之地，因约吴国父兄昆弟而誓之曰：寡人闻古之贤君，四方之民归之若水．寡人不能为政，将率二三子夫妇以为藩辅．令壮者无娶老妻，老者无娶壮妇．女子十七未嫁，其父母有罪；丈夫二十不娶，其父母有罪．将免者以告于孤，令医守之．生男二，贶之以壶酒、一犬，生女二，赐以壶酒、一豚．生子三人，孤以乳母；生子二人，孤与一养．长子死，三年释吾政，季子死，三月释吾政，必哭泣葬埋之，如吾子也．令孤子、寡妇、疾疹、贫病者纳官，其子欲仕，量其居，好其衣，饱其食而简锐之．凡四方之士来者，必朝而礼之．载饭与羹以游国中，国中僮子戏而遇孤，孤哺而啜之施以爱，问其名．非孤饭不食，非夫人事不衣．七年不收国，民家有三年之畜．男即歌乐，女即会笑．今国之父兄日请于孤曰：『昔夫差辱吾君王于诸侯，长为天下所耻．今越国富饶，君王节俭，请可报耻．』孤辞之曰：昔者我辱也，非二三子之罪也．如寡人者，何敢劳吾国之人，以塞吾之宿雠．父兄又复请曰：『诚四封之内，尽吾君子，子报父仇，臣复君隙，岂敢有不尽力者乎？臣请复战，以除君王之宿雠．』孤悦而许之．」大夫种曰：「臣观吴王得志于齐晋，谓当遂涉吾地，以兵临境．今疲师休卒，一年而不试，以忘于我，我不可以怠．臣当卜之于天，吴民既疲于军，困于战  ，市无赤米之积，国  空虚，其民必有移徙之心，寒就蒲赢于东海之滨．夫占，兆人事，又见于卜筮．王若起师以可会之，利犯吴之边鄙，未可往也．吴王虽无伐我之心，亦虽动之以怒？不如诠其间，以知其意．」越王曰：「孤不欲有征伐之心，国人请战者三年矣，吾不得不从民人之欲．」今闻大夫种谏难，越父兄又谏曰：「吴可伐，胜则灭其国，不胜则困其兵．吴国有成，王与之盟．功名闻于诸侯．」王曰：「善．」于是乃大会  臣而令之曰：「有敢谏伐吴者，罪不赦．」蠡种相谓曰：「吾谏已不合矣，然犹听君王之令．」越王会军列士，而大诫  而誓之曰：「寡人闻古之贤君，不患其  不足，而患其志行之少耻也．今夫差衣水犀甲者十有三万人，不患其志行之少耻也，而患其  之不足．今寡人将助天威，吾不欲匹夫之小勇也，吾欲士卒进则思赏，退则避刑．」于是越民父勉其子，兄劝其弟，曰：「吴可伐也．」越王复召范蠡谓曰：「吴已杀子胥，道谀者  ．吾国之民，又劝孤伐吴．其可伐乎？」范蠡曰：「未可，须明年之春，然后可耳．」王曰：「何也？」范蠡曰：「臣观吴王北会诸侯于黄池，精兵从王，国中空虚，老弱在后，太子留守．兵始出境未远，闻越掩其空虚，兵还不难也．不如来春．」其夏六月丙子，勾践复问，范蠡曰：「可伐矣．」乃发习流二千人，俊士四万，君子六千，诸御千人．以乙酉与吴战，丙戌遂虏杀太子，丁亥入吴，焚姑胥台．吴告急于夫差，夫差方会诸侯于黄池，恐天下闻之，即密不令泄．已盟黄池，乃使人请成于越．勾践自度未能灭，乃与吴平．
二十一年七月，越王复悉国中士卒伐吴，会楚使申包胥聘于越．越王乃问包胥曰：「吴可伐耶？」申包胥曰：「臣鄙于策谋，未足以卜．」越王曰：「吴为不道，残我社稷，夷吾宗庙以为平原，使不得血食．吾欲与之徼天之中惟是舆马、兵革、卒伍既具，无以行之．诚闻于战何以为可？」申包胥曰：「臣愚不能知．」越王固问，包胥乃曰：「夫吴良国也，传贤于诸侯．敢问君王之所战者何？」越王曰：「在孤之侧者，饮酒食肉未尝不分，孤之饮食不致其味，听乐不尽其声，求以报吴．愿以此战．」包胥曰：「善则善矣，未可以战．」越王曰：「越国之中，吾慱爱以子之，忠惠以养之，吾今修宽刑，欲民所欲，去民所恶，称其善，掩其恶，求以报吴．愿以此战．」包胥曰：「善则善矣，未可以战．」王曰：「越国之中，富者吾安之，贫者吾予之，救其不足，损其有余，使贫富不失其利，求以报吴．愿以此战．」包胥曰：「善则善矣，未可以战．」王曰：「邦国南则距楚西则薄晋，北则望齐，春秋奉币、玉、帛、子女以贡献焉，未尝敢绝，求以报吴．愿以此战．」包胥曰：「善哉，无以加斯矣，犹未可战．夫战之道，知为之始，以仁次之，以勇断之．君将不知，即无权变之谋，以别  寡之数；不仁则不得与三军同饥寒之节，齐苦乐之喜；不勇则不能断去就之疑，决可否之议．」于是越王曰：「敬从命矣．」冬，十月，越王乃请八大夫曰：「昔吴为不道，残我宗庙，夷我社稷以为平原，使不血食．吾欲徼天之中，兵革既具，无所以行之．吾问于申包胥，即已命孤矣，敢告诸大夫如何？」大夫曳庸曰：「审赏则可战也．审其赏，明其信，无功不及，有功必加，则士卒不怠．」王曰：「圣哉！」大夫苦成曰：「审罚则可战．审罚则士卒望而畏之，不敢违命．」王曰：「勇哉！」大夫文种曰：「审物则可战．审物则别是非，是非明察，人莫能惑．」王曰：「辨哉！」大夫范蠡曰：「审备则可战．审备慎守以待不虞，备设守固，必可应难．」王曰：「慎哉！」大夫  如曰：「审声则可战．审于声音，以别清浊．清浊者，谓吾国君名闻于周室，令诸侯不怨于外．」王曰：「得哉！」大夫扶同曰：「广恩知分则可战．广恩以慱施，知分而不外．」王曰：「神哉！」大夫计●曰：「候天察地，参应其变则可战．天变地应，人道便利，三者前见则可．」王曰：「明哉！」于是勾践乃退斋而命国人曰：「吾将有不虞之议，自近及远，无不闻者．」乃复命有司与国人曰：「承命有赏皆造国门之期，有不从命者，吾将有显戮．」勾践恐民不信，使以征不义闻于周室，令诸侯不怨于外．令国中曰：「五日之内则吾良人矣，过五日之外，则非吾之民也，又将加之以诛．」教令既行，乃入命于夫人．王背屏，夫人向屏而立．王曰：「自今日之后，内政无出，外政无入，各守其职，以尽其信．内中辱者则是子，境外千里辱者则是子也．吾见子于是，以为明诫矣．」王出宫，夫人送王不过屏，王因反阖其门，填之以土．夫人去笄，侧席而坐，安心无容，三月不扫．王出则复背垣而立，大夫向垣而敬，王乃令大夫曰：「食士不均，地壤不修，使孤有辱于国，是子之罪；临敌不战，军士不死，有辱于诸侯，功隳于天下，是孤之责．自今以往，内政无出，外政无入，吾固诫子．」大夫：「敬受命矣．」王乃出，大夫送出垣，反阖外宫之门，填之以土．大夫侧席而坐，不御五味，不答所劝．勾践有命于夫人、大夫曰：「国有守御．」乃坐露坛之上，列鼓而鸣之．军行成阵，即斩有罪者三人以徇于军，令曰：「不从吾令者如斯矣！」明日徙军于郊，斩有罪者三人徇之于军，令曰：「不从吾令者如斯矣！」王乃令国中不行者，与之诀而告之曰：「尔安土守职，吾方往征讨我宗庙之雠，以谢于二三子．」令国人各送其子弟于郊境之上，军士各与父兄昆弟取诀．国人悲哀，皆作离别相去之词，曰：「跞躁摧长恧兮，擢戟驭殳，所离不降兮，以泄我王气苏．三军一飞降兮，所向皆殂．一士判死兮，而当百夫．道佑有德兮，吴卒自屠．雪我王宿耻兮，威振八都．军伍难更兮，势如貔貙．行行各努力兮，于乎，于乎！」于是观者莫不凄恻．明日，复徙军于境上，斩有罪者三人徇之于军，曰：「有不从令者如此！」后三日，复徙军于檇李，斩有罪者三人以徇于军，曰：「其  心匿行，不当敌者如斯矣！」勾践乃命有司大徇军，曰：「其有父母无昆弟者，来告我．我有大事，子离父母之养，亲老之爱，赴国家之急．子在军寇之中，父母昆弟有在疾病之地，吾视之如吾父母昆弟之疾病也；其有死亡者，吾葬埋殡送之，如吾父母昆弟之有死亡葬埋之矣．」明日又徇于军，曰：「士有疾病不能随军从兵者，吾予其医药，给其麋粥，与之同食．」明日，又徇于军，曰：「筋力不足以胜甲兵，志行不足以听王命者，吾轻其重，和其任．」明日旋军于江南，更陈严法，复诛有罪者五人徇曰：「吾爱士也，虽吾子不能过也；及其犯诛，自吾子亦不能脱也．」恐军士畏法不使，自谓未能得士之死力，道见  张腹而怒，将有战争之气，即为之轼．其士卒有问于王曰：「君何为敬  虫而为之轼？」勾践曰：「吾思士卒之怒久矣，而未有称吾意者．今  虫无知之物，见敌而有怒气，故为之轼．」于是军士闻之，莫不怀心乐死，人致其命．有司将军大徇军中曰：「队各自令其部，部各自令其士：归而不归，处而不处，进而不进，退而不退，左而不左，右而不右，不如令者，斩！」于是吴悉兵屯于江北，越军于江南．越王中分其师以为左右军，皆被兕甲又令安广之人，佩石碣之矢，张卢生之弩．躬率君子之军六千人，以为中阵，明日，将战于江．乃以黄昏令于左军，衔枚  江而上五里，以须吴兵．复令于右军，衔枚踰江十里，复须吴兵．于夜半，使左军涉江，鸣鼓，中水以待吴发．吴师闻之，中大骇，相谓曰：「今越军分为二师，将以使攻我  ．」亦即以夜暗中分其师以围越．越王阴使左右军与吴望战，以大鼓相闻；潜伏其私卒六千人，衔枚不鼓攻吴．吴师大败．越之左右军乃遂伐之，大败之于囿，又败之于郊，又败之于津，如是三战三北，俓至吴，围吴于西城．吴王大惧，夜遁．越王追奔攻吴，兵入于江阳松陵，欲入胥门，来至六七里，望吴南城，见伍子胥头巨若车轮，目若耀电，须发四张，射于十里．越军大惧，留兵假道．即日夜半，暴风疾雨，雷奔电激，飞石扬砂，疾于弓弩．越军坏败，松陵  退，兵士僵毙，人  分解，莫能救止．范蠡、文种乃稽颡肉袒，拜谢子胥，愿乞假道．子胥乃与种、蠡梦曰：「吾知越之必入吴矣，故求置吾头于南门，以观汝之破吴也．惟欲以穷夫差．定汝入我之国，吾心又不忍，故为风雨以还汝军．然越之伐吴，自是天也，吾安能止哉？越如欲入，更从东门，我当为汝开道，贯城以通汝路．」于是越军明日更从江出，入海阳，于三道之翟水，乃穿东南隅以达．越军遂围吴，守一年，吴师累败．遂栖吴王于姑胥之山．吴使王孙骆肉袒膝行而前，请成于越王，曰：「孤臣夫差，敢布腹心：异日得罪于会稽，夫差不敢逆命，得与君王结成以归．今君王举兵而诛孤臣，孤臣惟命是听，意者犹以今日之姑胥，曩日之会稽也．若徼天之中，得赦其大辟，则吴愿长为臣妾．」勾践不忍其言，将许之成．范蠡曰：「会稽之事，天以越赐吴，吴不取；今天以吴赐越，越可逆命乎？且君王早朝晏罢，切齿铭骨，谋之二十余年，岂不缘一朝之事耶？今日得而弃之，其计可乎？天与不取，还受其咎．君何忘会稽之厄乎？」勾践曰：「吾欲听子言，不忍对其使者．」范蠡遂鸣鼓而进兵曰：「王已属政于执事，使者急去，不时得罪．」吴使涕泣而去．勾践怜之，使令入谓吴王曰：「吾置君于甬东，给君夫妇三百余家，以没王世，可乎？」吴王辞曰：「天降祸于吴国，不在前后，正孤之身，失灭宗庙社稷者．吴之土地、民臣，越既有之，孤老矣，不能臣王．」遂伏  自杀．勾践已灭吴，乃以兵北渡江淮，与齐、晋诸侯会于徐州，致贡于周．周元王使人赐勾践，已受命号去，还江南，以淮上地与楚，归吴所侵宋地，与鲁泗东方百里．当是之时，越兵横行于江淮之上，诸侯毕贺．越王还于吴，当归而问于范蠡曰：「何子言之其合于天？」范蠡曰：「此素女之道，一言即合．大王之事，王问为实，金匮之要在于上下．」越王曰：「善哉！吾不称王其可悉乎？」蠡曰：「不可．昔吴之称王，僭天子之号，天变于上，日为阴蚀．今君遂僭号不归，恐天变复见．」越王还于吴，置酒文台，  臣为乐，乃命乐作伐吴之曲．乐师曰：「臣闻即事作操，功成作乐．君王崇德，诲化有道之国，诛无义之人，复雠还耻，威加诸侯，受霸王之功．功可象于图画，德可刻于金石，声可讬于絃管，名可留于竹帛．臣请引琴而鼓之．」遂作章，畅辞曰：「屯乎，今欲伐吴可未耶？大夫种、蠡曰：吴杀忠臣伍子胥，今不伐吴人何须？」大夫种进祝酒，其辞曰：「皇天佑助，我王受福．良臣集谋，我王之德．宗庙辅政，鬼神承翼．君不忘臣，臣尽其力．上天苍苍，不可掩塞．觞酒二升，万福无极！」于是越王默然无言．大夫种曰：「我王贤仁，怀道抱德．灭雠破吴，不忘返国．赏无所  ，  邪杜塞．君臣同和，福佑千亿．觞酒二升，万岁难极！」台上  臣大悦而笑，越王面无喜色．范蠡知勾践爱壤土，不惜  臣之死，以其谋成国定，必复不须功而返国也．故面有忧色而不悦也．范蠡从吴欲去，恐勾践未返，失人臣之义，乃从入越．行，谓文种曰：「子来去矣！越王必将诛子．」种不然言．蠡复为书遗种曰：「吾闻天有四时，春生冬伐；人有盛衰，泰终必否．知进退存亡而不失其正，惟贤人乎！蠡虽不才，明知进退．高鸟已散，良弓将藏；狡兔已尽，良犬就烹．夫越王为人，长颈鸟啄，鹰视狼步．可与共患难，而不可共处乐；可与履危，不可与安．子若不去，将害于子，明矣．」文种不信其言．越王阴谋范蠡，议欲去徼幸．
二十四年九月丁未，范蠡辞于王，曰：「臣闻主忧臣劳，主辱臣死，义一也．今臣事大王，前则无灭未萌之端，后则无救已倾之祸．虽然，臣终欲成君霸国，故不辞一死一生．臣窃自惟乃使于吴王之  辱．蠡所以不死者，诚恐谗于太宰嚭，成伍子胥之事，故不敢前死，且须臾而生．夫耻辱之心，不可以大，流汗之愧，不可以忍．幸赖宗庙之神灵，大王之威德，以败为成，斯汤武克夏商而成王业者．定功雪耻，臣所以当席日久．臣请从斯辞矣．」越王恻然泣下沾衣．言曰：「国之士大夫是子，国之人民是子，使孤寄身讬号以俟命矣．今子云去，欲将逝矣，是天之弃越而丧孤也，亦无所恃者矣．孤窃有言，公位乎，分国共之，去乎，妻子受戮．」范蠡曰：「臣闻君子俟时，计不数谋，死不被疑，内不自欺．臣既逝矣，妻子何法乎？王其勉之，臣从此辞．」乃乘扁舟，出三江，入五湖，人莫知其所适．范蠡既去，越王愀然变色，召大夫种曰：「蠡可追乎？」种曰：「不及也．」王曰：「柰何？」种曰：「蠡去时，阴画六，阳画三，日前之神，莫能制者．玄武天空威行，孰敢止者？度天关，涉天梁，后入天一．前翳神光，言之者死，视之者狂．臣愿大王勿复追也．蠡终不还矣．」越王乃收其妻子，封百里之地，有敢侵之者，上天所殃．于是越王乃使良工铸金象范蠡之形，置之坐侧，朝夕论政．自是之后，计●佯狂，大夫、曳庸、扶同、  如之徒，日益远，不亲于朝．大夫种内忧不朝，人或谗之于王曰：「文种弃宰相之位，而令君王霸于诸侯．今官不加增，位不益封，乃怀怨望之心，愤发于内，色变于外，故不朝耳．」异日种谏曰：「臣所以在朝而晏罢，若身疾作者，但为吴耳．今已灭之，王何忧乎？」越王默然．时鲁哀公患三桓，欲因诸侯以伐之；三桓亦患哀公之怒，以故君臣作难．哀公奔陉，三桓攻哀公，公奔卫，又奔越．鲁国空虚，国人悲之，来迎哀公，与之俱归．勾践忧文种之不图，故不为哀公伐三桓也．
二十五年，丙午平旦，越王召相国大夫种而问之：「吾闻知人易，自知难．其知相国何如人也？」种曰：「哀哉！大王知臣勇也，不知臣仁也；知臣忠也，不知臣信也．臣诚数以损声色，灭淫乐  说怪论，尽言竭忠，以犯大王，逆心咈耳，必以获罪．臣非敢爱死不言，言而后死，昔子胥于吴矣．夫差之诛也，谓臣曰：『狡兔死，良犬烹，敌国灭，谋臣亡．』范蠡亦有斯言．何大王问犯玉门之第八，臣见王志也．」越王默然不应．大夫亦罢哺其耳以成人恶．其妻曰：「君贱一国之相，少王禄乎？临食不亨，哺以恶何？妻子在侧，匹夫之能自致，相国尚何望哉！无乃为贪乎？何其志忽忽若斯？」种曰：「悲哉！子不知也．吾王既免于患难，雪耻于吴．我悉徙宅自投死亡之地，尽九术之谋，于彼为佞，在君为忠，王不察也，乃曰：『知人易，自知难．』吾答之，又无他语，是凶妖之证也．吾将复入，恐不再还，与子长诀，相求于玄冥之下．」妻曰：「何以知之？」种曰：「吾见王时，正犯玉门之第八也，辰克其日，上贼于下，是为乱，丑必害其良．今日克其辰，上贼下止．吾命须臾之间耳．」越王复召相国，谓曰：「子有阴谋兵法，倾敌取国九术之策，今用三已破彊吴，其六尚在子，所愿幸以余术，为孤前王于地下谋吴之前人．」于是种仰天叹曰：「嗟乎！吾闻大恩不报，大功不还，其谓斯乎？吾悔不随范蠡之谋，乃为越王所戮．吾不食善言，故哺以人恶．」越王遂赐文种属卢之  ，种得  又叹曰：「南阳之宰而为越王之擒！」自笑曰：「后百世之末，忠臣必以吾为喻矣．」遂伏  而死．越王葬种于国之西山，楼船之卒三千余人，造鼎足之羡，或入三  之下．葬七年，伍子胥从海上穿山胁而持种去，与之俱浮于海．故前潮水潘候者，伍子胥也，后重水者，大夫种也．越王既已诛忠臣，霸于关东，从琅邪，起观台，周七里，以望东海．死士八千人，戈船三百艘．居无几，射求贤士，孔子闻之，从弟子奉先生雅琴礼乐奏于越．越王乃被唐夷之甲，带步光之  ，杖屈卢之矛，出死士，以三百人为阵关下．孔子有顷到，越王曰：「唯，唯，夫子何以教之？」孔子曰：「丘能述五帝三王之道，故奏雅琴以献之大王．」越王喟然叹曰：「越性脆而愚，水行山处，以船为车，以  为马，往若飘然，去则难从，悦兵敢死，越之常也．夫子何说而欲教之？」孔子不答，因辞而去．越王使人如木客山取元常之丧，欲徙葬琅邪．三穿元常之墓，墓中生熛风，飞砂石以射人，人莫能入．勾践曰：「吾前君其不徙乎？」遂置而去．勾践乃使使号令齐、楚、秦、晋皆辅周室，血盟而去．秦桓公不如越王之命，勾践乃选吴越将士西渡河以攻秦．军士苦之，会秦怖惧，逆自引咎，越乃还军．军人悦乐，遂作河梁之诗，曰：「渡河梁兮渡河梁，举兵所伐攻秦王．孟冬十月多雪霜，隆寒道路诚难当．阵兵未济秦师降，诸侯怖惧皆恐惶．声传海内威远邦，称霸穆桓齐楚庄，天下安宁寿考长．悲去归兮何无梁．」自越灭吴，中国皆畏之．
二十六年，越王以邾子无道而执以归，立其太子何．冬，鲁哀公以三桓之逼来奔，越王欲为伐三桓，以诸侯大夫不用命，故不果耳．
二十七年冬，勾践寝疾将卒，谓太子兴夷曰：「吾自禹之后，承元常之德，蒙天灵之佑，神祗之福，从穷越之地籍，楚之前锋，以摧吴王之干戈．跨江涉淮，从晋齐之地，功德巍巍．自致于斯，其可不诫乎？夫霸者之后，难以久立，其慎之哉！遂卒．兴夷即位一年卒，子翁；翁卒，子不扬；不扬卒，子无彊；彊卒，子玉；玉卒，子尊；尊卒，子亲．自勾践至于亲，其历八主，皆称霸，积年二百二十四年，亲  皆失，而去琅邪，徙于吴矣．自黄帝至少康十世，自禹受禅至少康即位六世，为一百四十四年，少康去颛顼即位四百二十四年．
黄帝　昌意　颛顼　　　禹　　启
太康　仲庐　相　　少康　无余
无玉去无余十世　　无  　夫康　元常
勾践　兴夷　不寿　不扬　无彊
鲁穆柳有幽公为名．　王侯自称为君．
尊亲失琅邪，为楚所灭．勾践至王亲历八主，格霸二百二十四年．从无余越国始封，至余善返越，国空灭，凡一千九百二十二年．
大德十年岁在丙午三月音注
　　　　越六月书成刊板十二月毕工


