《咸宾录》东夷志卷二 朝鲜
朝鲜东夷大国也昔尧命羲仲宅嵎夷曰旸谷孔子欲居九夷夏后相时于夷来实少康时方夷来宾及周公所灭淮夷大抵皆东夷种也武王伐纣释箕子囚箕子既陈洪范义不臣周而武王亦不欲臣之也故封之于朝鲜其初国俗未闻及箕子教以礼义田蚕又制八条之约故其风淳厚与三方异至有邑无淫盗门不夜扃者传四十余世至朝鲜侯准称王汉初大乱燕人卫满避地朝鲜遂击破准而自称朝鲜王会孝惠高后时辽东太守奏约满为外臣保塞外蛮夷许之满遂得以兵威财物侵旁小邑凡秽貊高句骊沃沮真番辰国皆服属焉传子至孙右渠负固不服又雍阏他国来朝者元封初袭杀汉使涉何汉于是遣杨仆荀彘诛右渠以两将不相能故久无功顷之尼溪相参乃使人杀右渠来降先是秽君南闾等二十八万口降置苍海郡及定朝鲜复置为真番临屯乐浪玄菟四郡而以高句骊沃沮为县至昭帝时罢临屯真番二郡而并于乐浪玄菟焉高句骊者其先夫余种也夫余尝得河伯女因闲于室为日影所照遂孕生一卵大如五升破而得一男焉及长字之曰朱蒙其俚言朱蒙者善射也王令养马蒙私以马骏者减食令瘦驽者善养令肥王以肥者自乘瘦者给朱蒙王狩给朱蒙一矢殪兽甚多夫余王谋杀之朱蒙遂弃其母与马达等二人东遇河难济追者又迫朱蒙曰我日之子河伯外孙也今奈何俄而鱼鳖成桥朱蒙得渡鱼鳖乃解朱蒙遂至普述水遇见三人一着麻衣一着衲衣一着水藻与朱蒙至讫升骨城遂居焉号曰高句骊因以高为氏朱蒙死子如栗立如栗死子莫来立其人性凶急习战斗好寇钞沃沮东濊皆属焉武昭虽置为县后稍骄不服王莽初发句骊兵伐胡不行郡县强迫之遂亡出塞莽令严尤诱句骊侯驺斩之传首长安于是寇边愈甚及光武兴罢两郡都尉官仍以秽及沃沮地封其渠帅为侯而辽东太守祭肜威信素著于是高句骊濊貊倭韩夫余诸国来献倭即日本详见日本志中韩有三种曰马韩国五十四曰辰韩国十二曰弁辰国亦十二合方四千余里皆古之辰国也马韩最大其诸国王尽马韩种人俱服属焉昔朝鲜王准为卫满所破遂将余众千人攻入马韩为王准后卒韩人复自立辰韩耆老自言秦之亡人避苦役适韩相呼有似秦语风俗尚礼胜于马韩弁辰国近倭故颇有文身者三韩自汉晋以来朝贡不绝后为新罗百济所并夫余东明之裔也其事与朱蒙同汉晋以来朝贡及阿保机灭夫余改东丹府遂绝后高句骊王宫勇壮数犯边境元兴初寇辽东耿夔击破之元初建光时辄与濊貊马韩鲜卑人入寇围玄菟城杀掠吏人时辽东太守蔡讽战没官属并军卒死者数千人夫余王乃遣子尉仇台将兵来援与州郡并力讨破之是岁宫死子遂成立诣玄菟降遂成死子伯固立其后濊貊率服东垂稍安及桓灵失政复入寇掠玄菟太守耿临讨之伯固降乞属玄菟云伯固卒子伊夷模立建安中公孙度击破之有其国伊夷模更作新国于丸都山下居焉伊夷模死子位宫立[一名宫慕祖风烈故袭其名]有勇力便鞍马善猎射从晋击公孙氏有功势遂滋盛魏正始初寇辽西安平幽州刺史毋丘俭往击之位宫败走俭使王颀追之绝沃沮千余里到肃慎南刻石纪功而还是时颀问其耆老海东复有人不耆老言国人尝乘船捕鱼遭风至一岛语言不相晓俗常以七月取童女沈海又一国在海中纯女无男撒地而孕胸前无乳项后生毛中有汁乳子百日能行三四年则成人矣又海岸边有两面人项中复有面生得之与语不通不食而死又得一布衣从海中而出身如中国人衣其两袖长三丈盖沃沮东界之极也晋时立宫五叶孙钊为王慕容皝击破之掠万余口焚其宫毁九都城而钊亦寻为百济所杀于是遂徙都平壤平壤即乐浪也[元东宁路今仍属朝鲜]及慕容宝以句丽王安为平州牧封辽东带方二国遂略有辽东郡势复振立至晋安时安孙高琏献赭白马晋封为高丽王乐浪郡公琏寿百有余岁而死凡四传而汤立自东晋宋至于齐梁后魏后周其主皆受南北两朝封爵分遣贡使隋时其国渐大及隋平陈汤惧陈兵积谷为守拒之策高祖晓谕之遂上表谢罪汤卒子元立元率靺鞨兵寇辽西既而炀帝征元入朝元不至炀帝大怒遂亲征之高丽婴城固守隋食尽师老转输不给诸军多败绩乃班师还顷之高丽亦困弊遣使乞降隋末天下丧乱仍征元入朝元竟不至也元死子建武嗣唐高祖初两遣使入朝唐拜建武为上柱国封高丽王顷之新罗百济上书言建武闭道使不得朝且数侵入诏使朱子奢持节谕和是时太宗已擒颉利建武惧请与二国平且贺灭突厥并上封域图久之复遣太子桓权入朝献方物帝厚赐赉诏使者陈大德持节答劳且观衅大德入其国厚饷官守悉得其纤曲大德还报太宗大喜于是遂有征服高丽志矣高丽有盖苏文者姓泉氏自云生水中以惑众性忍暴嗣父为东部大人残凶不道诸大臣与建武议诛之盖苏文觉悉召诸部诒云大阅兵列馔具请大臣临视宾至尽杀之凡百余人驰入宫杀建武残其尸投诸沟更立建武弟之子藏为王自为莫离支专国柄犹唐兵部尚书中书令职云太宗闻建武为下所杀遣使吊祭不欲因丧伐罪乃拜藏为高丽王会新罗遣使者上书言高丽百济来攻请天子哀怜太宗以书让高丽且使止勿攻使未至而盖苏文已取新罗二城矣会李勣（此字简体非“绩”，而是“责力”，下同）劝上讨之帝意遂决乃遣将张亮李（责力）李道宗契苾何力等二十人往征之又发契丹奚新罗百济诸君长兵悉来会上次定州坐城门过兵人人慰抚疾病者亲视之敕州县治疗士卒大悦人人愿争先赴敌矣于是（责力）攻牟城拔之以其地为盖州孙伐音攻白崖城拔之以其地为岩州（责力）遂围辽东城帝至城见士卒填堑分负之重者马上持之群臣震惧争挟磈以进帝与（责力）会甲光炫日会南风急士纵火焚西南熛延城中屋几尽人死于燎者万余众登陴虏蒙盾以拒士卒长矛舂之蔺石如雨城遂溃以其地为辽州遂引军次安市城进兵攻之会高丽南北部傉萨高延寿高惠真率靺鞨之众十五万来援于安市城东南八里依山为阵上令所司张受降幕于朝堂之侧夜召文武躬自指麾是夜有流星坠贼营中明日及战大破之延寿惠真降上悉以其酋长授以戎秩命还以平壤靺鞨三千人并坑之所获无算因名所幸山为驻跸山命许敬宗为文勒石纪功焉太宗崩高宗立藏遣使者奉慰后新罗诉高丽靺鞨夺三十六城诏程名振等率师计击胜之无何盖苏文死子男生代为莫离支与弟男建男产相怨男生入朝求援而盖苏文弟净土亦请割地降乃诏遣将契苾何力薛仁贵庞同等讨之皆受李（责力）节度会侍御史贾言忠计事还帝问军中云何言忠对曰必克高丽秘记曰不及九百年当有八十大将灭之高氏自汉有国今九百年（责力）年八十矣虏仍荐饥人相掠卖地震裂狼狐入城蚡穴于门人心危骇是行不再举矣未几（责力）围平壤藏遣男产率首领百人树素幡降且请入朝（责力）以礼见而男建犹固守出战数北大将浮屠信诚遣谍约内应遂入火其门执藏男建等收凡五部百七十六城户六十九万诏（责力）便道献俘昭陵凯而还（责力）等数俘于庭高宗赦之各授以职诸将加爵有差剖其地为都督府九州四十二县百复置安东都护府擢酋豪有功者为都督刺史而以薛仁贵为都督总兵镇之藏以永淳初死葬颉利墓左由是高氏绝王矣至垂拱中以藏孙宝元为朝鲜郡王唐末中原多事遂自立为君长而其名号史失不纪矣至后唐明宗时权知国事王建承高氏之位并有新罗百济以平壤为西京遣使朝贡封为高丽国王建卒子武立武卒子昭立王氏三世终五代常来朝贡其立也必请命中国中国常优答之周世宗时王昭进别叙孝经一卷越王新义八卷皇灵孝经一卷孝经雌图一卷别叙者叙孔子所生及弟子从学之事新义者以越王为问目皇灵述延年辟谷雌图载日食星变皆不经之说宋太祖建隆初昭遣使朝贡昭卒子伷立伷卒弟治立先高丽遣国人金行成崔罕王彬等诣业国学后俱登第于是朝贡不绝请命受封如常无何遣使言契丹寇境宋以夷狄相攻固其常不可轻动干戈为国生事使还自是受制于契丹朝献中绝矣治卒弟诵立诵卒弟询立会契丹攻陷高丽六城询徙居避之寻结女真设奇邀击杀戮契丹殆尽势稍得振于是复入贡焉因言为契丹羁制之状宋厚答之诏登州置馆于海次以待使者询卒其后不通中国者四十余年至询孙徽立辄遣使入贡表求医药画愬之工诏募愿行者往高丽俗病不服药惟呪咀厌胜故不知医自徽来请医后始有通其术者宋以其国尚文每赐书诏必选词臣著撰所遣使者必召赴中书试以文乃往而高丽之待中国使者亦甚恭谨云徽在位三十八年而卒治尚仁恕称为东夷良主然犹循其俗王女不下嫁臣庶必归之兄弟宗族贵臣亦然次子运谏以为既通上国宜革故习不从及运嗣遂稍稍变其夷风矣运仁贤好文每贾客市书至则洁服焚香对之贡使至辄市太平御览文苑英华并诸书甚众运卒凡四传而楷立贡使接踵赏赐不赀而郡县供顿扰民殊甚苏轼谓高丽入贡无丝毫利而有五害旨哉言也高丽自王徽以降虽累年通使于宋然受契丹封册奉其正朔上朝廷及它文书盖有称甲子者岁贡契丹至于六而诛求不已常云高丽乃我奴耳南朝何以厚待之使至其国尤倨暴馆伴及公卿小失意辄行捽棰我使至必假他事来觇分取赐物云初女直奴事高丽及其强也高丽反臣事之高宗即位初即遣胡蠡等往使高丽宋盖恐其通金人而金亦以是时遣王枢持册往高丽则亦忧其为我用也蠡回复募能使绝域者而杨应忱奉诏请行上言由高丽至女真路甚径请身使三韩结鸡林以图迎二圣诏可遂由杭州浮海行三月抵高丽谕其王楷以往女真意楷有难色遣其臣具言金人见造舟将往二浙若引使者至其国异时欲假道至浙何以答之高丽之辞果如宋臣翟汝文所料者应忱留两月余楷终不奉诏不得已受其拜表而回自三韩发舟凡六日至明州盖遇顺飚故历险如夷云后高丽亦辄遣使入贡然势逼于金其奉中国不及元丰以前时矣及元初契丹人六哥等领众九万余窜入其国元太祖遣哈只吉劄剌等领兵征之高丽王[缺名]奉牛酒出迎且遣其将赵忡共讨灭六哥劄剌与忡结为兄弟忡请岁输贡赋自是后元每遣使趣其入贡而后进方物焉元太宗时征高丽复遣阿儿秃与高丽降人洪福源招其主王  遣其弟王侹请和许之置京府县以达鲁花赤七十二人监之遂班师顷之 尽杀元所置达鲁花赤七十二人以叛寻率众窜居海岛元遣将命福源领其众 复攻之福源遂迁居东京而元赐佩金符命同将唐古攻  于是畏威献琛矣至乎宪定之间岁贡不入元凡四命将征之 遣世子禃入朝 卒元命禃归国嗣王兵卫送之禃以元册封故故终世祖之三十一年其国入贡者凡三十有六焉是时元欲通日本以高丽与日本邻可为乡导乃遣兵侍黑的等使日本先至高丽谕旨禃遣使导往日本不至而还元与高丽从此隙矣而其岁贡如故也后禃世子愖入朝奏言本国邪臣林衍废禃立淐之事元大怒发兵征之而复王禃故位诏西京内属改为东宁府禃死子愖立后更名昛以尚元公主故赐以驸马高丽王印而加号特进上柱国开府仪同三司征东行中省左丞相驸马高丽王云成宗时哈散使高丽还言昛不能服其众宜遣官其理之遂复立征东行省命阔里吉思为高丽行省平章政事未几复罢而奉命滋谨矣昛卒凡三传而王暠嗣王氏自建立国至暠凡二十八王历四百余年云我朝洪武二年王王颛表贺即位遣符宝郎偰斯赐金印诰命大统历金绮封为高丽国王并赐王母妃相国诸陪臣文币有差仍以祝文牲帛祭高丽境内山川云未几复遣陪臣金柱来朝柱颇知书出清宴阁燕记自言其八世祖金缘所作乃宋徽宗燕蔡京事不知蔡京为中国所鄙云五年王颛遣其礼尚吴季南等贡方物表言暹罗国恃其险远不奉朝贡蒙古人留居其国宜徙之兰秀山逋逃所聚亦恐为寇患乞发兵讨之上赐玺书言暹罗隶尔国蒙古亦人类兰秀山逋寇示以朕诏一呼可至勿用兵便十年以高丽贡使烦数遣故元枢密使延安答里谕意颛遣使姜仁裕表谢贡方物十七年上因高丽使来不遵臣礼以贿结逆臣胡惟庸事觉遣其使还以敕谕辽东守将唐胜宗叶升令绝高丽未几高丽果遣使至胜宗升以闻上复以敕褒奖之二十年辽东守将濮真以高丽叛服不常引兵攻之兵败被执自刺死颛惧上表请罪归真丧颛卒封禑为高丽王非颛亲子国人所共立也二十二年指挥高家奴等市马高丽还言高丽王禑表请不受马直上令择可用者以直偿之余驽弱者量减其直仍敕高丽还辽阳沈城民昔避乱于其国者禑遂遣使以辽沈流民奈朵里不歹等户四十五口三百五十人来归顷之国相李仁人废禑而立王冒仁人子成桂复废昌而立王瑶久之竟废瑶而自立也王氏自五代至今数百传而始绝成桂遣人请命上以其远夷故置不问成桂更名旦徙居汉城遣使请更国号诏更号朝鲜旦遣使请印诰上览表怪旦不逊诘使者使者言表郑集撰上尽却方物索集旦惧送集至京安置云南自是遂令辽东绝高丽矣永乐初旦请老子芳远嗣闻朝廷欲广屯田于辽东遣使贡牛万头于辽东命户部每牛一头酬绢一匹布四匹赐其王文绮表里各百匹仍敕以其牛分给屯田芳远卒子祹嗣遣使贡海东青诏谕祹珍禽异兽非朕欲也其勿献以后圣旦元旦及请封庆吊使来无常期而朝廷有大政颁诏其国及王嗣封亦皆遣使焉至嘉靖中王李峘疏乞改大明会典中所载成桂篡逆事从之其地东西相距二千里南北四千里分八道统府州郡县俗崇释尚鬼恶杀戴折风巾服大袖衫男女相悦为婚死三年始葬亲不视殓病不服药好祀鬼神修宫室饮食用俎豆官吏闲威仪以田制俸以秔酝酒法无苛条刑不惨毒其译语天为哈嫩二地为大日为害月为得其山川古迹则九都山[伊夷模建都于此]神嵩山[王建都于此]北岳山[李旦依此山为都]盖马大山[即古东沃沮国地]鸭绿江[源出靺鞨之长白山色如鸭头绿故名阔三百步]大通江[即（氵具）水也]为大其产则白硾纸狼尾笔海豹皮稍鱼昆布蒲花席[草性柔折屈不损]折扇[以竹多为贵]黄漆[漆物如金]果下马[高三尺]长尾鸡[尾长三尺]苎布[黑白二色]石灯盏[红白二色]俱他国所无者
论曰朝鲜肇自箕子故称东方君子之国及卫满篡入风稍变矣句骊并之遂益凌夷然性柔谨好文字至今犹然岂非箕子之遗化耶若汉之右渠晋之高宫隋之高元唐之盖苏文代为作逆虽穷兵讨之犹未帖然宋名通贡而实奴事契丹元以兵威劫之纳献请封非其意也至我圣祖登极未几王颛奉表称臣累叶朝请遂为定典回视前代不大相径廷耶

《咸宾录》东夷志卷二 日本
日本古倭奴国在大海中于闽浙为东北隅汉灭朝鲜通使称王者三十余国初王都筑紫日向宫名御天中主次曰天材云尊其后王遂皆以尊称传二十三世彦潋尊少子神武天皇迁都太和州疆原宫其后王遂以天皇称建武初倭奴国奉贡朝贺光武赐以印绶至桓灵间倭国大乱历年无主有一女子名曰卑弥呼年长不嫁能以妖术惑众于是共立为王法甚严峻侍婢千人少有见者惟一男子传令而已曹魏时既平公孙氏倭女王遣大夫难升米等来贡献魏以金印紫绶封卑弥呼为亲魏倭王难升米等并拜中郎校尉自是贡使往来相寻矣女王死更立男王国人不服相攻击不休复立卑弥呼宗女壹嗣为王乱遂定壹立朝献如初后复立男王并受中国爵命历晋宋齐梁朝聘不绝晋宋时倭王名赞赞后有名珍名济名兴名武者其世次皆有可考至隋开皇中倭王姓阿每字多利思比孤遣使诣阙上令所司访其风俗使者言倭王以天为兄以日为弟天明时出听政跏趺坐日出便停理务云委我弟文皇曰此大无义于是训令改之大业初复遣使朝贡使者曰闻海西菩萨天子重兴佛法故遣朝拜兼沙门数十人来学佛法其国书曰日出处天子致书日没处天子无恙云云帝览不悦谓鸿胪卿曰夷书有无礼者无复以闻明年遣裴世清使倭度百济所历有秦王等十余国惟秦王国其人同于华夏云先秦时遣方士徐福将童男女数千人入海求蓬莱仙不得惧诛止夷澶二州号秦王国世属倭奴世清至倭王遣使数百人设仪仗鸣鼓角来迎既入其都国王多利思比孤与世清相见大悦曰我闻海西有大隋礼义之国故遣朝贡今清道饰馆以待大使冀闻大国维新之化世清曰皇帝德并二仪泽流四海故遣行人来此宣谕世清居倭未几王命使随清入贡唐贞观中遣使朝贡唐亦遣新州刺史高仁表往谕之与王争礼不平不肯宣天子命而还久之其王孝德即位[自孝德上至多利思唐书具载有姓名]献琥珀大如斗玛瑙若五升器时新罗为高丽百济所暴高宗赐玺书令日本出兵援新罗孝德死二传而天智立遣使者与虾夷人偕朝虾夷人亦居海岛中其使者须长四尺其发上指善弓矢珥箭于首令人戴瓠立数百步射无不中者天智死子天父立死子总符立咸亨初遣使贺平高丽后稍习夏音恶倭名更号日本使者自言国近日所出以为名或云日本小国也倭并之故冒其号云长安初遣朝臣真人粟田贡方物朝臣真人者犹唐尚书也冠进贤冠顶有华蘤四被紫袍帛带其国初无冠于隋得所赐冠始制焉亦无文字刻木结绳于百济国得佛书始制焉粟田好学能属文进止有容武后授以司膳卿官还之开元初粟田复朝请从诸儒授经诏四门助教赵玄默即鸿胪寺为师后悉所赏物货书以归其副朝臣仲满慕华不肯去易姓名曰朝衡授以官职久之多所该识乃还后复入朝擢官如故建元初遣真人兴能来贡善书其纸似茧而泽人莫能识也时王名白璧自总符后女王二男王五至此凡八传矣贞元末王柏武遣使入朝其胄子橘免势愿留肄业历二十余年使者来请免势等还诏然之大中中日本王子来朝献宝器音乐王子善围棋出楸玉局冷暖玉棋子楸玉文如楸木琢之为局光洁可爱其玉棋子不由制度黑白自然冬温夏暖故名至宋雍熙初日本僧奝然与其徒五人浮海而至献铜器十余事并本国职员今年代纪各一卷奝然善隶书而不通华语问其风土但书以对书言国王世以王为姓文武官僚亦然所载世次名号甚详第王世姓王氏与本史阿每氏者不同奝然之来也带有孝经一卷越王孝经新义各一卷皆金缕红罗褾水晶为轴孝经即郑氏注者越王乃唐太宗子越王贞新义者记室参军希古等撰也奝然求印本大藏经诏给之后随台州商人船还其国数年遣弟子奉表来谢表辞颇工大略云伤鳞入梦不忘汉主之恩枯骨合欢犹亢魏氏之敌奝然诚惶[云云]望落日而西行十万里之波涛难尽顾信风而东别数千里之山岳易过得观宇内之瑰奇敢辞荒外之跋涉遂使莲华回文神章出于北阙之北贝叶印字佛诏传于东海之东伏惟陛下惠溢四溟恩高五岳世超黄轩之古人直金轮之新在彼在斯只仰皇猷之盛越山越海敢忘帝德之深奝然纵粉百年之身何报一日之惠染笔拭泪伸纸摇魂上奏赐物遣归咸乎初建州海贾周世昌遭风飘至日本凡七年得还与其国使至世昌以其国人倡和诗来上其词雕刻肤浅无足取也景德初僧寂照至熙宁间僧诚寻至宋待之加厚赐紫方袍自是连贡方物而来者皆僧也淳熙以后明州秀州泰州等地往往有日本海船为风泊而至者其人众无口食或行丐于途中上闻诏勿取其货仍给常平米赡恤之候便风遣归国宋亡终元之世不肯奉命元遣使黑的赵良弼等并高丽使往谕之不至遂遣将忻都范文虎及高丽将洪茶丘等往征之至五龙山暴风破舟全军皆没而日本竟不至也及国初高皇帝即位方国珍张士诚既灭诸豪悉航海纠岛贼入寇以故洪武时数寇山东浙福苏松旁海诸郡遣行人杨载招谕之其使未至于是复遣莱州同知赵秩赐玺书谕其王良怀秩至宣言中国威德责其入贡良怀以元尝使赵姓者往欲袭之今秩复赵姓意将袭己以谩语答之命左右刃秩秩不为动徐曰圣天子生华帝华非蒙古比尔杀我祸不旋踵我朝之兵天兵也无不一当百其战舰蒙古之戈船百不当一况天命所在人孰能违良怀闻之气沮股栗礼秩有加寻遣僧祖义随秩奉表称臣入贡来朝然其剽掠如故也十五年明州备倭指挥林贤交通枢密使胡惟庸谋叛令日本使僧如瑶诈称朝贡献巨烛内藏火药兵器伏精兵贡艘中计以表里挟上即不遂掠库物乘风而遁会事露悉诛而发僧使于陕西四川各寺中著训示后世绝不与日本通于是遣信国公汤和江夏侯周德兴等沿海规画自南直隶山东浙江福建广东西咸置行都司以备倭为名犬羊盘鐕矣永乐初太监郑和等赍赏下西洋谕诸海国日本首先归附遣人来贡并擒献犯边贼二十余人即付使人治之缚至甑中烝死诏厚赉之封其镇山曰寿安镇国山上为文勒石赐勘合百道与之期期十年一贡无何三千人犯辽东为总兵刘荣所破杀无噍类荣封广宁伯自是敛迹不敢大为寇而小小抄盗亦不绝出没海中得间则张其戎器而肆侵陵不得间则陈其方物而称朝贡菌载而归以为常矣至正统中乃入桃渚犯大嵩劫仓庾燔室庐贼杀百姓积骸流血如陵谷缚婴儿于柱沃之沸扬视其啼号以为笑乐捕得孕妇则计其孕之男女剔视以睹酒荒淫惨毒不可胜言嘉靖初其主源义植幼冲不能制群臣右京兆大夫高贵使宋素卿贡亡何左京兆大夫内艺兴遣宗设贡咸强请勘合后先至宁波争长不相下宗设众盛于宋素卿遂攻败之追北至绍兴躏诸郡县杀掠以千计都指挥刘锦及千百户等官遇之皆死后有诏旨谕且下宋素卿狱始肯听徐徐解自是倭奴啸聚益繁桀骜孔炽而闽浙无赖之民为之向导觇我虚实以故敢于深入而中国亡命者若王直徐海毛海峰之徒跳海聚众变服称王纠合倭舶往来行贾而奸商猾民（门见）其利厚私与互市违禁器物咸托官豪庇引黠者又多取其奇货匿去莫酬舶人怒轻肆杀害公行剽掠于是吴粤之民食不暇炊卧不安枕农夫释来红女寝机甚则族类离散逃窜别邑或父子老弱系虏相随于路其死伤者首身分离暴骨草泽头颅僵仆相望于境沿海郡县几为丘墟其祸惨于正统时矣事闻朝廷虑之乃特设闽浙巡抚开军门听以军法从事而所用抚臣朱纨素洁廉勇于任事往则日夜练兵甲严纠察上章暴二三势豪通番状竟为势豪诋劾以擅杀逮纨纨恚自杀其所置副使柯乔都指挥俞镗诸能任事有功者皆论死系狱乃罢巡抚不复设而舶主土豪益自喜为奸浸甚官司视以目莫之禁矣顷之贼犯台州破黄岩象山诸邑议复设提督都御史用王忬为之忬经略稍有斩获贼于是移舟而南犯苏松二郡无何忬改大同乃以李天宠代忬而兵尚张经督其事时中外忻忻谓贼旦夕可平会工侍赵文华以海道猖獗请祷海神遂遣文华往祷公私劳费不赀皆归囊槖而文华素忌经经亦以材望自负文华恚则疏连劾经谓其才足办也特家闽避贼仇故嚄唶纵贼尔上怒甚趣使捕征经经时已大破贼于嘉兴斩首三千级流水死者称是兵科言宜留经以贼平自效不听并巡抚李天宠皆论死文华既已攘其功即奏超巡按御史胡宗宪代天宠督臣亦有更置由是中外文武皆束手敛迹惴惴重足立忧不在倭矣文华俄还朝进太子太保工部尚书而宗宪亦遂以兵部侍郎总督无何徐海入寇围巡抚阮鹗躏浙地告急疏上赵文华请出督许之乃与宗宪诱徐海降而合兵掩捕乎之徐海死进文华少保宗宪亦迁右都御史又明年获王直王直者故徽人也以事走海上后为舶主颇尚信有盗道虽夷主亦爱服之有徽人罗隆文者豪侠士也故与直相识宗宪乃驰书命隆文往说之隆文至直所适直船中有二女见隆文泣数行下即之则隆文故妓为寇所虏也隆文密使二妓先谕意明日谒直直大喜相叙欢若生平隆文曰朝廷不以足下作逆之故坏汝庐墓戮汝亲戚德意良厚今总督胡公吾党人也倘能效顺投款尽歼夷丑以安百万生灵足下之功良厚胡公必奏授足下官职高爵厚禄荣归故乡不犹愈于寄身海岛朝不谋夕使万世而下有逆贼之名乎直闻之神摇色动犹未决会二妓耳语反复劝之甚亟直瞿然曰愿以死赎罪遂从隆文诣督府宗宪大悦优礼之即具状闻廷议以直元凶不可赦弃市而余党数万复寇淮阳遂越如皋趋泰州势甚炽时淮阳巡抚李遂多智略度贼无深谋若以计诒之东至庙湾可以决胜乃命防海副使刘景韶参将丘升守黄桥诸路而身当泰州之冲露宿野次激励诸将士期以死战士皆踊跃奋呼数合贼退却果从富安沿海堤掠而东遂喜曰贼在吾彀中矣复命景韶升诱贼致庙湾纵兵击之贼大败无何贼自三沙至景韶升与战升中锋死景韶乃并升众遂又饬诸路兵击之贼复大败贼间道走刘庄禆将刘显闻贼据刘庄乃奋勇跃马而前而景韶鼓其后遂捣刘庄贼溃追及白驹场贼无一人得免者捷闻进遂南京兵侍景韶浙江按察使自宗宪遂屡捷之后于是浙西江东稍得安然而温台闽广如故也至四十年贼破兴化等郡县巡抚谭纶总兵戚继光募浙兵大剿平之自是弦辙一新武卫稍振而旁海诸郡始免倭患云其地去闽浙近去辽东远故今入贡者不从辽路国内有五畿三岛七道六十五州六百余郡属国百余总以倭名曰拘邪韩[方五百里在新罗百济东]曰对海[方四百里多深林禽鹿成群户无良田食海物自活]曰瀚海[方三百里多竹木差有田地食亦不给市籴他国]曰末卢[户四千余草木茂盛行不见前人好食鱼鳆数十丈之下亦没取之]曰尹都曰不弥[户俱千余]曰奴国曰投马[户俱三五余]曰邪摩维[即今倭王所都]曰秦王[见前]其余诸国小者百里大者四五百里[俱有名不尽录]各自专擅不相统摄其来寇者不知为何国也土气温煗宜禾稻麻桑无牛马虎豹羊鹊兵有矛楯木弓竹矢或以骨为镞人性嗜酒多寿考其至百余岁者为常男女相悦为婚人皆多妻不淫不妒又俗不窃盗少争讼犯法者没其妻子大者灭其门户其死丧无异中国灼骨以卜吉凶用中国古钱千文价银四两惟不用开元永乐二种来寇多在清明重阳之后时多东北风久而不变故防寇者以三四五月为大汛九十月为小汛过此则不利于行矣若渡海时令一人不栉沐不食肉不近妇人名曰持衰若在途吉利则予以财物如疾病遭害以为持衰不谨便共杀之男子魁头断发黥面文身妇人披发跣足间用屦信巫好戏重儒敬佛其接见以蹲踞为恭以搓掌为悦饮食籍以檞叶手（饣甫）之或间用笾豆坐卧无几案床帐编草为荐文皮为表席地坐卧其喜盗轻生好杀天性然也其译语天为唆喇地为只日为非禄月为读急[与日本考略译语不同]其山川寿安镇国山[永乐初御制赐刻碑]阿苏山[山石无故火起接天云其上有夜光珠]其产如意宝珠[青色大如鸡子夜有光云鱼目精也]青玉砚扇细绢漆器[俱极精巧]金桃[实重一斤]为奇
论曰日本东海中大国也自后汉以来世世朝献乃至元时独绝盖亦耻为虏下意云及元攻之不克志亦寝骄国初招之业已奉贡称藩矣而寇掠如故太祖虑之乃绝其内款禁其互市濒洋环岛罗卫布堠而严为之防逖哉圣谟贻谋深矣然久之安而忘危玩以生寇亭障弛而不设舳舻敝而不修倭奴乃乘间窃发始则岁旱荐饥奋臂掠食救死扶伤而已迨后觇我阨塞谙我虚实遂至隳城衄邑斩将杀吏积尸成林萧条千里顾不痛哉皇上震怒委任重臣畴咨良将恩甚渥也然倭以瓦合之众航海而来勇略既疏赀粮亦乏而我以百万熊虎之士坐而制之是彼为肉我为斧谓宜诎指当以吉语闻也奈何骚然荼毒连年不解者其故何哉盖立功显名相成者什一而相倾者什九也昔当皇上之特设督抚也首用朱纨事未竣而为势豪抵于法次用张经李天宠事未竣而为贵臣抵于法自是朝臣结舌边将敛手而倭奴益得志矣人徒知倭寇之来胡惟庸为乱首而岂知彼嫉贤误国者罪亦不下胡惟庸也即有微功安足赎其罪哉曩非李遂谭纶戚继光等前后剿平之事犹未可知矣

《咸宾录》东夷志卷二 琉球
琉球东南海中大国也汉魏至唐宋不通中国隋炀帝令朱宽入海求访异俗得河蛮言知有琉球遂与河蛮俱往其国言语不通掠一人而返明年令宽往抚之不从取其布甲而归于是遣将陈稜等讨之至其都焚其宫室虏其男女千余人并杂物产得金荆榴木数十斤色如真金甚香遂班师归是时其王姓欢斯氏名渴剌兜不知其由来有国世次也自陈稜攻破之后绝无闻琉球旁有毗舍那者小夷也鸟语裸形殆非人类宋淳熙间其国之酋豪尝率数百辈猝至泉之水澳围头等村肆行杀掠性喜铁器及匙筯人闭户则不入但刓其门环而去掷以匙筯则俯拾之可缓数步见铁骑则争刓其甲遂骈首就戮而不知悔临敌用镖枪系绳十余丈为操纵盖爱其铁不忍弃之不驾舟楫惟缚竹为筏可折迭如屏风急则群舁之浮水而逃此夷之最小而险者也元至元中海船副万户杨祥请以六千军往降琉球不听命则遂伐之元主从其请继有书生吴志斗者上言生长福建熟知海道利病若欲收附且就彭胡发船往谕相水势地利然后兴兵未晚也元遂命杨祥吴志斗阮鉴等并给金银符往使琉球竟不能得其要领而还及元贞初遣镇抚张浩等讨之禽生口百余竟不服也我朝洪武初遣行人杨载招谕日本还复遣往琉球琉球遣使者随载入朝贡献诏所贡方物俱于福建行省验入顷之其国分中山山南山北称三王各遣使请命诏赐中山王察度山南王承宗山北王怕死芝印币永乐中中山王思绍遣使入贡表言长史王茂中国饶州人也辅臣祖察度四十余年不懈于职今年已八十请命还乡从之中山王遣子侄及其陪臣子弟入国学上喜礼遇独优赐闽人三十六姓善操舟者令往来朝贡三王嗣封皆请于朝以为常至景泰时山南山北为中山王尚思达所并遣使朝贡嘉靖初国王尚真卒世子尚清上表请封我遣给事中陈侃行人高澄往吊尚真并封尚清中山王至闽尚清遣长史蔡承美等来迎以五月朔日祭海登舟自是风涛浩荡几汨舟者数矣越十八日至热壁山山去琉球三百里夷人曰至此始可免忧遂泊焉顷之尚清遣法司官具羊酒菜果等物来迎言天使远临世子不胜忻痛闻风伯为从者惊敬遣小臣奉迓侃等以其词雅受之踰旬日方抵其国先颁祭礼毕至七月二日乃颁册封诏敕尚清冠服之饰跪拜之仪悉如中国盖其先期习之熟也其宴使者礼甚恭仍用金鼓笙箫乐凡烹调之味皆假使者庖人惟奉饯则出自宫嫔亲制以表献芹之意者精洁芳旨但不过数十品而已侃等以九月十三日回舟王及陪臣送至江浒无不相泣重别者行数日飓风骤作桅折舵坏舟人失色但呼天妃求救顷之有红光烛天舟人曰天妃至矣舟果得安至二十六日忽一蝶飞绕舟中复有一黄雀立于桅上时舟人有识者曰蝶雀神类天妃遣来告我风也宜善自防是夕果大风作浪涛惊天舟漏齐呼天妃寻有蝶数万衔泥塞舟舟复得安次日遇顺飚舟行如飞又次日遂行至定海泊焉[出使外国者惟琉球最险而其神亦最灵故详录之]未几尚清上表贡献言大明一统志中所载琉球有落漈及聚髑髅事皆非实杜氏通典集事渊海臝虫录星槎胜览所述亦传者之妄乞下史馆从之落漈者琉球水也其水最险舟到彭湖遇飓风作漂至落漈回者百无一二聚髑髅者言其国王所居壁下多聚死人枯骨以为佳而民间门户上亦安兽头骨角此言出自寰宇记诸书而隋史北史亦载之故其国欲改去云其地居海岛中多山洞国有四五帅统诸洞洞有小王往往有村村有鸟了帅并以善战者为之各理一村之事其初国俗以盈虚为晦朔以草木为冬夏人皆去髭黥手羽冠毛衣无礼节好剽掠自相攻击斗死者收取聚食之仍以髑髅献至王所王则赐之以冠便为队帅犯罪者轻则用杖重则绳缚以大铁锥钻顶而杀之人死气将绝时举至庭浴其尸缠以布帛裹以苇草衬土而殡其南境有人死邑里共食之者男女相悦为婚妇人产子必食子衣年老者发多不白事山海之神祭以酒肴斗战杀人即以其人祭神此皆其未通中国时俗也迨今遣人入国学夷习稍变有华风焉凡司刑法钱谷等官皆土人为武职其大夫长史通事官司朝贡为文职皆三十六姓人及学于国学者为之信鬼神女巫最尊女巫之魁曰女君白日呼啸聚辄数百人携枝戴草骑步纵横时入王宫亵游狎戏一唱百和音声凄惨倏忽往来矫诬祸福王及世子陪臣皆顿首拜跪云国人不轨神即夜以告王昔倭奴有欲谋害中山王者神即禁锢其舟水变为盐米变为沙寇寻就戮惟其守护斯土故国中敬且惮之第未尝杀人而祭之也王居山巅宫殿朴素亦未闻聚髅事富贵家稍有瓦屋余皆茅茨地不产铁故以螺壳爨炊无釡耕无锄人皆耐饥渴劳苦寒暑不能侵亦无残疾疲癃者不知医药而亦不夭札不生疾疫盖其薄滋味寡嗜欲之验也男子结髻用五色布缠头以辨贵贱女人上衣外更加幅布如帷见人则取以蔽面下用细褶长裙以覆其足无去 毛衣羽冠之饰亦无产子必食子衣之事也赋法略如井田王及臣民各分土为禄食无征税国有事然后取之此皆近日风俗得王化之渐陶者第刑严峻盗窃即剕劓人皆骁健便走善射邻国视为勍敌然好争狠斗辄刃杀人度不能脱即剖腹自毙其译语天为甸尼地为只尼日为非禄月为都及其山川鼋鼍屿古米山[最险损舟]彭胡岛[近福泉漳兴四郡界天晴望之若烟雾中]其国旁有沙华公国肆行劫掠商舶漂至则擒人烧食之又有小琉球亦近泉州霁日登鼓山可望而见其人粗俗少入中国其产无牛羊驴马惟斗镂树[以橘条细可织]木皮布[缉木皮为布阔三尺余]金荆榴[可为几枕胜于沈香]虽入贡时或有诸物皆自他国贸易来者非本国所产也
论曰琉球僻居海岛雄视东南自以为鸠巢之固也用是历代以来不亵朝贡隋元临之以兵卒不奉命至我国家向化献琛胄子就学其殆可以德绥未可以威劫者耶俗本夷也今变华风其渐染深矣语云夷进中国则中国之余谓琉球有焉

《咸宾录》西夷志卷三 天竺
天竺一名身毒大国也地方三万余里分中东南西北五天竺国即所谓五印度也国各有王地各数千里东印度与扶南占城邻但隔小海尔南印度际大海西印度与罽宾波斯接北距雪山四面皆山惟南通一谷为国门其中印度则据四印度之中有别城数十皆置长别国数十置王曰舍卫曰伽尸即波罗奈也曰伽毗黎曰苏摩黎曰斤施利曰摩伽陁曰婆罗门曰婆黎等国皆属中天竺者而四天竺亦各有属国数十难以尽纪矣自汉张骞见蜀布邛竹杖身毒之名始通中国遂献白玉连环羁马脑石为勒白光琉璃为鞍鞍在暗室中常照一十余丈如昼日自是长安盛饰鞍辔竞加雕镂由身毒之献始也后为大月氏贵霜王所灭遂属月氏焉至和桓时复遣使贡献世传明帝梦见金人遣使天竺求佛于是佛教遂传中国图画形像焉楚王英始信其术而桓帝好神数祀浮屠老子百姓稍有奉者后遂转盛魏晋绝不复通惟吴时扶南王范旃遣使苏勿至其国天竺王惊曰海滨极远犹有使者来乎即遣使陈宋等以月氏马四匹报旃勿往四年方得还国是时吴遣中郎康泰使扶南及见陈宋等具问天竺土俗言其国人淳庞土沃饶王号茂论习尚靡丽大有华风宋文帝元嘉时天竺属国伽毗黎国王月爱遣使奉表献金刚指环摩勒金环宝物赤白鹦鹉各一明帝时复遣使至以其使为建威将军以后苏摩黎国斤陁利国婆黎国俱入贡矣梁武天监初天竺王屈多遣长史竺罗达奉表献琉璃唾壶杂香吉贝等物魏宣武时南天竺遣使献骏马云其国出狮子貂豹（豸军）槖驼犀象有火齐如云母而紫色列之则薄如蝉翼积之则如纱縠之重沓有金刚似紫石英百练不消可以切玉余玳瑁琅玕诸香器物不可胜纪多与大秦安息扶南交趾贸易往来盖西番之一大都会也隋炀帝遣使裴矩通西域诸国惟天竺佛菻不至为恨唐武德中中国大乱天竺王尸罗逸多勒兵战象不驰鞍士不释甲因破四天竺皆北面臣之会唐浮屠玄装至其国尸罗逸多召见曰而国有圣人出作秦王破阵乐试为我言其为人玄装粗言大宗神武四夷宾服状王喜曰我当东面朝之贞观中遣使上书帝命骑尉梁怀璥持节慰抚户罗逸多惊问国人自古亦有摩诃震旦使者至吾国乎皆曰无有摩诃震旦者华言中国也王出迎膜拜受诏书戴之顶复遣使者随入朝献火珠郁金菩提树顷之唐遣长史王言策使其国会尸罗逸多死国人乱其臣阿罗那顺自立发兵拒言策时从骑才数十战败皆没言策挺身奔吐蕃西鄙檄召诸邻国兵吐蕃以兵千人来泥婆罗以七千骑来言策部分进战于荼鏄和罗城[中天竺城也滨恒河]三日破之斩获无算遂擒阿罗那顺俘送阙下唐擢言策朝散大夫得方士那罗迩婆娑寐自言寿二百岁有不死术帝改馆使治丹遣使者驰采怪药异石后术不验竟死长安是时摩伽陁国献波罗树那揭国献方物乌荼国献龙脑香天竺属国多入贡矣乌荼国者地方五千余里人工禁术其国有神化为土蟒以济饥渴又与孔雀啄沧泉以愈众疾盖神异之国也高宗时卢伽逸多者乌荼人亦以术进拜怀化大将军自后天竺来使皆曰蕃夷以袍带为宠唐辄以金带锦袍赐焉乾元末河陇陷没遂不至矣至周广顺初僧萨满多复入贡名马宋乾德后来献不绝矣天竺之法国王死太子袭位余子皆出家为僧不复居本国有曼殊室利者乃其王子随中国僧至焉太祖令馆于相国寺善持律都人倾向之财施盈溢众颇疾焉以其不解唐言即伪为诏求还本国诏下曼殊室利不得已附南海贾人而归后不知所终太平兴国间益州僧光远至天竺以其王没徙曩表来上表称唐天子为支那皇帝云自是后僧密怛罗僧法吉祥僧善称等凡四来朝献或贡梵书或贡佛骨铜牙菩萨像宋皆赐以束带紫方袍焉元太祖西征灭回回国其王走死遂进次西印度国遇大兽高数十丈角如犀牛作人语曰此非帝世界宜速还耶律[楚材]曰此名角端旄星之精灵异不可犯也遂班师还我朝有诏纳朴儿亦印度之一也永乐中遣太监侯显等赍诏往谕之至其境国王一不剌金玉遣金银柱杖各二人奉迎引导柱杖者其国大臣名也至则其王拜诏叩谢甚恭及毕铺绒毯于殿地待我天使宴我天兵燔炙牛羊禁不饮酒恐乱其性惟以蔷薇露和香蜜水饮之宴毕复赠正使副使及诸官兵金银盔甲瓶盆盏盖等物有差寻置金筒银叶表文遣使随显等贡献方物又有榜葛兰即西天东印度也永乐六年国王霭牙思丁遣人朝贡十二年王蹇弗丁遣使贡麒麟礼部请上表贺上曰卿等但当竭心辅治以惠天下天下既安虽无麒麟不害为治其免贺以后二国久不通贡其地土广人稠财物丰衍市用银钱海（贝八）民好耕植一岁二收王居极侈礼法森严男女皆黑男剃发白布缠之身服从头套下下围以帨女短衫下围色布丝绵不施脂粉惟娇艳者生而白色耳垂宝钿项挂璎珞腕金镯手足戒指甚可观也传言先时人性犷悍以战死为吉利以善终为不祥至周老聃恶其强暴出关化之作浮屠法令其内外剪除不伤形体后卒托生为佛仍修老子之道以故至今俗甚淳美不相杀伐亦有文字交易虽万金亦价定量平略无怨悔赋有十二刑有笞杖流徒阴阳医卜艺校大类中国有一种人不食肉味夫死妻不再嫁夫不再娶若孤寡无倚一村之家轮养之不容别村求食其义气如此亦有女人称衏衏者妆服华丽人家饮宴亦来侑觞口唱番曲对舞又有人曰根肖速噜奈者盖优人也能作百戏并伏虎日往人家索钱其山川古迹则圣水[能止风涛番人以琉璃乘之遇风洒之即止]其产细布[有五六样贵贱不同]兜罗锦[阔四五尺厚五分背面毳绒番名蓦黑蓦勒]白树皮纸[滑泽光润如鹿皮然]波罗密[大如斗味佳]奄摩勒[香酸甚佳]稍割牛[角长四尺十日一割不割则死人饮其血寿五百岁牛寿如之]龙脑香[状类云母色如冰雪]丝绵镔铁枪剪[极巧且利]漆器磁器[黑极精巧]为奇

《咸宾录》西夷志卷三 婆罗门
婆罗门即古师子国东晋时通焉天竺属国也其地西海之中延袤二千余里多出奇宝四时和适无夏冬之异五谷随人所种不须时节其国旧无人止有鬼神有龙居之诸国商贾来共市易不见其形但珍宝明其所堪价商人依价取之诸国人闻其土乐因此竞至或有停住者遂成大国晋安帝义熙初遣使献玉佛像高四尺二寸五色洁润形制殊特殆非人工历晋宋代在建康瓦官寺其后宋元嘉梁大通唐总章天宝间朝贡不绝献有大珠钿金宝缨等物宋淳化中阇婆国使来言其邻国有婆罗门者其人善法察人情人欲相危害者皆先知之至大观中婆罗门遣使来贡诏礼之如交趾及今我朝永乐中遣使贡真珠玳瑁玛瑙车渠等物赐王及妃文绮其地负山面海念佛素食风俗土产大略与天竺同
论曰昔列子言西方有圣人由余言化人石佛霍去病得祭天金人汉哀时博士景虑口传月氏人浮屠经佛之兴其来久矣张骞西通身毒第言其地多暑湿乘象而战略未及奉浮屠事岂其未之察耶夫怕星不见咎征也而或以周庄之十年恒星不见为佛生之始谬矣彼道家流乃谓周庄十年老子遣尹真人喜乘月精白象下天竺于净饭夫人口中托生为佛盖诋释也释氏亦谓摩诃迦叶下生世间号曰老子盖诋道也而释氏甚且诋圣言宝历菩萨生为伏羲吉祥菩萨生为女娲净光童子生为仲尼月明童子生为颜渊兹愈不经之说矣大抵三代以前已有佛法故关市讥而不征特其名自汉明时始著其教自达摩西来始盛尔余因志天竺诸国事故叙及之以俟博识者考正焉

《咸宾录》西夷志卷三 佛菻
佛菻唐书云即汉大秦国也一名犁轩武帝遣使至安息安息献人二皆戚眉峭鼻乱发拳鬓长四尺五寸是其国人也元封初大秦贡花蹄牛高六尺尾环绕其身角端有肉蹄如莲花善走多力帝使辇铜石以起望仙宫足迹皆如花形自后遂绝其国在海西之西又名海西从条支西度海曲万里去长安盖四万余里地方万里城四百胜兵百万小国役属者数十十里一亭三十里一堠路无盗贼但有猛虎狮子为害行者非群则不得过其国其王都城广八十里门高二十丈扣以黄金宫殿以瑟瑟为柱水精琉璃为棁异宝饰门香木梁黄金为地无陶瓦白石塈屋坚润如玉盛暑引水上流气为风有贵臣十二共治国事国有大灾异辄废王更立贤者亦无怨言其人长大干正颇类中国故谓之大秦或曰本中国人也有幻人能额上为炎烬手中作江湖举足而珠玉自堕开口则幡眊乱出有善医能开脑取虫以愈目眚其王辄欲通汉而安息欲以汉缯帛与之交市故遮阂不得自达昔班超遣掾甘英使大秦临大海欲度而安息西界船人谓英曰海水广大入海人往来皆赉三岁粮海中善使人思土恋慕数有死亡者英乃止及桓帝延嘉初大秦王安敦遣使自日南徼外来献象牙犀角玳瑁始乃一通焉其所表贡并无珍异疑传者隐之也至晋太康时复遣使贡献唐贞观中佛菻王波多力遣使献赤玻璃绿金精下诏答赉时大食稍强遣大将军摩拽伐之佛菻约和遂臣属焉乾封以后凡再来朝献开元中因吐火罗大酋献狮子羚羊五代时无闻宋元丰时国王灭力伊灵改撒始遣其首领来献鞍马刀剑真珠言其地甚寒土屋无瓦砾有箜篌壶琴小筚篥偏鼓皆国中乐也王衣红黄衣以金线织丝布或五色布缠头贵臣冠服亦如之每岁三月则诣佛寺坐红床使人舁之元时其国人多居中国者我朝洪武初遣其国故民捏古伦赍诏谕之寻遣使朝贡其俗不尚战斗邻国小有争但以文字相问大则加兵赋税但以治事小大为差刑罚轻者杖数十重者至二百大罪则乘以布囊而投诸江其候时日悬大金秤以十二金丸系之每至一时金丸辄落毫发无差铸金银钱无孔面凿弥勒佛背为王名禁民私造其产五色玉[青黄赤黑白俱有]夜光璧木难珠[碧色木难鸟口中结沫所成]降真香[烧之引鹤]骇鸡犀[通天犀也以盛米鸡喙之至辄惊去]賨【页306下左列2】[似狗犷恶多力]却火雀[似燕置火中火灭其雀无伤云因浴沙水受卵故然]西锦奈只花[取油涂身可以去风]千年枣阿勃参[油宜涂癣疥大效价极贵]肉汁酒[地有蜡虫剖其肉重叠以石压之沥汁取外国草子酿于肉汁中经数日成酒饮之味佳]龙种羊[以羊脐种土中溉以水闻雷而生脐属地中刀割必死俗击鼓惊之脐断便行啮草至秋可食脐内复有种]为奇
论曰大秦西域之沃土也唐书以为佛菻似矣顾其国自汉历唐贡献不绝而宋史以为自古不通中国考之国朝佛菻风俗土产皆类宋史而与汉唐二书所载者大相悬绝何谬盭之甚耶或者唐之佛菻即古大秦而宋与国朝之佛菻与之名同而实异尔

《咸宾录》西夷志卷三 苏门答剌
苏门答剌汉之条支唐之波斯大食皆其地也昔张骞通西域还为武帝言条支在安息西海暑湿耕田田稻有鸟卵大如瓮人众甚多往往有小君长而安息役属之以为外国国人善眩安息长老传闻条支有弱水西王母止日所入而未尝见云以后汉使往来路至乌弋而止莫有至条支者章帝时国人来进异瑞有鸟名鳷鹊形高七尺解人言和帝时班超遣掾甘英使大秦抵条支临大海欲渡不果乃还其后条支故地为波斯所据波斯者其波斯匿王乃大月氏别裔子孙以王父为氏遂世为国号前此未通至元魏神龟中其国遣使上书贡物云大国天子天之所生愿日出处常为汉中天子波斯国王居和多千万敬拜朝廷嘉纳之自此至梁隋俱遣使贡而隋亦遣使李昱至其国隋末西突厥叶护可汗讨残其国而不能有唐贞观中献水珠行军乏水置土中水自出又献活褥蛇状类鼠色正青长八九寸能入穴取鼠是时条支遗种亦来朝贡献金麦银米各数十斛后波斯王为大酋所逐大食复攻之遣使告难高宗以远不可出师龙朔初又诉为大食所侵时天子遣使到西域分置州县以疾陵城为波斯都督府拜其王为都督俄为大食所灭虽咸亨天宝乾元间遣使入贡然其地尽入大食不过臣属大食而已大食王者其先亦波斯人也当隋大业中波斯国人牧于俱纷摩地那山有兽言曰山西三穴有利兵黑石而白文得之者王其人往果得石以为瑞乃纠合其众剽略赀货聚徒浸盛遂自立为王据有波斯国之西境地多砂石不堪耕种无五谷惟食驼象等肉后破波斯佛菻及南侵婆罗门诸国始有粟麦仓庾于是遂强地广万里胜兵至四十万康安等四五十国皆往臣之其王尝遣人乘船赍粮入海经涉八年未极西岸于海中见一方石石上有树枝赤叶青树上总生小儿长六七寸见人不语而笑手足皆动摘取入手即干黑其使度粮乏难极西界遂还持一枝见王此亦奇事也唐永徽初大食王豃密莫末腻复遣使者朝贡自言王姓大食氏波斯国人得国凡三十四年传二世矣开元初复遣使献马钿带谒见不拜曰国人止拜天无拜王也其俗日五拜天故云有司切责之乃拜初大食族中有摩诃来者勇而智众立为王辟地三千里号白衣大食传十四世至末换杀兄伊疾而自立群下怨其忍也将讨之徇众曰助我者皆黑衣俄而众数万即杀末换求故王孙阿蒲罗拔为主更号黑衣大食遣使朝贡代宗取其兵平两京者是也宋乾德初僧行勤游西域因赐其王书以招怀之自是后终宋之世朝贡不绝贡物有拣香白龙脑白沙糖白越诺蔷薇水琉璃瓶象牙宾铁红丝古贝五色杂花番锦乳香无名异腽肭脐龙盐千年枣偏桃五味子驼毛褥锦襈番花簟金饰寿带连环臂钩等物宋帝赏赉辄准其所贡之直初入贡路由沙州涉夏国抵秦州后辄为西人钞掠乃诏自今取海路由广州至京师政和中横州士曹蔡蒙休押伴其使入都沿道故滞留强市其香药不偿直事闻下诏狱治诏自今蕃夷入贡并选承务郎以上清强官押伴按程而行无故不得过一日乞取贾市者以自盗论云我朝洪武初国王遣使贡马及方物永乐初国王宰奴里阿必丁遣使朝贡封为苏门答剌王赐印诰金币既而国王与邻国花面王战败死子幼有一渔翁奋志领兵攻杀花面王遂妻故王妻自称老王而得其国遣使来贡无何故王之子长大阴与部目谋杀渔翁复其故位而渔翁之嫡子苏干剌者逃居邻谷自立为王率众复父之仇会太监郑和至其国发兵擒获苏干赴京伏诛王子感上德意贡方物甚伙至今不绝其地大抵从泉州西北舟行顺风大约百日可抵其国田硗谷少男白布缠头腰围折布女椎髻腰围色布手巾其酋长人修一日之间必三变色或黑或赤或黄每岁必杀十余人取血浴身云四时不生疾疹故民皆畏服焉王居以玛瑙为柱绿甘为壁水晶为瓦碌石为砖活石为灰帷幕之属悉百花锦官有丞相太尉马高七尺士卒骁勇民居与中土同技艺咸精番商往来其邻有故临国人黑如漆好为寇盗中国人往大食者必自故临易小舟而去有默伽国其先荒野大食有祖师蒲罗哞徙居其地取妻生子曰司麻烟生时以足蹙地清泉涌出顷之遂成大井后泛海遇风波者以此水洒之无不顿止[与天竺天方井同]有那孤儿国即花面王国也国小仅比大村猱头祼体如兽类然人皆犛面故名其属国有勿斯里[经八九十年始一见雨每二三年间必有老人自江中出国人拜问吉凶笑则丰稔愁则饥疫良久复入水中其塔顶有神镜若他国兵至则先照见]勿斯离[有天生树其果名曰蒲芦可并食之次年复生名麻茶泽三年再生名没石子]吉慈尼[地极寒春雪不消产雪鉏纵如瓠瓜食之味美大治内热]麻离拔[贵人以金线桃花帛缠头市用金银钱]黎伐[国民仅二三千家语言动用与苏门答剌同亦附苏门答剌进贡]白达[地多珍宝人食酥酪饼肉白布缠头兵强他国不敢侵犯]其产美菜[长六七尺]偏桃[其形偏肉苦难食惟子味佳]寻枝瓜[极大十人方可共啖一枚]石榴[重五六斤]臭果[长八九寸开之甚臭内有大酥白肉十四五片甜美可食]酸子[如梨其味香冽]蒲桃[大如鸡子]竹鸡[略煮便熟味美胜各处者]鹫鸟[高四尺足似骆驼卵大如二升啖羊]名马[马与龙交所产]胡羊[尾大如扇春剖腹取其膏数十斤以药线缝合之羊如故不割则死]螺子黛[宝也每颗价直千金]龙涎香[龙斗则涎出国人以计取之和香极奇]蔷薇水[洒衣经岁香气不散]为奇
论曰苏门答剌王日变三色取血浴身此岛夷志所载也自条支既通波斯大食世贡中国前史未尝纪有诙奇诡谲之事面色数更岂人类耶况俗奉浮屠谨持五诫杀人取血冥业安在第自古著禆史者非假怪异不能脍炙人口惟是博览之士无为耳食则可矣

《咸宾录》西夷志卷四 默德那
默德那即回回祖国也宣德中遣人随天方来贡初国王谟罕蓦德生而神灵臣服西域诸国尊为别谙援尔华言天圣也国中有佛经三十藏书兼篆草楷隋开皇中国人撒哈八撒阿的干葛始传其教入中国其地接天方城池宫室田园市肆大类江淮间寒暑应候地宜五谷亦有阴阳星历医药音乐诸技艺人不食豕肉诸非同类杀不食织文雕镂器皿极精巧土产猫睛祖母绿狮子梭甫撒哈剌西洋布押不庐[药名人少饮即死刀斧不入至三日投以别药即活]火失剌把都[药也形如木鳖子而小可治一百二十种疾]为奇

《咸宾录》西夷志卷四 天方
天方古筠冲地一名天堂宣德五年太监郑和等往各番国到古里差使谕天方国王王即遣使来贡方物并画天堂图以献其地风景融四时皆春田沃稻饶居民安业人以马乳拌饭故多肥美俗好善无科扰于民故无贫难无盗贼故自然淳化乃极乐之界也因内有礼拜寺寺分为四方方各九十间皆白玉为柱黄玉为地地中有黑石一片方丈余云汉初天降也遍寺墙壁皆蔷薇露龙涎香和水为之馨香不绝上用皂纻丝为盖罩之畜二黑狮子守其中门每岁十二月十日各番回回人虽万里之外亦来礼拜皆将所罩纻丝割取一方为记而去割尽复换年年不绝货物甚多日中不市至日落之后方为夜市盖其日色极热故也其山川古迹蓦底城[内有前国王墓墓顶日夜放光侵云而起墓后一井名阿必糁水可止风与圣水同]其产珍宝狮豹名马[高八尺许]驼鸡羚羊草上飞[俱详见后]缠花树[其花一年二开长生不枯]为奇

《咸宾录》西夷志卷四 祖法儿
祖法儿汉之大夏隋唐之吐火罗是也昔汉张骞至大夏言其俗土著无大君长兵弱畏战善贾市其都曰蓝市城及匈奴击破大月氏王以王头为饮器其种人遂收余众过宛西击大夏而臣之大夏遂臣属月氏矣至隋唐时名吐火罗世次难考与咽哒杂居胜兵十万咽哒者大月氏之遗种也大业中遣使朝贡唐初属西突厥然武德贞观中俱入献也高宗时献大鸟高七尺色黑足类骆驼人可乘鼓翅而行三百里能啖铁俗谓驼鸟显庆中以其阿缓城为月氏都督府析小城为二十四州授王阿史那为都督未几遣子入朝留宿卫俄又贡玛瑙镫树高三尺开元天宝间数献马（马娄）异药干阿陀婆罗二百品红碧玻璃乃册其君骨咄禄顿达度为吐火罗叶挹怛王其后邻胡羯师谋引吐蕃攻吐火罗于是叶护失里忙伽罗丏安西兵助讨帝为出师破之乾元初与西域九国发兵为天子讨贼肃宗诏隶朔方行营宋时未通我朝永乐宣德中王亚里俱遣使朝贡国无城郭俗朴实尚回回教王以白细番布缠头身穿青花细绢或金锦衣袍出入乘轿跨马前后陈列象驼鼓吹气候常热市用金银钱文如人形男拳发穿长衫女则以布兜头面出见人亦不出露男多女少故兄弟通室妇人五夫则首戴五角十夫戴十角无兄弟者与他人结为昆季然后得妻生子属其长兄其民如遇礼拜寺日必先沐浴用蔷薇露或沈香油涂其面更以新衣复以沈檀俺八儿香熏其衣体始往礼拜是日经过街市香气旬日不散其山川则颇黎山[有穴产神驹皆汗血]其产福鹿[周身俱白中有细青花如画者]驼鸡[即驼鸟也中有肉鞍可乘夷人杀之以卖其肉]名马[穴中产神马]为奇

《咸宾录》西夷志卷四 古里[以下俱西域小国无世系事迹可考第以其朝贡中国故详录之]
古里乃西洋诸番之会去中国十万里永乐元年王沙米的遣人朝贡五年遣太监郑和赐王诰币封为国王升赏其将领有差王好浮屠族类分五种锻牛粪为囊佩之或涂肢体其秽俗也尚信义行者让路道不拾遗其美俗也海滨为市通诸番国事皆决于二将领国人亦有南昆回回哲地革全木瓜五等与三佛齐同南昆为王不食牛回回为将领不食猪各从其俗其国王死不传子而传甥无甥则传弟其辨盗真伪辨讼曲直亦以手置沸油中试之算法以手足二十指会计毫发无差其产小瓜[大如小指长二寸味佳]蝙蝠[其大如鹰常于木鳖子树上倒挂而歇]黄牛[人不食其肉死则埋之重三四百斤]为奇

《咸宾录》西夷志卷四 溜山
溜山一名牒干小国也洪武初国王遣人朝贡其地无城郭倚山聚居风俗淳美尚佛业渔男女体貌微黑男子白布缠头下围以帨妇人上穿短衣以帨围头上露其面以银为钱或用海（贝八）其西有天生石门如城阙然中有八溜各有所主广三千里云所谓弱水三千是也其人巢居穴处不识谷帛但食鱼虾以树叶遮其前后为衣商船倘遇逆风舟师不谨落入其溜其水渐无力而沈不复反矣溜山物产甚多惟龙涎香[见前]鲛鱼[一名溜鱼切块淡干卖与他国]丝嵌手巾[细密绝胜他处]织金手帕[绝精富家男子以之缠头每幅价可值银五两]为奇

《咸宾录》西夷志卷四 阿丹
阿丹小国也永乐九年遣太监郑和谕之赐命互市其王拜诏待使礼俱甚恭随遣使进金厢宝带金冠鸦鹘诸宝石蛇角等物地近古里其俗国王金冠黄袍腰系宝带至礼佛则易细番布缠头上加锦顶身服白袍其头目冠服各有差男女服饰悉如溜山屋皆石垒交易有赤金钱红铜钱以十二月为一岁岁亦无闰每夜见新月即一月也其四时惟以花木荣谢定之自有推算毫发无差国有马步兵七八千邻国畏之其产珊瑚树蔷薇露万年枣大尾羊狮子麒麟福鹿驼鸡白雉宝石[以上物产俱各见前]为奇

《咸宾录》西夷志卷四 南巫里
南巫里小国也洪武初遣使贡降真香等物其地自苏门答剌西风一日夜可至国民千余家皆回回人王服饰略同阿丹宫室用大木高三四丈如楼楼上甚洁听政寝食皆在其中下则畜牛羊等物矣民俗与苏门答剌略同其山川帽山[山下二三十余各自称王属南巫里]其产降真香[惟此国者为佳]黑珊瑚[大如拇指其色如墨其润如玉有桠枝婆娑可爱]为奇

《咸宾录》西夷志卷四 白松虎儿
白松虎儿旧名速麻里儿先时有白虎出松林中遇兽不食遇人不伤旬月余不见父老云此西方白虎降精故更今名永乐中遣使十六人来贡山川古迹物产无奇

《咸宾录》西夷志卷四 阿速
阿速西海中为稍大国也永乐中遣使百十二人朝贡其地多撒马儿罕天方诸国人俗敬佛恶斗凉暄适节人无饥寒夜无寇盗物产无奇

《咸宾录》西夷志卷四 乞力麻儿
乞力麻儿永乐中遣使十二人朝贡其国山卑水浅西南傍海东北林莽深密多猛兽毒虫民不事耕稼喜射猎物产无奇

《咸宾录》西夷志卷四 牒干
牒干在西海中永乐中国王亦速福遣使朝贡其地居皆回回人俗淳厚气候常热市用银钱产龙涎香鲛鱼织丝织金帨甚精

《咸宾录》西夷志卷四 黑葛达
黑葛达小国也宣德中遣人朝贡其地土瘠民贫尚佛畏刑山川物产无奇

《咸宾录》西夷志卷四 黑娄
黑娄小国也宣德七年朝贡其地近土鲁番世相结好山川禽兽皆黑男女亦然故名

《咸宾录》西夷志卷四 哈失哈力
哈失哈力一名阿力马力宣德中来贡

《咸宾录》西夷志卷四 呵哇
呵哇永乐中王昌吉剌遣使朝贡

《咸宾录》西夷志卷四 麻林
麻林未详其国所在永乐十三年王遣使贡麒麟厚赐之

《咸宾录》西夷志卷四 加异勒
加异勒小国也永乐宣德间俱遣使朝贡其地民贫常佣邻国物产无奇

《咸宾录》西夷志卷四 敏真诚
敏真诚国稍大永乐中遣四十人朝贡俗日中为市其产异香等物

《咸宾录》西夷志卷四 八答黑商
八答黑商永乐间遣四十人贡织皮绒罽香木其国山川明秀俗尚佛西洋西域皆商贩于此产无甚奇

《咸宾录》西夷志卷四 火剌札
火剌札国弱产微四围皆山山少草木水无鱼虾俗尚佛永乐中遣使朝贡

《咸宾录》西夷志卷四 苏文达那
苏文达那洪武十四年国王殊旦麻勒兀达肦遣使来贡或云即苏门答剌非也

《咸宾录》西夷志卷四 失剌思
失剌思永乐间来贡时遣内外官以绮币磁器市马于撒马儿罕失剌思诸国宣德中复朝贡

《咸宾录》西夷志卷四 纳失者罕
纳失者罕永乐中遣使朝贡其地去失剌思数日程皆舟行海中国饶水草故产马多俗敬僧喜斗物产无奇

《咸宾录》西夷志卷四 琐里
琐里小国也洪武五年国王卜纳的遣马牙茶嘉儿干的亦剌丹八儿奉金字表来朝贡方物并上其土地山川图诏优礼之赐大统历金币等物永乐元年复遣使朝贡俗同西域其地近西洋琐里势力微弱西洋琐里辄侵辱之物产甚微惟有撒哈剌诸布其贡物虽有珍异然皆自邻国贸易来者非本国所产也

《咸宾录》西夷志卷四 西洋琐里
西洋琐里比琐里为差大洪武三年遣使以金叶表朝贡赐遇甚厚永乐元年来贡上令勿征其番货二十九年西洋十六国遣使一千二百人贡方物至京师西洋琐里贡独丰美其产惟布为佳

论曰西夷诸国或在嘉峪关外或居西海岛中限以沙砾阻以风涛殆天所以隔绝华夷也乃有汉武隋炀好大之主张骞裴矩喜事之臣一言相契如水投石遂致越海扳山遣使绝域来则贿结逆则兵临于是流沙以西弱水以东莫不献奇纳质凡珠玉锦罽珍果异香之属充于后宫狮象驼骏猛獒火鸡之群实于外囿贡琛之盛古罕闻焉然而赂遗师旅供亿莫赀一人未享其奉万姓先罹其毒用是汉遂虚耗而隋祚亦斩焉岂非作无益以害有益之明监乎唐太宗英武盖世威服诸夷卒之吐蕃作逆四镇失守西夷亦自此轻唐矣宋朝微弱封域以内且不能保即远人有贪贿而来者曷足为宋重也元虽列置郡县徒虚名尔惟我皇朝文命诞敷西戎即序日月所入罔不率俾朝贡之国无虑百余既无设官立镇之劳又无兴师遣使之费如祖法儿以下诸夷多有自古未通者试与前代较德量力岂可同日语耶书曰无有远迩毕献方物又曰不宝异物则远人格其殆今日之谓矣

《咸宾录》南夷志卷六 安南
安南尧典所谓申命羲叔居南交是也秦并六国略定杨越置桂林南海象郡以适徙民与越杂处迨乎秦灭南海龙川令赵佗即击并桂林象郡自称南越武王象郡即今安南地也汉高立遣使陆贾封佗为南越王使和辑百越毋为边害及吕后禁越关市铁器于是佗乃自尊号南武帝发兵攻长沙边败数县复以兵威财物赂遗闽越西瓯落役属焉东西万余里乃乘黄屋左纛称制与中国侔文帝即位复遣陆贾往谕之南越王恐乃顿首谢去帝制黄屋左纛因为书称蛮夷大长老夫臣佗陆贾还报文帝大悦然其居国窃如故号至武帝初佗薨孙胡嗣王胡薨子婴齐嗣王婴齐薨子兴嗣王初婴齐入长安宿卫取邯郸摎氏女即兴母也旧与霸陵人安国少季通及婴齐薨汉使少季往谕王及太后来朝复与私通国人以是多不附太后太后恐乱起亦欲倚汉立威因使者上书请比内诸侯三年一朝除边关武帝许之而其丞相吕嘉独不欲内属遂发兵反攻杀太后王及汉使者终军等而立婴齐子建德为王汉大怒遣路博德杨仆等四道出兵击擒之南越平遂以其地为儋耳珠崖南海苍梧郁林合浦交趾九真日南九郡而儋耳珠崖二郡在海中焉武帝末中国贪其珍赂渐相侵侮故率数岁一反至元帝时纳贾捐之议罢二郡诸郡虽属中国而言语各异重译乃通习俗颇恶男女同川而浴后徙中国罪人使杂居其间乃稍知言语渐见礼化光武中兴锡光任交趾任延守九真教民耕种嫁娶制为冠履建立学校于是岭南有华风焉其徼外蛮夷亦数贡献建武中交趾女子征侧征贰反甚雄勇九真合浦日南九郡诸蛮皆应之凡略六十五城自立为王光武遣马援破之斩征侧征贰余皆降散至建安初交趾刺史张津上表请改交趾为交州诏从之遂拜津为交州牧加以九锡彤弓彤矢礼乐征伐与中州方伯侔自锡始也桓灵以后蛮獠又据象郡象林县遂为林邑国矣魏晋宋齐为州陈改为郡隋废郡置州炀帝复废州置郡唐改交州总管府俄复改安南都护府自汉以来列置郡县獠俗难理率数岁一反至五代时土豪曲承美据之已而并于刘隐刘隐者唐末为封州刺史数有功于岭南朱梁封为南海王隐卒弟龑立多勇略是时曲颢刘士政等分据岭南诸州而龑出兵悉平之惟交州未克明年龑遂即皇帝位国号汉好奢侈悉聚南海珍宝以为玉堂珠殿久之遣将梁克贞等攻交州擒曲承美至南海龑曰公常以我为伪廷今反面缚何也承美顿首伏罪乃赦之承美者曲颢子也无何爱州吴权攻交州自立龑封子洪操为交王出兵攻之败殁龑收其余众而还龑卒子玢立玢卒弟晟立十二年吴权子昌浚称臣求节钺晟遣使慰谕之晟卒子鋹立交州大乱（马雚）州丁琏举兵击破之鋹授琏交州刺史号曰大胜王宋太祖兴谕使鋹称臣不从遂击平之鋹素衣白马以降封恩赦侯顷之而丁琏亦内附宋封为交趾郡王自是后交趾代称王矣琏死弟璇嗣年尚幼而大将黎桓擅权劫迁璇于别第举族禁锢代总其众太宗闻之怒遣将孙全兴等从水陆两路讨之稍失利桓志愈骄负阻山河屡为寇害渐失藩臣之礼矣宋帝志在抚宁不欲问罪而桓亦时遣使入贡宋遂封为交趾郡王桓死子龙挺杀兄龙钺而自立苛虐不法国人不附李公蕴遂杀龙挺自称留后遣使奉贡李公蕴者龙挺所亲信臣也宋以黎桓不义而得公蕴尤而效之甚可恶也然以蛮俗不足责遂封公蕴王号如故公蕴卒子德政立卒子日尊立卒子乾德立会知封州刘彝听偏校言以为安南可取大治戈船交人来互市者率皆遏绝表疏上诉亦不得通于是大举入寇连陷钦连邕三州屠其民五万余口神宗怒遣将郭逵赵卨等讨之大破交兵乾德惧遂奉表乞再修职贡迁所夺州县寻约归三州官吏千人久之方送民二百二十一口男子皆刺额年十五以上刺曰天子兵二十以上曰投南朝妇人刺左手曰官客悉载以舟而泥其户牖中设灯烛日行三十里则止而伪作更鼓以报凡数月乃至盖以绐示海道之远也自是朝贡不绝矣乾德卒凡五传而昊旵立昊旵卒无子以女昭圣主国事寻遂为其壻陈日煚所有云自公蕴传凡九世而亡其名曰日曰乾曰阳曰天曰龙皆有僭上之意而宋朝以其僻在海隅不复与较也元时遣将兀良合台攻诸夷之未附者先遣使二人往谕交趾陈日煚缚二使者以破竹束体入肤禁诸狱中元大怒遣将彻彻都等分道进兵讨之破其国而日煚走海滨弱不能支久之归附元封其子光昺为交趾郡王光昺死子日恒立卒子日燇立自日煚后虽累世入朝而元责其贡物太重故多有时入寇掠者然终不能为元敌也我朝洪武元年遣汉阳知府易济颁诏安南其王陈日煃遣陪臣同时敏段悌黎世安等朝贡请封上即遣学士张以宁典簿牛谅往封日煃为安南王以宁等十月至安南界闻日煃已先殂侄日熞嗣立以宁护诏印洱江上使牛谅入其国先谕旨安南遣陪臣阮汝亮来迎请即授诏印日熞以宁不许曰奉诏封尔先君耳非世子名尔国当遣使上请必得旨然后敢授于是日熞遣陪臣杜舜卿等告哀请命于朝以宁留安南候命因教安南人行三年丧及稽颡顿首拜谒诸礼仪其后上闻之大喜赐以宁诗奖谕之明年舜卿以日煃讣音来告且为日熞请封上乃自制祭文以翰林院编修王濂吏部主事林唐臣赍诏往封日熞嗣王并取以宁所护印诏赐物畀之使至日熞率其臣郊迎及俯伏听诏北面跪受稽颡如藩臣礼日熞遣使随王濂等还朝入贡谢张以宁亦还卒于途未几安南陪臣陈叔明以兵收其王左右杀之使人弑王日熞遣使来贡表署叔明名主客部已受表寻取阅副封见其名异曰此必有变亟白尚书诘之使者不敢讳直言日熞为叔明所逼而死遂篡位礼部以闻上曰岛夷何敢狡诈如此却其贡不受久之叔明复为宗人陈煓篡立遣使贡方物甚丰上置之不问第敕谕其贡物过丰而已后煓攻占城病死海滨使来告哀上遣使往祭之是时日焜嗣王日焜者叔明之子也踰年日焜为其国相黎季犛所弑季犛改国曰大虞自称太上皇使其子胡  （页331上右列8）为国主诈称陈氏绝而  其甥也求权署国事朝廷从之未几老挝宣慰使刁缘遣使护送日焜孙添平走京愬其实季犛惧上表请添平归还以国诏遣广西都督黄中吕毅前大理卿薛岩等护送添平还及入境季犛遣陪臣黄晦卿等迎候礼甚恭具牛酒犒师中等遣骑觇之壶浆属路无他也遂进渡鸡陵关山路险峻林莽蒙密军行不得成列会天雨季犛乃伏兵山谷中众数万鼓噪出断桥后骑不得前遂劫添平擒杀之岩亦死中等引还事闻文皇怒四年以新城侯辅西平侯晟等二十五将军率各省兵从广西云南两道出讨安南而以尚书刘俊黄福参赞军务上幸龙江誓师送之辅等至安南先传檄数季犛罪二十谕其境内以立陈氏后意然后帅兵进之是时安南恃宣洮富良诸江为固闻王师至遂缘北岸树栅更筑土城城栅相连亘九百余里江南岸列置桩内诸江口俱下捍木以逆舟楫其土城高峻城外设重濠濠内密置竹签外坎地以陷人马辅下令军中曰彼所恃此城吾辈报国立功在此一举先登者赏不次于是将士踊跃期夜袭城以举火鸣角为号四鼓都督黄中等衔枚舁攻具越重濠薄城下以云梯附城都指挥蔡福先登诸将士继之火举角鸣安南兵仓皇矢石不得发皆散走师悉入城复巷战列象为阵辅等以画狮蒙马神铳翼而前象皆股栗多中铳箭伤遂退走交军众溃乱杀其帅梁民献祭伯乐等追至伞圆山死者不可胜计顷之遂克东西二都凡宣江洮江等州县皆降自是季犛将士气沮辄战辄败前后斩首四万余级溺水者不可胜计大获其战舰兵仗诸郡邑相继来降季犛遁去我军遂穷追季犛父子于奇罗海口悉获之诏求陈氏后已绝乃郡县其地置交趾布按都使司府十七州四十七县一百五十七敕尚书黄福兼布按二司事敕辅晟求交趾有行能学艺者送京师擢用九月辅遣柳升露布献俘季犛苍及伪将相下狱余皆赦之进封辅英国公晟黔国公封柳升安远伯余各升赏有差时永乐六年七月也八月交人简定邓悉反晟讨之失利七年敕辅讨之擒简定磔于京踰年而陈季扩复叛自称大越皇帝季扩者即简定之从子也称陈氏后以惑众其势重于定辅复率众往讨转战连年始获之自辅之下交南凡三获伪王威震西南夷中顷之召还而中贵人马骐者贪而残苛失众心黎利遂乘之反捕之不胜赦之不服宣德元年遣王通柳升等帅兵由广西云南两道出讨之升等师至交趾隘留关黎利及诸大小头目具书遣人诣军门乞罢兵息民立陈氏后主其地升等受书不启封遣人奏闻时利于官军所经处悉列栅拒守官军连破之直抵镇夷关如入无人之境升勇而寡谋不严戒备前至倒马坡独与百数十骑先驰渡桥既渡而桥遽坏后队阻不得进交人伏兵四起升中镖死从升者皆陷没副总兵梁铭参赞尚书李庆郎中史安主事陈镛李宗昉等皆死惟主事潘原大脱归通闻升死惧不敢出乃与利约和利遂上书谢罪且乞封时宣宗厌兵意欲弃交趾未决乃集诸大臣议张辅等言不可而内阁士奇荣力劝弃之遂然其言乃遣兵侍罗汝敬等赦利求陈氏后立之又敕通等班师内外镇守三司卫所各府州县文武吏士携家来归通至京群臣劾通及马麒论死系诏狱而利上表言陈氏已绝于是遣礼侍章敞通政徐琦册利权署安南国事然利已窃改元帝其国中矣利卒凡六传而琱立郑惟铲与陈真等共杀之而立伪沱阳王譓是时伪武川伯莫登庸典兵柄久之逐譓而自立国号大越无何传位于其子方瀛而登庸自称太上皇譓恐遇害避居清华府登庸复出兵攻之譓走老挝国以嘉靖九年九月愤悒死而譓故臣共立其子宁居于清化府之木州漆马江与老挝隔界登庸屡遣兵攻之而老挝时为援不能克无何宁来请兵乃下兵部议以咸宁侯仇鸾尚书毛伯温等往讨之会两广抚守臣厌兵而莫氏先已上表言黎譓无子垂死时与群臣议登庸父子有功于国召登庸子方瀛入付以印章令嗣主国事黎宁乃乱臣阮淦之子冒称黎姓者也其所自列如此然大抵皆诬罔辞也伯温等至交趾与诸将经画既定兵众渐集驰檄谕其臣以朝廷兴灭继绝之义讨罪止于登庸父子有能举郡县降者即以郡县授之擒斩莫登庸父子来降者赏二万金官显秩又谕令莫登庸父子果能束身归罪尽籍土地人民纳款听命亦待以不死于是伯温等驻师安南境登庸惧遣使诣军门乞降躬听处分词颇卑切伯温等承制许之约以十九年十一月初三日来降守臣于镇南关近地修设幕府将台以待时登庸子方瀛已死乃留孙福海于其国至日登庸与侄莫文明并酋目阮如桂等四十余人入关各尺组系颈诣所设阙庭徒跣匍伏稽首跪上降表复诣军门匍伏再拜尽籍国中土地军民职官悉皆处分所侵四峒境土愿以内属仍请每领正朔遵奉旧赐印章谨护守以候更定于是伯温等宣谕朝廷威德暂令归国候命伯温等疏上诏从之乃降安南国为安南都统使司以登庸为都统使从二品子孙世袭别给银印旧所僭拟制度削去令三岁一贡黎宁仍令守臣勘访果系黎氏之后授与所据四府境土以承宗祀否则已制下莫登庸已死伯温等复上疏请以制命授其孙福海从之遂班师伯温等进秩赏赉有差未几福海复为黎宁所逐黎氏仍据国莫氏窜居南海岛朝廷置不问而黎氏朝贡至今不绝其俗夷獠杂居粗知礼义犷悍喜斗重富轻贫一年三稻一岁八蚕地多鱼盐之利惟交爱人倜傥好谋欢演人淳秀好学其译呼天为雷地为得日为霭月为荡其山川佛迹山[景物清丽为一方胜概]安镬山[出美石汉豫章太守范宁尝遣吏于此采石为磬]艾山[人迹罕至上有仙艾春开花漂落至水鱼吞之至龙门江化为龙]龙门江[其傍有穴出鹦鹉鱼色绿口曲而红此鱼能化为龙]龙溪[昔陈氏夜过江不能渡忽得一桥渡之回顾不见及有国改名龙溪]富良江其产有苏合油其树生膏为油或云合诸香汁为之]鸡舌香[可以口含不入衣服其木辛厉禽兽亦不能至花熟随水出香乃酿花而成者]都梁香[似藿香]浮沉藤蕳子藤[实皆赤色可食]人子藤[其子如人状烧之集象彼处极难得]千岁子[有藤蔓出土上子在根下]庵罗[果中极品俗名香盖]石栗[生山石罅中花开三年方结实土人珍之]九层皮[脱至九层方见肉熟而食之其味类栗]诃罗勒[皮肉相着交爱州者为佳]枫树子[大如鸡子烧之甚香]古度树[一名柁不花而实实从木皮中出如缀珠然黄时即食时久则其中化为纹蛾飞出]木绵树[实如酒杯皮薄中有如丝绵者色正白破一实得四五斤]欀木树[皮中有屑如白米可作饼食]莎树[亦有米可食]由梧竹[长三四丈围三尺可作梁柱]如何[九百年一实形如枣长五尺]赤絮[漆也有土赤如胶以木枝入其中则蚁出缘而生漆赤色坚明]蚁子盐醢[溪洞人收蚁卵盐为酱甚珍贵之]象牙簟[抽牙丝织成者]猩猩[人面豕身能言嗜酒]白鹿白雉[俱纯白色]狒狒[长臂黑身披发见人则笑]大蜈蚣[皮可鞔鼓肉白如瓠暴为脯味佳]红飞鼠[茸毛肉翼每雌雄伏花蕉间得其一则其一不去南中妇人采之以为媚男之药]辟寒犀[色黄如金以金盘置于殿中暖气袭人唐开元中交南献此物]辟珠[大者如指辟铜铁者铜铁不能损辟竹木者竹不能损犯以他物则毁矣常附胎于椰子槟榔诸果上谓之圣銕]为奇
论曰安南东至海西抵老挝南接占城北连思明殆雄视南方之国也自汉武灭平南越之后列为郡县叛服无常中国未尝一世忘兵革矣后乘五代之弱乃自称王宋卒不能收复故境遂益恣睢偃然自据及闻我圣祖龙兴贡使相寻称臣请封始未尝不效顺而后稍骄桀杀我使臣也文皇剿平而郡县之岂非王法宜尔哉盖炎荒万里之远纵之则虎踞其外守之则蠧耗其内余固谓文皇之讨天威也宣宗之弃远虑也二帝之识同一揆矣厥后王师甫至莫登庸系颈徒跣匐伏纳款贻谋之善此足征焉

《咸宾录》南夷志卷六 占城
占城古越裳氏汉象林后为林邑国唐环王国宋名占城元与国朝因之周成王时越裳氏重九译而献白雉以后罕通及汉定南越之后为象林县属交趾者数百年汉末大乱县功曹子有区连者杀县令自称林邑王子孙相承吴时通使其后王无嗣外孙范雄代立雄死子逸嗣逸死奴文篡立文者曰南夷帅范幼家奴也尝牧牛于山涧得鳢鱼二化为铁因以铸刀刀成文向石呪曰若斫石破者当王此国因斫石如断刍稿文私心异之范幼尝使之商贾至林邑因教林邑王作宫室及兵车器械王宠任之后乃谗言诸子各奔他国及王死无嗣文伪于邻国迓王子置毒于浆中杀之遂胁国人自立后稍攻破旁国并有众四五万又陷日南袭九真势遂滋大文死子佛立晋日南太守灌邃帅兵讨之追至林邑佛请降自佛五传而至文敌为扶南王子当根纯所杀大臣诸农平其乱自立为王诸农死子阳迈立阳迈初在孕其母梦生儿有人以金席藉之其色光丽夷人谓金之精者为阳迈若中国云紫磨者因以为名宋初遣使贡献以阳迈为林邑王阳迈死子咄立每献使贡献献亦陋薄而寇盗不已文帝忿其违慠遣檀和之宗悫萧景宪伐之景宪为先锋攻城克之乘胜即克林邑咄父子并挺身逃奔获其珍异皆是未名之宝又销其金人得黄金数十万斤其后历宋齐梁陈朝贡不绝矣隋文帝既平陈天下无事群臣言林邑多奇宝者于是隋帝遣将刘方等击之其王梵志率其徒乘巨象而战方军不利乃多掘小坑草覆其上因以兵挑之方与战伪北梵志逐之其象陷军遂乱方大破之遂弃城走入其郡获其庙主十八枚皆铸金为之盖其有国十八叶矣方班师故地遂空梵志收合遗人别建国邑更名环王唐贞观初王头黎献驯象镠锁五色带朝霞大火珠其言不恭赦不问又献五色鹦鹉诏还之头黎死子镇龙立献通天犀后镇龙为其臣下所杀大臣共立头黎女为王诸葛地头黎之姑子也父得罪奔真腊女王不能定国大臣复共迎诸葛地为王妻以女天宝中献火环大如鸡子状如水晶日正午时以艾藉珠辄火出云得之罗刹国自后罕通周显德中占城遣使来献有通犀带菩萨石又有蔷微水洒衣经岁香不歇猛火油得水愈炽国人用以水战宋时四百余年朝贡不绝贡物有琉璃犀角象牙孔雀龙脑香大食瓶驯象狮子红白鹦鹉紫矿沉檀诸香等物地与交邻数为交趾所侵故入贡时辄以讨交趾为请宋以交趾通不绝勿许也淳熙间占城以舟师袭破真腊庆元以来真腊大举入占城复仇俘其主戮其臣仆剿杀几无噍类更立真腊人为王元至元中遣右丞唆都往谕占城王明年其王遂表贡方物称臣内属元命唆都即其地立省以抚安之既而王太子补的专国元使往暹国及马八儿国经占城者皆被执于是占城行省遣将陈仲达刘金等率兵四面攻之占城大败国王孛由补剌者吾弃行宫烧仓廪与其臣逃入大州西北鸦候山元兵攻大州王遣其舅宝脱秃花等诣行省来降献杂布二百匹大银三锭小银五十七锭碎银一瓮来归款又献金叶九节标枪言国王中创病太子补的被伤已死俟王病少愈诣阙进见也行省寻遣人觇之语皆伪情王实聚兵三万余于鸦候山遣使交趾真腊阇婆等国借兵期与元兵交战于是行省遣万户张颙等往攻王所栖之境其地山林阻隘不能进占城人旁出截归路军皆死战得解还营顷之江淮省遣万户忽都虎等至占城助唆都军见已班师遂令百户陈奎招其国王来降王遂奉表归款元自是不复加兵矣我朝洪武二年遣吴用颜宗鲁杨载等使占城爪哇日本等国赐玉玺书是年遣使朝贡我遣使封阿答阿者为占城国王未几上闻安南占城相攻占城遣使来告乃命编修罗复仁主事张福以诏谕之令宜畏天守分各罢兵归国如互执兵端祸不能逃诏至二国各听命四年占城复遣使奉金叶朝贡言安南数侵境乞赐兵器乐人俾安南知我乃声教所被输贡之地不敢欺凌上怜之命中书省咨言即谕安南罢兵兵器不尔吝但以安南故赐尔是助尔构兵也乐器有声律华夷方言本异中国人不可遣遣尔国人能习华音者来习乐十六年遣子贺圣节赐勘合文册二十四年使至以臣弑君故绝之永乐四年敕王占巴的赖得黎贼父子及其党恶即械送京尚书陈洽在南交军中驰奏占城国王占巴的赖奉命出兵讨安南阴怀二心愆期不进及进至化州辄肆虏掠又以金帛战象资季扩季扩亦以黎苍女遗之复约季扩舅陈翁挺等三万余人侵升华府隶四州十一县地驱掠人民罪下季扩一等耳请发兵讨之上以交趾初平不欲穷兵远夷遣使谕王归我侵地命三年一贡正统六年国人请封其嗣王成化中遣使册封正使卒海上副使论罪戍边弘治中复遣使告安南侵据状乞命官往正其罪上欲从之徐溥等上言春秋王者不治夷狄今若遣使往至安南彼小必掩过饰非大必执迷抗命置之损威击之贻患尤大宜勿听乃止其国南距真腊西距交趾东北际海自闽长乐五虎门西南行顺风可十日至其地自广州发舟顺风八日可至俗犷悍果于战斗商船至即差官监盘十取其二外听交易尚释教王冠三山金花玲珑冠衣白跣足乘象或黄牯车每视朝有美女三十人侍从官属皆膜拜臣茭叶冠男蓬头女后椎结所居茅茨不得踰三尺民衣紫衣衣玄黄罪死出入乘象马粒食亦鲜食杀牛祭鬼驱象逐邪市用金银焚衣祭天地性好洁日三五浴以脑麝涂体以诸香熏衣地不产茶惟以槟榔止渴酿酒瓮中俟熟宾主绕瓮坐筒而咂且咂且注水味尽而止文书用羊皮及黑木皮无闰月昼夜各分五十刻其刑罪轻者以四人拽伏于地藤杖鞭之罪当死者以绳系于树用梭枪齐喉而殊其首若故杀劫杀令象踏之或以鼻卷扑于地犯奸者男女各入一牛以赎罪负国王物者以绳拘于荒塘物充而后出之王当贺日沐人胆汁将领献人胆为贺第不用中国人胆传云往年有用华人一胆者是日一瓮之胆尽皆朽腐王即病死故戒之王在位三十年即入山茹素受戒令子侄摄国居一岁吁天誓曰我不道当充虎狼食或病死期年无恙复入为王若民入山为虎所噬或舟行被鳄鱼之厄其家诉于王王命国师作法诵呪书符投名死所虎鱼即自投赴请命杀之若讼曲直难辨者令过鳄鱼潭曲者鱼出食之直者虽过其前鳄鱼自避[此与梁书所载扶南事同]国中人非日午不起非夜半不眠有妇人号尸致鱼者目无瞳夜飞头入人家食小儿秽气头返合体如故失其体不得合则死矣昔汉武时因墀国使者云南方有解形之民能使头飞南海左右手飞东西海至莫头还肩上两手遇疾风飘于海外即此是也其译语呼天为剌仪地为打纳日为仰胡锐月为仰不蓝其山川金山[山石皆赤其中产金夜则出飞状如萤火]不劳山[犯罪则送此山令自死]为大其产大火珠[与唐时所献火环同]菩萨石蔷薇水猛火油[见前]奇南香[惟产此国]生金[即金山所产者]吉贝[树名也其华成时如鹅毳抽其绪纺为布亦染五色]野牛[性甚狠见人身穿青者必逐扺触而死]海枣[树如栟榈实大如瓜五年一实味甚甘]观音竹[如藤长二丈节长二三寸色黑如铁]千步草[佩之香闻千步南海皆有之]妇人鱼[状如妇人形发皆具出没波中东海亦有之]海镜[如蚌（页337上左列3）中有红蟹子小如海镜饥则蟹出拾食蟹饱归腹则海镜亦饱也]宝母[状如美石每月望夜以置海边可集诸宝世不一见]澄水珠[投浊水中则其水莹然澄彻可爱]为奇
论曰林邑占城故越裳氏诸史载之第考越裳氏之事则有大谬不然者盖当周成王时越裳贡雉使者曰吾受命国之黄耉天无烈风淫雨海不扬波三年矣意者中国有圣人乎故越万里来献周公归之王荐于宗庙久之使者欲归迷路公锡以骈车五乘皆为指南之制使者载之由扶南林邑海际期年而至国焉今占城之地路从闽广顺飚不踰旬日可至奚待期年且又云由林邑海际而行何也在秦汉既名林邑乃后汉及王莽时有书越裳贡白雉者此又曷以称焉余本志中但列越裳之名而略其事盖疑之也第以势力孱弱之国地邻安南辄受侵辱故入贡时辄以讨安南为请夫夷狄相攻中国之利也帝王驭夷如驯鸟然宁饥勿饱饱则搏风而逝矣傥助之兵而令占城得志安能必其后之向化如今日哉圣祖知之故诏谕安南罢兵勿从其请一以外杜夷奸一以内恬民事其神谟远略代罕俦焉彼区区越裳之献又未足为今日重也

《咸宾录》南夷志卷六 真腊
真腊本扶南属国汉成帝时献万年蛤夜光珠帝以蛤赐赵后以珠赐婕妤后久未通至隋复通中国唐初其王质多斯那并扶南其势遂盛扶南者其先有女人为王号曰柳叶年少壮健祼体披发不制衣裳其南有徼国事鬼神者字混填梦神赐之弓乘贾人船入海混填晨起即诣庙于神树下得弓便依梦乘船入海至扶南外邑柳叶人众见船至欲取之混填即张弓射其舶穿度一面矢及侍者柳叶大惧举众降混填混填乃教柳叶穿布贯头形不复露遂治其国纳柳叶为妻生子分王七邑其后王混盘况以诈力间诸邑令相疑阻因举兵攻并之乃遣子孙众分治诸邑号曰小王盘况年九十余死立中子盘盘以国事委其大将范蔓盘盘立三年死国人共举蔓为王蔓勇健有权略复以兵威攻伐旁国咸服属之自号扶南大王乃治作大船穷涨海攻灭旁十余国开地五六千里后为其娣子旃篡立蔓死时有乳下儿名长在民间至年二十乃结国中壮士袭杀旃旃大将范寻又杀长而自立吴时遣中郎康泰宣化从事朱应出使其国国人犹祼唯妇人着贯头泰应谓曰国中实佳但人亵露可怪耳寻始令国内男子着横幅大家截锦为之贫者用布晋武帝穆帝时俱遣使来贡其后王 陈如本天竺婆罗门也有神语曰应王扶南 陈如心悦南至盘盘扶南久闻之举国欣戴迎而立焉复改制度用天竺法 陈如死其后王梁书具载有世次名号历宋齐梁朝贡不绝梁大同初遣使献生犀又言其国有佛发长一丈二尺诏遣沙门释云宝随使往迎之其发青绀色以手伸之随手长短放之则旋屈为蠡形案僧伽经云佛发青而细犹如藕茎丝佛三昧经云我昔在宫沐头以尺量发长一丈二尺放已右旋还成蠡文则是真为佛发也顷之其国有人持一碧玻璃镜来贸易者镜广一尺五寸重四十斤内外皎洁置五色物于其上向明视之不见其质问其价约钱百万贯举国不识莫有酬其价者以示杰公杰公曰是上界之宝也当为国王及大臣所藏尔胡客何由得之必窃盗至此者胡人逡巡不能对俄而其国遣使追访果如所言隋时其王姓古龙遣使贡献唐贞观中贡白头国二人素首白身如凝脂然未几真腊灭之据有其地扶南遂亡真腊自武德至圣历间凡四来朝至神龙中分为水陆真腊二国大历中其副王婆弥及妻来朝献驯象十一擢婆弥试殿中监赐名宾汉是时德宗初即位珍禽奇兽悉纵之蛮夷所献驯象畜苑中元会充庭者凡三十二悉放荆山之阳元和中水真腊亦遣使贡献言属国有道明国无衣服见衣服者共笑之盖几与禽兽为群矣宋政和至绍兴间朝贡不绝朝廷封其王与占城等焉淳熙间占城袭破其国真腊人养精蓄锐十有余年大举入占城更立真腊人为王于是占城遂为真腊属国矣我朝洪武六年国王忽儿那遣使表献方物赐大统历文绮自是朝贡不绝昔元时周达观出使其国著有真腊风土记载其事甚详其最异者言国主每夜卧一金塔上有九头蛇精系女身来与国主同寝交搆二鼓方出可与妻妾同睡若此精一夜不见则王死期至矣若王一夜不往亦必获灾祸亦有儒释道三种呼儒为班诘于顶上以白线挂之别其为儒也呼道为八思其国中道教少亦不甚尊呼僧为苎姑其教最盛王公庶人皆敬畏之如神明然民家养女至八九岁必命僧去其童身名曰阵毯盖官司于中国四月内颁命阵毯之家先行申报然后行其事秘不令唐人见之阵毯后必用金银布帛等物与僧赎身否则此女终为僧有矣前此父母必与女同寝以后斥于房外任其所之刑无绞斩重罪则坑之次则断手足耳鼻次则罚金而已其土地灵人多术法如辨盗真伪置其手油锅中真为盗者手即腐烂否则皮肉如故又辨讼曲直令两家各坐一小石塔三四日其理曲者必获证候或身生各病理直者略无纤事谓之天狱妇多淫国多两形人每日十数成群行于墟场间常有招来唐人之意反有厚馈人死则掷野旷中俟有鹰犬类来食顷刻而尽则谓父母有福否则谓之恶报今亦渐有焚者男女椎髻以去发为服制国王仍用塔葬交易皆妇人唐商人到彼必先纳一妇为便其见唐人亦颇加敬畏呼之曰佛云余观通典通考各代史异域志诸书所载俱未有如此之异者但言其国地无霜雪自四月至九月日夕皆雨水高十丈巨树尽没民移入山居至十月绝无雨水民复还耕种王三日一听朝坐五香七宝床上施宝帐以文木为竿象牙金钿为壁其冠屡服制大都尽华饰也民俗亦侈靡以锦围身故谚云富贵真腊官名与占城同辄与参半朱江二国和亲数与林邑陁柏二国战争其人行止皆持甲杖王初立日其至戚兄弟并刑残之令别处供给不得仕进法无牢狱有罪者先斋戒三日乃烧斧极赤令之捧行七步蕃杀汉人即偿其死汉杀蕃人罚金而已人死以五香木烧尸收灰以金银盆盛之贮之水中贫者或用瓦亦有不焚送尸山中任野兽食者其邻有西棚国天隅有一窍极明土人称为天门云女娲氏之所不至也其译语父为巴駞母为米姑兄为邦弟为补温其山川则陵伽钵罗山[上有神祠神名婆多利祭用人肉每以兵二十人守卫之王及国人甚加敬畏]其产嘉果建同[鱼也鼻如象吸水上喷高五六十尺四足]浮胡[鱼也嘴如鹦鹉八足]大鱼[望之如山每五六月中毒气流行即以白猪白羊祭之不然其岁荒灾]风母[似猿打死得风即活惟以菖蒲塞其鼻则死不复生矣交趾亦有之]却尘兽[其皮不沾尘故名元载宠姬薛瑶英曾以为褥高丽亦有之]金颜香[香乃树脂有黄白黑三色白者为佳能聚众香番人以之涂身]毗野[实似楮]婆田罗[实似枣]歌毕佗[实似李]鳄鱼[大者如船四足类龙特无角耳肚甚脆美]美人酒[美人口中含而造之一宿而成]为奇
论曰真腊自古通贡俗同诸夷而周达观所纪独异群书至辨盗辨讼事西南诸国多有此俗非特真腊然此何故也盖地迩印度奉佛甚谨善恶报验佛法固然尝读内典见有阿阇王令醉象蹋佛佛以慈善根力舒五指成五狮子以布醉象事又有西土龙树与善呪婆罗门角力婆罗门化大池莲坐其上龙树化白象入池鼻举莲花高掷婆罗门事此恶验也又有毗奢利国有人如马祼露见王号呼王运神力分身为蚕顷乃得衣事又有波斯匿王收五百贼剜其两目弃入坑中尔时群贼苦痛念南无佛达摩以慈善根力吹药令入贼目悉平事此善应也诸如此类不可胜述余恐士人以真腊事为诬故偶叙之末云

《咸宾录》南夷志卷六 爪哇
爪哇汉晋以前未闻唐为诃陵宋为阇婆元为爪哇国朝因之唐贞观中诃陵王遣使者贡金花等物至上元间国人推女子为王号悉莫威令整肃道不举遗大食君闻之赍金一囊置其郊行者辄避如是三年太子过以足躏金悉莫怒将斩之群臣因请悉莫曰而罪实本于足可断趾群臣复为请乃斩指以徇大食闻而畏之不敢加兵大历中诃陵使者三至元和中献五色鹦鹉频伽鸟咸通中献女乐又献金花帐温凉床龙鳞席凤毛褥玉髓香琼膏乳宣宗陈之以迎佛骨自后罕通宋元嘉中奉表入贡淳化初国王穆茶罗遣使贡方物甚夥使者言其国与三佛齐有仇怨互相攻战山多猴不畏人呼以霄霄之声即出或投以果实则有大猴二先至土人谓之猴王猴夫人食毕群猴食其余其邻国名婆罗门有法善察人情人欲相危害者皆先知之诏赐金币甚厚赐良马戎具以从其请大观后朝贡不绝寻以南郊事授中国官职封为阇婆国王食邑二千余户自是宋每遇大礼加阇婆王官邑以为常矣元至元中诏史弼高兴等征爪哇水陆并进军会船中无水海水咸不可食士饥渴欲死史高拜天祝之寻以枪插海滩中清泉涌出因名圣水士卒得天赐遂大奋击杀伤甚众寻抚谕降之至我朝其国分东西二王洪武时凡两遣使来贡已而我使至三佛齐爪哇要而杀之置不问至永乐三年东王孛人之达哈遣使请印与之五年西王都马板灭东王时我使过东王城西王杀我百七十人后惧遣使谢罪敕令偿死者黄金六万两而爪哇遣使贡万两上蠲其金曰朕利金耶令远人知畏尔十六年献白鹦鹉令三年一贡其国天无霜雪四时常热王居不甚丽民皆茅茨其国有四处王无常居往来四处之间一曰杜板民千余家二人为长圣水在焉一曰新村原系沙滩之地因中国人来此居遂成村落民甚殷富各国番船到此货卖一曰满者伯夷民二三百家头目七八人以辅其主曰苏鲁马益民千余家亦有村主有大洲聚猴数万惟一老雄猴为主一老番妇人侍立其傍俗妇人求嗣者备酒肉饼果等物祷于老猴老猴喜则先食其物众猴随分食之寻有雌雄二猴前来交感为验此妇归家便即有孕否则无孕且又能作祸故人家多备食物祭之传言唐时其家人有五百口男妇凶恶忽一日有僧至其家取水噀之五百人俱化为猴惟一老妪未化今旧宅犹存此亦大奇事也其四处人亦有西番胡人唐人土人三种胡人久居服食雅洁唐人持斋受戒土人有名无姓猱头赤脚无椅榻匙筯啖食蛇蚁虫蚓与犬豕同寝食不为秽也男必佩刀刀极精巧不设刑禁轻者许以物赎重者藤系杀之其民不为盗道不拾遗谚云太平阇婆是也书同琐里无纸笔惟以尖刀刻于菱蔁叶上亦有字法市用中国古钱病不服药但祷神求佛其人死尸不朽丧有水葬火葬犬葬惟死者所欲女人有毒中国人与之交接则苦疮或致死若涎液露着草木即枯其国俗四季每月望夜前后番妇数十人聚众成队一妇为首众妇随行月下首妇唱则众妇皆和至亲友富贵家则赠以钞帛等物每十月有竹枪会其国王及妃各乘一车至会所令男子二人为偶各执竹枪妻各执短木列其旁及交敌三合妻各以短木隔之曰那剌那剌则退设中枪死王令胜者与死者金钱一个死者妻即随胜者而去旧传鬼子魔于此地与一罔象相合生子百余啖人血肉人被啖尽一日雷震石裂中坐一人众异之奉为国主即领兵驱逐罔象而不为害相传至今其国之移文后书一千三百七十六年考之乃肇启汉初时也旁有苏吉丹国祼体跣足俗甚丑恶其东则女人国[见朝鲜志]愈东则尾闾之所泄非人世矣亦有飞头食人者众共祠之名曰虫落因号落民地凡自泉州发舟一月可至其山川鹦鹉山[出鹦鹉]八节涧[元史弼高兴会兵于此]其产有彩鸠绿鸠红白鹦鹉倒挂白鹿白猿白猴[俱纯白色唐宣宗时南海蛮献白猿脂数瓮]榔极[如枇杷内有白肉二块味佳]蚕吉杮[如石榴]虾蝚丹[树也其中出酒又有桄榔柳花酒]盐[从山穴中涌出国人食之]为奇
论曰昔郅支楼兰汉诸夷中大国也邀杀汉使陈汤傅介子犹击斩之今爪哇蕞尔小蛮横行猖獗其罪过于郅支楼兰远矣倘兴师伐罪势如破竹第帝王一怒必伏尸流血故圣祖重行之诏罚以金寻又却之曰令远人知畏尔君子谓是举也德莫厚焉威莫加焉俾四夷闻之争向化矣

《咸宾录》南夷志卷六 三佛齐
三佛齐即旧港国又名浡淋东南海中大国也唐天祐初遣使贡方物宋自建隆以至淳熙朝贡不绝贡物则有水晶火油象牙乳香蔷薇水万年枣偏桃白沙糖水晶指环琉璃瓶珊瑚树昆仑奴昆仑奴者能踏曲为乐者也我朝洪武时国王怛麻沙那凡三遣使朝贡赐大统历文币顷之其使从我招谕拂菻时其王怛麻沙那死赐王子麻那者巫里三佛齐国王印有广东人陈祖义者脱罪避居其国久之得为将领暴掠番商永乐中太监郑和至三佛齐祖义乡人名施进者诉于和和擒祖义献俘阙下以进代之进没女二姐嗣其地自广州发舟正南行半月可至自泉州行月余可至番舶辐凑多广东漳泉人土沃宜稼穑谚云一季种谷三季生金言米谷盛而为金也习水战服药刀不能伤遇敌敢死邻国畏之水多土少惟将领陆居民率架筏水中架梁柱不输租赋有事随时调发语言如爪哇市用钱布并烧炼五色珠字用梵书以其王指环为印王出入乘船身缠花布卫以金镖俗称其王为龙精不火食食则大荒不水浴浴则大潦惟食沙糊浴蔷薇露而已前后国王各先用金铸其形质代代勿毁旧传其国地面忽然穴出生牛数万人取食之后用竹木窒其穴乃绝其产物亦多有火鸡[顶有软红冠如红绢二片浑身如羊毛青色其爪甚利伤人致死好食火炭故名用棍朴击不能死与满剌加出者不同]神鹿[高三尺大如巨豕]鹤顶[海鹤顶也为带甚佳]血结[治伤妙药]蔷薇水金银香[色白如银]腽肭脐[形如狐走如飞取其肾以渍油名腽肭脐]为奇
论曰海滨诸国两粤亡命多遁归之大都能导夷人作逆如日本事可概见也第三佛齐势孱弱尔陈祖义施进俱系叛贼谓宜先诛祖义旋及施进即不然槛进抵京以杜后来可也曷为官之同罪异罚郑和失之矣

《咸宾录》南夷志卷六 暹罗
暹罗本暹与罗斛二国暹国汉赤眉之遗种也土瘠不宜耕种罗斛土腴衍多获暹人岁仰给焉自古不通中国元至正间暹人降于罗斛合为一国进金字表欲元遣使至其国比至元已先遣使彼盖未之知也赐来使素金符佩之使急追诏使同往大德初暹国主上言其父在位时朝廷尝赐鞍辔白马金缕衣乞循旧例以赐元赐以金缕衣不赐以马我朝洪武初遣大理闻良辅往谕之国王参烈昭昆牙遣使朝贡并献其国地图上遣人赐以印诰永乐初乞量衡为国中式诏给之顷之其国使与琉球修好为风漂舟至福建省布政司籍记船物请命上曰番邦修好美事也岂可利其物而籍之其令布政司舟坏者修理乏食者给粟俟有便风仍导之去使归暹人戴之自是朝贡不绝而我亦辄遣使封其嗣王成化间其贡使有美亚者乃本朝汀州士人谢文彬也昔因贩盐下海为风飘入暹罗遂仕其国尝至南京为其从子瓒偶遇识之为织殊色锦绮贸易番货事觉下吏始吐实焉嘉靖中国王遣使贡白象及方物白象已毙遗象牙一枝长八尺牙首镶金石榴子十颗中镶珍珠十颗宝石四颗尾置金刚锥一根又金盒内贮白象尾为证隆庆时为东牛国所攻钦赐印信被兵焚无存奏请另给礼部议往彼国取印篆字样并精通番字人员赴京教习后使来遂赐冠服留教习其国由广东香山县登舟顺风计约四十日可至遇东风飘舟西行即舟坏犹可登山东有山名万里石塘者起自琉球国潮至则没潮退方见若东风飘舟至此十无一存者故彼来贡必五六月南风此去则用十一二月北风过此则不敢行矣王宫殿壮丽民楼居上联槟榔片或陶瓦覆之坐卧即于楼上籍以毡及藤席无床几之制惟王以受封天朝故留发臣及庶民俱剪发妇人留发粧髻于后无姓有名为官者称偓某为民上者称奈某最下称隘某葬有鸟葬火葬水葬王死水银灌腹以帛缠之同片脑纳棺中停置一年仍用火化拾骨葬于塔下贵人亦然小罪枷桎游市中大罪杀之河边浮尸水上好诵佛经字皆横书横诵俗颇趍利敬富笑贫言语多类广东婚姻俗浮浇习水战好斗喜寇掠市物少则用海（贝八）多则用银银必经王铁印印过每百两入税六钱方可通行无印纹即私银也三犯者死妇人多智凡事夫决于妻妻与中国人交恬不为耻反以交多者为荣男阳嵌镵铃或一或三富者金银贫者以铜行则有声婚姻用僧取女红帖男额上气候常热无霜雪其译语天为普剌地为佃因日为脉月为晚物产最饶小民多载舟往他国商贩有金钢锥蔷薇露罗斛香[味极清远]奇木[其花须类黑漆匙筯以之饮食油腻不能污偶以染茶随手而消]白鼠[毛白如雪]奇龟[六足]酒[四夷中酒以暹罗为第一]为异

《咸宾录》南夷志卷六 柯枝
柯枝古盘盘国也东连大山西南北皆海汉晋未通宋梁时俱三遣使入贡隋大业中亦复遣使后绝献物有佛画塔图菩提树叶舍利子我朝洪武中来贡至永乐二年王可亦里遣使朝贡十年复遣使请封其国大山诏从之是时太监郑和使至其国国王琐里人也首缠黄白布上不衣下萦丝帨束彩压腰缀椰木叶苫屋国人五种曰南昆与王同类祝发以绵悬胫为贵族次回回人次富有财者曰哲地次牙绘曰革全又次卑贱者曰木爪木爪滨海穴居捕渔为业屋檐不得过三尺上衣不过膝途遇南昆哲地即伏候过乃行王尚浮屠敬象牛建寺范金为佛佛座四旁砌成沟渠中穿一井每旦鸣锤鼓汲井泉以灌佛顶数回已乃礼之有曰浊肌者盖道士流也不剃胎发发缕缕垂后牛粪灰涂体亦取与女行吹大螺妻随之乞钱气候常热多雨五六月间大雨街市成河至八月乃尽市用银钱十五当金钱其山川镇国山[永乐二年封上赐碑文]产蓬蓬奈[肉红味甘夷人干以附远]珠宝香布等物俱佳

《咸宾录》南夷志卷六 讨来思
讨来思即古赤土国也隋时通焉炀帝嗣位募能通绝域者大业三年屯田主事常骏虞部主事王君政等请使赤土帝大悦遣赍物五千段以赐赤土王骏等至于赤土之界其王遣婆罗门鸠摩罗以舶三十艘来迎吹蠡击鼓为乐更进金鏁以缆船月镊金合二枚贮香油金瓶八枚贮香水白叠布四条以拟供使者盥洗其日未时那邪迦又将象二头持孔雀盖以迎使者并致金盘金花以藉诏函男女百人奏蠡鼓婆罗门二人导路至王宫骏等奉诏书上阁王以下皆坐宣诏讫引骏等坐奏天竺乐事毕骏等遣婆罗门就馆送食以草叶为盘具大方丈因谓骏曰今是大国臣非复赤土国矣后数日请骏等入宴仪卫导从如初见之礼王前设两床床上并设草叶盘方一丈五尺上有黄白紫赤四色之饼牛羊鱼鳖猪蝳蝐之肉百余品延骏升床从者于地席各以金钟置酒女乐迭奏礼遗甚厚遣那邪迦随贡方物并献金芙蓉冠龙脑香以铸金为多罗叶隐起成文以为表金函封之令婆罗门以香花奏蠡鼓而送之骏以明年春与那邪迦于弘农谒帝帝大悦授骏等执戟都尉那邪迦等官赏各有差以后不通中国我朝名讨来思宣德六年遣人朝贡其国近山山下有水赤色望之如火杜氏通典载其王姓瞿昙氏名利富多塞不知有国远近称其父释王位出家为道传位于利富多塞在位十六年矣其俗皆穿耳剪发无跪拜之礼以香油涂身尚释敬佛教重婆罗门妇人作髻于顶后男女通以朝霞朝云杂色布为衣豪富之室恣意华美唯金鏁非王赐不得服用每婚姻择吉日女家先期五日作乐饮酒父执女手以授壻七日乃配既娶即分财别居唯幼子与父同居父母兄弟死则剔发素服就水上构竹木为棚棚内积薪以尸置上烧香建幡吹蠡击鼓以送火焚薪遂落于水贵贱皆同唯国王烧讫收夹贮以金瓶藏于庙屋冬夏常湿雨多霁少其产甘蔗酒[杂以紫瓜根味绝美]龙脑香为奇

《咸宾录》南夷志卷六 沙哈鲁
沙哈鲁古投和国也隋时闻焉唐贞观中遣使奉表以金函盛之又献金榼金镇宝带犀象海物等数十品自后未通我朝名沙哈鲁永乐间七十七人来贡其地民淳耻斗物产丰饶覆屋以瓦并为阁而居屋壁皆以彩画之城内皆王宫室城外人居可万余家王宿卫之士百余人每临朝则衣朝霞冠金冠耳挂金环颈挂金涎衣足履宝装皮履官属有将军功曹参军州郡县等官号刑法盗贼多者死轻者穿耳及鼻并钻鬓私铸银钱者截腕国无赋税俱随意贡奉无多少之限以农商为业国人乘象及马一国之中马不过千匹又无鞍辔唯以绳穿颊为节制音乐则吹蠡击鼓死丧则祠祀哭泣又焚尸以罂盛之沈于水中若父母之丧则截发为孝其国市物并贸易皆用银钱小如榆荚有佛道有学校文字与中夏不同物产甚多交易海中诸国西域贾胡辄以廉价得奇货去沙哈鲁人不识也

《咸宾录》南夷志卷六 百花
百花古注辇国也自古未通中国宋祥符中国主茶罗遣进奉使侍郎娑里三文等奉表来贡三文等以盘捧真珠碧玻璃升殿布于御坐前降殿再拜译者导其言云十年来海无波涛故老相传中国有圣人故来入贡其国主表辞亦雅驯大略云伏惟皇帝陛下功超邃古位建大中衣裳垂而保合乾坤剑戟铸而范围区宇神武不杀人文化成廓明明之德以临御下民怀翼翼之心以昭事上帝至仁不伤于行苇大信爰及于渊鱼故得天鉴孔彰帝临有赫显今古未闻之事保邦家大定之基窃念臣微类酰鸡贱如刍狗世居夷落地远华风虚荷烛幽曾无执贽今者窃听歌颂普及遐陬限年属于桑榆阻躬陈于玉帛矧沧溟之旷绝在跋涉以稍难是敢倾倒赤心遥瞻丹阙任土作贡同蝼蚁之慕膻委质事君比葵藿之向日谨遣使三文等五十二人奉土物朝贡[云云]其使离本国凡千一百五十日至广州焉自是数来朝贡其使自言愿将上等珠就龙床脚撒殿顶戴瞻礼以申向慕之诚乃奉银盘升殿跪散珠于御榻下而退谓之撒殿以后来贡者遂以贡物撒殿为常矣元时未闻我朝谓之百花国多奇花故名洪武十一年国王剌丁剌者望沙遣使朝贡其俗尚佛富饶民有罪即命侍郎一员处治之轻者絷于木格笞五七十至一百重者则斩或以象践杀之其宴则国主与四侍郎膜拜于阶遂共坐作乐歌舞不饮酒而食肉俗衣布亦有饼饵尝馔执事有妇人其兵阵用象居前小牌次之梭枪次之长刀又次之弓矢在后四侍郎分领其众国东南约二千五百里有悉兰池国时相侵伐其产真珠象牙珊瑚玻璃龟筒槟榔豆蔻吉贝布兽有山羊黄牛白鹿红猴禽有山鸡鹦鹉倒挂鸟果有余甘[山谷自生实如橄榄始嚼味酸饮水乃佳]藤萝千年枣椰子甘罗昆仑梅婆罗密[实生干上形似冬瓜皮若栗多棘刺内肉层叠味佳子亦可炒食]花有白散丝蛇脐佛桑丽秋青黄碧婆罗瑶莲蝉紫水蕉为奇

《咸宾录》南夷志卷六 答儿密
答儿密古丹眉流国也自古不通宋咸平初国主多须机遣使九人来贡木香十斤鍮镴各百斤胡黄连三十五斤紫（钅丱）百斤红毡一合花布四匹苏木万斤象牙六十一株召见崇德殿赐以冠带服物及还又赐多须机诏书以敦奖之我朝永乐中遣使十八人来朝贡方物诏优礼之其俗以板为屋跣足衣布无绅带以白纻缠其首贸易以金银其主所居广袤五里无城郭出则乘象刑专用箠朴其产犀象 石紫（钅丱）苏木等物

《咸宾录》南夷志卷六 淡巴
淡巴古狼牙修国也梁时闻焉天监中遣使阿撒多奉表辞皆佛语其使言立国以来四百余年后嗣衰弱族有贤者国人归向之王闻乃囚执之其锁无故自断王以为神不敢害逐之奔天竺天竺妻以女俄而狼牙王死大臣迎还为王今上表者乃其子婆伽达多也自后不通中国我朝名淡巴洪武十年国王佛喝思啰遣使朝贡其国风景秀瞻地广产多石城瓦屋王出入乘舆跨马颇有威仪男女咸务耕织常业市有交易国无寇盗称乐土矣物产大略与真腊同

《咸宾录》南夷志卷六 锡兰山[以下俱东南西南海国其世次名号前代难考第以其通贡中国故备列之]
锡兰山在大海中永乐七年遣太监郑和赍诏并赐物谕之其国王亚烈若奈儿琐里人也负固不恭谋害舟师和暗设兵器令众夜半衔枚杀之入其宫生擒国王至九年献俘阙下朝廷赦之还国封国人所推耶巴乃那者为王正统天顺间辄遣使来贡其俗尚释重象牛锻牛粪涂体饮牛乳不食其肉杀牛者死王宫民居旦必调牛粪涂室而后礼佛两手直舒于前两腿直伸于后胸腹皆着地而拜国富饶地广人稠亚于爪哇人死用火化婚姻则亲邻妇人皆两手齐拍胸乳而叫号哭泣为贺男去须毫留发女椎髻皆以布缠之土宜稻市用金钱所经海中有赤卯坞坞人穴居男女祼若野兽然食鱼虾及芭蕉子传云若有寸布在身即生烂疮昔释迦佛过海于此地入水澡浴坞人盗其衣被释迦呪誓以故至今人莫能衣其山川古迹则翠蓝山[产诸宝石顶有巨足迹云是盘古足迹也彼国人言宝石乃盘古泪液结成故有五色光彩]浮沙[中有螺蚌国王令人网取倾入珠池内作烂陶珠为用而货也]石迹[海边山有一盘石印足迹甚长四时有水不干云释迦足迹也山下有寺乃释迦涅盘处真身尚在寺中]其产青米蓝石黄鸦鹘石青红宝石[每遇大雨冲流山下沙中拾取之]龙涎香[见前]为奇

《咸宾录》南夷志卷六 满刺加
满剌加永乐三年王西利八儿速剌遣人朝贡七年我遣太监郑和赐印诰封为王九年嗣王拜里迷苏剌率其妃子及陪臣五百四十人来朝上御奉天门宴王赐王并王妃及子侄赏各有差十二年国王子母干撒于的儿沙来朝告父卒诏命嗣封以后宣德天顺成化时辄遣使来贡成化末给事中林荣行人黄乾亨奉使册封其王溺海死各荫一子入监读书其地瘠卤旧名五峃（页348上右6列）隶暹罗未称国既奉我正朔遂不入暹罗贡俗淳朴尚回回教王白布缠头身穿细花番布如袍出入乘轿男方帕包头女人撮髻脑后俱上穿色布短衫下围白布各色手巾身肤黑如漆间有白者唐人种也民舍如暹罗婚丧大类爪哇地瘠少收人多泛海取鱼蚌为业国有一山泉流溪下民以溪中淘沙取锡煎销成块及织茭蔁簟以通市有龟龙四足长牙啮人又有黑虎能变人形入市其译语呼天为安剌地为布迷日为哈利月为补蓝其山镇国西山[永乐中赐御制碑文]其产火鸡[紫赤其子壳厚踰重钱或斑或白岛夷采之以为饮盏能食火吐气故名与出三佛齐者不同]黑熊黑猿曰麂波罗密[见前]做打麻[树脂结成者夜点有光涂舟水不入]茭蔁簟[其叶织成簟子如荔枝酿为酒]叆叇[观书可助目明]沙孤树[取其皮捣作粉谓之沙孤米]为奇

《咸宾录》南夷志卷六 忽鲁谟斯
忽鲁谟斯永乐三年太监郑和至其国国王遣人贡狮子麒麟马匹珍宝等物其地土沃民富人貌伟顾喜佛恶杀垒石为城酋长深居练兵畜马民亦垒石为屋有三五层者其厨厕卧室待客之所俱在上也男拳发长衫善骑射女编发四垂帛缭其项耳挂璎珞腕腿俱金银镯以青石磨水妆点目唇花纹为美此富家之饰也婚姻用媒妁如中国礼市用银钱国法禁酒有造酒者弃市文武医卜技艺之人绝胜他国国中有大山山四面出四种物一面出盐如红矾块有重三四百斤者可碎之而食亦可刻为器皿一面出红土色如银朱一面出白土若石灰可以粉墙一面出黄土色如姜黄王差人守管各处自有人来收买为用其产松子[长二寸许]葡萄干[有三四样一样紫色如枣一样雪白色如莲子无核一样如白豆紫白色]把晡果[似核桃]万年枣[结霜如糖味太甜难食]大尾羊[重者七八十斤尾阔尺余重有二十余斤行则以车载尾]斗羊[前半纤毛拖地后半如剪净者角上带牌人家畜之以斗]草上飞[见前]福鹿[似驴而花纹可爱]马哈兽[角长过身]驼鸡[见前]各色宝石各色美玉器皿各色水晶器皿花毯番丝手巾为奇

《咸宾录》南夷志卷六 哑鲁
哑鲁小国也洪武初诏谕海南其国来贡俗淳朴言语婚姻等事皆与爪哇相同产飞虎[大如猫遍身灰色有肉翅如蝙蝠能飞不远]金银香[见前]为奇

《咸宾录》南夷志卷六 大 喃
大 喃小国也洪武初国王遣使入贡风俗醇朴男女俱缠头长衫产青白磁器为佳

《咸宾录》南夷志卷六 小 喃
小 喃小国也永乐七年太监郑和至其国国王遣使来贡其地田瘠而谷少岁籍榜葛剌米粮来食男少女多使用金钱其产惟麝香胡椒波罗密等物

《咸宾录》南夷志卷六 亦思把罕
亦思把罕在西南海中永乐中遣四十四人朝贡地广千里四面皆海国有城坚壮王居侈丽产厚俗朴尚佛好施亦有中国人寄寓者

《咸宾录》南夷志卷六 甘把里
甘把里小国也永乐间遣六人朝贡产薄民淳奉佛不事积聚故虽贫无乞丐者

《咸宾录》南夷志卷六 小葛兰
小葛兰小国也永乐中太监郑和至其国王遣人朝贡俗尚佛教尊敬象牛婚丧等事大类锡兰山地亦相近其产青羊[青毛足高三尺]黄牛[重四五百斤]为奇

《咸宾录》南夷志卷六 古里班卒
古里班卒小国也永乐三年国王遣使朝贡其地土瘠产薄气候不齐夏则多雨多寒俗质朴男女披短发假锦缠头红布系身物产无奇

《咸宾录》南夷志卷六 吕宋
吕宋小国也其地产黄金以故人亦富厚俗朴耻讼洪武永乐初俱遣使朝贡万历四年助讨逋贼有功来贡贡道由福建入于正赏外加赐如朝鲜国

《咸宾录》南夷志卷六 合猫里
合猫里小国也永乐三年国王遣使朝贡土瘠其地多山山外大海饶鱼虫民知耕稼物产无奇

《咸宾录》南夷志卷六 碟里
碟里小国也永乐三年国王遣使朝贡其地人淳产薄尚佛耻讼

《咸宾录》南夷志卷六 打回
打回小国也永乐三年来贡其国数为邻国所侵乃治兵器与邻国战稍得自立风俗略与上诸国同物产无奇

《咸宾录》南夷志卷六 日罗夏治
日罗夏治小国也永乐三年遣人朝贡其地人颇知种艺崇佛少盗产惟苏木胡椒与打回同

《咸宾录》南夷志卷六 宾童龙
宾童龙小国也款占城永乐中郑和至其国其地风土人物草木物候与占城略同惟丧礼之事能持孝服设佛事而度死择僻地而葬之此为佳也其王乃占城选人为之王出入乘象马张红伞从者百人服饰亦与占城同岁贡方物与占城佛书言王舍城是也今有目莲基址存焉亦有尸致鱼其为害比之占城更惨民多置庙牲血祭之其产惟奇南香各色花布为奇

《咸宾录》南夷志卷六 交拦山
交拦山小国也元时高兴史弼征阇婆国遭风至其山下有病卒百余留居其地生育至今皆其裔也我朝永乐中郑和至其地米谷稀少射猎为业男女椎髻短衫其产惟豹熊五色绢铜器青碗等物

《咸宾录》南夷志卷六 剌撒
剌撒小国也永乐中郑和至其国其地倚海而居垒石以为城屋不生草木田瘠少收惟麦略有历年无雨凿井绞车以羊皮袋水男女拳发长衫妇人妆点兜头略与鲁忽漠斯同其产惟龙涎乳香骆驼磁器等物

《咸宾录》南夷志卷六 彭亨
彭亨在海岛中洪武永乐间其王麻哈剌惹答饶俱遣使朝贡献番奴及方物地多平原禽兽稀少草茂土沃物产无奇

论曰开辟之主贵在宣威承平之君戒于好大二者殊科要皆所以驭远方而厚中国也昔汉武帝唐太宗俱值治安之世即垂裳而莅亦可以摄服诸夷顾乃越海泛槎搜奇索异一切方物珍而藏之以为世宝此非徒好大也且以玩物矣用是后世有遗讥焉若我国家则不然盖当胡孽不造我太祖驱椎结而冠裳之自非来王来享则威不旁畅而朝廷不尊于是即位未几诏谕海南遣使绝域而暹罗柯枝以下诸国甫闻圣帝龙兴贡琛恐后梯航继踵球珙盈廷所由殆与汉唐二帝异矣厥在今日乂安既久惟汉唐之辙是监毋骋虚名毋宝异物何远之难格也昔益之戒禹曰毋怠毋荒四夷来王有味乎其言之矣

《咸宾录》南夷志卷六 渤泥
渤泥本阇婆属国在西南大海中前代未通宋太平兴国中国王向打始遣使贡大片龙脑粟米龙脑苍龙脑玳瑁檀香象牙其表以数重小囊缄封之非中国纸类木皮莹滑色微绿而长数尺阔寸余横卷之仅可盈握其字小横读之诏优礼焉元至元中王锡理麻喏复遣使贡方物其使乞从泉州乘海船归国从之我朝洪武四年王马合谟沙遣使朝贡永乐三年遣使封其国主麻邪惹加那乃为王六年王率其妃子及陪臣来朝是年至福建命中官往宴劳之令所过诸郡设宴至京王奉金字表献方物妃笺献中宫东宫上御奉天门赐王宴王卒于会同馆赐谥恭顺葬南京城外石子冈树碑立祠有司春秋致祭以西南夷人隶籍中国者守之封其子遐旺嗣护送归国后十二年洪熙元年皆来朝贡俗以板为城以铜铸甲状若大筒室宇弘敞原田丰瞻习尚奢侈敬爱华人君臣士民之服颇效中国其山川长宁镇国山[御制碑文赐封]其产有药树[取其根煎为膏服之及涂其体兵刃所伤皆不能死]片脑[树如杉桧取之者必齐沐而往其片似梅花者为上]贝多叶[国人以贝多叶与竹编为食器食讫弃之王居亦以覆屋]吉贝[树也以其花织为布]加蒙树[心可为酒]为奇

《咸宾录》南夷志卷六 苏禄
苏禄其国王有三曰东王西王峒王惟东王为尊永乐十五年三王各率其妻子头目朝贡后东王归次德州卒命有司营葬为文立碑墓道留其妃从十余人守墓毕三人还国十九年嗣王都麻含来朝献巨珠一颗重七两五钱前古所罕见也其俗民食沙糊鱼虾螺蛤短发缠皂缦煮海为盐酿柘为酒其山川石崎山[国以此为保障]其产青珠[有至径寸者形圆]竹布[小竹织成者]为奇

《咸宾录》南夷志卷六 古麻剌
古麻剌永乐时国王哇来顿本率妻子及陪臣来朝行至福州卒赐谥康靖敕有司葬岁祀之其国有百余州有城四重国人不荤食有佛宇四千区四万余妓每日歌舞以献佛饭王出入乘象戴金冠从者骑马持剑随之

论曰渤泥至宋始通苏禄麻剌前史未载大抵皆慕华之国也我朝廷未烦一使而其王挈妻子臣属越海献琛陨身万里略无怨悔非甚盛德曷能俾之向化若此哉然赐谥立碑春秋享祀其凭籍中国宠灵亦足以夸示诸夷矣余嘉其事故合三国为一论

《咸宾录》南夷志卷八 黎人[以下诸蛮无国号姓氏故无朝贡事迹可述第以其杂处中国境内故录及之]
黎今儋崖琼万州坞上蛮也坞之中有黎母山诸蛮环居四旁号黎人内为生黎外为熟黎山极高尝在雾霭中久晴海氛清廓黎人时见翠尖如浮空中然其山水分流四州熟黎分隶诸州耕作省地供税役生黎所居绝远外人不能迹不供税役至于黎母之巅则虽生黎亦不能至相传其上有人寿考逸乐不与世接虎豹为之守险无路可攀但觉水泉香美绝异云以前未闻在唐为琼管之地宋至和初有黎人符护者边吏尝获其奴婢十人还之符护亦尝犯边执琼崖州巡检慕容允则及军士至是以军士五十六人与允则来归允则道病死诏军士至贷其罪至绍兴中黎州王文满结连西峒王承闻等攻破定南砦复犯省地广西发兵官烧毁巢穴生擒黎贼王用宾等乱遂定乾道二年广西经略转运司言当说谕黎人示以朝廷德意威命使之自新退复省地能说谕收复者量功立赏内有侵犯省地或逃失省民亦重责罚其先省民逃居黎峒之人守臣招诱还乡蠲其逋税诏从之六年黎人王用休犯边万安权守巡检孙浩等招谕之九年乐昌县黎贼劫省民焚官舍黎人王用存王承福陈颜等招降复砦有功宋授以官职俾之控制黎人有黄二娘者琼州熟黎酋之妻家饶财善用众群黎畏之宋淳熙初封为宜人二娘死无男有一女欲依例承袭诏从之顷之生黎峒首王仲期率诸洞丁口一千八百余归化仲期与诸峒首王仲文等八十一人诣琼管司司受之令歃血约誓不复钞掠诏各赐赉有差生黎质直犷悍不服王化亦不出为人患熟黎贪狡两广福建之奸人亡命逃居其间省界诸州至有为黎人据其厅事治所州吏遣人致谢始得还者我朝廖永忠既平广东海南儋万黎夷洞主未附其后耿天壁击破之其地遂平顷之广东巡按汪俊民上言黎性顽狠未易信从又山水峻恶风气亦异中国之人罹其瘴毒鲜能全活臣访得宜伦县熟黎峒首王贤祐旧尝奉命招谕黎民言从归化者多况其服习水土不畏瘴厉臣请仍诏贤祐至京量授以官俾招谕未服黎人戒约诸峒无纳逋逃其熟黎则令随产纳税一切差徭悉与蠲免生黎归化者免其产税三年峒首则量所招名数多寡授以职事如此庶几黎民顺服从之其俗稚髻跣足弓矢刀剑跬步不离熟黎能汉语变服入州县墟市日晩鸣角结队以归多符王二姓者男女生周岁即文其身周身画成诸花及八宝式寻用细针挑刺出血涂以青靛候三四日涤去则花纹宛然大家以此相尚云不然则上世祖宗不目为子孙也贸易会集场皆妇女负货出门男子不与故人皆多畜妻女工纺织得中国彩帛拆取色丝和吉贝织花所谓黎锦被服及鞍饰之类精粗有差亲死不哭不粥饭惟食生牛肉以为哀痛之至葬则舁衬而行令一人前行以鸡子掷地鸡子不破处即为吉穴客来未相识主人先于隙间窥之客俨然矜庄始遣奴布席于地客即坐又移时主人乃出时坐不交一谈少焉置酒先以恶臭秽味尝客客食不疑则喜即设佳殽更相亲狎否则遣去不复与交会饮时未尝舍刀稍酣各请弛备虽解器械犹置身傍一语不合则起而相戕性喜仇杀谓之捉拗虽积世之仇必报祖父斗败几则克箭几射于梁上以为识每会客饮顾梁上弓矢则奋报仇之志醉即群作狗号自云狗种欲使先祖知而庇之也男仇只结于男若妇人仇则其妇家亦助之报怨矣中锋镝死密埋不悲泣恐敌人知其为不武也居处架木两重上铺以草如楼呼曰栏房上以自居下以畜牧甚污秽也遇晩村中幼男女尽驱而上听其自相偕偶至于婚姻仍用讲求又一种自婺岭以北曰遐黎闲习弓矢居常以椰瓢蔽体凡父母过五十则烹而食之云葬于腹中以为得所此其俗之最恶者也其山川黎母山[见前]其产潮鸡[潮至则鸣音如吹角]黄丈鬼[出则为祟着黄衣至人家张口而笑必得疫疾]榴花酒[榴花酿成之味佳]人面鱼[其味在目其毒在身先朝有人出使海南其国奉以进使者啖其双目即令撒去夷人服其博]文鳐鱼[白首赤喙趐与尾齐群飞海上则有风西山经云其音如鸾见则大穰]海鲨[虎头鱼体黑文鳖足巨者重二百斤尝以春晦入山化而为虎凡虎纹直而长者皆鲨化也]海味[名多难纪]鸡翅木[作刀靶最妙]鲵鱼[四足长尾能上树天旱含水上山以叶覆身鸟来饮水因而取之声如小儿啼故名取膏燃灯不灭]龙涎香[龙斗则涎出以计取之和香最妙]为奇

《咸宾录》南夷志卷八 蜑人
蜑人儋崖海上水居蛮也以舟楫为家或编蓬水浒谓之水栏亦有三种入海取鱼者名曰鱼蜑取蚝者名曰蚝蜑取材者名曰木蜑其人皆目睛青碧卉衣血食各相统率鱼蜑蚝蜑能入水伏二三日旁人以绳系其腰绳动则引而上或为海怪所害岸人见有血一缕浮水上则蜑死矣一谓之龙户一谓之昆仑奴产与黎同

《咸宾录》南夷志卷八 马人
马人其先中国士卒随马援南征羁留未归散处南海遂成部落其人深目猳喙以采藤捕蛎为业产与黎同昔韩退之诗云衙时龙户至上日马人来人皆不识多强解之由今而观殆即此马人蜑人之谓也

《咸宾录》南夷志卷八 狑人
狑人生广西幽厓奥谷中雕题高结状若猩狒散育莽中不室而处饥则拾橡薯射狐鼠杂蜂虿虫蚁血食卉衣言语侏（亻离）虽附近猺人亦莫能重译也

《咸宾录》南夷志卷八 獠人
獠俗谓之山子依山而居无酋长姓名惟事有力者曰火郎父死子继余称提陀提陀者华言百姓也旧传其类有飞头凿齿鼻饮赤禈之属殆百余种尝见续博物志云岭南溪洞中往往有飞头者一日头颈有痕匝如红缕及夜则飞去晓即还家即獠种也此与前所谓尸致鱼及虫落者皆同但各异种类俗妇人孕七月即生临产生儿便置水中浮则养之沉则弃之然千百多浮夫妻异宿惟于晴昼牵臂入深山为乐既入则于路口插松竹以断来者谓之插青见者即返或误入则加以刀斧性好杀报仇相击必食其肉而卧其皮所杀之人美须髯者刓其面而笼之竹中鼓噪而祭之以邀福利真蛮俗也

《咸宾录》南夷志卷八 犺人
犺人生崛巄中短小精悍深目黄晴不识金帛木食形如猿猱语咿嘤不可辨性极忠悫夷獠常驯扰之役以采片脑鹤顶犀角象齿皆有法能致之得则负以输主遇他姓夺死亦弗与稍近烟火则泪目至死真腊风土记云有二种野人一等巡行山谷头戴一瓦盆而走遇野兽则枪标射杀烹之性甚狠无家可居一等通往来话言之野人乃卖与人间为奴者或即犺人之类獠犺诸种凡川广云贵洞溪中皆有之故山川古迹物产不可尽述云

《咸宾录》南夷志卷八 獞人
獞人五岭以南皆有之与猺杂处卉衣血食居以栏房善为毒矢射人及物中者焦沸若炙肌骨立尽虽猺人亦畏惮之又善为蛊毒五月五日取百虫于一器令自啖食存者留之持以中人无不死者又为飞蛊一名挑生一名金蚕皆鬼属事之可以骤富害人者内之饮食中令人心腹绞痛面目青黄吐水而脉沉治之以归魂散雄珠丸在胸膈则服升麻吐之在腹则服郁金下之或云蛊神熠耀若日以昏暮飞入人家为祟事之作蛊害人即有利益不则反被其害有不用其术者以钗钏锦段等物置之道旁俾他人得焉名嫁金蚕畏蝟取蝟入其家则蛊神就擒矣凡川湖闽粤皆有此事不特猺獞为然也聚而成村曰峒峒各有长婚姻先结草屋外居谓之入寮自入寮后多设媵婢则妻党畏之不尔谓之懦怯半年而后女归夫家其人远出而归者止于三十里外遣巫提竹篮迓脱归人贴身衣贮之篮中以为前导云为行人收魂归也余俗与五溪三江诸猺相同

论曰古者洪蒙之世睢睢旴旴万民猖狂不知东西禽鹿之与游而猿狖之与居迨五帝三王陶镕以礼乐束缚以政令然后中土之民始知庐处粒食冠裳文物矣至于吴粤文身滇僰椎髻虽太伯端委以治汉武帝开西南夷郡县而置之且不能革其故习盖累世难之也洎乎今日吴粤人材甲于海内而滇南之地绰有华风于都哉固皇家之福祐使然毋亦风气渐开故人文渐著有以超轶万古耶维时黎獠诸蛮生而未尝接缙绅识礼义亦犹洪蒙之民曷怪其俗之鄙俚也顾气运昌炽浸浸乎自北而南矣倘得一二良吏绥以恩惠匡以教化辟其荒芜而郡县之俾之制农桑通文字识君巨上下威仪之节则安知黎獠诸蛮不如今日之吴粤滇南乎余备列之盖有厚望意云
