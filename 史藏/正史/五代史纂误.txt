四库全书 五代史纂误　　（宋）吴缜 撰

　　钦定四库全书

　　史部一

　　五代史纂误

　　正史类

　　提要

　　（臣）等谨案五代史纂误宋吴缜撰缜尝作新唐书纠缪以正宋祁欧阳修等蹖驳抵牾之失已着于録此则専取修所撰五代史摘其舛颣辑为一书晁公武读书志陈振孙书録解题俱作五巻尤袤遂初堂书目不着巻数宋史艺文志则作三巻南渡后曾与新唐书纠缪合刻于吴兴附唐五代二史之末今纠缪尚有明代椠本流传而纂误独久佚不见惟永乐大典各帙中颇载其文采缀裒集犹能得其次序据晁公武志称所列二百余事今检验仅一百十四事约存原书十之五六然梗概已略具矣欧阳修五代史文章法度足亚史汉而考证则往往疎舛如司马光通鉴考异所辨晋王三矢付庄宗等事皆为讹漏之甚者至徐无党注不知参核事迹寥寥数语尤属简陋无当缜为抉其缺误一一胪考而折衷之虽其间如周太祖纪甲辰之当作甲申今欧史不误乃缜所见刋本偶讹而亦执以攻修之短颇不免于吹毛求疵然其校勘实为精审凡修轻改旧文首尾失检之处无不疏通剖析切中症结故宋代颇推重之章如愚山堂考索亦具列纪传不同各条以明此书之不可以不作至如所称唐明宗纪赵凤罢条徐无党注中忘其日三字检今本无之又晋出帝纪射鴈于繁台句今本亦无鴈字足见后来行世之本其文视昔已复多所脱遗此类尤足以存古本之旧五代向惟欧史孤行学者每病其太简今薛居正旧史既已荟稡成编而是书亦得掇拾丛残复显于世于以参稽互订固读史者所宜取资也谨依宋史目次厘为三巻其间有与薛史同异者并略加附识于下备考证焉

　　乾隆四十七年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●五代史纂误目録

　　巻上
　　梁本纪三事　唐本纪十六条
　　晋本纪七条　周本纪五条
　　唐家人传四条　晋家人传一条
　　汉家人传二条　周家人传二条
　　梁臣传八条
　　巻中
　　唐臣传九条　汉臣传二条
　　周臣传一条　死事传二条
　　唐六臣传五条　义儿传四条
　　杂传十三条
　　巻下
　　杂传十八条　司天考一条
　　后蜀世家五条　南唐世家二条
　　东汉世家二条

　　●钦定四库全书

　　五代史纂误巻上

　　（宋）吴缜 撰

　　○梁本纪【案章如愚山堂考索云欧阳史前后舛误如梁太祖纪作朱友谦而列传作友谅此呉缜纂误所为作也则纂误当有末帝以前事而永乐大典阙之】

　　末帝三事

　　帝与赵岩谋讨友珪自始谋以至即位事二百余字文多不録
　　今按此事既见于此纪而袁象先杨师厚赵岩传又三见之象先传亦二百余字大旨皆与此纪同颇为重复师厚岩传比象先传稍减然亦有繁词此宜刋定从一或见于此纪或象先传余人则取当记之要事约略载之可也如是则省文多矣

　　贞明二年春二月丙申杨涉罢
　　今按杨涉之相及罢以本纪及传考之颇有异同列之如左
　　太祖纪开平元年岁次丁卯四月皇帝即位五月以唐相杨涉为门下侍郎同中书门下平章事【案今史太祖本纪开平元年五月止以涉为门下侍郎未尝同中书门下平章事】
　　二年岁次戊辰四月杨涉罢十一月左仆射杨涉同中书门下平章事
　　三年岁次已已九月杨涉罢
　　末帝纪贞明二年岁次丙子二月丙申杨涉罢
　　涉本传云唐亡事梁为门下侍郎同中书门下平章事在位三年俛首无所施为罢为左仆射知贡举后数年卒
　　以上涉之再入再罢纪传既已不同至于贞明二年二月丙申但书涉罢而不见其入之年月此尤为可疑无乃史遗其入欤或误书其罢欤注者亦不述其因莫知其说也

　　贞明四年泰宁军节度使张守进叛附于晋亳州团练使刘鄩为兖州安抚制置以讨之五年冬十月刘鄩克兖州张守进伏诛
　　今按刘鄩刘处让传皆为张万进纪传不同未知孰是【案薛史梁本纪及张万进传俱云葛进降于梁赐名守进欧阳史削去赐名一事故纪传不同】

　　○唐本纪

　　庄宗一事

　　存勖年十一从克用破王行瑜遣献捷于京师
　　今按唐书本纪并王行瑜传克用以昭宗干寕二年冬破斩王行瑜是年岁在乙卯若是时庄宗年十一则当以乙巳生然庄宗纪末云同光四年四月庄宗崩其注云年四十三是岁丙戌推其生年则庄宗合以甲辰生此其证一也又唐废帝纪云庄宗呼帝小字曰阿三不徒与我同年其敢战亦类我按废帝崩时年五十三是岁丙申推其生年亦合是甲辰生此其二证也又按庄宗纪克用破孟方立于邢州还军上党置酒三垂冈时庄宗在侧方五岁而孟方立传云文徳元年方立乞兵于王镕以攻晋乃遣将奚忠信攻晋辽州忠信大败晋兵乗胜攻之文徳元年岁在戍申时庄宗方五岁推其生年则亦合是甲辰生此其证三也由此言之则庄宗从破王行瑜献捷时当为年十二也【案五代会要及薛史俱云庄宗以乙巳年生年四十二是欧阳史本不误惟徐无党注作四十三为误耳】

　　明宗九事

　　三月壬子嗣源至魏
　　今按庄宗纪四月丁亥朔庄宗崩则三月内不当有壬子日当为二月壬子也【案三月壬子嗣源至魏欧阳史本于薛史据薛史庄宗纪同光四年三月丁未朔四月丁丑朔是三月内当有壬子日矣而明宗纪又作四月丁亥朔以正月戊午朔五月丙辰朔推之则庄宗纪之三四两月朔实误欧阳史分采两纪之文未尝緫核月日遂致前后参差附订于此】

　　甲寅军变嗣源入于魏与在礼合夕出止魏县
　　今按霍彦威传云明宗入城与赵在礼置酒大会而部兵在外者闻明宗反皆溃去独彦威所将五千人营城西北隅不动居二日明宗复出得彦威兵乃之魏县今此乃云甲寅军变与魏叛兵合夕出魏县二说不同未知孰是

　　壬寅左骁卫大将军孔循为枢密使
　　今按孔循传止自左卫大将军为枢密使与此不同未知孰是

　　甲寅端明殿学士尚书兵部侍郎赵凤为门下侍郎兼工部尚书同中书门下平章事
　　今按赵凤传凤以端明殿学士礼部侍郎拜门下侍郎同中书门下平章事无以兵部侍郎拜平章事及工部尚书之事况本传叙事自宜比帝纪加详而此乃不然何也

　　壬寅杀捧圣都军使李行徳十将张俭灭其族
　　今按凡纪所书当杀与不当杀者其辞不同如梁开平二年六月已酉杀右金吾卫上将军王师范灭其族其注曰当杀曰伏诛不当杀者以两相杀为文此王师范不当杀者也故其辞如是又开平三年七月襄州军乱杀其留后王班九月行营招讨使陈晖克襄州执其首恶李洪辛酉李洪伏诛此李洪当杀者也故其辞如此盖一史之例也今此李行徳张俭二人以安重诲及赵凤传考之乃以诬告枢密而被诛是其当杀者也而其辞乃与无罪不当杀者同使后世不知者则反以为无罪被杀此所未喻者一也又按重诲及凤传此一时而族诛者三人谓李行徳张俭边彦温也而此纪止书行徳俭不述彦温此所未喻者二也

　　长兴二年三月赵凤罢注云忘其日【案今本五代史无此注疑有残阙】
　　今按谓之亡或失其日可也忘则未可也

　　四年春正月庚寅端明殿学士兵部侍郎刘昫为中书侍郎同中书门下平章事
　　今按刘昫传乃是长兴三年拜中书侍郎兼刑部尚书同中书门下平章事非四年也而纪又不载兼官未知孰是

　　壬申幸上和亭得疾十一月壬辰秦王从荣以兵入兴圣宫不克伏诛
　　今按秦王从荣传云十一月戊子雪明宗幸宫西上和亭得伤寒疾已丑从荣与朱弘昭入问起居帝不能知人从荣等去宫中皆哭至夜半后帝蹶然自兴因进粥一器至旦疾小愈此即庚寅日也而从荣称疾不朝乃谋以兵入宫使押衙马处钧告弘昭弘昭大惧明日从荣遣马处钧告冯赟曰吾今日入居兴圣宫此即辛卯日也是日从荣自河南府拥兵千人以出至天津桥陈兵桥北端门已闭见朱弘实率骑兵从北来从荣惊惧后军来者甚众从荣乃走归河南府安从益杀之然则明宗得疾之日纪传既已不同而从荣作乱伏诛之日又亦不同今以从荣传稍详且因而推之则是戊子雪明宗得疾已丑从荣问疾不应庚寅乃谋入宫辛夘旦引兵向端门而兵溃归河南府被杀其次序盖如此而纪传乃尔交互且又从荣传云后六日而明宗崩明宗以戊戌崩而传止据壬辰从荣死故云尔今若据此传是辛夘死则自辛夘至戊戌乃七日也

　　其即位时春秋已髙不迩声色不乐游畋在位十年
　　今按明宗以同光四年丙戌岁四月即位长兴四年癸已岁十一月崩在位止七年七月可强名八年耳以为十年则误也

　　愍帝一事

　　愍皇帝明宗第五子从厚也
　　今按明宗家人传明宗凡四子而愍帝第三今此乃谓之第五未知其说

　　废帝五事

　　母魏氏少寡明宗为骑将过平山掠得之魏氏有子阿三已十余岁明宗养以为子名曰从珂
　　今按明宗家人传云魏氏初适平山民王氏生子十岁矣明宗为骑将掠平山得其子母以归又唐太祖案五代会要及薛史俱作第三子纪云景福二年克用出兵井陉击王镕急攻其平山景福二年岁在癸丑又废帝纪载庄宗之言曰阿三不徒与我同年盖庄宗亦甲辰岁生而又徐氏注废帝崩时年五十三推其生年亦是甲辰至癸丑正十年明宗掠平山得从珂时年十岁者明矣而纪云十余岁者误也

　　巳巳次陜州康义诚叛于唐来降
　　今按愍帝纪愍帝以三月戊辰如卫州而此乃书已巳日事讫方书愍帝之出又传义诚行至新安而降从珂今乃书云降于陜皆误也

　　雄武军节度使张延朗为中书侍郎同中书门下平章事
　　今按延朗传云延朗歴泰宁雄武军节度使废帝以为吏部尚书同中书门下平章事判三司殊不言其为中书侍郎也

　　翰林学士礼部侍郎马胤孙为中书侍郎同中书门下平章事
　　今按胤孙传云废帝入立以为户部郎中翰林学士久之拜中书侍郎同中书门下平章事殊不言其自礼部侍郎拜平章事也

　　三月河东节度使石敬瑭反夏五月乙夘建雄军节度使张敬达为太原四面都招讨使
　　今按晋髙祖纪云天福元年即清泰三年也五月徙镇天平敬瑭果不受命今此乃书敬瑭反于三月马胤孙为平章事之下然后书五月乙夘命张敬达讨之此二纪不同必有误者

　　○晋本纪

　　髙祖六事

　　晋髙祖圣文章武明徳孝皇帝
　　今按出帝纪止云圣文章武孝皇帝二者不同未知孰是

　　愍帝即位加中书令三月徒镇成徳清泰元年五月复镇太原来朝京师潞王从珂反于凤翔愍帝出奔遇敬瑭于道
　　今按愍帝纪潞王以愍帝应顺元年二月庚寅反于凤翔三月丁巳以兵东四月壬申入京师其初盖因是年正月中孟汉琼自魏请入朝乃议徙成徳范延光代汉琼而北京留守【北京即太原也】石敬瑭代延光凤翔潞王从珂代敬瑭三人者皆唐大臣以汉琼故轻易其地又不降制书第遣使者监其上道从珂由此遂反以上见朱弘昭传然则从珂正与敬瑭同时易地从珂既以二月反何缘敬瑭却以三月徙镇成徳乎此其误一也且潞王既以三月丁巳东来而愍帝以是月戊辰出如卫州潞王以四月壬申入京师乙亥即皇帝位愍帝以戊寅遇弑矣安得有五月复镇太原来朝京师与愍帝相遇于道之事乎其事皆颠倒交互此其误二也此徙镇成徳事当具于正月其次书三月中入朝京师与愍帝相遇事然后书废帝即位清泰元年五月复镇太原如此方得其序【案薛史作三月移镇常山及岐阳兵乱闵帝急诏帝赴阙清泰元年五月复授太原节度使与欧阳史异】

　　废帝即位疑敬瑭必反天福元年五月徙镇天平敬瑭果不受命
　　今按刘延朗传云帝既入立髙祖不得已来朝而心颇自疑欲求归镇且难言之乃阳为羸疾炙灼满身冀帝怜而遣之延朗等多言敬瑭可留京师韩昭胤李専美曰敬瑭与赵延寿皆尚唐公主不可独留复授髙祖河东而遣之是时契丹数寇北边以髙祖为大同振武威塞彰国等军蕃汉马步军都总管屯于忻州而屯兵忽变拥髙祖呼万岁髙祖惧斩三十余人而后止于是帝益疑之罢髙祖总管徙镇郓州又张敬达传云清泰二年契丹数犯边废帝以河东节度使石敬瑭兼大同彰国振武威塞等军蕃汉马步军总管屯于忻州明年夏徙敬瑭镇天平敬瑭遂反废帝纪清泰元年九月契丹寇边十二月契丹寇云州二年五月契丹寇边此即契丹数寇之验也由此言之则晋髙祖自废帝即位之初即已入朝是年五月复得镇太原至清泰二年以契丹数寇边始兼大同振武等都总管既而有军变之事至清泰三年五月徙镇天平遂不受命其事之次序当如此而纪传中皆参错互见不能明了故次第之

　　从宾寇河阳杀皇子重乂寇河南杀皇子重信
　　今按晋家人传云重信天福二年二月拜河阳三城节度使是岁范延光反诏前灵武节度使张从宾发河阳兵讨延光从宾亦反重信见杀又云重乂髙祖幸汴州以为东都留守张从宾反攻河南见杀又刘昫传亦云从宾杀重乂于洛以此三传而考于纪则正相违舛疑纪之讹也【案薛史晋高祖本纪张从宾叛害皇子河阳节度使重信皇子东都留守重乂与列传同】

　　西京留守杨光逺杀太子太师范延光
　　今按范延光传延光时已致仕而纪不书盖脱漏也【案薛史作太子太师致仕范延光】

　　山南东道节度使安从进反十一月丁丑西京留守髙行周为南面军前都部署以讨之十二月丙戌朔郑王重贵为广晋尹徙封齐王先锋都指挥使郭海金及安从进战于唐州败之
　　今按安从进传云从进反郑王以空名刺授李建崇郭金海等讨之从进引兵攻邓州不克进至湖阳遇建崇等大骇以为神速复为野火所烧遂大败从进以数十骑奔还襄阳髙祖遣髙行周围之踰年粮尽从进自焚和凝传云从进以髙祖方幸邺不意晋兵之速也行至花山遇建崇等兵以为神遂败走以本纪言之则是从进既反先命髙行周讨之次即先锋郭海金与战于唐州败之既而围襄州至次年八月克之以从进和凝传言之则是从进反先遇郭金海李建崇于湖战败而后遣髙行周围之踰年而破死事王清传亦云踰年二者各有不同且和凝传又有花山之败髙行传传云为襄州行营都部署亦与本纪及从进传不同皆未知孰是其郭海金金海之类览者自见不复云也【案薛史晋纪襄州安从进举兵叛以西京留守髙行周为南面行营都部署率兵讨之以前同州节度使宋彦筠为副以宣徽南院使张从恩监护焉时郭金海为从恩先锋使是从进初叛已命行周进讨欧阳史安从进传未及详言耳又考薛史从进既败以行周权知襄州军州事故亦称襄州行营都部署欧阳史不载权知军州事遂至纪传叙官互异】

　　出帝一事

　　六月丁卯射雁于繁台
　　今按前后文皆作射兔此盖亦兔字也【案今本欧阳史作射于繁台无雁字】

　　○周本纪

　　太祖二事

　　太祖圣神恭肃文武孝皇帝
　　今按世宗纪云圣神文武恭肃孝皇帝二者不同未知孰是

　　甲辰及泰宁军节度使慕容彦超战于刘子陂【今按隠帝纪乃是甲申其辰字误也案今本欧阳史作甲申疑吴氏所见非当时善本也】

　　世宗三事

　　显徳元年三月癸已及刘旻战于髙原败之追及于髙平又败之
　　今按刘旻世家止云显徳元年三月亲征甲戌战于髙平而已

　　显徳元年五月丙子代州守将郑处谦叛于汉来附
　　今按刘旻世家云旻遣王得中送杨衮归契丹至代州将桑珪杀防御使郑处谦以城降周并送得中于周今本纪止书郑处谦叛汉而来附二者不同未知孰是

　　显徳六年六月封子宗谊燕国公
　　今按家人传乃是封宗让其名谊者虽亦世宗子然已先亡矣

　　○唐家人传

　　庄宗刘皇后四事

　　自下魏博战河上十余年独以刘氏从
　　今按本纪梁末帝贞明元年【岁次乙亥】魏博诸州入于晋至龙徳三年【岁次癸未】梁亡首尾共九年不得为十余年也

　　同光二年四月已卯皇帝御文明殿遣使册刘氏为皇后
　　今按庄宗纪乃是同光二年二月癸未立皇后刘氏与此不同未知孰是

　　明年三月【同光四年】客星犯天库有星流于天棓占星者言御前当有急兵宜散积聚以禳之宰相请出库物以给军庄宗许之后不肯宰相论于延英惶恐而退及赵在礼作乱出兵讨魏始出物以赉军
　　今按庄宗纪赵在礼以同光四年二月癸已反于贝州甲午陷邺都甲辰李嗣源讨在礼三月嗣源反然则赵在礼反及嗣源讨之皆在一月而星变在三月今此先叙三月星变之事而后乃及赵在礼作乱则颠倒失序矣

　　庄宗东幸汴州从驾兵二万五千及至万胜不得进而还军士离散所亡大半
　　今按郭从谦传云李嗣源兵反向京师庄宗东幸汴州而嗣源先入庄宗至万胜不进而还军士离散尚有二万余人且古人每谓三分之二为大半今东幸从兵二万五千去其大半则有八九千人耳假令尚及万人而从谦传乃云尚及二万余人则二说自不相合也

　　○晋家人传

　　李太后一事

　　开运三年十二月耶律徳光犯阙等事数百字文多不録
　　今按其事既见于此传又见于张彦泽传及契丹附録皆数百字其间亦有异同如此传云四年正月丁亥朔徳光入京师帝与太后肩舆至郊外徳光不见馆于封禅寺而附録亦云出帝与太后出郊奉迎徳光辞不见曰岂有两天子相见于道路耶四年正月丁亥朔旦晋文武百官班于都城北望帝拜辞素服纱帽以待徳光徳光入自封丘门此则是帝与太后尝出北郊迎之而不得见也而张彦泽传云徳光遣彦泽以二千骑先入京师壬申夜五鼓自封丘门斩闗而入明日迁帝于开封府以兵监守内外不通帝与太后所上徳光表章皆先示彦泽乃敢遣徳光渡河帝欲郊迎彦泽不聴遣白徳光徳光报曰天无二日岂有两天子相见于道路耶乃止则是帝与太后未尝出郊以迎之也又如出帝与太后奉表谢罪而徳光报使勿忧之语此传与附録皆载既重复而又不同又封出帝为负义侯迁黄龙府之事亦皆两载如此之类傥能刋定从一则其繁冗之辞省去多矣非惟简要且免异同之惑也

　　○汉家人传

　　李皇后二事

　　周髙祖起兵向京师慕容彦超败于刘子陂帝欲出自临兵太后止之曰郭威本吾家人非其危疑何肯至此今若按兵无动以诏谕威威必有说则君臣之际庻几尚全帝不从以出遂及于难
　　今按汉隠帝纪干佑三年十一月壬午郭威犯封丘泰宁军节度使慕容彦超军于七里店癸未劳军于北郊甲申劳军于刘子陂慕容彦超及郭威战败绩则是帝先出劳军而后慕容彦超战败之次日帝崩矣今此乃先云彦超败于刘子陂而帝欲出自临兵失其序矣况李后所言皆未战前之意也

　　周髙祖起兵向京师
　　今按周本纪郭威庙号太祖今呼髙祖误

　　○周家人传

　　徳妃一事

　　太祖即位诏故第二子青哥赠太尉赐名侗
　　今按其后显徳四年四月诏故皇弟赠太保侗赠太傅则此处似误矣

　　世宗子一事

　　羣臣请封宗室世宗以谓为国日浅恩信未及于人须功徳大臣庆流于世而后议之可也
　　今按功徳大臣未晓其语无乃功徳大成之误耶

　　○梁臣传

　　敬翔二事

　　太祖取荆襄遂攻淮南翔谏不聴兵出光州攻寿州不克太祖始大悔恨归而忿躁杀唐大臣几尽
　　今按此传称杀唐大臣几尽所杀果何人耶以为裴枢等耶则杀枢等乃天佑二年六月中而全忠攻淮南日是其年九月后与裴枢等事不相连属以为别有大臣耶则欧阳五代史本纪及唐本纪各不略载既云大臣则名字必有著者无容漫无姓名况其年六月方杀裴枢等而贬死者数百人朝廷为之一空【见唐六臣传】岂有九月又以用兵失利归而忿躁又杀大臣几至于尽虽全忠凶贼悖戾亦当不至于此忿躁杀大臣事无所指归盖误书也

　　从太祖用兵三十余年
　　今按朱全忠以中和三年癸夘岁为汴州节度使至建国受禅迄于干化二年壬申岁遇弑正三十年不得云三十余年也

　　杨帅厚二事

　　刘知俊叛晋周徳威攻晋州以应知俊师厚败之于蒙坑
　　今按唐本纪庄宗天佑六年刘知俊自梁来乞师王自将至阴地闗遣周徳威攻晋州败梁军于蒙坑此一事在梁臣传则称败晋军在唐纪则称败梁军二者不同未知孰是

　　晋军攻燕燕王刘守光求援于梁太祖为之击赵以牵晋屯于龙花遣师厚攻枣强三日不能下太祖怒自往督战乃破屠之进围蓨县晋史建瑭以轻兵夜击梁军梁军大扰太祖与师厚皆弃辎重南走太祖还东都师厚留屯魏州明年太祖遇弑
　　今按梁太祖本纪干化二年三月丙戌屠枣强【是年壬申即唐庄宗天佑九年也】六月郢王友珪反太祖崩同是一年之事此传言明年误也【案薛史无明年二字】

　　王景仁三事

　　梁太祖遣子友宁攻王师范于青州是时梁太祖方攻郓州闻子友宁死
　　今按家人传友宁乃梁祖兄存之子其后中书上议亦皆谓之皇侄今此以子名之误也

　　干化元年正月庚寅日有食之崇政使敬翔白太祖曰兵可忧矣太祖为之旰食是日景仁及晋人战大败于柏乡
　　今按梁太祖纪云干化元年春正月丁亥王景仁及晋人战于柏乡败绩又司天考云干化元年春正月丙戌朔日有食之然则史之所纪者二事日食与战败也今司天考则云正月丙戌朔日食本纪则书正月丁亥战败而景仁传则书正月庚寅日食是日战败三者所书皆不同未知何者为是再其间丙戌唐寅相距五日而皆书日食此为甚误也

　　末帝命景仁伐淮南战于霍山景仁败
　　今按杨隆演世家乃是徐温与景仁战于霍丘非霍山也【案薛史及通鉴并作霍丘】

　　王虔裕一事

　　太祖遣虔裕以精兵百人疾驰夜破晋围入邢州
　　今按孟迁传云梁太祖遣虔裕将骑兵三百助迁守二者不同未知孰是

　　五代史纂误巻上

　　●钦定四库全书

　　五代史纂误巻中

　　（宋）吴缜 撰

　　○唐臣传

　　周徳威一事

　　天佑七年秋梁遣王景仁击赵
　　今按天佑七年即梁开平四年也以梁太祖纪唐庄宗纪王景仁王镕传校之皆是开平四年冬十一月独此传以为秋误也

　　史建瑭一事

　　晋王东追黄巢于寃句还过梁军其城北梁王置酒上源驿
　　今按本纪李克用追讨黄巢于寃句而还是时即中和四年甲辰岁也至光启二年丙午岁朱全忠始封沛郡王天复元年辛酉岁始封梁王当中和四年克用追黄巢还过梁时朱全忠未封梁王也

　　李严二事

　　同光三年使于蜀为王衍陈唐兴复功徳之盛严自蜀还具言可取之状于是决议伐蜀冬魏王继岌西伐
　　今按王衍世家云干徳六年庄宗遣李严聘蜀衍与俱朝上清而蜀都士庻帘帷珠翠夹道不絶严见其人物富盛而衍骄淫归乃献策伐蜀明年唐魏王继岌郭崇韬伐蜀是岁衍改元曰咸康十月幸秦州至绵谷而唐师入其境又十国年谱云庄宗同光二年甲申岁即王衍干徳六年而同光三年乙酉岁即王衍咸康元年仍注云是岁蜀亡盖严以二年使蜀次年西伐今严传乃云同光三年使蜀是冬魏王西伐显误一年矣【案薛史作三年伐蜀】

　　王衍告曰得李严来即降严闻之喜驰骑入益州
　　今按成都唐初虽尝有益州之名寻即改为蜀郡自后遂升为府亦尝建为南京后复为府即不复有益州之称唐末王建既行蜀大顺二年十月唐以建为检校司徒成都尹其后建遂以蜀王僭号开国衍既破亡而庄宗命孟知祥西来亦为成都尹剑南西川节度副大使守蜀然则成都自唐末厯五代不复谓之益州况此正古蜀郡成都之地而古益州实不在此今遂呼为益州恐未可也【案称成都为益州欧阳史系仍薛史之误】

　　刘延朗三事

　　初帝与晋髙祖俱事明宗而心不相恱帝既立髙祖不得已来朝
　　今按唐愍帝及晋髙祖汉髙祖纪王弘贽朱弘昭传其髙祖入朝事始因应顺元年正月中孟汉琼自魏来还朝遂徙范延光自徳成镇魏石敬瑭自河东往成徳而徙潞王从珂自凤翔往河东二月从珂反三月戊辰愍帝出如卫州遂与敬瑭相遇于卫州之东是时敬瑭已自称成徳军节度使则是受命移镇后入朝邂逅与愍帝相遇也既而敬瑭尽杀愍帝从者留之卫州而身自入朝适会废帝入洛即位而留驻耳非为废帝既入立不得已而来朝此甚非其实也

　　司天赵延义
　　今按杂传乃是赵延乂也

　　敬瑭上书言帝非明宗子而许王从益次当立帝得书大怒手壊而投之召学士马胤孙为答诏曰宜以恶语诋之
　　今按废帝纪清泰三年三月丙午翰林学士马胤孙为中书侍郎同中书门下平章事河东节度使石敬瑭反夏五月乙夘建雄军节度使张敬达为太原四面都招讨使晋髙祖纪云天福元年即清泰三年也五月徙镇天平敬瑭果不受命今若以废帝纪言之则马胤孙以三月丙午为相而敬瑭继反至五月乃命张敬达讨之则敬瑭反后胤孙尚为学士草答诏三说参考互不相合是必有误者矣

　　赵凤二事

　　晋取郓州庄宗闻凤名得之喜以为扈銮学士庄宗即位拜凤中书舍人翰林学士
　　今按庄宗纪云同光元年四月已巳皇帝即位闰月壬寅李嗣源取郓州今凤传乃先得郓州而后即位误也

　　又云任圜为安重诲所杀而赵凤哭之次乃述周玄豹事然后述朱守殷反事
　　今按明宗纪天成二年十月朱守殷反已丑自杀乙未杀太子少保致仕任圜传云朱守殷反于汴州重诲诬圜与守殷连谋遣人矫制杀之而重诲传亦同今赵凤传乃先述杀圜而后叙守殷反事失先后之序矣【案薛史赵凤传先述朱守殷叛后载安重诲杀任圜与欧阳史异】

　　○汉臣传

　　苏逢吉一事

　　凤翔李永吉初朝京师逢吉以永吉故秦王从曮子家世王侯
　　今按李茂贞虽载其尝封秦王至从曮嗣位则不言其袭封今逢吉传称其王爵盖尝袭封而本传阙书也且又本传止叙至从曮之卒而不及永吉以至于入朝之事皆不载亦阙文也【案从曮袭封秦王见薛史世袭传】

　　史弘肇一事

　　干佑三年冬十月十三日弘肇与杨邠王章等入朝坐广政殿东庑甲士数十人自内出擒弘肇邠章斩之并族其三家
　　今按汉隐帝纪是年冬十一月丙子杀杨邠及侍卫亲军都指挥使史弘肇三司使王章皆灭族周太祖纪云十一月丁丑威遂举兵渡河然则史弘肇传以为十月十三日者误当为十一月也【案薛史史弘肇传作十一月与本纪同】

　　○周臣传

　　王朴一事

　　治君之用能置贤知于近
　　今按其上下文意此治君之用当是治国之君传写之误尔

　　○死事传

　　张源徳二事

　　梁贞明三年魏博节度使杨师厚卒末帝分魏相等六州为两镇
　　今按梁本纪唐本纪贺徳伦传其分魏相六州为两镇乃贞明元年事【是岁乙亥即庄宗天佑十一年也】此传以为三年者误也案通鉴考异辨欧阳史三年之误与此书同

　　遣刘鄩将兵万人屯于魏以虞变
　　今按贺徳伦传云六万未知孰是

　　○唐六臣传

　　杨涉一事

　　祖收唐懿宗时宰相父严
　　今按唐书杨收传并宰相世系表叔父遗直生四子名发假收严盖取四时为义四人所生子其名亦然故发子名皆从木收子名皆从金严子名从水惟假之子传中表中皆不载然亦推而可知【案游宧纪闻载杨氏家谱云假之子名皆从火】以是言之则收与严乃兄弟非父子今书为涉祖则误矣

　　赵光逢一事

　　事梁为中书侍郎同中书门下平章事累迁左仆射以太子太保致仕末帝即位起为司空同中书门下平章事复以司徒致仕
　　今按梁本纪开平三年九月太常卿赵光逢为中书侍郎同中书门下平章事至末帝贞明元年三月丁卯罢二年八月丁酉太子太保致仕赵光逢为司空兼门下侍郎同中书门下平章事四年四月罢与传不同未知孰是

　　蘓循一事

　　梁兵攻杨行宻大败于淠河明年梁太祖即位
　　按唐以天佑四年丁卯岁四月禅位于梁今此传云明年梁太祖即位则梁攻杨行蜜而败于淠河是天佑三年丙寅岁也遍考唐书纪及行宻传并欧阳史梁本纪杨行宻世家皆无天佑三年梁兵攻行宻败于淠河之事且行宻以天佑二年十一月巳卒矣安得有三年败梁兵之事耶此甚误矣按梁太祖凡四出兵攻淮南而皆败其初以大顺元年遣龎师古攻孙儒于淮南大败而还【是岁庚戌】次以干宁四年遣龎师古葛从周往攻杨行宻而大败于清口淠河【是岁丁巳】次以天佑元年【甲子】十一月又攻淮南取光州攻寿州不克而旋【此三败并见梁太祖纪及龎师古葛从周传】其次以天佑二年【乙丑】九月又出光州攻寿州不克大败而归【见梁祖纪及孔循敬翔传】而欧阳公以天佑二年寿州之败为淠河之败故有是说殊不知淠河之败去此已九年矣其实天佑二年攻寿州败归至天佑四年唐始逊位其所谓明年梁祖即位者亦误也

　　杜晓二事

　　父让能为唐相昭宗时王行瑜李茂贞兵犯京师昭宗杀让能于临皋以自解晓以父死无罪居丧哀毁服除布衣幅巾自废十余年崔胤判盐铁辟巡官除畿县尉直昭文馆皆不起崔逺判户部又辟巡官
　　按唐本纪杜让能以景福二年死是后推晓服除及宰相表崔胤崔逺判盐铁户部年数次序校之各与此传不相应其杜晓布衣幅巾自废显无十余年盖此误记今各依年次编列之庻览者易悟
　　癸丑景福二年十月让能死【九月崔胤自御史中丞为户部侍郎同中书门下平章事】
　　甲寅干宁元年【六月崔胤为中书侍郎】
　　乙卯二年【三月崔胤检校左仆射同平章事护国军节度使七月为中书侍郎户部尚书同平章事九月判户部】
　　丙辰三年【此年春晓当除服七月崔胤检校礼部尚书同平章事武安军节度使九月为中书侍郎户部尚书平章事九月崔逺自翰林学士承旨兵部侍郎本官同平章事】
　　丁已四年【六月崔胤兼户部尚书三月崔逺判户部四月为兵部尚书六月为中书侍郎】
　　戊午光化元年【正月崔胤兼吏部尚书崔逺兼工部尚书】
　　己未二年【正月崔胤罢守吏部尚书】
　　庚申三年【六月崔胤为左仆射兼门下侍郎平章事诸道盐铁转运等使四月崔逺兼吏部尚书九月罢为兵部尚书】
　　辛酉天复元年【正月崔胤为司空十一月罢守工部尚书】
　　壬戌二年【正月崔胤守司空兼门下侍郎平章事判使如故】
　　癸亥三年【二月丙子崔胤兼侍中庚辰守司空】
　　甲子天佑元年【正月崔胤罢为太子少傅分司东都是月为朱全忠所杀正月崔逺自兵部尚书为中书侍郎平章事闰四月兼兵部尚书】
　　乙丑二年【三月崔逺罢为右仆射六月为朱全忠所杀】

　　开平二年拜中书侍郎同中书门下平章事
　　今按本纪开平三年九月辛亥翰林学士承旨工部侍郎杜晓为户部侍郎同中书门下平章事与传不同未知孰是

　　○义儿传

　　李嗣昭一事

　　嗣昭初喜嗜酒
　　今按喜即嗜也疑剩喜字【案薛史作初嗜酒好乐】

　　存孝二事

　　求救于幽州李斥威斥威兵至
　　今按王镕传乃是李匡威作斥则非也

　　儿蒙主恩位至将相
　　今按本传存孝止是为邢州留后乂未尝为平
　　何故云位至将相耶意谓传载其所厯之官必有脱漏者矣【案薛史作位至将帅欧阳史误作将相非存孝所厯之官有脱漏也】

　　存贤一事

　　天佑十八年梁兵攻朱友谦于河中庄宗遣存贤援友谦是时友谦新叛梁归晋而河中食少人心多贰谍者因谓存贤曰河中人欲杀子以归梁宜亟去存贤曰死王事吾志也复何恨哉卒击走梁兵【天佑十八年辛巳即梁末帝龙徳元年也】
　　今按梁末帝纪贞明六年夏河中节度使朱友谦袭同州杀其节度使程全晖叛附于晋泰宁军节度使刘鄩讨之【贞明六年庚辰即天佑十七年也】又唐庄宗纪天佑十七年朱友谦袭同州梁遣刘鄩击友谦李存审败梁军于同州【存审本姓符】梁纪与唐纪皆云十七年而存贤传以为十八年者误也【案薛史作十八年与欧阳史同】又按朱友谦符存审刘鄩传载鄩讨友谦存审救之而鄩败其事始末甚明即无存贤击走梁兵之事况大将自是存审安得隠其姓名而存贤独有其功乎案【薛史李存贤传止作汴军退不言其击退梁军】盖存贤当时止是别将一兵助守河中是以有谍者劝其亟去之事而存贤能与存审协力同破刘鄩史氏欲多存贤之功故于其传言之如其自能破敌然其实击走梁兵者乃符存审其功非存贤所得専有也

　　○杂传

　　罗绍威二事

　　魏博自田承嗣始有牙军牙军岁久益骄至绍威时已二百年父子世相婚姻以自固结绍威乃间遣使告梁乞兵欲尽诛牙军梁太祖许之
　　今按梁本纪绍威与太祖谋诛牙军时天佑三年丙寅岁也又按唐本纪代宗广徳元年史朝义将田承嗣以魏州降自后田氏据有魏博者累世广徳元年岁在癸卯至天佑三年实一百四十四年尔谓之二百年则误也

　　燕王刘守光囚其父仁恭与其弟守文有隙
　　今按守光传守文乃其兄也

　　李茂贞二事

　　传中载茂贞犯京师屯于三桥昭宗杀杜让能茂贞乃罢兵等事且云明年河中节度使王重盈卒其诸子珂珙争立
　　今按本纪此茂贞犯京师杀杜让能乃景福二年癸丑事次年改干宁元年甲寅今既述景福二年事讫便云明年王重盈卒则是干宁元年重盈卒也然据本史李克用纪云干宁二年河中王重盈卒其诸子珂珙争立而又唐昭宗本纪亦云干宁二年乙卯正月壬申护国军节度使王重盈卒其子珂自称留后正与克用纪相符则茂贞传所谓明年者误也当为干宁二年

　　又云昭宗自石门还益募安圣捧宸等军万余人以诸王将之茂贞谓唐将讨已遂犯京师昭宗遣覃王拒之覃王至三桥军溃昭宗出居于华州
　　今按韩建传云干宁三年李茂贞复犯京师昭宗将奔太原次渭北建遣子允请幸华州又唐昭宗本纪云干宁三年六月庚戌李茂贞犯京师嗣延王戒丕御之丙寅及茂贞战于娄馆败绩七月癸已行在渭北甲午韩建来朝次华州以是言之则茂贞犯京师而唐使拒之者延王戒丕而其败在娄馆昭宗因而幸华州者也欧阳史谓覃王拒之而溃于三桥者误也考唐书茂贞凡以兵犯京师来朝及与王师战前后共五至其初景福二年则嗣覃王嗣周为招讨使战于兴平败绩茂贞遂犯京师一也即欧阳史所谓战于盩厔屯于三桥者是也干宁元年正月以兵来朝二也干宁二年与王行瑜韩建同犯京师闻李克用起兵乃去三也干宁三年疑唐募兵讨已治兵请觐遂犯京师遣嗣延王戒丕御之战于娄馆败绩昭宗为之幸华州四也干宁四年以茂贞为西川节度使嗣覃王嗣周为凤翔陇右节度使茂贞不受命嗣周及茂贞战于奉天败绩五也此唐本纪具载甚明而欧阳史茂贞本传止书其三而其所遣亲王及战之地又皆交错不明此其误也

　　李仁福一事

　　当僖宗时有拓拔恩恭者为夏州偏将后以与破黄巢功赐姓李氏拜夏州节度使思恭卒干宁二年以其弟思谏为节度使自唐末天下大乱史官实録多阙朱玫之乱思恭与鄜州李思孝皆以兵屯渭桥其后黄巢陷京师思恭与复京师然皆未尝有所可称故思恭之世次功过不显而无传梁开平二年思恭卒
　　今按唐本纪黄巢以广明元年庚子十一月入京师中和三年癸卯四月复京师四年甲辰七月巢伏诛光启二年丙午正月朱玫叛干宁二年乙卯李克用讨王行瑜时保大军节度使李思孝为北面招讨使定难军节度使李思谏为东北面招讨使二人姓名至此方见于纪其次第如是今此传所叙如朱玫黄巢之类先后错乱年时交互殆不可考且又按王建世家天佑中有武信军节度使洋州拓拔思敬以地降于建建遂有山南道岂亦思恭之族耶而唐书昭宗纪则亦书为思恭此又何耶岂本是一人而所从书之异耶

　　朱宣一事

　　宣瑾既还乃驰檄兖郓言宣瑾多诱宣武军卒亡以东乃发兵收亡卒因攻之
　　今按梁本纪云朱宣朱瑾兵助汴以破宗权东归王移檄兖郓诬其诱汴亡卒以东乃发兵攻之然则宣传所谓卒亡以东乃误也当为亡卒以东

　　李振一事

　　振奏事长安舍梁邸宧官刘季述谋废昭宗因邸吏程岩见振谋之振骇然曰百岁奴事三岁主而敢尔耶今梁王百万之师方仗大义尊天子君等无为此不祥也振还季述卒废昭帝
　　今按李振乃全忠逆党全忠之簒与敬翔为谋主昭宗被弑实振同谋故当时有鸱枭之名盖其好乱乐祸之心着于世久矣方幸王室之灾变得以逞其凶志安有如是之言哉今传中所载决非振之辞也何哉盖季述被诛之后全忠方封梁王当其议废立之际安得先有梁王之称耶斯言诬妄质此可以具见此盖振在梁贵显之日史官畏其权势及凶险之素为撰此言欲文掩其恶以佞之而欧阳公亦从而误载之尔【案欧阳史本于薛史通鉴考异亦疑薛史为误】

　　刘知俊一事

　　知俊奔蜀王建以为武信军节度使返攻茂贞取秦凤阶成四州
　　今按王建世家云永平五年遣王宗俦攻岐取其秦凤阶成四州至大散闗梁叛将刘知俊在岐于是以其族来由此言之则是王建先巳得秦凤阶成四州而后知俊来奔其说与知俊本传不同必有误者也

　　张全义一事

　　梁亡庄宗入汴全义自洛来朝泥首待罪庄宗劳之全义因请幸洛阳曰南郊仪物已具庄宗大恱加拜全义太师尚书令明年十一月庄宗幸洛阳南郊而礼物不具因改用来年十二月然不以前语责全义
　　今按本纪庄宗以同光元年四月即皇帝位是岁癸未十月已卯灭梁十一月甲子如洛阳十二月庚午朔至自汴州二年是岁甲申二月已已朔有事南郊由此观之则庄宗以元年十月灭梁入汴十一月入洛次年二月即南郊也而全义传乃云庄宗入汴全义来朝明年十一月幸洛阳而又改用来年二月南郊显差一年盖传内剩明年二字致此误也【案薛史无明年二字】

　　朱友谦二事

　　徙镇河中累迁中书令封冀王太祖遇弑友珪立加友谦侍中
　　今按友珪传云既即位以河中朱友谦为中书令友谦不受命即无加侍中之事友谦本传则友谦当太祖时先为中书令矣二说不同未知孰是

　　庄宗既杀友谦又杀其子令徳令锡
　　今按伶官史彦琼传则友谦仍有子建徽被杀今传内止述二子亦阙文也

　　朱汉宾一事

　　父元礼为军校从梁军战殁于清口梁太祖以其父死战怜之以为养子是时梁方东攻兖郓州朱瑾募其军中骁勇者黥双雁于其颊号雁子都太祖闻之乃更选勇士数百人号落雁都以朱汉宾为指挥使汉宾贵人犹以为朱落雁
　　今按梁太祖纪及朱宣朱瑾传考之则此节尽皆参错按太祖纪干宁四年正月克郓斩朱宣又克兖州朱瑾奔淮南至九月梁兵方败于清口盖杨行宻用朱瑾而败梁兵也若元礼以此时战殁则兖郓先巳破亡久矣与此传全不相符况兖是朱瑾郓是朱宣今则云郓州朱瑾又甚误矣【案薛史朱汉宾传本言初梁祖之攻兖郓也朱瑾募勇士为雁子都梁祖更选勇士为落雁都欧阳史改用是时二字遂有此误】

　　周知裕一事

　　事刘守光兄守文守光攻杀守文
　　今按守光传守文因讨守光战而被杀非被攻也

　　五代史纂误巻中

　　●钦定四库全书

　　五代史纂误巻下

　　（宋）呉缜 撰

　　○杂传

　　王晏球一事

　　定州王都反以晏球为招讨使讨之契丹遣塔纳【旧作秃馁今改正】将万骑救都
　　今按契丹附録云定州王都反唐遣王晏球讨之契丹遣塔纳等以骑五千救都与晏球传不同未知孰是

　　王建立一事

　　建立右仆射同中书门下平章事判三司事居岁余自言不识文字愿解三司明宗不许久之建立称疾乃出为平卢军节度使
　　今按明宗本纪天成三年三月癸亥成徳军节度使王建立为尚书右仆射同中书门下平章事十一月甲午王建立罢自三月至是止八九月尔而传中云岁余误也

　　刘处让二事

　　延光有降意而迟疑处让入城譬以祸福延光乃出降
　　今按延光传云延光反髙祖决意讨之延光初无必反意及孙锐等败延光遣牙将赍表自归髙祖不见又附杨光逺请降不报延光遂坚守攻之逾年不克师老粮匮宗正丞石昻上书极谏请赦延光愿以单车入说而降之髙祖亦悔悟三年九月使谒者入魏赦延光罪其说与处让传不同未知孰是

　　唐制枢宻使常以宧者为之自梁用敬翔李振至庄宗始用武臣而权重将相时以宰相桑维翰李崧兼枢宻使处让与诸宧者心不平之光逺之讨延光也以晋重兵在巳掌握举动多骄恣其所求请髙祖颇裁抑之处让为光逺言此非上意皆维翰崧等嫉公耳光逺大怒及兵罢光逺见髙祖诉以维翰等沮已髙祖不得已罢维翰等以处让为枢宻使处让在职凡所陈述多不称旨处让丁母忧髙祖遂不复拜枢宻使以其印付中书而废其职
　　今按杨光逺传云范延光反以为魏府都招讨使延光降而光逺自以握重兵在外始为恣横髙祖每优容之枢宻使桑维翰恶之数以为言光逺自魏来朝屡指维翰擅权难制髙祖不得已罢出维翰于相州亦徙光逺西京留守夺其兵职又桑维翰传云髙祖即位以维翰为翰林学士礼部侍郎知枢密院事迁中书侍郎同中书门下平章事兼枢密使天福四年出为相州节度使李崧传云晋髙祖入京师为户部侍郎拜中书侍郎同中书门下平章事兼枢密使丁外艰起复出帝即位以崧兼判三司与冯玉对掌枢密又髙祖纪云天福元年十一月皇帝即位掌书记桑维翰为翰林学士礼部侍郎知枢密使事闰月丙寅为中书侍郎同中书门下平章事兼枢密使二年正月兵部侍郎李崧为中书侍郎同中书门下平章事兼枢密使六月天雄军节度使范延光反杨光逺为魏府行营都招讨使三年九月赦延光是月宣徽南院使刘处让为枢密使四年四月废枢密使闰月壬申桑维翰罢以杨光逺传及处让传考之大意皆同止微有小异然处让传云兵罢光逺诉髙祖髙祖罢维翰以处让为枢密使而髙祖纪云二年九月赦范延光是月刘处让为枢密使四年闰四月桑维翰方罢即与处让传所述不同此其一也处让传云维翰李崧兼枢密使处让为光逺言皆维翰崧等嫉公耳及兵罢光逺诉维翰等髙祖不得已罢维翰等今以纪传校之自罢兵之后止有维翰一人罢即不知所谓罢维翰等复指何人此其二也枢密使之废处让传则在维翰罢之后本纪则在维翰罢之前二说未知孰是其三也

　　张廷藴一事

　　李继韬叛于潞州庄宗遣明宗为招讨使元行钦为都部署廷藴为马步军都指挥使将兵为前锋廷藴至潞日已暮即率兵百余踰濠登城守者力不能御遂破潞州明旦明宗与行钦至明宗心颇慊之
　　今按梁本纪末帝龙徳三年即唐庄宗同光元年癸未岁也三月潞州李继韬叛于晋来附闰四月唐人取郓州十月梁亡又按唐庄宗纪云同光元年三月李继韬以潞州叛附于梁四月皇帝即位闰四月壬寅李嗣源取郓州十月如郓州以袭梁己卯灭梁明宗纪云同光元年梁唐相拒于河上李继韬以潞州叛降梁庄宗有忧色召嗣源帐中谓曰继韬以上党降梁而梁方急攻潞州吾出不意攻其郓州以断梁右臂可乎嗣源曰夹河之兵久矣茍非出奇则大计不决臣请独当之乃以步骑五千涉济至郓州人无备遂袭破之即拜天平军节度使王彦章急攻郓州庄宗救之嗣源为前锋击败梁军追至中都擒彦章自后至有谋自郓袭汴之事以至梁灭并无为潞州招讨使之行此其一也元行钦传亦并无此行此其二也继韬传云继韬反遣其弟继逺入梁末帝即拜继韬同中书门下平章事居数月庄宗灭梁继韬将走契丹会赦至乃已因随其母朝于京师刘皇后为言宜蒙恩贷由是庄宗释继韬此则继韬之叛始末甚明并无明宗元行钦张廷藴攻潞州破城之事此其三也以是观之则廷藴传中所载殆皆虚也【案薛史张廷藴传作李继韬故将杨立叛廷藴之破潞州系讨杨立非讨李继韬也欧阳史删去故将杨立四字遂有此误】

　　冯晖一事

　　是时隐帝昏乱冯玉李彦韬等用事晖曲意事之
　　今按五代之君惟汉有隐帝而冯玉李彦韬用事乃在晋出帝之世其出帝在旧史谓之少帝欧阳史改为出帝未尝有隐帝之号况方叙冯晖仕晋世之事则当为出帝其隐帝字误也

　　王峻一事

　　汉宗室蔡王信在许州澶州军变太祖入京师峻遣马铎率兵之许州伺变遂杀信
　　今按汉家人传云信自杀与信传不同疑家人传误也【案通鉴从王峻传】

　　刘词一事

　　从破张从宾杨光逺以功迁奉国第一军都虞侯从马全节破安州以功迁指挥使从杜重威破镇州以先登功拜沁州刺史晋军讨安从进为襄州行营都虞侯以功迁沁州团练使
　　今按张从宾以晋髙祖天福二年六月反是年为丁酉杨光逺以出帝天福八年十二月反是年为癸卯去丁酉七年矣马全节以髙祖天福五年破安州是年为庚子杜重威以髙祖天福七年正月破镇州是年为壬寅安从进以髙祖天福六年十月反是年为辛丑至出帝天福七年八月死是年为壬寅以是推考年月前后无复伦次其差误多矣

　　王环一事

　　孟昶遣其秦州节度使髙处俦以兵援环
　　今按本史世家止有髙彦俦无处俦王环传数处皆误也【案薛史及通鉴俱作髙彦俦】

　　范延光一事

　　安重诲死复召延光与赵延寿并为枢密使
　　按明宗纪长兴元年九月甲申成徳军节度使范延光为枢密使【是时安重诲尚为枢密使也】十二月安重诲讨董璋二年二月辛丑安重诲罢四月甲辰宣徽北院使赵延寿为枢密使五月杀安重诲又安重诲传云重诲因求解职赵凤以为大臣不可轻动遂以范延光为枢密使而重诲居职如故由此言之则召范延光为枢密使之时安重诲未死今延光本传以为重诲死后乃召为枢密使者误也

　　杨光逺一事

　　召外域为天下首祸卒灭晋氏疮痍中国者三十余年皆光逺为之也
　　今按此说不知以召外域首祸自何时为始若以晋安寨光逺降契丹为首祸则当日乃石敬瑭召之非因光逺又是年岁在丙申至本朝太祖受禅建隆元年庚申岁止二十五年尔自建隆以后契丹自畏威屏迹无复侵轶可以为中国疮痍者非五代之末时有陵犯猾夏之虞也若以光逺在青州反日召契丹入寇为首祸则是岁在癸卯至建隆元年止是十八年尔不知定起何时为三十余年疑是误计也其子承祚为单州刺史淄州刺史今按本纪晋天福八年十一月齐州刺史杨承祚奔青州纪传不同未知孰是

　　李愚二事

　　任圜罢相乃拜愚中书侍郎同平章事
　　今按明宗纪天成元年丙戌五月工部尚书任圜为中书侍郎同中书门下平章事至二年丁亥六月罢十月被杀长兴二年辛卯三月太常卿李愚为中书侍郎同中书门下平章事自任圜罢至此已五年矣窃谓与愚入相年月太相逺按是年三月失其日赵凤罢相而丁亥愚即拜命盖史之所书本谓赵凤而误为任圜也【案薛史李愚传长兴初除太常卿属赵凤出镇邢台乃拜中书侍郎平章事欧阳史误】

　　废帝入立罢冯道出镇同州以刘昫为相
　　今按明宗纪长兴四年正月庚寅端明殿学士兵部侍郎刘昫为中书侍郎同中书门下平章事十一月明宗崩是时宰相则冯道李愚刘昫也厯愍帝至废帝清泰元年五月道罢七月太常卿卢文纪为中书侍郎同中书门下平章事刘昫传云冯道与昫同为相然则冯道相与李愚刘昫同列久矣道既出而卢文纪入今愚传谓废帝罢道出镇而以昫为相则误也【案薛史冯道出镇同州愚加特进太微宫使弘文馆大学士宰相刘昫与冯道为姻家道既出镇两人在中书或旧事不便要厘革者对论不定与欧阳史异】

　　刘昫一事

　　冯道与昫为姻家而同为相道罢李愚代之
　　今按废帝以清泰元年四月即位是时宰相则冯道李愚刘昫也至五月而道罢七月太常卿卢文纪为相今此传谓道罢李愚代之则误也

　　崔梲二事

　　晋髙祖时以户部侍郎为翰林学士承旨权知天福二年贡举维翰素贵严尊而语简
　　今按桑维翰父珙尝事张全义而感其有恩维翰止以进士及第节度使幕宾偶因晋祖开国为相天福二年晋祖方即位之二年而维翰为相仅一年许尔皆未可云素贵况宰相之重人皆尊之非独维翰自尊而后尊也何不曰维翰素矜严而语简盖维翰本传云维翰素以威严自持故也【案薛史崔梲传作维翰语素简】

　　天福八年髙祖诏太常复文武二舞详定正冬朝会礼及乐章梲等草定之其年冬至髙祖会朝崇元殿廷设宫县二年在北登歌在南王公上寿礼毕髙祖大恱赐梲金帛明年正月复奏于廷闻者皆悲愤其年髙祖崩
　　今按晋本纪天福七年六月髙祖崩安得有八年诏复二舞之事此其一也又按本纪天福五年庚子十一月丙子冬至始用二舞至七年壬寅六月髙祖崩今此传乃云其年冬至会朝殿廷设宫县二舞明年髙祖崩其说又与纪不同此其二也此纪传必有误者

　　贾纬一事

　　宰相王峻言之髙祖贬纬平卢军行军司马
　　今按王峻为相正周太祖时今呼为髙祖者误也

　　王松一事

　　守贞反松以子故上书自陈髙祖怜之但使解职而已今按汉本纪云干佑元年正月丁丑皇帝崩【髙祖也】二月辛已皇帝即位【隐帝也】三月李守贞反又李守贞传云髙祖崩杜重威死守贞惧不自安以谓汉室新造隠帝初立天下易以图乃决计而反由此言之李守贞反时髙祖已崩王松传所云误矣

　　○司天考一事

　　三年春正月壬申金火合于奎九月庚辰土木合于箕辛已金火合于轸十二月壬寅朔金木相犯于斗四年二月辛酉月及火土合于斗干佑三年十月辛酉太白犯木
　　今按司天考书星皆谓之岁镇荧惑太白辰星然于其间又复如此类书之岂土木火金水星与岁镇荧惑太白辰星各异乎其别有意义或史之驳文乎

　　○后蜀世家

　　孟知祥四事

　　先锋康延孝反攻破汉州
　　今按延孝乃后殿非先锋其误已在唐家人传第十四解讫

　　天成二年正月李严至成都知祥置酒召严执严下斩之三年唐徙赵季良为果州团练使（云云）是岁唐师伐荆南
　　今按明宗本纪天成二年二月西川节度使孟知祥杀其兵马都监李严戊戌山南东道节度使刘训为南面招讨使以伐荆南又西方邺传云明宗入洛明年髙季兴叛明宗遣襄州节度使刘训等招讨由此言之则明宗以天成二年伐荆南明矣而世家以为三年则误也

　　敬瑭军既旋所在守将又弃城走明宗忧之以责安重诲重诲惧自请行
　　今按安重诲传云董璋等反遣石敬瑭讨之西川路险阻粮运甚艰每费一石而致一斗自闗以西民苦输送往往亡聚山林为盗贼明宗谓重诲曰事势如此吾当自行重诲曰此臣之责也乃请行重诲行至三泉被召还又朱弘昭传云石敬瑭伐蜀久无功明宗遣安重诲督军重诲至凤翔弘昭迎谒礼甚恭弘昭即奏言重诲怨望又阴遣人驰告敬瑭使拒重诲会敬瑭以粮饷不继遂烧营返军重诲亦以被谗召还得罪由是言之则是非敬瑭军既旋而后重诲请行也世家之说误矣遣

　　工部尚书卢文纪册封知祥为蜀王
　　今按卢文纪传文纪虽尝为工部尚书自后左迁当使蜀时乃太常卿耳

　　孟昶一事

　　李昊云唐徳宗皇子评生四岁而卒赠扬州大都督封肃王此故事也
　　今按唐肃王名详非评字也此盖李昊以犯知祥嫌名故易之为评耳今史记不明述其因而注者又不解之读者何从而知也

　　○南唐世家

　　李景二事

　　楚王马希广为其弟希萼所弑希萼自立
　　今按马希广世家希萼乃希广之兄也

　　十年分洪州髙安清江万载上髙四县置筠州
　　今按职方考中已具言之矣今此又书显为重复也

　　○东汉世家

　　刘旻二事

　　旻出阴地攻晋州为王峻所败
　　今按王峻传旻闻周兵大至即解去未尝与峻交锋安得云为峻所败也

　　旻自败于髙平已而被围以忧得疾明年十一月卒
　　今按本纪周太祖以广顺四年甲寅岁正月丙子朔有事于南郊太赦改元为显徳元年是月壬辰太祖崩丙申世宗即位二月汉人来讨攻自潞州三月乙酉如潞州癸已及刘旻战于髙平败之六月乙已班师又按十国年谱甲寅世宗显徳元年正月即位即刘旻之干佑七年乃注云是岁承钧立以此推之则是世宗以显徳元年甲寅岁围太原至六月班师是岁旻卒承钧立也今世家乃云明年十一月卒则与本纪年谱不相应盖世家误有明年二字也

　　五代史纂误巻下
