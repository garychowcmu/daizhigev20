四库全书 厯代通畧　　（元）陈栎 撰

　　钦定四库全书

　　史部十五

　　厯代通畧

　　史评类

　　提要

　　（臣）等谨案厯代通畧四卷元陈栎撰是编叙厯代兴废得失各为论断每一代为一篇自伏羲至五代为二卷北宋南宋则各占一卷葢详近畧逺之意也南宋止于宁宗卷末栎自跋谓理度二朝无史可据也旧本题増广通畧而不言因谁氏之书千顷堂书目有通畧句解五卷亦不言作者栎自跋谓金事廷方虽畧述亦以未见其史不敢轻笔然则廷方其原撰是书之名字欤其时代姓氏爵里则无考矣书成于至大庚戍明正统壬戌栎孙盘之婿汉阳知府王静得本于乡人方勉始刋行之此本则袁应兆所刻题乙亥岁不着年号后附栎蒙求一篇其蒙求末四韵兼及明初句下注曰此八句为朱枫林所増然原文迄于厓山句下注宋为元逼云云殊不类当时之语殆亦有所改窜矣是书虽撮叙大纲不免简畧而持论醇正以资考证则不足以论是非则读史者固有取焉

　　乾隆四十六年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●歴代通畧序

　　余自弱岁弄柔翰而观羣书窃好通鉴为用世所资如紫阳全书系统既详属辞复博诚有功圣门与六经并垂不易矣但通人过眼有得而小学辄苦汗漫罕能旁彻不无望洋自失之叹定宇先生学有本领析理精实尝取歴代通略而増广之钻研补益不倚于藻缋不涉于裒侈大都删烦归简指其要领以授而又补缺正讹褒贬不诬虽节取事辞要以纲目之与前续篇不外是矣惜刋板歴久湮落识者慨焉兹值郡守陆公志崇风教喜著书训世获陈生文科所藏原本善之曰懿哉集也质而不芜亦详而有体前人用心良苦非我谁为章显者遂裁正而叙之属余重梓以广其传于不朽母犹得其少遗其多哉葢言有累牍而滋疑理有单词而已解治书之法在约之以标其指非约之以去其要故不详则亦不能略能略必不失其为详是书略于人者未尝略于其故略于事者未尝略于其志从来治乱之原较然粲如列眉聨若编珠所谓一勺具海味玄尊有余情者也又恶用泛泛若涉水于沧茫游游若猎兽于广野敝精丛薮求无挂漏至智浪纷竞口咨鼻酸而不知返乎况张敬夫曰通鉴有未尽处纵使懐抱罗今古讨论穷艺府而博而寘要劳而少功奚益哉余不敏飡素宫墙尝脔著述仰止髙风师资自幸兹复乐先生所以为惠来学之愿有成殆士类之鸿宝非一家之天球后之览者一读即了当不苦翻阅之难竟更不见意义之不足也岁乙亥仲秋既望建业后学袁应兆撰并书

　　●钦定四库全书

　　歴代通畧卷一

　　（元）陈栎 撰

　　三皇

　　伏羲【风姓都宛丘】
　　惟天生民必立君长以司牧之自上古以来为天子者如所谓有巢燧人之类事不经见荒逺难信也三皇之名著见于易稽古者必自是始焉太昊伏羲之王天下也有龙马负图出于河伏羲法而象之始画八卦以通神明之德以类万物之情造书契以代结绳之政繇是文籍生焉造化之道秘泄于此列圣之道统亦始于此矣古之民处于草野未知农桑惟逐捕禽兽食其肉衣其皮始教之为网罟以佃以渔又教之豢养六畜【马牛羊豕鸡犬】以充庖宰以供牺牲故号伏羲氏亦号庖牺氏焉

　　神农【姜姓都于陈迁曲阜】
　　伏羲氏没炎帝神农氏继之教民斵木为耜揉木为耒以播种百谷民食以充故号神农氏又以一人所为不足自养必通工易事贸迁有无乃教民日中为市致天下之民聚天下之货交易而退各得其所此农商所繇起而斯民养生之具略备矣【神农甞百艹知药此方技家说经史不载今畧之】

　　黄帝【公孙姓长于姬水又姬姓】
　　神农氏没蚩尤作乱轩辕黄帝治五兵【弓矢戈殳矛】以征之战于涿鹿之野杀蚩尤诸侯皆归黄帝黄帝又与神农氏子孙战于阪泉胜之诸侯共尊黄帝为天子兵争乃始于此矣又始制轩冕垂衣裳贵贱有等上下有序而天下大治作舟楫以济不通服牛乘马引重致逺在位百年而后崩焉伏羲神农黄帝是为三皇三皇之书谓之三坟三坟不传自孔子时已然矣

　　五帝

　　少昊【金天氏已姓都曲阜】颛顼【高阳氏姬姓都帝丘】帝喾【高辛氏姬姓都亳】
　　三皇已往五帝继之少昊颛顼高辛唐尧虞舜是也五帝之书谓之五典自孔子时少昊颛顼高辛之典已不复存所存惟尧舜二典而已少昊金天氏黄帝之子也颛顼高阳氏父曰昌意黄帝之孙也先是皆以天瑞为官师之名如云龙鸟火之类至是始为民师而命以民事焉帝喾高辛氏黄帝之曽孙玄枵之孙蟜极之子也五帝官天下官以传圣贤以此见少昊传之颛顼颛顼传之帝喾皆非传子而传贤也

　　唐尧【伊祁氏都平阳】
　　三皇莫圣于伏羲五帝莫圣于唐尧尧年十六自唐侯为天子礼乐之彰法度之着人时之敬授民俗之雍熙后世言治者莫先焉推其本原亦由修身以齐家治国平天下而已克明峻德以亲九族修身以齐家也九族既睦平章百姓齐家以治国也百姓昭明协和万邦治国以平天下也此后世圣人大学之宗祖也在位七十载知其子丹朱之不肖闻虞舜之聪明而欲逊以位焉将以诸艰试之先以二女女之【娥皇女英】曰观厥刑于二女观其修身以齐家而知其治国平天下也舜可禅乎尧兹试矣试舜三年舜摄而退老二十八年然后尧崩在位通百有一年寿百有十六歳德莫圣治莫加在位莫久享年莫寿盛矣哉亘古今不能及也

　　虞舜【姚姓都蒲阪】
　　虞舜继尧而帝孔子称其无为而治以其绍尧极治之后无事乎作为也然舜之有为皆已在摄位二十八年中矣任四岳命九官咨十二牧用君子也罪四凶去小人也事难事之亲而瞽瞍底豫除难除之患而洪水以平功以九叙故韶乐以九成尽善尽美亘古莫及尧以大圣人作于前舜以大圣人继于后前后二百年间泰和极治诚天地间贞元会合之一大幸会也在位并居摄八十年寿百有十年仰视帝尧重华匹休亦盛矣哉舜之子商均亦复不肖舍之而传禹焉

　　三王

　　夏【姒姓都安邑】
　　禹为夏后氏崇伯鲧之子也鲧以治水无功而殛禹治水有功而兴掩父之恶为子则孝勤君之事为臣则忠卓乎为三王之始禹吾无间然矣禹之相舜也陈克艰之谟与皋陶共政也明知人安民之谟一二言而关君道治道之大非徒言者其治水也顺五行之性行其所无事八年于外胼手胝足勤亦至矣神龟负书出于河洛法而则之类为九畴书曰天乃锡禹洪范九畴传道秘于天也尧授舜曰允执其中舜授禹曰人心惟危道心惟微惟精惟一允执厥中尧以是传之舜舜以是传之禹传道统于帝也禹吾无间然矣禹娶于涂山氏其子曰启启贤能敬承继禹之道禹之末年欲传天下于益禹崩天下之民不归益而归启皆曰吾君之子也则传子非禹本意也三王家天下家以传子孙开万世家天下之端自禹始然孟子曰天与子则与子民之归启则天之予启禹岂以天下私其子哉启立有扈氏逆命启征扈与战于甘之野灭之启崩子太康立盘游无度畋于洛表十旬弗返有穷后羿因民咸贰距于河废之立太康弟仲康而相之仲康崩子相立羿代夏政相以失国依于同姓诸侯斟灌及斟鄩氏羿之家臣寒浞杀羿代之浞使浇灭二斟杀夏后相当是时夏祚已絶矣相后缗方娠逃出自窦归于有仍生少康焉为仍牧正又逃奔有虞为之庖正虞思妻以二姚而邑诸纶有田一成有众一旅能布其德而兆其谋以收夏众靡自有鬲氏收斟灌斟鄩之遗民以灭浞而立少康祀夏配天不失旧物夏业遂中兴焉后世言中兴者当自少康始少康其中兴之贤君靡其中兴之贤佐欤自禹六世而为少康自少康九世而为孔甲孔甲之时夏德已衰诸侯多叛之又自孔甲四世而为桀灭德作威伐有施氏得其女妹喜嬖之荒滛无度关龙逢谏杀之诸侯叛夏归商汤缗有仍女舜之后为诸侯五里五百人【汤夏伯爵诸侯也】桀囚汤于夏台既而释之汤后与伊尹兴师伐夏战于鸣条克之遂放桀于南巢夏祚灭焉夏传世十七君四百四十有一年

　　商【子姓都亳】
　　汤革夏而立国号商亦号殷舜司徒契之后也为夏方伯葛伯不祀汤始征之自是十一征而无敌于天下伊尹耕于莘野使人以币聘之使三返乃至伊尹以为桀君也汤臣也舍君助臣不可也去亳适夏既而知桀终不可辅复归汤与谋伐桀焉汤以尧舜禹以揖让有天下而已乃以征伐曰予有惭德仲虺乃作诰释其惭盖桀之虐天人弃之汤亦顺天命应人心耳以臣放君虽非顺天地之经顺天应人要亦达古今之权汤不得而已也乃改夏政代虐以寛显遂之忠良旁求之俊彦今不能一二数其大者伊尹莱朱仲虺之徒是也伊尹以天民之先觉佐汤开六百年之基言三代相业者以伊尹为首称焉汤崩太子太丁未立而卒外丙生方二年仲壬生方四年太甲以嫡孙立既立不明欲败度纵败礼伊尹屡谏不听恐王习于不义将与性成不得已放王于桐宫尹摄行政事三年王悔过迁善尹复奉王归而相之太甲由是能保惠于庻民克终汤业享国三十三年而崩伊尹可谓处君臣之变而不失其正矣太甲而后五世而为太戊伊尹之子陟为相巫咸共佐之亳有祥桑榖共生于朝一暮大拱太戊惧伊陟曰妖不胜德太戊严恭祗惧不敢荒寜殷道复兴享国七十五年为商中宗太戊崩子仲丁立迁都于嚣其孙河亶甲迁于相殷复衰祖乙迁于耿又六世而为盘庚避水灾复迁于亳又三世而为武丁梦帝赉之良弼乃以形旁求于天下傅说筑野肖焉王召与语果贤立以为相殷以中兴享国五十九年后世谓武丁得一傅说而为高宗信矣自汤以来贤圣之君六七作盖谓此也又八世而为纣都朝歌滛酗于酒其下化之伐有苏获其女妲己嬖之惟妇言是用作炮烙之刑以取妲己笑刳剔孕妇斮朝渉之胫醢九侯比干强谏纣怒曰吾闻圣人心有七窍剖比干心箕子惧佯狂为奴纣囚之微子恐殷祀絶去之周纣专任嬖臣飞亷恶来暴虐无道罪浮于桀周武王伐之诸侯不期而至者八百国殷之士女皆篚厥玄黄箪食壶浆以迎周师纣率其旅若林会战于牧野纣卒不战前徒倒戈攻于后以北纣走登鹿台自焚死商遂灭自汤至是盖二十八世六百四十有四年

　　周【姬姓都镐】
　　周之先始于弃为唐虞后稷佐禹治水播时百谷封于邰其曾孙公刘能修后稷之业迁国于豳民多归之又数世而为古公亶父是为太王修后稷公刘之业去豳邑于岐山之下居焉国始号周肇基王迹周业寖盛太王之时已有翦商之志矣太王三子长泰伯次仲雍次季歴季歴生子昌有圣德太王知其将必兴周也欲传季歴以及昌泰伯知之与仲雍逃之荆蛮太王薨季歴立是为王季王季薨昌立是为文王徙都丰为殷西伯大邦畏之小邦懐之虞芮之君争田相与朝周将质于文王入其境耕者让畔行者让路入其朝士让大夫大夫让卿二君惭相谓曰我等小人不可以履君子之庭乃相让以其所争田为闲田天下闻之归周者四十余国纣怒囚文王于羑里诸侯皆从之囚纣惧而归之文王益发政施仁整兵以伐诸侯之不道者伐崇宻阮共黎皆胜之三分天下有其二犹服事殷当是时纣之亡形已着周之兴运已成宜王不王文王可谓至德也已迨至武王纣之恶愈益稔周之王其得而已乎自三代以来周之积累其源最逺故其绵歴最长宜也武王克殷一戎衣而天下大定乃偃武修文追王太王王季文王徙都于镐兴灭国继絶世访箕子陈洪范封纣子武庚于殷以守汤祀命王弟管霍蔡三叔监之又大封同姓之国通道九夷八蛮得周公召公太公毛公毕公之徒为之佐人才之盛比隆唐虞盛矣武王立四年而克商克商七年而崩寿九十三成王诵立年方十三周公为冡宰摄政三叔流言煽武庚以作乱周公东征杀武庚管叔囚蔡降霍三年而归卜宅洛邑为王者朝会诸侯之地命曰成周然王犹都镐谓之宗周焉周公辅成王制礼作乐经制大备与召公夹辅周室以致太平古今相业莫如周召盛矣成王崩子康王立修文武成王之业成康之世刑措不用者四十余年太平极治比隆唐虞文武成康父子祖孙圣贤相继者二百年后世谓太和在唐虞成周宇宙间贞元会合之运亘千古而仅两见者欤康王没昭王继之南征济汉沉没不返周人讳之不赴吿诸侯周纲陵夷渐见于此子穆王立征犬戎得白狼白鹿以归自是荒服不至以造父为之御车辙马迹将周天下赖祭公谋父作祈招之诗以止王心王是以获没于祗宫焉又四世而至夷王王室卑弱下堂而见诸侯其子厉王滛昬无道国人谤王王怒监谤者以告则杀之国人莫敢言道路以目王喜曰吾能弭谤矣召公曰防民之口甚于防川川壅而溃伤人必多王不聴后二年民不堪命作乱流王于彘太子靖匿于召公虎之家大臣共和行周政凡十四年厉王死大臣奉靖立之是为宣王共和罢宣王能内修外攘南征北伐复文武之境土周以中兴又不幸幽王继之沉湎滛佚谗謟并进政烦赋重民不聊生娶申后为后生太子宜臼又得褒姒嬖之生伯服乃废申后放太子于申以褒姒为后伯服为太子以妾为妻以孽代宗父子夫妇之间紊矣申侯与犬戎攻周杀幽王于骊山下立太子宜臼是为平王平王东迁洛邑以避狄难镐京遂为秦有而西周之业终焉诗曰赫赫宗周褒姒灭之可哀也已夏之兴以涂山其亡以妹喜商之兴以有娀其亡以妲己周之兴以太任【文王妃】邑姜【武王妃】其亡以褒姒人君不能修身以齐家信不能治国平天下也平王感申侯立己之德而忘其报君父之雠不抚其民逺戍母家知有母不知有父纲常絶矣黍离降为国风王室列于诸侯诗亡而春秋作焉孔子盖不得已也自是周室微弱政令不行诸侯交争更相吞并而齐晋秦楚始大矣王迹熄霸图兴齐桓晋文秦穆宋襄楚庄五霸始出矣春秋二百四十二年间王室多难子頺之乱惠王出奔赖虢公郑伯杀子頺而纳惠王惠王欲废太子而立宠子带赖齐桓公会诸侯于首止而定太子叔带之乱襄王出奔赖晋文公杀太叔而纳襄王他如平王室城成周不一而足是齐晋诸国有尊周室之功也然霸者以功利假仁义故虽为功之首亦罪之魁焉自武王至幽王十二世都镐京是为西周自平王东迁洛阳以后谓之东周平王至元王十四世春秋时也后有贞王考王威烈王至赧王六世战国时也春秋以来晋有天下之半诸侯莫强至战国时晋大夫韩赵魏氏鼎分晋国威烈王命之列为诸侯司马氏通鉴托始于此咎王不能自守其名分然自胶舟楚泽【昭王】周纲陵夷其所繇来也久矣战国之时大国有七齐楚燕秦韩魏赵而秦最强肆其虎狼之暴以吞噬六国苏秦张仪之徒复以口舌捭阖之合六国为一以抗秦此苏秦合从之说也离六国之交以事秦此张仪连衡之说也然六国之心终莫一六国之势日以羸秦自孝公用商鞅以来内立法度外修征战斩刈六国之民首虏以数十万计者不知其几十战也当是时周徒建空名不絶如线春秋之时诸侯犹知以尊周为名至战国末诸侯不复知有周且各僭称王矣至秦昭襄王五十三年赧王入秦而周始亡周之歴世三十有五歴年八百六十有七年卜年卜世卒过其厯自有天地以来享国最为长久等百世之王悉无能及之者非文武成康之泽入人之深孰能致是哉

　　秦【嬴姓都关中】

　　秦之先为周孝王所封其后渐大周伯爵诸侯也昭襄王时周虽已亡六国尚存歴孝文庄襄王以至始皇负少年英鋭之气奋累世之余烈蹙六国而夷之首灭韩次灭赵次灭魏又次灭楚灭燕灭齐而天下尽为秦有矣自以为德兼三皇功过五帝小三王之称王而称皇帝焉执敲朴以鞭笞天下取帝王经理之制一切扫除之封建废而为郡县井田废而开阡陌儒则坑之六经则焚之名城则隳之锋镝则销之尚功利而弃礼义务富强而忘孝弟古人之良法美意无毫髪存方且苦役其民穷奢极侈役之以作咸阳之宫室穷兵黩武役之以筑万里之长城闻亡秦者胡之谶却匈奴七百余里始皇之心自以为子孙帝王万世之业也欲心无厌求僊客死李斯赵高矫诏杀太子扶苏立少子胡亥亡秦者胡其是也夫胡亥立是为二世愚騃昏暴蹙秦脉而亡之民不胜刑骇惧思乱二世不知也秦灭六国楚最无罪南公之言曰楚虽三戸亡秦必楚旣而楚人陈胜吴广呼于前刘邦项羽应于后亡秦者果楚焉诸豪杰共立楚懐王孙心未几尊为义帝义帝遣将攻秦约先入关者王之汉高祖时为沛公以寛大长者受命入关赵高弑二世立子婴为秦王高祖克关中子婴降秦遂以亡自吞周以后歴三十五年始灭六国自灭六国后仅十四年遽失天下且吕不韦【大贾后为秦相】纳已孕之妾于庄襄而生始皇始皇吕氏子也人见秦灭于二世子婴耳岂知嬴氏之秦已灭于吕政之继也哉得天下以多杀不仁享国无长久理不足论也而古今宇宙之大变良可重慨自秦以前王泽未冺一宇宙也自秦以后王泽尽斩又一宇宙也帝王相传之法【封建井田等】秦一扫而空之至今不能复秦暴戾灭裂之法则自汉袭秦至今有不能变者古今宇宙之大变得不于此焉判乎

　　前汉【刘姓都关中亦曰西汉】

　　秦失其鹿豪杰并起而逐之寛仁无如汉高帝勇悍无如项羽羽本受命救赵擅兵入秦愤高帝先入关鋭欲攻之会于鸿门逊谢仅免观高帝入关秦民安堵除秦苛法约法三章庶几汤武吊民伐罪之师羽也杀子婴焚咸阳屠戮而东秦民大失望已可知刘之必兴项之必亡矣羽方且违义帝之约王高帝于汉中自号西楚霸王放弑义帝真谓天下莫已敌也高帝知人善任使好谋能聴得张良萧何曹参韩信陈平诸贤才佐助之还定三秦与羽百战于荥阳成皋间能用三老董公之言名羽为贼声其弑君之罪羽卒兵疲食尽身脔汉兵盖羽凶暴则不仁弑逆则不义高帝寛厚之资缟素之举于仁义俱有合焉诛秦蹙项理固宜矣提三尺剑五载而成帝业天下已定徙都关中封功臣王诸子次律令制礼仪规模亦畧定矣然帝不修文学羣臣亦无高见逺识者礼仪律令制多袭秦报功封国竟为乱阶终帝之身反者九起诛韩信醢彭越戮黥布斩陈豨诸将殆无一全宠戚姬赵王以蓄吕氏之愤身没之后吕后因彘戚氏鸩如意肆其毒焉亦高帝有以启之也战国之末匈奴始大高帝因叛臣【韩王信】追击匈奴被围平城七日乃解匈奴之强已见于此乃能念创夷之未起勉与和亲取家人子名公主以妻匈奴帝王御外夫岂无策至与为婚失之逺矣自是而后中国往往袭是为柔逺之计其失实自高帝开之惠帝嗣兴柔弱早世吕后临朝遂王诸吕几危刘氏开万世母后窃权之端实始于此平勃安刘不得无过北军一呼卒诛诸吕援文帝而立之帝恭俭寛厚出于天资养老赈穷蔼然三代气象躬耕籍田租赋歳减导民敦本以致殷富欲创露台闻费百金而止身衣弋绨集上书囊为帷所幸慎夫人衣不曵地诏举贤良求直言之士袁盎等谏说虽切常假借纳用焉尉佗之叛【南粤王】以一诏柔之匈奴冦边驱出则止吏安民乐戸口歳蕃风俗笃厚几致刑措斯民出战国以来百战屠戮之余而逢此何其幸哉虽狱周勃杀薄昭【文帝母舅】宠淮南王【帝弟】私邓通【小近臣】不为无失然终为西汉贤主也景帝遵业五六十年之间国家无事家给人足贯朽粟陈风俗移易黎民醇厚班固称之以为周云成康汉言文景美矣惜景帝以无宠废正后而夫妇之谊薄以母失爱废太子荣而父子之爱亏过爱梁王【帝弟】轻许传位而兄弟之好不终信谗用奸诎申屠嘉戮晁错杀周亚夫而君臣之道缺以博局杀吴世子加以削地太骤激七国反用师诛夷而同姓之恩乖又其甚者疑文帝令臣民短丧之诏身以嗣子自不行三年丧上亏先王孝理天下之道下开人君不能终丧之失盖其天资刻薄任数非文帝比特节用爱民一事克遵前业耳班史比隆成康之言其溢美哉王通取汉七制前汉凡四君【高帝文帝武帝宣帝】而景帝不与焉意以是也武帝初立年方十六罢黜百家表章六经诏举贤良兴起太学雄材大畧高视百王亦英主也然承文景之富庶侈心一生济以多欲欲事征伐则开西域有事西南夷卫靑五出而匈奴服霍去病三出而昆邪降欲事土木则广上林苑穿昆明池营千门万戸之宫立神明通天之台欲求神僊则用文成尊五利如东莱如泰山遣燕齐方士求蓬莱不死之药多诈如公孙弘聚敛如桑弘羊惨酷如张汤杜周险巇如江充则信而用之老成如申公正直如汲黯醇儒如董仲舒则踈而逺之既而财用虚耗海内萧然则榷酒酤造皮币筭盐铁筭舟车甚至租六畜以给之凶年灾异奸宄并起则遣绣衣直指之使严峻以胜之用相虽多曽不择人数更骤易被杀者五色衰爱弛废陈皇后巫蛊事兴杀戾太子君臣父子夫妇之间一至于此考其平生异秦皇者无几然秦亡而汉存何也秦皇迷缪卒死于行武帝知悔下哀痛诏封富民侯【田千秋】擢搜粟都尉【赵过】以与民休息一也秦皇国本【太子】不定委任宦者赵高武帝知霍光之忠使佐昭帝二也秦世积暴虐汉世积寛厚三也秦皇焚书坑儒武帝尊经好儒四也一存一亡岂偶然者孝昭以十四之年能辨上官桀之诈委信霍光垂拱仰成可谓贤明矣当时承武帝靡敝之后霍光能纳杜延年之说修孝文时政示以俭约寛和罢盐铁榷酤均输官轻徭薄赋百姓充实稍复文景之旧此于培养国脉最有功焉使昭帝天假之年加以伊周之佐周成王不能过也昭帝早世无嗣轻立昌邑王【武帝孙贺】霍光之过也不得已废昌邑迎曽孙病已【戾太子孙】立之是为宣帝亦霍光之功也宣帝起自闾阎知民疾苦霍光既卒始亲政事天资英明励精为治丙吉魏相同心辅政信赏必罚综核名实枢机周宻品式备具吏称其能民安其业汉世良吏于斯为盛立诸经博士文雅翕然可谓中兴比迹商宗周宣矣然帝严厉有余寛厚不足霍光忠烈如此不免赤族之诛赵【广汉】盖【寛饶】韩【延寿】杨【恽】之才骈首就戮政虽严厉伪増戸口而蒙显赏者有之至若用恭显而启元帝之信宦者贵许史而启成帝之信外戚西都之亡端自宦官外戚始虽号中兴实基乱亡可叹也元帝暗弱不明优游无断虽相贡禹薛广德匡衡诸儒而未尝得真儒之用知萧望之之忠善善而不能保知弘恭石显之奸恶恶而不能去羣凶得志虐害忠良专任中官大臣具位孝宣之业于是衰焉成帝善修容仪临朝渊黙然湛于酒色而专宠飞燕之姊娣【以赵飞燕为后其妹合德为昭仪】委任外家而逓侯王凤之弟兄刘向王章朱云梅福之忠鲠畧不见纳杜钦谷永张禹孔光之谄谀宠固禄坚汉祚奄奄卒以无嗣良可悲也哀帝以定陶共王之子入继大统睹孝成之世权柄下移于是屡诛大臣期则武宣然天性昏愎憎疾忠贤董贤何人始终显宠享年不永而王莽得志矣孝平幼弱政自莽出汉士大夫靡然从之炎汉二百年之宗社时已潜移莽卒弑孝平立孺子妄拟周公欺天罔人大肆奸慝以成簒夺之祸穷凶极恶毒流四海十八年间罪盈怨积【王莽簒天子位十八年国号新】有不胜言者哀平短祚国统三絶孝元皇后乃以老寿内主之故莽得肆其奸而成其谋若有数焉称功诵德之初莽能欺人以盗汉烦兵毒民之余莽不能禁人之思汉也

　　东汉

　　诸刘一呼云合响应曽未期年元恶【王莽】授首更始既定而骤亡盆子方立而旋败是皆庸劣戅騃不足以任神器光武以孝景之裔膺符受命烟赤帝之灰而复然之明明庙谟紏紏雄断恢廓大度同符高祖用能延揽英雄削平僭伪邓禹马援冦恂冯异耿弇吴汉岑彭贾复之徒皆一时人才之杰然者感会风云同心佐命于是诛王郎破赤眉剪张丰张歩降而齐定公孙述灭而蜀平隗嚣破而陇复炎精再耀赫然中兴建都洛阳号为东汉天下已定乃偃武修文投戈讲艺息马论道自陇蜀平后非警急不复言兵审黄石以存苞桑之戒闭玉关以谢西域之质数引公卿郎将讲论五经修起太学务用安静广求民瘼除王莽之繁文还汉家之轻法三十年间四夷宾服家给人足政教淸明功业可谓盛矣考帝所为大抵务惩西汉功臣如韩彭多以叛诛皆封壤太广启之今则高爵厚禄不任以事虽冦邓耿贾之高勲分土不过大县所加特奉朝请所以保全功臣也西汉士风萎薾阿谀持禄皆鄙薄儒生有以启之今则蒲轮之召前后相望薛方逢萌聘而不至严光周党至而不屈帝皆遂其节而成其高所以砥砺名节也西汉外戚前有诸吕后有王氏皆宠任以启僭窃于是痛抑阴郭不使用事所以防闲外戚也惜其用人矫枉过正以吏事责三公不任以政权归台阁庙堂遂卑厥后陈蕃李固诸贤虽在高位而不得以展尽忠力亦贻谋之不善者与夫废郭后易太子杀韩歆斥桓谭贬马援用谶言而行封禅信赤伏而任王梁此数事者未免为盛德之疵焉明帝【显宗】聪慧少成自为东海公时辩吏牍所书知为垦田事其明察已可知及既即位遵奉建武制度法令分明日晏坐朝幽枉毕达言东汉之治者以建武永平并称之尤能垂情古典留意经学自为太子师事桓荣迨为天子尊礼尤至临幸辟雍行养老礼以李躬为三老桓荣为五更飨射礼毕正坐自讲诸儒执经问难于前圜桥门而观者亿万计下而羽林悉通孝经外而匈奴遣子入学三代而下事师之礼崇文之仪数千百年鲜有其比惜乎桓荣授经专门章句不知以古人修身治天下之大学启廸辅导之故其君之德业如是而止杜权门之请托靳主子之求郎后妃之家不得封侯与政推其内助之功贤如马后德冠古今不无补焉奈何伤于褊察以耳目隐发为明自起撞郎斥辱公卿广陵楚王之狱死徙数千家无乃弘人之度未优乎至若遣使天竺求浮屠书迎入中国后世佛氏之祸开端于此遂为宇宙间不可除之痼疾崇尚儒学之虚美不足以盖其开端佛氏之实祸可重叹也已章帝【肃宗】惩明帝之苛切事从寛厚奉承明德马后尽心孝道友爱诸弟不忍遣之就国劝课农桑进用贤良理寃狱禁惨酷雅好文章褒崇儒术讲五经于白虎观如石渠故事【宣帝】史称长者不亦宜乎繇汉迄唐创业一统者数君父作之子不善述之往往而是求如光武明章父子祖孙三世匹休千载一时而已然帝之长者固寛之得外戚浸横养成窦宪之骄暴亦寛之失也太子庆以无罪废乃光武之贻谋已失之光明之抑阴马可谓严矣以此为防后即有越之者惜哉和帝以十四之年能诛窦宪朝廷肃淸宫闼宁晏逺足以继孝昭之烈矣亲政以后躬揽万几威权不失十六七年曽无过举礼贤纳谏中国乂安尤可尚者窦后既没帝始知为梁贵人子议者以梁氏寃死请贬窦后诏以臣子无贬尊上之文不从之方之章帝之事马后彼处其常此处其变最为近厚梁王畅有觊觎神器语有司请征诣诏狱帝不之许方之明帝楚淮阳狱之滥不逺过之乎孝友寛厚良足为东汉贤主矣独惜诛窦宪时谋不及于大臣功独归于郑众【宦官】遂开宦者封侯之端焉和帝既崩国统数絶宫闱定策利在立昏外立者四君【安帝质帝桓帝灵帝】临朝者六后【章帝窦后和帝邓后安帝阎后顺帝梁后桓帝窦后灵帝何后】盖嗣主幼冲则女后专政外戚必用事宦者必擅权亦其势然也殇帝生百日而立立八月而亡安帝以淸河王庆之子为和帝嗣邓后贤后也邓隲亦戚属之颇谨饬者安帝既长后犹临朝后死隲犹不免况其余乎以灾异策免三公自安帝始光武以来权归台阁三公具员至于中世权移外戚宠被近习浊乱流毒上干天和而乃策让三公或免或死寃哉善乎仲长统之言曰光武夺三公之重至今而加甚不假后党之权数世而不行亲踈之势异也邓氏既败耿窦以戚属进而宦者江京李闰侯矣乳母王圣之母子横矣杀太尉杨震废太子保皆宝京圣等为之未几帝崩阎显迎立北乡侯而耿窦自杀未几北乡又薨宦者孙程等立保而显京诛是为顺帝而孙程等十九人侯矣大策不出于庙堂扶立皆由于阉宦况顺帝又以庸弱临之其能振汉业之衰乎帝幼遭废黜宜知动心忍性乃取覆辙驾之阉宦盈朝忠良扼腕封乳母宋娥即先朝之封王圣也宠任梁冀即先朝之宠窦宪阎显也地震天灾羌夷盗贼史不絶书左雄李固等言之虽切其如不用何哉帝崩子冲帝以二歳立不半歳而亡梁冀专朝迎质帝立之帝少聪慧尝目冀为跋扈将军冀深恶之置毒饼中以行弑逆李固为太尉不能推举进膳考核其由必期得贼乃伏尸恸哭置之不问方且聨书与冀劝立长君忠有余而识不足惜哉冀卒贪立幼昏迎立桓帝帝授国贼手不即致讨日食正旦于嗣位改元之初天厌着矣忠直如李固杜乔皆以积忤梁冀而遭杀容黙如胡广赵戒即以阿附梁冀而见容未几冀以贪暴恣横之极帝积不能平虽发愤诛之然不能声其弑逆之罪使讨贼之义白于天下汉廷诸臣俱可恨焉帝之诛冀也宦者单超等五人独预其谋梁冀诛五人侯自是宦者之势愈炽矣当是时政乱于上俗淸于下宦者之父兄子弟宾客党与布满中外虐害生灵成瑨刘瓆范滂黄宪等乃能不畏宦者以王法诛之海内名流共相标榜推陈蕃李膺杜宻范滂郭泰贾彪张俭等为之冠身负大名口衔淸议危言深论不避强豪宦者深嫉之谮诉诬毁目为党人帝也以宦者为腹心视诸贤如草芥免太尉陈蕃杀李云杜众成瑨刘瓆狱李膺范滂等二百余人而党锢之狱初起矣贾彪说窦武使讼之始赦党人犹禁锢终身焉桓帝崩迎立灵帝昏虐贪纵又甚焉窦武以太后父为大将军起陈蕃为太傅恊谋诛宦官宜无难者机事不宻优游无断武蕃反为宦者曹节王甫等所杀身死家徙禁锢五属而党锢之狱再起矣自古以来贤人受祸未有若是烈者固昏庸之君凶竖之徒之罪然党人生昏乱之世四海横流乃欲以口舌救之在其位者见几之不早不在其位者危言而不孙以至身被滛刑祸及朋友士类殱灭国随以亡律以圣贤出处语黙之宜诚有大过而不合乎中者祇可悲耳光和初灾异殊甚黒气如龙堕温德殿靑虹见玉堂侍中寺雌鸡化雄可畏如此帝畧不修省方且杀宋后杀大臣刘合等杀諌官刘陶封宦者张让赵忠等十常侍为列侯西园卖官后宫列肆衣商贾服弄犬驾驴甘为贱夫所不为者毒流四海民心思乱黄巾贼张角等相煽而起天下响应于是不得已再赦党人除党禁然已无救矣诸将出师黄巾随破宦寺蟠据乱根愈深汉亡之兆已见安顺之朝桓灵又从而促之亡形着矣诸葛孔明有言亲小人逺贤臣此后汉所以倾颓也先帝在时未尝不叹息痛恨于桓灵也信哉灵帝崩子辩立何太后临朝后兄何进与袁绍谋尽诛宦者遂召董卓兵卓未至何进又为宦者所杀复如窦武矣袁绍遂引兵捕宦者无少长悉斩之凡二千余人宦者之党与虽诛而董卓之凶焰又炽譬之饮乌喙以攻疾疾未去而药已杀人可胜痛哉卓至废帝杀何太后立陈留王是为献帝卓大肆诛杀纵兵暴掠烧宫庙发诸陵逼迁长安诸豪杰遂各以讨卓为名拥兵据地者徧海内刘焉刘虞袁术袁绍刘表公孙瓒吕布曹操之徒纷纷而起独一孙坚起自江东进兵击卓败之入洛阳修陵寝未几坚死诸豪环视无有能向卓发一矢者王允在朝倡谋诛卓功亦伟矣奈何诛卓之后失安反侧之宜卓将李傕郭汜复举兵向阙杀王允焉诸豪纷纭互相侵夺天子蒙尘恬视不顾曹操入朝迁帝居许自是政出曹氏天子守位而已方是时刘备以中山靖王之后起豫州孙策以孙坚之子起江东卒之三分天下者曹操刘备与策弟权而汉亡矣两汉通二十四君四百有九年西汉自高帝而下有文武宣东汉自光武而下有明章余无称焉王通以七制称之者也大抵仁义公恕役简刑淸如七制之盛者两汉之所以兴也母后擅权戚宦纵横如七制而下者两汉之所以衰也西汉之亡风俗柔靡东汉之亡风俗刚劲党锢诸贤节气凛凛奸雄如曹操犹终身未敢废汉而自立谓非名谊扶持之功固不可其视西汉阿谀成风称莽功德者三四十万人大不侔矣本其所以养成此风者岂非光武尊奬严光之一脉有以基之欤

　　三国

　　蜀【刘姓都成都】
　　炎祚既微三国鼎峙以强弱之势言曹操最强孙吴为次蜀汉弱者也以正邪之理言昭烈以帝室之胄【景帝子中山靖王之后】志在复汉名义最正曹操欺孤弱寡以诈力取天下实汉贼耳孙权臣服于曹于名不正虽云助蜀为义不终亦汉贼也魏吴乌可与蜀同年而语哉前史帝魏通鉴因之失之矣先儒进蜀汉以承汉统而魏吴附焉【朱子纲目】不可易也昭烈始起豫州未几奔败降于吕布归于曹操借势于袁绍为客于刘表﨑岖戎马间无立足之地而气不挫志不慑患难颠沛而信义愈明势廹事危而言不失道寛仁大度有高祖风当时人才孰有出诸葛亮之右者而昭烈独得而相之复得关侯张飞以为之将与吴并力败操赤壁孙权始借以荆州未几袭虏刘璋复得益州【蜀】而蜀汉之业始立焉因献帝为曹丕所簒遂即帝位于成都武担之南荆益英贤随才擢用信赏必罚训民治兵蜀汉为之大治其正大刚毅气象至今与岷峨劔阁相高盛矣关侯蹙曹仁于樊威震华夏操迁许都以避之吴乃挟诈袭江陵覆关侯昧同仇之义弱唇齿之势昭烈不胜其愤奋然伐吴赵云诸葛亮争之不能得未几丧师殂于永安即位至是纔二年耳惜也孔明受遗托孤君臣之间肝胆相照抑又盛矣后主禅才殊庸下初年犹能委任贤辅抗衡强魏孔明志在中原茍不兴复汉室迁于旧都不止也拜表出师言言忠义曰汉贼不两立王业不偏安又曰臣鞠躬尽力死而后已至于成败利钝非臣之明所能逆睹千载而下读者犹有生气伐魏之兵屡出往往以粮运不继还末焉耕屯渭上役不更举恢复规模已在目中司马懿【字仲达魏大将】畏蜀如虎甘受巾帼之辱坚壁不战气已索然不待一战决之而知刘之必胜曹之必负也奈何天不祚汉星陨营中而孔明且死矣死诸葛犹足走生仲逹至于按行营垒而叹其为天下竒才懿自不能不心服之也出师未捷身先死长使英雄涙满襟谅哉孔明所荐用诸贤如费祎蒋琬董允相继秉政犹足支持诸贤既尽而奸阉【黄皓】始用蜀事始日非焉诸葛死蜀之不能争衡中原也必矣姜维乃不自量年年出师黄皓以宦寺蛊于内维也以觌武耗于外蜀之亡形见端在此司马懿方遣锺会邓艾攻之虽有北地王谌【后主之子】之哭昭烈庙子死于父诸葛瞻【亮之子】之斩敌使战绵竹臣死于君其如庸禅谯周君臣已迎降何蜀汉为国二主四十三年【起辛丑迄癸未】而魏灭之实魏主陈留王之景元四年吴主孙休之永安六年也蜀师纔捷晋国已启蜀主方入魏祚已移后二年晋簒魏矣司马氏之取蜀乃所以取魏蜀之亡魏所繇以速亡也岂魏能取蜀哉吴蜀乃辅车之国吴救蜀不力行亦自及理势然也

　　魏【曹姓都洛】
　　曹魏簒汉基于操而成于丕曹操乘汉衰乱讨黄巾破张绣灭二袁【绍述】馘吕布降刘琮戮张超电扫风生用兵若神许劭谓为乱世之英雄信矣首迎汉献迁都许下挟天子以令诸侯高出羣雄在此一举自是汉帝落其掌握弑伏后剿皇子戮贵人杀孔融晚年用天子车服出入警跸与至尊无二虽曰不敢废汉而自立如终身朶颐羊羹而不敢一染指然其暴悍祸贼无君久矣顾未及为而死耳观其临终遗令卖履分香罔不详尽独禅代一事噤无一语及之以汉臣归其身而以簒逆嫁其子其奸险不仁亦甚矣操死十月丕遂簒汉是为魏文帝而尊操为武帝居丧未数月遍阅百戏显纳二妃识者已知魏祚之不长矣又方其为太子也弟植机警多能几于夺嫡及既即位禁锢植等诸王寄地空名侪于匹夫盘石之宗不强宜根本之易拨也以文言虽横槊赋诗而非所以为文以武言虽屡临江伐吴然当孙权时丕才非其敌一则曰虽有武骑千羣无所用之一则曰嗟乎固天之所以限南北也不惟无功几以败还而不足以为武在位仅七年寿仅四十殂矣曹真司马懿受遗辅政子叡立是为明帝以雄畧强识称故吴蜀交伐屡能败之公孙渊叛亦复平之然骄侈太过大营土木起太极殿筑总章观徙承露盘于洛阳起土山于芳林园召问修宫稽限者言犹在耳身首已分奢虐甚矣自黄初以来诸王法禁严切植上疏曰权之所在虽疏必重势之所去虽亲必轻取齐者田族而非吕宗分晋者赵魏而非姬姓今公族疏而异姓亲臣窃惑焉已明指司马氏矣言虽切不恤也以养子芳为齐王宫禁事秘莫知由来轻天下有如此得不启奸雄之心乎明帝殂齐王芳立曹爽司马懿辅政爽之愚纵安能敌懿之老奸遂为所杀专持太阿魏之社稷已暗移于典午矣懿死子师继之废齐王芳是为邵陵厉公而立高贵乡公髦师死弟昭继之髦虽才慧夙成讲论经学然忿威权之日去轻躁无谋自率宿卫卒以讨昭昭党贾充入战嗾成济刺髦陨于军中昭充弑君无忌惮甚矣髦既遭弑姑立陈留王奂以少延曹氏之歳月耳奂立四年昭死子炎嗣遂簒位自立焉【炎即晋武帝】即吴孙皓之甘露元年也魏凡五君四十有六年【起庚子迄己酉】魏自曹操肇基迄于亡国五六十年之间与司马氏相为始终操方为汉丞相辟懿为文学椽螳方捕蝉雀已在矣懿师昭炎父子祖孙三世相继卒簒曹氏与操丕叡之所为如出一律司马氏所以取魏者即曹氏所以取汉者也石勒有曰曹孟德司马仲达欺人孤儿寡妇狐媚以取天下曹马心事勒宜陋之亦可发千古之一叹也噫后之有天下者尚鉴之哉

　　吴【孙姓都建康六朝建都始于此】
　　吴业肇于孙坚基于孙策成于孙权称帝江东定都建业孙吴实为六朝首焉起兵诛董卓者比比独坚能摧其锋进至洛阳扫宗庙塞诸陵壮矣顾为袁术用以击刘表卒毙矢下不死于勤王而死于助桀惜哉子策以孱然童子提一旅并江东真竒才也然轻躁好杀又毙于许贡客之一矢重可惜也临没呼弟权谓曰举江东之众与天下争衡卿不如我举贤任能以保江东我不如卿可谓自知并知其弟者矣权广父兄之烈得诸贤之助周瑜鲁肃诸葛瑾程普吕蒙黄盖陆逊诸人皆江表虎臣也权能用之赤壁一战曹操狼狈北归而鼎足之形成争荆州陷关侯而吴蜀之衅启遣陆逊败蜀先主而唇齿之援失战功虽甚伟而得失亦以分其最甚者见义不明守节不固今年臣于操明年降于魏不能戮力讨贼而乃甘心于臣贼识者谓权亦汉贼也先称吴王后遂称帝迁都建业是为吴大帝焉权殂子亮立为孙綝所废而景帝【休】立【亦权子也】休殂乌程侯皓立皓凶顽滛暴忠谏诛夷穷奢极欲虐用其民甚至凿人眼剥人面人人自危朝不谋夕晋武帝乘其昏乱大举伐之王浚偏师一入石头皓即面缚出降非不幸也吴四主五十九年【起壬寅终庚子】而合于晋焉吴虽亡于蜀亡十七年之后而其亡兆已在于蜀亡之时不特孙权已殂江南臣主非司马氏诸臣敌而蜀既唇亡吴必齿寒亦势所必然者奚待庚子靑盖入洛阳而后知之哉

　　晋【司马氏都洛】

　　晋之兴始于司马懿殄公孙【渊】于百日擒孟达于盈旬自以兵动若神谋无再计然受遗二主【魏文帝明帝】佐命三朝弱寡欺孤恣行诛戮杀曹爽何晏等杀王凌剿楚王彪幽诸王于邺胁制之威同于莽卓师昭继之抑又甚焉外能御蜀姜维吴诸葛恪之交伐内克除母丘俭诸葛诞之起兵杀嵇康之非薄汤武谁复敢谋之者废芳弑髦继灭蜀汉不日且簒矣昭顾未及为而死耳昭死炎嗣不五月即簒魏自立是为晋武帝袭魏都洛初从俭约颇受直言终丧追慕亦庶几矣奈何内修之本未立惟汲汲于平吴平吴之谋羊祜深赞之祜之言曰取吴不必臣行但既平之后当劳圣虑耳祜忧平吴而勇于灭吴其不及范文子之欲释楚以为外惧者逺矣所谓内修之本不立其失有七嗣子不肖不能审择一也轻纳贾妃二也黜齐王攸【帝之贤弟】三也贤人在朝而徒以贾充荀朂之徒为腹心四也去武备五也崇藩国六也不能徙戎与之杂处七也平吴之后益荒于女色而加以是七失焉故虽为开基混一之主而实启祸兆乱之端卒至骨肉相残战争相继有振古所无之酷焉良可哀也惩魏氏孤立大封宗室初未见其害至八王举兵相屠始见矫枉过直之失矣立子衷为太子衷之为人不辨菽麦闻蟆而言曰是鸣者为官乎为私乎闻天下饥而曰何不食肉糜知子莫若父若是而堪嗣神器乎贾充以成济之嗾受宠文王【昭】武帝之为太子充复有力益以巧谄见宠与荀顗荀朂冯紞诸奸邪相党友树机能之乱命充出镇秦凉朂饯之夕阳亭献谋曰惟结婚太子可不辞自留矣充用其策纳女为太子妃而充果留妃妬滛凶诈卒以亡晋帝不悟也顾方急于伐吴羊祜倡之张华杜预赞之预与王浑王浚等任之车书混一帝心益荒选纳孙皓宫人五千掖庭殆将万人挿竹洒盐羊车是引怠政溺色戚畹交通且复废弛武备去州郡兵羌氐鲜卑杂处内地郭钦劝之及平吴之威以徙蕃部江统又着徙戎论不聴也齐王攸之德望为晋周公留镇王室宜矣荀冯构谗黜之至死帝不察也又自魏以来何晏王弼之徒祖尚浮虚败弃礼法士大夫靡然从之武帝曽不之止君臣上下其弊如此凡此皆晋之所以亡也自古有天下未有无功德而可长久者司马懿专以阴贼狡险祸人之国师昭又以簒弑不道取之以是得国既无其基武帝又昧逺图迭是数失欲保邦长世得乎宜天下之不久合而又分其祸且不忍言也惠帝昏愚制于贼后权在羣小政出多门八王交争互相鱼肉王衍淸谈误人家国皇后太子四废五复东奔西逸惟人所迁上不保母后【杨太后】次不保妻子终不保其身食饼中毒莫知祸端识者谓足以报曹氏之受制于司马懿者焉方是时八王以骨肉相屠京师内虚诸部杂处中华乘间蠭起刘渊聪曜匈奴种也石勒虎羯种也五胡乱华刘石首之惠帝遭鸩懐帝炽以太弟立天姿淸劭过恶不闻汉刘聪兵陷洛阳曜勒皆会帝为所擒俾着靑衣行酒识者谓足以报齐王芳夺玺之忿焉懐帝遇害愍帝【业】立于长安仅得虚名服廪不给刘曜兵陷长安帝降匍伏虏庭洗爵执盖识者谓足以报高贵乡公堕车之痛焉天道好还有如此者康节邵子有曰晋室之祸在于夕阳亭之一语石勒上东门之长笑浪悠悠耳讵不信哉自是而后元帝渡江帝于东南是为东晋宋齐梁陈继之谓之南朝五胡十六国乱于西北元魏并之分为东西魏北齐北周继之合于隋谓之北朝天下分南北者几三百年剖裂中土虀粉生民积骸成丘流血成渊其祸盖出于晋武之为君与贾充荀朂荀顗冯紞王戎王衍诸人之为臣焉

　　东晋【司马氏都建康】

　　懐帝时以琅邪王睿初督扬州出镇建业睿用王导为谋主推心委信导亦尽忠辅佐引进雄才中国士大夫时多避地渡江睿收其贤俊辟掾属百余人时谓之百六掾立国在得人江左再造之本已见于此石勒将攻建业遣纪瞻败走之亦差强人意者然懐愍陷没曽不力救虽出师露次移檄四方不过如是而止愍帝凶问至遂自晋王即皇帝位是为元帝帝以小吏牛氏之子冒典午之裔魏时张掖涌石有石马七及牺牛之象当时又有牛缀马后之謡岂偶然者纪人灭鄫已在兹矣帝天资简俭覆觞止饮容受直言光启中兴亦贤主也当时人才如祖逖之誓淸中原石勒畏之自河以南率多欵附使帝能紏合忠义收召刘琨陶侃温峤诸贤与之戮力克复旧物夫岂难者顾乃不遣一卒助之而代之以戴若思使逖抑郁以死宴安江沱无志恢复三纲沦矣何以讨乱贼乎所以建国规模亦复不竞乱臣贼子如王敦者不旋踵而起盖有以取之也敦举兵犯阙帝以忧愤致殂前史谓帝恭俭有余明断不足故大业未复而祸乱内兴是矣太子绍立是为明帝敦逆谋愈甚赖帝以明敏机断主于上王导陶侃温峤诸贤赞于下敦亦寻死粗安一时亦畧可称也当时士大夫风俗犹有西晋崇老庄余习以养望为弘雅恪勤为凡俗贵游多慕王澄谢鲲之放达而王导阴主之陈頵卞壸言之不聴淸谈虚无遂为晋人沈痼不除之疾事功不竞中原沦亡职此之故也明帝殂成帝以幼冲嗣位庾亮以舅氏用事任已裁物诬杀南顿王宗帝仅六岁泣曰舅言人作贼便杀之人言舅作贼当如何此其明敏比汉昭之十四而知上官之诈殆过之焉蘓峻之狂逆谋未露亮违众征之激成其反祖约同恶兵入台城亮奉头鼠窜王导亦熟视不能谁何之矣温峤陶侃起兵诛峻祖约奔石勒亦为所诛焉时石勒执刘曜取长安遣使修好诏焚其币亦义举也成帝崩二子丕奕皆在襁褓庾氷请立康帝【成帝弟】康帝殂子穆帝立先是庾亮欲大举北伐蔡谟沮之庾翼复违众北伐卒以无成皆非其任也殷浩少负时名时人方之管葛或伺其出处以卜江左兴亡曰深源不出当如苍生何庾翼独弗之重曰此軰宜束之高阁俟太平徐议其任耳桓温以帝壻负竒才刘惔知其有不臣之志谓会稽王昱曰温不可使居形胜之地昱不从庾翼卒竟以温代翼镇荆梁温伐汉李势一举灭之温既灭蜀威名大震昱乃引殷浩抗之桓温漫相疑贰王羲之以为内外宜叶和不宜与温构隙不聴浩之虚名不可用之危急之秋温之雄心不可处之形胜之地乃使虚名之浩以抗雄心之温昱真不知人哉时石虎死中原乱温欲经营北方禇裒请以自任直指泗口径赴彭城朝野以为中原指日可复也独蔡谟策之曰今日之事非时贤所及经营分表财殚力竭安得不忧及朝廷乎斯言尽之矣裒果以败还殷浩复不自量再谋北伐又为姚襄所败而还桓温因朝野之怨奏废浩为庶人自此中外大权尽归桓温矣用浩敌温朝廷既不知人鋭意北伐殷浩复不自知既败还朝廷当自罪之既足以振朝权又足以服温心乃待温请而后废之惜哉温遂大举北伐苻秦进至灞上乏食败归未几又自江陵北讨姚襄登平乘楼望中原叹曰遂使神州陆沈百年丘墟王夷甫诸人不得不任其责其言亦良是也败襄伊水入洛修谒诸陵未几荀羡谢万相继伐慕容燕岂惟败且无功许昌诸城尽没蔡谟之言至是皆验夫中原当复雠耻不当忘固也然渡江之初祖逖之功将成江左之气方鋭乘以进取彼一时也明成以后王敦蘓峻之内难继作而东南之根本不复刘曜石虎之外敌虽衰而燕秦之势力方张且江左诸臣皆非其才惟当保境息民此一时也仅一桓温才可及此使内外叶力当可驱驰然素蓄异志借能恢拓旧疆果能御之得其道使为晋纯臣矣初谢安少有重名征聘不就虽为布衣皆以公辅期之士大夫相谓曰安石不出当如苍生何及弟万废黜始有志进仕桓温请为征西司马深礼重之安卒能挫奸雄靖狄难宁宗社为晋名臣焉穆帝殂成帝子丕立是为哀帝召温入叅朝政不至哀帝殂弟奕立是为废帝燕克晋洛阳慕容恪卒桓温举兵伐燕至枋头秦苻坚与慕容垂大破之遂还温恃其才尝抚枕曰男子不能流芳百世亦当遗臭万年欲先立功河朔然后还受九锡及枋头之败威名顿挫郗超教以废立遂废帝为海西公立会稽王昱是为简文帝是举也谢安王彪之拱视之而已苻坚闻之曰温前败灞上后败枋头不能思愆自贬方且废君以自说举动如此何以容于四海乎谚所谓怒于室而作色于市温之谓矣斯言是也简文为人谢安以为惠帝之流但淸谈差胜耳临殂遗诏温依周公居摄故事曰少子可辅辅之不可君自取之王坦之毁诏始改依诸葛武侯王丞相故事方是时四诏召温拥兵入朝安坦之彪之之策皆不得行矣晋社稷之不危幸哉昌明立是为孝武帝温入朝安等迎于新亭王坦之流汗沾衣倒执手板安谈笑折之温疾笃讽求九锡安坦之故缓其事温寻死尽忠辅卫卒安晋室安等不为无功亦幸而温死故可不动声色而消奸猾耳苻坚【秦王】兴师百万大举入冦晋祚岌岌危于累卵安指授谢玄刘牢之诸将败之淮淝而入公草木望者色惧风声鹤唳闻者丧胆固天意助顺危而复安实亦安能镇静善用人之功也时人比安于王导而谓其文雅过之信矣奈何外患方弭帝心已盈王国宝谗安帝遂踈之安避会稽王道子出镇广陵未几遂卒帝溺于酒色道子荒于朝政陆纳至望宫阙叹曰好家居纎儿欲撞壊之耶道子骄恣帝不能平乃用王恭殷仲堪为藩镇以制之桓温子玄负才地豪横江陵仲堪倒戈授之乱阶又于是乎在长星告变祸起房帏戏笑一言张贵人惧宠衰而弑帝晋祚至此已亡而未灭耳子德宗立是为安帝凉燠不辨口不能言道子元显交倾朝政桓玄乗衅而反既杀殷仲堪又入建康杀元显遂行簒夺迁帝浔阳刘裕起自草莱与何无忌刘毅等举兵讨玄或谓裕乌合无成玄曰裕足为一世之雄毅家无儋石储樗蒲一掷百万无忌酷似其舅【刘牢之】共举大事何谓无成玄败单舸西走未几伏诛乗舆反正宗社再安裕之功也自时厥后裕征伐四克灭南燕慕容超平大盗卢循平蜀诛谯纵灭秦姚泓晋之威令以伸中原之疆土将复裕已急归而谋簒矣裕得关中将还三秦父老诣军门流涕曰残民不沾王化于今百年始覩衣冠人人相贺长安十陵是公家坟墓咸阳宫殿是公家室宅舍此又何之乎裕为怆然慰谕之而已裕东归未几诸将相屠王镇恶沈田子死而夏赫连勃勃取长安矣裕弑安帝立恭帝遂自宋公进爵为王簒晋而自立焉两晋通十五帝百五十五年而亡西晋四帝都洛阳五十二年东晋十一帝都建康百有四年晋自渡江五胡十六国云扰中原正统不絶如线羣雄之分裂杂据不可胜纪邵康节谓衣到敝时饶虮虱瓜方溃后足虫蛆良可哀哉

　　五胡十六国

　　五胡者何汉刘聪【匈奴】后赵石勒【羯】秦苻坚【氐】后燕慕容垂【鲜卑】后秦姚苌【羌】是也十六国者何成李雄【蜀】凉张寔魏冉闵燕慕容皝【鲜卑】代什翼犍【鲜卑】燕高云【鲜卑】西燕慕容冲【鲜卑】西秦乞伏国仁【鲜卑】元魏拓拔珪【鲜卑】后凉吕光南凉秃发乌孤【鲜卑】北凉段业北燕冯跋后凉沮渠蒙逊【匈奴】南燕慕容德【鲜卑】西凉李暠夏赫连勃勃是也【以上不能尽述大槩不可不知者今列之下方余畧之欲观者自求之史可也】汉刘渊以匈奴遗种首倡乱阶弟聪继之陷两都辱二帝兵连祸结不戢自焚靳凖杀之子死族屠刘曜讨凖自立改国号赵骤胜而骄一战遂跌生为石勒所擒即以亡国是为前赵【起晋惠帝朝亡成帝朝】后赵石勒以羯胡俘隶始臣刘聪复叛而自立煽其凶焰虔刘人民岂天厌晋德欤何其兴之酷也斩王衍擒茍晞取王悛走刘琨执刘曜诛祖约褫甲胄而袭冠帯释介胄而开庠序观其言曰若遇汉高当北面事之与韩彭比肩若遇光武当并驱中原未知鹿死谁手大丈夫行事当礌礌落落如日月皎然终不效曹孟德司马仲达欺人孤儿寡妇狐媚以取天下亦羣胡之豪也然肉未及寒妻子不保石虎悍暴贼其孤而夺之穷凶极奢身死祸稔【二十三年】冉闵夺之改国号魏勒之子孙戮无遗种闵未几为慕容燕所并矣【后赵起晋元帝朝亡穆帝朝】迹晋氏五胡之祸莫烈于二赵渊聪父子皆尝亲为晋臣刘曜石勒又皆渊聪臣子观其喋血神州囚执天子负擢发不足数之罪而终渊聪曜勒之身晋之君臣曽不能北向戮一人以雪愤耻自凶人得志者观之畴不谓天道无知也然石渠之陷刘曜被戮于生前靳凖之祸渊聪受诛于既死勒虽仅免其身冉闵之乱蝗蝻无噍类焉天网恢恢踈而不漏可不畏哉前燕之兴始于慕容廆元帝初廆独能遣使劝进倡尊中国之义于天下贤于一时羣雄逺矣皝始僭王■〈亻隽〉多机断因石氏内乱擒冉闵而并之■〈亻隽〉死暐立佐之以慕容恪内修国事外恢封疆有足称者及评辅政主闇臣昏斥逐亲贤以资强敌【慕容垂奔秦】于是苻秦长驱如狂风扫败叶邺破而燕墟矣【皝称王始晋成帝朝亡海西公朝】前秦之兴起于苻洪健袭其基遽窃大号取关中却桓温遂为强国苻坚纂承伪位举王猛于布衣信任以政君臣遇合自谓如昭烈之得孔明权倾中外勲戚莫能间之兵强国富垂及升平猛之功也于是灭燕【慕容暐】取蜀并代【什翼犍】吞凉【张天锡】五胡之中莫此为盛奈何自王猛没法制日颓黩武不止忘其临终勿以晋为图之戒拥兵百万长驱冦晋举国谏之不聴自谓大江之流投鞭可断曾不知天道恶盈人心助顺苻融之马一踣朱序之呼一震而八公草木风声鹤唳皆为晋师秦兵败逃死者什七八坚狼狈北归叛者四起乞伏国仁据陇右而西秦出慕容垂据邺而后燕兴姚苌叛而为后秦吕光叛而为凉慕容冲起而为西燕冲攻长安坚飞矢满体奔五将山而身死姚苌之手矣苻丕立而见杀于晋将苻登立而见执于姚兴秦遂以亡【苻秦起晋穆帝朝亡孝武帝朝】后燕兴于慕容垂始以美才茂功不容于燕自投苻秦坚以国士遇之淮淝之败垂悉以兵授坚不乗其危亦足以偿其所遇矣求往关东归者如市曽不数月掉马棰以复故业有足嘉者灭西燕慕容永狃于长子之捷轻魏而伐之拓拔珪大败之参合陂子宝仅以身免未几袭魏平城见参合之积骸如山军士哭震山谷垂因惭愤而殂宝立为魏所攻败逃而死盛熙继立为燕高云所簒【歴四世二十四年】而北燕冯跋弘继之【歴三世二十八年】卒为魏所并【起晋孝武朝亡宋文帝朝】南燕起于慕容德宝使镇邺国危不持跨有全齐都于广固传国至超灭于晋刘裕焉【歴二世十一年亡皆晋安帝朝】后秦起于姚弋仲以西羌酋帅立二石之朝观其戒诸子曰我死汝即归晋当竭尽臣节无为不义事亦可嘉己子襄才器豪迈有孙策之风适晋而不容于殷浩图关中而见杀于苻秦弟苌遂以众降秦焉苻坚之败苌自称秦王卒乗其危而弑之姚兴继立又执杀苻登然不能收罗英才以治国强兵而乃以胡僧鸠摩罗什为国师命译经三百余卷事之如神日率羣臣聴讲事佛者遂十室而九六经火于嬴秦后世卒莫得其全佛书译于姚秦后世终莫得而冺可叹也夫兴卒泓以庸懦继刘裕率师讨泓送建康斩之奉佛之效亦可覩已裕归夏赫连勃勃取长安焉【姚秦起孝武朝亡安帝朝】他如成李特之据蜀歴六世【四十六年】而晋桓温灭之前凉张轨之据凉州歴九世【七十六年】而秦苻坚灭之夏赫连勃勃据朔方歴三世【二十六年】而魏灭之后凉吕光据姑臧歴三世【十三年】而姚兴灭之西燕慕容冲据长安传三世【十六年】而慕容垂灭之西秦乞伏国仁据金城歴四世【四十六年】夏灭之南凉秃发乌孤据广武歴三世【十九年】乞伏灭之北凉段业据张掖沮渠蒙逊弑之蒙逊传二世【三十九年】而魏灭之西凉李暠据河右歴三世【二十四年】沮渠灭之纷纷籍籍迭兴迭亡西北之境卒尽并于元魏而后止代什翼犍与元魏之是祖是孙自于北朝记之此不载

　　歴代通畧卷一

　　●钦定四库全书

　　歴代通畧卷二

　　（元）陈栎 撰

　　南朝

　　宋【刘氏都建康】
　　晋室之亡南北分据接东晋之统而立国江左者为宋齐梁陈而谓之南朝据有中原削平诸部者为元魏分而为西魏东魏为北周北齐为隋而谓之北朝刘裕簒晋而立是为宋武帝始以贫贱之刘寄奴【小名】奋起艹野乗桓玄【字灵宝】之乱首倡义兵讨枭灵宝再兴王室功不细矣既而治兵整旅经营四方扬旗东指广固横溃卷甲南趋卢循殄灭偏师西土谯纵授首【蜀】锐卒北驱姚泓面缚【秦】汛清关洛修奉园陵震惊偏据之心发舒华夏之气南国之盛未有过于斯旹者然急于归簒功亏垂成委弃秦雍以资冦敌惜哉迹其取国以来简俭寡欲希游宴少嫔御孝于后母诏母后毋得与政亦英主也然废晋主不踰月而杀之乃行桓玄所未行者既而其子义符义真与文帝皆不得其死岂果无天道哉武帝殂义符立以失德遭废弑义隆立是为文帝勤于听断务存俭约官久其职民乐其业江左之治称元嘉焉惜乎内无股肱外乏爪牙良将仅一檀道济不免死于谗口自坏汝万里长城乃锐意欲取河南与元魏争所与谋者不过白面书生徐湛之江湛辈而已不量其力横挑强敌师徒丧于河南婴孺屠于盘槊近则佛狸饮马于瓜步逺则春燕归巢于林木帝始叹曰檀道济在岂使敌马至此六州残破【徐兖青豫等州】邑里萧条元嘉之政衰焉又以子劭失德欲废之狐疑不决卒至弑逆良可悲也孝武帝【骏】举兵元凶就戮即位未几湎酒冒色坏髙祖【武帝】居室起玊烛楼见床头土障葛灯笼麻绳拂曰田舍翁得此已过矣未几殂于玉烛其髙祖殛之耶子业凶虐自殒厥身彧以文帝子立是为明帝猜忌残忍因子勋举兵杀子绥等十三人世祖二十八子于此尽矣以宫人赐李道儿迎还生昱以为太子忌诸弟休佑等皆赐之死保字螟蛉剿除同气刘氏已斩于此何待于萧齐哉苍梧王昱立袁粲褚渊受遗辅政渊遂荐萧道成叅掌机密昱微行骄恣自称曰李将军一日不杀惨然不乐画的于道成腹引满欲射之道成忧惧令左右伺织女渡河不见将杀之是夕遭弑迎立顺帝道成专制朝权袁粲镇石头知道成有不臣之志密谋诛之褚渊泄其谋遂为道成所攻而死百姓谣曰可怜石头城宁为袁粲死不作褚渊生秉彝之天于此可见王俭倡义进道成假黄钺为齐公未几进爵为王顺帝遂禅位于齐焉王敬则启譬之曰官先取司马家亦如此帝泣曰愿后身世世勿复生天王家未几令卫士弑之以疾闻宋之为国八主六十年而亡时魏孝文太和三年也宋武以雄武剙业不能以正大诒谋文帝初亦为继体之令主然渐不克终外挑强兵内召子祸亦可憾已子业与昱固为罪浮于桀纣孝武之骄淫明帝之猜忌亦自戕宗枝而斵国本得保首领以殁幸矣其何后之有

　　齐【萧姓都建康】
　　萧道成簒宋而立是为齐髙帝禇渊王俭为一时佐命功臣然渊拜司空从弟照叹曰彦回【渊字】少立名行何意披猖至此门户不幸乃复有今日之拜使彦回作中书郎而死不为一世名士耶渊入朝以腰扇障日刘祥亦讥之曰如此举止羞面见人何点复谓人曰我作齐书已竟赞曰渊既世族俭亦国华不赖舅氏遑恤国家虽忠义隳于上犹公议伸于下尚未至如后之权贵钳天下之口而禁莫敢言也髙帝四年而殂享国日浅性殊清俭主衣中有玉导即命碎之甞曰使我治天下十年当使黄金与土同价然佐宋本无功德徒乗刘氏之骨肉相残与李氏子之昏虐而簒之又尽灭卯金之族无少长皆死焉是举方之晋宋为愈惨矣他日萧鸾尽杀髙武之子孙天似假手于鸾以报之者降是而髙齐之灭魏宇文周之灭齐隋杨坚之灭周皆赤其族实自萧齐发之齐祚仅二十有四年视六朝最短焉天鉴昭昭焉可诬也武帝【頥】继之严明有断号为良主然魏宋弁聘齐还曰萧氏无大功于天下既以逆取不能顺守政繁赋重朝无股肱之臣得没身幸矣非诒厥孙谋之道也已不能逃觇国者之言矣太子长懋卒太孙昭业立是为郁林王髙帝兄道生之子鸾辅政昭业狂纵忌鸾鸾废弑之立海陵王昭文又弑之而自立是为明帝志慕节俭乗舆金银饰校皆剔除之四破褁蒸余充晚食躬亲细务皆以诏勅决之当时谓其主愈劳臣愈逸所谓代庖人宰为大匠斲也可谓崇小俭昧大体矣其最惨者既杀巴陵王子伦等十二人又杀河东王铉等十人髙武子孙杀之殆尽子伦临死曰先朝昔灭刘氏今日之事理数固然良可悯也齐之社稷髙武兴之鸾何为者以疏属簒大统乃尽杀其子孙而欲身昌其子孙愚哉无怪身死未几而东昏侯宝卷继之昏狂滛虐外宠梅虫儿以仓卒杀六贵【始安王遥光徐孝嗣江祏萧坦之江祀刘暄】内宠潘妃【玉奴】以金贴地曰步步生莲花又以无罪杀功臣萧懿懿弟衍遂起兵襄阳立和帝【宝融】宝卷为其下所杀衍未几以梁簒齐矣齐七主二十四年时魏宣武景明三秊也

　　梁【萧氏都建康】
　　梁武帝萧衍以齐同姓镇襄阳因兄起兵遂迁齐鼎观其恭俭慈惠博学能文初年奬马僊琕袁昂二义士不害齐氏宗属萧子云等歴官清要各以寿终且勤于庶政冬月四更即起暗室庄敬对内竖如大宾郄封禅拔廉能立孔子庙亲幸国子学天监之世时和岁丰自后汉永平间书大有年至此仅再见亦江左盛事也奈何享国渐久晚缪不终以万乗之君躬桑门之行虑乖仁恕禁织僊人鸟兽之形恐累冥道废宗庙牲牢已见不复血食之兆三度舍身于同泰寺甘为佛奴日一蔬食俭于寒素顾乃轻听降人之言于沙地筑浮山堰以灌魏寿阳城役二十万人冻死十七八坏而屡筑漂没十余万口十余年间杀数十万人然后仅拔此城爱物而不仁民不惟乖先王之道亦乖佛道矣又复恩胜于威纪纲不立西丰侯正德叛亡奔魏寻复逃归泣而杀之效尤者遂狃于反叛乱阶何自弭乎自是命豫章王综统兵屯彭城而综复外叛信奸臣朱异之言轻纳魏叛将侯景而景卒反叛命正德屯丹阳御景而正德又与景同叛密以大艘济之采石反往迎之攻围台城邵陵王纶率兵入援安南侯骏劝之攻贼而纶不从柳仲礼为大将唯聚妓作乐诸将日请战而仲礼不许仲礼父津谓帝曰陛下有邵陵臣有仲礼不忠不孝贼何繇平是纶仲礼皆叛之既而城陷帝叹曰自我得之自我失之亦复何恨先是帝甞蔬食围急蔬茹皆絶乃食鸡子至是饮膳裁减卒以饿殂当是时太子纲在围城柔懦不画一策诸子诸将援兵圜观不一力战湘东王绎拥强兵在江陵徒出师而不下武陵王纪在成都诸孙詧在襄阳誉在长沙亦各拥兵坐视而不顾畧无救君父之急复君父之仇之心徒自相攻屠而已忠孝大伦颓废至此岂非梁武帝崇佛氏殄人伦之过徒使其诸子反叛顽忍一至此极乎三度舍身其身犹在卒莫之舍舍于佛而佛不受未几卒舍于侯景焉不惟舍其身而已且并其子孙国家而舍之梁武之事殆天借之使破败昭著以警后之好佛者欤始也惧文锦翦人兽之形虑牲牢戕牛羊之命卒使江淮以南莽为荆棘富室无食鸟面鹄形衣罗绮怀金玉以待尽千里烟絶白骨如丘可谓不知类之极矣梁武之丧败不足惜百亿万苍生何罪哉纲立是为简文帝受制贼景卒遭土囊之弑景遂僭号湘东王绎始遣王僧辩讨之景伏诛绎即位于江陵是为元帝绎在梁武诸子中最为不孝不弟不友不恭不忠不义之尤者方台城围急绎军于郢淹留不进记室萧贲心非之与绎双陆拾子未下贲曰殿下都无下意绎深衘而杀之乃遣兵政誉詧致使詧求援于魏先是太清三年五月武帝殂绎闻丧以长沙未下匿之次年四月克长沙杀誉始发丧移檄讨景是绎既假手于景以除其父也僧辩乘势东下复命屯留浔阳必待景弑简文始命僧辩进讨陈覇先兵亦会景始授首是绎又假手于景以除其兄也包藏祸心如此天地其久覆载之乎景以王伟为谋主绎欲诛伟伟狱中上诗乃欲宥之见其檄文有湘东一目之语始怒诛之春秋治乱贼尤严于其党若伟者幸生获之速寘极刑犹不足以雪神人之痛愤今绎之喜怒生杀皆为己私畧不念及君父哀哉方且诱执纪子以成荆益之衅纪遂攻江陵而魏已克成都未几詧引魏师而魏遂陷江陵矣绎好玄谈日讲老子百官戎服以听父讲佛经于同泰寺子讲老子于龙光殿丧败已在目前不顾也城陷焚古今图书十四万卷叹曰读书万卷犹有今日遂降詧囚之乌幔之下诘辱之魏人使为书召僧辩不可遂为所杀是殆天假手于魏以为梁诛此不孝不忠不友不弟之奸与僧辩覇先立其子方智是为敬帝齐髙洋以兵纳萧渊明于梁僧辩御之兵败遂迎渊明立之以方智为太子覇先袭杀僧辩渊明避位方智复立齐大举伐梁覇先遣侯安都萧摩诃御之斩齐三将齐师殱焉陈公覇先进爵为王未几受梁禅矣梁四主五十六年【起壬寅讫丁酉】即北周闵帝之初年北齐文宣帝之天保八年也梁之败亡大抵释教盛行而彝伦攸斁义方不立而僭叛恣行不孝不弟不友不恭不忠不义之子萃于一家丛于一时亘古以来所未有者是宗庙不血食之效焉耳频召外难不亦宜乎自绎遭执杀魏立詧于江陵是为后梁至隋始灭焉

　　陈【陈氏都建康】
　　陈覇先与王僧辩同事梁室诛夷侯景乗时伺间以诈力窃取大位是为武帝为政寛简务存俭素然即位未几百未一举顾乃躬驾梁武之覆辙出佛牙设无遮会躬拜阙前幸寺舍身可怪也已享国日浅三年遽殂奉佛又何补哉江陵之陷子昌顼没于周内无嫡嗣外有强敌宿将在外之重臣急召帝兄子临川王倩入纂大统是为文帝恭俭政事足为良主然武帝子昌之至自周也遣侯安都迎之陨之中流乃以溺告于汝安乎临殂知子临海王伯宗柔懦欲立安成王顼顼拜泣固辞伯宗立顼卒废之文帝之言非诚顼之辞亦伪耳顼立是为宣帝遣吴明彻伐齐大破齐师拔寿阳杀王琳遂取徐州诸城以明彻为豫州刺史列兵二十万登坛受命将卒荣之江左似有生意矣然知进不知退与周争徐兖彭城之败明彻被擒值齐之衰而启土逢周之兴而丧师可谓不务内而务外其最蔽者不知其子叔宝之恶又以浮薄之江总为之詹事相与为长夜之饮导之微行事幸彻闻仅免总官义方之教无闻焉陈祚之亡已端在此于时三方鼎峙齐后主髙纬荒滛垂亡周太子赟亦复不肖三国储君曾无一人彼善于此者知天意欲为隋唐混一之驱除也欤方是时隋文代周方有并吞江南之志命韩擒虎贺若弼潜为经畧而叔宝不悟也起临春结绮望僊之阁穷奢极丽近古未有合张龚孔三贵妃居之江总虽为仆射不亲政事日与孔范等侍宴后庭谓之狎客使与女学士赋诗采其尤艳丽者被以新声其曲有玉树后庭花等君臣酣歌自夕达旦使羣小聚敛无厌士民嗟怨不顾也杨素舟师下三峡镇戍相继以闻叔宝犹曰王气在此彼何为者耶孔范亦曰长江天堑虏岂能飞渡耶纵酒赋诗畧不为止正月朔日大雾四塞入鼻辛酸叔宝昏睡至晡乃寤是日若弼擒虎济江矣未几萧摩诃任蛮奴降而擒虎直入朱雀门矣叔宝出景阳殿自投眢井军士以绳引之惊其太重乃与张孔二妃同束而上贻笑千古惜哉江左分王二百八十余年至是始混一焉陈为国五主三十有三年【起丁丑迄己酉】而合于隋时隋文开皇九年也

　　北朝

　　元魏
　　北朝始于元魏元魏之先为拓跋氏世居朔野有国久矣晋氏丧乱中原云扰什翼犍始自号代王凡六十五年苻秦灭之孙拓跋珪志大才雄复兴祖业改国号曰魏改元称帝是为道武帝乘慕容垂卒大举伐燕南取并州东并幽冀迁都平城而数千里之地定矣卒也祸起萧墙见弑庶子明元帝嗣讨贼而立虽享国不永然资兼文武礼爱儒生每与崔浩论事言如盐酒军国密谋浩咸预焉早命太子焘监国付托得人有足称者焘立是为太武帝聪明雄断征伐四克灭赫连定开关中灭燕冯弘吞辽碣虏凉沮渠牧犍并河右大破柔然并臣髙车自河以北逾于大漠悉为所有武功之盛基业之大五胡十六国未之有也且索敞为博士【克凉州牧犍得索敞】常爽置文馆教授魏之儒风亦始振焉崔浩博识遭遇言听计从赞征谋定祀典其最若可快者因长安八佛寺兵器酿具窟室妇女之奸劝帝诛境内沙门焚诸经像然不无可恨者浩不好佛法而酷好冦谦之之天师道箓导主以诣坛场受符箓欲洗后汉荒君之失乃启后世道箓之端以正攻邪犹惧不胜况以邪攻邪乎废佛除僧不教而杀行之灭裂不近人情无怪太子晃之缓宣诏书使得为计沙门亡匿经像收藏他日亟伤而愈炽也末焉浩以国史直笔犯众怒而诛夷太武亦以穷黩不止兵至瓜步遂应虏马饮江水佛狸死卯年之童謡矣晃卒身弑天师道箓之功安在哉晃子浚立为文成帝虽以羣臣奏请佛教复兴然能知髙允真忠臣静镇中外亦可嘉也太子宏嗣是为献文帝再清漠野败蠕蠕破吐谷浑大启南服取宋豫州淮西地好黄老浮屠术雅薄富贵尝有厌世之心一旦脱屣大位禅于太子宏是为孝文帝献文遂为太上皇帝卒为冯后所鸩悲夫孝文幼有至性亲吮父痈五岁受禅悲不自胜令闻已夙着矣及亲大政美不胜纪读书属文好贤乐善赈饥民养三老罢贡虎兕出宫人不机织者禁谶纬求遗书始祀七庙听羣臣行三年丧为文以祭比干过鲁而祀孔子南征北处麄修桥梁通车马则止兵过淮南禁蹂禾稼伐人木者留绢偿之最勇决可嘉者欲中天下而立遂自平城迁都洛阳革草创之风修帝王之政禁本语禁本服改拓跋姓为元氏得齐王肃定威仪文物与李冲崔光之徒并以儒雅亲贵制礼作乐蔚然可观有太平之风焉迹其治行之美江左五朝皆莫及也文中子王通论元魏有曰夷狄之德黎民怀之三才其舍诸又曰王肃至而元魏达矣中国之道不坠孝文之力也又曰元经其正名乎齐梁陈之徳斥之于四夷以明中国之有代太和之力也【太和孝文年号】其言亦良是也然处人伦之间不无可恨者冯太后亲鸩献文当以春秋待文姜之义裁之不忍考诘犹可也比丧哀毁过礼过矣冯后既出复入至死秽德彰闻而夫妇之伦乱子恂既废悔过竟以谗言杀之而父子之恩伤孝文贤明之君不当有此遗憾论者而犹有是君子欲成人之美而春秋亦责贤者之备不能不太息于斯焉宣武帝恪嗣位懦弱不克负荷佞戚用事贼害亲贤杀彭城王勰专尚释氏不事经籍佛教盛于洛阳沙门自西域来者立寺千余间处之逺近承风无不事佛比及延昌州郡一万三千余寺元氏之业于斯始衰重以肃宗诩之幼冲胡后之滛恣政出嬖幸赏罚无章纪纲大坏羽林作乱杀大臣张彝朝廷惧其乱而不问识者已知魏之将乱而奸雄如髙欢者遂倾赀结客以俟之矣加以守令贪残黎民穷怨盗贼蜂起日甚月滋胡太后方且滛秽不悛盛造寺塔极土木之美金玊像踰十数浮屠髙九十丈僧房千间珠玊锦绣骇人心目自佛法入中国未之有也肃宗浸长太后自以不谨务为壅蔽母子之间嫌隙日深时尔朱荣【方州都督】兵强髙欢说之兴兵诛郑俨等以清君侧肃宗亦密诏召之胁太后以除俨等俨等遂与太后鸩杀肃宗立子钊生三年矣尔朱遂兴晋阳之甲直指伊洛母后幼主沈之于河公卿百官血濡马足死者二千余人缙绅之祸未有酷于此者荣鋭欲僭逆四铸像而不成迎子攸立之遥制朝权树置亲党魏主惧其逼也遂手刃荣大猾虽除余根尚在枝党四集祸不旋踵尔朱兆囚魏主弑之立东海王晔未几废晔立节闵帝恭髙欢起兵讨尔朱氏且立元朗为帝是为安定王欢大破尔朱兆世隆天光度律等皆伏诛遂废朗复废节闵入洛阳立孝武帝修焉欢以晋阳四塞自建大丞相府而居之寻弑三主晔朗恭皆遇害时宇文泰镇长安孝武欲往依之议者谓无异避汤入火图欢有立至之忧西处有将来之虑不听遂奔长安而荧惑入南斗天子下殿走之謡验矣恶髙欢之逼逃遁入关遭宇文之祸不能自脱欢遂自立孝静帝【善见】繇洛阳迁都于邺四十万户狼狈就道元魏分裂为东西矣时梁武中大通六年甲寅也魏自道武至孝武之永熙三年凡十二主百五十有九年而后分【始丙子止甲寅】东魏孝静帝不没其身仅十七年而见灭于髙洋时梁简文大宝九年庚午也西魏自孝武入关歴文帝废帝恭帝四主二十四载而见灭于周宇文觉时陈武帝永定元年丁丑也东魏孝静好学善射从容沈雅要亦何救于亡髙欢自病逐君事主尤谨事必以闻侍宴则俯伏上寿行香则执炉步从君臣相安十有余年欢卒子澄嗣倨傲顿甚帝不堪密谋诛之事觉澄幽帝身还晋阳将簒已为膳奴所杀矣弟洋嗣未几逼帝禅位东魏已灭洋立是为北齐西魏孝武西奔军国大权悉归于宇文泰方屯困中乃恣情纵欲闺门无礼不亡何待与泰有隙遇酖而殂奉文帝【宝卷】立之文帝殂子钦立泰废之恭帝廓立魏复姓拓跋魏主称天王降王为公依周礼建官克梁成都陷梁江陵皆宇文泰为之魏主徒建空名耳泰卒子觉嗣未几废魏主自即天王位是为北周魏祚告终通前后东西凡十六主百八十三年【始丙子迄丁丑】元魏之君率多贤明失德者鲜视宋齐梁之后嗣殆逺过之而乃多死于弑子祸女祸变生肘腋什翼犍道武弑于子太武弑于嬖臣【宗爱】献文弑于冯后肃宗弑于胡后三纲不正祸败从之葢内变之最甚者也乱亡之兆既着而后髙欢一日而弑三主宇文泰之弑孝武葢势所必至亦末如之何也已矣

　　北齐【高氏都邺】
　　北齐始于髙欢欢之先燕髙潮奔魏子谧坐法徙怀朔习鲜卑之俗谧孙欢深沈有大志始说尔朱荣起兵以清君侧荣死尔朱兆弑逆欢遂起兵讨尔朱氏孝武既奔宇文泰欢乃奉戴孝静自洛迁邺屡与宇文泰力战几为泰军所获欢军亦几获泰末焉悉师攻魏主壁韦孝寛随机应之欢军死者七万智力俱困发疾遂殂欢性沈密人莫能测机权之际变化若神驭军严听断公擢人得才无问厮养虚声无实皆所不用雅尚俭素鞍勒无金玊饰少能剧饮自当大任不过三爵知人好士全护旧勲每获敌国尽节之臣多不之罪文武皆乐为用弁髦其君而自为势亦易易乃能惩创逐君之耻尽节终身有曹操之得而无其失亦奸雄之差可取者欢之存也侯景畏之不敢叛欢殂澄继景曰髙王在吾不敢有异王没吾不能与鲜卑小儿共事矣澄诈书召之遂速其叛澄未几幽辱其君寻以自殒宜矣洋继其兄逼簒魏祚母娄太妃曰汝父如龙汝兄如虎犹终身北面汝独何人欲行是事卒代孝静而弑之是为齐显祖文宣帝初年励精为治宇文泰伐之见其军容严盛叹曰髙欢不死矣既而勅道士皆剃发为沙门于是齐境无道士似为元魏之崇道箓灭沙门者报仇良可一笑五六年后骤自骄矜沈湎滛虐闻亡髙者黑衣之语以黑无过于漆弟涣第七又以弟浚諌其酣裸俱囚之铁笼置之地牢卒刺而烧杀之又尽杀元魏之子孙残酷滛虐无复人理世无牧野之君安得收洋之首悬之太白旗者哉嗜酒成疾而殂得戴其元以归地下幸矣临殂以子殷为忧谓弟演曰夺则任汝慎勿杀也子殷立演废杀之而自立是为肃宗明习吏事人服其明而讥其细谓天子乃更似吏不从未几出畋坠马絶肋征弟湛立之谓曰百年无罪勿效前人遂殂忍杀兄子而欲人全巳子愚哉湛立是为武成帝嬖幸用权朝政紊乱周结突厥伐之初焉周冬椎河氷以防齐兵至是齐反椎氷以防周焉白虹围日遂斩百年以应之归宇文护之母于周以求通好和士开秽乱宫门祖珽共为奸謟说湛传位子纬湛殂少主纬荒滛无度号无愁天子宫婢陆令萱及子穆提婆高阿那肱等比周用事斛律光齐之忠臣良将周之所畏也周韦孝寛为謡言间之曰百升飞上天明月照长安【百升斛也光字明月】又曰髙山不摧自崩槲木不扶自举令谍传歌之邺祖珽续曰盲老公背受大斧【珽自谓】饶舌老母不得语【谓令萱】奏而召之遂杀光周为赦其境内焉周武帝大举伐齐纬败走以危邦坠业传之子恒窃逊让之名居其身而嫁灭亡之罪于其子周擒纬灭之未几并其宗族尽杀之齐自髙洋以至湛纬无一贤主演虽差胜然背娄太后之训而杀济南卒速其毙于一兎之惊亦无足云者洋初灭元魏之族天道好还出乎尔者反乎尔髙氏之族固无全理也武帝号称北周贤主亦循袭为此酷他日赤族于隋岂为不幸哉北齐有国六主二十八年【起庚子迄丁酉】而并于北周时陈宣帝大建九年也

　　北周【宇文氏】
　　北周始于宇文泰因元魏衰乱孝武西奔以关中迎之遂挟天子以令诸侯披艹莱以立朝廷卒能取威定覇屡摧髙欢南克江陵西举巴蜀北控沙漠东据涧瀍而又得苏绰之奇才修一代之文物摈黜魏晋宪章成周依六典以建官任贤使能务农训兵三代以来官名法度小有可观者惟宇文氏耳然泰既弑魏孝武又废魏主钦迹其所为不过一乱臣贼子视贺六浑【髙欢小名】有惭德焉葢欢泰皆一时之杰戎狄之豪然欢为人朴质一时文物虽不逮周而悔过事君之心实胜于泰宇文黑獭【泰小名】为人谲诈一时文物虽逺过齐而弑君废主之罪实浮于欢权轻重而论之则欢之心或者尚可取耳泰卒宇文觉【泰兄之子】以幼冲嗣宇文护亟取魏鼎授之是为周愍帝恶护専权谋诛护护废之立泰庶子毓是为明帝护惮其明敏又弑之立毓弟邕是为武帝谋虑深逺恭黙十余年始克诛护听览不倦用法严整布德立行皆欲度越前人身衣布袍嫔御不过十数人太后之殂行三年丧专崇儒术养老乞言兼罢释老并禁滛祀亲统六师以征东夏齐之险阻不守士卒不战数月之间缚其君臣致之鼓下使有周之境东渐于海南傅于江虽魏室全盛亦不能及齐平之后访齐博士熊安生用齐臣李徳林撤宫室之华侈省妃嫔之员数雕琢之物悉赐贫民可谓善处胜矣惜乎太子赟之不肖教之不改不能废之使能深为宗社逺虑举天下以授之齐公宪【武帝弟】周岂遂亡哉武帝殂赟立是为宣帝嗣位之初即肆凶虐季父亲贤【宪】一朝杀之后父以相表奇异已有取而代之志不察也曾未踰年滛侈竒谲传位子阐是为静帝赟自称天元以比上帝五后并立纪纲荡然复佛道像大陈杂戏未几遂殂得保首领以殁幸矣坚遂专政复佛道教纔及踰年遽簒周祚且尽灭宇文氏之族以赤族之诛易数十年之富贵刘宋元魏髙齐宇文周之亡皆然哀哉周有国五主一十五年【起丁丑迄辛丑】而隋取之时陈宣帝大建十三年也

　　隋【杨氏】

　　隋文帝之女周天元之后受周武帝托孤之寄以后父辅政不能匡主庇民因天元之暴崩嗣君之幼弱乗时徼幸亟簒取之其于周室非有元功厚德素洽于人也不过以相表竒异私结周末观望之叛臣与萧鸾之夸日月之在躬者同簒国之初天元后意不能平夺志不许又与平后之视王莽者合尽杀宇文泰以下子孙又视萧道成之灭宋族髙洋之灭魏族宇文邕之灭齐族加惨焉以是开国天其祚之乎即位九年遣晋王广与贺若弼韩擒虎等灭陈江东分王三百年始混于一盛矣明敏俭约勤于为治与羣臣论事传餐而食随才任官信赏必罚使百姓繁庶衣食丰衍突厥室韦靺鞨林邑髙昌女国之属莫不称臣奉贡虽两汉全盛时不是过也然帝素不学又济以刻薄之资且専任小数而不说诗书废除学校而听民出家造佛像任情杀戮以察为明甚者制于独孤后之妬忌轻听其言废太子勇立晋王广葢以勇之妾阿云有子而并妬之广遂不举庶妾以中之也又以小过杀秦王俊虽五子同母迨至后来诸子相屠无一寿终者与梁武诸子如出一辙诸勲旧李德林苏威贺若弼等诛退畧尽君臣父子夫妇之恩无一而得三纲絶矣末焉寝疾知广欲烝陈夫人始骂以畜生曰独孤误我欲召勇复立之广亟使张衡入侍身以暴殂夫以创业混一之主而身弑国亡之证已皆肇于其身见于其时其大失有二焉一曰隋文以胥吏治国二曰独孤以妬忌治家如此而已炀帝【广】弑父与兄而立当前星方升之日天下同日地震覆亡之证莫着于斯嗣位之初自以地广三代威震八纮负强富之资逞无厌之欲陋二帝三王之制慕秦皇汉武之为穷侈极欲游幸不息蝼蚁其人民泥沙其金玊诛戮諌静夸耀文章北处沙漠堕匈奴鴈门之围南游江都开汴渠树隋堤数千里之柳兴师百万亲征髙丽政繁赋重盗贼蠭起于是李密萧铣窦建德王世充薛仁杲与夫刘武周黑闼之徒皆磨牙揺毒以共逐隋鹿矣再幸江都往而不返宇文化及之徒虽曰从君于昏又行弑逆不为无罪然为先帝诛之为天下诛之杨广之死已晚矣唐公李渊起兵晋阳遂入长安立广孙侑是为恭帝广凶问至追谥曰炀始陈叔宝卒广谥之曰炀公今径以谥叔宝者谥广快哉渊寻受隋禅是为唐髙祖隋三主三十有八年而唐代之【起辛丑迄戊寅】以杨广之弑逆荒滛絶灭天理虽禹汤文武子孙犹当速亡况隋无积徳之基乎

　　唐【李姓都长安】

　　唐之先其祖虎佐宇文周伐魏有功封唐公虎孙渊袭封为太原留守次子世民时年十八聪明勇决知人厌隋乱有安天下之志与裴寂刘文静谋起兵于晋阳议定以告渊渊疑之寂私以晋阳宫人侍渊渊与寂饮酣寂曰二郎欲举大事正为寂以宫人侍公恐事觉并诛耳渊从之命刘文静使突厥请兵遂定入关之计房玄龄谒世民于军门一见如旧识引为谋主唐初名臣知遇最早者玄龄也克长安迎代王侑立之遥尊炀帝为太上皇渊封唐王炀帝遭弑于江都渊受隋禅是为唐髙祖命将出师扫除乱畧降魏李密于黎阳俘夏窦建德于河北擒郑王世充于东都芟定杨刘武周于并州翦汉刘黑闼于山东夷梁萧铣于江陵殄秦薛仁杲于泾水六年之间海宇咸服成功何其速哉葢以世民为之子也惜其举事之初不能以吊民伐罪正其名义而乃昵私邪而受宫女茍浅谋而臣突厥以此开基何以垂训是以唐世人主无正家之法诗史有开边之叹盖髙祖以此始之也然其开国之初于隋人废黜儒学之余首置学校与汉室开设学校于秦坑焚之余者殆同一辙沙汰僧道减除寺观定均田租庸调法孙伏伽李素立等以直諌加增擢又録隋之子孙量才任之由魏晋以降最为忠厚享国长久岂偶然者惜其于待诸子不无可恨世民化家为国实有大功建成虽长当以文王舍伯邑考而立武王者权之乃胶于守经立建成为太子幼子元吉劝建成除世民然后谋并杀建成建成不悟也杨文干之败髙祖既知建成之谋召欲废之而立世民狐疑不决又以妃嫔迭请而止酿成其争嫌隙日甚及太白再经天建成元吉谋杀世民已定计矣房玄龄长孙无忌等劝世民先之建成元吉死髙祖遂禅位世民是为太宗此祸实髙祖之胶泥依违有以胎之也太宗文武之才髙出近古即位之初首听雠臣魏征之言【征先事建成】以行仁义引将卒习射以防突厥置弘文馆学士以备讲论鋭情经术励精思治释奠以孔子为先圣好用善谋乐闻直谏出宫女三千人命諌官随执政入奏事因早而蠲租赋为蝗而抑祥瑞史册之内善不胜书制度纪纲粲然毕举定府兵法置府六百三十四在关中者二百六十一得居重驭轻之宜则似乡遂之师定口分世业之田则似井田之画并省冗员限官任才则欲如六卿之率属谨三覆五覆之奏定律令格式鉴铜人明堂炙经而不笞背则欲如五刑之禁暴是以贞观之治号称太平斗米三钱外戸不闭突厥之渠系头阙庭北海之滨悉为郡县蛮夷君长带刀宿卫天下死罪岁仅二十九人三代以还中国之盛未之有也一时君臣同心同徳房玄龄之善谋杜如晦之善断李靖之兼资文武温彦博之敷奏详明戴胄之济繁治剧魏征之谏诤为心王珪之激浊扬清众贤协济以共成三百年之基一时功臣图形于凌烟阁者二十有四人亦云盛矣然惜其莅政之始首复浮屠数年之后渐萌骄矜杀张藴古卢祖尚李君羡等则不免于滥刑志伐髙丽至死不忘则不免于黩武十渐不终不逃魏征之言停昏仆碑仇之身后则初之从諌勉强可见宠泰嬖恪储位不决至欲引刀自刺而社稷之本几于动揺又其大者刼父臣虏杀兄及弟骇君亲而亟代其位乱弟妇而明绍巢封长孙后殂又欲以杨氏为后父子兄弟之间惭徳居多闺门帷薄之地良可羞矣故伊川程子论之曰唐虽号治平然宫闱多可议三纲不正无父子君臣夫妇其原皆始于太宗故其后世子弟皆不可使君不君臣不臣故藩镇不宾权臣跋扈陵迟有五代之乱汉之治过于唐汉大纲正唐万目举旨哉言也太宗崩太子治立是为髙宗长孙无忌褚遂良同心辅政帝亦始初清明尊礼大臣恭己以听故永徽之政百姓阜安有贞观之遗风焉奈何纳父妾武氏于宫欲废王后而立之遂良谏曰先帝临崩执陛下手谓臣曰朕佳儿佳妇今以付卿言犹在耳此外諌者一二人而已无忌元舅喑黙不言李绩则曰此陛下家事何必更问他人许敬宗则曰田舎翁多收十斛麦尚欲易妇上意遂决烝父妾为妻不顾聚麀之耻纵女后与政卒招晨牝之凶家法不正自太宗为之也髙宗殂太子哲立是为中宗武后随废为庐陵王立武氏七庙追尊其祖考为帝盛开告密之门用酷吏侯思止周兴来俊臣索元礼等为罗织之狱泽吻磨牙噬绅缨如狗彘诛锄唐室子孙杀之殆尽朝廷之士骈首就戮虽狄仁杰之忠魏元忠之贤亦几不免屠害忠良毒痡四海祸有不可胜言者于是谋革命窃大号唐之社稷变而为周幸张易之昌宗兄弟滛秽宸极武三思承嗣皆已封王复求为太子屡危庐陵宰相狄仁杰反复开悟有曰未闻侄为天子而祔姑于庙者力劝召还庐陵复立为太子先是武后问相才于仁杰仁杰荐张柬之卒用为相武后疾甚柬之与袁恕已崔玄暐敬晖桓彦范等帅羽林兵迎太子入宫斩易之昌宗中宗复位复国号曰唐踰十月武后始死【武后号则天皇后】时狄仁杰已殁然回武氏之见于先储诸贤之用于后皆仁杰之功也夫武氏以太宗才人自年十四入宫侍太宗左右十有三年矣太宗崩时年已二十六入寺为尼髙宗行香见之交泣长发入宫狡巧狐蛊手毙已生之女以倾陷王后剿杀已立太子之子弘贤以僭干天位虎狼之暴尚不忍食其子而武氏杀子如猎狐兎是而可忍则骨碎王后萧妃幽囚嗣君诛锄宗属剿杀大臣夫何难者迹其凶虐神人共愤千古腥闻实为天地间非常之妖孽焉此真为唐社稷之雠贼张柬之之徒当告之髙祖之灵正大义而诛之别立贤君以主社稷斯为当矣善乎朱子感兴诗有曰晋阳启唐祚王明绍巢封垂统已如此继体宜昏风麀聚渎天伦牝晨司祸凶干纲一以坠天枢复崇崇滛毒秽宸极虐熖燔苍穹向非狄张徒谁办取日功云何欧阳子秉笔迷至公唐经乱周纪凡例孰此容侃侃范太史受说伊川翁春秋二三策万古开羣蒙扶纲常黜乱贼此诗有焉张柬之等诛二张【易之昌宗】而遗三思或谓曰产禄【吕产吕禄比三思】犹存公辈终无塟地不听乃欲留与中宗自诛之以张主威何厚于待主而闇于知主也中宗久罹幽囚曾无惩创昏愚愈甚荒滛不悛纵艳妻宠妖女引进三思潜通韦后后与双陆帝为点筹由是大权尽归三思封柬之等五人为王废黜之未几贬窜而虐杀之矣安乐开府卖官鬻狱斜封墨敕纪纲荡然中宗一身始为虐母所废卒为妻女所酖而四子皆不得其死岂天秽其徳而絶之耶中宗既弑遂立温王重茂而宗楚客请遵武后故事称韦氏宜革唐命谋害之惟则天后肆其诛于前故韦庶人踵其奸于后此由张柬之等失机一时不杀三思致使遗恨后世可胜惜哉未几相王子隆基【玄宗】诛韦氏废为庶人匡复社稷豫王【旦】即位是为睿宗能革景龙【中宗年号】弊政罢斜封官立嗣以功亟举天下以付其子可与权矣隆基立是为玄宗【明皇】能断有谋克靖内难开元之初忧勤庶政好贤乐善爱民利物用姚崇宋璟韩休张九龄诸贤相善政美行史不絶书海内富康四夷宾服几致刑措号称太平言唐之治者必以贞观开元并称美矣开元既往天宝继之久而怠荒若两人然自谓治定功成无复后患志欲既满侈心乃生忠直寖疎谗谀并进张九龄罢而奸邪之李林甫杨国忠继相矣宇文融既以言利败而杨慎矜韦坚王鉷竞以言利进矣以娱游为良谋以声色为急务杨太真寿王妃也为十一年子妇而一旦纳之宠胡人安禄山使通官掖三子瑛瑶琚无罪同日杀之人纪絶矣以奸邪为周召以胡雏为方虎痈疽结于心腹而不悟豺虎卧于籓篱而不知置十节度以备边而禄山为平卢范阳河东三道节度使尽用藩将易去文臣反状已明推信愈至未几鼙鼔响震于渔阳戎马长驱于关洛天宝十四年陷洛阳明年陷长安明皇独与贵妃皇子国忠近幸宦官等仓皇幸蜀妃主皇孙之在外者皆委弃之以供孽胡之鱼肉行次马嵬驿将士诛国忠帝不得已命髙力士缢杀贵妃将士始肯为行计禄山亦以急谋僭号遂无追兵翠华西游得以平达幸也其最失者久任边将而胎唐室藩镇之忧过宠貂珰而启唐室宦寺之祸开两巨衅迄以亡唐可胜恨哉明皇之幸蜀也留太子亨东讨贼太子至灵武遂即帝位是为肃宗尊明皇为太上皇明皇初欲传位既而制使监国国忠贵妃沮之而止至是裴冕等急于富贵遂使肃宗促取大位论者谓此乃以子叛父何以讨禄山哉幸赖颜杲卿真卿倡忠义于河北张廵许逺遏贼势于睢阳郭子仪李光弼大振战功自朔方而摧禄山史思明【禄山将】于屡战卒能克复两京不失旧物迎上皇还京师二圣重欢亦云幸矣然肃宗之失可恨者多李郭之忠勇自可倚以平贼乃请兵回纥以张军势虽自是复两京破史朝义再复东京回纥与有功焉而召外夷之陵侮亦多矣喜与夷狄共事虽失自髙祖始而是为甚可恨也禄山为子庆绪所杀庆绪走邺史思明以河北降善应之大难平矣乃使人图思明激其再反思明虽亦为子朝义所杀而其党蒂固根蟠终唐不能复取河北可恨哉命郭子仪等九节度讨安庆绪以二十万兵而不置元帅乃以宦者鱼朝恩为观军容使以节制之九节度之兵遂大溃于湘州宦官监军终不能革其弊实自此始可恨哉平卢节度卒军中推侯希逸为军使朝廷姑息因授节钺节度使繇军士废立不由朝命自此始不惟祸乱继起讫唐不能革大败极坏至五代之禅代皆踵其风此弊实始于肃宗而成于代德可恨哉其尤甚者内而制于张后外而制于宦者李辅国以至下不能庇其子轻杀建安王倓且几危太子俶【代宗】上不能以天下养其父劫迁上皇于西内遂以忧崩中不能保其妻张后卒为辅国所杀可胜恨哉俶立是为代宗少遭离乱老于军旅初以广平王为元帅与郭子仪共复两京即位之初又命雍王适为元帅郭子仪副之以再复东京遂使朝义传首叛党革心大河南北复为唐臣亦可嘉也奈何以仆固怀恩为制将使复用贼将薛嵩等而河北再失使盗杀李辅国不声其罪而程元振鱼朝恩之凶复炽吐蕃一入长安懐恩反叛复引吐蕃回纥屡入冦虽赖子仪大忠宿望击走镇服之而兵罢即归闲废以至其父祖丘墓之不保虽能诛李辅国程元振鱼朝恩而宦官之势自如虽能诛奸臣元载而杨绾寻卒李泌竟不得相惟姑息藩镇使淄青李正已魏博田承嗣成德李宝臣等根据蟠结跋扈无君无异蛮貊惟汲汲于讲经佞佛敌至则罢百髙讲座敌去则复讲如初唐室之乱曷由瘳乎德宗初立愤积世之弊悯王室之卑赫然有拨乱之志用崔佑甫为相禁祥瑞放驯象出宫人流受赂中使以李正已所献钱赐淄青将士军士投兵相顾曰明主出矣吾属犹反乎初政之美诚可嘉尚未几佑甫罢当时宜为相者莫颜真卿李泌若也乃舍之而相杨炎且相奸邪之卢杞而杞复引裴延龄缪矣识量且闇浅资性猜愎亲任非其人举措舛其序田恱李纳朱滔王武俊李希烈等诸叛连衡用兵征讨供给繁浩遂括富商增税钱行税间架除陌钱苛征横敛以丰琼林大盈之藏民愁兵怨关外之冦未平京兆之盗先起泾原兵遂逆朱泚作乱上奔奉天朱泚僭号凡此皆卢杞为之也奉天围急赖李怀光解之杞惧怀光发其奸激之使反帝复播迁山西众论喧腾始贬卢杞已晚矣赖陆贽尽言于内李晟浑瑊马燧尽力于外兴元一赦闻者感泣许滔恱等自新而朱泚始伏诛怀光始败死上始还长安焉惩创改纪宜也强明自任益又甚焉谓姜公辅为卖直谓萧复为轻已虽相李泌陆贽寻复罢之且几再相卢杞袁髙力谏而止又几相延龄赖阳城欲哭裂其麻而止自是而后聚敛益急始税茶受诸道进奉不知纪极初欲革祖考之偷懦晚节销刚为柔刓方为圆偷懦甚于祖考焉又小则令宦官为宫市使肆夺商贾细民以为京师巨蠧大则始令宦官分典禁兵神策之权尽归之自此宦者擅兵相授废立大权皆在其手讫于唐亡徳宗为之也顺宗不幸婴疾奸邪王伾王叔文等用事求速进之士陆淳吕温柳宗元刘禹锡等争附之帝乃能委政冢嗣以安社稷亦庶几焉宪宗嗣位伾文得罪陆淳等亦贬为八司马聪明果决得于天性选任忠良延纳善谋读列圣实録有志贞观开元之治始用杜黄裳继用裴垍李藩李绛裴度皆贤相也故能翦除乱阶削平猾逆除杨惠琳于夏擒刘辟于蜀诛李锜于浙西缚卢从史于泽潞遂定易定节度张茂昭服致魏博六州田弘正从未几蔡将吴少诚死军中立其子元济以请不许遂叛兴师讨之继而师老财绌争功罢兵而帝不为之疑盗发都邑害元宰武元衡而帝不为之沮卒命裴度督师讨平之繇是田承宗敛手削地李师道献州授首天下深根固蔕之盗皆狼顾鼠拱纳质献地稽颡入朝百年之忧一旦廓然唐之威令几于复振奈何外难渐弭内心已骄浚龙池起承晖殿土木寖兴以十年忧勤之功乃隳于一旦既成之后奸人皇甫镈程异揣知上意进羡余聚货敛以中之裴度諌之不听而二奸且并相矣求灵药于天台迎佛骨于凤翔而方士柳泌刺天台直臣韩愈贬潮阳矣一吐宊承璀始相李绛而黜之终罢李绛而复之不特宦官掌兵之弊竟不能革末焉服金丹多躁怒左右获罪人人自危而且见弑于宦者陈弘志矣其党讳之但云药发暴崩而已承璀欲立澧王危太子中尉王守澄梁守谦杀承璀立太子是为穆宗春秋之法君弑而贼不讨则深责其国为无臣子穆宗年二十六而为之子奸庸之相皇甫鏄令狐楚为之臣不能察大行之状推药发之繇使君父之目不瞑逆乱之党接迹尚得为有臣子乎且太子已立九年而宦者欲废之又繇宦者立之大臣畧不与闻自是唐之诸君其立皆繇宦官而宦官自谓定策国老目主上为门生天子哀哉穆宗谅阴踰月遽陈倡优幸华清宫游戏无度宰相諌官切谏皆不听纵情忘礼天理灭矣欲久于位得乎李德裕李宗闵牛僧孺之朋党始于内更相倾轧垂四十年史宪诚朱克融王廷凑之叛乱作于外而再失河朔讫于唐末柳泌既诛方士复进饵金石而疾作立四年而遽殂宜也太子湛立是为敬宗即位之初击球游宴游骊山幸温泉荒纵之失皆效其父而又甚之宜其身之不保而享国愈促也李逢吉相八关十六子附丽以进无能改于其德狎昵褊急左右怨惧夜猎还官饮酣烛灭宦者刘克明弑之矫制立绛王悟王守澄诛逆党迎穆宗子涵立之是为文宗元和之祸失贼不讨故羣阉狃于为逆穆宗一失其机未几遂不免其子且二三日间宦者三易君而宰相曾不预谋以裴度身为上相处之犹如此唐之纪纲大坏非一朝一夕之故矣悲夫文宗初立励精求治革父兄之弊政甚慰羣心执政始奏除节度中外相贺曰自今债帅鲜矣亲策贤良刘蕡对曰曹节侯览复生今日陷先君不得正其终致陛下不得正其始何不屏亵狎之臣复扫除之役既不能治于前当治于后既不能正其始当正其终诚能掲国权以归相持兵柄以归将则行无不孚矣言非不切考官畏宦者不敢取也裴度荐李德裕为相李宗闵恶而出之遂荐牛僧孺相共排德裕未几僧孺罢德裕相又未几德裕以谏用李训罢之宗闵再相徳裕宗闵各有朋党互相挤援上患之曰去河北贼易去朝中朋党难可叹也上患宦官强横宪敬弑逆之党犹在左右王守澄尤专横先密谋之学士宋申锡守澄知之申锡贬死又与李训郑注谋诛宦官王守澄既诛将于送守澄葬郑注以凤翔兵入护尽诛宦官李训欲专其功奏左金吾厅石榴有甘露降令仇士良率诸宦官往观伏兵将杀之风起帐开惊走告变士良等率神策军露刄出讨两省死者千六百余人擒宰相舒元舆王涯贾餗等诬服与训注谋逆俱腰斩独柳下疎浅如此其败亦宜宦者知上与谋出语不逊上惭惧闵黙自是天下事皆决于北司廹胁天子下视宰相陵暴朝士如艹芥宰相李石忘身狥国纪纲麄立仇士良深恶之遣盗断其马尾仅而获免石惧辞位上蔑如之何也至曰周赧汉献受制于强诸侯今朕受制家奴殆不如矣抑郁而殂士良废太子成美立帝弟颕王是为武宗文宗恭俭之徳比迹汉文而受制宦寺自惭赧献何哉宦寺掌权军国大柄悉在其手积弊既久岂一朝能骤除乃欲不问罪之有无一切诛之又谋之疎妄狡躁之小人宜乎不能除而反益自毒也武宗英敏特达颇能振已去之威权不惑羣言独任李徳裕故能克上党如拾芥取太原如反掌河朔三镇惕息听命徳裕功业卒为晚唐之冠大中以后无能继之者帝用相之功也仇士良致仕教其徒曰天子不可令闲常以奢靡娯其耳目无暇更及他事然后吾辈可以得志慎勿使之读书近儒生彼见前代兴亡心知忧惧则吾辈疎斥矣逆贼老奸可畏如此不能诛之仅削爵籍其家良可恨也未几受法箓于赵归真而废佛寺勒僧尼归俗虽发十七万僧然与元魏用冦谦之以去释氏者何以异遂饵金丹加躁急已觉有疾而道士方以为换骨也疾笃不能言宦官乃定策禁中立宪宗子光王怡为皇太叔武宗殂怡立是为宣宗武宗身病子幼曾不召见宰相出顾命李徳裕为上相受深知亦碌碌拱手一听宦官君相皆英特人而尚如此余何责焉宣宗立首罢德裕闻者惊骇归真伏诛即复僧尼未几受法箓于道士刘玄静躬取覆辙而驾之何以诛归真为哉他日金丹之祸殆食前人未尽之鸩以速其死耳虽周知情伪精勤治道方内乐业尽复河湟当时称之为小太宗然不无大可非者郭太后嫡母也私厚妾母郑氏致郭后暴崩而人疑其弑逆穆敬文武四君尝所北面者也议欲出其庙主而曾无所忌惮晚年又以药败金丹疽发而终讳言储嗣暴逆愚蔽如此安在于以察为明哉因疾不见宰相密以夔王属宦官王归长上崩中尉王宗实逆长子郓王立之杀归长是为懿宗骄奢无度委任非人戒坛度僧极意奉佛困民财而修净业削军赋以饰伽蓝宦官蠧其中盗贼扰其外浙贼裘甫方平徐贼龎勋继之天变不顾民怨不恤李氏之亡于兹着矣方于法门寺迎佛骨有言宪宗迎佛骨寻晏驾者曰朕生得见之死亦何恨未几而殂中尉迎少子俨踰越四兄而立之是为僖宗童孺之年专事游戏政事一任宦者田令孜自懿宗以来奢侈用兵赋敛交急关东水旱百姓殍流盗贼所在蠭起其大者王僊芝黄巢也巢麄渉书传屡举不第甞与僊芝贩私盐僊芝起兵巢聚众应之民困重敛争归焉僊芝败亡众推巢为主髙骈等玩冦不遏五六年间攻破州郡几半天下渡江越淮如履无人之境遂陷两都污宫阙僭大号屠宗室百官生灵天子播迁走兴元入成都方且三杀諌臣侯昌业孟昭图常浚自古杀諌臣者必亡唐亡决矣赖李克用大破黄巢复长安巢将朱温降赐名全忠以为宣武节度镇汴谋杀克用不克克用诉之朝但优诏和解之时藩镇相攻者朝廷不能正其曲直互相吞噬惟力是视耳未几巢伏诛上还长安李克用请上诛令孜令孜奉上奔凤翔遂刼上如兴元令孜自知不为天下所容乃自除西川监军虽削爵流之竟依陈敬瑄不行也上还长安长安始经巢冦再经乱兵宫寺民居无孑遗矣未几上殂宦官杨复恭立帝弟寿王是为昭宗明粹有英气喜文学以朝廷日卑有恢复前烈之志素疾宦官兼以复恭恃援立多不法意不能平政事多谋之宰相善矣奈何宰相张浚轻躁浅谋李克用有大功于社稷全忠谋杀之而朝廷不诘全忠一请讨克用朝廷遽从而伐之浚大败于克用乃复克用官爵赏罚无章而海内愈乱繇浚为此役也唐之将亡如必死之疾而庸医复妄药攻之速死亡矣于是李茂贞犯关而上如华州韩建恶亲王典兵杀十一王而上不能保崔胤结全忠再相而上不能拒宦者刘季述废上所立太子而上莫之谁何虽幸诛季述上反正而宦者韩全诲又刼上如凤翔矣朱全忠围凤翔城中危困茂贞始诛全诲等以求和于全忠全忠令京兆诛宦者九十人上还长安崔胤赞全忠又尽杀宦者数百余人唐宦者之祸始于明皇盛于肃代德极于昭宗东汉宦者浊乱天下然未有废置天子如制婴儿者汉宦者不握兵唐握兵故也袁绍尽诛汉宦官于前而董卓弱汉崔胤袭之尽诛唐宦官于后而全忠簒唐犹恶衣之虱而焚之患木之蠧而伐之耳全忠既破茂贞威振天下遂有簒唐之志逼上迁都洛阳而长安遂丘墟矣时李茂贞据凤翔王建据蜀杨行密据江淮王审知据福建钱镠据吴越马殷据湖南李克用在晋阳上以绢诏告难于建行密克用等令紏藩镇以图匡复诸镇坐视莫有应者仅克用茂贞移檄以兴复为辞而已上既入洛阳宫性命落全忠手全忠以上有英气恐变生于中遂行弑逆立昭宗子祚是为哀帝且尽杀昭宗子九人又杀朝臣裴枢等三十余人李振劝投之黄河曰此辈自谓清流可投之河使为浊流遂逼簒唐位称帝于汴焉唐之亡宦官乱于内藩镇乱于外而祸本则上自闺门始唐有天下歴二十君二百有九十年【起戊寅迄丁卯】然为子所逼者三君【髙祖睿宗玄宗】为妻所制者三【髙宗中宗肃宗】为妻所弑者一【中宗】为贼所逼者五【玄宗代宗徳宗僖宗昭宗】为宦所立者七【穆宗文宗武宗宣宗懿宗僖宗昭宗】为簒臣所弑者二【昭宗哀帝】其故何也古之帝王莫不以修身齐家为治国平天下之本唐之诸君于修齐大有歉起兵诛亲戚者谓之定内难偪父夺大位者谓之受内禅始也纳君妾【髙祖】其后纳父妾者有之【髙宗】始也乱弟之妇【太宗】其后乱子之妇者有之【玄宗】此其闺门帷薄之羞乱原之大者也宜其治安之久不过数十年余或乱生于内或乱作于外未有内外无患承平百年者也考论三代以来汉大纲正唐万目举治具皆不无可观然汉治杂覇唐徳多惭可恨有甚于汉故余毒遗烈更五代之大乱极坏而后止焉可胜叹哉

　　五代【亦曰五季】

　　后梁【朱氏都汴】
　　梁太祖朱温始为黄巢将力屈降唐秉旄宣武赐名全忠逞其诈力蚕食诸镇遂迁唐祚又改名晃镇汴因都汴焉饮博宫中其兄全昱以投琼击盆中睨曰朱三尔本砀山一民从黄巢为盗天子用汝节度四镇富贵极矣奈何一旦灭唐家三百年社稷自称帝王行当族灭何以博为斯言尽朱温平生当矣既簒之后刑虐不悛贼杀无辜不顾聚麀之耻乱友文妇欲立友文友珪不安斩关屠之其凶逆无异禄山天之报以子祸亦与禄山无异宜哉均王友贞诛友珪而自立然膏梁之子才不过人宠任赵张【嵓汉杰】摈弃敬李【翔振】后唐庄宗李存朂大举伐之直攻大梁友贞自杀梁遂以亡宜哉唐诏敬翔李振首佐朱温共倾唐祚与赵嵓张汉杰并族诛之追废温友贞为庶人欲发其墓斵棺焚尸河南张全义言其人已死刑无可加屠灭其家足以为报从之庄宗过听畧于讨恶惜也梁二主一十七年而后唐灭之【起丁卯迄癸未】夫温起自羣盗负乗无厌围逼天子廹胁迁都害朝臣弑何后剿诸王弑昭哀移社稷迹其罪恶罄南山之竹有不足书王莽以来一人而已凶残滛秽抑又甚焉识者谓作史者宜于唐亡之后直书朱温去其帝号一如王莽以正其簒弑之恶庶稍快于人心斯言亦良是夫

　　后唐【李氏】
　　后唐本西宊厥别种自号沙陀唐赐朱耶赤心姓名李国昌国昌之子克用破黄巢复长安功为诸将第一巢军逼大梁朱全忠告急于克用克用大破巢馆于汴上原驿酒酣语颇侵全忠全忠夜攻之克用大醉突围得出诉于朝竟不获伸遂与全忠治兵相攻紏纷不解至其晚节锋鋭益衰穷居河东仅仅自保然功烈忠义为唐纯臣观其荅蜀书誓以此生靡敢失节贤于一时方伯逺矣方克用疾笃梁筑大寨围李嗣昭于潞克用卒存朂【克用子】以弱龄嗣晋王位大败梁兵于夹寨解潞围全忠闻之大惊曰生子当如李亚子克用不亡矣诸将皆白首行阵与武皇克用并辔齐驱存朂乃能以恩信结其心英果折其气莫不竭力致命頥指气使继是服真定并山东取渔阳兼魏博败契丹无不如意全忠屡败之余惭愤病剧曰不意太原余孽更昌炽如此吾观其志不小诸儿非彼敌也吾无塟地矣全忠死存朂与梁夹河百战遂即帝位国号曰唐是为庄宗郭崇韬劝帝直攻大梁策马渡河朱梁陨灭三矢告庙志愿毕酬自大梁迁都于洛当是时天下震动诸侯陆梁踞肆者皆愕眙相顾莫敢保其土地王衍恃险倨慢偏师西指而劔阁不守观其行兵可谓能矣惜其器小志近骄心易生灭梁之后矜功自喜御众无法便嬖进用惟妇刘后之言是听惟俳优畋猎之事是好自傅粉墨与优共戏遂自呼李天下【优名】优人敬新磨前批其颊曰理天下者只有一人又谁呼耶屡出游猎伤民禾稼或夜合围死伤甚众自古好倡优未有自为之者自古禽荒未有以夜者庄宗乃尔异哉崇韬谋自固媚刘氏请立为后岂期伐蜀之役刘后密令魏王继岌杀之而反以自族哉当是时虽胜蜀于外而李嗣源已为石敬塘等推之于内积财不用军叛而离预借二税民穷而怨帝东征嗣源方发洛阳嗣源已自邺入据大梁矣伶人郭从谦作乱帝中流矢殂左右敛乐器覆帝尸焚之嗣源自为监国继岌还自蜀自杀嗣源即位是为明宗庄宗果继父志尽忠于唐剿除朱梁复唐社稷立其后嗣上也茍不能然俟其灭梁正其罪以吿天下然后称尊以绍唐统次也乃弃张承业之忠谋不待灭梁已即大位卒无以异于一时之僭取者此其欲速见小始焉已不合于正人矣且裂肤汗血沐雨栉风十五年百战而得之好畋好女宠伶人信宦官不三年而失之身死优伶为天下笑得非才器有限先戒而后肆故欤明宗本应州【名邈信烈无姓】为武皇养子本无黄屋之心遭时之乱为众所附自此以后主天下者又一族也庄宗之失率皆反之诛赃吏损宦寺减宫女裁优伶纵鹰犬委任宰相冯道等爱养民力循致有年目不知书而所为多暗与古训合资性寛厚与物无竞每夕于官中焚香祝天曰某蕃人因乱为众所推愿天早生圣人为生民主在位八年年丰兵寝校于五代麄为小康祝天之言发于诚心天既厌乱果生圣人明宗以丙戍即位宋太祖遂以丁亥生焉帝殂闵帝从厚立立纔四月潞王从珂与朝廷猜阻起兵趋洛冯道上笺劝进遂废弑闵帝而自立从珂本王氏为明宗养子自始至是国姓遂三变矣方其入洛许军士以重赂府库枵然剥民酬兵自此以后六军贩易天子益以习熟唐晋汉周皆不过再传旋为人所贸如出一律焉此唐藩镇军中推立之余弊至是愈极矣河东节度使石敬塘明宗壻也与潞王素不相悦至是徙之镇郓遂激其反敬塘令桑维翰艹表称臣求救于契丹许割卢龙道及鴈门关北与之契丹主耶律徳光举兵赴援败唐兵立敬塘为晋帝遂割幽蓟等十六州赂之此唐髙祖称臣突厥之遗谋而割中国地以赂外夷则自古未之有其利不能以再世其害乃至于无穷可胜叹哉晋主入洛阳从珂自焚死唐四主三姓一十四年而晋取之【起癸未迄丙申】

　　后晋【石氏都汴】
　　晋髙祖石敬塘其先本西夷也既为契丹所立与耶律徳光引兵而南徳光为择诸子留守河东指其兄子重贵曰此大目者可也进兵入洛契丹北归遂自洛迁都于汴仍以冯道为相契丹改国号曰辽晋上尊号于辽冯道为册礼使表自称臣谓辽主为父事之甚谨金帛赠遗相继于道小不如意辄来诮让朝野耻之晋主曽无倦意依人立国自古以来之失算有如是夫晋主殂养子齐王重贵立违桑维翰之深谋信景延广之狂策告哀契丹称孙不称臣且执其回图使激怒之大言曰翁怒则来征孙有十万横摩剑足以相待契丹主怒屡伐之晋虽命河东节度刘知逺为都统然疑之密谋皆不与知逺知见疎有忧色郭威谓曰河东山河险固覇王之资也何忧乎张彦泽杜威以兵降契丹导入大梁执重贵杀桑维翰徳光至大梁斩彦泽于市捕景延广诘之曰两主失欢皆汝所为十万横摩剑安在锁之扼吭而死兴晋者维翰亡晋者延广用心异而受祸均盖依人以立国者常见其祸未见其福也冯道朝德光以为太傅迁重贵及其家人于黄龙府至中度桥望杜重威寨恸哭而去德光复通天冠绛纱袍登崇元殿令百官行入阁朝贺礼未几大掠括钱帛载府实以归至杀狐林而死割腹实塩载以北归晋人大喜及后主重贵十一年【起丙申尽丙午】契丹灭之而汉刘智逺兴焉敬塘附辽而兴既不能强重贵挑辽而亡又不能弱胥失之矣

　　后汉【刘氏】
　　五代汉髙祖刘知逺其先本沙陀人初知逺在河东富强冠诸镇重贵与契丹结怨知逺知必危而不谏契丹屡深入知逺坐视之而不救重贵既北迁河东将佐劝称尊号知逺即皇帝位于晋阳徳光北归既死知逺发太原安行入汴兵不血刄皆史弘肇之力也陜晋争杀契丹使诸镇相继称欵遂改国号曰汉三年而殂隐帝承佑立河东凤翔长安三镇拒命命郭威招抚之威问计于冯道道曰愿公勿爱官爵以赐士卒威从之繇是众心附威道老于贩国以此教威相与之心冥于言意之表矣三镇既平帝日骄纵一旦轻听羣小杀大臣杨邠史弘肇等又遣使杀郭威于邺不克威自邺引兵入汴承佑为乱兵所杀道帅百官见威受威拜如平时徐曰侍中此行不易盖道为威画策至是成功外为不屈之形内有收功之心道之情状见矣太后命迎髙祖弟崇之子赟将立之契丹入冦命威捍御将士大噪曰天子须侍中自为之裂黄旗被威体拥而南行太后命威监国百官藩镇上表劝进寻杀赟自立焉知逺幸祸而兴忽然得之忽然失之根浅者不固基薄者易危二主四年而周取之【起丁未尽庚戍】自古享国未有如此之促者也

　　后周【郭氏】

　　周太祖郭威始以一卒隶刘知逺麾下卒取而代之黄屋之间居一黥人其自言曰自古岂有花顶天子葢自愧也然观其过曲阜谒孔祠将拜左右曰孔子陪臣也天子不当拜帝曰孔子百世帝王之师敢不敬乎遂拜因禁孔林樵采访孔颜后以为曲阜令簿视汉髙过鲁之祠崇报过之其余美政史不一书亦五代贤主也临崩戒晋王荣曰吾西征见唐十八陵无不发者我死当纸衣瓦棺汝或吾违吾不福汝虑亦逺矣荣太祖后兄柴守礼之子也太祖子之荣立是为世宗周之国姓一变矣即位之初愤然欲削平僭乱真英主也深知近世之弊起于威令不行上陵下僭故于北汉刘旻之引契丹入冦也首斩髙平遁将樊爱能何徽以正军法一革五十年之弊政遂能变弱为强因败为功乗胜遂北至于太原归而简兵整众鋭意进取伐蜀而取秦凤征南唐而割江北讨契丹而平三闗攻无坚城战无强阵以疾班师未几而殂使天年少延混一不待大宋之兴矣且冯道国存则窃位素餐国亡则迎谒劝进奸臣也五代诸君相承相之而世宗能弃之王朴识兵势正雅乐通阴阳律厯竒才也世宗能信而用之五代诸君多刻其民而骄其军世宗独能严军而恤民治律厯兴礼乐正刑统禁私度僧尼毁佛像铸钱注意元元留心邦本于五代十二君中独称为最美行善政史不絶书论者谓五代之君世宗第一唐明宗次之周太祖又次之余无称焉当矣恭帝宗训以幼冲嗣位宋太祖【赵匡胤】为殿前都点检契丹入冦命宋太祖北伐中外物情素附宋太祖次陈桥驿诸将毕集曰我辈无主愿策太尉为天子俄以黄袍加宋太祖身拥而南归恭帝寻禅位焉周三君十年【起辛亥尽庚申】五代之相承皆前主之偏裨也所以然者唐藩镇簒夺之习也流弊之极遂至于此其弊直至宋太祖赵普而始革开国贤君之谋逺矣哉

　　五代割据诸国
　　日毂冥蒙众星争耀五代之乱四方割据者蠭起秦李茂贞据凤翔统州十五始唐昭宗朝封岐王至后唐庄宗朝进爵为秦王歴二世二十九年【茂贞从严】为明宗灭之吴杨行密据庐扬统州二十八自唐昭宗朝封王至晋髙祖朝歴四世三十六年而南唐李升取之【行密渥演溥】前蜀王建据成都统州四十八自唐昭宗朝封王至后唐庄宗朝歴三十八年而庄宗灭之【建衍】楚马殷据湖南统州二十三自唐昭宗朝拜刺史至周太祖朝南唐李景并之马希崇又以扬州归世宗歴六世五十年而亡【殷希声希范希广希蕚希崇】闽王审知据福州统州五自唐昭宗朝为节度使晋出帝朝李景并之歴六世五十年而亡【审知延翰璘昶曦延政】后蜀孟知祥据成都统州四十六始后唐庄宗朝至宋太祖干德二年灭之二世四十年而亡【知祥昶】南汉刘隠据广州统州四十七始梁太祖朝至宋太祖开宝四年灭之五世六十三年而亡【隠龑玢晟鋹】南唐李升据金陵统州三十五始晋髙祖朝至宋太祖开宝八年灭之三世三十九年而亡【升景煜】荆南髙季兴据江陵统州三始梁太祖朝凡五世五十七年至宋太祖干徳元年归朝【季兴从诲保融保朂继冲】吴越钱镠据杭统州十三始唐昭宗朝凡四世八十四年至宋太宗兴国三年归朝焉【镠元瓘弘佐俶】北汉刘旻据太原统州十二始周太祖朝凡四世二十九年至宋太宗兴国四年归朝焉【旻承钧继恩继元】自古立国禅代之速莫如五代强藩僭窃割据之多亦莫如五代日毂当天众星隠耀混一之业必待宋太祖出焉盖天启之也夫

　　歴代通畧卷二

　　●钦定四库全书

　　厯代通略卷三

　　（元）陈栎 撰

　　宋【东都汴京】

　　宋太祖其圣矣乎【赵氏名匡胤在位十七年建隆三干德五开寳九庚申至丙子寿五十岁陵名永昌】后唐明宗天成丙戌即位【天成二年】焚香祝天愿早生圣人为生民主明年丁亥太祖即生【生于洛阳夹马营】越三十有四年为宋建隆元年庚申果顺天应人为生民主焉初事周世宗勲望夙着世宗殂少帝立契丹犯边太祖为殿前都点检督诸军御之军出爱景门日下复有一日黒光久相磨荡军校苗训者知天文指谓楚昭辅曰此天命也是夕次陈桥驿将士扣寝门曰诸将无主愿策太尉为天子太祖惊起固拒之不可乃誓之曰少帝太后我北面事之公卿大臣皆我比肩之人也汝等毋得陵暴近世帝王初入京城皆纵兵大掠今无得复然众皆拜天命人心可见也已乃整军自仁和门入秋毫无犯宰相范质以下迎拜行禅代礼奉少帝为郑王【迁西京后迁房州】定国号曰宋因周都汴京【开封府】革命之日市不易肆此一事汉唐以来所未有也【邵雍语】当是时四方多僣国叛镇泽潞李筠【昭义节度】淮南李重进【淮南节度】反讨平之先取泽潞以通两河之咽喉次取淮南以通淮扬之门户继取湖南荆湘而后及于蜀广江南河东先易而后难先近而后逺削平混一之规模盖如此也【吕中讲义】二叛【李筠童进】既诛一日问宰相赵普【普初为掌书记太祖谋臣后为相】曰唐季以来五十年易八姓何也吾欲息兵为长久计何如普曰此非他故方镇太重君弱臣强而已若稍夺其权制其钱谷収其精兵天下自安矣上悟峕石守信王审琦等【即策立之诸将】皆以故人典禁卫乃召之宴酒酣谓曰我非尔曹之力不至此然未尝安枕而卧也守信曰天命已定谁敢异心上曰尔曹虽无异心如麾下欲富贵者何一旦以黄袍加汝身欲不为得乎人生如白驹过隙所谓好富贵不过多积金帛厚自娯乐耳尔曹何不释去兵权出守大藩择便好田宅市之日饮相欢以终天年君臣之间两无猜疑上下相安不亦善乎皆拜曰陛下念臣等至此所谓生死而肉骨也明日皆称疾请罢乃皆除节度罢军职【自此节度使皆无军权只请俸】杯酒间除一二百年不可除之痼疾此赵韩王【普封韩王】开国元勲善谋国之第一义也而非太祖其孰能行之故专地专兵专利专杀五季承唐方镇之弊也于是以知州易方镇以収其地【始命昝居润知镇州又多命文臣知州复置诸州通判】籍诸道骁勇补禁卫以収其兵赋入输京师以収其财命【文臣搉场院又置转运便】大辟委刑部以革其专杀在外则鳯翔节度使王彦超等皆罢节镇【开寳二年】授环卫焉内除宿卫之廹外除方镇之专消之以渐持之以久不激不靡以成逺图善矣先是李汉超郭进等已守闗南洺卫等州至是又命李继勲姚内斌等守潞庆等州委以边寄自此无西北虞得以尽力东南东南既平将以渐理西北于是荆南髙继冲服【干德元以荆归峡三州降】湖南周保权擒【同上年湖南十四州】平蜀而执孟昶【三年】平岭南而执刘鋹【开寳四即广中】取江南而执李煜【八年】江南捷书至上泣曰宇县分割民受其祸思布声教以抚安之攻城之际必有横罹锋刅者是可哀也大哉言乎真仁心形于仁言也待诸降王恩礼备至皆得以牖下终蘓轼有言三代以后能一天下者四君【汉髙祖光武唐太宗宋太祖】皆以不嗜杀人得之宋太祖居其一焉信然矣尝以雪夜幸赵普家论及取大原【河东】普曰大原当西北二边使一举而下边患我独当之何不姑留以俟削平诸国彼弹丸黒子之地将何所逃上深然之故终刘钧世不加以兵继元立始征之会暑雨即班师虽未得河东实禹征苗文王伐崇遗意也故诸僣国惟河东未平若呉越则已奉正朔久矣西北二方虑之甚逺【北方谓契丹已见前西方谓西夏在唐峕为定难节度使领银夏绥宥等州元姓拓跋后赐姓李世领之太祖朝李彝兴赏贡马其后光叡继筠继捧嗣太宗朝赐姓赵仁宗朝元昊反事并见后】置封桩库积贮金帛期以赎石晋所割地否则战焉使天假之年则河东平故地复必皆不愆于素其于収灵夏余事耳开寳八年江南甫平九年太祖已晏驾寿止五十庸非天乎太祖之善史不胜书一日罢朝不乐或请其故曰尔谓天子为容易耶属乘快指挥一事而误故不乐耳后克艰为君难太祖知之矣尝坐寝殿令洞开诸门皆端直轩豁曰此如我心少有邪曲人皆见之朱文公谓太祖不为文字言语之学而方寸之地正大光明直与尧舜之心合是也即位之初数幸国子监葺先圣祠【用孔子逺孙为主簿初在军中手不释卷命王昭素讲易赏其治世莫如爱民养身莫如寡欲二语书之屏间】晩尤好读书君则曰作宰相须用读书人相则曰天下惟道理最大【蜀平宫人入掖庭有干德所铸镜问陶谷窦仪对曰伪蜀当有干德年号太祖叹曰作宰相须用读书人○尝问赵普天下何物最大普对曰天下惟道理最大】兴以武功而首崇儒学后来濂洛之学直绍洙泗道理大明使学者如生三代前虽干德丁卯【五年】五星聚于奎娄天实开文明之祥然扶植斯道之端自太祖肇矣他如悔饮醉【尝曰沈湎于酒何以为人】遣宫人【放愿归者百五十余人】碎七寳溺器【孟昶物】服浣濯衣寝殿设青布緑苇帘戒皇女衣翠襦【晋王言陛下服用太草草上曰汝不记居甲马营中峕耶】亲试举人诏百官转对诏长吏劝农桑赃吏或杖死弃市或配海门岛任士人典狱大阅省冗弱斩川班卒妄诉者【曰士卒犯吾法惟有剑耳】诸如此类遽数之不能终开寳癸酉【庚申至此十四年】周幼主以寿殂为举哀辍视朝视前代之酷虐矫诬忠厚至矣至于不以天子私其子尤可尚焉昭宪太后杜氏【太祖母】之将终也谓太祖曰汝知所以得天下乎正繇柴氏以幼儿主天下羣心不附故耳汝后当传位汝弟【指太宗】能立长君社稷之福也上泣曰敢不如太后教后因论建都曰晋王龙行虎步异日必为太平天子则传位太宗固太后之遗教实太祖之真心也太祖之削平僣乱其英武不能过于汉髙光武唐太宗其存心检身正家传位则汉祖唐宗不及之也独立国之势定都之宜则有可言者尝幸西京【洛阳】欲留都之日迁河南未已又当迁长安晋王切諌上曰吾欲西迁无他欲据山河之胜而去冗兵循周汉故事以安天下也晋王之言固善然不出百年天下民力殚矣盖北不得幽蓟则两河不可都西不得灵夏则闗中不可都【朱文公语録曰闗中之山皆自蜀汉而来至长安而尽横山之险乃山之极髙处宋自横山以北尽为西夏所有山河之固与我共之反据髙以临下是以闗中不可都也神宗锐欲取横山盖得横山则可据髙以临彼然取横山之要又在永洛之城故夏人以死争之】不得已因仍都汴恃兵以为强通漕以为富耳诸将皆归老宿卫诸州则畧无兵权一兵一财皆朝廷自制之故其始虽足以戢奸雄之变而其终渐无以御外敌之骄太祖虽以武功开国而文事已开端武畧已微不竞立国之势甚似周鲁仁厚之积渐必柔弱理势然也太祖朝用相数人【范质王溥魏仁浦薛居正沈义伦】最专且久莫如赵普外惟一窦仪有学有守太祖屡欲相之普忌其刚直与陶榖等共排之矣普为开国元勲最可称者谋国谋国最可称者削平藩镇之谋与决征河东先后之谋二事也修已正君无闻焉用人则全非矣开国之初如天地重开不可厚诬以为无人使能博引羣贤以共赞大业岂止如今所观哉开寳九年十月上不豫召晋王属以后事而崩【宋皇后使召皇子德芳见晋王至遽曰官家吾母子之命托于官家晋王曰共保富贵无忧也】晋王立是为太宗【先名匡乂改名光乂太祖同母弟也即位改名炅在位二十二年太平兴国八雍熈四端拱二淳化五至道三丙子至丁酉寿五十九岁陵名永熈】太宗之立也开寳九年丙子十月至十二月改为太平兴国元年踰年改元尚矣何急而不少忍旬月耶亲试举人【兴国二年】日求才科场中非敢望拔十得五止得一二亦可为致治之具第一人果得吕蒙正后为贤相焉筑讲武台大阅甲兵之盛近古所无三馆崇文六库储书【八万卷】策府之文焕乎一变即位之初文事武备两得之矣陈弘进献章泉【二州】钱俶献呉越【十四州兴国三】亲征河东刘继元降遂征契丹谋复幽蓟攻幽州不下遂班师此行本取晋尔狃于取晋之易而忘取幽蓟之难不惟无功反以致冦损威重而轻国势繇不能蓄力以俟峕观衅故也德昭【太祖长子】从北征军中尝夜惊不知上所在有谋立德昭者上闻不悦及归久不行太原赏德昭言之上大怒曰待汝自为赏未晩也德昭退而自刎夫北征自不利太原则有功矣乃迁怒而不行赏德昭不善韬晦似欲収人心者太宗衘夜惊之事深疑忌之律以诛心之法谓之太宗杀德昭可也共保富贵之言何如哉继而德芳亦卒太祖二子尽于此矣契丹入冦轻信贺令图【雄守】之言命曹彬等北伐粮尽大败契丹遂陷深易魏博之北深被其祸上深哀痛下诏寛恤无及已【五年】初昭宪之命太祖传太宗可也本欲上复传之秦王廷美【杜后幼子】廷美传之德昭二子继死廷美始不自安上以传国事访赵普普曰太祖已误陛下岂容再误于是普复相廷美遂得罪【勒归私第】普又使李符言廷美怨望遂安置房州以忧卒普为开国元勲而为此奸邪倾险以取再相曽不顾太祖之恩义天下之名节矣成太宗之过亏垂统之美普实为之普盖功之首罪之魁也以后诸相如李昉吕蒙正张齐贤吕端俱以贤称冦准李沆向敏中亦已叅政宋之人才虽盛于景德庆厯后实以培养于此峕矣西夏之事则李继捧以四州献【赐姓名赵保忠】其弟继迁【赐姓名赵保吉】叛乱不已终太宗世不能讨平盖太宗于西北二边胥失之取幽蓟失之躁急以结衅于北収灵夏失之姑息以遗患于西继捧既纳土矣不当复以夏台故地与之【授定难节度使赐以银夏绥宥静五州使图继迁】并赐姓名恩礼过骤适启其骄叛服不常讨伐悠缓复启其玩使初不轻用其力于北而专用于西岂有是哉然太宗善政嘉言实多可书畿民有诣登闻诉失猪者赐千钱偿之曰似此亦为听决可笑也然推此心以临天下可无寃民矣三司言市征负官课上曰司计当以至公为心无事刻剥而伤和气也作戒论辞以戒州县官曰尔俸尔禄民膏民脂下民易虐上天难欺置侍读官听政之暇日阅经史太平御览成日读三卷或恐疲圣躬日开卷有益不为劳也又曰朕观书深夜乃寝凡饮食饱无不昏浊倘四肢无所运用便复就枕血脉凝滞诸疾必生又曰嗜好不可不谨符彦卿喜射猎左右争献鹰犬因为恣横故知人君当澹然无欲勿使嗜好形于外则奸邪无自入焉又曰寸阴可惜茍终日为善百年之间亦无几耳又谓近臣曰每见缙绅端雅者常代其父母喜召拜近臣必为择良日欲以保终吉闾里间每旦祝天子万歳次则大臣眉寿朕与卿等安得不日思善事以副亿兆之祷耶皆名言也宴羣臣于后苑赏花钓鱼遂为故事太祖世进士不过三十人诸科五十人太宗临御几二纪登第近万人文华寖昌武功少竞已见于此矣又有一失以宦者统兵是也李顺乱蜀命王继恩平之是袭唐中叶之失而开宣和童贯谭稹之端也大闗伦纪又有一失太祖宋后之崩羣臣不成服王禹偁以为言贬滁州太宗薄于伦纪如此德昭廷美之不得其死于此益表见其心矣共保富贵之言又何如哉若夫训导诸子谨重国本则深可法戒元僖【后不寿】等曰汝生长宫中每着一衣则悯蚕妇每餐一食则念耕夫逆吾者是吾师顺吾者是吾贼不可不察也谓近臣曰诸子幼冲未有成人之性僚属亟择良士至台隶等亦自■〈扌东〉择不欲邪佞在其左右读书听讲咸有课程立元侃【真宗更名恒】为皇太子毕士安李沆兼庶子宾客其选严矣上不豫李后与王继恩忌太子英明谋立楚王元佐上崩后遣继恩召宰相吕端议所立端使继恩入合检墨诏锁之合内使人守之而入曰先帝立太子正为今日岂容更有异论后黙然而止太子即位是为真宗端平立殿下不拜请卷帘升殿审视降率羣臣拜呼万岁太宗之任相托孤吕端之达变任重盖两得之嗟夫太宗之约已爱民崇文好学勤政听諌知人善任如此其于垂后昆则为创业垂统其于承太祖则为继体守文可谓兼有之矣使能厚于伦纪待太祖之后与子及秦王廷美归于忠孝尚何疵焉眞宗即位之初【名元侃更名恒太宗立为太子在位廿六年咸平六景德四大中祥符九天禧五干兴元戊戌至壬戌寿五十四陵名永定】首禁祥瑞有请改旧政者曰先帝赐名之日抚朕背曰名此欲我儿有常德也朕何敢忘观此初意岂不甚美其于西北二边也田锡言继迁不合与夏州飜事姑息似失事机闗辅劳扰从此生矣既而果陷灵州中流矢死子德明嗣请降惧讨也曹玮【彬子】言不早图之后必难制寻封西平王虽一时茍安至其子元昊反锡玮之言验矣契丹入冦上亲征至大名傅潜拥兵不进当斩贷之杨琼继丧师亦不诛陈贯【安阳人】上言前日不斩傅潜致此辈畏死不畏法今不严其制后当益弛不报宋之武功不竞自军法不严始一失于傅潜再失于杨琼又屡失于张昭王超皆以奔败不诛仁厚信有余国势不期而渐弱矣上之北征也宰相李沆留守辇下清肃【咸平二】上初即位沆日取四方水旱盗贼奏之王旦以为细事不足烦上听沆曰人主少年当使知人间疾苦不然血气方刚不留意声色犬马则土木甲兵祷祠之事作矣吾老不及见此叅政他日忧也文靖此意汉魏相遗意也峕方用兵边奏日耸旦曰安得见太平常优游无事乎沆日敌国外患适足为警惧异日天下晏然未必髙拱无事君其念之此又范文子释楚为外惧之遗意也沆自言居重位无补惟四方言利害者未尝一施行聊以此报国耳朝廷防制备具或狥所请妄有更张所伤多矣此又曹叅客至欲开说饮以醇酒勿听之遗意也冦准荐丁谓于沆久之不用准问之沆曰才则才矣可使之在人上乎准谓不然沆笑曰他日当思吾言逮至后来沆言皆验旦准皆名相然以文靖此数言观之二公之不及也逺矣沆卒毕士安冦准并相【景德元】以准好刚用士安重德镇之未几澶渊之征获准刚决之功而内焉镇静亦获士安重德之力盖两得之契丹再举国入冦王钦若【叅政】请幸金陵陈尧叟【签书】请幸蜀上问准准曰臣欲得献策者斩以衅鼓然后北伐天子神武将帅协和亲征彼必遁不然出奇以挠其谋坚守以老其众劳逸之势我得胜筭矣柰何欲委社稷逺之楚蜀耶陈瓘曰使当时无准天下分为南北久矣峕契丹母老颇厌兵王继忠【宋将陷虏】乘间言和之利契丹以继忠奏诣莫州上问准准曰如用臣策可数百年无事不然四五十年后戎心又生上曰朕不忍生灵受困不如且听其和然非懐以至德威以大兵岂能柔服乃手诏继忠曹利用往使车驾北征契丹扺澶州大将逹兰中弩死大挫衂驾衂澶渡河幸北城登楼诸军呼万岁声闻数十里契丹骇怖和议遂定【许岁遗绢二十万疋银十万两】寻退师自是不复冦边和好数世不失是役也以战为和非以和为和故和可久也既和上待准厚钦若深害之曰陛下以准有社稷功耶城下之盟春秋耻之陛下知博乎陛下冦准之孤注也上愀然准罢相相王旦上心怏怏钦若曰为大功业庶刷此耻问何谓功业曰封禅是矣封禅得天瑞乃可为前代有以人力为之人主信奉以示天下则与天瑞无异矣上初惮王旦钦若以上意谕之赐酒得珠不复持异焉有大臣而可以货取乎旦不为无罪也明年正月【大中祥符元年】天书降承天门上拜受大赦改元此盖合王莽明皇二人而一之者也【上先语辅臣某夜见神人星冠绛袍告朕当降天书大中祥符三篇】君臣为儿戏事以欺天人祇贻笑千古耳上问待制孙奭以天书对曰天何言哉岂有书也天书再降大内三降泰山遂封泰山禅社首东封未几西祀继之又奉天书如西京祀后土于睢上焉驾次曲阜拜谒孔庙加谥孔子至圣文宣王且于庙立学宋兴至是五十年天下州县有学始此然是峕诸州置天庆观天下遍有道像亦始此此与汉明临雍讲学之峕即有迎佛天竺之事亦何以异召处士魏野【陜人】不至或以林逋【杭人】名闻其卒也有句曰茂陵他日求遗藳犹喜曽无封禅书是峕朝臣自孙奭外有愧于处士者多矣向敏中相钦若枢使丁谓叅政【祥符五年】玉清昭应宫成【丁谓以夜继昼七年始成凡三千五百区】张咏临终【八年】奏不当造宫观竭天下之财乞斩丁谓以谢天下咏之忠可嘉谓之奸诚可诛也祥符末飞蝗过京城上方御膳蝗势障日意甚不怡圣体自是不康矫诬上天曽何补哉王旦柄用十八年【相十二年】至是以疾求去遂罢钦若相【钦若曰为王子明故使我作相迟却十年】初旦闻李沆言及亲见钦若谓所为叹曰李文靖圣人也每有大礼奉天书以行常悒悒不乐上不能格君心次犹能奉身以退犹庶几焉【天禧二年】冦准镇永安奏天书降干佑山【巡检使朱能所为】迎入内准遂三入相准以大勲重望亦为此可叹也丁谓谗准准罢再贬雷州李迪丁谓相【会食羹污准须叅政丁谓起拂之准曰叅政乃为官长拂须耶谓甚惭谗诬之心始此遂因上疾谗准于宫中】羣小几揺东宫【太子祯即仁宗】上因迪言大悟未几迪亦罢上崩【干兴元年】太子祯即位雷允恭【宦者】擅移山陵王曽【叅政】白太后【刘氏真后】谓令允恭移皇堂絶地谓罢相贬厓州京师语曰欲得天下宁当拔眼中丁公论快之王曽相以嗣君即位宜近师儒命孙奭等侍经筵只日亦不辍讲读沂公相业首可见于此矣吕中曰真宗景德之前此一峕也祥符以后又一峕也景德以前之相吕端张齐贤李沆吕蒙正毕士安冦准王旦皆君子而沆之贤为之最祥符以后之相王钦若陈尧叟马拯丁谓曹利用皆小人而钦若谓之奸邪为之最虽有向敏中李迪二贤相则不踰时而去矣调护两宫去丁谓之大奸辅天圣【仁宗初年】之初政犹幸有王曽在也愚按眞宗除天书一事外余多可称亦守成贤主也冦准有功社稷贻景德以后十八九年之安平而得以优游于东封西祀者谁实为之钦若奸邪小人只以孤注天瑞两语下以谗功臣上以蛊君心成眞宗矫诬之大过而亏其守成之全美吁可畏哉仁宗临御四十一年【名祯年十三即位在位四十一年天圣十明道二景佑五寳元三康定二庆厯八皇佑六至和三嘉佑八癸亥至癸卯寿五十四陵名永昭】享国最为长久天性最为仁厚即位年十三读改元诏泣曰不忍遽更先帝号也终丧宴用半乐未始属目终宴有戚容【天圣二】仁孝夙成也如此上以幼冲皇太后刘氏同听政凡十有二年契丹尝饥流民及境上曰皆吾赤子也赈之【天圣九】太后崩【明道二】遗诏尊杨太妃为皇太后【仁宗李宸妃生太后子之命杨妃保视仁宗幼呼太后大娘娘小娘娘至是以宫名呼寳庆太后】始有以李宸妃【峕已没】诞育上躬告者号恸累日追尊改塟言者多暴垂帘峕事范仲淹【司諌】言太后保育圣躬十余年宜掩小故全大德诏母得复言垂帘事刘太后贤明慈爱然欲立刘氏七庙服衮冕大非矣頼臣僚谏之而能听也上始亲政裁抑侥幸中外大悦初上立后意在张氏郭后之立太后意也庄宪崩美人尚杨有宠尚语不逊后批其颊误批上颈宰相吕夷简赞上废后仲淹孔道辅极諌夷简曰废后亦汉唐故事道辅【中丞】曰人臣致君尧舜乃以汉唐失德为证耶出道辅仲淹【范睦州明道二】尚杨益有宠上体为之弊寳庆太后屡言乃命出宫立皇后曹氏【彬孙女景佑元】夷简秉政久进者多出其门仲淹【入为待制】进百官图指曰如此为序迁如此为不次如此则公如此则私夷简怒仲淹越职言事荐引朋党又罢知饶州余靖【校理】尹洙【校勘】以为言皆贬欧阳修乃移书高若纳【諌官】责其不救仲淹修贬夷陵令以仲淹朋党榜朝堂戒百官越职言事蔡襄【推官】遂作四贤一不肖诗【四贤仲淹靖洙修不肖若纳】夷简尽逐忠贤显絶言路其罪大矣寳庆杨太后殂峕上未有嗣后劝选宗子养宫中繇是皇从兄允让子宗实【即英宗】幼养后所寳庆之功有三拥育仁宗一也赞去尚杨二也劝立英宗三也且谦谨无过贤矣刘太后有才有功然亦有过寳庆则有功无过眞宗得刘杨而属之子良亦知人宋多贤后度越汉唐曹髙向孟之贤固也刘杨之贤亦不可没也【景佑四】既而西夏元昊反【自称大夏皇帝寳元元年】冦延州刘平死之夷简三入相杜衍同知召仲淹与韩琦经畧西事【范陜西转运韩副之康定元年】任福违琦节制败死【庆厯元年】契丹乘西夏之叛遣使求瓦桥闗南地【十县】峕富弼忤夷简夷简荐弼使契丹弼谓其主宗真曰北朝忘章圣皇帝【眞宗】之德乎澶渊之役从诸将之言尔无遗类矣且通好则主专其利而臣下无所获用兵则利归臣下而主受其祸故北朝臣劝用兵者皆为身谋非为国也今中国精兵百万北朝用兵能保必胜乎所亡士马羣臣当之欤人主当之欤宗真悟曰欲得祖宗故地耳弼曰晋以卢龙道赂契丹周世宗伐取闗南地皆异代事宋兴已九十年若各求异代故地岂北朝之利哉主上命使臣则有辞矣曰朕为祖宗守国必不敢以地与人朕不欲争地以多杀两朝赤子当畧増币以代赋入北欲得故地南岂肯失故地哉弼归再使契丹欲誓书入献字或纳字弼峻拒之卒从晏殊议许纳字弼争不能得峕契丹特以虚声动中国中国方困于西兵夷简持之不坚卒増金币二十万以和弼除翰林学士力辞卒不拜元昊入冦葛懐敏复败死自刘平任福败至此贼势益张然犹守巢穴不敢逺离者以琦仲淹等备御之严牵制之也【庆厯三年】未几亦遣使称臣戢兵以待命矣【后元昊死封其子谅祚为夏国王】孙沔【陜西转运】上言夷简在中书二十年三冠辅臣有宋得君一人而已以柔而易制者升为腹心以奸而可使者保为羽翼夷简以疾辞遂罢相柄国最久斥逐正人収召奸佞庸琐致西北绎骚桀骜夷简之过也然能悔悟起仲淹而委任之犹幸其有以补过也夷简既退遂相章得象晏殊命王素欧阳修蔡襄知諌院余靖为右正言峕谓之四諌官琦仲淹副枢以枢使召夏竦台諌力攻之代以杜衍峕弼衍琦淹在二府修等为諌官宋之得人于斯为盛石介【中允】作庆厯圣德诗有曰众贤之进如茅斯拔大奸之去如距斯脱大奸谓竦也竦深恨之造为党论目衍琦淹修等为党人修作朋党论上之终不能救未几仲淹叅政弼副枢琦宣抚陜西仲淹弼每进见必责以太平开天章阁给笔札使条奏当世急务仲淹退列十事【曰明黜陟抑侥幸谓任子冗滥精贡举择官长谓委二府选监司监司举知州县均职田厚农桑修武备减徭役覃恩信】弼列为二策【曰止重命抑侥幸】上方信向悉用其说以王素等为诸路按察使被按者罪法必得定取士法先策论兼对大义严监司选更策补法十事之言亦畧施行【庆厯四年】仲淹感眷遇以天下为己任与弼日夜谋虑期兴太平然规模阔大论者难之及按察使多举劾人不自安任子恩薄磨勘法宻侥幸者不便于是毁谤寖盛朋党之论滋不可解矣先是介奏记弼责以行伊周事竦使女奴阴习介书改伊周为伊霍且伪作介与弼撰废立诏草飞语上闻仲淹弼始不自安固请出按边仲淹宣抚陜西弼安抚河北修亦罢按察知滁州范富既出或奏戒按察苛刻【包拯】首变天章所条行事矣晏殊罢杜衍相又以刚愎不学之陈执中为叅政衍多寝内降恩侥幸者不悦集贤校理蘓舜钦衍子婿仲淹所荐也用鬻故纸公钱会客名流多与中丞王拱辰嗾其属劾舜钦因倾衍仲淹舜钦除名王洙等并逐拱辰曰吾一举网尽矣【庆厯四年】衍相纔百二十日遂罢【五年】仲淹弼皆罢【皇佑四年仲淹卒】西北二边之平繄谁之力边事宁二人可逐矣自此正人四逐庆厯之治衰焉使仁宗此峕久用韩范富杜于二府而不以一奸庸间之其何以加诸未几琦得象亦罢而执中相矣复以诗赋取士转运罢兼按察皆变仲淹天章所条事也虽文彦博龎籍相【皇佑三年】然不久皆罢而执中再相矣【五年】孙朴等交攻执中执中遂再罢【至和二年】始并相文彦博富弼焉宣制之日士大夫相庆知并州龎籍过京师上问朕用二相何如籍曰甚副天下望既知二臣而用之当信之坚任之久然后可以责成功若以一人之言进之又以一人之言疑之太平未易猝致也欧阳修亦复翰林学士仁宗用人前盛于庆厯后盛于至和自此以后琦相修副枢而卒于琦托孤焉嘉佑元正上感风眩不能省事遇事二府议定称诏行之上之疾也宰臣劝立宗实疾瘳中辍范镇奏曰天下事有大于此者乎章十九上须发为白并倅司马光亦言之光后在諌院【嘉佑五年】力申前言上曰送中书光见琦曰不及今定议异日夜半禁中出片纸以某人为嗣则莫敢违矣琦乘间极言遂降诏以皇兄濮安懿王之子宗实为皇太子赐名曙此事缓半年则大可虑矣仅定而仁宗上僊天也明年二月上崩皇子即位是为英宗仁宗性至仁厚大辟疑谳岁活千计尝云朕未尝詈人以死况敢滥刑尝夜饥思烧羊恐取索遂为例曰岂可不忍一夕之饥而启无穷之杀或献蛤蜊二十八枚枚千钱曰一下筯费二十八千吾不堪也北使言髙丽职贡踈今欲加兵谓曰此只王子罪不干百姓事今加兵未必能诛王子且屠戮百姓卒寝其兵【其它善政不胜纪】庙号仁宗不亦宜乎又好衜崇儒扶植斯道上承一祖二宗之心下开濂洛道学之懿经筵谓侍臣曰朕盛暑未尝少倦但恐卿等劳耳诏州县皆立学定太学生员以孙复石介胡瑗为国子直讲王尧臣及第赐中庸篇吕溱及第赐大学篇于戴记中表章此二篇以风厉儒臣是已开四书之端矣考帝平生白璧微瑕其郭后一事乎【三句出廷芳】吕中曰仁宗之世诸贤凛凛以西北二方为忧而天下之势终如倚泰山而坐平原盖宋以仁立国故其势稍弱以儒为政故其文稍胜所恃以维纪纲者君子也公论也而君子之聚公论之明莫甚于仁宗之峕天圣之初王曽以身任怨然政在东朝朝廷大势终有所牵制也明道二年亲政之后已胚胎庆厯之盛矣寳元以来朝廷无日不为西北虞西事则韩范之功而夷简亦为有功北事则富弼之功而夷简不为无罪自庆厯以来杜富韩范相继秉政而朋党之论起然君子之类终胜诸贤论事如争而下殿不失和气譬之推车主于必行以辅成一代之治末年皇嗣未定頼诸贤力言之皆君子终聚公论终明之效也四十二年用相二十三人初十年则王曽为有功后二十年则杜衍文彦博龎籍富弼韩琦皆有功其中十年则夷简三相功过不相揜也所大可惜者晩欲大用仲淹而仲淹已即世矣因考宋立国之本末自李沆抑四方言利害而不行所以积而为庆厯之缓势自范仲淹天章阁一疏不尽行所以激而为熙宁之急政仲淹之在庆厯亦犹安石之在熙宁也诸事之行未及一年侥幸者已不悦矣安石上书于嘉佑变法之藴亦已畧见【嘉佑五年安石为度支判官上书畧曰天下宜大治而未治法度虽多而不合先王也朝廷异峕欲有所施为变革流俗侥幸之人不悦而非之则遂止而不敢为安石所谓欲变而遂止指沮仲淹天章所条也后来安石变法于熙宁皆自此书所陈而充广之】特安石更变之说与仲淹同而意与仲淹异仲淹之志不尽用于庆厯而安石之志乃尽用于熙宁世道升降之机宁不于此三叹焉愚谓仁宗仁厚有余而明断坚毅不足用君子多矣而不免叅之以小人庆厯用范富韩不力犹幸末年能聚韩富欧马于朝托以子而夹辅之也使仁宗之用仲淹能如神宗之用安石尚何惜哉英宗初立而得疾【先名宗实改名曙仁宗从兄濮安懿王之第十三子也生四岁养宫中自后立为皇子在位五年治平四甲辰至丁未寿三十七陵名水厚】皇太后曹氏垂帘同听政上举措失常遇宦者少恩任守忠等谗间两宫太后对辅臣及之司马光曰药石未效亦所宜容讵可责有疾之人以无疾之礼上曰太后待我无恩韩琦曰舜称大孝惟父母不慈而子孝乃可称耳恐陛下事太后未至太后岂有不慈者明年疾平琦以十事禀上裁决悉当琦诣东殿复奏太后称善琦即请太后撤帘窜守忠正其交构之罪不动声色而太后还政奸人屏黜所谓社稷之臣也上自临御所用皆君子无小人叅之首相则琦枢使则富弼叅政则欧阳修赵槩经筵则吕公着刘敞台諌则司马光唐介吕诲范纯仁吕大防宋用君子之盛惟治平为然盖庆厯嘉佑涵养作成之功也首诏议崇奉濮安懿王典礼先是司马光已预言之谓礼为人后者为之子故为所后服斩衰三年而为其父母齐衰期盖以重其大宗则宜降其小宗也汉哀安桓灵自旁亲入继皆追尊其祖父此不足为孝而适犯义侵乱至是申言之谓宜崇濮王以髙官大国称皇伯而不名王珪范镇等议亦同欧阳修谓古无以所生父称伯者琦奏以议称皇伯为无稽台諌皆是珪光议光又言珪等欲奉濮王以礼辅陛下以义也政府欲尊濮王为皇考既考仁宗又考濮王则置仁宗于何地乎使仁宗在御濮王亦万福当此时命陛下为皇子不知谓濮王为父乎为伯乎若先帝在则称伯没则称父陛下必不为此行也【治平元年】吕诲等七奏争之不从四奏乞免台职不听遂劾琦导谀遂非又与纯仁大防合奏修首开邪议妄引经据陷主于过举请下修于大理正琦傅会之罪执政遂请太后下手书尊濮王为皇皇帝称亲【治平三年】自是公论愈激吕诲谓长君临御万机尽出宸断何必假母后之命以箝公议之口使天下归怨言于人主今复以移于母后政府虽巧饰百端终为负先帝之恩亏陛下之义违圣人之礼失海内之心皆缴诰待罪诲纯仁大防傅尧俞赵瞻等皆罢光亦乞罢不许公着请还诲等不从亦罢嗟夫欧阳修唱议以误韩琦琦主议以误英宗始于讲学不明终于执以私意惜哉然称亲固非而称伯亦俗独程子尝代彭思永奏有曰为人后者谓其所后者为父母而谓其所生者为伯叔父母此大伦大义不可易也然所生之义至重至大虽当专意于正统岂得尽絶于私恩是以先王制礼既降其服以正统绪然为齐衰期以别之所以明其至重而与诸伯叔父不同也由此观之英宗于濮王若曰皇伯父某国大王而使其子孙袭爵奉祀则于大统既无嫌疑之失而于所生亦尽崇奉之宜且合于公而免于俗矣琦修负一世大名有政事勲业文章乃导君为此举虽曲说详辨终不能文两统二父之失使其君上不孝于先帝次不得为孝于濮王得罪宗庙得罪天人立四年而遽殂二臣之名亦由此而遂减可胜惜也上崩【治平四年】太子顼即位是为神宗【朱子曰濮议欧公说不是只縁道是死后为鬼不可考胡乱都呼不妨却不思道理不可如此当峕濮议之争都是不曾好好读古礼见古人意】吕中曰台諌政府之相攻自治平始治平以前为大臣者多以台諌之言而去熙宁以后之台諌则多大臣之私人矣神宗之立也【名顼在位十九年熙宁十元丰八戊申至乙酉寿三十八陵名永裕】年甫二十聪明英伟锐意有余韩维【修起居注】上言天下大事不可猝为人君设施自有次第惟当加意谨重峕王安石未召维已窥见其几微矣修罢叅政呉奎代之琦罢相富弼代之屡召安石始起为翰林学士奎首两言其迂阔不可大用用之必紊乱朝纲唐介亦谓其好学泥古使为政必多变更以扰天下先是邵雍治平中于洛阳天津桥闻鹃声惨然曰洛阳无鹃今始至不二三年南士为相专务纷更天下自此多事矣至是入对上问唐太宗何如主对曰陛下当以尧舜为法太宗所为不尽合先王遂奏本朝因循之弊未尝如古大有为之君讨论先王之法以措之天下也因论减损郊赉安石曰国用不足由不善理财耳善理财者民不加赋而国用饶安石大言欲致君为尧舜之君而首主桑弘羊欺汉武之说抑何谬也【熙宁元年】及叅大政士大夫素重其名多以为太平可致中丞吕诲独弹之司马光曰命下之日众喜得人奈何论之诲曰安石好执偏见好人佞已观其言则美施于事则踈为从官犹可登政府天下必受其弊峕虽未相然纷纷变旧章行新法诸贤攻之力上主之亦力唐介【叅政】以忠愤卒吕诲范纯仁蘓辙等以言罢富弼言不用坚求罢相相陈升之升之与安石表里者也赵抃孙觉程颢宋敏求蘓颂吕公着张戬王子韶蘓轼司马光皆罢而范镇且力诋之而致其仕安石遂代曽公亮陈升之大拜矣既相杨绘刘挚等复罢郑侠以上流民图窜正人去殆尽矣今观其所行新法则创制置三司条例司置提举常平司【夺三司利权以归司农夺转运利权以归常平使者专主聚敛掊克藏为异日开边之用】遣使察农田水利【程颢伯淳初亦与使者数】置中书检正五房编修条例増宫观官【以处异议者】行保马户马法行均输市易法【发运使主之令民输土地所饶平其峕价市易司于他处鬻之】行青苗钱法【以度僧牒为本钱令民于苗青峕请之于収成峕偿之取息三分】行保甲法【籍民兵五日一教】行免役钱及収市利钱法【京师细民负水提茶皆输免役钱不输者母得贩鬻○正税百钱収市利十钱后王税不及者亦収十钱末反重于本】行募役法【令人出免役钱官户女户军丁未成丁而免役者亦出助役钱】殿试变用策【叶祖洽以阿峕政首选】更科举法【用新经字说】行学校三舍法凡此皆其所行新法大凡也安石为人学术偏蔽意见执抝自视甚髙下视同朝自知不明知人尤暗其学初未尝实见道体故亦不能施于实用徒引经言以文缪法泥周礼国服为息之文而失其意及闻人主开课场之讥则曰非陛下畧见周礼岂得不为愧至春秋则目为断烂朝报而去之可见其经学实无所见也与同列辨新法则曰公辈坐不读书耳是下视同朝以为皆不读书谓已独能读书也读书如此奚取于读书哉是自知不明不知其学之偏蔽之本不可用也上常欲其稍改常平法以合众论安石曰陛下方以道胜流俗与战无异若稍自却坐为流俗所胜矣上以旱为忧欲尽废保甲等法安石持之益坚是其执抝不回之弊也安石初意盖欲诸贤助之既而诸贤不惟不助之乃交攻之始用羣小人吕惠卿韩绛曽布蔡确章惇蔡京卞辈以奉行新法又患诸贤之攻已不已也遂引羣小人李定舒亶何正臣邓维谢景温辈为諌台使为已鹰犬以逐斥诸贤且复置逻卒察议峕政者而罪之厉王监谤何以异此又私怨诬祖无择置诏狱秀州捕鞫其后诬陷善良动起诏狱自此始又观司马光乞知许州有曰忤安石如蘓轼辈皆毁其素履中以危法臣不可以不去其固请判西京留台有曰臣之先见不如吕诲公直不如范纯仁程颢敢言不如蘓轼孔文仲勇决不如范镇自后絶不言新法他可知也如吕惠卿李定辈本于新法何心亦于善类何仇不过以倾险之资假此为取宠禄之媒故遂非而不改肆毒而不止耳安石暗于知人异已者指为不肖阿已者即为贤能故司马公尝谓之曰忠信之士于公当路时虽龃龉可憎后必得其力谄谀之士于今诚顺适一旦失势必有卖公自售者盖指惠卿也熙宁七年上以久旱为忧太皇太后力以新法不便泣涕言之而后安石始罢相然荐韩绛为相惠卿叅政相与遵守其法峕谓绛为传法沙门惠卿为护法善神犹安石不罢也惠卿恐安石复入首叛之出其私书多方沮之韩绛劝上再召安石安石自江陵七日至京遂再相又明年上益厌之乃再罢相于是不复召矣若夫开边一事则自上初即位西夏将以横山部内附种谔以为乘衅可复故地遂取绥州韩绛继取银州及安石用主王韶取熙河上赐安石玉带以赏之继是用章惇以取夔峡之蛮用内侍李宪以取兰州经制熙河分道伐夏人及夏人陷永乐城徐禧等死之全军皆殁上览奏恸哭曰安南与西师死伤不下二十万朝廷不得不任其咎且安石尝立论谓祖宗不足法人言不足恤天变不足畏祖宗人言安石信冥然不顾矣初罢相也以久旱民流再入相也彗星又见其如天变之不可掩何方且用刘彝激交趾反推彗星布新之征于交趾焉其矫诬一至于此及辽人来议疆事欲以分水岭为界安石曰将欲取之必姑与之乃割新疆东西七百里遂使后之奸臣以伐燕山为神宗遗意西事粗定北事踵起宣和之祸实自安石启之安石之罪不特在于变乱法度虐害生灵实在于党引小人接踵相继言利生事以至于乱亡而后已乃其罪之大者也观安石再罢呉充王珪相蔡确叅政充欲变新法确持之而止则可见矣一安石去有蔡确在确即安石也继是接迹而用者如惇布京卞辈无非安石而且奸凶甚之也当峕争新法者多而持论之平者少独司马光吕公着之言为善光曰譬之居宅既久缺漏则整之茍非大壊何必尽毁而更造今无良匠良材徒以少缺漏尽毁之且人言安石奸邪毁之太过但不晓事又执抝耳惠卿则憸巧非佳士使安石负谤皆其所为也公着曰臣非谓今法令皆不可行善者固当存之未善者宜损之茍其非便不以已行而惮改言有可取不以异议而见废明道尝言熙丰之事吾党亦有过谓激之者也陆九渊曰新法之行平者不一二激者常七八光公着之言则平之者也嗟夫神宗不世出之主也当是峕有周惇頥程颢程頥张载其学上接孔孟之传实不世出之贤也天生二三大贤与神宗同峕而生若有意矣乃复生安石以为之相使之得君之专如此而不使此二三大贤之得君抑又何也岂天未欲平治天下也欤且神宗之用安石直以圣人待之安石以尧舜望君而乃以管商自任其负神宗也甚矣观神宗问程颢曰安石是圣人否颢对曰公孙硕肤赤舄几几圣人气象如此安石一身尚不能治何圣人为颢虽未可以言圣人可谓亚圣之大贤矣对面有亚圣大贤而不知而谓安石为圣人何也神宗用人失之于安石末年幸得司马光初英宗命编厯代君臣事迹书成神宗赐名资治通鉴亲为制序及官制成置御史大夫欲光为之确珪沮而止诏光且任外职迨至末年卒储之为元佑贤相以捄弊更化焉亦可尚也夫神宗崩太子煦立是为哲宗【年十一即位在位十五年元佑八绍圣四元符三丙寅至庚辰寿二十五岁陵名永泰】哲宗初立幼冲太皇【英宗后髙氏】帘听召司马光吕公着用之俱为门下侍郎承神宗遗意也首罢新法十事【如罢逻卒开河夫造军器匠户马成都等路买马在京物货埸市易地课放市易常平免役息钱罢免行钱罢方田罢后苑作方院】皆从中出马吕二公未赴阙峕也峕王珪已卒蔡确韩镇相章惇知院光先疏峕政当改者且曰汉景改笞法昭帝罢均输唐德顺初立皆罢前朝弊政是皆改父之政而当者不可泥三年无改之说也公已预破张商英李清臣之邪说矣【后来张商英以三年无改清臣以绍述之说攻诸贤卒祸国家】召程颢宗正丞未赴卒颢有志经济将用遽没士大夫痛之曰伯淳无福天下亦无福文彦博题其墓曰明道先生嗟夫安石非真儒乃借周公之善治以自文明道以真儒竟不及周公善治之实效道明而不得行人也亦天也范纯仁孙觉李常刘摰蘓轼王嵓叟范祖禹吕大防梁焘朱光庭等皆以次擢用【元丰六年】台諌数十章论确惇确罢相相司马光议改新法光曰先帝之法其善者百世不可变安石惠卿所建为天下害非先帝意者改之当如救焚况太皇以母改子非子改父或曰他日小人以父子之议上闻则朋党之祸作矣光曰天若祚宋必无此事遂改之不疑罢提举常平官复常平法罢青苖钱禁科举用字说置春秋博士惟复差役法东南西蜀不便之章惇争之光不听公着轼辙皆以为言纯仁尤切至叹曰是又一介甫矣遗光简曰此法缓行熟议则不扰急行而踈畧则扰将踈畧之法使缪吏遽行则扰民又在公意料之外亦弗听蔡京尹开封用五日差千余人光喜曰人人如待制何患法不行京茍欲媚光非事实也【安石在金陵闻罢役法愕然曰亦罢至此乎与先帝议之二年乃行此法终不可变后果如其言也】章惇韩缜继罢吕惠卿窜范纯仁同知吕公着相文彦博太师平章程頥崇政殿说书进剳子畧曰上富春秋在涵养熏陶大率一日中接贤士大夫之峕多亲宦官官女之峕少则自然气质变化德器成就乞遴选贤德以备劝讲天下重任惟宰相与经筵天下治乱系宰相君德成否责经筵峕相光公着而置頥经筵极天下之选矣其如二相不久而卒頥不久而去何哉九月光卒光为政踰年病居其半及卒太皇哭之恸上亦感涕不已京师民皆罢市徃哭四方会塟者如哭其亲戚焉【初公居洛十五年天子以为真宰相田夫野老皆呼为司马相公妇人孺子亦知为君实也及赴阙入临卫士见光皆以手加额曰此司马相公也民争拥马呼曰公母居洛留相天子活百姓范纯仁曰闻诏令下民间欢呼谓之快活条贯】初光既相辽夏必问其起居辽人敕边吏曰中国相司马矣毋生事开边隙蘓轼尝谓公所以感人心动天地者诚而已人以为知言轼为翰林学士撰馆职策题为朱光庭王嵓叟等所攻虽太皇不听然隙自此开矣初轼頥同在经筵轼喜诙谐頥持礼法轼每靳之光庭贾易【司諌御史】皆頥门人积不能平乃谪文字以谤讪先帝攻轼邵伯温曰元佑初羣贤聚朝不免以类相从故当峕有洛党川党朔党之语洛党以頥为领袖裴光庭贾易为羽翼川党以轼为领袖吕陶等为羽翼朔党以刘摰梁焘王嵓叟刘安世为领袖而羽翼尤众惟吕大防秦人戆直无党范祖禹师司马公不为党峕退元丰人于散地皆衔怨入骨阴伺间隙而诸贤不悟自分党相攻至绍圣遂俱目为元佑党人逺窜岭海秪可哀耳【元佑元年】程頥罢经筵孔文智等论之也【元佑二年】公着司空平章大防纯仁相明年公着卒马吕大用不久皆薨于相位天不欲宋之平治天下也夫赵挺之【监察】又以策问攻蘓轼轼罢学士知杭州纯仁亦罢相【元佑四年】文彦博致仕吕大防【丞相】刘摰【中书侍郎】欲引用元丰人平旧怨谓之调停蘓辙【中丞】曰此人若返岂肯徒然而已人臣被祸不足言所惜者朝廷宗社也刘摰右相王嵓叟签书辙右丞轼承旨贾易复攻轼轼易并罢杨畏【侍御史】攻刘摰摰罢相畏之去摰谋相章惇也【元佑六年】蘓颂相明年畏攻颂罢之亦为章惇地也董敦逸言轼行惠卿词指斥先帝太皇曰先帝追悔往事至于泣下此事官家宜深知宣仁之虑深矣纯仁再相来之邵杨畏攻之不报太皇不豫辅臣问疾太皇曰试言九年中曽施恩高氏否只为至公一男一女病且死皆不得见言讫泣下又曰正欲对官家说破老身殁后必多有调戏官家者宜勿听之公等亦宜早退令官家别用一畨人太皇苦言及此必深见哲宗之不明矣可谓有先见称为女中尧舜不诬也非不为哲宗说破异日尚有追废宣仁之奸谋哲宗几堕其奸几不免为宗社罪人良可哀哉太皇崩上始亲政范祖禹一疏言言忠恳有曰今日乃宋世隆替之机君子小人消长之际不可不谨也太皇内定大策拥立陛下斥奸邪抑侥幸九年之间虽德泽深于天下然小人怨者多矣今必有小人进言曰太皇不当改先帝之政逐先帝之臣此离间之言不可听也陛下初立上书言法不便者万数太皇因人心之欲改与陛下同改之非以己之私而改也既改其法则作法之人及主其法者有罪当逐亦以众言逐之皆上负先帝下负天下者也惟陛下清心察理敢以此奸言进者痛惩一人以警羣慝则帖然无事矣若稍入其言则奸言继进万一追报之礼少有不至于太皇圣德无损而于陛下孝道有亏今初揽政事乃小人乘间伺隙之峕故不可不谨防之此等既上误先帝令又复误陛下天下事岂堪小人再破壊耶后日之祸祖禹如见之哲宗之不明可恨也吕大防欲用杨畏为諌议大夫纯仁曰畏倾邪不可用大防称畏敢言且先密约畏助已竟超迁之不知人而且累于私大防之罪大矣畏首叛大防上言神宗更法以垂万世乞早讲求以成绍述之道上即询以故臣孰可召用畏即疏章惇惠卿邓温伯李清臣等乞召惇为相上嘉纳之宣一仁之丁宁祖禹之开陈非不切至漫不见省畏之邪说一言即投哲宗之昏庸汉元帝之流也或问朱文公曰章献【刘氏】不如宣仁然章献辅仁宗后来都无事文公曰是亦仁宗资质好哲庙若有汉昭之明便无许多事矣善哉言乎以李清臣为中书侍郎邓温伯为左丞绍述之说清臣唱之温伯和之二人久外不得志遂以元丰事激上意清臣尤力宋之冶乱存亡判于此矣人以汴都为亡于徽宗之宣和不知已肈于哲宗之绍圣也悲夫吕大防罢【绍圣元年】试新进士杨畏专取策主熙丰者故毕渐首选于是国论一变元佑之人相继逐矣蘓辙【门下侍郎】罢知汝州轼自定州降知英州张商英右正言攻元佑人不遗余力【初为开封推官上言三年无改一出五年深以为怨】翰林学士范祖禹罢曽布代之章惇相上谓布曰惇有定策功不比他人哲宗遭人调戏如此宣仁先知之矣杨畏谓惇曰畏迹在元佑心在熙丰首为相公开路者也畏捭阖之徒更熙丰佑圣每变其说以阿峕好人谓之杨三变焉范纯仁罢首复免役法夺光公着赠官羣小请发冢斵棺不许贬吕大防以下【即东坡贬惠州峕】范祖禹黄庭坚以修神宗实録窜复免役钱弛字说禁加恩安石惠卿等复蔡确官变元佑复熙丰纷纷起矣【绍圣元年】监察常安民言蔡京奸恶且谓为绍述之说者实借此名以报私怨托先帝以行奸谋谓他事难惑陛下之听移陛下之意惟闻先帝易于感动安民罢逐虽不足以沮羣小救众正然真御史也废王后孟氏后宣仁所立也惇追恨宣仁故诬废孟后帝后悔曰章惇壊我名节靖康之祸后以废全宗社再兴后有大功焉天也追贬光公着等邢恕尝谤宣仁有废立意惇遂借此以罪光等再窜大防以下三十五人【即坡贬儋耳峕】惇疑复用元佑人故也惇卞日夜与邢恕谋排陷元佑人以恕为中丞起同文馆狱将悉诛之谋追废宣仁惇卞自作诏请上诣灵座宣读施行向太后【神后】号哭谓上曰吾日侍崇庆天日在上此语曷从出且上必如此亦何有于我上悟取奏焚之明日卞京再奏坚乞施行上曰卿不欲朕入英宗庙乎扺之地议遂息吕大防梁焘刘摰范祖禹相继卒于贬所呜呼正人受祸极矣惇卞上欲废宣仁下欲诛诸贤诛心而论罪浮于曹节王甫之害党锢诸正人朱温李振之害唐末诸朝士矣善人天地之纪而絶之若此国欲不亡得乎【元符元年】吕中曰宣仁起光公着用之二公未至罢逻卒户马免行钱等皆从中出非确惇所能抑沮亦无待光着之建明二公既至变熙丰法乃神宗末年之悔意太皇初年之盛心天下人心之公论也然谓太皇以母改子则他日必有以子不改父之说进者又差役一事变之太遽秦晋利差役呉蜀利雇役各有利病不舒究而速变之祸矣熙丰之小人不可不尽去而熙丰之法则其善者不必尽变青苖均输可罢而雇役之法去多取之弊而度差役之所宜独不可乎保马户马可罢而保甲之法因其已成教阅以省兵费独不可乎新经字说可废而罢诗赋取经义独不可因之以崇经学乎元佑惟不尽去熙丰之旧人独务尽去熙丰之旧法所以激而为绍圣以后之纷纷也又曰熙丰绍圣之间无元佑数年之润泽其祸不待宣靖而后见矣所可惜者一老不慭遗而诸贤无宗主光薨于今日而党论即起于明日洛川朔党亘相攻击天禧冦丁之党以小人攻君子也庆厯吕范之党以君子攻小人也元佑所谓党则以君子攻君子矣明道谓新法之行吾党亦有过绍圣之祸吾党尤有过焉熙宁君子之过小其争新法实出于公元佑君子之过大其所争多微事私意耳元佑所以转为绍圣始于朋党成于调停始于大防之引杨畏成于杨畏之引章惇清臣惇卞布京借绍述之名而用安石之法安石变法之祸止于一峕而引进小人之祸终于一代小人既得志而君子重受祸编排元佑章疏而得罪者数千人置看详元佑理诉局而得罪者八百三十家可畏也哉愚谓宋之祸肈于熙宁判于绍圣而成于宣靖小人接迹柄用之罪也谓安石为首祸之人其不信矣乎哲宗崩无子弟端王佶立是为徽宗【神宗子哲宗弟在位二十五年建中靖国元崇宁五大观四政和七重和元宣和七辛巳至乙巳以靖康元年丙午内禅于子钦宗丁未北迁至髙宗绍兴五年乙卯殂于北寿五十四岁陵名永固】徽宗初立年甫十九首逐内侍郝随等【坐侈费】相韩忠彦以龚夬陈瓘邹浩为台諌范纯仁以下一再収叙追复光彦博以下官复孟后罢蔡卞【左丞】蔡京【翰学】安置章惇繇初观之岂非一代之贤主后乃如此甚矣人心之惟危也未几曽布相建议绍述国论又一变矣【元符三】范纯仁卒曽肈尝曰使纯仁之言行于熙丰后必无纷更尽用于元佑中必无雠复纯仁死遗老尽矣向太后崩宋之家法最正诸贤后内助保辅之功归多与周之任姒姜端可并矣后汉之马唐之长孙仅一见而止且处常而未履变宋之曹髙向孟四后并称真逺过之向后辨宣仁诬谤实可嘉焉韩忠彦曽布罢蔡京相又夺光公着以下官禁锢蘓辙以下五十余人于是焚元佑法复绍圣役法复方田保甲科免夫钱更茶盐法罢春秋博士更科举法禁元佑学术纷纷而起峕承平久帑庾溢京倡丰亨豫大之说专以滛侈荒亡导其君土木花石僊道开边之事纷然而作宋之丧亡决于京之进用矣京客强浚明叶梦得为籍元符上书正邪等人贬邪等五百余人陈绍述者反为正等置党籍碑彦博光以下并禁锢及子孙再废孟后【崇宁元年】窜任伯陈瓘龚夬张庭坚江公望邹浩张舜民等宦者童贯复湟鄯复洮州以为经畧使后为节度使王安石配享孔子从安石子婿蔡卞议也继封安石舒王女真始叛辽虐以捕海东青故也峕阿固逹立已五十矣彗出西方其长竟天峕龙骧廐马死蔡京以之当星变焉京罢相相赵挺之京再相太庙齐郎方轸奏京以绍述自谋玩陛下不啻如婴儿上以不孝刼持人主下以谤讪恐吓天下安可爱一国贼而忘社稷之重哉轸流岭南正人消磨尽矣尚有消磨未尽如轸者乃秉彛忠义之天不可泯灭而奸邪不料其出者也逺流之是不使举朝畧有一正人主上畧闻一正言而后已于是祸乱之垂至瞽而不复见祸乱之已至茫然无与支矣【大观元年】京再罢相峕有星孛于奎娄犯帝座者再此金人再犯京之先兆也且五星聚奎娄而汴宋兴有星孛于奎娄而汴宋亡垂象见吉凶可谓着明也已张商英相畧反蔡京所为峕颇称之朱勔起花石纲东南大困商英罢京三入相童贯使辽有马植者陈灭辽之策贯携以归改姓名赵良嗣复燕山之议始于此矣【政和元年】京命童贯广宫室以媚上数从复道往来而期门之事起矣又作万岁山更名艮岳竭国力六年而后成其它滛侈称是道教之盛则始于徐知常天神之降则发端于王老志而极于林灵素【宦官道士毎托为帝诰无不如志道士畜妻媵美衣食者二万人一会费数万缗谓之千道会】此王钦若天书之遗毒至是而复大炽也羣臣且表尊上为道君皇帝矣自古崇佛教无如梁武帝崇道教无如宋徽宗二君晩节其效盖可睹矣通使女真约夹攻辽女真寻称帝国号金【重和元年】贯与赵隆【熙和将】议啖以官隆曰隆不敢干赏以败二百年之好异峕衅生万死不足以谢天下髙丽来告曰世荷国恩不敢忘徳辽兄弟之国存之足为捍蔽女真新起不可交也是役也举朝举国无敢忠言者忠言仅见于边塞一小将塞外一小夷迷而不复恤不亡何待矣王黼相奸邪匹于蔡京取辽之役黼以身任之燕山之议遂决矣【宣和元年】赵良嗣使金约夹攻辽宇文粹中【兵书】进对因言同列殂谢者上曰凶险谲诈是心术不善而天不佑之天任理人任情人之所为天虽不言而善应善恶交战善人终胜此乃天理也以徽宗此言观之可谓格言殊与荒亡之行不类乃知逢君之恶皆京黼之徒之罪矣峕四方盗起方腊反睦州陷杭歙衢处等州遣童贯【枢宻】讨平之贯进太师梁师成开府贯师成皆视宰相坐执政上内臣之僣名器之滥极矣【王黼父事师成得宰相凡事皆奉行其意】与金约攻辽金取中京宋取燕山良嗣以并许西京【云中山后地】诳朝廷金陷辽中京贯败于辽退保雄州刘延庆兵大溃于卢沟河熙宁以来军实扫地尽矣童贯蔡攸【京子】再举不能下燕密祷阿固逹令图之金陷燕山金许割燕山府六州【涿易檀顺景蓟】平滦营自后唐为安巴坚所陷者未议也贯攸师入燕山金帛官民金席卷以北捐岁币数百万所得空城而已赦燕云路谭稹【宦者】宣抚云中纳辽降将张瑴初约各不许纳叛亡许割燕而未割云金以是二者归咎于宋首自平州入冦【五年】未几金灭辽金即以攻辽者攻宋矣给守燕粮财河东比山东皆困羣盗相挺而起蔡京至是四入相致此乱亡谁实为之既致其仕复贸贸而来祗见其愚暗尔何及矣无何金人分道入冦斡里雅布陷燕山犯河北尼堪犯河东围太原贯逃归【贯峕封王】郭药师以燕山降为之乡导【初伐辽药师以涿易降宋今又叛降金】始罢花石纲求直言呜呼晩矣召天下勤王兵行内禅太子桓立是为钦宗尊道君为太上皇帝金太史占帝星复明斡里雅布惊欲回药师曰未必有备不如姑行遂进兵峕用事者多奸臣所引荐莫敢言太学生陈东上书乞斩六贼以谢天下谓蔡京王黼童贯梁师成李彦【括田重赋祸河北京东西三路】朱勔也吕中曰元符之末又一更化也曽布之奸非忠彦之懦所能制天下事多决于布布以元佑绍圣均为有失遂借皇极之说立建中靖国之号不知元佑熙丰之法犹可损益而参用元佑绍圣之人决不可均调而并立卒于君子尽去而小人独留此建中所以一变而为崇宁也又曰安石之身虽退于熙宁之末其心未尝不传于元丰绍圣崇观之后祖宗所恃以为纲纪者君子尔公论尔至蔡京而斵丧消沮无余天将使建中为崇宁不使范忠宣复相于初元天将使宣和为靖康不使陈刘二忠肃憗遗于数岁【陈刘以宣和六年继卒范纯仁晩以天下为己任尤留意人才或问所储才可为用者曰陈瓘问其次曰瓘自好也刘安世问瓘疾勉以医药曰天下事有頼于公当力加保养以待峕用瓘弹蔡京谓南北分裂有萌识者推其先见○安世为諌官面折廷争旁不少容目为殿上虎既老名望益重梁师成使啖以美官曰吾为元佑全人见司马公于地下蘓轼评元佑人曰器之真鐡汉朱文公曰了翁气刚才大惜其不及用也又曰了翁有济世之才使其得志必有可观乂曰靖康之祸纵元城了翁在亦了不得盖是心腹溃了问二人之刚孰为得曰元城得中了翁后来有过当处】虽以张商英本元佑罪人晩稍与京异论天下亦向之则空国无君子可知矣独京乃八九十而不死岂非天哉京黼托熙丰之迹以为奸命童贯任边事即命李宪经制之意而甚之也【朱文公曰熙丰用兵皆用宦者后来遂有童贯谭稹之祸】复湟鄯复燕山即开熙河横山之意而甚之也安石之法犹出于偏蔽之所学章惇特托安石以报私怨尔至京黼则托绍述以奉人主之侈心而售其奸耳专以剥民奉上为务括田重敛而李彦结怨于西北花石造作朱勔结怨于东南作大成乐颁政和礼以崇虚文饰美观甚至无以娯悦主意耸动天下则恢拓疆土以邀功矣盖患不在外而在内惇卞京黼小人之尤也自古未有无内蠧而召外侮者也愚按自韩忠彦逐大臣无一君子矣自方轸流举朝无一敢言之君子矣自范纯仁陈瓘刘安世殁故老无一可储以待用之君子矣是皆熙丰绍圣崇观羣凶接迹以扫灭善类遂至于此其欲报怨本亦不必如是之酷也不过惧其复进夺已权宠故痛扫尽除之使其类影灭迹絶以固已之宠便已之为而已岂复有一毫为国家宗社计之心哉其心本生于患失其祸乃至于丧邦可哀也夫【朱子曰蔡京以绍述二字钳天下之口其实神宗之法渠更变殆尽定官制后建尚书省京拆之若他人拆了尚书省如何了得京増卫士食钱之类皆是取悦上下以为窃权之计京四入相始终只用不患无财患不能理财之说其原皆自荆公盐钞茶引成柜进入上喜曰此太师送朕添支也又曰杲老与张相公论元佑人才张云亦好如温公大贤也杲云相公在言曹日论他则甚张曰只是后生死急要官做故如此又曰看徽宗朝事更无一小着下得是阿固逹却乖他常以守信义为说我则败盟失信取怒于彼如此每读国史看得人头痛却更无一板有一件事故得合节拍】钦宗立于祸乱已极之余【名桓在位二年丙午丁未丁未四月北迁五月后为高宗建炎元年至绍兴三十年庚辰殂于北寿六十一陵名水宁】信不可为矣而未尝无尚可为之机惜乎其皆失之也自金人犯边屡求言事稍缓则抑言者当时语曰城门闭言路开城门开言路闭可怪也王黼朱湎李彦首伏诛继诛梁师成上皇如南京用右丞李纲议定城守策以纲为行营使斡里雅布犯京城【靖康元年正月癸酉】李邦彦专主和议【人呼邦彦浪子宰相】李纲主战上是邦彦计遣使求和需犒军金银牛马币帛割中山太原河间三镇亲王为质康王构【高宗名】北营所求皆与之纲留三镇书不遣金遣康王还京北制置使种师道统制姚平仲熙河经畧姚古秦鳯经畧种师中等勤王兵至【号二十万】师道入见曰彼不知兵岂有孤军深入人境而能善其归乎上曰业已讲和矣李纲乞命师道等听臣节度不从【竟以不相统致败】括金银得金二十万两银四百万两民藏已空矣师中欲过春分击之平仲恐功独归种氏先率万人夜刼金寨谋泄反为所败诏不得复进兵初师道请简精兵出战余守城距敌寨环守之絶其剽掠使乏食趣姚古会河朔兵驻滑州屯金营后克日并攻制胜必矣不听平仲既败师道言兵有出不意者今夕再遣分道攻之亦一奇也如不胜每夕以数千人扰之不十日遁矣邦彦等畏懦皆不听此峕不得拯溺享屯之大才而相之乃相浪子其败宜也此一失机之可惜也于是罢李纲以谢金人遣使赍三镇书以往太学生陈东都人数万伏阙请复用纲纲复右丞充守御使始除元佑党籍学术禁金人小退凡围京城三十三日既得三镇书及肃王至不俟金币数足即去师道请临河要击纲请扼闗津絶粮道禁抄掠坚壁勿战俟其疲乏然后檄取誓书纵其归半渡而后击之此必胜计也并不听纲又请遣大兵用澶渊故事护送之乃令古师中等领兵十万戒度便利击之邦彦奏立大旗河东北擅出兵者依军法峕文移出密院者令追破敌出三省者令护出境诸将莫知适从非金能全师以归国贼邦彦等曲全之以善其归也此二失机之可惜也纲奏三镇官民必耻陷没彼有辎重不暇迟留秋髙马肥当必再至及今宜饬武备修边防勿恃其不来恃吾有以待之上备边御敌八事【如请以太原真定等建为藩镇河东北保甲存者宜团结训练使保乡里要害处及近京郡县皆筑坚城】畧文具行一二而已杨峕【諌议】言彼力能攻城中物皆其有奚事求和亦惧而归而非爱我而不攻也肃王初约及河而还金挟以往宜以此问罪三镇死拒于前以重兵拥其后其势必得不听仅从时言罢安石配享孔子而已李邦彦罢张邦昌呉敏相李纲枢宻耿南仲左丞【南仲力主和者】窜蔡京至潭州死子攸绦及童贯皆伏诛六贼尽矣其如邦彦南仲唐恪聂山王峕雍等诸贼之不诛且用事何哉邦昌罢徐处仁相迎上皇于南京【上皇曰渡河何不邀击纲曰肃邸在军中不许上皇曰为宗社计岂复论此】尼堪围太原为锁城法困之诏种师中姚古援太原师中战死古师溃耿南仲主割三镇以纲欲用兵荐之宣抚两河实出之外而从中挠之也必无成功之理矣【纲力辞许翰书杜邮二字遗之纲皇恐受命】当峕可相者纲也使相纲于内委以择将于外而不以小人间之必无再犯京之祸而天下定矣此三失机之大可惜者也失此三机始终悞于和之一字坐待倾覆无可言矣纲造车千余两日习之【后呉玠制胜亦以车遏骑】俟防秋兵集大举降旨所起兵悉罢减之纲力争谓一岁两起天下兵中道而两止之有同儿戏今非火未及然乃处烈熖旁而言笑自若也幽王烽火召兵可为永鉴他峕号召无复应矣不报是非委李纲于外而不顾乃委国于敌而不顾也冯澥【諌议】奏复主熙丰诏榜朝堂李光【御史】崔鶠【右正言】驳之言澥阿蔡京故入正等朱文公曰靖康排正论者耿南仲冯澥之力居多邪党尚留邪说尚炽如此是犹已死于鸩毒而尚蓄之也刘韐等援太原战败罢李纲以种师道代之【师道寻卒】遣王云使金议输税代三镇地回云金有许意实欵我师也耿南仲唐恪尤信之乃诏宣抚司不得进兵金始终以和字愚宋宋始终以和字自愚哀哉唐恪相贬李纲罪其主战丧师也尼堪陷太原斡里雅布陷真定康王使斡里雅布军许割三镇王留相州斡里雅布再犯京至是在朝无可倚仗之才矣惟一呉革累乞出兵城外下寨使敌不敢逼城且通东南道路不从张叔夜【道南总管】帅兵三万入卫【朱子曰叔夜只当驻旁近伸缩自如不合领兵入城便有牵制所以迄无成功】何■〈卤上木下，仌代乂〉相尼堪犯京以康王为天下兵马大元帅宗泽【磁守】汪伯彦【相守】副之促令提兵勤王泽乞进兵援京师伯彦沮之泽请自进兵从之元帅府初开幸有宗泽在焉已为伯彦之奸庸所沮矣京城陷上恸哭曰不用种师道言以至于此【金人春初去种请半渡击之】何■〈卤上木下，仌代乂〉率都民欲巷战闻者争奋金乃敛兵伪求割地讲和请上皇相见自攻太原以来即以和愚我李邦彦呉敏耿南仲唐恪何■〈卤上木下，仌代乂〉皆堕其计繇愚于一和字而战守不固也金大索金银上一再如青城【金营所在】刘韐李若水死之【金欲用韐自经死若水骂金人遭杀】上皇太后如青城【朱后太子谌继往】呉革起兵谋迎二帝范琼诱杀革金立张邦昌伪号楚惟秦桧谓赵氏不当废邦昌不当立峕论与之邦昌僣号之日百僚惨怛惟王峕雍呉幵莫俦徐秉哲范琼等忻忻焉二帝之出邦昌之立往来议事者幵俦也逼迫帝后者峕雍秉哲也胁惧都人者范琼也峕雍号卖国牙郎尼堪呼幵俦为了事官人范琼亦呼为卖国呉牙呜呼此安石惇卞京所培植之奸种逆俦也非金人之能攻乃国贼相率而助之攻耳宗泽两败金人引兵抵大名勤王兵他无一人至者斡里雅布先退【三月丁巳】尼堪继之【四月朔】二帝以下皆北迁惟孟太后以废免马伸【监察】说邦昌迎孟太后垂帘速迎奉康王从之邦昌以太宰退居资善堂太后降手书迎康王五月康王即位于南京改元建炎【峕使臣曹败自河北遁归进徽宗御札曰便可即真来救父母康王恸哭拜受】是为高宗高宗生于丁亥与太祖同即位南京亦与太祖始兴之地同岂偶然者然初开府以汪伯彦为元帅黄潜善副之髙宗之不能复父兄之雠已兆于此二人之为帅副矣吕中曰金之退师非吾德足感之力足制之特以二酋之势未合恐为勤王兵所乘耳自二月退师至十一月再至凡十阅月宜上下叶力如捧漏沃焦以救旦夕危亡之急方且动色相庆归勤王师不论炮石而论安石【峕有炮石五百在城外诸司亘相推不収金再至皆用之】不讲防秋而讲春秋【复春秋教官】溺于一和坐待倾覆及尼堪已据太原斡里雅布已陷真定两河咽喉已塞三镇何待割而后弃哉方且议或守或弃宜金人曰待汝家议论定我已过河也邦彦诸国贼之以和误国尤甚于敌之以和误我金之取两河再犯汴皆小人之计始终佐佑之故也开衅以召祸及败也又欲速和以免祸靖康之卖国请和即靖康主和之人也靖康主和之人即宣和共开衅之人也误宣和者小人之渠魁误靖康者小人之余党也呜呼祖宗以仁结民心未尝妄杀一民以义结士大夫之心未尝妄杀一贤者建隆开其源庆厯以后衍其流此治平丁未以前所以中外乂安也自安石行新法而祖宗以仁结民心失矣自司马光以下凡几追夺自吕大防以下凡几窜死而祖宗以义结士大夫之意失矣章惇则因安石所未甚者而甚之京黼则又因惇所未甚者而甚之此靖康丁未所以一覆而不可复支也呜呼河东北陜西之民死不忍忘君父自宣和迄绍兴十余年尚然是吾民不负祖宗之仁者多矣士大夫受国厚恩反忍于助敌忍事异姓忍背君父是士大夫负祖宗之义者反多也噫其甚矣

　　厯代通略巻三

　　●钦定四库全书

　　歴朝通略卷四

　　（元）陈栎 撰

　　南宋【中兴南渡都钱塘】

　　汴都之亡原于在朝皆小人而无君子汴都之不复系于用君子而沮之以小人髙宗名为中兴【名构徽宗第九子在位三十六年建炎四绍兴三十二丁未至壬午内禅于子孝宗至淳熈十四季丁未崩寿八十一陵名永思】而不能雪父兄之深雠恢祖宗之全业者始焉用李纲宗泽而沮之以黄濳善汪伯彦中焉用张浚赵鼎韩世忠刘锜岳飞而沮之以秦桧也其所以然者又在于不明复雠之大义欲遂其畏懦茍偷之私心而已然犹能植立东南半壁之天下于数世者则以二三名相名将之功与夫祖宗之深仁未冺天命人心之未变也即位南京汪伯彦【南京留守】黄潜善【中书侍郎】虚相位以自拟上乃相李纲二人不平首与纲忤矣【建炎元年】窜李邦彦等【罪其主和误国】张邦昌伏诛【赐死潭州】窜从伪王峕雍等命宗泽留守东京朝纲畧振兵防亦整纲之力也纲相仅七十五日已为汪黄所谗张浚所论而罢矣汪黄不足责浚亦为尔何也【朱文公曰魏公初赴南京亦主汪黄后以其人不足主意思都转去】濳善伯彦并相决策奉上幸东南如扬州【十月】浚再论李纲再贬万安军金人三道入冦陷长安蔡邓犯东京宗泽败之【二年】峕泽备御整严招义士降羣盗合百余万粮支半岁両河豪杰皆保聚期应泽泽前后二十余疏请上还京汪黄笑其狂又奏欲合兵渡河汪黄忌其成功从中沮之泽忧愤成疾疽发背卒【七月】都人恸哭朝野相吊出涕泽死数日将士去者十五命杜充代留守尽反泽所为豪杰皆不为用兵复散为盗矣峕金陷中山府【自靖康受围至是三年始陷】又陷济南府刘豫降遂为之用二帝初自燕山如中京【在燕山北千里古奚国也】至是又自中京如韩州【又东北千五百里】秦桧不复从行依逹兰以居焉【建炎二】上在扬州尼堪陷楚秦韩世忠刘光世两军皆溃上亟乗马南廵【惟内侍及数军从】二相方会食犹言不足虑堂吏呼曰驾行矣乃鞭马与军民争门而出大理卿黄锷至江口军人以为潜善骂之曰误国误民皆汝之罪锷辨非是首已断矣吕颐浩张浚追及上于瓜州得小舟乗以渡【建炎三年正月】自润至杭以舟治为行宫黄汪皆罢吕中曰髙宗之大雠不能复以诸臣不知君臣之义犹有靖康故习也方在相州金人未退此申包胥哭秦庭之峕也峕则当以宗泽进兵京师之请为义而汪黄沮之及次济州金人已退此晋大夫反首苃舍之峕也峕则当以宗泽邀金人归路之请为义而汪黄又沮之迨即位南京此肃宗即位灵武而进复两京之峕也峕则当以李纲请上留中原之策为义【纲十议中一议廵幸谓关中为上襄邓次之江宁为下】而汪黄又沮之峕纲在内泽在外此天拟二人以开中兴之业者也纲相朝纲兵防皆畧振整汪黄谗而罢之纲罢泽无所宗主激于忠愤以死纲黜而汪黄相于内泽死而杜充将于外天下事去矣纲相则叛党稍正典刑纲去则叛臣复入相而朝廷无政矣纲在则泽之志行纲去则泽之志沮泽在则盗皆为兵充用则兵皆为盗泽在则尼堪败逃充用则金人至维扬且至四明矣建炎之失其机汪黄二奸为之也天下之势不进则退进能行纲泽之策不惟故疆可复雠耻亦可雪也退而狥汪黄之谋不惟中原不可保淮甸亦不可保且退而渡江航海得脱危于一髪几不可保矣【尼堪将渡淮招信尉孙晖沉其数舟与战死之留之三日不然仗卫必不戒及驾发扬州行数里回望扬城烟熖涨天海航事见后】弃三路【河东北南】如土梗弃两淮如敝蹝使金入数千里如履无人之境二百季之天下坐失大半可胜恨哉既而朱胜非相吕頥浩制置江宁方畧息肩而苗传刘正彦【二将】反逼上禅位皇子孟太后同听政【改元眀受】頼胜非与太后维持于内頥浩张浚刘光世韩世忠会兵于外上遂反正二凶伏诛亦幸也胜非罢頥浩相张浚知院宣抚川陜上如建康【江宁改建康】洪皓杜峕亮使金【愿用正朔去尊号比藩臣且致书尼堪冀见哀赦】请和不敢望复雠耻区区自保恐不足屈辱甚矣闻乌珠将至奉孟太后如南昌命杜充守建康上如浙西时召胡安国闻上在建康遂入朝道闻已幸呉越称疾引还【朱文公曰若不在建康也徒然出来做得甚事】上至临安金两道入冦刘光世驻江州遁杜充以建康降【通判杨邦乂骂乌珠死之】上自明州航海頼张浚杨沂中大破乌珠于明州乌珠再陷明州追袭上舟又頼张公柘击却之上舟遂次台州韩世忠屯焦山邀乌珠归路伏兵金山龙王庙几擒乌珠与战屡败之获其壻龙乕大王【乌珠愿还所掠假道不许与相持于黄天荡或教于芦场凿渠二十里上接江口出世忠之上一夜渠成又有教其以土实舟重舟棹桨风息则出江有风勿出世忠海舟无风不可动以火箭射箬蓬世忠败乌珠得脱】十三战功自明州一捷始金入中原以来无一人敢撄其锋者至此军势稍张矣吕頥浩罢范宗尹相【朱子曰頥浩麄一峕胡乱用他不足道】秦桧自金来归【桧依逹兰逹兰入冦用为叅谋舟抵连水云杀监者而逃】全家同舟婢仆亦如故人皆疑之宗尹力荐其忠及引对桧言如欲天下无事须南自南非自北遂建议讲和除礼部尚书【四季】前是虽数遣使未得要领明季桧参政又明季宗尹罢桧与吕頥浩并相遂专务觧仇请和矣金人立刘豫于大名国号齐未几徙汴【畀以河南陜西建炎四季】葢以之屏蔽南方也桧讲和之议方兴而金冦蜀之兵随至頼呉玠大败之和尚原【鳯翔绍兴元年】又败之箭■〈古〉闗后又败之仙人闗不然蜀不守矣【和尚原之役玠璘三日战三十余合乌珠中流矢仅以身免自金犯中原败衂未有如此者绍兴二年】上自越回杭乃起李纲宣抚湖南徐俯论罢之汪黄败矣乃不相纲而相奸庸之徒盖伯纪【纲字】规模欲进歩恢复而不肯退自保守髙宗思慕父兄之心不能胜其畏懦偷安之心一时奸庸窥见此意惟以求和逃避中其欲此纲所以终不相言所以终不用也况是峕奸细之桧既相乎翟汝文参政未几罢初汝文知宻州桧为教官汝文尝荐其才至是桧引之然汝文不为之屈尝于殿廷目桧为金人之奸细必误国遂罢桧之归范宗尹首荐之胡安国张浚皆贤之皆以其不肯立邦昌信之也惟汝文蒙其荐不阿附之而能烛破之可谓知人明而自守刚者矣桧建议欲以河北人还金河南人还刘豫上曰南人归南北人归北朕北人将安归黄龟年劾桧专主和沮恢复桧罢相再相朱胜非【绍兴二年】未几胜非罢赵鼎右相刘豫与逹兰乌珠刘麟猊俱入冦诏亲征上如平江韩世忠败逹兰于大仪镇擒逹兰始下诏罪状刘豫赵鼎乞召张浚【浚与金人战于富平为所败退保太州和尚原之役浚命呉玠先据和尚原待之故捷后被召言者以其黜陟自专且尝失地贬福州】起浚知院浚视师江上将士见其来勇气自倍浚部分诸将留镇江节度之金人为世忠所扼【世忠驻扬州】两雪粮道不继至杀马而食金主晟亦病笃乌珠夜遁麟猊亦弃辎重遁去诏修攻守策李纲言勿谓彼遁为可喜当以仇敌未报为可虑守备当料理淮甸荆襄以为藩篱于淮东西荆襄置三大屯淮东以扬州为帅府江东财用给之淮西则庐州给之以江西荆襄则襄阳给之以湖北兼讲营田使之赡食藩篱既成始议攻战又曰淮南有藩篱形势之固然后建康为可都应诏者虽多惟纲议切当焉【扬庐襄阳三帅府其后卒不可易其言及后之亡亦必襄阳先失守而后两淮不能支】上发平江回临安赵鼎张浚左右相浚兼都督寻视师江上而鼎居中总政元佑党籍子孙多所擢用峕号贤相翕然有中兴之望焉【绍兴五年】徽宗殂于五国城来救父母之望竟何如矣择太祖下宗室子儞之子伯琮【即孝宗年九岁】养宫中先是上过江行逹会稽明州人楼寅亮上书曰太祖受命而子孙类庻姓宜于太祖下选一人养宫中他日皇子生只添一节度使耳上喜除寅亮监察御史至是赵鼎力赞行之召尹焞为崇政殿说书赵鼎引进之也培植理学厥功茂矣使禁元佑学之余非龟山和靖继进于朝安能开后来干淳之盛如此哉李纲制置江西兼知洪州初张浚谪福州与纲相见除前隙更相善至是浚数言纲忠赵鼎亦言纲才噐过人故有是命浚鼎益劝上复相纲以叶济中兴此岂足以究其用哉张浚复视师江上命韩世忠自楚州圗淮阳刘光世屯庐州招北军张浚进屯盱眙杨沂中为后翼岳飞进屯襄阳以窥中原国威大振浚于诸将中独称世忠飞可倚以大事浚力请上临建康以圗恢复会谍报刘豫有南窥意鼎建议幸平江遂发临安伪齐分三道入冦刘光世惧自庐退师浚下令一人渡江即斩以狥光世遂还与沂中相为声援光世败刘麟于安丰沂中大败猊于藕塘麟闻亦溃北兵大恐浚朝上平江力请幸建康乗胜取河南擒刘豫鼎言宜且自守未可以进鼎遂罢相秦桧副枢张浚荐之也上如建康岳飞入见【飞起列将尝复襄阳随邓等州又平大盗杨么至是为湖北京西宣抚使张浚尤忌之】因扈驾抗疏毅然以直趋京洛恢复故疆为己任御笔优答许以不从中制飞方率厉合师大举会桧复入主和沮之矣峕刘光世罢浚用吕祉领淮西军飞谓祉书生非将帅才不听祉奏罢郦琼琼杀祉以众降伪齐初浚鼎并相招徕贤才朝多一峕望人号小元佑会琼叛浚力求去遂罢相分司永州浚之去上问可代者曰秦桧何如浚曰近与共事始知其暗乃荐赵鼎召鼎拜左相浚始引桧共政桧至是望浚荐已代相浚觉桧包藏故不荐桧恨之自此始夫引与共政则有相之阶矣暗与包藏岂足以尽其奸浚犹未知桧也当是峕故老可相者孰过于李纲乃不荐之与鼎叶力何哉鼎桧叶议回跸临安李纲闻之力谏曰自古用兵以成大业者必作士气据地利而不肯先退今日之事岂可因一叛将望风怯敌遽自退屈果出此谋恐六飞回驭之后士气消缩我退彼进矣忤执政意遂罢自是纲不复出矣韩世忠自楚移屯镇江峕议欲彻两淮之屯以自卫也浚去规模一变絶望于中原矣金废刘豫伪齐亡逹兰遣王伦归许还梓宫【徽宗及郑太后柩】大后【俞妃髙宗生母】并河南地上太喜赵鼎主回跸临安之议上还临安遂定都焉【朱文公曰最可恨者魏公去赵相遂定回杭之议大臣谋国一至于此峕金主已簒髙庆裔尼堪或谋或死刘豫既废北无南向意可惜失此机若在建康则与中原气势相接临安如入屋角房中坐视外面殊不相应又曰建康形势雄壮然攻破淮只隔一水欲进取则可都建康】鼎荐桧右相王伦与金使来桧力劝上屈已请和鼎持不可吁晚矣遂罢相桧专权用事峕非和议者皆罢【正言辛次膺中丞常同户侍向子諲中舍潘良贵参政刘太中礼侍张九成侍御张成副枢王庻】胡铨【编修】上书乞斩秦桧谓王伦诱北使以诏谕江南为名是欲刘豫我也桧欲屈万乗之尊下穹庐之拜此膝一屈不可复伸愿斩秦桧覊金使兴问罪之师不然臣有蹈东海而死耳宁能事小朝廷求活耶铨编管昭州【后贬新州又贬吉阳】桧患异议者勾龙如渊曰择台諌使尽击去则事遂矣即以如渊为中丞由是异已者尽斥阿已者峻擢无非桧之人矣吕中曰中兴之功垂成张赵之势合也中兴之功随壊张赵之隙开也君子之隙既开小人之势遂合故八季十月鼎罢而桧之和议成此宋业兴衰之一大变也【朱文公曰张赵并相皆兼宻院逆豫入冦张视师下令督战刘光世惧私祷于赵竟自枢府下文字令光世退师此事曲在赵赵去张独相乃荐桧为枢使及郦琼叛张去复荐赵再相桧数谗张赵不能不信如光世之罢实当其罪郦琼叛岂不可举能者乃复以淮西军付光世皆成私意初赵极恶桧及桧为枢使每事惟赵命是听而赵安之复深信而荐之及并相初亦不敢专唯诺而已及髙宗深眷之力主和议赵为所排遂罢知泉州峕张在福州二公相见赵方知为桧所间太息而已○张公大义极分明敢担当大事然才踈意广虑事踈处多赵公深晓事好贤乐善世务区处极精宻而大义不深分明担当天下事不及张公赵也是不谙军旅之务所以不敢担当○赵未免有不是再相凢张所为一切更张已迁建康却复归临安张所用蜀人才一切出之乂曰李伯纪大义极分明极有才诸公皆不及纲领大规模阔做事有始终本末昭然可晓只可惜不甚谨宻】金人归我陜西河南地【九年】金以割地罪逹兰诛之【十年】乌珠等分四道入侵桧以金败盟是惧令冯檝以用张浚探上意上曰朕宁覆国不用此人桧乃喜既而王师屡捷李寳捷于兴仁姚仲捷于鳯翔于泾州牛皋捷于西京孙显捷于陈蔡曹成捷于大兴【县名】王胜成闵捷于淮阳岳飞捷于偃城呉璘捷于陜西韩世忠捷于淮阳功之尤者刘锜顺昌一战以五千堪战之卒败乌珠十万之师岳飞败乌珠于王屋县至朱仙镇距汴京仅四十五里耳锜飞方俱欲乗胜进兵而班师之诏下矣召飞赴行在杨沂中还镇江刘光世还池刘锜还太平南兵自是不复出矣洪皓峕在燕山宻奏顺昌之役北方震惧燕之珍寳悉取而北欲捐燕以南弃之王师亟还自失机会可惜也外有能恢复之将帅而内无主恢复之君相垂成而壊可恨深矣乌珠又入冦刘锜杨沂中大败之于柘皋望锜军曰顺昌旗帜也即败走复诏班师于是除世忠俊枢宻使飞副使罢宣抚司以兵隶宻院俊阿桧意首纳所统兵俊深忌锜飞飞数非和议桧恶之俊谗构飞桧令万俟卨【諌议】罗汝檝【侍御】论飞罪罢副枢乌珠纵莫将归以书求和遣刘光逺何铸继使议割唐邓州以淮水为界乌珠与桧书尔朝多请和而岳飞方为河北圗必杀飞而后可和桧遂与俊谋俊诬飞罪下棘寺赐死金人闻其死酌酒相庆呜呼桧俊之罪可胜诛哉【十一年】徽宗郑太后梓宫与韦太后俱至自金割商秦州之半和尚方山原与金人以大散闗为界秦桧加太师自此桧以讲和为大功而文太平之事纷然矣【十二年】吕中曰建炎之初内有纲外有泽此可为之一机也而汪黄以主和失之绍兴之间内有浚鼎外有世忠锜飞玠璘又大可为之一机也桧复以主和失之失此二机天地之大义不立国家之大雠不雪惜哉于是建国子监兴太学建大社大稷筑圜丘班乡饮酒刋御书石经建秘书省省复三馆【十三年】幸太学秘书省亲耕籍田作景钟行大朝会礼幸秦桧第御书一徳格天之阁赐之【十五年】再贬赵鼎张浚胡铨铨永州鼎浚吉阳桧令吉阳月申鼎存亡鼎不食而卒桧疾上亲视之桧秉政十八年富贵已极意欲无厌下赵鼎次子汾棘寺令自诬与张浚李光胡寅等谋大逆一峕贤士桧所恶者五十三人皆与狱成桧病不能书矣寻死【二十五年】吕中曰南渡诸人不知义者多矣公论独切齿于一桧者盖汪黄壊之于事势未定之峕而桧壊之于事机垂成之日为尤可恨也诸人言和多依违其间且或相一二年或不数月而桧独以和胁持上下且独相二十年而奸邪可以欺君子上可以欺君父而不可以欺天欺后世也朱文公曰桧始则唱邪谋以误国中则挟敌势以要君【每金人国书必曰不得擅易首相】终始彛伦斁壊遗亲后君此其罪之大者至于戮元老害忠良攘人之功以为已有又不与焉【问桧何以全家得还朱子曰此甚可疑当王伦来欲髙宗屈膝中外愤怒秦桧出有人榜曰秦相公是细作○胡康侯尝问人才于游定夫定夫以会之对后金欲立邦昌惟会之以为不可康侯益义之力言于张徳逺之前后会之自北归与同国政康侯与友人书云吾闻之喜而不寐】噫桧为金人之奸细人能疑之未的知之也桧之实迹金之阴谋必阅金南迁录而后发露焉初金人患南兵日强欲遣宋人留北者归讲和好尼堪曰只有一秦桧可用桧不肯立张邦昌彼处喜其人说事必足得志惟此人可济吾事更且结其心一朝驾以海舟遣之挟孥以归焉嗟夫尼堪之计深矣贤如胡文定张忠献犹堕其计中而不知余何怪焉然桧忍负二百年之社稷而不肯负尼堪知己之一言其罪可胜诛哉桧既死沈该万侯卨汤思退陈康伯朱倬相继相【绍兴廿六至三十一】金主亮南侵起张浚判建康命叶义问【知院】视师江淮虞允文【舍人】参谋亮以重兵压江督其下采石渡舟峕刘锜王权皆已遁还朝命以成闵代锜李显忠代权未至也允文召权将峕俊等以义动之督之战亮筑髙台麾军渡江逹南岸者已余七十舟俘斩畧尽中流卒覆舟于我以蒙冲突击杀溺数万江水为丹余舟遁去明日复来以海鳅逆击大破之亮遁入扬州允文以京口无备调舟师以徃谒刘锜锜曰朝廷养兵三十年今日大功乃出于一儒者我軰愧死矣大阅舟师三周金山北兵望之夺气亮督诸将三日必絶江违者先斩金人夜效南军刼寨射杀亮于龟山寺而遁上至建康还金主葛王雍立不好用兵北人号小尧舜使来洪迈报使立眘【伯琮改今名】为皇太子行内禅太子即位是为孝宗太上皇退居徳寿宫【绍兴三十二年】吕中曰髙宗三十六年间命相凢十四人纲浚主战鼎康伯主守頥浩胜非宗尹主避敌濳善伯彦桧则主和该卨思退倬则党桧者也愚谓髙宗见义不明行义不力忘亲忍耻畏懦茍偷宗社之罪人也然能立太祖之后年未壮而勇决行之上契天心在此一举江左数传其以是哉又按宋之一代武功不竞自国初至于庆厯又自庆厯至于熈丰宣靖始终不竞于敌而已矣建绍百战之余而名将出焉武功之竞莫甚于刘韩岳二呉争奋之时善乗之岂惟宋疆可复而已也桧竟以和沮败之其闗于宇宙间之大数毋乃自有天意存乎其间欤孝宗初立【元名伯琮改名眘太祖七世孙秀安僖王子儞之子髙宗立为太子在位二十八年隆兴二干道九淳熈十八癸未至己酉内禅于光宗至绍熈五年甲寅崩寿六十八歳陵名永阜】首召张浚入对曰乆闻公名今朝廷所恃惟公浚言人主之学以一心为本一心合天何事不济所谓天者天下之公理也因力陈和议之非劝上坚意以圗事功上嘉纳以浚为江淮宣抚使陈浚卿为判官陈康伯史浩左右相浚以枢使督师江淮浩先议城瓜洲采石浚欲先城泗州议不合浚每机画浩必阻挠敌将屯虹县及灵壁浚谓必为边患当及时扫荡浚入奏下诏亲征史浩以不与出师议遂罢命浚兼督荆襄浚遣李显忠卲宏渊进兵显忠擒金将萧琦复灵壁宏渊受金将富察图们降复虹县克宿州二将不相能师溃于宿之符离浚自盱眙还扬州待罪王十朋【吏侍】言胜负兵之常不宜以一衂自沮宜从浚请薄示惩戒使为后圗上遂下罪己之诏浚贬秩改宣抚使留扬州大饬守备汤思退右相金帅移书议和求唐邓海泗四州及秦商康伯思退主之两遣使通命召浚至行在浚谓执政欺上以欵之之名为和之之实力陈和议之失上为止誓书留使人康伯罢思退浚左右相浚仍都督【隆兴元年】复视师淮上王之望宣抚两淮思退令之望毁浚守备不可恃尹穑亦云浚跋扈浚求觧督府未几乞致仕浚遂罢判福州魏杞出使割四州张浚薨谓二子栻杓曰吾不能复中原不当葬先人墓侧塟衡山足矣浚志在恢复终身不主和议功虽不就人称其忠初与赵鼎并相收召羣贤及再相荐虞允文汪应辰王十朋刘珙皆名臣也吕中曰浚之开督府也招山东淮北义士万二千人招淮南壮士及江西羣盗又万余人将士闻之而奋敌帅闻之而逃【金闻浚来檄宿州兵归南京】是符离之后其规模又如此小人乃以守备不可恃毁之浚之规恢复始沮于秦桧再沮于史浩三沮于思退之望穑之徒卒赍志以没其天耶金人后入冦命思退督师辞不行时思退之望穑主和议金得四郡其意未已上意中悔思退宻谕金以重兵胁和胡铨【起居郎】言和之可吊者十乞追请和之使以鼓士气省数千亿之歳币以足兵食去十吊而就十贺诗曰无用妇人之言今举朝皆妇人也大学生张观上书乞斩思退等三人思退贬永州王抃使金割商秦地永为叔侄国易岁贡为岁币而和议始定矣自是【干道初至末年】相继而相者曰洪适叶颙魏■〈木巳〉蒋芾陈俊卿虞允文梁克家曾懐叶衡史浩赵雄王淮周必大留正尝屡召朱熹辞不至后除兵部侍郎入对林栗论之遂去国小人郑丙陈贾等唱道学之名以攻熹并及正人云内禅于太子惇是为光宗寿皇移居重华宫吕中曰孝宗复雠一念上通于天惜乎君之志有余臣之忠不足孝宗能矫髙宗之志而诸臣不能脱秦桧之习张浚一出再见挠于奸庸灵壁虹县之捷上自谓数十年无此胜盖建绍诸战功皆因其来而胜之未有如此举徃而征之也二将不睦而退不过失所下城邑而幸灾者蠭起归罪于浚思退谕敌重兵胁和劾二十人不主和者之罪皆因桧之凶而甚之思退虽以此谴周葵王之望尹穑洪遵无非袭桧之为耳一浚岂能胜百桧哉绍兴戊午【八年】之和举国争其不可是时人伦尚明人心尚正也隆兴壬午癸未二议言和者甚多言不可和者少岂非士大夫为桧所蛊人伦不复明人心不复正遗亲后君而然乎言世雠不可和惟张阐胡铨二人然证之朱熹之言此事之失已在隆兴之初不合遽然罢兵讲和使宴安鸩毒之害日滋月长卧薪尝胆之志亦日逺月亡区区东南自有不可胜虑者何恢复之可圗乎盖炎兴之敌奉辞以讨之可也隆兴之敌正名以絶之可也干道之敌积实以圗之可也由朱子之言详之是隆兴有恢复之志而无恢复之机此孝宗之志所以不能遂也然孝宗恢复之志虽不得遂而隆兴淳熈之治则不可诬曰朕心一日行天下一两遭又尝取尚书所载为敬天圗以自警省节用爱民好学勤政听言好諌重道崇儒踈斥宦官【曽觌龙大渊王□甘升等】严饬赃吏帝王众善能兼有之逸欲等事无一髪可指者真宋室之贤主比之仁宗无不及焉当时人才宰相则张浚陈浚卿侍从则黄中胡铨台諌则辛次膺王十朋而儒学之臣则新安朱熹集周程之大成而湖湘之张栻金华之吕祖谦实羽翼之孝宗涵养培植之功不可磨也且髙宗即位六年而育孝宗于宫中又三十年举大业以传之孝宗即位十年而建光宗于东宫又十有八年举大业以传之亲相禅受两世同符有早定雍容之美而无乆恋仓卒之忧美矣孝宗二十八年命相凢十七人或三四月一二年而罢其中虞允文仅三年梁克家五年王淮六年亦无足云者使得真相而乆任之干淳事业当不止如今所观焉【朱子曰寿皇身下若有一人夹持定十五六年做多少事】愚谓恢复之举前则李纲之在建炎初后则张浚之在绍兴初皆时机与人才兼有之会也乗此鋭气而为之其成必矣此石勒畏祖逖之时也失此二机至孝宗时则事渐冷气已铄时机人才兼无之矣此蔡谟王羲之议庾亮殷浩禇裒北伐之时也由此观之则汪黄秦之罪可胜诛哉使建绍之初有李纲张浚为之相有宗泽韩刘岳呉为之将而得孝宗之有志以为之君其亦庻乎其可也光宗绍熈改元之初年【名惇孝宗第三子在位六年绍熈五庚戌至甲寅孝宗崩光宗疾不能执丧礼内禅于子宁宗至庆元六年崩寿五十四岁陵名永献】行郊礼风雨大至感疾不豫时留正葛邲左右相赵汝愚同知寿皇曰卿以宗室之贤执政国家盛事也朱熹安抚湖南使自金回言金人问朱先生安在荅以方擢用故有是命【绍熈四年】寿皇崩上疾不能执丧中外忧惧皇子嘉王扩即位是为宁宗尊光宗为太上皇合门韩侂胄太皇太后【髙后吴氏】女弟之子也汝愚以内禅事转奏太皇议遂定光宗享国日浅疾病夺之事颇与唐顺宗类顺宗以疾亟立宪宗光宗以疾亟立宁宗举天下以授之子汝愚同姓之卿之力居多留正身为上相危疑则委之而去事定覆冐焉而来则将焉用彼相矣宁宗以绍熈五年七月甲子即位讳扩光宗子封嘉王光宗不豫嘉王以太皇太后之命即位【在位三十一年庆元六嘉泰四开禧三嘉定十七乙夘至甲申寿五十七岁陵名永茂】至庚午甫七日即召知潭州朱熹上在藩邸稔熹名徳恨不得以为讲官至是首召先是黄裳为翊善光宗宣谕嘉王进学卿之功也裳曰欲进徳修业须寻天下第一等人问为谁以熹对又彭龟年为宫僚因讲述熹之说自后每讲上必问熹说如何盖倾心已乆故也除熹焕章待制兼侍讲留正罢赵汝愚相熹且行且辞闻正以内批逐且近习用事有渐甚忧之时祧僖宣二祖正太祖东向汝愚主此议熹力诤曰宋以僖祖为始祖如周后稷太祖如文王太宗如武王皆百世不祧但以太祖追帝僖祖之心推之则知今日太祖在天之灵必有不忍而不敢当者且致书汝愚曰丞相以宗支入辅王室而无故毁撤宗庙以快其私不祥亦甚矣不听时上问光宗疾多不得见熹奏当愈勤定省期亲心必底豫而后止言甚恳切侂胄自负定策功意望建节除防御使恨汝愚抑之引其党谢深甫刘徳秀京镗等谋摈汝愚汝愚秉政专抑侥幸人多怨之羣憸附和仇视正人衣冠之祸自此始矣十一月朱熹罢盖侂胄使中使以内批授熹也熹自十月辛夘入见进讲者七内引奏事者再在朝仅四十六日累白汝愚侂冑当以厚赏酬其劳勿使预政汝愚谓其易制不之虞也熹急于致君知无不言言无不尽亦颇见严惮侂胄令优伶于禁中效熹容止为戏以荧惑上心熹尝欲与彭龟年同请对白发其奸会龟年护使客侂胄益得为计黄艾因进讲问逐熹之骤上曰除熹经筵耳乃事事欲与熹既去龟年遂径论侂胄窃弄威柄不去必贻患缘逐熹太骤故欲陛下亟去此人毋使人谓去君子之易而去小人之难上欲两罢之汝愚乃欲两留之汝愚可谓愚矣陈傅良刘光祖坐留熹罢上即位未踰年举措已如此中才之君柔而不明汝愚为相亦忠而不明者夫以同姓之卿使能希周公之事业开诚布公絶小人之萌芽聚众正以夹辅宁宗亦庻几可与为善者不知出此乃主君子而不力养小人而不去卒不免其身以至于善类受祸国势衰微其亦可恨也已侂胄欲逐汝愚而难其名或曰彼宗姓诬以谋危社稷一网尽矣汝愚罢余端礼相【侂冑党】郑湜章隶徐谊李详杨简吕祖俭或罢或窜汝愚安置永州熹草封事将力陈奸邪蔽主以明汝愚之寃子弟诸生迭谏不听蔡元定请决以筮遇遯之同人遂焚奏藁【熹更号遯翁】六奏乞休致【庆元二年】京镗相郑侨知院谢深甫参政何澹同知此后执政无非侂胄党矣汝愚仰药死永州天下寃之留正罢宫观刘徳秀劾其引伪学之党也自程颢頥受学周惇頥上接孔孟不传之学二程没其门人杨时传罗从彦从彦传李侗侗传新安朱熹胡安国得頥春秋之学安国传其子宏宏传广汉张栻干淳间熹栻以正学为己任东莱吕祖谦其同志也张吕没而熹独存【淳熈七年庚子栻卒八年辛丑祖谦卒张寿四十八吕四十五】自王淮不善熹【熹提举浙东按奏淮姻家台守唐仲友罪】郑丙始创为道学之目汝愚起熹经筵汝愚贬刘徳秀何澹始陈伪学之禁侂胄志在招权纳贿除不附己者而已不能巧为说以网善类也士嗜利无耻者教之以为异者皆道学人也又言名道学有何罪当名伪学阴疏姓名授之以次斥逐于是憸壬攘袂以攻伪干进叶翥知贡举言伪学之魁窃人主之柄鼓动天下故文风未丕变是科稍涉义理者悉黜六经语孟大学中庸之书乃为世大禁汪义端张伯垓胡纮等皆以攻伪骤迁台谏视熹为竒货沈继祖奏熹十罪正沇乞置伪学禁于是以伪学逆党得罪者五十九人【自汝愚至吕祖泰等庆元三年】熹致仕【五年】明年卒后追封徽国公谥曰文公平生无一念不在国闻时政之失则蹙然不乐语及国势之未振则感慨或泣下然谨难进之礼一官之授必抗章而力辞励易退之节一语不合必奉身而亟去故五十年间歴事四朝外任仅九考歴朝纔四旬道之难行如此然逺绍道统为万世宗师则不以用舍加损焉光宗崩京镗死镗为侂胄谋主天下目镗刘徳秀何澹胡纮四人为魁憸而镗与徳秀最为凶险凢所为暴虐皆二人教之既而皆罢侂胄亦厌前事有劝其开党禁以杜报复者遂弛学禁党人在者刘光祖陈傅良等复官自便然宗师既亡义理日晦举朝知有侂胄而不知有人主其祸不至于开边取戮则不止侂胄进太师【嘉泰二年】陈自强相【自强韩童子师】时金国有警起辛弃疾丘崇等帅诸道沿边増戍金人来责渝盟开边衅自此始【开禧二年】四川宣抚呉曦【璘孙挺子】献闗外四州于金求封为蜀王遂诏北伐自隆兴甲申再和至是四十三年矣侂胄用事乆或劝其立盖世功以自固侂胄然之遣郭倬攻宿李爽攻寿皆败绩侂胄既丧师始觉为蘓师旦所误流之韶州金人入冦濠安丰及诸戍皆没【开禧二年】呉曦僣号于兴州安丙杨巨源等诛之四川平方信孺使金议和金要五事其一斩侂胄首侂胄复有用兵意通国忧之礼侍史弥逺得去奸宻旨以告参政钱象祖李壁侂胄入朝命殿帅夏震诛之玉津园籍其家窜陈自强雷州初侂胄以预闻内禅为己功窃取大权恣行窜逐威震中外十有四年汲引奸邪分布要路横杀元老以大逆诬大忠诋斥经传以正学为伪学童奴授以节钺嬖妾倨于掖庭凢擢要臣用边帅皆决于厮役师旦之口欲为不复禀奏竟作御笔批行军兴于家置机速房金字牌悉留其家髙似孙献寿诗九章章用锡字辛弃疾献寿词用司马昭假黄钺事皆当之不辞与呉曦为死党蜀人传侂胄欲与曦分呉蜀而王之簿录其家多乗舆服御殛死之日京师士女歌舞于市焉钱象祖相史弥逺同知【开禧二年】许奕使金函送侂胄首大博真徳秀上书畧曰敌国折其谋则和也易启其慢则和也难古者敌国通和养力以待可为之机越之事吴是也听命以为茍安之计六国事秦是也今朝纲方整而纷紊已萌政事方修而懈弛已露我之更化仅如此其能使敌之畏服哉愿以通和为权宜以徳政为实务金使至以和议成谕天下史弥逺相【嘉定元年】钱象祖等罢董居易真徳秀两使金金乱不至而复【六年】金来督岁币且告南迁金主珣发燕山至开封【七年】金失燕山潼闗【金自阿固逹称帝至是九十八年】两河既扰山东复畔金地既蹙遂谋南侵【八年】冦光庐等州又冦四川【十年】陷黄蕲州蕲守李诚之死之漏网之鱼尚如此吾国无人甚矣【十二】初立宗室子贡和为皇弟沂王后至是赐名竑立为皇子【即济王】立与莒为沂王后赐名贵诚【十四年】宁宗一夕崩杨后弥逺矫遗命立贵诚【改名盷】杀皇子竑盷即皇帝位是为理宗【嘉定十七年甲申】按宁宗之为君虽无荒滛奢侈而柔暗昏蔽受制权奸侂胄虽诛弥逺复继如秦惟闻有穰侯而不闻有王家不能正身与子且不能保他可知矣圣贤道统宋诸儒逺绍之逮至朱子集诸儒大成者也孝宗见知然且如此宁宗不能用之何怪焉道不行于当时天也然不为世用因得退而优游授徒著书以使斯道大明于万世亦天也【弥逺与杨后谋害济王立理宗方万里有郑清之进圣语考述甚详】又按宋一代家法最正诸后最贤传授最明至宁宗之末杨后弥逺之恶济邸之寃死理宗之矫立而后所谓家法之正后徳之贤传授之明遂扫地矣犹撑住五十年而后亡不可谓非幸也理宗在位四十一年表章理学庙号曰理亦宜也然国势奄奄无救于亡或者遂谓诸儒道理之学无补于天下国家之理乱存亡嗟夫周公没圣人之道不行孟氏死圣人之道不明孔孟能使道之明而不能必道之行也况周程张朱诸儒乎周程张之在熈丰元佑朱之在干淳庆元未尝畧得君而行政也小人尽接迹而且乆于柄用诸儒或早谢而多终以阨穷乌可以道之不行国之不竞咎之夫以孔颜曽思孟在春秋战国不能扶姬周而还丰镐于诸儒奚责焉

　　宋史讲义吕氏【中】所著议论多详明文辞亦条逹然成于理宗朝犹有隠避而不尽言者今可无忌矣遂采其善补其缺多述平昔所考订与所闻于父师者而申之以管蠡之一得焉理度二朝无史可据今姑阙之金事廷方虽畧述亦以未见其史不敢轻笔悉以俟后之君子云至大三年庚戌岁仲夏十七日夏至定宇陈栎书

　　歴代通略巻四

　　●歴代通畧蒙求

　　太极既判髙下定位轻清为天重浊为地中处者人必立之君三皇【伏羲神农黄帝】五帝【少昊颛顼帝喾唐尧虞舜】世质民淳伏羲画卦更造书【文字】契【符券】炎帝神农教民耒耜【耜以起土耒其柄也】黄帝轩辕神化宜民始垂衣裳皇风愈惇【厚也】皇降而帝少昊有作颛顼继之授之帝喾唐帝曰尧舍子丹朱询事考言让于有虞舜徳重华乐曰韶舞亦舍商均让于大禹惟此五帝实官天下【官天下传圣贤】家天下者【家天下传子孙】始于有夏启贤能继禹因传启三王传子【夏禹商汤周文武也】实始于此桀虐而亡共十七君祚【传禄曰祚】四百年商汤代兴太甲太戊盘庚武丁凡六七君贤圣挺生纣为无道罪浮于桀祚六百年为周所灭周自后稷积徳累仁文王宜王犹服事殷武王伐纣天下归周卜世卜年古今无俦【周成王定鼎卜世三十卜年七百其后三十六世八百六十七年皆过其数】成【成王】康【康王】俱贤泰和极治平王东迁春秋攸始【孔子修鲁史春秋始于平王之四十九年】五霸相继【齐桓晋文秦穆宋襄楚庄】尊周为名降为战国七雄分争【齐楚燕赵韩魏秦】赧王入秦周厯遂讫享年最永八百七十秦并六国狼吞虎噬谓兼三【三皇】五【五帝】始称皇帝尽扫良法焚书坑儒二世而亡咸阳为墟汉髙【髙帝】勃兴寛仁大度诛秦蹙项【项羽】光启炎祚文【文帝】景【景帝】恭俭休养生息武帝穷黩【穷兵黩武】孝宣【宣帝】综核元【元帝】成【成帝】柔弱哀平短祚王莽簒窃实门光武同符髙帝西汉遂东三世贤主显宗【明帝】肃宗【章帝】传世十二终于灵【灵帝】献【献帝】汉祚四百人心未厌曹操子丕簒汉为魏帝室之胄【本其所出曰胄】蜀主刘备呉主孙权开国江东三分鼎峙各为长雄孰能一之晋司马氏歴懿师昭炎为武帝开基肇乱子愚妇逆懐【懐帝】愍【愍帝】孤立擒于刘【刘聪曜】石【石勒】元帝渡江国曰东晋十世而亡宋武【武帝】应运自晋中微羣雄云扰五凉【前凉后凉南凉北凉西凉】四燕【前燕后燕南燕北燕】三秦【前秦后秦西秦】二赵【前赵后赵】一夏一蜀纷纷僭窃正朔相承【王者颁歴年以某月为正月以某日为朔日】独推建业【南朝都建康】僭窃俱亡并于元魏【元王之魏国】南北分王垂三百祀元魏迁洛亦曰贤君南歴五朝【都建康者东晋宋齐梁陈为五朝上并吴则为六朝】宋齐梁陈宋始刘裕齐萧道成萧衍梁继霸先陈兴元魏之衰分而为二髙及宇文各簒其【位东魏髙欢之子簒之西魏宇文泰之子簒之】髙为北齐宇文并之宇文之周又灭于隋隋主杨坚本无功徳平陈后主幸尔混一再传炀帝以奢侈亡天亦厌乱业归李唐唐起义兵始于髙祖佐以太宗实为英主继以玄宪【玄宗宪宗】称唐三宗闺门多惭杂以司晨外乱藩镇内乱宦官讫于唐亡亦三百年五代继之【梁唐晋汉周】始于朱梁唐李存勖晋石敬塘汉刘智逺周祖郭威共五十年君如奕棋于峕小国各据偏方二汉【南汉北汉】二蜀吴楚南唐荆闽吴越纷然僭窃赵氏太祖继以太宗扫除僭国宋业以隆真仁英神【真宗仁宗英宗神宗】俱称贤君误于新法引进小人哲【哲宗】继以徽【徽宗】及禅于钦【钦宗】金师已逼父子蒙尘髙宗南渡【南行渡江】孝【孝宗】亦贤主保境偷安光宁理度【光宗宁宗理宗度宗】迄于崖山【崖山海岛名也宋为元逼覆海而亡】亦三百祀代金平宋是为大元九十三载一十四传洪惟圣朝大明丽天宏基其治垂统万年【末八句系朱枫林先生増】

　　陈定宇先生蒙求之作但摽掲歴代相传兴衰之畧而未暇及政事人物治乱得失之详约之共八百言而上下数千年间道有升降统有正变祚有长短势有离合顷刻可知其槩此诚初学史者之入门如举网得纲而万目可从理也是以朱枫林先生有取焉邑人新阳黄金色识

　　歴代通畧蒙求 
