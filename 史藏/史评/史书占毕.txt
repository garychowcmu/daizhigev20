史书占毕　（明）胡应麟 撰



 　　●史书占毕一

 　　○内篇
 　　尚书春秋圣人之史也檀弓左传贤人之史也史记汉书文人之史也后汉宋书乱人之史也三国元魏小人之史也赵宋辽金北人之史也举其人而史之得失文之髙下了然矣
 　　尚书史之善善者也春秋史之恶恶者也尚书弗诛桀纣乎然以明放伐也犹之乎善善也春秋弗进桓文乎然以防乱贼也犹之乎恶恶也刘知几以马班为善善南董为恶恶细矣
 　　三皇以前无良史乎而孔甲之盘盂纪于班氏焉惜哉乎其弗传也七国以前皆良史乎而史墨之邪词纪于左氏焉惜哉乎其遂传也
 　　左传史记汉书后汉三国其文之以代降也若厯阶而下也晋魏齐梁靡冗不称史矣而有李延寿之六朝焉唐宋辽金僻滥不称史矣而有欧阳氏之五代焉李唐之初也欧宋之盛也然而非晔寿比也
 　　才学识三长足尽史乎未也有公心焉直笔焉五者兼之仲尼是也董狐南史制作亾征维公与直庶几尽矣秦汉而下三长不乏二善靡闻左马恢恢差无异说班书陈志金粟交闗沈传裴略家门互易史乎史乎
 　　直则公公则直胡以别也而或有不尽符焉张汤杜周之酷附见他传公矣而笔不能无曲也裴松沈璞之文相讦一时直矣而心不能无私也
 　　夫直有未尽则心虽公犹私也公有未尽则笔虽直犹曲也其圣人乎彼子西不害其为公礼昭公无损其为直
 　　甚矣史之不易也寸管之搜罗宇宙备焉非以万人之识为一人之识不可也只词之褒贬天壤流焉非以万人之衷为一人之衷不可也
 　　史百代者搜罗放轶难矣而其实易也史一代者耳目见闻易矣而其实难也予夺褒贬之权异也
 　　陈范有史才而无史学沈魏赢史学而乏史才左马班氏足称具美其识虽互有是非然创始之难百倍因也故匪后人之所及也
 　　尚书秦誓录自新也而以为周厯之终是尚书者谶纬之靡也春秋获麟伤吾道也而以为素王之瑞是春秋者符箓之首也说经者胡可以弗慎也
 　　春秋以字为褒贬者也左传以词为褒贬者也马班以事为褒贬者也以事者繁于词文人能之以词者显于字君子能之以字者微而彰简而核非大圣大贤弗能也故左之后有荀袁班之后有晔寿春秋之后微紫阳其孰纉之
 　　谓国语出于左氏胡以征也丘明作传之后文或余于纪载也字或溢于编摩也附经弗燕郢乎入传弗赘疣乎故别创篇名也翼春秋为内传称国语为外传犹之子内篇外篇也文内集外集也内外传或矛盾焉两存之以备考也或致疑焉非也
 　　国策之文麤国语之文细国语之气薾国策之气雄国语左氏末弩乎国策马氏先鞭乎汲冢四书皆史也纪年春秋也周书尚书也穆天子起居注也盛姬録逸事家也山海经称禹益实周末都邑簿也其文皆以法胜也
 　　史恶繁而尚简素矣曷谓繁丛脞冗阘之谓也非文多之谓也曷谓简峻洁谨严之谓也非文寡之谓也故文之繁简可以定史之优劣而尚有不必然也较卷轴之重轻计年代之近逺缪乎论哉子
 　　长叙事喜驰骋故其词芜蔓者多谓繁于孟坚可也然而胜孟坚者以其驰骋也孟坚叙事尚剪裁故其词芜蔓者寡谓简于子长可也然而逊子长者以其剪裁也执前说可与概诸史之是非通后说可与较二史之优劣
 　　读之闳肆沈雄浩乎司马之气矣而左规右矩一字増损末由也绎之精严简奥渊乎左氏之法矣而长谷大川万怪惶惑叵测也而其义律之乎春秋其旨合之乎尚书弗少悖也史之至也
 　　司马班氏人自为史其史也史百代而有余司马班氏合而为史其史也史一代而不足则史非専不可也马氏不啻谈迁也世为太史矣迁而始成而犹少孙补也班氏不啻彪固也半因太史矣固而始成而犹大家续也则史非久不可也
 　　晋梁陈齐周隋六史皆唐人撰也梁陈姚察北齐李百药周令狐徳棻学一家也文一手也中独晋隋群彦所修而晋史大为猥杂隋史差自精详以委任异宜才用乖协故也
 　　李延寿南北诸史出而沈约魏收不行欧阳氏新唐五代成而刘昫卢逊咸废延寿删沈魏之繁者也欧阳振刘卢之弱者也大概彼善于此亦因袭易为功也
 　　旧唐书无论大义乖刺其辞过俚而不文也其体过冗而靡节也新书虽晦涩务竒二病则庻乎免也事増文减作史名言岂容以书废哉
 　　谓后汉书之文不若三国志之质也是不知质胜则野之说者也谓新唐书之简不若旧唐书之赡也是不知赡而不秽之说者也然后汉非真能文者真能文者左氏也新唐非真能简者真能简者檀弓也
 　　简之胜繁以简之得者论也繁之逊简以繁之失者论也要各有攸当焉繁之得者遇简之得者则简胜简之失者遇繁之得者则繁胜执是以论繁简庻几乎
 　　合作则简者约而该繁者赡而整不合作则繁者猥而冗简者涩而枯檀弓左传繁与简俱得者也故左传髙而檀弓独胜也旧唐新书繁与简俱失者也故新书僻而旧唐弗如也
 　　昔人谓史记不如左传左传不如檀弓似也而以一事之繁简定三氏之等差则非也夫文固有简者不必工而繁者不必拙夫工与拙可以较等差而较之乎一事吾犹弗敢也矧一事之繁简也举其全挈其大齐其本揣其末可与言古人矣
 　　檀弓之扵左传意胜也左传之于史记法胜也史记之于汉书气胜也汉书之于后汉实胜也后汉之扵三国华胜也三国之于六朝朴胜也则檀弓史记无法左传汉书弗文乎非是之谓也
 　　卫青李广均武夫也广事终身如覩而青寥寥也曹沫荆轲同刺客也轲事千载若新而沫寥寥也以叙有详畧也然则史固贵繁也曰简哉而繁有当也亦观太史之叙仓公乎连篇累牍靡弗厌焉相如窃女曼倩滑稽虽其文瓌伟可喜而大体不无戾也
 　　诗人多穷信矣史氏多厄何也世以髙明鬼瞰褒贬天刑夫天网恢矣而史佐其漏鬼责眇矣而史暴其微幽赞叅两功则大矣而胡以罪也必以纪载失实赏罚狥私胡以弗盲陈寿腐魏收而族许敬宗哉是必有其故矣
 　　夫诗潜天地通神明文之精莫加焉夫史赞两仪苞三极文之巨莫并焉掇其精则神以太过而竭故诗人多穷且多夭肩其重则任以太过而颠故史氏多厄且多刑夫诗以一字千秋者也史以千秋一字者也其达踰王公而寿计元会矣能亾穷且厄耶
 　　左丘废史迁辱班掾缧中郎狱陈寿放范晔戮魏收剖崔浩族甚矣唐以前史氏之厄也退之避而弗承其有余畏哉而不知后之为唐为宋者若刘若宋若二欧阳显特甚矣
 　　唐而前之为史者其人轻而其史重宋而下之为史者其人重而其史轻其人轻也而史重则轻者因以重其人重也而史轻则重者因以轻然以左迁生唐宋亦不能为春秋史记也而唐宋史大弗类则以时乏左丘马迁故也
 　　史之体制迁实创之而其义例纎悉班始备也然雄伟跌宕之气衰焉子长列传一人始末或述其名或称其字或兼其姓或举其官既匪春秋之义奚取左氏之规也孟坚概自篇端总其姓字后但著名遂为定体百世咸遵此类颇众举例其余大概作者在前易于损益故也（史记如亷蔺窦田刺客货殖数人合传亦史变体班始人自为传后世因之）
 　　夫史之论赞而岂茍哉终身履厯百世劝惩系焉子长诸传不尽废此义也至称羽重瞳纪信营墓无闗大体颇近稗官矣自汉而后厯代史臣壹规班氏讵皆聋瞶要在适衷近时贵重子长不求大体専搜奥僻诩为神竒恐太史有灵不当一笑也
 　　史汉二书魏晋以还纷无定说为班左袒盖十七焉唐自韩桞始一颂子长孟坚稍诎至宋郑渔仲刘会孟又抑扬过甚不足凭也明诸论隲差得其衷
 　　班马之书晋隋以前习其义者不啻百家而于词忽焉唐宋以后习其词者亦且百家而于义疎焉故史汉之学盛于六代之前而其文贵于六代之后盖至明而极矣（六代至唐为班氏学至众著述传者殆数十家史记次之）
 　　唐以前作史者専精于史以文为史之余波唐以后能文者泛滥于文以史为文之一体惟赋与诗亦然故赋迄于左思史穷于陈寿皆汉之余也故曹刘李杜韩桞氏出而宇宙耳目又一观矣
 　　唐以前史之人一而其业精故史无弗成而无弗善唐以后史之人二而其任重故史有弗善而无弗成唐之时史之人杂而其秩轻其责小而其谤巨故作者不必成成者不必善刘知几之启萧相韩吏部之答桞州噫可想矣
 　　文之难在赋似矣而出于魏收之口则私也史之难在志似矣而出于郑樵之口则私也收以赋恫喝温邢然以左马较相如则文有不必赋樵以志揶揄陈范然以晔寿方沈约则史有不必志而收之能赋樵之能志与否吾未暇辩也夫迁之赋不见于艺文志晔之志不曰以法未终乎要不必以此论也（汉艺文志迁有赋八篇）
 　　専任易功乎吾于司马氏史征焉兼收易业乎吾于司马氏史征焉后世不然兼其人专其臆兼其任专其笔故班范而后蔑矣
 　　孟坚武仲有伯仲之称而班以汉书崛然与司马争雄晋唐之际几左席焉传没没于崔蔡之间而莫能自异也颜谢文章日揭江左范之誉闻盖逺非俦而后汉一书逾寿接固延之灵运遂为词人昔人谓诗有别才吾亦谓史有别才也
 　　以昌黎毛颕之笔而驰骤古人奚患其不史也而顺宗录有取舍之讥曹王碑多轧茁之调桞以史笔推韩与书翊戴至矣而韩弗任也段秀实传一脔足珍他絶不覩李习之翱鋭以史自居第唐一代讵止髙杨两女子哉宋王曽苏氏重名居馆职徒成故事隆平集今传非荀袁匹也史有别才厯较唐宋诸子益信矣
 　　用颜师古等于纪传用李淳风等于表志唐任人可法者也而不必尽论其书也欧阳疎于事而表志子京僻于文而纪传宋任人可监者也而不必尽论其书也斯各任之凖也夫李延寿尝与修诸史矣胡以弗南北若也夫欧阳修尝与修唐书矣胡以弗五代如也斯独任之衡也
 　　孔甲黄帝史也尹佚成王史也刘歆七畧班志艺文昭昭载焉而刘知几以孔甲为夏尹佚为商得无剿夏帝之名傅有熊之佐乎尹佚曰周人也又成世也即史佚无可疑者刘既误于先而复称于后遂使二孔甲合而为一一史佚分而为二皆不考之故也
 　　陈寿三国志魏吴蜀也而唐丘悦三国典畧则后周北齐南梁为三国也欧阳修五代史梁唐晋汉周也而唐张询古五代新说则梁陈北齐后周及隋为五代也（按五代之名实起太宗命诸臣修梁陈至隋五史故当时谓之五代而晋书以御撰不与也杨用修以唐末五代当之固陋晦伯止言询古新说亦未尽也）
 　　裴松之之注三国也刘孝标之注世说也徧记杂谈旁收博采迨今藉以传焉非直有功二氏亦大有造诸家乎若其综核精严缴驳平允允哉史之忠臣古之益友也
 　　刘孝标有续世说十卷刘义庆有小说十卷惜哉其俱弗传也藉传晋梁雅词今尚盈耳哉
 　　临川书诸目俱称世说今题世说新语系语于说胡赘也世说之名起于刘向义庆书出向已弗传然皆刘氏也孝标之注会孟之评刘氏三絶乎
 　　刘知几之论史也晳于史矣吾于其论史而知其弗能史也其文近浅猥而逺驯雅其识精琐屑而迷逺大其衷饶讦廹而乏端平善乎子京曰呵古则工而自为则拙也
 　　甚矣唐人之陋也刘知几史通称舜囚尧禹放舜启诛益太甲杀伊尹文丁杀季厯成汤伪让仲尼餙智矜愚斯数言者战国有之然识者亾弗谓虚也胡子玄骤以为实也至谓舜禹汤文同于操懿裕衍而尚书春秋之妄过于沈约王沈斯名敎之首诛矣
 　　史通之为书其文刘勰也而藻绘弗如其识王充也而轻讦殆过其所指摘虽多中昔人然第文义之粗体例之末而自以穷王道掞人伦括万殊吞千有然哉
 　　史通之所谓惑若赤眉积甲史氏弥文文鸯飞瓦委巷鄙说皆非所惑者也至竹书杀尹汲冢放尧则当惑而不惑史通之所谓疑若克明峻徳帝典所传比屋可封盛世之象皆亾可疑者也而山海诡词论衡邪说则当疑而弗疑余谓刘有史学无史笔有史才亾史识也（唐桞璨有史通析微十卷专驳子玄之谬宋世尚存今无刻本刘书必与此并行庶无害名敎不尔恐所益微所损大也）
 　　何法盛盗之魁也许敬宗奸之首也世知郭象之剽庄而不知法盛之剽晋世知魏收之秽魏而不知敬宗之秽唐所以然者法盛书不盛行于后而敬宗书已夙毁于前也
 　　桞宗元爱国语爱其文也非国语非其义也义诡僻则非文杰异则爱弗相掩也好而知恶宗元于国语有焉论者以桞操戈入室弗察者又羣然和之然则文之工者伤理倍道皆弗论乎（虞盘作非非国语余欲作非非非国语为桞觧嘲第未见本书）
 　　孟坚之推太史至矣其驳太史公矣前人制作瑜而掩之私也瑕而匿之亦私也孟坚法太史者也谓有竞心吾弗敢信也
 　　圣公藉新市之兵盆子凭赤眉之众其乌合同也圣公称尊流汗浃背盆子建号宛缩欲啼其负乗同也光武之臣圣公亦髙祖之君义帝蔚宗后汉黜圣公同盆子起光武首东京孟坚之旨协矣子玄以为圣公不当降光武不当先悖矣乎
 　　史迁列羽纪也班氏列羽传也各有当焉迁通史前代虽秦楚弗容贬也班独史当代虽唐虞不得详也
 　　读沈约魏收诸史而知李延寿之史之得也其浮词简也读范晔陈寿二史而知李延寿之史之失也其琐说详也
 　　晋史之文猥而杂宋梁陈之史猥而浮宋辽金之史猥而陋
 　　古今具史才而能旁及诸体者班氏乎赋与杂文靡弗善也乃诗亦有之左马卿云兼撮其胜矣晔寿自史外著作亾闻沈魏著作间覩而史非其任永叔之于班也桓司马于刘司空乎
 　　退之之避史笔也桞州诤之是矣然其时故有说焉淮西碑则以为失实而踣而段文昌改撰之顺宗录则以为不称而废而韦处厚续撰之毛颕传足继太史乃当时诮其滑稽裴晋公书后世訾其纰缪使退之而任史其祸变当有甚此者桞徒责韩而莫能自奋其时故不易也
 　　唐文章近史者三焉退之毛颕之于太史也子厚逸事之于孟坚也紫薇燕将之于国策也宋而下蔑闻矣
 　　唐之才弗任史矣而不史者故不乏也颜师古之于汉也精矣司马贞之于史也核矣刘知几之通辨矣魏玄成之志该矣而亦皆不能无憾也
 　　纪传之史创于司马氏而成于班氏也编年之史备于司马氏而精于朱氏也司马班氏出而汉以后之为纪传者靡矣司马朱氏出而宋以前之为编年者废矣
 　　李仁父之长编纉涑水者也吕伯恭之大事翼紫阳者也庐陵氏之五代眉山氏之古史孙之翰范祖禹之鉴与论宋视唐虽才情弗逮而制作颇有余也
 　　胡康侯之传春秋也胡明仲之续诸史也宋人叙事逺非汉埒而其论事核于唐
 　　观纲目于既成亾足异也夷考厥初难言哉夫陈寿魏收不足言王仲淹续春秋而帝元魏司马氏修通鉴而帝曹魏彼皆何人也黜曹氏于盗黜元氏于夷黜武曌书帝房州自余大义数十炳如日星其有迂回难合琐屑眇闗者读者求其变畧其粗可也毋词费哉
 　　温公之于唐末也叙裘甫之平则全采王式家传叙髙骈之惑则全录罗隐广陵较之通鉴体制回不侔也且求之当日事情颇不合也谓家乗贡谀野史修郄诚然然温公弗及详亦以流言故也文士笔谗夫舌武夫兵真三端哉
 　　文公纲目书扬子云责之备也恕狄仁杰原其心也仲尼谓臧孙不仁三不智三然春秋世逺出文仲下者夫子亟称也而以文仲之贤而弗为少讳弗几乎刻乎噫未可以浅近论也
 　　丘文庄之续史纲也紫阳之法有所局焉未竟者引而伸之矣有所蓄焉未发者曲而体之矣其矛盾之小者其符节之大者也故吾常谓春秋之后有朱氏而纲目之后有丘氏也
 　　陆文裕之辑史通也因刘氏者十七续刘氏者十三繁者削之谬者刋之俚者文之真子玄荩臣哉
 　　自司马之为通鉴也汉唐而上昭昭焉自通鉴之止司马也宋元而下泯泯焉间有续者数家而弗能详也夫皇朝纲目续矣而兹犹缺也若之何可后也
 　　献吉之论史欲概蔚宗而下而笔且削焉元美之论史欲挈子长而上而删且润焉识则伟矣亘千年而下而有若人乎吾弗敢知也即有若人而亾夭于年乎毋困于日乎亾见忌于造化乎鬼神乎吾弗敢必也噫
 　　少室山房笔丛卷五
 　　●史书占毕二
 　
 　　○外篇
 　　创者羲农耶治者尧舜耶家者大禹耶征者汤武耶仙者广成耶圣者尼父耶上古帝王兼总二三斯为极盛而轩辕氏六者具焉神哉其徳乎异哉其时乎
 　　盛哉轩辕氏之时也而微有憾焉夫羲农欲治而未能尧舜能创而弗值也皆时也而有熊适当之而际榆罔之衰也蚩尤之暴也征伐之功大于汤武而揖逊之迹减于唐虞也亦时也葛洪曰古圣人有轻天下者有治天下者惟黄帝兼之而不知有熊所兼者众也
 　　世知项槖八歳而师孔而不知蒲衣八岁而师舜也甘罗十二上卿少矣而伯益五岁掌火尤少也唐文十八创业少矣而放勲十六配天尤少也王融之艳邓禹奚为哉
 　　三代而上享国之永者周也三代而下享国之永者汉也夫周积徳累仁逺矣汉除残伐暴正矣夫夏商汤禹崛起周则二圣相承也唐宋隋周重臣汉则匹夫无位也而周重之周公也汉重之光武也是三文王而再髙祖也其享国之永宜也
 　　皇帝王覇古今升降之会也其世有隆污故其号有等差其号系于世也其世弗系于号也称而乆焉熟焉于是乎号之等差为世之污隆矣
 　　虞夏商周奉天革命代自为称靡沿袭也三代而下惟汉得之魏晋六朝五季之君率缘旧号唐宋混一亦皆因之何耶夫汉之名犹地也
 　　昭代称名近无所因逺无所袭厥体冠裳厥义鸿逺伟哉光絶百代矣
 　　三代而上之为帝王者视其徳三代而下之为帝王者视其才汉髙之才髙光武之才宻文皇之才俊项羽之才雄先主之才疎孟徳之才俊
 　　三代而下儒之用世者得二人焉汉光武蜀忠武也光武儒而帝者也忠武儒而相者也且俱能将也儒之用斯其烈也唐文皇之文也能将矣能帝矣成康之治所自致也是又能相也然才人非儒者也
 　　帝王受命必有祯符芒砀之云能文五彩近之矣蛇当道鱼腹之文乎妪夜哭丛祠之啸乎至良一策士沧海黄石胡纷纷也世祖洞达光明赤伏致累家法哉夫唐宋昭代之兴也咸亦有闻矣而人无弗信者惟其足信也
 　　髙之轻士也武之杂霸也西汉之事功酿于此乎光之礼贤也明之养老也东京之节义酿扵此乎唐文艺故唐一代鸣诗歌宋艺仁故宋一代言理学
 　　汉文短丧而魏文终丧梁武佞佛而周武刬佛二文二武皆英主也而得失天壤也夫拓跋宇文钧夷狄也求王政于三代之后仅二事足征焉能无为中国媿也
 　　人知汉武之表章六经而不知梁武之训释六经尤勤且力也二武帝才略同文艺同好方外同（一仙一佛）汉武穷兵一念悔而令终梁武寝兵一念渝而致乱
 　　汉夷狄亾君矣而南北有魏文也周武也唐夷狄亾君矣而金元有世宗也仁宗也其盛则宜
 　　丘明以尹氏为隐母公羊以尹氏为世卿史记以共和为相号竹书以共和为人名夫尹氏男子也而或谓妇人共和一人也而或谓二相史之至矛盾大可笑者若此而将安听哉夫四书之文亾他籍可取证也其文义则顺弗顺昭昭也吾从其顺者已矣（胡安国罗泌各有辩）
 　　楚庄秦穆眇矣宋襄亡之弗暇而覇云乎哉昆吾大彭豕韦异代也若存若亡也亡已则悼以易襄犹庻乎其可也（班固以齐晋秦楚及吴阖庐为五覇）
 　　桓文五主之覇皆尊主也而皆挟诈也故皆称霸也然霸有二功与力也桓文功有余而力未足也其蚩尤共工后羿秦政楚羽乎五者覇之盛也古今之力靡以尚也
 　　自楚之弱而吴始强吴之强也未几而于越随劲矣自辽之衰而金始横金之横也未几而蒙古浸盛矣天道可畏也哉
 　　甚矣宋之可笑也襄图霸于前而覆于楚偃图霸于后而灭于齐襄曰王道偃亦曰王政祖也孙也其一揆夫
 　　春秋之世而真能柔楚者悼也桓文弗与也战国之世而稍能抗秦者赵也齐楚无讥也
 　　晋岸贾之夷赵宗其罪专也其意则张公室也而后世以费无极班之鲁行父之逐莒仆其词正也其事则窃上权也而后世以臧孙辰匹之汉翟方进构陷陈咸等亦执斯语当文仲之立言也岂以为奸雄地哉
 　　六国之世无君矣然弗尽尔也赵之武灵也惠文也燕之昭也楚之威也齐之宣也皆能振也武灵之强国惠文之用人昭之雪耻威之合从宣之礼贤其事可纪也而武灵杀身余皆早世天有意于秦乎人乎奚与也
 　　战国之世能与秦抗者赵而已主父微服入闗有图秦之心焉弗死沙丘六国之势未可知也惠文任颇服齐任奢救韩任蔺挫秦渑池之会即昭之强无少懦也战国之令主也颇奢相如皆拔自微眇者也知而用用而弗疑而卒取效五霸之事弗过也孝成继之衰焉惜夫
 　　战国之凛然者吾得二人焉王蠋申包胥是矣非豫让谓也战国之超然者吾得二人焉鲁连张孟谈是已非范蠡谓也
 　　夫蠡之事越也非不乆矣阖庐之强弗闻以其君辑也夫差之忿弗闻以其君释也会稽之栖幸嚭在也弗尔计安出也以美色蛊人之国以阴谋刬人之社义仗言执者乎
 　　吴之求成也句践犹有心焉从而赞之报曩日焉可也援桴随之必灭乃已胡其忍也以乌喙目其君以货财污其身至齐复为田常簒其国甚矣人之好乱也（蠡事与胥迥异吴弗可以释越越弗可以弗释吴）
 　　仲连义不帝秦甘陷东海孟谈奋身救主超然五湖彼非有所畏也蠡之去越畏心耳三迁亾一善状特以货称致子杀人而复救之其事污其识悖
 　　晋之衰也萌于士匄乎楚之衰也萌于屈建乎晋卿大夫自衰而起亾非贤者匄为政而名义渝二鞅继之皆乱人也余斗筲亾足算矣建衷甲以求诸侯楚围袭而甚之卒祸其国
 　　战国四君孰不藐平原乎然秦人挟豺虎之势握之乎掌股之上以索穷厄无归之魏齐而卒弗予者则畴其人也长平之役在任赵括不在受冯亭令亷颇相拒武安空国而出诸侯乗衅以入视函谷犹大窾也春申是辩士非侠士孟尝是侠士非义士信陵是义士非曲士（秦前后出兵惟长平最为竭力盖攻赵之众不下六十余万关中鋭士尽矣若王翦攻楚秦已得天下半不足言空国也）
 　　起翦颇牧班乎良哉牧也扶弱赵却强秦材优三子矣至忠而被戮则宋之武穆弗加也胜歇文忌班乎伟哉忌也振残魏驱暴秦才絶三子矣至信而见疑则魏之陈思一律也牧死岂直惟亾赵忌死岂直惟亾魏并亡六国矣
 　　■〈氏鸟〉夷望诸皆旧臣也员留而戮毅去而生毅为得乎淮阴留侯皆功臣也信留而族良去而完良为得乎噫难言也员与光君臣之昵手足腹心弗喻也目吴之沼而恝然外国情乎非以死殉亾可者毅之去则善矣汉以羽视信信一日在汉一日忧乎即北走胡南走越其能免也善为信计者非文子之祈则文信之药而已悲夫
 　　太史传刺客五人其道皆亡足论也其志其事则得失难易差焉沫偾军丧地罪弗免诛葵丘之会非盛有甲兵之陈也提剑刼之成则幸生败不虚死蛇鼠之知壮夫弗为己政于严氏受恩非素而能终其母之年念其姊之戮杀身皮面志足矜也而仓卒一呼事犹易也轲也藏匕首入虎狼万戟九闗声色亾动至肢体分裂嘻笑自如非盖世之勇孰与斯乎专诸所刺王僚所为吴光厥志厥事咸琐琐也非荆聂比也让则余别论详矣
 　　刺大乱之道也万勿已而用之则视其刺之是非而已刼桓逆干顺也弑僚下贼上也杀累私害公也沫以乱逭刑诸以乱济慝政以乱快仇皆乱之乱也且也桓可义夺遂出忿争光非废逐三子者之刺亦可以已乎哀哉丹也燕社稷旦暮墟矣丹思所以济之而万无策也侥幸于一刺讵得已哉政殛苏嗣可以息黔黎延周脉燕亦未至遂亾轲之垂中而弗中也天也世人烛成败弗烛是非故轲为笑资而沫为大勇悲夫
 　　项之覩秦曰彼可取而代也刘之覩秦曰大丈夫当如此矣刘项之志可知也立懐者梁非籍意羽破汉兴懐即无恙汉能一日终北面之义乎曰汉虽勿臣未必为郴之举也则秦之于赧魏之于献亦有辞乎夫淮阴彭越君臣之分已定也汉未尝置之地上也况义帝其素所君也
 　　髙帝战胜攻取经国致治事不如文皇然而文皇弗能为髙祖也以髙神畧悬断平勃固其余事欢也顾亦能焉侯景彭乐库狄干斛律金慕容绍宗若鉴而烛也文皇智笼一世终以绩失之知人岂曰易哉
 　　文皇之出绩盖有由焉英卫之才非遇文皇皆有以自立者文皇少于诸将其将终也一时征伐功臣尽矣绩仅存而髙孱文皇盖有所虑也故出之以探其衷而因循则杀之盖文皇不能无虑绩而又不欲为髙祖之杀韩彭绩行而大宗之疑释且杀之无名矣侯景之事其必至者也武氏则全未形也文皇之出绩即景之虑非绍宗之虑也盖欲髙以位结其心非冀其力也夫文皇岂区区趋歩神武哉
 　　将之道曰智曰勇而已古今圣于勇其项籍乎圣于智其韩信乎勇而困于智虽万钧犹匹夫也羽之勇无所事谋而敌之谋亦无所施智而藉乎勇虽百胜犹恒技也信之智无所事力而敌之力亦无所用而汉髙者又能使籍失其勇信失其智才愈髙衷愈隐业愈盛徳愈衰矣
 　　垓下之战楚事去矣非信之智能覆羽也然汉不得信未可知也以全智遇全勇必其势皆全优劣庻几定也夫其势全者又必其鬬确夫刘曜擒于石勒髙昻没于宇文岂其势有强弱哉斗有确不确也
 　　宋义之斗秦赵也实畏邯欲观成败耳邯举赵义且弃军走孰承其敝乎至不恤士卒置酒髙会大言凌羽盖以口舌得祸妄庸竖子羽杀义羽刃污矣凌敬规建徳毋救郑尤谬唐克郑旦夕郑克则夏望风靡矣
 　　项王喑呜叱咤千人皆废然东城之役灌婴以五千追之虽杀伤过当卒自刭势也垓下之战汉兵亦六十万非淮阴在军鲜不为灵壁矣苐信亦非羽敌也楚之谋臣亚父而已然其谋得与失盖相等焉其谋之失者一曰立义帝其谋之得者一曰图沛公以陈渉之庸也大呼泽中从者百万智如梁勇如籍乃使立楚懐而君之梁死籍苦战以定天下于懐无尺寸假也虽然君之矣而弑之以成汉之名可乎其图髙祖也识天下之大势虽羽弗如也世之俚儒坚执以为笑端夫沛公死至今数千年无二沛公也当时可知也曰天将启之矣其可废与噫斯语也他人则可亚父则不可
 　　沙中一击子房报韩之义尽矣祖龙死秦鹿失天下之势非刘则项百韩成足辅乎以烧絶栈道为为韩者迂甚也则韩成而在奈何兴汉而复韩故封良志也项灭信诛何辱良弗去将次及焉独为韩乎哉
 　　良平皆策士之雄也夫三杰之目首留侯而六出之竒专曲逆何也良洞悉天下之几平巧济一时之变夫捐金草具云梦伪游良弗屑也非平也畴则能之昭烈伐吴孔明叹曰孝直在不令主上及此达良平事者可与绎诸葛之言矣
 　　淮阴登坛髙宻仗策武乡分鼎悬断未形毫髪不爽胡其异也髙答吕后亮属后主欢属文襄悬断身后毫发不爽又胡其异也
 　　髙举平勃而吕后再问而髙弗答也亮举袆琬而李福再问而亮弗答也夫终平勃而汉无事矣奚以答也终袆琬而蜀几亾矣奚以答也智哉髙乎悲哉亮乎
 　　武乡亟称伯约论者以为失焉观亮遗言第举袆琬而不及维料之审矣然维于亮要不负所知也以禅之庸皓之佞非维蜀乆亾矣艾云乎哉
 　　陈豨非黥布辈也征豨平阳绛灌之事而髙卒自将淮阴之死可知也彼其以吕自觧哉淮阴堕其术可也而后世亦堕其术何哉
 　　章邯白起之亚也衂于羽而名勿称龙且黥布之徒也灭于信而勲勿立楚之可当一面者且耳破九江救田横他弗任也且死潍水羽始大惧遣人说信及越反梁无可使者自徃击之卒失成皋楚以亾故吾尝谓增去而楚无大臣且没而楚无善将难为碌碌道也
 　　甚矣汉髙之智也斩丁公使天下戒其为臣是天下咸为所欺也斩丁公使后世予其为君是后世咸为所欺也
 　　夫荀吴之杀鼔人也吾予其义夫句践之杀吴宰也吾与其公何也鼓人以城叛而吴未尝受也嚭之存越也以货其亾吴也以谗故嚭于越无亲而于吴剧蠧也戮之宜也若丁公于汉髙也为利乎于项氏也为谗乎季之脱于厄也为徳乎为仇乎律之荀吴句践无一合者也夫髙之虐于刑也其浮于政矣夫
 　　仲尼曰以直报怨雍齿之侯直乎以徳报徳丁公之杀徳乎夫假齿以示恩也假丁公以示法也假之而足以成其私则匿怨可也忍心可也夫髙之末年叛者盖九起焉而卒毙于黥布之矢也视光武太宗何如哉则挟诈者信有时而穷也
 　　夫项伯以私汉封诛不忠乎夫郑君以名籍逐诛不忠乎夫项失天下其故多矣谓由丁公俾籍也都三秦任亚父虽无事汉可也夫季布忠楚者而髠夫锺离忠楚者而戮夫丁公胡足惜也惜后世欺于汉也
 　　百战百胜而得天下者唐太宗也而项籍以胜而失之百战百败而得天下者汉髙祖也而昭烈以败而失之固人也亦天也
 　　昭烈间闗于袁绍吕布刘表曹操之间困矣而气不衰也败矣而望不挫也魏武以天下英雄推之鲁肃以天下枭雄名之周瑜陆逊程昱郭嘉咸惴惴焉胡先声之振如此也迹昭烈平生言论风旨盖犹有帝王之度焉逺非孙曹等也虽其才弗逮亦炎徳之将终与
 　　魏武因弱为强不阶尺土几一海■〈宀禹〉其人不足论才足称也孙权自守虏耳藉父兄之业亾能尺寸广也使昭烈处权所就当止此乎苏氏以刘不如孙非也
 　　甚矣眉山父子之勇于论也责昭烈不能死敌又谓弃荆州入巴蜀吾知其无能为也炎运灰人望絶曹氏之业已成非暴秦新莽比也而责以髙光之事可乎刘虞不受帝号乃心王室其伐公孙也但令取瓉几于行一不义杀一不辜不为济乎否也夫先主武侯人杰也而匹夫谅哉
 　　汉之末造操所惮者刘也不在权也权所惮者羽也不在操也故昭烈不能有荆于先而忠义不能保荆于后也
 　　赤壁一战之后吴君臣不忧曹而忧刘矣襄阳既克之后吴君臣不惴操而惴羽矣而昭烈忘之闗公忽之武侯亦姑置焉天乎
 　　一军宛洛一军秦川诸葛初议曷尝弃荆州哉然而其地弹丸也其形四战也进攻可也胡以守也必兼益部之饶挟汉川之险庶进而攻可以复中原退而守可以坚鼎足此豪杰万全之识而后世顾纷纷焉司马所以贱腐儒也
 　　荆天下重地豪杰所急也然未有以荆取天下者无论刘表萧铣马殷辈以楚成之强庄之霸灵之贪玄之横友谅之桀而中原不能尺寸也夫蜀诚一隅然秦得之轻诸侯矣汉得之壹四海矣孔明自昭烈崩出祁山六焉曷谓欲长守蜀也司马徽所斥腐儒其吕温苏洵等哉而惜乎未有执余说以破之者自余琐琐若薛能郑如几俞文龙辈吾何讥焉
 　　乱汉之贼吾不曰董卓李傕而曰贾诩亾汉之贼吾不曰曹操孙权而曰吕蒙当卓就诛也汉几定矣诩策傕袭害王允而汉纽瓦觧及操议迁也汉几复矣蒙策权袭取荆州而汉社瓜分
 　　复汉闗一人弗任也取襄樊扼操胸矣吴蜀两臂夹而攻焉即操能守闗中原非魏有也复宋岳一人足任也捣汴洛褫金魄矣韩吴诸帅角而逐焉即金能絶塞中国非金有也而蒙也以诡袭之桧也以和尼之天乎酷哉
 　　亮之才胜羽十倍矣而由蜀攻魏则势不便相万也故六出而身殉之浚之才下飞数等矣而以宋图金则力不敌相百也故三败而国随之
 　　荆州既破而吕蒙死天欲亡汉故生蒙而又为汉灭蒙也关公精忠大节而世有责之备者吕蒙鼠迹狐踪而世有赞其能者吾所为废书太息也
 　　姜维之讨贼伟哉中原难复也夫人辨之矣维竭一身以殉之虽衂犹胜也李训之诛阉强哉中贵难锄也夫人辨之矣训出万死以图之虽私犹公也
 　　郁离子云六朝五季之君而遇汉祖不能与布越伍而况乎能南面也青田本色语哉然其中亦有等焉刘裕材力铮铮孟徳仲达之亚处宋艺祖地弗为优乎齐梁陈氏下矣乃隋文之经国抚世未易忽也五代诸主鼠窃之余气象施为又齐梁陈氏下矣惟柴氏意度颇自可观
 　　魏太武之力足以壹天下而南之世非陈后主也尔朱荣之才足以壹天下而北之世非隋文也以隋文而遇陈后主虽欲天下亾混壹弗可得也
 　　秦坚之取晋以迫失之隋文之取陈以缓得之秦以六十万而奔可谓拙于用多隋以两八千而胜可谓巧于用寡其故何也隋有将秦无将晋有备陈无备
 　　秦苻坚之量也魏孝文之文也谓夷狄无君吾弗信也慕容恪之贞也斛律光之毅也谓夷狄无臣吾弗信也夫世之称四子也以才吾之荐四子也以徳
 　　江左诸人风流藉藉视北霄壤也乃庙堂之上有王景畧乎帷幄之中有崔伯深乎景畧升孔明之堂伯深入子房之室者也夫岂直六朝唐以后絶未覩也
 　　魏之有崔浩也岂直留侯哉其淹贯典坟研精翰墨晓畅星厯博习方书艺能之美几诸葛矣然而超然之智弗若良廓然之量弗如葛也夫是以及也
 　　浩之备载国书也纪实也排挤佛敎也崇儒也自六代至唐史有弗虚饰乎儒有弗异端乎齐史书崔孟轲辟墨百代瞻仰浩以直笔覆宗世但知其才艺缁流至谓释氏之报焘亦旋死盗手刃出腹中快哉有天道焉
 　　邢峦魏之儒者而功名烜赫世但知其将也杨愔齐之文士而干用优长世但知其相也峦不以将显樊深刘焯等尔愔不以相显邢劭魏收等尔卒魏良将无过峦者齐贤相无过愔者世以儒者鲜通文士爽实余独惜二子以将相掩其平生也
 　　援于绩弗得遗也云台外之以嫌乎武于班弗得录也麒麟殿之以节乎彼自以大公乎而咸未尽也次援于邓吴次武于霍丙岂不亦廓然哉夫瀛洲而敬宗与也吾弗能爱其才也补孝孙十九矣黜许而仍十八后世必有韪余言者
 　　以秦之慝也然而不杀周赧也以政之残也然而不戮六王也裕也于故君则再弑焉于降王则骈戮焉裕之慝也过于嬴而残也烈于政矣
 　　古今杀降之甚者莫甚于唐髙而项羽白起勿与焉薛仁杲降则杀之王仁本降则杀之萧铣降则又杀之其它盖不胜数也项羽未尝杀沛公白起未尝再戮降卒也或谓出太宗意夫颉利擒而太宗弗杀也然胡以弗能救与刘文静死且弗能而况数子也
 　　唐髙祖之谋之于李宻勇之于窦建徳诈之于王世充皆弗如也而以子胜之刘武周薛仁杲羣盗辈耳非建徳辈也李宻有英雄之度而一败弗能振建徳故匪太宗敌然当救郑有必胜之势何至如拾芥也帝王天命此可以观焉
 　　文皇之于髙丽也未尝不旦夕留意焉辽左之归练兵励士史不絶书迟以期岁平壤必举盖苏文必磔非若汉髙之困于冒顿置之度外弗校也而儒生类以为衂何也夫自司马氏通鉴出而人之读史者希矣
 　　三代而下当大任而弗动者畴其人哉汉博陆也唐梁公也宋忠献也若至公亾比盛徳自然近于已正物正者吾必以汾阳亚武乡焉司马粹乎其衷也希文廓乎其度也用皆未究惜哉
 　　论相于唐虞之后伊尹周公诸葛至矣汉萧曹丙魏唐房杜姚宋宋李王文富韩范司马其庻也汉之相以质胜唐之相以才胜宋之相以体胜
 　　西汉将才东汉将徳髙以才胜故将亾非才者光以徳胜故将亾非徳者声气之感捷桴鼔哉夫西汉诸将多羣盗髙之起亦三尺也东汉诸将多儒生光之起亦一经也徳也才也咸有自也
 　　唐之将以才胜近西汉而弗如其雄也宋之将以徳胜近东汉而弗如其雅也太宗之才过其徳艺祖之徳过其才甚矣下之从上也
 　　义兵不尚诈谋成安君死泜上矣诸葛氏之八阵一何堂堂正正也唐郭汾阳之御众大而公宋岳鄂国之行师义而肃论兵于三代之下三君子其上乗乎论将于三代之下三君子其至徳乎
 　　唐之林甫宋之桧宇宙大奸之首乎奸之误国也有柄而弗才者有才而弗柄者有柄且才而弗乆者林甫桧兼之故其为祸烈也林甫擅于朝而禄山慑弗敢动张韩诸帅之兵一旦觧于桧而曽弗知也其才百卢■〈木巳〉什蔡京胡敢望也
 　　汉之有卓也梁之有景也唐之有温也畧同也乱同也恶同也报同也古今大憝之魁乎操懿裕坚国之害重而民之害轻安史巢勋民之害大而国之害小莽也兼之而始犹饰也
 　　恶之穷天地亘古今者谁乎而武曌是已吾求其庻几万一者于数千年史册之间而弗复覩也意者亘数千刼之前有之乎吾知其惟曌独也合蚩尤商辛王莽董卓曹操朱温萧鸾赵髙林甫秦桧而为一足以当曌乎恶未也（曌武所制字后人遵之非也）
 　　鲁之两姜氏也人知之矣知唐之有武氏而弗知唐有两武氏也知魏之有冯氏而弗知魏有两冯氏也两武氏俱杀子矣两冯氏几再弑君矣武则折而冯则诛故弗彰也
 　　甚矣女祸之易于袭也而继之者皆非终焉天之道一已甚矣可再乎鲁之两姜氏也魏之两冯氏也唐之两武氏也姜之弑冯之淫武之杀子若一辙焉夫有所受之也然姜戮于齐冯诛于魏武折于唐钧弗若前之成也夫冯之后有灵也武之后有韦也成矣而弗能享也信天道之勿可再也
 　　夫亡秦者胡秦以匈奴而不知为亥也亾唐者武唐以君羡而弗知为曌也则讵非天哉夫亥之事微而匈奴显也固非始皇所能逆也夫君羡何能为而曌之为武为女昭昭也且淳风言在宫矣以太宗之英武明烛万里而目睫弗能察也则讵非天哉
 　　汉之后贤者与不贤者半乎吕之恶也马邓足以当之唐之后若武若韦亾弗恶矣而长孙后弗临朝也故其贤弗着也宋之后若髙若曹亾弗懿矣而杨后弗临朝也故其慝弗着也
 　　宋之创业中兴其君皆弗汉唐若也而母后之贤独盛焉宣仁之懿其犹在和熹上乎杜之金匮几一言丧邦矣宋人止称髙曹向孟有以也
 　　战国之士之立言者一何众也而亡弗传者彼曷尝有意于言哉无论孟荀即庄列管商申韩韦翟彼所欲传者其术也寄之乎言焉耳矣然而其术弗传者术偏也其言传者言古也
 　　春秋战国齐鲁晋郑楚宋之间蔚乎其文也秦靡一焉卒以代周文胜极而质反也夫一李斯也文于逐客而弗文于峄山噫可推矣
 　　叔度闵冉之流也而世少其立言焉仲淹游夏之匹也而世多其立言焉少者恨之多者惜之也夫汉末节义之区也即靡立言推者推矣挽者挽矣叔度雍容令誉其享则宜唐初功利之薮也房杜诸人其无能诩扬师徳审也无中说有仲淹哉信言弗可已也
 　　操之畧过孙吴矣而亮以彷佛孙吴白之才过庾鲍矣而甫以拟伦庾鲍古人虚心曩哲故其就益髙也后人蔑视前修故其造益下也
 　　文人无行信乎太史雪李陵少陵拯房管戛戛乎难哉陈思之忧国韩愈之格君无论白从永王疎矣然而非逆也桞党叔文躁矣然而非奸也
 　　少室山房笔丛卷六
 　　●史书占毕三
 　
 　　○冗篇上
 　　学者多谭五覇而不得其说于桓文之外于是取昆吾乎夏取豕韦取大彭乎商以合乎周之齐晋而五之自迁史夏商本纪旣絶弗载而春秋秦汉杂传子书又往往掇拾其一而轶其二三是以后世之惑滋甚葢余读汲冢纪年而始得其说焉夫覇之取称其大旨二诸侯而有劳王室锡之茅土俾专征伐而人服之若文王之为西伯是其覇覇以功也诸侯而弗共王室恃其强大自专征伐而人畏之若共工之覇九州岛是其覇覇以力也自徐偃宋襄攘窃仁义卒以削亡为天下笑而战国之君盛以甲兵土地相凌于是乎孟轲氏出大明王道以辟之而覇之云者祗以为尚力之事槪之三代盛时之所谓覇迥不侔矣考竹书所纪三事其始之覇也要皆得之于功而其末之亡皆失之于力者也夏仲康六年锡昆吾命作覇帝芬三十三年封昆吾氏子于有苏帝癸元年昆吾氏出居许帝癸二十八年昆吾氏伐商三十年商师征昆吾三十一年商克昆吾此昆吾氏之始末纪于竹书者也夏孔甲元年废豕韦氏使刘累豢龙帝昊元年使豕韦氏复国商外壬四年邳人侁人叛河亶甲元年彭伯克邳五年侁人入于班方彭伯韦伯伐班方侁人来宾祖乙元年王即位自相迁于耿命彭伯韦伯武丁四十三年王师灭大彭五十年征豕韦克之此豕韦氏大彭氏之始末纪于竹书者也合前后而较之昆吾也豕韦也大彭也其详不可得闻其兴灭之大都槩以具矣夫昆吾氏之覇覇于仲康之代而亡于桀豕韦大彭之覇覇于亶甲祖乙之代而亡于武丁夫昆吾氏其兴弗可考自彭伯韦伯之命于商而昆吾氏可知也大彭豕韦其灭弗可考自昆吾氏之克于商而豕韦大彭可知也然则世之谭五覇者以其始之以功覇而合之桓文乎则可以其末之以力覇而合之桓文乎则弗可夫桓文固尚力而厥功实弗容掩也迹三氏于始则类迹三氏于末弗类也是昆吾大彭豕韦齐桓晋文之说也
 　　春秋战国之世文士之好竒不已甚哉自古中兴之烈亡大于夏少康者粤自襁褓之中已蒙大难流离窜匿四十余载迄以一成一旅复夏旧物而光大之彼其﨑岖有虞仍鬲之间所为布德兆谋葢将靡所不极而史迁本纪尽逸其文后人求之弗得遂举离骚天问荒忽谬悠之说以实之夫夏自太康距于夷羿寒浞簒于有穷中间丧乱因仍世已三易而浞与过浇狡力相资灭斟弑相跨据都邑视王莽桓玄之祸弗啻十倍岂一刺客一虞人之任哉少康履歴仅见左氏而首末弗详惟汲冢纪年差备复夏之事第言伯靡自鬲帅斟鄩斟灌之师以伐浞世子少康使女艾伐过杀浇伯子杼帅师灭戈少康自纶归于夏邑其事虽不可详考要皆王者正正之师至如离骚所谓袭女岐纵田犬则絶不见于简编也离骚所问葢齐东里社鬼巫墟墓之谈屈子放逐无聊感而笔之以问后世世儒不能辩斥而好竒如沈约者又引之以释纪年遂使少康靡艾万古中兴之绩下仝孟尝郭解之俦余不得不辩之
 　　三代而上史书名氏之讹众矣其最大而可疑可疑而弗可弗辩者亡若伯翳之与伯益自史以伯益佐禹以伯翳先秦司马贞张守节等并疑其谬而莫能援明证以折衷之故歴世纷纷迄于今伯翳伯益为二也夫使伯翳伯益若共工苍颉栗陆容成鸿蒙云将啮缺之属荒忽茫昧而不足有亡则可诚禹之佐舜之辅而秦之先则其人所系世道何如者而可弗定于一也史迁秦本纪云大业娶女华女华生大费大费佐禹平水土辅舜驯鸟兽舜妻以姚之玉女是曰栢翳为秦之先夫禹作司空天下之大任佐禹浚川天下之大功藉令非伯益而别一人则尚书载之当参咎繇伍稷契矣今考虞廷臣庶四岳九官十二牧辈靡不具载于书而伯翳之文独不经见以史所称平水土者质之乎书则偕奏鲜食益事也以史所谓驯鸟兽者质之乎书则掌火作虞益官也然则尚书所云伯益非伯翳而谁耶秦纪所云伯翳非伯益之误耶葢伯与栢其音仝益与翳其声近故史记误以一人析而为二犹幸乎其人虽二而其事则一也然而大费之云又胡以称也则吾尝读汲冢纪年而得之竹书纪启即位之二年费侯伯益出就国夫史记先称大费复称柏翳柏翳为人名则大费为国封矣大费为国名则柏翳为伯益矣即竹书一简而柏翳伯益大费举不待辩而明而司马贞张守节皆置弗道彼索隐者恶在其为索而正义者恶在其秦本纪作栢为正也（正义陈纪下亦言二人本一而秦纪陈纪世家益不言按山海经刘歆序先称伯翳复言伯益其为一人明甚而太史氏之误不辩自明矣然正义亦不引）
 　　苏子瞻论周之失计莫甚东迁而以灵王神圣诸侯服享为证此但据子朝之书而弗及详论其世也灵王之世孙宁出君而莫能讨崔庆弑君而莫能诛陈生伯舆争政而莫能断至假列国大夫以听讼于王庭其纪纲名分几于荡无一存矣榖洛之鬬王欲壅之太子晋之谏可谓切深而王卒弗能用也终其身政事可见惟聘后致命于齐而已神圣服享果何在哉善乎唐李翱之言也神尧以一旅取天下后世不能以天下取河北夫唐之弗振岂亦东迁之罪也夫太子晋一言晋人遽欲举侵地而返之俾弗蚤死成宣之治可复孰谓东迁计失哉
 　　自文王释羑里之囚纣锡之弓矢得专征伐世遂以文王为西伯至戡黎一事咸曰文王是举将以震纣而萌其悔心也噫文王三分有二以服事殷仲尼至德之叹葢惓惓焉一旦甫释囚系而輙有戡黎之举若勾践以美女豢吴而兵随其后者孰谓文王之德顾为是耶且纣当文王之时三仁未亡天命未絶诸侯八百未会而文王遽称兵以猎其郊视后世乱臣贼子举晋阳以清君侧者复奚异哉元儒金吉甫氏独引胶鬲之言直以戡黎系之于武而文之心始暴白于天下万世然胶鬲之言足以证西伯之为武而不足以证戡黎之为武也余考汲冢竹书帝辛四十一年西伯昌薨四十二年西伯发受丹书于吕尚四十四年西伯发伐黎自武王之立以至克殷始终西伯之外无别称焉于是始信戡黎之举灼然出于武王而文之以服事殷没齿皦无纤芥可以刷百代之疑矣金氏前编多引竹书独兹事闗系非眇而纪年所载彰明较着特为愉快人心而偶未之引岂考核有所未至耶
 　　甚哉三代而上史氏之说之不足凭也司马迁列传七十而首伯夷而其传伯夷也始之以逃尧之文卒之以伐纣之谏葢歴数百千年未有核其实者也夫逃尧之谬有识槪能辨之独伐纣之谏其所闗涉甚巨宜其所纪载特详乃迁所取证茫亡一焉而世之儒者万喙一词即博渉自信如宋罗泌之流亦仅启其端而其说迄靡竟也夫三代之书迁所取证者六经孔孟之外国语短长庄荀韩吕数子已尔孔子于夷则贤之矣孟子于夷则圣之矣而未尝槪叩马之事也孔子于夷称其饿矣孟子于夷述其清矣而未尝槩叩马之言也采薇一歌足发明武未尽善而孔则删之食粟之耻有大于不听恶声而孟则置之揆之事理胡舛谬也先秦之文详于识文武者宜莫踰左氏勇于非汤武者宜莫踰庄周而左国诸书言者弗引庄列诸书引而弗言书出于汉之后而足以证周之前者汲冢而汲冢诸篇又始终亡一语及也然则叩马之谏太史氏所采据果何书也夫三代之书其传于后世常寡而三代之迹其轶于上古常多至圣贤大节未有不具载于六经而互见于子史者若之何合六经诸子诸史而茫亡一证也故吾断以为夷齐无叩马之说也然斯语非迁创之葢战国游谈之口而迁信之太果也夫战国之谈其起于见夷齐之逊位而遂疑武王之有争闻夷齐之居周而遂疑伐纣之当阻因委曲傅会而为是与夫叩马一节在夷齐诚优为而君臣父子一言足以树天地古今之大戒顾以之垂训则伟而以之纪实则疎也则君子之读斯传者尚亦取其言而姑略其事也哉
 　　仲尼曰伯夷叔齐饿于首阳之下饿之云者葢以夷齐逊国而贫弗若景公之擅国而富曷尝谓饿而死也夫孔子饿于陈蔡灵辄饿于翳桑而皆未尝死胡为乎首阳之下夷齐独死于饿也食粟采薇其因饿之一言而附会欤夫武王非愎谏者二子之难难逊国弗难叩马难无怨弗难采薇庄周称夷齐之咸阳见武伐殷曰天下乱周德衰不若避之北至于首阳之山遂饿而死此太史之说所从出于庄生口也而亦可以证其无叩马之事矣
 　　夫春秋之世之乱也而忍言哉葢君臣之义絶矣晋栾书中行偃执厉公召韩厥厥曰二三子不能事君焉用厥也齐崔杼弑庄公人谓晏婴死乎曰君死社稷则死之若为己死非亲昵谁敢任之韩厥晏婴夫非春秋所谓贤者哉君父之仇义不共天臣弑君子弑父杀无赦亡论其职大小也二子身为大夫骤闻君父之难当率先有众奉大义而讨之诛元恶以靖国家上也茍不能则死之又不能则去之舍是无可言者方厉公之执而书偃之召也厥挺然力争尚庶几万一挽回必不得已犹当致命毕力于嗣主之世而始焉则为克之中立以观其变继焉则为盾之同党以遂其奸晋尚为有人乎葢厥也弗臣而悼也弗子矣夫人臣之义食焉弗避其难婴之食谁之食也庄弑而弗从犹之可也方庄之未弑弗当谏与迨庄之旣弑弗当讨与谏而弗行与讨而弗遂弗俱当去与四者之义婴亡一焉生食其禄死而置之臣焉用哉夫春秋之世君臣道絶矣以二子之事如彼而世以为贤后世亦卒无有非之者甚矣大义之难明也
 　　豫让漆身吞炭以愧人臣之怀二心者让葢以义士自许也当时凛然义之后世亦翕然义之至苏氏胡氏直以为圣贤大学之道甚矣宋人之陋也余以为让特刺客之好名者非惟弗知义殆近于弗知耻其所言正以教人臣之怀二心而胡以愧也夫君臣父子一也父有弗子子无弗父君有弗臣臣无弗君孟轲氏论手足腹心报施之道至矣而其言可以训天下之为君不可以训天下之为臣可以陈于唐虞桀纣之前不可以谭于春秋战国之世以故言出于孟氏而豪杰犹或非之然而曰犬马曰土芥曰国人曰寇雠其轻重之等较若也夫范氏荀氏灭于知氏知氏灭于赵氏则知氏于范氏荀氏正赵氏之于知氏也让以众人报范氏荀氏则二氏之亡仕他姓可矣曷在乎仕其故主之仇之后而且为之尽力也不几于寇雠之报报犬马之视乎夫瑶之未败果知之让择而事之恶取其知瑶之将败絺争之让黙而成之恶取其贤瑶亡也可以死矣弗死襄执也可以死矣弗死至再刺而再执也犹弗死恶取其勇俾襄子而再释焉将以刺终乎将以弗刺终乎刺而中胡以见襄子于身后刺而弗中胡以见襄子于生前终止而弗刺胡以自立于天下万世故吾直以让非惟弗知义而近于弗知耻也其厪厪焉惜其一死务以成其一刺之名而已于人臣无二心奚有也即人臣二心将以让借口而又奚愧也夫为让计宜何如曰死范氏荀氏上也死知伯之亡其次也死襄子之执又次也以刺而报其主则已卑卑再刺而再弗行而卒弗死而欲以漆身吞炭愧人臣之怀二心者难矣哉以知氏无（人而让无为而为者尤谬夫聂政尚不欲显其名而要离致戮妻子奚为也）
 　　自山东遭秦祸诸侯之得志者三而苏氏之合从弗与焉孟尝之临函谷也信陵之存大梁也赵奢之救阏与也孟尝信陵俱贵公子率列国以攻秦独奢起小吏提孤军大破秦师其事甚伟功甚竒乃读史者忽焉第知奢之胜而已而所以胜弗知也当秦之围阏与也惠文以问亷颇颇以为难救何哉阏与之地秦韩赵三国之交秦攻韩而移兵阏与葢出赵之不意也而赵始发兵救之令秦也据险以拒赵若魏太祖之屯柴壁则赵师阻令秦也扼险以要赵若唐太宗之袭美良则赵师殱二者皆晓兵所忌而颇位赵上将声闻诸侯固不肻轻用其名鬬成败于鼠穴也奢则未尝有战伐之勲一旦欲翘然自树势不容不出死力以见其竒而奢方拔自细微又易以愚秦耳目于是顿兵邯郸增垒以示吾弱而弛敌之防坚壁以蓄吾威而俟敌之间至于二十八日之久彼师已老而我师方壮然后乗秦谍之往而卷甲以趋之秦欲拒吾于险之外而吾已入欲邀吾于险之内而吾已出比秦人悉甲来攻而吾壁垒已成士有必死之志以久蓄之锋乗初至之说励必死之勇以驰乎疲劳暴露之师此其庙胜之势在赵在秦不待智者而决矣或曰奢之胜歴之谋也歴所谓厚集其阵先据北山皆兵家之常偶合于奢而奢用之葢奢之胜而非所以胜也奢受命出师胜秦固烛鉴焉而待歴乎哉然则亷颇之议失与颇秦所忌奢秦所易也奢将则敌信而弗疑颇将则敌疑而弗信故奢之事颇虽勇有弗能行颇之言奢虽胜有弗能夺也夫道逺险狭颇之言诚未为失而长平之役亦奢也有以狃之悲夫
 　　乐毅不拔二城夏侯玄以为庶几汤武何其陋哉河汾氏从而谀之眉山氏又从而驳之是皆有疑于毅之不取而未尝熟察古今攻守之大势也以吾论之即墨之守不必智如田单而后全而二城之拔非特毅有所不能即力与材倍蓰于毅者未可必也胡不以战国推之燕视秦鬬士孰锐毅视武安君起将略孰优下齐七十余城坑赵四十余万震詟孰甚燕之图即墨视秦之图邯郸孰急平原安平之应变孰短孰长智者所了也然起以百战之威挟秦国之众乗长平之势蹙垂亡之赵一围而不能举再命而不肯行三迫而甘伏杜邮之剑观其力拒应侯之请即未必尽然而邯郸之不易克固昭昭矣独于毅焉疑之可乎夫齐之与燕势相轧也单之与毅略相等也然而主客异势怠奋异心重以嗣主狐疑邻国反间亡臣合力战士思归骑刼之代葢毅有天幸焉不然其能成师返哉故吾谓即墨之守非单亦全二城之拔非毅所及而论事者必灼见古今攻守之大势而后可也
 　　甚矣攻守之势之相悬絶也故守者将有不必才兵有不必众而攻者将之才有无所用而兵之众有无所施夫王莽以百万围昆阳也而歼隋炀以百十三万围平壤也而溃此其兵莫众矣则曰将非才也孔明以十万围陈仓而不拔孙权以十万围合肥而几擒此其将莫才矣则曰兵非众也光武悉汉将之良以图天水而折北神武悉齐兵之锐以围金墉而殒身此将非弗才兵非弗众矣则犹曰敌坚也拓跋英杨大眼以四十万围锺离而只轮不返郭子仪李光弼以六十万围相州而九帅尽奔此将非不才兵非不众敌非不脆矣则犹曰救至也至魏太武屯百万于宋唐太宗聚天下于辽则不惟将之才絶古今而且帝矣不惟兵之众极海宇而且精矣（王莽隋炀兵未必精）加以盱眙小城安市夷帅敌非勍也义隆破胆延寿望风救已絶也然而卒自解者何以故也故曰攻守之势悬絶甚也有善守则无善攻也而况乎乐毅之将燕昭之兵而攻乎田单之守若之何二城之可拔也而夏侯氏以庶几汤武然乎否哉
 　　白起坑长平四十万古今以罪赵括括轻躁寡谋可罪也而长平之事则大有难言者世袭故常类以括为妄庸竖子则弗考之甚也何者四十余万之众匪易御之师也四十余日之围匪易支之困也使括也而果妄庸竖子若宋义刘秩李元平辈将锋交即溃曷能以其众战耶将伏发即歼曷能以其众守耶以四十万之兵陷必死之地壁四十余日之久而亡一叛者至括死而后降则括之为括可知也括当时所与援桴对垒何人哉秦兵之强天下靡敌焉白起所击天下靡坚焉彼且因失地之忿励用壮之师非阏与之战兵亡名将亡勇者比也当起未将而颇之御纥已惴惴矣洎乎武安旣出秦扫境以潜属之而其王又亲至河内发穉弱以趣之葢不啻宋人所谓空国而战者噫嘻当其时事势之亟何如也吾以即信平弗代而马服复生未易云也夫括也果若李元平辈则一王纥举之矣而胡以必起以寡击之以正击之亾不可者而胡以用众而胡以用竒且一朝食灭之矣而胡以若是久也惟将而必起而必用众而必用竒而括
 　　秦之纵反间也第欲将括赵卒将之而括卒覆其军胡秦之巧赵之拙而括之愚也当孝成之受上党也议之平原平原以亷颇当起其策之亦审矣及颇失亡坚壁孝成让之而秦间之入直以颇为易与且降颇也将四十万之众外创于敌而内迫于君是章邯巨鹿之势也纵颇之才足以坚守赵之君臣而闻斯语其能无矍然动哉而当其时孰可以代颇者马服死安平亡李牧方保塞未知名葢六国之将举亡任此不特赵也独括素喜兵时亦以能将归之而先是父奢又尝代颇却秦故孝成平原骤举之而不惑也夫秦之利在去颇不在任括赵之失不在任括在废颇颇代而四十余万之命已悬于白起之手矣方是时赵之夙将颇外乐乗庞暖二子而已赵不将括而将二子未必不为芒卯扈辄之续而其败或速于括未可知也括坚守四旬而救弗至而卒以身死敌虽不足以赎其偾军之罪较之误国而降者犹有间也而世之罪括甚于赵葱骑刼而孝成平原夷于王迁郭开余是以悲之
 　　谓长卿封禅贡谀信乎弗贡于生前而贡于死日彼欲以奚冀焉谓子云美新渔进信乎弗渔于少日而渔于暮途彼欲以奚为焉夫封禅见谓名髙而弗知圣王弗繇也夫美新见谓明哲而弗知节士弗憙也是二子之所蔽也夫汉俗急功利躁而获者伙矣独二子恬然而宋人以文士故加恶声而弗原其衷论其世悲夫（俟考）
 　　少室山房笔丛卷七
 　　●史书占毕四
 　
 　　○冗篇下
 　　陆终氏娶鬼方之女孕而不育十一年开其左胁而出三人焉又开其右胁而出三人焉长曰昆吾名樊已姓封于卫次曰参胡董姓封于韩周时为吴国楚灭之三曰彭祖名翦彭姓封于韩大彭之墟即彭城也四曰会人妘姓封于郑五曰安曹姓封于邾六曰季连芈姓其后为楚昆吾氏为夏伯汤伐桀灭之彭祖氏为商伯商之末世始亡干寳曰先儒多疑此事谯周作古史考以为妄记废而不论然六子之世子孙有国数千年间迭为霸王天将兴之必有尤物若夫前志所传修巳背坼而生禹简狄胸坼而生契歴代久逺莫足相证近汝南屈雍妻王氏男从右胳下水腹生而和平自若足相证明按刳胸裂背古有斯文品体骈胎近所恒覩然未有二胁并开六子具显者古今迂怪之文亾甚于此谯周所驳允矣干氏举一端以蔽之是欲以毫末槩丘山也谬哉
 　　刘知几史通云汲冢琐语称舜放尧于平阳而书云其地有城以囚尧为号识者凭斯异说颇以禅受为疑又云汲冢书称舜放尧于平阳益为启所诛又太甲杀伊尹文王杀季歴凡此数事语异正经其书近出世人多不信也按舜之放尧文之杀季无事别说足验其情已于此篇前后言之详矣夫惟益与伊尹受戮并于正书犹无其证搉而论之如启之诛益仍可核也右俱刘语按汲冢书目云琐语十一篇诸国梦卜妖怪相书也则琐语之书大抵如后世夷坚齐谐之类非杂记商周逸事者也其书自隋唐志外诸家书目咸所不载葢自汲冢旣出之后旋就湮没可知惟纪年载太甲杀伊尹沈约固疑为后人所增至王杀季歴乃商君文丁非文王也考刘史通前后议论务以春秋乱臣贼子臆度前圣故妄意文王得位亦如商臣许止之为而不详考本书恣其臆喙真所谓言奸而辩记丑而博者其能免仲尼之诛乎夫即刘引纪年卤莽不稽若此则所谓璅语云云者其足信哉（唐柳璨有史通析微十卷专辩前十数事通考有此目惜今未见果尔未可谓秦无人也）
 　　武侯自拟管乐管九合一匡才诚不世而所辅桓公所用齐国挟天子令诸侯其势易举续用易成武侯扶弱主藉偏邦人心去汉迥不侔也至规模局量则槛车三顾宠辱异观五亩三归宏隘殊域不待言矣乐策士之雄耳内袭燕昭之锐外因齐愍之湛中入苏代之间即他帅行师临淄反掌何艰于毅而武侯匹哉大抵孔明为当时言不容大尽否则陈寿之词与将略非长同一诬谬非事实也
 　　莘埜躬耕南阳抱膝处仝也成汤三聘豫州三顾出仝也伐桀吊民出师复汉心仝也德感嗣王诚格庸主道仝也尹奋乎百世之上故人亾异词亮崛起三代之后故家肆臆喙杜工部云伯仲之间见伊吕葢千载论孔明者至是始定孰谓文人笔端迂逺情事亾足重轻哉
 　　抱朴子逸民篇云魏武帝刑法严峻果于杀戮乃心欲用乎孔明孔明自陈不乐出仕武帝谢遣之曰义不使髙世之士辱于污君之朝也其鞭挞九有草创皇基宜矣稚川去魏未遥孔明传注俱不载姑记此
 　　汉末诸葛氏分处三国并着忠诚以为蜀得其龙吴得其虎并自笃论至魏乃曲为訾诋此晋人谀上之词耳瑾子恪孙竦亮子瞻孙尚诞子靓孙恢奕叶知名诸葛之才一何盛也恪以材诞以节俱覆宗族祸害略仝瑾以乔延息于蜀诞以靓续嗣于吴天之不絶贤者又何其巧相似也瞻则死君尚则死父懿哉武乡其有后矣恪材辩英英照耀一世伐魏之举乗其衅隙岂曰佳兵观其论众之书胡异厥叔世率以成败论惜哉
 　　按史诞与瑾亮虽并称丰后而不言行辈恪尝与诞相拒东闗似非近族然恪死后临淮臧均表乞收葬略云故太傅恪得承祖考风流伯叔诸父遭汉祚尽九州岛鼎立分托三方并着忠诚熙隆世业考魏公休以前未有显者所云忠勤世业舍诞而谁则于恪为诸父正子瑜兄弟行耳
 　　史以诞欲保有淮南晋人笔耳锺会称姜维云伯约名士公休太初不足多也锺髙视一世而居诞二子间其人可想寿春之破致死者数百人讵不伟哉
 　　三国时人才尽入曹氏彀中吴蜀智计之士往往不乏而文学何寥寥也祢正平自文举德祖外略不挂齿乃颇及张子布意昭于文学必有可观惜世遂不传虞翻陆续顾邵父子间标令誉至于风雅并似不娴韦曜薛莹一二染指无复五言蜀许靖秦宓谯周郄正辈率文士也诗遂絶响矣（韦曜传注本名昭史臣避晋讳易之此不然张昭何以不易葢曜所自改也）
 　　鲁肃居军旅间手不释卷谈论文辞思度悠逺三国将帅有儒者风诸葛外一人而已而世罕知之肃不死关不亡乗襄樊之锐与蜀并功中原复矣肃死蒙代与权逊定计袭关蜀失荆大事遂去炎烬以灰蒙者千古亡汉之贼也不足与张承业为奴（肃深不欲取闗公详本传中）
 　　当涂为魏典午为晋世率知之而意义出处或未明了按代汉者当涂髙春秋谶也自西京末兹语盛传光武与公孙述书尝称及而竟无验及曹氏僭号谯周以问杜琼琼曰魏阙名也当涂而髙谶验矣然安知非老瞒擅国之日故封魏以应谣言耶谶不足信此葢可见典司也午马也见周所为谶文后果验史谓周有他数术假谶为言耳
 　　世传天策府十八学士以唐一代人才尽此然当时隐太子及齐王元吉各延揽相倾秦邸不能兼得也按史武德初太子建成与秦齐二主势位相轧争致名流以自助太子则詹事李纲窦轨庶子裴矩郑善果友贺德仁洗马魏征中舍人王珪舍人徐师谟率更令欧阳询典膳监任璨直典书坊唐临陇西公府祭酒韦挺记室参军事庾抱左领大都督府长史唐宪秦王有友于志宁记室参军事房玄龄虞世南颜思鲁咨议参军事窦纶萧景兵曹杜如晦铠曹褚遂良士曹戴冑阎立德参军事薛元敬蔡允恭主簿薛收李道玄典签苏干文学姚思亷褚亮炖煌公府文学颜师古右元帅府司马萧瑀行军元帅府长史屈突通司马窦诞天策府长史唐俭司马封伦军谘祭酒苏世长兵曹参军事杜淹仓曹李守素参军事颜相时齐王有记室参军事荣九思户曹武士逸典签裴宣俨文学袁朗及从弟承序然则秦邸几有云台之数亦不止十八也内颜思鲁师古相时父子兄弟褚亮遂良父子薛收元敬淹如晦叔侄一时同与盛矣
 　　天策十八学士像阎立本写今藏兵科中原在大内相传永乐中收付兵科毎詹翰诸臣供事廷试者必留饮科中索一玩以为故事万歴初周公瑕游燕中得摹本知卷为沈存中家物而跋尾书迹不逮因为补録之琅琊两王公俱有跋大学士淮南李公介弟子繁刻之石尝以一本遗家君余及见之存中跋谓图中名字官秩与史多不合如姚东字思亷史作姚思亷柬之苏壹陆元朗薛庄史皆以字为名李玄道葢文达于志宁许敬宗蔡允恭史皆不字房玄龄字乔年史以房乔字玄龄孔颖达字仲达史以为字颖达葢唐书成于后人之手此皆当时纪实者也右皆存中跋语然以余所见图中最可疑者莫如颜相时图载相时字师古按史师古相时兄弟也师古字籕相时字睿师古亦为秦王府文学声实出相时上而天策之选不与相时传新旧唐书皆云武德中与玄龄等为秦府学士旧唐书瀛洲事末复言相时有兄师古纪载甚明当时在选决相时无疑而以师古为字存中博极羣书诸学士官名仝异悉考列跋中此其大矛盾者胡絶口不及尝意摹本非存中之旧后人因笔谈所载按其名字与史异者赝作斯图而不知相时何人以为即师古也第存中所考史传亦自多互异唐书薛收传以为图像而思收存中以为思收而图像按收四年入馆至七年卒以刘孝孙补之未图像之先孝孙已召入为学士不因思收始以孝孙补也新旧唐书褚亮传俱以赞亮作杜如晦传亦云而存中以为于志宁考志宁传不言此然亮及志宁各有赞其语殊不类自为藉如传及存中言则二人必居其一并可疑也存中引苏世长召对玄武门上讥其名长意短以苏为学士日改名按史世长入唐髙祖责为屯监寻引见玄武门与语平生因调之曰何名之长而意之短此时世长未尝入秦邸存中葢误以髙祖为太宗唐书孔颖达元字仲达不云字颖达也存中素名不妄而所取证咸抵牾若是葢全凭记忆不检册书考之前辈往往有此病也惟诸人史不载字者王太常谓可补当时之阙诚然第以相时律之政恐不皆实纪耳（于志宁字仲谧李元道字符阳蔡允恭字克让许敬宗字延族刘孝孙字德祖葢文达字文达）
 　　武曌以淫牝秽乱唐室实旷刼所无之变而一代英才杰士俯首臣伏无敢声其罪者独骆宾王广陵一檄词严义正足寒猾贼之胆葢唐初第一流人物也而生蒙浅躁之讥死罹怨望之讪史氏因循置于文苑并其字失之遂令邑中祀典千载寥寥往余籍弟子员日尝以白督学建安滕公滕公急材甚业举行会擢任去不果苏观察君禹继至雅是余论即移文祀骆于乡此举不特为当时节士伸寃亦为万古词场吐气也
 　　唐郗云卿云宾王仕髙宗至侍御史天后临朝数上书讽諌得罪贬临海丞遂与李敬业起义广陵然则宾王劲气直节始终无毫髪可议自裴行俭惑众于先魏元忠助桀于后致忠义之操久湮不白自是人间世一大缺陷余不得不明目张胆言之匪以同里故也
 　　唐人称宾王上书讽谏武氏得罪必责其复辟庐陵之故不然何以称讽谏何以致得罪而宾王又何以遂与敬业起兵也
 　　用修云孔北海大志直节而与建安七子并称骆宾王劲辞义举而与垂拱四杰为列以文章之末技掩其立身之大闲可慨也君子当表而出之杨氏此论甚公然谓大闲掩于末技恐不应尔妖牝窃唐举唐臣子颂德恐后自宾王一檄痛责其奸大声其恶曌虽漏网千载下罪孽歴歴即轘磔都市不过何云末技且当时从敬业起事讵止宾王一人今皆湮没无闻而宾王以一檄故名流天壤谓文章传气节乎气节重文章乎
 　　宾王起义人所共知而不知其奉母至孝集中三与上官启皆以捧檄负米为言至裴行俭辟为记室则辞以母老不堪逺行情致酸楚词旨真笃字字滴泪即李令伯表不过也道王命以自陈则抗言不答半千谕以干进则守道不回凡宾王操履类出唐文士上遗集班班学者徒泥裴语何哉
 　　骆答裴书云义士期于壮夫忠臣出于孝子旣不能推心奉母亦焉能死节事人骆之器识如此而裴以为浮躁浅露彼方陈力牝朝讵相入哉（裴虽死髙宗末实武后用事世）
 　　凡称知人者知其人臧否邪正耳穷达修短则姑布子平小术君子不道也裴行俭以器识短王杨四子幸而偶中至今儒者乐道之巵言云裴所称王勮王勔苏味道皆覆身窜籍何以优劣四子余谓此不必辩使勮勔果有竒节卓行即裴言不中吾犹以为确论今徒以位遇通塞为验则裴所见真姑布子平之术耳况勃等即如裴论不过浮浅小节而味道辈摸棱邪谄荣宠牝朝器识何在裴之取舍如此其足以溷词场欺达者哉
 　　方万里云裴俭以富贵骨相取人而文以器识之说吾未见其能合于四子也宾王一檄气葢万古虽败何伤杜尔曹身与名俱灭不废江河万里流旨哉
 　　史称骆宾王失职鞅鞅遂与徐敬业起兵夫孽后临朝罗织万态即狄仁杰辈尚诬以反况宾王倡义杀身欲加以罪宁足据乎且文人失意愤悱其常屈平怀沙贾生夭折后世咸悼其忠宾王首倡大义庸可以此訾之骆集十卷今存自畴昔书愤二章外无一鞅鞅语至忠孝气谊浡郁诸制作间有足异者详见别条
 　　万厯戊子秋苏君禹行部婺中余特为宾王上事云窃见故唐临海县丞义乌骆宾王劲气髙风瑰材絶行文词冠代志业超羣挺生景龙垂拱之辰骤揭天寳开元之轨雕章绘句则雾卷霞舒授简挥毫则星流电扫杨卢逊其浑博沈宋范以驰驱逃荣上裴行俭之书陆沈靡悔洁己拒员半千之请壁立难攀至孝笃于平生孤忠竭于始仕微官奉母任武功簿而不辞直道事人谪临海丞而愈奋值牝晨之司国三纲斁而九法沦偕勲胄以勤王片檄呼而大众集慨一抔之黄壤问六尺之遗孤歴数屠兄杀子之奸元凶褫魄亟发酖母弑君之恶巨猾寒心旣已首建义旗将裂渠魁于七庙不幸身膏逆刃尚飞灵爽于千秋伟哉国士无双讵谓文人寡行痛史氏因循弗搜罗于谊烈乃邦人寡陋迄罢享于烝尝诚万古不白之沈寃实一代当兴之巨典伏惟褒録遗忠阐扬大节亟修废坠广励风猷俾乾坤壮气昌明于崇正之朝海甸英魂振励于右文之日云云以论宾王事附载此（今宾王已祀郡城余尝集骆诗文闗渉者并昔人遗论为骆侍御忠孝辩有他刻）
 　　少室山房笔丛卷八
 　　●史书占毕五

 　　○杂篇上
 　　玄黄之间事变脗合者古今实繁乃前人之采述一何寡也自明诸荐绅先生博雅君子稍稍留意若余冬序録艺苑巵言详矣然率异代也余偶读六朝诸史得事之符节者若干条漫録于左以资谈噱其已见二书及世说语林一门并载者与夫事仝代异者咸置弗收至于诸代当以次渐及焉（小说家仝者并附）
 　　齐武帝子巴东王子响要直阁将军董蛮同行帝为易名仲舒因戏曰今仲舒何如昔仲舒对曰昔日仲舒出自私庭今日仲舒降自天帝以此言之胜昔逺矣梁武帝子西昌侯藻遣蜀人李膺奉使入都帝戏谓曰今李膺何如昔李膺曰今胜问之曰昔事桓灵之主今逢尧舜之君大为击节
 　　晋桓温有大志不时就叹曰为尔寂寂为文景所笑王融年三十急欲为公辅尝叹曰为尔寂寂邓禹笑人温寻卒融亦被收
 　　宋颜师伯与孝武摴蒱孝武掷得雉谓必胜师伯次得卢亟取子敛之曰几作卢遂输直百万梁韦叡与曹景宗摴蒱景宗掷得雉叡次得卢遂取子反之曰异事遂作塞亦输直百万叡（钱出昌义之稍异）
 　　晋王弼数侮郑康成忽夜闻履声见一人入合中自称郑玄数弼曰君年少何以穿凿文句而妄讥老子也弼恶之俄病卒魏刘兰排毁董仲舒忽有人葛巾野服直入兰读书处谓曰君自是学士何为苦相排毁义理短长竟谁在而无礼见凌也今召卿往兰寻卒
 　　晋谢据好上屋熏鼠男胡儿都不知闻人道作此者辄戏笑之前后不一谢公因语次谓曰世人以谤中即言我亦共为尔胡儿大悔失言谢康乐父不慧而灵运好臧否人一日同宣逺登车盛欲扬搉宣逺澘然曰秘书蚤世外议亦互有异仝灵运论遂衰止
 　　齐刘祥遇褚渊入朝以腰扇障面祥曰作如此举止羞面见人扇障何益渊怒曰寒士不逊祥曰不能杀袁刘焉免寒士谢超宗遇褚渊送客堕水超宗大笑曰投畀河伯河伯不受渊嗔曰寒士不逊超宗曰不能卖袁刘焉免寒士
 　　晋王敬伦风姿似父作侍中公服从大门入桓公望之曰大奴固自有鳯毛宋谢鳯子超宗尝作殷淑仪诔帝大嗟赏谓谢庄曰超宗殊有鳯毛按谢事在王氏后今世率称谢而不及王余意鳯毛谓灵运耳南史灵运子鳯蚤卒不言能文章以刘道隆犯讳故此语独传如敬伦父岂亦名鳯耶
 　　宋沈庆之不肯北伐文帝强之庆之曰耕当问奴织当问婢陛下谋白面书生事何由济师竟无功魏邢峦不欲围锺离魏主诘之峦对曰耕则问田奴绢则问织婢臣旣谓难必无克理城果不拔
 　　吴孙皓劝晋武帝酒曰昔与汝为邻今与汝为臣上汝一杯酒愿汝寿万春宋王歆之赠刘邕歌曰昔与汝为臣今与汝比肩旣不愿汝酒亦不愿汝年
 　　宋中书舍人狄当周赳诣张敷先旁设二床去壁三四尺二客就席数呼左右曰移我床逺客赳等失色而去齐中书舍人纪僧真以武帝命诣江斆登榻坐定斆便命左右曰移吾床让客僧真丧气而退又王僧达焚路太后弟所坐床亦类
 　　齐侯景出镇河南谓神武曰今握兵在逺人易为诈所赐书背乞加微点神武卒世子澄以书征之书背无点遂不至发兵反隋髙祖与汉王谅约凡玺书征召敕字傍别加一点髙祖崩太子广以书征之以敕字无点遂不至发兵反
 　　宋檀道济伐魏叔孙建以轻骑邀其运道道济夜聚沙覆之米唱筹量之魏谍以为粮也因杀告者道济全军而返周贺若敦伐陈侯瑱以舟师断其粮援敦聚土营内以米覆之集诸营军士各持囊诣官司若请给者陈人信之全军而返
 　　宋陆修静以白羽扇遗张融曰此旣异物以奉异人齐髙帝以白羽扇遗孔灵产曰君有古人之风故赠君古人之服
 　　齐明帝以漆烛盘赐傅昭曰君有古人之风赐君古人之物梁昭明以瓠食器赐刘杳曰卿有古人之风故赐卿古人之器（四事大同葢六朝口语类尔前以羽扇事仝故各类）
 　　晋向秀注庄子妙析竒致大畅玄风唯秋水至乐二篇未竟而秀卒秀子幼义遂零落然犹有别本郭象见秀义不传于世遂窃以为巳注乃自注秋水至乐二篇又易马蹄一篇其余众篇或定点文句而已又髙平郗绍作晋中兴书数以示何法盛法盛有意图之谓绍曰卿名位达不复俟此延誉我寒士无闻于时如袁宏干寳赖有著述流声宜以为惠绍曰一生苦心具在于此非吾子之所能夺也遂勿与法盛衔之绍书成藏于斋内厨中法盛诣绍会绍不在直入窃书绍无兼本遂行何书（何事别无考或未必尽然第向以别本而存绍无兼本而没此当知也）
 　　梁贼宋子仙破会稽得庾肩吾欲杀之先谓曰吾闻汝能作诗今可即作若能将贷汝命肩吾操笔便成辞采甚美贼释之齐獠贼执张融将杀之融神色不动方作洛生咏贼异之而不害（世讥赋诗退虏余尝集此例十数为吾党解嘲）
 　　齐何恢有妓张耀华美而有宠阮佃夫求之恢曰恢可得此人不可得也阮遂讽有司以公事弹恢罢之晋石崇妾緑珠美孙秀命使求之崇悉出诸妾数十使者曰奉命求绿珠他非所欲崇勃然曰此人不可得也秀遂以事害崇
 　　宋范晔作和香方序曰麝本多忌过分必害沈实易和盈斤无伤零藿虚燥詹唐黏湿甘松苏合安息郁金之属并被珍于外国无取于中土又枣膏昏钝甲煎浅俗非唯无助于馨烈乃当弥增于尤疾也所言悉以比类朝士麝本多忌比庾仲文零藿虚燥比何尚之詹唐黏湿比沈演之枣膏昏钝比羊玄保甲煎浅俗比徐湛之甘松苏合比慧琳道人沈实易和自况又卞彬为禽兽决録目禽兽云羊性淫而狠猪性卑而率鹅性顽而傲狗性险而出皆指斥贵势其羊淫狠谓吕文显猪卑率谓朱隆之鹅顽傲谓潘敞狗险出谓吕文度其险诐如此又虾蟇赋云纡青拖紫名为蛤鱼比令仆也又云蝌斗唯唯羣浮闇水为令史也
 　　湘东王徐妃以王眇一目常作半面妆其臣曁季江语人云萧溧阳马虽老犹骏可骑徐娘虽老犹尚多情齐祖珽乗老马常自号驑驹又与寡妇某通常令左右呼娘子其友人诮之曰老马十岁尚号驑驹一妻耳顺强呼娘子（李献吉徐娘老去风情在用此事见梁元徐妃传）
 　　齐范元琰以园蔬为业尝出行见人盗其菘元琰遽退走母问其故具以实答母问盗者为谁答曰向所以退畏其愧耻今启其名愿不泄也于是母子秘之或有涉沟盗其笋者元琰因伐木为桥以度之自是盗者大惭一乡无复草窃又郭原平宅上种竹夜有盗其笋者原平遇见之盗者奔走坠沟原平乃于所植竹处沟上立小桥令通又采笋置篱外邻里惭愧无复取者（又沈道处遇人盗菜并笋事絶类但沈则市笋遗盗故附此）
 　　齐解叔谦母有疾夜于庭中稽颡祈福闻空中语云得丁公藤为酒便差即求访至宜都见山中一老公伐木问之答曰丁公藤也叔谦便拜伏流涕此公怆然授以四段叔谦受之顾视此人不复知处又滕昙恭年五岁母杨氏患热思食寒瓜土俗所不产昙恭衔悲哀切俄过一桑门问其故昙恭具告桑门曰我有两瓜分一相遗还以与母举室惊异寻访桑门莫知所在王俭时随僧虔在郡号为滕曾子又同时宗元卿有至行乡里宗事号宗曾子又蔡昙智乡里号为蔡曾子皆齐人也
 　　宋张畅常念持观音南谯之构逆也畅不从王欲害之夜梦观世音曰汝不可杀畅遂不敢害及王败畅系狱诵观世音经千遍锁寸寸断狱司易之复断吏因释之又太原王玄谟北征失律军法当死梦人谓之曰汝诵观世音千遍可得免祸诵满千遍将就戮将军沈庆之谏遂免（并后俱出太平广记相类颇众以方外恐不皆实略举二条）
 　　吴人陆晖系狱分死乃令家人造观音像冀得免死临刑三刀其刀皆折官问之故答云恐是观音慈力及看像项上乃有三刀痕现因奏获免（按吴地名盖亦六朝人也）
 　　东魏孙敬德天平中定州募士奉释教尝造观音像自加礼敬后为刼贼所引不胜拷楚忽梦一沙门令诵救生观世音千遍执缚临刑诵念数满刀自折为三段肤颈不伤三易其刀终折如故丞相髙欢表请免死及归覩其家观音像项有刀迹三（此类约十数则不备録）
 　　后魏范阳寺僧失其名诵法华为常业初死权殓堤下后改塟骸骨并枯唯舌不坏又雍州有僧诵法华隐白鹿山感一童子共给及死置尸岩下余骸并枯唯舌不朽此例颇众第举二事槩之
 　　晋羊祜三岁时乳母抱行乃令于东邻树孔中探得金环东邻人云吾儿七岁堕井死曾弄金环失其处所乃验祜前身东邻子也又何靖有一女数岁而亡女始病时弄小刀子母夺取不与伤母手丧后一年又产一女年四岁谓母曰前时刀子何在母曰无也女曰昔争刀子故伤母手云何无耶母甚惊怪告靖靖曰先刀子犹在不母曰在靖曰可更取数刀子合置一处试之女见大喜即取先者（又广记文澹事絶与羊类以唐人故不録）
 　　晋干寳父莹有宠婢母甚妬之及莹亡遂生持婢葬于墓寳兄弟尚幼不知后十余年母丧开墓而婢伏棺如生载还经日乃苏言其父恩情如旧旣而嫁之生子又义熙四年琅琊人陈朗婢死已葬府史夏假归行冢前闻土中有人声怪视之婢曰我今更活为我报家其日已暮旦方开土取之强健如常又汉杜锡家葬而婢误不得出后十余年开冢祔葬而婢尚生问之曰其始如瞑目自谓当一再宿耳初婢埋时年十五六及开冢后姿质如故更生十五六年嫁之有子（又博物记载汉一宫人事仝已载二酉缀遗中此事与前切类第非六朝故録后）
 　　宋浦阳江有琵琶圻圻有古冢堕水甓有隐起字云筮吉龟凶八百年落江中谢灵运取甓诣京咸传视焉乃验龟繇古冡已八百年矣（见水经）东京丰都市掘得冢得铭云筮道居朝龟言近市五百年间于斯见矣当时达者叅验是魏黄初二年所葬也（朝埜佥载）又梁任昉得古墓铭云龟言土蓍言水甸服黄锺启灵趾瘗在三上庚堕遇七中已六千三百浃辰交二九重三四百圯歴代无知者至唐郑钦悦始辨之详载别刻右见异闻集虽唐事实出六朝
 　　后魏天赐中河东人张恩盗发得冢得志云我死后传子孙二千年困于恩恩得古钟磬皆投于河（史系）后魏髙流之为徐州刺史决滹沱河水绕城破一古墓得铭曰吾死后三百年背底生流泉赖逢髙流之迁吾上髙原流之为造棺椁衣物取其柩而改葬焉（朝野佥载）又广记开元中江南大水侍御史邬载见道傍古墓水溃其穴命迁于髙原旣发墓得铭云尔后一千年此地化为泉赖逢邬侍御移我向髙原校其年果千岁矣（此酷与髙流之事类以唐时故附后）
 　　晋皇甫谧隐居不仕眈翫典籍至忘寝与食时人方之好色谓之书淫梁刘峻从桑干还自谓所见不博更求异书闻京师有者必往祈借清河崔慰祖谓之书淫
 　　宋刘穆之目览词讼手答笺牍耳行听受口并酬应不相叅涉悉皆赡举隋刘炫左画圆右画方口诵目数耳听五事同举无遗失（二事人多不信然亦未必尽诬或传之太甚耳）
 　　晋陆机初入洛次河南偃师时直结阴望道左人居因往投宿见一年少置易投壶与机谈机无以抗旣晓便去税骖逆旅问妪妪曰此东数十里无村落正是山阳王家冢墓耳机还睇昨路空野霾云拱木蔽日知所遇者信王弼也又陆云独行偃师中忽见一家墙院整峻云时饥乏因而请前见一年少二十余风姿可嘉论叙平生不异于人寻共说老子极有辞致云出临别语云我山阳王辅嗣也云出门还望向处正是一冢比至家已经三日右二事俱出异苑不应陆氏兄弟同时见鬼当是一事记者讹作二人耳
 　　陈后主在东宫集官僚置宴时造玉柄麈尾新成后主亲执之曰当今虽复多士如林至于堪捉此者独张讥耳即手授讥其后后主嗣位讥为东宫学士后主尝幸钟山开善寺召从臣坐于寺西南松林下敕讥竖义时索麈尾未至后主敕取松枝手以属讥曰可代麈尾顾羣臣曰此即张讥后事
 　　梁刘之遴在告常寄居南郡忽梦前太守袁某谓曰卿后当为折臂太守即居此中之遴后牛奔堕车右手偏直不复得屈伸旣而连典此郡晋羊祜葬亲遇术者云墓于法当出天子祜恶之遂掘损其墓术者再过之云尚当出折臂三公祜后堕马折臂果至三公
 　　晋谢玄与苻坚相拒淝水玄使谓坚请退军济师以决胜负诸将不可坚曰俟彼半渡我以鐡骑蹙之蔑不济矣军旣退不可止遂大败秦由是亡后周尉迟迥伐隋文使子惇与韦孝寛相拒沁水惇布陈二十余里麾兵小却欲俟孝寛众半渡而击之孝寛等乗其兵却鸣皷齐进士皆一当百惇众大败迥由是遂亡
 　　苻坚伐晋至淝水大败闻风声鹤唳皆以为晋兵齐沈攸之率众东下战败其子元琰奔还闻城外鹤唳皆以为军声
 　　晋桓温伐李势战于笮桥不利将退兵适军中误鸣进皷士殊死鬬遂克之宋世祖伐元凶幼战不利适劭将鲁秀误鸣退皷遂克之
 　　晋干寳撰搜神记时人称之曰卿可谓鬼之董狐元魏使李骞入梁见佛寺傍执板笔者谓之尸头骞曰此僧之董狐也又六朝人撰酒经时谓酒之南董黄长睿号书之董狐
 　　吴孙皓宠姬张氏死思其色使巧工刻木作美人形像常置坐侧隋炀帝爱柳■〈巬，言代夫〉刻木作其形毎饮酒必置坐隅孙皓时晋己革命吴亦遂亡故附此
 　　少室山房笔丛卷九
 　　●史书占毕六
 　
 　　○杂篇下
 　　汉唐而下史籍所书有一事讹而二之者有二事混而一之者有一事传而余悉冺者有一事实而余皆虚者有二事类而无一实者即更仆未易悉数漫举数则以例其余
 　　魏时殿前钟忽大鸣震骇省署华曰此蜀铜山崩故钟鸣应之也蜀寻上事果云铜山崩时日皆如华言又中朝时有人畜铜澡盘晨夕恒鸣如人扣以白张华华曰此盘与洛钟宫商相谐宫中朝暮撞故声相应可鑢令轻则韵乖鸣自止也依言即不复鸣按此必一事记者讹而二之
 　　吴东阳樵夫入山遇大龟作人言因缚之献孙权龟路与老桑共语旣至权命烹之焚柴万车如故诸葛恪曰当以老桑煮之如言立烂又张华斑狸事狸亦与华表共语雷焕识之遂得狸本形二事不应絶肖恪或近实华当由博识附会耶
 　　汉武游上林见一好树问东方朔曰名善哉帝阴使人识其树后数岁复问朔朔曰名为瞿所帝曰朔欺久矣名与前不同何也朔曰夫大为马小为驹长为鸡小为鶵大为牛小为犊人生为儿长为老且昔为善哉今为瞿所长少死生万物败成岂有定哉帝乃大笑又武帝幸甘泉长平坂道中有虫赤如肝头目口齿悉具先驱驰还以报上使视之皆莫能识时东方朔在属车中令往视焉朔曰此谓怪哉是必秦狱处也上使按图果秦狱地上问朔何以知之朔曰夫积忧者得酒而解乃取虫置酒中立消赐朔帛百疋按朔以虫为怪哉即名树为善哉意也滑稽之旨即事可知即虫或秦狱寃气所结而怪哉之名则朔诡撰欺帝无疑使异时再遇此虫不知易何名号矣又汉武故事东都献短人名巨灵见朔曰王母种桃三千年一实此儿已三偷之而洞冥记记一女人爱幸于帝名巨灵常出入唾壶中朔见之巨灵遂飞去二巨灵一男子一妇人迹俱诡异又并与朔狎或谓必有一伪余直以为皆乌有耳
 　　朝野佥载云唐初兵部尚书任环敕赐宫女二女皆国色妻妬烂二女头髪秃尽太宗闻之令尚宫赍金缾酒赐之云饮之立死环三品合置姬媵尔后不妬不须饮之若妬即饮柳氏拜敕讫曰妾与环结髪夫妻俱出微贱更相辅翼遂致荣官今多内嬖诚不如死遂饮尽然非酖也旣睡醒帝谓环曰其性如此朕亦当畏之子其奈何因敕二姬令于别宅中安置又国史异篹云房玄龄夫人至妬大宗将赐美人屡辞不受乃令皇后召夫人语以媵妾之流令有常制且司空年近迟暮帝欲有优崇之意夫人执心不回帝乃令谓曰宁不妬而生宁妬而死曰妾宁妬而死乃遣酌一巵酒与之曰若然可饮此一酖一举便尽无所留难帝曰我尚畏见何况于玄龄右二事絶类不应太宗屡赐大臣侍姬又屡以药酒恫喝其妻而其妻又俱饮之也玄龄妻卢氏当房病困尝剔目以自誓而晩节至斯可谓生平尽废若此事则余直以卢有妬声好事遂因环妇嫁名房妻耳不然太宗之术弗效于柳而复试于卢何不惮烦哉
 　　后汉书云孝女叔先雄犍为人父泥和永建初为县功曹县长遣泥和拜檄谒巴郡太守乗船堕湍水尸丧不归雄感念号泣心不图存常有自沈计家人毎防闲之经百许日稍懈雄因乗小船于父坠处恸哭自投水死弟贤其夕梦雄告之却后六日当共父同出至期伺之果与父相持浮于江上按此事与曹娥同出后汉范史同传今曹娥以邯郸蔡氏赏识盛传而此事絶无知者故特详之
 　　谅辅字汉儒仕郡为五官掾时夏大旱太守出祈祷山川连日无所降辅乃自暴庭中期日中不雨乞以身塞无状于是积薪柴聚茭茅以自环构火其傍将自焚焉未及日中时而天云晦合须臾澍雨一郡沾润此亦与戴封同世而人罕知并録之辅时为尤难也
 　　汉末刘平遇盗扶持其母奔走逃难兄仲遗腹女始一岁平抱仲女而弃其子母欲还取之平不听曰力不能两活遂去不顾此事亦见后汉书列传在邓攸先其失则甚之矣
 　　天寳中汉州雒县尉张涉自举日试万言诏中书省试涉令善书者二十人各操纸执笔就席环庭而坐但占题目身自巡歴依题口授言讫即过周而复始至午后诗成七千余字仍请满万宰相云七千可谓多矣何必须万具以状闻勅赐缣帛拜太常丞直广文馆时号张万言右见唐语林又唐诗纪事长沙王璘彖词学富赡崔詹事亷问表荐于朝先试之使廨璘请十书吏皆给笔札璘口授十吏笔不停缀首题黄河赋三千字复为鸟散余花落诗二十首授笔而就时忽风雨暴至数幅为回飙所卷泥滓沾渍璘曰勿取但将纸来纵笔一挥斯须复十余篇矣未亭午巳七千余言时路嵓当轴遣一介召之璘曰请俟见帝嵓大怒亟奏废万言科璘仗策归放旷杯酒间恒自称日试万言王某云右唐二事絶类皆试万言皆至七千而止璘未亭午已就较张尤速乃张竟获官而璘徒步当事者固有洪隘然亦孰非命也王勮草五王册文命五吏执笔分写顷刻俱就与二事亦颇侔今所试不传固宜第他什亦无存者信疾行无善迹也
 　　王长公巵言所载卧冰种玉射石望尘等事并其姓皆符合可谓至竒陈心叔名疑略仝余推此更得数事如汉张良称三杰唐张说亦称三杰（见玄宗诗云赤帝收三杰）蜀张飞敌万人秦张蚝亦敌万人（苻秦邓羌张蚝咸称万人敌见史书）扬雄草太玄经而杨泉亦草太玄经（见马意林）杨杰号无为子而杨绘亦号无为子（见瀛奎律髓释梵类）瘗子之郭前有巨后有世通（见南史孝友传）分身之葛前有玄后有从周（葛仙公见神仙传葛从周号分身将见清异録）遇仙之王前有质后有积薪皆观碁也去妇之王前有欢后有季友皆勤学也（为妇所弃也欢事见颜平原判语季友事见杜工部歌行所谓河东女也）采薪读书之刘前贞素后仁轨闭户读书之刘前孔昭后士元（孔昭画字士元焯字）逃儒入释者梁彦和逃释入儒者唐希仁六用并行者宋穆之五事仝举者隋光伯皆刘姓也而百药药师二李咸窃杨素之姬士衡士龙二陆互见王弼之鬼尤为可笑至武与膑并善兵著书并曰孙子而孙绰书亦曰孙子奭与衍并善辩著书并曰邹子而邹阳书亦曰邹子此例颇众若睢蠡仲淹三范并变姓名咸着声绩又千古异闻也（晋书王欢传与颜稍异彦和勰字希仁轲字也）
 　　古今字号之仝尤有竒者并识之
 　　号浮休之张前有文成后有芸叟（唐张鷟宋张舜民并号浮休子见史）称紫芝之俞前有秀老后有玉吾（宋诗人俞秀老元文士俞琰并紫芝）中山之刘前禹锡后子仪（一唐一宋并名刘中山集）东莱之吕前居仁后伯恭（一祖一孙并以东莱名集）少室山人之李有布衣有拾遗（李荃隐居不仕李渤征为拾遗并有斯号）石林居士之叶有尚书有少保（一吴县人位至执政见宋史一松阳人官至尚书见一统志皆名梦得皆徙湖州皆博学著书）集花蕚之李前尚正后子大（唐李尚正兄弟三人宋李洪五人俱有花蕚集）封花蕋之徐前衍母后昶妃（俱为蜀人见郎瑛类稿或云后花蕋费姓俟考）至李义府呼李猫李德柔亦呼李猫尤可笑也（见南唐近事）汉两子夏两子云（杜钦杜邺俱字子夏扬雄谷永俱字子云）并能文两子夏又同姓且同时也宋两方叔两功父（一方叔李定孙一方叔李豸字一功父郭祥正一功父张南湖）并能诗二方叔又同姓且仝时也宋又有两张子厚（其一闗中人号横渠者其一见吕居仁诗话是吴中人亦举进士尝为欧阳棐书六一庐山髙诗见石林诗话）两张子野（俱名先俱天圣间进士俱能诗俱寿考一博州人号张三影一吴兴人见齐东埜语）
 　　韩文公有二一唐昌黎一南唐熙载熙载去宋近像传于后世遂以为昌黎（此与陈孟公事生前身后可作一确对也）
 　　两京房俱术士两刘歆俱儒生两龚遂俱郡守两韩信俱武略俱封王俱亡国两张禹俱文学俱封侯（一安昌一安乡）俱享年造物之巧如此（光武纪受尚书于许子威刘歆着五行传）
 　　二王乔皆得仙世知之二刘商皆得仙则人罕知也二王匡皆为将世知之二刘茂皆为将则人罕知也二王褒皆能文世知之二刘德皆能文则人罕知也然又有三王乔三刘商三王匡三刘茂五王褒三刘德异哉（此例古今颇众详余仝姓名考中往读路史十数人常以为骇近乃知其疎也）
 　　向歆本父子然刘植传子名向兄歆字细君则歆伯向侄也两刘仲一髙祖兄一光武兄皆同胞皆不类王商有七汉四人王吉有五汉三人（俱详仝姓名考）
 　　妇人事尤有酷类异常者弑君之姜前有文后有哀杀子之武前有曌后有惠淫乱之冯前有文明后后有孝文后皆同代二冯二姜又同族也春秋事人共知二武杀子俱见传惠妃之恶不减骊姬非玉环可望以早夭人罕知二冯各见魏书然蜀有两花蘂夫人一王衍母随衍入唐一孟昶妃随昶入宋皆徐姓皆能诗皆亡国皆不善终窍合乃若此哉（花蘃详郎瑛类稿一云费氏）
 　　古今事酷类更有甚者汉两严遵一字君平一字子陵皆髙士又皆易姓（始皆庄姓避讳易严见传）皆二名君平一名尊子陵一名（允亦见传中）两樊崇俱贼帅一赤眉一尤来两李育俱贼将一王郎一公孙又皆一归附一灭亡唐两李光进一光弼弟一光颜兄皆为将皆假节皆兄弟有战功又皆名为兄弟所掩宋两李定一弹子美一弹子瞻所害皆文士皆正人皆苏姓又皆下狱几死此数人者其世代同名姓同人品同事实同一至于是何其异哉（李定劾苏舜钦见朱子语録甚详笔谈又有夷将李定亦熙宁时又见刘备李通传共五李定）
 　　世知冯妇之男子而不知许负之妇人也（见三国志刘焉传末汉封明雌亭侯）世知王圣之妇人而不知孟光之男子也（王圣汉安乳母擅权当时宦官有王圣然不甚着孟光梁鸿妻外蜀孟光见三国志有传）三李平一妇人二男子俱贵显（一汉武帝婕妤一刘蜀大臣一元魏名将）四巨灵二男子二妇人俱怪神（一仙掌巨人一东都短人一汉武宫妃一九元真母见路史）
 　　宋制科题有尧舜汤禹所举如何乃汉时宫中谒者赵尧举春李舜举夏倪汤举秋贡禹举冬各职天子所服也又汤周福阼乃张汤杜周也当时士子以唐虞三代为对遂无一合者（见沈氏寓简又医家有二扁鹊二雷公详别则）
 　　世知仲尼文宣王而萧子良长孙稚亦皆文宣王也延岑号武安王在忠义前刘嘉封汉中王在昭烈前今但知玄德云长刘仲谥鲁哀公朱建称平原君皆在后尤僻也（文宣见路史余并见两汉书又李光弼岳飞俱谥武穆岳与诸葛又俱谥忠武）
 　　先仲尼称圣于鲁者臧纥后仲尼称圣于鲁者展禽又杨震在汉称夫子而李固弟子亦七十二人萧颍士在唐称夫子而权德舆门生亦七十二人（展禽至孟始以圣称）
 　　西京杂记有杜陵杜夫子三十国春秋有舞阳杜孔子称名之类一至于此记谓杜奕棋天下第一葢其徒尊之若抱朴子所称棋圣之类然拾遗素称诗圣又称集大成又自称杜陵曷若夺此称还吾子美不尤称情耶（又庄忌称夫子是字）
 　　颜回为羌帅曽参为市人已见前载称颜子者黄宪外谢尚徐陵周续之皆六代人也称曾子者张覇外宗元卿蔡昙知滕昙恭皆一时人也（南齐人俱见南史列传又陆云亦称颜子）
 　　兵家有十哲僧家亦有十哲皆能诗者畵家亦有十哲皆散见诸书人多不备録又唐举场有十哲又权德舆门生七十二中十人登辅相为十哲尤可笑也
 　　三杰有三汉诸人外唐吴少微富嘉谟谷倚皆文人张说源干曜宋璟皆宰执三君亦三（一即陈蕃等二见名疑）三髙有二（何点及范蠡等）三少有四（已见名疑）
 　　四友有四周文王外吴太子孙登四友诸葛恪张休顾谭陈表晋王敦王澄庾■〈颽，欠代风〉胡母辅之唐李峤杜审言崔融苏味道四皓亦有二商山外六朝徐伯珍兄弟四人皓首相对号四皓四公子二（一战国一梁时）四豪外有四英（诸葛亮等）四杰外有四俊（员半千等见史及唐诗纪事）
 　　五老有二唐曹松等五人登第皆年七十余号五老榜在宋耆英前五侯二俱东汉一王氏一宦官
 　　七子不始建安郑公孙黑强与六大夫盟谓之七子七贤不始竹林后汉书袁秘等七人以身扞刃救郡守皆死褒曰七贤又七贤过闗是李白张九龄王维郑虔张说李华孟浩然又七贵亦二己见名疑
 　　唐虞八元八恺周八士晋八王外汉八俊八顾八及各二（详党锢传）晋则八达有三（并见名疑）然晋又有八伯郄鉴为方伯阮放为宏伯卞壸为裁伯蔡谟为朗伯胡母辅之为达伯阮孚为诞伯刘绥为委伯羊曼为黠伯见曼传（顾厨俊及独八厨不再见）
 　　著书名姓相类如三孙子三邹子皆世所共知又名各不同不足相乱然有不可不辩者二孔甲一黄帝史一仲尼孙俱著书俱名盘盂一载汉艺文志一附孔丛子中今艺文志之盘盂不传而孔丛子之盘盂传世遂以后之盘盂传前之孔甲非也二牟融一汉大尉一汉布衣俱著书俱名牟子一载隋艺文志一附弘明集中今艺文志之牟子不传（意林所载尚百余言）而弘明集之牟子传世遂以释之牟子传儒之牟融亦非也（又夏帝名孔甲而唐诗人有牟融尤竒孔丛之盘盂疑崇文目误而弘明牟子余疑为伪言俱有辩）
 　　医家二扁鹊一黄帝时人一战国时人二雷公一黄帝时人一赵宋时人按战国秦越人明洞医道世以其与黄帝时扁鹊类因以为号今所传难经乃秦越人作非扁鹊也宋雷斆撰炮炙三卷人多不知其名但以素问有雷公为黄帝弟子遂以炮炙即黄帝时雷公撰其人与事酷类有如此者今二书盛行黄帝时扁鹊宋之雷公殊没没因详识此以例其余按隋志有雷公注神农本草四卷此当是伪托黄帝时者非宋人也汉志经方类有秦始皇帝扁鹊俞附方三十卷此当是黄帝时扁鹊然亦依托未必真也
 　　世率以东汉无二名者亦不尽尔苐以不甚显故人罕知余读后汉书及通鉴得数十人识于后
 　　西门君惠（王莽时劝刘秀反者见鉴）
 　　丘灵举（字季知见王柔传注余二名者多字）
 　　力子都（亦莽时羣盗东海人）
 　　刘文伯（即卢芳也）
 　　刘子舆（即王郎也）
 　　刘侠卿（刘盆子尝为侠卿牧羊）
 　　邓仲览（延岑将见鉴建武五年）
 　　迟昭平（平原女子见鉴王莽地节元年）
 　　储大伯（光武大夫说鲍永者）
 　　焦仲卿（见乐府）
 　　彭子厚（彭宠侄）
 　　彭兰卿（亦彭宠侄并见后汉宠传）
 　　刘盆子
 　　苏不伟（见后汉书与苏章同传）
 　　费长房（后汉书方术传）
 　　蓟子训
 　　谢夷吾
 　　樊志张
 　　计子勲
 　　王和平（自费长房至此六人并见方术诸传）
 　　曹世叔（曹大家夫）
 　　刘长卿（妻见列女）
 　　陈文矩（见列女类李氏夫）
 　　卫仲道（蔡琰先适夫见董祀妻传）
 　　刘騊駼（见文苑刘珍传）
 　　卿仲辽（见黄香传）
 　　叔孙无忌（见方术赵彦传）
 　　鲁女生（附华陀传末）
 　　冷寿光（附华陀传末）
 　　刘景宗（见华陀别传附后汉书陀传注中）
 　　东郭延年（见甘始传道术士也）
 　　封君达（仝上）
 　　侯子道（见严光传注）
 　　韩怡休（韩伯休先名见侯传）
 　　谢季孝（见戴良传）
 　　虞都尉（渔阳大姓见冯鲂传）
 　　韩仲伯（见李熹传）
 　　李子春（仝上）
 　　曹破石（节弟见传）
 　　李曼卿（识命者见王郎传）
 　　董次仲（檀乡贼帅并下俱见光武纪注）
 　　士师郎（获索贼帅）
 　　梁安国（统孙附传）
 　　梁伯玉（冀子附传）
 　　梁不疑（冀弟）
 　　郑居业众之曽孙附传
 　　谢曼卿（见贾逵传）
 　　桓元卿（见桓荣传）
 　　刘能卿（见更始传）
 　　李子云（见逄萌传）
 　　马伯济（武兄附传）
 　　成翊世（见杜根传）
 　　尹不疑（单超传）
 　　徐匡钩（吴良传）
 　　戴次公（黄昌传）
 　　伏无忌（见后汉书序）
 　　董奉德（任末传）
 　　令狐子伯（王覇妻传）
 　　杨光宪（郑弘传）
 　　叔先泥和（列女叔先雄父）
 　　韩伯髙（见儒林薛汉传）
 　　澹台敬伯（仝上）
 　　孔长彦（见孔僖传又弟季彦）
 　　任文公（见方术传又父文孙）
 　　张伯路（见左雄传）
 　　刘文松（仝上）
 　　甄子然（见孔融传）
 　　临孝存（仝上）
 　　郝孟节（附方术王真传）
 　　苏伯阿（见光武纪纪末史论）
 　　王君公（避世墙东者）
 　　乐羊子（见列女传羊子名也）
 　　解奴辜（方术有传并下三人俱附见）
 　　曲圣卿
 　　寿光侯（注寿姓也则光侯当为名）
 　　编肓意
 　　严彭祖（见儒林董钧传）
 　　颜安乐（仝上）
 　　王延寿（文考赋灵光者）
 　　马日磾（与蔡邕同时）
 　　蔡少公（邓晨传）
 　　郑安世（来歙传）
 　　刘少公（刘永弟见传首）
 　　樊巨公（见刘演传）
 　　骏马少伯（见卢芳传夷人也常疑此类为字即此知其为名且谢夷吾等史皆载字甚明）
 　　东汉诸王侯无表故宗室二名者无考纪传附见者得数人
 　　刘延平（见清河王传又有常保虎威二人）
 　　刘子张（更始父见传）
 　　刘万岁（广宗殇王有传）
 　　刘元寿（见明帝十四年）
 　　刘德然（以下并见先主传）
 　　刘弘世（先主父）
 　　刘子敬
 　　刘元起
 　　刘安国（见济北王传）
 　　妇人二名者
 　　曹丰生（见曹大家传）
 　　刘贤得（阴城公主见顺帝五年注）
 　　友通期（梁冀妾见传）
 　　王伯荣（王圣女见杨震传）
 　　陈心叔名疑考据殊精洽然亦谓东汉三国无二名者葢因袭前人之说余读三国诸纪传二名者颇不乏第多东汉末人至鼎足之后则诚罕覩而传有（周生烈朱建平等固不尽无也又陈寿多以字为名今録其灼然者周生烈朱建平并魏志有传三国志传中二名者惟此二人）
 　　曹安民（操侄征张绣亡）
 　　娄子伯（见魏武纪破马超附裴注中）
 　　张平世（见先主传）
 　　吴子兰（仝上）
 　　王子服（同吴子兰皆与先主谋诛操者）
 　　刘子平（附见先主传注中）
 　　崔州平
 　　石广元（附见先主传注中）
 　　蒋义渠（见袁绍传）
 　　严白虎（见孙策传）
 　　皇甫坚寿（嵩子附传）
 　　马元义（张角将见嵩传）
 　　徐季龙（字开明见管辂传）
 　　刘奉林（仝上）
 　　单子春
 　　鲍子春
 　　王弘惠
 　　陈承佑
 　　华长骏
 　　管孝国（以上俱见管辂传注）
 　　杨阿若（见阎温传注）
 　　祝公道（仝上又孙宾硕自名嵩非字也）
 　　赵君安（庞烈妇父）
 　　庞子夏（并附魏庞涓传注庞烈妇夫也）
 　　庞娥英（妇人即乐府庞烈妇名附注甚悉）
 　　戏志材（魏谋臣见荀彧传）
 　　大抵东汉三国帝王将相皆单名二名者百中无一故虽以王延寿之才名马日磾之职位而思虑往往弗及若精心以求则纪传之中此尚未能尽也
 　　巵言谓汉诸侯王同名甚众而唐世尤繁聊撮大都于后但什之六七耳不能举其详也汉人以宗正失职故唐之宗正岂亦皆失职耶其与士庶同者计当数倍昭代宗室命名悉用竒字旨哉至如两李迨同行密迩而俱封延德郡王尤不可晓非史误则传刻之讹也（罗泌云唐诸王义成日琮而奉天又名之郁林曰恪而建王又名之此未熟唐史故以一二为竒傥徧考之则宗室仝名可胜计哉）
 　　五李恪（一郁林王一建王一越王孙一东平郡王一赵王孙）
 　　四李琛（一襄武王一蒋王子一许王子一赵王子）
 　　三李晟（一越王孙一纪王孙一犀浦尉封西平王者非宗室也）
 　　三李琮（一玄宗子一让王孙一义阳王）
 　　三李瑗（一庐江王一乐安王一许王孙）
 　　三李滋（一宋王一夔王一冯翊郡王）
 　　三李袆（一信安王一深王一遂王）
 　　三李瓘（一许王子一赵王孙一纪王孙）
 　　三李绅（一袁王二俱蒋王孙一史有传非宗室下仝）
 　　三李璋（一赵王孙一蒋王子一许王子又一见史）
 　　四李凖（一纪王孙一叅军一王城尉一大郑王孙）
 　　三李煜（一信安子一蔡国公一襄王又五代后王）
 　　四李顼（一汝州刺史一蔡王孙一蒋王孙一纪王孙）
 　　三李琳（一安德郡公一让王子一许王子）
 　　三李系（一越王一蒋王孙一成王子）
 　　三李绚（一衡王一霍王孙一南昌郡公）
 　　三李珪（一安乐郡公一陈王一赵王孙）
 　　三李诩（一信安郡公一江王孙一鸿胪卿）
 　　二李愔（一太宗子一宪宗子）
 　　二李寛（一太宗子一晋阳丞）
 　　二李鳯（一太宗子一江王孙）
 　　二李岘（一信安子一武宗子）
 　　二李瑶（一玄宗子一许王孙）
 　　三李咏（一宁王孙一代宗子一宁溪郡王）
 　　四李颍（一南安王一义乌丞一秘书一少监）
 　　二李环（一江王孙一济王）
 　　三李翊（一赵王孙一江王孙一纪王孙）
 　　二李伷（一宜春郡王一信州刺史）
 　　二李紌（一安定郡王一蒋王孙）
 　　二李泽（一赵王孙一濮王）
 　　二李悦（一琼王一赵王孙）
 　　三李纲（一南阳公一蒋王孙又一唐书有传）
 　　二李训（一颍川郡公一赵王孙一史有传）
 　　二李让（一纪王孙一余姚尉）
 　　二李构（一申王孙一杭州刺史）
 　　三李枢（一赵王孙一郑王孙一太原少尹）
 　　三李谋（一通王一江王孙一宁王孙）
 　　四李颙（一吏部常选一■〈鲁阝〉国郡公一纪王孙又太平广记妖狐类有叅军李颙又一蔡王孙）
 　　二李温（一江王孙一沈国公）
 　　二李仁（一中监一成王）
 　　三李演（一江王孙一宁王孙一临川郡王）
 　　二李慎（一纪王一高阳郡王）
 　　二李保（一吉王一吴国公）
 　　二李祯（一端王一雅王）
 　　三李建（一武威郡王一蜀王孙一资州司马）
 　　二李纯（一蒋王孙一资州司马）
 　　三李逢（一江王孙一宗正一蒋王孙）
 　　二李悰（一深王一余姚令）
 　　二李峄（一信安子一武宗子）
 　　二李琬（一玄宗子一许王孙）
 　　三李良（一桂府少监一抚州别驾一江王孙）
 　　二李礼（一江王孙一沂王）
 　　二李垂（一纪王孙一赵王孙）
 　　三李侠（一许王孙一员外一国子祭酒）
 　　三李璇（一凉王一晋国丞一郑王子）
 　　三李愈（一岐王孙一江王孙又一同）
 　　二李■〈岩页〉（一纪王孙一江王孙）
 　　二李逸（一岐王孙一雅王）
 　　二李玚（一许王子一薛王子）
 　　二李汭（一清河郡王一昭王）
 　　二李璘（一玄宗子一同州司马）
 　　二李汉（一清怀太子一东平郡王）
 　　二李皋（一曹王一主簿）
 　　二李谅（一虔王一南康郡公）
 　　三李俊（一济南王一零陵王一赵王孙）
 　　二李崇（一江王八世一江王九世）
 　　二李伸（一玄宗孙一颍王子）
 　　二李讽（一施州刺史一共原郡王）
 　　二李涉（一宁塞郡王一晋平郡王）
 　　二李谌（一蜀王孙一上党郡公）
 　　三李纬（一均王一郑王孙一蒋王孙）
 　　二李偲（一郡王一赵王子）
 　　二李珙（一丰王一六安郡王孙）
 　　二李琨（一嗣吴王一宗闵子）
 　　二李纁（一蒋王孙一会王）
 　　三李锐（一申王嗣一郡王一州叅军）
 　　二李谊（一舒王一武陵郡公）
 　　四李暹（一昭王一郑王孙一江王子一蜀王孙）
 　　二李绩（一钦王一蒋王孙）
 　　二李侹（一经王一平阳郡王）
 　　二李僾（一德阳郡王一秘书监）
 　　二李炜（一郓王一嗣蒋王）
 　　二李贤（一章怀太子一江王孙）
 　　三李约（一江王孙一邵王一兵部员外）
 　　三李绰（一赵王孙一邢国公一蒋王孙）
 　　二李续（一东平郡王一江王孙）
 　　二李琚（一玄宗子一江王孙）
 　　二李佩（一信都王一鸿胪卿）
 　　三李仪（一信都郡王一武阳郡王一祭酒）
 　　二李瑛（一玄宗子一许王子）
 　　二李玭（一义王一太子詹事）
 　　二李迥（一韩王一绛州刺史）
 　　二李寀（一乐安郡王一昆山令）
 　　二李杰（一赵王孙一国子祭酒）
 　　三李繁（一节愍庙令一蒋王又一李泌子）
 　　二李实（一雍王孙一京兆尹）
 　　三李绍（一蜀王孙一赵王六世又十一世）
 　　四李遇（一郑王孙一端王一蔡王子又五代将）
 　　三李浑（一蜀王孙一蒋王孙一蔡王孙）
 　　三李程（一蒋王孙一钱塘丞一唐相）
 　　三李平（一蔡王八世一十二世一秩石尉又一蜀人又元魏将又汉宫人亦名李平）
 　　三李福（一和王一赵王一定州刺史又一唐书有传又一见太平广记又一宋李全兄共六人）
 　　六李佑（一蜀王孙一太宗子一昭宗子一申王孙一嘉王一蔡王又一淮西将共唐有七）
 　　二李清（一新平郡王一常山郡公又一见唐诗纪事一李澄子见传一隋宫人遇仙一见广记再生类）
 　　二李宗闵（一蔡王孙一唐相）
 　　二李建成（一隐太子一宣州叅军）
 　　二李元裕（一髙祖诸王一太常秉礼）
 　　二李方叔（一蔡王孙一纪王孙）
 　　二李余庆（一陇西郡王一嗣濮王）
 　　二李孝逸（一给事中一武后将）
 　　二李绍宗（一江王孙一蒋王孙）
 　　二李友谅（一蜀王一宁王孙）
 　　梁元帝有同姓名録丘光庭有同姓字録皆不传然其书各一卷虽唐以前时代较近要不足以尽之抑且唐以后絶无踵作者余尝欲为一书续之而未能顷遘幽忧屏居郭外萧然半榻仅唐史一编案头日取阅之见其中姓字相同者颇自不少而世第共传李益韩翃数人因益取稗官杂说凡唐一代名姓相同者数十百人类而録之以为广见洽闻之助其异代姓氏同者不可胜纪将别有编録不列此中其已见王长公艺苑巵言附録及陈心叔名疑者亦不复入（名疑引载仅李光进卢贞五人巵言及郎氏类槀略仝）
 　　两张昌宗一昌龄兄与昌龄俱才显一易之弟与易之俱色称
 　　两吕太乙一中宗朝文士以才称一代宗朝宦者以反戮（二条并见唐书）
 　　两薛仁贵一武将见唐书一文人注周易见唐书艺文志次第在王勃前陆德明后葢亦髙宗时人当与征辽建功者相去不逺而传絶不言其能文著书考之唐世河东之薛文学最盛葢一时名姓相同决非为将之仁贵也杨用修执此以仁贵为文武兼才与韦孝寛并称按唐书张仁愿传云唐初才兼文武仅郭元振唐休璟裴行俭及仁愿未尝一齿仁贵则注周易者非其人必矣藉令史传中于著述或不尽载亦当稍稍及其文义大端而仁贵本传苐称其力田起家传末竟不略槩好文博雅等语用修之误了然无疑
 　　续考宋朱长文墨池编第八卷碑刻类有唐薛仁贵碑注云天寳二年名礼字仁贵河东汾阴人按新旧唐书薛传并无此文惟通鉴有之以僻甚附记此
 　　两陈商一见昌黎集一会昌五年进士见通考孟达集下
 　　三张万福一德宗朝救阳城人所共知者一与柳芳同时见酉阳杂爼第七卷末以医名非武将也一撰五等朝仪见通志略乃道家者流
 　　两李商隐一玄宗朝太子宾客见旧唐书明皇本纪一晩唐诗人
 　　两施肩吾一中唐元和间进士见唐诗品彚纪事等书一撰锺吕传道集在晩唐间年代相去差逺故陈振孙以为二人见文献通考神仙家余别有辩详玉壶遐览中
 　　两杨复恭一晩唐宦者见唐书一晩唐词人有诗集或即一人未可知俟续考（艺文志有复恭行朝诗一卷）
 　　两李惟岳一元德秀门人一李寳臣子俱附见唐书传中
 　　两李文悦一见安史叛时一见宪宗修麟德殿时通鉴所载（又古今说海赵合传有李文悦葢即安史叛时者）
 　　两刘延佑一藏器兄见唐书一守文子见通鉴
 　　两刘从谏一许叔冀将降史思明一刘悟子并见通鉴
 　　两李抱真一李抱玉弟史有传一李匡威寮属附见传中
 　　两李克宁一李澄子见本传一克用弟见庄宗记
 　　两李伯禽一太白子一嘉兴监与神昏见通幽记
 　　两王景崇一晩唐镇将一后唐牙将各有传
 　　两李昌符一唐末诗人见全唐诗话一唐末叛将见通鉴等书
 　　两李行言一中宗给事见祝钦明传一宣宗刺史见通鉴等书
 　　两郭震一代国公字符振一御史劾赵彦昭见纪事
 　　两王质（一见唐书有传一唐诗人又一遇仙一列北史之恩幸一见南史王彧下一宋人字景文）
 　　两王晙一侍御方庆子一边将唐史有传（又见百将传纲目等）
 　　两韦温一韦后族礼部尚书一韦绶子集贤学士（见史）
 　　两李珏一淮南使相一江阳富氏已见名疑又隋道士李珏见龙城録赵昃下
 　　两吉顼一武后酷吏一大歴诗人见纪事十才子下
 　　两王适一初唐诗人一见韩昌黎集墓志中
 　　两李义一初唐词人一陈敬瑄叅谋见僖宗光启三年
 　　两裴廸一与王维唱和一唐末幕官五代史有传
 　　两韩弘一见髙祖纪王世充仆射一宪宗都綂
 　　两张佑一晩唐诗人一见新唐书孝友传叙（前张佑一作佑）
 　　两王翰一初唐诗人一太和间邠州人见广记一百八十九卷再生类
 　　两杜确一见莺莺传一为岑参集序见文献通考晁公武读书志
 　　两李翰一唐文人一石晋时学士见五代史兀欲传
 　　两李福一李石弟见唐书一南唐将见唐余纪传三李清一天寳进士见唐诗纪事一兴元镇将李澄子见本传一隋末富人遇仙至唐存又一李清仕晋为桓温叅军尝死再生与隋李清颇类共见太平广记
 　　两无可一见酉阳杂爼诺皋记一诗僧见品彚纪事四澄观诗话总龟云唐中叶浮屠中有
 　　四澄观架支提以舍僧伽者洛中之澄观也叅元名太师为华严疏主译经润文者会稽之澄观也传灯録有镇国大师澄观又有曹溪别出第二世五台山华严澄观大师
 　　诸人外如李渉李清李逺李洞李续李谅俱诗人李邕李汉李繁李邰李程李绅俱文士李纲李绛李晟李福李佑等俱名臣考之宗室并有同者罗泌谓张良有九王言十八今唐才三百年而有八李佑六李福五李清李恪四李晟李绅以异代错综之可胜数哉
 　　少室山房笔丛卷十 
