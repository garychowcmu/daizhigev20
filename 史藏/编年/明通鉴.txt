明通鉴目录卷一

       是编年经月纬，以考证朔闰及一月内干支，而识其事之所系，仿涑水之例，而稍变通之也。七政之异，纪不备书者，并系之月日分下，仿涑水例，仍增入《明史·五行志》也。年分下各标明正编卷数，以便捡寻，此亦温公之原例。中排干支，多据《实录》及《明史》“纪”、“志”诸书，亦有无事而正编不具者，以《长编》成之在先，不复删去，且亦藉以考证干支。其大小建偶有不详者，阙其朔而已。
       
       洪武元年 著 雍涒滩 戊申       （明纪一）

       正月
       壬申朔。
       甲戌，告祀南郊。
       乙亥，即皇帝位，建元，定有天下之号曰明。追尊四代祖考妣。立皇后马氏，世子标为皇太子。以李善长、徐达为左、右丞相。诸功臣进爵有差。
       丙子，诏告天下。进封皇伯考以下皆为王。
       丁丑，宴廷臣于奉天殿。
       戊寅，迁新宫。方国珍至京师，赐第。
       辛巳，以李善长、徐达等兼东宫官。谕以周公教成王，召公教康王，在居安虑危，不忘武备。马后从上军中，躬习劳苦。及贵，上比之芜蒌豆粥，滹沱麦饭，又对群臣述后贤同于唐长孙皇后。上欲访后族人官之，后不可，乃止。上朝罢，从容谓刘基言：丧乱之民思治安，犹饥渴望饮食，若更（殴）[驱]以法令，辟以药疗疾而加之以鸩也。章溢与刘基同拜御史中丞，溢独持大体，不以搏击为能。
       甲申，遣周铸等一百六十四人核浙西田亩。以章溢言定处州七县税粮，视宋制亩加五合，余悉除之。以刘基有功，命青田县勿加，曰：使其子孙传为美谈也。又与基论生息之道，在以仁心行之。
       丁亥，御东阁，与章溢、陶安论前代兴亡。又与群臣论学术，安请黜邪说，以兴正道。上曰：仁义，治天下之本。故贾生论秦之亡，在不行仁义之过也。汤和进攻延平。遣人招谕陈友定，不答。
       庚寅，彗星见昴、毕。
       壬辰，胡廷美克建宁。
       庚子，汤和克延平，执陈友定送京师，并其子皆诛之。胡美等克兴化，招谕汀州等处，皆纳款，惟漳州路达噜噶齐迪里密实引刀刺喉死。时与陈友定及福州之拜特穆尔并称闽之三忠云。以邓愈为征戍将军，略定南阳以北州郡。
       是月，杨璟败元兵于永州。宝庆卫百户周迪战死，遣官祭之。元主谕库库。更定卫制，置卫、所、千、百户等官。天下朝觐官陛辞，谕以海内初定，与民休息，在于约己以爱人。

       二月
       壬寅朔，李善长、陶安等进圜丘、方丘及宗庙社稷礼。
       癸卯，命汤和提督海运。造舟于明州，运粮输之直沽，以给军食。命廖永忠、朱亮祖由海道取广东。
       丁未，诏以太牢祀孔子，仍遣官诣曲阜致祭。
       戊申，始祭太社、太稷。陶安议：建屋非宜，若遇风雨，请于斋宫望祭。从之。
       壬子，诏衣冠悉如唐制。

     癸丑，常遇春克东昌。 
     甲寅，杨璟克宝庆。 
     己未，陶安请制五冕，谕：惟祭天地宗庙服衮冕，余四冕皆不用。 
     壬戌，敕指挥陆仲亨会师取广东。 
     乙丑，命中书省定役法。议：“田一顷，出丁夫一人，不及顷者，以别田足之，名曰‘均工夫’。”列为图册。并命罢不急之务、浮泛之役。 
     丙寅，徐达克乐安。 
     庚午，选国子生国琦等十余人，侍皇太子读书禁中，因厚赐之。 

三月 
     辛未朔，命翰林学士朱升修《女诫>，辑古贤后妃事可为法者，使子孙知所法守。 
     壬申，杨璟克全州。 
     甲申，徐达奏下山东州县。近臣请开山东银场，不许。 
     戊子，谕山东郡县访求贤材，凡仕元者，皆予录用。 
     辛卯，彗星出昴北，逾月始没。 
     丙申，邓愈克唐州。 
     丁酉，克南阳。 
     己亥，徐达克汴梁，左君弼降。 
     是月，遣官祭告仁祖陵。 

四月 
     辛丑朔，蕲州进竹簟，却之。命四方无妄献。 廖永忠至广州，元行省左丞何真降。遣使驰谕海南、海北诸道，皆纳印请吏。以真识时务，擢行省参知政事。 
     丁未，袷享太庙。 
     戊申，命诸臣图古孝行及身历艰难战伐之事示子孙法守。 
      徐达大破元兵于洛水，元梁王降，遂取河南路。 
     己酉，彗星没。 
     壬子，常遇春克嵩州。 
     甲寅，分兵下诸山寨。 
     丙辰，禁宦官预政典兵，因论汉、唐宦官之祸。 
     丁巳，杨璟克永州。 
     戊午，元巩县孟夏寨参政李成降。 
     庚申，元福昌、钧州、许州、陕州守将、知院皆遣人诣大军降。 
     辛酉，傅友德取福昌山寨。常遇春下汝州，河南悉平。 
     壬戌，冯宗异克陕州。 大军定裕州，执元守将郭云，送京师。上嘉其忠义，释而用之。 免山东被兵税粮，并振之。 
     甲子，车驾幸汴梁，发京师。 
     丙寅，冯宗异克潼关，李思齐、张思道遁。 
     是月，曲阜孔克坚来朝，赐宅，留京师。 置山东行省，参政以汪广洋为之，陶安为江西参政。 

五月 
     庚午朔，冯宗异调郭兴兵守潼关，回师至陕州，与大将军达俱还河南。 
     己卯，廖永忠次梧州，元守将拜珠降。朱亮祖次藤州，守将吴镛降。 
     甲申，月掩犯填星。 
     庚寅，车驾幸汴梁，召大将军等诣行在。 
     辛卯，常遇春、冯宗异自河南来谒行在，诏宗异留守汴梁。 
     癸巳，置中书分省于开封。 
     甲午，朱亮祖克容州，郁林、浔、贵诸郡悉平。 
     丁酉，命何文辉扈从，授河南卫指挥使，康茂才守陕州，任亮守嵩州。

六月 
    庚子朔，徐达朝行在，宴劳，问北征计。谕：元君出塞，毋穷追。 
    壬寅，上躬祀开封府诸神，遣官祭境内山川。 
    癸卯，徐达辞行在，命会副将军之师于河阴。 
    甲辰，元海南、海北道皆纳款。 
    壬戌，杨璟、朱亮祖克靖江，元佥事特穆尔布哈等死之。 
    乙丑，赐北征将士夏衣。 
    戊辰，廖永忠克南宁。 
    是月，定国子学官制，增设祭酒、司业等官。○遣官祭元察罕特穆尔。 

七月  闰附 
    己巳朔，太白犯斗。○广西左、右江土官纳款降。○元平章阿思兰败遁，遣子僧保请纳款，许之。○邓愈克随州。 
    壬午，吴复讨新寨，平之。 
    戊子，廖永忠下象州，阿思兰降，广西平。 
    庚寅，命振恤中原贫民。 
    辛卯，上将发汴梁，还京师，大将军等自陈桥人辞。谕诸将克城之日，毋掳掠，毋焚荡，毋妄杀人。 
    丙申，车驾发开封。 
    丁酉，杨璟自靖江振旅还。○都下火，延烧永济仓。 
    是月，舍人周宗请天下府州县皆设学校，上嘉纳之。○广东既平，有南海县民关敏，讨贼被杀，事闻，诏赠官，立祠祀之。 
    闰月 
    己亥朔，徐达、常遇春遣将分徇河北地。 
    庚子，薛显、傅友德至卫辉，元平章龙二走彰德。 
    辛丑，克卫辉。 
    癸卯，至彰德，龙二复走，其将陈同知降。 
    甲辰，下磁州。进攻广平、赵州，皆下之。友德等遂会师于临清。 
    丁未，车驾还京师。 
    己酉，大师次临清，水陆之师分道并进。 
    庚戌，傅友德开陆道。顾时浚闸，通舟师。 
    癸丑，大师北发，会常遇春已先驱克德州。 
    戊午，克长芦，扼直沽河，燕都大震。 
    癸亥，大败元兵于河西务。 
    丙寅，克通州，元主北遁。 
    是月，诏定军礼。中书省会儒臣议亲征遣将礼奏之。○诏征天下贤才至京，授以守令。定制，除府州县官，赐白金十两，布六匹。又谕北方守令，安集新附之民。○诏免吴江、广德、太平、宁国、和、滁水旱灾租。 

八月 
    己巳朔。 
    庚午，徐达克元都。元淮王特穆尔布哈及中书左丞庆通、平章德尔毕什、保赛音布哈、右丞相张康伯、御史中丞穆辰等不降，俱死之，余不僇一人。封府库图籍，守宫门，禁士卒侵暴。○元翰林待制黄殷仕投井死。左丞丁敬可、郭允中皆死之。献捷京师，送威顺王子六人至京。 
    壬申，以京师火灾，四方水旱，诏中书省集议便民事。 
    甲戌，徐达遣人诣东昌，令韩政分兵守广平，又遣华云龙筑元都新城垣。○张兴祖下永平路。 
    丁丑，始定六部官制。每部设尚书、侍郎等官，仍隶中书省。又各部设郎中、员外、主事等官佐理。○御史中丞刘基致仕。先是上幸汴梁，令基与李善长居守，遂有隙。至是上以旱求言，基所奏忤旨。会有妻丧，遂告归。 
    己卯，以元都平，诏大赦。议利害当兴革者。

    壬午，上幸北京。定应天为南京，开封为北京。寻改大都路曰北平府，置六卫。 
    癸未，诏徐达、常遇春取山西，命汤和、冯宗异、杨璟等从行。 
    甲午，放元宫人。○荧惑犯太微西垣上将。 
    是月，以滕毅、钱用壬、杨思义、周桢为吏、礼、户、刑四部尚书。初，召南康同知王祎还，与诸臣议礼，坐事忤旨，出为漳州通判。至是上书言祈天永命之要，在体上天生物之心。时上反元政，尚严厉，故祎以为言，上嘉纳之，然不能尽从也。○诏征元故官至京师。 

九月 
    戊戌朔。 
    癸卯，江西参政陶安卒。安事上凡十有四年，所陈皆王道，所论皆圣学，故君臣契合，宠遇不衰，始终一致。先是安人为侍从，信任方专，有御史忌之，刺其隐微之过者，上命黜其人。中书省谓：御史居言路，有失宜容之。上曰：去小人，当如扑火，及其未盛而扑之，则易为力，否则害滋大矣。上闻安卒，亲制文祭之。 
    戊申，荧惑犯右执法。 
    癸亥，诏求天下贤士，讲明治道，有能辅朕济民者，有司礼遣。 
    乙丑，常遇春下保定。 
    丁卯，下中山，遂趋真定。元达噜噶齐济农实克章朝服投崖死之。 
    是月，定正旦朝贺及中宫朝贺仪。 

十月 
    戊辰朔，徐达遣刘聚守河间，兼领府事。 
    庚午，克怀庆，元平章白素珠弃城遁。遂逾太行，破碗子关，元兵奔溃。分兵进取泽州，克潞州、雄州。 
    丁丑，车驾还京师。 
    戊寅，以元都平，布告天下。 
    甲午，司天监进元所置水晶刻漏，中设二木偶人，自击钲鼓。上曰是作无益害有益也，命碎之。 
    是月，置京畿漕运司，以龚鲁、薛祥为都转运使。 

十一月 
    戊戌朔。 
    己亥，诏詹同、文原吉分行各府州县访贤才。 
    庚子，冬至，始祀天于圜丘。坛二成：第一成昊天上帝，南向；二成东大明星辰，西夜明太岁，用陶安等议也。有司请配祀，上谦让不许，先期亲为文告太庙：南郊竣事，仍恭诣庙廷，告成大礼。 
    辛丑，建大本堂，取古今图籍充其中，征四方名儒以教太子、诸王。上时临幸堂中，一日，御文楼，问太子读史及汉七国事，太子言曲在七国。上曰：景帝为太子时，以博局杀吴世子，及为帝，又轻听晁错言，黜削诸侯，其曲不专在七国也。 
    甲辰，以孔子五十六代孙希学袭封衍圣公。立孔、颜、孟三氏学。 
    癸丑，徐达克赵州，师次保定。元库库遣将攻泽州，杨璟御之韩店，失利而返。○徐达与诸将议直趋太原，皆曰善。 
    癸亥，上手诏召刘基还。基至，赐赉甚厚，又封其祖、父皆永嘉郡公。 

十二月 
    丁卯朔，徐达克太原，元库库遁走甘肃。 
    己巳，置登闻鼓于午门外，日令御史一人监之。后又移设于长安右门外，派六科给事中一人监之。
