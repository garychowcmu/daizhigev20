
    前806年，周宣王22年，郑桓公元年
  〔郑桓公〕友初封于郑。 —《郑世家》
    郑桓公元年始封。周宣王母弟。—《十二诸侯年表》
    前774年，周幽王8年，郑桓公33年，
    桓公为司徒，甚得周众与东土之人，问于史伯曰：“王室多故，余惧及焉，其何所可以逃死？”史伯对曰：“王室将卑，戎、狄必昌，不可偪也。当成周者，南有荆蛮、申、吕、应、邓、陈、蔡、随、唐；北有卫、燕、狄、鲜虞、潞、洛、泉、徐、蒲；西有虞、虢、晋、隗、霍、杨、魏、芮；东有齐、鲁、曹、宋、滕、薛、邹、莒；是非王之支子母弟甥舅也，则皆蛮、荆、戎、狄之人也。非亲则顽，不可入也。其济、洛、河、颖之间乎！是其子男之国，虢、郐为大，虢叔恃劳，郐仲恃险，是皆有骄侈怠慢之心，而加之以贪冒。君若以周难之故，寄孥与贿焉，不敢不许。周乱而弊，是骄而贪，必将背君，君若以成周之众，奉辞伐罪，无不克矣。若克二邑，邬、弊、补、舟、依、 柔、历、华，君之土也。若前华后河，右洛左济，主芣、騩而食溱、洧，修典刑以守之，是可以少固。”
公曰：“南方不可乎？”对曰：“夫荆子熊严生子四人：伯霜、仲雪、叔熊、季紃。叔熊逃难于濮而蛮，季紃是立，薳氏将起之，祸又不克。是天启之心也，又甚聪明和协，盖其先王。臣闻之，天之所启，十世不替。夫其子孙必光启土，不可偪也。且重、黎之后也，夫黎为高辛氏火正，以淳燿敦大，天明地德，光照四海，故命之曰祝融，其功大矣。夫成天地之大功者，其子孙未尝不章，虞、夏、商、周是也。虞幕能听协风，以成乐物生者也。夏禹能单平水土，以品处庶类者也。商契能和合五教，以保于百姓者也。周弃能播百谷疏，以衣食民人者也。其后皆为王公侯伯。祝融亦能昭显天地之光明，以生柔嘉材者也，其后八姓于周未有侯伯。佐制物于前代者，昆吾为夏伯矣，大彭、豕韦为商伯矣。当周未有。己姓昆吾、苏、顾、温、董，董姓鬷夷、豢龙，则夏灭之矣。彭姓彭祖、豕韦、诸稽，则商灭之矣。秃姓舟人，则周灭之矣。 云姓邬、郐、路、偪阳，曹姓邹、莒，皆为采卫，或在王室，或在夷、狄，莫之数也。而又无令闻，必不兴矣。斟姓无后。融之兴者，其在芈姓乎？”芈姓  越不足命也。蛮芈蛮矣，唯荆实有昭德，若周衰，其必兴矣。姜、嬴、荆、芈，实与诸姬代相干也。姜，伯夷之后也，嬴，伯翳之后也。伯夷能礼于神以佐尧者也，伯翳能议百物以佐舜者也。其后皆不失祀而未有兴者，周衰其将至矣。”
    公曰：“谢西之九州，何如？”对曰：“其民沓贪而忍，不可因也。唯谢、郏之间，其冢君侈骄，其民怠沓其君，而未及周德，若更君而周训之，是易取也，且可长用也。”
    公曰：“周其弊乎？”对曰：“殆于必弊者也。《泰誓》曰：‘民之所欲，天必从之。’今王弃高明昭显，而好谗慝暗昧；恶角犀丰盈，而近顽童穷固。去和而取同。夫和实生物，同则不继。以他平他谓之和，故能丰长而物归之；若以同裨同，尽乃弃矣。故先王以土与金木水火杂，以成百物。是以和五味以调口，刚四支以卫体，和六律以聪耳，正七体以役心，平八索以成人，建九纪以立纯德，合十数以调百体。出千品，具万方，计亿事，材兆物，收经入，行侅极。故王者居九畡之田，收经入以食兆民，周训而能用之，和乐如一。夫如是，和之至也。于是乎先王聘后于异姓，求财于有方，择臣取谏工而讲以多物，务和同也。声一无听，物一无文，味一无果，物一不講。王将弃是类也而与剸同。天夺之明，欲无弊，得乎？夫虢石父谗谄巧从之人也，而立以为卿士，与剸同也；弃聘后而立内妾，好穷固也，侏儒戚施，实御在侧，近顽童也；周法不昭，而妇言是行，用谗慝也；不建立卿士，而妖试幸揩，行暗昧也。是物也，不可以久。且宣王之时有童谣曰：‘檿弧箕服，实亡周国。’于是宣王闻之，有夫妇鬻是器者，王使执而戮之。府之小妾生女而非王子也，惧而弃之。此人也，收以奔褒。天之命此入矣，其又何可为乎？《训语》有之曰：‘夏之衰也，褒人之神化为二龙，以同于王庭，而言曰：余，褒之二君也。夏后卜杀之与去之与止之，莫吉。卜请其漦而藏之，吉。乃布焉而策告之，龙亡而漦在，椟而藏之，传郊之。’及殷、周，莫之发也。及厉王之末，发而观之，漦流于庭，不可除也。王使妇人不帏而譟之，化为玄鼋，以入于王府。府之童妾未既齓而遭之，既笄而孕，当宣王时而生。不夫而育，故惧而弃之。为弧服者方戮在路，夫妇哀其夜号也，而取之以逸，逃于褒。褒人褒姁有狱，而以为入于王，王遂置之，而嬖是女也。使至于为后而生伯服。天之生此久矣，其为毒也大矣，将使侯淫德而加之焉。毒之酋腊者，其杀也滋速。申、缯、西戎方强，王室方骚，将以纵欲，不亦难乎？王欲杀太子以成伯服，必求之申，申人弗畀，必伐之。若伐申，而缯与西戎会以伐周，周不守矣！缯与西戎方将德申，申、吕方强，其隩爱太子亦必可知也，王师若在，其救之亦必然矣。王心怒矣，虢公从矣，凡周存亡，不三稔矣！君若欲避其难，其速规所矣，时至而求用，恐无及也！”
    公曰：“若周衰，诸姬其孰兴？”对曰：“臣闻之，武实昭文之功，文之祚尽，武其嗣乎！武王之子，应、韩不在，其在晋乎！距险而邻于小，若加之以德，可以大启。”公曰：“姜、嬴其孰兴？”对曰：“夫国大而有德者近兴，秦仲、齐侯，姜、嬴之雋也，且大，其将兴乎？”公说，乃东寄帑与贿，虢、郐受之，十邑皆有寄地。
    幽王八年而桓公为司徒，九年而王室始骚，十一年而毙。及平王之末，而秦、晋、齐、楚代兴，秦景、襄于是乎取周土，晋文侯于是乎定天子，齐庄、僖于是乎小伯，楚蚡冒于是乎始启于濮。 —《国语 郑语》
    幽王以为司徒。 —《郑世家》
    前773年，周幽王9年，郑桓公34年，
    东徙其民洛东，而虢、郐果献十邑，竟国之。 —《郑世家》
    前771年，周幽王11年，郑桓公36年，
    犬戎杀幽王于骊山下，并杀桓公，子武公掘突立。 —《郑世家》
    前770年，周平王元年，郑武公元年，
    郑武公滑突元年。—《十二诸侯年表》
    前761年，周平王10年，郑武公10年，
    武公娶申侯女为夫人，曰武姜。生太子窹生，生之难，及生，夫人弗爱。后生少子叔段，段生易，夫人爱之。 —《郑世家》
    娶申侯女武姜。—《十二诸侯年表》
    前757年，周平王14年，郑武公14年，
    生庄公窹生。—《十二诸侯年表》
    前754年，周平王17年，郑武公17年，
    生太叔段，母欲立段，公不听。—《十二诸侯年表》
    前744年，周平王27年，郑武公27年，
    武公疾。夫人请公，欲立叔段为太子，公弗听。是岁，武公卒，子庄公窹生立。 —《郑世家》
    前743年，周平王28年，郑庄公元年，
    封弟段于京，号太叔。段至京，缮治甲兵，与其母武姜谋袭郑。 —《郑世家》
    郑庄公元年，祭仲相。—《十二诸侯年表》
    前722年，周平王49年，郑庄公22年，
    夏，郑伯克段于鄢。初，郑武公娶于申，曰武姜。生庄公及共叔段。庄公窹生，惊姜氏，故名曰窹生，遂恶之。爱共叔段，欲立之。亟请于武公，公弗许。
    及庄公即位，为之请制。公曰：“制，严邑也，虢叔死焉，佗邑唯命。”请京，使居之，谓之京城大叔。祭仲曰：“都城过百雉，国之害也。先王之制，大都不过参国之一，中五之一，小九之一。今京不度，非制也。君将不堪。”公曰：“姜氏欲之，焉辟害？”对曰：“姜氏何厌之有？不如早为之所，无使滋蔓，蔓难图也。蔓草犹不可除，况君之宠弟乎？”公曰：“多行不义必自毙，子姑待之。”
    既而大叔命西鄙、北鄙贰乎已。公子吕曰：“国不堪贰，君将若之何？欲与大叔，臣请事之；若弗与，则请除之。无生民心。”公曰：“无庸，将自及。”大叔又收贰以为已邑，至于廪延。子封曰：“可矣，厚将得众。”公曰：“不义不暱，厚将崩。”大叔完聚，缮甲兵，具卒乘，将袭郑。夫人将启之。公闻其期，曰：“可矣！”命子封帅车二百乘以伐京。京叛大叔段，段入于鄢，公伐诸鄢。五月辛丑，大叔出奔共。书曰：“郑伯克段于鄢”。段不弟，故不言弟；如二君，故曰克；称郑伯，讥失教也；谓之郑志，不言出奔，难之也。
    遂寘姜氏于城颖，而誓之曰：“不及黄泉，无相见也”。既而悔之。颖考叔为颖谷封人。闻之，有献于公。公赐食，食舍肉。公问之，对曰：“小人有母，皆尝小人之食，未尝君之羹，请遗之。”公曰：“尔有母遗，繄我独无！”颖考叔曰：“敢问何谓也？”公语之故，且告之悔。对曰：“君何患焉！若阙地及泉，隧而相见，其谁曰不然？”公从之。公入而赋：“大隧之中，其乐也融融！”姜出而赋：“大隧之外，其乐也洩洩！”遂为母子如初。君子曰：“颖考叔，纯孝也，爱其母，施及庄公。《诗》曰：‘孝子不匮，永锡尔类。’其是之谓乎？”
    郑共叔之乱，公孙滑出奔卫。卫人为之伐郑，取廪延。郑人以王师、虢师伐卫南鄙。请师于邾。邾子使私于公子豫，豫请往，公弗许，遂行。及邾人、郑人盟于翼。 —《左传 隐公元年》
    段果袭郑，武姜为内应。庄公发兵伐段，段走。伐京，京人畔段，段出走鄢，鄢溃，段出奔共。于是庄公迁其母武姜于城颖，誓言曰：“不及黄泉，毋相见也”。居岁余，已悔思母。颖谷之考叔有献于公，公赐食。考叔曰：“臣有母，请君食赐臣母。”庄公曰：“我甚思母，恶负盟，奈何？”考叔曰：“穿地至黄泉，则相见矣。”于是遂从之，见母。 —《郑世家》
    段作乱，奔。—《十二诸侯年表》
    前721年，周平王50年，郑庄公23年，
    郑人伐卫，讨公孙滑之乱也。 —《左传 隐公二年》
    公悔思母，不见，穿地相见。—《十二诸侯年表》
    前720年，周平王51年，郑庄公24年，
    郑武公、庄公为平王卿士，王贰乎虢。郑伯怨王，王曰：“无之”。故周、郑交质，王子狐为质于郑，郑公子忽为质于周。王崩，周人将畀虢公政。四月，郑祭足帅师取温之麦。秋，又取成周之禾。周、郑交恶。
    〔宋〕使公子冯出居于郑。
    冬，齐、郑盟于石门，寻卢之盟也。庚戌，郑伯之车偾于济。 —《左传 隐公三年》
    宋缪公卒，公子冯奔郑。郑侵周地，取禾。 —《郑世家》
    侵周，取禾。—《十二诸侯年表》
    前719年，周桓王元年，郑庄公25年，
    宋公、陈侯、蔡人、卫人伐郑。
    秋，翬帅师会宋公、陈侯、蔡人、卫人伐郑。 —《春秋 隐公四年》
    宋殇公之即位也，公子冯出奔郑，郑人欲纳之。及卫州吁立，将修先君之怨于郑，而求宠于诸侯以和其民，使告于宋曰：“君若伐郑以除君害，君为主，敝邑以赋与陈、蔡从，则卫国之愿也。”宋人许之。于是，陈、蔡方睦于卫，故宋公、陈侯、蔡人、卫人伐郑，围其东门，五日而还。公问于众仲曰：“卫州吁其成乎？”对曰：“臣闻以德和民，不闻以乱。以乱，犹治丝而棼之也。夫州吁，阻兵而安忍，阻兵无众，安忍无亲，众叛亲离，难以济矣。夫兵犹火也，弗戢，将自焚也。夫州吁弑其君而虐用其民，于是乎不务令德，而欲以乱成，必不免矣。”
    秋，诸侯复伐郑。宋公使来乞师，公辞之。羽父请以师会之，公弗许，固请而行。故书曰：“翬帅师”，疾之也。诸侯之师败郑徒兵，取其禾而还。 —《左传 隐公四年》
    卫州吁弑其君桓公自立，与宋伐郑，以冯故也。 —《郑世家》
    前718年，周桓王2年，郑庄公26年，
    曲沃庄伯以郑人、邢人伐翼，王使尹氏、武氏助之，翼侯奔随。
    四月，郑人侵卫牧，以报东门之役。卫人以燕师伐郑。郑祭足、原繁、洩驾以三军军其前，使曼伯与子元潜军军其后。燕人畏郑三军而不虞制人。六月，郑二公子以制人败燕师于北制。君子曰：“不备不虞，不可以师。”
    宋人取邾田。邾人告于郑曰：“请君释憾于宋，敝邑为道。”郑人以王师会之。伐宋，入其郛，以报东门之役。 
    宋人伐郑，围长葛，以报入郛之役也。 —《左传 隐公五年》
    前717年，周桓王3年，郑庄公27年，
    春，郑人来渝平，更成也。
    五月庚申，郑伯侵陈，大获。往岁，郑伯请成于陈，陈侯不许。五父谏曰：“亲仁善邻，国之宝也。君其许郑。”陈侯曰：“宋、卫实难，郑何能为？”遂不许。君子曰：“善不可失，恶不可长，其陈桓公之谓乎。长恶不悛，从自及也。虽欲救之，其将能乎？《商书》曰：‘恶之易也，如火之燎于原不可乡迩，其犹可扑灭？’周任有言曰：‘为国家者，见恶如农夫之务去草焉，芟夷蕰崇之，绝其本根，勿使能殖，则善者信矣’。”
    秋，宋人取长葛。
    冬，京师来告饥。公为之请籴于宋、卫、齐、郑，礼也。
    郑伯如周，始朝桓王也。王不礼焉。周桓公言于王曰：“我周之东迁，晋、郑焉依。善郑以劝来者，犹惧不既，况不礼焉。郑不来矣！” —《左传 隐公六年》
    始朝周桓王。桓王怒其取禾，弗礼也。 —《郑世家》
    始朝王，王不礼。—《十二诸侯年表》
    前716年，周桓王4年，郑庄公28年，
    秋，宋及郑平。
    陈及郑平。十二月，陈五父如郑涖盟。壬申，及郑伯盟，歃如忘。洩伯曰：“五父必不免，不赖盟矣。”郑良佐如陈涖盟。辛巳，及陈侯盟，亦知陈之将乱也。
    郑公子忽在王所，故陈侯请妻之。郑伯许之，乃成昏。—《左传 隐公七年》
    前715年，周桓王5年，郑庄公29年，
    郑伯请释泰山之祀而祀周公，以泰山之祊易许田。三月，郑伯使宛来归祊，不祀泰山也。
四月甲辰，郑公子忽如陈逆妇妫。辛亥，以妫氏归。甲寅，入于郑。陈鍼子送女。先配而后祖。鍼子曰：“是不为夫妇。诬其祖矣，非礼也。何以能育？”
    齐人卒平宋、卫于郑。秋，会于温，盟于瓦屋，以释东门之役，礼也。
    八月丙戌，郑伯以齐人朝王，礼也。—《左传 隐公八年》
    庄公怒周弗礼，与鲁易祊、许田。 —《郑世家》
    与鲁易祊，易许田。—《十二诸侯年表》
    前714年，周桓王6年，郑庄公30年，
    宋公不王。郑伯为王左卿士，以王命讨之，伐宋。宋以入郛之役怨公，不告命。公怒，绝宋使。秋，郑人以王命来告伐宋。
    北戎侵郑，郑伯御之。患戎师，曰：“彼徒我车，惧其侵轶我也。”公子突曰：“使勇而无刚者尝寇，而速去之。君为三覆以待之。戎轻而整，贪而无亲，胜不相让，败不相救。先者见获必务进，进而遇覆必速奔，后者不救，则无继矣。乃可以逞。”从之。戎人之前遇覆者奔。祝聃逐之。衷戎师，前后击之，尽殪。戎师大奔。十一月甲寅，郑人大败戎师。—《左传 隐公九年》
    前713年，周桓王7年，郑庄公31年，
    夏五月，羽父先会齐侯、郑伯伐宋。
    六月戊申，公会齐侯、郑伯于老桃。壬戌，公败宋师于菅。庚午，郑师入郜，辛未，归于我。庚辰，郑师入防；辛巳，归于我。君子谓：“郑庄公于是乎可谓正矣。以王命讨不庭，不贪其土以劳王爵，正之体也。”
    秋七月庚寅，郑师入郊。犹在郊，宋人、卫人入郑。蔡人从之，伐戴。八月壬戌，郑伯围戴。癸亥，克之，取三师焉。宋、卫既入   郑，而以伐戴召蔡人，蔡人怒，故不和而败。
    九月戊寅，郑伯入宋。
    冬，齐人、郑人入郕，讨违王命也。—《左传 隐公十年》
    前712年，周桓王8年，郑庄公32年，
    夏，公会郑伯于郲，谋伐许也。郑伯将伐许，五月甲辰，授兵于大宫。公孙阏与颖考叔争车，颖考叔挟輈以走，子都拔棘以逐之，及大逵，弗及，子都怒。
    秋七月，公会齐侯、郑伯伐许。庚辰，傅于许。颖考叔取郑伯之旗蝥弧以先登。子都自下射之，颠。瑕叔盈又以蝥弧登，周麾而曰：“君登矣！”郑师毕登。壬午，遂入许。许庄公奔卫。
    齐侯以许让公。公曰：“君谓许不共，故从君讨之。许既伏其罪矣，虽有君命，寡人弗敢与闻。”乃与郑人。
    郑伯使许大夫百里奉许叔以居许东偏，曰：“天祸许国，鬼神实不逞于许君，而假于我寡人。寡人唯是一二父兄不能共亿，其敢以许自为功乎？寡人有弟，不能和协，而使餬其口于四方，其况能久有许乎？吾子其奉许叔以抚柔此民也，吾将使获也佐吾子。若寡人得没于地，天其以礼悔祸于许，无宁兹许公复奉其社稷。唯我郑国之有请谒焉，如旧昏媾，其能降以相从也。无滋他族，实偪处此，以与我郑国争此土也。吾子孙其覆亡之不暇，而况能禋祀许乎？寡人之使吾子处此，不唯许国之为，亦聊以固吾圉也。”
    乃使公孙获处许西偏，曰：“凡而器用财贿，无寘于许，我死，乃亟去之。吾先君新邑于此，王室而既卑矣，周之子孙日失其序。夫许，大岳之胤也，天而既厌周德矣，吾其能与许争乎？”
    郑伯使卒出豭，行出犬鸡，以诅射颖考叔者。君子谓：“郑庄公失政刑矣。政以治民，刑以正邪，既无德政，又无威刑，是以及邪。邪而诅之，将何益矣！”
    王取邬、刘、蔿、邘之田于郑，而与郑人苏忿生之田：温、原、絺、樊、隰郕、欑茅、向、盟、州、陉、隤、怀。君子是以知桓王之失郑也。恕而行之，德之则也，礼之经也。已弗能有而以与人，人之不至，不亦宜乎。
    郑、息有违言，息侯伐郑。郑伯与战于竟，息师大败而还。君子是以知息之将亡也。不度德，不量力，不亲亲，不征辞，不察有罪，犯五不韪而以伐人，其丧师也，不亦宜乎！
    冬十月，郑伯以虢师伐宋。壬戌，大败宋师，以报其入郑也。—《左传 隐公十一年》
    前711年，周桓王9年，郑庄公33年，
    元年春，公即位，修好于郑。郑人请复祀周公，卒易祊田。公许之，三月，郑伯以璧假许田，为周公祊故也。
    夏四月丁未，公及郑伯盟于越，结祊成也。
    冬，郑伯拜盟。—《左传 桓公元年》
    以壁加鲁易许田。—《十二诸侯年表》
    前710年，周桓王10年，郑庄公34年，
  〔宋〕已杀孔父而弑殇公，召庄公子于郑而立之，以亲郑。
    蔡侯、郑伯会于邓，始惧楚也。—《左传 桓公二年》
    前707年，周桓王13年，郑庄公37年，
    王夺郑伯政，郑伯不朝。
    秋，王以诸侯伐郑，郑伯御之。王为中军；虢公林父将右军，蔡人、卫人属焉；周公黑肩将左军，陈人属焉。
    郑子元请为左拒以当蔡人、卫人，为右拒以当陈人，曰：“陈乱，民莫有斗心，若先犯之，必奔。王卒顾之，必乱。蔡、卫不枝，固将先奔。既而萃于王卒，可以集事。”从之。曼伯为右拒，祭仲足为左拒，原繁、高渠弥以中军奉公，为鱼丽之陈，先偏后伍，伍承弥缝。战于繻葛，命二拒曰：“旝动而鼓。”蔡、卫、陈皆奔，王卒乱。郑师合以攻之，王卒大败。祝聃射王中肩，王亦能军。祝聃请从之。公曰：“君子不欲多上人，况敢陵天子乎！苟自救也，社稷无损，多矣。”
    夜，郑伯使祭足劳王，且问左右。—《左传 桓公五年》
    庄公不朝周，周桓王率陈、蔡、虢、卫伐郑。庄公与祭仲、高渠弥发兵自救，王师大败。祝聸射中王臂。祝聸请从之，郑伯止之，曰：“犯长且难之，况敢陵天子乎？”乃止，夜令祭仲问王疾。 —《郑世家》
    伐周，伤王。—《十二诸侯年表》
    前706年，周桓王14年，郑庄公38年，
    北戎伐齐，齐侯使乞师于郑。郑大子忽帅师救齐。六月，大败戎师，获其二帅大良、少良，甲首三百，以献于齐。于是，诸侯之大夫戌齐，齐人馈之饩，使鲁为其班，后郑。郑忽以其有功也，怒，故有郎之师。
    公之未昏于齐也，齐侯欲以文姜妻郑大子忽。大子忽辞，人问其故，大子曰：“人各有耦，齐大，非吾耦也。《诗》云：‘自求多福’。在我而已，大国何为？”君子曰：“善自为谋。”及其败戎师也，齐侯又请妻之，固辞。人问其故，大子曰：“无事于齐，吾犹不敢，今以君命奔齐之急，而受室以归，是以师昏也。民其谓我何？”遂辞诸郑伯。—《左传 桓公六年》
    北戎伐齐，齐使求救，郑遣太子忽将兵救齐。齐釐公欲妻之，忽谢曰：“我小国，非齐敌也。”时祭仲与俱，劝使取之，曰：“君多内宠，太子无大援将不立，三公子皆君也。”所谓三公子者，太子忽，其弟突，次弟子亹也。 —《郑世家》
    太子忽救齐，齐将妻之。—《十二诸侯年表》
    前705年，周桓王15年，郑庄公39年，
    夏，盟、向求成于郑，既而背之。秋，郑人、齐人、卫人伐盟、向。王迁盟、向之民于郏。—《左传 桓公七年》
    前702年，周桓王18年，郑庄公42年，
    冬，齐、卫、郑战于郎，我有辞也。初，北戎病齐，诸侯救之。郑公子忽有功焉。齐人饩诸侯，使鲁次之。鲁以周班后郑。郑人怒,请师于齐。齐人以卫师助之，故不称侵伐。先书齐、卫，王爵也。—《左传 桓公十年》
    前701年，周桓王19年，郑庄公43年，
    春正月，齐人、卫人、郑人盟于恶曹。
    夏五月，郑伯窹生卒。
    秋七月，葬郑庄公。
    九月，宋人执郑祭仲。突归于郑。郑忽出奔卫。—《春秋 桓公十一年》
    十一年春，齐、卫、郑、宋盟于恶曹。
    郑昭公之败北戎也，齐人将妻之，昭公辞。祭仲曰：“必取之，君多内宠，子无大援，将不立。三公子，皆君也。”弗从。夏，郑庄公卒。初，祭封人仲足有宠于庄公，庄公使为卿。为公娶邓嫚，生昭公，故祭仲立之。宋雍氏女于郑庄公，曰雍姞，生厉公。雍氏宗有宠于宋庄公，故诱祭仲而执之，曰：“不立突，将死。”亦执厉公而求赂焉。祭仲与宋人盟，以厉公归而立之。秋九月丁亥，昭公奔卫。已亥，厉公立。—《左传 桓公十一年》
    郑庄公卒。初，祭仲甚有宠于庄公，庄公使为卿，公使娶邓女，生太子忽，故祭仲立之，是为昭公。庄公又取于宋雍氏女，生厉公突。雍氏有宠于宋，宋庄公闻祭仲之立忽，乃使人诱召祭仲而执之，曰：“不立突，将死”。亦执突以求赂焉。祭仲许宋，与宋盟。以突归，立之。昭公忽闻祭仲以宋要立其弟突，九月（辛）[丁]亥，忽出奔卫。已亥，突至郑，立，是为厉公。 —《郑世家》
    前700年，周桓王20年，郑厉公元年
    丙戌，公会郑伯，盟于武父。
    十有二月，及郑师伐宋。丁未，战于宋。—《春秋 桓公十二年》
    公欲平宋、郑。秋，公及宋公盟于句渎之丘。宋成未可知也，故又会于虚。冬，又会于龟。宋公辞平，故与郑伯盟于武父。遂帅师而伐,战焉，宋无信也。—《左传 桓公十二年》
    郑厉公突元年。—《十二诸侯年表》
    前699年，周桓王21年，郑厉公2年，
    春二月，公会纪侯、郑伯。—《春秋 桓公十三年》
    宋多责赂于郑，郑不堪命，故以纪、鲁及齐，与宋、卫、燕战。—《左传 桓公十三年》
    前698年，周桓王22年，郑厉公3年，
    春正月，公会郑伯于曹。
    郑伯使其弟语来盟。
    宋人以齐人、蔡人、卫人、陈人伐郑。—《春秋 桓公十四年》
    夏，郑子人来寻盟，且修曹之会。
    冬，宋人以诸侯伐郑，报宋之战也。焚渠门，入及大逵。伐东郊，取牛首。以大宫之椽归，为卢门之椽。—《左传 桓公十四年》
诸侯伐我，报宋故。—《十二诸侯年表》
    前697年，周桓王23年，郑厉公4年，
    五月，郑伯突出奔蔡。
    郑世子忽复归于郑。
    秋九月，郑伯突入于栎。
    冬十有一月，公会宋公、卫侯、陈侯于袲，伐郑。—《春秋 桓公十五年》
祭仲专，郑伯患之，使其婿雍纠杀之。将享诸郊，雍姬知之，谓其母曰：“父与夫孰亲？”其母曰：“人尽夫也，父一而已。胡可比也？”遂告祭仲曰：“雍氏舍其室而将享子于郊，吾惑之，以告。”祭仲杀雍纠，尸诸周氏之丘。公载以出，曰：“谋及妇人，宜其死也。”
    夏，厉公出奔蔡。
    六月乙亥，昭公入。
    秋，郑伯因栎人杀檀伯，而遂居栎。
    冬，会于袲，谋伐郑，将纳厉公也。弗克而还。—《左传 桓公十五年》
祭仲专国政。厉公患之，阴使其婿雍纠欲杀祭仲。纠妻，祭仲女也，知之，谓其母曰：“父与夫孰亲？”母曰：“父一而已，人尽夫也。”女乃告祭仲，祭仲反杀雍纠，戮之于市。厉公无奈祭仲何，怒纠曰：“谋及妇人，死固宜哉！”
    夏，厉公出居边邑栎。祭仲迎昭公忽，六月乙亥，复入郑，即位。
秋，郑厉公突因栋人杀其大夫单伯，遂居之。诸侯闻厉公出奔，伐郑，弗克而去。宋颇予厉公兵，自守于栎，郑以故亦不伐栎。 — 《郑世家》
    祭仲立忽，公出居栎。—《十二诸侯年表》
    前696年，周庄王元年，郑昭公元年，
    春正月，会于曹，谋伐郑也。
    夏，伐郑。
    秋七月，公至自伐郑，以饮至之礼也。—《左传 桓公十六年》
    郑昭公忽元年，忽母邓女，祭仲取之。—《十二诸侯年表》
    前695年，周庄王2年，郑昭公2年，
   初，郑伯将以高渠弥为卿，昭公恶之，固谏不听。昭公立，惧其杀已也。辛卯，弑昭公而立公子亹。君子谓昭公知所恶矣。—《左传 桓公十七年》
    自昭公为太子时，父庄公欲以高渠弥为卿，太子忽恶之，庄公弗听，卒用渠弥为卿。及昭公即位，惧其杀已，冬十月，渠弥与昭公出猎，射杀昭公于野。祭仲与渠弥不敢入厉公，乃更立昭公弟子亹为君，是为子亹也，无谥号。 —《郑世家》
    渠弥杀昭公。—《十二诸侯年表》
    前694年，周庄王3年，郑子亹元年，
    秋，齐侯师于首止，子亹会之，高渠弥相。七月戊戌，齐人杀子亹而轘高渠弥，祭仲逆郑子于陈而立之。是行也，祭仲知之，故称疾不往。人曰：“祭仲以知免。”仲曰：“信之。”—《左传 桓公十八年》
    子亹元年七月，齐襄公会诸侯于首止，郑子亹往会，高渠弥相，从，祭仲称疾不行。所以然者，子亹自齐襄公为公子之时，尝会斗，相仇，及会诸侯，祭仲请子亹无行。子亹曰：“齐强，而厉公居栎，即不往，是率诸侯伐我，内厉公。我不如往，往何遽必辱，且又何至是！”卒行。于是祭仲恐齐并杀之，故称疾。子亹至，不谢齐侯，齐侯怒，遂伏甲兵而杀子亹。高渠弥亡归，归与祭仲谋，召子亹弟公子婴于陈而立之，是为郑子。 —《郑世家》
    郑子亹元年齐杀子亹，昭公弟。—《十二诸侯年表》
    前693年，周庄王4年，郑子婴元年，
    郑子婴元年，子亹之弟。—《十二诸侯年表》
    前691年，周庄王6年，郑子婴3年，
    冬，次于滑，将会郑伯谋纪故也。郑伯辞以难。—《左传 庄公三年》
    前686年，周庄王11年，郑子婴8年，
    郑祭仲死。 —《郑世家》
    前680年，周厘王2年，郑子婴14年，
    冬，单伯会齐侯、宋公、卫侯、郑伯于鄄。—《春秋 庄公十四年》
    郑厉公自栎侵郑，及大陵，获傅瑕。傅瑕曰：“苟舍我，吾请纳君。”与之盟而赦之。六月甲子，傅瑕杀郑子及其二子而纳厉公。
 初，内蛇与外蛇斗于郑南门中，内蛇死。六年而厉公入。公闻之，问于申繻曰：“犹有妖乎？”对曰：“人之所恶，其气焰以取之，妖由人兴也。人无衅焉，妖不自作。人弃常则妖兴，故有妖。”
    厉公入，遂杀傅瑕。使谓原繁曰：“傅瑕贰，周有常刑，既伏其罪矣。纳我而无二心者，吾皆许之上大夫之事，吾愿与伯父图之。且寡人出，伯父无里言。入又不念寡人，寡人憾焉。”对曰：“先君桓公命我先人典司宗祏。社稷有主而外其心，其何贰如之？苟主社稷，国内之民其谁不为臣？臣无二心，天之制也。子仪在位十四年矣，而谋召君者，庸非贰乎？庄公之子犹有八人，若皆以官爵行赂，劝贰而可以济事，君其若之何？臣闻命矣。”乃缢而死。—《左传 庄公十四年》
故郑亡厉公突在栎者使人诱劫郑大夫甫假，要以求入。假曰：“舍我，我为君杀郑子而入君”。厉公与盟，乃舍之。六月甲子，假杀郑子及其二子而迎厉公突，突自栎复入即位。初，内蛇与外蛇斗于郑南门中，内蛇死。居六年，厉公果复入。入而让其伯父原曰：“我亡国外居，伯父无意入我，亦甚矣。”原曰：“事君无二心，人臣之职也。原知罪矣。”遂自杀。厉公于是谓甫假曰：“子之事君有二心矣。”遂诛之。假曰：“重德不报，诚然哉！” —《郑世家》
    前679年，周厘王3年，郑厉公〔后〕元年，
    春，齐侯、宋公、陈侯、卫侯、郑伯会于鄄。
    郑人侵宋。—《春秋 庄公十五年》
    春，复会焉，齐始霸也。
    秋，诸侯为宋伐郳。郑人间之而侵宋。—《左传 庄公十五年》
    齐桓公始霸。 —《郑世家》
    郑厉公元年，厉公亡后十七岁复入。—《十二诸侯年表》
    前678年，周厘王4年，郑厉公〔后〕2年，
    夏，宋人、齐人、卫人伐郑。
    秋，荆伐郑。
    冬十二月，会齐侯、宋公、陈侯、卫侯、郑伯、许男、滑伯、滕子同盟于幽。—《春秋 庄公十六年》
    夏，诸侯伐郑，宋故也。
    郑伯自栎入，缓告于楚。秋，楚伐郑，及栎，为不礼故也。
     郑伯治于于雍纠之乱者。九月，杀公子阏，刖强鉏。公父定叔出奔卫。三年而复之，曰：“不可使共叔无后于郑。”使以十月入，曰：“良月也，就盈数焉。”君子谓：“强鉏不能卫其足。”
    冬十月，同盟于幽，郑成也。—《左传 庄公十六年》
    诸侯伐我。—《十二诸侯年表》
    前677年，周厘王5年，郑厉公〔后〕3年，
    春，齐人执郑詹，郑不朝也。—《左传 庄公十七年》
    前676年，周惠王元年，郑厉公〔后〕4年，
    虢公、晋侯、郑伯使原庄公逆王后于陈。—《左传 庄公十八年》
    前675年，周惠王2年，郑厉公〔后〕5年，
    燕、卫与周惠王弟穨伐王，王出奔温，立弟穨为王。 —《郑世家》
    前674年，周惠王3年，郑厉公〔后〕6年，
    春，郑伯和王室，不克。执燕仲父。
    夏，郑伯遂以王归，王处于栎。
    秋，王及郑伯入于邬。遂入成周，取其宝器而还。
    冬，王子穨享五大夫，乐及徧舞。郑伯闻之，见虢叔，曰：“寡人闻之，哀乐失时，殃咎必至。今王子穨歌舞不倦，乐祸也。夫司寇 行戮，君为之不举，而况敢乐祸乎！奸王之位，祸孰大焉？临祸忘忧，忧必及之。盍纳王乎？”虢公曰：“寡人之愿也。”—《左传 庄公二十年》
    惠王三年，边伯、石速、蔿国出王而立子穨。王处于郑三年。王子穨饮三大夫酒，子国为客，乐及徧儛。郑厉公见虢叔，曰：“吾闻之，司寇行戮，君为之不举，而况敢乐祸乎！今吾闻子穨歌舞不息，乐祸也。夫出王而代其位，祸孰大焉！临祸忘忧，是谓乐祸。祸必及之，盍纳王乎？”虢叔许诺。郑伯将王自圉门入，虢叔自北门入，杀子穨及三大夫，王乃入也。—《国语 周语上》
惠王告急郑，厉公发兵击周王子穨，弗胜，于是与周惠王归，王居于栎。 —《郑世家》
    前673年，周惠王4年，郑厉公〔后〕7年，
春，胥命于弭。夏，同伐王城。郑伯将王，自圉门入，虢叔自北门入，杀王子穨及五大夫。郑伯享王于阙西辟，乐备。王与之武公之略，自虎牢以东。原曰：“郑伯效尤，其亦将有咎。”五月，郑厉公卒。
    王巡虢守。虢公为王宫于玤，王与之酒泉。郑伯之享王也，王以后之盘鉴予之。虢公请器，王予之爵。郑伯由是始恶于王。—《左传 庄公二十一年》
    春，郑厉公与虢叔袭杀王子穨而入惠王于周。秋，厉公卒。子文公踕立。厉公初立四岁，亡居栎，居栎十七岁，复入，立七岁，与亡凡二十八年。 —《郑世家》
     救周乱，入王。—《十二诸侯年表》
    前672年，周惠王5年，郑文公元年
    郑文公捷元年。—《十二诸侯年表》
    前667年，周惠王10年，郑文公6年
    夏，同盟于幽，陈、郑服也。—《左传 庄公二十七年》
    前666年，周惠王11年，郑文公7年
    秋，子元以车六百乘伐郑，入于桔柣之门。子元、斗梧、耿之不比为旆，斗班、王孙游、王孙喜殿。众车入自纯门，及逵市。县门不发，楚言而出。子元曰：“郑有人焉。”诸侯救郑，楚师夜遁。郑人将奔桐丘，谍告曰：“楚幕有乌。”乃止。—《左传 庄公二十八年》
    前665年，周惠王12年，郑文公8年，
    夏，郑侵许。凡师有钟鼓曰伐，无曰侵，轻曰袭。—《左传 庄公二十九年》
    前660年，周惠王17年，郑文公13年，
    郑弃其师。—《春秋 闵公二年》
    郑人恶高克，使帅师次于河上，久而弗召，师溃而归。高克奔陈。郑人为之赋《清人》。—《左传 闵公二年》
    前659年，周惠王18年，郑文公14年，
    秋，楚人伐郑，郑即齐故也。盟于荦，谋救郑也。—《左传 僖公元年》
    前658年，周惠王19年，郑文公15年，
    冬，楚人伐郑，斗章囚聃伯。—《左传 僖公二年》
    前657年，周惠王20年，郑文公16年，
    楚人伐郑，郑伯欲成，孔叔不可。曰：“齐方勤我，弃德不祥。”—《左传 僖公三年》
    前656年，周惠王21年，郑文公17年，
    王正月，公会齐侯、宋公、陈侯、卫侯、郑伯、许男、曹伯侵蔡。蔡溃。遂伐楚，次于陉。
    冬十有二月，公孙兹帅师会齐人、宋人、卫人、郑人、许人、曹人侵陈。—《春秋 僖公四年》
    陈辕涛涂谓郑申侯曰：“师出于陈、郑之间，国必甚病。若出东方，观兵于东夷，循海而归，其可也。”申侯曰：“善。”涛涂以告，齐侯许之。申侯见，曰：“师老矣，若出于东方而遇敌，惧不可用也。若出于陈、郑之间，共其资粮屝屦，其可也。”齐侯说，与之虎牢。执辕涛涂。秋，伐陈，讨不忠也。—《左传 僖公四年》
    齐桓公以兵破蔡，遂伐楚，至召陵。 —《郑世家》
前655年，周惠王22年，郑文公18年，
    公及齐侯、宋公、陈侯、卫侯、郑伯、许男、曹伯会王世子于首止。
    郑伯逃归，不盟。—《春秋 僖公五年》
    陈辕宣仲怨郑申侯之反已于召陵，故劝之城其赐邑，曰：“美城之，大名也，子孙不忘。吾助子请。”乃为之请于诸侯而城之，美。遂谮诸郑伯曰：“美城其赐邑，将以叛也。”申侯由是得罪。
    秋，诸侯盟。王使周公召郑伯，曰：“吾抚女以从楚，辅之以晋，可以少安。”郑伯喜于王命而惧其不朝于齐也，故逃归不盟。孔叔止之曰：“国君不可以轻，轻则失亲。失亲患必至，病而乞盟，所丧多矣，君必悔之。”弗听，逃其师而归。—《左传 僖公五年》
前654年，周惠王23年，郑文公19年，
    夏公会齐侯、宋公、陈侯、卫侯、曹伯伐郑，围新城。—《春秋 僖公六年》
    夏，诸侯伐郑，以其逃首止之盟故也。围新密，郑所以不时城也。
    秋，楚子围许以救郑。诸侯救许，乃还。—《左传 僖公六年》
    前653年，周惠王24年，郑文公20年，
    七年春，齐人伐郑，孔叔言于郑伯曰：“谚有之曰：‘心则不竞，何惮于病’。既不能强，又不能弱，所以毙也。国危矣，请下齐以救国。”公曰：“吾知其所由来矣。姑少待我。”对曰：“朝不及夕，何以待君？”夏，郑杀申侯以说于齐，且用陈辕涛涂之谮也。
初，申侯，申出也，有宠于楚文王。文王将死，与之璧，使行，曰：“唯我知女，女专利而不厌，予取予求，不女疵瑕也。后之人将求多于女，女必不免。我死，女必速行。无适小国，将不女容焉。”既葬，出奔郑，又有宠于厉公。子文闻其死也，曰：“古人有言曰，‘知臣莫若君’，弗可改也已”。
    秋，盟于宁母，谋郑故也。
    郑伯使大子华听命于会。言于齐侯曰：“洩氏、孔氏、子人氏三族，实违君命。若君去之以为成，我以郑为内臣，君亦无所不利焉。”齐侯将许之。管仲曰：“君以礼与信属诸侯，而以奸终之，无乃不可乎？子父不奸谓礼，守命共时谓信。违此二者，奸莫大焉。”公曰：“诸侯有讨于郑，未捷，今苟有衅，从之不亦可乎？”对曰：“君若绥之以德，加之以训辞，而帅诸侯以讨郑，郑将覆亡之不暇，岂敢不惧？若总其罪人以临之，郑有辞矣，何惧？且夫合诸侯以崇德也，会而列奸，何以示后嗣？夫诸侯之会，其德刑礼义，无国不记。记奸之位，君盟替矣。作而不记，非盛德也。君其勿许，郑必受盟。夫子华既为大子而求介于大国，以弱其国，亦必不免。郑有叔詹、堵叔、师叔三良为政，未可间也。”齐侯辞焉。子华由是得罪于郑。—《左传 僖公七年》
    前652年，周惠王25年，郑文公21年，
    春，盟于洮，谋王室也。郑伯乞盟，请服也。—《左传 僖公八年》
    前651年，周襄王元年，郑文公22年，
    夏，公会宰周公、齐侯、宋子、卫侯、郑伯、许男、曹伯于葵丘。—《春秋 僖公九年》
    前649年，周襄王3年，郑文公24年，
    文公之贱妾曰燕姞，梦天与之兰，曰：“余为伯儵。余尔祖也。以是为而子，兰有国香”。以梦告文公，文公幸之，而予之草兰为符，遂生子，名曰兰。 —《郑世家》
    有妾梦天与之兰，生穆公兰。—《十二诸侯年表》
    前646年，周襄王6年，郑文公27年，
    狄侵郑。—《春秋 僖公十四年》
    前645年，周襄王7年，郑文公28年，
    三月，公会齐侯、宋公、卫侯、郑伯、许男、曹伯，盟于牡丘，遂次于匡。—《春秋 僖公十五年》
    前644年，周襄王8年，郑文公29年，
    冬十有二月，公会齐侯、宋公、陈侯、卫侯、郑伯、许男、邢侯、曹伯于淮。—《春秋 僖公十六年》
    前642年，周襄王10年，郑文公31年，
    郑伯始朝楚，楚子赐之金，既而悔之，与之盟曰：“无以铸兵。”故以铸三锺。—《左传 僖公十八年》
    前641年，周襄王11年，郑文公32年，
    冬，会陈人、蔡人、楚人、郑人盟于齐。—《春秋 僖公十九年》
    前640年，周襄王12年，郑文公33年，
    滑人叛郑而服于卫。夏，郑公子士、洩堵寇帅师入滑。—《左传 僖公二十年》
    前639年，周襄王13年，郑文公34年，
    秋，宋公、楚子、陈侯、蔡侯、郑伯、许男、曹伯会于盂。—《春秋 僖公二十一年》
    襄王十三年，郑人伐滑。王使游孙伯请滑，郑人执之。王怒，将以狄伐郑。富辰谏，王不听。—《国语 周语上》
    前638年，周襄王14年，郑文公35年，
    夏，宋公、卫侯、许男、滕子伐郑。—《春秋 僖公二十二年》
    三月，郑伯如楚，夏，宋公伐郑，子鱼曰：“所谓祸在此矣。”
    楚人伐宋以救郑。
   宋公与楚人战于泓。
    丙子晨，郑文夫人羋氏、姜氏、劳楚子于柯泽。楚子使师缙示之俘馘。君子曰：“非礼也。妇人送迎不出门，见兄弟不逾阈，戎事不迩女器。”
    丁丑，楚子入享于郑，九献，庭实旅百，加笾豆六品。享毕，夜出文羋送于军，取郑二姬以归。叔詹曰：“楚王其不没乎！为礼卒于无别，无别不可谓礼，将何以没？”诸侯是以知其不遂霸也。—《左传 僖公二十二年》君如楚，宋伐我。—《十二诸侯年表》
    前637年，周襄王15年，郑文公36年，〔重耳〕及郑，郑文公亦不礼焉。叔詹谏曰：“臣闻天之所启，人弗及也。晋公子有三焉，天其或者将建诸，君其礼焉。男女同姓，其生不蕃。晋公子，姬出也，而至于今，一也。离外之患，而天不靖晋国，殆将启之，二也。有三士足以上人而从之，三也。晋、郑同侪，其过子弟，固将礼焉，况天之所启乎？”弗听。—《左传 僖公二十三年》
    公子过郑，郑文公亦不礼焉。叔詹谏曰：“臣闻之：亲有天，用前训，礼兄弟，资穷困，天所福也。今晋公子有三祚焉，天将启之。同姓不婚，恶不殖也。狐氏出自唐叔。狐姬，伯行之子也，实生重耳。成而雋才，离违而得所，久约而无声，一也。同出九人，唯重耳在，离外之患，而晋国不靖，二也。晋侯日载其怨，外内弃之；重耳日载其德，狐、赵谋之，三也。在《周颂》曰：‘天作高山，大王荒之。’荒，大之也。大天所作，可谓亲有天矣。晋、郑兄弟也，吾先君武公与晋文侯戮力一心，股肱周室，夹辅平王，平王劳而德之，而赐之盟质，曰：‘世相起也。’若亲有天，获三祚者，可谓大矣。若用前训，文侯之功，武公之业，可为前训。若礼兄弟，晋、郑之亲，王之遗命，可谓兄弟。若资穷困，亡在长幼，还轸诸侯，可谓穷困。弃此四者，以徼天祸，无乃不可乎？君其图之。”弗听。—《国语 晋语四》
    晋公子重耳过，文公弗礼。文公弟叔詹曰：“重耳贤，且又同姓，穷而过君，不可无礼。”文公曰：“诸侯亡公子过者多矣，安能尽礼之！”詹曰：“君如弗礼，遂杀之，弗杀，便即反国，为郑忧矣。”文公弗听。 —《郑世家》
    重耳过，无礼，叔詹谏。—《十二诸侯年表》
    前636年，周襄王16年，郑文公37年，
    郑之入滑也，滑人听命。师还，又即卫。郑公子士洩、堵俞弥帅师伐滑。王使伯服、游孙伯如郑请盟。郑伯怨惠王之而不与厉公爵也，又怨襄王之与卫、滑也，故不听王命而执二子。王怒，将以狄伐郑。富辰谏曰：“不可，臣闻之，大上以德抚民，其次亲亲以相及也。昔周公吊二叔之不咸，故封建亲戚以蕃屏周。管蔡郕霍，鲁卫毛聃，郜雍曹滕，毕原酆郇，文之昭也。邘晋应韩，武之穆也。凡蒋邢茅胙祭，周公之胤也。召穆公思周德之不类，故纠合宗族于成周而作诗曰：‘常棣之华，鄂不韡韡，凡今之人，莫如兄弟。’其四章曰：‘兄弟阋于墙，外御其侮’。如是则兄弟虽有小忿，不废懿亲。今天子不忍小忿以弃郑亲，其若之何？庸勋亲亲，匿近尊贤，德之大者也。即聋从昧，与顽用嚣，奸之大者也。弃德崇奸，祸之大者也。郑有平、惠之勋，又有厉、宣之亲，弃嬖宠而用三良，于诸姬为近。四德具矣。耳不听五声之和为聋，目不别五色之章为昧，心不则德义之经为顽，口不道忠信之言为嚣，狄皆则之，四奸具矣。周之有懿德也，犹曰：‘莫如兄弟’，故封建之。其怀柔天下也，犹惧有外侮，干御侮者莫如亲亲，故以亲屏周。召穆公亦云。今周德既衰，于是乎又渝周、召以从诸奸，无乃不可乎？民未忘祸，王又兴之，其若文、武何？”王弗听，使颓叔、桃子出狄师。夏，狄伐郑，取栎。王德狄人，将以其女为后。富辰谏曰：“不可。臣闻之曰：‘报者倦矣，施者未厌’。狄固贪惏，王又启之，女德无极，妇怨无终，狄必为患。”王又弗听。
    秋，颓叔、桃子奉大叔，以狄师伐周。大败周师，获周公忌父、原伯、毛伯、富辰。王出适郑，处于氾。
    郑子华之弟子臧出奔宋，好聚鹬冠。郑伯闻而恶之，使盗诱之。八月，盗杀于陈、宋之间。
    宋及楚平，宋成公如楚，还入于郑。郑伯将享之，问礼于皇武子，对曰：“宋，先代之后也，于周为客，天子有事膰焉，有丧拜焉，丰厚可也。”郑伯从之，享宋公有加，礼也。
    冬，王使来告曰：“不榖不德，得罪于母弟之宠子带，鄙在郑地氾，敢告叔父。”臧文仲对曰：“天子蒙尘于外，敢不奔问官守。”王使简师父告于晋，使左鄢父告于秦。天子无出，书曰：“天王出居郑”，辟母弟之难也。天子凶服降名，礼也。郑伯与孔将鉏、石甲父、侯宣多省视官具于氾，而后听其私政，礼也。—《左传 僖公二十四年》
    〔襄王〕十七年，王降狄师以伐郑。—《国语 周语上》
    春，晋公子重耳反国，立，是为文公。秋，郑入滑，滑听命，已而反与卫，于是郑伐滑。周襄王使伯犕请滑。郑文公怨惠王之亡在栎，而文公父厉公入之，而惠王不赐厉公爵禄，又怨襄王之与卫、滑，故不听襄王请而囚伯犕。王怒，与翟人伐郑，弗克。冬，翟攻伐襄王，襄王出奔郑，郑文公居王于氾。 —《郑世家》
    前635年，周襄王17年，郑文公38年，
    晋文公入襄王成周。 —《郑世家》
    前633年，周襄王19年，郑文公40年，
    冬，楚人、陈侯、蔡侯、郑伯、许男围宋。—《春秋 僖公二十七年》
    前632年，周襄王20年，郑文公41年，
    五月癸丑，公会晋侯、齐侯、宋公、蔡侯、郑伯、卫子、莒子，盟于践土。
    冬，公会晋侯、齐侯、宋公、蔡侯、郑伯、陈子、莒子、邾子、秦人于温。—《春秋 僖公二十八年》
    乡役之三月，郑伯如楚致其师，为楚师既败而惧，使子人九行成于晋。晋栾枝入盟郑伯。五月丙午，晋侯及郑伯盟于衡雍。丁未，献楚俘于王，驷介百乘，徒兵千。郑伯傅王，用平礼也。—《左传 僖公二十八年》
    助楚击晋。自晋文公之过无礼,故背晋助楚。 —《郑世家》
    前630年，周襄王22年，郑文公43年
    晋人侵郑，以观其可攻与否。狄间晋之有郑虞也，夏，狄侵齐。
    九月甲午，晋侯、秦伯围郑，以其无礼于晋，且贰于楚也。晋军函陵，秦军氾南。佚之狐言于郑伯曰：“国危矣，若使烛之武见秦君，师必退。”公从之。辞曰：“臣之壮也，犹不如人，今老矣，无能为也已。”公曰：“吾不能早用子，今急而求子，是寡人之过也。然郑亡，子亦有不利焉。”许之，夜缒而出，见秦伯曰：“秦、晋围郑，郑既知亡矣。若亡郑而有益于秦于君，敢以烦执事。越国以鄙远，君知其难也，焉用亡郑以陪邻。邻之厚，君之薄也。若舍郑以为东道主，行李之往来，共其乏困，君亦无所害。且君尝为晋君赐矣，许君焦、瑕，朝济而夕设版焉，君之所知也。夫晋何厌之有？既东封郑，又欲肆其西封，若不阙秦，将焉取之？阙秦以利晋，唯君图之。”秦伯说，与郑人盟，使杞子、逢孙、扬孙戌之，乃还。
    初，郑公子兰出奔晋，从于晋侯。伐郑，请无与围郑。许之，使待命于东。郑石甲父、侯宣多逆以为大子，以求成于晋，晋人许之。—《左传 僖公三十年》
    文公诛观状以伐郑，反其陴。郑人以名宝行成，公弗许，曰：“予我詹而师还。”詹请往，郑伯弗许，詹固请曰：“一臣可以赦百姓而定社稷，君何爱于臣也？”郑人以詹予晋，晋人将烹之。詹曰：“臣愿获尽辞而死，固所愿也。”公听其辞。詹曰：“天降郑祸，使淫观状，弃礼违亲。臣曰：‘不可。夫晋公子贤明，其左右皆卿才，若复其国，而得志于诸侯，祸无赦矣。’今祸及矣。尊明胜患，智也。杀身赎国，忠也。”乃就烹，据鼎耳而疾号曰：“自今以往，知忠以事君者，与詹同。”乃命弗杀，厚为之礼而归之。郑人以詹伯为将军。—《国语 晋语四》
    晋文公与秦穆公共围郑，讨其助楚攻晋者，及文公过时之无礼也。初，郑文公有三夫人，宠子五人，皆以罪早死。公怒，溉逐群公子。子兰奔晋，从晋文公围郑。时兰事晋文公甚谨，爱幸之，乃私于晋，以求入郑为太子。晋于是欲得叔詹为僇。郑文公恐，不敢谓叔詹言。詹闻，言于郑君曰：“臣谓君，君不听臣，晋卒为患。然晋所以围郑，以詹，詹死而赦郑国，詹之愿也。”乃自杀。郑人以詹尸与晋。晋文公曰：“必欲一见郑君，辱之而去。”郑人患之，乃使人私于秦曰：“破郑益晋，非秦之利也。”秦兵罢。晋文公欲入兰为太子，以告郑。郑大夫石癸曰：“吾闻姞姓乃后稷之元妃，其后当有兴者。子兰母，其后也。且夫人子尽已死，余庶子无如兰贤。今围急，晋以为请，利孰大焉！”遂许晋，与盟，而卒立子兰为太子，晋兵乃罢去。 —《郑世家》
    秦晋围我，以晋故。—《十二诸侯年表》
    前629年，周襄王23年，郑文公44年
    郑洩驾恶公子瑕，郑伯亦恶之，故公子瑕出奔楚。—《春秋 僖公三十一年》
    前628年，周襄王24年，郑文公45年
    夏四月己丑，郑伯捷卒。—《春秋 僖公三十二年》
    杞子自郑使告于秦曰：“郑人使我掌其北门之管，若潜师以来，国可得也。”穆公访诸蹇叔，蹇叔曰：“劳师以袭远，非所闻也。师劳力竭，远主备之，无乃不可乎！师之所为，郑必知之。勤而无所，必有悖心。且行千里，其谁不知？”公辞焉。召孟明、西乞、白乙，使出师于东门之外。蹇叔哭之，曰：“孟子，吾见师之出而不见其入也。”公使谓之曰：“尔何知。中寿，尔墓之木拱矣。”蹇叔之子与师，哭而送之，曰：“晋人御师必于殽。殽有二陵焉：其南陵，夏后皋之墓也；其北陵，文王之所辟风雨也。必死是间，余收尔骨焉。”秦师遂东。—《左传 僖公三十二年》
    文公卒，子兰立，是为缪公。 —《郑世家》
    文公薨。—《十二诸侯年表》
    前627年，周襄王25年，郑穆公元年
春，秦师过周北门，左右免胄而下。超乘者三百乘。王孙满尚幼，观之，言于王曰：“秦师轻而无礼，必败。轻则寡谋，无礼则脱。入险而脱，又不能谋，能无败乎？”及滑，郑商人弦高将市于周，遇之。以乘韦先牛十二犒师，曰：“寡君闻吾子将步师出于敝邑，敢犒从者。不腆敝邑，为从者之淹，居则具一日之积，行则备一夕之卫。”且使遽告于郑。郑穆公使视客馆，则束载、厉兵、秣马矣。使皇武子辞焉，曰：“吾子淹久于敝邑，唯是脯资饩牵竭矣。为吾子之将行也，郑之有原圃，犹秦之有具囿也。吾子取其麋鹿以闲敝邑，若何？”杞子奔齐，逢孙、扬孙奔宋。孟明曰：“郑有备矣，不可冀也，攻之不克，围之不继，吾其还也。”灭滑而还。
    晋、陈、郑伐许，讨其贰于楚也。楚令尹子上侵陈、蔡。陈、蔡成，遂伐郑，将纳公子瑕，门于桔柣之门。瑕覆于周氏之汪。外仆髡屯禽之以献。文夫人敛而葬之郐城之下。—《左传 僖公三十三年》
    春，秦缪公使三将将兵欲袭郑，至滑，逢郑贾人弦高诈以十二牛劳军，故秦兵不至而还，晋败之于崤。初，往年郑文公之卒也，郑司城缯贺以郑情卖之，秦兵故来。 —《郑世家》
    郑穆公兰元年，秦袭我，弦高诈之。—《十二诸侯年表》
    前626年，周襄王26年，郑穆公2年
    晋文公之季年，诸侯朝晋。卫成公不朝，使孔达侵郑，伐绵、訾，及匡。晋襄公既祥，使告于诸侯而伐卫，及南阳。—《左传 文公元年》
    前625年，周襄王27年，郑穆公3年
    夏六月，公孙敖会宋公、陈侯、郑伯、晋士縠盟于垂陇。
    冬，晋人、宋人、陈人、郑人伐秦。—《春秋 文公二年》
    郑发兵从晋伐秦，败秦兵于汪。 —《郑世家》
    前624年，周襄王28年，郑穆公4年
    春，王正月，叔孙得臣会晋人、宋人、陈人、卫人、郑人伐沈，沈溃。—《春秋 文公三年》
    前620年，周襄王32年，郑穆公8年
    秋八月，齐侯、宋公、卫侯、郑伯、许男、曹伯会晋赵盾盟于扈，晋侯立故也。—《左传 文公七年》
    前618年，周顷王元年，郑穆公10年
    范山言于楚子曰：“晋君少，不在诸侯，北方可图也。”楚子师于狼渊以伐郑。囚公子坚、公子尨及乐耳。郑及楚平。公子遂会晋赵盾、宋华耦、卫孔达、许大夫救郑，不及楚师。—《左传 文公九年》
    楚伐我。—《十二诸侯年表》
    前617年，周顷王2年，郑穆公11年
陈侯、郑伯会楚子于息。冬，遂及蔡侯次于厥貉。将以伐宋。宋华御事曰：“楚欲弱我也。先为之弱乎，何必使诱我？我实不能，民何罪？”乃逆楚子，劳，且听命。遂道以田孟诸。宋公为右盂，郑伯为左盂。期思公复遂为右司马，子朱及文之无畏为左司马。—《左传 文公十年》
    前614年，周顷王5年，郑穆公14年
    冬，公如晋，朝，且寻盟。卫侯会公于沓，请平于晋。公还，郑伯会公于棐，亦主请平于晋。公皆成之。郑伯与公宴于棐。子家赋《鸿雁》。季文子曰：“寡君未免于此。”文子赋《四月》。子家赋《载驰》之四章，文子赋《采薇》之四章。郑伯拜，公答拜。—《左传 文公十三年》
    前613年，周顷王6年，郑穆公15年
    六月，公会宋公、陈侯、卫侯、郑伯、许男、曹伯、晋赵盾，癸酉，同盟于新城。—《春秋 文公十四年》
    冬十一月，晋侯、宋公、卫侯、蔡侯、陈侯、郑伯、许男、曹伯盟于扈，寻新城之盟，且谋伐齐也。—《左传 文公十四年》
    前610年，周匡王3年，郑穆公18年
    春，晋荀林父、卫孔达、陈公孙宁、郑石楚伐宋。讨曰：“何故弑君！”犹立文公而还，卿不书，失其所也。
    郑子家使执讯而与之书，以告赵宣子，曰：“寡君即位三年，召蔡侯而与之事君。九月，蔡侯入于敝邑以行。敝邑以侯宣多之难，寡君是以不得与蔡侯偕。十一月，克減侯宣多而随蔡侯以朝于执事。十二年六月，归生佐寡君之嫡夷，以请陈侯于楚而朝诸君。十四年七月，寡君又朝，以蒇陈事。十五年五月，陈侯自敝邑往朝于君。往年正月，烛之武往朝夷也。八月，寡君又往朝。以陈、蔡之密迩于楚而不敢贰焉，则敝邑之故也。虽敝邑之事君，何以不免？在位之中，一朝于襄，而再见于君。夷与孤之二三臣相及于绛，虽我小国，则蔑以过之矣。今大国曰：‘尔未逞吾志。’敝邑有亡，无以加焉。古人有言曰：‘畏首畏尾，身其余几’又曰：‘鹿死不择音’。小国之事大国也，德则其人也，不德则其鹿也，铤而走险，急何能择。命之罔极，亦知亡矣。将悉敝邑赋以待于儵，唯执事命之。文公二年六月壬申，朝于齐。四年二月壬戌，为齐侵蔡，亦获成于楚。居大国之间而从于强令，岂其罪也。大国若弗图，无所逃命。”
晋巩朔行成于郑，赵穿、公婿池为质焉。
    冬十月，郑大子夷、石楚为质于晋。—《左传 文公十七年》
    前608年，周匡王5年，郑穆公20年
    楚子、郑人侵陈，遂侵宋。晋赵盾帅师救陈。
    宋公、陈侯、卫侯、曹伯会晋师于棐林，伐郑。
    晋人、宋人伐郑。—《春秋 宣公元年》
    郑穆公曰：“晋不足与也。”遂受盟于楚。陈共公之卒，楚人不礼焉。陈灵公受盟于晋。秋，楚子侵陈，遂侵宋。晋赵盾帅师救陈、宋。会于棐林，以伐郑也。楚蔿贾救郑，遇于北林。囚晋解扬，晋人乃还。
    冬，赵穿侵崇，秦弗与成。晋人伐郑，以报北林之役。—《左传 宣公元年》
    与楚侵陈，遂侵宋。晋使赵盾伐我，以倍晋故。—《十二诸侯年表》
    前607年，周匡王6年，郑穆公21年
春，郑公子归生受命于楚，伐宋。宋华元、乐吕御之。二月壬子，战于大棘，宋师败绩，囚华元，获乐吕，及甲车四百六十乘，俘二百五十人，馘百人。狂狡辂郑人，郑人入于井，倒戟而出之，获狂狡。君子曰：“失礼违命，宜其为禽也。戎昭果毅以听之之谓礼，杀敌为果，致果为毅。易之，戮也。”
    将战，华元杀羊食士，其御羊斟不与。及战，曰：“畴昔之羊，子为政，今日之事，我为政。”与入郑师，故败。君子谓：“羊斟非人也，以其私憾，败国殄民。于是刑孰大焉。《诗》所谓‘人之无良’者，其羊斟之谓乎，残民以逞。”
    宋人以兵车百乘、文马百驷以赎华元于郑。半入，华元逃归，立于门外，告而入。见叔牂曰：“子马然也。”对曰：“非马，其人也。”既合而来奔。
    秦师伐晋，以报崇也，遂围焦。夏，晋赵盾救焦，遂自阴地，及诸侯之师侵郑，以报大棘之役。楚斗椒救郑，曰：“能欲诸侯而恶其难乎？”遂次于郑以待晋师。赵盾曰：“彼宗竞于楚，殆将毙矣。姑益其疾。”乃去之。—《左传 宣公二年》
    〔楚穆王商臣〕与宋华元伐郑。华元杀羊食士，不与其御羊斟，怒以驰郑，郑囚华元。宋赎华元，元亦亡去。晋使赵穿以兵伐郑。 —《郑世家》
    与宋师战，获华元。—《十二诸侯年表》
    前606年，周定王元年，郑穆公22年
    晋侯伐郑，及郔。郑及晋平，士会入盟。
    夏，楚人侵郑，郑即晋故也。
    冬，郑穆公卒。初，郑文公有贱妾曰燕姞，梦天使与已兰，曰：“余为伯儵。余，而祖也，以是为而子。以兰有国香，人服媚之如是。”既而文公见之，与之兰而御之。辞曰：“妾不才，幸而有子，将不信，敢征兰乎？”公曰：“诺”。生穆公，名之曰兰。文公报郑子之妃，曰陈妫，生子华、子臧。子臧得罪而出。诱子华而杀之南里，使盗杀子臧于陈、宋之间。又娶于江，生公子士。朝于楚，楚人酖之，及叶而死。又娶于苏，生子瑕、子俞弥。俞弥早卒。洩驾恶瑕，文公亦恶之，故不立也。公逐群公子，公子兰奔晋，从晋文公伐郑。石癸曰：“吾闻姬、姞耦，其子孙必蕃。姞，吉人也，后稷之元妃也。今公子兰，姞甥也。天或启之，必将为君，其后必蕃，先纳之可以亢宠。”与孔将鉏、侯宣多纳之，盟于大宫而立之。以与晋平。穆公有疾，曰：“兰死，吾其死乎，吾所以生也。”刈兰而卒。 —《左传 宣公三年》
    郑缪公卒，子夷立，是为灵公。 —《郑世家》
    华元亡归。—《十二诸侯年表》
    前605年，周定王2年，郑灵公元年
    楚人献鼋于郑灵公。公子宋与子家将见。子公之食指动，以示子家，曰：“他日我如此，必尝异味。”及入，宰夫将解鼋，相视而笑。公问之，子家以告。及食大夫鼋，召子公而弗与也。子公怒，染指于鼎，尝之而出。公怒，欲杀子公。
    子公与子家谋先。子家曰：“畜老，犹惮杀之，而况君乎？”反谮子家，子家惧而从之。夏，弑灵公。
    郑人立子良，辞曰：“以贤则去疾不足，以顺则公子坚长。”乃立襄公。襄公将去穆氏，而舍子良。子良不可，曰：“穆氏宜存，则愿也。若将亡之，则亦皆亡，去疾何为？”乃舍之，皆为大夫。—《左传 宣公四年》
    春，楚献鼋于灵公。子家、子公将朝灵公，子公之食指动，谓子家曰：“佗日指动，必食异物。”及入，见灵公进鼋羹，子公笑曰：“果然！”灵公问其故，具告灵公。灵公召之，独弗予羹。子公怒，染其指，尝之而出。公怒，欲杀子公。子公与子家谋先。夏，弑灵公。郑人欲立灵公弟去疾，去疾让曰：“必以贤，则去疾不肖；必以顺，则公子坚长。”坚者，灵公庶弟，去疾之兄也。于是乃立子坚，是为襄公。
    襄公立，将尽去缪氏。缪氏者，杀灵公，子公之族家也。去疾曰：“必去缪氏，我将去之。”乃止，皆以为大夫。 —《郑世家》
郑灵公夷元年，公子归生以鼋故杀灵公。—《十二诸侯年表》
    前604年，周定王3年，郑襄公元年。
    楚子伐郑，陈及楚平。晋荀林父救郑伐陈。—《左传 宣公五年》
    楚怒郑受宋赂纵华元，伐郑。郑背楚，与晋亲。 —《郑世家》
    郑襄公坚元年，灵公庶弟。楚伐我，晋来救。—《十二诸侯年表》
    前603年，周定王4年，郑襄公2年
    楚人伐郑，取成而还。
    郑公子曼、满与王子伯廖语，欲为卿。伯廖告人曰：“无德而贪，其在《周易》《丰》  之《离》  ，弗过之矣。”间一岁，郑人杀之。—《左传 宣公六年》
    前602年，周定王5年，郑襄公3年
    郑及晋平，公子宋之谋也，故相郑伯以会。冬，盟于黑壤，王叔桓公临之，以谋不睦。—《左传 宣公七年》
    前600年，周定王7年，郑襄公5年
    九月，晋侯、宋公、卫侯、郑伯、曹伯会于扈。
    楚子伐郑，晋卻缺帅师救郑。—《春秋 宣公九年》
    楚子为厉之役故，伐郑。晋卻缺救郑，郑伯败楚师于柳棼。国人皆喜，唯子良忧曰：“是国之灾也，吾死无日矣。”—《左传 宣公九年》
    楚复伐郑，晋来救之。 —《郑世家》
    楚伐我，晋来救，败楚师。—《十二诸侯年表》
    前599年，周定王8年，郑襄公6年
    郑及楚平。诸侯之师伐郑，取成而还。
    楚子伐郑。晋士会救郑，逐楚师于颖北。诸侯之师戌郑。郑子家卒。郑人讨幽公之乱，斵子家之棺而逐其族。改葬幽公，谥之曰灵。—《左传 宣公十年》
    子家卒，国人复逐其族，以其弑灵公也。 —《郑世家》
    晋、宋、楚伐我。—《十二诸侯年表》
    前598年，周定王9年，郑襄公7年
    春，楚子伐郑，及栎。子良曰：“晋、楚不务德而兵争，与其来者可也。晋、楚无信，我焉得有信。”乃从楚。夏，楚盟于辰陵，陈、郑服也。—《左传 宣公十一年》
    郑与晋盟鄢陵。 —《郑世家》
    前597年，周定王10年，郑襄公8年
    春，楚子围郑。旬有七日，郑人卜行成，不吉。卜临于大宫，且巷出车，吉。国有大临，守陴者皆哭。楚子退师，郑人修城，进复围之，三月克之。入自皇门，至于逵路。郑伯肉袒牵羊以逆，曰：“孤不天，不能事君，使君怀怒以及敝邑，孤之罪也。敢不唯命是听。其俘诸江南以实海滨，亦唯命。其翦以赐诸侯，使臣妾之，亦唯命。若惠顾前好，徼福于厉、宣、桓、武，不泯其社稷，使改事君，夷于九县，君之惠也，孤之愿也，非所敢望也。敢布腹心，君实图之。”左右曰：“不可许也。”王曰：“其君能下人，必能信用其民矣，庸可几乎？”退三十里而许之平。潘尪入盟，子良出质。
    夏六月，晋师救郑。荀林父将中军，先縠佐之。士会将上军，卻克佐之。赵朔将下军，栾书佐之。赵括、赵婴齐为中军大夫。巩朔、韩穿为上军大夫。荀首、赵同为下军大夫。韩厥为司马。
    及河，闻郑既及楚平，桓子欲还，曰：“无及于郑而剿民，焉用之？楚归而动，不后。”随武子曰：“善。会闻用师，观衅而动。德刑政事典礼不易，不可敌也，不为是征。楚军讨郑，怒其贰而哀其卑，叛而伐之，服而舍之，德刑成矣。伐叛，刑也，柔服，德也。二者立矣。昔岁入陈，今兹入郑，民不罢劳，君无怨讟，政有经矣。荆尸而举，商农工贾不败其业，而卒乘辑睦，事不奸矣。蔿敖为宰，择楚国之令典，军行，右辕左追蓐，前茅虑无，中权后劲，百官象物而动，军政不戒而备，能用典矣。其君之举也，内姓选于亲，外姓选于旧，举不失德，赏不失劳，老有加惠，旅有施舍，君子小人，物有服章，贵有常尊，贱有等威，礼不逆矣。德立刑行，政成事时，典从礼顺，若之何敌之？见可而进，知难而退，军之善政也。兼弱攻昧，武之善经也。子姑整军而经武乎，犹有弱而昧者，何必楚？《仲虺》有言曰：‘取乱侮亡。’兼弱也。《汋》曰：‘于铄王师，遵养时晦’。耆昧也。《武》曰：‘无竟惟烈。’抚弱耆昧以务烈所,可也。”彘子曰：“不可。晋所以霸，师武臣力也。今失诸侯，不可谓力。有敌而不从，不可谓武。由我失霸，不如死。且成师以出，闻敌强而退，非夫也。命为军帅，而卒以非夫，唯君子能，我弗为也。”以中军佐济。知庄子曰：“此师殆哉。《周易》有之，在《师》  之《临》  ，曰：‘师出以律，否臧凶。’执事顺成为臧，逆为否，众散为弱，川壅为泽，有律以如已也。故曰律否臧。且律竭也，盈而以竭，夭且不整，所以凶也。不行之谓《临》，有帅而不从，临孰甚焉！此之谓矣。果遇必败，彘子尸之。虽免而归，必有大咎。”韩献子谓桓子曰：“彘子以偏师陷，子罪大矣。子为元帅，师不用命，谁之罪也？失属亡师，为罪已重，不如进也。事之不捷，恶有所分，与其专罪，六人同之，不犹愈乎？”师遂济。楚子北，师次于郔。沈尹将中军，子重将左，子反将右，将饮马于河而归。闻晋师既济，王欲还，嬖人伍参欲战。令尹孙叔敖弗欲，曰：“昔岁入陈，今兹入郑，不无事矣。战而不捷，参之肉其足食乎？”参曰：“若事之捷，孙叔为无谋矣。不捷，参之肉将在晋军，可得食乎？”令尹南辕反旆，伍参言于王曰：“晋之从政者新，未能行令。其佐先縠刚愎不仁，未肯用命。其三帅者专行不获，听而无上，众谁适从。此行也，晋师必败。且君而逃臣，若社稷何？”王病之，告令尹，改乘辕而北之，次于管以待之。
    晋师在敖、鄗之间。郑皇戌使如晋师曰：“郑之从楚，社稷之故也，未有贰心。楚师骤胜而骄，其师老矣，而不设备，子击之，郑师为承，楚师必败。”彘子曰：“败楚服郑，于此在矣，必许之。”栾武子曰：“楚自克庸以来，其君无日不讨国人而训之，于民生之不易，祸至之无日，戒惧之不可以怠。在军无日不讨军实而申儆之，于胜之不可保，纣之百克而卒无后。训之以若敖、蚡冒，筚路蓝缕以启山林。箴之曰：‘民生在勤，勤则不匮。’不可谓骄。 先大夫子犯有言曰：‘师直为壮，曲为老’。我则不德而徼怨于楚，我曲楚直，不可谓老。其君之戎，分为二广，广有一卒，卒偏之两。右广初驾，数及日中；左则受之，以至于昏，内官序当其夜，以待不虞，不可谓无备。子良，郑之良也。师叔，楚之崇也。师叔入盟，子良在楚，楚郑亲矣。来劝我战，我克则来，不克遂往，以我卜也，郑不可从。”赵括、赵同曰：“率师以来，唯敌是求，克敌得属，又何俟？必从彘子。”知季子曰：“原、屏，咎之徒也。”赵庄子曰：“栾伯善哉，实其言，必长晋国。”
     楚少宰如晋师，曰：“寡君少遭闵凶，不能文。闻二先君之出入此行也，将郑是训定，岂敢求罪于晋。二三子无淹久。”随季对曰：“昔平王命我先君文侯曰：‘与郑夹辅周室，毋废王命’。今郑不率，寡君使群臣问诸郑，岂敢辱候人？敢拜君命之辱。”彘子以为谄，使赵括从而更之，曰：“行人失辞。寡君使群臣迁大国之迹于郑，曰：‘无辟敌’。群臣无所逃命。”
    楚子又使求成于晋，晋人许之，盟有日矣。楚许伯御乐伯，摄叔为右，以致晋师。许伯曰：“吾闻致师者，御靡旌摩垒而还。”乐伯曰：“吾闻致师者，左射以菆，代御执辔，御下两马，掉鞅而还。”摄叔曰：“吾闻致师者，右入垒折馘，执俘而还。”皆行其所闻而复。晋人逐之，左右角之。乐伯左射马而右射人，角不能进，矢一而已。麋兴于前，射麋丽龟。晋鲍癸当其后，使摄叔奉麋献焉，曰：“以岁之非时，献禽之未至，敢膳诸从者。”鲍癸止之，曰：“其左善射，其右有辞，君子也。”既免。
    晋魏錡求公族，未得而怒，欲败晋师。请致师，弗许。请使，许之。遂往，请战而还。楚潘党逐之，及荧泽，见六麋，射一麋以顾献曰：“子有军事，兽人无乃不给于鲜，敢献于从者。”叔党命去之。赵旃求卿未得，且怒于失楚之致师者。请挑战，弗许。请召盟，许之。与魏錡皆命而往。卻献子曰：“二憾往矣，弗备必败。”彘子曰：“郑人劝战，弗敢从也。楚人求成，弗能好也。师无成命，多备何为。”士季曰：“备之善。若二子怒楚，楚人乘我，丧师无日矣。不如备之。楚之无恶，除备而盟，何损于好？若以恶来，有备不败。且虽诸侯相见，军卫不彻，警也。”彘子不可。士季使巩朔、韩穿七覆于敖前。故上军不败。赵婴齐使其徒先具舟于河，故败而先济。
    潘党既逐魏錡，赵旃夜至于楚军，席于军门之外，使其徒人入之。楚子为乘广三十乘，分为左右。右广鸡鸣而驾，日中而说。左则受之，日入而说。许偃御右广，养由基为右。彭名御左广，屈荡为右。乙卯，王乘左广以逐赵旃。赵旃弃车而走林，屈荡搏之，得其甲裳。晋人惧二子之怒楚师也，使軘车逆之。潘党望其尘，使骋而告曰：“晋师至矣。”楚人亦惧王之入晋军也，遂出陈。孙叔曰：“进之，宁我薄人，无人薄我。《诗》云：‘无戎十乘，以先启行’。先人也。《军志》曰：‘先人有夺人之心’，薄之也。”遂疾进师，车驰卒奔，乘晋军。桓子不知所为，鼓于军中曰：“先济者有赏。”中军、下军争舟，舟中之指可掬也。
    晋师右移，上军未动。工尹齐将右拒卒以逐下军。楚子使唐狡与蔡鸠居告唐惠侯曰：“不榖不德而贪，以遇大敌，不榖之罪也。然楚不克，君之羞也，敢藉君灵以济楚师。”使潘党率游阙四十乘，从唐侯以为左拒，以从上军。驹伯曰：“待诸乎？”随季曰：“楚师方壮，若萃于我，吾师必尽。不如收而去之，分谤生民，不亦可乎？”殿其卒而退，不败。王见右广，将从之乘。屈荡户之曰：“君以此始，亦必以终。”自是楚之乘广先左。
    晋人或以广队不能进，楚人諅之脱扃，少进，马还，又諅之拔旆投衡，乃出。顾曰：“吾不如大国之数奔也。”
    赵旃以其良马二，济其兄与叔父，以他马反，遇敌不能去，弃车而走林。逢大夫与其二子乘，谓其二子无顾。顾曰：“赵傁在后。”怒之，使下，指木曰：“尸女于是。”授赵旃绥以免。明日以表尸之，皆重获在木下。楚熊负羁囚知罃。知庄子以其族反之，厨武子御，下军之士多从之。每射，抽矢菆，纳诸厨子之房。厨子怒曰：“非子之求而蒲之爱，董泽之蒲，可胜既乎？”知季曰：“不以人子，吾子其可得乎？吾不可以苟射故也。”射连尹襄老，获之，遂载其尸。射公子谷臣，囚之。以二者还。及昏，楚师军于邲，晋之余师不能军，宵济，亦终夜有声。
    丙辰，楚重至于邲，遂次于衡雍。潘党曰：“君盍筑武军，而收晋尸以为京观。臣闻克敌必示子孙，以无忘武功。”楚子曰：“非尔所知也。夫文，止戈为武。武王克商，作《颂》曰：‘载戢干戈，载橐弓矢，我求懿德，肆于时夏，允王保之。’又作《武》，其卒章曰：‘耆定尔功。’其三曰：‘铺时绎思，我徂惟求定。’其六曰：‘绥万邦，屡丰年。’夫武，禁暴、戢兵、保大、定功、安民、和众、丰财者也。故使子孙无忘其章。今我使二国暴骨，暴矣；观兵以威诸侯，兵不戢矣。暴而不戢，安能保大？犹有晋在，焉得定功？所违民欲犹多，民何安焉？无德而强争诸侯，何以和众？利人之几，而安人之乱，以为已荣，何以丰财？武有七德，我无一焉，何以示子孙？其为先君宫，告成事而已。武非吾功也。古者明王伐不敬，取其鲸鲵而封之，以为大戮，于是乎有京观，以惩淫慝。今罪无所，而民皆尽忠以死君命，又可以为京乎？”祀于河，作先君宫，告成事而还。
    是役也，郑石制实入楚师，将以分郑而立公子鱼臣。辛未，郑杀仆叔及子服。君子曰：“史佚所谓毋怙乱者，谓是类也。《诗》曰：‘乱离瘼矣，爰其适归？’归于怙乱者也夫。”
    郑伯、许男如楚。—《左传 宣公十二年》
    楚庄王以郑与晋盟，来伐，围郑三月，郑以城降楚。楚王入自皇门，郑襄公肉袒孯羊以迎，曰：“孤不能事边邑，使君王怀怒以及獘邑，孤之罪也。敢不惟命是听。君王迁之江南，及以赐诸侯，亦惟命是听。若君王不忘厉、宣王，桓、武公，哀不忍绝其社稷，锡不毛之地，使复得改事君王，孤之愿也，然非所敢望也。敢布腹心，惟命是听。”庄王为却三十里而后舍。楚群臣曰：“自郢至此，士大夫亦久劳矣。今得国舍之，何如？”庄王曰：“所为伐，伐不服也。今已服，尚何求乎？”卒去。晋闻楚之伐郑，发兵求郑。其来持两端，故迟，比至河，楚兵已去。晋将率或欲渡，或欲还，卒渡河。庄王闻，还击晋。郑反助楚，大破晋军于河上。 —《郑世家》
    楚围我，我卑辞以解。—《十二诸侯年表》
    前595年，周定王12年，郑襄公10年
    夏，晋侯伐郑，为邲故也。告于诸侯，蒐焉而还。中行桓子之谋也。曰：“示之以整，使谋而来。”郑人惧，使子张代子良于楚。郑伯如楚，谋晋故也。郑以子良为有礼，故召之。—《左传 宣公十四年》
    晋来伐郑，以其反晋而亲楚也。 —《郑世家》
    晋伐我。—《十二诸侯年表》
    前594年，周定王13年，郑襄公11年
    楚庄王伐宋，宋告急于晋。晋景公欲发兵救宋，伯宗谏晋君曰：“天方开楚，未可伐也。”乃求壮士得霍人解扬，字子虎，诓楚，令宋毋降。过郑，郑与楚亲，乃执解扬而献楚。楚王厚赐与约，使反其言，令宋趣降，三要乃许。于是楚登解扬楼车，令呼宋。遂负楚约而致其晋君命曰：“晋方悉国兵以救宋，宋虽急，慎毋降楚，晋兵今至矣！”楚庄王大怒，将杀之。解扬曰：“君能制命为义，臣能承命为信。受吾君命以出，有死无陨。”庄王曰：“若之许我，已而背之，其信安在？”解扬曰：“所以许王，欲以成吾君命也。”将死，顾谓楚军曰：“为人臣无忘尽忠得死者！”楚王诸弟皆谏王赦之，于是赦解扬使归。晋爵之为上卿。 —《郑世家》
    佐楚伐宋，执解扬。—《十二诸侯年表》
    前589年，周定王18年，郑襄公16年，
    冬，楚师、郑师侵卫。
   丙申，公及楚人、秦人、宋人、陈人、卫人、郑人、齐人、曹人、邾人、薛人、鄫人盟于蜀。—《春秋 成公二年》
 〔楚庄王〕以〔夏姬〕予连尹襄老。襄老死于邲，不获其尸，其子黑要烝焉。〔申公〕巫臣使道焉，曰：“归，吾聘女”。又使自郑召之，曰：“尸可得也，必来逆之。”姬以告王，王问诸屈巫。对曰：“其信！知罃之父，成公之嬖也，而中行伯之季弟也，新佐中军，而善郑皇戌，甚爱其子。其必因郑而归王子与襄老之尸以求之。郑惧于邲之役而欲求媚于晋，其必许之。”王遣夏姬归。将行，谓送者曰：“不得尸，吾不反矣。”巫臣聘诸郑，郑伯许之。
    及共王即位，将为阳桥之役，使屈巫聘于齐，且告师期，巫臣尽室以行。申叔跪从其父将适郢，遇之，曰：“异哉！夫子有三军之惧，而又有《桑中》之喜，宜将窃妻以逃者也。”及郑，使介反币，而以夏姬行。将奔齐，齐师新败，曰：“吾不处不胜之国。”遂奔晋，而因卻至以臣于晋。晋人使为邢大夫。
    十一月，公及楚公子婴齐、蔡侯、许男、秦右大夫说、宋华元、陈公孙宁、卫孙良夫、郑公子去疾及齐国之大夫盟于蜀。—《左传 成公二年》
    前588年，周定王19年，郑襄公17年，
    春，王正月，公会晋侯、宋公、卫侯、曹伯伐郑。
    郑公子去疾帅师伐许。—《春秋 成公三年》
    春，诸侯伐郑，次于伯牛，讨邲之役也，遂东侵郑。郑公子偃帅师御之，使东鄙覆诸鄤，败诸丘舆。皇戌如楚献捷。
    许恃楚而不事郑，郑子良伐许。—《左传 成公三年》
    晋率诸侯伐我。—《十二诸侯年表》
    前587年，周定王20年，郑襄公18年，
    郑伯坚卒。
    郑伯伐许。—《春秋 成公四年》
    冬十一月，郑公孙申帅师疆许田，许人败诸展陂。郑伯伐许，取鉏任泠敦之田。晋栾书将中军，荀首佐之。士燮佐上军，以救许伐郑，取氾、祭。楚子反救郑，郑伯与许男讼焉。皇戌摄郑伯之辞，子反不能决也。曰：“君若辱在寡君，寡君与其二三臣，共听两君之所欲，成其可知也。不然，侧不足以知二国之成。”—《左传 成公四年》
    襄公卒，子悼公 费立。 —《郑世家》
    晋栾书取我氾。襄公薨。—《十二诸侯年表》
    前586年，周定王21年，郑悼公元年
    十有二月己丑，公会晋侯、齐侯、宋公、卫侯、郑伯、曹伯、邾子、杞伯同盟于虫牢。—《春秋 成公五年》
    许灵公愬郑伯于楚。六月，郑悼公如楚，讼不胜。楚人执皇戌及子国。故郑伯归，使公子偃请成于晋。秋八月，郑伯及晋赵同盟于垂棘。
    冬，同盟于虫牢，郑服也。—《左传 成公五年》
    公恶郑于楚，悼公使弟睔于楚自讼。讼不直，楚囚睔。于是郑悼公来与晋平，遂亲。睔私于楚子反，子反言归睔于郑。 —《郑世家》
    郑悼公费元年，公如楚讼。—《十二诸侯年表》
    前585年，周简王元年，郑悼公2年
    壬申，郑伯 费卒。
    楚公子婴齐帅师伐郑。
    晋栾书帅师救郑。—《春秋 成公六年》
    春，郑伯如晋拜成，子游相，授玉于东楹之东。士贞伯曰：“郑伯其死乎？自弃也已！视流而行速，不安其位，宜不能久矣。”
    楚子重伐郑，郑人从晋故也。
    晋栾书救郑，与楚师遇于绕角。楚师还，晋师遂侵蔡。—《左传 成公六年》
    楚伐郑，晋兵来救。是岁，悼公卒，立其弟睔，是为成公。 —《郑世家》
    悼公薨。楚伐我，晋使栾书来救。—《十二诸侯年表》
    前584年，周简王2年，郑成公元年
    秋，楚公子婴齐帅师伐郑。
    公会晋侯、齐侯、宋公、卫侯、曹伯、莒子、邾子、杞伯救郑。—《春秋 成公七年》
    郑子良相成公以如晋，见且拜师。
    秋，楚子重伐郑，师于氾。诸侯救郑。郑共仲、侯羽军楚师，囚郧公锺仪，献诸晋。八月，同盟马陵，寻虫牢之盟，且莒服故也。—    《左传 成公七年》
    郑成公睔元年，悼公弟也。楚伐我。—《十二诸侯年表》
    前583年，周简王3年，郑成公2年
    郑伯将会晋师，门于许东门，大获焉。—《左传 成公八年》
    前582年，周简王4年，郑成公3年
    公会晋侯、齐侯、宋公、卫侯、郑伯、曹伯、莒子、杞伯同盟于蒲。
    晋人执郑伯。
    晋栾书伐郑。—《春秋 成公九年》
    楚人以重赂求郑，郑伯会楚公子成于邓。
    秋，郑伯如晋。晋人讨其贰于楚也，执诸铜鞮。
    栾书伐郑，郑人使伯蠲行成，晋人杀之，非礼也，兵交，使在其间可也。楚子重侵陈以救郑。
    郑人围许，示晋不急君也。是则公孙申谋之曰：“我出师以围许，为将改立君者，而纾晋使，晋必归君。”—《左传 成公九年》
    楚共王曰：“郑成公孤有德焉”，使人来与盟。秋，成公朝晋，晋曰“郑私平于楚”，执之。使栾书伐郑。 —《郑世家》
    与楚盟。公如晋，执公伐我。—《十二诸侯年表》
    前581年，周简王5年，郑成公4年
    五月，公会晋侯、齐侯、宋公、卫侯、曹伯伐郑。—《春秋 成公十年》
    卫子叔黑背侵郑，晋命也。
    郑公子班闻叔申之谋。三月，子如立公子繻。夏四月，郑人杀繻，立髡顽。子如奔许。栾武子曰：“郑人立君，我执一人焉，何益？不如伐郑，而归其君以求成焉。”晋侯有疾。五月，晋立大子州蒲为君，而会诸侯伐郑。郑子罕赂以襄钟，子然盟于修泽，子驷为质。辛巳，郑伯归。
    郑伯讨立君者，戊申，杀叔申、叔禽。君子曰：“忠为令德，非其犹不可，况不令乎？”—《左传 成公十年》
    春，郑患晋围，公子如乃立成公庶兄繻为君。其四月，晋闻郑立君，乃归成公。郑人闻成公归，亦杀君繻。迎成公。晋兵去。 —《郑世家》
    晋率诸侯伐我。—《十二诸侯年表》
    前578年，周简王8年，郑成公7年
    夏五月，公自京师，遂会晋侯、齐侯、宋公、卫侯、郑伯、曹伯、邾人、滕人伐秦。—《春秋 成公十三年》
    六月丁卯夜，郑公子班自訾求入于大宫，不能，杀子印、子羽。反军于市。己巳，子驷帅国人盟于大宫，遂从而尽焚之，杀子如、子駹、孙叔、孙知。—《左传 成公十三年》
     [晋率我]伐秦。—《十二诸侯年表》
    前577年，周简王9年，郑成公8年
    郑公子喜帅师伐许。—《春秋 成公十四年》
    八月，郑子罕伐许，败焉。戊戌，郑伯复伐许。庚子，入其郛。许人平以叔申之封。—《左传 成公十四年》
    前576年，周简王10年，郑成公9年
    癸丑，公会晋侯、卫侯、郑伯、曹伯、宋世子成、齐国佐、邾人，同盟于戚。
    楚子伐郑。
    冬十有一月，叔孙侨如会晋士燮、齐高元咎、卫孙林父、郑公子鰌、邾人会吴于锺离。—《春秋 成公十五年》
    楚子侵郑，及暴隧，遂攻卫，及首止。郑子罕侵楚，取新石。
    许灵公偪于郑，请迁于楚。辛丑，楚公子申迁许于叶。—《左传 成公十五年》
    前575年，周简王11年，郑成公10年
    郑公子喜帅师侵宋。
    甲午晦，晋侯及楚子、郑伯战于鄢陵，楚子、郑师败绩。
    公会尹子、晋侯、齐国佐、邾人伐郑。—《春秋 成公十六年》
    春，楚子自武城使公子成以汝阴之田求成于郑。郑叛晋，子驷从楚子盟于武城。
    郑子罕伐宋，宋将鉏、乐惧败诸汋陂。退舍于夫渠，不儆，郑人覆之，败诸汋陵，获将鉏、乐惧。宋恃胜也。
    卫侯伐郑，至于鸣雁，为晋故也。晋侯将伐郑，范文子曰：“若逞吾愿，诸侯皆叛，晋可以逞。若唯郑叛，晋国之忧，可立俟也。”栾武子曰：“不可以当吾世而失诸侯，必伐郑。”乃兴师。栾书将中军，士燮佐之。卻錡将上军，荀偃佐之。韩厥将下军，卻至佐新军，荀罃居守。卻犫如卫，遂如齐，皆乞师焉。栾黡来乞师，孟献子曰：“有胜矣。”戊寅，晋师起。
    郑人闻有晋师，使告于楚，姚句耳与往。楚子救郑，司马将中军，令尹将左，右尹子辛将右。过申，子反入见申叔时，曰：“师其何如？”对曰：“德、刑、详、义、礼、信，战之器也。德以施惠，刑以正邪，详以事神，义以建利，礼以顺时，信以守物，民生厚而德正，用利而事节，时顺而物成。上下和睦，周旋不逆，求无不具，各知其极。故《诗》曰：‘立我烝民，莫匪尔极。’是以神降之福，时无灾害，民生敦厖，和同以听，莫不尽力以从上命，致死以补其阙。此战之所由克也。今楚内弃其民，而外绝其好，渎齐盟，而食话言，好时以动，而疲民以逞。民不知信，进退罪也。人恤所厎，其谁致死？子其勉之！吾不复见子矣。”姚句耳先归，子驷问焉，对曰：“其行速，过险而不整。速则失志，不整丧列。志失列丧，将何以战？楚惧不可用也。”
     五月，晋师济河。闻楚师将至，范文子欲反，曰：“我伪逃楚，可以纾忧。夫合诸侯，非吾所能也，以遗能者。我若群臣辑睦以事君，多矣。”武子曰：“不可。”六月，晋、楚遇于鄢陵。范文子不欲战，卻至曰：“韩之战，惠公不振旅。箕之役，先轸不反命。邲之师荀伯不复从。皆晋之耻也。子亦见先君之事矣。今我辟楚，又益耻也。”文子曰：“吾先君之亟战也，有故。秦、狄、齐、楚皆强，不尽力，子孙将弱。今三强服矣，敌楚而已。唯圣人能外内无患，自非圣人，外宁必有内忧。盍释楚以为外惧乎？”
    甲午晦，楚晨压晋军而陈，军吏患之。范匄趋进，曰：“塞井夷灶，陈于军中，而疏行首。晋、楚惟天所授，何患焉？”文子执戈逐之，曰：“国之存亡，天也。童子何知焉？”栾书曰：“楚师轻窕，固垒而待之，三日必退，退而击之，必获胜焉。”卻至曰：“楚有六间，不可失也：其二卿相恶；王卒以旧；郑陈而不整；蛮军而不陈；陈不违晦；在陈而嚣，合而加嚣，各顾其后，莫有斗心。旧不必良，以犯天忌。我必克之。”
    楚子登巢车以望晋军，子重使大宰伯州犁侍于王后。王曰：“骋而左右，何也？”曰：“召军吏也。”皆聚于军中矣！”曰：“合谋也。”“张幕矣！”曰：“虔卜于先君也。”“彻幕矣！”曰：“将发命也。”“甚嚣，且尘土上矣！”曰：“将塞井夷灶而为行也。”“将乘矣，左右执兵而下矣！”曰：“听誓也。”“战乎？”曰“未可知也。”“乘而左右皆下矣！”曰：“战祷也。”伯州犁以公卒告王。苗贲皇在晋侯之侧，亦以王卒告。皆曰：“国士在，且厚，不可当也。”苗贲皇言于晋侯曰：“楚之良，在其中军王族而已。请分良以击其左右，而三军萃于王卒，必大败之。”公筮之，史曰：“吉。其卦遇《复》  ，曰：‘南国蹙，射其元王中厥目’。国蹙王伤，不败何待？”公从之。有淖于前，乃皆左右相违于淖。步毅御晋厉公，栾鍼为右。彭名御楚共王，潘党为右。石首御郑成公，唐苟为右。栾、范以其族夹公行，陷于淖。栾书将载晋侯，鍼曰：“书退，国有大任，焉得专之。且侵官，冒也；失官，慢也；离局，奸也。有三罪焉，不可犯也。”乃掀公以出于淖。癸巳，潘尪之党与养由基蹲甲而射之，彻七札焉。以示王，曰：“君有二臣如此，何忧于战？”王怒曰：“大辱国。诘朝，尔射，死艺。”吕錡梦射月，中之，退入于泥。占之，曰：“姬姓，日也。异姓，月也。必楚王也。射而中之，退入于泥，亦必死矣。”及战，射共王中目。王召养由基，与之两矢，使射吕錡，中项，伏弢。以一矢复命。
卻至三遇楚子之卒，见楚子必下，免胄而趋风。楚子使工尹襄问之以弓，曰：“方事之殷也，有韎韦之跗注，君子也。识见不榖而趋，无乃伤乎？”卻至见客，免胄承命，曰：“君之外臣至，从寡君之戎事，以君之灵，间蒙甲胄，不敢拜命。敢告不宁君命之辱，为事之故，敢肃使者。”三肃使者而退。
   晋韩厥从郑伯，其御杜溷罗曰：“速从之，其御屡顾，不在马，可及也。”韩厥曰：“不可以再辱国君。”乃止。卻至从郑伯，其右茀翰胡曰：“谍辂之，余从之乘而俘以下。”卻至曰：“伤国君有刑。”亦止。石首曰：“卫懿公唯不去其旗，是以败于荧。”乃内旌于弢中。唐苟谓石首曰：“子在君侧，败者壹大。我不如子，子以君免，我请止。”乃死。
    楚师薄于险，叔山冉谓养由基曰：“虽君有命，为国故，子必射！”乃射。再发，尽殪。叔山冉搏人以投，中车折轼。晋师乃止。囚楚公子茷。
    栾鍼见子重之旌，请曰：“楚人谓：‘夫旌，子重之麾也。’彼其子重也。日臣之使于楚也，子重问晋国之勇。臣对曰：‘好以从整。’曰：‘又何如？’臣对曰：‘好以暇。’今两国治戎，行人不使，不可谓整。临事而食言，不可谓暇。请摄饮焉。”公许之。使行人执茷承饮，造于子重，曰：“寡君乏使，使鍼御持矛。是以不得犒从者，使某摄饮。”子重曰：“夫子尝与吾言于楚，必是故也，不亦识乎！”受而饮之。免使者而复鼓。
    旦而战，见星未已。子反命军吏察夷伤，补卒乘，缮甲兵，展车马，鸡鸣而食，唯命是听。晋人患之。苗贲皇徇曰：“蒐乘补卒，秣马利兵，修陈固列，蓐食申祷，明日复战。”乃逸楚囚。王闻之，召子反谋。谷阳竖献饮于子反，子反醉而不能见。王曰：“天败楚也夫！余不可以待。”乃宵遁。晋入楚军，三日谷。范文子立于戎马之前，曰：“君幼，诸臣不佞，何以及此？君其戒之！《周书》曰：‘惟命不于常’，有德之谓。”
    七月，公会尹武公及诸侯伐郑。
    诸侯之师次于郑西。我师次于督扬，不敢过郑。子叔声伯使叔孙豹请逆于晋师，为食于郑郊。师逆以至，声伯四日不食以待之。食使者而后食。诸侯迁于制田。知武子佐下军。以诸侯之师侵陈，至于鸣鹿。遂侵蔡，未反。诸侯迁于颖上。戊午，郑子罕宵军之，宋、齐、卫皆失军。—《左传 成公十六年》
    厉公将伐郑，范文子不欲。
    厉公六年，伐郑，且使苦成叔及栾兴齐、鲁之师。楚恭王帅东夷救郑。
    鄢之役，晋人欲争郑，范文子不欲。
    鄢之役，晋伐郑，荆救之。—《国语 晋语六》
    背晋盟，盟于楚。晋厉公怒，发兵伐郑。楚共王救郑。晋楚战鄢陵，楚兵败，晋射伤楚共王目，俱罢而去。 —《郑世家》
    倍晋盟楚，晋伐我，楚来救。—《十二诸侯年表》
    前574年，周简王12年，郑成公11年
    春，卫北宫括帅师侵郑。
    夏，公会尹子、单子、晋侯、齐侯、宋公、卫侯、曹伯、邾人伐郑。
    冬，公会单子、晋侯、宋公、卫侯、曹伯、邾人伐郑。—《春秋 成公十七年》
    春，王正月，郑子驷侵晋虚、滑。卫北宫括救晋侵郑，至于高氏。
    夏五月，郑大子髡顽、侯獳为质于楚，楚公子成、公子寅戌郑。公会尹武公、单襄公及诸侯伐郑，自戏童至于曲洧。
    楚子重救郑，师止于首止。诸侯还。
    冬，诸侯伐郑。十月庚午，围郑。楚公子申救郑，师于汝上。十一月，诸侯还。—《左传 成公十七年》
    前573年，周简王13年，郑成公12年
    夏，楚子、郑伯伐宋。
    冬，楚人、郑人侵宋。—《春秋 成公十八年》
    夏六月，郑伯侵宋，及曹门外。遂会楚子伐宋，取朝郏。楚子辛、郑皇辰侵城郜，取幽丘，同伐彭城，纳宋鱼石、向为人、鳞朱、向带、鱼府焉。以三百乘戌之而还。—《左传 成公十八年》
    与楚伐宋。—《十二诸侯年表》
    前572年，周简王14年，郑成公13年
    夏五月，晋韩厥、荀偃帅诸侯之师伐郑，入其郛，败其徒兵于洧上。于是东诸侯之师次于鄫，以待晋师。晋师自郑以鄫之师侵楚焦夷及陈，晋侯、卫侯次于戚，以为之援。
     秋，楚子辛救郑，侵宋吕、留。郑子然侵宋，取犬丘。—《左传 襄公元年》
    晋悼公伐郑，兵于洧上。郑城守，晋亦去。 —《郑世家》
    晋伐败我，兵次洧上，楚来救。—《十二诸侯年表》
    前571年，周灵王元年，郑成公14年
    郑师伐宋。
    晋师、宋师、卫宁殖侵郑。
    六月庚辰，郑伯睔卒。
    冬，公会晋荀罃、齐崔杼、宋华元、卫孙林父、曹人、邾人、滕人、薛人、小邾人于戚，遂城虎牢。—《春秋 襄公二年》
    郑成公疾，子驷请息肩于晋。公曰：“楚君以郑故，亲集矢于其目，非异人任，寡人也。若背之，是弃力与言，其谁暱我？免寡人，唯二三子！”秋七月庚辰，郑伯睔卒。于是子罕当国，子驷为政，子国为司马。晋师侵郑，诸大夫欲从晋，子驷曰：“官命未改。”
会于戚，谋郑故也。孟献子曰：“请城虎牢以偪郑。”知武子曰：“善。鄫之会，吾子闻崔子之言，今不来矣。滕、薛、小邾之不至，皆齐故也。寡君之忧不唯郑。罃将复于寡君，而请于齐。得请而告，吾子之功也。若不得请，事将在齐。吾子之请，诸侯之福也，岂唯寡君赖之。”
    冬，复会于戚，齐崔武子及滕、薛、小邾之大夫皆会，知武子之言故也。遂城虎牢，郑人乃成。—《左传 襄公二年》
    成公卒，子恽立。是为釐公。 —《郑世家》
    成公薨，晋率诸侯伐我。—《十二诸侯年表》
    前570年，周灵王2年，郑釐公元年
    六月，公会单子、晋侯、宋公、卫侯、郑伯、莒子、邾子、齐世子光。己未，同盟于鸡泽。—《春秋 襄公三年》
    郑釐公恽元年。—《十二诸侯年表》
    前568年，周灵王4年，郑釐公3年
    公会晋侯、宋公、卫侯、郑伯、曹伯、莒子、邾子、滕子、薛伯、齐世子光、吴人、鄫人于戚。
    楚公子贞帅师伐陈，公会晋侯、宋公、卫侯、郑伯、曹伯、齐世子光救陈。—《春秋 襄公五年》
    前566年，周灵王6年，郑釐公5年
    公会晋侯、宋公、陈侯、卫侯、曹伯、莒子、邾子于鄬。郑伯髡顽如会，未见诸侯。丙戌，卒于鄵。—《春秋 襄公七年》
    郑僖公之为大子也，于成之十六年，与子罕适晋，不礼焉。又与子丰适楚，亦不礼焉。及其元年，朝于晋。子丰欲愬诸晋而废之，子罕止之。及将会于鄬，子驷相，又不礼焉。侍者谏，不听。又谏，杀之。及鄵，子驷使贼夜弑僖公，而以疟疾赴于诸侯。简公生五年，奉而立之。—《左传 襄公七年》
    郑相子驷朝釐公，釐公不礼。子驷怒，使厨人药杀釐公，赴诸侯曰：“釐公暴病卒”。立釐公子嘉，嘉时年五岁，是为简公。 —《郑世家》
    子驷使贼夜杀釐公，诈以病卒赴诸侯。—《十二诸侯年表》
    前565年，周灵王7年，郑简公元年
    郑群公子以僖公之死也，谋子驷。子驷先之。夏四月庚辰，辟杀子狐、子熙、子侯、子丁。孙击、孙恶出奔卫。
庚寅，郑子国、子耳侵蔡，获蔡司马公子燮。郑人皆喜，唯子产不顺，曰：“小国无文德，而有武功，祸莫大焉。楚人来讨，能勿从乎？从之，晋师必至。晋、楚伐郑，自今郑国，不四五年，弗得宁矣。”子国怒曰：“尔何知？国有大命，而有正卿。童子言焉，将为戮矣。”
    五月甲辰，会于邢丘，以命朝聘之数，使诸侯之大夫听命。季孙宿、齐高厚、宋向戌、卫宁殖、邾大夫会之。郑伯献楚捷于会，故亲听命。
    冬，楚子囊伐郑。讨其侵蔡也。子驷、子国、子耳欲从楚，子孔、子蟜、子展欲待晋。子驷曰：“《周诗》有之曰：‘俟河之清，人寿几何？兆云询多，职竞作罗。’谋之多族，民之多违，事滋无成。民急矣，姑从楚以纾吾民。晋师至，吾又从之。敬共币帛，以待来者，小国之道也。牺牲玉帛，待于二竟，以待强者而庇民焉。寇不为害，民不罢病，不亦可乎？”子展曰：“小所以事大者，信也。小国无信，兵乱日至，亡无日矣。五会之信，今将背之，虽楚救我，将安用之？亲我无成，鄙我是欲，不可从也。不如待晋。晋君方明，四军无阙，八卿和睦，必不弃郑。楚师辽远，粮食将尽，必将速归，何患焉？舍之闻之：‘杖莫如信。’完守以老楚，杖信以待晋，不亦可乎？”子驷曰：“《诗》云：‘谋夫孔多，是用不集，发言盈庭，谁敢执其咎？如匪行迈谋，是用不得于道。’请从楚，騑也受其咎。”乃及楚平。
    使王子伯骈告于晋，曰：“君命敝邑：‘修而车赋，儆而师徒，以讨乱略。’蔡人不从，敝邑之人，不敢宁处，悉索敝赋，以讨于蔡，获司马燮，献于邢丘。今楚来讨曰：‘女何故称兵于蔡？’焚我郊保，冯陵我城郭。敝邑之男女，不皇启处，以相救也。翦焉倾覆，无所控告。民死亡者，非其父兄，即其子弟，夫人愁痛，不知所庇。民知穷困，而受盟于楚，孤也与其二三臣不能禁止。不敢不告。”知武子使行子员对之曰：“君有楚命，亦不使一个行李告于寡君，而即安于楚。君之所欲也，谁敢违君。寡君将帅诸侯以见于城下，唯君图之！”—《左传 襄公八年》
    诸公子谋欲诛相子驷，子驷觉之，反尽诛诸公子。 —《郑世家》
    郑简公（喜）[嘉]元年。—《十二诸侯年表》
    前564年，周灵王8年，郑简公2年
    冬十月，诸侯伐郑，庚午，季武子、齐崔杼、宋皇郧从荀罃、士匄门于鄟门。卫北宫括、曹人、邾人从荀偃、韩起门于师之梁。滕人、薛人从栾黡、士鲂门于北门。杞人、郳人从赵武、魏绛斩行栗。甲戌，师于氾，令于诸侯曰：“修器备，盛餱粮，归老幼，居疾于虎牢，肆眚，围郑。”郑人恐，乃行成。中行献子曰：“遂围之，以待楚人之救也而与之战。不然，无成。”知武子曰：“许之盟而还师，以敝楚人。吾三分四军，与诸侯之锐以逆来者，于我未病，楚不能矣，犹愈于战。暴骨以逞，不可以争。大劳未艾，君子劳心，小人劳力，先王之制也。”诸侯皆不欲战，乃许郑成。
    十一月己亥，同盟于戏，郑服也。将盟，郑六卿公子騑、公子发、公子嘉、公孙辄、公孙虿、公孙舍之及其大夫、门子皆从郑伯。晋士庄子为载书，曰：“自今日既盟之后，郑国而不唯晋命是听，而或有异志者，有如此盟。”公子騑趋进曰：“天祸郑国，使介居二大国之间。大国不加德音而乱以要之，使其鬼神不获歆其禋祀，其民人不获享其土利，夫妇辛苦垫隘，无所厎告。自今日既盟之后，郑而不唯有礼与强可以庇民者是从，而敢有异志者，亦如之。”荀偃曰：“改载书。”公孙舍之曰：“昭大神，要言焉。若可改也，大国亦可叛也。”知武子谓献子曰：“我实不德，而要人以盟，岂礼哉！何以主盟？姑盟而退，修德息师而来，终必获郑，何必今日？我之不德，民将弃我，岂唯郑？若能休和，远人将至，何恃于郑？”乃盟而还。
    晋人不得志于郑，以诸侯复伐之。十二月癸亥，门其三门。闰月戊寅，济于阴阪，侵郑。次于阴口而还。子孔曰：“晋师可击也，师老而劳，且有归志，必大克之。”子展曰：“不可。”
    楚子伐郑，子驷将及楚平。子孔、子蟜曰：“与大国盟，口血未干而背之，可乎？”子驷、子展曰：“吾盟固云：‘唯强是从。’今楚师至，晋不我救。则楚强矣。盟誓之言，岂敢背之。且要盟无质，神弗临也，所临唯信。信者，言之瑞也，善之主也，是故临之。明神不蠲要盟，背之可也。”乃及楚平。公子罢戎入盟，同盟于中分。楚庄夫人卒，王未能定郑而归。—《左传 襄公九年》
    晋伐郑，郑与盟，晋去。冬，又与楚盟。子驷畏诛，故两亲晋、楚。 —《郑世家》
    诛子驷。晋率诸侯伐我。与盟。楚怒，伐我。—《十二诸侯年表》
    前563年，周灵王9年，郑简公3年
    楚公子贞、郑公孙辄帅师伐宋。
    公会晋侯、宋公、卫侯、曹伯、莒子、邾子、齐世子光、滕子、薛伯、杞伯、小邾子伐郑。
    冬，盗杀郑公子騑、公子发、公孙辄。
    戌郑虎牢。
    楚公子贞帅师救郑。—《春秋 襄公十年》
    六月，楚子囊、郑子耳伐宋，师于訾毋。庚午，围宋，门于桐门。
    卫侯救宋。师于襄牛。郑子展曰：“必伐卫，不然，是不与楚也。得罪于晋，又得罪于楚，国将若之何？”子驷曰：“国病矣！”子展曰：“得罪于二大国，必亡。病不犹愈于亡乎？”诸大夫皆以为然。故郑皇耳帅师侵卫，楚令也。孙文子卜追之，献兆于定姜。姜氏问《繇》。曰：“兆如山陵，有夫出征，而丧其雄。”姜氏曰：“征者丧雄，御寇之利也。大夫图之！”卫人追之，孙蒯获郑皇耳于大丘。
    秋七月，楚子囊、郑子耳伐我西鄙。还围萧，八月丙寅，克之。九月，子耳侵宋北鄙。孟献子曰：“郑其有灾乎！师竞已甚。周犹不堪竞，况郑乎？有灾，其执政之三士乎？”
     诸侯伐郑。齐崔杼使大子光先至于师，故长于滕。己酉，师于牛首。
    初，子驷与尉止有争，将御诸侯之师而黜其车。尉止获，又与之争。子驷抑尉止曰：“尔车，非礼也。”遂弗使献。初，子驷为田洫，司氏、堵氏、侯氏、子师氏皆丧田焉。故五族聚群不逞之人，因公子之徒以作乱。于是子驷当国，子国为司马，子耳为司空，子孔为司徒。冬十月戊辰，尉止、司臣、侯晋、堵女父、子师仆帅贼以入，晨攻执政于西宫之朝，杀子驷、子国、子耳，劫郑伯以如北宫。子孔知之，故不死。
    子西闻盗，不儆而出，尸而追盗，盗入于北宫，乃归授甲。臣妾多逃，器用多丧。子产闻盗，为门者，庀群司，闭府库，慎闭藏，完守备，成列而后出，兵车十七乘，尸而攻盗于北宫。子蟜帅国人助之，杀尉止、子师仆，盗众尽死。侯晋奔晋。堵女父、司臣、尉翩、司齐奔宋。
    子孔当国，为载书，以位序，原政辟。大夫诸司门子弗顺，将诛之。子产止之，请为之焚书。子孔不可，曰：“为书以定国，众怒而焚之，是众为政也，国不亦难乎？”子产曰：“众怒难犯，专欲难成，合二难以安国，危之道也。不如焚书以安众，子得所欲，众亦得安，不亦可乎？专欲无成，犯众兴祸，子必从之。”乃焚书于仓门之外，众而后定。
    诸侯之师城虎牢而戌之。晋师城梧及制，士鲂、魏绛戌之。书曰：“戌郑虎牢。”非郑地也，言将归焉。
    郑及晋平，楚子囊救郑。十一月，诸侯之师还郑而南，至于阳陵，楚师不退。知武子欲退，曰：“今我逃楚，楚必骄，骄则可与战矣。”栾黶曰：“逃楚，晋之耻也。合诸侯以益耻，不如死！我将独进。”师遂进。己亥，与楚师夹颖而军。子蟜曰：“诸侯既有成竹，必不战矣。从之将退，不从亦退。退，楚必围我。犹将退也。不如从楚，亦以退之。”宵涉颖，与楚人盟。栾黶欲伐郑师，荀罃不可，曰：“我实不能御楚，又不能庇郑，郑何罪？不如致怨焉而还。今伐其师，楚必救之，战而不克，为诸侯笑。克不可命，不如还也！”丁未，诸侯之师还，侵郑北鄙而归。楚人亦还。—《左传 襄公十年》
    相子驷欲自立为君，公子子孔使尉止杀相子驷而代之。子孔又欲自立。子产曰：“子驷为不可，诛之，今又效之，是乱无时息也。”于是子孔从之而相郑简公。 —《郑世家》
    晋率诸侯伐我，楚来救。子孔作乱，子产攻之。—《十二诸侯年表》
    前562年，周灵王10年，郑简公4年
    郑公孙舍之帅师侵宋。
    公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑。
    楚子、郑伯伐宋。
    公会晋侯、宋公、卫侯、曹伯、齐世子光、莒子、邾子、滕子、薛伯、杞伯、小邾子伐郑。
    楚人执郑行人良霄。—《春秋 襄公十一年》
    郑人患晋、楚之故。诸大夫曰：“不从晋，国几亡。楚弱于晋，晋不吾疾也。晋疾，楚将辟之。何为而使晋师致死于我，楚弗敢敌，而后可固与也。”子展曰：“与宋为恶，诸侯必至，吾从之盟。楚师至，吾又从之，则晋怒矣。晋能聚来，楚将不能，吾乃固与晋。”大夫说之，使疆场之司恶于宋。宋向戌侵郑，大获。子展曰：“师而伐宋可矣。若我伐宋，诸侯之伐我必疾，吾乃听命焉，且告于楚。楚师至，吾又与之盟，而重赂晋师，乃免矣。”夏，郑子展侵宋。
    四月，诸侯伐郑。己亥，齐大子光、宋向戌先至于郑，门于东门。其莫，晋荀罃至于西郊，东侵旧许。卫孙林父侵其北鄙。六月，诸侯会于北林，师于向，右还次于琐，围郑。观兵于南门，西济于济隧。郑人惧，乃行成。
    楚子囊乞旅于秦，秦右大夫詹帅师从楚子，将以伐郑。郑伯逆之。丙子，伐宋。
    九月，诸侯悉师以复伐郑。郑人使良霄、大宰石  如楚，告将服于晋，曰：“孤以社稷之故，不能怀君。君若能以玉帛绥晋，不然则武震以摄威之，孤之愿也。”楚人执之。书曰“行人”，言使人也。诸侯之师观兵于郑东门，郑人使王子伯骈行成。甲戌，晋赵武入盟郑伯。冬十月丁亥，郑子展出盟晋侯。十二月戊寅，会于萧鱼。庚辰，赦郑囚，皆礼而归之。纳斥候，禁侵掠。晋侯使叔肸告于诸侯。公使臧孙纥对曰：“凡我同盟，小国有罪，大国致讨，苟有以藉手，鲜不赦宥。寡君闻命矣。”郑人赂晋侯以师悝、师触、师蠲，广车、軘车淳十五乘，甲兵备。凡兵车百乘，歌钟二肆，及其镈磬、女乐二八。—《左传 襄公十一年》
    晋怒郑与楚盟，伐郑，郑与盟。楚共王救郑，败晋兵。简公欲与晋平，楚又囚郑使者。 —《郑世家》
    与楚伐宋，晋率诸侯伐我，秦来救。—《十二诸侯年表》
    前560年，周灵王12年，郑简公6年
    郑良霄、大宰石  犹在楚。石  言于子囊曰：“先王卜征五年，而岁习其祥，祥习则行。不习则增，修德而改卜。今楚实不竞，行人何罪？止郑一卿，以除其偪，使睦而疾楚，以固于晋，焉用之？使归而废其使，怨其君以疾其大夫，而相牵引也，不犹愈乎？”楚人归之。—《左传 襄公十三年》
    前559年，周灵王13年，郑简公7年
    春，王正月，季孙宿、叔老会晋士匄、齐人、宋人、卫人、郑公孙虿、曹人、莒人、邾人、滕人、薛人、杞人、小邾人会吴于向。
    叔孙豹会晋荀偃、齐人、宋人、卫北宫括、郑公孙虿、曹人、莒人、邾人、滕人、薛人、杞人、小邾人伐秦。
    冬，季孙宿会晋士匄、宋华阅、郑公孙虿、莒人、邾人于戚。—《春秋 襄公十四年》
    夏，诸侯之大夫从晋侯伐秦，以报栎之役也。．．．．．．郑子蟜见卫北宫懿子曰：“与人而不固，取恶莫甚焉！若社稷何？”懿子说。二子见诸侯之师而劝之济，济泾而次。秦人毒泾上流，师人多死。郑司马子蟜帅郑师以进，师皆从之，至于棫林，不获成焉。—《左传 襄公十四年》
    前558年，周灵王14年，郑简公8年
    郑尉氏、司氏之乱，其余盗在宋。郑人以子西、伯有、子产之故，纳赂于宋，以马四十乘，与师茷、师慧。三月，公孙黑为质焉。司城子罕以堵女父、尉翩、司齐与之。良司臣而逸之，托诸季武子，武子寘诸卞。郑人醢之，三人也。
    师慧过宋朝，将私焉。其相曰：“朝也。”慧曰：“无人焉。”相曰：“朝也，何故无人？”慧曰：“必无人焉。若犹有人，岂其以千乘之相，易淫乐之朦？必无人焉故也。”子罕闻之，固请而归之。
    十二月，郑人夺堵狗之妻，而归诸范氏。—《左传 襄公十五年》
    前557年，周灵王15年，郑简公9年
    三月，公会晋侯、宋公、卫侯、郑伯、曹伯、莒子、邾子、薛伯、杞伯、小邾子于湨梁。
    叔老会郑伯、晋荀偃、卫宁殖、宋人伐许。—《春秋 襄公十六年》
    晋侯与诸侯宴于温，使诸大夫舞，曰：“歌诗必类。”齐高厚之诗不类。荀偃怒，且曰：“诸侯有异志矣！”使诸大夫盟高厚，高厚逃归。于是，叔孙豹、晋荀偃、宋向戌、卫宁殖、郑公孙虿、小邾之大夫盟曰：“同讨不庭。”
    许男请迁于晋。诸侯遂迁许，许大夫不可。晋人归诸侯。郑子蟜闻将伐许，遂相郑伯以从诸侯之师。—《左传 襄公十六年》
    前555年，周灵王17年，郑简公11年
   公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子，同围齐。
   楚公子午帅师伐郑。—《春秋 襄公十八年》
    郑子孔欲去诸大夫，将叛晋而起楚师以去之。使告子庚，子庚弗许。楚子闻之，使杨豚尹宜告子庚曰：“国人谓不榖主社稷，而不出师，死不从礼。不榖即位，于今五年，师徒不出，人其以不榖为自逸，而忘先君之业矣。大夫图之！其若之何？”子庚叹曰：“君王其谓午怀安乎！吾以利社稷也。”见使者，稽首而对曰：“诸侯方睦于晋，臣请尝之。若可，君而继之。不可，收师而退，可以无害，君亦无辱。”子庚帅师治兵于汾。于是子蟜、伯有、子张从郑伯伐齐。子孔、子展、子西守。二子知子孔之谋，完守入保。子孔不敢会楚师。
    楚师伐郑，次于鱼陵。右师城上棘，遂涉颖，次于旃然。蔿子冯、公子格率锐师侵费滑、胥靡、献于、雍梁，右回梅山，侵郑东北，至于虫牢而反。子庚门于纯门，信于城下而还。涉于鱼齿之下，甚雨及之，楚师多冻，役徒几尽。—《左传 襄公十八年》
    晋率我围齐，楚伐我。—《十二诸侯年表》
    前554年，周灵王18年，郑简公12年
    郑杀其大夫公子嘉。—《春秋 襄公十九年》
    郑子孔之为政也专。国人患之，乃讨西宫之难，与纯门之师。子孔当罪，以其甲及子革、子良氏之甲守。甲辰，子展、子西率国人伐之，杀子孔而分其室。书曰：“郑杀其大夫。”专也。子然、子孔，宋子之子也。士子孔，珪妫之子也。珪妫之班，亚宋子而相亲也。二子孔亦相亲也。僖之四年，子然卒。简之元年，士子孔卒。司徒孔实相子革、子良之室。三室如一，故及于难。子革、子良出奔楚，子革为右尹。郑人使子展当国，子西听政，子产为卿。—《左传 襄公十九年》
    简公怒相子孔专国权，诛之，而以子产为卿。 —《郑世家》
    子产为卿。—《十二诸侯年表》
     前553年，周灵王19年，郑简公13年
    夏六月庚申，公会晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子，盟于澶渊。—《春秋 襄公二十年》
    前552年，周灵王20年，郑简公14年
    公会晋侯、齐侯、宋公、卫侯、郑伯、曹伯、莒子、邾子于商任。—《春秋 襄公二十一年》
    前551年，周灵王21年，郑简公15年
    冬，公会晋侯、齐侯、宋公、卫侯、郑伯、曹伯、莒子、邾子、薛伯、杞伯、小邾子于沙随。—《春秋 襄公二十二年》
    夏，晋人征朝于郑，郑人使少正公孙侨对曰：“在晋先君悼公九年，我寡君于是即位。即位八月，而我先大夫子驷从寡君以朝于执事。执事不礼于寡君。寡君惧，因是行也。我二年六月朝于楚，晋是以有戏之役。楚人犹竞，而申礼于敝邑。敝邑欲从执事而惧为大尤，曰晋其谓我不共有礼，是以不敢携贰于楚。我四年三月，先大夫子蟜又从寡君以观衅于楚，晋于是乎有萧鱼之役。谓我敝邑，迩在晋国，譬诸草木，吾臭味也，而何敢差池？楚亦不竞，寡君尽其土实，重之以宗器，以受齐盟。遂帅群臣随于执事以会岁终。贰于楚者，子侯石孟，归而讨之。湨梁之明年，子蟜老矣，公孙夏从寡君以朝于君，见于尝酎，与执燔焉。间二年，闻君将靖东夏，四月又朝，以听事期。不朝之间，无岁不聘，无役不从。以大国政令之无常，国家罢病，不虞荐至，无日不惕，岂敢忘职。大国若安定之，其朝夕在庭，何辱命焉？若不恤其患，而以为口实，其无乃不堪任命，而翦为仇雠，敝邑是惧。其敢忘君命？委诸执事，执事实重图之。”
    九月，郑公孙黑肱有疾，归邑于公。召室老宗人立段，而使黜官薄祭。祭以特羊，殷以少牢。足以共祀，尽归其余邑。曰：“吾闻之，生于乱世，贵而能贫，民无求焉，可以后亡。敬共事君，与二三子。生在敬戒，不在富也。”己巳，伯张卒。君子曰：“善戒，《诗》曰：‘慎尔侯度，用戒不虞。’郑子张其有焉。”
   十二月，郑游昄将归晋，未出竟，遭逆妻者，夺之，以馆于邑。丁巳，其夫攻子明杀之，以其妻行。子展废良而立大叔，曰：“国卿，君之贰也，民之主也，不可以苟。请舍子明之类。”求亡妻者，使复其所。使游氏勿怨，曰：“无昭恶也。”—《左传 襄公二十二年》
    前549年，周灵王23年，郑简公17年
    公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。
    冬，楚子、蔡侯、陈侯、许男伐郑。—《春秋 襄公二十四年》
范宣子为政，诸侯之币重。郑人病之。二月，郑伯如晋。子产寓书于子西以告宣子．．．．．．宣子说，乃轻币。是行也，郑朝晋，为重币故，且请伐陈也。郑伯稽首，宣子辞。子西相，曰：“以陈国之介恃大国而陵虐于敝邑，寡君是以请罪焉。敢不稽首。”
   会于夷仪，将以伐齐，水，不克。冬，楚子伐郑以救齐，门于东门，次于棘泽。诸侯还救郑。
   晋侯使张骼、辅跞致师，求御于郑。郑人卜宛射犬吉。—《左传 襄公二十四年》
   （子产曰）范宣子为政。我请伐陈。—《十二诸侯年表》
    前548年，周灵王24年，郑简公18年
    公会晋侯、宋公、卫侯、郑伯、曹伯、莒子、邾子、滕子、薛伯、杞伯、小邾子于夷仪。
    六月壬子，郑公孙舍之帅师入陈。
    冬，郑公孙夏帅师伐陈。—《春秋 襄公二十五年》
    初，陈侯会楚子伐郑，当陈隧者，井堙木刊。郑人怨之。六月，郑子展、子产帅车七百乘伐陈，宵突陈城，遂入之。陈侯扶其大子偃师奔墓，遇司马桓子，曰：“载余！”曰：“将巡城。”遇贾获，载其母妻，下之而授公车。公曰：“舍而母！”辞曰：“不祥。”与其妻扶其母以奔墓，亦免。子展命师无入公宫，与子产亲御诸门。陈侯使司马桓子赂以宗器。陈侯免，拥社。使其众，男女别而累，以待于朝。子展执絷而见，再拜稽首，取饮而进献。子美入，数俘而出。祝祓社，司徒致民，司马致节，司空致地，乃还。
    郑子产献捷于晋，戎服将事。晋人问陈之罪，对曰：“昔虞阏父为周陶正，以服事我先王。我先王赖其利器用也，与其神明之后也，庸以元女大姬配胡公，而封诸陈，以备三恪。则我周之自出，至于今是赖。桓公之乱，蔡人欲立其出。我先君庄公奉五父而立之，蔡人杀之。我又与蔡人奉厉公，至于庄、宣，皆我之自立。夏氏之乱，成公播荡，又我之自入，君所知也。今陈忘周之大德，蔑我大惠，弃我姻亲，介恃楚众，以冯陵敝邑，不可亿逞。我是以有往年之告。未获成命，则有我东门之役。当陈隧者，井堙木刊。敝邑大惧不竞，而耻大姬。天诱其衷，启敝邑心。陈知其罪，授手于我。用敢献功！”晋人曰：“何故侵小？”对曰：“先王之命，唯罪所在，各致其辟。且昔天子之地一圻，列国一同，自是以衰。今大国多数圻矣！若无侵小，何以至焉？”晋人曰：“何故戎服？”对曰：“我先君武、庄，为平、桓卿士。城濮之役，文公布命曰：‘各复旧职！’命我文公戎服辅王，以授楚捷，不敢废王命故也。”士庄伯不能诘，复于赵文子。文子曰：“其辞顺，犯顺不祥。”乃受之。
    冬十月，子展相郑伯如晋，拜陈之功。子西复伐陈，陈及郑平。
    子产始知然明，问为政焉。对曰：“视民如子。见不仁者诛之，如鹰之逐鸟雀也。”子产喜，以语子大叔，且曰：“他日吾见蔑之面而已，今吾见其心矣。”子大叔问政于子产。子产曰：“政如农功，日夜思之，思其始而成其终。朝夕而行之，行无越思，如农之有畔。其过鲜矣。”—《左传 襄公二十五年》
    伐陈，入陈。—《十二诸侯年表》
    前547年，周灵王25年，郑简公19年
    公会晋人、郑良宵、宋人、曹人于澶渊。
    六月壬子，郑公孙舍之帅师入陈。
    冬，楚子、蔡侯、陈侯伐郑。—《春秋 襄公二十六年》
    郑伯赏入陈之功。三月甲寅朔，享子展，赐之先路、三命之服，先八邑。赐子产路、再命之服，先六邑。子产辞邑，曰：“自上以下，降杀以两，礼也。臣之位在四，且子展之功也。臣不敢及赏礼，请辞邑。”公固予之。乃受三邑。公孙挥曰：“子产其将知政矣！让不失礼。”
    楚子、秦人侵吴，及雩娄，闻吴有备而还。遂侵郑，五月，至于城麇。郑皇颉戌之。出与楚师战，败。穿封戌囚皇颉，公子围与之争之。正于伯州犁。伯州犁曰：“请问于囚。”乃立囚。伯州犁曰：“所争，君子也，其何不知？”上其手，曰：“夫子为王子围，寡君之贵介弟也。”下其手，曰：“此子为穿封戌，方城外之县尹也。谁获子？”囚曰：“颉遇王子，弱焉。”戌怒，抽戈逐王子围，弗及。楚人以皇颉归。
    印堇父与皇颉戌城麇，楚人囚之，以献于秦。郑人取货于印氏以请之，子大叔为令正以为请。子产曰：“不获。受楚之功而取货于郑，不可谓国。秦不其然。若曰：‘拜君之勤。郑国微君之惠，楚师其犹在敝邑之城下。’其可。”弗从，遂行。秦人不予。更币，从子产而后获之。
    六月，公会晋赵武、宋向戌、郑良霄、曹人于澶渊以讨卫，疆戚田。
    秋，齐侯、郑伯为卫侯故，如晋，晋侯兼享之。晋侯赋《嘉乐》。国景子相齐侯，赋《蓼萧》。子展相郑伯，赋《缁衣》。叔向命晋侯拜二君曰：“寡君敢拜齐君之安我先君之宗祧也，敢拜郑君之不贰也。”
    郑伯归自晋，使子西如晋聘，辞曰：“寡君来烦执事，惧不免于戾。使夏谢不敏。”君子曰：“善事大国。”
    许灵公如楚，请伐郑，曰：“师不兴，孤不归矣！”八月，卒于楚。楚子曰：“不伐郑，何以求诸侯？”冬十月，楚子伐郑。郑人将御之，子产曰：“晋、楚将平，诸侯将和，楚王是故昧于一来。不如使逞而归，乃易成也。夫小人之性，衅于勇，啬于祸，以足其性而求名焉者，非国家之利也。若何从之？”子展说，不御寇。十二月乙酉，入南里，堕其城。涉于乐氏，门于师之梁。县门发，获九人焉。涉氾而归。而后葬许灵公。—《左传 襄公二十六年》
    简公如晋请卫君还，而封子产以六邑。子产让，受其三邑。 —《郑世家》
    楚率陈蔡伐我。—《十二诸侯年表》
    前546年，周灵王26年，郑简公20年
    夏，叔孙豹会晋赵武、楚屈建、蔡公孙归生、卫石恶、陈孔奂、郑良霄、许人、曹人于宋。—《春秋 襄公二十七年》
    郑伯享赵孟于垂陇，子展、伯有、子西、子产、子大叔、二子石从。—《左传 襄公二十七年》
    前545年，周灵王27年，郑简公21年
    春，无冰。梓慎曰：“今兹宋、郑其饥乎？岁在星纪，而淫于玄枵，以有时灾，阴不堪阳。蛇乘龙。龙，宋、郑之星也，宋、郑必饥。玄枵，虚中也。枵，耗名也。土虚而民耗，不饥何为？”
   蔡侯归自晋，入于郑。郑伯享之，不敬。子产曰：“蔡侯其不免乎？日其过此也，君使子展往劳于东门之外，而傲以为已心，将得死乎？若不免，必由其子。其为君也，淫而不父。侨闻之，如是者，恒有子祸。”
    蔡侯之如晋也，郑伯使游吉如楚。及汉，楚人还之，曰：“宋之盟，君实亲辱。今吾子来，寡君谓吾子姑还！吾将使馹奔问诸晋而以告。”子大叔曰：“宋之盟，君命将利小国，而亦使安定其社稷，镇抚其民人，以礼承天之休，此君之宪令，而小国之望也。寡君是故使吉奉其皮币，以岁之不易，聘于下执事。今执事有命曰，女何与政令之有？必使君弃而封守，跋涉山川，蒙犯霜露，以逞君心。小国将君是望，敢不唯命是听。无乃非盟载之言，以阙君德，而执事有不利焉，小国是惧。不然，其何劳之敢惮？”
    子大叔归，复命，告子展曰：“楚子将死矣！不修其政德，而贪昧于诸侯，以逞其愿，欲久得乎？《周易》有之，在《复》  之《颐》  ，曰‘迷复，凶。’其楚子之谓乎？欲复其愿，而弃其本，复归无所，是谓迷复。能无凶乎？君其往也！送葬而归，以快楚心。楚不几十年，未能恤诸侯也。吾乃休吾民矣。”裨竃曰：“今兹周王及楚子皆将死。岁弃其次，而旅于明年之次，以害鸟帑。周、楚恶之。”
    九月，郑游吉如晋，告将朝于楚，以从宋之盟。子产相郑伯以如楚，舍不为坛。外仆言曰：“昔先大夫相先君，适四国，未尝不为坛。自是至今，亦皆循之。今子草舍，无乃不可乎？”子产曰：“大适小，则为坛，小适大，苟舍而已。焉用坛？侨闻之，大适小有五美：宥其罪戾，赦其过失，救其灾患，赏其德刑，教其不及。小国不困，怀服如归。是故作坛以昭其功，宣告后人，无怠于德。小适大有五恶：说其罪戾，请其不足，行其政事，共其职贡，从其时命。不然，则重其币帛，以贺其福而吊其凶，皆小国之祸也。焉用作坛以昭其祸。所以告子孙，无昭祸焉可也。”
    为宋之盟故，公及宋公、陈侯、郑伯、许男如楚。公过郑，郑伯不在。伯有往劳于黄崖，不敬。穆叔曰：“伯有无戾于郑，郑必有大咎。敬，民之主也，而弃之，何以承守？郑人不讨，必受其辜。济泽之阿，行潦之苹藻，寘诸宗室，季兰尸之，敬也。敬可弃乎？”—《左传 襄公二十八年》
    前544年，周景王元年，郑简公22年
    仲孙羯会晋荀盈、齐高止、宋华定、卫世叔仪、郑公孙段、曹人、莒人、滕人、薛人、小邾人城杞。—《春秋 襄公二十九年》
    夏四月，葬楚康王。公及陈侯、郑伯、许男送葬，至于西门之外。诸侯之大夫皆至于墓。
    葬灵王。郑上卿有事，子展使印段往。伯有曰：“弱，不可。”子展曰：“与其莫往，弱不犹愈乎？《诗》云‘王事靡盬，不遑启处’东西南北，谁敢宁处？坚事晋、楚，以蕃王室也。王事无旷，何常之有？”遂使印段如周。
    郑子展卒，子皮即位。于是郑饥而未及麦，民病。子皮以子展之命，饩国人粟，户一钟，是以得郑国之民。故罕氏常掌国政，以为上卿。
    〔吴公子札〕聘于郑，见子产，如旧相识，与之缟带，子产献紵衣焉。谓子产曰：“郑之执政侈，难将至矣！政必及子。子为政，慎之以礼。不然，郑国将败。”
    郑伯有使公孙黑如楚，辞曰：“楚、郑方恶，而使余往，是杀余也。”伯有曰：“世行也。”子晳曰：“可则往，难则已，何世之有？”伯有将强使之。子晳怒，将伐伯有氏，大夫和之。十二月己巳，郑大夫盟于伯有氏。裨谌曰：“是盟也，其与几何？《诗》曰：‘君子屡盟，乱是用长’。今是长乱之道也。祸未歇也，必三年而后能纾。”然明曰：“政将焉往？”裨谌曰：“善之代不善，天命也，其焉辟子产？举不逾等，则位班也。择善而举，则世隆也。天又除之，夺伯有魄，子西即世，将焉辟之？天祸郑久矣，其必使子产息之，乃犹可以戾。不然，将亡矣。”—《左传 襄公二十九年》
    吴使延陵季子于郑，见子产如旧交，谓子产曰：“郑之执政者侈，难将至，政将及子。子为政，必以礼，不然，郑将败。”子产厚遇季子。 —《郑世家》
    吴季札谓子产曰：“政将归子，子以礼，幸脱于戹矣。”—《十二诸侯年表》
    前543年，周景王2年，郑简公23年
    郑良霄出奔许。自许入于郑。
    郑人杀良霄。
    晋人、齐人、宋人、卫人、郑人、曹人、莒人、邾人、滕人、薛人、杞人、小邾人会于澶渊，宋灭故。—《春秋 襄公三十年》
子产相郑伯以如晋，叔向问郑国之政焉。对曰：“吾得见与否，在此岁也。驷、良方争，未知所成。若有所成，吾得见，乃可知也。”叔向曰：“不既和矣乎？”对曰：“伯有侈而愎，子晳好在人上，莫能相下也。虽其和也，犹相积恶也，恶至无日矣。”
    夏四月己亥，郑伯及其大夫盟。君子是以知郑难之不已也。
    六月，郑子产如陈涖盟。归，复命，告大夫曰：“陈亡国也，不可与也。聚禾粟，缮城郭，恃此二者，而不抚其民。其君弱植，公子侈，大子卑，大夫敖，政多门，以介于大国，能无亡乎？不过十年矣。”
    郑伯有耆酒，为窟室，而夜饮酒，击钟焉，朝至未已。朝者曰：“公焉在？”其人曰：“吾公在壑谷。”皆自朝布路而罢。既而朝，则又将使子晳如楚，归而饮酒。庚子，子晳以驷氏之甲伐而焚之。伯有奔雍梁，醒而后知之，遂奔许。大夫聚谋。子皮曰：“《仲虺之志》云‘乱者取之，亡者侮之。推亡固存，国之利也’罕、驷、丰同生。伯有汰侈，故不免。”
    人谓子产：“就直助强！”子产曰：“岂为我徒。国之祸难，谁知所敝？或主强直，难乃不生。姑成吾所。”辛丑，子产敛伯有氏之死者而殡之，不及谋而遂行。印段从之。子皮止之。众曰：“人不我顺，何止焉？”子皮曰：“夫子礼于死者，况生者乎？”遂自止之。壬寅，子产入。癸卯，子石入。皆受盟于子晳氏。乙巳，郑伯及其大夫盟于大宫。盟国人于师之梁之外。伯有闻郑人之盟己也怒，闻子皮之甲不与攻己也喜，曰：“子皮与我矣。”癸丑，晨，自墓门之渎入，因马师颉介于襄库，以伐旧北门。驷带率国人以伐之。皆召子产。子产曰：“兄弟而及此，吾从天所与。”伯有死于羊肆。子驷氏欲攻子产，子皮怒之曰：“礼，国之干也，杀有礼，祸莫大焉。”乃止。
    于是游吉如晋还，闻难不入，复命于介。八月甲子，奔晋。驷带追之，及酸枣。与子上盟，用两珪质于河。使公孙肸入盟大夫。己巳，复归。
    于子蟜之卒也，将葬，公孙挥与裨竃晨会事焉。过伯有氏，其门上生莠。子羽曰：“其莠犹在乎？”于是岁在降娄，降娄中而旦。裨竃指之曰：“犹可以终岁，岁不及此次也已。”及其亡也，岁在娵訾之口。其明年，乃及降娄。
    仆展从伯有，与之皆死。羽颉出奔晋，为任大夫。鸡泽之会，郑乐成奔楚，遂适晋。羽颉因之，与之比，而事赵文子，言伐郑之说焉。以宋之盟故，不可。子皮以公孙鉏为马师。
    郑子皮授子产政，辞曰：“国小而偪，族大宠多，不可为也。”子皮曰：“虎帅以听，谁敢犯子？子善相之，国无小，小能事大，国乃宽。”
    子产为政，有事伯石，赂与之邑。子大叔曰：“若四国何？”子产曰：“非相违也，而相从也，四国何尤焉？《郑书》有之曰：‘安定国家，必大焉先。’姑先安大，以待其所归。”既，伯石惧而归邑，卒与之。伯有既死，使大史命伯石为卿，辞。大史退，则请命焉。复命之，又辞。如是三，乃受策入拜。子产是以恶其为人也，使次己位。
    子产使都鄙有章，上下有服，田有封洫，庐井有伍。大人之忠俭者，从而与之。泰侈者，因而毙之。丰卷将祭，请田焉。弗许，曰：“唯君用鲜，众给而已。”子张怒，退而征役。子产奔晋，子皮止之而逐丰卷。丰卷奔晋。子产请其田里，三年而复之，反其田里及其入焉。从政一年，舆人诵之曰：“取我衣冠而褚之，取我田畴而伍之，孰杀子产，吾其与之！”及三年，又诵之曰：“我有子弟，子产诲之。我有田畴，子产殖之。子产而死，谁其嗣之？”—《左传 襄公三十年》
    诸公子争宠相杀，又欲杀子产。公子或谏曰：“子产仁人，郑所以存者子产也，勿杀！”乃止。 —《郑世家》
    诸公子争宠相杀，[又欲杀]子产，子成止之。—《十二诸侯年表》
    前542年，周景王3年，郑简公24年
    子产相郑伯以如晋，晋侯以我丧故，未之见也。子产使尽坏菘馆之垣而纳车马焉。士文伯让之曰：“敝邑以政刑之不修，寇盗充斥，无若诸侯之属辱在寡君者何？是以令吏人完客所馆，高其闬闳，厚其墙垣，以无忧客使。今吾子坏之，虽从者能戒，其若异客何？以敝邑之为盟主，缮完葺墙，以待宾客，若皆毁之，其何以共命？寡君使匄请命。”对曰：“以敝邑褊小，介于大国，诛求无时，是以不敢宁居，悉索敝赋，以来会时事。逢执事之不间，而未得见，又不获闻命，未知见时，不敢输币，亦不敢暴露。其输之，则君之府实也，非荐陈之，不敢输也。其暴露之，则恐燥湿之不时而朽蠹，以重敝邑之罪。侨闻文公之为盟主也，宫室卑庳，无观台榭，以崇大诸侯之馆。馆如公寝，库厩缮修，司空以时平易道路，圬人以时塓馆宫室。诸侯宾至，甸设庭燎，仆人巡宫，车马有所，宾从有代，巾车脂辖，隶人牧圉，各瞻其事，百官之属，各展其物。公不留宾，而亦无废事，忧乐同之，事则巡之，教其不知，而恤其不足。宾至如归，无宁灾患？不畏寇盗，而亦不患燥湿。今铜鞮之宫数里，而诸侯舍于隶人。门不容车，而不可逾越。盗贼公行，而天疠不戒。宾见无时，命不可知。若又勿坏，是无所藏币，以重罪也。敢请执事，将何所命之？虽君之有鲁丧，亦敝邑之忧也。若获荐币，修垣而行，君之惠也。敢惮勤劳？”
    文伯复命，赵文子曰：“信！我实不德，而以隶人之垣以赢诸侯，是吾罪也。”使士文伯谢不敏焉。晋侯见郑伯有加礼，厚其宴好而归之。乃筑诸侯之馆。
    郑子皮使印段如楚，以适晋告。礼也。
    十二月，北宫文子相卫襄公以如楚。宋之盟故也。过郑，印段往劳于棐林，如聘礼而以劳辞。文子入聘。子羽为行人，冯简子与子大叔逆客。事毕而出，言于卫侯曰：“郑有礼，其数世之福也。其无大国之讨乎！《诗》云‘谁能执热，逝不以濯。’礼之于政，如热之有濯也。濯以救热，何患之有？”
    子产之从政也，择能而使之。冯简子能断大事。子大叔美秀而文。公孙挥能知四国之为，而辨于其大夫之族姓、班位、贵贱、能否，而又善辞令。裨谌能谋，谋于野则获，谋于邑则合。郑国将有诸侯之事，子产乃问四国之为于子羽，且使多为辞令。与裨谌乘以适野，使谋可否。而告冯简子，使断之。事成，乃授于子大叔使行之，以应对宾客。是以鲜有败事。北宫文子所谓有礼也。
    郑人游于乡校，以论执政。然明谓子产曰：“毁乡校，如何？”子产曰：“何为？夫人朝夕退而游焉，以议执政之善否。其所善者，吾则行之。其所恶者，吾则改之。是吾师也。若之何毁之？我闻忠善以损怨，不闻作威以防怨。岂不遽止，然犹防川，大决所犯，伤人必多，吾不克救也。不如小决使道。不如吾闻而药之也。”然明曰：“蔑也今而后知吾子之信可事也。小人实不才。若果行此，其郑国实赖之。岂唯二三臣？”仲尼闻是语也，曰：“以是观之，人谓子产不仁，吾不信也。”
    子皮欲使尹何为邑。子产曰：“少，未知可否？”子皮曰：“愿，吾爱之，不吾叛也。使夫往而学焉，夫亦愈知治矣。”子产曰：“不可。人之爱人，求利之也。今吾子爱人则以政，犹未能操刀而使割也，其伤实多。子之爱人，伤之而已，其谁敢求爱于子？子于郑国，栋也，栋折榱崩，侨将厌焉，敢不尽言。子有美锦，不使人学制焉。大官、大邑，身之所庇也，而使学者制焉。其为美锦，不亦多乎？侨闻学而后入政，未闻以政学者也。若果行此，必有所害。譬如田猎，射御贯则能获禽，若未尝登车射御，则败绩厌覆是惧，何暇思获？”子皮曰：“善哉！虎不敏。吾闻君子务知大者远者，小人务知小者近者。我小人也。衣服附在吾身，我知而慎之。大官、大邑所以庇身也，我远而慢之。微子之言，吾不知也。他日我曰：‘子为郑国，我为吾家，以庇焉其可也。’今而后知不足。自今，请虽吾家，听子而行。”子产曰：“人心之不同，如其面焉。吾岂敢谓子面如吾面乎？抑心所谓危，亦以告也。”子皮以为忠。故委政焉。子产是以能为郑国。 —《左传 襄公三十一年》
    前541年，周景王4年，郑简公25年
    叔孙豹会晋赵武、楚公子围、齐国弱、宋向戌、卫齐恶、陈公子招、蔡公孙归生、郑罕虎、许人、曹人于虢。—《春秋 昭公元年》
春，楚公子围聘于郑，且娶于公孙段氏，伍举为介。将入馆，郑人恶之。使行人子羽与之言，乃馆于外。既聘，将以众逆。子产患之，使子羽辞曰：“以敝邑褊小，不足以容从者，请墠听命！”令尹命大宰伯州犁对曰：“君辱贶寡大夫围，谓围：‘将使丰氏抚有而室.’围布几筵，告于庄、共之庙而来。若野赐之，是委君贶于草莽也！是寡大夫不得列于诸卿也！不宁唯是，又使围蒙其先君，将不得为寡君老，其蔑以复矣。唯大夫图之！”子羽曰：“小国无罪，恃实其罪。将恃大国之安靖己，而无乃包藏祸心以图之。小国失恃而惩诸侯，使莫不憾者，距违君命，而有所壅塞不行是惧！不然，敝邑，馆人之属也，其敢爱丰氏之祧？”伍举知其有备也，请垂櫜而入，许之。正月乙未，入逆而出，遂会于虢，寻宋之盟也。
    夏四月，赵孟、叔孙豹、曹大夫入于郑，郑伯兼享之。子皮戒赵孟，礼终，赵孟赋《瓠叶》。子皮遂戒穆叔，且告之。穆叔曰：“赵孟欲一献，子其从之！”子皮曰：“敢乎？”穆叔曰：“夫人之所欲，又何不敢。”及享，具五献之笾豆于幕下，赵孟辞，私于子产曰：“武请于冢宰矣。”乃用一献。
    郑徐吾犯之妹美，公孙楚聘之矣，公孙黑又使强委禽焉。犯惧，告子产。子产曰：“是国无政，非子之患也。唯所欲与。”犯请于二子，请使女择焉。皆许之。子晳盛饰入，布币而出。子南戎服入，左右射，超乘而出。女自房观之，曰：“子晳信美矣，抑子南夫也。夫夫妇妇，所谓顺也。”适子南氏。子晳怒。既而櫜甲以见子南，欲杀之而取其妻。子南知之，执戈逐之。及冲，击之以戈。子晳伤而归，告大夫曰：“我好见之，不知其有异志也，故伤。”
    大夫皆谋之。子产曰：“直钧，幼贱有罪。罪在楚也。”乃执子南而数之曰：“国之大节有五，女皆奸之。畏君之威，听其政，尊其贵，事其长，养其亲，五者所以为国也。今君在国，女用兵焉，不畏威也。奸国之纪，不听政也。子晳上大夫，女嬖大夫而弗下之，不尊贵也。幼而不忌，不事长也。兵其从兄，不养亲也。君曰：‘余不女忌杀，宥女以远。’勉速行乎，无重而罪！”五月庚辰，郑放游楚于吴。将行子南，子产咨于大叔。大叔曰：“吉不能亢身，焉能亢宗？彼国政也，非私难也。子图郑国，利则行之，又何疑焉？周公杀管叔而蔡蔡叔，夫岂不爱？王室故也。吉若获戾，子将行之，何有于诸游？”
    郑为游楚乱故，六月丁巳，郑伯及其大夫盟于公孙段氏。罕虎、公孙侨、公孙段、印段、游吉、驷带私盟于闺门之外，实薰隧。公孙黑强与于盟，使大史书其名，且曰七子。子产弗讨。
    晋侯有疾，郑伯使公孙侨如晋聘，且问疾。叔向问焉，曰：“寡君之疾病，卜人曰：‘实沈、台骀为祟。’史官莫之知，敢问此何神也？”子产曰：“昔高辛氏有二子，伯曰阏伯，季曰实沈，居于旷林，不相能也，日寻干戈以相征讨。后帝不臧，迁阏伯于商丘，主辰，商人是因，故辰为商星。迁实沈于大夏，主参，唐人是因，以服事夏、商。其季世曰唐叔虞。当武王邑姜方震大叔，梦帝谓已：‘余命而子曰虞，将与之唐，属之参，而蕃育其子孙。’及生，有文在其手曰‘虞’，遂以命之。及成王灭唐而封大叔焉。故参为晋星。由是观之，则实沈，参神也。昔金天氏有裔子曰昧，为玄冥师，生允格、台骀。台骀能业其官，宣汾、洮，障大泽，以处大原。帝用嘉之，封诸汾川。沈、姒、蓐、黄，实守其祀。今晋主汾而灭之。由是观之，则台骀，汾神也。抑此二者，不及君身。山川之神，则水旱疠疫之菑，于是乎禜之；日月星辰之神，则雪霜风雨不时，于是乎禜之。若君身，则亦出入饮食哀乐之事也。山川星辰之神，又何为焉？侨闻之，君子有四时，朝以听政，昼以访问，夕以修令，夜以安身。于是乎节宣其气，勿使有所壅闭湫底，以露其体。兹心不爽，而昏乱百度。今无乃壹之，则生疾矣。侨又闻之，内官不及同姓，其生不殖。美先尽矣，则相生疾，君子是以恶之。故《志》曰：‘买妾不知其姓，则卜之。’违此二者，古之所惧也。男女辨姓，礼之大司也。今君内实有四姬焉，其无乃是也乎？若由是二者，弗可为也已。四姬有省犹可，无则必生疾矣。”叔向曰“善哉！肸未之闻也。此皆然矣。”
     叔向出，行人挥送之。叔向问郑故焉，且问子晳。对曰：“其与几何？无礼而好陵人，怙富而卑其上，弗能久矣。”
    晋侯闻子产之言，曰：“博物君子也！”厚贿之。
    楚公子围使公子黑肱、伯州犁城犫、栎、郏，郑人惧。子产曰：“不害。令尹将行大事，而先除二子也。祸不及郑，何患焉？”
    郑游吉如楚，葬郏敖，且聘立君。归，谓子产曰：“具行器矣！楚王汰侈而自说其事，必合诸侯。吾往无日矣。”子产曰：“不数年，未能也。”—《左传 昭公元年》
    郑使子产入晋，问平公疾。平公曰：“卜而曰实沈、台骀为祟，史官莫知，敢问？”对曰：“高辛氏有二子，长曰阏伯，季曰实沈，居旷林，不相能也，日操干戈以相征伐。后帝弗臧，迁阏伯于商丘，主辰，商人是因，故辰为商星。迁实沈于大夏，主参，唐人是因，服事于夏、商，其季世曰唐叔虞。当武王邑姜方娠大叔，梦帝谓已：‘余命而子曰虞，乃与之唐，属之参而蕃育其子孙。’及生有文在其掌曰虞，遂以命之。及成王灭唐而国大叔焉。故参为晋星。由是观之，则实沈，参神也。昔金天氏有裔子曰昧，为玄冥师，生允格、台骀。台骀能业其官，宣汾、洮，障大泽，以处太原。帝用嘉之，国之汾川。沈、姒、蓐、黄实守其祀。今晋主汾川而灭之。由是观之，则台骀，汾、洮神也。然是二者不害君身。山川之神，则水旱之灾禜之；日月星辰之神，则雪霜风雨不时禜之；若君疾，饮食哀乐女色所生也。”平公及叔向曰“善，博物君子也！”厚为之礼于子产。 —《郑世家》
    前540年，周景王5年，郑简公26年
    秋，郑公孙黑将作乱，欲去游氏而代其位，伤疾作而不果。驷氏与诸大夫欲杀之。子产在鄙闻之，惧弗及，乘遽而至。使吏数之曰：“伯有之乱，以大国之事，而未尔讨也。尔有乱心，无厌，国不女堪。专伐伯有，而罪一也。昆弟争室，而罪二也。薰隧之盟，女矫君位，而罪三也。有死罪三，何以堪之？不速死，大刑将至。”再拜稽首辞曰：“死在朝夕，无助天为虐。”子产曰：“人谁不死。凶人不终，命也。作凶事，为凶人。不助天，其助凶人乎？”请以印为褚师。子产曰：“印也若才，君将任之。不才，将朝夕从女。女罪之不恤，而又何请焉？不速死，司寇将至。”七月壬寅，缢。尸诸周氏之衢，加木焉。—《左传 昭公二年》
    前539年，周景王6年，郑简公27年
    春，王正月，郑游吉如晋，送少姜之葬。
    夏四月，郑伯如晋，公孙段相，甚敬而卑，礼无违者。晋侯嘉焉，授之以策曰：“子丰有劳于晋国，余闻而弗忘。赐女州田，以胙乃旧勋。”伯石再拜稽首，受策以出。
    秋七月，郑罕虎如晋，贺夫人，且告曰：“楚人日征敝邑，以不朝立王之故。敝邑之往，则畏执事，其谓寡君‘而固有外心’。其不往，则宋之盟云。进退罪也。寡君使虎布之。”宣子使叔向对曰：“君若辱有寡君，在楚何害？修宋盟也。君苟思盟，寡君乃知免于戾矣。君若不有寡君，虽朝夕辱于敝邑，寡君猜焉。君实有心，何辱命焉？君其往也！苟有寡君，在楚犹在晋也。”
    张趯使谓大叔曰：“自子之归也，小人粪除先人之敝庐，曰‘子其将来！’今子皮实来，小人失望。”大叔曰：“吉贱不获来，畏大国、尊夫人也。且孟曰：‘而将无事。’吉庶几焉。”
     十月，郑伯如楚，子产相。楚子享之。赋《吉日》。既享，子产乃具田备，王以田江南之梦。—《左传 昭公三年》
    夏，郑简公朝晋。冬，畏楚灵王之强，又朝楚，子产从。 —《郑世家》
    夏，如晋。冬，如楚。—《十二诸侯年表》
    前538年，周景王7年，郑简公28年
    夏，楚子、蔡侯、陈侯、郑伯、许男、徐子、滕子、顿子、胡子、沈子、小邾子、宋世子佐、淮夷会于申。—《春秋 昭公四年》
    春，王正月，许男如楚，楚子止之，遂止郑伯，复田江南，许男与焉。
    楚子问于子产曰：“晋其许我诸侯乎？”对曰：“许君。晋君少安，不在诸侯。其大夫多求，莫匡其君。在宋之盟，又曰如一，若不许君，将焉用之？”王曰：“诸侯其来乎？”对曰：“必来。从宋之盟，承君之欢，不畏大国，何故不来？不来者，其鲁、卫、曹、邾乎？曹畏宋，邾畏鲁，鲁、卫偪于齐而亲于晋，唯是不来。其余，君之所及也，谁敢不至？”王曰：“然则吾所求者，无不可乎？”对曰：“求逞于人，不可。与人同欲，尽济。”
    王使问礼于左师与子产。左师曰：“小国习之，大国用之，敢不荐闻。”献公合诸侯之礼六。子产曰：“小国共职，敢不荐守。”献伯、子、男会公之礼六。君子谓合左师善守先代，子产善相小国。
    子产见左师曰：“吾不患楚矣，汰而愎谏，不过十年。”左师曰：“然。不十年侈，其恶不远，远恶而后弃。善亦如之，德远而后兴。”
    秋七月，楚子以诸侯伐吴。宋大子、郑伯先归。宋华费遂、郑大夫从。
   郑子产作丘赋，国人谤之曰：“其父死于路，己为虿尾。以令于国，国将若之何？”子宽以告。子产曰：“何害？苟利社稷，死生以之。且吾闻为善者不改其度，故能有济也。民不可逞，度不可改。《诗》曰：‘礼义不愆，何恤于人言。’吾不迁矣。”浑罕曰：“国氏其先亡乎？君子作法于凉，其敝犹贪，作法于贪，敝将若之何？姬在列者，蔡及曹、滕其先亡乎！偪而无礼。郑先卫亡，偪而无法。政不率法，而制于心；民各有心，何上之有？”—《左传 昭公四年》
    郑君病，使子产会诸侯，与楚灵王盟于申，诛齐庆封。 —《郑世家》
    子产曰：“三国不会。”—《十二诸侯年表》
    前537年，周景王8年，郑简公29年
    楚子以屈申为贰于吴，乃杀之。以屈生为莫敖，使与令尹子荡如晋逆女。过郑，郑伯劳子荡于氾，劳屈生于菟氏。晋侯送女于邢丘。子产相郑伯，会晋侯于邢丘。
    晋韩宣子如楚送女，叔向为介。郑子皮、子大叔劳诸索氏。
    韩起反，郑伯劳诸圉，辞不敢见，礼也。
    郑罕虎如齐娶于子尾氏。晏子骤见之。陈桓子问其故，对曰：“能用善人，民之主也。”—《左传 昭公五年》
    前536年，周景王9年，郑简公30年
    三月，郑人铸刑书。叔向使诒子产书曰：“始吾有虞于子，今则已矣。昔先王议事以制，不为刑辟，惧民之有争心也。犹不可禁御，是故闲之以义，纠之以政，行之以礼，守之以信，奉之以仁，制为禄位以劝其从，严断刑罚以威其淫。惧其未也，故诲之以忠，耸之以行，教之以务，使之以和，临之以敬，涖之以强，断之以刚。犹求圣哲之上，明察之官，忠信之长，慈惠之师，民于是乎可任使也，而不生祸乱。民知有辟，则不忌于上，并有争心，以征于书，而徼幸以成之，弗可为矣。夏有乱政而作《禹刑》，商有乱政而作《汤刑》，周有乱政而作《九刑》，三辟之兴，皆叔世也。今吾子相郑国，作封洫，立谤政，制参辟，铸刑书，将以靖民，不亦难乎？《诗》曰：‘仪式刑文王之德，日靖四方。’又曰：‘仪刑文王，万邦作孚。’如是，何辟之有？民知争端矣，将弃礼而征于书。锥刀之末，将尽争之。乱狱滋丰，贿赂并行，终子之世，郑其败乎？肸闻之，国将亡，必多制，其此之谓乎！”复书曰：“若吾子之言。侨不才，不能及子孙，吾以救世也。既不承命，敢忘大德？”
    士文伯曰：“火见，郑其火乎？火未出而作火以铸刑器，藏争端焉。火如象之，不火何为？”
    六月丙戌，郑火。
    楚公子弃疾如晋，报韩子也。过郑，郑罕虎、公孙侨、游吉从郑伯以劳诸柤。辞不敢见。固请见之，见。如见王，以其乘马八匹私面。见子皮如上卿，以马六匹。见子产，以马四匹。见子大叔，以马二匹。禁刍牧采樵，不入田，不樵树，不采蓺，不抽屋，不强匄。誓曰：“有犯命者，君子废，小人降。”舍不为暴，主不慁宾。往来如是。郑三卿皆知其将为王也。—《左传 昭公六年》
    前535年，周景王10年，郑简公31年
    三月，公如楚，郑伯劳于师之梁。
    郑子产聘于晋。晋侯有疾。韩宣子逆客，私焉曰：“寡君寝疾，于今三月矣并走群望，有加而无瘳。今梦黄熊入于寝门，其何厉鬼也？”对曰：“以君之明，子为大政，其何厉之有？昔尧殛鲧于羽山，其神化为黄熊，以入于羽渊，实为夏郊，三代祀之。晋为盟主，其或者未祀乎？”韩子祀夏郊。晋侯有间，赐子产莒之二方鼎。
    子产为丰施归州田于韩宣子，曰：“日君以夫公孙段为能任其事，而赐之州田，今无禄早世，不获久享君德。其子弗敢有，不敢以闻于君，私致诸子。”宣子辞。子产曰：“古人有言曰，其父析薪，其子弗克负荷。施将不能任其先人之禄，其况能任大国之赐？纵吾子为政而可，后之人若属有疆场之言，敝邑获戾，而丰氏受其大讨。吾子取州，是免敝邑于戾，而建寘丰氏也。敢以为请。”宣子受之，以告晋侯。晋侯以与宣子。宣子为初言，病有之，以易原县于乐大心。
    郑人相惊以伯有，曰：“伯有至矣。”则皆走，不知所往。铸刑书之岁二月，或梦伯有介而行，曰：“壬子，余将杀带也。明年壬寅，余又将杀段也。”及壬子，驷带卒。国人益惧。齐、燕平之月壬寅，公孙段卒，国人愈惧。其明月，子产立公孙洩及良止以抚之，乃止。子大叔问其故。子产曰：“鬼有所归，乃不为厉，吾为归也。”大叔曰：“公孙洩何为？”子产曰：“说也，为身无义而图说。从政有所反之，以取媚也。不媚不信，不信，民不从也。”
    及子产适晋，赵景子问焉，曰：“伯有犹能为鬼乎？”子产曰：“能。人生始化曰魄，既生魄，阳曰魂。用物精多，则魂魄强。是以有精爽，至于神明。匹夫匹妇强死，其魂魄犹能冯依于人，以为淫厉。况良霄我先君穆公之胄，子良之孙，子耳之子，敝邑之卿，从政三世矣。郑虽无腆，抑谚曰蕞尔国，而三世执其政柄，其用物也弘矣，其取精也多矣。其族又大，所冯厚矣。而强死，能为鬼，不亦宜乎？”
    子皮之族饮酒无度，故马师氏与子皮有恶。齐师还自燕之月，罕朔杀罕魋。罕朔奔晋。韩宣子问其位于子产。子产曰：“君之羁臣，苟得容以逃死，何位之敢择？卿违，从大夫之位，罪人以其罪降，古之制也。朔于敝邑，亚大夫也，其官，马师也。获戾而逃，唯执政所寘之。行免其死，为惠大矣。又敢求位？”宣子为子产之敏也，使从嬖大夫。—《左传 昭公七年》
    郑简公使公孙成子来聘，平公有疾，韩宣子赞授客馆。客问君疾，对曰：“寡君之疾久矣，上下神袛无不遍谕，而无除。今梦黄熊入于寝门，不知人杀乎，抑厉鬼邪！”子产曰：“以君之明，子为大政，其何厉之有？侨闻之，昔者，鲧违帝命，殛之于羽山，化为黄熊，以入于羽渊，实为夏郊，三代举之。夫鬼神之所及，非其族类，则绍其同位，是故天子祀上帝，公侯祀百辟，自卿以下不过其族。今周室少卑，晋实继之，其或未举夏郊邪？”宣子以告，祀夏郊，董伯为尸，五日，公见子产，赐之莒鼎。—《国语 晋语八》
    前534年，周景王11年，郑简公32年
    叔弓如晋，贺虒祁也。游吉相郑伯以如晋，亦贺虒祁也。史赵见子大叔曰：“甚哉，其相蒙也！可吊也，而又贺之？”子大叔曰：  “若何吊也？其非唯我贺，将天下实贺。”—《左传 昭公八年》
    前533年，周景王12年，郑简公33年
    春，叔弓、宋华亥、郑游吉、卫赵黶会楚子于陈。
    夏四月，陈灾。郑裨竃曰：“五年，陈将复封。封五十二年而遂亡。”子产问其故。对曰：“陈，水属也，火，水妃也，而楚所相也。今火出而火陈，逐楚而建陈也。妃以五成，故曰五年。岁五及鹑火，而后陈卒亡，楚克有之，天之道也，故曰五十二年。”—《左传 昭公九年》
    前532年，周景王13年，郑简公34年
春，王正月，有星出于婺女。郑裨竃言于子产曰：“七月戊子，晋君将死。今兹岁在颛顼之虚，姜氏、任氏实守其地。居其维首，而有妖星焉，告邑姜也。邑姜，晋之妣也。天以七纪，戊子，逢公以登，星斯于是乎出。吾是以讥之。”
    九月，叔孙婼、齐国弱、宋华定、卫北宫喜、郑罕虎、许人、莒人、邾人、薛人、杞人、小邾人如晋，葬平公也。郑子皮将以币行。子产曰：“丧焉用币？用币必百两，百两必千人，千人至将不行。不行，必尽用之。几千人而国不亡？”子皮固请以行。
    子皮尽用其币，归谓子羽曰：“非知之实难，将在行之。夫子知之矣，我则不足。《书》曰：‘欲败度，纵败礼。’我之谓矣。夫子知度与礼矣，我实纵欲而不能自克也。”—《左传 昭公十年》
    前531年，周景王14年，郑简公35年
    秋，会于厥慭，谋救蔡也。郑子皮将行。子产曰：“行不远，不能救蔡也。蔡小而不顺，楚大而不德，天将弃蔡以壅楚也。盈而罚之，蔡必亡矣。且丧君而能守者，鲜矣。三年，王其有咎乎！美恶周必复，王恶周矣。”晋人使狐父请蔡于楚，弗许。—《左传 昭公十一年》
    前530年，周景王15年，郑简公36年
    三月，郑简公卒，将为葬除。及游氏之庙，将毁焉。子大叔使其除徒执用以立，而无庸毁。曰：“子产过女，而问何故不毁，乃曰，不忍庙也！诺，将毁矣！”既如是，子产乃使辟之。司墓之室，有当道者。毁之，则朝而塴；弗毁，则日中而塴。子大叔请毁之，曰：“无若诸侯之宾何？”子产曰：“诸侯之宾，能来会吾丧，岂惮日中？无损于宾，而民不害，何故不为？”遂弗毁，日中而葬。君子谓：“子产于是乎知礼。礼无毁人以自成也。”
    齐侯、卫侯、郑伯如晋，朝嗣君也。
    晋侯享诸侯，子产相郑伯辞于享，请免丧而后听命。晋人许之，礼也。
    六月，葬郑简公。—《左传 昭公十二年》
    简公卒，子定公宁立。秋定公朝晋昭公。 —《郑世家》
    公如晋。—《十二诸侯年表》
    前529年，周景王16年，郑定公元年
    秋，公会刘子、晋侯、齐侯、宋公、卫侯、郑伯、曹伯、莒子、邾子、滕子、薛伯、杞伯、小邾子于平丘。八月甲戌，同盟于平丘。—《春秋 昭公十三年》
    子产、子大叔相郑伯以会。子产以幄幕九张行。子大叔以四十，既而悔之，每舍损焉。及会，亦如之。
    甲戌，同盟于平丘，齐服也。令诸侯日中造于除。癸酉，退朝。子产命外仆速张于除，子大叔止之，使待明日。及夕，子产闻其未张也，使速往，乃无所张矣。
    及盟，子产争承曰：“昔天子班贡，轻重以列，列尊贡重，周之制也，卑而贡轻者，甸服也。郑，伯男也。而使从公侯之贡，惧弗给也。敢以为请。诸侯靖兵，好以为事。行理之命，无月不至。贡之无艺，小国有阙，所以得罪也。诸侯修盟，存小国也。贡献无极，亡可待也。存亡之制，将在今矣。”自日中以争，至于昏，晋人许之。
    既盟，子大叔咎之曰：“诸侯若讨，其可渎乎？”子产曰：“晋政多门，贰偷之不暇，何暇讨？国不竞亦陵，何国之为？”
子产归，未至，闻子皮卒，哭，且曰：“吾已无为为善矣，唯夫子知我。”仲尼谓：“子产于是行也，足以为国基矣。《诗》曰‘乐只君子，邦国之基。’子产，君子之求乐者也。”且曰：“合诸侯，艺贡事，礼也。”—《左传 昭公十三年》
    楚公子弃疾弑其君灵王自立，为平王。欲行德诸侯，归灵王所侵郑地于郑。 —《郑世家》
    郑定公宁元年。—《十二诸侯年表》
    前526年，周景王19年，郑定公4年
    三月，晋韩起聘于郑，郑伯享之。子产戒之曰：“苟有位于朝，无有不共恪。”孔张后至，立于客间。执政御之，适客后。又御之，适县间。客从而笑之。
    事毕，富子谏曰：“夫大国之人，不可不慎也，几为之笑而不陵我？我皆有礼，夫犹鄙我。国而无礼，何以求荣？孔张失位，吾子之耻也。”子产怒曰：“发命之不衷，出令之不信，刑之颇类，狱之放纷，会朝之不敬，使命之不听，取陵于大国，罢民而无功，罪及而弗知，侨之耻也。孔张，君之昆孙，子孔之后也，执政之嗣也。为嗣大夫，承命以使，周于诸侯，国人所尊，诸侯所知。立于朝而祀于家，有禄于国，有赋于军，丧祭有职，受脤归脤，其祭在庙，已有著位，在位数世，世守其业，而忘其所，侨焉得耻之？辟邪之人而皆及执政，是先王无刑罚也。子宁以他规我。”
    宣子有环，其一在郑商。宣子谒诸郑伯，子产弗与，曰：“非官府之守器也，寡君不知。”子大叔、子羽谓子产曰：“韩子亦无几求，晋国亦未可以贰。晋国、韩子，不可偷也。若属有谗人交斗其间，鬼神而助之，以兴其凶恶，悔之何及？吾子何爱于一环，其以取憎于大国也，盍求而与之？”子产曰：“吾非偷晋而有二心，将终事之，是以弗与，忠信故也。侨闻君子非无贿之难，立而无令名之患。侨闻为国非不能事大字小之难，无礼以定其位之患。夫大国之人，令于小国，而皆获所求，将何以给之？一共一否，为罪滋大。大国之求，无礼以斥之，何餍之有？吾且为鄙邑，则失位矣。若韩子奉命以使，而求玉焉，贪淫甚矣，独非罪乎？出一玉以起二罪，吾又失位，韩子成贪，将焉用之？且吾以玉贾罪，不亦锐乎？”
    韩子买诸贾人，既成贾矣，商人曰：“必告君大夫。”韩子请诸子产曰：“日起请夫环，执政弗义，弗敢复也。今买诸商人，商人曰，必以闻，敢以为请。”子产对曰：“昔我先君桓公，与商人皆出自周。庸次比耦，以艾杀此地，斩之蓬蒿藜荻，而共处之。世有盟誓，以相信也，曰：‘尔无我叛，我无强贾，毋或匄夺。尔有利市宝贿，我勿与知。’恃此质誓，故能相保，以至于今。今吾子以好来辱，而谓敝邑强夺商人，是教敝邑背盟誓也,  毋乃不可乎！吾子得玉而失诸侯，必不为也。若大国令，而共无艺，郑，鄙邑也，亦弗为也。侨若献玉，不知所成，敢私布之。”韩子辞玉曰：“起不敏，敢求玉以徼二罪？敢辞之。”
    夏四月，郑六卿饯宣子于郊。宣子曰：“二三君子请皆赋，起亦以知郑志。”子齹赋《野有蔓草》。宣子曰：“孺子善哉，吾有望矣。”子产赋郑之《羔裘》。宣子曰：“起不堪也。”子大叔赋《褰裳》。宣子曰：“起在此，敢勤子至于他人乎？”子大叔拜。宣子曰：“善哉，子之言是。不有是事，其能终乎？”子游赋《风雨》，子旗赋《有女同车》，子柳赋《蘀兮》。宣子喜曰：“郑其庶乎。二三君子以君命贶起，赋不出郑志，皆昵燕好也。二三君子数世之主也，可以无惧矣。”宣子皆献马焉，而赋《我将》。子产拜，使五卿皆拜，曰：“吾子靖乱，敢不拜德？”宣子私觐于子产，以玉与马，曰：“子命起舍夫玉，是赐我玉而免吾死也，敢不藉手以拜？”
郑大旱，使屠击、祝款、竖柎有事于桑山。斩其木，不雨。子产曰：“有事于山，蓺山林也，而斩其木，其罪大矣。”夺之官邑。—《左传 昭公十六年》
    晋昭公卒，其六卿强，公室卑。子产谓韩宣子曰：“为政必以德，毋忘所以立。” —《郑世家》
    前525年，周景王20年，郑定公5年
    冬，有星孛于大辰，西及汉。申须曰：“彗所以除旧布新也。天事恒象，今除于火，火出必布焉。诸侯其有火灾乎？”梓慎曰：“往年吾见之，是其征也，火出而见。今兹火出而章，必火入而伏。其居火也久矣，其与然乎？火出，于夏为三月，于商为四月，于周为五月。夏数得天，若火作，其四国当之，在宋、卫、陈、郑乎？宋，大辰之虚也，陈，大昊之虚也，郑，祝融之虚也，皆火房也。星孛及汉，汉，水祥也。卫，颛顼之虚也，故为帝丘。其星为大水，水，火之牡也。其以丙子若壬午作乎？水火所以合也。若火入而伏，必以壬午，不过其见之月。”郑裨竃言于子产曰：“宋、卫、陈、郑将同日火，若我用瓘斝玉瓒，郑必不火。”子产弗与。—《左传 昭公十七年》
    火，欲禳之，子产曰：“不如修德。”—《十二诸侯年表》
    前524年，周景王21年，郑定公6年
    夏五月，火始昏见。丙子，风。梓慎曰：“是谓融风，火之始也。七日，其火作乎？”戊寅，风甚。壬午，大甚。宋、卫、陈、郑皆火。梓慎登大庭氏之库以望之，曰：“宋、卫、陈、郑也。”数日，皆来告火。裨竃曰：“不用吾言，郑又将火。”郑人请用之。子产不可。子大叔曰：“宝，以保民也。若有火，国几亡，可以救亡，子何爱焉？”子产曰：“天道远，人道迩，非所及也，何以知之。灶焉知天道？是亦多言矣，岂不或信？”遂不与，亦不复火。
    郑之未灾也，里析告子产曰：“将有大祥，民震动，国几亡。吾身泯焉，弗良及也。国迁其可乎？”子产曰：“虽可，吾不足以定迁矣。”及火，里析死矣，未葬，子产使舆三十人，迁其枢。火作，子产辞晋公子、公孙于东门。使司寇出新客，禁旧客勿出于宫。使子宽、子上巡群屏摄，至于大宫。使公孙登徙大龟。使祝史徙主祏于周庙，告于先君。使府人、库人各儆其事。商成公儆司宫，出旧宫人，寘诸火所不及。司马、司寇列居火道，行火所焮。城下之人，伍列登城。明日，使野司寇各保其征。郊人助祝史除于国北，禳火于玄冥、回禄，祈于四鄘。书焚室而宽其征，与之材。三日哭，国不市。使行人告于诸侯。
    七月，郑子产为火故，大为社，祓禳于四方，振除火灾，礼也。乃简兵大蒐，将为蒐除。子大叔之庙在道南，其寝在道北，其庭小。过期三日，使除徒陈于道南庙北，曰：“子产过女而命速除，乃毁于而向。”子产朝，过而怒之，除者南毁。子产及冲，使从者止之曰：“毁于北方。”
    火之作也，子产授兵登陴。子大叔曰：“晋无乃讨乎。”子产曰：“吾闻之，小国忘守则危，况有灾乎！国之不可小，有备故也。”既，晋之边吏让郑曰：“郑国有灾，晋君大夫不敢宁居，卜筮走望，不爱牲玉。郑之有灾，寡君之忧也。今执事撊然授兵登陴，将以谁罪？边人恐惧，不敢不告。”子产对曰：“若吾子之言，敝邑之灾，君之忧也。敝邑失政，天降之灾。又惧谗慝之间谋之，以启贪人，荐为敝邑不利，以重君之忧。幸而不亡，犹可说也。不幸而亡，君虽忧之，亦无及也。郑有他竟，望走在晋。既事晋矣，其敢有二心？”
    楚左尹王子胜言于楚子曰：“许于郑，仇敌也，而居楚地，以不礼于郑。晋、郑方睦，郑若伐许，而晋助之，楚丧地矣。君盍迁许？许不专于楚。郑方有令政。许曰‘余旧国也’，郑曰‘余俘邑也’，叶在楚国，方城外之蔽也。土不可易，国不可小，许不可俘，讎不可启。君其图之。”楚子说。冬，楚子使王子胜迁许于析，实白羽。—《左传 昭公十八年》
    郑火，公欲禳之。子产曰：“不如修德。” —《郑世家》
    火。—《十二诸侯年表》
   前523年，周景王22年，郑定公7年
   是岁也，郑驷偃卒。子游娶于晋大夫，生丝，弱。其父兄立子瑕。子产憎其为人也，且以为不顺，弗许，亦弗止。驷氏耸。
    他日，丝以告其舅。冬，晋人使以币如郑，问驷乞之立故。驷氏惧，驷乞欲逃。子产弗遣。请龟以卜，亦弗予。大夫谋对。子产不待而对客曰：“郑国不天，寡君之二三臣，札瘥夭昏。今又丧我先大夫偃，其子幼弱，其一二父兄，惧队宗主，私族于谋而立长亲。寡君与其二三老曰：‘抑天实剥乱是，吾何知焉？’谚曰：‘无过乱门’。民有兵乱，犹惮过之，而况敢知天之所乱。今大夫将问其故，抑寡君实不敢知，其谁知之。平丘之会，君寻旧盟曰：‘无或失职。’若寡君之二三臣，其即世者，晋大夫而专制其位，是晋之县鄙也，何国之为？”辞客币而报其使。晋人舍之。
    郑大水，龙斗于时门之外洧渊。国人请为禜焉，子产弗许，曰：“我斗，龙不我觌也。龙斗，我独何觌焉？禳之，则彼其室也。吾无求于龙，龙亦无求于我。”乃止也。—《左传 昭公十九年》
    前522年，周景王23年，郑定公8年
    郑子产有疾，谓子大叔曰：“我死，子必为政，唯有德者能以宽服民，其次莫如猛。夫火烈，民望而畏之，故鲜死焉。水懦弱，民狎而玩之，则多死焉。故宽难。”疾数月而卒。大叔为政，不忍猛而宽。郑国多盗，取人于萑苻之泽。大叔悔之曰：“吾早从夫子，不及此。”兴徒兵以攻萑苻之盗，尽杀之。盗少止。
    及子产卒，仲尼闻之，出涕曰：“古之遗爱也。”—《左传 昭公二十年》
    楚太子建来奔。 —《郑世家》
    楚太子建从宋来奔，—《十二诸侯年表》
    前520年，周景王25年，郑定公10年
    太子建与晋谋袭郑。郑杀建，建子胜奔吴。 —《郑世家》
    前519年，周敬王元年，郑定公11年
    定公如晋。晋与郑谋，诛周乱臣，入敬王于周。 —《郑世家》
    楚建作乱，杀之。—《十二诸侯年表》
    前518年，周敬王2年，郑定公12年
    郑伯如晋，子大叔相，见范献子。献子曰：“若王室何？”对曰：“老夫其国家不能恤，敢及王室。抑人亦有言曰：‘嫠不恤其纬，而忧宗周之陨，为将及焉。’今王室实蠢蠢焉，吾小国惧矣。然大国之忧也，吾侪何知焉？吾子其早图之！《诗》曰：‘瓶之罄矣，惟罍之耻。’王室之不宁，晋之耻也。”献子惧，而与宣子图之。乃征会于诸侯，期以明年。—《左传 昭公二十四年》
公如晋，请内王。—《十二诸侯年表》
   前517年，周敬王3年，郑定公13年
    夏，叔诣会晋赵鞅、宋乐大心、卫北宫喜、郑游吉、曹人、邾人、滕人、薛人、小邾人于黄父。—《春秋 昭公二十五年》
    定公卒，子献公虿立。 —《郑世家》
    前513年，周敬王7年，郑献公元年
    郑献公虿元年。—《十二诸侯年表》
    前510年，周敬王10年，郑献公4年
    冬，仲孙何忌会晋韩不信、齐高张、宋仲几、卫世叔孙、郑国参、曹人、莒人、薛人、杞人、小邾人城成周。—《春秋 昭公三十二年》
    前506年，周敬王14年，郑献公8年
    三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾子、顿子、胡子、滕子、薛伯、杞伯、小邾子、齐国夏于召陵，侵楚。—《春秋 定公四年》
    四年春三月，刘文公合诸侯于召陵，谋伐楚也。
    晋人假羽旄于郑，郑人与之。明日，或旆以会。晋于是乎失诸侯。
    反自召陵，郑子大叔未至而卒。晋赵简子为之临，甚哀，曰：“黄父之会，夫子语我九言，曰：‘无始乱，无怙富，无恃宠，无违同，无敖礼，无骄能，无复怒，无谋非德，无犯非义。’”—《左传 定公四年》
    前504年，周敬王16年，郑献公10年
    春，王正月癸亥，郑游速帅师灭许，以许男斯归。二月，公侵郑。—《春秋 定公六年》
    六年春，郑灭许，因楚败也。
    二月，公侵郑取匡，为晋讨郑之伐胥靡也。
    夏，季桓子如晋，献郑俘也。
    周儋翩率王子朝之徒，因郑人将以作乱于周。郑于是乎伐冯、滑、胥靡、负黍、狐人、阙外。六月，晋阎没戌周，且城胥靡。—《左传 定公六年》
    鲁侵我。—《十二诸侯年表》
    前503年，周敬王17年，郑献公11年
    秋，齐侯、郑伯盟于鹹，征会于卫。卫侯欲叛晋，诸大夫不可。使北宫结如齐，而私于齐侯曰：“执结以侵我。”齐侯从之，乃盟于琐。—《左传 定公七年》
    前502年，周敬王18年，郑献公12年
    晋士鞅帅师侵郑，遂侵卫。
    冬，卫侯、郑伯盟于曲濮。—《春秋 定公八年》
    秋，晋士鞅会成桓公，侵郑，围虫牢，报伊阙也。遂侵卫。
    郑驷颛嗣子大叔为政。—《左传 定公八年》
    前501年，周敬王19年，郑献公13年
    夏四月戊申，郑伯虿卒。
   六月，葬郑献公。—《春秋 定公九年》
    郑驷颛杀邓析，而用其竹刑。君子谓：“子然于是不忠。苟有可以加于国家者，弃其邪可也。《静女》之三章，取彤管焉。《竿旄》‘何以告之’，取其忠也。故用其道，不弃其人。《诗》云：‘蔽芾甘棠，勿翦勿伐，召伯所茇。’思其人犹爱其树，况用其道而不恤其人乎？子然无以劝能矣。”—《左传 定公九年》
    献公十三年卒，子声公胜立。当是时，晋六卿强，侵夺郑，郑遂弱。 —《郑世家》
    献公薨。—《十二诸侯年表》
    前500年，周敬王20年，郑声公元年
    冬，齐侯、卫侯、郑游速会于安甫。—《春秋 定公十年》
    郑声公胜元年，郑益弱。—《十二诸侯年表》
    前499年，周敬王21年，郑声公2年
    冬，及郑平。叔还如郑涖盟—《春秋 定公十一年》
    前496年，周敬王24年，郑声公5年
    冬十二月，晋人败范、中行氏之师于潞，获籍秦、高强。又败郑师及范氏之师于百泉。—《左传 定公十四年》
    郑相子产卒，郑人皆哭泣，悲之如亡亲戚。子产者，郑成公少子也。为人仁爱人，事君忠厚。孔子尝过郑，与子产如兄弟云。及子产死，孔为泣曰：“古之遗爱也！” —《郑世家》
    子产卒。—《十二诸侯年表》
    前495年，周敬王25年，郑声公6年
    郑罕达帅师伐宋。—《春秋 定公十五年》
    郑罕达败宋师于老丘。—《左传 定公十五年》
    伐宋。—《十二诸侯年表》
    前493年，周敬王27年，郑声公8年
    秋八月甲戌，晋赵鞅帅师及郑罕达帅师战于铁，郑师败绩。—《春秋 哀公二年》
秋八月，齐人输范氏粟，郑子姚、子般送之。士吉射逆之，赵鞅御之，遇于戚。阳虎曰：“吾车少，以兵车之旆，与罕、驷兵车先陈。罕、驷自后随而从之。彼见吾貌，必有惧心。于是乎会之，必大败之。”从之。卜战，龟焦。乐丁曰：“《诗》曰：‘爰始爰谋，爰契我龟。’谋协以故兆，询可也。”简子曰：“范氏、中行氏，反易天明，斩艾百姓，欲擅晋国而灭其君。寡君恃郑而保焉。今郑为不道，弃君助臣，二三子顺天明，从君命，经德义，除诟耻，在此行也。克敌者，上大夫受县，下大夫受郡，士田十万，庶人工商遂，人臣隶圉免。志父无罪，君实图之。若其有罪，绞缢以戮，桐棺三寸，不设属辟，素车朴马，无入于兆，下卿之罚也。”甲戌，将战，邮无恤御简子，卫大子为右。登铁上，望见郑师众，大子惧，自投于车下。子良授大子绥而乘之，曰：“妇人也。”简子巡列曰：“毕万，匹夫也。七战皆获，有马百乘，死于牖下。群子勉之，死不在寇。”繁羽御赵罗，宋勇为右，罗无勇，麇之。吏诘之，御对曰：“痁作而伏。”卫大子祷曰：“曾孙蒯聩敢昭皇祖文王，烈祖康叔，文祖襄公：郑胜乱从，晋午在难，不能治乱，使鞅讨之。蒯聩不敢自佚，备持矛焉。敢告无绝筋，无折骨，无面伤，以集大事，无作三祖羞。大命不肯请，佩玉不敢爱。”郑人击简子中肩，毙于车中，获其蜂旗。大子救之以戈，郑师北，获温大夫赵罗。大子复伐之，郑师大败，获齐粟千车。赵孟喜曰：“可矣。”傅叟曰：“虽克郑，犹有知在，忧未艾也。”
   初，周人与范氏田，公孙尨税焉。赵氏得而献之，吏请杀之。赵孟曰：“为其主也，何罪？”止而与之田。及铁之战，以徒五百人宵攻郑师，取蜂旗于子姚之幕下，献曰：“请报主德。”
    追郑师。姚、般、公孙林殿而射，前列多死。赵孟曰：“国无小。”既战，简子曰：“吾伏弢呕血，鼓音不衰，今日我上也。”大子曰：“吾救主于车，退敌于下，我右之上也。”邮良曰：“我两靷将绝，吾能止之，我御之上也。”驾而乘材，两靷皆绝。—《左传 哀公二年》
    晋范、中行氏反晋，告急于郑，郑求之。晋伐郑，败郑军于铁。 —《郑世家》
    救范、中行氏，与赵鞅战于铁，败我师。—《十二诸侯年表》
    前490年，周敬王30年，郑声公11年
    郑驷秦富而侈，嬖大夫也，而常陈卿之车服于其庭。郑人恶而杀之。子思曰：“《诗》曰：‘不解于位，民之攸塈。’不守其位，而能久者鲜矣。《商颂》曰：‘不僭不滥，不敢怠皇，命以多福。’”—《左传 哀公五年》
    前488年，周敬王32年，郑声公13年
    春，宋皇瑗帅师侵郑。
    冬，郑驷弘帅师救曹。—《春秋 哀公七年》
    春，宋师侵郑，郑叛晋故也。
    宋人围曹。郑桓子思曰：“宋人有曹，郑之患也。不可以不救。”冬，郑师救曹，侵宋。—《左传 哀公七年》
    前486年，周敬王34年，郑声公15年
    郑武子膡之嬖许瑕求邑，无以与之。请外取，许之。故围宋雍丘。宋皇瑗围郑师，每日迁舍，垒合，郑师哭。子姚救之，大败。二月甲戌，宋取郑师于雍丘，使有能者无死，以郏张与郑罗归。
   宋公伐郑。晋赵鞅卜救郑，遇水适火，占诸史赵、史墨、史龟。史龟曰：“是谓沈阳，可以兴兵。利以伐姜，不利子商。伐齐则可，敌宋不吉。”史墨曰：“盈，水名也。子，水位也。名位敌，不可干也。炎帝为火师，姜姓其后也。水胜火，伐姜则可。”史赵曰：“是谓如川之满，不可游也。郑方有罪，不可救也。救郑则不吉，不知其他。”阳虎以《周易》筮之，遇《泰》  之《需》  ，曰：“宋方吉，不可与也。微子启，帝乙之元子也。宋、郑，甥舅也。祉，禄也。若帝乙之元子归妹，而有吉禄，我安得吉焉？”乃止。—《左传 哀公九年》
    围宋，败我师雍丘，伐我。—《十二诸侯年表》
    前485年，周敬王35年，郑声公16年
    夏，宋人伐郑。—《春秋 哀公十年》
    前483年，周敬王37年，郑声公18年
    秋，宋皇巢帅师伐郑。—《春秋 哀公十二年》
    宋郑之间有隙地焉，曰弥作、顷丘、玉畅、喦、戈、锡。子产与宋人为成，曰：“勿有是。”及宋平、元之族自萧奔郑，郑人为之城喦、戈、锡。九月，宋向巢伐郑，取锡，杀元公之孙，遂围喦。十二月，郑罕达救喦，丙申，围宋师。—《左传 哀公十二年》
宋伐我。—《十二诸侯年表》
    前482年，周敬王38年，郑声公19年
    春，郑罕达帅师取宋师于喦。—《春秋 哀公十三年》
    春，宋向魋救其师。郑子賸使徇曰：“得桓魋者有赏。”魋也逃归，遂取宋师于，获成讙、郜延。以六邑为虚。—《左传 哀公十三年》
    败宋师。—《十二诸侯年表》
    前480年，周敬王40年，郑声公21年
    郑伯伐宋。
    冬，晋侯伐郑。—《春秋 哀公十五年》
    前479年，周敬王41年，郑声公22年
    楚大子建之遇谗也，自城父奔宋。又辟华氏之乱于郑，郑人甚善之。又适晋，与晋人谋袭郑，乃求复焉。郑人复之如初。晋人使谍于子木，请行而期焉。子木暴虐于其私邑，邑人诉之。郑人省之，得晋谍焉。遂杀子木。其子曰胜，在吴。子西欲召之。叶公曰：“吾闻胜也诈而乱，无乃害乎。”子西曰：“吾闻胜也信而勇，不为不利，舍诸边竟，使卫藩焉。”叶公曰：“周仁之谓信，率义之为勇。吾闻胜也好复言，而求死士，殆有私乎？复言，非信也。期死，非勇也。子必悔之。”弗从。召之使处吴竟，为白公。请伐郑。子西曰：“楚未节也。不然，吾不忘也。”他日，又请，许之。未起师。晋人伐郑，楚救之。与之盟。—《左传 哀公十六年》
    前477年，周敬王43年，郑声公24年
    三十八卒。—《十二诸侯年表》
    前475年，周元王2年，郑声公26年
    春，齐人来征会。夏，会于廪丘。为郑故，谋伐晋。郑人辞诸侯，秋，师还。—《左传 哀公二十年》
    前468年，周定王元年，郑声公33年
    晋荀瑶帅师伐郑，次于桐丘。郑驷弘请救于齐。齐师将兴，陈成子属孤子，三日朝。设乘车两马，繫五邑焉。召颜涿聚之子晋，曰：“隰之役，而父死焉。以国之多难，未女恤也。今君命女以是邑也，服车而朝，毋废前劳。”乃救郑。及留舒，违榖七里，榖人不知。及濮，雨，不涉。子思曰：“大国在敝邑之宇下，是以告急。今师不行，恐无及也。”成子衣制，杖戈，立于阪上，马不出者，助之鞭之。知伯闻之，乃还，曰：“我卜伐郑，不卜敌齐。”使成子曰：“大夫陈子，陈之自出。陈之不祀，郑之罪也。故寡君使瑶察陈衷焉。谓大夫其恤陈乎？若利本之颠，瑶何有焉？”成子怒曰：“多陵人者皆不在，知伯其能久乎？”中行文子告成子曰：“有自晋师告寅者，将为轻车千乘，以厌齐师之门，则可尽也。”成子曰：“寡君命恒曰：‘无及寡，无畏众。’虽过千乘，敢辟之乎？将以子之命告寡君。”文子曰：“吾乃今知所以亡。君子之谋也，始衷终皆举之，而后入焉。今我三不知而入之，不亦难乎？”
    悼之四年，晋荀瑶帅师围郑。未至，郑驷弘曰：“知伯愎而好胜，早下之，则可行也。”乃先保南里以待之。知伯入南里，门于桔柣之门。郑人俘酅魁垒，赂之以知政，闭其口而死。将门，知伯谓赵孟：“入之。”对曰：“主在此。”知伯曰：“恶而无勇，何以为子？”对曰：“以能忍耻，庶无害赵宗乎。”知伯不悛，赵襄子由是諅知伯，遂丧之。知伯贪而愎，故韩、魏反而丧之。—《左传 哀公二十七年》
    前465年，周定王4年，郑声公36年
    声公卒，子哀公易立。 —《郑世家》
    前464年，周定王5年，郑声公37年
    知伯伐郑，驷桓子如齐求援。—《六国年表》
    前463年，周定王6年，郑声公38年
    郑声公卒。—《六国年表》
    前462年，周定王7年，郑哀公元年
    郑哀公元年。—《六国年表》
    前455年，周定王14年，郑哀公8年
    郑人弑哀公而立声公弟丑，是为共公。 —《郑世家》
    前454年，周定王15年，郑共公元年
    前452年，周定王17年，郑共公3年
    三晋灭智伯。 —《郑世家》
    前424年，周威烈王2年，郑共公31年
    共公卒，子幽公已立。 —《郑世家》
    前423年，周威烈王3年，郑幽公元年
    韩武子伐郑，杀幽公。郑人立幽公弟骀，是为繻公。 —《郑世家》
    郑幽公元年，韩杀之。—《六国年表》
    前422年，周威烈王4年，郑繻公元年
    郑立幽公子，是为繻公，元年。—《六国年表》
    前408年，周威烈王18年，郑繻公15年
    韩景侯伐郑，取雍丘。郑城京。 —《郑世家》
    韩景侯虔元年，伐郑，取雍丘。郑城京。—《六国年表》
    前407年，周威烈王19年，郑繻公16年
    郑伐韩，败韩兵于负黍。 —《郑世家》
    郑败韩于负黍。—《六国年表》
    前403年，周威烈王23年，郑繻公20年
    韩、赵、魏列为诸侯。 —《郑世家》
    前400年，周安王2年，郑繻公23年
    郑围韩之阳翟。 —《郑世家》
    郑围阳翟。—《六国年表》
    前398年，周安王4年，郑繻公25年
    郑君杀其相子阳。 —《郑世家》
    郑杀其相驷子阳。—《六国年表》
    前396年，周安王6年，郑繻公27年
    子阳之党共弑繻公骀而立幽公弟乙为君，是为郑君。 —《郑世家》
    郑相子阳之徒杀其君繻公。—《六国年表》
    前395年，周安王7年，郑康公元年
    郑康公元年。—《六国年表》
    前394年，周安王8年，郑康公2年
    郑君乙立二年，郑负黍反，复归韩。 —《郑世家》
    郑负黍反。—《六国年表》
    前385年，周安王17年，郑康公11年
    韩伐郑，取阳城。 —《郑世家》
    伐郑，取阳城。—《六国年表》
    前380年，周安王22年，郑康公16年
    郑败晋。—《六国年表》
    前375年，周烈王元年，郑康公20年
   〔韩哀侯二年〕灭郑。康公二十年灭，无后。—《六国年表》
    前374年，周烈王2年
  〔郑君乙〕二十一年，韩哀侯灭郑，并其国。 —《郑世家》
