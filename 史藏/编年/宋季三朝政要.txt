　钦定四库全书

　　史部二

　　宋季三朝政要

　　编年类

　　（臣）等谨按宋季三朝政要六卷不着撰人名氏卷首题词称理宗国史为元载入北都无复可考故纂集理度二朝及幼主本末附以广益二王事其体亦编年之流葢宋之遗老所为也然理宗以后国史修宋史者实见之故本纪所载反详于是书又是书得于传闻不无舛误其最甚者谓宝庆元年赵葵赵范全子才建守河据闗之议遣杨谊张迪据洛阳与北军战溃归按宝庆元年葵范名位犹微其后五年范始为安抚副使葵始为淮东提刑讨李全时子才乃为叅议官至端平元年灭金子才乃为闗陜制置使知河南府西京留守有洛阳溃败之事上距宝庆元年九年矣所纪非实也其余叙次亦乏体要然宋末逸事颇详多有史所不载者存之亦可备叅考其以理宗度宗瀛国公称为三朝而广益二王则从附录体例颇公卷末论宋之亡谓君无失徳归咎权相持论亦颇正而忽推演命数兼陈因果转置人事为固然殊乖劝戒之旨殆欲附徐铉作李煜墓志之义而失之者欤

　　乾隆四十一年十月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●宋季三朝政要目录

　　理宗国史载之过北无复可考今将理度两朝圣政及幼主本末纂集成书以备他日史官之采择云

　　卷一
　　理宗
　　　寳庆元年乙酉【迄】嘉熙二年戊戌
　　卷二
　　理宗
　　　嘉熙三年己亥【迄】宝佑六年戊午
　　卷三
　　理宗
　　　开庆元年己未【迄】景定五年甲子
　　卷四
　　度宗
　　　咸淳元年乙丑【迄】十年甲戌
　　卷五
　　幼主
　　　徳佑元年乙亥【迄】二年丙子
　　卷六
　　广王
　　　景炎本末
　　益王
　　　祥兴本末

　　●宋季三朝政要题辞

　　此书不知何人所作谛观数四葢有下乔木入幽谷之悲乎余尝掇拾里中故老旧闻譔厓山小志二卷皆宋史所未具者藏笥中未及梓行丙午夏于役金陵以前笥寓于旧馆主人弗戒遂为祝融氏夺去今于吴闗偶得此书于市肆中则胜国善本与余厓山小志互出入亦多宋史所未具故覆梓之葢欲补史家之阙亦以寄余厓山小志未竟之意也万厯己酉褉日张萱题于金昌闗署

　　●钦定四库全书

　　宋季三朝政要卷一

　　○理宗

　　乙酉

　　寳庆元年春正月壬戌朔诏举贤良
　　上初即位与杨太后垂帘同听政
　　上曰傅伯成皆先朝耆旧朕所简记可召赴行在寻除寳学奉朝请
　　潘壬潘丙谋立济王遗书李全约以二月朢日举事为逻卒得其人并书以白弥逺弥逺改作三月且许行人以美官重赏令其以书达全至二月潘壬潘丙率太湖亡命数十人各以红半袖为号乗夜踰城而入至邸索王言推戴意王闻变易敝衣匿水窦中久而得王拥至州治以黄袍加身王号泣不从不获已与之约曰汝能勿伤太后官家乎众许诺遂发军资库金帛楮券犒军命守臣谢周卿率见任寄居官入贺而揭李全牓于州门言史弥逺废立等罪且称见率精兵二十万水陆并进人皆耸动以为山东狡谋比晓王视其士卒则太湖渔人巡尉司弓卒而已王知其谋不成乃与郡将州兵战之其数元不满百也王元春以轻舟告变于朝史弥逺急召殿司将彭任赴之兵至而事已平矣乃班师时全守淮安知所约失时遂叛归北弥逺谋害济王遣其客秦天锡来且颁宣医视疾之命时王本无疾天锡谕上意逼王就死遂缢于州治寻下诏贬王为巴陵郡公其后魏了翁真徳秀洪咨夔潘枋相继上疏咸言其寃大理评事胡梦昱应诏上书言济王不当废引用晋太子申生汉戾太子及秦王廷美之事凡百余言讦直无忌弥逺怒窜梦昱于象州绍定壬辰沛恩宥过梦昱已死赠朝奉谥刚简仍官其子
　　诏取士先器识
　　夏真徳秀上殿奏事劝上容受直言祈天永命用贤臣结人心为自立根本又言三纲五常者扶持宇宙之栋干奠安生民之柱石人而无此冠裳而禽犊矣国而无此中夏而裔夷矣晋废三纲而刘石之变兴唐废三纲而羯胡之难作我朝立国根本仁义先正名臣或以为家法最善或以为大纲甚正陛下初膺大寳不幸处人伦之变有所未尽流闻四方所损非浅霅川之变非济邸本志前有避匿之迹后闻捕讨之谋情状灼然本末可考愿诏有司讨论雍熙追封秦邸舍罪恤孤故事斟酌而行之虽济王未有子息兴灭继絶在陛下尔上曰朝廷待济王可谓至矣徳秀又奏陛下友爱之心可谓无所不至但谓此事处置尽善臣未敢仰承圣训观舜所以处象则陛下不及舜明甚大底人主当以二帝三王为师秦汉而下人君举动不皆合理难以为法上曰亦是一时仓猝徳秀又奏此已往之咎臣所以奏者欲陛下益进徳修学以掩前失二乞收人心略曰太平兴国中秦邸事作太子太师王溥等议于朝堂者七十有四人然后有诏裁决以大事不可轻也康定庆厯间求西帅必取当世第一流宰相吕夷简至忘雠荐进以重任不可轻也往者霅川之狱未闻有参听于槐棘之下者又如淮蜀二阃之除皆出佥论所期之外天下之事非一家之私何惜不与众共此收人心之一事也赏罚适平则人莫得而议今有功罪同而赏罚异者朝廷之于天下当如天地之于万物栽培倾覆付之无心可使一毫私意于其间哉此收人心之二事也当干淳间有位于朝以馈遗及门为耻受任于外以苞苴入都为羞今熏染成风恬不之怪果欲息天下之谤莫若反其物罪其人则心迹暴白此收人心之三事也治世气象欲其寛裕不欲其迫蹙曩者以讹言之籍籍有讥呵之令焉讥呵则已过矣甚至于流窜焉杀戮焉都城之民摇手相戒宜解密网达下情此收人心之四事也三言朝廷之上敏锐之士多于老成政事之才富于经术虽尝以耆艾褒传伯成杨简以儒学褒柴中行以恬退用赵蕃刘宰然前之三臣止加异数未闻聘召至于亮直敢言如陈宓徐侨皆未蒙记録愿处伯成简于内词置中行于经幄擢宓侨于言地徳秀又奏华发旧徳之臣不独人主赖其益朝列新进之士亦有所矜式伯成简皆年踰八十纵使召之不至必能因囊封以进忠言又奏长人之官拊字不闻叨懫日甚上曰如何无一亷者又问何以革之徳秀奏此在朝廷用舍黜陟之间示人以意上又问卿曽见有何亷吏徳秀以袁守赵■〈政〉夫对御笔擢■〈政〉夫直秘阁与监司差遣徳秀手札谢上因言崔与之帅蜀杨长孺帅闽皆有亷声臣一时不能悉数以对乞广加咨访始徳秀在道犹未闻济邸之计以书达时相谓必有寡闻浅见之人托纳忠除患之说以误朝廷者不可不致察时相既恶闻其语至范村使左史杨迈来见问所欲言又遣所亲谕以勿及甲申之事徳秀但唯唯洎入国门都人聚观皆以手加额益见忌矣辞内制者四从之
　　宁考小祥诏羣臣服纯吉真徳秀言自汉文短丧至我阜陵独出宸断衰服三年阜陵上宾罗点建议乞令羣臣易日之后朝会权用公服黑带朔朢奉慰皆衰服行事大祥始除光宗之丧复以小祥从吉后易以升袝绍兴易以小祥甲寅易以大祥二百余年之间其制四变皆由近而之逺非自逺而之近也侂胄变甲寅之制是自逺而之近自厚而之薄可乎哉上即诏行在职事官候大祥从吉诸路依已降行
　　五月赵范赵葵全子才用降人谷用安之言欲乗时抚定中原建守河据闗之议以闻于朝乃命赵范开阃于光黄之间杜杲力陈出师之害大略曰权衡于和战之间无己则及守之一策盖明深沟高垒之谓守非清野闭关谓之守也又策自治有备无患俟时而动之谓守也选择将材拣练军实积蓄粮食广备舟车修全器械爱养民力懐来北人示以恩信顾吾之力已全吾之气已盛以之而战长驱万里兵不留行以之而和行李一通请盟不暇臣备贠边臣切见沿淮旱蝗连岁薄收加以调遣无度辇运不时生聚萧条难任征役中原版荡多年不耕无粮可因千里馈餫师不宿饱若虚内以事外移南以实北腹心之地岂不可虑时在外谏北伐者惟公一人及师衂洛阳退师保境兵衅遂开始服公先见
　　六月全子才合淮西兵万余人赴汴以十二日离合肥七月二日抵东京讵城二十里驻兵五日整兵入城行省李伯渊先期以书来降愿与谷用安范用吉等结约乃杀所立崔立率父老来降先是黄河南旧有寸金淀乃为金人所决河水淫溢自寿至汴水深并腰行役良苦子才驻汴以俟粮嵩之不肯运粮卒致误事
　　南滁州路铃樊卒路分王以偏师下郑州己卯赵葵以淮西兵五万取泗州由泗至汴与子才军会因谓子才曰我辈始谋据闗守河今已抵汴半月不急攻洛阳潼闗何待耶子才以粮饷未集对赵葵益督趣之遂檄范用吉樊卒李先胡显等提军一万三千人命淮西帅机徐敏子为监军先令西上且命杨谊以庐州强勇军一万五千继之各给五日粮诸军以粮少为辞庚辰敏子启行乙酉遣和州宁淮军正将张迪以二百人据洛阳至夜踰城而入城中寂然无应者盖北军戍洛阳者皆空其城而诱我矣及晚有民庶三百余家登城投降迪等遂入洛阳次日军食已竭乃采蒿和面作饼而食之杨义至洛东三十里方散坐蓐食忽数百步外有立红黄凉伞者众方骇异而伏兵突起深蒿中义仓猝无备大溃拥入洛水者甚众义仅以身免是晩有溃军奔迸而至云杨义一军已为金人大阵冲散今北兵已据北岸矣于是在洛之师闻而夺气八月一日北军已有近城下寨者敏子与战胜负半之士卒乏粮遂杀马而食望粮不至遂班师
　　改湖州为安吉州

　　丙戌

　　寳庆二年春诏长吏劝农桑
　　亲飨给犒军士
　　诏増价招籴
　　诏州县举遗逸之士补陈均陈文蔚官
　　戒州县毋得苛取于民
　　赃吏经赦不许改正
　　戒饬省闱精考择
　　上试进士赐王会龙等及第出身有差
　　诏作新士风
　　梁成大劾真徳秀降三官初弥逺欲去魏了翁真徳秀谕意有人敢言真徳秀者即除察院无人忍言之适梁成大参部闻之日坐茶肆中毁真公不直一钱或以告弥逺弥逺喜遂擢用之自小邑令除察院首劾真徳秀寻以成大守建宁毁其所建宏词坊可以捃摭者无所不至遂猎取禁从为弥逺鹰犬尝贻书所亲曰真徳秀乃真小人魏了翁乃伪君子此举大快公论中外籍籍目之为梁成犬识者非之魏了翁贬靖州六年闭户读书自如也

　　丁亥

　　寳庆三年春正月诏州县劝农桑
　　朱熹赠太师追封信国公
　　雪寒上命出米以济饥民
　　赈济畿甸水灾
　　洪咨夔召为礼部郎官寻除监察御史升殿中侍御史弹监察御史王定定左迁夔已出台改中书舍人王定者附史弥逺为右司郎官尝忤胡梦昱为怪敢死者在台与公异论公恶其奸衺故弹去之朝野惊叹咨夔除端明学士薨于位
　　救荒宜令有司申明遏米之禁
　　明堂诏省郊祀费
　　鞑兵破闗外四川制置郑损弃三闗不守

　　戊子

　　绍定元年春正月诏诸州贡举以得士为先
　　太白经天
　　雨雹
　　知潭州曽从龙置惠民仓
　　严饬和籴官吏
　　上命儒臣日侍经筵讲经
　　湖南江西福建盗起
　　申严举主举人才悔举法
　　鞑靼国兵长驱而南金自宣宗时凡大河以北东至于山东西至于闗陜不一二年陷没殆尽金人并力守黄河保潼闗自黄河洛阳三门析津东至邳州之源雀镇东西长二千余里差四行院分地界守御精兵不下二十万民兵不在其数如是者十有五年金人不胜其扰朝廷议诸帅谨边备上然之

　　己丑

　　绍定二年春以程珌等知贡举
　　上亲试举人赐黄朴以下及第出身有差
　　申严斛面之禁
　　台州水
　　给诸军薪炭钱
　　申明太学舍法
　　度正奏节俭事赃论人经郊方许到部参注
　　禁苞苴干请
　　诏民间二税依时过割税赋不许抑令折纳
　　汀郡冦发陈鞾平之晏头陀梦彪啸聚汀郡境上残破宁化清流将乐诸邑迫南劔帅府请于朝谓非陈鞾莫破此贼时鞾丁父忧诏起复知南劔州鞾至州籍峡常民兵申乞调淮西精兵五千人救援淮西制置曽式中遣将陈万以三千五百人来朝廷遂除鞾提刑招捕使击破潭飞磜谕降莲城七十二寨贼溃梦彪降诛之
　　谕郑损防遏海道
　　桂如琥奏屯回

　　庚寅

　　绍定三年春正月诏劝农桑令有司兴水利
　　三月丁酉雨土
　　行在会子库置监官
　　核实二广丁钱
　　四川旱命州县赈恤
　　减围田税
　　招濒海渔业人充水军慈明殿出缗钱犒诸军
　　卲武冦犯建宁府刘纯击败之
　　蠲被盗州县租税一半
　　江西瑞州禾稼秀而不实民间乏食
　　九月信国公朱熹改封徽国公
　　明堂
　　上饮宴过度史弥逺卧病中时人讥之曰阴阳眠燮理天地醉经纶

　　辛卯

　　绍定四年春二月诏録学术深邃之贤
　　李全平先是京东忠义军都统制季先者亦归朝入为枢密都统制史弥逺以事诛之李全惧有异志使其弟李平潜为谍于都堂朝议以文臣不知兵选武臣制之乃以许国换授太府卿杨州制置使移司楚州既至全入谒因与客杜来议进见之礼来曰彼狼子野心宜责其横挺庭参全怒杀许国屠其家国被执窘曰杜来敎我乃以藁束来而生爇之遂叛后全围扬州时赵葵守城因元宵放灯全移营湾头亦放灯赵葵挂榜城曰许百骑入城观灯闻李全喜着白袍一夕八十骑皆皂袍游城出去一夕百骑皆红袍又次夕百骑皆白袍葵设伏闭城尽杀之至第三年修城见金甲一带方知全死于此
　　鞑靼自山东通好欲假淮东以趍河南羣臣议不许度正奏鞑靼兵入蜀诏诸州守臣严守备兵退曲赦四川军民
　　襄帅陈垓奏鞑靼国遣使约夹攻金诏羣臣议
　　追毁赵汝骤出身文字
　　真徳秀以庆寿恩复寳谟阁待制
　　饬州县科籴之弊
　　秋成核实灾伤蠲减
　　蠲绍兴被水民户折麦
　　都城大火延烧太庙三省六部御史台秘书玉牒所诏求言藉田令徐清叟上疏乞为济王立后其略曰巴陵有过罔克继綂陛下手足之爱可谓甚至不幸狂冦猝发陷巴陵于不义服御僣拟死有余罪然在彼纵非在我不容不厚夺爵废祀暂焉犹可久而不赦厥罚为甚今火延太室由陛下一念之愠忍加同气伤和召异疏上不报辛卯之火比辛酉之火加五分之二虽太庙亦不免惟史丞相府独存洪舜俞有诗云殿前将军猛如虎救得汾阳令公府祖宗神灵飞上天可怜九庙成焦土时殿帅乃冯榯也人言藉藉迄不免责

　　壬辰

　　绍定五年春诏知举陈贵谊等先器识后词藻
　　二月太白经天
　　廷试定在四月
　　上亲试举人赐徐元杰以下及第出身有差
　　阴雨出米纾民食
　　蠲竹木之征三月
　　诏诸路监司减放旱歉
　　陈贵谊乞革文弊
　　国兵与鞑靼国兵合围汴京金义宗自汴京突围出奔归徳府
　　李日迈乞诏举亷去贪
　　赦盱眙改为招信军
　　鞑靼国遣使来议夹攻金人史嵩之以邹伸之奉使草地报聘北朝伸之曰本朝与贵国素无雠隙宁宗尝遣使臣荀梦玉通和自后山东为李全所据河南又被残金所隔贵国今上顺天心下顺人心遣王宣抚来通好所以伸之等前来北朝从之仍许以河南归本国

　　癸巳

　　绍定六年诏抑贪竞
　　李日迈乞诏诸道随有无劝分
　　置寨松江口防海道
　　戒饬坑冶司纳新钱毋许截钱纳券
　　二广敷盐之害
　　六月金主归徳絶粮奔蔡州金主自发归徳连日暴雨平地水数尺军士漂没甚众及蔡始晴复数月大旱识者以为不祥
　　赵葵乞经理营田
　　赵至道奏民间赋税宜选择乡司以革产钱飞走之弊赐史宇之宅之出身
　　秤提见镪流通
　　十月史弥逺死弥逺开禧丁卯为礼部侍郎白杨太后诛侂胄事甚秘侂胄死而宁宗不知居数日上顾问侂胄安在否左右乃以实对上深悼之弥逺为相十七年宁宗崩废济王立理宗又独相九年用余天锡梁成大李知孝等列布于朝最用事者薛极胡榘聂子述赵汝述时号四木弥逺出入禁苑擅权用事台谏争言其非上思其功不忘复进其侄嵩之
　　史嵩之为京湖制置使置司襄阳
　　十一月遣襄阳太尉江海襄阳帅孟珙以兵四万人至蔡州灭金兵驻城南帅臣史嵩之运粮十万给南北军

　　甲午

　　端平元年春正月改元诏曰春秋正王道之端式严谨始圣徳开太平之路尤贵更新
　　元旦诏求言举贤
　　十一月孟珙兵先薄蔡州城下时鞑靼国兵未至珙攻城甚急金主知城必破乃传位后主闭阁自缢后主为乱军所害
　　郑清之除左相乔行简除右相收召人才如真徳秀魏了翁诸贤时论以端平比之元佑
　　优恤两淮运米人夫
　　赈恤三京降附
　　夏除真徳秀吏部尚书
　　史嵩之上露布以八陵图守绪骨函及参政张天纲都尉完颜好海玉带金银牌等来献除知枢密院事都督军马
　　嵩之奏乞经理四京有诏集议真徳秀洪咨夔赵履常等争之惟郑相主其说
　　洪咨夔奏金亡而有兴者
　　高奎奏边事四幸四虑
　　诏集议和战攻守
　　赵汝洌奏黄州六闗
　　诏岁除主师主兵官拣汰诸军
　　诸路黥隶人押赴淮襄充军
　　赵立夫奏和籴利病
　　禁铜钱下海
　　袁甫奏蠲漳泉兴化丁钱
　　诏李心传修国朝会要
　　诏措置楮币
　　秋除真徳秀翰林学士知制诰兼侍读
　　魏了翁除礼部尚书兼侍读寻除端明同签书枢密院督视京湖军马
　　出内帑缗钱兑易
　　却归正蕃臣献马
　　蠲放仁和地税
　　冬以赵范为荆湖制置使镇襄阳
　　九月真徳秀进对上曰卿去国十年每切思贤时襄门代去江淮出师取三京王师果溃于洛阳退守泗州公奏三札一言今中原无主政是上天鉴观四方为民择主之时若能修徳格天必命陛下为中原之主不然则天命将归之他人臣向为先帝陈祈天永命之戒其说出于召公然反复召诰一篇纲目曰敬徳曰小民而已传曰敬者徳之聚仪狄之酒南威之色盘游弋射之娱禽兽狗马之玩有一于此皆足害敬其可不戒此祈天永命之一也天之视聴因民视聴民心之向背即天心之向背权臣之末货赂公行诛求既广民不堪命大盗相挺而起赖陛下布端平之诏一洗而新之然窒贿道而贿进者尚存惩赃吏而赃多者漏网江淮军兴调度骚然宜戒郡县掊克停边阃科调此祈天永命之二也易曰天之所助者顺人之所助者信天厌夷徳久矣陛下倘能敬徳以迓续休命中原终为吾有若徒以力求之而不反其本天意难测臣实忧之二言进取有二难用兵莫急于人才今举世所属曽不数人一难也臣嘉定中尝乞经理两淮垦田积榖而权臣视以迂阔塞下之备枵然一旦举兵乃漕浙米由江入淮汴既久湮又须陆运劳费甚于登天二难也夫此二难皆权臣玩愒之罪非今日措置之失然承三十年之弊欲整治之非十年不能此正诸葛亮闭闗息民之时也愿以收敛靠实为主又言今日事势犹以和扁继庸医作坏之后一药之误代为庸医受责矣兢业戒谨尤当百倍三言战守之论不同同于为国元佑中廪廪向治惟羣贤自相矛盾小人得以乗之愿平心商榷以前事为戒上辄称善又言士大夫纽于旧习上曰往往革面而未革心乞选监司郡守上曰闻卿所至视民如子朕甚嘉之徳秀又言恢复名义甚正但故相不曽做得工夫上曰昨读卿所上封事可见忠诚
　　魏了翁奏札曰陛下以圣智之资而为权臣所据者十年几无以自白于天下今幸居可为之时外而百官奔走效职内而嫱御便嬖取怜或者视之必曰今乃知为皇帝之贵也今天下太平及时为乐也臣以古今祸福观之则陛下虽曰势重形佚其实巍然孤立居至艰至危之地而不自觉也陛下试思之独居深宫之中可托者谁欤当事变沓来之时可以系天下之重者谁欤诗曰价人维藩大师维垣大邦维屏大宗维翰怀徳维宁宗子维城此六者守邦之要道也又曰天下者祖宗之天下也今日之疆事天下之存亡系焉陛下其忍以祖宗天下存亡之机而付之二三边臣聴其自为而略不加之意乎其忍以私恩意而用之私情嘱而比之乎今秋防正急卤莽特甚事闗国家日夜痛心若一败涂地而归罪于儒生之误国虽身膏鈇钺死无所益是以及今恳恳言之必望圣慈见之施行不然臣之言未肯已也兵威所加凶丑言服则有之矣今败于彭城而李全降败于朐山而胡义降此岂人情也哉儒生与戚宦不两立而用儒受言与声音酒色亦异途此重则彼轻势使然也及督视京湖又曰臣仰体国家之急不待文檄星驰就道既而祈请钱物辟置属官皆不能尽如初意臣之处此进退维谷矧又有难于此者乎窃意庙堂之上必以庐黄贼酋多毙贼未退而荆襄淮西之事方棘也今已赤地千里往往行十日无炊烟以千卒伥伥乎舒蕲之南穷日之力奔持六十里未明而行或凭鼓而阅儆报一夜就寝或推枕而行文移犹虑其不及何也真徳秀进大学衍义其书首之以帝王为治之序次之以帝王为学之本莫不自心身始也此所谓纲也首之以明道术辨人才审治体察民情者格物致知之要也次之以崇敬畏戒逸欲者诚意正心之要也又次之以谨言行正威仪者修身之要也又次之以重妃匹严内治定国本敎戚属者齐家之要也此所谓目也首之以圣贤之训典次之以古今之事迹人君所当知之理所当为之事粗见于此凡四十三卷次日后殿聚讲上曰卿所进大学衍义一书有补治道朕朝夕观览后徳秀轮当进读大学章句毕上谕卿所进大学衍义便合就今日进读
　　蒙国使人入朝

　　乙未

　　端平二年春以真徳秀知贡举
　　天狗星坠淮安军金棠县其声如雷三州之人皆闻之及相与观则化为碎石其色红或者以为兵戈之兆
　　三月以真徳秀参知政事以疾辞除资政大学士提举万寿宫徳秀奏请息民讲武上嘉纳之未数日薨谥文忠
　　安南国进方物
　　四月上试进士赐吴叔告等及第出身有差
　　诏边臣警备
　　臣寮奏乞以保蜀为念
　　五月唐州守杨侁至襄阳禀议因言本州岛綂制郭胜有异志赵范先置勘院将召郭胜以鞫之会蒋应分司唐州以泄其事郭闭城率众射死侁于凉荞中且密遣人求北援反报至襄赵范乃命忠卫都綂江海领兵号二万又命随州守臣全子才节制诸项军马摄枣阳军刘子澄策应赵楷监军三人皆以西师之败咸愿自奋七月三日北兵至唐州枣林子才子澄闻之而遁十一月北兵至襄阳约六七千人下寨于桓溪山赵范出师战于上闸口余哲军败丧数千人再战胜之北兵退乃班师
　　临安军民交閧俞元廙奏军无纪律诏閧卒并依军制
　　诏集议楮币出度牒收两界会子
　　节用以秤提楮价
　　诏行覆试法陈均进长编纲目
　　遣使蒙古国

　　丙申

　　端平三年春正月诏劝农桑
　　蠲兴国军秤尺牙税钱
　　赐安南国王封爵袭衣金带
　　驳放豪民出身
　　楮币宜造十八界降黄榜措置会子
　　赈昭州英徳府水赈襄汉水诏蠲被水州郡税
　　明堂行礼之夕大雨震电人以为燮理非人之咎郑清之乔行简并罢相寻有旨留行简侍经筵冬再相进平章军国重事封益国公行简清直有人望薨于位
　　十二月鞑靼国兵入普州顺庆潼川府破成都府掠眉州一月五十四州俱陷破独夔州一路及泸果合数州仅存蜀将曹友闻死蜀破而淮甸有警
　　王瓒奏备边之计
　　孟珙任四川宣抚使兼京湖制帅创南阳书院以处襄汉流寓之士竹林书院以处四川流寓之士射军中而亦读书颇能文尤多著述

　　丁酉

　　嘉熙元年诏赵葵措置边事
　　开边后下诏悔过
　　诏沿边帅守议和战攻守之策
　　诏安集淮蜀京襄
　　给犒沿边将士
　　诏国子监刋文公通鉴纲目
　　许应龙除端明殿大学士签书枢密院事
　　六月行都大火由巳至酉延烧居民五十三万家士民上书咸诉济王寃者侍御史蒋岘史党独唱邪说谓火灾天数何预故王事遂劾方大琮王逸刘克庄皷扇异论同日去国并斥进士潘昉姓同逆贼语渉不顺皆论以汉法自后羣臣无敢言者
　　监簿徐鹿卿面对其畧曰臣闻至不可玩者上天之怒心尤不可忽者斯民之疑心知所以解人心之疑则可以息天地之怒矣陛下嗣承丕绪十有四年其间灾异何所不有三变为尤大辛卯之灾人以为权臣专擅之应陛下方且念其羽翼之劳潜晦委重于是天怒未息而儆之以丧师失地之变三京之败人以为诸臣狂易之致顾乃委曲讳护三年而始下哀痛之诏于是天怒未息而警之以息雷之威明禋之异人以为爕理非人之咎陛下虽能逐一宰臣然舛政宿弊大率多仍其故于是天怒不息而郁攸之警至于再矣火迫于开元阳徳之宫独不之毁岂非天以彰我宁宗盛徳以警动陛下之心乎众心之所疑也椒房之亲冨显之可也节钺之华不以待有功而汲汲及此恩宠先之火亦先之众心之所以重疑贵亲懿戚人颇议其干请之数火越两河而径趍之所以愈疑也非独四疑又有三谤政令出于朝廷是矣然御笔时至于中书宣谕或及于要地事关封驳不免留中名在曰简间烦贴方面置局以行嘱托每有科降桩留供费此钱此物归之谁乎朝廷每一举措令未至而彼亦知之每一议论未决而彼亦闻之臣以为不窒交通之路则谤不解除授出于公朝是矣然除目未颁已有谓某为某邸之客某登某人之门既而有脗合者矣除目既下则又曰某出于懿旨之叮咛某出于御札之训谕虽卑官小职有不能不然者矣伴食故臣生无锱铢之劳没乃论定策之功潜邸外姻他岂不可薄加恩数而参错于边方守倅之任臣以为不杜侥幸之门则谤不解天之所以怒也佚乐不足以夺忧勤足矣边风儆急而増置嫔妃之阁锡宴虽罢而未彻排当之常名称不正之人得以出入宫掖臣以为不絶逸豫之谋则谤不解天之所以怒也因疑生谤因谤生疑陛下欲回天意则凡羣言之所指不必校曲直不必论是非痛自刻厉而速改之人心悦而天意解矣
　　十月北兵犯安丰军知军杜杲有备北兵至以火炮焚楼橹随陷随补以巴图硬军斫牌权巴图鲁者皆死囚为之攻城以自赎取披甲以牛羊十余重为之设面帘以障矢公募善射者用小箭专射其目尽中之北兵填壕为二十七坝次分兵扼坝北兵乗南风纵燎俄至风雨雪骤至乃募壮士夺坝路士皆奋跃死战北兵退池帅吕文徳突围入协力捍御淮右以安文徳安丰人魁梧勇悍尝鬻薪城中赵葵于道傍见其遗屦长尺有咫讶之或云安丰鬻薪人也遣吏访其家值文徳出猎暮负鹿各一而归留吏一宿偕见赵留之帐前在边立功遂至显宦

　　戊戌

　　嘉熈二年诏三衙及诸军綂制举堪充将材二人
　　诏举通晓兵财人才
　　春安丰军捷书至杜杲进三秩授将作监兼淮西安抚寻除知庐州
　　浙江水灾遣使施惠
　　风雹为灾
　　赦宥淮蜀
　　四月上亲试举人赐周坦以下及第出身有差时邵泽同廷对有中贵人巡按见邵泽所磨京墨甚佳拟求之泽与无吝色中贵曰主上三日前御苑中方建一亭命名曰定一上曰若人用此立说取为状元邵得其说挥毫如飞中贵见其文字回奏曰陛下三日前方建定一亭一士人用此立说上大喜于是捜求此卷遂得邵泽欲寘首选时已取周坦为状元羣臣贺曰喜陛下今日得周邵于是泽为榜眼
　　九月察罕拥北兵八十万围庐州约先破庐后造舟巢湖以窥江于壤外筑土城周围六十里穿两壕攻具皆数倍于犯公安者杜杲与客登城四郊铁骑极目无际北兵日夕用攒炮攻打杲恃串楼为固北兵筑坝凡高于楼城杲以油灌草即坝下炼之皆为煨烬又于串楼内立雁翅七层俄炮中坝上众惊杲乗胜出战追蹑数十里北兵遁去杲又练舟师扼淮河遣其子庶监吕文徳聂斌军伏精锐于要害兵遇伏不能进或曰公何以知其必胜杲曰力守淮河以迂其道也
　　举遗逸补钱时吴如愚官
　　放行溷补
　　命王禁察访江面
　　诏犒摆铺军
　　较财用司殿最
　　赵康奏会计州县财赋
　　乔行简奏兵财分委执政
　　置国用房
　　申饬盐课
　　出祠牒会子给四川军人生劵
　　因旱赈济寛减
　　冬除杜杲兵部侍郎淮西制置使
　　蒙古国遣使来乃遣使报聘曹觱奏以为和议不可信

　　宋季三朝政要卷一

　　●钦定四库全书

　　宋季三朝政要卷二

　　○理宗

　　己亥

　　嘉熙三年诏核州县义仓以备赈济
　　旱因旱赈恤寛减
　　诏蠲民三年零租
　　诏两司筑堤捍潮
　　乔行简用元佑故事平章军国重事李宗勉左丞相史嵩之入奏就拜右丞相嵩之独当国一时正人如杜范游似刘应起李韶赵汝腾等皆以不合逐去三相当国时论谓乔失之泛李失之狭史失之专然宗勉清谨守法号贤相薨于位
　　陈鞾为建康留守斩殿司崔福福从赵葵收李全名重江淮后为路铃夺綂制官王明鞍马又追逐总所赵监酒亲属鞾委会厅戒谕然终不悛值王步帅綂师过淮乞崔福军协力因厚遣之福遇贼不击托言葬女而归更不申闻大阃主帅亦无如之何鞾以为从本师调遣而蔑视军法如此若不明正典刑则更相效效遂斩之既而自劾朝廷奨谕放罪时论以良将难得而鞾以私忿杀之
　　十月虹见
　　风雹为灾
　　杜杲破察罕八十万除权刑部尚书

　　庚子

　　嘉熈四年春正月诏贡举崇学殖哜道真
　　地震
　　星变下诏罪已
　　白气亘天
　　江浙福建旱伤
　　绍兴府荐饥蠲绍兴府夏税
　　救严州荒
　　都城大荒饥者夺食于路盗于隠处掠卖人以徼利市中杀人以卖日未晡路无行人
　　北使王檝来先是檝请北朝与本国和好嵩之遣使至草地与檝偕来议岁币
　　彭大雅使北
　　诏赋税苗米毋得多科取于民
　　秤提会子史嵩之以五折二十七界会子五道准十八界一道

　　辛丑

　　淳佑元年正月朔诏举文武才
　　降诏幸学
　　上幸太学诏周敦頥张载程頥程颢朱熹从祀夫子庙庭黜王安石从祀御书白鹿洞规赐诸生
　　以杜范知贡举
　　戒饬殿试选识治敢言之士
　　四月上试进士赐徐俨夫等及第出身有差
　　徽州火
　　诏饬监司严禁赃吏
　　诏高定子修四朝国史
　　诏别之杰措置战御
　　诏补三衙闗额
　　申明常平义仓
　　杜范拜右相范性刚介以不阿附时相去位
　　曹豳奏三阃和战之义不同

　　壬寅

　　淳佑二年赏赵武筑夔城
　　雨雹
　　诏六曹寺监钱榖并上籍于朝
　　别之杰入觐言边事
　　旌王定叶武子恬退
　　赐赵葵出身同知枢宻院事
　　诏军功就乡举者听
　　赈济绍兴处婺水涝
　　刘汉弼言茶法十六事
　　李曽伯乞主守视
　　徐荣叟参知政事李公韶与宰相议不合求去清叟曰韶议论无阿附朝行如此士夫絶少安可去言不听而荣叟求去
　　杜杲解仪真围功进敷学
　　给诸军雪寒钱
　　出米楮令安丰修武备
　　赵时学奏蜀事

　　癸夘

　　淳佑三年春诏科举求有用之学
　　蠲高邮创收牛租
　　赋税诏用十八界会折钱
　　赏王福等筑安丰城
　　申严社仓科配之禁
　　召赵葵欲除右丞相葵到京言者谓宰相须读书人葵知之乃径出国门上表辞相位曰霍光不学无术毎思张咏之语以自惭后稷所读何书敢以赵抃之言而自解归领乡郡
　　诏拨军箭给招信军
　　置策应军屯京口
　　赏何舜臣舟师策应之功
　　命余玠宣谕蜀
　　刘晋之言蜀当置阃重庆
　　彭大雅守重庆时蜀已残破大雅披荆棘冒矢石竟筑重庆城以御利阆蔽夔峡为蜀之根柢自此支吾二十年大雅之功也然取办促迫人多怨之大雅微时有富民资以金榖待以饮馔随其所需略无厌倦一日富民殴死一邻人大雅奋然以身当之自入词于官云此事是某愿下狱供析富民赖之免适其年大比太守怜其才俾之就试是秋领举并释之次年登科官至朝郎出为四川制置甚有威名识者谓其义气满胷前程逺大已见于此矣其筑重庆也委幕僚为记不惬意乃自作之曰某年某月某日守臣彭大雅筑此为国西门谒武侯庙自为祝文曰大国之卿不拜小国之大夫今大雅拜矣非拜公也拜公之八阵图拜公之出师表也其文老成简健如此闻者莫不服之后不幸遭败而卒蜀人懐其恩为之立庙
　　蜀自丁亥失闗外丙申残破之余所存仅数州蜀中财赋入户部五库者五百余万缗入四总领所者二千五百余万缗金银绫锦丝绵之类不与焉既失蜀国用愈窘郑损既罢朝廷用余玠彭大雅余玠者不覊之士上于布衣中擢用之入蜀作经理四蜀图奏曰愿假十年手挈四蜀之地还之朝廷然后归老山林臣之愿也上许之于是悉迁蜀郡平旷之地分治险要如合州治钓鱼山之类是也在蜀十年有经理功大雅亦有劳绩玠大雅死用余晦李曽伯皆以贪谬罔功朝廷亦视蜀为堕甑矣
　　吕文徳总綂两淮出战军马
　　令淮东提刑节制摧锋军

　　甲辰

　　淳佑四年春以金渊知贡举
　　赏曹致包砌山城
　　建龙翔宫于中瓦奉祀感生帝君拆居民屋宇三除之二
　　申严州县受租苛取之禁
　　四月上试进士赐留梦炎等及第出身有差
　　五月刘晋之除谏议大夫吕午除起居郎赵纶除起居舍人王瓒殿中侍御史龚基先胡清献除察院
　　六月吕文徳依旧侍卫马军副都指挥使兼淮西路招抚使节制濠丰宿亳等军兼知濠州
　　寿春城筑甫毕北兵突至植栅重桥絶港以遏援师王鉴等首调制领策应事
　　八月宁宗参配天地差官奏告
　　察院龚世基奏川蜀京襄两淮守备及择将选兵事刘大谏奏维功赏以励军心明分义以定人心寛征赋以悦民心
　　郑起潜除权兵部尚书
　　戒边将毋擅兴戎
　　孟珙造战车招河南八郡来归
　　招江淮失业人置武胜军
　　诏犒寿春解围安丰策应将士
　　李曽伯为荆湖制置使
　　赏万春等招游击军
　　史嵩之进四朝中兴史
　　诏两浙郡邑夏税折帛并以楮凖钱
　　范知院再乞归田里不允
　　九月项容孙除吏部侍郎叶贲起居郎陈蚁权工部侍郎陈一荐兼权礼部侍郎韩祥起居舍人
　　命御史监铨试
　　察院胡清献奏乞禁戢两浙和买江西运纲福建和籴广南丁钱扰民四弊
　　史弥忠薨上遗表特赠少师保宁军节度使郑国公仍令有司定谥以闻
　　史嵩之丁父弥忠忧诏起复右丞相兼枢宻使永国公令学士院降制先是黄涛上书乞斩嵩之以谢天下刘应起上疏谓嵩之牢笼既密则陛下之国危省元徐霖上书言其奸深擅权上不之悟至是侍郎徐元杰上疏令其终丧史憾之上亦不聴太学生黄恺伯金九万孙翼凤何子举等百四十四人上书曰臣等恭覩御笔起复右丞相史嵩之令学士院择日降制臣等有以见陛下念时事之多艰重大臣之去也臣等切谓君亲等天地忠孝无古今事亲孝故忠可移于君自古求忠臣必于孝子之门未有不孝而可望其忠也宰我问三年之丧于夫子而曰期可已矣其意欲以期年之近而易三年之丧夫子曰予之不仁也子生三年然后免于父母之懐夫三年之丧天下之通丧也予也有三年之爱于父母乎夫宰予期年之请夫子犹以不仁斥之未闻有闻父母垂亡之病而不之问闻父母已亡之讣而不之奔有人心天理者固如是乎是不特无三年之爱于其父母且无一日之爱于其父母矣宰予得罪于圣门而若人者则又宰予之罪人也此天地所不覆载日月所不照临鬼神之所共殛天下万世公论之所共诛其去夷狄禽兽不逺矣且起复之说圣经所无而权宜变礼衰世始有之我朝大臣若富弼一身佩社稷安危进退系天下重轻所谓国家重臣不可一日无者也起复之诏凡五遣使弼以金革变礼不可用于平世卒不从命天下至今称焉至若郑居中王黼辈顽忍无耻固持禄位甘心起复絶灭天理卒以酿成靖康之祸往事可覆也彼嵩之何人哉心术回邪踪迹诡秘曩者间督府以和议堕将士心以厚赀窃宰相位罗天下之小人为之私党夺天下之利权归之私室蓄谋积累险不可测在朝廷一日则贻一日之祸在朝廷一岁则贻一岁之忧万口一辞惟恐其去之不亟也嵩之亡父以速嵩之之去中外方以为快而陛下起复之命已下矣陛下姑曰大臣之去不可不留也嵩之不天闻讣不行乃徘徊数日牵引奸邪布置要地弥缝贵戚买嘱貂珰转移上心衷私御笔必得起复之礼然后徐徐引去大臣居天子之下位百官之上佐天子以孝治天下者也孝不行于大臣是率天下而为无父之国矣鼎铛尚有耳嵩之岂不闻富公不受起复之事乎而乃忍为郑居中王黼辈之所为耶臣谨按古礼亲有疾饮药子先尝之嵩之于其父之病也盍涕泣以告陛下曰臣父年八十余矣恐朝夕不相见矧陛下春秋鼎盛臣事陛下之日长而事父之日短愿陛下哀而赐之归使臣一见老父终天何憾陛下以孝敎天下未必不可其请也今嵩之视父病如路人方峩冠整佩洋洋入政事堂鼎食谈笑无异平昔昔李密有言臣无祖母无以至今日祖母无臣无以终余年乌鸟私情愿乞终养密之于祖母犹尔嵩之之于父独不然乎臣又按礼经父母之丧见星而行见星而舍嵩之于父之死也盍号泣于昊天曰某不孝父病不及药是罪大矣今父死不及殓欲与俱殒不可得也星驰奔赴虽日行百里可也今嵩之视父死如路人方经营内引摇尾乞怜作飞鸟依人之态又摆布私人以为去后之地暨奸谋已遂乃始从容就道初不见其有忧戚之容也晋顾和丧母其君欲起之和曰古者固有释衰绖从王事者以其才足济时也如和不才秪以伤孝道坏风俗尔时人高之和在衰世犹能尽其孝道以厉风俗嵩之身为台辅曽一顾和之不若乎且陛下所以起复嵩之者为其有折冲万里之才欤嵩之本无捍卫封疆之能徒有劫制朝廷之术彼国内乱骨肉相残天使之也嵩之贪天之功以欺陛下其意以为三边云扰非我不足以制彼也殊不知敌情叵测非嵩之之所能制嵩之徒欲以制敌之名以制陛下尔陛下所以起复嵩之者谓其有经理财用之才欤嵩之本无足国裕民之能徒有私自封殖之计且国之利源盐筴为重今钞法屡更利之归于国者十无一二而聚之于私帑者已无遗算国家之土壤日削而嵩之田宅益广国家之帑藏日虚而嵩之之囊槖日厚陛下眷留嵩之将以利吾国也殊不知适以贻吾国无穷之害尔嵩之敢于无忌惮而经营起复为有弥逺故智可以效尤然弥逺所丧者庶母也嵩之所丧者父也弥逺奔丧而后起复嵩之起复之后而后奔丧以弥逺贪黩固位犹有顾藉丁艰于嘉定改元十一月之戊午起复于次年五月之丙申未有如嵩之匿丧罔上殄灭天常如此其惨也且嵩之之为计亦奸矣自入相以来固知二亲耄矣为有不测旦夕以思无一事不为起复张本当其父未死之前已预为必死之地近畿总饷本不乏人而起复未卒哭之马光祖京口守臣岂无胜任而起复未经丧之许堪故里巷为十七字之謡也曰光祖做总领许堪为节制丞相要起复援例夫以里巷之小民犹知其奸陛下独不知之乎台谏不敢言台谏嵩之爪牙也给舍不敢言给舍嵩之腹心也侍从不敢言侍从嵩之肘腋也执政不敢言执政嵩之羽翼也嵩之当五内分裂之时方且擢奸臣以司喉舌谓其必无阳城毁麻之事也植私党以据要津谓其必无惠卿反噬之虞也自古大臣不出忠孝之门席宠怙势至于三世未有不亡人之国者汉之王氏魏之司马是也史氏秉钧今三世矣军旅将校惟知有史氏天下士大夫惟知有史氏而陛下之左右前后亦惟知有史氏陛下之势孤立于上甚可惧也天欲去之而陛下留之堂堂中国岂无君子独信一小人而不悟是陛下欲艺祖三百年之天下坏于史氏之手而后已臣方涕泣裁书适观麻制有曰赵普当干徳开创之初胜非在绍兴艰难之际皆从变礼迄定武功夫拟人必于其伦曽于奸深之嵩之而可与赵普诸贤同日语耶赵普胜非在相位也忠肝贯日一徳享天生灵倚之以为命宗社赖之以为安我太祖高宗夺其孝思俾之勉承王事所以为生灵宗社计也嵩之自视器局何如胜非其不能企其万一况可匹休赵普耶臣愚所谓擢奸臣以喉舌者此其验也臣又读麻制有曰谍谂愤兵之聚边传哨骑之驰况秋高而马肥近冬寒而地凛方嵩之虎踞相位之时讳言边事通州失守至踰月而后闻寿春有惊至危急而后告今图起复乃密谕词臣唱言边警张皇事势以恐陛下葢欲行其劫制之谋也臣愚所谓擢奸臣以喉舌者又其验也切观嵩之自为宰相动欲守法至于身乃跌荡于礼法之外五刑之属三千其罪莫大于不孝若以法绳之虽置之铁钺犹不足谢天下况复置诸岩岩具瞻之位其何以训天下后世耶臣等于嵩之本无宿怨私忿所以争进阙下为陛下言者亦欲挈纲常于日月重名敎于泰山使天下后世为人臣为人子者死忠死孝以全立身之大节而已孟轲有言学则三代共之皆所以明人伦也臣等久被敎育此而不言则人伦扫地将与嵩之胥为夷矣惟陛下裁幸
　　武学生翁曰善六十七人上书言史嵩之略曰天下不幸有无父之人不可使有无父之国父年高而不之惧父疾笃而不之省及父身殁而不之戚此市井小人不顾亷耻不恤物议者容或有之世所指目为无父之人也人而为无父之人其祸特止于一身国而为无父之国其祸将及于天下陛下为纲常之主正当以仁孝治天下以忠义律臣子乃以不忠不孝之人位之父兄百官之上其何以为训耶
　　京学生刘时举王元野黄道等九十四人上书略曰天下有一日不可废之人伦人心有一日不可冺之公论大伦之尽废固不足为乱臣贼子羞公论之不冺所以为宗庙社稷虑先儒谓事亲之情可夺则事君之情亦可夺政以不忠实厚于不孝无父必至于无君此理之必然也陛下拳拳于嵩之之不忍释者岂以秋风向深冬寒又迫非嵩之素谙敌情熟识边事莫能当此寄耶然臣等不忧敌国之势盛而忧陛下之势孤昔者金人之盛十倍鞑人吾国之专政者秦桧尔桧死而逆亮南牧兵号百万孰不束手无策时宰臣陈康伯以静定运庙谟词臣虞允文以忠义鼓士气竟能成采石之捷成诛亮之功桧之死而有陈康伯虞允文孰谓嵩之之去而无如康伯允文者耶惟是陛下所进今不知其亡凡当世杰特之士皆销落于嵩之排摈之余如王万谢方叔以争不胜最先去游似以大政不使闻而激之去刘应起以转对直言去张磻以转对触讳去刘汉弼以台论攻嵩之之党去赵与欢以才名轧已而嗾逐去李韶以侍从数嵩之之专柄去王伯大以意向不合去赵汝腾以麻词无佞语阴摘其小疵而遣去徐荣叟赵葵皆堕其机穽去别之杰号为长厚又以每事必问本末假托而挤之去杜范尤为简圣眷负人望上前敢论诤遇事有分决则又用李鸣复而速其去窃闻王正月乙夘太学九士扣阍上疏乞罢鸣复而留范九士囊封未彻于宸旒之聴而翘馆之门生已入台端矣庸邪小人奉承唯谨即令同僚交章论范陛下所藉以为耳目心腹者皆尽空于嵩之之一网陛下虽尊居九重身处佚愉旁无可谋之人外无入告之益是以独善之清躬游于史氏之党局君父至此天下谓何宗学生与寰等三十四人上书略曰肃读麻制私切有疑陛下谓其修法度能制夷狄能运掉三边能发縦百将又谓嵩之可以慰中外之望凡此数者必非陛下之意为陛下之喉舌乃嵩之之腹心小人之无忌惮者也嵩之不孝上彻于天吊者在门贺者在闾即欲舍苫块而坐庙堂脱衰绖而被公衮是可忍也孰不可忍也纵使陛下属念史氏则公圭旄节鱼鳞杂袭陛下之恩亦至矣而嵩之今乃一日不肯释相位者其意将安底止耶惟陛下决去大奸则社稷幸甚建昌敎授卢钺与太学生同日上书皆不报太学武学宗学再伏阙上书刘镇又上封事上意颇悟嵩之乃奏札辞免武举刘耐叛四学上书略曰尝观秦人焚坑之祸汉末党锢之狱使名士沦亡典籍消灭以贻千百年不可追之恨者其端始于一二愚士横议尔春秋战国之士聚于乡校以议执政之然否或请毁乡校而子产不许孰不以是贤子产也臣犹恨子产于此时无以变士习淑人心而付之自然陛下尊居天陛置辅相于左右葢将以立国也而轻儇浮薄者乃指名大骂自辅相至于台谏侍从而下或目之以禽兽或指之以鬼魅或斥之以盗贼然则朝廷何以为朝廷中国何以为中国信斯言也生人之类灭久矣若使嵩之真要取起复而后去真匿丧旬余而后发固无逃天下后世之议若嵩之闻讣未尝匿丧而起复之命真出陛下忧时之本心亦当显告天下下臣此章揭示四学轻儇浮薄者有所警戒于世道实非小补
　　太学斋廊榜云丞相朝入诸生夕出诸生夕出丞相夕入时相恶京学生言事谓皆游士鼓倡之讽宗尹赵与丧逐游士诸生闻之作卷堂文辞先圣以出曰天之将丧斯文实系兴衰之运士亦何负于国遽罹斥逐之辜静言思之良可丑也慨祖宗之立国广学校以储才非惟衍丰芑以遗后人抑亦隆汉都而尊国士肆惟皇上克广前猷炳炳宸奎厘为四学戋戋束帛例及诸生蒙敎育以如天恨补报之无地但思粉骨宁畏触机直言安石之奸共惜元城之去实惟公议不利小人始阴讽其三缄终尽打于一网不任其咎归过于君是诚何心空人之国昔郑侨且谓毁校不可而李斯尚知逐客为非彼既便已行之吾亦何颜居此厄哉吾道告尔同盟见义而不为当行已而有耻茍为饱暖是贪周粟之羞相与携持毋蹈秦坑之惨斯言既出明日遂行京尹遂尽削游士籍

　　乙巳

　　淳佑五年春诏求通天文厯算之人
　　闵雨日食降诏
　　申严税赋重催抑勒之禁
　　筑泗州城出楮米为泗州城池费
　　杜范再入相薨于位刘汉弼以肿疾死徐元杰暴卒时谓诸公皆中毒堂食无敢下筯自淳佑至寳佑正人指邪为邪邪人指正为邪互为消长
　　诏抚绥中原遗民
　　出楮付殿司造军器
　　史嵩之以永国公致仕
　　范锺等上玉牒等书
　　赵葵乞造战船以备缓急
　　令沿海团结三郡民船
　　出楮百万犒水陆战守诸军
　　陈鞾参知政事同知枢密院事
　　范锺罢相时游似与锺并相不协锺以台谏罢锺方坐都堂台吏以牒呼而出之

　　丙午

　　淳佑六年春诏三学举经明行修气节之士
　　张磻言治兵理财
　　赐刘克庄出身领史事
　　赏萧逢辰买马修城
　　诏贾似道任责山寨城筑
　　召郑清之侍讲经筵
　　置国用所
　　旌林公遇恬退询所欲言
　　胡颖有威名每见淫祠即毁之人呼曰胡打鬼丙寅为广东经略广州僧寺佛像中有巨蛇藏于内时出享人祭祀僧托之题疏得钱数千缗颖至毁其佛击死巨蛇而投诸江正僧人之罪籍其钱以投官其怪遂息奏请
　　禁淫词上从之
　　作集庆宫以祈福
　　诏举阃臣计臣
　　章鉴疏乞储才

　　丁未

　　淳佑七年春以吴潜知贡举
　　游佀罢相
　　郑清之□蘷人皆寃之
　　徐清叟参知政事时余玠专制于蜀每交结权要及中外用事者奏牍词气悖慢示敢专制之状上意不平之徐清叟奏云余玠不知事君之礼陛下何不出其不意而召之上不荅清叟留班奏云陛下岂以玠握大权召之或不至耶臣度玠素失士心必不敢上乃从其言

　　癸丑

　　寳佑元年徐清叟奏当守东海涟水
　　贾似道海城献捷
　　四月士人太学补试士人入试蹂践而死者众
　　温台处大水
　　申严廷试挟书之禁
　　北使到濠州
　　召余玠以本职奏事庚牌到蜀而玠以汉中败绩而归羞愧饮药而死
　　十一月大阅
　　上试进士赐姚勉以下及第出身有差
　　上问边报如何忽襄阃奏捷上大喜

　　甲寅

　　寳佑二年以余晦宣抚西蜀道而行奏云晦非其才乞收回差遣上不报徐清叟奏云朝廷命令不甚行于西蜀者十有二年矣今者天毙此玠乃祖宗在天之灵社稷无疆之福陛下大有为之机也今乃以素无行检轻儇浮薄不堪任重如晦者当之臣恐五十四州军民不特望而轻鄙之夷狄闻之亦且窃笑中国之无人矣所有除晦内批乞赐收回上责清叟曰数十年来未见执政缴回成命者卿若固执则庙堂之间同列之义皆有不安诏命已颁决难反汗其后晦果败蜀失紫金山要地为其城之
　　録余玠家财助蜀
　　诏抚谕四川官吏军民
　　北兵筑利州阆州
　　收复安西堡奏捷上大喜乃赏将士之有功者
　　贾似道城东海
　　上问淮哨退否诏吕文徳应援上下
　　谢方叔等进经武要略等书
　　徐清叟除知院兼参知政事清叟奏蜀置四帅
　　排保甲行守实法
　　安南国王加封奉正功臣
　　措置钱楮
　　余晦斩王惟忠惟忠与晦俱浙东人少微贱晦小名余再五以余天锡之荐为四川制置使时惟忠为利路安抚阅除目笑曰余再五来也晦闻之怒诬奏惟忠潜通北境下大理寺勘官陈大方承旨煅成之惟忠斩于市血流而上惟忠色不变谓大方曰吾死诉于天未几大方朝恍惚与惟忠还遂卒

　　乙夘

　　寳佑三年春正月诏郡国取典雅恢闳之才
　　谢方叔罢相言者谓方叔之政皆出子弟故罢相制云政权皆由滈出人谓斯何国事非当窋言父训安在以董槐为右丞相
　　三月己未雨土
　　云南有北兵思播当严为备
　　诏边事许尽言不许传播
　　贾似道兴复广陵堡城蜀
　　郡地震
　　均州筑城龙山
　　四川兵财并聴宣司
　　诏温和守鬲奴堡以守光化
　　巴州献捷
　　诸州禁兵不得差借
　　敎阅精加选择
　　六月丁大全除司谏陈大方除正言胡大昌除侍御时目大全大方大昌为三不吠犬
　　令诸路自实田亩以核渗漏徐清叟曰自实乃秦之弊法不可再复数月两浙江东西民甚苦之上一日临朝曰自实扰民可且住行
　　御史洪天锡劾内官卢允升董宋臣疏不行而去国臣珰董宋臣迎逢上意起梅堂芙蓉阁夺豪民田引倡优入宫招权纳贿无所不至人以董阎罗目之时阎妃怙宠马天骥丁大全用事有无名子书八字于朝门云阎马丁当国势将亡两淮奏擒旧海伪元帅

　　丙辰

　　寳佑四年诏举亷吏
　　边备合加申严
　　立安边太平局
　　董槐罢相时丁大全为监察御史奏槐章未下先调临安府隅兵百余人挺刃围其第以台牒驱迫出之时有诗云空使蜀人思董永恨无汉劔斩丁公
　　程元凤为右丞相
　　太学生陈宜中等上书攻丁大全大全怒取旨陈宜中黄镛林则祖曽唯刘黼并削籍编置下临安府押出国门祭酒司业率二十斋学生冠带送出圜桥府大全愈怒立碑三学戒励诸生毋得诪张噪吻妄议国政又令今后诸生上书须前廊学官看详牒报检院方许闻奏
　　四月上试进士赐文天祥等及第出身有差
　　拨官诰祠牒收换弊楮并从焼毁
　　出库钱兑使出
　　新川会收换川引
　　贾似道参知政事两淮大使
　　下诏训贪
　　诏戒掊克
　　定赵与■招军名游击
　　蜀中得捷奏加警备因蜀捷趣上功恤流离优恤援蜀戍兵
　　鞑靼兵筑枣阳冬犯襄阳为援郢计
　　奬谕李曽伯复襄樊
　　严加老鼠隘
　　鞑靼兵留大理国
　　浙江堤成
　　赐安南国奬谕
　　上欲复用嵩之诏除观文殿大学士落致仕与前执政恩数蔡抗奏乞收回恩命三学上书攻之遂依前致仕卒
　　上以御寳黄册催内蔵坊场钱知严州吴盘奏言内库理财太急督促大峻龙章凤篆施于帑藏之催科寳册泥封下同官吏之文檄居万乗之崇高而商财贿之有无事虽至微闗系甚大它时青史书之曰以节寳督坊场钱自今日始何以为万世法董宋臣讽台谏邵泽劾之

　　丁巳

　　寳佑五年诏以新美士习为先
　　赵葵乞招军十万
　　赵葵水陆并进大捷
　　褒淮阃献捷
　　姚永庆言蜀中便宜
　　蜀中之捷
　　诏安集蜀民
　　蜀报北兵犯岩州
　　置广右堡塞
　　筑宜州城防窥伺邕宜分洞兵控扼施黔
　　吴渊乞万兵备泸溆思播
　　札蒲择之措置盐井等隘
　　贾似道奏筑荆州城
　　谋收复光枣
　　丁大全入相大全得宠在室横甚宰执畏之依凭二竖竟弹逐宰相而据其位
　　程元凤进玉牒等史
　　十月虹见
　　临安火
　　申儆边备
　　诏整舟师之备
　　放逃亡军请
　　蠲州郡欠内帑项目
　　督责邮递稽滞
　　赃吏周福孙贷命流二千里

　　戊午

　　寳佑六年春正月元旦戒饬惜名器
　　程元凤罢相
　　诏帅臣谨边备毋恃其不来
　　马光祖向士壁自捐军费
　　诏诸阃招填军额
　　北兵窥苦竹隘谕蒲择之守苦竹隘
　　鞑靼兵窥劔门又窥东川令蜀将各分地分防御
　　刘雄飞捷于横山雄飞本隆兴府犯事人解至鄂州收系一日得脱宿荒沙坝中夜半见天门开心切自喜遂投充扬州制司敢勇军出军有功似道辟差权和州不数日除知州迁四川制置使
　　鞑靼兵犯安南田应寅乞屯泸溆援思播乃修筑思播闗隘调兵防播州支径差官相度置黄平屯趣徐敏子防邕宜
　　鞑靼兵侵罗氏鬼国屯兵为交人声援
　　长宁军修筑凌霄城成
　　监司郡守不许擅支官钱
　　杨礼坚守安西堡进官
　　诏督府江淮制置进援上流
　　分遣舟师防拓
　　赵葵申随州之捷
　　光化之捷
　　襄樊解围
　　赈恤过江转徙淮民
　　出米赈籴收弊楮
　　徐泾孙除给事中
　　鞑靼兵哨通泰又哨安丰守臣迎敌却之继而懐逺连水皆奏捷诏严备上流
　　杜庶除刑部郎辞免升寳章阁仍旧淮西宪兼知庐州主管安抚司公事

　　宋季三朝政要卷二

　　●钦定四库全书

　　宋季三朝政要卷三

　　○理宗

　　己未

　　开庆元年春正月朔戒中外奉公行实政
　　铸开庆钱
　　三月辛酉雨土
　　修筑江塘
　　赈滁州水灾
　　四月上试进士赐周震炎等及第出身有差时公主方选尚丁大全欲用新进士为驸马因命考官私寘震炎为第一倡太平状元之说以媚上震炎草茅士年几三十矣恭谢日公主于内窥之不悦事遂寝丁大全败震炎降第五甲出身
　　新筑黄平隘赐名镇逺州戍兵守备以防云南
　　王登提兵入蜀
　　更蜀戍兵増蜀戍兵劵
　　赏龙州守城筑功
　　诏蜀许便宜行事
　　勑广帅李曽伯备广西行广郡守赏罚
　　秋九月
　　鞑靼国宪宗皇帝亲帅大军入蜀势欲顺流东下一军自大理国斡腹南来厯邕桂之境南至静江府广帅李曽伯闭门自守一军渡江围鄂州时相匿报若罔闻知吴潜涕泣入奏上以贾似道为宣抚视师江上
　　吕文徳提兵援蜀蜀人稍安
　　催蜀漕运
　　十月丁大全罢吴潜入相
　　上以贾似道为右相荆湖宣抚策应大使进兵援鄂州赵葵为枢密使江东西宣抚策应大使屯兵信州遏广右斡腹之师
　　北兵陷连水军淮杨大震
　　杜庶除大理卿制置两淮知扬州上谕庶曰前守合肥淮右赖以奠安今畀以全淮之寄尤藉声誉父子家传可谓无忝
　　监察御史饶应子言今之精兵健马咸在阃外湖南江西地僻兵稀虽老臣宿将可以镇压然无兵何以运掉敌之来当自内托出不当自外赶入上然之
　　鞑兵破江州瑞州衡州围潭州边报转急都城团结义勇招募新兵筑平江绍兴庆元城壁议迁都军器大监兼左司何子举言于丞相吴潜曰若上行幸时则京城百万生灵何所依赖必不可遂与俱入见面陈剀切谢皇后亦请留跸以安人心上乃止
　　谢枋得率邓传二社二千余人举义擢兵部架阁攻断辽州浮桥吕文徳乗风战胜
　　向士壁帅潭北兵至向亲帅军民且战且守既置飞江军又募斗弩社朝夕亲自登城慰劳潭城固守斗弩之力居多会南来二哥元帅卒潭围先解
　　北兵至鄂州都统张胜权州事城危在顷刻胜登城谕之曰城子已是你底但子女金帛皆在将台可从彼去北兵退焚焼城外民居岿然一垒未几高达卭应引兵来似道驻汉阳军为声援而鄂州固守不下
　　殿司崔彦良援隆兴彦良崔福子也以兵三千援隆兴时赵葵督视江淮退保隆兴闭门自守崔兵至城下不得入邸报北兵至生米市距城三十里彦良渡江迎敌北兵退而保隆兴者彦良之功居多
　　十一月诏罪已求言
　　诏贾似道移司黄州黄在鄂下流中间乃鞑骑往来之冲孙虎臣将精骑七百护送至青草坪候骑白前有兵似道愕曰奈何虎臣匿似道出战似道叹曰死矣惜不光明俊伟尔既而鞑兵乃老弱部止掠金帛子女而回江西叛将储再兴骑牛先之虎臣擒再兴遂入黄州
　　召徐清叟赴阙力辞鞑靼宪宗皇帝晏驾于钓鱼城下似道乗机遣使约和阴许歳币兵解而去
　　潭州捷书至上曰向士壁忠赤可尚下诏褒赏
　　雪寒犒海道戍兵出内库银绢付宣司支费

　　庚申

　　景定元年春正月何子举除华文阁待制江淮诸路察访使
　　三月三日鄂渚北兵退
　　夏贵总领舟师五奏捷及新生洲之捷
　　命夏贵总领诸将贵资精悍能夜视工劫寨累有战功军中谓之夏爷爷少时以罪刺双旗故又谓之夏旗儿理宗尝图其形观之
　　白气如疋亘天
　　催造战船
　　蠲放北兵所践州县税
　　四月鞑靼国色辰皇帝即位五月十九日改元中綂兵退行打算法贾似道忌害一时之阃臣故欲以此污之向士壁守潭城费用委浙西阃打算赵葵守洪则委建康阃马光祖打算江阃史岩之淮阃杜庶广西帅皆受监钱之苦累及妻子徐李杜逮系狱杜死后追钱犹未巳也谢枋得举民义科降招军钱给义兵米及行打算枋得曰不可以累赵宣抚也自偿万楮余无所偿乃上书贾相云千金而募徙木将取信于市人二卵而弃千城岂可闻于邻国乃得免焉
　　贾似道入朝以右相兼太子太师
　　贾似道入相理宗之季官以贿成宦官外戚用事似道为相年深逐巨珰董宋臣李忠辅勒戚畹归班不得任监司郡守百官守法门客子弟敛迹不敢干政人颇称其能然天资奸邪险诐置縁柜招人告讦立七司法苛密烦碎议者不以为便
　　贾似道奏使守令暗收旧楮乃拨见会收弊会
　　招捕浙西盐子
　　诏升巢县为镇巢军使
　　建宁府产嘉禾于建阳改嘉禾县
　　李松寿犯淮
　　安广太学进取之法
　　録用恬退消奔竞
　　蠲放北兵所践州县税
　　禁献羡余
　　修京城
　　铸景定元寳钱
　　吕文徳制置荆湖知鄂州李
　　庭芝安抚两淮
　　图复涟水
　　泸州涟水之捷
　　北使郝经来寻盟先是似道出师阴许北朝岁币大兵退自诡有再造功讳言前事拘留于真州不遣
　　七月贬吴潜建昌军寻徙潮州潜为人豪隽其弟兄亦无不附丽有谗于上者曰外间童謡云大蜈蚣小蜈蚣尽是人间业毒虫夤縁攀附有百尺若使飞天能食龙此语既闻惑不可解而用之不坚亦以此也
　　上以宁宗正史未毕令陈宜中等修撰
　　免蜀郡圣节银
　　八月两淮制置李庭芝奏李全子璮归国
　　丁大全谪贵州大全镇江人蓝色鬼貌小官时为戚里婢壻夤縁以取宠位事内侍卢允升董宋臣上信任之擢监察御史迁正言在台横甚引台小人沈翥方大猷为羽翼辄登相位北兵渡江大全匿报几误国事遂罢相寻谪贵州与州将游翁明失色杯酒间游诬告丁相有异谋阴造弓矢将通蛮为不轨朱稷孙以闻于朝加窜新州土牢拘管日具存亡申遣将官毕迁护送舟过藤州挤之于水而死
　　十月以弟嗣荣王与苪之子禥为皇太子封忠王赐名壡纳妃全氏全氏乃理宗母慈宪夫人侄孙女度宗为忠王时议纳妃丁相大全议聘知临安府顾嵓女从己未已纳聘而谢后意不悦又会有江上之儆乃缓其事至是改聘全昭孙女全氏为妃
　　窜方大猷于岭南斩丁大全强干高俦
　　夔路奏捷
　　上言广西宜预防

　　辛酉

　　景定二年春正月癸亥朔申饬百官尽言
　　京湖制司言吕文徳报发勘正张子光张定国龎伸周仲张善张先以蒲泽之党从在任赃状繁伙贼船造桥不调援兵攻击设意降北乞明正典刑乃诏子光定国追毁除名龎伸等四人并流断
　　七月辛未月犯斗
　　上曰米舟虽至价犹未平似道奏已将丰储米五万石赈粜又借本市粜以平其直
　　上曰外郡楮币如何似道奏乞诏诸路税赋见钱许用各处楮币的例折纳起解诸州县奉行不虔重寘于罚
　　上曰借粮之风未戢可申严惩治以儆其余似道奏此事当恩威并举已讲明赈恤之政又令团结保伍俾富者资给之茍复不悛当惩其无良者
　　壬午陈鞾薨撤视朝谥忠肃吴
　　潜责授化州团练使循州安置
　　诏赐吕文徳方团一字金带
　　八月诏令戸部严州县増收租米斛面之弊
　　癸巳以久雨出封桩库楮上二十万赈三衙诸军丰储仓米济都民
　　上曰蜀事可虑似道奏俞兴攻取泸城坏于垂得臣累疏自请一行或可上寛忧顾上曰廊庙事体至重岂宜轻动又奏若文徳入蜀则荆湖与江面闗系尤重臣不容不往上又曰此未可轻夺向士壁从官恩数令临安府追究侵盗掩匿情节从侍御史孙附凤之言也士壁帅长沙北兵已围鄂岳方措置间皮泉渌家居访之问所以为城守之计士壁曰正为眼中无可用之人皮恚之北兵退皮入朝百计毁短似道忌其成功竟坐迁谪至今邦人言之有垂涕者
　　赐皇女周国公主第于安济桥
　　江万里除端明殿大学士同签书枢密院事兼太子宾客
　　浙右水涝令朝臣分往各郡商确出粟劝分蠲租赋招勇壮为军凡救荒之政可速举行
　　诏词学科照嘉熈二年例
　　申严缪举改官之罚
　　孙虎臣邳州之捷
　　夏贵知淮安兼安抚赐金币田
　　北使来
　　上幸太学升张栻吕祖谦从祀夫子庙庭
　　朱禩孙献捷

　　壬戍

　　景定三年春杨栋知贡举
　　徐泾孙等为殿试官
　　诏三学免解一次
　　朱禩孙申创南城书院
　　四月上试进士赐方山京等及第出身有差
　　太学生陈宜中等六人并赐廷对
　　李璮以涟海四州来归授璮保信武宁军节度使督视京东河北等路军马齐郡王复其父李全官爵璮在北朝授以行台都督之任及己未退师之后
　　色辰皇帝北归璮独不至其子居简给事宫中婿居相府私相逗引不告而去及济南等处修筑城壁差军把隘又杀达达军人遂叛归南
　　贾似道为相欲行冨国强兵之策时刘良贵为都曹继尹天府吴势卿饷淮东入为浙漕遂交赞公田之事殿院陈尭道正言曹孝庆迎合似道之意合奏限田之法自昔有之置官户踰限之田严归并飞走之弊回买官田可得一千万亩每岁则有六七百万之入其于军饷沛然有余可免和籴可以饷军可以住造楮币可平物价可安冨室一事行而五利兴实为无穷之利上然之似道欲用刘良贵吴势卿专任公田时势卿已死乃以良贵为提领陈訔为检阅官以副之良贵请下都省严立赏罚究归并之弊上曰永免和籴无如买逾限之田为良法然东作方兴权俟秋成续议施行似道愤然求去上曰买田永免和籴自然良法美意要当始于浙西视诸路为则也所在利病各有不同行移难于一律可令三省照此施行似道内引入札力言其便上从其言三省奉行惟谨似道遂以自己浙西万亩为公田倡嗣荣王继之赵立奎自陈投卖自是朝野无敢言者独礼部尚书徐泾孙疏言买田之害以言不行乞致仕公田初议以官品逾限田外买官田犹有抑强嫉富之意继而敷泒除二百亩以下者免余各买三分之一其后虽百亩之家亦不免立价以租一石者偿十八界会四十楮不及者减买数稍多则银绢各半又多则以度牒告身准直登仕三千楮将仕千楮许赴漕试校尉万楮承信万五千楮承节二万楮则理为进纳安人四千楮孺人二千楮
　　督催公田以府丞陈訔往湖秀以将作丞廖邦杰往常润六郡有专官平江则包恢成公策嘉兴则潘墀李补焦焕炎安吉则谢奕赵与訔王唐珪马元演常州则洪穮刘子庚镇江则章埛郭梦熊江阴则杨班黄伸并俟竣事各转一官选人减一削守臣并以主管公田繋衔提领刘良贵劾奏嘉兴宰叶悊佐以不即奉行之罪又劾长洲宰何九龄追毁出身永不收叙以不合出给官田令田主抱纳失田业相离之初意
　　五月公田以江阴军平江府隶浙西宪司安吉嘉兴隶两浙运司常州镇江隶总所每岁秋租输之官仓特与减饶二分或水旱则别议放数遂立四分司王大吕平江方梦玉嘉兴董楷安吉黄震镇江常州江阴三郡初以选人为之任满则理为入班州县乡都则分差庄官以富饶者充应两年一替每乡创官庄一所每租一石明减二斗不许多收其间毗陵澄江一时迎合止欲买数之多凡六七斗者皆作一石及收租之际元额有亏则取足于田主以为无穷之害或内有硗瘠及租佃顽恶之处又从而责换于田主其祸尤惨
　　诏改涟水军为安东州
　　诏升东海县为东海军
　　评事四员用诸科人充
　　吴潜卒潜初入相以方甫胡易简为腹心易简方上议立度宗为太子枢密承旨何子举曰储君未惬众望建立之议固当详审潜欲缓其事上不悦北兵退即罢政而似道入相讽台臣劾其罪贬循州先是诏似道移司黄州黄在鄂上流中间乃北骑往来之冲要似道闻命以足顿地曰吴潜杀我矣疑移司出潜意故深憾之遣武人刘宗申为循守以毒潜潜凿井卧榻下自作井铭毒无从入一日宗申开宴以私忌辞再开宴又辞不数日移庖不得辞遂得疾以五月卒于循州似道遣宗申毒潜潜死即归罪于宗申贬死以塞外议
　　奬谕马光祖城安庆功
　　定御史台覆试之制
　　夏贵蕲县之捷
　　蝗蝻得雨不为灾
　　蠲四川咸酤搉利三年
　　申严伪会赏罚之令
　　诏两海不可不守
　　诏州县税许用各处楮价折纳
　　诏提刑劾所部州县违戾
　　安南国进贡礼物
　　蠲临安府税平物价
　　十月知院徐清叟薨赠少师谥忠简
　　给诸军雪寒钱
　　京城大饥马光祖尹京知荣王府积粟一日往见辞以故次日往亦如之三日又往卧于客次荣王不得已见焉马厉声云天下谁不知储君为大王子今民饿欲死大王不以此时收人心乎王以廪虚为辞光祖探懐出片纸曰某仓几十万王辞塞遂许三十万石光祖即令都吏领钧批交米活饥民甚众

　　癸亥

　　景定四年春正月元旦诏举所知
　　诏吕师夔阅视营屋招募新军
　　诏褒吕文徳浚筑四川城池
　　成都奏艺祖皇帝庙侧一合抱木久矣仆地今岁夏五忽立起而生三芽上制诗以赐羣臣
　　发福建义仓赈粜贫民
　　申严鉟销伪造
　　吕文徳献羡财
　　蠲绍兴延燎居民赁钱
　　以包恢签书枢密院事恢学师朱陆以道徳仪法当世性疾恶所至戢奸禁暴有政声尤善平冦平江前为海冦扰命恢往平之时行公田恢奉行稍过颇为公论
　　泸州太守刘整叛先是北兵渡江止迁跸之议者吴潜也尽守城之力者向士壁也奏断桥之功者曹世雄第一而整次之似道功赏不明杀潜杀士壁杀世雄惧祸及已遂有叛意会郑兴为蜀帅而泸州乃其属郡兴守嘉定时被兵整自泸州赴援兴不送迎亦不宴犒兴遣吏以羊酒馈之整怒杖吏百而去兴有宿憾乃遣吏至泸州打算军前钱粮整惧赂以金瓶兴不受复至江陵求兴母书嘱之亦不纳整惧以城降北及北军压境整集官吏喻以故曰为南者立东庑为北者立西庑官吏皆西立惟戸曹东立杀之与西立二十七人归北
　　吕文徳复泸州文徳号黑灰团整叛遂献言曰南人惟恃一黑灰团可以利诱也乃遣使献玉带于文徳求置搉场于襄城外文徳许之使曰南人无信安丰等处搉场每为盗所掠愿筑土墙以护货物文徳不许使辞去或谓文徳曰榷场成我之利也且可因以通和好文徳以为然追使者不及矣既而使者至复申前议文徳遂许焉为请于朝开榷场于樊城外筑土墙于鹿门山外通互市内筑堡文焕知被欺凡两申制置司为亲吏陈文彬匿之北人又于白鹤城増筑第二堡文焕再申方达文徳顿足曰误朝廷者我也即自请赴援会病卒

　　甲子

　　景定五年【冬十月改咸淳元年】元旦诏崇经术考徳行
　　造金银见钱闗子以一凖十八界会之三出奉宸库珍货收弊楮废十七界不用其闗子之制上黑印如西字中红印三相连如目字下两傍各一小长黑印宛然一贾字也闗子行物价顿踊
　　诏举内外官堪充监司郡守者
　　二月辛未雨土
　　行都大火
　　诏贡举尚淳厚收纯雅
　　戒饬百司尽公守法
　　蠲临安府征三月
　　申严戒饬赃吏之制
　　诏秋闱严伪守之防
　　禁戢国子冒试鬻牒之弊
　　出会赈军民及犒宿卫
　　豁除义仓陈腐
　　边郡桩积三年军饷
　　郄安南国进贡
　　谢塈冦至不御禠职降官
　　秋七月甲戍彗星出栁芒角烛天长十数丈自四更从东方见日高方敛如是者月余杨栋谓是蚩尤旗非彗也遭论去国
　　己夘丞相贾似道参政杨栋同知叶梦鼎佥书姚希得奏事上曰彗出于栁朕彰不徳夙夜疚心惟切危惧幸臣奏陛下勤于求治有年于兹宁有阙失实臣等辅政无状所致上贻圣忧臣见其疏乞罢免庶可以上弭天灾上曰正当相与补承阙失上回天意
　　台臣交章言星变灾异皆公田不便民间愁叹不平之所致乞罢公田以荅天意似道力辨人言丐辞相位上曰言事易任事难自古然也使公田之说不可行则卿建议之始朕已沮之矣惟其上可免朝廷造楮之费下可免浙西和籴之扰公私兼济所以举意命公行之今业已成矣一岁之军饷仰给于此若遽因人言而罢之虽可以快一时之异议如国计何如军饷何卿既任事亦当任怨礼义不愆何恤人言卿宜安心母孤朕倚毗之意自此公论顿沮矣
　　刘良贵以人言籍籍遂陈括田之劳乞从罢免不允
　　谢枋得校文宣城及建康漕闱发策凡十问言权奸误国赵氏必亡忤似道贬兴国军时冯梦得知信州恤其家枋得听其自赴贬所三年遇赦得还似道竒其才欲牢笼之使余安裕谕意枋得不肯阿附贾败为江东制置募兵援饶州战于安仁败绩又败于信州军溃弃家入闽程御史文海留承旨梦炎交荐力辞不就至元戊子魏参政天佑执拘北行不食而死
　　冬十月上崩在位四十一年寿六十一上初名与莒福州古田县宗室父为山阴尉县人全氏以女妻之遂为越人生理宗资貌龎厚号为乌太保宁宗先以济王为皇太子尝谓史弥逺出入禁闼专权弗善弥逺闻之惧阴谋代之嘱其客余天锡余以二宗子告即理宗及福王也史请以来自牖间密视之自旦至暮福王不能堪理宗凝然无忤容史出延以饭理宗不顾食之尽史以为有徳量立为沂靖惠王后宁宗崩史矫诏废济王立理宗端平初厉精为治信向真魏号端平为元佑在位久嬖宠浸盛宫中排当频数倡伎傀儡得入应奉端平之政衰矣上自临御以终始崇奬周程张朱义理之学故得庙号曰理陵曰穆陵御书阁曰显文殿曰章熈
　　皇子忠王即皇帝位尊谢皇后曰寿和圣福皇太后宫曰慈福诏以明年改为咸淳元年
　　贾似道为山陵使自上即位辞相印归越
　　州太后兄谢奕封郡王侄堂■〈直上土下〉塈垕皆节度使

　　宋季三朝政要卷三

　　●钦定四库全书

　　宋季三朝政要卷四

　　○度宗

　　乙丑

　　咸淳元年春诏郡国长吏劝课农桑
　　録先儒后除徐直方为史馆校勘直方之父元■〈术上灬下〉为史相所毒直方以是不肯出仕时人高之至有是除
　　荣王与芮进封福王黄氏封隆国夫人上即位称皇叔赐诏书不名
　　上以谅阴命宰臣类试阮登炳以下依廷试例出身命儒臣日侍经筵
　　贾似道再入相
　　上即位察知巴陵之事非其本心赠太师保静镇潼军节度使济王封镇王赐谥昭肃
　　上幸太学升邵雍司马光从祀
　　参政皮龙荣上东宫旧僚也居潭州知似道忌之杜门不预人事一日上偶问龙荣安在似道恐其再相时李雷应宪湖南阴讽雷应劾之雷应至潭访龙荣龙荣托故不出既退以小鬼斥之或以语雷应雷应不能平遂疏其贪利营私之罪又谓每对人言有吾拥至尊于膝上之语葢龙荣曽为东宫官也有旨谪衡州衡州乃雷应治所皮惧自酖死
　　冬十月饬诸路帅臣儆边备

　　丙寅

　　咸淳二年春诏举亷吏
　　升泗水侯从祀
　　临安府士人叶李萧至等上书诋似道专权害民误国似道怒嗾林徳夫告李等泥金饰斋扁不法京尹刘良贵以闻加李等罪黜窜逺州
　　以季可为察院贾相当国益忌台谏言事悉用庸懦易制者为之弹劾不敢自由惟取逺州太守及州县小官毛举细过应故事而已
　　谢方叔罢相归豫章一日以琴一张丹药一炉献上盖以旧学故也贾似道疑其有观望再相之意令全台劾之以为不当诱人主为声色之好欲谪逺郡赖吕文徳以已官职赎丞相之罪遂得免论者曰专权忌能贾固不能无罪居闲贡献谢亦有以取之也
　　襄阳自开互市以来北兵囚互市筑城置堡江心起万人台立撒星桥以遏南兵之援乙丑丙寅年间时出师哨掠襄樊城外兵威渐振未几文徳死而以文焕代守襄阳

　　丁夘

　　咸淳三年春诏贡举以识治体为先
　　封曽参邴国公孔伋沂国公配享先圣颛孙师封陈国公升十哲之位
　　贾似道平章军国重事魏国公叶梦鼎为右丞相时似道专政梦鼎充位而已似道一月三赴经筵三日一朝赴中书堂治事上初政一委大臣似道益自专上称之曰师臣通国称之曰师相曰元老居西湖葛岭赐第五日一乗湖船入朝不赴都堂治事吏抱文书就第呈署宰执书纸尾而已朝夕谋议内则馆客廖莹中外则堂吏翁应龙凡台谏弹劾诸司荐辟举削及京尹浙漕处断公事非闗白不敢自擅在朝之士忤意者辄斥去
　　赵葵上疏告老还乡冬十月卒

　　戊辰

　　咸淳四年闰正月初六天明大风雷雨居民屋瓦皆动日午杨美人降生皇子
　　北兵围襄阳吕文焕告急乃遣高达范文虎赴援北兵于要害处连珠札寨围数十里不得通达与文虎亦不用命
　　贾似道请出督而阴又嗾台臣以留之实无意于出也
　　冬十月朔日蚀是日不视事夫人俞氏降生太子
　　三学士人上书乞调诸路兵并力救襄不报
　　赐武夷书院额仍设山长一贠
　　汪立信以书抵贾似道陈三策一谓内地何所用乎多兵宜尽抽之以过江可得六十万百里或二百里置一屯皆设都统七千里江面纔三四十屯设两大藩府以总摄运掉之缓急上下流相应必无能破吾聨落之势者久之日益进亦可二谓久拘使者在京湖何不议遣使偕行啖以厚利缓其师期年岁间我江外之藩垣成气象固江南之生兵益増矣三谓两说不可行惟有凖备投拜其意葢以激贾行第二策也贾得书大怒曰瞎贼敢尔妄语迄讽台谏罢之立信归金陵不数月北师渡江九江以下皆失守乃以端明招讨起公则已无地席矣立信过淮时贾相出督相遇拊立信背而哭曰端明端明似道不用公言遂至此立信对云平章平章瞎贼今日更说一句不得今江南无一寸干浄地立信去寻一片赵家土上死也要死得分明后抵高邮伯颜丞相闻其名欲迎取之立信得报拊案大哭曰吾犹幸得在赵家地上死也竟大恸而絶时高邮未归附云
　　上试进士赐陈文龙以下及第出身有差文龙元名子龙唱第日赐今名
　　李瓘登第自念禄不及亲援淳熈王昻绍兴李侨嘉定史公亮史天应纳禄封父母故事以其官回授其父乃挂冠而归
　　十一月皇后全氏降生皇子羣臣称贺
　　寳武妖冦数千人破祗阳县罗廷谏殱其首余出降

　　己巳

　　咸淳五年春诏举人才
　　叶梦鼎辞位不允径去
　　上在经筵令儒臣讲周易
　　江万里左相马廷鸾右相轮日知印
　　禁珠翠都人以碾玉为首饰宫中簪琉璃花都下人争效之时有诗云京城禁珠翠天下尽琉璃识者以为流离之兆
　　明堂大赦
　　北兵哨濠州
　　常州鸡翼生距

　　庚午

　　咸淳六年春诏贡举精于择人为先
　　江万里请援兵救襄似道不荅竟以议事不合乃罢去诏诸帅阃举堪将材者各二人
　　冯梦得中书舍人请置士籍时贾相患举人猥众御史陈伯大请置士籍开具乡贯姓名年甲三代所习经赋娶妻姓氏令士人书之乡邻着押保结于科举条制并无违碍方许纳卷议者谓士而有籍与禁何异又严后省覆试法比校中省举人元卷字纵玄异者黜之覆试之日露索怀挟辛未榜李钫孙者少时戱雕摩■〈日侯〉罗于股间惧捜者之见蒙纸其上捜者视之骇曰此文身者事闻被黜当此边事危急之际束手无策而以科举苦举子何其缪耶
　　上一日问似道曰襄阳之围三年矣奈何对曰北兵已退去陛下得臣下何人之言上曰适有女嫔言之似道诘问其人诬以他事赐死自是边事无人敢对上言者

　　辛未

　　咸淳七年上试进士赐张镇孙以下及第出身有差国朝廷试始于开寳癸酉终于咸淳辛未廷试之日天必开霁是岁大雨如注天不言以象示之而已
　　赵嗣惪登第乞援李瓘等乞回本身官致仕恩例封赠父母上从之
　　陈仲微为侍左郎官以言事切直罢
　　王唐珪为司农簿以轮对言天下守令不得人忤似道罢
　　淮西制置司申襄围不解乞调兵増戍
　　催造战船以备江面
　　是岁鞑靼国建国号曰大元取易经干元之义以明资始之功冬出师哨掠淮甸边报愈急似道占湖山之胜作半闲堂延羽流塑已像其中内殖货利蛊声色宠妾叶氏本淑妃阁宫人也潘氏倪氏妓也取而有之令陈振谭玉赵与柟等广收竒器异寳闻余玠有玉带发塜取之刘震孙有玉钩桶本安丙家物不献罢去建多寳阁日一登玩其间门客朝士称功颂徳颂说太平夸咸淳为元佑尊似道曰周公谀言溢耳不复加意边事

　　壬申

　　咸淳八年春诏举亷律贪
　　马庭鸾罢相叶梦鼎再相
　　夏五月张顺张贵赴援襄阳襄樊自丁夘以来被围日久生兵日増既筑鹿门之役水陆之防日密筑白河虎头及思闗以锐出入之道自是孤城闭守者凡四五岁援兵往往扼闗不克进所幸城中有宿储可恃所乏者盐薪布帛尔张汉英守樊城募善泅者寘蜡书于■〈髟上告下〉中藏积草下浮水而出谓鹿门既筑势须自荆郢救援既至隘口守者见积草多钩致欲为焚爨用遂为所得于是郢邓之道复絶矣既而荆阃移屯郢州而诸帅重兵皆驻新郢及均州河口以抱要津又重赏募屯士得三千人皆襄郢山西民兵之骁悍善战者求将难其人得民兵部辖张顺张贵军号张贵为矮张所谓大张都统小张都统者其智勇为诸军所服先于均州上流名中水立便寨造水哨轻舟百艘每艘三十人盐袋布二百且令之曰此行有死而已至是溪水方生于二十二日稍进圜山下越二日又进高头港口结方阵各船置火枪火炮炽炭巨斧夜漏下三刻起船出江以红灯为号贵先登顺为殿乗风破浪轻犯重围至洪磨滩以上敌舟布满江面无罅可入皷勇乗锐风断铁绠攒筏数百屯众皆披靡以避其锋转战一百二十余里二十五日黎明抵襄城城中援救久絶至大喜及收军点视乃失张顺军中为之短气数月有尸浮而上被甲胄执弓矢者乃张顺也
　　九月祀明堂贾似道为大礼使驾幸景灵宫回宿太庙质明有司奏申严外辨请申玉辂大雨如注胡贵嫔之兄带御器械胡显祖检讨开禧登辂遇雨乗逍遥子故事面奏上白贾贾欲俟雨止登辂显祖回奏平章已允上遂冒雨乗逍遥子直入和宁门百官愕然莫知所以礼成肆赦似道奏臣充大礼使而陛下举动不得预闻乞罢政即出嘉会门三降御笔勉留乃还朝镌罢胡显祖出胡贵嫔为尼上为之泣下

　　癸酉

　　咸淳九年春正月诏举士以明体适用之学
　　平地产白毛临安尤多如银线菜以相馈但挺直尔或者谓白眚白祥之类是也
　　叶梦鼎罢相
　　二月大元破樊城下襄阳文焕捍御应酬备殚甚力粮食虽可支吾而衣装薪刍断絶不至文焕彻屋为薪缉闗为衣每一巡城南望恸哭城破遂以城降文焕独守孤城似道坐视而不救降于六年之后岂得已哉
　　御史陈伯大奏言科场弊幸百出有发解还省而笔迹不同者有冒已死人解帖免举者请今后应举及免举人各于所属州县给厯一道亲书厯首将来赴举过省参对笔迹异同以防伪滥
　　贾似道奏自襄樊败后累章乞出视师而陛下不许臣出今事势如此非臣上下驱驰聨络气势作急奔赴则大可虑者上曰师相不可一日离左右似道阳请出督阴讽朝廷留行但于中书省置机速房茍且条边琐而已
　　文天祥知赣州兼江西提刑
　　樊城陷牛皋范大顺张汉英死之

　　甲戌

　　咸淳十年正月己夘朔永新有气如虹蜺自东门江中起横贯一邑须臾变作锦纹状遮盖四门
　　省试士人各给一号书就省人姓名印押如卫士直入宫门之状于门下两处辨验
　　不许登仕免举至乙亥仍许登仕免举
　　贾似道丁母忧归越治丧
　　陈宜中签书枢密院
　　诏贾似道起复
　　秋七月上崩上自为皇太子时以好内闻既立躭于酒色贾似道以策立功制国命上拱手而已初理宗议建东宫梦若有人告曰此十年太平天子上即位至崩正十年寿三十五上庙号曰度宗上崩议立长益王昰宰相请立嫡遂以长子■〈显，去页〉即位太皇太后垂帘听政改明年为徳佑元年
　　是岁殿试度宗以疾未及临轩而崩上谅阴类试王龙泽等比廷试出身策问求贤时似道方恶言者吉州人胡幼黄以舍和吐气为说而榜第三士论耻之
　　冬诏天下勤王
　　九月大元丞相巴延大会兵于襄樊丁亥沿汉江而下前后延袤旌旗数百里水陆并进用我降人为向导吕文焕等舟师出襄阳刘整等骑兵出淮泗万户武显等前锋袭郢州至滦水时值雨淋涨溢无舟可渡遂驻兵于漂水之濵巴延大军继至武显趍迎马首告曰漂水泛溢军马惧其漂没以故待之巴延曰此水小不敢渡敢渡大江耶竚鴈军中召一壮士负甲使渡水而军马长驱悉渡遂至郢州军于郢城之西郢城在江北岸以石为之高接山形矢石莫能近新城在江水中密树桩木以絶舟楫往来下流黄家原置城守御备具攻之不下郢人坚守以战船横截江面不得渡文焕观郢之形势其黄家原堡西有沟渠深阔数丈霖雨月余其水涨溢南通一湖至江甚近可令战舰平达大江以避郢军巴延诸将告曰郢城乃我之喉襟今不取而过后为归路患巴延不聴忽报黄家原堡已克而分兵围郢不能下巴延遣兵治平江堰破竹为■〈席〉地荡舟而过郢城遂入汉江自陆地牵舟迂行凡百余里然后至水十一月戊子巴延大军发郢城阿珠及诸将帅不满百骑殿后而进郢州都统赵文义帅精兵数千骑追之巴延阿珠回渡迎敌文义凡二十余战久而败绩文义死之巴延舟师忽自上而下遂至沙洋守将串楼王等坚壁不降巴延军中有相士李国用者能祭风风遂大起巴延令炮手张元帅顺风以火炮攻之烟熖燎天俄而城陷守将串楼王为其所获巴延大军由沙洋五里地遂至新城巴延令其军众以沙洋杀戮军人首级列于城下执縳沙洋将串楼王等四人望城呼曰边都统宜速归降如其不然祸在目前都统边居谊坚壁不降巴延累遣人招谕居谊索文焕来打话文焕乗骑至城下城上弓矢如雨文焕中其右臂拒城避之居谊率所部三千人尽力死战竟无一人归附
　　巴延大兵至复州诱守臣翟贵曰汝曹知几而降有官者仍居其官吏民安堵如故衣冠仍旧市肆不易秋毫无犯闗会铜钱依例行用安抚翟贵以城降
　　巴延大会诸将议渡江事遣总管刘深千户马福观沙湖水势令诸将皆趍汉口渡江诸将以汉江水急且有守御巴延不聴径过沦河蔡店去汉口甚近是日围汉阳军取汉口渡江夏贵并力守御巴延军夜回沦河
　　太皇有旨国歩多艰沿江青野应三学及京学流寓游学士人权与放散各令逐便
　　十二月辛亥巴延自汉口开坝引船入轮河转至沙武口达于大江壬子巴延以战舰相尾而至夏贵帅汉鄂舟师上流迎敌夜袭北营不克而还沙武口南岸防御甚至巴延遂趍阳罗堡
　　癸丑夏贵以战舰数千列于大江之下横其江面巴延军不敢近乃遣人招谕诸将佥言我辈累受大宋重恩政当戮力死图报功此其时也安有叛逆归降之理备吾甲兵决之今日我宋之天下赌博孤注输赢在此一掷尔巴延进兵攻阳罗堡城竟日不克巴延与阿珠谋谓宋将之心谓我必拔此阳罗堡可以渡江况此堡坚攻之不克若今夜令汝以铁骑三千泝舟泝流而上趍视其阵料彼上流虽有备而不坚常为捣虚之计以来日诘旦且渡江袭南岸是夜阿珠统军遂行于上流二十里泊于青山矶中夜帅舟战于江中已登南岸巴延乃遣兵攻阳罗堡以舟师直冲我军大战江中夏贵败绩顺流而下沿西南岸放火归庐州是时其心已无国矣守将阆池王都统与所部八千人死战中流矢而死阳罗堡乃江鄂屏蔽一带有七伯抝风起则多利北舟欲守江鄂当守此堡此堡既失则鄂危矣巴延遣兵自阳罗堡攻鄂州
　　戊寅下鄂州守臣张晏然降先是李雷夺为守十月以台论罢至是无正官张晏然守鄂所恃者朱禩孙之援朱禩孙提重兵至鄂退归江陵宴然失助鄂遂降矣
　　夏贵为江面游撃策应大使朱禩孙为宣抚制置使夏贵与朱禩孙通任长江之责夏归庐州朱归荆湖一上一下中流荡然全无备御哀哉
　　癸巳上以贾似道为都督军马黄万石李珏参赞军事檄召诸路军马聴督府调遣于封桩库拨金十万两银五十万两闗子一千万贯充都督公用时边报转急似道犹未有行意至徳佑二年正月刘整死乃议出师
　　保康承宣使阎桂献银一万两充招军费王侯邸第输助军钱榖有差
　　天目山崩天目为杭之主山山崩则王气歇矣
　　辛未度宗皇帝梓宫发引文武百官衰服出城奉辞灵驾
　　扬州阮克已纠集民兵三万勤王
　　分兵九路会合端明黄万石屯兵江西侍郎赵溍屯兵金陵开府夏贵屯兵淮西节度使昝万寿屯兵京湖殿帅张彦屯兵广徳招讨孙虎臣屯兵采石都统仇子真屯兵宣城练使张世杰屯兵海道费克恭阮克已屯兵平江

　　宋季三朝政要卷四

　　●钦定四库全书

　　宋季三朝政要卷五

　　○少帝

　　乙亥

　　徳佑元年春正月癸酉朔诏求言
　　张仲微兵部侍郎修国史
　　常楙援晋太子申事乞为济王立后不报
　　大元国兵顺流而下沿江诸将多吕氏部曲望风降附至黄州陈奕以城降至蕲州管景谟以城降至南康军叶阊以城降下江州钱真孙以帅兼守举城降九江为江西屏蔽陷则江西如破竹矣至安庆府范文虎乃吕氏之壻遂以城降
　　刘整死初整与文焕分兵南渡及是整无功发愤死于无为军城下
　　丁亥贾似道出师建督戊子离京城以王钥为左丞相以章鉴为右丞相陈宜中知枢密院当国小事专决大事则督府遥制之似道集诸路兵共十三万金帛辎重舳舻相衔百余里由新安池口迂道而行数日始至芜湖而舒池已降矣传者以谓似道护驾入海以致诸郡先降二月戊午似道遣宋京使军前请京与北使来要似道自往似道遣阮思聪火元嚞代行及至思聪回知事不就惶怖失据阴备快船为走计辛酉屯丁家洲时大军大势冲下南北两岸立炮座设划车中流数千艘乗风直进我师不战诸军有反噬之意似道遂许喝转官资诸军诟曰要官资做甚己未庚申官资何在似道不能荅癸亥三鼓孙虎臣告急至似道舟中泣告曰追兵已迫夏贵亦曰彼众我寡委难抵当垂泣而去似道鸣锣一声退兵于珠金砂十三万军一时溃散督府之印已失乃奔入扬州
　　徐直方除右正言
　　大元国兵破饶州守臣唐震为兵所害死于州治之玉芝堂前丞相江万里寄居饶州州人皆遁万里坐守以为民望兵入其第赴水而死万顷自南康来省兄遇兵不屈遂以磔死
　　破池州赵昻发蜀人以倅权守兵至与妻子诀其妻曰尔能尽忠吾独不能为忠臣之妇乎宁相从于地下昻发大喜具冠裳大书十六字于倅厅春台上曰君不可负臣不可降夫妻俱死节义成双遂俱缢而死学有二士哭其尸曰生为大宋人死为大宋鬼何以洗此污清溪一泓水明日巴延丞相领兵入城见而怜之具衣衾葬焉乗胜顺流至瓜州扬州都统姜才大战杨子桥胜负相乗生兵益増遂退师
　　入太平州守臣赵之缙遁
　　入建康府沿江制置赵缙遁察院潘文卿劾缙取行宫公帑金帛弃城建康为江东重镇则江东之势去矣大兵至建康不进遣哨骑四出
　　赵淮赵葵子也起兵溧阳兵败不降死之
　　张世杰率舟师趍金山约殿帅张彦竟不出世杰海舟无风不能动大元国兵水哨马往来如飞世杰孤军无援战败人艘皆没哀哉
　　入镇江府守臣洪起畏遁统制石祖忠以城降
　　入宁国府守臣赵与可遁言者谓与可为宋臣望风奔遁除名勒停以为不守封疆之戒下徽州
　　韩震议迁都先是贾似道奏请迁都太皇太后不许及韩震复申前议左丞相王钥议坚跸未决求罢不允径去宗学上书言陛下移跸不于庆元则于平江事势危急则航海幸闽不思我能往彼亦能往纵使兵或可守岂能郁郁求活于一龟兹国耶
　　三十日夜右丞相章鉴遁
　　三月壬申韩震谋遁迁跸阴懐异志宜中与客潘希圣议请计事伏甲士撃之以歩军指挥使领其众震部曲百余人大閧而出射火箭入大内斫嘉会门宜中遣兵逐之奔建康府
　　大元国兵至常州守臣赵汝鉴遁钤辖戴之泰同士人王良臣以城降
　　前误书曰常州守臣王宗洙遁今依奉上司行下备据常州路儒学勘当王宗洙先于亡宋咸淳年间为守癸酉年十二月解任代官赵汝鉴于至元十三年大军临城之时逃匿以州印付戴之泰同士人王良臣迎降其时王宗洙充大府寺簿续除兵部郎官奉使福建即非王宗洙在任再行移常州路保勘相同今依上改正
　　知江阴军赵■〈立需〉道遁
　　知广徳军令狐降
　　京师戒严朝臣接踵宵遁人情汹汹知临安府曽渊子两浙运副浙东提举王霖龙机政文及翁倪普台谏潘文卿季可陈过徐卿孙侍从以下陈坚何梦桂曽希颜等数十人并遁朝中为之空疎朝堂榜云我朝三百余年待士大夫以礼吾与嗣君遭家多难尔小大臣未尝有出一言以救国者吾何负于汝哉今内而庶僚畔官离次外而守令委印弃城耳目之司既不能为吾纠撃二三执政又不能倡率羣工方且表里合谋接踵宵遁平日读圣贤书自诿谓何乃于此时作此举措或偷生田里何面目对人言语他日死亦何以见先帝天命未改国法尚在可令尚书省别具在朝文武官并与特转二资其负国弃予者令御史台觉察以闻具牓朝堂明吾之意
　　癸酉陈宜中奏罢浙西公田给还元主
　　甲戍贾似道罢平章都督予祠似道遣翁应龙护都督印归朝上表自劾太后有旨令淮东帅李庭芝律遣贾似道归里终丧似道留维扬不行王钥奏似道既不成忠又不死孝乞下切责太后降诏略云卿亟其归丧次以尽臣子之道当曲予保全否则众论益甚忠孝靡容吾虽欲屈法伸恩而不可得卿其明聴吾言善始以终亦有辞于永世六月似道归绍兴府绍兴府闭城不纳七月王爚奏乞正似道罪台臣交章言似道丧师误国之罪乞追窜岭南方回言似道幸诈贪淫褊骄吝专忍缪十罪乞赐死乃降三官婺州居住廖莹中王廷除名勒停韶州羁管王廷曽渊子并窜雷州言者不已似道改送建宁居住翁合奏似道以妒贤无比之林甫辄自托于伊周以不学无术之霍光敢效尤于莽操其总权罔上卖国召兵专利虐民滔天之罪人人能言台谏交章乞行逺窜迫于众怒仅谪建宁切惟建宁实朱熹讲道之阙里虽三尺童子粗知向方闻似道且呕恶唾去况可见其面如熹释大学一章曰放恶不逺彼且稔恶所伏之地其民何罪必以御魑魅而后已夫与之同中国且不可而可一日与之同此乡必放之此乡此乡亦独何罪巷伯恶恶之诗曰投畀有北有北不受而终曰投畀有昊葢有北决所不受则付与昊天惟天得制短长六合尔此则陛下事乞将似道逺窜闽广以伸国法以谢公论有旨责授高州团练副使漳州居住下临安台州簿録其家似道寓建之开元寺欲俟秋深入南朝廷遣郑虎臣监押至则拘似道行李制其出入节其饮食凌辱百端似道不胜其苦舟次南劔黯淡滩虎臣曰水清甚何不死于此曰太皇许我以不死候有诏即死冬十月至漳州木绵庵虎臣悉拘其子与妾于别馆即厕上拉其胷杀之殡于庵侧
　　辛巳张世杰入卫京师内空赖张世杰一军万人自荆湖至世杰本信安归正人权承宣使宜中疑世杰易其所部之军世杰不得以尽其力
　　陈宜中拜右相似道出督以宜中受卵翼之恩且柔顺易制委以国贾败宜中首劾贾罪以自解拜右丞相宜中当国首诛韩震胁迁之议差强人意然书生不知兵张世杰步将也使提舟师刘师勇水军将也使提歩卒用非其才卒致误国
　　大元国兵至平江府守臣潜越友遁通判胡玉以城降至安吉州守臣赵与立降江上列城或降或遁无一人坚守
　　四月王爚平章军国重事性刚介似道当国独不阿附再召入朝累疏乞正贾罪其它无所建明八月力请致仕寻卒
　　陈宜中都督军马奉旨建督于京檄召诸路军马勤王并令溃军各归所部淮东隶李庭芝淮西隶夏贵沿江隶汪立信京湖四川隶朱禩孙江西隶黄万石节制团结内外兵十七万五千人分厢差寄居官为总督给一兵赴敎场敎阅
　　司马梦求监江陵沙市镇镇在江濵江陵之外城也梦求请筑沙市城北兵次沙市镇綂领程文亮降梦求战死梦求汉州人温公五世孙也
　　大元国兵至江陵府高达以城降高达京湖名将也己未解围鄂州似道许以建节后竟不与达怨望久矣至是为京湖制置遂降宣阃不能制城初陷朱禩孙仰药不得死既而亦降焉乃令朱禩孙移文诸路归附
　　鼎州沣州常得府寿昌军并下
　　至湖南围潭州安抚李芾与大兵战于醴陵得捷守城攻之不克
　　五月太皇太后诏谕吕文焕等转达军前息兵通好
　　张彦刘师勇复常州王良臣败走
　　复广徳军
　　征诸帅入卫夏贵昝万寿黄万石并不至吕文福先于四月间请提兵入卫行人失辞文福自疑亦不至有司议建藩屏以强王室诏以福王与苪判绍兴府浙东安抚大使置长史司马
　　六月庚申朔日有食之既是时天地晦冥咫尺不辨人鸡鹜归俨如暮夜自已至午其明始复太皇太后下诏求言去圣福二字用昭戒谨恐惧之意
　　陈宜中左丞相刘梦炎右丞相陈文龙黄镛佥书枢密院事谢堂镇抚使家铉翁知临安府
　　文天祥刑部尚书趣赴行在
　　夏贵淮东制置知扬州朱焕淮西制置知庐州召李庭芝赴行在夏贵不受代李庭芝闭门自守
　　九月明堂
　　文天祥入卫先是四月间天祥募兵于赣州天祥时为江西提刑台州杜浒将吉赣千人从之至是将民兵及峒丁二万人至京衣装器械尽具时宜中去位梦炎独相意不相乐乃以天祥守吴门除江浙制置使知平江府
　　张濡守独松闗杀万户希贤大元用我叛将王良臣以兵攻常州知府姚訔统制刘师勇王安节守城不克十月常州告急文天祥遣将尹玉朱华张全麻士龙赴援战于五木败绩张全不发一矢尹玉麻士龙死之尹玉江西将也与良臣战杀数千人复收残兵五百与北兵相持又一夕手杀七八十人遂死麾下无一肯降朝廷赠濠州团练使庙食赣州官其二子常州不下士良役城外居民运土筑堡土至并人填陷其中又杀常州之民数百人煎膏取油作炮掷于牌杈上以火箭射之其火自发十一月常州粮尽刘师勇以八骑突围出奔平江遂破常州屠其城知州姚訔死之生获将军王安节不屈而死嵩乃姚希得之子安节乃节度使王坚之子
　　十月陈宜中再相团结京城民丁及招年十五以上者为军号武宣军长不满四尺观者寒心宜中本无经纶之才八月以母老为辞竟回永嘉忠孝之谊两无所据九月诏趣入朝至是国事已去不可为矣
　　家铉翁同签书枢密院事谢堂知临安府
　　赐太学生张景忠等并出身
　　瑞州先下遣姚计议来隆兴说降刘盘拒之
　　十一月壬午大元国兵至隆兴府刘盘引兵出城累战不利乃以城降下抚州时制置黄万石开阃抚州闻兵至遁入闽都綂密佑迎敌就擒嚼舌骂声不絶而死施至道以城降建昌相继而下破广徳军攻平江府通判王矩之以城降至桐闗去杭百里我师败绩
　　独松闗告急召文天祥入卫天祥自吴门还遣守独松闗时天祥军三万张世杰五万诸路勤王犹有四十余万天祥与世杰密议今两淮坚壁闽广全城王师与之血战万一得捷则罄两淮之兵以截其后国事犹可为也世杰大喜遂议出师独宜中沮之曰太皇降诏以王师务宜持重为说遂止
　　十二月大元巴延丞相领兵屯平江进屯长堰宜中遣使议和见巴延于长堰已而不如约故大兵径至高亭山宜中蒙蔽外庭而三宫若罔闻知
　　遣使纳降表直学士高应松乃以京局官刘褒然直学士院草之自似道丧师后至今十余月国事危急将士离心兵出屡衂朝廷方且理会科场明堂等事士大夫陈乞差遣士人觊觎恩例一筹不画及是束手无措乃议纳土求封为小国赍降表奉使燕京哀哉
　　诏文天祥罢兵
　　太皇诏南北讲和京城内外民兵罢团结
　　栁谔奉降表至高邮军嵇家庄为嵇耸所杀

　　丙子

　　徳佑二年正月谢堂佥书枢密院事文天祥浙西制置知临安府
　　十二日秀王与择奉皇兄广王昰皇弟益王昺出宫航海
　　张世杰欲护驾入海乃去朝
　　大元丞相巴延领兵进皋亭山去城三十里北使请执政军前议事文天祥请行陈宜中夜遁十九日除文天祥右丞相兼枢密院天祥辞不拜乃以贾余庆为右丞相吴坚为左丞相谢堂枢密院家铉翁参知政事刘岊同知枢密院事侍从交赞公出天祥曰国事至此吾不得爱身翊日以资政殿大学士行至高亭山见巴延丞相天祥抗辞慷慨议论不屈遂留之不使归南
　　北兵进屯北闗门外吕文焕范文虎九骑入城谒太皇太后
　　是月镇巢军曹旺无为军刘权并降二十日巴延丞相入临安府请太皇太后降令太皇降诏江南诸郡归附各郡付一省札吴坚一如贾余庆之命惟家铉翁不书名程雄飞作色欲縳铉翁铉翁叱曰中书无縳执政之理遂止
　　遣使祈请朝廷自十二月至二月信使往来和议未决北使请宰执亲往燕京朝觐乃以吴坚贾余庆谢堂家铉翁刘岊五人诣大都为祈请使二月初九日贾余庆等登舟是日吴坚出北闗门外送诸使登舟时传巴延丞相命留吴相登舟偕行是日会文天祥于军前词气益壮
　　初十谢堂纳赂还十一文天祥自北寨登舟同特穆尔万户至二十九日舟次镇江文天祥乗间逸去三月初一日早方知文丞相脱闭城三日索之不见收从人干仆并所差馆伴者囚之闰三月初十日至燕京宿会同馆十四日贾余庆薨
　　二月丙申朔巴延丞相传旨收城军器
　　北使请传国玺以监察御史杨应奎宗臣赵若秀为押玺使
　　丁未索宫女内侍乐官诸色人等宫人守节而死者甚众
　　乙夘北使请三宫北迁丁巳宋少帝全太后出宫太皇太后以疾留大内隆国夫人黄氏朱美人王夫人以下百余人从行福王与芮参政谢堂高应枀驸马都尉杨镇台谏阮登炳邹珙陈秀伯知临安府翁仲徳等以下数千人大学宗学生数百人皆在遣中二宫过真州苗再成夺驾几夺去闰三月二十四日至燕京吴坚等出迎居会同馆四月乙丑朔吴坚等先赴上都十五三宫赴上都丁巳沂王薨五月丙申见大元皇帝于行宫焉太皇太后卧病主者自宫中舁其床以出卫者七十人从行八月乃行降封为寿春郡夫人至燕七年而崩
　　全皇后为尼于正智寺
　　少帝降封瀛国公
　　临江军陷权守滕岩瞻遁
　　潭州陷李芾守潭竭力备御凡八九月其间出战屡捷而大兵之攻日増芾不能支是岁正月城破芾命积薪楼下于是携家人尽登楼大宴积金银于两畔芾与馆客坐中其余列坐左右酒半酣命唤二刽子来既至则令将此金银去与你家口取法刀来一不肯受一会意径受之携去分付家人毕须臾将法刀至芾呼之至前分付先从头杀入到尾杀我待我点头时下手复饮酒良久点头惟馆宾与一妾坠楼而走妾折一足最后李帅伸颈受刃此刽子遂四面放火自刳其腹而死从死者七十余人刽子姓沈名忠亦可谓烈丈夫矣
　　尹榖潭州人除知衡州未之任潭州陷自火其庐举家赴火死
　　宋都木达元帅至吉州权守周天骥以城降
　　循浙东至严州知州方回降
　　至处州知州梁信降衢婺等州并下
　　夏贵驰入燕京献淮西诸郡贵既失长江惟恐督府有成罪无所逃又恐孙虎臣以后进为将有功总统出已上日夜幸其败覆督府既溃贵归庐州不出朝廷屡诏不出若罔闻知国亡乃以淮西全境归附为己功焉
　　李庭芝守扬州广王登极除庭芝为右相弃扬州引兵轻出至泰州欲航海至海州大兵追及阿珠元帅斩于军前朱焕以扬州城献姜才死之才淮之猛将前后出师屡收大功乙亥春战于瓜州不利丙子二月太皇差吴忠翊孙通直领北兵数千至扬州行至扬子桥炮声连发继至城下一炮震天城上旌旗云拥军马屯集放刬车弩箭如雨再一炮响云气四合冷风大作骤雨随至遂回三月三日三宫过扬州才统军数千夺驾继以兵马相讵而退初四日才出扬州北门领兵拥出分阵杀夺交伤不少博啰相公亲临阵大战方退才意欲夺驾不知乃诸将之过北也至八月大军围扬州大战之日才身生九疽不可挂甲遂败被执临刑含血骂声不絶而死
　　苗再成守真州部将有赵孟锦者为将领北军攻真州每战辄先士卒苗再成倚之尝乗大雾袭北营雾解北军见其军少逐之登舟失足堕水中甲重遂溺城破再成死之
　　泰州陷孙虎臣弟良臣降虎臣死之通州相继而陷
　　建徳府陷方回降
　　大元改临安府为杭州

　　宋季三朝政要卷五

　　●钦定四库全书

　　宋季三朝政要卷六

　　○广王本末

　　陈仲微咸淳为侍左郎官以言事切直罢乙亥除兵部侍郎修国史丙子从二王入广目击当时之事逐日抄录崖山败流落安南临殁有诗曰死为异国他乡鬼生是江南直谏臣安南国主以诗挽之曰痛哭江南老巨卿春风揾泪为伤情无端天上编年月不管人间有死生万垒白云遮故国一堆黄壤覆香名回天力量随流水流水滩头共不平壬午岁安南国使入觐因言仲微之事而得仲微所著二王首末重加编次以广其传

　　丙子

　　正月戊寅广王益王航海
　　二月广王益王由海道趍温州二王驻温州之江心寺苏刘义陆秀夫来会时陈宜中海航泊清澳门诸人往见之共议兴复张世杰自定海至同趍三山
　　三月甲戍二王至福州宣太皇太后手诏广王昰为天下兵马都元帅益王昺为副元帅檄召天下诸路忠义同奬王室
　　五月一日广王登极于福州升福州为福安府改威武军为行都之门大都督府为垂拱殿便厅为延和殿
　　诏改元以徳佑二年为景炎元年
　　遥上尊号太皇太后曰圣寿和福至仁太皇太后全太后曰仁安皇太后少帝曰孝恭懿圣皇帝进册母淑妃为皇太妃封弟益王昺为卫王妹寿和公主为晋国公主以九月二十八日为天熈节
　　陈宜中左丞相张世杰少保枢密副使陈文龙刘黼参知政事苏刘义开府仪同三司殿前指挥使司马王刚中知福安府事是日百官待漏门外门未启有物哮吼声朝士有惊仆者
　　黄万石以北命谕福建归附卲武降建劔守臣拒之督府遣兵复卲武万石遁
　　壬戍文天祥至自行都除右丞相时国方草创陈宜中专制于张世杰议论不合遂不肯拜议出督
　　六月以赵溍为江西制置使进兵卲武谢枋得江东制置使进兵饶州李师夔方兴张徳分道进兵浙东朱浚江西诏谕使毛统由海道至淮约兵会合先是文天祥自通州归具言太守杨思复欲得海船数百艘可以直趍勤王陈宜中不以为信乃遣毛统之汀州而不以告天祥统至通州守问文丞相何以无书守怒统几不免统出而通州降矣
　　七月文天祥开督于南劔时林琦自杭来监丞邹凤自衢来一时忠义之士莫不翕集
　　邹凤江西招谕副使
　　分上下三郡备守以王绩翁为福建提刑招捕使知南劔州任责上三郡备守黄佺同提刑招捕知漳州任责下三郡备守
　　九月文天祥进兵汀州十月行十一月至汀州而行都随陷矣
　　十月大元国兵三道趍福州董右丞敖拉齐蒙古岱都督索多元帅张弘范万户等兵出江西浙东阿喽罕元帅王世强招讨舟师出福州大兵直至处州守臣李珏遁
　　十一月董右丞至瑞安府赵与檡李世逵等御之败绩世逵遁赵与檡退屯福安城遂降
　　敖拉齐军至卲武朱浚赵时赏遁至建宁府执赵崇矶张彭老至南劔州王绩翁遁
　　大元兵逼行都陈宜中张世杰备海舟于岸乙巳奉景炎帝益王杨淑妃等登舟戊申发舟入海是时正军十七万民兵三十万有竒内淮兵一万由东港入海与北舟相遇值天雾晦冥不辨舟得以进至泉州问蒲寿庚索军粮不及应副遂趍潮州至惠州之甲子门驻焉
　　癸丑阿喽罕王世强舟师至福安府王绩翁为内应王刚中以城降
　　朱浚仰药死
　　文天祥将兵趍广东入浙
　　十二月景炎帝至广州守臣薛应龙运使姚良臣迎入州治作行宫
　　张镇孙除广东经略使后死于难
　　大元董右丞军至福安县赵与檡拒战败绩死之
　　己丑大元兵攻兴化军知军赵文龙不降被执至泉州蒲寿庚降至漳州知州黄佺通判杨丙以城降至惠州文璧降璧天祥弟也
　　徐直谅遁
　　景炎帝趍于富场

　　丁丑

　　正月文天祥引兵趍漳州谋入卫道阻不通
　　二月大元国兵檄戍改福安府为福州置宣抚司以潜越友王绩翁为副使李雄统领诸部军后李雄作乱杀潜越友大兵皆去不留一骑
　　三月文天祥入梅州
　　四月苏刘义卒苏京湖老将虽出吕氏乃心在王室永嘉推戴实建大功后世杰用事志郁郁不得展其人刚躁不可近然能服义终始不失大节而广中疠气传染而死哀哉
　　五月文天祥兵出梅岭吉赣兵皆来会六月大捷于雩都复兴国县于是驻屯遣兵攻赣州诸县皆复惟城不下龙泉县孙■〈卤上木下，仌代乂〉以邑归正遇害水新县令彭震龙以邑归正遇害架阁萧明以赣县义兵收复万安县被执死于洪督干陈子敬招集义兵屯皂据赣下流吉水永丰以次皆复前京尹吴浚以北兵说降天祥集将吏责以大义斩之
　　淮西兵复黄州复寿昌军
　　六月文天祥兵至吉州战于终歩不利战于永丰又不利战于空坑大败未几攻赣之兵又败行府孤立空坑之败全军陷没天祥妻欧阳氏男佛生环生女栁娘环娘妾黄氏颜氏被执幕僚张汴等皆死江西招讨赵时赏寺簿刘洙架阁吴文福督干林栋皆遇害天祥与长子道生客杜■〈氵诸〉以数骑免时处置安抚聚兵数万在永丰境天祥引兵就之会其军亦溃收散兵复入汀而南劔建宁卲武多有归正者诸畬军皆骚动寻为诸路大兵收复天祥兵出会昌趍循州是冬天祥兵屯南岭是月大元兵撤戍张世杰回潮州以图兴复
　　七月壬申张世杰围泉州将淮军及吊眼许夫人诸洞畬军兵威稍振蒲寿庚闭城拒守兴化陈瓒起家丁义民五百人应世杰八月谢洪永任进攻泉州南门不克而蒲寿庚阴赂畬军攻城不力而求救于索多元帅王绩翁亦遣人至索多处趣兵
　　十一月丙申索多元帅大兵至福州甲辰至兴化守臣陈瓒不降城陷大军屠城三时乃止血流有声车裂瓒五门以狥至泉州张世杰解围去至潮州守臣马发坚守不下索多元帅弃而之惠州与西省吕师夔军会合攻广州城陷张镇孙死之
　　大军至次仙澳与战得利寻望南去止碙川碙川属广之东筦县与州治相对但隔一水
　　十二月景炎帝舟迁于谢女峡陈宜中捩拖之占城

　　戊寅

　　正月遣舟师防遏海道
　　己酉索多元帅自广州回再攻潮州马发固守凡半月至二月癸亥城陷马发死之屠其城
　　二月大军檄戍景炎帝由海道再回广
　　三月文天祥兵出惠州海丰县驻丽江
　　四月戊辰景炎帝崩于碙川

　　○卫王本末

　　戊寅

　　四月庚午卫王即位于碙川景炎帝旣崩官将欲散独尚书陆秀夫不可曰诸君散去可也度宗一子尚在将焉寘此古人有一成一旅兴者今百官有司军士亦且万余人若天道未絶赵祀此岂不可为国耶乃相与奉卫王即位于柩前
　　改元祥兴时有黄龙升天
　　以陆秀夫为丞相张世杰太傅文天祥少保
　　六月祥兴帝迁于崖山崖山在海中两山相对势颇寛广中有一港其口如门可以藏舟世杰以为形胜之地乃屯驻于此
　　造行宫六月入山伐木造军屋千间起行宫三十间内正殿以杨太妃故立名慈元殿时官民兵除逃窜死亡外犹计二十万多于船上住坐资粮取办广右诸郡海外四州拘刷人匠盖海院造船只治兵器自六月至
　　十月始罢十月文天祥引兵至潮阳平羣盗人心翕然
　　大兵至崖山张万戸舟师自海道入广过崖山有龙横海舟不得前射之云雾昼晦遂退攻潮阳
　　姚良臣为右丞相夏士林参知政事王德同知枢密院张徳为殿前都点检
　　十一月文天祥兵溃被执时元帅张弘范以水陆兵奄至潮阳天祥引避山谷行且数日弘范以轻骑直趍掩其不备天祥被执服脑子二两昏眩久之竟不死越七日至帅营天祥踊跃请劔曰此吾死所也元帅必欲以礼见天祥曰吾不能跪吾尝见巴延阿珠长揖而已或曰奈何不拜天祥曰吾为国死何拜尔为张知不能屈遂以平揖相见葢岁除前三日也明年正月二日张元帅胁天祥下海州十日至崖山元帅令天祥以书招世杰天祥曰我不能救父母乃敎人背父母得乎有死而已不能从也乃作诗复命云人生自古谁无死留取声名照汗青忠国之心终始弗替元帅又谓天祥曰国亡矣政使杀身为忠谁复书之天祥曰商非不亡夷齐自不食周粟人臣各尽其心何论书与不书元帅为之改容乃驱之过北道经吉州痛愤不食八日不死乃复食十月至枢密院引问天祥酬对不屈繋狱月余再引问愈不屈留燕经年至至元壬午朝廷赐死犹南面而跪念念不忘君父若是耶张毅甫负公骨殖归葬至之日母夫人之柩同日至自广州人谓忠孝所感天祥年四十七而殁为人丰下两目烱然善谈论有忠孝大节自起兵勤王以至高亭引见议论不屈忠肝义胆出于至诚闻之莫不兴起驱之北行京口得脱间闗万死由海道还国赤手起兵又经三年江西之役大事几集英雄无用武之地卒以困败或谓子明知其不可为而为之譬犹父母有病证已难疗岂可聴其自毙而不求医投之匕剂犹望其可以更生是乌可以成败论哉所居对文笔峯自号文山为文章未尝属稿引笔滔滔不竭尤长于诗有指南吟啸集行妻欧阳氏亦守节而死天祥为祭文曰忠臣不事二君烈女不更二夫天上地下惟汝与吾天祥弟璧知惠州奉母夫人就养归附后厯广西宣慰使天祥叹曰兄为国弟为家各行其志云
　　丁未葬景炎帝于崖山

　　己夘

　　正月辛酉大兵攻崖山张世杰不守山门集舟千余作一字阵御之而大兵入山门作长蛇阵对之崖山有船千余艘内大船极多张元帅大小船五百而二百舟失道久而方至行朝依山作一阵幇縳不可复动于是不可以攻人而专受攻矣张元帅至崖山港外停舟唤张世杰打话不从又令文天祥以书谕世杰天祥不从时陈宜中如占城乞师久不还张元帅语崖山人曰汝陈丞相已去文丞相且为我所执汝何战云约二月初六日大战
　　二月癸未我师败绩大元军絶其薪水道崖山人食干饮咸者十余日皆疲乏不能战大元军乗潮而进两军大战半日南军大败世杰乗雾雨昏冥拥祥兴帝及杨太妃脱去
　　丞相陆秀夫抱宋卫王赴海死陆秀夫字君实文笔英妙自维扬幕入朝京师永喜推戴有力及驻崖山凡朝廷事皆秀夫润色纲纪之秀夫至此知无可柰何乃取舟中物悉沈之仗劔驱其妻子赴水妻挽舟不可赴水秀夫曰尔去怕我不来于是登御舟启上曰国事至此陛下当为国死太皇后辱已甚陛下不可以再辱抱宋卫王俱投水中御舟一白鹇奋撃踯躅哀鸣良久竟与笼俱坠水中内翰刘鼎孙侍郎茅湘吏部赵樵等溺者数万张世杰奉杨太后以小舟奔四日遇大风舟将及岸矣舟人催舟师疾进世杰曰无以为也为我取瓣香来香至仰天呼曰我所以为赵氏者亦已至矣一君亡复立一君今又亡者我奉皇太后走者庶几敌兵退别求赵氏立之以存赵祀耳今若此天意果何如耶若天不欲我复存赵氏祀者则大风覆吾舟舟遂覆

　　宋传天下以仁而国势尝病于不振孝宗自谓我朝家法逺过汉唐惟用兵一事不及苏洵论势亦谓惠亵而威不振赏数加于无功败军之罚不加严弱势浸淫其来非一日然渡江以来君无失徳理宗朝四川残害三面被兵淮甸扰攘云南有警左支右吾犹能扶持四十二年之天下度宗嗣位一国之事权奸贾似道实专之度宗崩太皇太后与幼君不过建空名于六服之上且如己未庚申渡江东南之危如一发之引千钧似道在鄂城下之盟许纳岁币而大元之师始归似道乃欺理宗诡曰战胜而岁币又食前言及大元遣使责偿拘留真州不报又遣使荆湖而似道又留之汉阳之纯口始则请盟终则背盟似道知之天下知之独朝廷不之知尔宋太祖常曰宰相须用读书人似道以宠妃之弟不学无术处非其任无休休有容之量忌嫉之念横于胷臆好谀恶直进佞退贤粉饰太平讳言边事杀功臣以失士大夫之心行公田以敛江浙之怨主推排以骚动东南之民造士籍以钳制东南之士庇败将则将校之心离吝军劵则军旅之心叛日积月累无非失人心之事人谋之不臧如此虽然国之兴亡亦有天数与天理存焉尔邵雍着皇极经世书推明皇帝王伯之数有元会运世之说谓冬复为春世复为元今大元溷一掲宋之土地而归职方国号曰元年号曰元岂非世复为元之数乎宋以周显徳七年受禅至十六传而幼君名显改元徳佑合显徳二字彰着于命名改号之间人不之觉岂非数之终于此乎前宋以丙午丁未而遭金祸推论五行者谓宋以火徳王故能水胜火其后丙午丁未则上下兢兢以度厄运今以丙子丁丑归大元岂非子者午之对丑者未之对而纳音亦有水胜火之义乎宋有天下图谶久有过唐不及汉之说汉四百一十一年唐二百八十六年宋自建隆庚申开基至徳佑乙亥凡三百一十六年岂非过唐不及汉之应乎此天数之应如此宋太祖受周太后恭帝禅杜太后将终召太祖曰汝自知所以得天下乎政由柴氏使幼儿主天下羣心不附若周有长君汝安得至此岂料三百年后似道贪权利于立幼卒至覆国是亦其初取于孤儿寡妇之报也宋待柴氏最厚事太后如母抚幼君如子恭惟大元待宋后幼君礼意犹笃是亦其初待柴氏之报也国既为宋柴氏族属并无诛戮崇义之封终三百年如一日今大元于赵氏于族属一无所间亦其初不杀柴氏之报也大祖之入京城兵不血刃市不易肆列国诸郡闻风而降今大元兵锋所至降者不杀过江以来迎降恐后郡县城邑市井依然是亦其初不妄杀人之报也此天理之报者如此宋太祖生于丁亥以庚申岁建国命曹彬平江南王师系甲戍岁渡江以乙亥丙子而平江南丙子岁是为开寳九年今大元太祖圣武皇帝亦生于乙亥以庚申岁即位命巴延平江南大军亦系甲戌岁渡江以乙亥丙子而平江南丙子岁是为至元十三年宋太祖得国之时有谶云十一卜人小下月十五团圆十六缺至幼君恰十六传亦非偶然国之兴亡系乎天数而亦闗于人才之盛衰太祖开基人才辈出列圣相承国致平治自王吕擅权章蔡用事小人夤縁为奸或为爪牙或为鹰犬或号传法沙门或称护法善神酿成靖康之祸髙宗中兴倘无张韩刘岳之徒几不可为国矣而时有中兴之臣而无中兴之君惜哉度宗以来内无贤相外无良将虽有忠良之臣反摈弃而不用束手待毙可为长太惜可为流涕者也然忠节之士何代不有疾风知劲草板荡识纯臣语曰无求生以害仁有杀身以成仁孟子曰舍生而取义信哉葢死者人之所难而得其死者尤难也主忧臣辱义在必死夫食君之禄死君之难不以生死易其节此诚烈丈夫也呜呼故临难守节者常足以动敌国之敬叹葢忠义亦人心所固有也符秦之攻晋也尝叹曰周孟威不屈于前丁彦逺洁已于后吉祖冲闭口而死何晋氏之多忠臣也金人攻宋见李若水死节叹曰南朝惟李侍郎一人然靖康之难死节五十余人忠魂义魄至今耿耿斗牛间史为直笔安能为斯人隠今大元混一识天时而归附者固皇帝之所嘉尽臣道而死节者亦皇帝之所重岂可弃而不録哉其间死城郭封疆者固不能尽知其所知者若李芾死于潭天祥死于北庭芝死于兵唐震昻发死于郡治江万里徐应儦邓得遇尹榖赴水死谢枋得不食死朱浚仰药死其它如姜才孙虎臣边居谊牛皋范大顺张汉英赵文义王安节马塈马发陈瓒米立赵孟锦司马梦求其中儒臣死节尤表表在人耳目间欧阳修作五代史谓吾于死节之士得二人焉今数人者史氏亦当以欧阳之笔表而出之庶可发潜徳之幽光云

　　宋季三朝政要卷六
