后汉纪 东晋 袁宏

序
　　予尝读后汉书，烦秽杂乱，睡而不能竟也。聊以暇日，撰集为后汉纪。其所缀会汉纪〔一〕、谢承书、司马彪书、华峤书、谢忱书、〔二〕汉山阳公记、 汉灵献起居注、汉名臣奏，旁及诸郡耆旧先贤传，凡数百卷。前史阙略，多不次叙，错谬同异，谁使正之？经营八年，疲而不能定。颇有传者，始见张璠所撰书，其 言汉末之事差详，故复探而益之。 
〔一〕　四库提要以为此“汉纪”， “盖指荀悦之书涉及东汉初事者”，甚谬。按此“汉纪 ”，实乃“汉记”之误，即东观汉记也。袁纪卷首虽接续荀纪言西汉末史事，而行文绝无相袭之处，一阅即可知。而东观汉记乃诸家后汉书之本源，袁纪亦不例外。 古者纪、记多混用，不可随文附会。 
〔二〕　“谢忱”乃“谢沈”之误。晋书本传、北堂书钞卷五七引何法盛晋中兴书俱作“谢沈”，隋志及新旧唐志亦然。 
　　夫史传之兴，所以通古今而笃名教也。丘明之作，广大悉备。史迁剖判六家，建立十书〔一〕，非徒记事而已，信足扶明义教，网罗治体，然未尽之。班 固源流周赡，近乎通人之作；然因籍史迁，无所甄明。荀悦才智经纶，足为嘉史，所述当也，大得治功已矣；然名教之本，帝王高义，韫而未叙。今因前代遗事，略 举义教所归，庶以弘敷王道，前史之阙。古者方今不同，其流亦异，言行趣舍，各以类书。故观其名迹，想见其人。丘明所以斟酌抑扬，寄其高怀，末吏区区注疏而 已〔二〕。其所称美，止于事义；疏外之意，殁而不传，其遗风余趣蔑如也。今之史书，或非古之人心，恐千载之外，所诬者多，所以怅怏踌躇，操笔悢然者也。 
〔一〕　史记有八书，此作“十书” ，乃袁宏为行文方便，约略言之。 
〔二〕　陈澧曰：“末吏者，谓末世史官也。注疏者，条记其事也。”

后汉光武皇帝纪一卷第一
　　孝景帝生长沙定王发。武帝世，诸侯得分封子弟〔一〕，以泠道县舂陵封发中子买，为舂陵节侯。买生郁林太守外，外生钜鹿都尉回，回生南顿令钦，钦 生光武皇帝。元帝时，节侯之孙孝侯以南方卑湿〔二〕，请徙南阳。于是以蔡阳白水乡为舂陵侯封邑，而与从昆弟钜鹿君及宗亲俱徙焉。湖阳人樊重女曰归都 〔三〕，自为童儿，不正容不出于房。南顿君聘焉，生齐武王縯、鲁哀王仲、世祖、〔湖阳〕、新野、宁平公主〔四〕。 
〔一〕　汉书主文偃传曰： “偃说上曰：‘古者诸侯地不过百里，彊弱之形易制。今诸侯或连城数十，地方千里，缓则骄奢，易为淫乱，急则阻其彊，而合从以逆京师。今以法割削，则逆节萌 起，前日朝错是也。今诸侯子弟或十数，而适嗣代立，余虽骨肉，无尺地之封，则仁孝之道不宣。愿陛下令诸侯得推恩分子弟，以地侯之。彼人人喜得所愿，上以德 施，实分其国，必稍其销弱矣。’于是上从其计。” 
〔二〕　按：范晔后汉书城阳恭王祉传曰（以下简称范书）：“熊渠卒，子考侯仁嗣。”文选卷四南都赋李善注曰：“东观汉记曰：‘舂陵节侯，长沙定王中 子买。节侯生戴侯，戴侯生考侯。考侯仁以为舂陵地势下湿，难以久处，上书愿徙南阳，守坟墓。元帝许之，于是北徙。’考或作孝，非也。”范书祉传李贤注引东 观记亦作“考侯”。清人编四库全书，改东观汉记原辑文“孝侯”为“考侯”，即以范书和李善注为据。殊不知汉书王子侯表明载：“元康元 年，孝侯仁嗣。”东观记之光武帝纪，乃班固主持撰写，自不当与汉书相抵牾。且范书安城孝侯赐传、艺文类聚（以下简称类聚）卷十二引东观记均作“ 
孝侯”。孝、考形近易讹，恐当以孝侯为是。袁纪此文亦可谓有力佐证。 
〔三〕　范书北海靖王兴传作“娴都 ”。 
〔四〕　范书北海靖王兴传曰：“生三男三女：长男伯升，次仲，次光武；长女黄，次元，次伯姬。”又曰：“建武二年，封黄为湖阳长公主，伯姬为宁平长公主。元与仲俱殁于小长安，追爵元为新野长公主。十五年，追谥仲为鲁哀王。”据此则袁纪脱“ 湖阳”二字，故补之。 
　　世祖讳秀，字文叔。初，南顿君为济阳令而世祖生，夜有赤光，室中皆明。使卜者筮之，曰：“贵不可言！”是岁，嘉禾生，县界大熟，因名曰秀。为人 隆准，日角，大口，美须眉，长七尺三寸。乐施爱人，勤于稼穑。尝之长安，受尚书，大义略举〔一〕。兄縯，字伯升，慷慨有大节。王莽篡汉，刘氏抑废，常有兴 复之志，不事产业，倾身以结豪杰，豪杰以此归之。 
〔一〕　东观记光武帝纪曰：“年九岁，而南顿君卒。随其叔父在萧，入小学。后至长安，受尚书于中大夫庐江许子威。资用乏，与同舍生韩子合钱买驴，令 从者僦以给诸公费。大义略举，因学世事，朝政每下，必先闻知，具为同舍解说。高才好学，然亦喜游侠，斗鸡走马，具知闾里奸邪，吏治得失。时会朝请，舍长安 尚冠里，南阳大人贤者，往来长安，为之邸，闇稽疑议。”按：“其叔父”者，赵孝王刘良也。良，汉平帝时举孝廉，为萧令。光武兄弟少孤，良抚养甚笃。 
　　新野人邓晨，字伟卿，家富于财。晨少受易，好节义。世祖与之善，以姊妻之，是为新野公主。世祖与晨游宛，穣人蔡少公，道术之士也，言“刘秀当为 天子 ”。或曰：“是国师公刘子骏也。”〔一〕世祖笑曰： “何知非仆耶？”坐者皆笑。当是时，莽行一切之法，犯罪辄斩之，名曰“不顺时令”〔二〕。晨谓世祖曰： “王莽暴虐，盛夏斩人，此天亡之时，宛下言傥能应也。”世祖笑而不应。 
〔一〕　子骏，刘歆之字。汉书楚元王传曰：“初，歆以建平元年改名秀，字颖叔。及王莽篡位，歆为国师。”应劭注曰，“河图赤伏符云‘刘秀发兵捕不道，四夷云集龙斗野，四七之际火为主’，故改名，几以趣也。” 
〔二〕　汉书王莽传下曰：“地皇元年正月乙未，赦天下。下书曰：‘方出军行师，敢有趋讙犯法者，辄论斩，毋须时，尽岁止。’于是春夏斩人都市，百姓 震惧，道路以目。”又曰：“自莽为不顺时令，百姓怨恨，莽犹安之，又下书曰：‘惟设此壹切之法以来，常安六卿巨邑之都，枹鼓稀鸣，盗贼衰少，百姓安土，岁 以有年，此乃立权之力也。今胡虏未灭诛，蛮僰未绝焚，江湖海泽麻沸，盗贼未尽破殄，又兴奉宗庙社稷之大作，民众动摇。今复壹切行此令，尽二年止之，以全元 元，救愚奸。’”师古曰：“一切者，权时之事，非经常也。犹如以刀切物，苟取整齐，不顾长短纵横，故言一切。”据上可知，王莽因起义所在蜂起，故行一切之 法，凡犯法者立斩决，不待秋后。于是春夏斩人，故又称之曰“不顺时令”。 
　　宛人李通，字次元〔一〕。父守为王莽宗卿师〔二〕。守身长八尺〔三〕，容貌绝异，治家与子孙如官府。少事刘歆，好星历谶记之言，云：“汉当复 兴，李氏为辅。”私窃议之，非一朝也。通尝为吏，有能名〔四〕。见王莽政令凌迟，挟父守所言，又居家富佚〔五〕，为闾里豪，自免归。从弟轶，亦好事者，谓 通曰： “今四方兵起，王氏且亡，刘氏当兴。南阳宗室，独有刘伯升兄弟泛爱众，可以谋大事。”通甚然之。世祖常避吏于宛〔六〕，通遣轶候世祖。初，通同母弟申屠臣 善为医术〔七〕，以其难使也，縯杀之，故世祖不欲见轶。轶辄来不止，世祖乃彊见之。轶徐达通意，殊不以申屠臣为恨，世祖不得已，乃许之往。时通病卧室内， 世祖与通兄倏、弟宠及轶语。倏等喜悦，并言天下兵起、王莽亡败之状。世祖初以士君子道相慕，故往答之。及闻其语，大惊，不敢应，起入室候通，通握手极欢。 移日复言及兵起及谶文，世祖微难通曰〔八〕：“即如是，当如宗卿师何？”通曰：“已自有度。”世祖深知通意，遂相结〔九〕。 
〔一〕　汪文台七家后汉书所辑华峤书李通传作“字文元”。汪注曰引自初学记卷十一、北堂书钞卷五十一（以下简称书钞）。今按：初学记作“ 文元”，而书钞所引实出卷五十二。明陈禹谟本脱“字文元”三字，清孔广陶影刻宋钞本则作“字次元”，与袁纪同。恐当作“ 
次元”为是。又东观记光武帝纪曰：“宛大姓李伯玉从弟轶，数遣客求帝。”据此则通又字伯玉。然袁纪曰通有兄倏”，故字不当称“伯”，作 “伯玉”亦恐误。 
〔二〕　李贤曰：“平帝五年，王莽摄政，郡国置宗师以主宗室，盖特尊之，故曰宗卿师也。”胡三省曰：“余按莽置宗师，主汉宗室耳。此宗卿师，莽篡时所置也。”胡说是。 
〔三〕　范书李通传作“身长九尺” 。 
〔四〕　据范书本传，通曾任五威将军从事，出补巫丞。 
〔五〕　佚通逸，荀子尧问篇曰：“ 舍佚而为劳。” 
〔六〕　范书光武纪曰：“光武避吏新野，因卖谷于宛。”注云“续汉书曰：‘伯升宾客劫人，上避吏于新野邓晨家。’东观记曰：‘时南阳旱饥，而上田独收。’”常即尝，古通用。 
〔七〕　按申屠臣，东观记光武纪作 “公孙臣”。范书李通传注引续汉书作“申徒臣”。又按：吴树平风俗通义佚文曰：“（申徒氏）本申屠氏，随音改为申徒氏。”则申徒臣即申屠臣。申屠一作胜 屠，见史记酷吏传索隐引风俗通。又王符潜夫论志氏姓曰：“信都者，司徒也。俗前音不正，曰信都，或曰申徒，或胜屠，然其本共一司徒耳。”据此则申徒、胜 屠、申屠，皆司徒之音转。按东观记李通传亦作“ 
申屠臣”，故纪作“公孙臣”，非也。 
〔八〕　范书李通传作“微观通”。王先谦曰：“谷梁传：‘常事曰视，非常曰观。’谓以其家重大事指示之，感动其意虑也。”按“观”，文义较“难”为长。 
〔九〕　东观记光武纪曰：“（李通）兄弟为帝言天下扰乱饥饿，下江兵盛，南阳豪右云扰。因具言谶文事，刘氏当复起，李氏为辅。帝殊不意，独内念李氏 富厚，父为宗卿师，语言谲诡，殊非次第；尝疾毒诸家子数犯法令，李氏家富厚，何为如是，不然诺其言。诸李遂与南阳府掾史张顺等连谋。帝深念良久，天变已 成，遂市兵弩、绛衣、赤帻。”按：张顺事迹，诸家后汉书唯此一见，录以补袁纪不足。 
　　初，琅邪吕母之子为县长所杀。吕母家产数百金〔一〕，志欲报怨，乃治酒多买刀兵，少年随其所乏而与之。如此数岁，财产单尽，少年相与偿母。母涕 泣曰：“所以相待，非治产求利也，欲以为子报怨耳！诸君宁能相哀也？”〔二〕少年壮之，又素被恩，皆许诺。聚众数百人，母自号将军，攻县长及掾吏。既而解 掾吏曰：“诸卿无罪，唯欲报长耳。”诸吏叩头为长请。母曰：“吾子犯小罪，不当死，长杀之。杀人当死，又何请乎？”母遂手杀之，以其首祭子墓。自是莒人樊 崇〔三〕、东〔莞〕（宛）人逄安〔四〕、东海人徐宣、谢禄并为盗贼，一岁间众各数万人。王莽沐阳侯田况大破之〔五〕，遂残州郡，所过抄掠百姓。 
〔一〕　范书刘盆子传作“赀产数百万”。按：汉书食货志载，王莽时，“黄金重一斤，直钱万”。范书作“数百万”，乃指钱而言，实与数百金值相当。 
〔二〕　报怨即复雠，两汉时此风极盛。报怨以报父母之仇为主，兼及为兄弟、举主、师长、友朋复雠。参与其事者，上自天子，下至百姓，不分男女老幼， 遍及城乡僻野。甚而子孙相报，后忿深前，至于灭户殄业。两汉诸史，多有记述，此不一一论列。吕母即以报子仇为起因，而发展为农民起义。 
〔三〕　钮永建后汉纪校释曰：“按：刘盆子传云琅玡人樊崇起兵于莒，是樊崇非莒人也。 ”今按：范书刘盆子传曰：“或说崇曰：‘莒，父母之国，奈何攻之？’乃解去。”则樊崇是莒人无疑。莒属琅邪郡，故传云“琅邪人樊崇”，是泛以郡国名称代出 生地。又如逄安，东莞人，属琅邪郡，故传称“崇同郡人”。徐宣、谢禄、杨音均系临沂人，皆以所属郡称“ 东海人”。钮说失考。 
〔四〕　按范书刘盆子传注引东观记曰：“‘逄’音庞。安字少子，东莞人也。”又汉书地理志琅邪郡只有东莞县，无东宛，故据改。又“逄”原误作“逢”，据黄本迳改。 
〔五〕　钮永建曰：“沐阳侯，据盆子传作‘探汤侯’。李贤注云：‘王莽改北海益县曰探汤。’今考地理志，云：‘益，莽曰探阳。’三文互异。”今按： 王莽改易郡县名，多据经义。益之改名，乃封田况镇压赤眉起义军之功，其意盖本论语季氏篇之“ 见不善如探汤”。故作“探汤”者是。汉书地理志作“ 探阳”，乃形近而讹。袁纪作“ 
沐阳”，则失之 远矣。又按：范书刘盆子传曰：“因击王莽探汤侯田况，大破之，杀万余人，遂北入青州，所过虏掠。”又御览卷四二引郡国志曰：“东海有谢禄山。按汉书，王莽 时，东海徐宣、谢禄等击王莽将田况，大破之，曾屯兵于此，因名谢禄山。”据上二引，则袁纪“王莽沐阳侯田况”上似脱“击”字。此事通鉴略而不述，必有疑 焉。今按汉书王莽传曰：“唯翼平连率田况素果敢，发民年十八以上四万余人，授与库兵，与刻石为约，赤眉闻之，不敢入界。田况有此声威，则此前必无败绩。又 田况于天凤六年始进封为伯，则封探阳侯必在是年之后。王莽传地皇二年曰：“后况自请出界击贼，所向皆破。莽以玺书令况领青、徐二州牧事。”况所任翼平郡， 乃分北海郡而置，属青州。谢禄山在东海，属徐州。战役发生于谢禄山一带，则必系况出界击贼时事。若况一败涂地，岂能得探汤侯之封？又岂能兼领青、徐二州牧 事？则袁纪不误，范书之说不足取也。 
　　初，崇等以困穷为贼，无攻城略地之心。结聚浸盛，乃相与为约杀人号令〔一〕。最尊者称三老，其次从事、卒〔史〕（吏）〔二〕。王莽遣平均公廉丹 〔三〕、太师王匡东击之。军至定陶，莽诏丹曰：“仓廪尽矣，府库空矣，可以怒矣，可以战矣。”丹惶恐，夜召掾冯衍，以书示之。衍因说丹曰：“张良以五世相 韩，椎秦始皇于博浪之中，勇冠乎贲、育〔四〕，名高乎泰山。将军之先，为汉信臣〔五〕。新室之兴，英俊不附。今海内溃乱，百姓涂炭，民之思汉，甚于诗人之 思邵公也，爱其甘棠，况其子孙〔六〕？民所歌舞，天必从之〔七〕。方今为将军计，莫若先据大郡，镇抚吏士，百里之内，牛酒日赐，纳雄杰之士，询忠智之谋， 兴社稷之计，除万民之害，则福流于无穷，勋着于不朽。与其军覆于中原，身分于草野，功败名灭，耻及先祖者哉？圣人转祸而为福，智士因败而为功，愿明公深计 而无与俗同。”丹不能从。进及睢阳，复说丹曰：“盖闻明者见于无形，智者虑于未萌〔八〕，况其昭哲者乎？凡患生于所忽，祸发于细微，败不可悔，时不可失。 公孙鞅曰：‘有高人之行，负非于世；有独见之虑，见疑于人。’〔九〕故信庸庸之论，破金石之策，袭当世之操，失高明之德。夫决者智之君也，疑者事之役也。 时不重至，公勿再计。”丹不听。衍，奉世曾孙也〔十〕。 
〔一〕　范书刘盆子传曰：“众既寖盛，乃相与为约：杀人者死，伤人者偿创。以言辞为约束，无文书、旌旗、部曲、号令。”袁纪恐有脱文。 
〔二〕　据刘攽东汉刊误改。又范书 “卒史”下尚有“泛相称曰巨人”句。 
〔三〕　按汉书王莽传作“更始将军平均侯之兖州”，至攻拔无盐后，始进爵为公。袁纪下文有“进爵为公”句，此当作“平均侯”为是。 
〔四〕　即孟贲、夏育，皆卫国之勇士。史称贲生拔牛角，育力举千钧。 
〔五〕　李贤曰：“廉褒，襄武人，宣帝时为后将军，即丹之先。”又惠栋曰：“案廉范传，帝问范云：‘卿与右将军褒，大司马丹，有亲属乎？ ’范对曰：‘褒，臣之曾祖。丹，臣之祖也。’案此褒乃丹之父也。” 
〔六〕　邵公，周宣王时名相。曾出巡南国，舍于甘棠树下。既去，民思其德政，爱及此树，作诗以咏之。其辞曰：“蔽芾甘棠，勿翦勿伐，召伯所发。蔽芾甘棠，勿翦勿败，召伯所憩。蔽芾甘棠，勿翦勿拜，召伯所说。”见诗召南甘棠之章。 
〔七〕　诗小雅车辖曰：“虽无德与汝，式歌且舞。”又尚书泰誓曰：“天矜于民，民之所欲，天必从之。” 
〔八〕　语见商君书更法篇，亦见史记商君列传。 
〔九〕　商君书更法篇曰：“夫有高人之行者，固见负于世。有独智之虑者，必见骜于民。 ”史记商君列传“负”作“非”，“骜”作“ 
敖”。骜、敖均为謷之借字，作嘲笑解。索隐引商君书又作“訾”，与袁纪作“疑”，三解均可通，然恐当以“敖”最近原本。 
〔十〕　冯奉世，汉冯唐之后。元帝时官至左将军、光禄勋，为折冲宿将，功次赵充国。汉书有传。 
　　崇等欲战，恐其众与莽兵乱，乃皆朱眉，以相识别，由是号曰赤眉。赤眉别校董宪等众数万人，在梁郡。匡、丹攻拔无盐，莽遣中郎将奉玺书劳匡、丹， 进爵为公。王匡〔欲〕（故）进击宪〔一〕，廉丹以为新拔城罢劳，当且休士养威。匡不听，引兵独进，丹随之。合战成昌，兵败，匡走。丹使吏持其印韍、符节付 匡曰：“小儿可走，吾不可！”遂止，战死。校尉汝云、王隆等二十余人别斗，闻之皆曰：“廉公已死，吾谁为生！”驰奔贼，皆战死。莽伤之，下书曰：“ 
惟公多拥选士精兵，众郡骏马、仓谷、帑藏，皆得自调，忽于诏策，离其威节，骑马呵噪，为狂刃所害，呜呼哀哉！赐谥曰果公。” 
〔一〕　据陈澧校而改。 
　　国将褒章谓莽曰〔一〕：“皇祖考黄帝之时，中黄直为将，破杀蚩尤。今臣居中黄直之位，愿平山东。 ”莽遣章驰东，与太师匡并力。又遣大将军阳浚守敖仓，司徒王寻将十余万屯雒阳填南宫，大司马董忠养士习射中军北垒〔二〕，大司空王邑兼三公之职。司徒寻初 发长安，宿霸昌厩，亡其黄钺。寻士房扬素狂直，迺哭曰：“此经所谓‘丧其齐斧’者也〔三〕。”自劾去。莽击杀扬。 
〔一〕　汉书、范书、通鉴“褒章” 均作“哀章”。 
〔二〕　胡三省曰：“恐当作‘北军中垒’。” 
〔三〕　见易巽卦。 
　　四方盗贼往往数万人，攻城邑，杀二千石以下。太师王匡等战，数不利。莽知天下溃畔，事穷计迫，迺议遣风俗大夫司国宪等分行天下〔一〕，除井田、 奴婢、山泽、六管之禁〔二〕即位以来，诏令不便于民者皆收还之。待见未发，会世祖与通定谋议，期以材官都试骑士日〔三〕，欲劫前队大夫甄阜及属正梁丘赐 〔四〕，因以号令大众。乃使世祖与轶归舂陵，举兵以相应。遣从兄子季之长安，以事报父李守。季于道病死。守密知之，欲亡归。素与邑人黄显相善，时显为中郎 将，闻之谓守曰：“今关门禁严，君状貌非凡，将以此安之？不如诣阙自归。事既未然，脱可免祸。”守从其计，即上书归死，章未及报，留阙下。会事发觉，通得 亡走，莽闻之，乃系守于狱。而黄显为请曰：“守闻子无状〔五〕，不敢逃亡，守义自信〔六〕，归命宫阙。臣显愿质守俱东，晓说其子。如遂悖逆，令守北向刎 首，以谢大恩。”莽然其书。会前队复上通起兵之状，莽怒，欲杀守，显争之，遂并被诛，及守家在长安者尽杀之。南阳亦诛通兄弟、门宗六十四人，皆焚尸宛市。 
〔一〕　先师陈直汉书新证曰：“风俗大夫官名，姓司国名宪，此句历来无注。十六金符斋续百家姓谱十一页，有‘司国奋’、‘司国胜’、‘司国汉成’三 印。十钟山房印举举二十六，二十页，有‘ 司国黾’二印。汉印文字征第四，九页，有‘司国鸾印 ’。足证司国在两汉为习见之姓，但此姓在古籍中，仅此一见。亦不见于元和姓纂、姓氏急就篇等姓书。”按袁纪此文实录自汉书，虽使“司国”之姓再见于古籍， 其源一也。又姓解卷三载“司国”之姓，其注曰：“姓苑：汉有朝议郎司国吉。”则此姓亦见载于古姓书也。 ” 
〔二〕　按汉书王莽传，始建国元年，莽令更名天下田曰“王田”，奴婢曰“私属”，皆不得卖买。始建国二年，又设六管之令，命县官酤酒，卖盐铁器，铸钱，诸采取名山大泽众物者税之。又令市官收贱卖贵，赊贷予民，收息百月三。 
〔三〕　李贤曰：“汉法以立秋日都试骑士，谓课殿最也。翟义诛王莽，以九月都试日勒车骑材官士是也。”又汉官仪曰：“平地用车骑，山阻用材官。”骑士乃骑兵，材官乃步卒。 
〔四〕　李贤曰：“王莽置六队，郡置大夫一人，职如太守。南阳为前队，河内为后队，颍川为左队，弘农为右队，河东为北队，荥阳为祈队。队音遂。”又属正者，都尉也，亦王莽所改。 
〔五〕　李贤注：“无状，谓祸大不可名言其状也。”杨树达积微居读书记曰：“李说非也。前书东方朔传“妾无状”。颜注：“状，形貌也。无状，犹言无颜面以见人也。一日自言所行丑恶无善状。 ”颜有二说，后说尤长。皇甫规传注云：“无状者，谓无善状。”是也。”杨说甚是。 
〔六〕　冯班曰：“信，告也。” 
　　时刘縯召诸豪杰计议曰：“王莽暴虐，百姓分崩。今枯旱连年，兵革并起。此亦天亡之时，复高祖之业，定万世之秋也。”众皆然之。于是分遣亲客，使 邓晨起新野，世祖与李通、李轶起于宛。伯升自发舂陵子弟。诸家子弟恐惧，皆亡逃自匿，曰：“伯升杀我！”及见世祖绛衣大冠〔一〕，皆惊曰：“谨厚者亦复为 之！ ”乃稍自安。凡得子弟七八千人，部署宾客，自称“柱天都部”。 
〔一〕　东观记光武帝纪曰：“上时绛衣大冠，将军服也。” 
　　使宗室刘嘉往诱新市、平林兵与其帅王凤、陈牧等，合军而进，〔一〕西击长聚。世祖初乘牛，杀新野尉乃得马。进屠唐子乡，杀湖阳尉。军中分财物不 均，众恚恨，欲反攻诸刘；世祖敛宗人所得物，悉与之，众乃悦，进拔棘阳。与莽前队大夫甄阜、属正梁丘赐战于小长安，汉军大败，还保棘阳。阜、赐乘胜留辎重 蓝乡，引兵南渡。伯升飨士设盟，潜师夜袭蓝乡，尽获其辎重。 
〔一〕　范书齐武王縯传“王凤”作 “王匡”。二人虽俱为新市兵领袖，然推其首帅当以王匡为是。 
　　十一月，有星孛于张，东南行五日不见。孛星者，恶气所生，或谓之慧星；张为周分。其后世祖都洛阳，除秽布新之象。 
更始元年〔一〕（癸未、二三）
〔一〕　惠栋曰：“张衡以为更始居位，人无异望。光武初为其将，然后即真，宜以更始年号，建于光武之初。东观诸书，不为更始立纪，蔚宗集中亦言其失。其作汉书，独书更始元年者，盖从平子之说也。”按袁纪有此纪年，则从平子之说者，非自范晔始明矣。 
　 　正月，斩阜、赐，死者万余人〔一〕。严尤、陈茂闻阜、赐死，驰欲据宛。伯升乃焚积聚，破釜甑，与茂战于育阳，大破之，斩首二千余级〔二〕。尤、茂走汝 南，汉兵遂围宛。伯升自号柱天将军，圣公称更始将军。王莽恶之，购伯升五万户，黄金十万斤，使长安中诸宫署及天下乡亭皆画伯升像〔三〕，使旦起射之。 
〔一〕　范书齐武王縯传作“死者二万余人”。 
〔二〕　范书齐武王縯传作“斩首三千余级”。 
〔三〕　范书齐武王縯传“宫署”作 “官署”，恐当以范书为是。 
　　自阜、赐死后，降者十余万，无所统一，诸将请立君。南阳英雄及王常皆投归伯升，然汉兵以新市、平林为本，其将帅起草野，苟乐放纵，无为国之略，皆惮伯升而狎圣公。 
　　二月辛巳〔一〕，朱鲔等于济水上设坛场〔二〕，立圣公为天子，议示诸将。伯升曰：“诸公妄尊宗室，甚厚无益，然愚窃有所难。闻赤眉起青徐，众数 十万，其中必有诸刘，若南阳有所立，此必将内争。王莽未灭而宗室相攻，是疑天下而自损权，非所以破莽之道也。且首兵唱号，鲜有能遂，陈涉、项羽是也。舂陵 去宛才三百里，功德未有所施，遽自尊立，为天〔下〕（子）准的〔三〕，后人将得承吾弊，非计之善者也。为将军计，不如且称王，王势亦足以斩诸将。今赤眉所 立者贤，相率而往从之，必不夺吾爵位；如无所立，破莽降赤眉，然后举尊号，亦未晚也。”诸将多曰：“善！可且为更始王。”〔四〕将军张斤拔剑击地〔五〕， 曰： “疑事无功〔六〕，今日之议，不得有二！”乃立圣公。圣公素懦弱，流汗不敢言〔七〕。以次拜诸将，刘良为国三老，王匡为定国上公，王凤为成国上公，朱鲔为 大司马，刘縯为大司徒，陈牧为大司空，世祖为太常卿，余皆九卿将军〔八〕。改元为更始元年。于是豪杰失望。 
〔一〕　范书与袁纪同，而汉书王莽传作“三月辛巳朔”，惠栋以为汉书误。杨树达曰：“ 莽改历，以建丑为正月，则莽之三月正汉之二月，前书据莽历言之，不为误也。”杨说是。 
〔二〕　范书刘玄传“济水”作“淯水”。按水经注卷三十一淯水曰：“王莽地皇二年，朱鲔等共于城南会诸将，设坛燔燎，立圣公为天子于斯水上。”又按 卷八济水，其一出王屋山，与黄河相交后，又平行东入于海；其二出河北赞皇山，于钜鹿南汇入泜水。二水所经均与绿林军活动地区无涉。袁纪作济水误。 
〔三〕　据陈澧校而改。 
〔四〕　东观记刘玄载记曰：“马武、王匡以为王莽未灭，不如且称王。” 
〔五〕　东观记刘玄载记作“张卬” 范书亦同。通鉴考异曰：“司马彪续汉书‘卬’作‘印 ’，袁宏后汉纪作‘斤’，皆误。今 从范晔后汉书。”考异之说是。今仍其旧文而明其误。 
〔六〕　语见战国策赵策二。 
〔七〕　观刘玄结客报怨，复以诈死拔父于狱；诛莽后，纳郑兴之谏，断然西都长安，绝非一般怯懦无能之辈。袁纪此文因袭东观记，实东汉史臣美谀光武、贬恶刘玄之曲笔也。 
〔八〕　胡三省曰：“匡、凤皆位上公而加定国、成国美号也。九卿将军，职为九卿，各带将军之号，仍王莽之制也。”按范书光武帝纪曰“光帝为太常偏将军”，即其例也。 
　　刘稷击鲁阳，闻更始立，怒曰：“本宗室谋讨王莽复社稷者，伯升兄弟也。更始何为者！”不肯诣宛。更始大臣不悦，世祖恶之，谓伯升曰：“事欲不 善。” 伯升笑曰：“如是耳。”李轶初与世祖善，后谄新贵而疏世祖。世祖诫伯升曰：“此人不可亲也！”伯升不从。平林兵围新野，不能下，其宰潘临登城曰：“愿得刘 公一信。”伯升降之。伯升威名日盛，更始君臣内不自安。顷时，诏示縯七尺宝剑，〔一〕申屠建随献王玦示。樊宏曰：“昔鸿门之会，范曾举玦示项羽，指在高 祖，建得无不善乎？”而縯不应。及世祖将至颍川，复深诫伯升。 
〔一〕　范书齐武王縯传作“更始取伯升宝剑视之”。 
　　三月，世祖与诸将略地颍川，父城人冯异、内乡人铫期〔一〕、颍阳人王霸、襄城人俊傅、棘阳人马成皆从世祖。 
〔一〕　按两汉志颍川郡无内乡县，范书作郏人，袁纪恐误。或其为长社县之向乡亦未可知。 
　　异字公孙，通左氏春秋，好孙子兵法，为郡功曹，监五县事〔一〕，与父城令苗萌共守。异出行属县，为汉兵所得。异曰：“老母在城中，且一夫之用， 不足为彊，愿据五城以效功。”世祖善之。异归谓萌曰：“ 观诸将皆壮士屈起，如刘将军非庸人也，可以归身，死生同命。”萌曰：“愿从公计。”〔二〕 
〔一〕　钮永建曰：“为郡功曹，范书冯异传云，异以郡据监五县。按续汉志，郡有功曹史，主选署功劳。有五官掾，署功曹及诸曹事。其监属县，有五部督邮，曹掾一人。据此则掾与功曹不同，冯异盖以功曹兼督邮之职者。范书云郡掾，盖以督邮有曹掾之称而偏举也。” 
〔二〕　范书冯异传作“敬从子计” 。 
　　期字次况，身长八尺二寸，容貌壮异。父卒，期行丧三年，乡里义之。世祖闻其气勇有志义，召为掾。 
　　霸字元伯，家世狱官。霸为狱吏，不乐文法，慷慨有大志，其父奇之，使学于长安。数年归，会世祖过颍阳，以宾客见世祖曰：“闻将军兴义兵，诛篡 逆，窃不自量，贪慕威德，愿充行伍，故敢求见。”世祖曰： “今天下散乱，兵革并兴，得士者昌，失士者亡。梦想贤士，共成功业，岂有二哉！”霸父谓霸曰：“吾老矣，不任军旅，汝往，勉之！” 
　　俊字子卫，成字君迁，以县吏、亭长从〔一〕。 
〔一〕　俊为亭长，成乃县吏，均见范书本传。 
　　夏五月，王莽遣大司徒王寻、大司空王邑将四十万兵，号百万众，至颍川。严尤、陈茂复与二公遇。莽之遣二公也，欲盛威武，以震山东，至赉猛兽、车 甲攻战之具，辎重千里。世祖与下江、新市、平林兵数万人，击之于阳关。二公〔兵盛，汉〕兵反走〔一〕，世祖入昆阳，诸将惶怖，各欲归保所得城。世祖曰： “昆阳即破，一日之间，诸将亦灭。不同力救之，及欲归守妻子财物耶？”诸将怒曰：“刘将军何以敢如此！”世祖乃笑而去，唯王常然世祖之计。会候还言：“大 兵来，长数百里，不见头尾，颇至城北矣！”诸将乃遽更请刘将军计之，世祖复为陈相救之势。诸将素轻世祖，及追急，世祖为画成败，皆从所言。时汉兵在城中者 八九千人，世祖留王凤、王常守昆阳，夜与宗佻、李轶、邓晨十三骑出城。 
〔一〕　东观记光武帝纪：“帝邀之于阳关。寻、邑兵盛，汉兵反走，帝驰入昆阳，诸将惶恐，各欲散归。”范书光武帝纪亦同。袁纪有脱文，故据以补。 
　　时二公至城下者且十万人，世祖几不得出。严尤说王邑曰：“昆阳城小而坚，今称尊号者在宛，然进大兵向宛〔一〕，彼必奔走；宛下兵败，昆阳自 服。”邑不听。遂环昆阳作营，围之数重，云车十余丈，旗帜蔽野，金鼓之声闻数十里。或为地窟，或作冲车，弩射城中如雨，城中负户以汲〔二〕。二公自以功在 刻漏，校尉、司马请托郡县，取受贿赂，不以军事为忧。有流星堕营中，正书有云气若坏山，直于营而堕，不及地尺而灭〔三〕，吏士皆压仆。 
〔一〕　“然”恐是“亟”之误，范书作“亟”。 
〔二〕　范书此句下有“王凤等乞降，不许”句。又惠栋曰：“言户内穿井，故云负户。通典一百五十八卷作负楯。”按周寿昌曰：“此说非也。户，门扇也，所以避弩矢之乱发也。”周说是。 
〔三〕　杨树达曰：“庄七年公羊传云：‘雨星不及地尺而复。’” 
　　世祖既至定陵，晨悉发诸营精兵救昆阳。诸将恋辎重，欲留兵守之。世祖曰：“今同心并力以破二公，珍宝万倍，大功可成。如为所败，身首无余，何财 物之有！”诸将闻二公兵盛，皆震惧。世祖为陈天命历数，说其意请为前行。诸将不得已皆从世祖。世祖将步骑千余人居诸将前，二公遣步骑千余人来合战，斩首数 十级。诸将喜曰：“ 
刘将军平生见小敌怯，今见大敌勇，甚可怪！”世祖复进，诸将乘之，斩首数百级〔一〕。连战辄胜，诸将益奋。 
〔一〕　东观记、范书均作“数百千级”。 
　　棘阳人岑彭，字君然，以郡吏共严说守宛城〔一〕。伯升攻之数月，城中相食。是月，岑彭、严说举城降。诸将欲诛之，伯升曰：“ 
彭为郡吏，执心坚守，是其节也。举大事，当表义士，不如封之，以劝后人。”更始乃封彭为归德侯。更始入都太守府，封宗室诸将，皆为列侯者百余人。 
〔一〕　按范书岑彭传，彭本守棘阳长。严说，注引东观记作“贰师严尤”，误。说乃前队贰，即李贤所谓甄阜之副也。 
　　宛城之拔，昆阳未知也。世祖为书与城中，言“ 宛下兵复至昆阳”，坠其书〔一〕，二公得书，恐。六月己卯，世祖选精兵三千，从城西水上奔二公阵，二公兵走北，杀司徒王寻。而昆阳城中兵亦鼓噪而出，中外 并击。会大风雷雨，滍水盛〔二〕，二公大众遂溃，奔走赴水溺死以数万，滍水为之不流。王邑、严尤、陈茂轻骑逃去。汉军获其辎重、车甲，连月不尽，或焚燃其 余。 
〔一〕　陈璞校记据范书改“昆”为 “而”，作“言‘宛下兵复至’，而阳坠其书”。 
〔二〕　东观记、范书“盛”下有“ 溢”字，袁纪恐脱。 
　　于是刘稷诣宛、李轶等共谮之，更始乃陈兵收稷。伯升固争之，遂并杀伯升。以光禄勋刘赐为大司徒。时世祖在父城，乃诣宛谢之，不伐昆阳之功。更始以是惭，拜世祖为破虏大将军，封武信侯。 
　　秋八月，故钟武侯刘望据汝南，自立为定汉王〔一〕，严尤、陈茂皆归之。 
〔一〕　望，长沙定王发之孙，钟武节侯度之子也。汉书王莽传“望”作“圣”。又范书刘玄传作“自立为天子”，而袁纪冬十月始自立为天子，恐别有所据。通鉴从范书。 
　　王莽遣太师王匡、国将褒章守洛阳，以距更始。更始遣西屏将军申屠建、司直李松攻关，定国王匡攻洛阳〔一〕，三辅震动。长安中兵起，共攻莽。 
〔一〕　司直，乃丞相司直。李松，李通之从弟也。关，武关，非如常例指函谷关。定国是定国上公之省文也。 
　　九月丙子，东海公孙宾就斩莽首〔一〕。会申屠建、李松至，传莽首及玺绶诣宛。更始视之曰：“莽不如是，当与霍光等。”更始韩夫人言云：“不如此者，帝当那得之？” 
〔一〕　汉书王莽传曰：“商人杜吴杀莽，取其绶。校尉东海公宾就斩莽首。”师古曰：“ 公宾，姓也。就，名也。”风俗通曰：“公宾，姓也。鲁大夫公宾庚之后。”东观记、范书亦作“公宾就”，惟两汉纪均作“公孙宾就”，恐误。 
　　是月，王匡亦拔洛阳，执太师公王匡、国将褒章，至宛斩之。 
　　冬十月，刘望自立为天子，严尤为大司马，陈茂为丞相。更始使刘信击之〔一〕，望兄子回杀望降，严尤、陈茂走朗陵，为故吏所杀。 
〔一〕　刘信，更始大司徒刘赐兄显之子，官拜奋威大将军。 
　　更始欲北之洛阳，以世祖为司隶校尉。初，三辅官府吏东迎者，见更始诸将数十辈，皆冠帻而衣妇人衣〔一〕，大为长安所笑〔二〕，智者或亡入边郡。及司隶官属至，衣冠制度皆如旧仪。父老、旧吏见之，莫不垂涕悲喜曰：“何幸今日又见汉官威仪！” 
〔一〕　汉官仪曰：“帻者，古之卑贱执事不冠者之所服也。”范书“妇人衣”下有“诸于绣镼”四字。李贤曰：“前书音义 曰：‘诸于，大掖衣也，如妇人之褂衣。’”又曰：“扬雄方言曰：‘襜褕，其短者，自关之西谓之裗□。’郭璞注云：‘俗名□掖。’据此，即是诸于上加绣□， 如今之半臂也。” 
〔二〕　长安者，三辅官府吏东迎者也。 
　　更始至洛阳，遣使降樊崇等。樊崇等与渠帅二十余人至洛阳降，皆封为列侯。其留者相率叛之，崇等即皆亡去，复领其众，分为二队，崇自开封出南阳，徐宣、谢禄等从阳翟击河南。 
　　是时豪杰并起：〔李宪起〕庐江〔一〕，张步起琅邪，刘芳起安定，董宪起东海，秦丰起黎丘，其余赤眉、铜马、青犊、高湖、董达〔二〕等众各数万，旬月之间，天下皆遍。 
〔一〕　据范书李宪传补。宪，王莽时为庐江属令。莽败后，据郡自守。更始元年，自称淮南王。观袁纪下文亦可知。 
〔二〕　董达，下又作董连，皆误。他书均作“重连”。 
　　隗嚣字季孟，天水成纪人，少为郡吏，着名叙州。季父崔，豪侠能得众情。闻莽兵败昆阳，更始立于宛，谋起兵以应汉。嚣止之曰：“兵，凶事也。宗族 何幸！”崔不从，收兵得数千人，攻莽镇夷大尹李育〔一〕，杀之。既而推嚣为主，不得已乃聘平陵人方望为军帅。〔二〕望说嚣曰：“今欲承天顺民，辅汉而 〔起，今〕立者乃在南阳〔三〕，莽尚据长安，言为汉，无所受命，何以见信于众乎？宜急立汉高庙，称臣奉祠，所谓 ‘神道设教’〔四〕，求助民神者也。且礼有损益，质文无常。茅茨土阶，致其肃（也）敬〔五〕。虽未备物，神明其舍诸。”嚣从其言，遂立汉祖宗庙。祀毕，相 与盟曰：“凡我同盟，允承天道，与辅刘宗。或怀奸虑，神明殛之！”嚣乃勒兵十万，将攻安定。安定太守王向〔六〕，莽从弟谭之子，威行郡中，属县未敢叛。嚣 喻向以天命，向不从。嚣复为言“重顿兵，血刃，伤害吏士”，终不听。乃进兵虏向，以徇百姓，然后行戮，安定悉降。而长安中亦起兵诛莽。嚣遂分遣诸将徇陇 西、武都、全城、武威、张掖、酒泉、炖煌，皆下之。 
〔一〕　范书隗嚣传作“镇戎大尹” 。又汉书地理志亦作“填戎”。此乃天水郡守之意，袁纪误。 
〔二〕　军帅，他书均作“军师”。袁纪乃避晋讳也。 
〔三〕　据东观记、范书补。 
〔四〕　出自易观卦。 
〔五〕　据陈璞校记删“也”字。 
〔六〕　范书隗嚣传作“安定大尹” 。按袁纪王莽官属皆依新制，此偶失之耳。又汉书王莽传作“安定卒正王旬”，未知孰是。 
　　公孙述字子阳，茂陵人。成帝时，为清水长，兼治五县，奸不得发，郡中谓有神。王莽时，守导江卒正〔一〕，复有能名。更始之立，南阳人宗成自称将 军〔二〕，收兵汉中，众数万人，遂至成都。是时导江治临邛，述召县中豪杰，谓之曰：“天下同苦新室，思刘氏矣，故闻汉将军至，驰迎道路。今百姓无辜，父子 俘获〔三〕，室家烧燔，此寇贼，非义兵也。吾欲执郡自守，以待真主。诸公并力者即留，不欲者即去。”豪杰皆叩头愿效死，乃发城中兵千余人。述使人诈称汉使 者自东方来，拜受印绶，因号曰“辅汉将军”、兼益州牧。北至成都〔四〕，众数千人，遂攻宗成，大破之，尽有益州。 
〔一〕　即蜀郡太守。 
〔二〕　华阳国志作“宗成垣”。 
〔三〕　范书公孙述传作“妇子系获 ”。 
〔四〕　按范书及通鉴均作“西击成等”。胡三省曰：“按临邛在成都西南，述兵自临邛迎击宗成等，非西向也。”袁纪作北向是。 
　　李宪，颖川人。王莽时，（于）庐江贼起〔一〕，众至十余万。莽以宪为偏将军，连年击平之〔二〕。莽败，宪据郡守，自称淮南王。张步〔三〕，琅邪 人。汉兵起，步亦聚众千余人，击攻傍县数十城〔四〕。刘芳〔五〕，安定三川人〔六〕，本姓庐。王莽末，天下咸思汉，芳由是诈自称武帝后，变姓名为刘文伯。 及莽败，芳与三川属国羌胡起兵北边。董宪字侨卿，东海朐人。父为人所杀，宪聚客报冤，众稍多，遂攻属县。秦丰，南郡黎〔丘〕乡人〔七〕。少时受律令，为县 吏。汉兵起，与同乡蔡张、赵京等起兵，众数千人，攻宜城、襄阳诸县，下之，自称黎丘王〔八〕。 
〔一〕　范书李宪传曰：“莽末，江贼王州公等起众数余万，攻掠郡县。”“于”系衍文，删。 
〔二〕　陈璞曰：“连年恐连率之误。”按范书正作“庐江连率”，此句恐当作“莽以宪为偏将军、庐江连率击平之”。 
〔三〕　张步字文公。琅邪不其人。 
〔四〕　范书张步传作“下数城”。 
〔五〕　刘芳字君期。 
〔六〕　按汉书地理志，安定郡无“ 三川”，有“三水”。范书庐芳传正作“安定三水人” ，袁纪误。三水系属国都尉治，袁纪下文“三川属国” ，亦系“三水属国”之误。 
〔七〕　据上文“起黎丘”补。参阅下注。 
〔八〕　范书光武帝纪作“自号楚黎王”。李贤注引习凿齿襄阳记曰：“秦丰，黎丘乡人。黎丘楚地，故称楚黎王。”又惠栋引余知古渚宫故事曰：“丰少有 雄气，王莽末，结乡里豪杰起兵，掠荆州十二县，据襄阳之黎邱，自称楚黎王。”王先谦曰：“续志□有犁丘城是也。”又引水经注曰：“沔水东南迳黎邱故城西， 其城下对缮洲，秦丰居之，故更名秦洲。” 据此，则“黎丘王”当作“楚黎王”。 
　　更始封刘永为梁王〔一〕。永，故梁王子也〔二〕。王莽时废为家人，更始立，诣洛阳，故得封。 
〔一〕　梁孝王刘武八世孙。 
〔二〕　故梁王，刘立也。据汉书所载，元始中，坐与平帝外家中山卫氏交通，废为庶人，徙汉中，遂自杀。 
　　更始将使大将平河北，刘赐〔言〕诸宗室无可使者〔一〕，独有世祖也。朱鲔等以为不可，而左丞相曹竞父子用事〔二〕，冯异劝世祖厚结焉，由是以世 祖为大司马，遣平河北。于是冯异铫期、坚镡、祭遵、臧宫、王霸皆以为掾吏，从至河北。宾客多去者，世祖谓霸曰：“颖川从我者皆已亡矣，疾风知劲草，尔其勉 之！ ” 
〔一〕　据范书补。 
〔二〕　范书作“曹竟”。按汉书王贡两龚鲍传曰：山阳曹竟子期，儒生也。“去官不仕于莽。莽死，汉更始征竟以为丞相，封侯。竟不受侯爵。会赤眉入长安，欲降竟，竟手剑格死。”又钮永建曰： “汉人名字，其义多相应，竟字子期，谓以终相期也。纪文作竞，不可通。” 
　　坚镡字子伋，襄城人也，以县吏从世祖。祭遵字弟孙，颖阳人。家富给而遵恶衣服，不自修饰，又好经学。母死，负土成坟，以孝谨闻。常为亭长所侵 辱，遵结客杀亭长，县中称其儒而有勇也。世祖破二公于昆阳，还颖阳，遵以县吏数进见，上爱其姿容，谓遵曰：“ 欲从我乎？”曰：“愿从。”因署门下吏。臧宫字君翁，郏人。为县亭长，率宾客入下江兵中。昆阳之战，诸将称其勇。世祖察宫勤力少言，独亲纳之。 
　　初，伯升之遇害，世祖不敢制服，饮食笑言语如平常〔一〕。冯异见世祖独居，不御酒肉，被席有涕泣处。异独宽解世祖。世祖曰：“卿勿妄言，何有是 乎？ ”异因曰：“天下同苦王氏，思汉家。今下江诸将纵横恣意，所至虏掠财物，略人妇女，百姓已复失望，无所戴矣。今公专命方面，广施恩德。有桀纣之乱，乃见汤 武之功；民之饥渴，易为饮食时也〔二〕。宜急分遣官属，理冤结，施恩惠。”于是乃遣异与铫期乘传抚循百姓，所至二千石、长吏、三老皆具食，宥囚徒，除苛 政，反汉官，申旧章。吏民大喜，牛酒盈路，皆辞而不受。 
〔一〕　东观记有“语”无“言”，范书有“言”无“语”。陈璞曰“应删言字”。 
〔二〕　孟子公孙丑上曰：“饥者易为食，渴者易为饮。” 
　　南阳新野人邓禹，字仲华。少以德行称，尝游学长安，见世祖，知非常人也。更始立，人多荐举禹，不肯从。闻世祖平河北，乃杖策追之，及世祖于邺。 世祖见禹甚喜，谓禹曰：“欲仕乎？”曰：“不愿。”世祖曰：“即如是，欲何为？”对曰：“使明公威德加于海内，禹得效其尺寸之功，垂名竹素〔一〕，此其愿 也。 ”世祖留禹宿，禹因进说曰：“古人有言：圣人不得违时，时亦不可失也。历观往古圣明之兴，因时立功，二科而已，天事与人事也。今以天事观之，更始既立而 〔灾〕变方兴〔二〕；人事观之，帝王大业非凡夫所任，更始既是庸才，而其辅佐无有忠良明智，深谋远虑，欲尊王安民者也。以古人度观之，今败可见也。公推诚 接士，总览英雄，天下之人，皆乐为驱驰，公之德众所归也。初战昆阳，破王莽四十万众，天下闻之，莫不震靡，公之武众所服也。军政齐肃，少长有礼，赏善如不 及，讨恶如虑遥，公之文众所安也。聪明神武，所谓天下圣人也。民之归治，如水趋海。以公之威德，应民之望，收天下英雄而分授之。河内被山带河，足以为固， 其土地富贵，殷之旧都，公之有此，犹高祖之有关中也。进兵定冀州，北取幽并，胡马之用；东举青徐，引负海之利。三州既集，南面以号令天下，天下不足定 也。” 上笑曰：“且相随北去。”因敕左右，号禹曰邓将军。 
〔一〕　竹，竹简也；素，缣素也。竹素者，以喻史册。 
〔二〕　“历观”以下，范书所不载。通鉴略引之，“变”上有“灾”字，今据补。 
　　钜鹿宋子人耿纯，字伯山。说李轶曰：“将军以龙虎之姿，〔遭〕风云之时〔一〕，奋迅而起，期月之间，兄弟富贵。德信不闻于士民，功劳未施于百 姓，而宠禄暴兴，此智者之所忌也。竞竞自危，犹惧不终，而况沛然自足，可以成功者乎？”轶奇之，乃授纯节，令安集赵魏。是时世祖在邯郸，纯见世祖长者，官 属齐肃，遂求自纳焉。 
〔一〕　据南监本补。 
　　南阳宛人朱佑〔一〕，字仲先，世祖之旧也。伯升之起，以佑为护军。伯升败，佑常独怨望，世祖每短绝之。佑自洛阳将之河北，刘嘉问佑曰：“子将何 之？ ”佑曰：“将之长安。”嘉素奇世祖，知佑有旧，谓佑曰：“子与刘公善，胡不北乎？嘉有劳苦吏，欲讬之刘公。”佑曰：“若是，愿与之俱。”乃给其车马，使贾 复、陈俊与佑俱北，及世祖于柏人。世祖复以佑为护军，常居中亲幸。佑从容问世祖曰：“更始政乱，公有日角之相，天之所命也。”世祖怒，将收之，乃不敢言。 
〔一〕　李贤曰：“东观记‘佑’作 ‘福’，避安帝讳。”后汉书集解曰：“刘攽曰：‘案注引东观记安帝讳，则此人当名祜，前后皆误矣。’王先谦曰：考异云范书、袁纪祜皆作佑，东观记皆作福， 避安帝讳。说文祜字无解，云上讳。然则祜名当作示旁古，古今之古，不当作左右之右也。案考异说至晰，今刊范书仍作佑，以存其真。”通鉴径改佑作祜。今仿集 解之意，辨其伪而存其旧文。 
　　贾复字君文，南阳冠军人。初事武阴李生〔一〕，李生奇之，谓门人曰：“贾生容貌志气如此，而勤于学，将相之器也。”尝为县吏，迎盐河东，会盗贼 起，同辈十余人皆弃盐去，复独送至县〔二〕，县中称其信。及汉兵起，复聚众数百人于羽山，既而将其兵属刘嘉，为校尉。复见更始纲纪日替，令嘉远为之虑，乃 说嘉曰：“臣闻图尧舜之事而不能至者，汤武是也；图汤武之事而不能至者，桓文是也；图桓文之事而不能至者，六国是也；图六国之事而不能至者，亡六国是也。 今汉氏中兴，大王以亲戚为辅，天下未定而安所保〔三〕，所保得无不可保乎？”嘉曰：“公言大，非吾任也。大司马刘公在河北，可往投之。”去见上。上复奇 之，又邓禹亦称有将帅才，于是署复为都督〔四〕，解左骖以赐之〔五〕。 
〔一〕　范书贾复传“武阴”作“舞阴”。按两汉志均作“舞阴”，此作“武阴”误。 
〔二〕　东观记曰：“等辈欺没其盐，复独完致县中。” 
〔三〕　据范书本传，“安”下有“ 守”字。 
〔四〕　钮永建曰：“按光武时未有都督之官。范书贾复传云：于是署复破虏将军督盗贼。据此则复所署者破虏将军也。纪文作都督，殆必旧史有督盗贼句， 相涉而误。”按：通鉴亦作“秀以复为破虏将军”。然范书光武帝纪明言“乃遣光武以破虏将军行大司马事”，贾复岂能再任此职！通鉴与钮说大谬。沈钦韩曰： “光武以破虏将军行大司马事：故署复为督盗贼，亦如太守府有门下督盗贼。”又曰：“袁宏纪置复为都督，盖汉魏以来，领兵将军帐下有护军，有都督。吕范请于 孙策曰：‘愿暂领都督，佐将军部份’是也。光武以来，佑为护军，而称复曰贾督，实始于此。”沈说是。 
〔五〕　李贤曰：“骖者，服外之马也。东观记、续汉书‘左’并作‘右’。”按唯袁纪与范书同。 
　　陈俊字子昭，南阳西鄂人也。少学长安，归为郡吏。汉兵起，为刘嘉长史。既遇世祖，调补曲阳长，谓世祖曰：“欲与君为左右，小县长何足以留之！” 俊即解印绶去〔一〕。世祖以俊为彊弩将军，将中坚士〔二〕。俊教习进退，皆应旗鼓，临敌奋击，所向皆破。世祖曰：“诸将皆如此，复何忧哉！” 
〔一〕　范书陈俊传注引东观记曰： “俊初调补曲阳长，上曰：‘欲与君为左右，小县何足贪乎？’俊即拜，解印绶，上以 为安集掾。”袁纪恐有误。 
〔二〕　范书同。而华峤书作“拜为彊弩偏将军”，又曰“赐绛衣九百领”。东观记作“三百领”。又惠栋曰：“中坚，谓中军坚锐之兵。杜茂为中坚将军是也。” 
　　王昌字郎，邯郸人。初，闻赤眉大众将至，百姓骚动。郎明星历，以为河北有天子气，素与赵缪王子林善，豪侠于赵，欲因此起兵。初，王莽时或称成帝 子子舆，为莽杀之。郎于是诈称子舆以诳动林等，林等亦欲以为乱，乃与赵国大豪李育〔一〕、张参先宣言赤眉将至，立刘子舆以动众心。遂率车骑数百，晨入邯 郸，止王宫。十二月壬辰，郎自立为天子。外遣将帅徇幽冀。曰：“朕，孝成皇帝子子舆者也。遭赵氏之祸，王莽篡弑，赖知命者将护朕躬〔二〕，解形河滨，削迹 赵魏。王莽窃位，获罪于天，天命佑汉，故使东郡太守翟义、严乡侯刘信拥兵征讨，出入胡、汉。普天率土，知朕隐在人间。今也，南岳诸刘，为朕先驱〔三〕。朕 观天文，乃兴于斯。而圣公未知，故且持帝号。今已诏圣公及翟太守骤与功臣诣行在所。荆州刺史、太守皆圣公、翟义所置，彊者负力，弱者疑惑，顿兵伤士，元元 丧气，朕甚悼焉，故遣使者颁下诏书。”是时百姓思汉，言翟义不死，故郎称之，从民望也。于是自赵国已东，至于辽左〔四〕，皆从风而靡矣。 
〔一〕　周寿昌曰：“隗嚣传：杀莽镇戎大尹。前书王莽传，镇戎大尹李育，即此被杀者也。公孙述传，有李育为将军，后 降光武。儒林传，李育曾事东平王苍，永平初年人。凡三李育，先后同时。”按此则又一李育也，为王郎大司马。则其时实四李育也。此李育亦见范书王郎传，周寿 昌可谓失之眉睫者矣。又初学记卷十七引谢承书曰：“ 
李鸿字奉逊，礼信仁孝，友于兄弟。弟育为人所侵辱，育后阴结客报怨，为执法吏所得，当伏罪。”则东汉又有一李育也，惜不详其生卒年代。 
〔二〕　知命者，范书作“郎中李曼卿”，然东观记作“侍郎韩公等”。 
〔三〕　李贤曰：“圣公、光武本自舂陵北徙，故舂陵近衡山，故曰南岳诸刘也。” 
〔四〕　范书王郎传作“赵国以北，辽东以西”。通鉴从范书。 
　　茂陵人耿弇，字伯昭。父况，王莽时为朔调连率〔一〕。更始立，诸将略地者前后非一，弇乃辞况至京师，因献贡以自固。弇时年二十一矣。至宋子，会 王郎反，从县吏孙仓、卫苞劝弇降邯郸〔二〕。弇按剑叱之曰：“所以涉难至长安者，欲以辅刘氏也。今我至京师，陈上谷、渔阳兵马之用，还出太原、代郡，反覆 数十日，归发突骑以奔乌合之众，如摧枯折腐耳。观公等族灭不久。”孙仓、卫苞不从，皆亡去。弇闻世祖在卢奴，乃北谒之，世祖置弇门下吏。弇因护军朱佑求归 发兵，世祖壮之。弇亦书与况，盛陈世祖度略，宜速来相见。况乃驰至昌平，遣小子舒献马焉。 
〔一〕　李贤曰：“王莽改上谷郡曰朔调，守曰连率。” 
〔二〕　范书作“卫包”。

后汉光武皇帝纪二卷第二
　　二年（甲申、二四）
　　春正月，公到蓟。王郎购公十万户，蓟中惊恐，言郎使者方至，太守已下皆出城迎。公见官属议，耿弇曰：“今兵从南 方来，不可南行。上谷太守耿况，〔即弇父也〕；渔阳太守彭宠，公邑人也〔一〕。发此两〔郡〕（都）控弦彊弩万骑〔二〕，所向无前，邯郸不足平也。”公曰： “卿言善！”时公官属尽南方人，莫有欲北者，皆曰：“死南首，奈何北行？”公指弇曰：“是我北道主人。”公驾出，官属不尽相及，弇与公相失。道路扰攘，皆 欲击公，铫期奋戟在前，嗔目叱之。至城门，已闭矣，攻之得出。兼晨夜，蒙霜雪，所过城邑不敢入，或绝日不食。至饶阳芜蒌亭，冯异进豆粥，公曰：“得公孙豆 粥，饥寒俱解。”公将出，或曰：“闭之。”亭长曰：“天下讵可知，何闭长者为！”遂南行〔三〕。 
〔一〕　按：耿况乃扶风茂陵人，其先于武帝时，以吏二千石自钜鹿徙，非刘秀邑人。范书、通鉴“耿况”下均有“即弇父 也 ”四字，故据以补。又彭宠乃南阳宛人，故称公之邑人。 
〔二〕　郡、都形近而讹，亦据范书、通鉴而改。 
〔三〕　东观记光武帝纪曰：“至饶阳，官属皆乏食，帝乃自称邯郸使者，入传舍。传吏方进食，从者饥，争夺之。传吏疑其伪，乃椎鼓数十通，绐言邯郸将 军至。官属皆失色。帝升车欲驰，而惧不免，还坐曰：‘请邯郸将军入。’久乃驾去。”范书与东观记略同，下复曰：“传中人遥语门者闭之。门长曰： ‘天下讵可知，而闭长者乎？’遂得南出。又东观记芜蒌亭事在此后，且曰：“异进一笥麦饭免肩，闻王郎兵至，复惊去。”均与袁纪异。通鉴折中而书，先叙芜蒌 亭冯异进豆粥，再述至饶阳传舍事。诸书所载，错杂纷纭，未衷一是，录以存疑。 
　　至呼沱河，导吏还言河水流澌，无船，不可渡。官属皆失色。公遣王霸视之，信然。霸恐惊众，〔虽〕不可渡〔一〕，且前依水为阻，即言：“冰坚可 渡。” 士众大喜。比至，冰合可涉〔二〕既渡，公谓霸曰：“ 安吾众令渡者，卿力也。”霸曰：“此明公至德，神灵之佑，虽武王渡河白鱼之应〔三〕，无以加也。”公曰：“王霸权时以安众，是王瑞也。为善不赏，无以劝 后。”以霸为军正，赐爵关内侯。 
〔一〕　据东观记王霸传补。 
〔二〕　东观记王霸传曰：“上令霸护渡，马欲僵，各以囊盛沙布冰上，乃渡，渡未毕数车而冰陷。” 
〔三〕　类聚卷十引尚书中候曰：“ 武王发渡于孟津，中流，白鱼跃入王船。王俯取鱼，长三尺，有文王字。”此乃征应、符命之类的迷信传说。 
　　于是未知所之，有老公在道旁，曰：“信都为长安守〔一〕，去此八十里。”乃至信都。太守任光、都尉李忠闻世祖至，开门出迎。世祖见光喜，曰： “伯卿，兵少不足用，如何？”光曰：“可发奔命，攻旁县，不降者掠之。兵贪财物，可大致也。”以光为左大将军，封武成侯。忠为右大将军，封武固侯。 
〔一〕　惠栋曰：“时更始都长安，故云为长安守。” 
　　光字伯卿，南阳宛人。好黄老言，为人纯厚，乡里爱之。（知）汉兵至宛〔一〕，或见光衣服鲜明，欲杀之。解衣未已，会安城侯刘赐适至，见光容貌长者，救全之。因率与党从赐，为偏将军，与世祖共破二公兵于昆阳。后，更始拜光为信都太守。 
〔一〕　“知”字无解，当衍，故删。 
　　李忠字仲卿〔一〕，东莱人。以好礼称。王莽时，为信都都尉。〔二〕更始立，以忠郡中为所敬信〔三〕，即拜忠为都尉，兼玺书劳勉焉。王郎起，光与忠发兵固守。廷掾有持郎檄诣府者，光斩之，以令百姓。 
〔一〕　范书李忠传作“字仲都”，东观记、续汉书亦同。袁纪恐涉任光之字而误。 
〔二〕　范书从莽制，作“新博属长 ”。袁纪从汉称，自乱其例也。 
〔三〕　疑“为”字当在“郡中”之上。 
　　邳彤字伟君，信都人。王莽时，分钜鹿为和成郡，以彤为郡卒正〔一〕。公之平河北，彤举城降，复以彤为太守。是时，郡县得王郎檄，皆望风向应，唯 信都、和成二郡不降。彤闻公来失众，使五官掾张万将精骑二千诣公所。彤与公会信都，议者或言可因信都兵，自送入关。彤庭对曰：“议者之言皆非也。何者？吏 民思汉久矣，故更始之立，天下向应。当此之时，一夫大呼，无不捐城遁逃，虏伏请降。自上古已来，用兵之盛，未有如此者也。邯郸刘胡子等假此威势〔二〕，惑 乱吏民，诈以卜有王郎为成帝子，拥而立之。其众乌合，无有根本之固。明公奋二郡之兵，扬向应之威，以攻，则何城不克，以战，则何军不服！今释此而西归，非 徒亡失河北，又惊动三辅，其隳损威重，安可量也。明公审无征伐之计，则虽信都之众，难可合也。何者？明公西，则邯郸、和成民不肯捐弃亲戚，而千里送公 〔三〕，其离散逃亡，诚可必见。”以彤为后大将军。 
〔一〕　郡卒正，即太守也，莽所改。 
〔二〕　惠栋曰：“赵缪王子林，盖字胡子也。” 
〔三〕　通鉴曰：“则邯郸势成，民不肯捐父母、背成主而千里送公。”考异曰：“范书邳彤传：‘邯郸成民不肯背成主’，字皆作‘城’。袁纪作‘邯郸和 城，民不肯捐和城而千里送公’，汉春秋作 “邯郸之民不能捐父母、背成主’。按文意，‘城’皆当作‘成’。邯郸成，谓邯郸势成也。成主，谓王郎为已成之主也。”按袁纪“邯郸和成”四字，必有误 夺，或“和”系“势”之误，或“邯郸 ”下脱“势成”二字。通鉴之文，明白条畅，最近乎原意。又陈璞据考异所引袁纪之文，谓蒋本改“和成”作 “亲戚”，非也。然蒋本乃从南监本，非妄改。考异所据与黄姬水本同。陈澧校，亦据南监本改黄本“和成” 为“亲戚”。今从之。 
　　世祖使宗广守信都，李忠、邳彤征伐。 
　　耿纯率宗族二百余人，老者载棺而随之，及宾客二千人，并衣襦迎公于贯〔一〕。钜鹿人刘植亦率宾客数十人，开城门迎〔二〕。公大悦，以纯为前将 军，植为骁骑将军。耿〔纯〕（况）攻〔下〕曲阳，皆下之〔三〕。众益盛，乃渡呼沱，攻中山。所过郡县，望风影附。耿纯使从弟欣归烧宗室庐舍。公以问纯，纯 曰：“ 窃见明公单车临河北，非有府藏之畜，重赏甘饵，以聚人者也。接下以至诚，待之以恩德，是以士众旁来，思乐僵仆。今邯郸自立，北州疑惑，纯虽举宗归命，老弱 充行，犹恐宗人宾客卒有异心，无以自固，燔烧庐舍，绝其反顾之望。”公善之。 
〔一〕　范书耿纯传作“育”，李贤曰：“育，县名，故城在冀州。”通鉴胡注曰：“余考两汉志，无育县，盖‘贳’字之误。”沈钦韩曰：“前志钜鹿郡有贯县。一统志：今保定府束鹿县西南。此育字误。据通鉴，则沿讹已久。”袁纪作“贯”，亦误。贳，音世。 
〔二〕　按范书刘植传，时植据昌城以迎世祖。惠栋曰：“水经注曰：“世祖下堂阳，植率宗亲子弟据邑以奉世祖。” 
〔三〕　此句原在下文“宪还东海，攻利城”之下，实唐突不类。按范书耿况传，况无攻下曲阳事。范书耿纯传曰：“拜 纯为前将军，封耿乡侯，欣、宿、植皆偏将军，使与纯居前，降宋子，从攻下曲阳及中山。”通鉴亦曰：“拜纯为前将军。进攻下曲阳，降之。众稍合，至数万人， 复北击中山。”可知此乃耿纯迎世祖后之事。袁纪错简，故据范书、通鉴移置于此以正之。“况”系“纯”之误，又“曲阳”上脱“下”字，亦皆改补。 
　　更始将相皆山东人也，咸劝更始都洛阳。丞相长史郑兴说更始曰：“陛下起自荆楚，无施于民，举号南阳，而雄杰已诛王莽，开门而迎者，何也？苦王 氏，思高祖之旧德也。今不久抚之，臣恐百姓心动，盗贼复起。议者欲平赤眉而后入关，是不守其本而争其末也。恐国家之守转在函谷〔一〕，虽卧洛阳，得安枕 邪？”更始曰：“朕西，决矣！”乃以兴为梁州刺史〔二〕。 
〔一〕　李贤曰：“言若不早都关中，有人先入，则国家镇守，转在函谷也。” 
〔二〕　袁纪“叙”多作“梁”。 
　　二月，更始西至长安。自王莽之败，西宫燔烧，东宫、府、市里、太仓、武库皆如故。更始居于东宫，郎吏以次侍，更始媿不能视。〔一〕诸将后至者，更始劳之曰：“掠得几返？”左右大惊。 
〔一〕　乃东观记曲笔之谬种流传。 
　　李松、赵萌说更始宜立诸功臣为王，以报其功。朱鲔以为高祖之约，非刘氏不得王。更始乃先封宗室：刘祉为定陶王，刘赐为宛王，刘庆为燕王，刘歙为 元氏王，刘嘉为汉中王。后遂立王匡为比阳王，王凤为宜城王，朱鲔为胶东王，张邛为淮阳王〔一〕，王常为邓王，廖湛为殷王〔二〕，申屠建为平氏王，胡殷为随 王，李通为西平王，李轶为武阴王〔三〕，成丹为襄邑王，陈茂为阴平王〔四〕，宋佻为颖阴王〔五〕。以李松为丞相，赵萌为大司马〔六〕，隗嚣为御史大夫。 
〔一〕　张邛乃张卬之误，下同，说见上卷注。又沈家本后汉书琐言曰：“岑彭传：更始遣立威王张卬。按圣公传卬封淮阳王，而此曰立威者，殆先封立威，更封淮阳欤？” 
〔二〕　范书刘玄传作“穣王”。按两汉志无殷县，袁纪误。 
〔三〕　武阴当是舞阴之误。袁纪“ 舞”常作“武”，下同。 
〔四〕　更始将无陈茂，此乃陈牧之误。范书作“大司空陈牧为阴平王”。 
〔五〕　范书刘玄传与袁纪同。而光武帝纪作“宗佻”。袁纪上卷及通鉴亦作“宗佻”，未知孰是。 
〔六〕　范书刘玄传作“右大司马” 。时朱鲔为左大司马，刘赐为前大司马，皆出镇关东，唯萌留长安。袁纪此乃省文也。 
　　即拜张步为辅汉大将军，步弟弘为卫将军，蓝玄武将军，寿高密太守〔一〕。步乃分兵略地，尽得琅邪、泰山、城阳、东莱、高密、胶东、北海、齐郡、济南。拜董宪为临淮太守〔二〕。宪还东海，攻利城〔三〕。拜刘芳为骑都尉，使镇抚安定以西。 
〔一〕　范书张步传曰：“时梁王刘永以更始所立，贪步兵彊，承制拜步辅汉大将军、忠节侯，督青、徐二州，使征不从命者。步贪其爵号，遂受之。乃理兵于剧，以弟弘为卫将军，弘弟蓝玄武大将军，蓝弟寿高密太守。”袁纪略言之耳。 
〔二〕　范书刘永传曰：“永遣使拜宪翼汉大将军。”临淮太守非董宪，乃侯霸也，袁纪卷五及范书均同，此误。 
〔三〕　此下有“耿况攻曲阳，皆下之”句，已移于前，详见前注。 
　　更始以赵萌女为夫人，有宠，委政于萌。更始日在后宫，与妇女饮酒。诸将欲言事，更始醉不能见，请者数来，不得已，令侍中于帷中与语。诸将又识非 更始声，皆怨曰：“天下未可知，欲见不得！”而韩夫人尤嗜酒，手自滴酒，谓常侍曰：“帝方对我乐饮，间时多，正用饮时即事来为！”起，抵书按破之。议郎有 谏者言“萌放纵，县官但用赵氏家语署耳”，更始怒，拔剑斫议郎。时御史大夫隗嚣在旁，起谓左右曰：“无漏泄省中事。”萌尝以私事扶侍中下斩之，侍中呼曰： “陛下救我！”更始言：“大司马哀纵之。”萌曰：“臣不奉诏！”遂斩之。如此者数。李轶等擅命于外，所置牧守交错，州郡不知所从，彊者为右。王匡、张卬之 属横暴长安，三辅苦之。又所署官爵多群小，长安为之语曰：“灶下养，中郎将；烂羊胃，骑都尉。”〔一〕由是四方不信，豪杰离心。 
〔一〕　东观记、范书、通鉴尚有“ 烂羊头，关内侯”句，袁纪恐误脱。 
　　博士李淑谏曰〔一〕：“方今贼臣始诛，王化未行，百官有司宜得其人。陛下本因下江、平林之势，假以成业，斯亦临时之宜。事定之后，宜厘改制度， 更延英俊，以匡王国。今者公卿尚书，皆戎阵亭长凡庸之隶，而当辅佐之任。望其有益，犹缘木求鱼〔二〕，终无所获。海内望此，知汉祚未兴。臣非有憎疾以求进 也，但为陛下惜此举措。愿陛下更选英彦，以充廊庙，永隆周文济济之盛〔三〕。”更始怒，收淑系之诏狱历年，至更始之败，乃免。 
〔一〕　按范书刘玄传作“军帅将军 ”。“帅”当作“师”。 
〔二〕　李贤曰：“求之非所，不可得也。孟子对粱惠王曰：‘以若所为，求若所欲，犹缘木求鱼也。’”周寿昌曰：“注梁惠当作齐宣。”周说是。 
〔三〕　诗大雅文王曰：“济济多士，文王以宁。” 
　　初，隗嚣被征将行，方望止之曰：“更始未可保，且观百姓所归。”嚣不听，以书谢嚣曰：“足下将建伊、吕之业，任存亡之权，大事草创，雄杰未集。 以望异域之人〔一〕，疵瑕未暴于众，可且依讬，亦有所宗，望知大指，顺风不让。幸赖将军尊贤广谋，动有功，发中权，基业已定，英杰云集，思为羽翮比肩是也 〔二〕。望久以羁旅抱空，资讬宾客之上，诚自媿也。假望怀介然之节，洁去就之分，又不贰其志矣。何则？范蠡收续于姑苏〔三〕，狐犯谢罪于始入〔四〕。夫以 二子之勤，从君二十余年，蠡苞七术之机〔五〕，犯为舅氏之亲，然至际会，犹释罪削迹，请命乞身，盖亦宜也。望闻乌氏有龙池之山，微径南通，与汉相连，其旁 有奇人，聊及闲暇，广求其真。愿将军勉之而已。”嚣固留，望遂去。 
〔一〕　李贤曰：“望，平陵人，以与嚣别郡，故言异域。” 
〔二〕　李贤曰：“管子曰：桓公谓管仲曰：‘寡人之有仲父，犹飞鸿之有羽翼耳。’” 
〔三〕　史记越王勾践世家载：范蠡事越王勾践，深谋二十余年，困吴王夫差于姑苏之山，遂灭吴。蠡以为大名之下，难以久居，且勾践为人可与同患，难与 处安，为书辞勾践曰：“臣闻主忧臣劳，主辱臣死。昔者君王辱于会稽，所以不死，为此事也。今既以雪耻，臣请从会稽之诛。”乃乘舟浮海以行。 
〔四〕　僖公二十四年左传曰：“及河，子犯以璧授公子，曰：‘臣负羁绁从君巡于天下，臣之罪甚多矣，臣犹知之，而况君乎？请由此亡。’公子曰：‘所 不与舅氏同心者，有如白水！’投其璧于河。”狐偃字子犯，或作狐犯。乃重耳之舅，故亦称舅犯。又作咎犯，诸本作“狐犯”，唯蒋本作“姑犯”，迳改之。 
〔五〕　史记越王句践世家载：越王乃赐文种剑曰：“子教寡人伐吴七术，寡人用其三而败吴，其四在子，子为我从先王试之。”种遂自杀。正义引越绝书作 “九术”，即“一曰尊天事鬼，二曰重财币以遗其君；三曰贵籴粟稿以空其邦；四曰遗之好美以荧其志；五曰遗之巧臣，使起宫室高台，以尽其财，以疲其力；六曰 贵其谀臣，使之易伐；七曰彊其谏臣，使之自杀；八曰邦家富而备器利；九曰坚甲利兵以承其弊” 。 
　　嚣诣长安，更始以嚣为右将军，季父崔为白虎将军，义为左将军。既而崔、义谋叛西归，嚣惧并诛，即求见而告其谋，二人诛死。更始以嚣为忠，故以为御史大夫。 
　　方望既去隗嚣，遂说安陵人弓林曰：“更始必败，刘氏真人当受命。刘婴本当嗣孝平帝，王莽以婴为孺子，依讬周公，以夺其位，以为安定公，今在民 间，此当是也。”林等信之，于长安求得婴，将至临泾，聚党数千人，立婴为天子，望为丞相，林为大司马〔一〕。更始遣李松、苏茂等击，皆斩之。 
〔一〕　范书及通鉴均作更始三年春正月事。 
　　公之击赵国，引兵入钜鹿，降广阿。 
　　更始初立，遣使徇诸国，曰：“先降者复爵位。 ”上谷太守耿况出迎使者，上印绶，使者无还意。功曹寇恂勒兵入，请印绶。使者曰：“天王使者，功曹欲胁之邪？”恂曰：“非敢胁使君，窃伤计之不详也。今天 下初定，国信未宣，使君立节衔命，以临四方，郡国莫不延颈倾耳，望风归命。今至上谷而隳〔一〕，阻向化之心，生离叛之隙，何以复令他郡乎？且耿况在上谷， 久为吏民所亲，今易之，得贤则造次未安〔二〕，不贤则为乱。为使君计，莫若复况，以安上谷，外以宣恩信。”使者不应。恂因顾叱左右，以使者教召况。况至， 恂前取印绶带况。使者不得已，承诏授之，况遂拜受而出。恂字子翼，上谷昌平人也，家世为郡县之着姓。恂好学，为郡功曹，耿况甚重之。 
〔一〕　范书寇恂传作“今始至上谷而先堕大信”，袁纪恐脱“大信”二字。 
〔二〕　造次，仓卒也。 
　　时，王郎使上谷发兵。恂与门下掾闵业议：“邯郸拔起，不可信。王莽末时，所难伯升。今闻大司马，伯升亲弟，尊贤下士，所至见说，可归附也。”况曰： “邯郸兵彊，不能独距，如何？”对曰：“ 
今据大郡，悉举其众，控弦万骑，可以详择去就。恂请东约渔阳太守，与合为一，邯郸不足图也。”耿弇之与公相失也，间行归上谷，会适至，劝况发兵，乃遣寇恂至渔阳说太守彭宠。 
　　初，吴汉说宠曰：“渔阳、上谷突骑，天下所闻也。君何不率勉上谷共遣精锐，以诣刘公，并力击邯郸，此一时之功也。”护军盖延、狐奴令王梁亦劝 宠，宠欲从之，其官属不听。汉知宠不得自专，乃辞，去城外思所以调其众者。时道多饥民，见一诸生，汉使人召之，乃问所闻见。此生具说刘公所过为郡县所称， 言邯郸刘子舆非刘氏也。汉乃独为檄，发渔阳兵，使此生奉檄诣宠。宠官属皆疑，会恂至，宠遂发兵。以汉行长史事，与都尉严宣、护军盖延、王梁等将步骑三千 人，共攻蓟，诛王郎大将赵闳等。所过攻下城邑，诛其将帅。 
　　将及广阿，闻城中车骑甚众，汉乃勒兵问曰：“ 此何兵？”曰：“大司马公也。”时王郎亦遣大司马略地，汉复问曰：“大司马为何公也？”对曰：“刘公也。”汉闻之喜，即进兵城下。 
　　初闻二郡兵且至，或云王郎来，甚忧之。及闻外有大兵，公亲乘城勒兵传问之，汉等答曰：“上谷兵，为刘公。”诸部莫不喜跃。“ 
耿弇得所归附矣？”〔一〕耿弇拜于城下，具言发兵状。公迺悉召入，笑曰：“邯郸将帅数言我发渔阳、上谷兵，吾聊应一言‘我亦发之’，何意二郡良为吾来〔二〕！方与士大夫共此功名耳。”乃皆以为偏将军，加况、宠大将军，封列侯。 
〔一〕　此句上恐脱“公曰”二字。 
〔二〕　通鉴考异曰：“袁纪作‘良牧为吾来’，今从景丹传。”陈璞曰：“今本无牧字，是后人据范书改。”通鉴所引袁纪每每与今本异，现存明清诸本恐多有改窜。又胡三省曰：“良，首也，信也。” 
　　吴汉为人质厚少文，造次不能以辞自达，然沈勇有智略。邓禹及诸将多知之，数相荐举，乃得召见，遂见亲信，常居门下。 
　　更始遣尚书令谢躬率六将军讨王郎，不能下。王郎遣将攻信都，信都大姓马宠等开城内之，收太守宗广及武固侯李忠母、妻，而令亲属招呼忠。时宠弟从 忠为校尉，忠即时召见，责数以背恩反城，因格杀之。诸将皆惊曰：“家属在人手中，杀其弟何猛也？”忠曰：“ 若纵贼不诛，则二心也。”公闻而美之，谓忠曰：“今吾兵已成矣，将军可归救老母妻子，宜自募吏民能得家属者，赐钱千万，来从我取。”忠曰：“蒙明公大恩， 思得效命，诚不敢内顾宗亲。” 
　　郎所置信都王捕系后大将军邳彤父、弟及妻子，使为手书呼彤曰：“降者封爵，不降族灭。”彤涕泣报曰：“事君者不得顾家。彤亲属所以至今得安于信 都者，刘公之恩也。公方争国事，彤不得复念私也。”公乃使左大将军任光将兵救信都，光兵于道散降王郎，无功而还。会更始所遣将攻拔信都，败走王郎兵，忠、 彤家属悉全。公因使忠行太守事，还归信都，诛郡中反者数百人。 
　　公东击钜鹿，未下。耿纯说公曰：“守钜鹿，士众疲弊，虽屠其城，邯郸存。不如以精锐击邯郸，若王郎已诛，钜鹿不战自服矣。”公从之。 
　　夏四月，攻邯郸。王郎使杜威持节诣军。威曰： “实成帝遗体子也。”公曰：“设使成帝复生，天下亦不可得也，况诈子舆者乎！”威固请降，求万户侯。公曰：“一户不可，顾得全身耳。”威曰：“ 
邯郸虽鄙，并力城守，尚旷日月，终不君臣俱降，但欲全身也！”乃辞去。 
　　少傅李立反，开城门。五月甲辰，破邯郸，诛王郎。公得文书，谤毁公者皆烧之，曰：“令反侧子自安也。” 
　　更始遣使封公为萧王，令罢兵，将有功者诣行在所。遣幽州牧苗曾之部〔一〕。 
〔一〕　据范书耿弇传载，随苗曾之部者，尚有上谷太守韦顺，渔阳太守蔡充二人。后耿弇北发幽州突骑，至上谷，并诛之。 
　　王幸温明殿，耿弇请问曰：“吏士死伤者多，愿归上谷益兵。”王曰：“王郎已破，河北略平，国家今都长安，天下大定，复用兵何为？”弇曰：“王郎 虽破，天下兵革乃始耳。今使者来，欲罢兵，不听也〔一〕。铜马、赤眉之属数千万人，所向无前，圣公不能办也，〔二〕败必不久。”王曰：“卿勿妄言，我告斩 卿？ ”弇曰：“大王哀厚弇如父子，故敢披赤心。”王曰： “我戏卿耳，何以言之？”弇曰：“百姓患苦王莽，复思刘氏，闻汉兵起，莫不欢喜从风，如去虎口，得归慈母，倒戟横矢，不足以喻。更始未都长安时，百姓未具 责也。今都长安，即位宫室，成以为天子，而大臣专权，贵戚纵横，夫政令不出城，诸将虏掠，甚于贼盗，百姓愁怨，天下失望，是以知必败也。明公首事南阳，破 昆阳下百万众；今复定河北，以义征伐，表善惩恶，躬自克薄，发号向应，望风而至。天下至重，公可自取，无令他姓得之。”王曰：“卿得无为人道之？”弇曰： “此重事，不敢为人道。” 
〔一〕　钮永建曰：“不”下脱一“ 可”字。 
〔二〕　胡三省曰：“贤曰：办，犹成也。余据史记，项梁曰‘使公主某事不能办’，即此之意。今人谓了事为办事。” 
　　于是王谓邓禹曰：“吾欲取幽州突骑，谁可使者？”禹曰：“吴汉文能柔未附，武足断大事，可用也。 ”乃以汉为大将军，持节与耿弇发幽州十郡兵。幽州牧苗曾不肯调，汉将二十骑至无终。曾以汉无备，出迎汉，汉麾骑收曾，即诛之。遂取其军，威振北州。汉将兵 诣王所，诸将望见汉还，兵马甚盛，皆曰：“此欲自将之，何肯与人？”及汉至，上公簿〔一〕，请所付，诸将各多请之。王曰：“属者恐其不与人，今所请又何多 也？”诸将由是服焉。 
〔一〕　簿，兵簿，即军士之名册也。范书吴汉传作“上兵簿”。 
　　秋，王击铜马于清阳，破之。又击高明、董连〔一〕，大破之。众十余万悉降，皆封其渠帅。诸将未能信贼，贼示二其心。王敕降贼各勤兵，王将轻骑入其营。渠帅曰：“王推赤心置人腹中，安得不投死！〔二〕 ”由是遂安，悉以贼配诸将营。 
〔一〕　“高明”当作“高湖”。“ 湖”一作“胡”，“明”、“胡”形近而讹。又“董连 ”当作“重连”，详见卷一注。 
〔二〕　胡三省曰：“投，托也，讬以死也。” 
　　更始柱功侯李宝、益州刺史张忠徇益州，公孙述使弟将兵要之绵竹〔一〕，大破宝、忠，由是威振益州。功曹李熊说述曰：“方今四海震荡，匹夫横议。 将军割据千里，地十汤武〔二〕，奋发威德，以投天隙〔三〕，王霸之业成矣。宜改名〔号〕〔四〕，以镇百姓。 ”述以为然，乃自立为蜀王。遣将军侯丹守句水关，任满据扞关。蜀地肥饶，民彊兵实，远方多归之。邛人长贵杀王莽越嶲太守，自立为邛谷王〔五〕，称臣于术。 塞外君长皆贡述。 
〔一〕　述之弟，乃公孙恢也。 
〔二〕　李贤曰：“枚乘谏吴王曰： ‘汤武之土，不过百里。’述据地千里，故曰“十汤武 ”。 
〔三〕　列子说符篇曰：“施氏曰： ‘凡得时者昌，失时者亡。投隙抵时，应事无方，属乎智。’” 
〔四〕　据范书公孙述传补。 
〔五〕　范书西南夷传与袁纪同。而公孙述传作“越嶲任贵”。按汉书西南夷传亦作“粤嶲蛮夷任贵”，袁纪卷七同，此作长贵”，恐误。 
　　更始武阴王李轶据洛阳，尚书谢躬据邺，各十余万，王患焉，将取河内以迫之。谓邓禹曰：“卿言吾之有河内，犹高祖之有关中。关中人非萧何谁能 （之）使一方晏然〔一〕，高祖无西顾之忧者矣！吴汉之能，卿之举矣，复为吾举萧何。”禹曰：“寇恂才兼文武，有御众才，非恂莫可安河内也〔二〕。” 
〔一〕　“之”字系衍文，涉“吴汉之能”而误，故删。 
〔二〕　按通鉴考异曰：“袁纪：‘ 邓禹初见王于邺，即言欲据河内’；至此又曰‘王患焉，将取河内以迫之，谓邓禹’云云按世祖既贰更始，先得河内、魏郡，因欲守之，以比关中，非本心造谋即欲指取河内也。今依范书为定。”今按续汉书所载，与袁纪略同，恐别有所据。 
　　王至河内，太守韩歆谋将城守。〔脩〕（备）武人卫文多奇计，〔一〕冯异素知之。异言于王，使卫文说歆令降。岑彭亦劝歆，遂从之。王以歆不即降， 置之鼓下〔二〕，将斩之。彭在城内，使人召彭。初，彭赖伯升获免，因以兵属。伯升被害，更为朱鲔校尉。后为颖川太守，将之官，道不通，乃将麾下数百人，从 邑人韩歆于河内。彭见王曰：“赤眉入关，更始危殆，四方蜂起，群雄竞逐。窃闻大王开拓河北，此诚皇天佑汉，士民之福也。彭赖司徒公得全济〔三〕，今复遇大 王，诚愿出身自效，以报恩施。”王深纳之。因言歆南阳人，〔四〕可以为用。乃赦之。 
〔一〕　两汉志无备武县，地理志河内郡有脩武县，“脩”，“备”形近而讹。 
〔二〕　李贤曰：“中军将最尊，自执旗鼓。若置营，则立旗以为军门，并设鼓，戮人必于其下。” 
〔三〕　司徒公，伯升也。更始初立，以伯升为司徒。 
〔四〕　范书岑彭传作“南阳大人” ，注曰：“大人谓大家豪右。”袁纪恐脱“大”字。 
　　于是以冯异为孟津将军，寇恂为河内太守。王谓恂曰：“河内富实，带河为固，北通上党，南迫洛阳，吾将因是以济。高祖留萧何守关中，吾〔今〕（令）委卿以河内〔一〕。”恂乃伐汉园竹以为兵矢，收其租赋以给军粮，养马二千匹以供军用。 
〔一〕　据范书寇恂传改。 
　　刘隆字元伯，王之宗人〔一〕。更始初，为偏将军，预于昆阳之战。更始入关，请迎妻子，至洛阳。闻王在河北，隆单身归王，王以为骑都尉，使与冯异守洛阳。李轶闻隆归王，乃尽杀隆妻子。 
〔一〕　隆：南阳安众侯宗室也。 
　　河北既定，遣吴汉、岑彭击谢躬。〔躬〕时拒五校于隆虑〔一〕，令大将军刘庆守邺城。汉说魏郡太守陈康曰：“上智处危以求安，中智因危以为功，下 愚安危以自亡。危亡之至，在人所由，不可不察。今京都败乱，四方云扰，刘公所向辄平之，公所见也。谢尚书不量力，内与萧王违戾，外失河北之心，公所知也。 公据孤危之城，坚守自安，以待灭亡。义无所立，节无所成。不若开门内军，转祸为福，免下愚之危，收中智之功，此计之至者也。”于是陈康乃收刘庆及躬妻子， 开门内汉军。躬闻汉等至，将轻骑归，不知汉已得其城，与数百骑夜至邺。时汉在城外，彭在城中，开门内躬，胁将诣传斩之〔二〕。 
〔一〕　陈璞曰：“时上尚脱‘躬’ 字。”据以补。 
〔二〕　传，传舍，客馆也。 
　　初，更始遣躬将马武等六将军，与世祖俱定河北。及王郎平，躬与世祖复俱（共）在邯郸中，〔分〕（不）居城内〔一〕。躬所领诸将多放纵，为百姓所 苦，躬不能整；又数与王违戾，常欲袭之，以为兵彊故止。然躬勤于吏事，每至所在，理冤结，决词讼，王常称之曰：“谢尚书，真吏也。”躬由此不自疑。躬妻子 尝诫之曰：“终为刘公所制焉！” 
〔一〕　据范书吴汉传改。 
　　马武字子张，南阳湖阳人。少时避怨绿林中，起随击甄阜、二公兵，故王常观引之。邯郸既平，王登台从容谓武曰：“吾得渔阳、上谷突骑，欲令将军主 之，何如？”武让不敢当，然归心于王。武既降，置之帐下，每飨诸将，武斟酌于前，自以新属也，甚卑恭，不敢与南阳时等，王善之。 
　　冬十二月，赤眉西入关，更始定国上公王匡、襄邑王成丹、抗威王刘均据河东〔一〕，丞相李松、大司马朱鲔据弘农拒之。王度长安必危，方忧山东，关 西未有所属，乃以邓禹为前将军，中分军西入关。以韩歆为军帅〔二〕，李文、程宪〔三〕、李春为祭酒，冯愔为积弩将军，樊崇为骁骑将军，宗歆为大将军 〔四〕，邓寻为建武将军，耿欣为赤眉将军，左于为军师〔将军〕〔五〕，戎士二万，王送邓禹于野王。 
〔一〕　范书邓禹传作“抗威将军刘均”。诸书均无刘均封王之记载，袁纪恐误。 
〔二〕　“军帅”当作“军师”。 
〔三〕　范书邓禹传作“程虑”。 
〔四〕　范书邓禹传宗歆作“车骑将军”。邓禹为前将军，宗歆为偏裨，不当有大将军名号，袁纪误。 
〔五〕　将军二字据范书补。 
　　王反而猎于道，见二人者即禽。王曰：“禽何向？”二人举手西指曰：“此中多虎，臣每即禽，虎亦即臣，大王勿往也。”王曰：“ 
苟有备，虎何患！”二人曰：“何大王之谬也！昔汤即桀于鸣条，而大城于亳，其备非不深也，武王即纣而杀之。故即人者，人亦即之，虽有重备，岂能有守乎？ ”王不自得，顾谓左右曰：“此隐者也。”将用之，乃不辞而俱去。

后汉光武皇帝纪三卷第三
　　建武元年（乙酉、二五）
　　春正月，邓禹攻安邑。 
　　王匡、成丹、刘均等合兵十余万，共击禹。禹与战不利，骁骑将军樊崇临阵 死。会日暮，兵疲，韩歆及诸将见战败而敌盛，皆谏禹，欲夜去，禹不听。明且癸〔亥〕（丑），匡等以六甲穷日不出〔一〕，禹得益治兵。敕军中曰：“匡等虽 出，无妄动，令至营下乃击。 ”匡等悉至，禹鼓而并进，大破之，斩刘均、河东太守杨宝，遂定河东。禹承制拜军祭酒李文为太守，悉更置令镇抚之。 
〔一〕　钮永建曰：“邓禹传‘癸丑 ’作‘癸亥’。按六甲穷日者，谓六十甲子之尽日也。十干始甲而终癸，十二支始子而终亥，范书是，纪文写误。”据以改。又按是年正月庚午朔，无癸丑日，亦无癸亥日，袁纪置此役于三月前似系二月事。然范书光武帝纪作六月事恐当以范书为是。 
　　王击铜马于元氏〔一〕，使耿弇、吴汉将精兵在前，大破之。追至慎水北〔二〕，汉兵乘胜薄之，贼皆殊〔死〕战〔三〕，汉军大坏。王亲挥刃以御贼， 未交锋，耿弇射之，贼不得前。岸高不得上，王自投马下。值突骑王丰，丰以马授王，王抚丰肩曰：“几为贼所突。”马武在后，战甚用力，故贼不得进。军士奔散 者先保范阳，或言“ 
王已没矣”，军中恐惧，不知所为。吴汉曰：“王兄子在南阳，何忧！”有顷，王至，众乃复振。夜，贼引去，（王）退入渔阳〔四〕，破之。吴汉别追至右北平，斩首三千余级〔五〕。 
〔一〕　钮永建曰：“按铜马已于前一年破灭，余众十余万悉降，无复遗类，故关西号光武为‘铜马帝’。此云击铜马，不可解。光武纪及耿弇、吴汉、马武 等传皆云光武北击尤来、大枪、五幡于元氏，不云击铜马，疑纪文有误。”按：河北诸义军，铜马最强，他军多以铜马之命是从。时铜马虽败没，余部尚存，并与五 幡、尤来、大枪诸军合兵并进。范书吴汉传载，建武二年，汉破铜马、五幡于新安，即可为证。又水经注亦曰：“光武追铜马、五幡，破之于顺水。”可见袁纪乃按 当时习惯，以铜马统称诸义军。钮说失考。 
〔二〕　范书耿弇传亦作“慎水”，但光武纪作“顺水”。李贤曰：“郦元水经注云：‘徐水经北平县故城北，光武追铜马、五幡，破之于顺水，即徐水之别名也。’在今易州。本或作‘慎’者，误也。”李说是。“郦元”即郦道元。 
〔三〕　据范书及陈璞校记补。 
〔四〕　范书光武纪曰：“贼虽战胜，而素慑大威，客主不相知，夜遂引去。大军复进至安次，与战，破之，斩首三千余级。贼入渔阳。”则退入渔阳者非王明矣。袁纪作“王退”云云，与其上下文义亦不合。“王”系衍文，故删。 
〔五〕　范书耿弇传曰：“弇与吴汉、景丹、盖延、朱佑、邳彤、耿纯、刘植、岑彭、祭遵、坚镡、王霸、陈俊、马武十三将军追贼至潞东，及平谷，再战，斩首万三千余级，遂穷追于右北平、无终、土垠之间。”与此异。 
　　更始遣廪丘王田立、大司马朱鲔、白虎公陈侨将三十万众，助李轶守洛阳。冯异与李轶书曰：“愚闻明镜所以照形，往事所以知今也〔一〕。昔微子去殷 而入周，项伯叛楚而归汉，周勃迎代王而黜少帝，霍光尊孝宣而废昌邑。彼皆畏天知命，重祖宗而忧万民，睹存亡之符效，见废兴之必然，故能成功于一时，垂业于 万世。今长安坏乱，赤眉在郊，王侯构难，大臣分离，朝无纪纲，而四方分崩，异姓并起，此刘氏之忧也。故萧王跋涉霜雪，躬当矢石，经营河北。英俊云集，百姓 归往，豳岐见慕〔二〕，不足为喻。今马子张皆复亲幸爵位如此，谢躬达戾伏辜如彼，又明效也。季文诚能觉悟，亟断大计，论功古人，转祸为福，在此时矣。如猛 将长驱，严兵围城，虽有悔恨，亦无及已矣。”初，轶谮害伯升，欲降而不自安，冀王开纳之。乃报异书曰：“轶本与萧王首谋造汉，约结死生，邂逅中道别离。今 轶守洛阳，将军镇孟津，俱据机轴，千载一会，思成断金〔三〕。唯有深达萧王，冀得进愚策，以得佐国安人。” 异奏轶书，王报异曰：“季文多诈，人不能得其要领。今移其书告守、尉当警备者。”众以轶拥大众，据名都，欲有降意，怪上露之也。轶书既布，朱鲔得其书，使 人杀轶，雒阳大众乖离，多出降者。 
〔一〕　沈钦韩曰：“大戴礼保傅篇：‘明镜者，所以察形也；往古者，所以知今也。’” 
〔二〕　史记周本纪曰：古公□父复脩后稷、公刘之业，积德行义，国人皆戴之。薰育戎狄攻之，乃与私属遂去豳，度漆沮，逾梁山，止于岐下。豳人举国扶老携弱，尽复归古公于岐下，及他旁国闻古公仁，亦多归之。 
〔三〕　易系辞之语。 
　　萧王之北，朱鲔使苏茂将三万人，渡河袭温，鲔自将数万人攻平阴。寇恂乃发属县兵，令与恂会温。军吏皆谏曰：“洛阳兵渡河，前后不绝，宜待众兵毕 至，乃可击之。”恂曰：“温者，郡之藩蔽，如失温，郡不可得守也。”遂驰赴之。明旦，陈兵未合，而冯异适至，恂乃令士卒乘城鼓噪曰：“公兵至！”茂阵动， 因奔击，大破之。茂兵自投河死者过半，斩其副将贾彊，遂乘胜渡河，环洛阳城乃还。自是洛阳震恐，城门昼闭。初，传闻朱鲔破河内，有顷恂檄至，上大喜曰： “吾知寇子翼可任也。” 
　　三月，李松与赤眉战于蓩乡，松大败。 
　　李熊说公孙述曰：“山东饥馑，人民相食，百姓涂炭，城邑丘墟。今蜀土丰沃，稼穑尝熟，果实所生，不谷而饱。女工之业，覆衣天下。陆有器械之用， 水浮转漕之便。北据汉中，杜褒、斜之险；东守巴郡，拒扞关之口。地方数千里，战士百万。见利则出兵而略地，无利则坚守而力农。东浮汉水以窥秦地，南顺江流 以震荆、扬。所谓用天因地，成功之资也。今君王之声闻于天下，号位不定，志士狐疑，宜即大位，使远人有知。 ”述然其言。有龙出府殿中，夜有光，述以为符瑞。 
　　夏四月，公孙述自立为天子。 
　　广濮人李业〔一〕，字巨游。尝为郎，王莽居摄，谢病去，不应辟召，隐迹山谷。述素闻业名，欲以为博士，因辞病不起。述羞不致业，乃遣大鸿胪尹融 奉诏持鸩曰：“业起，则授大位；不起，则赐鸩。”融喻业曰：“今天下三分，孰非孰是，何为区区身投不测之泉！朝廷募名德，于子厚矣。宜上奉知己，下为妻子 计之，身名俱全，不亦优乎？今阻疑众心，凶祸立加，非计之得者也。”业乃叹曰：“‘ 
危邦不入，乱邦不居‘〔二〕，盖为此也。君子见危授命，何可诱以高位哉？”融见持心弥坚，复曰：“宜呼室家计之。”业曰：“丈夫内断于心久矣，何妻子之为乎？”遂仰鸩而死。 
〔一〕　黄本、南监本均作“□”，蒋本改作“濮”。按范书独行传作“广汉梓潼人”。又华阳国志公孙述刘二牧志亦曰：“广汉李业刎首死节，表其门闾。”与袁纪作“仰鸩而死”异。“汉”“汉” 形近而讹，作“汉”是。 
〔二〕　见论语泰伯篇。 
　　　　袁宏曰：夫名者，心志之标榜也〔一〕。故行着一家，一家称焉；德播一乡，一乡举焉。故博爱之谓仁，辨惑之谓智，犯难之谓勇，因实立名，未有 殊其本者也。太上，遵理以修实，理着而名流。其次，存名以为己，故立名而物怼〔二〕。最下，讬名以胜物，故名盛而害深。故君子之人，洗心行道，唯恐德之不 修，义之不高。崇善非以求名，而名彰于外；去恶非以邀誉，而誉宣于外。夫然，故名盛而人莫之害，誉高而世莫之争。 
〔一〕　标榜，相表扬也。同标榜、标搒。 
〔二〕　怼，怨也，音坠。 
　　　　末世陵迟，大路巇险。虽持诫行己，不求闻达，而谗胜道消，民怨其上。惧令名之格物〔一〕，或伐贤以示威；假仁义以济欲，或礼贤以自重。于是有颠沛而不得其死，屈辱而不获其所，此又贤人君子所宜深识远鉴，退藏于密者也〔二〕。 
〔一〕　礼记大学：“致知在格物。郑注：“格，来也。物，犹事也。其知于善深则来善物，其知于恶深则来恶物，言事缘人所好来也。” 
〔二〕　密，深也。退藏于密，见易系辞。 
　　　　易曰“无咎无誉”〔一〕，衰世之道也。若夫洁己而不污其操，守善而不迁其业，存亡若一，灭身不悔者，此亦贞操之士也。呜呼！天道之行，万物与圣贤并通。及其衰也，君子不得其死，哀哉！ 
〔一〕　见易坤卦。 
　　更始诸将惧赤眉至，申屠建等、御史大夫隗嚣共劝更始让帝位，〔一〕更始不应。建等谋劫更始，未行其计，侍中刘能卿知其谋，告之。更始召申屠建斩 之。张邛、廖湛、胡殷于是自为王〔二〕，勒兵烧宫门，隗嚣将宾客奔天水。更始与三王战宫中，不胜，将妻子、车骑百余人东至新丰，从大司马赵萌。萌以为王 匡、陈收〔三〕、成丹皆与三王有谋，可收斩之。更始乃召陈收、成丹即斩之。王匡不应召，因并将收、丹兵归长安，从三王于太子宫。赵萌、李松亦将其众从更始 于太仓中。 
〔一〕　范书刘玄传曰：“卬与诸将议曰：‘赤眉近在郑、华阴间，旦暮且至。今独有长安，见灭不久，不如勒兵掠城中以自富，转攻所在，东归南阳，收宛 王等兵。事若不集，复入湖池中为盗耳。’ 申屠建、廖湛等皆以为然，共入说更始。”按此无劝玄让帝位事。而隗嚣传曰：“流闻光武即位河北，嚣即说更始归政于光武叔父国三老良，更始不听。诸将欲劫更 始东归，嚣亦与通谋。”据此则劝更始让帝位者唯嚣而已。 
〔二〕　范书刘玄传曰：“更始讬病不出，召张卬等。卬等皆入，将悉诛之，唯隗嚣不至。更始狐疑，使卬等四人且待于外庐。卬与湛、殷疑有变，遂突出，独申屠建在，更始斩之。卬与湛、殷遂勒兵掠东西市。昏时，烧门入，战于宫中，更始大败。” 
〔三〕　陈收与上卷作“陈茂”同误，皆当依卷一作“陈牧”。收、牧形近易讹，今明其误而存其异文。 
　　五月，萧王自渔阳过范阳，命收葬士卒死者。至中山，群臣上尊号曰：“大王初征昆阳则王莽败亡，后伏邯郸则北州平定，此岂人力哉！三分天下而有其 二，跨州据土，带甲百万。武功论之，无所与争；文德论之，无所与让。宜正号位，为社稷计。”王不听。诸将固请，王曰：“寇贼未平，四面受敌，如遽欲正位号 乎？诸将出〔一〕。”耿纯进曰：“天下士大夫捐亲戚，弃土壤，从大王于矢石之间者，其计固望攀龙鳞，附凤翼，以成其志耳〔二〕。今功业已定，天时人事已可 知矣。而大王留时逆众，不正位号，纯恐士大夫望绝计穷，则有去归之思，无从大王也。”王感其言，使冯异问以群臣之议〔三〕。异至曰：“三王背叛，更始败 亡，天下无主，宗庙之忧，在于大王。宜从众议，上以安社稷，下以济百姓。”〔四〕王曰：“我昨梦乘赤龙上天，觉悟，心中悸动，此何祥也？”异再拜贺曰： “此天帝命发于精神。心中悸动，大王重慎之至也。”会诸生彊华自长安奉赤伏符诣鄗，群臣复请曰：“受命之符，人应为大，今万里合信，周之白鱼，焉足〔比〕 （此）乎〔五〕？符瑞昭澈，宜答天神，以光上帝。” 
〔一〕　范书光武帝纪“出”上有“ 且”字，袁纪恐脱。 
〔二〕　按范书“固望”下有“其” 字。杨树达曰：“土壤，谓乡里。前书孙宝传云：‘我与稚季幸同土壤。’谓同乡里也。古人单言土。论语云：‘小人怀土。’易云：‘安土敦乎仁，故能爱。’是也。汉人乃云‘土壤’。‘固望其’，‘其’字疑衍。 ”今按袁纪正无“ 
其”字，是。 
〔三〕　范书冯异传曰：“乃召异诣鄗，问四方动静。”据此则“使”下脱“召”字。“下召”“使脱”字。 
〔四〕　通鉴考异曰：“光武本纪，冯异破苏茂，诸将上尊号，光武还至蓟，皆在四月前。而冯异传，异与李轶书云：‘长安坏乱，赤眉临郊，王侯构难，大 臣乖离，纲纪已绝。’又劝光武称尊号，亦曰：‘三王反叛，更始败亡。’按是年六月己未，光武即位，是月甲子，邓禹破王匡等于安邑，王匡、张卬等还奔长安， 乃谋以立秋貙瞜时，共劫更始。然则三王反叛，应在光武即位之后，夏秋之交，冯异安得于四月之前已言之也！或者史家润色其言，致此差互耳！”按袁纪据冯异之 言，将更始诸将谋劫更始东归事置于前，似不妥，然恐别有所据，亦未可知。 
〔五〕　据黄本及范书改。 
　　六月己未，即皇帝位于鄗。改年为建武元年，大赦天下，改鄗为高邑。 
　　　　袁宏曰：夫天生蒸民而树之君，所以司牧群黎而为谋主。故权其所重而明之，则帝王之略也。因其所弘而申之，则风化之本也。夫以天下之大，群生之众，举一贤而加于民上，岂以资其私宠，养其厚大！将开物成务，正其性命，经纶会通，济其所欲。故立君之道，有仁有义。 
　　　　夫崇长推仁，自然之理也。好治恶乱，万物之心也。推仁则道足者宜君，恶乱则兼济者必王。故上古之世，民心纯朴，唯贤是授，揖让而治，此盖本乎天理，君以德建者也。 
　　　　夫爱敬忠信，出乎情性者也。故因其爱敬，则亲疏尊卑之义彰焉；因其忠信，而存本怀旧之节着焉。有尊有亲，则名器崇矣；有本有旧，则风教固矣。是以中古之世，继体相承，服膺名教，而仁心不二。此又因于物性，君以义立者也。 
　　　　然则立君之道，唯德与义，一民之心，莫大于斯。先王所以维持天下，同民之极，陈之千载，不易之道。 
　　　　昔周秦之末，四海鼎沸，义心绝于姬氏，干戈加于嬴族，天下无君，六合无主，将求一时之杰，以成拨乱之功，必推百姓所与，以执万乘之柄。虽名如义帝，彊若西楚，焉得拟议斯事乎？由是观之，则高祖之有天下，以德而建矣。 
　　　　逮于成、哀之间，国嗣三绝〔一〕，王莽乘权，窃有神器。然继体之政，未为失民，刘氏德泽，实系物心。故立其寝庙，百姓睹而怀旧〔二〕；正其 衣冠，父老见而垂泣〔三〕。其感德存念如此之深也。如彼王郎、卢芳，臧获之俦耳〔四〕，一假名号，百姓为之云集，而况刘氏之胄乎？ 
〔一〕　李贤曰：“成、哀、平俱无子，是三绝也。”按“国嗣三绝”，一般如李贤所言。然袁纪作“成哀之间”，似不当置平帝于其间。据汉书外戚传，成帝时，班倢妤有男，数月失之。又许美人及故中宫史曹宫皆产子，为赵昭仪所害，故“国嗣三绝” ，当以此应之。 
〔二〕　指隗嚣初起，纳方望之策，立汉高庙，以见信于众。详见卷一。 
〔三〕　指刘秀任司隶校尉，前往洛阳整修宫室，以迎更始。时其官属衣冠皆如旧仪，父老旧吏见之，莫不垂涕悲喜曰：“何幸今日又见汉官威仪！”事见卷一。 
〔四〕　臧获，奴婢等下等劳动者之蔑称。荀子王霸曰：“如是，虽臧获不肯与天子易业。 ”注曰：“臧获，奴婢也。方言曰：‘荆淮海岱之间，骂奴曰臧，骂婢曰获。燕齐亡奴谓之臧，亡婢谓之获。 ’”按王郎、卢芳，一为卜相工，一为安定边民，皆下等人，故宏以臧获况之。 
　　　　于斯时也，君以义立。然则更始之起，乘义而动，号令禀乎一人，爵命班乎天下。及定咸阳而临四海，清旧宫而飨宗庙，成为君矣。世祖经略，受节而出，奉辞征伐，臣道足矣。然则三王作乱，勤王之师不至；长安犹存，建武之号已立，虽南面而有天下，以为道未尽也。 
　　初，赤眉二道入关，至弘农，复大合，分其众万人为一营。军中尝有齐巫祠城阳景王〔一〕，巫言：“ 景王大怒！当为县官则可，何故为盗贼？”有〔笑〕（灾）巫言辄病〔二〕。方望弟阳怨更始杀其兄，乃说樊崇等曰：“更始荒乱，政令不行。将军拥百万之众，西 向帝城，而无称号，且为群贼，不可以久。不知挟宗室，以行诛伐，不敢不服！”崇等然之，又迫于巫言，乃求景王后，得七十余人，唯盆子最亲。 
〔一〕　范书刘盆子传李贤注：“以其定诸吕，安社稷，故郡国多为王立祠焉。盆子承其后，故军中祠之。”惠栋曰：“沈 约云：汉时城阳国人以刘章有功于汉，为之立祠，青州诸郡转相放效，济南尤盛。”杨树达曰：“此因尊崇景王而求立其孙，非因盆子为景王之后而祠景王也。注说 殊误。光武十王琅邪孝王京传：‘国中有城阳景王祠。’ 耿弇传注引伏琛齐地记云：‘临淄小城内有汉景王祠。 ’风俗通义卷九城阳景王祠条下云：‘有琅邪青州大郡及渤海都邑乡亭聚落皆为立祠，虽陈蕃曹操一切禁绝，陈曹之后，稍复如故。’知汉时民间祀景王极盛矣。” 杨、惠二说是。 
〔二〕　灾、笑形近易讹：据范书刘盆子传改。 
　　是月，赤眉立盆子为天子。盆子年十五，被发徒跣，见众人拜，恐怖欲啼。崇等自相署置。崇本先起，有勇力方略，自徐宣等皆宗之，然不能书。徐宣故狱吏，通易经。于是推宣为丞相，崇为御史大夫。 
　　盆子者，故式侯萌子。王莽时废为家人。〔赤眉〕（更始）过式〔一〕，略盆子与二兄恭、茂俱在军中。〔崇等〕（更始）之诣洛阳〔二〕，恭随见南 宫。恭前顿首曰：“故式侯世子，大汉复兴，圣主在堂，不胜欢喜，愿上寿。”有诏引上殿，称寿曰：“九族既睦，平章百姓。”更始悦之，即封为式侯。恭通尚 书，以明经数幸言事，擢为侍中，从更始入关。茂与盆子留赤眉中，尝为刘侠卿牧牛〔三〕。盆子即立，犹朝夕拜侠卿，侠卿为之跪。后祠景王于郭北，使盆子乘鲜 车大马。草中牧儿皆随车观曰：“盆子在是中。”至祠所，盆子拜，崇等皆为之拜。祠罢，复归侠卿所，时欲出从牧儿戏；侠卿怒止，崇等亦不复候视也。 
〔一〕　按汉书地理志，式属泰山郡，非更始军活动地区，更始岂能至式掠盆子及二兄于军中？范书刘盆子传作“赤眉过式”，甚是，据以改。下文“茂与盆子留赤眉中”亦为明证。 
〔二〕　范书刘盆子传曰：“恭少习尚书，略通大义。及随崇等降更始，即封为式侯。”则 “更始”乃“崇等”之误，故据以改，文义始通。 
〔三〕　太平御览卷八一四引袁山松书，“侠卿”作“仲卿”。他书均与袁纪同。 
　　秋七月辛未，前将军邓禹为大司徒，封酂侯〔一〕。野王令王梁为大司空，封武彊侯。初，赤伏符曰： “王良主卫作玄武。”〔二〕上以野王卫徙也，玄武水神也，大司空水土之官也，乃以梁为大司空。又以谶言，以平狄将军孙臧行大司马事〔三〕。众大不悦，佥 曰：“吴汉、景丹应为大司马。”上曰：“景将军旧将，是其人也。然吴将军有建策之谋，又诛苗曾，收谢躬，其功大。”于是以吴汉为大司马，封武阳侯〔四〕， 景丹为骠骑大将军。 
〔一〕　杨树达曰：“高祖封萧何为酂侯，初食邑八千户，后益二千户，合为万户。光武此封，以萧何拟禹也。 
〔二〕　谶文“王良”，类聚卷四七引续汉书、初学记卷一一引华峤书、范书、通鉴均作“ 王梁”。唯汪文台七家后汉书所辑华峤书与袁纪同。按谶文或本作“良”，后以梁应谶出任司空，而诸书改之，袁纪当仍其旧文也。 
〔三〕　东观记曰：“谶曰：‘孙咸征狄’。今以平狄将军孙咸行大司马事。咸以武名官，以应图谶。”他书均作“孙咸”袁纪作“孙臧”，恐误。 
〔四〕　范书吴汉传作“舞阳侯”。两汉志，武阳在犍为郡，为公孙述辖地，光武不可得而封也。袁纪误。 
　　　　袁宏曰：夫天地之性，非一物也；致物之方，非一道也。是以圣人仰观俯察，而备其法象，所以开物成务，以通天下之志。故有神道焉，有人道焉。 微显阐幽〔一〕，远而必着，聪明正直，遂知来物，神之所为也。智以周变，仁以博施，理财正辞，禁民为非，人之所为也。故将有疑事，或言乎远，必神而明之， 以一物心。此应变适会，用之神道者也。辩物设位，官方授能，三五以尽其性，黜陟以昭其功〔二〕。此经纶治体，用之人道者也。故求之神物，则着策存焉；取之 人事，则考试陈焉。是〔故〕善为治者〔三〕，必体物宜，参而用之，所以作而无过，各得其方矣。 
〔一〕　“微显”似当作“显微”。 
〔二〕　“黜”原误作“默”，迳改。 
〔三〕　“故”字据南监本补。 
　　　　若夫谶记不经之言，奇怪妄异之事，非圣人之道。世祖中兴，王道草昧，格天之功，实赖台辅。不徇选贤，而信谶记之言，拔王梁于司空，委孙臧于 上将，失其方矣。苟失其方，则任非其人，所以众心不悦，民有疑听，岂不宜乎？梁实负罪不暇，臧亦无所闻焉。易曰：“鼎折足，覆公餗。”〔一〕此之谓也。 
〔一〕　见易鼎卦。 
　　上玺书劳邓禹曰：“将军与朕谋谟帷幄，决胜千里。孔子曰：‘ 
自吾有回，门人益亲。’〔一〕平定山西，功效尤着，尔作司空，敬敷五 教。”禹遂渡汾阴〔二〕，入夏阳。更始中郎将公乘歙将十万众拒禹于衙，禹击破之。时赤眉入关，三辅扰乱，民无所归。闻禹至衙，军兵整齐，百姓喜悦，相随迎 禹，降者日以千数，号百万众。禹时年二十四，所止住仪节，白首耆老及诸将在军下，莫不饱满，名震关西。 
〔一〕　语见史记仲尼弟子传。 
〔二〕　自汾阴渡黄河也。范书作“ 汾阴河”，误。 
　　八月壬子，初祠社稷于怀。 
　　是时上新即位，军食不足，寇恂转运不绝，百官赖焉，以为奉上。上数玺书劳恂，茂陵人董崇说恂曰： “上新即位，四方未定。而以此时据大郡，内得人民，外破苏茂，威震远近，此谗人所因怨祸之时也。昔萧何守关中，悟鲍生之言而高祖悦〔一〕。今君所将，皆宗 族兄弟也，无乃以前人为镜戒哉？宜从功遂身退之计。 ”恂然其言，称病不亲事，自请从上征。上曰：“河内未可离也。”固请，不听。恂乃遣兄子寇张、姊子谷崇愿为前锋。上悦，以为偏将军。 
〔一〕　史记萧相国世家曰：“汉三年，汉王与项羽相距京索之间，上数使使劳苦丞相。鲍生谓丞相曰：‘王暴衣露盖， 数使使劳苦君者，有疑君心也。为君计，莫若遗子孙昆弟能胜兵者悉诣军所，上必益信君。’于是何从其计，汉王大悦。” 
　　廪丘王田立降。赵萌、李松攻三王，三王败走，更始徙居长信宫。三王降赤眉，别兵出战。李松拒之，赤眉生得松。时松弟泛为城门校尉，赤眉使人诱泛曰： “开城，活汝兄。”泛遂开城门。 
　　九月，赤眉入长安，更始出渭滨。式侯恭以盆子之立，自系有司。赤眉入，吏民奔，式侯从狱中出，三械。见定陶王刘祉，解其械言：“帝在渭滨。”遂 相随见更始于舟中。弘农太守公乘歙谓京兆尹解恽曰：“送帝入弘农，我自保之。”恽曰：“长安已破，吏民不可信。”右辅都尉严本恐失更始，为赤眉所诛，即 曰：“ 高陵有精兵，可往。”时虎牙将军刘顺、定陶王刘祉、尚书任延君、侍中刘恭步将更始至高陵。严本将军兵城守，外如宿卫，内实围之。 
　　上闻更始失城守，未知所在，诏：“封更始为淮阳王，敢有害及妻子者，罪大逆；其送诣吏者封列侯。 ” 
　　赤眉〔下书曰〕〔一〕：“更始降者，以为长沙王。过二十日者，不受。”更始知严本所守，恐其（自）〔日〕尽〔二〕，即遣刘恭请降。赤眉遣大司徒 谢禄受之。〔坐〕更始于庭下〔三〕，议杀之。式侯与谢禄共请，不听，逐更始去。式侯举刃欲自刎，崇等共止之，乃舍更始，封为畏威侯。式侯复守崇求本约 〔四〕，竟封更始为长沙王。常依谢禄，式侯拥护之，颇得与故人宾客相见。故人有欲盗更始去者，事发，皆系狱。于是禄闭更始，自是式侯不得见也。 
〔一〕　据陈澧校及范书补。 
〔二〕　据四部丛刊本改。 
〔三〕　据果亲王校及陈澧校补。 
〔四〕　原作“守崇本求约”。陈璞曰：“‘求’疑当在‘守’字上。”按守即作求解，不当相叠，实“求本”误倒耳，今正之。 
　　赤眉诸将日会争功，各言所欲封，拔剑斫柱。稍得王莽时中黄门数十人，皆晓故事，颇得差整，数日辄复乱。初，三辅畏赤眉兵彊，又见更始降，诸县营 长皆遣使奉献〔一〕，络绎道路；赤眉兵辄遮杀，取其物，吏民由是皆城守。上书封拜者不关盆子〔二〕，盆子日夜号泣，诣黄门中共卧起，登诸台榭，诸黄门皆哀 怜之。 
〔一〕　胡三省曰：“时三辅豪杰处处屯聚，各有营长。” 
〔二〕　关，报也。不关盆子，即封拜诸事皆不报盆子而自行之。 
　　式侯知赤眉必败，自恐兄弟俱死，即劝盆子归玺绶，教习为辞让语。后崇等大会，式侯先于众中跪言： “诸君共立恭弟为君，德诚深厚。立且一年，散乱益甚，诚不足以相成，恐死而无益。愿得兄弟退为庶人，宜更求贤圣。今有君而更求，恐贤人不出，不知空其位而 博选贤圣，唯诸君省察！”崇等谢曰：“皆某等罪也。 ”盆子因下床解玺绶，叩头曰：“今设为县官，而为盗贼如故。流闻四方，莫不怨恨，不复信向。此皆非其人之所致也。愿乞骸骨以避贤，兄弟备行伍。必欲杀盆子 以塞事者，无所离死，诚冀诸君相哀之耳！”因涕泣歔欷。崇等及郎吏数百人，无不感恸，崇等下座顿首曰： “无状，负陛下，请自今已后相检敕，不敢放纵。”因共扶盆子，带以玺绶〔一〕。盆子号泣不得自在。崇等既罢，各闭门，不出卤掠。三辅闻之翕然，百姓争入长 安中，市里且满。后二十余日，赤眉贪其财物，因大放兵虏掠，因纵火烧宫室。 
〔一〕　原作“授”，据黄本改。 
　　三王谢禄曰：“三辅营家多欲得更始者，一朝失之，必合兵攻赤眉，不如杀之也。”于是谢禄使兵杀更始。式侯夜往葬之。 
　　诸将劝邓禹取长安，禹曰：“玺书每至辄曰：‘ 无与穷赤眉争锋。’〔一〕今吾众虽多，能战者少，前无可仰之积，后无转运之饶。赤眉新拔长安，财富日盛〔二〕锋锐不可当也。盗贼群居，无终日计，财货虽 多，变故万端，非能坚守长安也。上郡、北地饶谷多畜，吾且休兵北道，就粮养士，观其弊，乃可图也。”于是引军北行，所至郡县皆降。顷之，积弩将军冯愔与车 骑将军宗歆在〔栒〕（愔）邑，〔三〕争权，愔杀歆，与禹相攻〔四〕上闻之，遣尚书宗广持节喻降冯愔〔五〕，及更始诸将王匡、胡殷、（成丹）等。广至安邑， 尽诛之〔六〕。 
〔一〕　通鉴考异曰：“按世祖赐禹书，责其不攻长安，不容有此语。二年，十一月，诏征禹还，乃曰‘无与穷寇争锋’。袁纪误也。” 
〔二〕　“富”原作“赋”，他本与范书俱作“富”，蒋本妄改，今正之。 
〔三〕　栒邑，袁纪涉冯愔之愔而误作“愔邑”今据陈澧校及范书改。 
〔四〕　东观记曰：“冯愔反，禹征之，为愔所败。” 
〔五〕　宋广，范书及通鉴均作“宗广”。 
〔六〕　范书邓禹传曰：“乃遣尚书宗广持节降之。后月余，防果执愔，将其众归罪。更始诸将王匡、胡殷、成丹等皆诣广降，与共东归。至安邑，道欲亡， 广悉斩之。愔至洛阳，赦不诛。”据此则所诛者乃更始诸将，不及愔也。二书所记，未知孰是。又沈家本曰：“按圣公传，更始复疑王匡、陈牧、成丹与张卬等同 谋，乃并召入，牧、丹先至，即斩之。是尔时已无成丹，‘成丹’二字衍。”今按袁纪上文亦曰“更始乃召陈牧、成丹即斩之”。则此成丹亦当是衍文，故删。 
　　隗嚣之奔天水，复聚其众，自称西州大将军〔一〕。长安既坏，士人多奔陇西，嚣虚己接之。以谷恭、范逡为师友〔二〕，赵秉、郑兴为祭酒，申屠刚、杜林为治书〔三〕，王遵、周宗、杨广、王元为将帅。 
〔一〕　范书隗嚣传曰：“自称西州上将军。”又曰：“建武二年，冯愔引兵叛禹，西向天水，嚣逆击，破之于高平，尽获辎 重。于是禹承制遣使持节命嚣为西州上将军，得专制叙州、朔方事。”与袁纪异。 
〔二〕　范书隗嚣传曰：“以前王莽平河大尹长安谷恭为掌野大夫，平陵范逡为师友。” 
〔三〕　李贤曰：“治书，即治书侍御史。” 
　　于是窦融始据河西。融字周公，右扶风平陵人也。融家贫，少时为骠骑将军王舜令史〔一〕，泛爱好交游。女弟为大司空王邑小妇。出入贵戚，结交豪 杰，以任侠为名；然事母兄，养弱弟，内行修整。汉兵起，融从王邑败昆阳。汉兵得新丰，邑荐融可任用，莽拜融为波水将军，赐金千斤，引兵新丰。会三辅内溃， 融降大司马赵萌。萌以融为校尉，绝重之；荐融于更始，拜为钜鹿太守。融见更始立，东方扰攘。融祖父为张掖太守，从祖父为护羌校尉，从弟又尝为武威太守，累 世在河西〔二〕，知其土俗，融心乐之，独谓兄弟曰：“天下安危未可知，河西人民殷实，带河为固，张掖属国精兵万骑，欲求为之，且以避世，一旦有缓急，杜绝 河津，足以自守，此真遗种处也。”〔三〕兄弟皆劝之，融乃辞让钜鹿，求张掖属国都尉。萌为言，竟得之。融大喜，遂将家属而西，抚养吏民，结雄杰〔四〕，怀 集羌胡，河西翕然而治。 
〔一〕　范书窦融传曰：“王莽居摄中，为强弩将军司马。”注曰：“强弩将军即莽明义侯王俊。”惠栋曰：“俊当作骏。”又按汉书王莽传，王舜曾任车骑将军，非骠骑将军，袁纪恐误。 
〔二〕　按范书融传，“融祖父”作 “融高祖父”。沈钦韩曰：“王莽传有护羌校尉窦况。 ”今按新唐书宰相世系表曰：融祖 父猛为安定太守，从曾祖父寿为护羌校尉，从弟林后汉武威太守、太中大夫，避难徙居武威。”而窦林传又曰： “融从兄子林为护羌校尉。”与表异。诸书记述淆乱，未知孰是，录以存疑。 
〔三〕　李贤曰：“遗，留也，可以保全，不畏绝灭。” 
〔四〕　蒋国祚字句异同考曰：“一本结纳雄杰，有一纳字。”按诸本均无“纳”字，蒋言 “一本”不详为何本。范书作“抚结雄杰”。此句必有脱字，俟考。 
　　是时酒泉太守梁统、金城太守库钧、张掖都尉史苞、酒泉都尉竺曾、敦煌都尉辛彤皆州郡英俊，与融有旧。更始欲败，融与统等议，皆以为“天下扰乱， 未知所统。河西斗绝在羌、胡中〔一〕，不同心并力，则不能自守；权均力齐，又不相率，当推一人为将军，共全五郡，观世变动。”皆曰：“善。”以梁统为太 守，先共推之。统固辞曰：“昔陈婴不受王者，以有老母。今统内亲老，又德能鲜薄，不足以当督师也。”窦融典兵马，又家世为河西二千石，吏民所向，即共推融 行河西五郡大将军事。统字仲宁，安定乌氏人。少治春秋，好法律。更始时为中郎将，安集叙州，因为酒泉太守〔二〕。 
〔一〕　冯班曰：“斗与陡通。” 
〔二〕　黄本、四部丛刊本“统字仲宁”以下接于“不足以当督师也”句后。蒋国祚曰：“ 一本‘不足以当督师也’下接云‘窦融典兵马’云云，文气乃顺，今从之。”按蒋曰“一本”，乃南监本也。 
　　是时武威太守马期、张掖太守任仲二人孤立无党，融等议定，移书告喻之，即时解印绶避位。于是梁统为武威太守，史苞为张掖太守，竺曾为酒泉太守， 辛彤为敦煌太守。融居属国，领都尉如故，置从事监察，而太守各治其郡。尊贤养士，务欲得吏民心，修骑射，明烽燧，羌胡犯塞，融躬自击之，诸郡相应，莫不富 殖〔一〕。 
〔一〕　莫不富殖置此，文殊不类。范书窦融传作‘皆如符要’。袁纪恐误。 
　　初，更始遣将军鲍永抚河东，北及并州。永好文德，虽为将帅，常儒服从事〔一〕素重杜陵人冯衍，以为谋主，同心戮力，以奉更始。上使谏议大夫储伯 持节征永〔二〕，时或传更始犹存，永夺伯节，执而梏之。遣使至长安，知更始审被害，乃哭泣尽哀，罢兵，与衍幅巾诣上〔三〕。上问永众所在，永离席曰：“臣 事更始，不能令全，岂可以众获贵，故悉罢之。”上不悦。 
〔一〕　东观记曰：“永性好文德，虽行将军，常衣皂襜褕，路称尚书兵马。” 
〔二〕　储伯，范书鲍永传作“储大伯”，东观记亦同，袁纪恐脱“ 
大”字。 
〔三〕　东观记曰：“永与冯钦共罢兵，幅巾而居，后归上。”又李贤曰：“幅巾，谓不着冠，但幅巾束首也。”钦即衍也。 
　　时鲁郡多盗贼，以永为鲁郡太守。降者数千人，唯彭丰，虞休各将千人〔一〕，称“将军”，不肯降。永数以恩礼晓喻之，犹不移。孔子阙里荆棘自除， 从讲堂至里门外。永异之〔二〕，召府丞、鲁令告曰：“方今世道艰难，而阙里无故荆棘自除，意者，岂非夫子欲令太守行飨礼，而诛奸恶邪？”乃求民好学者，修 学校之礼，召丰等观礼。丰等持牛酒，因谋欲害永。永觉之，手刃杀丰等，擒破党与，封关内侯。 
〔一〕　陈璞曰：“范书尚有皮常。 ” 
〔二〕　惠栋曰：“连丛子云：鲍府君谓孔子建曰：‘为之奈何？’对曰：‘庠序之仪，废来久矣，今诚修之，民必观焉。且宪、丰为盗，或聚或散，非有坚 固部曲也。若行飨射之礼，内为禽之之备，外示以简易，宪等无何，依众观化，可因而縳也。’府君从之，用格宪等。”按范书，彭丰等皆董宪偏裨，永所诛非宪， 连丛子曰“格宪”，误。 
　　于是冯衍未得官。永谓之曰：“昔高祖赏季布之罪，诛丁公之功〔一〕。今遭明主，亦何爱哉！”衍曰：“人有挑其邻之妻者，挑其长者，长者骂之，挑 其少者，少者报之。俄而其夫死，而娶其长者。或谓之曰： ‘非骂汝邪？’曰：‘在人之所即欲〔其报〕（骂）我，〔二〕在我之所即欲其骂人。’夫天地难知〔三〕，人道易守，守道之臣，何患死乎？”顷之，衍为曲阳 令，诛剧贼郭胜等，降五千余人。论功当封，以谗不行。 
〔一〕　按史记季布传，布“项籍使将兵，数窘汉王”。高祖即位，赦布，以为郎中，以示立国不报私怨，广纳忠贤之才也。又曰：“布母弟丁公，为项羽 将，逐窘高祖彭城西。短兵接，汉王急，顾谓丁公曰：‘两贤岂相厄哉！’丁公引兵而还。及项王灭，丁公谒见高祖，以丁公徇军中，曰：‘丁公为项王臣不忠，使 项王失天下者也。’遂斩之，曰：‘使后为人臣，无做丁公也。’。 
〔二〕　范书冯衍传作“在人欲其报我”。袁纪文义不畅，作“欲骂我”，误，故正之。 
〔三〕　陈澧曰，“地”是“命”之误。 
　　甲申，以故密令卓茂为太傅，封褒德侯〔一〕。茂字子康〔二〕，南阳人。温而宽雅，恭而有礼，其行己处物，在于可否之间，不求备于人，乡党老少， 虽行不逮，茂皆受而容之。常有认茂马者，茂问：“亡马几时？”曰：“有日月矣。”茂解马与之，曰：“若非公马，幸即归我。”后马主得马，诣门谢之。 
〔一〕　按范书卓茂传与袁纪同。李贤曰：“东观记、续汉书皆作‘ 
宣德侯’。”杨树达曰：“北堂书钞设官部、艺文类聚职官部、太平御览职官部引汉官仪亦均作‘宣德侯’。”文选李善注作“字子容”。 
　　茂以德行举为侍郎〔一〕，给事黄门，迁为密令。其治视民如子，举善而教，口无恶言。民常有言亭长受米肉者，茂问之曰：“亭长从汝求之乎？汝有事 嘱之受取乎〔二〕？将平居以恩意遗之乎？”民曰：“往遗之而受。”茂曰：“遗之而受，何故言邪？”民曰：“ 闻君贤明，使民不畏吏，吏不敢取，民不敢与。”茂曰：“汝为敝民矣！凡人所以贵于禽兽者，以其仁爱相敬也。邻伍长老，岁时致礼，人道如此，乃能劝爱。即不 如是，侧目相视，怨憎忿怒所由生也。吏固不当乘威力彊请求耳。诚能禁备盗贼，制御彊暴，使不相侵，民有事争讼，为正曲直，此大功也。岁时修礼敬，往相见 之，不亦善乎？”民曰：“苟如是，律何故禁之？”茂曰：“律设大法，礼顺人情。今我以礼教汝，汝必无所怨；以律治汝，汝无所措手足。一门之内，小者可论， 大者可杀也。且归念之！”民曰：“诚如君言也。”茂教民制法，皆此类也。 
〔一〕　范书卓茂传作“以儒术举为侍郎”。 
〔二〕　王先谦曰：“嘱，俗字。东观记作属。” 
　　初，茂到官，吏民皆笑之，邻县及府官以为下治。河南太守为置守令，茂治自若〔一〕。数年，教化大行，路不拾遗。天下尝蝗，河南二十县皆伤蝗，独 不入密境。是时，王莽为安汉公，置大司农六部丞，劝课农桑〔二〕。茂迁京部丞，吏民老小皆啼泣道路。王莽居摄，茂以病免，常为郡门下掾，不肯为职吏。更始 立，以茂为侍中〔三〕，从至长安，知更始败乱，以老乞骸，至是年七十余矣。 
〔一〕　东观记曰：“茂为密令。河南郡为置守令，与茂并居。久之，吏人不归往守令。” 
〔二〕　东观记、范书与袁纪同。而汉书平帝纪曰：“大司农部丞十三人，人部一州，劝农桑。”通鉴从汉书。愚意以为元始元年平帝诏未完全施行，后实设六部丞而已，故东观诸书皆作“六部丞”。 
〔三〕　按续汉百官志曰：“侍中，比二千石。本注曰：无员。本有仆射一人，中兴转为祭酒，或置或否。”又王先谦集解引李祖楙曰：“卓茂传：更始立， 以茂为侍中祭酒。建武十七年，拜承宫侍中祭酒。是侍中祭酒，更始之官号，中兴仍其旧制，而置此官也。又见儒林传，附见蔡邕传。”袁纪恐脱“祭酒 ”二字。 
　　　　袁宏曰：夫帝王之道，莫大于举贤。举贤之义，各有其方。夫班爵以功，试历而进，经常之道也。若大德奇才，可以光昭王道，弘济生民，虽在泥涂，超之可也。傅□磻溪之滨，顷居宰相之任〔一〕，自古之道也。卓公之德，既已洽于民听，光武此举，所以宜为君也。 
〔一〕　按史记殷本纪曰：“武丁梦得圣人，名曰说。于是迺使百工营求之野，得说于傅险中。是时说为胥靡，筑于傅险。武丁举以为相，殷国大治。”又尚书大傅曰：“吕尚钓于磻溪。”史记周本纪曰：周西伯猎，遇太公于渭之阳，号之“太公望”，立为师。 
　　吴汉率耿弇等十将军围朱鲔于洛阳〔一〕，数月不下。世祖以岑彭常隶于鲔也，使彭说之。鲔在城上，彭在城下，相劳如平生。彭因说鲔曰：“赤眉已得 长安，更始为二王所反，今公为谁守乎？陛下受命，平定燕、赵，尽有幽、冀之地，百姓归心，贤俊云集，诛讨群贼，所向破灭。今北方清静，振大兵来攻洛阳，正 使公有连城之守，犹不足当，今保一城，欲何望乎？”鲔曰：“大司徒被害时，鲔与其谋，诚自知罪深，故不敢降。”世祖曰：“夫建大事者，不思小怨。今降官爵 可保，况诛罚乎？河水在此，吾不食言！”彭以告鲔。辛卯，鲔降，以为平狄将军、扶沟侯〔二〕。 
〔一〕　钮永建曰：“光武本纪作吴汉率十一将军。今按诸将名具见岑彭传：彭与吴汉、王梁、朱佑、万脩、贾复、刘植、坚镡、侯进、冯异、祭遵、王霸共 十二人，除吴汉共十一人，与光武纪适合。袁纪作十将军，疑‘十’下脱‘一’字。 又按耿弇传及光武本纪，弇是时与陈俊等正攻贼于荥阳、敖仓之间，并未与于洛阳之役，纪文作吴汉率耿弇等亦误。”钮说甚是。然非纪文有脱，实纪文本误，故不 改补其文，而引钮说以正之。 
〔二〕　东观记作“成德侯鲔”，当是日后所徙封。 
　　冬十月癸丑，上都洛阳宫。 
　　十一月，苏茂降。既而奔刘永，永以为淮阳王。 
　　十二月，赤眉去长安，西略郡县〔一〕。 
〔一〕　范书刘盆子传作建武二年正月事，其文曰：“自南山转掠城邑，与更始将军严春战于郿，破春，杀之，遂入安定北地。至阳城番须中，逢大雪，坑谷皆满，士多冻死，乃复还。”钮永建以为“ 西略”当作“东略”，盖误以范书建武二年十二月史文与此混淆，甚谬。

后汉光武皇帝纪四卷第四
　　二年（丙戌、二六）
　　春正月甲子朔，日有蚀之。本志曰〔一〕：“日者阳精，人君之象也。君道亏，故日为之蚀。诸侯顺从，则为王者。诸侯专权，则疑在日〔二〕。于是在危十度〔三〕，齐之分野，张步未宾之应也。” 
〔一〕 　天游按：诸家后汉书中堪称 “本志”者，唯东观记可当之。范书蔡邕传载，邕作“ 灵纪及十意，又补诸列传四十二篇，因李傕之乱，湮没多不存”。意即志也，因避桓帝讳，故作意。李贤注引邕别传曰：“有律历意第一、礼意第二、乐意第三、郊 祀意第四、天文意第五、车服意第六。”其余四意缺书焉。全后汉文卷七〇蔡邕戍边上章严可均注曰：“刘知几史通称邕作朝会、车服二志。又后汉本传云，事在五 行、天文志。则十意中有朝会及五行。其余二意，盖地理、艺文也。”其言当不虚。袁纪此引，必出五行意。此外袁纪尚引五行意之文十二条，又有“蔡邕以为”二 条，疑亦出自五行意，详见后注。四库馆臣辑东观记，均失之。 
〔二〕　钮永建曰：“按‘则疑在日 ’，语不可解。续汉五行志六作‘诸侯专权，则其应多在日所宿之国’。纪文有脱误。”陈璞以为“ 
疑”系“应”之误，是。 
〔三〕　续汉五行志作“在危八度” 。 
　　封诸有功者二十人。更封邓禹为梁侯，吴汉为广平侯，各食四县。诸将各言所欲封，唯景丹辞栎阳，丁綝请乡亭。上谓丹曰：“关东数县，不当栎阳万 户。富贵不归故乡，如衣锦夜行。”丹谢而受之。或谓丁綝曰：“人皆求县，子何取乡邪？”綝曰：“昔孙叔敖受封，必求硗埆之地。今綝能薄功浅，岂可遇厚 哉！” 
　　壬辰，立宗庙社稷于洛阳〔一〕。 
〔一〕　范书光武纪作“壬子”。通鉴考异曰：“按正月甲子朔，不应有壬子，误。”袁纪是。 
　　渔阳太守彭宠、涿郡太守张丰反。 
　　铜马余人〔一〕，上率诸将追之。师及于蓟。彭宠郊迎，谒见，意颇不满。上知宠不说，以问幽州牧朱浮，浮曰：“前吴汉北发兵时，上遗以所服剑，又 手书慰纳，用为北面主人。宠望上至，当迎问握手，特异于众也。今诚失望。”上曰：“何等子而望独异乎？”浮因曰：“王莽为宰衡时，甄丰旦夕议论于前，常 言：‘ 夜半客，甄长伯。’及莽即位后，丰见疏，不说，父子诛死。”上大笑曰：“不及于此！” 
〔一〕　陈璞曰：“句上疑脱‘初’ 字” 
　　是时朱浮为牧，年少，昭厉治迹，辟州郡名士，招王莽时故吏二千石，皆置幕府〔一〕，欲收礼贤之名。多发渔阳仓谷，给其贫民。宠以为天下未平，军 旅并发，不宜多置官属，费耗仓谷，颇不从其令。浮性隘急，发于睚眦，因峻文法，以司察宠。宠亦自伐其功，以为群臣莫能及。吴汉、王梁为三公，宠所遣也。宠 曰： “如此，我当为王；今但若是，陛下忘我邪？” 
〔一〕　幕府一词最早见于史记李牧传，其文曰：“以便宜置吏，市租皆输入莫府。”史记集解引如淳曰：“将军出征，行无常处，所在为治，故言‘莫府 ’。”索隐又引崔浩曰：“古者出征为将帅，军还则罢，理无常处，以幕帘为府署，故曰‘莫府’。 ”按此则幕府初乃出征将帅之中军帐也，非常设机构。至汉代，外戚多以大将军、车骑将军职辅政，均设幕府，召署名人学士，与参政事。如昭宣时，大将军霍光辟 杨敞为军司马，以明经辟蔡义，以材略辟田延年，置之幕府。又元帝时，乐陵侯史高以外属为大司马车骑将军，辟匡衡为议曹史，列身幕府。又成帝时，大将军王凤 秉政，陈咸荐萧育、朱博除莫府属。中兴后，此风更盛，邓、窦、梁、马辅政，均开幕府，以树私党，以邀名誉。幕属虽多居武职，然军政之事，无所不预议，实开 后世幕僚之绪。 
　　是时北州残破，渔阳独完，有盐铁之积，宠多买金宝。浮数奏之，上辄漏泄，令宠闻，以胁恐之。 
　　是春，遣使征宠，宠上书愿与朱浮俱征。又与吴汉、王梁、盖延书，自陈无罪，为朱浮所侵。上不许，而汉等亦不敢报书。宠既自疑，其妻劝宠曰：“天 下未定，四方各自为雄。渔阳大郡，兵马最精，何故为人所奏而弃此去！”宠与所亲人议，皆劝宠反。上遣宠从弟子后、兰卿喻宠，宠因留之，遂发兵反，攻朱浮， 分兵击旁郡。上谷太守耿况遣子舒将突骑救浮，宠兵乃退。 
　　上遣游击将军邓隆，军于潞，浮军雍奴，相去百余里，遣吏奏状曰：“旦暮破宠矣。”上大恐曰〔一〕：“处营非也，军必败，比汝归，可知也。”宠遣 万余人〔出〕（长）潞西与〔隆〕（险）相距，〔二〕而使精骑二千从潞南济河，袭隆营，大败之。浮远，不能救，引兵而却。吏还说上语，皆以为神也。 
〔一〕　范书彭宠传作“帝读檄，怒谓使吏”。疑袁纪“恐”是“怒”之误。 
〔二〕　据果亲王及陈璞校改。 
　　真定王刘杨谋反〔一〕，使耿纯持节收杨。纯既受命，若使州郡者，至真定，止传舍。杨称疾不肯来，与纯书，欲令纯往。纯报曰：“奉使见王侯牧，不 得先往，宜自彊来。”时杨弟林邑侯让、从兄绀皆拥兵万余人〔二〕，杨自见兵彊而纯意安静，即从官属诣传舍，兄弟将轻兵在门外。杨入见纯，接以礼敬，因延请 其兄弟皆至，纯闭门悉诛之，勒兵而出。真定振怖，无敢动者。 
〔一〕　范书刘植传、耿纯传“杨” 作“扬”，而光武帝纪与通鉴同袁纪，当以作“杨”为是。 
〔二〕　林邑侯，范书光武帝纪作“ 临邑侯”，而耿纯传与袁纪同。王先谦曰：“‘林’当从帝纪作‘临’。”王说是。又范书耿纯传“ 
从兄绀”作“从兄细”。注曰：“ 东观记、续汉书‘细’并作‘绀’。”则袁纪不误。 
　　纯还京师，自请曰：“臣本吏家子孙〔一〕，幸遭大汉复兴，圣帝受命，位至列将，爵为通侯〔二〕。天下略定，臣无所用志，愿试治一郡，尽力以自 效。” 上笑曰：“卿复欲治人自着邪？”乃拜纯为东郡太守。诏纯将兵击泰山、济南、平原数郡，皆平之。居东郡数年，抑彊扶弱，令行禁止，后坐杀长吏免〔三〕，以列 侯奉朝请。尝从上东征过东郡，百姓老小数千人随车驾啼泣曰：“愿得耿君。”上谓公卿曰：“纯年少被甲胄为军吏耳，治郡何能见思若是？”百官咸嗟叹之。 
〔一〕　纯父艾，为王莽济平尹，即济阴太守也，故曰本吏家子孙。 
〔二〕　通侯，即彻侯，避武帝讳而改。 
〔三〕　范书耿纯传曰：“发干长有罪，纯案奏围守之。奏未下，长自杀，纯坐免。” 
　　更始诸将多据南阳，闻更始死，世祖起河北，皆勒兵为乱。上会诸将，以檄叩地曰：“郾最彊，宛次之，谁当击郾者？”贾复率然对曰：“臣请击郾。”上笑曰：“执金吾击郾，吾复何忧！大司马当击宛。”于是贾复击郾，吴汉击南阳，皆平之。 
　　汉纵兵掠新野，破虏将军邓奉，新野人也，怒汉暴己邑，勒兵反，袭汉败之。 
　　三月乙酉〔一〕，大赦天下。诏曰：“惟酷吏残贼，用刑深刻，狱多宽人〔二〕，朕甚愍之。孔子不云乎：‘刑罚不中，则民无所措手足。’〔三〕其与诸中二千石、诸大夫议省刑罚。” 
〔一〕　范书光武帝纪作“三月乙未 ”是月癸亥朔，无乙未，范书误。 
〔二〕　范书光武帝纪作“顷狱多冤人，用刑深刻”。按类聚五十二引续汉书与袁纪同，下尚多“自今以后有犯者，将正厥辜”二语。王先谦、杨树达据汪辑作语出类聚五十一，误。 
〔三〕　见论语子路篇。 
　　更始之败，刘永以兵略地，北至河，南及陈、汝〔一〕，以周建为将军，苏茂为大司马，遣使拜张步为齐王，董〔宪〕（宫）为〔海西〕（西海）王〔二〕。 
〔一〕　范书刘永传曰：“攻下济阴、山阳、沛、楚、淮阳、汝南，凡得二十八城。”按陈，陈国；汝，汝南也。 
〔二〕　按范书刘永传作“董宪为海西王”。两汉志无西海县，有海西，西汉末属东海郡，正是董宪活动地区。袁纪作“董宫”、作“西海”，均误。现据范书改之。又范书、通鉴均将此事系于建武三年二月，亦与袁纪异。 
　　夏四月，盖延、王霸等击刘永，永守城不出。昼收其麦，夜袭其城，永大惊，引兵走，延逆击，大破之。永弃其军，轻骑将母妻奔虞。虞人反，杀其母 妻，永与麾下数十人奔谯。苏茂、周建将三万人攻延于〔沛〕（浦）西〔一〕，延逆击，大破之。茂保广乐，永保〔湖〕（胡）陵〔二〕。世祖使太中大夫戴兢使兖 州，东昏人执以诣永。兢骂永曰：“若非国家敌也，犹今死耳！”永怒杀兢。 
〔一〕　据范书盖延传改。 
〔二〕　据两汉志改，下同。 
　　甲午，封叔父良为广阳王，兄子章为太原王，章弟兴为鲁王，故定陶王刘祉为城阳王，外祖母黄为湖阳君〔一〕。 
〔一〕　诸书均无光武外祖母名黄者及封湖阳君事。按黄实乃光武之姊，建武二年封为湖阳长公主。袁纪此句殊谬，恐乃封姊黄事之讹，且脱封光武妹伯姬为宁平长公主，追爵姊元为新野长公主事。 
　　良尝为萧令，坐法免。世祖、齐武王少孤，良抚循甚笃。及汉兵起，世祖以告良，良大怒，不听。既而不得已〔一〕。良从更始入关，甚见尊宠。更始 败，良乃归世祖。章、兴皆伯升之子，既封为王，世祖以其少贵，欲以吏事就其名，乃使章守平阴令，兴守缑氏令。顷之，章迁梁郡太守，兴迁弘农太守。兴求贤好 善，郡中翕然，朝廷每有异议，必乘驿问兴。祉字巨伯，世祖族兄也。为人谦逊，为宗族所敬。更始败，祉间行诣世祖。是时宗室唯祉先至，上大悦，赏赐车服甚 厚。 
〔一〕　按“不得已”，语意未尽，下当有脱文。范书赵孝王良传曰：“既而不得已，从军至小长安，汉兵大败，良妻及二子皆被害。更始立，以良为国三老，从入关。” 
　　五月，宛王刘赐将更始三子诣阙，皆封为列侯。封故元氏王刘歙为泗水王，歙子终为淄川王，故宛王刘赐为顺侯〔一〕，刘顺为成〔 
武〕侯〔二〕；周后姬当为周承休公〔三〕，李通为固始侯。 
〔一〕　范书安城孝侯赐传作“慎侯 ”，袁纪顺误慎，慎误顺，此又一例。 
〔二〕　据范书安城孝侯赐传补。 
〔三〕　范书光武帝纪“姬当”作“ 姬常”。 
　　歙字经世〔一〕，世祖族父也。歙从兄稷有功于齐武王，歙子终又与上少相善，汉兵之克新野，终之力也。上曰：“使歙父子并王者，所以显报之也。” 赐字子琴，顺字平仲，皆世祖族兄也。更始败，赐亲至武关，迎更始妻子将诣洛阳。上以赐得为臣之道，每嘉叹之。顺与上同里，少相亲厚，更始死，顺东归世祖。 顺素谨厚，以其事更始不失节，尤重之。 
〔一〕　范书泗水王歙传作“字经孙 ”，是。 
　　初，更始使宛王刘赐、邓王王常、西平王李通俱之国，镇抚南方。通娶世祖妹，即宁平公主也。世祖即位，征通为光禄勋〔一〕。上每征四方，尝留通守京师，抚百姓，治宫室。 
〔一〕　范书李通传曰：“光武即位，征通为卫尉。建武二年，封固始侯，拜大司农。”与袁纪异。 
　　六月戊戌，立皇后郭氏，皇子彊为皇太子，大赦天下，增卿、谒者秩各一等〔一〕。 
〔一〕　范书光武帝纪作“增郎、谒者、从官秩各一等”。袁纪“卿”恐是“郎”之误。 
　　郭氏，真定人也。父昌孝谨，真定恭王以女妻昌。昌早终，其妻号为郭主，好礼节俭，虽以王女之富，手常执作。有女曰圣通，男曰况。世祖自信都还， 纳圣通，有宠，生皇子彊。以况为城门校尉、绵蔓侯〔一〕。虽皇后弟，宾客辐凑，而小心谨慎，谦恭愈笃。追赠昌为安阳思侯。上数幸况第，赏赐甚厚，京师号况 〔家〕为金穴〔二〕。 
〔一〕　范书皇后纪作“封况绵蛮侯 ”。王先谦集解引陈景云曰：“ 
绵蛮当是绵曼之误，真定属县也。郡国志无之，盖后已省。”又引李赓芸 曰：“春秋‘戎蛮子’，公羊作‘曼’。蛮曼二字古通借。”按汉书地理志，真定国有绵曼县，王莽时称绵延。师古曰：“曼音万。”曼通蛮，昭公十六年公羊传： “楚子诱戎曼子杀之。”李说甚是。蔓本作曼，见经典释文。 
〔二〕　据范书皇后纪补。 
　　邓禹遣兵上林中，率诸将谒高庙，收十二帝神主送洛阳〔一〕，埽除园陵，为置吏卒。复就谷云阳。 
〔一〕　御览卷五三一引谢承书与袁纪同。而范书光武帝纪及邓禹传作“收十一帝神主”。按西汉高、惠、文、景、武。昭、宣、元、成、哀、平，计十一帝，故当以范书为是。 
　　汉中王刘嘉、来歙诣禹降〔一〕。 
〔一〕　范书刘嘉传“嘉”下有“因 ”字，通鉴同。袁纪恐误脱。 
　　嘉字孝孙，世祖族兄。少孤，为世祖父南顿君所养，遇之如子。与齐武王俱学长安，而与世祖尤相亲。嘉之王汉中，都南郑，众数十万。南阳人延岑起兵 武当，众数万人，转攻汉中，围南郑。嘉战败，余众走谷口。赤眉使廖湛将十余万兵击嘉，嘉大败之，斩廖湛，遂至云阳。上素与嘉善，常开引之，来歙又劝嘉归世 祖，乃诣禹降。以嘉为千乘太守，封顺阳侯，嘉子廧为黄李侯。 
　　来歙字君叔，南阳新野人。父冲〔一〕，哀帝时为谏议大夫，娶世祖姑，生歙。歙有才略，多通，慷慨有大志，兄弟五人，而世祖独亲爱之。汉兵起，王 莽使人捕诸刘亲属，得歙击之，宾客共篡出歙。更始立，以歙为吏，数正谏，不用，谢病去。歙女弟为刘嘉妻，遣人迎歙，因南就之。时或劝嘉未可降，宜观天下形 势〔二〕。歙为陈成败，深晓喻之，嘉乃从焉。上见歙大悦，拜歙为太中大夫。 
〔一〕　范书来歙传作“父仲”。然注引东观记作“冲”。范书恐非。 
〔二〕　范书刘嘉传曰：“李宝等闻邓禹西征，拥兵自守，劝嘉且观成败。光武闻之，告禹曰：‘孝孙素谨善，少且亲爱，当是长安轻薄儿误之耳。’禹即宣帝旨，嘉乃因来歙诣禹于云阳。 
　　秋，睢阳反，刘永复入睢阳，吴汉、盖延帅诸将围之。 
　　九月，赤眉复入长安，邓禹连战辄为赤眉所败。三辅饥，民人相食，诸有部曲者皆坚壁清野，赤眉虏掠少所得。上复诏邓禹，令：“ 
勒兵坚守，慎无与穷寇交锋！老贼疲弊，必当束手事吾也。以饱待饥，以逸击劳，折捶而笞之耳。”自冯愔杀宗歆后，禹威益损，又乏粮食，归附者离散，上乃遣使征禹。 
　　冯异西征，上敕异曰：“三辅遭王莽、更始之乱，又遇赤眉、延岑之弊，兵家纵横〔一〕，百姓涂炭。将军今奉辞讨诸不轨，兵家降者，遣其渠帅，皆诣 京师；散其小民，令就农桑；坏其营壁，无使复聚。征伐非在远战掠地，多得城邑，要在平定安集之耳。吾诸将非不健斗，然多好虏掠，为小民害。卿本能检吏 〔士〕（民）〔二〕，勉自修整，无为郡县所苦。”于是异据华阴，以待赤眉。 
〔一〕　钮永建曰：“按兵家字不合，‘家’当作‘众’。”按兵家系西汉末至东汉初活跃于黄河中下游地区的地方割据武装。续汉志注引东观记之杜林疏曰：“小民负县官不过身死，负兵家灭门殄也。”兵家或称“兵长”。钮说大谬。 
〔二〕　据严可均全后汉文校改。 
　　冬，太中大夫伏隆使青、徐，张步降，因除令、长，多所怀服。上嘉叹隆功，比之郦生。步求为齐王，隆曰：“高祖与天下约，非刘氏不得王。”步乃杀隆，受刘永封焉。隆字文伯〔一〕，大司徒湛之子，以节操闻，上闻其死，为之流涕。 
〔一〕　东观记作“伏盛字伯明”。范书伏隆传作“隆字伯文”。惠栋曰：“按殇帝讳隆，隆之字曰盛，故改为盛。”然三书所述隆字互异，未知孰是。 
　　十二月戊子〔一〕，诏曰：“维列侯为王莽所废，先祖魂神无所依归，朕甚闵之。列侯身废者，国如故；身死，若子孙见在，令继其先焉。” 
〔一〕　十二月己丑朔，无戊子。范书作“戊午”，是。 
　　河内太守寇恂坐系治上书者免。会颖川不静，复以恂为颖川太守，郡中悉平，封恂为雍奴侯。是时贾复兵在汝南，其部将杀人，恂戮之。复怒曰：“吾与寇恂并立，而为其所陷，大丈夫岂有侵辱而不决之者乎？今与相见，欲手剑击之。”恂谋好避之，终崇曰〔一〕：“ 
请 以剑从，有变，足以相当。”恂曰：“不然。昔蔺相如不畏秦王而屈于廉颇者，为国也。区区之赵，尚有此义士，吾安可以忘之乎？”乃敕县盛供具，执金吾军入界 者，一人皆二人待之。恂既迎复，道称病而还。复欲追击恂，而吏士皆醉，复遂去。上征恂，恂至引入，时复在前，欲起。上曰：“天下未定，两虎安得私斗？ ”诏令并坐，极欢，遂共车出，结友而去。更拜恂为汝南太守。郡中无事，乃修乡校，能为左氏春秋者，亲与学焉。 
〔一〕　范书寇恂传作“谷崇”，通鉴亦同。谷崇，寇恂之姊子。上卷恂纳董崇之谏，遣谷崇、寇张诣上，皆以为偏将军，岂此时复还邪？ 
　　是岁，邓王王常将妻子诣洛阳。世祖曰：“每念往时艰难，何日忘之。莫往莫来，岂违平生之言哉？” 〔一〕常顿首曰：“臣蒙天命，遭值陛下。始遇宜秋〔二〕，后会昆阳〔三〕，幸赖威灵，辄成断金。虽疏贱辽远，不敢自疑，伏愿陛下圣王知臣本心。”上会百 官，指常曰：“此人率励诸将，辅翼汉家，心如金石，真汉忠臣也。”拜常为汉忠将军，封山桑侯。 
〔一〕　李贤曰：“平生言谓常云‘ 刘氏真主也，诚思出身为国，辅成大功’。常乃久事更始，不早归朝，帝微以责之。”又曰：“诗卫风曰：‘ 莫往莫来，悠悠我思。’” 
〔二〕　汉兵初起，败于小长安。时下江兵屯宜秋。伯升、光武及李通约见王常，说其合军并进，遂破杀甄阜、梁丘赐。 
〔三〕　时光武出外收兵，常留守昆阳，遂破王邑、王寻。 
　　大司空王梁免。初，梁与诸将击檀乡，诏令兵事一属大司马吴汉，而梁独发野王兵。上以梁不奉诏，诏梁留所在县。梁以便宜进兵，上大怒，遣尚书宋广持节收斩梁。广槛车执梁诣京师，既至，赦之，以为中郎将。 
　　赤眉去长安，东掠郡县。 
三年（丁亥、二七）
　　春正月，立亲庙于洛阳。即日拜冯异征西大将军。 
　　邓禹既被征，与车骑将军邓弘还至华阴，欲进兵击赤眉。 冯异曰：“赤眉众多，可以恩信倾，难用兵力破也。上令诸将屯渑池要其东，异相连缀击其西，上自待其会，可一举取之，万全之计也。”禹、弘自以西征，又被征 当还，欲一战决之。遂战移日，禹军大败。冯异将兵救之，不胜，弃军走，与麾下数人归营。复收散卒，坚壁。会赤眉饥困，乃谋击之，大破之，降者八万余人，十 余万东走宜阳。玺书劳异曰：“垂翅回溪，奋翼渑池，失之东隅，收之桑榆。”〔一〕 
〔一〕　冯班曰：“日垂景在树端，谓之桑榆。”按典出淮南子，班引“垂”下脱“西”字。 
　　是时延岑据蓝田，兵力最彊，上尝玺书慰之。其余豪杰往往屯聚，多者万人，少者数千人，转相攻击，百姓饥饿，黄金一斤〔易〕五〔升〕（斗）谷 〔一〕。异数转斗〔二〕，而屯上林中，道路不通，委输未至，军士皆以果实为粮。延岑率豪杰攻异，异击，大破之。岑连战不利，友党皆叛，遂自武关走南阳。豪 杰以异破赤眉，走延岑，皆遣使请降，异威震关中。乃修园陵，建官府，理枉直，禁盗贼，数年之间，上林成都。 
〔一〕　按御览卷八三七引袁纪作“ 关中大饥，黄金一斤易五升谷”。据以改补。又范书作 “黄金一斤易豆五升”。 
〔二〕　“异数”原误倒置，今正之。 
　　是月，陕人苏况反，杀弘农太守。上夜召景丹，以檄示之曰：“ 
弘农太守无任为贼所害〔一〕，今闻赤眉从西方来，恐苏况举郡以迎之。弘农迫近京师，今将军虽疾病〔二〕，但卧而镇之耳〔三〕。”即拜丹为弘农太守，将其所领西至郡，十余日丹薨。 
〔一〕　考工记曰：“凡任大小于度，谓之无任。”注曰：“无任，言其不胜任。”战国策魏策曰：“大王已知魏之急而救不 至者，是大王筹策之臣无任矣。”光武所言，亦指太守不胜其任，城池失守而为反者所戮。 
〔二〕　范书景丹传注引东观记曰： “丹从上至怀，病疟。在上前，疟发寒剽，上笑曰：‘ 闻壮士不疟，今汉大将军反病疟耶？’使小黄门扶起，赐医药，还归洛阳，病遂加。” 
〔三〕　杨树达曰：“此汉武帝诏汲黯故事也。”今按汉书汲黯传曰：“上曰：‘君薄淮阳邪？吾今召君矣。顾淮阳吏民不相得，吾徒得君重，卧而治之。’” 
　　闰月己亥，上幸宜阳，令司马在前，中〔军〕（书）次之〔一〕，骁骑元戎分阵左右。赤眉震怖，遣刘恭请降，盆子与徐宣等二十余人肉袒，奉所得更始 玺绶，积兵甲宜阳西，与熊耳山等。世祖陈兵临洛水中，盆子、徐宣以次列于前。世祖曰：“卿等得无悔降邪？” 宣曰：“臣等出长安东门，君臣议计，归命圣德。百姓可与乐成，难与图始〔二〕，故不告众耳。今日得降，犹去虎口，而归慈母，诚欢诚喜，无所恨也。”世祖 曰：“卿所谓铁中铮铮，庸中佼佼者也！”〔 
三〕乃皆赦之，与妻子居洛阳，各赐宅一区，田二顷。其后樊崇谋反，诛；杨〔音〕（歆）在长安时 〔四〕，遇广阳王良有恩，赐爵关内侯，与徐宣俱归乡里，以寿终。式侯恭为更始报杀谢禄，自系狱，上赦之。世祖怜盆子，赏赐甚厚，以为赵王郎中。病失明，赐 荥阳官地，以为列肆，使食其税。 
〔一〕　“书”乃“军”之误。据范书改。 
〔二〕　商君书更法曰：“民不可与虑始，而可与乐成。” 
〔三〕　李贤曰：“铁之铮铮，言微刚利也。”又曰：“佼佼者，其佣之人，稍为胜也。” 
〔四〕　东观记、范书、通鉴“歆” 均作“音”，据以改。 
　　邓禹至宜阳，上大司徒、梁侯印绶。有诏还梁侯印绶，以为右将军。 
　　彭宠围蓟，耿况遣兵救之，使人招况，况辄斩其使。 
　　二月己未，告祠高庙，受传国玺，赐天下长子为父后者爵，人二级。 
　　中军将军杜茂为骠骑大将军。茂子诸公，南阳冠军人，随世祖征伐，数有战功。 
　　三月〔一〕，尚书伏湛为司徒。 
〔一〕　范书作三月壬寅事。袁纪有脱文。 
　　湛字惠公，琅邪东武人。王莽时为绣衣执法，迁后队正〔一〕。更始立，为平原太守。遭仓卒，世莫不惊扰，而湛独晏然，教授如故。谓妻子曰：“一谷不升，国君彻膳〔二〕。今人皆饥，奈何独饱。”乃以俸禄分账乡里，来客者百余家。时郡中不安，湛移书属县：“ 
不得相侵凌，天生蒸民为立君，非久乱也。且养老育幼，以待真主。”门下督素有气力〔三〕，欲起兵，湛曰：“孔子诛少正卯，为其惑众也。”即诛督，以示百姓。于是吏民信向，远近独完，湛之力也。 
〔一〕　范书伏湛传作“后队属正” 。后队者，河内也；属正者，都尉也。王莽所改。袁纪作“后队正”，乃省文也。 
〔二〕　礼记曲礼曰：“年谷不登，君膳不祭肺。” 
〔三〕　胡三省曰：“诸郡各有门下督，主兵卫。” 
　　吴汉围广乐，周建将十余万人救之，汉逆战不利，堕马伤膝，建等遂得入城。诸将谓汉曰：“大敌在前，而公卧，众惧矣。”乃裹疮而起，椎牛飨士曰： “贼兵虽多，乃劫掠群盗耳，胜不相让，败不相救，非有伏节死义同心者也。封侯之秋，诸将勉之！”吏士闻之，莫不激怒。明日，贼兵大出，围营数重。汉乃被甲 仗戟曰：“闻雷鼓声，皆大呼俱进，后至者斩！”遂鼓而进之，贼兵大破。广乐降，苏茂、周建走（胡）〔湖〕陵，复围睢阳。 
　　是时秦丰据黎丘，延岑据武乡，董欣据堵乡，邓奉据新野，荆楚尤乱。上方图之，以岑彭为征南大将军，与耿弇、贾复、朱佑、王常等并力征讨。先围董欣，邓奉将万人救欣。欣、奉兵甚精，诸将连战不利，奉乘胜生执朱佑。上闻之，大怒。 
　　夏四月，上自南征，至叶。欣、奉将兵遮道，不得前。上谓岑彭曰：“此将军之任也。”彭乃奋击破之。董欣、邓奉走育阳，因朱佑请〔一〕。上以奉旧 功臣，意欲赦之。耿弇曰：“奉背恩反逆，暴师连年。陛下既至，亲在行阵，兵败乃降。不诛奉，无以惩恶。”于是诛奉。上以朱佑见获，厚加赏赐，使复其位。 
〔一〕　钮永建曰：“按文‘请’下脱‘降’字。” 
　　耿弇破延岑，岑亡入蜀。 
　　五月乙卯晦，日有蚀之。大赦天下。 
　　刘永将庆吾斩永降，封吾为列侯。苏茂、周建立永子纡为梁王，保垂惠。 
　　冬十二月，上幸舂陵〔一〕，祠园庙，大置酒，与舂陵父老故人为乐。 
〔一〕　东观记、范书均作“冬十月 ”，袁纪恐误。 
　　遣岑彭、傅俊、藏宫击秦丰。秦丰拒汉军于邓，彭等数月不得进。上数以让，彭乃令军中曰：“明旦军会和成。”〔一〕阴逸囚。丰闻之，悉引军西邀彭。彭乃直袭黎丘，黎丘震骇。丰遽归救之，彭逆击，大破之，遂围黎丘。乃封彭为舞阴侯。 
〔一〕　钮永建曰：“岑彭传作‘明旦会击山都’。按和成郡，王莽分信都，建之在河北。是时用兵南阳，不相及也。考山都县属南阳郡，旧南阳之赤乡，秦 以为县，故城在今襄阳（说本章怀注）。纪文恐有误。”钮说是。而“分信都”当是“分钜鹿”之误。又按范书光武帝纪，此事系于建武三年七月，在光武幸舂陵之 前，袁纪恐误。 
　　初，汝南人田戎起兵南郡〔一〕，众数万人，屯夷陵。谋将降汉，戎妻兄辛臣，反覆人也，乃图彭宠、张步、董宪、刘永、李宪、公孙述、隗嚣、刘芳所 得郡国，云：“洛阳所得地如掌耳，且案兵观形势，何遽降哉？”戎曰：“吾众不如秦丰，丰犹为征南所围，而况吾乎？降决矣！”乃顺江入沔，将降岑彭，使辛臣 与长史留守。臣盗戎珍宝及善马，从陆道晨夜诣彭曰：“谨说戎降。”戎在后方到，因从彭营与戎书曰：“岑将军已奏我封五千户侯，虚心相待，愿急来，无拘前 图。” 戎令臣留守，而先至封侯，既以疑之矣；又长史檄至，知臣盗宝物善马，犹是益猜，复反。彭击戎，破之，还屯夷陵。 
〔一〕　东观记曰：“田戎，西平人，与同郡人陈义客夷陵，为群盗。更始元年，义、戎将兵陷夷陵，义自称黎丘大将军，戎自称埽地大将军。” 按续汉郡国志，西平属汝南郡，夷陵属南郡，故曰汝南人田戎起兵南郡。 
　　隗嚣遣使诣阙，上甚悦。素闻其声，虚心相待，每报答之，常手书称字〔一〕。 
〔一〕　按范书隗嚣传曰：“光武素闻其声，报以殊礼，言称字，用敌国之礼。”于时光武专意东方，无暇西顾，故不欲遽正君臣之礼，称字自谦，以安抚隗嚣，借其声望，以绥西州。又手书，惠栋曰：“ 
郑康成曰：‘手犹亲也。’汉诏令皆人主自亲其文，故第五伦读诏书而叹息也。” 
　　是岁，彭宠自立为燕王，李宪自称天子。 
四年（戊子、二八）
　　春正月甲申，大赦天下。 
　　耿况、耿舒取军都，彭宠之邑也。于是更封况为隃〔麋〕（靡）侯〔一〕，舒为牟平侯。 
〔一〕　据两汉志及范书耿弇传改。 
　　祭遵、耿弇击张丰，丰功曹执丰降。初，丰好方士，方士言丰当作天子，囊盛石〔系〕（击）丰肘〔一〕，云石中当出玉玺。丰信之，故反。丰临当诛，遵掾为破其石，丰乃叹曰：“死亡所恨。”〔二〕 
〔一〕　据南监本改。 
〔二〕　亡通无。 
　　上使耿弇拒彭宠，弇上疏曰：“大兵未会，臣不能独进。且臣家属皆在上谷，京师无骨肉之亲，愿得还洛阳。”上报曰：“将军出身为国，功效尤着，何嫌何疑，而求征乎？其勉思方略，以成功业。”耿况闻弇求征，乃遣少子国入侍，上以为黄门侍郎。 
　　初，上访博通之士于司空宋弘，弘荐沛国人桓谭，以为才学博闻，几及刘向、扬雄，召拜议郎给事中。上令谭鼓琴，奏其繁声，乃得侍宴。弘闻之大恨， 伺谭出时，正朝服，坐府上，遣召谭。谭到不与席，让之曰：“吾所以荐子者，欲令辅国以道德也。而今数进郑声，乱雅颂，非中正者也〔一〕。能自改耶？不然正 罪法。”谭顿首辞谢，良久乃遣之。后召群臣会乐，上使谭〔鼓琴，谭〕见弘失其度〔二〕。上怪而问之，弘乃离席，（上）免冠谢曰〔三〕：“谭臣所荐达，不能 以忠导主，而令朝廷悦郑声。臣前召以责之，臣之罪也。” 上谢弘，使谭反其服〔四〕，后遂不复令给事中。 
〔一〕　李贤曰：“论语孔子曰：‘ 恶郑声之乱雅乐也。’史记曰：‘郑音好滥淫志也。’ ”按雅乐乃周代奴隶主贵族之音乐， 曲调呆板而单调，完全为西周等级制服务，多于宗庙祭祀或国家典礼上演奏。其以和平中正、庄严肃穆为准则，故被称作正声。郑声乃社会上流行的俗调，多为民间 小调，曲调清新流畅，富于变化，故又被称作繁声。儒家从维护封建道德观念和等级秩序出发，有意抬高雅乐，斥郑声为淫声，既反映出音乐发展上守旧与革新的斗 争，也表现出政治上保守与进步的斗争。当然郑声中的消极因素，也被统治者改造利用，成为他们淫荡放逸的工具，或成为麻痹劳动人民意志的武器，则又当别论。 
〔二〕　据陈澧校补。 
〔三〕　东观记、范书均无“上”字，明系衍文，故删。 
〔四〕　礼记擅弓曰：“古之君子，进人以礼，退人以礼，故有旧君反服之礼也。” 
　　是时天下草创，政治未立，谭既见退，上疏言时宜，曰： 
　　　　国之废兴，在于政事；政事得失，在于辅佐。辅佐贤明，则俊士充朝，而治合世务；辅佐不明，则论失时宜，而举多过事。秉国之君，俱欲兴化建 善，而治殊事异者，所谓贤者异也。盖善政者，视俗而施教，察失而为防，威德更兴，文武迭用，然后政调于时，而躁民可定也〔一〕。昔董仲舒言：“治国譬若张 琴焉，小不调者可因而就和也。及至大差谬则解而更张之。” 〔二〕夫更张难行，而拂众者亡，是故贾谊以才逐，晁错以智死〔三〕。虽有殊能而莫敢谈，惧于前事也。 
〔一〕　惠栋曰：“周易曰：‘躁人之词多。’躁人，谓私议国政之人。” 
〔二〕　汉书董仲舒传曰：“窃闻之琴瑟不调，甚者必解而更张之，乃可鼓也；为政而不行，甚者必变而更化之，乃可理也。当更张不更张，虽有良工不能善调也；当更化而不更化，虽有大贤不能善治也。” 
〔三〕　贾谊以汉兴二十余年，宜改正朔，易服色制度，定官名，兴礼乐，乃草具仪法奏之。文帝谦让未皇，然法令所改定，及列侯就国，皆谊发之。文帝欲 以谊任公卿，周勃、灌婴、张相如、冯敬之属皆害其才而毁之。谊遂见疏而徙为长沙王太傅。又晁错为太子家令，号曰智囊。景帝即位，力主削藩。吴楚七国反，以 诛错为名，错遂衣朝服腰斩于市。事并见史汉二书。 
　　且设法禁者，非能尽天下之奸，又皆合众人之所欲，大抵取便国利事则可矣。书奏，不省。 
　　是时天子方笃于谶，而谭雅不善之，又以功赏薄，故令天下不时定。复上疏曰： 
　　　　臣前献策，未有诏报，不胜愤懑，复言其过。盖天道性命，圣人难言也。自子贡等不得而闻，况后世浅儒，能通之乎〔一〕？或收古之图书，增益造 饰，称孔子并为谶记，以诳误人主，可不抑远之哉！臣闻安平则尊道术之士，有难则贵介胄之臣。今圣朝以兴复祖统，为民臣主，而四方尚有未尽降归者，此权谋未 得也。臣谭伏观陛下之用人，其说士则无异略奇谋若郦生、随何者，将帅则无勇智习兵若韩信、吴起者。其降下，无大恩重赏以诱其后，至或虏夺财物，使各生狐 疑，连岁月而不解。古人有言：“皆知取之〔为〕（而）取，莫知与之〔为〕（而）取。”〔二〕陛下若能轻爵禄，与士大夫共之，而勿爱惜，则何招而不至，何说 而不释，何向而不开，何征而不克！如此则能以狭为广，以迟为速，亡者复得矣。 
〔一〕　论语公治长篇曰：“子贡曰：‘夫子之文章，可得而闻也；夫子之言性与天道，不可得而闻也。’” 
〔二〕　按范书桓谭传“而”皆作“ 为”。老子曰：“将欲废之，必固兴之；将欲夺之，必固与之。”史记管晏列传曰：“故曰：知与之为取，政之宝也。”作“而”不辞，故据以改。 
由此上逾不悦。 
　　谭字君山，有隽才，博览无所不见，不为章句训诂，皆通其大义〔一〕。数从刘歆、扬雄稽疑论议，至其有所得，歆、雄不能间也。好音乐鼓琴〔二〕， 性简易，不修廉隅〔三〕，颇以此失名誉。尝疾俗儒高谈弘论，不切时务，由此见排摈。哀平间，位不过郎，然王侯贵人皆愿与之交。王莽居摄篡弑之间，天下诸 儒，莫不竞褒称德美，作符命以求容媚，谭独嘿然无言〔四〕，官止乐大夫〔五〕。 
〔一〕　范书桓谭传作“皆诂训大义，不为章句。”汉代习今文者重章句，习古文者重训诂。桓谭非毁俗儒，不为章句，尤好古学，志在训诂通大义。袁纪纪文有误，“训诂”恐当移至“皆”字下。 
〔二〕　桓谭新论曰：“扬子云大才而不晓音，余颇杂雅掺而更为新弄。子云曰：‘事浅易善，深者难识。卿不好雅颂，而悦郑声，宜也。” 
〔三〕　礼记儒行篇曰：“近文章，砥厉廉隅。”廉者，棱也；隅者，角也；廉隅者，言品行端正，威严有志操也。范书本传 作 “不修威仪”。 
〔四〕　顾炎武日知录曰：“按前汉书翟义传，莽依周书作大诰，遣大夫桓谭等班行谕告当及位孺子之意。还，封谭为明告里附城。是曾受莽封爵，史为讳之 尔。光武终不用谭，当自有说。”师古曰： “明告者，以其出使能明告谕于外也。附城，云如古附庸也。”按王莽传，当赐爵关内侯者，更名曰附城。 
〔五〕　新论见微篇、祛蓛篇作“典乐大夫”，范书本传作“掌乐大夫”。 
　　　　袁宏曰：桓谭以疏贱之质，屡干人主之情，不亦难乎？尝试言之：夫天下之所难，难于干人主之心。一曰性有逆顺，二曰虑有异同，三曰情有好恶， 四曰事有隐显，五曰用有屈伸，六曰谋有内外，七曰智有长短，八曰意有兴废。夫顺之则喜，逆之则怒；同之则欣，异之则骇；好之则亲，恶之则疏；过之欲隐，善 之欲显；屈者多耻，伸者多怒；语伏在内，志散在外；所长必矜，所短必□；爱之欲兴，憎之欲废，此皆人君非必天下之正也。人臣所以干人君者，必天下之正也。 然而八者之间，祸福不同，不可不察也。夫一人行之，万人议之，虽人君之所资，亦人君之所恶也。百姓有心，一人制之，虽百姓之所赖，亦百姓之所畏。而干人君 之所恶，求其必入，天下所难也。纵不致患，于其胸中，固未能帖然也。故有道之君，知所处之地，万物之所不敢干也。故柔情虚己，布其腹心，引而尽之，常恐不 至，而况抑而劾之，使其自绝哉！ 
　　　　自三代已前，君臣穆然，唱和无间，故可以观矣。五霸秦汉，其道参差，君臣之际，使人瞿然。有志之士，所以苦心斟酌，量时君之所能，迎其悦情，不干其心者，将以集事成功，大庇生民也。虽可以济一时之务，去夫高尚之道，岂不远哉！ 
　　夏四月，吴汉击五校贼！追之至东郡、平原，又破之〔一〕。 
〔一〕　范书吴汉传曰：“击破五校贼于临平，追至东郡箕山，大破之。北击清河、长直及平原五里贼，皆平之。”与袁纪稍异。又冯班曰：“校者，营垒之称，故谓军之一部为一校。” 
　　鬲县五姓反，逐其守长。诸将曰：“朝击鬲：暮可拔也。”汉怒曰：“敢至鬲下者斩！使鬲反者，守长罪。”移檄告郡，〔使〕（牧）收守长〔一〕，欲 斩之。诸将皆窃言：“不击五姓，反欲斩守长乎？”汉乃使人谓五姓曰：“守长无状，复取五姓财物，与寇掠无异，今已收〔系〕（击）斩之矣。”〔二〕五姓大 喜，相率而降。诸将曰：“不战下人之城，非众所及也！” 
〔一〕　黄本无“收”字，蒋本同南监本。按时州无刺史，郡亦不当称牧。范书作“使收守长”。牧使形近易讹，袁纪“牧”当作“使”，诸本皆误。 
〔二〕　击、系形近易讹，作“击” 不辞，故改。 
　　尝有寇夜攻汉，军中惊扰，汉坚卧不动。军中闻汉不动，皆还按部，汉乃选精兵夜击，大破之。 
　　是时泰山豪杰与张步连兵，汉言于上曰：“非陈俊莫能安泰山也。”于是以俊为泰山太守，行大将军事。步闻之，遣兵迎俊于嬴下，俊击，大破之。因攻下诸县，遂定泰山。 
　　五月，上幸卢奴。初，上征彭宠，过卢奴而还。诸将问吴汉曰：“敌未破而上还，何也？”汉曰：“陛下晓兵，还必不虚。”上告诸将曰：“狡贼出魏郡，在人后，故还也。” 
　　六月，上幸谯〔一〕。 
〔一〕　范书光武帝纪作“七月丁亥 ”。 
　　王霸、马武攻垂惠，苏茂将兵救之。马武与战不利，从霸求救。霸闭营不出，军吏争之。霸曰：“贼兵精锐，其众又多，吾吏士心恐，而武军挫退，此败 道也。今坚闭，示不相救，武军困急，其战自倍。贼众疲劳。吾以精兵乘其弊，乃可克也。”贼果大出，合战良久，霸出精骑击其后，贼皆破走。茂复求战，吏士皆 曰： “贼前已破，今易击也。”霸曰：“不然。苏茂远来相救，粮食不足，以久留故挑战，冀得一切之胜耳〔一〕。今闭营休士，而胜可全。所谓不战而诎人兵，善之善 者也。”〔二〕遂闭门坚守，劳赐吏士。城中数出挑霸，霸不动，茂果引兵去。 
〔一〕　刘向战国策序曰：“战国之时，居德浅薄，为之谋策者，不得不因势而为资，据时而为画，故其谋扶急持倾，为一切之权，虽不可以临教化，兵革救急之势也。”按此乃苏茂因军粮不足，故求速战，为一切之权，以图万一之幸耳。 
〔二〕　见孙子兵法谋攻篇。“诎” 作“屈”。 
　　秋八月，上幸寿春。 
　　马武、刘隆围李宪于舒。 
　　彭宠围蓟，朱浮不能守，单马奔京师。尚书令侯霸奏浮构成宠罪，败乱幽州，不能伏节死难，与宠相拒，罪当诛。上赦之。 
　　冬十月，上幸宛〔一〕。 
〔一〕　范书光武帝纪作“十一月丙申”。 
　　朱佑、耿植围秦丰。 
　　岑彭、傅俊击田戎于美陵，戎破走入蜀。彭遣积弩将军傅俊至江南，偏将军房兖至交州〔一〕，班行诏书，陈国家威德。于是交州牧邓让、苍梧太守杜稷、交趾太守杨光，更始所用也，皆上书贡献，江南郡县亦信使通焉〔二〕。 
〔一〕　按范书岑彭传，“房兖”作 “屈充”。 
〔二〕　按范书岑彭传，“杜稷”作 “杜穆”，“杨光”作“锡光”，“亦信使通焉”作“ 于是江南之珍始流通焉”。又按华阳国志卷二汉中志曰：“魏兴郡本汉中西城县。哀平之世，县民锡光字长冲，为交州刺史，徙交趾太守。王莽篡位，拒郡不附。更 始即位，正其本官。世祖嘉其忠节，征拜为大将军朝侯祭酒，封盐水侯。”又三国志吴志薛综传亦作“锡光” ，袁纪作“杨光”，误。 
　　十二月上幸黎丘。诏〔丰〕〔一〕，秦丰出恶言，朱佑等急攻之。丰将妻子降佑，槛车送洛阳。大司马吴汉劾佑曰：“秦丰狡猾，连年固守。陛下亲逾山 川，远至黎丘，开日月之信，而丰悖逆，天下所闻，当伏诛灭，以谢百姓。佑不即斩截，以示四方，而废诏命，听受丰降，无将帅之任，大不敬。”上诛丰，不罪 佑。 
〔一〕　据范书朱佑传及陈璞校改。 
　　是冬，马援为隗嚣使来。 
　　援字文渊，茂陵人。长兄况最知名〔一〕，为河南太守，封穷虏侯。〔次〕（况）兄余〔二〕，中垒校尉，封致符子。次兄员，增山连率〔三〕，皆二千 石封侯。援少有大志，诸兄奇之。年十余岁，平陵朱勃与援同年，能说韩诗，援才能书，退有惭色。况谓援曰：“ 小器速成，朱勃智能尽于今日矣。后成人知谋，众事皆从汝禀受，勿畏也。”援以况欲奖励己，内以为不然焉。援受齐诗数年〔四〕，意不能守章句，乃辞况，欲至 边郡畜牧。况曰：“汝大才，当晚成〔五〕。良工不示人以璞，且从所好。”治装未办，会况卒，援行丧期年，常不离墓。时朱勃以试守渭城宰，援独言：“朱勃终 当何时禀仰我！”顷之，或荐援有大略，由是为曹督邮〔六〕，送罪入司命府〔七〕，援皆纵遣之，因亡命北地，以畜牧为事。援父尝为牧帅令，兄员为护〔苑〕 （宛）〔使〕（吏）者〔八〕，故人宾客多从之。转安定、天水、陇西数郡，豪杰望风而至，宾客自环尝数十人。援田畜日广，羊五、六千头，马数百群，谷万斛 〔九〕。乃欢曰：“凡殖财者，贵以施也，不则守钱奴耳。 ”乃散以赈昆弟旧故，乃还至长安。 
〔一〕　东观记曰：“况字君平。” 
〔二〕　东观记曰：“余字圣卿。” 蔡邕集曰：“余为中水侯。”按援三兄，况、余、员也。余乃况之弟，纪文上既言“长兄况”，余上得复言“ 况兄”，次况形近而讹，故正之。 
〔三〕　东观记曰：“员字季主。” 增山连率，即上郡太守也。 
〔四〕　东观记曰：“受齐诗，师事颍川蒲昌。”惠栋曰：“前书云：蒲昌字君都，受诗于匡衡，为詹事。”按“蒲”或作“满”，误。 
〔五〕　老子曰：“大方无隅，大器晚成。” 
〔六〕　范书马援传作“郡督邮”。东观记亦同。续汉百官志“皆置诸曹掾史”下引本注曰：“诸曹略如公府曹，其监属县，有五部督邮曹掾一人。”故亦称“曹督邮”。 
〔七〕　李贤曰：“王莽置司命官，上公以下皆纠察。” 
〔八〕　李贤注引续汉书：“自援祖宾，本客天水，父仲又尝为牧帅令。是时员为护苑使者，故人宾客皆依援。”袁纪“宛”、“吏”当分别是“ 苑”、“使”之误，故正之。 
〔九〕　范书马援传作“数万斛”。 
　　王莽末，盗贼起，求雄杰之士，援与。原涉为颖川太守，援为汉中太守〔一〕。适至官，王莽败，员亦亡去增山，俱之梁州。会隗嚣冀用援为绶德将军。 
〔一〕　范书马援传曰：“莽从弟卫将军林广招雄俊，乃辟援及同县原涉为掾，荐之于莽。莽以涉为镇戎大尹，援为新成大尹。”又按汉书游侠传，王莽末， 东方兵起，莽拜涉为“镇戎大尹天水太守” 。钱大昕廿二史考异曰：“按王莽改天水曰镇戎，太守为大尹。既云镇戎大尹，不当更云天水太守，疑本注文，后人误入正文。”钱说是。袁纪作颍川太守，误。又 新城大尹即汉中太守，依袁纪前例，亦当从莽称。 
　　而公孙述称帝于蜀，嚣意未知所附，乃遣援南视述。素与援旧，以到当握手相迎也，乃盛陈陛戟见援〔一〕，语言未悉，延援就客馆。述备威仪，会百 官，为援立旧交之位。述罄折而入〔二〕，鸾旗旄骑，警跸〔就〕车，盛器服，宾客甚盛〔三〕，欲留援。援曰：“ 天下雌雄未定，公孙不吐哺走迎国士〔四〕，与图成败，乃修饰边幅，如偶人形，此何足久留乎？”数月辞去。还谓嚣曰：“子阳若井底蛙〔五〕，妄自尊耳，不如 专意东方。” 
〔一〕　范书马援传曰：“援素与述同里闬，相善，以为既至当握手欢如平生，而述盛陈陛卫，以延援入。”东观记与范书大同小异。疑袁纪多有记脱。“素与援旧”恐当作“援素与述旧”，“乃盛” 上又恐脱“述”字。 
〔二〕　李贤曰：“磬折者，屈身如磬之曲折，敬也。”罄同磬，石制敲打乐器也，作》形。 
〔三〕　据东观记及范书补。范书“ 宾客”作“官属”。 
〔四〕　史记鲁世家曰：“周公戒伯禽曰：‘我文王之子，武王之弟，成王之叔父，我于天下亦不贱矣。然我一沐三捉发， 一饭三吐哺，起以待士，犹恐失天下之贤人。子之鲁，慎无以国骄人。’” 
〔五〕　典出庄子秋水篇。 
　　于是遣援与拒蜀侯国游先俱奉章诣京师。初到，召诣尚书。有顷，中黄门一人引入，时在宣德殿。援拜，上大笑曰：“卿遨游二帝间，见卿大惭。”援顿 首辞谢，因曰：“当今之世，不但君择臣，臣亦择君〔一〕。臣与公孙述同县，少有娱。臣前至蜀，陛戟乃见臣。臣援异方来，陛下何以知臣非刺客奸人，而简易若 是？ ”上复大笑曰：“卿非刺客，顾说客耳。”援对曰：“ 天下倾覆，盗贼自立名姓者不可胜数。今得见陛下，寥廓大度，同符高祖，乃知帝王自有真也。”上壮之，使从征伐，每召见宴言，夜至天明。援才略兼人，又好纵 横之画，故未得官，待诏而已。 
〔一〕　见晏子春秋内篇。 
　　上遣太中大夫来歙持节送援、国游先至长安。怨家杀游先，其弟为嚣云旗将军，来歙恐其怨恨，即与援俱还长安〔一〕。 
〔一〕　按通鉴考异引袁纪曰：“援与拒蜀侯国游先俱奉使，游先至长安，为仇家所杀；其弟为嚣云旗将军。来歙恐其怨恨，与援俱还长安。”与今本异，乃 节略过甚所致。今本既云俱至长安，何复还长安之有？按范书隤嚣传曰：“初，嚣与来歙、马援相善，故帝数使歙、援奉使往来。”则今本“与俱还长安 ”之“长安”，恐是“陇西”之误。歙必 请光武允其与援俱往，一则向嚣宣喻光武招纳之意，二则安抚云旗将军思兄之念，方与事理相合。又范书“国游先”作“周游”，二者未知孰是：通鉴标点者据范书 将考异所引之“国游先”断作“ 
国游”，失袁纪之旧矣。而惠栋后汉书补注引此文，又于‘先’下加‘生’字，尤谬。

后汉光武皇帝纪五卷第五
　　五年（己丑、二九）
　　春二月丙午，大赦天下。 
　　周建兄子诵以垂惠降，刘纡、周建、苏茂走下邳，建道死。 
　　封孔子后孔安为殷绍嘉公。 
　　初，彭宠征书至潞县，有火灾城中飞出城外，燔千余家，杀人甚多。宠堂上闻虾蟆声在炉火下〔一〕，凿地求之，无所得。数有变怪，卜筮及望气者皆言当从中起。宠以其从弟子后、兰卿本上府所使来，故不相亲也，令将屯于外。 
〔一〕　范书彭宠传注引东观记，“ 炉火”作“火炉”，袁纪恐误倒置。 
　　宠奴子密等三人谋共劫宠。宠斋于便室〔一〕，昼卧。三奴共缚着床，告外吏：“大王解斋〔二〕，吏皆休，旦乃白事。”乃从。次呼诸奴婢，以宠教责 问，便收缚，各置空室中。以宠声呼其妻，妻入室，见宠缚，惊曰：“奴反邪！”奴格妻头，击颊。宠曰：“趣为诸将军办装！”〔三〕两奴将妻入取物，一奴守 宠。宠谓守奴曰：“若小儿，我素所爱也，为子密逼劫耳。解我缚，出阁则活矣。用女珠妻汝，家中财物皆以与汝。 ”奴意解之，视户外，见子密听其语，遂不解。子密将妻入，取宠男女悉闭室中，收金珠衣物，至宠所装之，被马六匹〔四〕，使妻缝缣囊。昏夜后，解宠手，令作 记告城门将军：“令遣子密等至子后兰卿所，开城门出，勿稽留。”书成，断宠及妻头，置缣囊中，驰诣阙。封子密为无义侯。 
〔一〕　便室，李贤注曰：“便坐之室，非正室也。” 
〔二〕　东观记亦作“解斋”，唯范书作“斋禁”。 
〔三〕　趣，趋也。朱骏声谓假借为趋。又李贤曰：“呼奴为将军，欲其赦己也。” 
〔四〕　胡三省曰：“加马以鞍勒曰被马。” 
　　宠尚书韩立、高宣等共立宠子午为燕王，子后、兰卿为将军。数日，宠国师韩利斩午首诣祭遵。遵将兵诛宠支党，渔阳遂平。 
　　上嘉耿况之功，以其父劳于边，使光禄大夫樊密持节征况还京师〔一〕，赐以大第，甚见尊重。况年老多病，天子亲数临问，征弇视疾。弇、舒并封列 侯，国为射声校尉，复除二子广、举为郎〔二〕。诸子侍疾，并垂青紫，当世以为荣。及薨，赠赐甚厚，谥曰烈侯〔三〕。子国以当嗣，辞曰：“先侯爱少子霸。” 上疏让，天子许焉。国有筹策，数言边事，天子器之，官至大司农。 
〔一〕　范书耿弇传注引袁山松书曰：“使光禄大夫樊宏诏况曰：‘ 
惟况功大，不宜监察从事。边郡寒苦，不足久居。其诣行在所。’”又范书樊宏传亦作光禄大夫樊宏。他书均有樊宏，无樊密。袁纪作“ 
密”，误。又通鉴考异曰：“宏，袁纪皆作密。”则宋本如此。而明本中黄本多作“密” ，然纪文卷一已作‘宏’。南监本则均改作“宏”，蒋本从南监本，改卷七之“密”皆作“宏”，而本卷之“ 密”，偶失改耳。今亦留此“密”字，以存宋本之旧。 
〔二〕　范书耿弇传作“并为中郎将 ”。 
〔三〕　袁纪“烈”原误作“列”，迳改之。 
　　三月，徙广阳王良为赵王。 
　　山阳人庞萌为更始冀州牧，与世祖、谢躬俱平邯郸。萌谓躬曰：“刘公不可信也。”躬以告世祖，世祖喻而安之。及上诛谢躬，而萌率众降。上夺其众，谓萌曰：“前在邯郸，知之何速邪？”萌曰：“ 
知之久矣。”萌为人婉顺，上亲爱之，以为侍中。尝对诸将曰：“可以讬六尺之孤，寄百里之命〔一〕，庞萌是矣。”使萌为平狄将军，与盖延俱定梁、楚地。萌与延争权，惧延谮己，遂勒兵反。 
〔一〕　李贤曰：“六尺，谓年十五以下。”胡三省曰：“论语孔子之言。吕与叔曰：‘讬六尺之孤，谓辅幼主；寄百里之命，谓为诸侯。’”今按此语出论 语泰伯篇，非孔子之语，乃曾参之言也。孔安国曰：“六尺之孤，幼少之君。”所谓“寄百里之命 ”，孔解作“摄君之政令”。此二语实言可委讬以幼君，当国摄政如周公、霍光者也，吕作“诸侯”解， 非也。 
　　夏四月，平狄将军庞萌反，袭盖延，破楚相孙萌〔一〕，自号东平王，引兵与董宪、苏茂合。上嗟叹曰：“人不可知乃如是！”下诏曰：“吾尝于众人中言萌可为社稷臣，将军等得无笑吾言？老贼当族，其〔各〕励兵马〔二〕，会睢阳！” 
〔一〕　楚相，范书光武帝纪作“楚郡太守”。按汉书楚元王传及宣帝纪，地节元年，楚王延寿谋反，自杀国除。又据范书，至建武十五年始复建楚国。在此 期间，不当有“楚相”之称。通鉴从范书，是。又通鉴考异曰：“东观记、汉书皆云：萌攻延，延与战，破之。诏书劳延曰：‘庞萌一夜反畔，相去不远，营壁不 坚，殆令人齿欲相击，而将军有不可动之节，吾甚美之。’延传言‘仅而得免’，与彼不同，今从延传。”按考异所引东观记、汉书之文，实出范书延传注，且“汉 书”上脱“续”字。袁纪显然未采纳此二书之说，而又不明言谁胜谁负，较为谨慎。 
〔二〕　据全后汉文补。 
　　六月，上幸蒙。庞萌、董宪、苏茂等将三万人功桃城。桃城告急，上将轻骑二千、步兵数万，晨夜至亢父。百官疲倦，可且宿〔一〕。上不听，复行十 里，宿任城。明旦，诸将欲攻贼，贼亦勒兵待战，上令诸将不得出。是时吴汉兵在东郡，驰使召之。萌等惊曰：“数百里晨夜行，以为到当战，而坚坐任城，致人城 下，真不可测也！〔二〕”积二十余日，吴汉到，乃进击，大破之。萌、宪、茂复将数万人屯昌虑，以兵拒新阳。吴汉进击破之，遂守昌虑。 
〔一〕　袁纪此句必有脱文。通鉴“ 百官”上有“或言”二字。惠栋以为“可”上脱“请” 字。二说皆可通，录此以供参考。 
〔二〕　“测”，黄本及通鉴均作“ 往”。 
　　是时，河西隔远，世祖都洛阳，未能自通，以隗嚣称汉年号，窦融等从受正朔〔一〕。嚣外受民望，内图异计，遣说客张玄游说河西〔二〕，言：“一姓 不再兴，今豪杰兢逐，雌雄未分，宜与陇蜀合从，高为六国之势，下成尉他之事〔三〕。”融乃聚其众而议之，曰：“汉承尧运，历数延长，上之姓号，具见于天文 〔四〕，自前博物道术之士言之久矣〔五〕。故刘子骏改易名字，以应其占，此皆近事暴着所共见也。以人事言之，今称天子者数人，而洛阳甲兵最彊，号令最明， 加以祖宗之重，百姓所归服。天人之应如此，他姓未能争也。”众皆以为然。梁统恐众惑其言，乃刺杀玄。 
〔一〕　冯班曰：“从受建武正朔。 ” 
〔二〕　原误作“西河”，迳改之。 
〔三〕　尉他即赵佗。因其秦时行南海尉事，故亦称尉佗。他为佗之隶变。尉他后虽受汉封为南粤王，却乘黄屋左纛，称制，与中国侔。其使天子，称王朝命如诸侯。 
〔四〕　“天文”，范书作“图书” ，即河图赤伏符。 
〔五〕　道术博物之士，范书作“谷子云、夏贺良等”。按汉书谷永传永曰：“陛下承八世之功业，当阳数之标季，涉三七之节纪，遭无妄之卦运，直百六之灾阨。”又哀帝纪曰：“待诏夏贺良等言赤精子之谶，汉家历运中衰，当再受命，宜改元易号。” 
　　是夏，窦融及五郡太守遣使诣阙。上先闻五郡全，实在隗嚣、公孙述之间，常欲招引之，会得其表，甚悦。遣使拜融为凉州牧，玺书褒纳之。 
　　秋八月，吴汉破昌虑，军士高扈斩梁王纡降。苏茂奔张步，董宪、庞萌走之朐。汉复守之。 
　　冬十月，上幸鲁，使大司空祠孔子。 
　　使耿弇诸将击张步。步盛兵祝阿，列营钟城。弇攻祝阿，拔之，开其角，令奔钟城，皆空壁走。将军费敢以精兵守巨里，弇令军中益治攻具，将攻巨里。 步济南王费邑闻之，将兵救巨里。弇告诸将曰：“此即所求者。野兵不击，何以城为。所以治攻具者，欲以诱致邑耳。”弇分兵守巨里，自与邑战，大破之。弇乃收 所斩级以归示巨里城中，城中恟惧，夜空城走。弇收其积聚，纵兵击诸未下者，平三十余营〔一〕。 
〔一〕　范书耿弇传作“平四十余营 ”。 
　　时张步都剧，使弟蓝将兵守西安，西安距临淄三十里〔一〕。弇引营居临淄、西安之间。西安城小而兵精，临淄名大而不实，弇令军中曰：“后五日攻西 安。 ”蓝闻之，晨夜为守备。至其夜半〔二〕，令军皆食，会明至临淄城。军吏争之！以为攻临淄而西安必救，攻西安，临淄不能救。弇曰：“然吾故攻西安〔三〕；今 自忧城守〔四〕；而吾攻临淄，一日必拔，何救之有？吾得临淄则西安孤，蓝与剧断绝，必复亡去，所谓击一而得两者也。且西安城坚兵精，攻之未可卒下，众必多 死伤。正使得其城，张蓝引兵奔临淄，如是临淄更彊。勒兵凭城，观人虚实。吾深入敌境，后无转输，旬日之间，不战而困。诸君适不见是耳。”弇遂攻临淄，拔 之。张蓝闻临淄拔，果将其众走。 
〔一〕　东观记、范书耿弇传均作“ 四十里”。 
〔二〕　“其”，东观记、范书均作 “期”。袁纪上文作“后五日攻西安”，故此“其”当作“期”。 
〔三〕　范书耿弇传及通鉴“然”上有“不”字，东观记与袁纪同。 
〔四〕　疑“今”系“令”之讹。 
　　剧去临淄九十里，弇令军中无得掠剧下，须步至临淄乃击之。步闻弇言大笑曰：“以尤来、大彤十余万众，吾皆破之。今大兵少于彼〔一〕，又皆疲劳， 何足破乎！”弇上书曰：“臣据临淄，深堑〔高〕垒〔二〕，张步必自来攻臣。以逸待劳，以实击〔虚〕（步）〔三〕，旬日之间，步首自可获。”上然其计。步果 与三弟、故大彤帅重异将二十万众〔四〕，至临淄。弇令都尉刘歆、泰山太守陈俊勒兵城上，分阵城下。贼至北门，歆、俊兵皆交，步等乘虚并入，攻弇营。弇登台 望之，见其营扰，乃下台安之。既而将精兵击步于东〔城〕下〔五〕，大破之。飞矢中弇股，引刀截之，军中无知者。弇欲以疲步兵，明日将战，陈俊曰：“步兵 多，且可须上至。”弇曰：“上至，臣子当击牛酾酒以待百官，反欲以贼遗君父邪〔六〕？”遂纵兵合战，复大破之。弇度步已困，乃罢兵置左右翼。步夜果引去， 伏兵夹击，死者城中沟堑皆满，得辎重二千余两。弇纵兵追击，至钜昧水上，八十余里僵尸相属。 
〔一〕　范书耿弇传“大兵”作“大耿兵”，注曰：“弇，况之长子故呼为大耿。”袁纪恐脱“耿”字。 
〔二〕　堑可深，垒岂可深！范书耿弇传注引袁山松书作“深堑高垒”，故据以补。 
〔三〕　据黄本改。袁山松书亦作“ 虚”。 
〔四〕　重异，黄本作“董异”。然范书、通鉴均作“重异”，而东观记作“大彤帅樊重” ，未知孰是。 
〔五〕　据范书耿弇传补。 
〔六〕　“遗”本作“遣”，据黄本迳改之。 
　　后数日，上至临淄劳军，百官列坐。上谓弇曰： “将军正韩信也。韩信击历下以着名〔一〕，今将军攻祝阿以发迹。此非齐西界邪？”弇曰：“历下即历城，在祝阿东五十里，皆齐西界也。”上曰：“ 
将军尝为吾言，因上谷兵以击涿郡、渔阳〔二〕，进击富平、获索，因东攻张步，平齐地。以为落落难合〔三〕，今皆如将军策。有其志者，事竟成也。将军有定齐之功，功出于大司马，明如日月也。” 
〔一〕　史记淮阴侯列传曰：“齐已听郦生，即留纵酒，罢备汉守御。信因袭历下军，遂至临灾。” 
〔二〕　“因”本作“困”据南监本迳改之。 
〔三〕　李贤曰：“落落，犹疏阔也。” 
　　张步既破，走还剧。而苏茂适至，让步曰：“我南阳兵精，不可待茂邪？”〔一〕步曰：“负卿何言！兄弟走平寿。”上曰：“能相斩降者，封之。”步乃斩苏茂，肉袒军门降。弇勒兵入城，树十二郡旗，各以本郡诣旗下，众尚十余万，辎重七千余两。封步为安丘侯。 
〔一〕　按范书张步传曰：“茂让步曰：‘以南阳兵精，延岑善战，而耿弇走之。大王奈何就攻其营？既呼茂，不能待耶？’”又茂乃陈留人，更始之讨难将军。曾降光武，复杀淮阳太守而叛，称臣于永，不得自称“我南阳兵精”。袁纪此句必多有脱误。 
　　于是琅邪未平，徙陈俊为琅邪太守。齐地素闻俊名，始入界，盗贼大散。顷之，张步兄弟谋反，亡归琅邪，俊擒讨，尽诛之。上美其功，赐俊玺书曰： “将军元勋大着，威振青、徐，两州有警，实得征之。”俊抚贫弱，悉有义〔一〕，令行郡中，百姓歌之。数上书，自请击陇蜀，上报曰：“东州新平，大将军之功 也。负海猾夏，盗贼之处，国家以为重忧，且勉镇抚之。” 
〔一〕　范书陈俊传、北堂书钞卷七引续汉书均作“表有义”，袁纪作“悉”恐误。 
　　初起太学宫。 
　　十二月，卢芳自称天子，入居九泉，略有数郡。 
　　初，上问来歙曰：“今西州未附，子阳称帝，吾方务静关东，西略未知所任，计将何如？”歙因自请曰：“臣尝与隗嚣相遇关中，其人始建为汉之计。今 阶下圣德隆兴，臣愿得奉一节，开以丹青之信，〔一〕嚣必归命，则公孙自亡，势不足图也。”上然之，使歙持节喻指，往来数年矣。 
〔一〕　杨树达曰：“说文丹部青下云‘丹青之信言必然’。” 
　　于是歙复与马援使喻隗嚣，嚣与马援卧起，问京师善恶。援答曰：“前到京师，凡数十见〔一〕，每侍对，夜至天明，援事主未常见也。材德惊人，勇略 非人敌。开心见诚，好丑无所隐，图画天下事良备，量敌决胜，阔达多大略，与高帝等。经学博览，政事文辩，未睹其比也。”嚣曰：“必如卿言，胜高帝邪？”援 曰： “不如也。高帝大度，无可无不可〔二〕；今上好吏事，动循轨度，又不饮酒，所不如也。”嚣大笑曰：“若是，反不胜邪？”嚣虽内不信，不得已遣太子恂入侍， 拜为胡骑校尉，封镌□侯。援亦将家至京师，上书求将宾客屯田上林中。因宣扬国威，招来豪杰，以立尺寸之功，上许焉。 
〔一〕　东观记作“十四见”，范书与袁纪同。 
〔二〕　语见论语微子篇。 
　　是冬，大司徒伏湛免，尚书令侯霸为司徒。 
　　霸字君房，河南密人也。矜严有威容，家累千金，不事产业，笃志诗书。成哀间，仕为郎。王莽时，历职有称，为临淮太守〔一〕。莽败，霸保郡自守， 吏民安之。更始初，遣谒者征霸，百姓老弱相携啼泣，遮使者车，或当道卧。皆曰：“愿乞复留侯君期年。”民至戒乳妇勿举子，侯君当去，俱不能全耳。谒者恐霸 就征，失亡临淮，于是不敢〔授〕（受）玺书〔二〕，具以状闻。会更始败，世祖即位，征霸为尚书令。是时朝廷新立，制度草创，政令有不便于民者，霸辄奏省 之。 
〔一〕　临淮太守，莽时改作“淮平大尹”，此从汉称。 
〔二〕　据东观记及范书改。 
　　霸辟太原人闵仲叔〔一〕，既至，霸劳问之〔二〕，不及政事。〔仲〕叔对曰〔三〕：“始得明公辟，且喜且惧。何者？喜于为明公所知，惧于虚薄，不 能宣益拾遗。今未越府阃〔四〕，喜惧才半。亲知政教，已见掾吏。及见明公，喜惧皆去。何则？望明公问属何以明政美俗，调阴阳，训五品〔五〕，令宇内乂安 也。以〔仲〕叔为不足问邪？不当辟也。如以为任用而不使陈之，则为失人。智者不私人以位，亦不失人，是以喜惧皆去。”因自劾去。后博士征不至，终于家。 
〔一〕　李贤注引谢承书曰：“闵贡字仲叔。” 
〔二〕　李贤曰：“劳其勤苦也。” 
〔三〕　称字不当仅呼末字，范书作 “仲叔”，故补之。下同。 
〔四〕　阃音捆，即门槛。府阃，府门也。 
〔五〕　书尧典曰：“百姓不亲，五品不逊。”传曰：“五品谓五帝。”疏曰：“品谓品秩，一家之内，尊卑之差，即父、母、兄、弟、子是也。教之义、慈、友、恭、孝，此事可常行，乃为五常耳。 ” 
　　太子少傅王丹被征将至，侯霸遣子昱迎拜之，丹下车答拜。昱曰：“家公欲与公俱定恩分〔一〕，何为拜子孙邪？”丹曰：“君房有是言，丹未许也。” 〔二〕丹常受人言，有所荐及举者有罪，丹坐免官，终不言，客甚惭，自绝于丹。丹俄为太子太傅，使人呼客见之：“何遇丹之薄也？”〔三〕客自安如故。其子有 同门生遭亲丧，白丹欲奔之，丹挞之五十。或问其故，丹曰：“世称鲍叔、管夷吾〔四〕，次则百里奚、蹇叔〔五〕，近则王阳、贡禹〔六〕，历载弥久，如此其难 也。张、陈凶其终〔七〕，萧、朱隙其末〔八〕，故敕子孙，友道难立，非保慎不惑，焉能终乎？” 
〔一〕　惠栋曰：“丹时为三公，故曰家公。”杨树达曰：“家公，犹今人称‘家君’，谓其父也。”杨说是。“家公”乃昱自称其父霸也，非谓王丹。 
〔二〕　王先谦曰：“丹盖因霸为中常侍任子，又仕王莽，故轻之。” 
〔三〕　范书王丹传“何遇”上有“ 谓曰”二字，袁纪当有脱字。 
〔四〕　史记管晏列传曰：管夷吾贫困，常欺鲍叔，鲍叔终善遇之，不以为言。后鲍叔事公子小白，管夷吾事公子纠。小白立为桓公，纠死，夷吾囚。鲍叔进夷吾，任政于齐，桓公以霸。管夷吾曰：“ 生我者父母，知我者鲍子也。”于 是天下不多管仲之贤，而多鲍叔能知人。 
〔五〕　史记秦本纪曰：秦穆公闻百里奚贤，以五羖皮赎之于楚，授以国政。百里奚让曰： “臣不及臣友蹇叔，蹇叔贤而世莫知。”于是穆公使人厚币迎蹇叔，以为上大夫。 
〔六〕　王吉与贡禹俱昭宣时琅邪人。汉书王吉传曰：“吉与贡禹为友，世称‘王阳在位，贡公弹冠’，言其取舍同也。” 
〔七〕　张，张耳；陈，陈余。史记张耳陈余传曰：战国时，张耳、陈余俱为大梁人。余年少，父事张耳，两人相与为刎颈交。秦末，张耳以陈余不肯救赵，收余兵，遂有郤。楚汉相争时，张耳随韩信击赵，破井陉，斩陈余泜水上。 
〔八〕　汉书萧望之传曰：萧育少与陈咸、朱博为友，着闻当世。往者有王阳、贡禹，故长安语曰“萧朱结绶，王贡弹冠”，言其相荐达也。朱博攀援咸、育而进，虽晚出而先至将军上卿，位极亚相。育与博遂有隙，不能终，故世以交为难。 
　　丹字仲回，京兆下邽人。王莽时，连征不至，避世陇西，隐居养志。家累千金，好施周急。每岁时农毕，察彊力多收者，载酒肴而劳之。其堕懒不收者， 耻不获劳，无不力田者。聚落化之，遂以殷富。闾里犯罪者，喻其父兄而致之法。丧忧者，量其资财，为之制度，丹亲任其事。行之十年，民皆敦厚。陈遵者，豪杰 之士也。遵友人丧，亲赙缣百匹，丹独送缣一匹，曰：“如丹是缣，皆出机杼也。”遵有惭色，欲与丹相结，丹未之许也。更始时，遵北使匈奴，过辞于丹，丹谓遵 曰： “俱遭乱世，唯我二人为天地所遗。今子使绝域，无以相赠，赠子以不拜〔一〕。”其高抗不屈，皆此类也。卫尉铫期、执金吾寇恂亦慕而友之，名重当世。顷之逊 位，卒于家。 
〔一〕　东观记曰：“遂揖而别，遵甚悦之。”按史记汲黯传曰：“ 
大将军青既益尊，然黯与亢礼，曰：‘夫以大将军有揖客，反不重邪？’”王丹长揖不拜，正用汲黯故事，故遵悦而去。 
　　是岁，征会稽严光〔一〕、太原周党。 
〔一〕　沈钦韩曰：“吴志注会稽典录曰：‘征士余姚严遵，王莽征聘，抗节不行。’董斯张曰：光本新野人，避乱会稽。任延传云：‘ 
天下新定，道路未通，避乱江南者，皆未还中土。会稽颇称多士，延为会稽都尉，如董子仪、严子陵皆待以师友之礼。’以此证之，子陵非会稽人明矣。” 
　　光字子陵，少与世祖同学。世祖即位，下诏征光。光变名姓，渔钓川泽。至是复以礼求光，光不得已，舁疾诣京师〔一〕。上就见光曰：“子陵不可相助邪？ ”光卧而应曰：“士固有执节者，何至相逼乎？”天子欲以为三公，光称病而退，不可得而爵也。 
〔一〕　说文曰：“舁，共举也。读若余。” 
　　党字伯况，举动必以礼。赤眉之乱，所在残破，至太原，闻党德行，不入其邑，由是名重天下。三征然后至，党着短布单衣，榖皮绡头〔一〕，见于尚 书。欲令党改冠服，党曰：“朝廷本以是故征之，安可复更邪？”遂见，自陈愿守所志，上听之。诏曰：“许由不仕有唐〔二〕，帝德不衰；夷齐不食周粟〔三〕， 王道不亏。不忍使党久逡巡于污居之朝，其赐帛四十匹，遣归田里。”博士范升奏毁党曰：“臣闻尧不须许由、巢父而天下治，周不待伯夷、叔齐而王道成。巍巍荡 荡，至今不绝。臣伏见太原周党，使者三聘，乃肯就车。陛下亲见，诣庭，党伏而不谒。偃蹇自高，逡巡求退，钓采华名，以夸主上。臣愚以为党等不达政事，未足 进用。臣愿与党并论云台之上〔四〕，考试图国之道。不如臣言，请伏虚诬之罪。”书奏，天子示公卿。诏曰：“自古尧有许由、巢父，周有伯夷、叔齐，自朕高祖 有南山四皓〔五〕，自古圣王，皆有异士，非独今也。伯夷、叔齐不食周粟，太原周党不食朕禄，亦各有志焉。”党既退，着书上下篇，终于沔池〔六〕，百姓贤而 祠之。 
〔一〕　李贤曰：“说文：‘绡，生丝也，从系肖声，音消。’案：此字当作‘幧’，音此消反，其字从巾。古诗云：‘少年见罗敷，脱巾着幧头。’郑玄注仪礼云：‘如今着幓头，自项中而前，交额上，却绕髻也。’而此乃以榖树皮为绡头也。” 
〔二〕　史记伯夷列传曰：“说者曰尧让天下于许由，许由不受，耻之逃隐。”正义引皇甫谧高士传曰：“许由字武仲。尧闻致天下而让焉，乃退而遁于中岳 颍水之阳，箕山之下隐。尧又召为九州长，由不欲闻之，洗耳于颍水滨。时有巢父牵犊欲饮之，见由洗耳，问其故。对曰：‘尧欲召我为九州长，恶闻其声，是故洗 耳。’巢父曰：“子若处高岸深谷，人道不通，谁能见子？子故浮游，欲闻求其名誉，污吾犊口。 ’牵犊上流饮之。” 
〔三〕　夷齐，即伯夷、叔齐也。武王灭殷，天下宗周，而伯夷、叔齐耻之，不食周粟，遂饿死于首阳山。事见史记本传。 
〔四〕　续汉志曰：“云台，国家之所造，图书、术籍、珍玩、宝怪藏焉。” 
〔五〕　四皓，即东园公、角里先生、绮里季、夏黄公。汉高祖求之数岁，皆匿逃不就。高祖欲废太子而立赵王如意。 吕后从张良计，卑辞厚礼，迎此四人营护太子。高祖见而大惊，废立事遂寝。事见史记留侯世家。因四人隐匿于熊耳山中又称商山故史称“商山四皓”。又陈留耆旧 传曰：“避地南山。”陶渊明诗亦曰“黄绮之南山。”则以商山在长安南，故又称其为南山矣。 
〔六〕　惠栋曰：“袁纪‘终于沔池 ’，疑即渑池也。”按范书逸民传作“黾池”。 
　　是时太原王霸、北海逢萌亦隐居养志，俱被聘。霸到尚书，拜不称臣。问其故，答曰：“天子有所不臣，诸侯有所不友。”〔一〕遂以疾归，茅屋蓬户， 不厌其乐。萌少给事亭长，慨然叹曰：“大丈夫焉能为人役哉。”遂去就师。闻王莽居摄，子宇谏莽，杀之。萌会友人曰：“三纲绝矣，祸将及人。”即解衣冠挂东 都城门，将家属客于辽东。天下定，乃还琅邪不其山中〔二〕，以德让导邻里，聚落化之。诏书征萌上道，迷不知东西，萌曰：“朝廷所以征我者，以吾聪明睿智， 有益于政耳。今方面尚不知，安能济政？”即归，后连征不起。 
〔一〕　礼记儒行篇曰：“儒有上不臣天子，下不事诸侯。”王霸之言，盖本于此。 
〔二〕　范书逸民传作“乃之琅邪劳山”。按御览卷四二引伏琛齐记曰：“不其城南二十里有大劳山、小劳山，在海侧。”又按续汉郡国志，东莱郡有不其侯国，旧属琅邪郡。刘昭注引三齐记曰：“郑玄教授不其山。”则劳山因其所在侯国之名而称不其山，袁纪用其别名也。 
　　　　袁宏曰：夫金刚水柔，性之别也；员行方止，器之异也。故善御性者，不违金水之质；善为器者，不易方员之用。物诚有之，人亦宜然。故肆然独 往，不可袭以章服者，山林之性也；鞠躬履方，可屈而为用者，庙堂之材也。是以先王顺而通之，使各得其性，故有内外隐显之道焉。末世凌迟治乱多端，隐者之 作，其流众矣。或利竞滋兴，静以镇世；或时难迍邅〔一〕，处以全身；或性不和物，退以图安；或情不能嘿，卷以避祸。凡此之徒，有为而然，非真性也。而有道 之君，皆礼而崇之，所以抑进取而止躁竞也。呜呼！世俗之宾，方抵掌而击之，以为讥笑，岂不哀哉！ 
〔一〕　易屯曰：“屯如邅如。”疏曰：“屯是屯难，邅是邅回。”迍邅一词，谓时运艰难，畏难而徘徊也。 
　　自王莽末，天下旱蝗，稼谷不成。至建武之初，一石粟直黄金一斤〔一〕，而人相食。二年秋，野谷旅生〔二〕，野蚕成茧，民收其实，以为衣粮。是岁，野谷生渐少，南亩益垦矣。 
〔一〕　范书作“黄金一斤，易粟一斛”。东观记与袁纪同。 
〔二〕　晋灼曰：“野生曰旅。” 
六年（庚寅、三〇）
　　春正月丙辰，改舂陵为章陵，复比丰、沛。 
　　刘隆等破舒城，斩李宪。 
　　二月，吴汉拔朐城，董宪、庞萌逃出，汉执其妻子。宪流涕谢吏士曰：“妻子皆已得矣。久苦诸公。” 将十余骑欲从间道诣上降，追兵至，皆斩之。于是天下粗定，唯陇蜀未平。 
　　上乃休诸将于洛阳，分军士于河内，数置酒，会诸将，辄加赏赐。每幸郡国，见父老掾吏，问数十年事，吏民皆惊喜令自以见识，各尽力命焉。初，军旅间贼檄日以百数，上犹以余暇讲诵经书，自河图洛书，谶记之文，无不毕览。 
　　王元说隗嚣曰：“天下成败未可知，天水完富，士马最彊。宜北取西河，东收关中，按秦旧迹，表里河山。元请以一丸泥，为大王东封函谷关，此万世之 一时也。既不能为此，且畜养士马，据隘自守，旷日持久，以待四方之变，图王不成，其弊犹足以霸。要之，鱼不可以脱于泉〔一〕，一失权柄，神龙还与螾同 〔二〕。前更始都长安，四方向应，以为真定也。一朝坏败，大王几无所据。今南有公孙，北有文伯，江湖海滨，王公十数，而欲信儒生之语〔三〕，弃千乘之基， 羁旅危国，以求安全，是由覆车之轨，计之不可者也。”嚣心然之。 
〔一〕　见老子三十六章。“泉”作 “渊”，袁纪作“泉”乃唐人避讳所改。 
〔二〕　语出慎子。螾，蚯蚓也。 
〔三〕　按儒生指班彪、郑兴。班彪作王命论以讽嚣；郑兴谏嚣止称王，又阻嚣广置职位以自尊高。详见后文。 
　　是时公孙述遣兵出江关，败南郡〔一〕。上因欲从天水伐蜀，从褒、斜，江关路远而多阻，莫若从西州，因便以举，则兵彊财富。嚣虽遣子入侍，而心怀 两端，常思王元之言，欲据一方，不欲早定。乃复上书，盛言：“蜀道危险，栈阁败绝〔二〕，丈尺之地，侧不得通。述性严酷，上下相患，须其罪恶孰着，大呼向 应之势也。” 
〔一〕　范书公孙述传曰：“六年，述遣戎与将军任满出江关，下临沮、夷陵间，招其故众，因欲取荆州诸郡，竟不能克。”戎者，田戎也。南郡即属荆州。据此则袁纪“败”下恐脱“于”字。 
〔二〕　李贤曰：“栈阁者，山路悬险，栈木为阁道。” 
　　来歙素刚，闻嚣有异议，遂发愤责嚣曰：“国家以君为知臧否，晓兴废，故为手书，以畅圣意。既遣伯春〔一〕，复用邪惑之言，族灭之计，叛主负子， 背忠信，伤仁义。吉凶之决，在于今日。”欲前刺嚣，而左右兵多，嚣欲害歙，歙持节就车。嚣逾怒，欲杀歙，王遵谏曰：“愚闻为国者慎名与器，为家者畏怨重 祸。各器俱慎则下伏其令，怨祸不轻即家受其福〔二〕。今将军遣子质汉，而外怀他心，名器逆矣。既违其命，又杀其使，轻怨祸矣。古者列国兵交，不绝其使，所 以重兵贵和而不任战也。春秋传曰：交兵，使通可也〔三〕。何况持王命质而犯之哉？上不合于正义，内不周于长利，苟行盗贼之短策，又何是非之能识！加以伯春 委身，已在阙庭，而屠汉使，此践机试剑，授刃于颈也。君叔虽单居〔四〕，陛下之外兄也〔五〕。屠之未损于汉，而随以族败。昔宋执楚使，遂有易子之祸 〔六〕。小国犹不可辱，况万乘之主乎？”歙知党多在西州，救助非一，遂得免。王遵亦豪杰士也，既而降汉，封上雒侯。 
〔一〕　伯春，隗嚣长子恂之字，时在洛阳为人质。 
〔二〕　“怨祸不轻”，范书来歙传作“轻用怨祸”。不轻，重视之意。怨祸不轻即谨慎对待，不加重怨祸，故能家受其福。联系下文，袁纪是。 
〔三〕　成公九年左传曰：“兵交，使在其间可也。” 
〔四〕　范书来歙传作“单车远使” 。 
〔五〕　李贤曰：“光武之姑子，故曰外兄也。” 
〔六〕　宣公十四年左传曰：楚子使申舟聘于齐，曰“无假道于宋”。及宋，华元曰：“过我而不假道，鄙我也。鄙我，亡也。杀其使者，必伐我。伐我，亦 亡也。亡一也。”乃杀申舟。又宣公十五年左传曰：楚师欲久围宋，宋人惧，使华元夜入楚师，登楚帅子反之床，起之曰：“寡君使元以病告，曰：‘敝邑易子而 食，析骸以爨。虽然，城下之盟，有以国毙，不能从也。去我三十里，唯命是听。’”子反惧，与之盟。 
　　初，嚣问班彪曰：“往者周亡，战国并争，天下分裂，数世然后始定。意者纵横之事复起于今日乎？将承运迭兴，在一人也？愿先生论之。”对曰“周之 兴废，与汉不同。周立爵五等，诸侯从政，本根既微，枝叶彊大，故其末流有纵横之事，其势然也。汉家乘秦之制，郡县治民，臣无百年之柄。至成帝，假借外家， 哀平短祚，国嗣三绝〔一〕。危自上起，伤不及下，故王氏之贵，倾擅朝廷，能窃号位，而不根于民，是以即真之后，天下莫不引领而思汉。十余年间，天下中外骚 扰〔二〕，远近俱发，假号云合，咸称刘氏，不谋而同辞。方今雄杰跨州城者，皆无七国世业之资。诗云：‘皇矣上帝，临下有赫，监视四方，求民之瘼。’〔三〕 今民讴吟思汉，向仰刘氏，已可知矣。”嚣曰：“先生言周、汉之势可也；至于但见愚民习识刘氏姓号之故，而谓汉家复兴，疏矣。昔秦失其鹿，刘季逐而得之 〔四〕，时民复知汉乎？” 
〔一〕　李贤曰：“哀帝在位六年，平帝在位五年，故曰短祚。成、哀、平俱无子，是三绝也。” 
〔二〕　范书班彪传此句无“天下” 二字，恐系衍文。 
〔三〕　见诗大雅皇矣。 
〔四〕　李贤引太公六韬曰：“取天下如逐鹿，鹿得，天下共分其肉也。”按刘季即汉高祖刘邦，其字季。 
　　彪既感嚣言，又愍狂狡之不息，迺着王命论，以救时难。曰： 
　　　　昔在帝尧之禅曰：“咨尔舜，天之历数在尔躬。”舜亦以命禹〔一〕。洎于稷、契，咸佐唐尧，光济四海，奕世载德，至于汤、武，而有天下。虽遭 遇异时，而禅代不同，至于应天顺民，其揆一也。故刘氏承尧之祚，氏族之世，着乎春秋〔二〕。唐据火德，而汉绍之，始起沛泽，则神母夜号，以彰赤帝之符。由 是言之，帝王之祚，必有明圣显懿之德，丰功厚利积累之业，然后精诚通乎神明，流泽加乎生民，故能为鬼神所福向，天下所归往，未见运世无本，功德不纪，而得 掘起在此位者也。世俗见高祖兴于布衣，不达其故，以为适遭暴乱，得奋其剑，游说之士至比天下于逐鹿，捷者幸而得之，不知神器有命，不可以智力求。悲夫，乱 世所以多乱臣贼子者也！若然者，岂独闇于天道哉？又不睹之于人事矣！ 
〔一〕　以上语见论语尧曰篇。 
〔二〕　文公十三年左传曰：晋人患秦之用士会，乃使魏寿余伪以魏叛者，以诱士会。既归，“魏人噪而还。秦人归其帑。其处者为刘氏”。杨伯骏曰：“士 会之子孙有未返晋而仍居秦者，以为刘氏。所以氏刘者，士会尧后，昭二十九年传称‘陶唐氏既衰，其后有刘累’，则为刘累之胤，故复累之姓也。” 
　　　　夫饥馑流离，单寒道路，思有短福之袭〔一〕，担石之蓄，所愿不过一金，然终不免转死沟壑。何则？贫穷亦有命也。况乎天子之贵，四海之富，神 明之祚，可得而妄处哉？故遭罹厄会，窃其权柄，勇如信、布〔二〕，彊如梁、籍〔三〕，成如王莽，然卒润镬伏质，烹俎分裂；又况么么〔四〕，不及数子，而欲 晻奸天位者乎？是故驽蹇之乘，不骋千里之路；鷰雀之俦，不奋六翮之用；楶梲之材，不荷栋梁之任；斗筲之子，不秉帝王之重。易曰“鼎折足，覆公餗”，言不胜 其任也。 
〔一〕　汉书叙传“袭”作“亵”。师古曰：“谓亲身之衣也。”又曰：“一说云衣破坏之余曰亵。”文稍异。 
〔二〕　信，韩信；布，英布。 
〔三〕　梁，项梁；籍，项籍，即项羽也。 
〔四〕　汉书叙传“么”作“□”。师古引郑玄曰：“□音么，小也。” 
　　　　当秦之末，豪杰共推陈婴而王之，其母止之曰：“自吾为子家妇，而世贫贱，今卒富贵，不祥，不如以兵属人，事成受其利，不成祸其所归。”婴从 其言，而陈氏以宁。王陵之母，亦见项氏之必亡，刘氏之将兴也。是时陵为汉将，而母获于楚，有汉使来，陵母见之，谓曰：“愿告吾子，汉王长者，必得天下，子 谨事之，无有二心。”遂对汉使伏剑〔一〕，以固勉陵。其后果定于汉，陵为宰相封侯。夫以匹妇之明，犹能推事理之致，探祸福之机，全宗祀于无穷，重册书于春 秋〔二〕，而况大丈夫之事乎！是故穷达有命，吉凶由人。婴母知废，陵母知兴，审此二者，帝王之分决矣。 
〔一〕　汉书叙传“伏剑”下有“而死”二字，袁纪恐脱。 
〔二〕　此春秋乃史书之总称也。 
　　　　盖在高祖，其兴也有五：一曰帝尧之苗裔，二曰体貌多奇异，三曰神武有征应，四曰宽明而仁恕，五曰知人善任使。加以信诚好谋，达于听受，见善 如不及，用人如由己，从谏如顺流，趋时如向起〔一〕；当食吐哺，纳子房之策〔二〕；濯足挥洗，揖郦生之说〔三〕；悟戍卒之言，断怀土之情〔四〕；高四皓之 名，割肌肤之爱〔五〕；举韩信于行阵，收陈平于亡命；英雄陈力，群策毕举，此高祖之大略，所以成帝业也。若乃灵瑞符应，又可略闻矣。初，刘媪妊高祖，而梦 与神遇，震电晦暝，有龙蛇之怪。及长而多灵，有异于众。是以王、武感物而折契〔六〕，吕公观形而进女，秦始皇东游以厌其气，吕后望云而知其所处，始受命则 白蛇分，西入关则五星聚。故淮阴、留侯谓之天授，非人力。 
〔一〕　“起”，汉书叙传作“赴” 。 
〔二〕　项羽围刘邦于荥阳，郦食其劝刘邦复立六国之后，以挠楚权。时高祖方食，张良从外来谒，闻之谏以八不可，刘邦辍食吐哺，骂曰：“竖儒，几败而公事！”令趣销印。事见史记留侯世家。 
〔三〕　刘邦于高阳传舍，使人召郦食其。食其至，邦倨坐令两女子洗足。食其长揖不拜曰：“必聚徒合义兵诛无道秦，不宜倨见长者。”于是邦辍洗，起摄衣，延食其上坐。事见史记郦生陆贾传。按汉书叙传、荀悦汉纪、文选引王命论均作“拔足挥洗” 。 
〔四〕　戍卒，娄敬也。时刘邦群臣皆山东人，愿都洛阳。敬衣羊裘，入说刘邦，“入关而都，案秦之故地，此亦搤天下之亢而拊其背也”。张良亦言入关便，刘邦即日西都关中。事见史记刘敬传。又师古曰：“洛阳近沛，高祖耒都关中，故云断怀土之情也。” 
〔五〕　以四皓辅佐太子，而止赵王之代立。 
〔六〕　王，王媪；武，武负。刘邦从之贳酒，此两家常折券弃责以待之。事见史记高祖本纪。 
　　　　历古今之得失，验行事之成败，稽帝王之世运，考五者之所谓，趣舍不厌斯位，符应不同斯度，而苟昧权利，越次妄据，外不量力，内不知命，必丧 保家之主，失天年之寿，遇折足之凶，伏斧钺之诛。英雄诚知觉寤，畏若祸戒〔一〕，超然远览，渊然深识，收陵、婴之明分，绝信、布之觊觎，拒逐鹿之瞽说，审 神器之有授，无贪不可几〔二〕，为二母之所笑，则福祚流于子孙，天禄永终矣！ 
〔一〕　师古曰：“若，顺也。” 
〔二〕　师古曰：“不可几，谓不可庶几而望也。一说，几读曰冀。” 
嚣不寤，彪乃转之河西，大将军窦融谘访焉。 
　　彪字叔皮，右扶风安陵人。成帝时，彪姑为倢妤，诸父昆弟，贵幸当世。父稚，王莽时为广平太守〔一〕。莽摄政，欲文致太平，使侯者分行风俗，采颂 声。稚无所上，被劾为延陵园郎，由是班氏不显莽朝。彪幼好学，家有赐书〔二〕，内足于财，好古之士，父党扬子云已下，莫不造其门。年二十而天下乱，因避地 西州。 
〔一〕　汉书叙传作“哀帝即位，出稚为西河属国都尉，迁广平相”。范书班彪传作“哀帝时为广平太守”。洪颐烜曰：“诸侯王表：‘ 
平干缪王元，五凤二年坐杀谒者，会薨，不得代。’则自平干废后，广平仍为郡。哀帝建平三年正月，王汉以夷王弟，诏封广平。是稚先迁广平太守，后随国改为相。叙传据终后言之，故所载不同。 ”又今按：袁纪“王莽时”恐当作“哀帝时”，方与下文“莽摄政”相合。 
〔二〕　汉书叙传曰：“班斿博学有俊材，与刘向校秘书，上器其能，赐以秘书之副。” 
　　及嚣将背汉，窦融与书责让之曰：“将军当厄会之际，乘不利之时，承事本朝，委身于国，忠孝冠周、霍〔一〕，德让配吴、札〔二〕，融等所以服高 义，愿为役者也。忿悁之间，改节易图，百年累之，一朝毁之，岂不惜乎！殆执事者贪功建谋，以至于此，融窃痛之！融闻智者不危众以举事，仁者不达义以要利。 初事本朝，稽首北面，忠臣节也。及遣伯春，重涕相送，慈父恩也。俄而背之，谓吏士何？忍而出之，谓留子何〔三〕？自起兵以来，转相攻击，城郭皆为丘墟，生 民转于沟壑。今其存者，非锋刃之余，则流亡之孤。今伤痍之体未愈，哭泣之声未绝。幸赖天运少还，而大将军复重其难，是使疮痍不得遂瘳，幼孤复见流离。庸人 且为流涕，况仁者乎？惟将军省察之。”嚣不纳，融乃与五郡太守请师期。世祖嘉美之。 
〔一〕　周，周勃；霍，霍光。 
〔二〕　吴，吴太伯仲雍；札，吴季札。 
〔三〕　杨树达曰：“留子，谓留汉之子耳。”按即隗恂字伯春者也。 
　　夏四月，上幸长安，谒园陵。 
　　诸将议，欲“延嚣日月之期，许爵其将帅，以散其谋”。祭遵曰：“嚣奸计久矣。今若案兵引日，则其谋益深，而公孙得固其奸谋，不如遂进。”上从之，遣吴汉、耿弇诸将从陇道击蜀。隗嚣使王元据陇坻，伐树木以塞陇道。诸将与战，不利，还屯三辅。 
　　马援上书曰：“援自念事陛下，本无公辅之荐，左右之助。臣不自陈，陛下何因闻之。故臣不复避瞽言，昧死陈诚。臣与嚣往为知交，今闻与来歙书，深 更怨臣，自计无负于嚣。遣臣东，谓臣曰：‘仆北面称臣，加以本欲为汉，足下往观其政，于汝意可，即专心矣。 ’臣还报以赤心，欲嚣善耳，非欲陷于非义也。嚣自挟奸心，盗憎主人〔一〕，反欲归怨于臣。臣欲遂退不言，则无以报陛下。愿诣行在所，得露心腹，陈灭西州之 术，然后退就垄亩，饭蔬饮水，随四民之职〔二〕，死无所恨。”上报许。援东诣京师，具言击嚣之计，上大悦，谓援曰：“吾方西诛隗嚣，待诏勉卒所志。” 
〔一〕　成公十五年左传曰：“初，伯宗每朝，其妻必戒之曰：‘盗憎主人，民恶其上。子好直言，必及于难。’”杨伯峻曰：“意谓盗不能憎恨主人，百姓 不能厌恶统治者。此二语盖当时俗谚，周语中单襄公引谚‘兽恶其网，民恶其上’，说苑敬慎篇引金人铭‘盗怨主人，民害其贵’，孔子家语观周篇亦引金人铭，作 ‘盗憎主人，民怨其上’，大致相同。” 
〔二〕　成公元年谷梁传曰：“古者，有四民：有士民，有商民，有农民，有工民。”此四民乃平民布衣之总称。 
　　是时建威将军耿弇屯漆，征虏将军祭遵屯汧，征西将军冯异屯上林，大司马吴汉在长安，中郎将来歙〔监〕（坚）领众军在安民〔一〕。援始将突骑五千匹，诸将每疑议，更请呼援，咸敬重焉，而来歙深与援善。 
〔一〕　坚监形近而讹，故改之。 
　　嚣复上疏曰：“吏民闻大兵卒至，惊恐自救，臣嚣不能禁止。兵虽有大利，不敢废臣子之节，亲自追还。昔虞舜事父，大杖则走，小杖则受〔一〕。臣虽 不敏，不敢不勉。今臣之在本朝，如遂蒙恩，更得洗心，死骨不朽。”有司以嚣慢，诛其子恂〔二〕。上不忍，复使歙至汧，赐嚣书曰：“昔柴将军与韩信书云： ‘陛下宽仁，虽有亡叛而后归，辄复位号，不诛也。’〔三〕故复赐书。深言则似不逊，略言则事不决。今若束手，复遣恂弟诣阙，有全爵禄之福。吾年已〔三〕 （五）十余〔四〕，在甲兵中十年，厌浮语虚辞。即不欲，勿报。”嚣知世祖筹之明，乃遣使称臣于蜀。公孔述以嚣为朔宁王，数遣兵助嚣。 
〔一〕　李贤曰：“家语孔子谓曾子之辞。” 
〔二〕　范书隗嚣传“诛”上有“请 ”字，袁纪恐脱。 
〔三〕　以上见史记韩信卢绾传。此韩信非淮阴侯，实韩王信也。信音申。 
〔四〕　南监本作“五十余”，蒋本从之，而黄本作“三十余”。按范书作“年垂四十”，与黄本略同。光武帝二十八起兵，至此建武六年，实三十七岁，故黄本是，据以改定。 
　　太原人温序，为护羌校尉〔一〕，行〔部〕（步）至襄武〔二〕，为嚣将苟宇所执。欲生降之，谓序曰：“并势力，天下可图也。”序曰：“受国重任， 本当效死，义不贪生。”宇复晓喻序，序怒叱之曰：“虏何敢胁汉将！”左右欲杀之，宇止之曰：“义士欲死节，赐剑令自裁。”序受剑，衔须叹曰：“既为贼所 迫，无令须污土。”遂伏剑。上闻而怜之，赐洛阳城旁□地，谷千斛，缣五百匹，除序子寿为郎，迁邹平侯相。寿梦序告之曰：“久客思乡里。”寿即弃官，上书乞 将序骸骨葬旧茔，诏许焉。 
〔一〕　范书独行传亦作“护羌校尉 ”。而通鉴考异曰：“检西羌传，九年方置此官，牛邯为之。又云：‘邯卒，职省。’则序无缘作‘ 
护羌’，今但云校尉。”又沈钦韩曰：“案前此叙州为隗嚣窦融，无庸置此官。传在六年误矣。”今按东观记亦同袁纪，然类聚卷二〇引续汉书作“护军校尉”。据考异及沈钦韩之说，此时既不当有 “护羌校尉”一职，则“羌”系“军”之误，无疑焉。 
〔二〕　行步，殊不辞。其本意系按行其部，则“步”系“部”之误。 
　　冬十二月癸巳，诏曰：“间者以军旅未解，用度不足，故行十一之税。今往往屯田，其令郡国田租三十税一，如旧制焉。” 
　　冯异在关中久，求还京师，上不听。有人上书言冯异专制关中，威福自由，号“咸阳王”。上以章示异，惶恐谢曰：“臣本诸生，遇受命之会，过蒙顾 盼，充备行伍，班大将，爵为通侯；虽受任方面，豫有微功，此皆国家谟谋，非臣所及也。臣伏自思惟：奉承诏旨，则战无不克；率臣私心，则未尝不悔。陛下独见 之明，久而益远，乃知‘性与天道，不可得而闻也’〔一〕。当兵革始起，豪杰竞逐。臣在倾侧之中，尚无过差之志，况天下平定，上尊下卑者乎！诚宜谨守愚忠， 以自终始。伏愿明主，知臣素心。”诏曰：“将军之于国家，义则君臣，恩犹父子。何嫌何疑，而有惧意？” 
〔一〕　见论语公冶长，子贡之语。 
　　是冬，冯异、岑彭朝京师。上谓公卿曰：“冯将军是我兵起时主簿也。”使中黄门赐异珍宝、衣服。诏曰：“仓卒无芜蒌亭豆粥，呼沱河麦饭也。” 〔一〕异谢曰：“臣闻管仲谓桓公曰：‘愿君无忘射钩，臣无忘槛车。’〔二〕齐国赖之。臣愿陛下无忘父城〔三〕，则百僚蒙恩，天下幸甚。”后遣异将妻子西。 彭亦数宴见，宽加赏赐。既而还南，使过家上先人冢，诏大长秋朔望问〔太〕夫人起居〔四〕。 
〔一〕　范书冯异传诏文尚有“厚意久不报”五字。 
〔二〕　管仲曾射桓公中钩；桓公立，鲁曾囚管仲于槛车，送之齐。新序又曰：“齐桓公与管仲饮，酒酣，管仲上寿曰：‘愿君无忘出奔于莒也，臣亦无忘束缚于鲁也。” 
〔三〕　范书冯异传此句作“臣亦愿国家无忘河北之难，小臣不敢忘巾车之恩。”袁纪“无忘父城”，依管仲文例，当是冯异不忘之事。时异佐父城长苗萌拒汉兵，出行被俘于巾车乡，始降光武。事见卷一。故“陛下”下当脱“无忘河北，臣”五字。 
〔四〕　据范书岑彭传补。 
　　诏诸侯就国。耿纯上书，愿奋击公孙述。又陈前在东郡，诛涿郡太守朱英亲属，涿郡诚不自安〔一〕。乃更封纯为东光侯。上曰：“ 
文帝谓周勃曰：‘丞相吾所重也，君为我率诸侯就国。’〔二〕今亦然哉。”纯遂就国，吊死问伤，国中爱之。 
〔一〕　耿纯封高阳侯，高阳县属涿郡，故不自安。 
〔二〕　语出汉书周勃传。然“君” 作“其”，“吾”、“我”均作“朕”，“诸侯”作“ 列侯”，“就”作“之”。袁纪所引多失其旧。 
　　　　袁宏曰：夫万物云为趣舍不同，爱恶生杀，最其甚大者也。纵而不一，乱亡之道。故明王制设号令，所以一物心而治乱亡也。今诛恶之臣，内惧私憾，不虑其弊，从而易之，是下用情而法不一也。不一则多变，多变则害生。故王者之所保，在于法一而不变乎！ 
　　灵寿侯邳彤薨。 
　　世祖既平邯郸，遣任光还信都，更封陵乡侯。李忠为中水侯，迁丹阳太守，治甚有称，为天下第一。

后汉光武皇帝纪六卷第六
　　七年（辛卯、三一）
　　春正月丙申，诏天下系囚非殊死者，一切勿治。 
　　是时海内新安，民得休息，皆乐吏职而劝农桑，风俗和 同，人自修饰。上惟王莽伪薄之化，思有以改其弊，于是黜虚华，进淳朴，听言观行，明试以功，名实不相冒，而能否彰矣。又念前世，园陵太盛，王侯吏人，转相 仿竞。乃下诏曰：“世俗不以厚〔葬〕（薄）为鄙陋〔一〕，富者过奢，贫者殚财，刑法不能禁〔二〕，礼义不能止，仓卒以来，乃知其咎。布告天下，令知忠臣孝 子薄葬送终之义。” 
〔一〕　据果亲王校而改。 
〔二〕　“刑”原作“形”，据黄本迳改。 
　　癸亥晦，日有蚀之〔一〕。诏曰：“阴阳错谬，日月薄蚀。百姓有过，在予一人，其赦天下。公卿百寮，各上封事，无有所讳，举贤良方正各一人。” 〔二〕于是冯衍上书陈事：一曰显文德，二曰褒武烈，三曰修旧功，四曰招俊杰，五曰明好恶，六曰简法令，七曰差禄秩，八曰抚边境〔三〕。书奏，上将召见之。 后以谗不得入。 
〔一〕　此系重文，当删。详见下文之注。 
〔二〕　范书此诏乃夏四月壬午所下，此段及袁宏曰皆当移置“众不染于辞”之后。 
〔三〕　冯衍上此书，范书本传作建武六年事。 
　　　　袁宏曰：夫谗之为害，天下之患也。闇主则理固然矣，贤君而谗言不绝者，岂不哀哉！夫人君之情，不能太形于外。夫好恶是非之情形于外，则爱憎 毁誉之变应于事矣。故因其所好而进之，因其所恶而退之，因其所是而美之，因其所非而疾之。恶而于无嫌之地，而人主不必悟者，谗人之所资也。夫谗人之心，非 专在伤物，处之不以忠信，其言多害也。何以知其然？夫欲合主之情，必务求其所欲。所恶者一人，所害者万物，故其毁伤，不亦众乎？若夫声色喜怒之际，虚实利 害之间，以微售其言，焉可数哉？是以古之明君，知视听之所属，不能不关于物也；知一己之明，不能不滞于情也。求忠信之人，而置之左右，故好恶是非之情，未 尝宣于外，而爱憎毁誉之言，无由而至矣。 
　　〔三〕（二）月癸亥晦，日有蚀之〔一〕。是时宰相多以功举，官人率由旧恩，天子勤吏治，俗颇苛刻，因是变也。 
〔一〕　按二月癸巳晦，三月乃癸亥晦，续汉五行志正作“三月”，范书亦同，故据以改。又前文正月亦有“癸亥晦，日有食之”七字。按正月甲子晦，纪文亦不合，明系错简重出。 
　　太中大夫郑兴上疏曰：“臣闻‘国无政，不用善，则取谪于日月之□，故政不可不慎也。其道务三而已：一曰择人，二曰因民，三曰从时’〔一〕，此应 变之要也。昔在帝尧，洪水滔天，帝求俾乂〔二〕，岳曰‘ 鲧哉’。帝知鲧不可，然犹屈己之是，从岳之非，重违众也。昔齐桓公避乱于莒，鲍叔从焉；既反国，鲍叔举管仲，桓公从之，遂立九合之功。晋文公奔翟，从者五 人；既得晋国，将谋元帅，赵衰以□谷为阅礼乐，敦诗书，使将中军，而五子下之，故能伏彊楚于城濮，纳天子于王城。今兖职有阙，朝论辄议功臣。功臣用，则 鲍、赵之举息矣。愿陛下上师陶唐，下览齐晋，以成屈己从众之德，以济群臣举善之美。臣闻上竭聪明，则下惧其罪。故日者君象也，月者臣象也。君威亢急，则臣 道迫促。愿陛下留神宽恕，以崇柔克之德。”不从。 
〔一〕　出昭公七年左传晋士文伯之语。 
〔二〕　书尧典作“有能俾乂”。俾，使也；乂，治也。所求乃能治水者也。 
　　兴字少赣，河南开封人。尝从刘歆学讲议，歆美其才，学者皆师之。兴既之叙州，坐事免。会赤眉作乱，东道不通，兴乃归隗嚣〔一〕。嚣贰于汉，兴每 匡谏，言辞恳至，嚣虽内不能悦，而外相崇礼。兴求归葬父母，嚣不听，而徙舍益禄。兴见嚣曰：“昔尝同僚，故归骸骨，非敢为用也，求为先人遗类耳。幸蒙覆 载，得自保全。今乞骸骨，而徙舍益禄。兴闻事亲之道，生事之以礼，死葬之以礼，祭之以礼，奉以周旋，不敢失坠。今为父母乞身，得益禄而止，是以父母为请 也，无礼甚矣。将军焉用之！”嚣曰：“幸甚。”乃为办装，使与妻子俱。 
〔一〕　范书郑兴传曰：更始都长安，“拜兴为谏议大夫，使安集关西，乃朔方、叙、益三州。还，拜叙州刺史。会天水有反者，攻杀郡守，兴坐免。时赤眉入关，东道不通，兴迺西归”。兴、嚣俱曾事更始故兴曰“昔尝同僚”。袁纪失于过简，意反不明。 
　　上闻兴归，征为太中大夫。光禄勋杜林上书荐兴曰：“执义坚固，敦于诗书，好古博物，见疑不惑，宜侍帷幄，以益万分。”于是敬异焉，每朝有大议， 辄访问兴。上尝以郊祀事问曰：“欲以谶决之，何如？”兴曰：“臣不为谶。”上怒曰：“卿不言谶，非之邪？” 兴曰：“臣于书有所未学，而无敢非。”上乃解曰：“ 言不当若是邪。”兴数言事，文辞温雅，然以不合旨，又不善谶，故不得亲用。 
　　有子曰众，以才学知名。其后皇太子及山阳王〔一〕，因虎贲将梁松束帛聘众。众谓松曰：“太子储君，无外交之义。汉有旧制，藩王不得私通宾客。” 遂辞不受。松曰：“长者意，不可逆也。”众曰：“犯禁得罪，不如守正而死。”太子及王闻之，嘉而不彊。及梁氏败，宾客多坐之，众不染于辞。 
〔一〕　小阳王，刘荆也，阴皇后所生。 
　　夏五月，前将军李通为大司空。 
　　秋，隗嚣遣步骑三万侵三辅，耿弇遣数百骑与战，为嚣所破。嚣将分兵取栒邑，冯异闻之，驰据其城。诸将皆曰：“虏兵乘胜，不可争锋。”异曰：“若 虏得栒邑，则三辅动矣。攻者不足，守者有余。今先据栒邑，以逸待劳，非所谓争锋也。”遂驰入栒邑〔一〕，闭城，偃旗鼓。嚣将不知，直来攻城〔二〕。异击鼓 建旗，成列而出。嚣军乱道，异大破之，追奔数十里。于是北地诸豪帅相率而降。诸将多有言功者，异独默然。上玺书劳异曰：“栒邑孤危，亡在旦夕。诸将狐疑， 莫有先发。将军独决奇算，摧敌殄寇，功如丘山，犹若不足。虽孟反后入〔三〕，无以过也。今遣太中大夫赉医药、殡殓之具，以赐吏士，其死伤者，大司马已下亲 吊问之，以崇谦让。”于是三军之士，莫不感悦。 
〔一〕　通鉴考异曰：帝纪：“六年冬，隗嚣将行□寇扶风，冯异拒破之。”冯异传：“六年夏，诸将上陇，为隗嚣所败，乃诏异军栒邑。未及至，嚣乘胜使 王元、行巡将二万人下陇，分遣巡取栒邑。异即先据栒邑，破巡。”又云：“祭遵亦破王元于汧。 ”隗嚣传，侵三辅事亦同。按此文势，缘诸将才败还，隗嚣即遣二将追之，故得云乘胜，又云“冯异未及至栒邑也”。然则冯异、祭遵之破王元、行巡，实在六年明 矣。至七年八月，纪文有“隗嚣寇安定，冯异、祭 遵击却之”，此即隗嚣传所书“秋，嚣侵安定，至阴槃，冯异拒之，又令别将攻祭遵于汧，兵并无利”者也。据此，是嚣两岁各尝攻冯异、祭遵矣，故遵传亦云“数 挫隗嚣”也。而袁纪不载六年事，并在七年秋纪之，且传之“嚣乘胜”，若事已一年，安可云乘胜！又冯异何缘稽缓尔久不至栒邑！故知袁纪误矣。 
〔二〕　“直”原作“且”，据黄本迳改。 
〔三〕　按范书冯异传“孟反”作“ 孟之反”，论语雍也篇亦同。然哀公十一年左传作“孟之侧”，杜预曰：“之侧，孟氏族也，字反。”则袁纪作“孟反”亦有所本也。时鲁齐战于郊，鲁右师奔散，齐人逐之，孟反后入以为殿。待其入，不言其功而谦曰：“马不进也。” 
　　　　袁宏曰：谦尊而光，于是信矣。冯异能让，三军赖之。善乎，王之言谦也〔一〕。杨朱有言：“行贤而去自贤之心，无所往而不美。”因斯以谈，圣 莫盛于唐虞，贤莫高于颜回。虞书数德，以克让为首；仲尼称颜回之仁，以不伐为先。□至矜善，兵在其颈〔二〕；处父上人，终丧其族〔三〕。然则克让不伐者， 圣贤之上美；矜善上人者，小人之恶行也。司马法曰：“苟不伐则无求，无求则不争，不争则不相掩。”由此言之，民之所以和，下之所以顺，功之所以成，名之所 以立者，皆好乎能让而不自贤矣。 
〔一〕　“言”下恐脱“其”字。 
〔二〕　成公十六年左传曰：“晋侯使却至献楚捷于周，与单襄公语，骤称其伐。单子语诸大夫曰：‘温季其亡乎！位于七人之下，而求掩其上，怨之所聚，乱之本也。多怨而阶乱，何以在位？’”温季即却至，其以温为采 邑。第二年，果为晋厉公所杀。 
〔三〕　文公五年左传曰：□嬴以为阳处父太刚，曰：“天为刚德，犹不干时，况在人乎？且华而不实，怨之所聚也。犯而聚怨，不可以定身。” 时狐射姑已定为中军主将，而处父易之，狐鞫居遂诛杀之。 
　　　　夫人君者，必量材任以授官，参善恶以毁誉，课功过以赏罚者也。士苟自贤，必贵其身，虽官当才，斯贱之矣。苟矜其功，必蒙其过，虽赏当事，斯 薄之矣。苟伐其善，必忘其恶，虽誉当名，斯少之矣。于是怨责之情，必存于心；希望之气，必形于色。此矜伐之士，自贤之人，所以为薄，而先王甚恶之者也。 
　　　　君子则不然，劳而不伐，施而不德；致恭以存其德，下人以隐其功；处不避污，官不辞卑；惟惧不任，唯患不能。故力有余而智不屈，身远咎悔而行 成名立也。且天道害盈，而鬼神福谦〔一〕。凡有血气，必有争心。功之高者，自伐之责起焉。故宋公三命，考父伛偻〔二〕；晋师有功，士燮后归〔三〕；孟侧殿 军，策马而入〔四〕；三卿谋寇，冉有不对〔五〕。其所以降身匿迹，如此之甚也何？诚知民恶其上，众不可盖也。 
〔一〕　易谦卦曰：天道亏盈而益谦。鬼神害盈而福谦。 
〔二〕　昭公九年左传曰：孔子之先正考父，佐宋戴、武、宣三君，“三命兹益共，故其鼎铭云：‘一命而偻，再命而伛，三命而俯，循墙而走，亦莫余敢侮。’”杜预曰：“三命，上卿也。言位高益共。”按共即恭也。 
〔三〕　成公二年左传曰：晋侯败齐师，归国，士燮后入，曰：“师有功，国人喜以逆之，先入，必属耳目焉，是代帅 受名也，故不敢。” 
〔四〕　孟侧即孟之侧，详见前注。 
〔五〕　哀公十一年左传曰：齐师伐鲁，季孙、叔孙、孟孙三卿问冉有御敌之策。冉有一对叔孙之问曰：“君子有远虑，小人何知？”再对孟孙之强问曰：“小人虑材而言，量力而共者也。” 
　　　　夫逆旅之妾，恶者自以为恶，主忘其恶而贵焉；美者自以为美，主忘其美而贱焉。夫色之美恶，定于妾之面；美恶之情，变于主之心。况君子之人，有善不敢识，有过不敢忘者乎！其为美，亦以弘矣。故杨子之言足师，逆旅之妾足诫也〔一〕。 
〔一〕　韩非子说林上曰：“杨朱过于宋东之逆旅，有妾二人，其恶者贵，美者贱。杨子问其故，逆旅之父答曰：‘美者自美，吾不知其美也；恶者自恶，吾不知其恶也。’杨子谓弟子曰：‘行贤而去自贤之心，焉往而不美。’”此事亦见列子黄帝篇，而 “逆旅之父”作“ 
逆旅小子”，庄子山木篇同列子。 “杨子”原作“扬子”，前既作“ 
杨朱”，故迳改之。 
八年（壬辰、三二）
　　春正月，来歙自阳城将二千人，斩山开道，径至略阳。袭嚣将金梁等杀之，因保其城。上闻之，喜甚。左右怪上数破大敌， 今得小城，何足以喜。上以略阳，嚣之所阻，腹心已坏，则制其支体。先是吴汉诸将在长安者，兵虽盛，以梁屯守，不得上陇〔一〕。及梁死，歙据略阳，乃争驰赴 之。上以为嚣失所恃矣，亡其要城，势必悉以精锐来攻。旷日久围，而城不拔，士卒顿弊，乃可乘危而进。皆追汉等还。嚣果自将数万人攻略阳，激水灌城，昼夜攻 歙。歙率励吏士，同心固守。数月不拔，嚣众疲弊。 
〔一〕　冯班曰：“通典曰：‘汉阳有大阪，曰陇坻，亦曰陇山。’案陇山南连秦岭，北抵黄河，东西百八十里，其阪九回，上者七日乃越。登陇东望秦川，极目泯然。陇外无蚕桑，五月冻解，八月乃麦。” 
　　夏闰四月〔一〕，上西征至漆。议者以为车驾不宜入险，且遣诸将观虚实。议未定，会马援夜至，劝上曰：“嚣众瓦解，兵进必破。”以米为山谷，于上前指众军所入处。上笑曰：“虏在吾目中矣。”车驾遂进。 
〔一〕　通鉴与袁纪同。然是年闰六月，两书均误。 
　　窦融与五郡太守将步骑数万，辎重五千两，与上会第一。上置酒引见融等，待以殊礼。嚣众大溃，城邑皆降。嚣将妻子保西州，吴汉、岑彭引兵追守之。 嚣将王元入蜀。上嘉融功，以四县封融为安丰侯，融弟友为显亲侯。于是以次封竺曾为助义侯，梁统为归义侯〔一〕，史苞为褒义侯，库均为辅义侯，辛彤为扶义 侯，既而皆遣还西。融兄弟并受爵位，久专方面，惧不自安，数上书求代，上不许。 
〔一〕　范书窦融传、梁统传均作“ 成义侯”。 
　　蜀人闻隗嚣败，百姓震动。成都郭外，有秦时旧仓，王莽以来常空。公孙述乃诈使人言：“下仓出谷〔一〕，积如山陵。”百姓空市廛往观之。述乃会百官，问曰：“下仓竟出谷乎？”对曰：“无有。”述曰：“ 言隗王败，亦复如此矣。”欲以此安众心者也。 
〔一〕　下仓范书公孙述传作“白帝仓”，乃述以色尚白而改。袁纪从旧称。 
　　蜀人荆邯说述曰：“兵者，帝王之大器，古今所不能废也。昔秦失其政，豪杰并起，汉祖无前人遗迹，立锥之地，起于行阵之间，身自奋击，与项羽战大 小百余，军破身困者数矣，然犹不止。故军败复合，创愈复往。何则？前死成功，愈于就灭亡也。隗嚣遭遇运会，割有雍州，兵彊士附，威加山东。时汉更始，复失 天下，众心引领，四方瓦解。嚣不及此时以争天命，而退欲为西伯之事〔一〕，尊师章句，宾友处士〔二〕，偃武息兵，卑辞事汉，喟然自以为文王复生也。今汉帝 释西顾之忧，专精东伐，四分天下而有其三；则西州豪俊咸居心于山东，间使相闻〔三〕，至于五分而有其四；则举兵伐之，遂以屠溃，是则然矣。若天水已平，汉 九分天下而有其八。陛下以梁州之地，内奉万乘，外给三军，百姓愁困，不堪上命，将有王氏自溃之变。臣之愚计，以为宜与汉和亲。不者，当及天下之望未绝，豪 杰尚可驱动，急以时悉发国内精兵，令田戎据江陵，临江南之会，筑壁坚守，传檄吴、楚，则长沙以南必随风而靡。令延岑出汉中，定三辅，天水、陇西拱手自得。 如此，海内震摇，冀有大利也。”述欲从其言，蜀人及述兄弟以为不可，述遂止。延岑等数请兵，愿立功，终疑而不听。由是皆怨，唯公孙氏任政。 
〔一〕　西伯，周文王也。 
〔二〕　李贤曰：“章句，谓郑兴等也。处士，谓方望等也。” 
〔三〕　李贤曰：“间使谓马援、来歙等也。” 
　　述性酷急，数诛杀。察于小事，如治清水而已。少为郎，习汉家制度，出入法驾〔一〕，鸾旗旄骑，置陈陛戟，辇出房闼。又立其两子为王，食犍为、广汉各数县。或谏曰：“成败未可知，戎士暴露，而王爱子，示无大志。”述不胜情，卒皆王之。 
〔一〕　续汉舆服志曰：“乘舆法驾，公卿不在卤簿中。河南尹、执金吾、雒阳令奉引，奉车郎御，侍中参乘，属车三十六乘，前驱有九斿云罕，凤皇闟戟，皮轩鸾旗，皆大夫载。”又曰：“后有金钲黄钺，黄门鼓车。” 
　　颍川盗贼起，京都骚动。 
　　秋八月，上还洛阳。谓执金吾寇恂曰：“卿着威信于颍川，独卿能平之。从九卿复为二千石以忧国可也。”恂对曰：“颍川闻陛下西征，以为陇蜀未定， 故狂狡乘间相诖误耳〔一〕。如陛下升舆南面，臣愿执锐在前，贼必惶恐归死。”即日车驾南辕，至颍川，盗贼悉降。百姓遮道曰：“愿从陛下复借寇君一年。”上 乃留恂颍川，抚吏民，受余降。 
〔一〕　诖，说文曰：“误也，从言，圭声。” 
　　冬十一月，公孙述将救嚣，乘高卒至。汉兵未及阵，嚣得逃出，入冀。汉军食尽，吴汉、岑彭烧辎重，归长安。天水诸县复反为嚣。 
　　十二月，高句丽王遣使奉贡。 
　　东郡、济阴盗贼起。大司空李通、横野将军王常率舟师击之。上以耿纯威信着于卫地，即拜纯为太中大夫，与兵会于东郡。东郡闻纯入界，盗贼九千余人降，兵不战而还。玺书复以纯为东郡太守。 
九年（癸巳、三三）
　　春正月，征虏将军祭遵薨。遵忠荩廉洁〔一〕，毁己财为国，赏赐皆以赈吏士，身寝布被，妻子恶衣食，上以是重焉。虽在 军旅，其所进礼，皆儒术之士，宴会游处，必雅歌投壶〔二〕。遵丧至河南，诏遣百官诣丧所，上乃素服临之，望城举音，哀动左右。既还，复幸城门，过其车骑， 涕泣不能已。诏河南尹护丧事，大司农给其费。丧礼成，复临祠以太牢，如孝宣帝临霍光故事，赠以将军、侯印绶，谥曰威侯〔三〕，赐朱轮容车〔四〕，介士 〔道〕（遵）引〔五〕。既葬，车驾复亲临坟墓，问其室家。上叹曰：“安得忧国奉公之臣如祭征虏者乎！”卫尉铫期进曰：“陛下念祭遵不已，群臣皆内怀惭 惧。”遵之见思若此。 
〔一〕　荩，忠诚也。诗大雅曰：“ 王之荩臣。” 
〔二〕　李贤曰：“雅歌谓歌雅诗也。礼记投壶经曰：‘壶颈脩七寸，腹修五寸，口径二寸半，容斗五升。壶中实小豆焉， 为其矢之跃而出也。矢以柘若棘，长二尺八寸，无去其皮，取其坚而重。投之胜者饮不胜者，‘以为优劣也。’ ” 
〔三〕　威侯，范书祭遵传作“成侯 ”。 
〔四〕　李贤曰：“容车，容饰之车。”按沈钦韩曰：“续志：大驾甘泉，卤簿金根容车，中黄门尚衣奉衣登容，则容车载死者衣冠，所谓魂事也。”沈说是。 
〔五〕　据陈澧校而改。范书祭遵传作“介士军陈送葬”。李贤曰：“介士，甲士也。东观记曰：‘遣校尉发骑士四百人，被玄甲兜鍪，兵车军陈送葬。’” 
　　是春，隗嚣病死，嚣将皆降，唯高峻不下。峻尝降汉，已复归嚣，故惧诛不降，立嚣小子纯〔一〕。 
〔一〕　范书光武帝纪作“其将王元、周宗复立嚣子纯为王”。 
　　初，王莽末，天水童谣曰：“出吴门，望缇云〔一〕。见一蹇人，言欲上天；令可上，地安得民〔二〕！”嚣少病蹇，吴门者，即冀郭门也。 
〔一〕　范书嚣传注引续汉志作“望缇群”，续汉五行志亦同，且曰：“缇群，山名也。” 袁纪恐误。 
〔二〕　续汉志“令”下有“天”字，“地”下有“上”字，袁纪亦恐脱。 
　　来歙说上曰：“隗嚣既死，西州未平。公孙述以陇西、天水为蕃蔽，故得延其躯命。如二郡既平，则述计穷矣。昔赵以贾人为将，高祖悬以重赏〔一〕。 今陇右新破，百姓饥馑，可以利动时也。宜益资军实，以诱未附。今诚知国用未足，民劳于内。然天下未定，不得休息。”上从之。于是粮谷器物，不绝于道。 
〔一〕　史记卢绾传曰：“于是上曰：‘陈豨将谁？’曰：‘王黄、曼丘臣，皆故贾人。’ 上曰：‘吾知之矣。’迺各以千金购黄、臣等。” 
　　冬，来歙、冯异入天水，破述将王匡、田弇〔一〕，诸县悉降。 
〔一〕　王匡，范书来歙传作“赵匡 ”。 
　　自王莽末，西羌寇陇西、金城，入塞内。隗嚣不能讨，因抚集以为彊。歙奏言非马援莫能定，乃以援为陇西太守。援至，击先零，大破之，降者万余人。 援上疏曰：“〔允〕（亢）吾以西〔一〕，数十里一城，城皆完坚。旧制置塞，因山阻海，其蹊径辄有候尉，故虏不得妄动。即弃允吾以西，北为殖养虏根〔二〕， 内自迫促，宜及兵威，疾往除之。金城诸县，皆田地肥美，溉灌流通，自有本民，易还充实，诚不宜有所断弃。若二郡平定，流民还本业，不复为国家忧。”于是诏 窦融悉还金城客民三千余户〔三〕，援为置长吏，缮治城郭，起坞候，劝耕田，郡〔中〕（未）乐业〔四〕，羌虏悉降。 
〔一〕　允吾，音铅牙，属金城郡。袁纪允亢形近而讹，现据范书及续汉志改。下同。 
〔二〕　“北”恐是“外”之误。 
〔三〕　东观记作诏武威太守梁统，与此异。 
〔四〕　据范书改。 
　　援以郡新复，务开宽信，举大体而已。宾客故人满门下。诸曹时白事，辄曰：“此丞、掾之任，何足相烦。若大姓侵小民，黠羌不从令，此乃太守事 耳。”旁县尝有报怨者，吏民警言羌反，百姓奔城郭。狄道长请闭城门发兵。援时方与宾客饮，大笑曰：“羌虏何敢复犯我。晓狄道长令归寺〔一〕，良怖急者，各 床下伏。 ”后稍定，郡中乃服。 
〔一〕　汉书元帝纪师古注：“凡府庭所在皆谓之寺。” 
　　三月，封楚王子般为灾丘侯。顷之，徙封抒秋侯。上幸沛，诏问郡中诸侯有事行者。太守言般至行，为诸侯师。天子嘉之，恩礼甚厚。 
　　吴汉、王霸诸将征刘芳于高柳。匈奴救芳，汉兵不利，引军还。玺书以霸为上谷太守。 
十年（甲午、三四）
　　夏，征西大将军冯异攻洛门，未下，薨。谥曰节侯。 
　　异谦退不伐，每军行止舍，诸将争功，异尝屏处大树下，军中号为“大树将军”。上尝分诸营吏士，问曰：“属谁营邪？”皆曰：“ 
愿属大树将军。”上以此重之。非合战受敌，异尝处众营后，与诸将相逢，引车避之。士卒不得争功，进止皆有旗帜，号为严整。子彰嗣。上追思异功，封小子欣为祈乡侯〔一〕。 
〔一〕　范书冯异传作“析乡侯”。 
　　秋八月己卯〔一〕，幸长安，祠高祖庙。 
〔一〕　范书光武帝纪作“己亥”。按八月乙亥朔，己卯为第五日，己亥为第二十七日，当在戊戌后，而范书己亥置戊戌前，则当以袁纪作“己卯 ”为是。 
　　上将讨高峻，寇恂谏曰：“车驾止长安，陇西足以震惧。且去关东不远，此从容一处而制四方。今士马劳倦，远履险阻，非万乘之固也。前年颍川之役，可以为戒。”上不从，进及汧。 
　　高峻不降，上谓恂曰：“公前止吾，今为吾行矣。”恂至第一，峻遣军师皇甫文诣恂，辞礼不屈。恂怒，将斩之。诸将曰：“高峻兵精，今欲降之，而斩 其使，不可。”恂遂斩之，遣其副归。峻即日开城，与隗纯等降〔一〕。诸将皆贺，因曰：“敢问杀其军师，何以反降？”恂曰：“皇甫文，峻之腹心所取也 〔二〕。今来观望，其意不屈，是不欲降。杀之，峻亡其半〔三〕，以是动心，故知其必降。”诸将皆曰：“非所及也。 ”峻与诸隗徙关东。顷之，隗纯将数十骑亡入匈奴〔四〕，追斩之。 
〔一〕　范书光武帝纪曰：秋八月，隗嚣将高峻降。冬十月，中郎将来歙等大破隗纯于落门，其将王元奔蜀，纯与周宗降。与袁纪异。 
〔二〕　范书寇恂传“所取也”作“ 其所取计者也”。 
〔三〕　范书寇恂传“半”作“胆” 。 
〔四〕　范书隗嚣传曰：十八年，纯与宾客数十骑亡入胡，至武威，捕得，诛之。按此则八年后始亡，与袁纪作“顷之”异。 
　　吴汉、王霸击刘芳，芳将胡骑会平城下，连战大破之。是时芳与匈奴连兵，乌丸数为寇盗，缘边愁苦。霸乃筑坞候，起亭鄣，自代郡至平城三百余里。霸 数上书言边事，宜与匈奴和亲〔一〕。又言委输可从温水，以省陆转之劳。后皆施行。霸爱士卒，死者解衣以敛之，伤者辍食以哺之。在上谷二十余年，与匈奴数十 百战，士卒皆争为效力。 
〔一〕　按建武二十二年，匈奴薁□日逐王比遣使诣渔阳请和亲，光武使中郎将李茂报命。比遂内附，二十四年自立为南单于，于是有南北匈奴之分。此乃匈奴主动要求和亲，与王霸上书无直接联系。 
　　是岁执金吾寇恂、卫尉铫期薨〔一〕。 
〔一〕　按范书寇恂传，恂薨于十二年，与此异。 
　　恂居九卿位，飨大国租，皆以施朋友，赈给故人。常曰：“吾所以自至于此者，士大夫之力也，可不共乎！”恂学行并修，名重朝廷，议者称其有宰相器。会恂早薨，莫不痛惜。谥曰威侯。恂兄弟及兄子、姊子以军功侯者八人。恂数言闵业之忠〔一〕，上以为关内侯，官至辽东太守。 
〔一〕　闵业初为上谷门下掾，与恂共劝耿况拒王郎，发兵助刘秀。详见卷二。 
　　　　袁宏曰：夫世之所患，患时之无才也；虽有其才，患主之不知也；主既知之，患任之不尽也。彼三患者，古今所同，而御世之所难也。观寇恂之才， 足居内外之任，虽蹔抚河内，再绥颍川，未足展其所能也。及在汝南，延儒生受左氏，何其闲也！晚节从容，不得预于治体。夫以世祖之明，如寇生之智能，犹不得 自尽于时，况庸主乎？ 
　　期为将，尝先登陷阵，手自斩获。军每不利，赖期得振者甚数。为人重信义，虽破邑降城，未尝虏掠。在朝见不善，必犯主之颜。上尝与期门近出 〔一〕，期顿首车前曰：“臣闻古今之戒，变生不意，臣诚不愿陛下微行数出。”天子为之回舆。期疾病，其母问嗣者。期曰：“受国重恩，常怀惭负，若死有知， 何以报国，何议嗣乎！”上亲自临襚，谥曰忠侯。 
〔一〕　李贤曰：“前书：武帝将出，必与北地良家子期于殿门，故曰‘期门’。” 
十一年（乙未、三五）
　　春三月己酉，上幸南阳〔一〕，过章陵祠园庙。 
〔一〕　范书光武帝纪作“二月”。通鉴考异曰：“以长历考之，二月壬申朔，己卯八日也。己酉、庚午，皆在三月。盖帝纪‘己酉’上脱‘三月 ’字。今从袁纪。 
　　初，公孙述遣大司徒任满、翼江王田戎将数万人据荆门，浮桥横江，以绝水道；营垒跨山，以塞陆路。上遣吴汉、岑彭、臧宫将六万兵击荆门。诏岑彭曰：“ 大司马习用骑兵，不晓水战。荆门之事，一由征南而已〔一〕。” 
〔一〕　时岑彭任征南大将军，故曰 “一由征南”。 
　　闰月，吴汉、岑彭率师攻之。时大东风〔一〕，吹船逆流，直冲浮桥，因放火烧之，风怒火盛，短兵接战，蜀兵惊怖。大军遂顺风并进，所击无前。 〔斩〕任满〔二〕，溺死者数千人〔三〕，田戎退保江州。岑彭遂长驱入江关，令兵无得卤掠，所过不受牛酒，见耆老陈汉恩德。百姓无不欣悦，开门请降。吴汉、 臧宫自后而进。 
〔一〕　黄本“大”作“天”，范书岑彭传亦同。按钱大昕三史拾遗曰：“‘天’当为‘大 ’字之讹。”陈沣亦主此说。明南监本正作“ 
大”。蒋本从南监本，是。 
〔二〕　据范书岑彭传补。 
〔三〕　“溺死”上恐脱“蜀兵”二字。 
　　六月，来歙、盖延入武都，攻述将王元，破之，乘胜遂进。蜀人震恐，遣刺客刺歙。刀未出，歙召盖延。延至见歙，涕泣不能仰视。歙叱延曰：“虎牙何 以敢尔〔一〕！今使者中刺客，无以报国，故呼巨卿，欲相属以军事，而反效儿女子啼泣乎！刀虽在身，不能勒兵斩卿邪！”延拭泪，具受所敕。辞毕，抽刀而卒。 
〔一〕　延时任虎牙大将军，故歙以虎牙称之。巨卿，延字也。 
　　上闻之，悼痛无已，赠中郎将印绶，谥曰节侯。丧还洛阳，车驾临吊送葬，哀恸歔欷，所褒显赏赐甚厚。长子褒嗣。上嘉歙忠节，封歙弟由为宜西侯。歙为人信厚，言行不相违。虽衔命数年，出以喻嚣，然往来之言，皆可复也〔一〕。 
〔一〕　复，告也。言来歙光明磊落，所言无隐私，皆可告人也。 
　　上之临丧，赵王良与张邯相逢城门中。道迫狭，敕邯旋，车倾。〔一〕良怒召门候岑遵困辱之〔二〕。司隶校尉鲍永奏良“大不敬”。良尊重莫贰，上虽不从，而群臣严惮焉。永辟平陵人鲍恢为都官从事。恢亦抗直，不避彊御。诏曰：“贵戚且敛手，以避二鲍。”其见重如此。 
〔一〕　“敕”，范书鲍永传注引东观记及黄本均作“叱”，蒋本恐误。 
〔二〕　东观记“岑遵”作“岑尊” ，又载鲍永之奏曰：“召侯岑尊诘责，使前走数十步。按良诸侯藩臣，蒙恩入侍，知尊帝城门候吏六百石，而肄意加怒，令叩头都道，奔走马头前，无藩臣之礼，大不敬也。” 
　　永字君长，上党屯留人。父宣守正不亏，为王莽所诛〔一〕。莽欲灭其子孙，上党都尉路平承旨，欲害永。太守苟谏嘉宣忠节，置永府中，护全之。永数 为谏陈安汉室、禽奸臣之策，谏戒永曰：“机事不密则害生，祸倚人门。”会谏丧，路平复收永弟升。会新太守赵兴至，叹曰：“我受汉茅土，不能致身立节，鲍宣 之死，岂可害其子邪！”敕县出升，复召永为功曹。时有称侍中止传舍者，兴欲出谒。永以为非真，不宜。兴遂驾往，永当州门，拔佩刀截鞅，兴为还车。数日，诏 书下捕之，果矫称使者，由是知名。 
〔一〕　汉书鲍宣传曰：“平帝即位，王莽秉政，阴有篡国之心，乃风州郡以□法案诛诸豪杰及汉忠直不附己者，宣及何武等皆死。时名捕陇西辛兴，兴与宣女婿许绀俱过宣，一饭去，宣不知情，坐系狱，自杀。” 
　　自鲁郡太守为司隶，行县至霸陵，过更始冢，引车将下，从事谏止之。永曰：“北面事人，〔何〕忍不过其墓〔一〕？虽以获罪司隶不避也。”遂下车， 尽哀。至右扶风，上苟谏冢。上曰：“奉使如此可乎？”太中大夫张湛对曰〔二〕：“仁者，百行之宗；忠者，礼义之主。仁不遗旧，忠不忘君，行之高者也。”上 悦。 
〔一〕　据东观记补。 
〔二〕　范书鲍永传亦依东观记作“ 太中大夫”。王先谦曰：“据湛传，当是光禄大夫。太中二字误。拜太中大夫，已在称疾不朝之后也。”王说是。 
　　初，云阳人宣秉，字巨卿〔一〕，为御史中丞，迁司隶校尉。务举大体，阔满微细，其政严而不苛，百僚亦敬惮之。上幸其府，见秉布被瓦器，食则鱼□，叹曰：“虽楚之二龚〔二〕，不能过也。”即赐帏帐器物，拜为司徒司直。奉禄皆以分九族，家无担石之储。 
〔一〕　续汉书作“字巨公”，范书宣秉传亦同。袁纪恐涉盖延之字而误。 
〔二〕　汉书两龚传曰：“两龚皆楚人也，胜字君宾，舍字君倩。二人相友，并着名节，故世谓之楚两龚。” 
　　东海王良，字仲子，亦为司徒司直，行大司徒事。居贫守约，妻子不之官。司徒掾鲍恢尝以事至兰陵，过良家，见一妇人负柴而入，不知是良妻也。恢谓 曰： “我司徒掾也，将归京师，夫人得无有书乎？”妇人曰：“苦掾，无书。”既而问焉，乃良之妻也。恢叹息而去，故良之清贫闻于天下。良谢病归，天子备礼征，不 得已载病至京师。道过友人，友人阖门不内，曰：“不有忠言奇谟，以取大位，是无其德也。曷为往来屑屑不惮烦邪？”谢而不见。良遂称病笃而归，终身不起。 
　　冬，岑彭以江州城固而粮多，留冯俊守之〔一〕。彭引军从涪江击平曲〔二〕。述遣汝宁王延岑、大司空公孙恢、将军王元距广汉，大司徒侯丹距黄石。 彭令臧宫击岑等，自溯都江击侯丹，破之。时岑等盛兵沆水〔三〕，〔宫〕（官）兵财千余人〔四〕，降附者四、五万口，军食不足。蜀民各坚壁，观形势。宫欲 还，恐为虏所制。会谒者将数百兵诣岑彭，宫乃矫制取谒者兵，疏行阵而多旗鼓。蜀人闻汉兵卒至，登山望之，旌旗满谷，呼声动山，莫不震惧。宫因其惧，纵兵大 破之，斩公孙恢，死者万余人，王元降。即遂乘胜而前，所至皆降。岑彭既破侯丹，晨夜兼行二千余里，径赴武阳。别遣精骑驰广都，去成都数十里，所至皆奔散。 述大惊，以杖击地曰：“是何神也！” 
〔一〕　范书岑彭传“冯俊”作“冯骏”，袁纪下文亦同，此作“冯俊”，误。 
〔二〕　范书臧宫传亦作“涪水”，而岑彭传作“垫江”。按水经注梓潼水曰：“亦言涪水至此入汉水，亦谓之为内水也。北迳垫江，昔岑彭与臧宫自江水从涪水上。”据此两书所记均不误。 
〔三〕　钱大昕廿二史考异曰：“按光武纪，建武十一年，臧宫与公孙述将延岑战于沈水。注引水经注：‘沈水出广汉县，下入涪水。’本或作沉水及沆水者，疑非。”惠栋亦曰：“续志：广汉有沈水。帝纪亦作沈水。”则袁纪“沆水”当是“沈水”之误。令存其异文。 
〔四〕　宫官形近而讹，订正之。又 “财”黄本作“则”，财与裁通，蒋本是。 
　　彭所营地名彭亡，彭恶之，欲徙。会日暮，其夜蜀遣刺客刺彭，彭死。彭首破荆门，长驱武阳，将兵齐整，为巴蜀所称，百姓思之，为立庙武阳。谥曰壮侯。上思彭功，封其庶子淮为谷阳侯。 
　　上为书喻公孙述，示以成败。述得书叹息，以示光禄勋张隆。隆劝述降，述曰：“废兴，命也，岂有降天子哉！”左右莫敢言。 
　　岑彭之死，吴汉将精兵二万自夷陵出犍为。 
十二年（丙申、三六）
　　春，吴汉到南安，击述弟永于鱼涪津，破之，遂降武阳〔一〕。 
〔一〕　范书吴汉传作“遂围武阳” 。 
　　初，汉入犍为界，诸县多城守。诏令汉直到广都，据其心腹，诸城自下。汉意难之，既进兵广都，诸城皆降。又诏汉曰：“广都去成都五十里，述若来 攻，待其困弊而攻之，勿与争锋。述若不来，转营逼之，彼必坚壁。”汉以连战辄胜，便进兵，去成都十里。汉自将步骑二万余人水北作营，遣副将刘尚将万余人于 南为营，相去二十余里。上闻之，大惊，让汉曰：“如述出兵连缀副营，副营破，即公营亦破矣，恐公不能还自天上也。幸尚无他者，急还广都。” 
　　三月癸酉，诏曰：“巴蜀民为人所掠者，免为庶人。” 
　　夏六月，黄龙见于河东。 
　　秋七月，冯骏鼓江州，杀田戎。 
　　九月，述遣司徒谢丰、执金吾袁吉将十余万人攻吴汉，分兵守刘尚。汉力战不利，汉谓诸将曰：“吾与诸军逾越险阻，转战千里。今深入敌地，在其城 下。胜则成功，败则无余，成败在一举矣。前夹江为营，战数不利。今欲徙水北营合于水南，同心一力，人自为战，何有不克哉！”飨士秣马，潜军夜合水南营。述 不知，乃分兵距水北营，自将攻水南营。汉迎击，大破之，斩谢丰、袁吉。会藏宫至，兵马甚盛，遂进军城下。述自将数万人出战，吴汉纵锐士奔之，刺述洞胸。舆 至营，以兵属延岑。其夜述死。明旦，岑举城降。吴汉悉灭公孙氏，并诛延岑。汉燔烧百姓，纵兵大掠。上闻之，诏让吴汉、刘尚曰：“城中老母婴儿，口以万数， 兵火大纵，可为酸痛，甚达古人吊民之义！公等戴天履地，何忍行此邪！” 
　　初，汉军粮尽，具舟将退，谓蜀郡太守张堪曰： “祸将至矣！军有七日粮，而转运不至，必为虏擒，不如退也。”堪乃止汉，使毁军以挑述，述果出战，遂以破述。成都既平，堪先入其城，府藏珍宝，皆有簿券， 秋毫无所取，慰抚吏民，蜀人喜悦。后迁渔阳太守，匈奴尝以万骑入渔阳，堪以数千骑击破之，威震北边，渔阳大治。 
　　堪字君游，南阳宛人。明帝时问蜀郡计掾樊显曰：“前后太守谁最贤？”显曰：“渔阳太守张堪仁足以惠下，威足以擒奸。前公孙述破时，珍宝山积，卷握之物，足富十世，而堪独乘折辕车，布被囊而已。”上闻显言，叹息良久。方征堪，会病卒，天子悼惜之。 
　　大司空李通以疾罢。通以布衣唱谋，有佐命之功，又尚宁平公主，甚见亲重。通性谦恭，常欲避权势，自为宰相，谢病不视事，连年乞骸骨，上辄优喻之。以三公归第养疾，通后固请罢相，以特进侯奉朝请，常与高密、胶东侯〔一〕参议大事。车驾每幸南阳，遣使使祠通父守冢。 
〔一〕　高密侯，邓禹也；胶东侯，贾复也。 
　　窦融与五郡太守还京师，官属宾客转毂千余两。融至，上凉州牧、张掖属国都尉、安丰侯印绶。上遣使还侯印绶，引见就诸侯位，赏赐恩宠倾京师。以梁 统为太中大夫。数月，拜窦融为冀州牧，俄拜大司空。融以非国家旧臣，而爵位与吴公并〔一〕，每朝会进见，辞礼甚恭，上愈亲厚之。融久不自安，数辞让爵位， 因侍中金迁口达至诚。又上疏曰：“臣融年五十三，有子年十五，质性顽钝。臣朝夕教以经艺，不得令见天文、谶记。诚欲令肃恭畏事，恂恂修道，不愿其才能，何 况乃当传以连城王侯故国哉？”每请间求见，上辄不许。融尝罢朝，逡巡席后。上知融欲让，使左右扶出之。他日将会，先诏融曰：“曩者知公欲让，今相见宜论他 事，勿复言。”其殷勤若此。 
〔一〕　吴公，吴汉也。时任大司马，故称公。 
　　梁统在朝，数言便宜。上书陈法令轻重，宜遵旧典〔一〕，曰：“臣闻人君之道，仁义为主，仁者爱人，义者治理，爱人故为之除残，治理则为之去乱。 是以五帝有流殛之诛〔二〕，三王有大辟之刑，〔三〕所以经世教民，除残去乱也。故孔子曰：‘理财正辞，禁民为非曰义。’〔四〕高帝受命，奄有天下，制法定 律，传之后也，不易之科也。文帝宽柔，省去肉刑，他皆率由旧章，几致刑措。武帝因资财富，多出兵，命将征伐远方，军没民疲，豪杰犯禁，故增其二科，〔五〕 惩不尽节。宣帝聪明，亲览万机，臣下奉宪，不失绳墨。元帝法令，少所改更，而天下称治。至于成帝继体，哀、平即位日浅，丞相嘉等猥以数年之间，亏除先帝旧 律百有余事〔六〕，咸不厌人心，尤妨政事。伏见陛下，权时拨乱，博施济民，功逾文、武，德侔高皇，而反循季世末节，袭秉衰微之轨，非所以还初反本，据元更 始也。愿陛下择其善者而从之，其不善者而改之，定不易之典，垂无穷之制，天下幸甚。” 
〔一〕　范书梁统传未明言上疏年月，而杜林传及通鉴均作“建武十四年”，与此异。 
〔二〕　唐虞时，流共工，殛鲧也。 
〔三〕　大辟，死刑也。 
〔四〕　见易系辞。 
〔五〕　汉书刑法志曰：孝武之时，招进张汤、赵禹之属，条定法令，作见知故纵、监临部主之法，缓深故之罪，急纵出之诛。师古曰：“见知人犯法不举告为故纵，而所监临部主有罪并连坐也。”此即所谓新增二科。 
〔六〕　李贤曰：“按嘉传及刑法志并无此事，统与嘉时代相接，所引固不妄矣，但班固略而不载也。”惠栋曰：“东观记载统奏曰：‘ 元帝法律 少所改更，孝成、孝哀即位日浅，听断尚寡，丞相王嘉等，猥以数年之间，亏除先帝旧约定令断律，凡百余事。’云云。统言王嘉等，明不专指嘉也。何焯以嘉为相 不过二期，安得数年之间，亏除旧律，盖考之未审也。”按惠栋所引奏文，乃袁纪之文，非东观记也。东观记梁统传曰：“统疏称：元帝初元五年，轻殊死刑三十四 事，哀帝建平元年，轻殊死刑八十一事，其四十二事手杀人者减死一等。”惠栋曰“不专指嘉”，是也，东观记之文是有力证明。 
　　事下公卿，光禄勋杜林谏曰：“夫人情挫辱则节义之心损，刑网繁密则苟免之行生。圣帝明王知其如此，故深识远虑，动居其厚。故汤去三面之网 〔一〕，易着三驱之义〔二〕，所以德刑参用而示民有耻。汉德宽厚，民无二心，军士左袒，乐为刘氏〔三〕，多恩之所致也。至其后世，不能以德而勤于法，故有 吹毛求疵，诋欺无限；桃李之馈，集以成事。于是家无全行，国无廉夫，上下相循，法不能正，而仁义之风替矣。陛下览得失之要，深知其原，故破觚为圆，建斫为 朴〔四〕。法简易遵，网疏易从，海内颂政，不胜其喜，宜如旧制。”上从林议。 
〔一〕　史记殷本纪曰：“汤出，见野张网四面，祝曰：‘自天下四方皆入吾网。’汤曰： ‘嘻，尽之矣！’乃去其三面，祝曰：‘欲左，左。欲右，右。不用命，乃入吾网。’诸侯闻之，曰：‘汤德至矣，及禽兽。’” 
〔二〕　易比卦曰：“王用三驱，失前禽。”疏曰：“三度驱禽而射之也。” 
〔三〕　史记吕太后本纪曰：吕太后死，周勃入北军，行令军中曰：“为吕氏右袒，为刘氏左袒。”军中皆左袒为刘氏。 
〔四〕　“建斫”，史记及范书均作 “斫雕”，袁纪恐误。 
　　统徙封陵乡侯，出为九江太守，治甚有迹，吏民畏爱之。统有子九人，而松最知名。次竦，弱冠能教授，善属文。 
　　　　袁宏曰：自古在昔，有治之始，圣人顺人心以济乱，因去乱以立法。故济乱所以为安，而兆众仰其德。立法所以成治，而民氓悦其理。是以有法有 理，以通乎乐治之心，而顺人物之情者。岂可使法逆人心，而可使众兆仰德，治与法违，而可使民氓悦服哉！由是言之，资大顺以临民，上古之道也。通分理以统 物，不易之数也。 
　　　　降逮中世，政繁民弊。牧之者忘简易之可以致治，御之者忽逆顺之所以为理，遂隳先王之大务，营一时之私议。于是乎变诈攻夺之事兴，而巧伪奸吏 之俗长矣。陵迟至于战国，商鞅设连坐之令以治秦〔一〕，韩非论捐灰之禁以教国〔二〕。而修之者不足以济一时，持之者不能以经易世。何则？彼诚任一切之权 利，而不通分理之至数也。 
〔一〕　史记商君列传曰：“令民为什伍，而相牧司连坐，不告奸者腰斩，告奸者与斩敌首同赏，匿奸者与降敌同罚。” 
〔二〕　韩非子内储说上曰：“殷之法刑弃灰于街者，子贡以为重，问之仲尼，仲尼曰：‘ 知治之道也。夫弃灰于街必掩人，掩人人必怒，怒则斗，斗必三族相残也。此残三族之道也，虽刑之可也。且夫重罚者，人之所恶也，而无弃灰，人之所易也。使人 行之所易，而无离所恶，此治之道。’”又曰：“一日。殷之法，弃灰于公道者断其手，子贡曰：‘弃灰之罪轻，断手之罚重，古人何太毅也？’曰：‘无弃灰所易 也，断手所恶也，行所易不关所恶，古人以为易，故行之。’” 
　　　　故论法治之大体，必以圣人为准格；圣人之所务，必以大道通其法。考之上世，则如彼；论之末世，则如此。然则非理分而可以成治者，未之闻也。 若乃变诈攻夺之事兴，而饰智谋权册以胜之；巧伪奸利之俗长，而设禁网陷阱以饵之；患时世之莫从，悬财赏行罚以驱之；毒为下之讦逆，厚威网杀伐以服之。斯所 谓势〔利〕（力）苟合之末事〔一〕，焉可论之以治哉？先王则不然，匡其变夺，则去其所事；救其巧伪，则塞其淫情。人心安乐，乃济其难以悦之，又何不从之有 焉？人情恶侵，则正其分以齐之，又何讦逆之有焉？推此以治，则虽愚悖凶戾者，其于身也，犹知法治所以使之得所而安其性者也。故或犯治逆顺乱伦反性者，皆众 之所疾，而法之所以加。是警一人而千万人悦，则法理之分得也。夫然，则上下安和，天下悦服，又何论于法逆于理，理与法违哉？ 
〔一〕　据黄本、南监本改。

后汉光武皇帝纪七卷第七
　　十三年（丁酉、三七）
　　春正月戊子，诏曰：“往年敕郡国，勿因计吏有所进献，今故未止，非徒劳役，道途所过未免烦费。已敕太官勿复 受。其远方食物乘舆口实可以荐宗庙者，即如旧制。”时有献善马，日行千里，宝剑直百金。马以驾鼓车，剑以赐骑士。上雅性不喜听音乐〔一〕，手不持珠玉，征 伐常乘革车用事而已。及公孙述平，传送鼓师葆车〔二〕，然后乘舆器服渐备物焉。 
〔一〕　东观记曰：“召谭，拜议郎给事中。上每宴辄令鼓琴，好其繁声。”袁纪上文亦同。则光武未尝不喜听音乐也。乃国家草创，百废待兴，未敢纵情欲，故经宋弘谏止，即不复令桓谭给事中也。 
〔二〕　按东观记、范书“鼓师”均作“瞽师”。李贤曰：“瞽，无目之人也。为乐师，取其无所见，于音声审也。”瞽通鼓，释名释疾病曰：“ 瞽，鼓也，瞑瞑然目平合如鼓皮也。” 
　　二月，马武军下曲阳，以备胡寇。 
　　丁亥，太原王章为齐公，鲁王兴为鲁公〔一〕。 
〔一〕　乃依朱佑“古者人臣受封，不加王爵”之奏，改诸王为公。又按二月庚寅朔，无丁亥。范书光武帝纪作“丁巳”，是。 
　　五月，殷绍嘉公为宋公，周承休公为卫公〔一〕。徙邓禹为高密侯，食四县。上以禹功大，封弟宽为明亲侯，禹以特进奉朝请。 
〔一〕　改封宋、卫二公，范书作二月庚午日事。按二月无庚午，当系三月事，疑袁纪“五 ”系“三”之讹。又范书邓禹徙封作四月事，时功臣增邑更封，凡三六五人。 
　　　　袁宏曰：古之明君，必降己虚求，以近辅佐之臣，所以寄通群方，和睦天人。古之贤臣，必择木● 集，以佐高世之主。主务宣明，不以道胜而不招；臣务对●〔一〕，不以时艰而不进。及其相遇，若合符契，功高而尊礼其人，师丧而不咎其败。此三代君臣，所以 上下休嘉，比德天地。 
〔一〕　●，说也，音易。见篇海。 
　　　　末世推移，其道不纯，务己尚功，衅自外入，君臣之契，多不全矣。唯燕然和乐，终始如一，风涂拟议，古之流矣。高祖之兴，萧公之力也，且暂 亡，若失左右手〔一〕。及天下已定，无所用之，赖鲍生之说，以济其身〔二〕，狼顾涂跣，卒入囹圄〔三〕。子房玄算，高祖之蓍龟也〔四〕，始者相得，非子房 不谋也。海内既安，杜门不出，假讬神仙，仅乃获免〔五〕。 
〔一〕　史记淮阴侯列传曰：“何闻信亡，不及以闻，自追之。人有言上曰：‘丞相何亡。 ’上大怒，如失左右手。” 
〔二〕　史记萧相国世家曰：“汉三年，汉王与项羽相距京索之间，上数使使劳苦丞相。鲍生谓丞相曰：‘王暴衣露盖，数使使劳苦君者，有疑君心也。为君 计，莫若遗君子孙昆弟能胜兵者悉诣军所，上必益信君。’于是何从其计，汉王大悦。”则此时非 “天下已定”也。而“天下已定”，复安何者，首乃汉十一年召平劝何让封，以家私助佐军，取悦高祖心。次乃汉十二年秋，客某说何多买田地，贱贳贷以自污，以 安高祖心。事亦均见萧相国世家。 
〔三〕　史记萧相国世家曰：高祖以萧何请上林空地令民得入田怒，下何廷尉，械系之。后纳王卫尉谏，出萧何。何素恭谨，入见高祖，徒跣谢。 
〔四〕　蓍所以筮，龟所以卜，古所谓神物，以定天下之事，以明狐疑之事。此则作智囊解。 
〔五〕　史记留侯世家曰：“留侯从入关，留侯性多病，即道引不食谷，杜门不出岁余。” 张良又曾曰：“愿弃人间事，欲从赤松子游耳。” 
　　　　光武之在河北，未知身首安寄也。邓生杖策，深陈天人之会，举才任使，开拓帝王之略。当此之时，臣主欢然，以千载俄顷也。洎关中一败，终身不 得列于三公，俛首顿足，与夫列侯齐伍。呜呼！彼诸君子，皆尝乘云龙之会，当帝者之心。鞠躬谨密，犹有若斯之难，而况以势相从，不以义合者乎？山桑侯王常、 东光侯耿纯薨〔一〕。 
〔一〕　范书曰：王常薨于建武十二年，耿纯薨于十三年。通鉴均作薨于十二年。三书互异，未知孰是。 
　　是时有上书言，宜令司隶校尉督察三公〔一〕。司徒据苍梧陈元上疏曰〔二〕：“臣闻师臣者帝，宾臣者王〔三〕。故武王以太公为师，齐桓公以管夷吾 为仲父，古之道也。近魏文侯友田子，诸侯不敢入其境。高皇帝令相国奏事不拜，入殿不趋，所以宠大臣也。及新室王莽，遭汉中衰，独操国柄，以偷天下，况己自 喻〔四〕，不信群臣。夺公辅之任，损宰相之威。然不能禁天下之谋，身为世戮。故人君患在自骄，不患骄臣；失在自任，不在任人。方今四方未集，百姓未一，观 听者注耳目之时也。陛下宜修文武之典，袭祖宗之德，屈节待贤，以示将来，不宜有司察公辅之名也。”上善其言。 
〔一〕　上书者，大司农江冯也。 
〔二〕　按范书本传作“辟司空李通府”，李通罢，“复辟司徒欧阳歙府”。然欧阳歙于建武十五年始任司徒，则陈元此时不当为司徒掾也。沈钦韩曰：“案 经典序录，元为司空南阁祭酒。北堂书钞引华峤书云：‘元辟司空掾，宋弘受罪，上书讼之，言甚切直。’案弘建武六年坐考上党太守无所据免。七年，李通为司 空。是元辟司空府当于宋弘时也。”据此则陈元初辟司空宋弘府，后辟司空李通府，袁纪“ 
司徒掾”恐是“司空掾”之误。且范、袁二书均曰李通罢于建武十二年，则此事亦不当系于十三年。按江冯任大司农，当在李通之后，高诩之前，即建武五年至建武十一年之间，而李通任司空在建武七年，则陈元上疏当是七至十一年间事。 
〔三〕　范书陈元传作“宾臣者霸” 。按战国策燕策引郭隗语曰：“ 
帝者与师处，王者与友处，霸者与臣处，亡国与役处。”宾即友也，则袁纪是。 
〔四〕　“况”原作“足”，据黄本及范书迳改之。 
　　南阳太守杜诗上书曰：“臣闻唐虞以股肱康，而文王以多士宁。是故诗称‘济济’，书曰‘良哉’〔一〕。臣诗窃见故大司徒伏湛，自行束脩〔二〕，无 所毁玷，笃信好学，守死善道，经为人师，行为仪表。在平原，吏民畏爱。遭世反覆，城郭不倾，秉节持重，不可推移。陛下深见臧否，显以宰相，微过斥退 〔三〕，久而不用。湛德足以左右王室〔四〕，名足以昭示远人。前者选择诸侯以为公卿，所以砥砺藩屏，劝进忠信。湛宜任宰相辅佐之官。” 
〔一〕　诗大雅文王曰：“济济多士，文王以宁。”又书益稷曰：“ 
元首明哉，股肱良哉，庶事康哉。 ” 
〔二〕　李贤曰：“谓年十五以上。 ”师古曰：“束脩谓初学官之时。”周寿昌曰：“盖汉时年十五而始入学官也，故注云年十五以上。” 
〔三〕　范书伏湛传曰：“时蒸祭高庙，而河南尹、司隶校尉于庙中争论，湛不举奏，坐策免。” 
〔四〕　左右，相助也。易泰卦“以左右民”疏曰：“左右，助也。” 
　　夏，诏征湛。既到，即入见，赏赐浸渥。将用之，暴病薨。赐秘器，上亲吊祠。伏氏世以经学清约相承，东州号曰“伏不斗”，由家风化导然也。湛兄子恭，明帝时为司空。 
　　大司徒侯霸薨〔一〕。上伤惜之，亲自临吊。诏曰：“惟霸积善之德，久而益彰；清洁之操，白首弥厉。汉之旧制，丞相拜日，封为列侯。顷以军旅暴 露，功臣未受国邑，缘忠臣之心，不欲先飨其宠，故未爵命。其追爵谥霸，使袭其后。”于是封霸为则乡侯〔二〕，谥曰哀侯。临淮吏民闻霸薨，莫不陨涕，共为立 祠，四时祭之。 
〔一〕　范书光武帝纪曰：霸薨于春正月庚申。 
〔二〕　隶释卷八金乡长侯成碑曰： “光武中兴，玄孙霸为临淮太守，拥兵从光武平定天下，转拜执法右刺奸、五威司命、大司徒公，封于陵侯。 ”洪适曰：“侯霸传云：五威司命陈崇举霸德行，迁随宰，再迁执法刺奸，后为淮平大尹。淮平即临淮也。王莽传：置执法刺奸，选侯霸等分督六尉，如汉刺史。谓 霸尝作五威司命及执法、临淮在光武时，皆非也。丞相封侯自平津始，光武以功臣未封，故霸但侯关内，既薨方追封则乡，其子昱徙封于陵，又非也。”汉碑虽可用 来证史，然亦多有讹谬，不可轻信，侯成碑即为一例。 
十四年（戊戌、三八）
　　春正月，匈奴遣使来献。中郎将刘襄使匈奴。 
　　夏四月辛巳，封孔子后孔志为褒城侯。越嶲人任贵遣使降。 
　　九月，莎车王贤、〔鄯〕善王〔安〕（心信）遣使奉献〔一〕。 
〔一〕　据袁纪本卷末之文及范书改。 
　　济南太守王梁薨。初，梁为河南尹，穿渠引谷水，以注洛阳城下。渠成而不流，有司奏劾梁。梁惭惧，上书乞骸骨。上乃徙梁为济南相〔一〕，更封阜城侯。 
〔一〕　袁纪上文作“济南太守”，范书王梁传引诏文亦同，又济南国建武十五年始建，此作“济南相”，误。 
十五年（己亥、三九）
　　春二月，大司马吴汉将马武等徙雁门、代郡、上谷民，迁中山，〔一〕以备胡寇。 
〔一〕　范书作“置常山关、居庸关以东”。常山关西汉时属代郡，东汉时属中山国。又续汉志曰：徙吏民六万余口。 
　　于是马武杀军吏，诏命武将妻子就侯国。武自归京师，天子削武五百户，更封为杨虚侯。武好酒，敢直言，时醉在上前，面折同列，言其短长，无所回 避。上恣听之。上尝与功臣宴饮，历问曰：“诸君不遭际会，与朕相遇，能何为乎？”邓禹对曰：“臣尝学问，可郡文学。”上笑曰：“言何谦也？卿邓氏子，志行 修整，可掾功曹。”各以次对，至武，曰：“臣以武勇显，可为守尉督盗贼。”帝笑曰：“ 
且不为盗贼，自致亭长，斯可矣。” 
　　　　袁宏曰：夫寿夭穷达，有生之分也。得失悲欣，万物之情也。故推分而观，帝王之与布衣，竹柏之与朝菌〔一〕，焉足言哉？以情而误，一顾之与蹔 毁，倾盖之与脱骖〔二〕，犹尚可为欢戚，而况大斯哉？夫能与造化推移，而不以哀乐为心者，达节之人也。自斯以还，属于方域。得之不能不欣，丧之不能不戚。 故原得失之大，而天下所必同者，莫尚于通塞乎？然才高者宜通，而怀宝以之陆沈；德薄者必卑，而鄙夫以之窃位。是则通塞可得而遇，否泰难得而期也。君子或因 风云之势，以建山岳之功；乘日月之末光，以成一匮之业。虽着功美于当年，犹欣一遇于千载。若夫版筑渔钓，织箔鼓刀，韫椟胸怀〔三〕，与之朽烂者，焉可数 哉！至如乐毅之遇于燕昭，屈原之事于楚怀，白起之用于秦王，范增之奉于项籍，虽终同颠沛，犹一申其志，诚未足以语夫通塞者乎！白首抱关，转死沟壑者，何殊 间哉！夫以邓生之才，参拟王佐之略，损翮弭鳞，栖迟刀笔之间，岂以为谦，势诚然也。及其遇云雨，腾龙津，岂犹吴汉之畴，能就成天之构，马武之徒，亦与鸾凤 参飞。由此观之，向之所谓通塞者，岂不然乎？ 
〔一〕　论语子罕篇曰：“岁寒然后知松柏之后凋也。”又庄子消遥游曰：“朝菌不知晦朔。”王引之曰：“淮南道应篇引此，朝菌作朝秀。高注曰：‘朝 秀，朝出暮死之虫也，生水上，状如蚕蛾，一名孳母。’据此则朝秀虫名也。”郭庆藩曰：“王说是也。广雅正作朝●”宏因庄子旧文，不知其误也。 
〔二〕　范书朱穆传论曰“纻衣倾盖 ”。李贤曰：“孔丛子曰：‘孔子与程子相遇于涂，倾盖而语。’倾盖谓驻车交盖也。” 
〔三〕　版筑者，孟子告子曰：“傅说举于版筑之间。”注曰：“傅说筑傅岩，武丁举以为相。”渔钓者，史记齐太公世家曰：“吕尚盖尝穷困，年老矣，以渔钓奸周西伯。”织箔者，史记绛侯世家曰：“ 
勃 以织簿曲为生。”鼓刀者，楚辞曰：“师望在肆昌何识，鼓刀扬声后何喜。”言吕望于市肆而屠，文王不识其才，见其鼓刀乃始悟。然此鼓刀，恐指狗屠樊哙。韫椟 者，范书张衡传曰：“且韫椟以待价，踵颜氏行止。”注曰：“论语曰：‘有美玉于斯，韫椟而藏诸？求善价而沽诸？’”乃言匿才而待时运之至。 
　　初，有司请封皇子，天子弗许也。固请连年，乃从之。 
　　四月戊申，封皇子辅为右翊公，英为楚公，阳为东海公，康为济南公，〔苍为东平〕〔公〕〔一〕，延为淮阳公，荆为山阳公，衡为临淮公，焉为左翊公，京为琅邪公。是日，天子思李通之功，乃封通少子雄为邵陵侯。 
〔一〕　据范书补。 
　　　　袁宏曰：书称“协和万邦”，易曰“万国咸宁”。然则诸侯之治，建于上古，未有知其所始者也。尝试言之曰：夫百人聚，不乱则散；以一人为主， 则斯治矣。有主则治，无主则乱。故分而主之，则诸侯之势成矣；总而君之，则王者之权定矣。然分而主之，必经纶而后宁；总而君之，必统体而后安。然则经纶之 方，在乎设官分职，因万物之所能。统体之道，在乎至公无私，与天下均其欲。故帝王之作，必建万国而树亲贤，置百司而班群才。所以不私诸己，共飨天下，分其 力任，以济民事。周礼：天子之田方千里，公之田方五百里，侯伯子男降杀之，谓之五等。虽富有天下，综理不过王畿，临飨一国，政刑不出封域。故众务简而才有 余，所任轻而事不滞。诸侯朝聘，所以述职纳赋，尽其礼敬也。天子巡狩，所以观察风教，知其善恶也。功德着于民者，加地进律；其有不善者，则明九伐之制 〔一〕。是以世禄承袭之徒，保其富厚，而无苟且之虑，修绩述官之畴，务善其礼，不为进取之计。故信义着而道化成，名器固而风俗淳，推之百世，可久之道也。 
〔一〕　周礼夏官大司马曰：“以九伐之法正邦国，冯弱犯寡则眚之，贼贤害民则伐之，暴内陵外则坛之，野荒民散则削之，负固不服则侵之，贼杀其亲则正之，放弑其君则残之，犯令陵政则杜之，外内乱鸟兽行则灭之。” 
　　　　爰自唐虞，至于三代，文质相因，损益有物，诸侯之制，存而不革，长世育民，所由远矣。及王略不震，诸侯违度，官失其序，民移其业。然而众国 扶持，大小相制，虽彊毅之国，不能擅一时之势，豪杰之士，无所骋啸吒之心。昔周室微弱，政教陵迟，桓文翼戴，〔一〕二国是赖。忧勤王室，则诸侯慕而率从； 振而骄之，则九国判而不至〔二〕。楚恃江、汉，秦据崤、函，心希九鼎，志存神器，然畏迫宗姬，忌惮齐晋。历载八百，然后降为庶人。岂非列国扶疏，根深难 拔，已然之效哉！战国之时，志在兼并。伐国而贪其民，得邑而置其私，而郡县之势萌矣。秦有天下，览周之弊，毁废五等，因而用之。倾天下之珍，以奉一身之 欲；举四海之务，以关一人之听。故财有余而天下分，怨不理而四海叛。高祖既帝，鉴秦之失，分裂膏腴，封殖子弟。至于将相功臣，租税而已，郡县之官，即而弗 改。夫画土分民，止于亲戚，班爵施劳，不逮功贤。犹赖宗室之固，以折诸吕之难，况万国亲贤兼树者哉！文帝时，贾谊言曰：“夫欲天下之安，莫若众建诸侯而少 其力。使海内之势，若身之使臂，臂之使指。则诸国之君，莫有异心，辐凑并进，而归命天子矣。”文帝不从，卒有吴、楚之变。忿而惩之，大惧诸侯。推恩以分其 国，因事以削其邑，枝叶既落，本根从焉，遂使王莽假讬恩道，揖让称帝，岂不易哉！光武中兴，振而复之，奄有天下，不失旧物，而建封略，一遵前制。诸侯禁 网，日月增密，末世衰微，遂以卑弱。宗室惧于罪败，同姓挫于庶民，一夫攘臂，故以能乱天下矣。 
〔一〕　齐桓、晋文也。 
〔二〕　史记齐太公世家曰：“三十五年夏，会诸侯于葵丘。周襄王使宰孔赐桓公文武胙、彤弓矢、大路，命无拜。桓公欲许之，管仲曰“不可” ，乃下拜受赐。秋，复会诸侯于葵丘，益有骄色。周使宰孔会。诸侯颇有叛者。”集解曰：“公羊传：‘葵丘之会，桓公震而矜之，叛者九国。” 
　　　　由此观之，五等之治，历载弥长，君臣世及，莫有迁去。虽元首不康，诸侯不为失政；一国不治，天下不为之乱。故时有革代之变，而无土崩之势。 郡县之立，祸乱实多。君无常君之民，尊卑迭而无别，去来似于过客。人务一时之功，家有苟且之计。机务充于王府，权重并于京师。一人休明，则王政略班海内； 元首昏闇，则匹夫拟议神器。是以闺闼不净，四海为之鼎沸；天网一弛，六合为之穷兵。夫安危之势，着于古今，历代之君，莫能创改，而欲天下不乱，其可得乎？ 呜呼！帝王之道，可不鉴欤？ 
　　癸丑，追尊兄縯曰齐武公，仲曰鲁哀公。 
　　卢芳自匈奴入高柳〔一〕。 
〔一〕　范书作十二月之事，袁纪恐脱之。下亦同。 
　　左冯翊盖延薨。 
　　是时天下垦田多不实，百姓嗟怨。诸郡各使吏奏事，帝见陈留吏其牍下疏云：“颍川、弘农可问，河南、南阳不可问。”〔诘〕（诏）吏〔一〕，吏诳言 于长寿街上得之〔二〕。东海公阳在幄后〔三〕，因言曰： “吏受郡敕，欲以垦田（民）相比方耳〔四〕。”诏难曰：“即如此，何故言河南、南阳不可问？”对曰：“ 河南帝城多近臣，南阳帝乡多近亲，故田宅不可问。” 乃诘吏，吏具服，如阳言。由是帝弥重阳也。 
〔一〕　诘诏形近而讹，据东观记、范书改。 
〔二〕　吴树平辑风俗通义佚文曰： “京师有长寿街、万岁街、士马街，若此非一。街者，携也，离也，四出之路携离而别。” 
〔三〕　阳，即显宗也，时为东海公。初名阳，后改名庄，字子丽。见类聚卷十二引袁山松书。 
〔四〕　“民”系衍文，据东观记、范书删。 
十六年（庚子、四〇）
　　春二月，交址女子征侧、征贰反，九真、日南、合浦并为盗贼。 
　　三月辛丑，日有食之。 
　　冬十月，卢芳降。封芳为代王。 
　　是时天下刺史、太守以垦田不实下狱死者十余人。于是南郡太守刘隆亦系狱，上以隆功臣也，免为庶人。 
　　上从容问虎贲中郎将马援曰：“吾甚恨前杀牧守多也。”援曰：“死得罪，何多之有？但死者既往，不可复生。”上大笑。其顺时不忤，皆此类也。援长 七尺五寸，疏眉美髯，博通多闻，闲于进对，善说前言往事。与上言旧时三辅长者、闾里豪杰，皇太子、诸王听之无倦。上知援智有余，甚见亲重。 
十七年（辛丑、四一）
　　春二月乙未晦，日有食之〔一〕。 
〔一〕　通鉴考异曰：“帝纪‘乙亥晦’，袁纪‘乙未’。据长历，三月丙申朔。帝纪误。 ”按续汉五行志亦作“乙未”。 
　　夏四月，上幸荥阳、颍川、章陵。 
　　六月癸巳，临淮公衡薨。 
　　秋七月，庐江费登等反〔一〕，虎贲中郎将马援平之。 
〔一〕　范书马援传曰：“初，卷人维泛，訞言称神，有弟子数百人，坐法诛。后其弟子李广等，宣言泛神化不死，以诳惑百姓。十七年，遂共聚会徒党，攻 没皖城，杀皖侯刘闵，自称南岳大师。遣谒者张宗，将兵数千人讨之，复为广 所败。于是使援发诸郡兵，合万余人，击破广等，斩之。 ”据郡国志，皖城属庐江郡。又惠栋曰：“袁纪作‘费登’，当亦是卷人维泛之弟子，所载者异耳。” 
　　冬十月辛巳，皇后郭氏废，立皇后阴氏。 
　　初，郭后宠衰，数怀怨恚，废。〔上〕东门候郅惮上书曰〔一〕：“臣闻夫妇之间，父不能得之于子，君不能得之于臣，况臣欲得之于君乎〔二〕？是臣 所不敢也。虽然，愿陛下念其不可，勿乱大伦，使天下有议社稷者。”上善之曰：“惮恕己而量主，知我必不可以所私而轻天下者也。” 
〔一〕　袁纪原误作“东门侯”，据东观记、范书改补。 
〔二〕　史记外戚世家曰：“妃匹之爱，君不能得之于臣，父不能得之于子，况卑下乎！” 索隐曰：“以言夫妇亲爱之情，虽君父之尊而不夺臣子所好爱，使移其本意，是不能得也。故曰‘匹夫不可夺志’是也。” 
　　阴后，南阳新野人。更始元年，世祖纳后于宛，方北之洛阳〔一〕，令后归新野，止宛。宛中少党，诸阴、邓乡里豪居，能自让。建武初，迎后于育阳， 为贵人。上以后性宽仁，欲立之。后辄退让，自陈不足以当大位。时郭后以生太子彊，故遂立郭后。及后生东海王阳，而宠益盛。后性慈仁，十岁丧父〔二〕，语及 之，未尝不流涕。上常言希见亲，不在已数十年，语及之，辄涕者。追爵谥后父隆为宣恩侯〔三〕，以兄识为侍中，封元庶侯，识弟兴为期门仆射，兴弟就袭父爵， 更封新阳侯。 
〔一〕　范书作“方西之洛阳”。按洛阳在宛之北，袁纪是。 
〔二〕　范书作“七岁丧父”。 
〔三〕　东观记作“父睦”，续汉书作“宣恩哀侯陆”，范书阙书，三书互异，未知孰是。 
　　识字次伯，齐武王时，以率宗人宾客为偏裨矣。及随世祖征伐，数有战功。将益其邑，识辞曰：“天下初定，将帅有功者众，臣幸讬属掖庭，赏赐丰衍，如复加爵邑，此亲戚受赏，国人计功也，不可以示天下。” 上甚美之。 
　　兴字君陵，筋力过人。其从出入，常操小盖〔一〕，鄣翳风雨，泥涂狭隘，躬自履涉。上所幸止，必先入清宫。居则博观五经，访问政事，尊贤下士，广 求得失，献善替否，荐达后进，好施接人，门无游侠。与张宗等不相好〔二〕，知其有用，犹称其所长而达之。张泛之徒与兴厚善，以为华而少实，但私之以财，终 不为言。是以世称其忠。起第宅，采椽粗朴，足避风雨。常称：“丰屋之戒，若不修德，虽有崇台广□，犹传舍也。”上尝封兴，置印绶〔于〕前〔三〕，兴固让 曰：“ 未有先登陷阵之功，而一家数人受爵土，令天下觖望，臣诚不愿〔四〕。臣蒙陛下中〔宫〕（官）恩泽至厚〔五〕，可谓富贵已极，不可复加。”上见其让切，不夺 其志。皇后问故，兴曰：“后不读书记邪？‘亢龙有悔 ’〔六〕，多见不知量。外戚家苦不知谦，嫁女欲得因力配尊贵，娶妇求公主，愚心实不安也。富贵有极，当知足，骄奢益为观听所议。”后悦其言，不为宗亲求 位，以干王政。 
〔一〕　惠栋曰：“周礼‘王后辇车有羽盖’。郑康成云：‘以羽作小盖，为翳日。’又轮人注云‘乘舆无盖’，贾公彦云：‘凡盖所以表尊，亦所以御雨。’” 
〔二〕　张宗，字诸君，南阳鲁阳人。曾为更始偏将军，后归邓禹，战甚力，诸将服其勇。复任京辅都尉，助冯异击关中。天下大定，迁琅邪相。永平初卒官。范书有传。 
〔三〕　据范书补。 
〔四〕　黄本“臣诚”作“至让”。范书本传作“至诚”。 
〔五〕　钮永建曰：“按‘官’当作 ‘宫’。”汉旧仪曰：“皇后称中宫。”袁纪下文既称 “后”，钮说是，故据改。然此乃建武九年事，时阴后为贵人，不当有中宫之称，范书阴兴传“中宫”作“贵人”，较袁纪审慎。 
〔六〕　见易干卦，下句作“穷之灾也”。 
　　就刚彊，不顺理，颇以贵势傲物。扶风人井丹，高抗之士也。诸王、贵人更请丹，莫能致。就自以为能致丹，诡诸王钱二万，使人通丹致之〔一〕。丹不 得已乃诣。就为丹设麦饭蔬食，丹推去之，曰：“以君侯为能供美食，故相过耳，何谓如此！”就更为置盛馔。及就起，左右进辇，丹笑曰：“闻桀乘人车〔二〕， 此其是邪？”坐中皆失色，莫之敢应。就即为去辇，谈论尽日乃去。以其名高，就等无敢失意者，丹亦终身不仕。明帝初，就为少府。子丰尚郦邑公主，公主骄妒， 丰亦狷狭，遂杀公主。丰诛死，就自杀，家属归本郡。 
〔一〕　范书逸民传作“乃诡说五王，求钱千万，约能致丹，而别使人要劫之”。 
〔二〕　李贤曰：“帝王纪曰：‘桀以人驾车。’” 
　　郭后既废，太子太傅张湛称疾引退，为太中大夫。上欲以湛为大司徒，湛至朝堂，坐遗小便，自称疾笃，遂不用，卒于家。 
　　湛字子孝，右扶风平陵人。举动必以礼，虽幽室闲处，不易其度，闺门之内，若严君焉。三辅归之，以为仪表。成、哀间为二千石，王莽时历守尉。建武 初为左冯翊。修礼教，明好恶，政化大行。尝告归平陵，望县门而下车。主簿进曰：“明府位尊德重，不宜自轻。 ”湛曰：“礼，下公门，式〔辂〕（路）马〔一〕。孔子于乡党，恂恂如也。父母之国，所宜尽礼。”湛被征当还，冯翊曰〔二〕：“旧令尹之政，必以告新令尹。 ”湛曰：“君以德进，湛以罪退。”逡巡而去。湛常乘白马，上每有异政，辄言：“白马生且复谏矣。” 
〔一〕　据礼记及范书本传改。 
〔二〕　疑“冯翊”上脱“新”字。华峤书曰鲜于褒曾任冯翊尹。严耕望两汉太守刺史表置鲜于褒于张湛之后。此“冯翊”当是褒也。 
　　壬午，徙〔右〕（左）冯翊公〔辅〕（辄）为中山王〔一〕，诸国公皆为王。 
〔一〕　范书沛献王辅传亦作“右冯翊公”。刘攽曰：“光武纪，辅封右翊公，此多冯字，误。天下亦无右冯翊郡也。”钱大昕廿二史考异曰：“ 光武纪无冯字。中山王焉传，封左冯翊公，与此传同，皆衍文也。左翊、右翊盖取嘉名，非分冯翊地为左右。 ”袁纪本卷上文正作“封皇子辅为右翊公”，刘、钱二说是。现据改“左”为“右”，“辄”为“辅”，依范书例，留“冯”字以存异文。 
　　是岁凤皇五集颍川郡，众鸟并从，行列盖地数顷，留止七十日。〔一〕 
〔一〕　东观记作“一十七日”，袁纪与事理不合，误也。 
十八年（壬寅、四二）
　　春二月，蜀郡史歆反，巴郡宕渠杨伟、徐客等各起兵以应歆〔一〕。大司马吴汉、臧宫击之。 
〔一〕　范书马援传徐客作“徐容” 。 
　　壬午，上幸长安，祠园陵。 
　　夏四月，伏波将军马援、扶乐侯刘隆、楼船将军殷志〔一〕、平乐侯韩宇击交址。至合浦，殷志病死。援当浮海入交址，船少不足渡，乃问山行者，遂 〔缘〕（浮）海随山开道千余里〔二〕，自西至浪泊。击征贰等，降者数千人。韩宇后病死，援并将其众，追征贰等至禁溪，连破之。贰等各将数百人走。 
〔一〕　范书作“段志”。 
〔二〕　据范书改。 
　　戊申〔一〕，上幸河内。 
〔一〕　按是月庚申朔，无戊申。范书殿本考证改作“甲申”，甚是。 
　　五月，代王芳复入匈奴。 
　　六月壬戌，赦益州殊死已下亡命者。 
　　秋，史歆等平。吴汉徙伟、客等二百余户于长沙。 
　　冬十月庚辰，上幸南郡，还祠章陵。 
　　辛丑〔一〕，追谥外祖父樊重为寿张敬侯。重字君云，家世温厚，三世不分财。重居家有法，子孙进见如吏。其治家，僮仆无游手，身自隐亲〔二〕，故 能殖其财，田至三百顷，资至巨万。其兴工造作，为无穷之规。欲治器物，则先种梓漆，人皆笑之，然卒得其用。居家拟于邦君。外孙何氏兄弟争财，重耻之，以田 二顷解其讼。由是县邑敬其德让。重八十余而终。不索假贷者可百余万，临困，悉削文书，下告儿子。债家闻之，皆争往偿之，诸子不受也。 
〔一〕　十月丁巳朔，无辛丑，疑其上脱“十一月”三字。 
〔二〕　李贤曰：“隐亲，谓身自隐恤之。”王先谦曰：“隐亲，犹恤爱，谓抚恤而慰爱之也。”樊重惯用小恩小惠笼络族人 童隶，故史称其庄园能“上下戮力，财利岁倍”。 
　　中子宏，字靡卿。初，与齐武王共起义兵。湖阳收系妻子，将杀之。湖阳令曰：“樊重父子有礼行于乡里，正有大罪，且当在后，何可杀邪？”宗家亦有 系者〔一〕，多被害，唯宏妻子得免。后随世祖征伐，数有勤劳，封寿张侯。宏谦恭畏慎，不汲汲于官位。父子内相敕戒，以“富贵盈溢，未有能终者。吾非不嘉荣 势也，天道恶盈而好谦，畏天道耳。前世贵戚，可明戒也。保身全命，何不乐哉”！每当朝会，辄俯伏须漏尽。虽令不朝，恐有谬误，犹晨诣阙下。上以是尤重之。 时见得失，乃献便宜，辄自手书削□。公卿朝见，访政事，终不敢对。疾病，上自临视，垂涕问所欲。宏自陈：“ 身无功，食大国，诚恐子孙不能保全大恩，令臣魂神惭负黄泉。愿还寿张，食小乡亭。”上悲伤其言，后复封宏小子茂为平望侯。临薨，敕诸子薄葬，静埽闭户，物 不得有所下。与夫人同冢异藏〔二〕，各自一延道，以死生各异〔三〕，棺柩一藏，不当复见，如有腐败，伤孝子心。朝廷善，谥曰恭侯。 
〔一〕　杨树达曰：“前书韦贤传： ‘贤门下生博士义倩等与宗家计议。’颜注：‘宗家，贤之同族也。’”又“正”，诚也，读亦如诚。 
〔二〕　胡三省曰：“古夫妇合葬，诗曰‘谷则异室，死者同穴’是也。时坟异藏自宏始。 ” 
〔三〕　“异”原作“里”，据黄本迳改。 
　　初，兵革起，而皇妣薨。宗人樊巨公独亲殡敛。世祖即位，擢为中大夫。 
　　固始侯李通薨，谥曰恭侯。赐甚盛，上及皇后亲吊送葬。 
十九年（癸卯、四三）
　　春正月，〔卷〕（巷）人傅镇反〔一〕，臧宫击之。东海王阳曰：“贼相迫劫反耳，其中必有欲悔者。今围之急，不如小缓之，令得亡逃，亡逃，亭长足以取之。”从之，贼果破走。 
〔一〕　范书臧宫传：“十九年，妖巫维泛弟子单臣、傅镇等，复妖言相聚，入原武城，劫吏人，自称将军。”据马援传，维泛系卷人，傅镇等为其弟子，恐亦是卷人。郡国志无巷县，而卷与原武均属河南尹辖县，故据以改。 
　　马援斩征贰等。二月，封援为新息侯。设牛酒劳军士，因抚觞而言曰：“吾从弟少游哀吾慷慨多大志，曰：‘人生一世，但求衣食，仕宦不过郡掾吏，守 坟墓，护妻子，乡里称善人，斯可矣。安用余为？’当吾在浪泊西时，下潦上雾，毒气浮蒸，仰视飞鸢跕跕堕水中，忆少游语，何可得也！今赖诸士大夫之力，而吾 先受其赐，所以喜且愧也。”坐者闻之，莫不叹息之。 
　　　　袁宏曰：少游之言有心哉！人之性分，静躁不同。或安卑素，守隐约，顾视荣名，忽若脱履。彼二涂者，终之以道，亦各一家之趣也。然功业难就， 而卑素易从。古今之士，莫不自讬于功务，而莫肯于闲逸者，将自负其才，顾众而动乎！然则荣名功业，非为不善也。千载一遇，处智之地难也。若夫安素守隐，其 于人间之欢，故以易而无累矣。然苟非夷涂，外物难必，蝼蚁且能为害，而况万物乎？故久处贫贱，诚有志者之所耻也。归终而言，取保家之主乎？ 
　　诏援复击九真，自无功至居风，斩首五千余级，徙其渠帅数百家于零陵。援所过，令治城郭，修溉灌，申旧制，明约束。是后骆越常奉马将军故事。 
　　自郭氏废后，太子彊不自安。郅恽劝之曰：“久处疑位，上违孝道，下近老殆。昔高宗贤君，吉甫令臣，及有纤芥，放逐孝子〔一〕。春秋之义，母以子贵〔二〕。太子宜引愆退身。”彊遂因左右陈诚，愿备藩辅。世祖迟回者久之，乃许焉。 
〔一〕　李贤曰：“家语曰：曾参妻为黎蒸不熟，因出之，终身不娶。其子请焉。曾参曰： ‘高宗以后妻杀孝子，尹吉甫以后妻放伯奇，吾上不及高宗，中不比吉甫，知其得免于非乎！’遂不娶。” 
〔二〕　隐公元年公羊传曰：“立适以长不以贤，立子以贵不以长。桓何以贵？母贵也。母贵则何以子贵？子以母贵，母以子贵。” 
　　十月戊申，皇太子彊封东海王，食东海、鲁国二郡租赋之税，车服之饰加于诸王。彊上书让东海，又因太子口陈至诚。上不许，以彊章示公卿，而嘉叹之。 
　　　　袁宏曰：夫建太子以为储贰〔一〕，所以重宗统，一民心也。非有大恶于天下，不可移也。世祖中兴后汉之业，宜遵统一之道，以为后嗣之法。今太 子之德未亏于外，内宠既多，适子迁位，可谓失矣。然东海归藩，谦恭之心弥亮；明帝承统，友于之情愈笃〔二〕。虽长幼易位，兴废不同，父子兄弟，至性无间。 夫以三代之道处之，亦何以过乎！ 
〔一〕　蒋本误脱“夫”字，据黄本及通鉴迳补之。 
〔二〕　书君陈曰：“惟孝，友于兄弟，克施有政。” 
　　恽字君章，汝南西平人。志气高抗，不慕当世。王莽末，民不堪命。恽西至长安，上书谏莽曰：“臣闻智者顺（命）以成德，愚者逆以取害〔一〕，神器 有命，正不可虚获。上天垂戒，欲以陛下就臣位，陛下宜顺天命，转祸为福。如不早图，是不免于窃位也。天为陛下严父，臣为陛下孝子。父教不可废，子谏不可 难，惟陛下留神。”莽大怒，即下诏狱，劾恽大逆。犹以恽据正义〔二〕，难即害之，使黄门近臣胁导恽，令为病狂恍惚，不自知所言。恽终不转曰：“所言皆天文 圣意，非狂人所能造。”遂系经冬，会赦得免，因南游苍梧。 
〔一〕　“命”系衍文，据范书郅恽传删。 
〔二〕　“正义”，指天文经识。按范书惮传，恽明天文历数，曾谓友人曰：“方今镇、岁、荧惑，并在汉分翼轸之域，去而复来，汉必再受命。 ”故西至长安，据以上书谏莽。时人信天文谶记，故莽不敢骤然害之。 
　　建武初，自苍梧还乡里。县令卑身崇礼，以为门下掾。恽感其意，遂为之屈。恽友人董子张，父及叔父为人所害〔一〕。子张病困，恽往候子张。子张 绝，良久气复还，视恽歔欷。恽曰：“吾知子不悲天命长短，而痛心二父雠不复也。”子张卧，目击恽〔二〕。恽即起，将客追仇人，取其头以示子张。子张悲喜， 气便绝。恽即诣令自首，令应之迟，恽曰：“为父报雠，吏之私也；奉法不阿，君之义也。亏君生身，非节也。”趋出诣狱。令跣追之，拔刀自向曰：“子不出，吾 以死明之。”恽随令出。久之，为郡功曹。 
〔一〕　范书郅恽传作“父先为乡人所害”。而注引东观记则与袁纪同，且言仇家为“盛氏 ”。袁纪实取资东观记，而范书略言之耳。 
〔二〕　李贤曰：“目击，谓熟视之也。庄子曰：‘目击而道存也。’” 
　　汝南旧事，冬飨，百里内县皆持牛酒到府宴饮。时太守欧阳歙飨礼讫，教曰：“西部督邮繇延，天资忠贞，禀性公方，典部折冲〔一〕，摧破奸雄。书 曰：‘ 安民则惠，黎民怀之。’盖举善以教，则不能者劝。今与众儒共论延功，显之于朝。太守敬嘉厥休，牛酒以养德。”主簿读教，户曹引延受赐。恽前跪曰：“司正举 觥〔二〕，以君之罪告谢于天。明府有言而误，不可掩覆。按延质性贪邪，所在荒乱，虐而不治，冤慝并作，百姓怨之。而明府以恶为善，股肱莫争，此既无君，又 复无臣，君臣俱丧，孰举有罪？君虽颠危，臣子扶持，不至于亡。恽敢再拜奉觥。”歙甚惭，门下掾郑次都〔三〕曰：“君明臣直，功曹言切，明府之德也。可无受 觥哉？”太守曰：“实歙罪也，敬举觥〔四〕。”恽乃免冠曰：“昔虞舜辅尧，四罪咸服〔五〕，谗言弗行，故能作股肱，帝用有歌〔六〕。恽不忠，孔壬是昭 〔七〕，绩言象龙，射兽从政，既诽谤而又露言，罪莫重焉。请收恽、延，以明好恶。”歙曰：“是吾过也。”遂不宴而罢。〔恽〕（歙）归府，因称病〔八〕，延 亦退。 
〔一〕　“冲”原误作“衡”。 
〔二〕　李贤曰：“司正，举礼义者。觥，罚爵也，以角为之。” 
〔三〕　郑次都，即郑敬，字次都。 
〔四〕　李贤曰：“遂受罚也。” 
〔五〕　书舜典曰：“流共工于幽州，放欢兜于崇山，窜三苗于三危，殛鲧于羽山，四罪而天下咸服。” 
〔六〕　书益稷曰：帝庸乃歌曰：“ 股肱喜哉，元首起哉，百工熙哉！” 
〔七〕　书皋陶谟曰：“何畏乎巧言令色孔壬。”李贤曰：“孔，甚也；壬，佞也。” 
〔八〕　据黄本及范书改。 
　　次都素清高，与恽厚，招恽去曰：“道不同不相为谋，自古而然。子直心诚，三代之道〔一〕。繇延虽去，必复还。吾不忍见子有不容君之危，盍去 乎？”恽曰：“孟轲以彊其君所不能为忠也，量君之所不能为贼也〔二〕。恽业彊之矣。障君于朝，而不死职以求直，罪也。延退，恽又去，不可。”次都遂去，隐 于弋阳山中。居数月，延果复召，恽即去，从次都止，渔钓甚娱。留数十日，恽喟然叹曰：“ 
天生俊士以为民，无乃违命而乱伦乎？鸟兽不可与同群，子从我为伊尹乎？将为巢、许而辞尧也〔三〕？” 次都曰：“吾足矣。幸得全躯种类，还奉坟墓，尽其学问，道虽不行，施之有政，是亦为政也〔四〕。吾年耄矣，安得从子？子勉正命，勿劳神以害生。”各别去。 
〔一〕　书洪范曰：“无反无侧，王道正直。”又论语卫灵公曰：“ 
三代之所以直道而行也。” 
〔二〕　孟子公孙丑上曰：“恻隐之心，仁之端也；羞恶之心，义之端也；辞让之心，礼之端也；是非之心，智之端也。人之有四端也，犹其有四体也。有是四端而自谓不能者，自贼者也；谓其君不能者，贼其君也。”疑“量”下脱“其”字。 
〔三〕　范书“伊尹”作“伊吕”。 
〔四〕　论语为政曰：“子曰：‘书云孝乎？惟孝，友于兄弟，施于有政，是亦为政。’” 书者，尚书君陈篇也，详见前文注。 
　　恽客于江夏，郡举孝廉，为郎，迁上东门候。世祖尝夜出，还，诏开门人，恽不内。上令从门举火射帝面，恽对曰：“火明燎远。”遂距不开。明日，恽 谏曰：“昔文王不敢盘游于田，以万民惟正〔一〕。陛下既游猎山林，夜以继昼，其如社稷宗庙何？暴虎冯河〔二〕，可为至戒，小臣所窃忧也。”由是上重之，令 授太子诗，常讲殿中。后为梁令、长沙太守，崇教化，表异行。 
〔一〕　书无逸曰：“文王不敢槃于游田，以万民惟政之共也。” 
〔二〕　见论语述而。疏曰：“空手搏虎为暴虎，无舟渡河为冯河。”以喻有勇无谋，做事莽撞。 
　　上使执金吾阴识护太子家，博士桓荣授太子经。二人者皆专心辅导，劝以德义，太子亦虚纳焉。 
　　秋九月壬申，上幸南阳。 
　　冬十二月，越嶲太守任贵反，武威将军刘尚平之。 
二十年（甲辰、四四）
　　夏六月，徙中山王辅为沛王。 
　　秋，马援自交址还，位班九卿，赏赐甚厚。援将至京师，故旧迎之。平陵人孟冀，计谋之士也。以援自远而还，劳而贺之。援曰：“ 
我 望卿有奇也，但复与众人同语邪？武帝时伏波将军路博德开七郡，封符离侯，数百户。今我但平乱郡尔，猥封近县，且三千户。国家追录我和汧陇间功，我自视功薄 赏厚。人当功厚赏薄，于后乃长。先生欲何用相济？”冀曰：“愚不及是。”援曰：“今尚有匈奴、乌桓扰北边，我欲自请击匈奴。男儿要欲死于边野，以马革裹尸 还葬矣〔一〕，反卧床上于儿女子手中死邪！”冀曰：“谅为烈士，当如此矣。”会匈奴入右北平，诏以事示援，遂自〔请〕击北边〔二〕。 
〔一〕　惠栋曰：“史记邹阳传云：子胥鸱夷服。服虔云：用马革作囊以裹尸。” 
〔二〕　据范书及袁纪上文补。 
　　十月，上幸东海、沛国。省五原郡，徙其吏民于河东。 
　　十二月，伏波将军马援出定襄。上以援勤劳，赐缣千疋援谓黄门窦固、太仆梁松曰：“凡人富贵，当使可复贱也。如公等贵，欲不可贱，居高益坚，愿思吾言。”有识闻援言，无不叹息。 
　　大司马吴汉薨〔一〕，谥曰忠侯，葬如霍光故事。汉性彊力，每从征伐，上未安，汉不敢息。军有利钝，诸将或失其度，汉常自属吏士，益治兵器。上时 令人视之，曰：“吴公方修战攻具。”上尝曰：“吴公如此，隐若一敌国矣〔二〕。”及在朝廷，唯公。天下尝旱，公卿请雨不得，汉乃悉出其僮仆，一时免之。汉 又尝出征，妻子在后，买田安业。汉还，让妻子曰：“军师在外〔三〕，吏士不足，何多买田宅乎？”遂尽以分付昆弟、外家。其忠自天性，故能常任〔职〕（礼） 〔四〕，以功名终。 
〔一〕　范书光武帝纪作五月辛亥薨。 
〔二〕　史记游侠列传曰：“吴楚反时，条侯为太尉，乘传车将至河南，得剧孟，喜曰：‘ 吴楚举大事而不求孟，吾知其无能为已矣。’天下骚动，宰相得之若得一敌国云。”又李贤曰：“隐，威重之貌，言其威重若敌国。” 
〔三〕　“师”原作“帅”，乃避晋讳，今正之。 
〔四〕　据东观记及范书改。 
　　是时上欲以卫尉阴兴为大司马，兴叩头曰：“臣不敢惜身，诚恐亏损圣德。”辞让至切，上以此听之。乃以扶乐侯刘隆为骠骑将军，行大司马事。 
二十一年（乙已、四五）
　　秋八月，马援以三千骑出高柳，失道还。 
　　匈奴、鲜卑寇辽东，太守祭彤率吏士击之，斩首二千余级。遂穷追出塞，复斩首千余级，收其兵器，得马数千匹。由是匈奴、鲜卑震服，不敢窥塞。彤乃思所以离间二寇，以分其势，招呼鲜卑，示以财利。鲜卑后不款塞，彤之计也。 
　　冬十月，匈奴入上谷、中山，杀掠吏民。 
　　西域鄯善王安、莎车王贤等十六国遣使奉献，咸愿请都护。上以中国初定，未遑外事，厚加赏赐，遣之。 
　　大司空窦融以疾策罢，岁余行卫尉事。融数称疾乞骸骨，赐钱帛，大官致珍奇。弟显亲侯友薨。上愍融年衰，遣中常侍即其卧内，彊进酒食。 
　　是时郡国皆大水，百姓饥馑。光禄勋杜林上疏曰：“臣闻先王之道，明圣用而治同也。其见恶如农夫之务去草焉，芟夷蕴崇之，勿使能殖〔一〕，防其渐 也。狼子野心，奔马善惊。成王深知其患，故以殷民六族分伯禽，七族分康叔，怀姓九族分唐叔，〔检〕（收）其奸轨〔二〕，又迁其余众于成周，所以挫其彊御之 力，黜其骄恣之志。及汉初兴，上稽旧章，同符在昔，徙齐诸田，楚昭、屈、景，燕、赵、韩、魏之后，以削弱六国彊宗。故邑里无见利之家，山泽无兼并之民，万 里一统，海内赖安。其后辄因衰粗之痛，胁以送终之义，故遂相率而陪园陵，无反顾之心。追观往政，皆神道设教，彊干〔弱枝〕，百世之要也〔三〕。是以永享康 宁之福，而无●惕之忧，继嗣承业，恭己而治，盖此之助也。今被灾之民轻薄无重者，可徙于饶谷之郡，所以〔消〕（清）散其凶〔四〕，全其性命也。昔鲁隐有贤 行，将致国于桓，犹留连贪位，不能早退。况草创豪帅，本无业徒，因攘扰之时，擅有山川之利，虽遇灾，然其狃泰之意〔五〕，徼幸之望，蔓延无足，不可不察 也。” 上察林材堪任宰相，会司空□，乃以林为司空。 
〔一〕　隐公六年左传“君子曰”引周任之语。“蕴”或作“□”。蕴崇，积聚也。堆积杂草，使发酵以肥田。 
〔二〕　据黄本及续汉五行志注引东观记改。 
〔三〕　据续汉五行志注引东观记补。 
〔四〕　消、清形近而讹。 
〔五〕　“狃泰”，东观记作“狙猱 ”。 
〔六〕　续汉五行志三注引东观记作建武八年时事。又范书本传言林任光禄勋在二十二年，亦异。未详孰是。 
　　林自为九卿至三公，辄每上封事及与朝廷之议，常依经附古，不苟随于众。为任职相，上亦雅善之。虽在公卿，讲授不倦，学者朝夕满堂，士以此慕之。 
　　初，林荐杜陵人申屠刚，抗直之士，尝慕史鱼、汲黯之为人〔一〕。避乱西州，每谏争隗嚣，义形于色。上以刚为侍御史，迁尚书，謇謇多直言，无所屈 挠。是时陇蜀未平，上尝欲近出，刚谏，上不听，刚以头轫乘舆车轮〔二〕，不得前乃止。刚数犯严颜，由是出为阴平令，征为大中大夫，以病去，终于家。 
〔一〕　李贤曰：“史记曰：‘史□ 字子鱼，卫大夫也。’论语孔子曰：‘直哉史鱼，邦有道如矢，邦无道如矢。’前书：汲黯字长孺，武帝时为主爵都尉，好直谏，时人谓之‘汲直’。” 
〔二〕　说文曰：“轫，碍车也，从车，刃声。”

后汉光武皇帝纪八卷第八
　　二十二年（丙午、四六）
　　春闰月丙戌，上幸长安，祠园陵〔一〕。 
〔一〕　陵原作“邑”，据黄本改。 
夏五月乙未晦，日有蚀之。 
　　六月，伏波将军马援还京师。 
　　是时梁松贵幸，百僚惮之。援尝小病，松来候援，独拜床下，援安然受之。松意不平。诸子曰：“梁伯孙贵重〔一〕，将军宜为之礼。”援曰：“我乃其父友也，虽贵，何得失礼？”由是不为权贵所爱。 
〔一〕　伯孙，梁松之字。 
　　援外坦薄而内备礼，事寡嫂，不衣冠不入闺。其于人泛爱多容。然见爵位而无实者，笑曰：“刀不应齿，士不闻耳，何足畜乎？”有奇异于众者，虽在少贱，必异待之。援有筹策，世祖曰：“伏波论兵，常与吾合。” 
　　初，援交址还书戒其兄子严、敦曰：“吾欲汝曹闻人过失，如闻父母之名，耳可得闻，口不可得言也。如论议人长短是非，此吾所大恶也，宁死不愿闻子 孙有此行也。汝曹知吾恶之甚矣，所以复言，欲汝曹不忘之尔。龙伯高敦厚周慎〔一〕，口无择言，谦约节俭，廉公有威，吾重之爱之，愿汝曹效之。杜季良豪侠好 义，忧人之急，父丧致客，数郡毕至，吾爱之重之，不愿汝曹效之。效龙伯高之正不就，犹为谨敕士，所谓刻鹄不成尚类鹜者也〔二〕。效杜季良而不成，陷为天下 轻薄子，所谓画虎不就反类狗者也。迄今季良尚未可知，郡将下车辄切齿，州郡以为言，吾常为之寒心，是以不愿子孙效也。”季良名保，为越骑司马。保怨家上书 言保 “所在惑众，伏波将军万里还书以戒孤兄子，今在京师，与梁松、窦固等交”。上召责松，松叩头流血。乃召问援，因取所与严、敦书，即日免保官。时龙伯高为山 都长，擢为零陵太守。 
〔一〕　伯高，龙述之字。 
〔二〕　李贤曰：“鹜，鸭也。”胡三省曰：“毛晃曰：舒凫，俗谓之鸭，可畜而不能高飞曰鸭，野生而高飞者曰鹜。” 
　　秋九月，地震。诏南阳郡勿输今年田租，南阳系囚减死罪一等。 
　　是岁匈奴国中乱，诸将皆言可击者。上以问朗陵侯臧宫，宫曰：“愿得五千骑，足以立功！”上笑曰： “常胜之家，难与虑敌。吾方自思之。”遂不出师。 
　　匈奴之族由来尚矣，其在殷、周，则有山戎、猃狁之难。逮于秦、汉，而有匈奴，彊弱之势，中国征之事详矣。王莽时欲分匈奴，匈奴大怒，纵兵犯塞， 伤杀吏民。莽乃盛兵以击匈奴，严尤谏曰：“臣闻匈奴为害，所从来久矣。周、秦、汉征之，然皆未有得上策者。周得中策，汉得下策，秦无策也。当周宣王时，猃 狁内侵，至于泾阳。命征之，尽境而还，视戎狄之侵，譬犹蚊虻之虫，驱之而已。故天下称明，是为中策。武帝选将练兵，深入远戍，虽有克获之功，胡辄报之，兵 连祸结，三十余年，中国疲耗，匈奴亦困，而天下弊。是为下策。秦始皇不忍小耻，而轻民力，长城之固，延袤万里，转输之行，起于负海，疆境既完，中国内竭， 以丧社稷。是为无策也。”莽不从，匈奴遂叛，北边大扰。世祖之初，方忧中国，未遑外事也。初匈奴右日逐王比，单于知牙斯之长子也〔一〕。自呼韩邪单于死 后，更令兄弟相传。知牙斯死，传弟臧咸〔二〕；臧咸死，传弟舆。舆立，欲传其子，然其弟知牙师以次当为单于者也〔三〕。比曰〔四〕：“以兄弟言之，知牙师 当立；以子言之，我前单于长子也。”舆疑之。舆死，子焉鞮立〔五〕；鞮死，弟汉奴立〔六〕。比遂失次怨恨。而匈奴国中旱、蝗连年，草木皆尽，人畜死者过 半。比乃遣人奉匈奴图诣西河，求和亲，尽〔收〕（牧）南边诸部呼衍、日逐等叛匈奴〔七〕。匈奴遣万余骑击比，不胜，呼衍、日逐等共立比为呼韩邪单于。孝宣 时，其大父呼韩邪归汉得成，故袭其号，于是有南、北单于〔八〕。 
〔一〕　汉书匈奴传作“囊知牙斯” 。 
〔二〕　汉书匈奴传作“咸”。 
〔三〕　“师以”原误作“帅川”，据范书改。 
〔四〕　“比曰”原误作“皆”。 
〔五〕　范书南匈奴传作“乌达鞮侯 ”。 
〔六〕　范书南匈奴传作“蒲奴”。 
〔七〕　收、牧形近而讹，范书作“ 敛”。 
〔八〕　正式立南单于，东观记、范书均作建武二十四年，袁纪恐别有所据。 
二十三年（丁未、四七）
　　春正月，南郡蛮夷反，武威将军刘尚击破之，置江夏郡。 
　　三月，南单于遣使称藩，愿修旧约。天子议于 公卿，咸以为蛮夷猾夏，情伪难知，不可许。大司农耿国以为〔一〕：“今天下初定，尤宜受之。令东抚乌桓，北拒匈奴，边陲永息干戈之役，万世之策也。”上善 而从之。使中郎将段柳使匈奴〔二〕，于是单于拜伏受诏，遣弟左贤王将兵击北单于，连破之。北单于震怖，却地千里。单于既称臣，入居塞内，上书遣子贡献。汉 赐单于冠带、衣裳、黄龟金玺、什物各有数。单于乃分部诸帅，以鄣北边。北单于惶恐，愿还所略汉人，数遣使诣武威，求使者。皇太子以为南单于新立，今若遣 使，恐阻南单于意，故但报其书，不遣使者。 
〔一〕　东观记、续汉书均曰：国为大司农，晓边事，能论议，数上便宜事，天子器之。然皆不详任期。而范书耿国传曰国建武二十七年代冯勤为大司农，时任五官中郎将，且此事系建武二十四年。 
〔二〕　范书南匈奴传作“段郴”。 
　　冬十二月，武〔陵五〕溪蛮夷反〔一〕，遣刘尚击之〔二〕，尚军没。 
〔一〕　据东观记、范书补。李贤曰：“郦元注水经云：武陵有五溪，谓雄溪、樠溪、酉溪、潕溪、辰溪，悉是蛮夷所居，故谓五溪蛮。” 
〔二〕　东观记马援传作“武威将军刘禹”，当误。 
　　骠骑大将军杜茂、鬲侯朱佑、祝阿侯陈俊薨。 
　　朱佑贵儒学，论议常依古法。为将帅受降，追奔逐北，以破敌为功，不问斩首多少。军吏以不得卤掠，故或有怨者，徙封鬲侯，食邑七千余户，自陈功薄 而赏大，愿受南阳五百户足矣。上不许。初，上学长安，尝过佑。佑方讲，留上，须讲竟乃共宴语。及上幸佑第，语及平生，上曰：“主人得无舍我讲乎？” 
二十四年（戊申、四八）
　　春正月乙亥，大赦天下。 
　　大司空杜林薨，太仆张纯为大司空。 
　　林字伯山，右扶风茂陵人。父业以文章显〔一〕。林少有俊才，好学问，沈深好古，家既多书，又外家张竦父子善文章，林从竦受书，渐渍内外，为当世 通儒〔二〕。王莽败，盗贼并起，林与弟成，俱至河西。隗嚣闻林名，故深敬待之，以为治书。后以病去。嚣欲超用之，遂称痼疾。嚣心恨林，曰：“杜伯山天子所 不能臣，诸侯所不能友〔三〕，盖伯夷、叔齐，耻食周粟也。今且从师友之位，以从其志焉。”林虽困乏，终为不屈。林尝得漆书古文尚书一卷，独宝爱之，每遭困 阨，自以不能济于众也，犹握抱此经，独叹息曰：“古文之学将绝于此邪？”至建武初，弟成死，故林持丧东归。嚣既遣林，后悔，令刺客杨贤于陇遮刺林。贤见林 自推车，载弟丧，叹曰：“当今之世，谁能行义者？我虽小人，何忍杀义士！”亡去。 
〔一〕　范书“业”作“邺”。李贤曰：“邺字子夏，祖父皆至郡守。邺少孤，其母张敞女也。邺从敞子吉学，得其家书。” 
〔二〕　李贤曰：“竦即吉之子也，博学文雅过于敞，见前书。”惠栋曰：“书断云：林尤工古文，过于邺也，故世言小学由杜公。”又李贤注引风俗通曰： “儒者，区也，言其区别古今，居则玩圣哲之词，动则行典籍之道，稽先王之制，立当时之事，此通儒也。若能纳而不能出，能言而不能行，讲诵而已，无能往来， 此俗儒也。” 
〔三〕　典出礼记儒行。 
　　上闻林已还，乃征林，拜侍御史。引见问经书、故旧及西州事，上甚悦，赐车马衣被。岁余，迁司〔徒〕（马）〔司〕直〔一〕。百僚知林以名德用，甚 敬惮之。林既至京师，与英俊集会，咸敬林之博雅洽闻。河南郑兴、东海卫宏等皆长于古学，从刘歆受左氏春秋，定三统历，及见林，皆推服焉。济南徐兆始事卫宏 〔二〕，后皆更受林。以前所得一卷古文尚书示宏曰：“林危阨西州时，常以为此道将绝也。何意东海卫宏、济南徐生复得之邪？是道不坠于地矣。 
〔一〕　范书杜林传作“代王良为大司徒司直”，东观记亦然。王鸣盛十七史商榷曰：“袁宏后汉纪第八卷作‘迁司马直’，脱去下‘司’字，固属显然，而司徒之作司马，亦传写之误无疑。王良传亦作‘ 
大司徒司直’。盖司直乃司徒掾属，见司马彪百官志，司马无之。”王说是，故据以正之。 
〔二〕　范书杜林传“徐兆”作“徐巡”。惠栋曰：“案说文引徐巡说。又书断所载皆作‘ 巡’，袁氏误也。”惠说是。 
二十五年（己酉、四九）
　　春正月，乌桓大人郝且等率众贡献〔一〕，封其渠帅为侯、王。 
〔一〕　郝且，范书作“郝旦”。三国志乌丸传注引魏书与袁纪同，而标点本从范书迳改，未出校记。且旦形近易误，恐当依陈、袁二书作“且” 为是。 
　　乌桓者，东胡也。汉初，匈奴冒顿伐其国，余类保乌桓山，因以为号焉。其俗善骑射，随水草放牧，居无常处，刻木为信，无文字，而众不敢违犯。其先为〔一〕……匈奴中乱，乌桓始盛，钞击匈奴，匈奴为之转徙数千里，汉南遂空。 
〔一〕　袁纪下有佚文。三国志乌丸传注引魏书曰：“自其先为匈奴所破之后，人众孤弱，为匈奴臣服，常岁输牛马羊，过时不具，辄虏其妻子。至匈奴壹衍 鞮单于时，乌丸转彊。”范书曰：“乌桓自为冒顿所破，众遂孤弱，常臣伏匈奴，岁输牛马羊皮，过时不具，辄没其妻子。”则袁纪下文当脱去为匈奴所破，臣伏匈 奴，岁输牛马羊等句。 
　　戊申晦〔一〕，日有食之。 
〔一〕　按正月己酉晦，三月乃戊申晦，疑袁纪此上脱“三月”二字。 
　　初，刘尚军没，议复遣将帅。时马援年六十二矣，上悯其老，方内选择，未有所定。援自请曰：“臣尚能披铠上马。”上试焉，援既据鞍，左右顾乃下，遂遣之。 
　　冬十月，伏波将军马援、杨虚侯马武、东牟侯耿舒击武溪〔一〕。援谓所亲杜愔曰：“吾受恩深厚，常恐不得死国事也，今得所，甘心瞑目。但畏长者家儿，或在左右，或与共事，殊难得调，独恶是尔〔二〕。” 
〔一〕　当是“五溪”或“武陵五溪 ”之误，详见前注。 
〔二〕　李贤曰：“长者家儿，谓权要子弟等。”又胡三省曰：“余谓调，和也。援固已虑耿舒之难与共事，梁松、窦固之迩言矣。” 
　　南乡侯邓晨薨。初，晨为常山、汝南太守，皆有名迹，为吏民所爱。在汝南，起鸿〔郤〕陂〔一〕，溉灌田数千顷。百姓于今利之。征为光禄大夫，数与 宴见，陈说平生。晨从容白上曰：“仆竟办之。”〔二〕上大笑。晨疾病，天子手书慰问，中宫及宁平公主皆为垂泣。既薨，使谒者招新野主魂，备官属，合葬于北 邙山，上与皇后亲临送葬，赏赐甚厚，谥曰惠侯。 
〔一〕　据东观记、范书补。 
〔二〕　指当年笑议蔡少公“刘秀当为天子”之谶事，详见卷一。 
二十六年（庚戌、五〇）
　　春正月，增吏俸，自三公至于佐吏各有差。 
　　二月，马援至临乡，大破蛮军，斩首千余级。 
　　蛮有二道：一曰壶头，二曰充（中）〔一〕。壶头径近而多险，充（中）远而运粮难。初，上与诸将议所先击，因以疑而未决。军至长沙，中郎将耿舒上 言先击充（中）贼，援以为延日费粮，不如进攻壶头。贼乘高守隘，船不得进。会夏暑热，吏士疫死者多。援亦病困，穿岸为室，以避暑气。贼每乘高鼓噪，援辄扶 人观之，左右壮其意，皆为之流涕。耿舒与兄好畤侯弇书言：“舒前上言击充（中）贼，粮虽难致，兵马得用，军人数万，争欲奋击。今壶头竟不得上，又大军疾 疫，皆如舒言。”弇奏舒书，上遣梁松驿责问援，因代监军。松未至而援已死，松与马武等毁恶援于上。上大怒，收援将军、侯印绶。 
〔一〕　范书马援传及续汉志均作“ 充”，袁纪“中”字衍，故删。下同。 
　　是时军士死者太半，谒者宋均〔虑〕军不得返〔一〕，与诸将议，欲承制降贼，诸将莫敢应。均曰：“ 夫忠臣出境，有可安国家，专之可也。”均勒兵成列，称诏降之。蛮夷震怖，即共斩其大帅降均。均为置长吏而还。均自请矫制罪，天子嘉其功，赐以金帛。其后每 有四方异议，数访问焉。 
〔一〕　“虑”字据范书补。又胡三省曰：“‘宗均’，列传作‘宋均’。赵明诚金石录有汉司空宗俱碑。按后汉宋均传：均族子意，意孙俱，灵帝时为司 空。余尝得宗资墓前碑龟膊上刻字，因以后汉帝纪及姓苑、姓纂诸书参考，以谓自均以下，其姓皆作 ‘宗’，而列传转写为‘宋’，误也。后得此碑，益知前言之不缪。”王先谦亦曰：党锢传注引谢承书，正作谒者宗均。又曰：广韵：宗姓，周卿宗伯之后，出南 阳。论衡程才篇：东海宗叔犀。即此宗叔庠也。胡、王二说是。今按袁纪卷十二亦作“宗意”，此作“宋”，误。今存其异文。 
　　于是援家属惶怖，不敢归旧墓，买城西数亩地，葬其中，宾客故人不敢送葬。故云阳令朱勃诣阙上书曰： 
　　　　臣闻王德圣政，不忘人功〔一〕，采其策，不求备于众〔二〕。故高祖赦蒯通，以王礼葬田横〔三〕，令大臣旷然，咸不自疑。夫大将在外，谗言在 内，微过辄记，大功不计，诚为国之所慎也。故章邯畏诛而奔楚〔四〕，燕将据聊而不下〔五〕，岂其甘心末规哉，悼巧言之伤类也。 
〔一〕　周书曰：“记人之功，忘人之过，宜为君也。” 
〔二〕　论语微子曰：“周公谓鲁公曰：‘君子不施其亲，不使大臣怨乎不以。故旧无大故，则不弃也，无求备于一人。’” 
〔三〕　初蒯通曾说韩信据彊齐，存项羽，参分天下，待机而动。后信族夷灭，高祖诏捕通而释不诛。又田横初自立为齐王，汉定天下，横与其徒属五百余人避居海岛中。高祖强征横，横行至尸乡自杀。高祖发卒二千人，以王者礼葬之。事并见史记。 
〔四〕　章邯败于钜鹿，使人至咸阳，赵高拒而不见，有不信之心。邯畏高惧诛，遂降项羽。事见史记。 
〔五〕　燕将攻下聊城，聊城人或谗之燕，燕将惧诛，因保守聊城，不敢归。田单攻之久不下，鲁仲连为书射城中，燕将泣而自杀。事见史记。 
　　　　窃见故伏波将军新息侯马援，以四年冬始归正朔。当此之时，虏述矫号于益州，隗嚣拥兵于陇、冀，豪杰盱睢〔一〕，且自为政。援拔自西州，慕德 效死，孤立贵人之间，曾无一言之佐，自知当要十郡之使〔二〕，徼封侯之福邪？八年，车驾西征，众议狐疑，援深建西州可破之策，隗嚣克定，援有力焉。及陇右 未清，羌虏扰边，援奉使陇西，奋不顾身，行间关山谷之中，挥戈先零之野，兵动有功，师进辄克。征在虎贲，则忠策嘉谋，于国用之。南征交址，克平一州，使王 府纳越裳之贡，边境无兵革之忧。间者使南，立陷临乡，师已有业，未竟而卒，吏士虽疫，援不独存。夫战或以久而立功，或以速而没师，深入未必为是，不退未必 为非，人情岂乐久在远地不生归哉！惟援得事朝廷二十二年，北征出塞，再南渡江，触冒害气，僵尸军中，名灭爵绝，国土不传，海内不知其过，众庶不闻其罪，卒 遇三夫之言〔三〕，被诬罔之谗，家属杜门，葬不归墓，怨隙并攻，宗亲怖栗，死者不能自列，生者莫为之讼，臣窃伤之！ 
〔一〕　盱，音虚，作张目解。睢，音虽，作张目仰视貌。盱睢，即、跋扈骄恣之状貌也。 
〔二〕　陈澧以为“自知”上脱“宁 ”字。范书马援传有“宁”字，且“十”作“七”。 
〔三〕　战国策魏策曰：“庞葱与太子质于邯郸，谓魏王曰：‘今一人言市有虎，王信之乎？’王曰：‘否。’‘二人言市有虎，王信之乎？’王曰：‘寡人 疑之矣。’‘三人言市有虎，王信之乎？’ 王曰：“寡人信之矣。’庞葱曰：“夫市之无虎明矣，然而三人言而成虎。今邯郸去大梁也远于市，而议臣者过于三人矣，愿王察之矣。’”“葱”，韩非子作“恭 ”，诸类书所引作“共”。朱勃奏疏之“三夫”，实源出于此，而以喻耿舒、马武、梁松等之诬罔毁恶援也。 
　　　　夫操孤危之忠，而不能自免于谗，此义士之所悲也。惟陛下思竖儒之言，无使功臣怀恨于黄泉也。 
书奏，不报，归田里〔一〕。 
〔一〕　范书马援传作“报，归田里 ”。通鉴作“帝意稍解”。王补以为范书本传“报”上夺“不”字。黄山曰：“案袁纪‘不’字，必系误衍。果不报，则但书不报，文意已足，归田里不必书也。又 罢归田里，乃汉制废斥名词，因不报而自归，亦不必言归田里。当时帝方盛怒，勃固无不待报而擅归之理。勃书本自陈年已六十，当伏田里，故帝报许 之，不以其讼伏波为罪，即意稍解也。”联系下文，黄说是。 
　　时梁松、窦固等在中，上问：“知朱勃乎？”对曰：“故云阳令也。”以所上章使读之，松、固惊相谓曰：“如是，陛下不甚罪伏波也！” 
　　　　袁宏曰：马援才气志略，足为风云之器，跃马委质，编名功臣之录，遇其时矣。天下既定，偃然休息，犹复垂白，据鞍慷慨，不亦过乎！ 
　　　　尝试言之：所以保才者，智也。才智之用，通物为贵。苟才大者济，智小者独善，则涉乎通济者，其智弥广矣。夫观云梯之功，则知班匠之巧；睹太 平之业，则悟圣人之明。降斯以还，参差百品，虽智效一官，功覆一篑，亦才力之所会也。古之君子，遇有为之时，不能默然而止，击节驱驰，有事四方者，盖为斯 也。然自非贤达，不能量也。遭命世之君，傍日月余光，废兴指授，禀其规略，故功名保全，身有余地。若不值其主而独任其心，得一旅而志一邑〔一〕，得一邑而 图一国，故事捷而攻之者众，勋立而日就于难，又况颠沛险巇不测之虑哉！夫才智有余，功名不足者有矣；事业未半，而勋过者有矣；所乘之势异，而难易之功殊 也。而有为之人，幸而要之，虽徼一时之功，暴居视听之右，外有骇物之患，内怀思虑之忧尔。中路怅然，欲退无途，其势然也。善为功者则不然，不遇其主，则弗 为也。及其不得已，必量力而后处。力止于一战，则事易而功全；劳足于一邑，则虑少而身安。推斯以往，焉有毁败之祸哉？马援亲遇明主，动应衔辔，然身死之 后，怨谤并兴，岂非过其才，为之不已者乎？ 
〔一〕　哀公元年左传曰：“夏少康有田一成，有众一旅。”杜注曰：“五百人为旅。” 
　　夏四月，初营寿陵。依孝文故事，务从有约，使迭兴之后〔一〕，与丘陇同体。凡帝即位，必营寿陵，具终器，汉之制也。 
〔一〕　胡三省曰：“迭兴，谓易姓而王者。” 
　　上常听朝至于日昃，讲经至于夜分。或与群臣论政事，或说古今言行，乡党旧故，及忠臣孝子义夫节妇，侍对之臣，莫不凄怆激扬，欣然自得。虽非大 政，进止之宜，必遣问焉，所以劝群能也。皇太子从容言曰： “陛下有禹汤之明，而失黄老养性之道。今天下乂安，愿省思虑，养精神，优游以自宽。”上答曰：“吾自以为乐矣。” 
二十七年（辛亥、五一）
　　夏，太仆赵喜为太尉〔一〕。 
〔一〕　东观记亦作“喜”，而范书作“□”，故四库馆臣改东观记“喜”作 “□”。又续汉书作“熹”。惠栋曰：“喜与熹，古字通。小颜匡谬正俗曰：‘熹，炽盛也，音与僖同。’故赵熹字伯阳，取此义耳。末世传写误为喜字。”按徐灏 说文段注笺曰：“□、喜古今字。”则三字均可通。 
　　是时南单于新称藩，乌桓始入朝，上命喜思安边之策，为长久之计。喜乃议复代郡、朔方、五原、云中、定襄、雁门郡，遣诸王之国。 
　　喜字伯阳，宛人也。喜从兄为人所杀，无子，喜年十五，结客为报雠。更始初，舞阴大姓李氏拥兵自守，更始遣将降之，不下，曰：“闻赵氏有孤孙喜， 信义着闻，愿降之。”更始乃征喜。时未二十，更始笑曰： “茧栗犊能服重致远乎？”〔一〕即以为偏将军，诣舞阴，降李氏。因入颍川，转击诸未下者。更始大喜曰： “卿名家驹也，努力勉之！”昆阳之战，喜颇有功，拜为中郎将，封勇功侯。更始败，喜归乡里。 
〔一〕　惠栋曰：“叶氏爱日斋丛钞曰：记王祭之牛茧栗。左氏外传：楚观射父曰：‘郊禘不过茧栗。’汉书志：天地牲角茧栗。颜师古注：‘牛角之形，或如茧，或如栗，言其小。’西京杂记：惠庄闻朱云折五鹿充宗之角，叹曰：‘茧栗犊能尔耶？’栗谓小而不谓其角。” 
　　初，喜与邓奉善。奉之叛也，喜数与书切责之。时有言喜为邓奉计策，以毁恶之者。诏喜属建威将军〔一〕，以功自赎，喜不自言。奉死后，上得书，惊 曰： “赵喜真长者也！”即征喜，待公车。时江南未通，以喜守简阳侯相。将给兵骑之官，喜自请不愿〔二〕，请单骑驰往，度其形势，临敌制宜，若将兵骑往，彼必为 吏民所疑。上许之。喜至简阳，民闭城门，不肯纳。喜便止城门外，问国中大夫素为百姓所亲信者，乃召问之。对曰：“夫拥兵欲以自守，而至于为贼，恐惧不能自 反耳。”喜因告以仓卒之时，非国家所疾，无自疑阻，恳为陈恩信，贼遂自缚诣喜降。后为平原太守，甚有治迹，百姓歌诵之。 
〔一〕　建威将军者，耿弇也。 
〔二〕　据范书及东观记，疑“不愿 ”下脱“受兵”二字。 
二十八年（壬子、五二）
　　春正月，遣诸王就国。 
　　三月，臧宫上书，劝上征匈奴。诏曰：“有德之君，以所乐乐民；无德之君，以所乐乐身〔一〕。乐民者其祚延长，乐身者不久而亡。故曰：地广者荒，德广者彊。今无善政，灾变不息，忧念岁阙。论语云：‘吾恐季孙之忧，不在颛臾，而在萧墙之内也。’〔二〕而欲复远征乎？” 
〔一〕　北堂书钞卷十五识治篇引“ 以乐乐民”。注曰出黄石公。又卷二十九君道篇所引无两“所”字，余均与袁纪同，注曰引自东观记。今本东观记均脱。 
〔二〕　李贤曰：“颛臾，鲁附庸之国。鲁卿季氏贪其土地，欲伐而兼之。时孔子弟子冉有仕于季氏，孔子责之。冉有曰：‘今夫颛臾固而近季氏之邑，今不 取，恐为子孙之忧。’孔子曰：‘吾恐季孙之忧，不在颛臾，而在萧墙之内也。’”按孔子此言乃曰祸非自外起，而□将发于内也。后季桓子果为家臣阳虎所囚。 
　　冬十月癸酉，诏死罪下蚕室，其女子者宫。 
　　上会群臣，问曰：“谁可傅太子者？”皆曰：“ 执金吾阴识可也。”博士张佚正色曰：“今陛下立太子，为阴氏乎？为天下乎？即为阴氏，则阴侯可。为天下，则固宜用天下之贤。”上曰：“善。欲置傅者，以辅 太子，今博士不难正朕，况太子乎！”即拜佚为太子太傅，而以桓荣为少傅，赐以辎车乘马。乃大会子弟〔一〕，陈其车马、印绶曰：“此皆稽古之力也，可不勉 邪！” 
〔一〕　子弟，范书桓荣传作“诸生 ”。则此子弟恐是“弟子”之误倒置耳。 
　　于是皇太子经学始成，少傅桓荣上疏曰：“臣幸得侍惟幄，经学浅短，无所补益圣质，夙夜惭愧。今太子经学已通，自有识以来储君副主莫能传之，今太 子独能传之，此诚万国之福也。臣师道已尽，皆在太子矣。谨遣掾臣泛再拜归道〔一〕。”太子报曰：“阳以童蒙，承训九载，不深达师意，而猥见褒奖，非其实 也。夫五经之道广大，非天下之至精，其孰能与于此〔二〕！自宰予之从亲事孔门，闲邪以度，犹尚怠懈昼寝〔三〕，况于不才者乎？苟非其人，道不虚受。冉求 曰：‘非不悦子之道，力不足也。’〔四〕归道受谢，非所敢闻。” 
〔一〕　李贤曰：“归，犹谢也。” 
〔二〕　“非天下”以下二句出易系辞上。 
〔三〕　论语公冶长曰：“宰予昼寝，子曰：‘朽木不可雕也，粪土之墙不可杇也。’” 
〔四〕　语出论语雍也。 
　　是时禁网疏阔，王侯贵人多通宾客。寿光侯刘悝〔一〕，更始少子也，得幸于沛王辅。悝怨盆子杀其父，因辅结客，报杀盆子兄故式侯恭。辅坐系狱三日。由是捕诸王宾客，死者千余人。 
〔一〕　范书刘玄传作“刘鲤”。袁纪恐误。 
　　初，马援谓其司马吕种曰：“建武初，名为天地始开，从今已后，海内日当安乐耳。顾我尝独有所忧，国家诸子并壮，皆不防微，广通宾客，门庭如市， 吾恐自此大狱起矣。卿其慎之。”援兄女婿王砻，故平阿侯子也。好施爱士，名振江，淮间。后游京师，交结诸侯。援谓所亲曰：“王子石杰士也，今若在京师长者 间用气自行〔一〕，陵折者多，必用亡身。”于是吕种、王砻、冯衍皆以诸王宾客下狱。种叹曰：“马生之言，其神乎！”种、砻死狱中。衍被赦出，废于家。上言 曰： “臣伏念帝王大体，古今通论，常独慨然。夫以高祖之略，而陈平之谋，毁之则疏，与之则亲〔二〕。以文帝之明，而魏尚之忠，绳之以法则为罪，施之以德则为功 〔三〕。逮至晚出，董仲舒言道德，见妒于公孙弘〔四〕；李广奋节于匈奴，见排于卫青〔五〕，此忠臣所为流涕也。臣衍自惟〔六〕，上无无知之荐，下无冯唐之 说，乏董生之才，寡李广之劳，而欲免谗口于当世，岂不难哉！臣之先祖以忠贞之故，成私门之祸。而臣值兵革之际，不敢回行苟容，以求世利，事君无倾邪之谋， 将帅无卤掠之心。今幸遭清明之世，饬躬自行之秋，而怨雠藂杂，讥议横世。盖富贵易为善，贫贱难为工也。疏远陇亩之臣，无望高阙之日，惶恐自陈，以救罪过。 ”书奏，天子不用，犹以前过也。 
〔一〕　“在”原误刊“京师”之下，今正之。 
〔二〕　与，誉也。见广雅释诂。范书作“誉”。按事见史记陈丞相世家。时楚汉相争，平因魏无知见汉王，拜为都尉，使典护军。周勃、灌婴等谮平盗嫂受 金，辗转魏、楚、汉，乃反覆乱臣。汉王疑之。无知曰：“臣所言者，能也；陛下所问者，行也。今有尾生孝己之行，而无处于胜负之数，陛下何暇用之乎？臣进奇 谋之士，顾其计诚足以利国家不耳。且盗嫂受金又何足疑乎？”汉王复拜平为护军。 
〔三〕　文帝时，赏轻罚重。魏尚为云中守，匈奴远避，而坐上功首虏差六级，削爵，罚作之。冯唐谏，帝乃赦尚，复为云中守。事见史记冯唐传。 
〔四〕　史记儒林传曰：“公孙弘治春秋，不如董仲舒，而弘希世用事，位至公卿。董仲舒以弘为从腴。弘疾之，乃言上曰：‘独董仲舒可使相胶西王。’胶西王素闻董仲舒有行，亦善待之。董仲舒恐久获罪，疾免居家。” 
〔五〕　李广击匈奴，数有功，号“ 飞将军”。元狩四年，从大将军卫青伐匈奴，失道后期。卫青使长史急责广之幕府对簿，广不愿复对刀笔吏，遂引刀自刭。事见史记李将军列传。 
〔六〕　范书冯衍传“自惟”下有“ 微贱之臣”四字，疑袁纪脱之。 
　　衍字敬通，冯奉世之后〔一〕，有奇才，博通，无所不览。王莽时诸公多荐之者，衍辞不肯仕。衍有大度，自度其才，不能耦世取容〔二〕，故遂坎□失志〔三〕，居常慷慨，庶几名贤之风。家贫年老，常为司隶从事。 
〔一〕　冯奉世，武帝末为郎，历仕昭、宣、元诸帝、官至左将军，为折冲宿将，功名次赵充国。有男九人，谭、野生、逡、立、参皆至高位。惠栋曰：“衍之祖，东观记及本传皆云野王，唯华峤书以为冯立。” 
〔二〕　广雅释诂曰：“耦，谐也。 ” 
〔三〕　楚辞九辩曰：“坎廪兮贫士，失职而志不平。” 
　　全椒侯马成薨。 
二十九年（癸丑、五三）
　　春二月丁巳朔，日有食之。遣使者举冤狱，问鳏寡。庚申，赐天下男子爵，各二级；鳏寡孤独贫不能自存者粟，人五斛。 
　　夏四月乙丑，诏天下系囚自殊死已下减本罪各一等，不孝不道，不在此书。 
三十年（甲寅、五四）
　　春二月甲子，上幸鲁国、济南。 
　　夏四月，徙左（冯）翊公焉为中山王。 
　　五月，旱〔一〕。赐天下男子爵，人二级；鳏寡孤独贫不能自存者粟，人五斛。 
〔一〕　范书光武帝纪“旱”作“大水”。 
　　冬十月丁酉，上幸鲁国〔一〕。 
〔一〕　范书光武帝纪作“秋七月丁酉”。按七月己酉朔，无丁酉日。十月丁丑朔，丁酉乃第二十一日，袁纪不误。通鉴依范书作“秋七月丁酉，上行幸鲁；冬十一月丁酉，还宫”，误也。 
　　太尉喜、司空纯上书曰：“自古帝王治道之隆，未尝不登封太山，以告成功。书曰：‘二月东巡狩，至于岱宗。’封禅之义也。陛下受命中兴，顺天行 诛，修复祖宗，抚宁万国，天下旷然，咸蒙更生，夷狄慕义，符瑞并应。诗云：‘受天之福，四海来贺。”诚宜封禅告成，以顺天心。”诏曰：“是何言也？当今日 月薄蚀，灾异并臻，吏失其职，百姓怨讟〔一〕。吾谁欺，欺天乎〔二〕？”于是群臣不敢言。 
〔一〕　说文曰：“痛怨也。春秋传曰‘民无怨讟’。”讟音独。 
〔二〕　乃论语子罕孔子之语。 
　　胶东侯贾复薨，谥曰刚侯〔一〕。复尝战，被创甚。上大惊曰：“我所不令复别将者，为其轻敌也，果然失吾名将。”闻复妇孕，上曰：“女邪，我 〔子〕取之〔二〕；男也，我与之女。勿忧妻子。”复数从征伐，未尝破败，数为诸将溃围解阵，身被十二创。上以复敢深入，稀令远征，欲自将之，故少方面之 功。诸将每论功，人人自伐、复独默不言。上曰：“贾君之勋，我自知之。”功臣中最见亲礼。左将军官罢〔三〕，以列侯就第，加位特进。为人刚毅方直，慷慨有 大节，阖门守静。朱佑等荐复宜为宰相，世祖方以吏事责三公，故遂不用功臣。是时列侯唯胶东侯贾复、高密侯邓禹、固始侯李通与公卿参议国事。 
〔一〕　范书系此事于建武三十一年。 
〔二〕　据范书贾复传补。 
〔三〕　左将军官罢，钮永建以为当补“右”字。然此仅述贾复事，复任左将军，故不必及右将军也。 
三十一年（乙卯、五五）
　　夏五月戊辰，赐天下男子爵，人二级；鳏寡孤独贫不能自存者粟，人五斛。 
　　癸酉晦，日有食之。 
　　秋九月甲辰，诏死罪下蚕室，其女子者宫。 
　　鲜卑大人于仇贲率其种人贡献。封贲为王。鲜卑亦东胡之余也，别居鲜卑山，因号焉。其言语习俗与乌桓同。自为冒顿所破，远窜辽东，未有名通于汉，而与乌桓接。当是时南北单于更相攻伐，而鲜卑遂以彊盛。 
中元元年（丙辰、五六）〔一〕
〔一〕　通鉴胡注：“洪氏隶释曰：成都有汉蜀郡太守何君造尊犍阁碑，其末云‘建武中元二年六月’。按范史本 纪，建武止三十一年，次年改为中元，直书中元元年。观此所刻，乃是虽别为中元，犹冠以建武，如文、景中元、后元之类 也。又祭祀志载封禅后赦天下诏，明言‘改建武三十二年为建武中元元年’。东夷倭国传，‘建武中元二年，来奉贡’，证据甚明。宋莒公纪元通谱云：‘纪志俱出 范史，必传写脱误，学者失于精审，以意删去。梁武帝大同、大通俱有‘中’字，是亦宪章于此。’司马公作通鉴，不取其说。余按考异，温公非不取宋说也，从 袁、范书中元者，从简易耳。”今按胡说是也。又惠栋曰： “沈约撰符瑞志，亦言‘建武中元元年’。” 
　　春正月，天子览河图会昌符〔一〕，而感其言。于是太仆梁松复奏封禅之事〔二〕，乃许焉。 
〔一〕　续汉祭祀志载其文曰：“赤刘之九，会命岱宗。不慎克用，何益于承。诚善用之，奸伪不萌。”按此符及赤伏符均系承旨杜撰之文，所谓 “神道设教”者也。 
〔二〕　范书及续汉志“太仆”均作 “虎贲中郎将”。按松任太仆乃明帝永平元年事，袁纪误。 
　　二月辛卯，上登封于太山，事毕，乃下。是日山上云气成宫阙，百姓皆见之。 
　　甲午，禅于梁父。 
　　　　袁宏曰：夫天地者，万物之官府〔一〕；山川者，云〔雨〕（气）之丘墟〔二〕。万物之生遂，则官府之功大；云雨施其润，则丘墟之德厚。故化洽 天下，则功配于天地；泽流一国，则德合于山川。是以王者经略，必以天地为本；诸侯述职，必以山川为主。体而象之，取其陶育；礼而告之，归其宗本。书云： “东巡狩，至于岱宗，柴〔三〕。”传曰：“郊祀后稷，以祈农事。”夫巡狩观化之常事，祈农抚民之定业，犹洁诚殷荐，以告昊天，况创制改物，人神易听者乎！ 夫揖让受终，必有至德于〔天下〕（万物），〔征伐革命，则有大功〕〔于万物〕〔四〕。是故王者初基，则有封禅之事，盖以其成功，告于神明者也。 
〔一〕　“官”原误作“宫”，据黄本及续汉祭祀志注引袁纪之文改。 
〔二〕　据续汉志注引袁纪改，下文正作“云雨”。 
〔三〕　范书张纯传“柴”亦作“柴 ”，而标点本改作“祡”。按说文曰：“祡，烧柴焚燎，以祭天神，从示此声。虞书曰：‘至于岱宗，祡。’ ”校者当本于此。然今本尚书亦作“柴”，续汉祭祀志注引袁纪亦同，故不必改。 
〔四〕　据续汉志注引袁纪补。 
　　　夫东方者，万物之所始；山岳者，灵气之所宅。故求之物本，必于其始；取其所通，必于所宅。崇其坛场，则谓之封；明其代兴，则谓之禅。然则封禅 者，王者开务之大〔礼〕（体）也〔一〕。德不周洽，不得拟议斯建〔二〕；功不弘济，不得髣佛斯礼。旷代一有，其道至高。故自黄帝、尧、舜，至于三代，各一 封禅，未有中修其礼者也。虽继体之君，时有功德，此盖率复旧业，增修前政，不得仰齐造国，同符改物者也。夫神道贞一，其用不烦；天地易简，其礼尚质。故藉 用白茅，贵其诚素，器用陶匏，取其易从。然则封禅之礼，简易可也。若夫石函玉牒〔三〕，非天地之性也。 
〔一〕　据续汉志注引袁纪改。 
〔二〕　续汉志注引袁纪“建”作“ 事”。 
〔三〕　续汉祭祀志曰：时使泰山郡及鲁趣石工，取完青石，刻方石，皆方五尺，厚一尺。并用玉牒书藏方石，牒 厚五寸，长尺三寸，广五寸，有玉检。 
　　三月丙辰，司空张纯薨。 
　　纯字伯仁，京兆杜陵人。父放，袭爵〔富〕（昌）平侯〔一〕。成帝时以游宴得幸，而纯以学行称。哀、平世为侍中、诸曹校尉。王莽时为九卿，遭乱 世，保全侯爵。建武初，以先诣阙，复封故国，拜太中大夫，迁五官中郎将。有司奏列侯非宗室不宜复国，上以纯宿卫久，弗夺也。更封武始侯，食富平之半。纯历 事先朝，明习故事。是时朝廷草创，旧典多阙，每有疑议，辄访问纯，自郊庙冠婚之礼，多所正定。纯重慎周密，时有上书，辄削□草。上甚重之，一日至数引见。 及为宰相，务存无为，慕曹参之迹，所辟召皆当世通儒。 
〔一〕　汉书张汤传、范书张纯传均作“富平侯”，袁纪下文亦作“ 
富平”，故正之。 
　　纯临薨，敕家丞曰〔一〕：“司空无功劳于国，猥蒙大恩，爵不当及子孙，其勿绍嗣。”纯长子根常被病，大行问嗣〔二〕，家上小子奋。奋辞让曰： “先臣遗令，臣兄弟不得袭爵，故臣不即是正。猥闻诏书，惊愕惶怖。臣兄哀臣幼小，故讬称疾病〔三〕。”不听。奋字〔稚〕（释）通〔四〕，谦约节俭，阖门雍 睦，租税赈给宗族，常自困乏，官至司空。 
〔一〕　聚珍版东观记“家丞”下有 “翕”字。按翕乃家臣之名，而姚之骃所辑东观记及类聚、书钞所引衡无“翕”字，此恐是四库馆臣据张奋所上书之文而补，奋书见〔三〕注。 
〔二〕　“大行”即大鸿胪。汉书百官公卿表曰：秦时称典客。景帝中六年更名大行令，武帝太初元年更名大鸿胪。又续汉百官志曰：其职掌诸侯及四方归义蛮夷，及拜诸侯、诸侯嗣子及四方夷狄封者。 
〔三〕　东观记曰：“奋上书曰：‘ 根不病，哀臣小称病，令翕移臣。臣时在河南家庐，见纯前告翕语，自以兄弟不当蒙爵土之恩，愿下有司。’ 帝以奋违诏，收下狱。奋惶怖，乃袭封。”按此文怪谲，子直呼其父之名，尤谬。 
〔四〕　据东观记、续汉书、范书改。 
　　夏四月己卯，大赦天下。复梁父、奉高、嬴勿出今年田租〔一〕。 
〔一〕　范书光武帝纪除袁纪所述三县外，尚有博县。 
　　戊子，上幸长安，祀长陵。 
　　是时醴泉出，京师百姓痼疾饮者皆愈。又有赤草生于泉侧。郡国三十一上言甘露降。有司奏曰：“孝宣帝时，每有嘉瑞，辄为之改元，故有神雀、五凤之号，所以奉答神祗，表彰德信也。”天子拒而不纳，是以史官不得而记焉。 
　　六月，卫尉冯鲂为司空〔一〕，赐爵关内侯。 
〔一〕　冯鲂时以太仆行卫尉事。 
　　冬十月甲申，使司空鲂告礼高庙曰：“高帝与群臣约，非刘氏不得王。吕太后王诸吕，灭亡三赵〔一〕，赖神灵诸吕伏诛，国家永宁。吕后不宜配食地祗高庙。薄太后慈仁，孝文皇帝贤明，子孙赖之，福延至于今，宜配食地祗高庙。今上薄太后尊号为高皇后，迁吕后尊号为高后。” 
〔一〕　据汉书高五王传，高祖崩，吕后征赵王如意到长安，鸩杀之。吕后七年，又幽杀赵幽王友。吕产女复鸩杀其夫赵共王恢。故称灭亡三赵。 
　　　　袁宏曰：夫越人而臧否者，非憎于彼也。亲戚而加誉者，非优于此也。处情之地殊，故公私之心异也。圣人知其如此，故明彼此之理，开公私之涂， 则隐讳之义着，而亲尊之道长矣。古之人以为先君〔之〕体，犹今为君之体〔一〕，推近以知远，则先后之义均也。而况彰其大恶，以为贬黜者乎？ 
〔一〕　据续汉祭祀志注引袁纪补。 
　　是岁起明堂、辟雝、灵台。 
　　初议灵台位，上问议郎桓谭曰：“吾欲以谶决之，何如！”谭默然良久曰：“臣不读谶。”上问其故，谭复言谶之非。上大怒曰：“ 
桓谭非圣人无法〔一〕，将下，斩之！”谭叩头流血，良久乃解。谭以屡不合旨，出为六安太守丞，失意，忽忽不乐，道病卒，时年七十余。 
〔一〕　孝经五刑章作“非圣人者无法”注曰：“圣人制作礼乐而敢非之，是无法也。” 
　　南阳人尹敏，字幼季。才学深通，能论议，以司空据掾校图谶。敏言于上曰：“谶书圣人所作，然其中多近语〔别〕（以）字，〔颇〕（取）类俗人之辞 〔一〕，虚实难识，恐误后生。”上不然其言，敏因书之阙，因增之曰：“君无口，为汉辅。”上读怪之〔二〕，召敏问其故。敏曰：“臣见前人多增损图书，是以 因自着，罪无状。”上深非之而不罪，但令削去之。然以是沈滞，官止长陵令。 
〔一〕　皆据东观记及范书改。 
〔二〕　“怪”原作“得”，据南监本迳改。 
　　敏性恬淡，不慕功名，专好圣哲之书。初与班彪相善，每相与谈，常日晏不食，昼即至夜，夜即至旦。彪曰：“相与久语，为俗人所怪。然钟子期死，伯牙破琴〔一〕；惠施没，庄周杜门〔二〕。相遇之难也。” 
〔一〕　吕氏春秋孝行览曰：“伯牙鼓琴，志在泰山，钟子期曰：‘ 
巍巍乎若泰山。’复在流水，曰： ‘汤汤乎若流水。’钟子期死，伯牙绝弦破琴，不鼓也。” 
〔二〕　庄子送葬，遇惠施之墓，对从者言郢斫之事，叹曰：“自夫子之死，吾无以为质矣。”事见庄子徐无鬼。 
二年（丁巳、五七）
　　春正月辛未，初起北郊，祀后土。 
　　丁丑，倭奴国王遣使奉献〔一〕 
〔一〕　范书东夷列传曰：“建武中元二年，倭奴国奉贡朝贺，使人自称大夫，倭国之极南界也。光武赐以印绶。”日本天明四年（公元一七八四年）于志贺 岛的叶崎出土“汉委奴国王”印，可为佐证。目前日本学界关于此印颇有 歧见，总括有松浦道辅的伪印说、三宅米吉的真印说和栗原朋信的私印说等三种观点。问题尚待进一步考证。 
　　二月戊戌，帝崩南〔宫〕前殿〔一〕。遗诏曰： “朕无益百姓，如孝文帝制度，务从约有，刺史二千石长吏皆无离城郭，无遣使因督邮奉奏。” 
〔一〕　据范书补。 
　　是日太子即皇帝位，年二十四。尊皇后曰皇太后。凡帝妃称皇后，帝母称皇太后，祖母称太皇太后，妾臣昭仪已下至中家人子二十等，汉之制也。光武中兴，悉阙昭仪、家人之号，唯有贵人，金印紫绶。自美人、宫人、缘女皆无秩禄，四时赏赐而已。 
　　是时诸王皆征还。国遭大忧，新承王莽之乱，国失旧典，嗣帝与诸王居止同席，时上下沿袭，莫之与正。太尉赵喜横剑正色，扶诸王下，以正尊卑，乃申宫卫，整礼仪，百官肃然。 
　　三月丁卯，葬光武皇帝于原陵。 
　　慎侯刘隆薨。 
　　夏四月丙辰，诏曰：“予末小子〔一〕，奉承圣业，夙夜祗畏，不敢荒宁。先帝受命中兴，德侔五帝。朕继体守文，不知稼穑之艰，惧有废失，以堕先 业。公卿百僚，将何以辅朕之不逮？特进高密侯禹，明允笃诚，元功之首。其以禹为朕之太傅，进见东向，以明殊礼。东平王苍，宽博有谋，可以讬六尺之孤，临大 节而不可夺也。以苍为骠骑将军。其赐天下男子爵，人二级；鳏寡孤独粟，人十斛。” 
〔一〕　出尚书顾命。孔传曰其语自称微微浅末小子，乃谦让之辞。 
　　上新即位，欲崇引亲贤，优宠大臣，乃以山林之劳，封太尉喜为节乡侯，司徒欣为安乡侯，司空鲂为杨邑侯〔一〕。 
〔一〕　司徒原作“司空”，司空原作“司徒”，袁纪上下文鲂亦作“司空”，现并据东观记、范书迳改。 
　　苍上疏让曰：“陛下慈恩，哀臣苍，临朝之日，以为命首。举负薪之才，升君子之器〔一〕，令劝赏之士，怠于力行。臣诚内迫顽愚，辱污辅将之位，必 被诗人‘赤绂’之刺〔二〕。今方域宴然，要荒无警，将遵上德无为之时也。文官犹宜并省，武官尤不宜建。昔虞舜克谐，君象有鼻〔三〕，不及以政，诚不忍扬其 恶也。前事之不忘，后事之师也〔四〕。自汉以来，子弟无得在公卿位者。唯陛下远遵旧典，终畜养之恩。不胜至愿，愿上骠骑将军印绶。”不上听。 
〔一〕　李贤曰：“负薪，喻小人也。易曰：‘负且乘，致寇至。’负也者，小人之事。乘也者，君子之器。以小人而乘君子之器，则盗思夺之矣。” 
〔二〕　李贤曰：“赤绂，大夫之服也。诗曹风曰：‘彼己之子，三百赤绂。’刺其无德居位者多也。” 
〔三〕　象，舜之弟也，封于有鼻为国君也。事见史记五帝本纪正义引帝王纪。 
〔四〕　沈钦韩曰：“赵策张孟谈语。贾子过秦论引作鄙谚。” 
　　苍以母弟辅政，尽心王室，其所宾礼，皆当世名士。初，太原人郇恁隐居山泽，不求于世。匈奴尝入太原，素闻其名，乃不入，郇氏举宗赖之。建武中， 征恁不至。于是苍复辟恁，而敬礼焉。尝朝会，上戏恁曰： “先帝征君不至，骠骑辟君反来，何也？”对曰：“先帝秉德以惠下，故得不来〔一〕。骠骑执法以检下，臣不敢不至。”月余辞去，终于家。 
〔一〕　原作“故不得来”，据陈澧校迳改。秋九月，陇西羌反。 
　　冬十一月，中郎将窦固、杨虚侯马武征羌。 
　　十二月甲寅，诏自殊死已下，听赎罪，各有差。

后汉孝明皇帝纪上卷第九
　　永平元年
　　四月癸卯，封故卫尉阴兴子庆为鲖阳侯，博为隐彊侯〔一〕。楚王舅子许昌为龙舒侯。 
〔一〕　范书、续汉郡国志“隐”均作“濦”，二字古通用。又论衡恢国篇曰：“隐强侯傅悬书市里，诽谤圣政，今上海恩，免夺爵土。”按东观记“博”亦作“傅”，而范书与袁纪同，二者未知孰是。 
　　东海恭王彊，建武二年立。母郭氏为后，彊为皇太子。十七年而郭后废，彊常戚戚不自安，数因左右及诸王陈其垦诚，愿备藩国。光武不忍，迟回者数 岁，乃许焉。十九年封为东海王，二十八年就国。帝以彊去就有礼，故优以大封，兼食鲁郡，合二十九县，赐虎贲旄头，宫设钟鼓之悬，拟于乘舆。彊临之国，数上 书让东海，又因皇太子固辞，帝不许，深嘉叹之，以彊书宣示公卿。初，鲁共王好宫室，起灵光殿，甚壮丽，是时犹存，故诏彊都鲁。中元元年入朝，〔从〕（徙）封岱〔一〕，因留京师。明年春，帝崩。冬，归国。 
〔一〕　从、徙形近而讹。 
　　永平元年，彊病。显宗遣中常侍、钩盾令将太医乘驿视疾〔一〕，诏沛王辅、济南王康、淮〔阳〕（南）王延诣鲁〔二〕。 
〔一〕　续汉百官志曰：“钩盾令一人，六百石。本注曰：宦者。典诸近池苑囿游观之处。 ” 
〔二〕　据范书改，袁纪本卷永平六年纪文亦作“淮阳王”。凡下作“淮南王”者，均迳正之。 
　　五月戊寅，彊病困，临命终，上疏谢曰：“臣蒙恩得备藩辅，特受二国荣宠，巍巍无量，讫无报称。自修不谨，连年被病，为朝廷忧。皇太后、陛下慈悯 恻至，动发中心。臣内省视，气力羸劣，日夜寝剧，终不望复见阙庭，奉承惟幄，辜负重恩，衔恨黄泉，言之绝肠。惟皇太后，陛下加供养，数进御，食避风气，终始天道。臣彊困劣，言不能尽意，愿悉谢诸王，不意长不复相见。臣将蒙大恩，兼大国。政〔一〕，小人也，猥当袭臣封，非所以全利之也。如皇太后、陛下深为规 度，诚愿还东海。以臣无男之故〔二〕，则处臣三女小国侯，〔三〕此臣夙夜之愿也。” 
〔一〕　范书“政”上有“息”字，袁纪恐脱。 
〔二〕　李贤曰：“无男，无多男也。”按彊此言指虽有一子，淫欲无行，不堪袭封，如同无男。彊辞让封国，唯恐不许，岂能以无多男故而封耶？其求处三女为县公主，实欲换取废政嗣封。李贤所言，望文生义，未达彊深意也。 
〔三〕　周寿昌曰：“汉制：皇女封县公主，视列侯。诸王女封乡亭公主，视乡亭侯。彊长女沘阳公主适窦勋，沘阳为县，视列侯，故云小国侯也。余二女无考，想亦封县公主矣。东汉无妇人封侯之事，后东平王苍五女，皆封县公主，亦异数也。” 
　　彊薨，问至〔一〕，上与皇太后悲恸不自胜，乃诏诸王、京师亲家皆诣东海奔丧，遣司空鲂持节视丧事，赐旄头、鸾辂、龙旗、虎贲，荣宠之盛，无与为 比，谥曰恭王。诏东海傅相曰：“王谦恭好礼，以德自终。其葬送之具，务从省约，以彰王卓尔之美〔二〕。”子政嗣，淫欲无行，故彊以为言。 
〔一〕　问，告也。 
〔二〕　论语子罕篇颜渊美孔子之语。注曰：“卓尔，卓然不可及也。” 
　　秋七月，西羌破走，余种悉降，徙三辅。 
　　羌之先，三苗之裔也。其俗以父名母家姓为号，出十二世，相与婚姻，妻后母，报□〔一〕，无鳏男寡妇，故种类系息。其为兵，长于山谷，短于平地。 男子兵死有名，且以为吉，病终谓之劣，又以为不祥。妇人产乳，丈夫被创，不避霜雪，得西方金气焉。夏后氏衰，戎狄在邠、岐之问；殷衰，周太王自邠之岐；周衰，幽王为西戎所灭。故羌之为患，自三代然也。 
〔一〕　广雅释诂曰：“报，淫也。 ”□同●，亦作嫂。“报□”，即范书西羌传所言“兄亡则纳厘嫂”之意。 
　　　　袁宏曰：夫民之性也，各有所禀，生其山川，习其土风。山川不同则刚柔异气，土风乖则楚夏殊音。是以五方之民，厥性不均，阻险平易，其俗亦 异。况乃殊类绝域，不宾之旅，以其所禀受，有异于人。先王知其如此，故分其内外，阻以山川，戎狄蛮夷，即而序之〔一〕。夫中国者，先王之桑梓也，德礼陶 铸，为日久矣。有一士一民，不行先王之道，必投之四裔，以同殊类〔二〕。今承而内之，以乱大伦，违天地之性，错圣人之化，不亦弊乎！昔伊川之祭，其礼先 亡，识者观之，知其必戎〔三〕。况西戎、北狄，杂居华土。呜呼！六夷之有中国，其渐久矣。 
〔一〕　周礼职方氏郑司农注：“东方曰夷，南方曰蛮，西方曰戎，北方曰貉狄。” 
〔二〕　文公十八年左传鲁大史克曰：“舜臣尧，宾于四门，流四凶族，浑敦、穷奇，梼杌、饕餮，投诸四裔。”杨伯峻曰：“裔，荒裔也。四裔者，四方之边裔也：” 
〔三〕　僖公二十二年左传曰：“初平王之东迁也，辛有适伊川，见被发而祭于野者，曰： ‘不及百年，此其戎乎！其礼先亡矣。’秋，秦、晋迁陆浑之戎于伊川。” 
　　八月戊子，徙山阳王为广陵王。 
　　是岁太傅邓禹、好畤侯耿弇薨，谥禹曰元侯，弇曰愍侯。 
　　禹疾病，天子亲数问，除二子为郎；分禹国，封三子为列侯。禹内文明，外温恭，不事产业，常欲避权势。有十三男，各命通一经，其闺门之训，皆可为 后世法。长子震为高密侯，次袭为昌安侯，次为车骑将军，坐出塞追叛胡，下狱死〔一〕。第六子训，不好文学，禹以此非之。然好施爱士，济人之急，士无贵贱， 见之如旧。以谒者使外国，为乌丸校尉，徙杼秋侯〔二〕。股为居巢侯，扬州刺史。诏以股“口无择言，行无怨恶，宜蒙褒显，以劝天下”，及征股行执金吾事 〔三〕。 
〔一〕　范书邓禹传曰：“帝分禹封为三国：长子震为高密侯，袭为昌安侯，珍为夷安侯。 ”袁纪上文亦言“分禹国，封三子为列侯”，则“昌安侯次”下当脱“珍为夷安侯”句。又据禹传，任车骑将军者乃少子鸿也，和帝永元中随窦宪出击匈奴有功，征 行车骑将军事，且作“出塞追畔胡逢侯，坐逗留，下狱死”。袁纪“为车骑将军”上恐脱“少子鸿”三字，又 “叛胡”下亦恐脱“逗留”二字。 
〔二〕　按范书邓禹传，邓训生前未曾封侯，死后追封“平寿敬侯”，与袁纪异。 
〔三〕　邓股事迹，诸家后汉书均不载，仅此一见。 
二年（己未、五九）
　　春正月辛未，祀光武皇帝于明堂。始服冕佩玉。礼毕，登〔灵〕（云）台〔一〕，观云物。大赦天下。 
〔一〕　据东观记、范书改。 
　　自三代，服章皆有典礼，周衰而其制渐微。至战国时，各为靡丽之服。秦有天下，收而用之，上以供至尊，下以赐百官，而先王服章于是残毁矣。汉初，文学既阙，时亦草创，舆服旗帜，一承秦制，故虽少改，所用尚多。至是天子依周官礼记制度，冠冕、衣裳、佩玉、乘舆拟古式矣。 
　　　　袁宏曰：昔圣人兴天下之大利，除天下之大患，躬亲其事，身履其勤，使天下之民，各安性命，而无夭昏之灾。是以天下之民，亲而爱之，敬而尊 之。夫亲之者，欲其闲敞平怿，而无疾苦之患也，故为之宫室，卫以垣墙，重门击柝，以待暴客〔一〕。敬之者，欲其崇高荣显，殊异于众，故为之旗旌，表以服 章，陛级悬绝，不可得而逾也。后之圣人，知其如此，自民之心，而天下所欲为。故因而作制，为之节文，始自衣裳，至于车服、栋宇、垣墙，各有品数，明其制 度，尽其器用，备物而不以为奢，适务而不以为俭。大典既载，陈于天下，后嗣因循，守其成法。故上无异事，下无移业，先王之道也。末世之主，行其淫志，耻基 堂之不广，必壮大以开宫；恨衣裳之不丽，必美盛以修服；崇屋而不厌其高，玄黄而未尽其饰。于是民力殚尽，而天下咸怨，所以弊也。故有道之主，睹先王之规 矩，察秦汉之失制，作营建务求厥中，则人心悦固，而国祚长世也。 
〔一〕　出易系辞。柝，守夜者所击之木梆也。暴客，指盗贼。 
　　二月甲子，立皇后马氏，皇子〔炟〕（坦）为皇太子〔一〕。赐天下男子爵，各有差；鳏寡孤独不能自存者，人粟五斛。 
〔一〕　据东观记、续汉书、范书改。又此事三书均系于永平三年。按二年二月壬午朔，无甲子。三年二月丙午朔，甲子为第十九日，则袁纪误。 
　　后，马援女也。后有四兄二姊，长兄廖及防、光、二姊与后同母。兄客卿，幼而奇嶷。初，援南定百越，北征匈奴，谋议之士集于门下，客卿年六岁，能 应接诸公，专对宾客。尝有死罪亡命者，客卿逃匿之，不令人知。援甚奇器之，以为壮大，必任将相，故以秦时官号字焉。援薨后，客卿早死，太夫人悲伤发疾，恍 惚昏乱。后时年十岁，干治家事，敕制僮仆，昆弟亲属，各得其宜。诸家皆以为太夫人所为也，后问之，咸惊异焉。尝疾，令卜者筮之，曰：“此女当为帝妃，贵不 可言。”久之，太夫人亡珠，直数万钱。问相者，相者指一御婢，“此人盗之”，果如其言。太夫人奇之，乃令相诸女。见后惊曰：“我必为此女称臣，贵而少 子。”太夫人曰：“得无无子乎？”相者曰：“有一子，遽失；得人子，力愈于自生子也。” 
　　年十三，以选入太子家，接侍同列，如承贵尊，先人后己，发于至诚，由是见宠。及有司奏立长秋宫，太后曰：“马贵人德冠后宫，即其人也。”尝从容 问以政事，后辄推心以对，无不当意。时后宫未有妊育者，尝言继嗣当以位，荐达左右，如恐不及。其见宠者与之恩隆，未尝与侍御者私语，其防闲慎微，皆此类 也。性不喜出入游观，上时幸苑囿、离宫，辄谏诤，辞意甚美，上纳焉。诵易经，习诗、论语、春秋，略记大义，听言观论，摘发其要。读光武本纪〔一〕，至于献 千里马、宝剑，赐骑士，手不持珠玉，未尝不叹息也。后志在克己，不以私家干朝廷。兄廖为虎贲中郎，防、光为黄门郎，讫明帝世，不易官。 
〔一〕　范书班固传曰：永平中，帝召固诣校书部，除兰台令史，与前睢阳令陈宗、长陵令尹敏、司隶从事孟异共成世祖本纪。马后所读即此纪也。此纪乃东观汉记编撰之始。 
　　三月，上初礼于学，临辟雍，行大射礼。使天下郡国行乡饮酒礼于学校。 
　　秋九月，沛王、济南王、淮阳王、东海王来朝。 
　　冬十月壬子，上临辟雍，初养三老、五更〔一〕。于是士效礼乐，三雍仪制备矣。诏曰：“五更桓荣以尚书教朕，十有余年。周颂曰‘视我显德〔二〕。 ’又曰‘无德不报’。其赐荣爵关内侯，食邑五千户〔三〕。”荣病笃，上疏谢恩，让还爵土。上悯伤之，临幸其家，入巷下车，拥经趋进，躬自抚循，赐以床帐衣 服。于是诸侯、大夫问疾者，皆拜于床下。及终，赠赐甚厚，上亲变服临送，赐冢茔。 
〔一〕　冯班曰：“上幸辟雍，初行养老礼，以李躬为三老，桓荣为五更。颜师古曰：‘选三公老者为三老，卿大夫中老者为五更。’礼记郑玄注：皆年老更 事致仕者也。名三五者，象三辰五星。又谓老人更知三德五事者。”按东观记曰：“三老常山李躬，年耆学明，以二千石禄养终身。”躬非三公老者，颜说恐非。郑 说近是。 
〔二〕　出诗周颂敬之章。十三经注疏本毛诗“视”作“示”，“德”下有“行”字。 
〔三〕　范书亦作“五千户”，而东观记作“五百户”。沈钦韩曰：“东观记作五百户为是。”沈说是。 
　　初，荣为太常，上幸其府，令荣东面坐〔一〕，设几杖之礼。而百官能通经义者及荣门下生数百人，上亲自下说。时有问难者，上谦而不答，曰：“太师在是也。”供赐毕，悉以馔赐。 
〔一〕　杨树达曰：“说苑君道篇，载郭隗说燕昭王，谓‘东面求臣，则厮役之材至；南面听朝，则人臣之材至；西面等礼相亢，则朋友之材至；北面求臣， 则师傅之材至’。知战国以来，习俗以东面为最尊，南面、西面次之，北面最下。新序记秦欲伐楚，使使者往观楚之宝器，昭奚恤为坛，使客东面，自居西面之坛， 此先东后西也。鸿门之宴，项王项伯东向坐，亚父南向坐，沛公北向坐。项王自尊，亚父次之，置沛公于卑坐也。项羽置王陵母军中，陵使至，东向坐陵母，尊陵母 也。周勃东向坐责诸生；田蚡自坐东向，皆自居尊位也。”此说甚是。明帝令荣东面坐，将以尊位宠礼荣也。 
　　荣字春卿，沛国〔龙〕亢人〔一〕。少给事郡县长，师事九江朱文〔二〕。家贫，常赁自供，昼夜诵读，无懈怠，十五年不归家，京师以此称之。〔文〕 （父）卒〔三〕，荣奔丧九江，负土成坟。因留教授，徒众数百人。王莽末，天下扰攘，兵革之间，穷厄绝粮。然抱持经书，与诸生逃匿山谷，讲授不辍。建武中， 大司徒辟荣〔四〕，年已六十余矣。 
〔一〕　据东观记、范书、续汉郡国志补。 
〔二〕　汉书儒林传、范书桓荣传均作“朱普，字公文”。惠栋曰：“东观记曰：‘荣事九江朱文。’文即普字，见经典序录。”又曰：“前书曰：琅邪房凤 字士元，九江太守。谷梁春秋有房氏之学。传曰‘房元’者，盖举其字，犹朱普字公文，东观记称朱文是也。”然今本东观记作“朱文刚”，与诸书均异。未详所 是。 
〔三〕　文父形近而讹，荣赴九江奔丧，必指朱文，非其父也，故正之。 
〔四〕　洪亮吉曰：“时大司徒戴涉。” 
　　时虎贲中郎将豫章何汤〔一〕，荣门下生也，以选授皇太子经。世祖问汤何所师，对曰：“桓荣。”世祖即召荣，令说尚书，善其说。拜郎，赐钱十万。 入授皇太子，甚见尊重。每朝会，世祖辄令荣于公卿前说，因问长安时旧事。世祖曰：“得卿几晚，善博士也。” 荣叩头曰：“臣经学浅薄，不如同门生扬州从事皋弘〔二〕、郎中彭〔闳〕（闵）〔三〕。”世祖曰：“愈，汝谐〔四〕。 ”因除荣为博士。荣谦恭有蕴籍，每论难于前，常持礼让，以义理相喻，不苟以言辞取胜，儒者以此高之。 
〔一〕　范书桓荣传注引谢承书曰： “何汤字仲弓，豫章南昌人也。荣门徒常四百余人汤为高第，以才明知名。荣年四十，无子，汤乃去荣妻，为更娶，生三子，荣甚重之。后拜郎中，守开阳门候。上 微行夜还，汤闭门不纳，更从中东门入。明旦，召诣大官赐食，诸门候皆夺俸。建武十六年夏旱，公卿皆暴露请雨，洛阳令着车盖出门，汤将卫士钩令车收案。有诏 免令官，拜汤虎贲中郎将。上尝叹曰：‘纠纠武夫，公侯干城，何汤之谓也。’汤以明经，当授太子，推荐荣，荣拜五更，封关内侯。荣尝言曰：‘此皆何仲弓之力 也。’” 
〔二〕　范书桓荣传注引谢承书曰： “皋弘字奉卿，吴郡人也。家代为冠族。少有英才，与桓荣相善，子徽至司徒长史。” 
〔三〕　据东观记、续汉书、范书改。 
〔四〕　范书作“俞，往，女谐。” 注曰：“俞，然也。然其所举，敕令往，言汝能和谐此官。”按俞通愈，女通汝，袁纪恐脱“往”字。 
　　少子郁，字仲恩，传父业，以任为郎。荣卒，郁当袭爵，上书让孤兄子，上不许。迁侍中，上以郁先师子，有礼让，甚亲厚焉，常居中论经，问以政事。 
　　甲子，幸长安，祠陵庙。遣使者祠萧何、霍光。车驾过，轼墓所〔一〕，赐二千石、令、长已下各有差。 
〔一〕　李贤曰：“式，敬也。礼记曰：行过墓必式。” 
　　十月，护羌校尉窦林有罪，下狱死。 
三年（庚申、六〇）
　　春二月，太尉赵喜、司徒李欣坐事免。左冯翊郭丹为司徒，南阳太守虞延为太尉。 
　　延，陈留东昏人。初为细阳令，信行于民。弃官还家，太守傅宗闻其名〔一〕，署功曹。宗舆服出入，拟于王侯。延每常进谏曰：“ 
晏 婴相齐，裘不补〔二〕；公仪相鲁，拔园葵，去织妇〔三〕。夫以约失之者，鲜矣！”宗勃然不悦曰：“ 昔者诸侯，今之二千石也。延以陪臣喻诸侯，岂其谓也！”延以不合意，退去。宗后果以奢丽得罪，临当伏刑，世祖使小黄门往视之，宗乃仰天叹曰：“恨不用功曹 虞延之谏！”后车驾过外黄〔四〕，诏问陈留太守：“ 宁有功曹虞延邪？”太守对曰：“今为南部督邮。”乃引见，问谏前太守时事，延具以状对。诏问延外黄园陵、寝殿、祭器、俎豆，悉晓其礼。由是遂见谢焉 〔五〕，赐钱百万，郡中闻之，易视听。 
〔一〕　范书虞延传作“富宗”。 
〔二〕　礼记檀弓下曰：“晏子一狐裘三十年。” 
〔三〕　史记循吏传曰：“公仪休为鲁相，食茹而美，拔其园葵而弃之。见其家织布好，而疾出其家妇，燔其机，云‘欲令农士工女安所雠其货乎 ’？” 
〔四〕　范书虞延传作“小黄”，东观记亦然。而类聚卷八八引谢承书，与袁纪同。外黄、小黄同属陈留郡，而续汉志注引汉旧仪曰：“ 
高祖母起兵时死县北，为作陵庙于小黄。”光武问延高帝母昭灵后园陵事，则作“小黄” 是。则谢袁二书误，下同。 
〔五〕　谢，拜赐也。 
　　辟司徒府〔一〕，迁洛阳令。是时阴皇后家客马成尝为奸宄，延收系之。阴将军书请之〔二〕，前后不绝。延得一书，辄加笞二百。阴氏知延必杀之，乃 言于世祖，以延多所枉滥。世祖亲临御道，敕延出狱中囚。其已论者居东，罪未决者居西。成自以罪已决，欲起就东，延前击其头曰：“此民之蠹也，久依城社，不 畏烟烧〔三〕。今方考实，奸未穷尽。”成大呼称冤，戟郎以戟承延颈，叱使置之。世祖知延不移，因谓成曰：“ 汝犯法，身自取之，何以为冤！”后数日，遂伏诛。 
〔一〕　司徒者，玉况也。玉音肃。 
〔二〕　阴氏无任将军者，范书作“ 阴氏”，袁纪下文亦同，此作“将军”，误。 
〔三〕　晏子春秋曰：“景公问晏子治国何患，对曰：‘社鼠者，不可熏，不可灌，君之左右，出卖寒热，入则比周，此之谓社鼠也。’”又应璩诗曰：“城狐不可掘。”言欲掘狐恐坏城墙。所谓城狐社鼠，皆喻指依仗权势而为非作歹者，因有主人保护，无人敢于惩治，难以铲除。 
　　上即位，迁南阳太守。新野功曹邓衍以外戚小侯得朝会〔一〕，趋过殿庭，姿容甚丽。上顾谓左右曰： “朕之仪容，岂能若此！”左右曰：“陛下天子，此凡人，何足比焉。”虽然，上心好之，特赐舆马、衣服。南阳计吏归，具白延。延知衍行不配容，积三年而不 用。于是上乃敕衍令称南阳功曹诣阙，拜郎中。后为玄武司马，不为父行服。上闻之，慨然曰：“知人则哲，惟帝难之，虞延之言，信哉！”衍惭惧，遂退位。上益 奇延。 
〔一〕　邓衍，东观记作“邓寅”。 
　　甲子，赐天下男子爵，人二级；三老、孝悌、力田三级；鳏寡孤独贫不能自存者粟，人五斛〔一〕。 
〔一〕　范书明帝纪，此事乃因立皇后马氏、立皇太子炟而行。袁纪系于二年二月，非，详见前注。疑袁纪错简，立皇后、太子事，及马后事迹，均当置于此。 
　　夏四月辛酉，立皇子建为千乘王，当为广平王〔一〕。 
〔一〕　范书“当”作“羡”。 
　　秋八月，有司议世祖庙乐。东平王仓议曰〔一〕：“汉制旧典，宗庙各奏其乐，不必相袭，以明其德也。高帝受命龙兴，诛暴秦，天下各得其所，作武德 之舞。孝文皇帝躬行节俭，泽施四海，制盛德之舞。光武皇帝受命中兴，拨乱反正，登封告成，功德巍巍。夫歌所以咏德，舞所以象功，庙乐宜曰‘大武之舞’。” 徙之。 
〔一〕　仓即苍，诗黍离“悠悠苍天 ”，传曰：“苍本亦作仓。” 
　　初起北宫。尚书仆射钟离意谏曰：“陛下以天旱不雨，每自刻责，避正殿，损常膳，而天犹不雨，岂举动失所，而政违天心者邪？昔汤遇旱，以六事自责 曰： ‘政不节邪？使民疾邪？宫室营邪？女谒盛邪？苞苴行邪？谗夫昌邪？’〔一〕今百姓须雨而天久旱，窃以为北宫大作，是宫室营，政不节之类也。自古已来，非患 宫室小，但患民之不安。诗曰：‘雨我公田，遂及我私。’〔二〕言君臣相济，上下同忧也。今天下疲弊，衣食不充，可谓忧矣。食禄于朝，备在近列，敢不以闻。 ” 
〔一〕　王应麟困学纪闻曰：“钟离意谓成汤遭旱，以六事自责，本于荀子。”按荀子大略篇曰：“汤旱而祷曰：‘政不节与？使民疾与？何以不雨至斯极也！宫室荣与？妇谒盛与？何以不雨至斯极也！苞苴行与？谗夫兴与？何以不雨至斯极也！”苞苴，贿赂也。 
〔二〕　出小雅大田之章。 
　　时诏赐降胡子缣。尚书〔案〕（素）事〔一〕，误以十为百，上大怒，诏郎欲鞭之〔二〕。意曰：“过误者，人所有也。若以懈慢为罪，臣居大官，皆在 臣，臣请先受坐。”解衣就挞。上意解，皆原之。上性急，好以小察为明，公卿大臣数被诬毁，尚书近臣尤甚。由是朝廷悚栗，事为多苟且，以避诛责。意独犯颜论 事，数封还诏书。群臣获怒者，辄救请之。 
〔一〕　据东观记、范书改。 
〔二〕　郎原作“即”，亦据东观记、范书迳改。 
　　意荐彭城刘平，征为议郎，上数引见，迁侍中、宗正。平荐举承宫、郇恁，皆名士也。以老病乞骸骨，归乡里。 
　　平字公子，始以孝行称。为郡吏，守灾丘长，政教大行。每属县贼，辄令平守之，所至皆治。更始时，天下乱，平弟仲为贼所害，平抱仲女，弃己子而 走。母欲还取之，平曰：“力不能两全，仲不可以绝类也〔一〕。”遂去，不顾。平尝出，为母求食。贼得平，将食之，平叩头涕泣曰：“今旦为老母采莒〔二〕， 母饥，待平为命，愿得反食母而还就死。”贼见其至诚，哀而遣之。平还，既食母，即白曰：“属与贼期，义不可欺。”遂复还。贼皆大惊，相谓曰：“常闻烈士， 今乃见之矣。吾不忍食子！”建武初，平狄将军庞萌反，攻太守孙萌。平为主簿，冒白刃伏萌上，身被匕创，嗥泣曰：“愿以身代明府。”贼乃相顾曰：“义士也， 勿杀。 ”遂解去。萌绝而复苏，因涕泣相抱。后数日，萌竟死。后太守嘉其节义，举孝廉，为全椒长。使掾、吏、卒五日一来治所，余日令各就农桑，官闲事简，民人怀 感，盗贼屏息，资赋增益，为诸邑最。刺史、太守行部狱，无囚徒，民各自以得职，不知所问。 
〔一〕　绝类，谓胤嗣绝灭也。 
〔二〕　范书“莒”作“菜”，黄本作“苕”。 
　　沛人赵孝，亦以义行，获宠。孝字长平。初天下乱，人相食。孝弟礼为贼所得，孝闻之，则自缚诣贼，曰：“礼久饿羸瘦，不如孝肥饱。”贼大惊，不忍 食，两放之，谓曰：“归持米粮来。”孝不能得，即复往，愿就烹。贼义之，不害。建武初，天下新定，民皆乏食。孝每炊待熟，辄使礼夫妇出有所役，自在后与妻 共疏菜食。及礼还，告以食，而以粮饭食之。如此者久，礼心怪之，微察，怅恨独然，遂不肯复出。兄弟怡怡，乡党服其义。州郡召，进退必以礼。天子素闻其行， 诏拜为谏议大夫、长乐卫尉。后复征弟为御史中丞。礼亦以恭谦，有礼让。上嘉孝兄弟笃行，欲宠异之，率常十日，使礼至卫尉府，太官供食，令其相对尽欢，其见 优若此。数年，礼卒，赠赙甚厚，令孝以长乐卫尉从官属送丧，葬于家。 
　　壬申〔一〕，日有食之。是时刑法严峻，人怀忧惧，因是变也。 
〔一〕　晦日也。疑袁纪脱“晦”字。 
　　钟离意上疏曰：“陛下躬行孝道，修明经术，敬畏天地之礼，劳恤黎元之恩。然而天气未和，日月不明，水泉涌溢，漂杀人民。咎在群臣不能宣化理职， 人怀恐急。故百官不亲，吏民不和，至于骨肉相残，以逆和气，虽加杀罚，犹不能止。故百姓可以德胜，不可以刑服。愿陛下缓刑罚，顺时气，以调阴阳，垂之无 极。” 上虽不能用，然知其忠直，故不得久留中。出为鲁国相，为治存大体，不求细过，百姓爱之。将终遗言，上书陈刑法太峻，宜少宽假。上感其言，赐钱二十万。意之 出也，遂就北宫。及德阳殿成，会百官，上曰：“钟离尚书在，不得成此殿也。” 
　　意字子阿，会稽山阴人。少为督邮，亭长有受民酒礼者，府下记案治。意答曰：“诗曰：‘刑于寡妻，至于兄弟，以御于家邦。〔一〕’明政化之本，由 近及远。今宜明府内以及诸外，且阙略远县细微事。”太守甚贤之，遂任以属县事。会稽大疾疫，死者以万数，独身自隐视，经给医药，全济者甚多。辟司徒府 〔二〕，为（耿宪）堂邑令〔三〕，视民如子，百姓怀之。邑民防广，遗腹子也，为父报雠，系狱。其母病死，广哭泣，不饮食。意怜伤之，解遣广归家，使得殡 敛。丞掾皆以为不可，意曰：“自令，罪非丞掾也。”广殓母讫，即还入狱，意以状闻，竟得以减死论。 
〔一〕　出大雅思齐章。笺云：“寡妻，寡有之妻，言贤也。御，治也。文王以礼法接待其妻，至于宗族，以此又能为政，治于家邦也。” 
〔二〕　司徒者，侯霸也。 
〔三〕　“耿宪”为衍文，故删。或系“取虑”之误，属下邳国。 
　　冬十月，有事于世祖庙，初献大武之舞，改太乐〔曰予〕〔一〕。 
〔一〕　黄本“曰予”作“曰宜”。蒋氏字句异同考以为“恐有阙文”，故阙而不刊。按范书明帝纪作“秋八月戊辰，改大乐为大予乐”。注曰： “尚书琁机钤曰‘有帝汉出，德洽作乐名予’，故据琁机钤改之。汉官仪曰：‘大予乐令一人，秩六百石。’ ”又东观记曰：“ 
其改郊庙乐曰大予乐，乐官曰大予乐官，以应图谶。”则黄本作“宜”，误。今据琁机钤谶文“予”以正之。大，太也，乃虚称。前既言“太乐 ”，故袁纪省之，今亦不复补入。 
　　　　袁宏曰：乐之为用，有自来矣。大章、箫韶于唐虞〔一〕，韶濩、大武于殷周〔二〕，所以殷荐上帝，飨祀宗庙，陈之朝廷，以穆人伦，古之道也。 末世制作，不达音声之本，感物乖化，失序乎情性之宜。故虽钟鼓不足以动天地，金石不足以感人神。因轻音声之用，以忽感导之方，岂不惑乎？ 
〔一〕　大章，尧乐名，言尧德章明也。箫韶，舜乐名，言舜能继绍尧之德，一作大韶。皆传说中之乐舞名，今已不可考。 
〔二〕　韶濩，商汤乐名，以其能绍继禹也，亦作大濩。大武，周武王乐名，以武王伐纣，言其德成武功。 
　　　　善乎！嵇生之言音声曰〔一〕：古之王者，承天理〔物〕，〔二〕必崇简易之数，仰无为之理〔三〕。君静于上，臣顺于下，大化潜通，天下交泰 〔四〕。群臣安逸〔五〕，自求多福，默然化道，〔六〕怀忠抱义，而不觉其所以然也〔七〕。和心足于内，则美言发于外〔八〕。故歌以叙志，舞以宣情，然后文 之以采章，昭之以风雅，播之以八音，感之以太和，导其神气，养而就之，迎其悦情，致而明之，使心与理相顺，言与声相应〔九〕，合乎会通，以济其美。故凯乐 之情，见于金石，含弘光大，显于音声也。若此以往，则万国同风，芳荣齐茂，馥如秋兰，不期而信。大道之隆，莫盛于兹，太平之业，莫显于此，故曰“移风易 俗，莫善于乐”〔十〕。然乐之为体，以心为主。故无声之乐，民之父母也。 
〔一〕　嵇生之言音声，指嵇康所着之声无哀乐论。 
〔二〕　据声无哀乐论补。 
〔三〕　声无哀乐论“仰”作“御” 。 
〔四〕　“下”盖指“地”。 
〔五〕　声无哀乐论“臣”作“生” 。 
〔六〕　声无哀乐论“化”作“从” 。 
〔七〕　“也”原作“盖”，属下句。据黄本及声无哀乐论迳改。 
〔八〕　声无哀乐论“美言”作“和气”。 
〔九〕　声无哀乐论“言”作“气” 。 
〔十〕　乃孝经广要道之章载孔子之语。注曰：“风俗移易，先入乐声，变随人心，正由君德，正之与变，因乐而彰，故曰莫善于乐。” 
　　　　夫音声和，此人情所不能已者也。是以古人知情不可放，故抑其所通〔一〕；知欲不可绝，故因以致杀〔二〕。故为可奉之礼，制可遵之声也 〔三〕。口不尽味，耳不极音〔四〕，揆〔终〕始〔之宜〕，〔度贤愚〕之中〔五〕，为之检则，使远近同风，〔用〕而不竭〔六〕，亦所以结忠信，着不迁也。故 乡教庠序，革不修之〔七〕，使丝竹与俎豆并存，羽旄与揖让俱用，正言与和声同发。使将听是声也，必闻此言；将观是容也，必崇其礼。犹宾主升降，然后酬行 焉。于是言语之节，音声之度，揖让之宜〔八〕，动止之致，进退相须，共为一体。君臣用之于朝，士庶用之于家，少而习之，长而不怠，心安志固，从善日迁，此 先王用乐之意也。故朝宴聘享，嘉乐必存。是以国史采风俗之盛衰，寄之乐工，宣之以管弦，使言之者无罪，闻之者足以自戒〔九〕，此〔又〕先王用乐之意也 〔十〕。 
〔一〕　声无哀乐论“通”作“遁” 。 
〔二〕　声无哀乐论此句作“故自以为致”。 
〔三〕　声无哀乐论“遵”作“导” ，“声”作“乐”。 
〔四〕　声无哀乐论“耳”作“乐” 。 
〔五〕　均据声无哀乐论补。 
〔六〕　据声无哀乐论补。 
〔七〕　声无哀乐论此四字作“亦随之”，且上句“教”作“校”，“序”作“塾”。 
〔八〕　声无哀乐论“宜”作“仪” 。 
〔九〕　出毛诗周南关雎序。 
〔十〕　据声无哀乐论补。 
　　上与皇太（子）后幸南阳章陵〔一〕，周观旧庐，召见阴、邓故人，赏赐各有差。 
〔一〕　据东观记、范书删。 
四年（辛酉、六一）
　　春二月辛亥，上亲耕于藉田。 
　　将猎河内，骠骑将军、王苍谏曰：“臣闻盛春，农事始兴，于时令，不聚民兴 功〔一〕。传曰：‘田猎不宿，食饮不享，出入不节，则木不曲直。’〔二〕此失春令故也。臣知车驾至约省，所过吏民讽诵甘棠之德〔三〕，虽然，动之不以礼， 非示四方规准也。陛下因行田野，见稼穑，经览河山，消遥驻留，弭节周旋〔四〕。至秋冬，乃振威灵，整法驾，备周卫，设羽旄，诗云：‘抑抑威仪，惟民之隅 ’。‘敬慎威仪，惟民之则 ’〔五〕。不胜至心，谨手书陈愚。”上从之。 
〔一〕　礼记月令曰：“孟春之月，毋聚大众，毋置城郭。”传曰：“为妨农之始。”又仲春之月曰：“毋作大事，以妨农之事。”传曰：“大事，兵役之属。” 
〔二〕　李贤曰：出尚书五行传。又郑注曰：“木性或曲或直，人所用为器者也。无故生不畅茂，多有折槁，是为不曲直也。” 
〔三〕　甘棠之意，详见卷一“诗人之思邵公也”注。 
〔四〕　前书音义曰：“弭节，犹案节也，言不尽意驰驱也。” 
〔五〕　均出诗大雅抑章。其“惟民之隅”之“民”字作“德”。笺云：“人密审于威仪抑抑然，是其德必严正也。古之贤者，道行心平，可外古而知内，如宫室之制，内有绳直，则外有廉隅。”又笺云：“则，法也。” 
　　秋九月戊寅，千乘王建薨。 
　　陇西太守邓融下狱死。初，融在职不称，功曹廉范知其必获罪，乃谢病去，融甚望之。范改姓名，求为廷尉卒。无何，融果征下狱。范卫侍有异于常，融 不意是范也，怪而问之曰：“卿何类我功曹？”范曰：“君误耳，非是也。”融疾病，及死，范养视旧笃，终不自言。身自将车送葬至南阳，葬毕而去。 
　　范字叔度，杜陵人。祖父丹，王莽时为大司马。范父遭乱，客死于蜀。范与母流离西州。天下定，乃归乡里。范年十五，辞母入蜀，迎父丧，母怜其小， 谓曰：“汝家惟汝一身，遭世乱，恐灭绝，不得奉宗祀。今仅得全，奈何复弃我远去？”范固自请，母不能止，遂与客俱西入蜀。蜀郡太守张穆，丹之故吏也，闻范 迎丧，遣吏资车马、布帛送范，范还不受。自〔与〕客步负丧〔一〕，经涉涂险，至葭萌，下丧载船。船触石，破没，范持骸骨，人前接范，不动，遂没石间。众伤 其义，相与共钩，求一日乃得，共抱悬，良久乃苏。穆闻之大惊，复驰遣〔吏〕将前资追与范〔二〕，范曰：“前后相违，范所不行也。”遂辞不受。归葬行服，关 中高其行。 
〔一〕　据陈澧校补。 
〔二〕　范书“遣”下有“使”字，据袁纪前文，当补“吏”字，文意始备。 
　　　　袁宏曰：古之人明救恤之义，开取与之分，所以周急拯难，通乎人之否泰也。廉范厉然独行，以任所重，其身殆亡，而亲柩几丧，非全通之道也。 
　　范既归，事博士薛汉〔一〕。初，范家之入蜀，以良田百余顷属故吏毛仲。范归，仲子叔奉仲遗命，以田归范。范以物无常主，在人即有，悉推田与之。 辟公府据，会薛汉坐楚事诛，故人门生莫敢哭视，范独往收之。吏以闻，帝大怒，召入，诘责范曰：“楚王无道，狡乱天下。范，公府据，不与朝廷同心，而反收敛 罪人，何邪？”范叩头曰：“臣无状，以谓汉等皆已伏诛，故不胜师资弟子之情〔二〕，当万死。”上怒稍解。问范：“为廉颇后邪？”范对曰：“臣本赵人廉颇之 后，大父丹为王莽大司马。”上乃曰：“怪范能若此！”因释之。 
〔一〕　薛汉字公子，淮阳人。世习韩诗，汉尤善说灾异谶纬，教授常数百人。建武初为博士，受诏校定图谶。永平中，为千乘太守，政有异迹。后坐楚事下狱死。事见范书儒林传。 
〔二〕　老子道经二十七章曰：“善人为不善人之师，不善人为善人之资。” 
　　举茂才，为温令。数月，迁云中太守。会胡虏反。故事，虏人入塞过五千人，移书旁郡，救至乃出。范闻警，即自以精兵赴之，虏盛，汉兵不能敌。范乃 令军士皆持炬，晨奔虏军，大炬如星，虏见之惊走，追击，大破之。自此后，虏震怖，不敢犯云中。累迁武〔威、武都〕（侯）、蜀郡太守〔一〕，所在有名迹。蜀 郡好文辩，喜相长短，范以宽厚化下，人民怀之。坐事免归家，多散财物，以赈宗族。与洛阳亭长庆鸿为刎颈之交，时人称曰：“前有管鲍，后有庆廉。”鸿官至琅 邪太守，所在有异迹。 
〔一〕　廉范无封侯事，袁纪作“武侯”必有误。范书本传作“后频历武威、武都二郡太守，随俗化导，各须治宜。建初中，迁蜀郡太守。”又华峤书曰：“廉范为武原太守，下车申明赏罚，诛锄奸猾，表用良吏。”按武原属彭城国，为一县治，当称令长，华书误。今据范书改补。 
　　十月乙卯，司徒郭丹、司空冯鲂免。 
　　丹字少卿，南阳穣人。少事淮阳公孙昌，西入关，弃符叹曰：“ 
不乘传车，终不出关。”是时昌为王莽讲学大夫，门下生甚众，而昌独礼异丹 〔一〕。由是严尤、王寻更辟请，皆不就。莽亦征之，逃避十余年。而更始立，征丹为谏议大夫，持节出关，安集南阳。初，世祖即位，诸将悉降，受爵邑，丹独城 守不下。乃裹节荷担，经历险阻，谒更始妻子，还其节传，然后归田里。后举高第，稍迁并州牧、左冯翊，皆有称绩。及在相位，清廉公正，与侯霸、杜林相善，亦 齐名迹。 
〔一〕　太平御览卷七〇九引东观记曰：“郭丹师事公孙昌，敬重，常持蒲编席，人异之。 ”聚珍本末句作“常待重编席显异之”。 
　　十二月，陵乡侯梁松下狱死。松有才能，明习汉家故事，以迁尚舞阴公主，为虎贲中郎将。世祖时贵幸用事。上即位，迁太仆卿。数为私书，请讬郡县，事发觉，免官。由是怨望，下狱诛。 
　　安丰侯窦融薨。融子穆尚内黄公主，而显亲侯〔友〕（及）子固尚沮阳公主〔一〕，穆长子勋尚东海恭王女〔比〕（北）阳公主〔二〕。穆为城门校尉， 固为中郎将，监羽林，融从兄子林为护羌校尉。窦氏一公、两侯、三公主，四二千石，自祖及孙，官府邸第相望，奴婢千余人，于亲戚功臣中，莫与为比。融年老， 子孙放纵，多不法度。帝不能容，数下诏，比以窦婴、田蚡故事〔三〕。融惶惧，乞骸骨，上赐牛酒，策罢。穆以国在安丰，欲以六安侯归〔四〕，遂假作故六安王 国，矫称长公主家，上书自言〔五〕。帝大怒，乃尽免穆等官，诸窦为郎吏者，皆遣归故郡，留融京师。会融病薨，谥曰戴侯。 
〔一〕　据东观记、范书改。又东观记亦作“沮阳公主”，而范书皇后纪、窦融传均作“涅阳公主”。惠栋曰：“皇后纪、本传是也。” 
〔二〕　比北形近而讹。范书东海恭王彊传作“比阳公主”，窦融传作“沘阳公主”。柳从辰曰：“比读作沘。”袁纪卷十一正作“沘”。此作“ 北”，必为“比”之误，故正之。 
〔三〕　窦婴，孝文后从兄子。田蚡，孝景后同母弟。俱为外戚，名显于朝。武帝在位，婴、蚡争权交恶，蚡构成婴罪，婴弃市。不久，蚡亦惊惧死。事见史记魏其武安侯列传。 
〔四〕　“六安侯”原误作“安六侯 ”，迳改。 
〔五〕　范书窦融传曰：“穆等遂交通轻薄，属讬郡县，干乱政事。以封在安丰，欲令姻戚悉据故六安国，遂矫称阴太后诏，令六安侯刘盱去妇，因以女妻之。五年，盱妇家上书言状，帝大怒，乃尽免穆官。”与袁纪异。 
　　穆居大第，富于财，天子使谒者监护其家，欲以全之。居数年，穆父子自以失势，出怨言，使者奏焉，乃遣归故郡。坐赂遗小吏，为郡所考，穆及勋皆死狱中。诏融夫人与一孙还洛阳。固有才能，世祖时贵显用事，及穆得罪，固亦废于家。 
　　东平王苍以辅政久，固请归藩。 
五年（壬戌、六二）
　　春二月，诏曰：“东平王比上书，愿归藩，上将军印绶，谦让日闻，至诚恳恻。盖‘君子成人之美’〔一〕，今其听焉。以 骠骑长史为东平王太傅，掾吏为中大夫，令史为王家郎，勿上将军印绶。”苍体貌长大，进止有礼，好古多闻，儒雅有识度。上尝问苍：“在家何者最为乐？”对： “为善最乐。”上嗟叹之。 
〔一〕　见论语颜渊篇。 
　　冬十一月，上幸邺。 
六年（癸亥、六三）
　　春正月，沛王、楚王、济南王、东平王、淮阳王、琅邪王、中山王、东海王来朝〔一〕。 
〔一〕　范书明帝纪无“济南王”，而别有赵王、北海王、齐王。 
　　庐江获宝鼎〔一〕，纳于太庙。 
〔一〕　东观记曰“出王雒山”。 
　　冬十一月〔一〕，行幸鲁，祠东海恭王。沛王、楚王、济南王、东平王、淮阳王、琅邪王皆会于鲁。 
〔一〕　范书明帝纪作“冬十月”。 
　　十二月，还过阳城，遣使者祠中岳。 
　　太尉虞延为司徒〔一〕。延立朝正色，多所匡弼。阴氏憾延，欲毁伤之，使人告延与楚王英谋反〔二〕，延以英帝亲，以为不然，不受其言。后英事发觉，上切让之。 
〔一〕　范书作“八年，代范迁为司徒”。 
〔二〕　范书作“使人私以楚谋告延 ”。疑此“与”字为衍文。 
七年（甲子、六四）
　　春正月癸酉〔一〕，皇太后阴氏崩。 
〔一〕　正月甲申朔，无癸酉。范书作“癸卯”，是。 
　　二月庚申，葬光烈阴皇后。 
　　征东海相宋均为尚书令。尝有疑事，上大怒，召尚书郎执之。诸尚书皆叩头谢，均独正色曰：“夫忠臣守正，敢有二心？均虽死，不易！”上闻而善之， 即舍之。迁司隶校尉、河〔内〕（南）太守〔一〕，政化大行，每疾，百姓耆老皆为祷请，旦夕至府，问讯起居。天子方欲以为相，会有痼疾。上召入，自视其疾。 均见上，流涕谢曰：“天罚有罪，所苦浸笃，不复奉望帷幄。”上甚伤之，赐钱三十万，卒于家。 
〔一〕　据范书改。 
　　初，上好用能吏，卒多暴虐残刻，终皆毁败。均罢朝，相与言曰：“今选举不得幽隐侧陋，但得见长吏耳。太始初〔一〕，京兆则赵广汉、尹翁归、萧望 之，丞相则魏相、黄霸，此数公者，治皆致平。今二千石殊无比，国家喜文法吏，以定止奸也。然文吏习为欺谩，而廉吏清在一己，无益百姓流亡，盗贼所由而作 也。均自欲叩头争之，时未可改也，久将自苦之，乃可言耳。 ”未及言，迁为司隶校尉。后上闻其言，追而悲之。 
〔一〕　太始，武帝时年号，乃自公元前九十六年起，至前九十三年止。 
　　均字叔庠，南阳安众人。初为上蔡长，诛锄豪右，奸猾震栗。府下禁民葬不得过制，均不行，督邮以让县。均曰：“夫送终逾制，过之厚也。国有不义之 民，而罚其过礼者，恐非政治之先。”迁九江太守，五日一听事，悉省掾吏，闭督邮府内，令与诸曹分休，属县无事，百姓安业〔一〕。九江多虎，数伤民。先时常 募吏民设槛饵捕之，均曰：“夫虎豹在山，鼋鼍在渊，物性之所讬也。江淮之间有猛兽，犹江北之有鸡豚也。今数为民害，咎在贪残居职使然也，而令吏捕虎，非忧 民之本也。今务退贪残，进忠良，去窞饵，勿复课。”其后民传言虎皆去，东渡江。 
〔一〕　胡三省曰：“郡有五部督邮，监属县。闭之府内者，恐以司察为功能，侵扰属县，适以多事故也。” 
　　北海王薨，谥曰静王。

后汉孝明皇帝纪下卷第十
　　八年（乙丑、六五）
　　冬十一月丙子〔一〕，上临辟雍。诏天下死罪赎各有差。 
〔一〕　十一月癸卯朔，无丙子。范书作“十月”，是。 
　　壬寅〔一〕，日有蚀之。诏群臣上封事，言得失。 
〔一〕　范书作“十月壬寅晦”，是。 
　　是时北单于外求和亲，而数为边害，上使越骑司马郑众使匈奴。单于欲令众拜，众不为之屈；单于围守众，欲胁服之，众拔刃以自誓，单于恐，乃止。乃发使随众还汉。朝议复使众报之，众疏谏曰：“ 
臣 伏料北单于所欲致汉使者，欲以离南单于，令西域诸国耳，故汲汲于致汉使。使既到，偃蹇自若。臣愚以为于今宜且勿答。南单于本来归义者，望呼韩邪之助，故归 心不二。乌桓慕化，并力保蕃。今闻北单于不屈，汉复通史不止，恐南单于必怀疑，而乌桓亦有二心。单于久居汉地，具知形势，万分离析，规为边害，其忧不轻。 今幸有渡辽之众〔一〕，扬威北垂，虽勿答，不敢为害。”上不从而卒遣众。众又上言：“臣前使匈奴，与单于不和，而今复往，恐其必取胜于臣，臣诚不忍持大汉 节信，对旃裘跪拜，令以益匈奴之名，损大汉之强。”诏不听。众既西，道路间连续上书固争，上大怒，追还，系廷尉狱，会赦，归家。其后帝见匈奴使来者，问众 使时与单于争礼状，皆言匈奴中传以为众壮勇，往时苏武不能过也。上乃复召众为军司马，稍迁大司农。 
〔一〕　本年初置度辽将军，以中郎将吴常行此职，屯五原之曼柏。通鉴作“吴棠”。 
九年（丙寅、六六）
　　夏四月，诏以公田赐贫民各有差，长吏居职三年尤异者与计偕。〔一〕 
〔一〕　冯班曰：“计者，上计簿使也。偕，俱也。与上计使者偕来也。”按范书明帝纪“ 尤异者”下有“各一人”三字，并曰：“及尤不政理者，亦以闻。”欲以奖善惩恶。 
　　封皇子恭为灵寿王，党为重喜王〔一〕。 
〔一〕　均为美号，并无国邑。 
十年（丁卯、六七）
　　春二月，广陵王荆有罪自杀。 
　　荆，上母弟也，性急刻，喜文法。初封山阳王。世祖崩，荆与东海王彊书，劝 彊起兵，彊恐惧，封上其书。天子秘其事，徙荆为广陵王。荆谓相工曰：“吾貌类先帝，先帝三十得天下，我今亦三十，可起兵未？” 相者告吏，荆自系狱。上复不忍考讯，诏曰：“荆数年之间，大罪二矣，其赦荆罪，不得臣其吏民。”荆犹不悛，使巫祝诅上。上使长水校尉樊倏、任隗杂治荆狱， 奏荆大恶当诛。上怒曰：“诸卿以我弟故，敢请诛之，即我子，卿等岂敢邪？”倏曰：“天下高皇帝之天下，非陛下之天下也。春秋之义，‘君亲无将，将而诛之’ 。〔一〕是以周公诛弟〔二〕，季友鸩兄〔三〕。臣等以荆属讬母弟，陛下留心，故复请之耳。如令陛下子，臣等专诛之矣。”荆自杀，上怜伤之，谥曰思王 〔四〕。封荆子元寿为广陵侯，食荆故国，不得臣吏民。 
〔一〕　庄公三十二年公羊传之文。李贤曰：“将者，将为杀逆之事也。” 
〔二〕　襄公廿一年左传曰：“管蔡为戮，周公右王。”又昭元年曰：“周公杀管叔而□蔡叔，夫岂不爱？王室故也。”杜预注曰“□，放也。” 
〔三〕　庄公三十二年左传曰：“公疾，问后于叔牙。对曰：‘庆父材。’问于季友。对曰：‘臣以死奉般。’公曰：‘乡者牙曰“庆父材”。’ 成季使以君命命僖叔，待于针巫氏，使针季酖之。”杨伯峻曰：“成季即季友，僖叔即叔牙。鲁世家叙此更详，可参阅。” 
〔四〕　谥法曰：“追悔前过曰思。 ” 
　　倏字长鱼，樊宏之子也。建武中，诸王争招致宾客，好事者皆与之周旋。更遣人请倏，倏精义于学，一无所应。及捕诸王客，倏不在其中，世祖以是器 之。永平初，与公卿杂定郊祀礼仪及五经异义，立朝居正，多所匡谏，上亦敬重焉。倏弟鲔为其子赏求楚王英女敬乡公主，倏止之曰：“建武时吾家并蒙荣宠，一宗 五侯〔一〕，时特进一言〔二〕，男可以尚主，女可以配王。但以臣子不当有外心，不宜与藩国婚姻，贵〔盛〕（戚）为宗族患〔三〕，故不为也。今尔有一子，奈 何弃于楚乎？”鲔不从，遂与楚婚〔四〕。是时倏卒，谥曰哀侯。倏病患困，犹不忘忠，悉条政不便于民者，未及言而薨。上遣小黄门张音问何遗言，音奏焉，上为 之流涕。以倏两子郴、梵为郎。〔梵〕谨于言行〔五〕，二十余年未尝被奏劾。 
〔一〕　樊宏寿张侯，宏弟丹射阳侯，宏兄子寻玄乡侯，宏族兄忠更父侯，宏少子茂平望侯，是为五侯。 
〔二〕　特进，指樊宏也。建武初，宏拜光禄大夫，位特进，次三公。 
〔三〕　据黄本及范书改。 
〔四〕　范书樊倏传曰：“其后楚事发觉，帝追念倏谨恪，又闻其止鲔婚事，故其诸子得不坐焉。 
〔五〕　据陈澧校补。 
　　初倏与郎承宫友善，荐之于朝，拜博士，迁左（右）中郎将〔一〕，数纳忠言，守正不希苟容，朝臣惮其节，名闻于匈奴。单于遣使来贡，求见宫，诏敕 宫自整顿。宫对曰：“夷狄眩名，非识实也，闻臣虚称，故欲见臣。臣丑陋貌寝，见臣必生轻贱臣，不如选长大有威容者示之。”时以大鸿胪魏应示之〔二〕。 
〔一〕　据东观记、范书删“右”字。 
〔二〕　末句据黄本、南监本迳补。 
　　夏四月戊子，大赦天下。 
　　闰月甲午，行幸南阳，祠章陵，祭于旧宅，作雅乐，奏鹿鸣〔一〕，天子亲御埙篪〔二〕，以娱嘉宾。 
〔一〕　诗小雅有鹿鸣之章，乃宴群臣嘉宾之诗歌。 
〔二〕　周礼言埙乃小师所掌之乐器，注曰：“埙，烧土为之，大如雁卵。”郑司农曰：“ 埙，六孔。”尔雅释乐曰：“大埙谓之嘂。”注曰：“ 大如鹅子，锐上平底，形如称锤，六孔。小者如鸡子。 ”又说文曰：“埙为乐器，亦作埙也。埙谓声浊而喧喧然，今雅乐部用也。”山西荆村曾出土有新石器时代的陶埙三件。其一几成管状，高七点八厘米，底径三厘 米，只顶端有一吹孔。其二近似椭圆形，高五点四厘米，底宽二点八厘米，除顶孔外，中体尚有一孔。其三成不规则球状，高四点三厘米，共三孔。文献所言之埙， 乃古埙之改进型。又诗小雅何人斯曰：“仲氏吹篪。”注曰：“竹曰篪。”尔雅释乐曰：“大篪谓之沂。”注曰：“篪，以竹为之，长一尺四寸，围三寸，一孔上出 寸三分，名翘，横吹之。小者尺二。”释名曰：“篪，啼也。声从孔出，如婴儿啼声也。”则篪乃竹乐器也。 
十一年（戊寅、六八）
　　春正月，沛王、楚王、济南王、东平王、淮阳王、中山王、琅邪王、东海王来朝。 
十二年（己巳、六九）
　　春正月，置永昌郡。 
　　夏五月丙辰，赐天下男子爵，人二级；三老、孝弟、力田，人三级；鳏寡孤独不能自存者粟，人二斛。上以天下无事，俗颇奢靡，乃诏有司申旧章，整车服。 
　　乙亥〔一〕，司空伏恭以老病罢。大司农牟融为司空。是时天子勤于万机，公卿数朝会，辄延坐论事。融明经术，善论议，朝廷皆服其能，天子数嗟叹，以为良宰相。 
〔一〕　范书作秋七月事。 
　　融字子夏〔一〕，北海安丘人也。少以名德称，举茂才，为丰令，治有异迹。司徒范逡荐融忠正公方〔二〕，经行纯备，宜在本朝，并上其治状。由是征入为司隶校尉，多所举正，百僚敬惮之。数年，擢迁大鸿胪、大司农。 
〔一〕　东观记、续汉书、范书均作 “字子优”，袁纪恐误。 
〔二〕　华峤书、范书均作“范迁” ，与袁纪作“范逡”异。 
十三年（庚午、七〇）
　　春二月，上耕于藉田，赐观者食。有一诸生蒙首而言曰：“善哉，太公之遇文王也。”上使人报之曰：“ 生非太公，予亦非文王。” 
　　夏四月辛巳，幸荥阳，巡河渠，作水门，遂至太行，幸上党。 
　　冬十月甲辰晦〔一〕，日有食之。诏有司陈便宜，靡有所讳。刺史太守详理冤狱，存恤鳏寡，勉思所莅焉。 
〔一〕　范书明帝纪作“冬十月壬辰晦”。标点本校记曰：“按是年十月甲辰朔，不得有‘ 壬辰’。续五行志作‘甲辰晦’亦非。今查是年九、十、十一等月皆无日食。”按疑“晦”或系“朔”之讹。 
　　十二月，楚王英谋反〔一〕。 
〔一〕　范书作“十一月”事。 
　　初，郭后生东海恭王彊、沛献王辅、济南安王康，阜陵质王延、中山简王焉；阴后生明帝、东平献王苍、临淮王衡、广陵思王荆、琅邪孝王京；许姬生楚 王英，号楚太后，世祖无宠。英最小，自帝为太子时，英独归附上，上特亲爱之，数加赏赐。英好游侠，交通宾客，晚节喜黄老，修浮屠祠〔一〕。八年，上临辟 雍，礼毕，诏天下死罪得以缣赎〔二〕。英遣郎中令诣彭城曰：“臣讬在藩蔽，无以率先天下，过恶素积，喜闻大恩，谨上黄缣二十五匹、白纨五匹，以赎其愆。” 楚相以闻，诏曰：“楚王诵黄老之微言，尚浮屠之仁祠，洁斋三月，与神为誓，有何嫌惧，而赎其罪。”因还其赎〔三〕。 
〔一〕　洪颐烜曰：“襄楷传，又闻宫中立黄老浮屠之祠。皇甫嵩传，初，钜鹿张角奉事黄老道，畜养弟子，拜跪首过。刘焉传本注：典略曰：‘ 以老子五千文，使都习（号）。’三国志乌丸传裴注： ‘浮屠经曰：浮屠所载，与中国老子经相出入。佛经未入中土以前，学浮屠者，皆诵黄老之言。’” 
〔二〕　御览卷六五四引袁纪，“赎 ”下有“罪”字。 
〔三〕　御览卷六五四引袁纪，“因还其赎”作“令还缣、纨，以供桑门之盛馔”。与范书明帝诏文多同，恐非袁纪旧文。 
　　男子燕广告英与颜忠、王平等造图书，谋反。有司奏英大逆不道，请诛。上以至亲不忍，徙丹阳泾县，阳沐邑五百户，英男〔女〕（ 
子）为侯、公主者，食邑如故〔一〕，楚太后留楚，宫婢、才人、鼓吹从英者无限，皆乘辎軿，带持兵马，行道射猎，极意欢娱。遣大鸿胪持节护送英丹阳〔二〕。 
〔一〕　侯公主原误作“公侯王”，今与上文“女”字皆据范书改。 
〔二〕　疑“英”下脱“之”字。 
　　浮屠者，佛也，西域天竺〔国〕有佛道焉〔一〕。佛者，汉言觉，将〔以觉〕悟群生也〔二〕。其教以修善慈心为主，不杀生，专务清净。其精者号为沙 门。沙门者，汉言息心，盖息意去欲而归于无为也〔三〕。又以为人死精神不灭，随复受形，生时所行，善恶皆有报应。故所贵行善修道，以炼精神而不已，以至无 为而得为佛也〔四〕。佛身长一丈六尺，黄金色，项中佩日月光，变化无方，无所不入，故能化通万物而大济群生。 
〔一〕　据范书楚王英传注引袁纪补。 
〔二〕　据范书及通鉴注引袁纪补。 
〔三〕　范书及通鉴注引袁纪“息心 ”作“息也”。 
〔四〕　范书及通鉴注引袁纪“无为 ”作“无生”。 
　　初，帝梦见金人长大，项有日月光，以问群臣。或曰〔一〕：“ 
西方有神，其名曰佛，其形长大。〔陛下所梦，得无是乎〕〔二〕？”〔于是 遣使天竺〕〔三〕，而问其道术，遂于中国而图其形象焉。有经数千万〔言〕〔四〕，以虚无为宗，苞罗精粗，无所不统，善为宏阔胜大之言，所求在一体之内，而 所明在视听之外，世俗之人，以为虚诞，然归于玄微深远，难得而测，故王公大人观死生报应之际，莫不矍然自失〔五〕。 
〔一〕　世说新语注引牟子作“傅毅对曰”，其文云：“臣闻天竺有道者号曰佛，轻举能飞身，有日光，殆将其神也？” 
〔二〕　据范书、通鉴注引袁纪补。 
〔三〕　同右。 
〔四〕　据王鸣盛十七史商榷袁宏论佛法条补。 
〔五〕　魏收魏书释老志曰：“汉武帝遣霍去病讨匈奴，获休屠王金人，以为大神，列于甘泉宫，不祭祀，但烧香礼拜而已。此则佛道流通之渐也。张骞使大 夏，传其旁有身毒国，一名天竺，始闻有浮屠之教。哀帝元寿元年，博士弟子秦景宪受大月氏王使伊存口授浮屠经，中国闻之，未信了也。后明帝夜梦金人，项有白 光，飞行殿庭，乃访群臣，傅毅始以佛对。帝遣郎中蔡愔等使天竺，写浮屠遗范，仍与沙门摄摩腾、竺法兰东还洛阳，中国有沙门跪拜之法自此始。”按世说注引牟 子，“博士弟子秦景宪”作“羽林将军秦景、博士弟子王遵等十二人”，且言是明帝所遣。又世说注引魏略西戎传作“博士弟子景虑”，余与释老志多同。三书各 异，未衷一是。 
　　是岁匈奴频犯塞，中郎耿秉上书曰：“中国虚费，边陲不宁，其患专在匈奴，以战去战可也〔一〕。故君不可以怒而兴师，将不可以愠而合战，破之以仁 义，为国之宝矣。”天子内有图匈奴志，阴纳秉言，乃召入见，使具陈其状。上善其言，以为可任将帅，拜谒者仆射，每公卿论边事，秉辄预其议。 
〔一〕　司马法仁本曰：“以战止战，虽战可也。” 
　　顷之，太仆祭彤、虎贲中郎将马庚、显亲侯窦固、下博侯刘张、好畤侯耿忠等俱见议兵事。秉以为：“ 孝武时，始事匈奴，匈奴援引弓之类，并左衽之属，故不可得而制也。汉既得河西四郡，及居延、朔方，徙民以充之，根据未坚，匈奴犹出为寇。其后羌胡分离，四 郡坚固，居延、朔方不可倾拔，虏遂失其肥饶畜兵之地，惟有西域，俄复内属，呼韩邪单于请款塞，是故其势易乘也。今有南单于，形势相似，然西域尚未内属，北 虏未有亹作。臣愚以为当先击白山，得夷吾，破车师，通使乌孙诸国，以断其右臂，未可先击匈奴也。伊吾亦有匈奴南呼衍一部，破此复为折其左角。观往者汉兵 出，匈奴辄为乱，五单于争，〔未〕（来）必不以五将出之故也〔一〕。今可先击白山，以观其变，击匈奴未晚也〔二〕。”上喜秉言。议者或以为：“今兵出白 山，匈奴必并兵相助，又当分其东，以离众。”与秉计〔议〕〔三〕，上更然之。 
〔一〕　五将，指祁连将军田广明、度辽将军范明友、前将军韩增、蒲类将军赵充国、虎牙将军田顺等。此五将宣帝本始二年率兵二十余万击匈奴，匈奴转 衰。五凤年间，匈奴内乱，除呼韩邪单于外，日逐王薄胥贵立为屠耆单于，呼揭王自立为呼揭单于，右奥□王自立为车犁单于，乌藉都尉自立为乌藉单于。五单于相 争，匈奴势更衰，甘露三年，呼韩邪单于来朝，郅支单于远遁，匈奴遂定。事见汉书匈奴传及宣帝纪。又来未形近而讹，亦正之。 
〔二〕　沈钦韩曰：“案其后窦固出酒泉，击呼衍，破白山，皆如其计。” 
〔三〕　据南监本补。黄本作“异” ，误。议者所言非推翻秉计，实补充之。故帝与秉复论议，以为有益而采纳之。更，复也。 
十四年（辛未、七一）
　　夏四月，故楚王英自杀，以诸侯礼葬之。上遣中黄门视英妻子，慰劳楚太后，悉释诸与英谋者，而封燕广为折奸侯。 
　 　初英狱起，内及京师诸侯，外连州郡豪杰，坐死及徙者以千数，而系狱者尚数千人。颜忠、王平辞及隧乡侯耿建、朗陵侯臧信、灌泽侯刘鲤、曲成侯窦建〔一〕。 御史寋朗治其狱〔二〕，奏建等未尝与忠相见，诘验无实，为平所枉，疑〔天〕下无辜者众〔三〕。上曰：“建等未尝见平、忠，何故引之？”朗曰：“所犯不道， 冀引建等以自明。”上曰：“若四侯无事，何不出之而轻系邪？”朗曰：“考之无事，恐海内发其奸者，故未奏之。”上怒曰：“吏持两端，巧为其辞。将下捶 之！”朗曰：“愿一言而死。”上曰：“谁共作章？” 朗曰：“臣独作之。”上曰：“何以不与三府议？”朗曰：“臣自知当族灭，不敢多污良善。”上曰：“何故族灭？”朗曰：“臣考事一年，不能穷尽奸状，反为罪 人讼，自知无状，虽族灭不恨。夫陷人死地，复无忧责，是以考一连十，考十连百。公卿每朝，陛下问得失，皆言‘天下之恶，祸及九族，陛下大恩，裁止于身，天 下幸甚’。归舍皆仰屋窃叹，虽口不言，指挥可知，皆谓多冤狱，莫敢言者。今建等无验，而陛下杀之，诚愿留神有察，得其情实，使刑有不怨，死者不恨。故臣冒 死恳言，诚不敢为私。”上深纳朗言。自幸洛阳寺，出者千余人，天下即大雨。 
〔一〕　范书寒朗传作“护泽侯邓鲤 ”、“曲成侯刘建”。胡三省曰：“邓鲤、刘建无考。 ”王先谦曰：“案袁宏纪作灌泽侯刘鲤、曲成侯窦建。刘玄传：“玄三子求、歆、鲤。求为襄邑侯，鲤为寿光侯。求卒，子巡嗣，徙封灌泽侯。然则灌泽侯乃刘巡，非鲤也。窦建亦无考。” 
〔二〕　“寋”原作“寒”。通鉴考异曰：“范书作“寒”。陆龟蒙离合诗云：‘初寒朗咏徘徊立。’袁纪作‘寋’。按今有寋姓，音件，与袁纪合。今从之。”可知宋本本作“寋”，今本袁纪皆作“ 寒”，乃校刻者依范书而改。今复其旧。 
〔三〕　据范书补。 
　　是时楚狱系者数千人，天子盛怒，吏治之急，自诬死者甚众。于是有司举能治剧者。以袁安为楚郡太守〔一〕，安之郡，不入府舍，遥至狱所，案验无实者，条上出之。府丞、掾吏皆叩头争之，曰：“ 
不 可！”安曰：“如有不合，太守当坐之，不以相及也。”遂别具奏。会帝感悟，即报许，得出四百余家。顷之，征入为河南尹〔二〕。召入见，上问以考楚事，名簿 甚备，安具奏对，无所遗失，上以为能也。问安： “本自何为官？”对曰：“臣本诸生。”上曰：“以尹故吏也，何意诸生邪？”安为河南尹十年，号为严明，然未尝加罪鞫人。常称曰：“凡士学问，上欲望宰相， 下则牧守，锢人于圣代，尹所不为也。”其下闻之，皆自激厉，名重朝廷。 
〔一〕　袁安碑曰：“十三年十二月丙辰，拜楚郡太守。”载河北第一博物院半月刊一九三三年第二期。而范书系于永平十四年，与袁纪同。张宗芳释碑文 曰：“以上皆就楚事终言之，非为安叙官阀也，不得以诸书为误。且按刘义叟长历，永平十三年十二月癸卯朔，丙辰乃十四日，庸知安非是日被命，至明年始上任 邪？” 
〔二〕　袁安碑曰：“十七年八月庚申，征拜河南尹。”当以碑文为是。范书作“岁余”，亦误。 
　　安字邵公，汝南〔汝阳〕（宛）人〔一〕。严重有威，州里敬之，为县功曹。奉檄从事，从事因安致书于令，安曰：“公事邪？则有邮驿；今因功曹，是有私也。”辞不肯受，从事瞿然而止。举孝廉为郎、谒者、阴平长、任城令〔二〕，所在吏民畏而爱之。 
〔一〕　汝南无宛县。范书本传作“ 汝南汝阳人”。偃师出土之袁安碑亦然。袁纪作“宛” ，明系刻误，故正之。 
〔二〕　袁安碑曰：“永平三年二月庚午，以孝廉除郎中。四年十一月庚午，除给事谒者。五年四月，迁东海阴平长。十年二月辛巳，迁东平任城令。” 
　　夏五月，封故广陵王荆子六人为列侯。 
　　诏曰：“执金吾鲂侍卫历年，数进忠言，其还爵土，封为杨邑侯。”封窦融孙嘉为安丰侯。 
十五年（壬申、七二）
　　春二月庚子，令天下亡命赎，各有差。行幸彭城，止楚王馆，悲恸左右，百官凄然。 
　　三月，行幸琅邪，及鲁，祠孔子及七十二弟子。幸东平、定陶，祠定陶恭王。 
　　夏四月，封皇子畅为汝南王，建为千乘王，羡为陈留王〔一〕，衍为下邳王，昺为常山王，长为济阴王，徙重喜王党为乐成王〔二〕。赐天下男子爵，人三级，民酺五日。 
〔一〕　范书无封建、羡二王事，有 “封皇子恭为钜鹿王”事。 
〔二〕　乐成原作“乐城”，据范书及续汉志迳改。 
　　上使越骑校尉桓郁、郎中张酺授太子经。二人朝夕侍讲，劝以经学。是时太子家颇为奢侈，酺每正谏，甚见严惮。会平阳公主薨，太子同生也，哀戚过 礼。酺以为太子举措，宜动合礼度，于是上疏曰：“臣伏见皇太子仁厚宽明，发言高远，卓然绝异，非人所能及也。今平阳公主薨，悲哀发中，形体骨立，恩爱恻 隐，世希是见。臣愚浅不识大体，以为宜选名儒高行，以充师傅。门讯起居之日，太傅时赐宴所，以宣德音，以成圣德也。侍中丁鸿仁而有让，达于从政。谒者费恽 〔一〕，资性敦笃，遵令法度。如并侍左右，必能发起微意，增广徽猷者也〔二〕。” 
〔一〕　费恽仅见此纪，事迹无考。 
〔二〕　诗小雅角弓曰：“君子有徽猷。”笺曰：“君子有美道，以得声誉。” 
　　乙巳，大赦天下。 
　　冬十一月乙卯〔一〕，太白入于月，其占曰：“ 大将戮死，不出三年，人主崩。”本志称：“昔庖牺氏之王天下，仰则观象于天，俯则观法于地〔二〕。然则天地设位，而星辰运度备矣。易曰：‘天垂象，圣人则 之。’〔三〕星官之书，始自黄帝。至高阳氏，使南正重司天，北正黎司地〔四〕。唐虞之时，则羲、和氏掌焉〔五〕。夏有昆吾〔六〕，殷有巫咸〔七〕，周有史 佚〔八〕，皆职典预睹成败，以佐时政者也。秦燔诗书，愚百姓，六经典籍残为灰烬，星官之书全而不毁。汉兴，司马谈父子以世家重、黎氏之后〔九〕，着天官 书。班固序汉书，又有天文志。”〔十〕 
〔一〕　续汉天文志作“乙丑”日。按十一月癸亥朔，无乙卯，袁纪误。 
〔二〕　语出易系辞下。 
〔三〕　易系辞上曰：“天垂象，见凶吉，圣人象之。河出图，洛出书，圣人则之。” 
〔四〕　昭公二十九年左传载蔡墨语曰：“少□氏有四叔，曰重，曰该，曰修，曰熙，实能金、木及水。使重为句芒，该为蓐收，修及熙为玄冥，世不失职，遂济穷桑。此其三祀也。”又曰：“颛顼氏有子曰犁，为祝融。”杜预注：“犁，火正。” 
〔五〕　史记五帝本纪集解引孔安国曰：“重、黎之后，羲氏、和氏世掌天地之官。”又正义引吕刑传曰：“重即羲、黎即和，虽别为氏族，而出自重、黎也。” 
〔六〕　史记天官书正义曰：“昆吾，陆终之子。虞翻曰：‘昆吾名樊，为己姓，封昆吾。 ’世本云昆吾卫者也。” 
〔七〕　史记天官书正义曰：“巫咸，殷贤臣也，本吴人，冢在苏州常熟海隅山上。” 
〔八〕　史记天官书正义曰：“史佚，周武王时太史尹佚也。” 
〔九〕　史记太史公自序曰：昔在颛顼，命南正重以司天，北正黎以司地。唐虞之际，绍重黎之后，使复典之，至于夏商，故重黎氏世序天地。其在周，程伯 休甫也。当周宣王时，失其守而为司马氏。司马氏世典周史。惠襄之间，司马氏去周适晋。其人分散，或在卫，或在赵、或在秦。在秦名错，司马迁，错之后也。 
〔十〕　此本志称乃东观记天文志之文也。四库馆臣辑东观记，言天文志全阙，可谓失之眉睫也。自范书出，袁纪遂不大为人所重视，馆臣之疏漏，即为一例。 
　　（乙巳，大赦天下〔一〕。）匈奴寇河西。 
〔一〕　事已见前，此系重出，故删。 
十六年（癸酉、七三）
　　春，天子遂前议，遣奉车都尉窦固、驸马都尉耿秉、太仆祭彤、度辽将军吴常各将万骑击匈奴〔一〕。固出敦煌〔昆〕仑 塞〔二〕，击南呼衍王。出塞千五百里，到蒲类海，破白山，走呼衍王，斩首千余级。秉出张掖居延塞，击〔句〕（匈）林王〔三〕。到沐楼山〔四〕，渡漠六百余 里，绝无水草，得生口辞云“句林王转北逐水草”，秉欲将轻骑追之，都尉秦彭止之而还。彤尝与南单于左贤王信出朔方〔高〕（鬲）阙塞〔五〕，击温禹犊王于涿 邪山。出塞九百余里，见小山，为信所误云是涿邪（王）山〔六〕，无所得而还。是时秉独有功〔七〕，吴常抵罪，彤下狱免。 
〔一〕　范书明帝纪所载无“吴常” ，有“骑都尉来苗出平城，伐北匈奴”句。窦固传“吴常”作“吴棠”，乃副祭彤出征，故共得罪。 
〔二〕　据范书及通鉴补。昆仑塞在敦煌郡广至县北。范书此事系于十七年冬十一月事。十六年春二月，固所出乃酒泉塞，与袁纪异。 
〔三〕　据范书及胡三省注改。 
〔四〕　范书窦固传作“三木楼山” 。黄本作“沐楼山”。 
〔五〕　据范书、通鉴改。 
〔六〕　“王”系衍文，故删。 
〔七〕　范书窦固传作“时诸将唯固有功，加位特进。耿秉无功而还，而祭彤、吴棠坐不至涿邪山，免为庶人”。观袁纪上文，亦当作“固独有功”，袁纪误。 
　　彤性刚严，行道不与信相得，故为信所误。彤自恨无功，出狱数日，欧血死。敕其子曰：“吾奉使不称，微功不立，身死惭恨，义不可以受赏赐。汝等齎 兵马诣边，乞效死前行，以副吾心。”其子逢上疏陈彤遗言，上方任彤，闻之，嗟叹者良久。子参从击车师有功，迁辽东太守。乌丸、鲜卑追思彤不已，每朝京师， 辄过拜彤冢，仰天号泣。 
　　彤字次孙，颍阳人。少孤，值更始之际，天下大乱，盗贼纵横，野无烟火，而彤常在墓侧，尽其哀心。贼每过，见其号泣，不畏死亡，皆不犯也。后随从 兄遵从世祖，世祖以彤为黄门郎，常宿卫左右。及遵薨，无子，追伤之，以彤为偃师长，令附近遵墓，四时祀之。迁襄贲令，皆有名迹。诏书勉励，增秩一等，赐缣 百匹。及在辽东，着续北边。彤气勇过人，开弓三百斤，多恩信，善权略，士卒争为效力。永平初，胡夷内附，野无风尘，乃悉罢边兵，而征彤为太仆卿。彤在辽东 十余年〔一〕，无十金之资，天下知其清。拜日，赐钱百万，马三匹，衣被、刀剑下至居家器物，无不备焉。每见，上辄嗟叹，以为可属以重任，尝谓左右曰：“太 仆，吾之御侮者也。” 
〔一〕　范书祭彤传以彤建武十七年拜辽东太守，至永平十二年征为太仆，故言“彤在辽东几三十年”。而袁纪言永平初征为太仆，则自当言“十余年”。二者未知孰是。 
　　窦固之破白山，遣从事郭恂、假司马班超使西域。 
　　超到鄯善，鄯善王广事超礼敬甚备。一旦勿疏，超谓官属曰：“宁觉广礼意益不如前日乎？”官属曰：“胡人不能久，变无他故。”超曰： “明者观于未萌〔一〕，况兆已见此，必有北虏使来，故令其疑耳。”乃召侍胡逆问曰：“匈奴使到日，何故不白？”侍胡怖恐曰：“到已三日，去此三十里。”超 使闭侍胡，悉会所将吏士三十六人，大饮之。酒酣，超激怒之曰：“卿曹与我俱在绝域，欲成大功，以求富贵。今虏使到才数日，而广礼意即废，如令鄯善收吾属送 匈奴，骸骨弃捐，为豺狼食，为之奈何？”官属咸曰：“今既在危亡之地，死生从司马。”超复曰：“丈夫不入虎穴，不得虎子，宁我图人，不为人所图。当今之 计，独有夜围虏使，放火攻之，使不知我多少，震惊，可尽弥也。灭此虏，则鄯善破胆，功成事立矣。不然尽为所擒，悔将何及！”皆曰：“当与从事议之。”超怒 曰：“从事文墨吏，闻此必恐而谋泄，谋泄为鄯善所吞，死而无益，非壮士也！”众曰：“善。”超夜将吏士奔之，令十人持鼓，余皆兵弩，乃顺风纵 火，击鼓大呼，虏惊走，超手杀三人，吏士斩首数十级，余悉烧死。明日具告恂，恂大惊，又内恐超独擅其功。超曰：“本与掾俱受任，此一家事，掾虽不行，超何 心独擅之，大小当共其祸福。”恂喜。超乃召鄯善王广，示以虏使首〔二〕，举国怖栗。超告以汉家威德，“自今以后，勿复与此虏通”。广叩头，“乐属汉，无二 心”。超还入塞，奉虏使首诣固。固具上超前后功，诏以超为司马，赐布二百匹。 
〔一〕　商君书更法篇曰：“愚者闇于成事，智者见于未萌。” 
〔二〕　东观记曰：“斩得匈奴节使屋赖带、副使比离支首及节也。” 
　　遣超诣于置国，欲增益其吏士，超自请愿但将所从三十六人。超曰：“于置大国且远，今欲出万死，立尺寸之功，虽将数百人往，无益于彊，如有不虞， 多益为累耳。”遂出塞。是时于置王广德新破车师〔一〕，生得其王，匈奴遣节使监护其国。超至于置，于置俗信巫，疑事辄巫决之。超到数日，广德以匈奴使在其 国，礼意不备，未有定心。会巫言：“神怒，何故向汉？属匈奴者。”言“汉使有马，急取以祠神，神怒乃解。” 广德遣国相私来比白超，愿请马以祠神。超曰：“马可得，令巫自来受之。”有顷，巫到，超叱吏执之，遂断巫头，收私来比，鞭笞数百，遣持巫头，往责让广德。 广德闻超前于鄯善诛虏使，纳其贡，恐怖，遂举兵攻杀匈奴使五十余人，降超。超重赐王以镇抚之，因留于置竟冬。 
〔一〕　范书西域传“车师”作“莎车”。莎车近于置，袁纪误。 
　　先是龟兹王建为匈奴所立，倚其威，功破疏勒〔一〕，杀其王忠，诛贵臣，因立左侯兜题以为疏勒〔王〕〔二〕。超令广德发专驿，自到疏勒。去兜题所 治盘橐城九十里，遣吏陈宪等往降之〔三〕，敕“兜题本非疏勒种人，如不降，便劫之”。宪既见兜题无降意，又轻其卑弱无备，宪遂前，劫缚兜题，左右皆惊走， 留二人守之，宪驰白超。超即往，悉召疏勒掾吏，告以“龟兹为匈奴击疏勒，尽杀汝贵人，而立兜题。兜题非汝本种，今汉使来，欲立故王种，为汝除害，无得恐 怖”。众皆喜。超亦求索故王近属，得兄榆勒立之，更名忠，国中大悦〔四〕。超问忠及官属：“当杀兜题邪？生遣之邪？”咸曰：“当杀之。”超曰：“杀之，无益于事。当令龟兹知汉威德。”遂解遣之。疏勒由是与龟兹结怨，专心向汉。超守盘橐城，忠据疏勒。 
〔一〕　释名释言语曰：“功，攻也，攻治之乃成也。” 
〔二〕　据文意补。 
〔三〕　范书班超传“陈宪”作“田虑”。惠栋曰：“古陈田字通，‘宪’当是‘虑’字之误也。”愚意不可妄下断语，各存其旧以侍来日为上。 
〔四〕　范书作“立其故王兄子忠为王”，续汉书作“求得故王兄子榆勒立之，更名曰忠” ，疑袁纪“兄”下脱“子”字。 
　　超字仲升，彪之子也。俶傥不修小节，而内行甚谨。家贫，尝佣写书，投笔而叹曰：“丈夫当为傅介子、张博望〔一〕，立功绝域，以取封侯耳，安能久 执刀笔乎！”坐者笑之。超曰：“小子安知壮士之志哉！” 行遇相者，谓超曰：“君布衣诸生耳，而相法当封侯万里之外。”超问其故，相者曰：“君鷰颔虎颈，飞而食肉，以此知之。” 
〔一〕　传介子，元帝时使西域，杀楼兰王而封义阳侯。张博望，骞也。武帝时两次出使西域，以其凿空，建汉威德，封博望侯。事并见汉书。 
　　秋七月，淮阳王延谋反，徙为阜陵王，食二县。 
　　九月丁卯〔一〕，令罪死囚徒非大逆无道，减死一等，徙戍边。 
〔一〕　范书同。然是月戊子朔，无丁卯，疑有讹。 
　　北海王睦薨，谥曰敬王。 
　　睦少好学，世祖器之。上为太子时，数侍宴会，入则谈论接席，出则游观同舆，甚见亲礼。是时法网尚疏，诸国得通宾客，睦不远千里，交结知识，宿德 名儒莫不造其门，睦虚己折节，以礼接之，由是名声籍甚。自为王后，法禁益峻，睦乃谢绝宾客，放心音乐。岁终，遣使朝京师，睦召使者问曰：“朝廷设问寡人， 大夫何辞以对？”使者曰：“大王忠孝慈仁，敬贤乐士，臣虽蝼螘，敢不实对！”王曰：“吁！危我哉！是乃孤幼时进趋之行也。大夫其对以孤宠爵以来，志意衰 堕，声色是娱，犬马是好。”使者受命而行，其抑绝名迹，深识机微如此。睦父靖王兴薨，悉推财产与诸弟，虽车服珍宝，皆不以介意，有要，然后随以金帛赎之 〔一〕。能属文，善史书〔二〕，作春秋指意终始论及赋、颂数十篇。病临困，帝以驿马诏睦为草书尺牍十首〔三〕。 
〔一〕　范书作“非列侯制，皆以为分”。 
〔二〕　“史书”一辞，多见于两汉史传。王鸣盛十七史商榷曰：“元纪赞曰：‘元帝多材艺，善史书。’应劭注曰：‘周宣王太史史籀所作大 篆。’又王尊传：‘少善史书。’又贡禹传：‘武帝时，盗贼起郡国，择便巧史书者以为右职，俗皆曰：“何以礼义为？史书而仕宦。”’又西域传：‘楚王侍者冯 嫽能史书。’ 又外戚传：‘孝成许皇后聪慧善史书。’后书安帝纪： ‘年十岁，好学史书。’又皇后纪：和熹邓皇后六岁能史书。顺烈梁皇后少好史书。又章八王传清河孝王庆传：安帝所生母左姬，字小峨，善史书。又齐武王縯传： 北海静王兴之子敬王睦善史书，当世以为楷则。明八王传：乐成靖王党善史书，喜正文字。”按许慎说文解字叙曰：“秦始皇帝初兼天下，丞相李斯乃奏同之，罢其 不与秦文合者。斯作仓颉篇，中车府令赵高作爰历篇，太史令胡毋敬作博学篇，皆取史籀大篆，或颇省改，所谓小篆者也。是时秦烧灭经书，涤除旧典，大发隶卒， 兴役戍。官狱职务繁，初有隶书，以趣约易，而古文由此绝矣。自尔秦书有八体：一曰大篆，二曰小篆，三曰刻符，四曰虫书，五曰摹印，六曰署书，七曰殳书，八 曰隶书。汉兴有草书。尉律：学僮十七已上，始试讽籀书九千字，乃得为史。又以八体试之，郡移太史，并课最者，以为尚书史。书或不正，辄举劾之。”此乃“史 书而仕宦”之意也。北京大学历史系论衡注释小组释程材篇“趋学史书”曰：“史，令史，汉代掌管文书的低级官吏。”史书，指当文吏所必须掌握的文字、书法。 ”此说甚是，然意犹未尽。帝王、皇后、诸侯而善史书，则显非欲作吏。故史书实乃学僮必修之课，即学僮所当掌握之文字及诸体书法。因汉法取文史必试以吏书， 故史书也就成为追逐名利者的敲门砖。日本京都大学富谷至撰有史书考一文，载西北大学学报（社会科学版）一九八三年第一期，可供参阅。 
〔三〕　沈钦韩曰：“张怀瓘书断：章草者，汉黄门令史游所作也。卫恒、李诞并云：汉初有草法，不知其始。王愔云：元帝时，史游作急就章，解散隶体兼 书之。汉俗简惰，渐以行之。此乃存字之梗概，损隶之规矩：纵任奔逸，赴速急就，因草创之义，谓之草书。北海王睦，此开创草书之先也。至建初中，杜度善草， 见称于章帝，诏使草书上奏。魏文帝亦令刘广通草书上事。盖因章奏，后世谓之章草。” 
十七年（甲戌、七四）
　　秋八月丙寅，诏宥武威、张掖、酒泉、敦煌系囚〔右〕（交）趾以下〔一〕。 
〔一〕　范书明帝纪作“系囚右趾已下任兵者，皆一切勿治其罪，诣军营”。袁纪系囚误倒，“右”误“交”，皆据以正之。 
　　冬十月〔一〕，窦固、耿秉将万余骑师击车师，王请降。于是固奏置西域都护、戊己校尉。陈〔睦〕（穆）为都护〔二〕，耿恭为戊己校尉，关宠为戊己校尉〔三〕；恭屯金蒲城，宠屯〔柳〕（折）中城〔四〕，相去千余里。 
〔一〕　范书明帝纪作“冬十一月” 。 
〔二〕　据范书西域传改。袁纪卷十三亦作“陈睦”。李贤曰：“宣帝初置，郑吉为都护，护三十六国，秩比二千石。元帝置戊己校尉，有丞、司马各一人，秩比六百石。戊己，中央也，镇覆四方。见汉官仪。” 
〔三〕　通鉴耿恭作“戊校尉”，关宠作“己校尉”。按范书、东观记、续汉书皆与袁纪同。吴仁杰刊误补遗、惠栋之补注均主张不改恭传本文，甚是。戊己，解见上注。 
〔四〕　据范书、续汉书改。 
　　恭乃移檄乌孙、大昆弥，宣喻威德，皆遣使献马，求入侍天子。恭字伯宗，况之孙，性慷慨多大略，好将帅之事。 
十八年（乙亥、七五）
　　春二月，诏固等罢兵还京师。 
　　三月，北匈奴左鹿蠡王将二万骑，率焉耆、龟兹来。车师王安得死。焉耆、龟兹杀都护陈睦、副校尉郭恂，遂攻金蒲城。耿恭令军士皆持满勿得发，告匈奴曰：“汉家神箭，所中创中皆沸。”于是乃发弩，皆应弦而倒，虏中矢者，创中沸〔一〕，大惊曰：“汉神，可畏！”遂皆遁去。 
〔一〕　恭以毒药傅矢，故创中沸。 
　　恭以疏勒傍有水，去王忠所据近，引兵居之。匈奴〔复〕（后）来攻恭〔一〕，恭募先登士四十人出城奔，斩首数十级〔二〕。匈奴乃相与议曰：“前疏 勒王守此城，攻不能下，绝其涧水即降。”因绝涧水。吏士无饮，穷困，至柞马粪汁饮之。恭于（是）城中穿井十五丈〔三〕，不得水，吏士失色。恭叹曰：“昔苏武困于北海，犹能奋节，况恭拥兵近道而不蒙佑哉？闻贰师将军拔佩刀以刺山，而飞泉涌出，今汉神明，岂有当穷者乎？”乃整衣服，向井再拜，为吏士祷水，身自 率士挽笼。有顷，飞泉涌出，大得水，吏士惊喜，皆称万岁。于是将水以示虏，虏兵大惊而去。 
〔一〕　据范书改。 
〔二〕　范书作“募先登士数千人。按耿恭传上文已言“屯各置数百人”，则恭部不满千人。恭又曾遣司马将兵三百人救车师，道皆战殁，则恭所余兵更少，岂能募先登数千？募敢死者出击，乃欲挫匈奴锐气，故兵不在多而在精，范书必误“十”为“千” 矣。 
〔三〕　“是”系衍文，删之。 
　　丁亥，令天下亡命者赎罪各有差。 
　　夏四月，赐天下男子爵，人三级；鳏寡孤独不能自存者粟，人三斛。 
　　秋八月壬子，帝崩于东宫，遗诏不起寝庙，藏主于世祖庙更衣台〔一〕。是日，太子即皇帝位，年十八〔二〕。 
〔一〕　范书作“藏主于光烈皇后更衣别室”。 
〔二〕　范书作“年十九”。按御览卷九一引东观记曰：“永平三年二月，以皇子立为太子，年四岁。”则至永平十八年，正当十九岁。袁纪误。 
　　壬戌，葬孝明皇帝于显节陵。 
　　冬十月乙未，大赦天下〔一〕。赐男子爵，人二级；其为人父后者及三老、孝弟、力田人三级；鳏寡孤独贫不能自存者粟，人三斛。以卫尉赵喜为太傅，司空牟融为太尉，录尚书事。 
〔一〕　范书作“丁未”日事。按是月丙午朔，不当有乙未，袁纪误。 
　　戊戌，蜀郡太守第五伦为司空〔一〕。 
〔一〕　杨树达曰：“论衡恢国篇云：‘第五司空股肱国维，转谷振赡，民不乏饿，天下慕德，虽老不乱。’”又范书作十一月事，甚是。疑袁纪脱。 
　　伦字伯鱼，京兆长陵人。其先齐诸田，徙充园陵，宗族多，故以次第为氏。伦好黄老，以孝行称。王莽末，天下兵起，宗族及闾里闻勇而有义，争往附 之。伦相率厉，坚垒壁，铜马、赤眉数十辈皆不能下。时米石万钱，人相食，伦独收养孤子、外孙，分粮共食，死生相守，乡里以此贤之。 
　　太守鲜于褒见而异之，署伦为吏。后褒坐事征，把伦臂曰：“恨相知晚！”会盖延为京兆尹，事多犯法〔一〕，伦数谏争，不合，遂沈滞曹吏。顷之，鲜 于褒左迁为高唐令，伦去吏，荷檐往候褒，褒引伦升堂，属其妻子。复归县为啬夫。伦以久宦不达，乃将家属客河东，变易姓字，自称王伯春〔二〕，常载盐往来太 原、上党，每所止客舍，辄为埽除而去，道上号曰道士。久之，鲜于褒为谒者，从车驾至长安。时阎兴为京兆尹，褒言伦于兴，兴聘求伦，伦复出为郡吏。伦每读诏 书〔三〕，常叹曰：“此真圣主也，当何由得一见也？”等辈笑之曰：“说将尚不下，安能动万乘邪？”伦曰：“ 未遇知己，道不同故耳。” 
〔一〕　范书盖延传曰：“拜为左冯翊，将军如故。”李贤注引续汉书曰：“视事四年，人敬其威信。”惠栋曰：“袁宏纪：延为京兆尹，事多犯法。华峤书亦云：延代鲜于褒为冯翊，多非法。续书所载，非实录也。宏以为京兆尹亦讹。” 
〔二〕　东观记、范书作“王伯齐” 。 
〔三〕　惠栋曰：“刘知几云：古者诏命，皆人主所为。至近古则不然，凡有诏敕，皆责成群下。王应麟云：汉诏令，人主自亲其文，犹近于书之典诰也。” 
　　举孝廉，除郎中，补淮阳王医工长。随王朝京师，官属得会见世祖，因问政事，伦具言治道所宜，世祖大悦。明日，复召，至日夕，世祖谓伦曰：“闻卿 为吏榜妇公，不过从兄饭，宁有之邪？”伦对曰：“臣三娶妻，皆无父；臣遭饥馑，米一石万钱，不敢妄过人饭。 ”世祖曰：“为市掾，人有遗卿母一个饼者，卿从外来见之，夺母探口中饼出，信有之乎？”〔一〕伦曰：“ 实无此，众人以臣愚蔽，故为生此语。” 
〔一〕　范书第五伦传注引华峤书， “个”作“笥”，又“夺母”下亦有“笥”字。 
　　有诏拜伦为扶夷长，至〔宛〕（苑）〔一〕，迁会稽太守。为政清净不烦，化行于民，性节俭，虽为二千石，常衣布襦，自斩马草，妻子自炊。会稽俗信 淫祀，皆以牛羊请祷，是以财尽于鬼神，产尽于祭祀，或家贫不能以时祷祀，至讳言牛，不敢食其肉，发病且死，先为牛鸣，其畏惧如此〔二〕。伦乃禁绝之，掾吏 皆请谏不可，伦曰：“夫建功立事在于为政，为政当信经义，经言‘淫祀无福’〔三〕，‘非其鬼而祭之，谄也’ 〔四〕。今鬼神而祭之，有知，不妄饮食于民间；使其无知，又何能祸人。”遂移书属县，晓喻百姓，民不得有出门之祀，违者案论之，有屠牛，辄行罚。民初恐 怖，颇摇动不安。伦敕之愈急，后遂断绝，百姓遂以安业。永平中，坐事征，百姓老小阗府门，皆攀车啼呼，朝发至日中，才行五里。伦乃止亭舍，密乘船去，吏民 上书守阙千余人。是时上方案梁松事，多为讼冤者，上患之。有诏公车诸为梁氏及会稽太守书，皆勿受。伦免归田里，躬耕以自给。 
〔一〕　钮永建曰“苑”当作“官” 。陈璞曰当作“县”。按范书本传，伦未至官，于中道追拜会稽太守，则钮、陈二说均误。又按两汉志，皆无苑县。自京师至零陵郡之扶夷，必经宛，则“苑”系“宛”之误。 
〔二〕　范书本传作“其自食牛肉而不以荐祠者，发病且死，先为牛鸣，前后郡将莫敢禁” 。与袁纪稍异。 
〔三〕　礼记曲礼下曰：“非其所祭而祭之，名曰淫祀，淫祀无福。” 
〔四〕　见论语为政，乃孔子之语。 
　　起家守宕渠令，迁蜀郡太守。蜀地肥饶，民多富实，掾吏官属皆鲜车肥马。伦欲革化之，乃举贫而有志者，多至公卿、郡守名为知人〔一〕。上新即位，伦以远郡入为三司，举清能也〔二〕。 
〔一〕　类聚卷九十三引袁纪曰：“ 第五伦为司空，有人与伦千里马者，伦虽不取，每三公有所选举，伦心不忘也，然亦终不用。”亦见御览卷二〇八。今本不载，恐脱，今补注于此。 
〔二〕　沈钦韩曰：“华阳国志：汉中赵瑶，自扶风太守徙蜀郡，司空张温谓之曰：‘昔第五伯鱼自蜀郡为司空，今扫吾第以待足下矣。’盖汉世以为美谈。” 
　　初，耿恭被围，明帝怒甚，将遣兵救之，师未出而帝崩。匈奴闻中国有丧，遂复围之。粮尽，乃煮弩筋食之，恭与士卒同，厉以恩义，皆无二心。匈奴遣使谓恭曰：“空于城中饿死，为何不早降？降者封为白屋侯〔一〕，妻以子女。”恭手剑杀其使，相拒数月，吏士消尽。 
〔一〕　范书耿恭传作“白屋王”。惠栋曰：“张华博物志：北方五狄：一曰匈奴，二曰秽貊，三曰密吉，四曰单于，五曰白屋。潘勖魏公九锡文曰‘单于白屋，请吏率职’。李善云：‘白屋，今靺鞨也。’” 
　　戊己校尉关宠上书求救，事下公卿，司空第五伦以为不可救，司徒鲍昱以为：“使人于死亡之地，有急，如弃之，外示弱戎夷，内伤死难之臣。此际若不 救之，后或边上有警，陛下如何使人也？又，戊己校尉才十数人〔一〕，匈奴围之，数十日不下，是其弱效。兵家先名后实，可令敦煌、酒泉太守各将精骑，多其幡 帜，倍道兼行，以赴其急，匈奴疲困之兵必走。”〔遣〕征西将军耿秉屯酒泉〔二〕，发敦煌、酒泉兵击车师。 
〔一〕　范书耿恭传作“二部兵人裁各数十”，疑袁纪有误。 
〔二〕　据范书补。 
　　甲辰晦〔一〕，日有食之，天子避正殿，不听事。诏曰：“朕以眇年，奉承宗祖，不能聿修洪业，以致灾眚，思惟厥咎，在予一人。又群司百僚，其勉修所职，各言其上封事，靡有所讳。” 
〔一〕　亦十一月事。 
　　是岁兖、豫、徐州民被水旱灾害，令勿收田租，以见谷廪赐贫民焉。

后汉孝章皇帝纪上卷第十一
　　建初元年（丙子、七六）
　　春正月，敦煌太守王遵、酒泉太守殷彭将兵五千人破车师〔一〕。耿恭遣吏范羌迎军资于敦煌，羌还与大军俱西。 及车师破，诸将欲还，羌请迎恭，诸将不肯，羌固请之，乃分兵二千人至疏勒城。城中夜闻兵声，以为虏至，皆恐。羌呼曰：“我范羌也，汉兵来相迎。” 恭等皆称万岁，乃开城门，恭见悲喜，垂涕相持。明日，随军俱还敦煌，吏士余十三人。关宠病死，以丧归，西域遂绝。 
〔一〕　范书章帝纪“殷彭” 作“段彭”。而耿恭传曰：“征西将军耿秉屯酒泉，行太守事，遣秦彭与谒者王蒙、皇甫援发张掖、酒泉、敦煌三郡及鄯善兵，合七千余人。建初元年正月，会柳 中，击车师。”惠栋曰：“彭时为骑都尉，副耿秉，或作段彭，非也。段彭时为酒泉太守。”王补曰：“帝纪：遣酒泉太守段彭救戊己校尉耿恭。通鉴从之。惠说 非。”按范书耿秉传、窦固传、郭躬传、南匈奴传、确有秦彭其人。永平十五年以开阳城门候职随窦固出征匈奴，后以功拜骑都尉，与段彭非一人，惠说不误。段彭 乃酒泉太守，耿秉遣秦彭所发者。帝纪以秦彭乃承耿秉之命者，故略之。袁纪“段”作“殷”，恐非。 
　　恭至，司徒鲍昱以恭“节过苏武，宜蒙爵土之赏 ”，不从。上拜恭为骑都尉。先恭未还，恭母亡，自恨不得亲饭唅〔一〕，追行丧服，诏使五官中郎将马严以牛酒释恭服。 
〔一〕　周礼春官典瑞曰：“大丧，共饭玉、含玉、赠玉。”礼记檀弓下曰：“饭用米贝，弗忍虚也。”春秋说题辞曰：“口实曰唅，象生时食也。天子以珠，诸侯以玉，大夫以璧，士以贝。”说文曰：“琀，送死口中玉也。”释名曰：“ 唅，以珠贝，含其口中也。” 
　　初，班超与疏勒城王忠首尾，吏士单少，徒以恩义相抚，数岁，几为龟兹所得。及西域没，超孤绝，有诏召超。超发疏勒，都尉黎弇以刀自刺曰：“汉使 弃我去，势不能白首，当复为龟兹所屠，诚不忍见汉使去，故先自杀。”超到于阗，王侯以下涕泣抱持超马：“依汉如父母，诚不可去。”超度于阗终不听其东，又 毕成本志，乃复从于阗还疏勒。超去后而两城降龟兹，超收捕反者斩之，疏勒复安。 
　　是时天小旱，谷贵民饥。丙寅，诏曰：“比年饥旱，民频流亡，朕甚惧之。公卿二千石各推精诚，专以民事为急，罪非殊死，且勿案验，立秋如故事。有 司明慎选举，进柔良，退贪残，顺时令，理冤狱。‘五教在宽’，帝典所美〔一〕；‘恺悌君子’，大雅所叹〔二〕。露布天下，使明朕意。”于是旱甚，上问司徒 鲍昱曰：“将何以复灾？”昱曰：“臣闻圣人治国，三年有成〔三〕。陛下即位未久，就政有得失，未足致异。虽修礼乐，崇德教，亦足以移风。臣前为汝南太守， 典治楚事，但汝南一郡，系者千余人，恐未能尽当其罪。先帝定〔四〕，大狱一起，冤者过半。又诸徙家，骨肉离散，孤魂不祀，骸骨流离，死生被毒，一人呼嗟，王道为亏。宜一切还诸徙家，使生者悦怿，死者得归，兴灭继绝，和气可致。”上从之，即诏坐楚、淮阳事徙者，令归本郡。 
〔一〕　出书舜典。疏曰：“文十八年左传云：布五教于四方，父义、母慈、兄友、弟恭、子孝，是布五常之教也。论语云：宽则得众，故务在宽，所以得民心也。” 
〔二〕　出诗大雅旱麓、泂酌、卷阿诸章。恺，乐也；悌，易也。恺悌君子，言如大王王季，有乐易之德而施于民者也。 
〔三〕　论语子路曰：“子曰：‘苟有用我者，期月而已可也，三年有成。’” 
〔四〕　疑“定”上脱“所”字，范书作“先帝诏言”。 
　　　　袁宏曰：“夫物有方，事有类。阳者从阳，阴者从阴。本乎天者亲上，本乎地者亲下，则天地人物各以理应矣。故干其一物，是亏其气，所犯弥众， 所以寒暑不调，四时失序，盖由斯也。古之哲王，知治化本于天理，陶和在于物类。故导之德礼，威以刑戮，使赏必当功，罚必有罪，然后天地群生，穆然文泰。故 斩一木，伤一生，有不得其理，以为治道未尽也，而况百姓之命乎？夫致之也有物，则病之也必深；化之也有由，则穣之也有术。是以炎夏余虐，以成水旱之灾也。 尧汤蹔抚，足免黎民之患。由斯观之，自三代以下，刑罚失中，枉死无辜几将半，而欲阴阳和调，水旱以时，其可得乎？若能宽以临民，简以役物，罚惧其滥，虽不 能万物调畅，同符在昔，免夫甚泰之灾固远矣。 
　　三月丙午，隐强侯阴博坐骄溢，胶东侯贾敏坐不孝，皆免为庶人。 
　　甲寅，山阳、东平地震。诏三公、二千石举贤良、方正、能直言极谏之士各一人。 
　　夏四月丙戌，诏曰：“盖褒德赏功，兴亡继绝，所以昭孝事亲，以旌善人。故仁不遗德，义不忘劳，先王之令典也。故特进胶东侯〔贾〕复佐命河北〔一〕，列在元功；卫尉阴兴忠贞爱国，先帝休之。今兴子博、复孙敏顽凶失道，自陷刑以丧爵土，朕甚怜之。其封复子邯为胶东侯，兴子员为隐强侯。” 
〔一〕　黄本无“复”字。按全后汉文卷四作“贾复”，依下文“阴兴”例，严校是，故从之。 
　　秋七月辛亥，诏以上林〔池〕（两）御田赐鳏寡贫穷不能自存者〔一〕。 
〔一〕　据范书改。又汉书宣帝纪注引苏林曰：“析木以绳绵连禁□，使人不得往来，律名为□。”应劭曰：“池者，陂池也；□者，禁苑也。” 御，借作□。 
　　冬十一月，阜陵王延与子男鲂等谋反。延奢泰骄佚，待下严刻。永平中有上书告延谋反者，辞所连及坐死徙者甚众。有司奏诛延，明帝以至亲不忍，徙阜 陵王〔一〕。延因以见侵怨望，至是复有告延与子男鲂等谋反者，有司〔奏请〕槛车征延诣廷尉〔二〕，帝不听。诏：“贬延为阜陵侯，赦鲂等罪一切勿治。延在 国，谒者一人当监护，不得与吏民通。” 
〔一〕　延原为淮阳王。 
〔二〕　据范书阜陵质王延传补。 
　　司空长史江革为五官郎将〔一〕，每朝会，天子常目礼之。时有疾不会，辄令大官送餐醪，恩宠莫与为比。于是京师贵戚卫尉马廖、侍中窦宪等慕其行，各奉书致礼，革畏慎，一无所受，上益善之。 
〔一〕　郎将上省一“中”字。 
　　革字次伯，齐国临淄人也。居家专心于孝养，不为修饰之行，务适亲意而已。尝自为母炊爨，不任妻子。每至岁时，当案比〔一〕，革以母老，不欲劳动，自在辕中挽车，不用牛马。由是邻里称之曰“ 
江 巨孝”。太守尝以礼召之，〔以〕母老不应〔二〕。及母卒，哭泣不绝声，常寝冢庐，服竟，不忍除。太守遣掾释服，固请以为吏。举孝廉，为郎，补楚太仆。月 余，自劾去，楚王英驰遣官属追之，遂不肯还，复使中傅赠送，辞不受。既为中郎将，复上书乞骸骨，转谏议大夫。告归，遣子奂诣阙谢病笃。天子思革笃行，诏齐 相曰：“谏议大夫江革前以病归，今起居如何？夫孝，百行之（本）冠〔三〕，众善之始也。国家每惟忠孝之士，未尝不及革也。县以见谷千斛赐‘巨孝’，尝以八 月长吏存问，致羊一头，酒二斛，〔以厥〕终身〔四〕，以显异行。如有不幸，祠以中牢〔五〕。”由是“ 巨孝”之名，行于天下。 
〔一〕　周礼地官小司徒曰：“三年则大比，大比则受邦国之比要。”注曰：“大比，谓使天下更简阅民数及是其财物也。受邦国之比要，则亦受乡遂矣。郑 司农云：‘五家为比，故以比为名。今时八月案比是也。要，谓其簿。’”据此可知，汉时每岁八月检查户口地宅，因需貌阅，故江革自挽车，载其母以往。 
〔二〕　据范书江革传补。 
〔三〕　“本”字据范书删。全后汉文以“冠”字为衍文，删去之。然“冠”与下文“始” 相应，当以范书为是。 
〔四〕　据全后汉文严校而补。 
〔五〕　惠栋曰：“案章帝此诏，用昭帝赐韩福故事也。”按汉书王贡两龚鲍传曰：“自昭帝时，涿郡韩福以德行征至京师，赐策书束帛遣归。诏曰：‘朕闵 劳以官职之事，其务修孝弟以教乡里，行道舍传舍，县次具酒肉，食从者及马。长吏以时存问，常以岁八月赐羊一头，酒二斛。不幸死者，赐复衾一，祠以中牢。 ’”又传言王莽依韩福故事，复诏遣楚龚胜、琅邪邴汉归故里。汉标榜以孝道治天下，故优待孝悌清行之士，屡有发生。袁宏类书江革、毛义、薛苞诸孝子，实本华 峤书之孝义传，而范晔亦因而不革，两汉风俗于此可见一斑。 
　　庐江毛义以孝行称，南阳人张奉慕其名，故往候之。坐定，而府檄适至，以义为守令，义喜甚，动于颜色。奉者，志尚士也，心贱之，自恨来，固辞去。 义母死，弃官行服，进退必以礼，贤良公车征，皆不至。张奉叹曰：“贤者之心，故不可测。往日之喜，乃为亲也，所谓‘家贫亲老，不择官而仕’也〔一〕。”天 子闻而嘉之，赐谷千斛，八月长吏问起居，加赐羊、酒。 
〔一〕　语出韩诗外传第一章曾子语。 
　　汝南薛苞〔一〕，字孟尝。丧母，以至孝闻。后母憎苞，出令别居。日夜号泣，不肯去，被欧打，不得已庐住门外，旦夕洒埽进养。父怒之，又庐于里 头，晨昏不废。积岁，父母惭而还之。后行六年服，丧过其哀，而弟子求出居，苞不能止。乃中分财，奴婢引其老者，曰：“与我共事久，若不能使也。”田庐取其 荒者，曰：“吾少时所治，意所恋也。”器取朽者，曰：“我服之久，身所安也。”征拜侍中。苞性恬虚，以死自乞，有诏听焉，礼如毛义。 
〔一〕　范书作“薛包”。东观记与袁纪同。惠栋曰：“先贤传云西平人。”按西平属汝南郡。 
　　　　华峤曰：孔子称：“孝莫大于严父，严父莫大于配天，则周公其人也。”〔一〕子路曰：“伤哉贫也！生无以养，死无以葬。”子曰：“啜菽饮水， 孝也。”〔二〕钟鼓非乐云之本，而器不可去；〔三〕三牲非孝养之主〔四〕，而养不可废。夫务器而忘本〔五〕，乐之过也〔六〕；崇养以伤行，养之累也 〔七〕。故〔言〕（定）以道养，周公之礼〔八〕，致四海之祭；〔言〕（定）以义养，则仲由之粥，无骄慢之性〔九〕。夫患啜菽粥之粗〔十〕，干禄以求养，是 以〔耻〕禄亲也〔十一〕。孜孜于致孝，孝成而禄厚者〔十二〕，此能以义养也。孔子称：“孝哉闵子骞，人不间于其父母兄弟之言。”〔十三〕言其孝皆合于道， 莫可复间也。先代石氏父子称孝，子庆相齐，人慕其孝而治〔十四〕。此殆所谓‘孝乎？惟孝，友于兄弟，施于有政，是亦为政’也〔十五〕。若二子者，推至诚以 为行，行信于心而感于人，以成名受禄，可谓能孝养也。 
〔一〕　出孝经圣治章。 
〔二〕　礼记檀弓下曰：“子路曰： ‘伤哉贫也！生无以为养，死无以为礼也。’孔子曰： ‘啜菽饮水，尽其欢，斯之谓孝。敛手足形，还葬而无樽，称其财，斯之谓礼。’” 
〔三〕　“乐云”，典出论语阳货，其文曰：“乐云乐云，钟鼓云乎哉？”马融曰：“乐之所贵者，移风易俗，非谓钟鼓而已。” 
〔四〕　范书孝义传所录华峤序，“ 孝养”作“致孝”。按孝经纪孝行章曰：“事亲者，居上不骄，为下不乱，在丑不争。居上而骄则亡，为下而乱则刑，在丑而争则兵。三者不除，虽日用三牲之养，犹为不孝也。”故华峤言“三牲非孝养之主”。 
〔五〕　“务”，范引华峤序作“存 ”。 
〔六〕　“过”，范引华峤序作“遁 ”。 
〔七〕　范引华峤序，“养”作“孝 ”。 
〔八〕　范引华峤序，此句作“脩己以致禄，养之大也。故言能道养”云云。袁纪恐有脱文。且“定”系“言”之误。陈璞曰：“‘言’，草书似 ‘定’也。”故据以改，下句同。又“礼”，范引华峤序作“祀”。 
〔九〕　范引华峤序作“则仲由之菽，甘于东邻之牲”。 
〔十〕　范引华峤序作“患小菽之薄 ”。 
〔十一〕据范引华峤序补。 
〔十二〕范引华峤序作“存诚以尽行，孝积而禄厚者”。 
〔十三〕语出论语先进。陈群曰：“ 言闵子骞上事父母，下顺兄弟，动静尽善，故人不得有非间之言。”疏曰：“间，谓非毁间厕。” 
〔十四〕汉书石奋传曰：石奋“无文学，恭谨，举无与比”。“奋长子建，次甲，次乙，次庆，皆以驯行孝谨，官至二千石”，于是“号奋为万石君”。又曰：“庆于兄弟最为简易。出为齐相，齐国慕其家行，不治而齐国大治，为立石相祠。”又汪文台辑华峤书，末句作“ 
人慕其言而治”，黄本亦作“言” ，然按汉书作“慕其家行”，仍当以蒋本为是。 
〔十五〕语出论语为政孔子之言。按尚书君陈曰：“惟孝，友于兄弟，克施有政。”孔子之言，盖本于此。 
二年（丁丑、七七）
　　夏四月，徙羌降者于河东。 
　　封汝南王舅阴堂为西陵侯。楚王英子五人为列侯，勿置相臣吏人。 
　　戊子，有司依旧典奏封诸舅〔一〕，太后诏曰： “有旧典，舅氏一人封也。吾非谦而不为，诚昧所可耳。今水旱连年，民流满道，至有饿馁者，而欲施封爵，上行之为失政，臣受之为丧躯，不可明矣。先帝尝言： ‘诸王财令半楚、淮阳〔二〕，吾子不当与光武帝子等。’〔三〕今何以马氏比阴氏乎？且阴卫尉天下称之，省中御者出，不及履而至门，此蘧伯玉之敬也〔四〕。 又有好贤下士吐握之名〔五〕。〔新〕（亲）阳侯虽刚强〔六〕，微失理，然有方略，据地谈论，一朝无双。原鹿贞侯勇猛诚信〔七〕，此三人者天下选臣，岂可及 哉，马氏不及阴氏远矣！吾不才，夙夜累息，常恐亏先后之法，有毛发之罪，吾不释也，言之不舍昼夜，而亲属犯之不止，治丧起坟，又不时觉，是吾言之不立，耳 目之塞也。 
〔一〕　初学记卷二四引袁纪，“奏封”作“请封”。太平御览卷一八二引袁纪，同今本。 
〔二〕　范书皇后纪“财”作“裁” ，二字古通用。 
〔三〕　明帝永平十五年夏四月封诸皇子诏文。 
〔四〕　史记仲尼弟子传索隐引大戴礼曰：“外宽而内直，自娱于隐括之中，直己而不直人，汲汲于仁，以善存亡，蘧伯玉之行也。”蘧伯玉，卫大夫也。 
〔五〕　详见卷四“公孙不吐哺走迎国士”注。 
〔六〕　据袁纪卷七及范书改。新阳侯，阴就也。 
〔七〕　原鹿贞侯，即阴识。 
　　吾万乘主〔一〕，身服大练，食不求甘，左右旁人无香熏之饰，衣但布帛。如是者，欲以身率服众也。以为外亲见之，当伤心自刻，但发笑言‘太后素好俭’ 。前过濯龙门上，见外家车如流水马如龙。吾亦不谴怒之，但绝其岁用，冀以默媿其心〔二〕，而犹驽怠无忧国忘家者 
〔三〕　。知臣莫若君，况亲属乎？” 
〔一〕　范书皇后纪作“吾为天下母 ”。 
〔二〕　初学记卷二四引袁纪作“冀知默止”。 
〔三〕　范书皇后纪“驽怠”作“懈怠”。驽怠不辞，或系“驽骀”之误。 
　　上固请封之，太后诏曰：“吾反覆念之，欲令两善，岂徒欲获谦虚之名，而令帝受不外施之嫌哉！窦太后欲封皇父〔一〕，曲周侯言‘高祖要无军功非刘 氏不封’〔二〕。今马氏无功于汉，不得与阴、郭中兴之后等也。今辇毂下民食不造，岁汤火之忧也，奈何以此时封爵舅氏，令吾无面目于园陵，而令帝不知稼穑之 艰难，不可明矣。吾惧富贵重叠，若再实木，根必伤也〔三〕。且人所以欲封侯者，欲以禄养亲，奉祭祀，身温饱也。祭祀则受大官之赐，其身则御府之余，〔四〕 尚未足邪，而必当一县封乎？吾计之孰矣，勿有疑。 
〔一〕　范书皇后纪“皇父”作“王皇后之兄”。按汉书周亚夫传正作“窦皇后曰：‘皇后兄王信可侯也。’”袁纪误。 
〔二〕　范书皇后纪“曲周侯”作“ 丞相条侯”。按曲周侯乃郦商也，吕氏败后即薨，不得预此议。其子郦寄嗣，史记、汉书亦不载此事。而史记绛侯周勃世家曰：“丞相议之，亚夫曰：‘高皇帝约“ 非刘氏不得王，非有功不得侯。不如约，天下共击之” 。今信虽皇后兄，无功，侯之，非约也。’景帝默然而止。”则袁纪误也。 
〔三〕　李贤曰：“文子曰：‘再实之木，根必伤；掘藏之家，后必殃也。’” 
〔四〕　胡三省曰：“自西都以来，皇后家祀其父母，太官供具。御府令，掌中衣服及补澣之属；饮食则太官主之。此言衣食皆资于御府，概言之也。” 
　　至孝之行，安亲为上〔一〕。今遭变异，谷价数倍，忧惶昼夜，坐起不安，而欲违慈母之拳拳！吾素刚急，有胸中气，不可不慎。子之未冠，由于父母； 已冠成人，则子之志。念帝，人君也，吾以未逾三年之故，自吾家族，故得专之。穣岁之后，行子之志，吾但当含饴弄孙〔二〕，不能复知政。”于是止，不封。 
〔一〕　胡三省曰：“扬子曰：孝莫大于宁亲，宁亲莫大于四表之欢心。” 
〔二〕　释名曰：“饧，洋也，煮米消烂，洋洋然也。饴，小弱于饧，形怡怡也。”方言曰：“饧谓之□。凡饴谓之饧，自关而东，陈、楚、宋、卫之通语也。”因以芽米煎熬，味甜而易消化，多为老幼之食也。 
　　初，明帝寝疾，马防为黄门郎，参侍医药，及太后为明帝起居注，削去防名。上即位，太后诏三辅：诸马婚亲有嘱讬郡县干乱吏治者，以法闻。防等治母 丧，起坟逾制度〔一〕，太后以为言，即时削减。自后诸王公主家莫敢犯者，率相效以素，被服如一，上下相承，不严而化。太后置织室于濯龙中，内以自娱，外以 先女功。衣大练〔二〕，御者秃□不缘〔三〕。诸主家朝请，望见后袍极粗疏，反以为侍婢之数，就视乃非，人知者莫不叹息。 
〔一〕　胡三省曰：“汉列侯坟高四丈，关内侯以下至庶人有差。” 
〔二〕　李贤曰：“大练，大帛也。杜预注左传曰：‘大帛，厚缯也。’太后兄廖上书曰‘ 今陛下躬服厚缯’是也。” 
〔三〕　□，即裙。释名曰：“裙，下群也，连接裙幅也。”又曰：“缘裙，裙施缘也。” 又方言曰：“绕衿谓之□。悬裺谓之缘。”沈从文中国古代服饰研究一书，以长沙陈家大山楚墓出土的梳髻贵族妇女帛画为例，根据其衣袖口及下摆，均加深色宽缘，即宽边，证明“ 
衣作□，饰为缘”是春秋战国以至汉代贵族男女衣着的通常式样。据上可知马后好俭，欲以身率下，故反常服，裙不加缘也。 
　　是时廖为卫尉，防为城门校尉，光为越骑校尉。廖等皆好施爱士，藉以名势，宾客争归之，言事者多以为讥，虽天子亦不善也。 
　　秋，卢水羌反，以城门校尉马防行车骑将军，与长水校尉耿恭率师征之。司空第五伦谏曰：“臣愚以为贵戚可封侯当之，不当豫于国事。何者？有过绳以法则负下〔一〕。窃闻马防当西征，臣诚以防亲舅，皇太后慈仁，脱有纤芥之难为意，此陛下之忧。”不从。防遂出征，大破羌。 
〔一〕　范书第五伦传作“绳以法则伤恩，私以亲则违宪”。袁纪恐有脱误。 
　　恭到陇西，上言：“宜令车骑将军防屯汉阳，以为威重。昔安封侯窦融怀集羌胡，开其欢心，子孙于今，乐闻窦氏。大鸿胪固前击白山，卢水闻固至，三 日而兵合，卒克白山，（卢水）固之力也〔一〕。宜复遣固奉大使。”又荐临邑侯刘复〔二〕“素好边事，明略卓异，反以微过归国，宜令以功自效。令复将乌桓 兵，所向必克”。由是忤于防。防令谒者李谭奏恭不忧军，被诏怨望。征下狱，免官〔归〕本郡〔三〕。 
〔一〕　据范书及袁纪上文文意删。卢水者，卢水羌胡也，永平十五年冬随窦固出酒泉塞击匈奴者。 
〔二〕　刘复，北海靖王刘兴子。范书宗室四王三侯传曰：“临邑侯复，好学能文章。永平中，每有讲学事，辄令复典掌焉。与班固、贾逵共述汉史，传毅等皆宗事之。”耿恭之奏，惟见此纪，则复又兼有武略矣。又袁纪之“要”，即约也。 
〔三〕　据范书耿恭传补。 
　　上欲为原陵、显节陵置国，于是东平王苍上疏谏曰：“臣窃见光武皇帝躬俭约之质，睹终始之分，初营寿陵，具遵古制。孝明皇帝大孝不违，奉而行之， 不敢有所加焉。至于自奉之礼，尤为俭约，谦谦之美〔一〕，于斯为盛。臣愚以为国邑之兴，由秦以来，非古之制，丘陇且不欲其着明〔二〕，岂况郛郭哉〔三〕！ 上违先帝之心，下造无益之功，虚费国用，动摇百姓，非所以致和气，祈丰年也。又以吉凶之教言之〔四〕，俗不欲无故缮修丘墓，有所兴起。考之古法，则乖礼 典；稽之时宜，则违民欲；求之吉凶，未见其福。陛下追考祖祢，思慕无已，诚恐左右过议，以累圣心。臣苍诚伤二帝之美，不畅于无穷也。”帝雅敬苍，从之而 止。 
〔一〕　易谦卦曰：“象曰：谦谦君子，卑以自牧也。”正义曰：“ 
恒以谦卑自养其德也。” 
〔二〕　礼记檀弓上曰“古也墓而不坟”，又曰“古不修墓”，皆不欲其着明之意也。 
〔三〕　释名曰：“郭，廓也，廓落在城外也。”又杜预曰：“郛，郭也。” 
〔四〕　论衡卜筮篇曰：“夫卜曰‘ 逢’，筮曰‘遇’，实遭遇所得，非善恶所致也。善则逢吉，恶则遇凶，天道自然，非为人也。推此以论，人君之治有吉凶之应，亦犹此也。君德遭贤，时适当平，嘉物奇瑞偶至。不省之君，亦反此焉。” 
三年（戊寅、七八）
　　春正月己酉，大赦天下。 
　　诏东平王曰：“闻于师曰：‘其物存，其人亡，不言哀而哀自至。’惟王孝友之 性，岂不然哉！今以光烈皇后衣一箧遗王，可时礼瞻，以慰凯风寒泉之思〔一〕，又令后生子孙得见先后衣服。迄今鲁国孔氏，犹有仲尼衣车，明德盛者，光灵远 也。京都子孙亦各得一箧光武皇帝衣，以赋诸国〔二〕，故不复送。” 
〔一〕　诗邶风凯风序曰：“凯风盖孝子也。卫之淫风流行，虽有七子之母，犹不能安其室，故美七子能尽其孝道，以慰其母心，而成其志尔。” 其诗曰：“爰有寒泉，在浚之下。有子七人，母氏劳苦。”正义曰：“此孝子自责无益于母，使母不安也。” 
〔二〕　赋，予也。 
　　乙卯，广平王、钜鹿王、乐成王就国。 
　　三月癸巳，立皇后窦氏。赐天下男子爵，人二级；三老、孝弟、力田人三级；鳏寡孤独贫不能自存者粟，人五斛。 
　　窦后，勋女也。勋尚沘阳公主，生四男二女。男宪，次景、笃、瑰；及后，有容貌才能。帝闻之，数以问诸家，及后女弟随沘阳主入见长乐宫，进止得 适，人事脩备，奉事太后，下及侍御、贡御、问遗，皆得其欢心。太后异之，上可意焉，遂召入掖庭。后性敏给，称誉日闻，太后缘上意，乃立为后，专后宫。追爵 谥勋为安成思侯。 
　　宪兄弟亲幸，并侍宫省，赏赐日盛，自马氏侯及王主亲家，莫不畏惮。宪乘势放纵，夺沁水公主田，主畏宪，不敢争，左右莫敢言。上尝幸公主第，问以 田事，宪讬言借之。后上知焉，大怒，诏以田还主，切责宪曰：“此何异指鹿为马〔一〕，久念使人惊怖。昔先帝每以舅氏田宅为言，而宪反夺贵主田，何况小民 哉！难雕之人，不可汲引，吾捐弃汝等如孤雏腐鼠尔！”皇后毁服谢，良久乃解。由是帝不大授以位，唯宪至侍中，虎贲郎将，笃、景、瑰皆黄门郎。 
〔一〕　史记秦始皇本纪曰：“赵高欲为乱，恐群臣不听，乃先设验，持鹿献于二世曰：‘ 马也。’二世笑曰：‘丞相误邪？谓鹿为马。’问左右，左右或默，或言马以阿顺赵高，或言鹿，高因阴中诸言鹿者以法。后群臣皆畏高。” 
　　秋八月辛巳，行车骑将军防还京师。车驾亲幸其第，厚加赏赐。上美防功，令史官为之颂，又使防岁举吏二人〔一〕。 
〔一〕　续汉百官志注引汉官目录曰：“建武十二年八月乙未诏书，三公举茂才各一人，廉吏各二人；光禄岁举茂才四行各一人，察廉吏三人；中二千石岁察 廉吏各一人，廷尉、大司农各二人；将兵将军岁察廉吏各二人；监察御史、司隶、州牧岁举茂才各一人。”马防以城门校尉行车骑将军事，故得依将兵将军岁察廉吏 二人例以行之。 
　　冬十二月丁酉，以〔防〕行车骑将军、城门校尉如故〔一〕，位逾九卿，班同三府，置掾吏十人。上欲令卫尉马廖朝会居防上，将以优廖也。辞曰：“朝廷以爵，王道所由，黜陟之序，子得先父，大臣列国之纲纪。今以一臣乱朝廷，臣不敢当也。” 
〔一〕　据文意补。 
　　是岁班超率疏勒诸国破姑墨城，上书求助〔曰〕〔一〕：“臣窃见先帝欲开西域，置校尉，计思虑十有余年，乃发大策，北击匈奴，西使诸国。于是鄯善 诸国咸愿尽力，破灭龟兹，平通〔汉〕道〔二〕。若为百分西域，未得其一〔三〕。臣诚愿弃身旷野，竟卒圣朝本志。昔魏绛以晋大夫和集诸戎〔四〕，况臣乘圣汉 之威，万死之志，冀必立铅刀一割之用〔五〕。前世议者皆曰取三十六国，号为斩匈奴右臂，遂定西域〔六〕。于今诸国，西至日所入〔七〕，莫不向化，各奉国 珍，前后不绝，唯独焉耆、龟兹未服从。臣初与官属三十六人在疏勒，更遭厄难，今已五岁矣，大小皆言依汉与天等。以是效臣之能，通葱领〔八〕，葱领通则龟兹 可伐。今宜拜龟兹侍子白霸为其国王，以步骑数百送之，与诸国连兵，岁月之间，龟兹可擒。今来，四月到疏勒，臣请于阗、莎车、疏勒兵击蛮夷，计之上也。臣区 区窃幸西域平定，陛下举万年之觞，布大喜于天下。”天子览超奏，知西域可成〔九〕，议欲给超兵卒。平陵人徐干等素善超，上疏愿奋身佐超。上以干为假司马， 将弛刑及义从千人诣超。 
〔一〕　据陈澧校改补。 
〔二〕　据范书补。 
〔三〕　乃未得者百分之一之意。 
〔四〕　襄公四年左传曰：“无终子嘉父使孟乐如晋，因魏庄子纳虎豹之皮，以请和诸戎。 ”晋侯欲伐之，魏绛谏晋侯，遂使魏绛盟诸戎，修民事，田以畤。 
〔五〕　李贤曰：“贾谊曰：‘莫邪为钝兮，铅刀为铦。’楚辞曰：‘捐弃太阿，宝铅刀兮。’”又汉书贾谊传晋灼注曰：“世俗为利为铦彻。” 惠栋曰：“韩诗外传云：‘陈饶谓宋燕曰：“铅刀畜之，而干将用之，不亦难乎？”’”据此则铅刀与干将、莫邪、大阿等宝剑相对，一钝一利，所见明矣。淮南子 曰：“铅不可为刀。”亦言其钝不足用也。班超之言，乃自谦之辞。 
〔六〕　李贤曰：“哀帝时刘歆上议曰，西伐大宛，结乌孙，裂匈奴之右臂。南面以西为右也。” 
〔七〕　汉书西域传曰：“自条支国乘水西行，可百余日，近日所入也。” 
〔八〕　领即岭，古字通，下同。 
〔九〕　陈澧以为“西域”下当补“ 功”字。 
四年（己卯、七九）
　　春二月庚辰〔一〕，太尉牟融薨。上痛惜，亲自临丧，赗赐出于丰厚。时融长子归田里，上以其余子多小，恐其丧有阙也，乃使太尉掾史教其威仪〔二〕。 
〔一〕　二月丙戌朔，无庚辰。范书作“庚寅”，是。 
〔二〕　“史”原作“吏”。按续汉百官志，太尉官属曰“掾史”，范书亦同，故迳改之。 
　　初，光武勤治，孝明好吏事，风声相劝，俗颇苛刻。司空第五伦以为政化之本，宜以宽和为先。及上即位，崇宽而多恕，于是伦上疏褒称，因以讽曰： “陛下即位，以宽临下，举贤良，选宽博，圣明殊绝，非群下所能及。诏书每下，务宽和而政急不解，欲节俭而奢泰不止，咎在俗弊，臣下不称故也。臣闻‘为政三 年有成，必世而后仁’〔一〕。光武皇帝承王莽之后，加严猛为政，因以成俗，是以郡国并举，皆多办职俗吏，不应宽博之选。臣闻‘其身不正，虽令不从’。 〔二〕是以从上之行，不从其言，故曰‘以身教者从’〔三〕。今但进仁贤节俭者，不过数人，则俗必自化，由形直者则影不得曲矣。臣所以尝恳恳欲行宽和者，书 记秦以酷急亡，王莽亦以苛法自灭，臣以为大戒。夫阴阳和则岁丰，君臣同则化成。刺史、太守以下，初拜京师及道出洛阳者，宜皆召见，可以博观四方，因以察其 人。诸上书言事有不合者，但报归田里，不宜加过怒，以明在宽。 ” 
〔一〕　论语子路曰：“子曰：苟有用我者，期月而已可也，三年有成。”又曰：“如有王者，必世而后仁。”孔安国曰：“三十年曰世，如有受命王者，必三十年仁政乃成。” 
〔二〕　语见论语子路。 
〔三〕　黄本“以身教者从”作“以身教者讼”，误。范书与蒋本同，而下有“以言教者讼 ”句，疑袁纪恐脱此句，黄本误“从”为“讼”，非无故。 
　　夏四月戊子，立皇子庆为皇太子。赐天下爵，人二级；三老、孝悌、力田人三级；鳏寡孤独贫不能自存者粟，人五斛。 
　　己巳，灵寿王恭为彭城王〔一〕，常山王炳为淮南王〔二〕，汝南王畅为梁王。 
〔一〕　范书章帝纪作“钜鹿王恭为江陵王。”又“己巳”作“己丑”。按是月乙酉朔，无己巳日，袁纪误。 
〔二〕　范书章帝纪“淮南王”作“ 淮阳王”。 
　　辛卯，封皇子伉为千乘〔王〕，〔全〕（令）〔为〕平春王〔一〕。 
〔一〕　据范书改补。 
　　癸卯，封车骑将军防为〔颍〕（顺）阳侯，卫尉廖为〔顺〕（颖）阳侯，执金吾光为亲汲侯〔一〕。廖等既受封，上书让位，天子许焉，皆以特进归第。 
〔一〕　范书马援传，廖“为顺阳侯 ”，防为“颍阳侯”，光为“许侯”，均与袁纪异。按东观记亦言防为“颍阳侯”，袁纪下卷防正作“颍阳侯 ”，故正之。 
　　于是窦氏始贵，司空第五伦上疏曰：“当今〔承〕百王之弊〔一〕，人民文巧，咸趣邪路，莫能守正。虎贲将军窦宪，椒房之亲〔二〕，出入省闼，年盛 志美，卑谦乐善，此其好士之风也。然诸出入贵戚者，率皆疵瑕，禁固州县，无守约安贫之节，希求进苟得之志，更相扇动，浮誉成雷〔三〕，盖骄佚所生也。三辅 议者至云以贵戚澣濯之，犹解酲当以酒也。险陂趋势之徒〔四〕，诚不可亲。臣愚愿陛下、中宫严敕宪闭门自守，无妄交通士大夫。防其未萌，虑于无形，令宪永保 福禄，君臣交欢，无纤介之隙，此臣之愿也。” 
〔一〕　据范书补。 
〔二〕　李贤曰：“后妃以椒涂壁，取其繁衍多子，故曰椒房。” 
〔三〕　范书第五伦传作“聚蚊成雷 ”。语出汉书景十三王传，师古曰：“言众蚊飞声有若雷也。”此作“浮誉”，其义一也，皆指献媚虚妄之言如雷。 
〔四〕　范书“陂”作“诐”，古字通，苍颉篇曰：“诐，佞谄也。” 
　　伦志在奉公，言事无所隐，诸子或时谏止，辄叱遣之。每上事，自为草，不复示掾，吏民或奏记，辄便封上之，曰：“臣任重忧深，不能出奇策异谋，吏民责让臣者多，谨并封上。”其无私若此，然少蕴藉，不修威仪，以此见轻。 
　　甲戌〔一〕，司徒鲍昱为太尉，南阳太守桓虞为司徒。 
〔一〕　此乃五月事，疑袁纪上脱“ 五月”二字。 
　　虞字仲春〔一〕，左冯翊万年人也。初为鲁令，以父母老去官，二亲既终，讫乃仕。稍迁南阳太守，表贤黜恶，校练名实，豪吏无所容其奸，百姓悦之。自建武以来，太守名称无及虞者，及为三公，无他异政。 
〔一〕　范书章帝纪李贤注同。然北堂书钞卷五九引东观记作“字伯春”。 
　　六月癸丑，皇太后马氏崩。 
　　秋七月壬戌，葬明德皇太后。 
　　八月甲午，诏曰：“贾贵人者奉侍先帝，劬劳帷幄。建初之后，以至亲供养长乐宫，昏定晨省，夙夜匪懈。今赐贵人赤绶〔一〕，安车一驷，永巷宫人二百，御府杂帛二万匹，大司农黄金千斤、钱二〔千〕万〔二〕。朕既早离皇太后，幸复承子道，中心依依，昊天罔极。” 
〔一〕　续汉舆服志曰：“诸侯王赤绶。”又曰：“长公主、天子贵人与诸侯王同绶者，加特也。”章帝以贾贵人为其生母，故特加王赤绶也。 
〔二〕　据范书补。按黄金且赠千斤，钱岂能仅赐二万？故补之。 
　　贵人南阳人，明德马后姊子也，以选入宫为贵人，生章帝。马后无子，母而养之。明帝谓马后曰：“人未当自生子也〔一〕，但患养之不勤，爱如己子，则爱敬如亲生矣。”于是马后遇帝厚，帝感养育之恩，遂名马氏为外家，故贾氏不蒙舅氏之宠。 
〔一〕　疑“人未”下脱“必”字。 
　　　　袁宏曰：夫刚健独运，干之德也；柔和顺从，坤之性也。是以制教者本于斯，男有专行之道，女有三从之义〔一〕。君尊用专，故人子不加爵于其父；优柔体顺，故国君可得崇礼于其母，古之道也。能封贾氏之号，不尽名称之极，求之典籍，异乎春秋之义也。 
〔一〕　仪礼丧朋篇，传曰：“妇人有三从之义，无专用之道。故未嫁从父，既嫁从夫，夫死从子。” 
　　是秋，诏诸儒会白虎观〔一〕，议五经同异，曰白虎通。 
〔一〕　诸儒者，杨终、魏应、淳于恭、丁鸿、楼望、桓郁、班固、贾逵等人也。 
五年（庚辰、八〇）
　　春二月庚辰朔，〔日有食之〕〔一〕。诏曰：“朕新离供养，罪恶着众，上天降异，止于朕躬，非群司之咎，其咎朕而已。公卿能极谏朕过失者，各举一人〔二〕，岩穴之德为先，勿取浮华。” 
〔一〕　据范书补。 
〔二〕　范书章帝纪作“公卿巳下，其举直言极谏、能指朕过失者各一人，遣诣公车，将亲览问焉”。袁纪必有脱误，疑“各举”二字当在“公卿 ”之下。 
　　是时用永平故事，吏治尚严，尚书决事，类近于重。尚书陈宠上疏曰：“臣闻先王之政，必以刑罚为首，咨叹相戒者，重刑之至也。往者治狱严明，以刑 奸慝，奸慝既平，宜济之以宽。陛下即位，率由此义，数诏群寮，弘崇晏晏〔一〕，而有司执事，未悉奉承，治狱者急于榜格，执宪者烦于诈欺，或因公行私，以骋 威福，违本离实，捶楚为奸。夫为政犹张琴瑟，大弦急者小弦绝。故子贡非臧孙之行猛，而美郑侨之仁政〔二〕。诗云：‘不刚不柔，布政优优。’〔三〕方今圣德 充塞，照于上下，宜因此时，隆先圣之务，荡涤烦苛，轻薄捶楚，以佑苍生，广至德也。”帝纳宠言，每事务于宽厚，其后遂诏有司，禁绝惨酷之制五十余事。 
〔一〕　诗卫风氓曰“言笑晏晏”。传曰：“晏晏，和柔也。” 
〔二〕　刘向新序曰：“臧孙行猛政，子贡非之曰：‘夫政犹张琴瑟也，大弦急则小弦绝矣。是以位尊者，德不可以薄；宫大者，治不可以小；地广者，制不 可以狭；民众者，政不可以苛。独不闻子产相郑乎？其抡材推贤，抑恶而扬善。故有大略者，不问其所短；有德学者，不非其小疵。其牧民之道，养之以仁，教之以 礼，因其所欲而与之，从其所好而劝之，赏之疑者从重，罚之疑者从轻，家给人足，囹圄空虚。子产卒，国人皆叩心流涕，三月不闻竽琴之音。’”今按：侨字子 产。郑侨者，即郑相子产也。 
〔三〕　见诗商颂长发之章。 
　　宠性周密，时有所表荐，手书削草，人不得知。尝称人臣之义，苦不能慎，自在枢机，谢遣门人，不复教授，绝知交，惟在公家，朝廷器之。皇后弟窦宪，侍中贵幸，宪荐真定张林为尚书，上以问宠，对曰：“林虽有才能，而行贪秽。”宪深以恨宠，而上竟征用林，卒以赃污抵罪。 
　　夏五月戊辰，太傅赵喜薨。 
　　是时承平久，宫室台榭渐为壮丽，扶风梁鸿作五噫歌曰：“陟彼北邙兮，噫！览观帝京兮，噫！宫室崔嵬兮，噫！民之劬劳兮，噫！燎燎未央兮，噫！” 上闻而非之〔一〕，求索不得。鸿乃逃会稽，依大家皋伯通以赁舂为事，其妻息具食于鸿前，不敢失。伯通知其贤，以客礼待之。鸿当门吟咏着书十余篇。鸿病因 笃，与伯通及会稽大夫语曰〔二〕：“昔延陵季札葬子于嬴、博之间，不归其乡里，慎勿令我妻子持尸具柩去。”众曰：“要离古之烈士，今伯鸾之清高，可令相 近，葬要离墓旁〔三〕，子孙归扶风。” 
〔一〕　惠栋曰：“案御览、郭茂倩乐府引三辅决录，皆云‘肃宗闻而悲之’，今作‘非’ ，乃传写之误。” 
〔二〕　御览卷五五三引东观记作“ 会稽士大夫”。疑袁纪脱“士”字。 
〔三〕　李贤曰：“要离刺吴王僚子庆忌者，冢在今苏州吴县西，伯鸾墓在其北。”沈钦韩曰：“陆龟蒙笠泽丛书：伯鸾墓在吴西门金昌亭下几一里。” 
　　鸿字伯鸾，高抗不群。初，扶风世家多慕其名，欲以女妻之，被服华丽，鸿甚恶之。后乡里孟氏有女，容貌丑而有节操，多求者，女不肯往，至年三十无 嫁处。父母问其所欲，曰：“得贤如梁伯鸾者可矣。”父母曰：“伯鸾清高，汝安能称之哉？”后鸿闻而求之，遂许焉。为服毕，女求作布麻履及织作之具，乃衣新 妇衣。入门积七日，鸿不答，妇跪床下曰：“窃闻夫子高义，曾逐数妇，而妾亦偃蹇数夫，故来归夫子，而不见采择。”鸿曰：“吾欲得裘褐之人，可与俱隐深山 尔。今若乃衣绮缟，〔傅〕白黑〔一〕，岂梁鸿所愿者哉！” 于是妇对曰：“妾恐夫子不愿尔，妾有隐居之具。”乃起，椎髻衣布，操作具而前，鸿大悦曰：“此真梁鸿之妻也，能成我矣！”字之德耀，名孟光〔二〕。无几何 〔三〕，妻曰：“常闻夫子欲隐居避世，不欲荣爵，以致忧患，今何其嘿嘿也？得无欲低头就之邪？”鸿曰：“诺。”乃相随之霸陵山，耕耘织作，以供衣食，弹琴诵书〔四〕，以娱其志。 
〔一〕　据果亲王校补。 
〔二〕　蒋本“名孟光”三字阙，黄本仅有“孟光”二字。惠栋曰：“田艺衡曰：‘案多一孟字。’栋案：续列女传曰：‘字之曰德曜，名孟光。自名曰运期，字侯光。’似‘孟’非衍字。”故据以补。 
〔三〕　无几何，蒋本亦阙，据黄本补。又龙溪精舍本“何”作“也”。 
〔四〕　蒋本“诵”下阙“书”字。范书逸民传作“咏诗书”。而东观记作“诵书”，黄本亦然，故据以补。 
六年（辛巳、八一）
　　春三月辛卯〔一〕，琅邪王京薨，谥曰孝王。京，光烈皇后少子，而明帝母弟也，恩爱特隆，宠异诸国。京亦孝友谦让，雅好经书。光烈皇后崩，帝手书以后之珍宝赐京。京好治宫室，穷极技巧，殿宇墙壁，皆饰以金银。 
〔一〕　三月甲辰朔，无辛卯。范书作“二月”，是。 
　　六月丙辰，太尉鲍昱薨。 
　　昱字文渊，永之子也。初为司隶校尉，时匈奴新降，召昱诣尚书，使封降胡檄。世祖遣小黄门宗厉问昱有所怪不，昱对曰：“故事：通官文书不着姓，又 当司徒露布，怪司隶下书也。”世祖曰：“欲令天下知忠臣子复为司隶也。”及居三司，善其事，虽刚直不及永，犹其风也。昱子德，少为黄门侍郎，修至节，有名 称，官至大司农。 
　　辛未晦，日有食之。 
　　秋七月癸巳，大司农邓彪为太尉。 
　　东平王上疏请诏诸王朝。各赐装钱千万，东平王加五百万。 
七年（壬午、八二）
　　春正月，沛王、东平王、中山王、东海王、琅邪王、广陵王、榆乡侯、东乡侯朝〔一〕。使中谒者以乘舆、服、太官珍膳迎苍于郊。 
〔一〕 　范书章帝纪无“广陵王”，而有“济南王”。按范书广陵思王荆传，荆于明帝永平十年自杀。永平十四年，封荆子元寿为广陵侯，服王玺绶，又封元寿弟三人为乡 侯。至建初七年，“肃宗诏元寿兄弟与诸王俱朝京师。”据此则广陵侯虽名曰侯，实与王等，故袁纪以“王”称之。而“榆乡侯”、“东乡侯”必元寿之弟也。 
　　是时国邸皆豫受赐，金帛床帷充实其中，驾亲自循行。上欲苍先至，侍以殊礼，诏荥阳令，东平王至者径追会。苍与诸王俱至荥阳，使大鸿胪持节郊迎， 诏沛王、东平王、中山王赞拜不名〔一〕；天子亲答拜，所以宠光荣显，加于古典。每入宫殿，辄以〔辇〕迎至省闼，及下〔宴〕（庑）会，上尝坐〔席〕（段）， 皇后亲拜于内〔二〕。苍等皆鞠躬辞谢，不自安。 
〔一〕　胡三省曰：“贤曰：‘谓赞者不唱其名。’余谓四王，帝诸父也，故异其礼。”今按白虎通曰：礼王者臣有不名者，即先王老臣，诸父、诸兄。而“诸父、诸兄者亲，与己父兄有敌体之义也” 。则汉礼本如此也。然“天子亲答拜”，则“加于常典 ”也。 
〔二〕　均据范书东平王苍传补改。 
　　岁余〔一〕，大鸿胪奏遣诸王归国，上〔持〕（将）留苍〔二〕，封女三人皆为公主〔三〕，赐以秘列图〔四〕。有司复奏遣，上乃手书与苍曰：“骨肉 天性，昔念王久劳历时，欲署大鸿胪奏，不忍下笔，顾授小黄门，中心恋恋，恻然不能言。”苍发，上临送之，流涕而别。复赐乘舆服御物、珍宝、舆马，钱布以亿 万计，诏遣中使追问起居，相望于道。 
〔一〕　范书作“三月”。 
〔二〕　据陈澧校改。 
〔三〕　乃封县公主也。详见卷九“ 处臣三女小国侯”注。 
〔四〕　蒋本“图”字阙。南监本作 “国”，学海堂本依范书作“列仙图，龙溪精舍本亦然，唯黄本作“图”。按东观记正作“列图”，他本皆误，故据黄本补。 
　　　　袁宏曰：章帝尊礼父兄，敦厚亲戚，发自中心，非由外入者也，虽三代之道，亦何以过乎？尝试言之曰：夫不足则相资，相资则见足，见足则无求， 无求则相疏，常人之性也。何以知其然乎？夫终朝之饭，糟糠不饱，壶餐之馈，必习其邻人者，甘所不足也。贵为王侯，富有国家，声色之娱，而忘其亲戚者，安其 余也。故处不足，则壶餐豆羹不忘其邻人，安其有余，徒钧天广乐必遗其亲戚，其势然也。故亲戚之弊，常在于富贵，不在于贫贱，其可知矣。 
　　　　夫同阴以憩，眷然相应者，一遇之欢也；同生异处，敖然相忘者，不接之患也。故形神不接，虽兄弟亲戚，可同之于胡越；交以言色，虽殊涂之人， 犹有眷恨之心。由斯观之，王侯贵人乘有余之势，处不接之地，唯意而欲恩情含畅〔一〕，六亲和睦，盖以鲜矣。古之圣人，惧其如此，故明俭素之道，显谦恭之 义，使富者不极其欲，贵者不博其高，里老且犹矜爱，而况兄弟乎？朝会以叙其仪，燕享以笃其亲，聘问以通其意，玉帛以将其心，故欲不满而和爱生，情意交而恩 义着也。呜呼！有国有家者，可不亲乎？ 
〔一〕　“唯意”二字，陈璞疑衍。或有脱误，亦未可知。 
　　夏六月甲寅，废皇太子庆为清河王，皇子肇为皇太子〔一〕。 
〔一〕　说文‘肇’作‘□’。说文通训定声曰：“许氏不箸说解，当为肇之本字。” 
　　初，宋贵人有宠，生太子庆。会窦后宠盛，心恶贵人，外令兄弟求宋氏微过，内令御者伺察贵人。贵人尝病，思生菟，令家求之。窦后诬言欲咒诅，上信 之，出贵人姊妹于丙舍〔一〕，使小黄门蔡伦考之。窦后讽厉考者，皆致以巫蛊事，送暴室〔二〕，二贵人同时饮药死，并葬于濯龙中。 
〔一〕　胡三省曰：“丙舍，宫中之室，以甲乙丙为次也。续汉志：南宫有丙署。” 
〔二〕　续汉志曰：“暴室，署名，主中妇人疾病也。” 
　　贵人，扶风平陵人，其先惠将军宋昌后也。父阳〔一〕，恬于荣势，不愿仕宦，专以事亲色养。阳有女〔二〕（三）人〔二〕，选入掖庭，小贵人生太子庆，拜阳为议郎。二贵人既死，阳免归本郡，幽闭之。阳为人仁厚，时人多救请者，遂得免焉。 
〔一〕　范书清河孝王庆传作“父杨 ”。续汉书亦同。王先谦曰：“ 
官本作‘杨’。考证云：案‘杨’ 北宋本作‘扬’。”三说未知孰是。 
〔二〕　据范书及下文文意改。 
　　秋九月，行幸河内、魏郡。 
　　辛卯，令天下系囚减罪各有差。 
　　冬十月，行幸长安，祀园陵。 
　　上召奉车（骑）都尉韦彪〔一〕，问以三辅旧事。彪对讫，因言巡省旧都，宜录先帝功臣及其子孙，上嘉纳焉。即封萧何、曹参、霍光后为列侯〔二〕，擢〔彪〕为鸿胪卿〔三〕。 
〔一〕　陈璞曰：“奉”字衍。今按范书韦彪传作“奉车都尉”，袁纪下文亦然。续汉百官志曰：奉车都尉，比二千石。本注曰：无员。掌御乘舆事。乃光禄 勋属官。则非衍“奉”而实衍“骑”也。陈说非。又范书曰：“建初七年，车驾西巡狩，以彪行太常从，数召入，问以三辅旧事、礼仪风俗。”则彪时以奉车都尉行 太常事也。 
〔二〕　范书韦彪传曰：“时光无苗裔，唯封何末孙熊为酆侯。”又曰：“建初二年已封曹参后曹湛为平阳侯，故不复及焉。” 
〔三〕　据文意补。 
　　彪字孟达，右扶风平陵人。高祖贤、曾祖玄成皆致位丞相。彪父母卒，三年不出庐，毁瘠骨立，医治数年乃能起，以至行闻。举孝廉，为郎中，以教授为 事〔一〕，安贫乐道，恬于进趋，三辅自耆儒后学，莫不慕之。明帝闻彪之名，有诏拜谒者，赐以车马衣服。稍迁尚书、魏郡太守。上即位，以病〔免〕〔二〕，复 为议郎，迁左（右）中郎将〔三〕、长乐卫尉。数陈政事，归于宽厚。彪比上疏乞骸骨，天子重彪礼让，拜为奉车都尉，秩中二千石，赏赐礼〔敬〕，侔于亲戚 〔四〕。 
〔一〕　范书本传作“以病免，复归教授”。疑袁纪“以”下有脱文。 
〔二〕　据范书补。 
〔三〕　据范书及续汉志删。 
〔四〕　以己意补，范书作“赏赐恩宠”。 
　　是时言事者多言“郡国贡举不以功次，养虚名者累进，故守职者益懈，而吏事陵迟”。彪议曰：“伏惟明诏，忧劳百姓，察察不舍昼夜〔一〕，垂恩选 举，必务得人。夫国以贤为本，以孝为行。孔子曰：‘事亲孝故忠可移于官，是以求忠臣必于孝子之门。’〔二〕夫人才行少能相兼，是以孟公绰优于赵、魏老，不 可以为滕、薛大夫〔三〕。忠孝之人，治心近厚；锻炼之人，治心近薄。斯三代所以直道而行〔四〕，在其所以磨之故〔五〕。在士虽不磨吏职，有行美材高者，不 可纯以阀阅取〔六〕。然要归在于选二千石，二千石贤，则贡举皆得其人矣。” 
〔一〕　老子曰“俗人察察”，又曰 “其政察察”。焦竑曰：“察察，古本皆作□□。”朱谦之曰：“傅、范本察察作□□。”按二字古通用。说文曰：“察，覆也。”“不舍昼夜”，出论语子罕。察察不舍昼夜，言帝亲自查覆，不分昼夜，以求得人。 
〔二〕　孝经纬之文。范书“官”作 “君”。 
〔三〕　语出论语宪问孔子曰。传曰：“公绰，鲁大夫，赵、魏皆晋卿，家臣称老公。绰性寡欲，赵、魏贪贤，家老无职故优。滕、薛小国，大夫职烦，故不可为。” 
〔四〕　见论语卫灵公。言三代用民无所呵私，不虚举也。 
〔五〕　李贤曰：“言古之用贤，皆磨砺选练，然后用之。” 
〔六〕　阀阅，亦作伐阅。史记高祖功臣侯者年表曰：“古者人臣功有五品：以德立宗庙定社稷曰勋，以言曰劳，用力曰功，明其等曰伐，积日曰阅。”汉书 车千秋传曰“无伐阅功劳”。师古曰：“伐，积功也。阅，经历也。”其本指官吏的资历和政绩，后转为指门第的高低，故又称为门阀。门阀形成于东汉中后期，东 晋时进入高潮，南北朝由盛转衰。 
　　顷之，彪复称疾归家，赐布帛百匹，谷三千斛。彪清俭好施，禄赐分与宗族，家无余财，着书十二篇，号韦卿子。

后汉孝章皇帝纪下卷第十二
　　八年（癸未、八三）
　　春正月壬辰，东平王苍薨。 
　　初，苍疾病，上忧念苍，使道上置驿马，以知疾之增损。薨问至，上悲不自 胜，诏东平傅录王建武以来所上章奏及作词赋，悉封上，不得妄有阙。司空第五伦见上悼怆不已，求依东海王故事，自请护丧事〔一〕。上〔以〕东海王行天子礼 〔二〕，旧制无三公出者，乃遣大鸿胪持节护丧事，诏诸王及公主、京师诸侯悉诣东平王葬，哀策曰：“咨王丕显，勤〔劳〕王室〔三〕，亲命受策，昭于前世，出 作蕃辅，克慎明德。昊天不吊，不报上仁，使屏余一人，茕茕靡有所终。今诏有司加赐鸾辂车、乘〔马〕〔四〕、龙旗九旒、虎贲百人，谥曰献王〔五〕。” 
〔一〕　事见卷九明帝纪上。时东海王彊薨，明帝遣司空冯鲂持节护丧事。 
〔二〕　据惠栋说补。 
〔三〕　据范书补。 
〔四〕　据东观记、范书补。 
〔五〕　东观记、续汉书、范书均作 “宪王”，惟通鉴取袁纪说。 
　　秋，即择班超为将兵长史，以徐干为司马。遣卫侯李邑使乌孙，到于阗，上言西域功不可成，盛毁超云：“拥爱妻，抱爱子，安乐外国，无内顾心。”超 闻邑言，叹曰：“身非曾参，而有三至之谗〔一〕，恐见疑于当世。”遂出其妻。上知超无二心，乃诏责邑，〔超〕遣邑将乌孙侍子还京师〔二〕。徐干谓超曰： “邑前亲毁君，欲败西域，今可缘诏留之，遣他吏送侍子。” 超曰：“是言之狭也。以邑毁超，故遣之，内省不疚〔三〕，何恤邑言。今留之，一时快意，然非忠臣也。” 
〔一〕　战国策秦策甘茂对秦武王曰：“昔者曾子处费，费人有与曾子同名族者而杀人，人告曾子母曰：‘曾参杀人。’曾子之母曰：‘ 
吾子不杀人。’织自若。有顷焉，人又曰：‘曾参杀人。’其母尚织自若也。顷之，一人又告之曰：‘曾参杀人。’其母惧：投杼逾墙而走。” 
〔二〕　范书班超传曰：“令邑诣超受节度。诏超：‘若邑任在外者，便留与从事。’超即遣邑将乌孙侍子还京师。”袁纪恐多有脱文，今补一“ 超”字。 
〔三〕　见论语颜渊。子曰：“内省不疚，夫何忧何惧！” 
　　于是疏勒王忠反，保乌即城。超乃立其府丞成大为疏勒王。其后忠设诈伪降，愿弃前罪，为杀新王。超内知其谋，而伪许之。忠大喜，将轻骑三百诣超。超密勒兵，待酒数行，超叱吏执忠，斩之，放击其众，大破之。 
　　冬十二月，行幸陈留、梁国、淮阳、颍川。 
　　戊申，诏曰：“五经剖判，去圣弥远，章句传说，难以正义，恐先师道丧，微言遂绝，非所稽古求道也。其令诸儒学古文尚书、毛诗、谷梁、左氏传，以扶明学教，网罗圣旨。” 
　　古文尚书者，出孔安国。武〔帝〕世〔一〕，鲁恭王坏孔子宅，欲广其宫，得古文尚书及礼〔二〕、论语、孝经数十篇，皆古字也。恭王入其宅，闻琴瑟钟磬之音，瞿然而止。孔安国者，孔子后也，尽得其书。尚书多于伏生所传（六）十〔六〕篇〔三〕，安国献之。 
〔一〕　据汉书艺文志补。 
〔二〕　礼，礼记也，见汉书艺文志。 
〔三〕　据汉书艺文志改。 
　　毛诗者，出于鲁人毛苌。自谓子夏所传，河间献王好之。 
　　谷梁者，瑕丘江公受之鲁申公。武帝时，董仲舒善说公羊，江公讷于口辩，义不如董仲舒，故谷梁学寝微，唯卫太子善谷梁。宣帝即位，闻卫太子好谷 梁，乃求能为谷梁学者，得沛人蔡子秋〔一〕，与公羊家并说。上善谷梁，后大儒萧望之等廷论二家同异，多从谷梁，由是谷梁学复兴。 
〔一〕　汉书儒林传作“蔡千秋”。 
　　汉初张苍、贾谊、张敞皆修春秋左传，谊为左氏训故。御史张禹与萧生同官〔一〕，数言左氏于望之，望之善之，及翟方进、贾〔护〕（谊）、刘歆并传左氏学〔二〕。故言左氏者，本之贾〔护〕（谊）、刘歆。 
〔一〕　萧生，即萧望之也，时亦任御史。 
〔二〕　汉书儒林传曰：“禹与萧望之同时为御史，数为望之言左氏，望之善之，上书数以称说。……授尹更始，更始传子咸及翟方进、胡常。常授黎阳贾护 季君，哀帝时待诏为郎，授苍梧陈钦子佚，以左氏授王莽，至将军。而刘歆从尹咸及翟方进受。由是言左氏者本之贾护、刘歆。”袁纪此文实取资于此，作“谊”、 乃涉前“贾谊”而误，故据以改。下同。 
　　此四学虽传于世，至建武初议立左氏学，博士范〔升〕（舛）议讥毁左氏〔一〕，以为不宜立。〔章〕（愍）帝即位〔二〕，左氏学废，乃使郎中贾逵叙明左氏大义。逵又言古文尚书多与经传尔雅相应，于是古文尚书、毛诗、周官皆置弟子，学者益广。 
〔一〕　据范书改。 
〔二〕　陈璞以为“愍帝”是“明帝 ”之误。今按范书贾逵传及袁纪下文，乃“章帝”之误。陈说甚失考。 
　　逵字景伯，右扶风平陵人。身长八尺二寸，弱冠能诵五经、左传，兼通谷梁诸家之说，沈深有用，其所学者，可为人师。明帝时为郎，使与班固校书。帝 即位，雅好古学，诏逵入讲白虎观，使说左氏传，上善其说。逵母尝病，上以逵居贫，欲赐之，以校书比例多，乃以钱二十万，使颍阳侯马防与逵。逵让曰：“逵母 病甚，子贫无事于外，屡空，且从孤竹于首阳矣〔一〕。” 其思厚若此。迁卫士令。逵才学皆通，其所着论，为学者所宗。性佚，不修小节，当世以此讥焉，故不至大官。 
〔一〕　范书贾逵传，此乃章帝嘱马防之语，按袁纪下文作“其恩厚若此”，则袁纪“逵让曰”当是“谓防曰”之误。又范书“无事”作“无人事 ”。李贤曰：“谓不广交通也。”贤又曰：“史记曰：伯夷、叔齐，孤竹君之子也，隐于首阳山，卒饿死也。 ” 
　　　　袁宏曰：尧舜之传贤，夏禹、殷汤授其子，此趣之不同者也。夏后氏赏而不罚，殷人罚而不赏，周人兼而用之，此德刑之不同者。殷人亲尽则婚，周 人百世不通，此婚姻之不同也。立子以长，三代之典也，文王废伯邑考而立武王，废立之不同者也。“君亲无将，将而必诛。”〔一〕周之制也；春秋杀君之贼，一 会诸侯，遂得列于天下，此褒贬之不同者。彼数圣者，受之哲王也，然而会通异议，质文不同，其故何耶？所遇之时异。 
〔一〕　详见卷十注。 
　　　　夫奕者之思，尽于一局者也；圣人之明，周于天下者也。苟一局之势未尝尽同，则天下之事岂必相袭哉！故记载废兴，谓之典谟；集叙歌谣，谓之诗 颂；拟议吉凶，谓之易象；撰录制度，谓之礼仪；编述名迹，谓之春秋。然则经籍者，写载先圣之轨迹者也。圣人之迹不同如彼，后之学者欲齐之如此，焉可得哉！ 故曰 “诗之失愚，书之失诬，易之失贼，礼之失烦，春秋之失乱”〔一〕，不可不察。圣人所以存先代之礼，兼六籍之文，将以广物惯心，通于古今之道。 
〔一〕　语出礼记经解篇。注曰：“ 失，谓不能节其教者也。诗敦厚近愚；书知远近诬；易精微，爱恶相攻，远近相取，则不能容人，近于伤害；春秋习战争之事，近乱。” 
　　　　今去圣人之世，几将千年矣，风俗民情，治化之术，将数变矣。而汉初诸儒，多案春秋之中，复有同异。其后殷书礼传，往往间出，是非之伦，不可 胜言。六经之道可得详，而治体云为迁易无度矣。昔仲尼没而微言绝，七十子丧而大义乖，诸子之言纷然殽乱。太史公谈判而定之，以为六家〔一〕；班固演其说， 而明九流〔二〕。观其所由，皆圣王之道也，支流区别，各成一家之说。夫物必有宗，事必有主，虽治道弥纶，所明殊方，举其纲契，必有所归。寻史谈之言，以道 家为统；班固之论，以儒家为高。二家之说，未知所辩。 
〔一〕　六家者，阴阳、儒、墨、名、法、道也。 
〔二〕　九流者，儒、道、阴阳、法、名、墨、纵横、杂、农也。 
　　　　尝试论之曰：夫百司而可以总百司，非君道如何情动〔一〕，动而非已也。虚无以应其变，变而非为也。夫以天下之事，而为以一人，即精神内竭， 祸乱外作。故明者为之视，聪者为之听，能者为之使，惟三者为之虑，不行而可以至，不为而可以治，精神平粹，万物自得，斯道家之大旨，而人君自处之术也 〔二〕。夫爱之者，非徒美其车服，厚其滋味，必将导之训典，辅其正性，纳之义方，闲其邪物。故仁而欲其通，爱而欲其济，仁爱之至，于是兼善也。然则百司弘 宣，在于通物之方，则儒家之算，先王教化之道。居极则玄默之以司契，运通则仁爱之以教化。故道明其本，儒言其用，其可知也矣。 
〔一〕　“百司”，“非居道如何情动”九字，乃据黄本而补。 
〔二〕　袁宏所论，乃时人儒道合流说之滥觞。张湛列子说符篇注：“自贤者即上所谓孤而无辅；知贤则智者为之谋，能者为之使，物无弃才，则国易治 也。”又仲尼篇注：“不能知众人之所知，不能为众人之所能，群才并为之用者，不居知能之地，而无恶无好，无彼无此，则以无为心者也。故明者为视，聪者为 听，智者为谋，勇者为战，而我无事焉。”此与袁宏之论道家，可谓一源之水。 
　　　　夫大道行，则仁爱直达而无伤；及其不足，则抑参差而并陈。患万物之多惑，故推四时以顺，此明阴阳家之所生也。惧天下扰扰，竟故辩加位以归真 〔一〕，此名家之所起。畏众寡之相犯，故立法制以止杀，此法家之所兴也。虑有国之奢弊，故明节俭以示人，此墨家之所因也。斯乃随时之迹，总而为治者也。后 之言者，各演一家之理，以为天下法，儒道且犹纷然，而况四家者乎！夫为棺椁，遂有厚葬之弊；丧欲速朽，亦有弃尸之患。因圣人之言迹，而为支辩之说者，焉可 数哉？故自此以往，略而不论。 
〔一〕　“竟故”二字据黄本补。 
元和元年（甲申、八四）
　　春正月，日南献白雉。 
　　夏四月己卯，封东平王子尚为成都王〔一〕。 
〔一〕　范书东平王苍传及章帝纪均作“任城王”。袁纪恐误。 
　　六月辛酉，沛王辅薨。谥曰献王。辅好经书，矜严有法度，在国终始可观，称为贤王。 
　　秋八月甲子，太尉邓彪以老病罢，大司农郑弘为太尉。 
　　彪字智伯，南阳新野人。〔少〕（父）以孝行称，〔父〕（及）薨，让国与异母弟〔一〕。明帝高其节，诏听之。辟府掾，稍迁太仆卿。遭后母丧，固疾 乞身，以光禄大夫行服。服竟，迁大司农。数月，为太尉。彪以礼让帅下，在位为百寮规诫。以疾上书乞骸骨。策曰：“惟君以曾闵之行，礼让之高，故慕君德礼， 以属黎民。贪与君意，其上太尉印绶，赐钱三十万，俸二千石，禄终厥身。君专精养和，以辅天年。”诏太常四时致祭宗庙之胙〔二〕；河南尹常以八月旦奉羊、酒 〔三〕。 
〔一〕　据范书本传及东观记改。及父形近而讹。 
〔二〕　李贤曰：“胙，祭庙肉也。礼，凡预祭，异姓则归之胙，同姓则留之宴。彪不预祭而赐胙，重之。” 
〔三〕　李贤曰：“东观记曰‘赐羊一头，酒二石’也。” 
　　癸酉，令天下系囚减罪一等，死罪徙边戍。 
　　九月，行幸陵〔一〕，祠旧宅园庙。 
〔一〕　陵，章陵也。疑纪文有脱。 
　　故临淮太守朱晖为尚书仆射。 
　　晖字文秀〔一〕，南阳人也。少以节操闻。初，帝舅信阳侯阴就方贵，慕晖名，自往候之，晖避不见；复遣家丞致礼，晖闭门不受。后为郡吏，太守阮况 尝以事干晖，晖不从；及卒，晖厚送其家〔二〕。左右咸怪之，晖曰：“前阮君有求于我，恐以货污君，故不与言。今重送者，欲以明吾心。”骠骑将军苍闻而辟 之，甚礼敬焉。 
〔一〕　东观记、范书均作“文季” 。 
〔二〕　类聚卷三五引东观记曰：“ 朱晖为郡督邮，太守阮况当嫁女，欲买晖婢，晖不与。及况卒，晖送金三斤。” 
　　正月朔旦，苍应奉璧入贺〔一〕。故事，少府给璧。阴就骄贵，吏傲不奉法，求璧不可得。苍坐朝堂，漏且尽而璧不至，不知所为，顾谓掾属曰：“若之 何？ ”晖望见府主簿持璧，即往绐之曰：“我闻璧而未曾见，试观之。”主簿以璧授晖，晖顾召令史奉之。主簿惊曰：“少府当以朝。”晖叱之曰：“将归，晖独不朝 也！”〔二〕主簿遽以白就，就曰：“朱掾义士，勿复求。更以他璧朝。”苍罢，谓晖曰：“属者掾自视孰与蔺相如邪？” 
〔一〕　周寿昌曰：“案：礼仪志： ‘岁首朝贺，公侯璧。’蔡邕独断曰：‘三公奉璧上殿。’又决疑要注曰：‘古朝会皆执贽，侯伯执珪，子男执璧。汉公卿以下，所执如古礼。’兹云公侯璧，则无 所为珪，但有璧而已。公侯三公之璧，想皆自备，惟藩王则由少府给之也。续汉百官志：‘少府掌中服御诸物，衣服珍宝货珍膳之属。’藩王亦与中服御诸物等，故 少府所掌也。”又周寿昌曰：“东平王朝正，当是章帝建初七年。”杨树达曰：“苍传：显宗即位，拜骠骑将军，永平五年归藩就国。据下文，阴就为少府，就自杀 于永平二年。则此朝正当是永平二年事。周说殆误。” 
〔二〕　惠栋引此语，改“晖”为“ 将军”，当是。 
　　明帝幸长安，欲严宿卫，以晖为卫士令。稍迁临淮太守。晖好节概，其所拔用，皆厉行士。其诸报怨，以义犯法者，率皆为求门户而生宥之〔一〕。其不 义者，即时僵仆，不以污狱门，故吏民畏爱之。晖刚于为吏，见忌于上，故所在数被劾。去临淮，屏居野泽，布衣蔬食，不与邑里通，乡党讥其介〔二〕。南阳人大 饥，晖尽其家货，分宗族故旧，不问余焉。初，同县张堪素有名，见晖甚重之，接以友道。晖以其先达，未敢当也。后俱为二千石，绝不复通。及南阳饥，而堪已 卒，晖闻其妻子贫穷，乃自往候视，赡赈之。其子颉怪而问之，晖曰：“吾以信心也。”〔三〕其信义慎终皆此类也。 
〔一〕　王先谦集解引苏舆曰：“谓以私人之义，犯国家之法。如郅恽为友人董子张报父仇杀人，诣县自首，令趣出狱。陈公思以叔父仇，格杀王子佑，汝南 太守胡广特为原遣，并其事也。张敏传载，建初中有侮辱人父，而其子杀之，肃宗贳其死刑，遂定轻侮法。敏驳议不可，盖吏生之，为权宜，律赦之，则长奸耳。” 
〔二〕　李贤曰：“介，特也，言不与众同。” 
〔三〕　御览卷四七六引东观记曰： “堪至把晖臂曰：‘欲妻子讬朱生。’晖举手不敢答。 ”李贤曰：“以堪先讬妻子，心已许之，故言信于心也。” 
　　冬十月，行幸江陵。 
　　十二月，除诸禁固不得仕者，令得仕。 
二年（乙酉、八五）
　　春正月，初令妇人怀胎者，当以二月赐谷三斛，复夫勿算一岁。 
　　二月，凤皇集于肥，行幸太山。 
　　丙子，大赦天下。复博、奉高、嬴三县，无出租赋。 
　　三月，行幸鲁，祠东海恭王。庚寅，祠孔子及七十二弟子。 
　　壬辰，行幸东平（王），幸〔王〕苍宫〔一〕，谓诸子曰：“思其人，至其乡；其处存，其人亡。”因泣下沾襟。上幸苍陵，为备虎贲、鸾辂、龙旗，以 章显之，赐御剑于陵前。初，苍所将骠骑时吏丁周栩〔二〕，以苍敬贤下士，不忍去，为王家大夫数十年，事祖及孙〔三〕。引见，嗟叹之，择为议郎。 
〔一〕　据黄本改。 
〔二〕　范书东平王苍传作“丁牧、周栩”，袁纪恐脱“牧”字。 
〔三〕　胡三省曰：“献王及子怀王忠及今王敬。” 
　　遂幸魏郡、河内，登太行。 
　　五月丙戌〔一〕，诏曰：“凤皇、黄龙、鸾鸟比集七郡，神雀、甘露降自京都。祖宗旧事，或班恩施。其赐百官钱各有差；天下吏爵，人三级；高年、鳏寡孤独帛，人一匹。令天下大酺五日；凤皇、黄龙所集亭皆无出今年租赋；见者及太守、令、长、丞、尉帛各有差。” 
〔一〕　范书章帝纪作“五月戊申” 。 
　　冬十一月壬辰，诏曰：“余末小子，讬于君位，曷以恢崇〔祖宗〕〔一〕，仁济天下？三代推益，优劣殊轨，况于顽陋，无以易民视听，虽欲从之，末由 也已。”博士曹褒睹兹诏也，知上有制作意，乃上疏曰：“ 昔圣人受命而王，莫不制礼作乐，以着功德。功成作乐，治定制礼，所以协和天人，示人轨则也，故御应见瑞乃作。今皇天降礼，嘉瑞并臻，制作之符，甚于言语， 宜定诸议，以成汉礼。”章下太常，巢堪以为不可许。 
〔一〕　据陈璞校记补。 
　　是岁班超发诸国兵步骑二万击莎车，莎车求救于龟兹，王遣左将军发温宿、姑墨、尉头兵合五万人助之。超召部曲及于阗、疏勒王议曰：“兵少不敌，计 莫若各散去，于阗从此西，吾亦从此东〔一〕，夜半闻鼓声便发。”众以为然，乃阴缓所得莎车生口。龟兹闻之喜，使左将军将万骑于西界，欲遮于阗王。人定后， 超乃召诸司马勒兵厉众，鸡鸣驰赴莎车营，奄覆之。莎车惊怖，斩首五千余级，大获其马畜财物，分兵收其谷，莎车遂降。自是威震天下，西域恐。 
〔一〕　范书班超传作“于置从是而东，长史亦于此西归”。与袁纪所述恰相反。按班超据疏勒，在莎车之西，而于阗在莎车之东，则范书是。 
三年（丙戌、八六）
　　三月丙寅〔一〕，太尉郑弘薨。丁卯，大司〔农〕（马）〔宋〕（宗）由为太尉〔二〕。 
〔一〕　三月甲戌朔，无丙寅。范书作“四月”，是。 
〔二〕　宋由系宋嵩之子，宋弘之侄。袁纪本卷章和元年史文即作“ 
太尉宋由”。又大司马明系大司农之误，今均正之。 
　　郑弘字巨君，会稽山阴人也。曾祖自齐徙山阴。事博士焦贶〔一〕。门徒数百人，当举明经，其妻劝贶曰：“郑生有卿相才，应此举〔者〕也。”〔二〕 从之。楚王英之谋反，诬天下知名者，贶为河东太守，及楚事〔征〕（遇），疫病道死〔三〕，妻子闭诏狱，考掠连年。诸〔生〕故人〔四〕，皆易姓名以避祸，弘 独髡首负锧讼贶罪。明帝感悟，乃原免家属。弘送贶丧及妻子于陈留，毕葬旋乡里，为乡啬夫〔五〕。 
〔一〕　惠栋曰：“袁宏纪云：弘事博士陈留焦贶。”周寿昌曰：“ 
传云同郡河东太守焦贶，则贶应为会稽人，袁作陈留人有异。至纪作博士，此作太守，则袁纪述其始，传述其后也。”按所谓贶陈留人，乃据送丧至陈留而言。 
〔二〕　据御览卷四七九引袁纪补。 
〔三〕　亦据御览卷四七九引袁纪补 “征”字，又“疫”，御览引作“疾”。 
〔四〕　据御览卷四七九引袁纪补。 
〔五〕　范书本传注引谢承书作“灵文乡啬夫”。惠栋引虞预会稽典录曰：“弘为灵文乡啬夫。民有弟用兄钱者，未还之，嫂诈讼之弘，弘卖中单，为叔还钱。兄闻之，惭愧，遣其婢索钱还弘，弘不受。” 
　　太守第五伦行部见弘〔一〕，问民得失，弘对甚明，伦甚奇之，擢为督邮。举孝廉，稍迁尚书仆射。上问弘：“欲三河、三辅选尚书、御史、孝廉、茂 才，余郡不得选。”弘对曰：“虞舜出于姚墟，夏禹生于石纽，二圣岂复出于三辅乎？陛下但当明敕有司，使得人尔。”上善其言。是时乌孙王遣子入侍，上问弘： “当答其使不？”弘对曰：“乌孙前为大单于所攻，陛下使小单于往救之，尚未赏；今如答之，小单于不当怨乎？” 上以弘议问侍中窦宪，对曰：“礼曰‘礼有往来’〔二〕，易曰‘无往不复’〔三〕，天地际也。弘章句诸生，不达国体。”上遂答乌孙使。小单于忿〔恚〕（悉） 〔四〕，攻金城郡，杀太守任昌。上谓弘曰：“朕前不从君议，果如此。”弘对曰：“窦宪奸臣也，有少正卯之行，未被两观之诛〔五〕，陛下前何用其议！” 
〔一〕　李贤曰：“太守常以春行所主县，劝人农桑，振救乏绝，见续汉志。”故范书郑弘传作“行春”，御览卷一九引续汉书作“春行”。 
〔二〕　礼记曲礼上曰：“礼尚往来。往而不来非礼也，来而不往亦非礼也。”袁纪“有” 恐系“尚”之误。 
〔三〕　易解卦曰：“无所往，其来复。” 
〔四〕　恚悉形近而讹，故正之。通鉴考异曰：“肃宗时无小单于寇金城事。”故通鉴不取袁纪。 
〔五〕　孔子家语曰：“孔子为鲁司寇，七日而诛乱政大夫少正卯，戮之于两观之下。子贡曰：‘少正卯，鲁之闻人也。今夫子为政而始诛之，或者为失乎？ ’孔子曰：‘天下有大恶者五，而窃盗不与焉。一曰心逆而险，二曰行僻而坚，三曰言伪而辩，四曰记丑而博，五曰顺非而泽。此五者有一于人，则不免君子之诛， 而少正卯皆兼有之，居处足以撮徒成党，谈说足以褒饰荧众，强御足以反是独立，此乃小人之奸雄，不可不除。’”五恶之言原见于荀子宥坐篇，稍有出入。又杨伯 峻左传注曰：“两观在雉门之两旁，积土为台，台上为重屋曰楼（非今居人之楼），可以观望，故曰观。”按袁纪此对及下临终所上之书，均不见范书。 
　　迁大司农、太尉。数陈窦宪势太盛，放权海内，言苦切，为宪不容。奏弘漏泄奏事，坐诘让，收印绶〔一〕。弘乞骸未许，病笃，上书曰：“臣东野顽 闇，本无尺寸之功，横蒙大恩，仍登上司，中夜怵惕，惧有折足之戒〔二〕。自揆愚薄，无益国家之事，虽有杀身，焉可谢责。是以不敢雷同，指陈窦宪奸，不惯漏 露，言出患入。窦宪之奸恶，贯天达地，毒流八荒，虐闻四极。海内疑惑，贤愚疾恶，‘宪何术以迷主上’〔三〕？流言噂□〔四〕，深可叹息。昔田氏篡齐，六卿 分晋，汉事不远，炳然可见。陛下处天子之尊，自谓保万世之祚，无复累卵之危〔五〕，信谗佞之臣，不计存亡之机。臣虽弱疾，命在移晷，身没之日，死不忘忠。 愿陛下为尧舜之君，诛四凶之罪，以素厌人鬼愤结之望。”章省，上遣太医占弘疾。临薨，悉皆还赐物，敕妻子葛巾布衣，殡以素棺。 
〔一〕　北堂书钞卷五一引东观记曰：“太尉张酺、郑弘、徐防、赵熹、虞延并以日蚀免。 ” 
〔二〕　易曰：“鼎折足，覆公餗。 ”疏曰：“知小而谋大，力薄而任重，如此必受其至辱，灾及其身也。” 
〔三〕　疑此句上脱“谓”字。 
〔四〕　诗小雅十月之交曰：“噂沓背憎。”笺云：“噂噂沓沓，相对谈语。” 
〔五〕　史记范睢传曰：“秦王之国，危于累卵。”正义引说苑曰：“晋灵公造九层之台，费用千金，谓左右曰：‘敢有谏者斩。’荀息闻之，上书求见。灵 公张弩持矢见之。曰：‘臣不敢谏也。臣能累十二博棋，加九鸡子其上。’公曰：‘子为寡人作之。’荀息正颜色，定志意，以棋子置下，加九鸡子其上，左右惧慑 息，灵公气息不续。公曰：‘危哉！危哉！ ’荀息曰：‘此殆不危也，复有危于此者。’公曰：‘ 愿见之。’荀息曰：‘九层之台，三年不成，男不耕，女不织，国用空虚，邻国谋议将兴，社稷亡灭，君欲何望？’灵公曰：‘ 
寡人之过也乃至于此！’即坏九层台也。” 
　　初，弘为第五伦举吏，其后并为三公，当世以为荣。 
　　是时岁比不登，而诸王皆留京师，赏赐过厚。太尉掾何敞说太尉宋由曰：“礼，一谷不登，则损服彻膳；五谷不登，则废祭祀，乘马就牧，天下有饥寒 者，若己使然〔一〕。今比年伤于水旱，民不收，缘边方外域，〔捐〕（损）妻子〔二〕，流离道路，中州内郡，公私屈竭，此宜损彻节用之时。国恩覆载，赏赐过 度，但闻腊赐，王、主已下，倾竭帑藏。夫明君行赐以制，忠臣受赏尽度。明公位尊任重，责深负大，上当匡正纲纪，下当安利元元，岂容无违而已哉！宜先正己率 下，奉还所赐，因陈得失，条奏王侯就国。”〔三〕 
〔一〕　礼记曲礼下曰：“岁凶，年谷不登，君膳不祭肺，马不食谷，驰道不除，祭事不县，大夫不食粱，士饮酒不乐。” 
〔二〕　捐损形近而讹。 
〔三〕　通鉴考异曰：“敞传，此事在肃宗崩后，云‘窦氏专政，外戚奢侈，赏赐过制，敞奏记云云’。袁纪在元和三年。按敞记云：‘ 
明公视事，出入再期’，又言腊赐，知在此时。”其所谓“此时”，指章和二年。沈钦韩以通鉴为是。 
　　孔僖〔与崔篆〕孙骃同习春秋〔一〕，语吴王夫差时事，僖废书而叹曰：“若是，所谓画龙不成，反为狗者。”〔二〕骃曰：“昔者孝武皇帝始为天子， 方年十八，崇信圣道，师则先王，五、六年间，号胜文、景。及后放恣，忘其前善。”僖曰：“书传若此者多矣。 ”邻房生梁郁遥和之曰：“如武帝亦为画龙不成复是狗邪？”僖、骃默然不答。郁怒恨之，阴上书告骃、僖诽谤先帝，讥刺世事。下有司，骃诣吏受诘，僖上书曰： “凡言诽谤者，谓无事而虚加诬罔也。至如孝武之政，善恶显在汉史，明如日月，是为直说实事，非虚谤也。夫帝王为善，则天下之善咸归焉；其不善，则天下之患 亦萃焉，斯皆有以致之，不可以责人也。陛下即位已来，政教未过，德泽有加，天下所共见也，臣等独何讥刺哉？假使所言是也，则朝廷所宜改；所言非也，亦王者 所宜含容。陛下不推其原，苟肆私忿，臣等即死，顾天下必回视易听，以此窥陛下心矣。”上始无罪骃等意，及得僖奏，下制勿问。 
〔一〕　据范书儒林传补。按下文曰 “骃子瑗，瑗子寔”，明姓崔非孙氏也。 
〔二〕　王先谦曰：“刘攽曰：正文画龙不成。案古语皆云画虎不成，此误。惠栋曰：王懋云章怀避唐讳，非误也。唐避虎字，讳改作龙。前书人表，虎臣改 作龙臣，皆正文也。范书马援传仍作画虎不成反类狗也。”按袁纪卷八马援与兄子书亦作“画虎不成”，与范书同。恐唐钞本东观记改讳未尽，诸书复因之也。 
　　僖以才学为郎，校书东观，上言图谶非圣人书。骃子瑗，瑗子寔，皆以才文显〔一〕。 
〔一〕　御览卷四七四引袁纪曰：“ 崔骃诣窦宪，始及门，宪倒屣迎之，曰：‘吾受诏交公，公何得薄哉？’”又卷九四九引袁纪曰：“ 
崔骃上书：‘窃闻春阳发而仓庚鸣，秋风厉而蟋蟀吟，盖气使之然也。’”二引均不见今本。疑“骃子瑗”之上，原有崔骃生平简述，久已脱之，此二条即其中之语。或系御览引书之误，亦未可知。 
　　冬十月，西羌寇张掖、陇西、金城，护羌校尉傅育将兵击之。 
章和元年（丁亥、八七）
　　春正月，诏曰：“朕以不德，受祖宗弘烈，夙夜祗畏，无以章于先王。汉遭莽弊〔一〕，礼坏乐崩，因循故事，多非经 典。知其说者之于天下，岂不远乎！”曹褒喟然叹曰：“昔奚斯颂鲁〔二〕，考甫咏殷〔三〕，竭忠显主之美者，当仁不让，奈何疑焉？”遂复上疏，陈制礼意。事 下三公，未奏。上曰：“谚言：‘作舍道边，三年不成。’”乃使褒于南宫东观差序礼事，依旧仪，参五经，验以谶记，自天子至于庶人，百五十篇。 
〔一〕　范书曹褒传作“汉遭秦余” 。 
〔二〕　诗鲁颂閟宫曰：“新庙奕奕，奚斯所作。”奚斯，鲁大夫公子，作闵公庙。 
〔三〕　诗商颂谱曰：“有正考甫者，得商颂十二篇于周之大师，以那为首。” 
　　褒字叔通，鲁国薛人也。父充，建武中为博士，议定封禅、七郊〔一〕、三雍、大射、养老礼仪〔二〕。明帝即位，充上言：“汉家再受命，乃有封禅之 事，礼乐崩阙，不可为后嗣法。五帝不相遵乐，三王不相袭礼〔三〕，大汉宜制礼乐。”褒少有大度，结发传充学，尤多好礼事，常慕叔孙通为汉制仪，昼夜研精， 当其属思，不觉旁之有人。举孝廉，除郎，迁陈留圉令。捕得他郡盗徒五人，守马严风县杀之，褒曰：“夫绝人命者，天亦绝之。皋陶不为盗制死刑〔四〕，昔管仲 遇盗而升诸公〔五〕。今承旨而杀之，是逆天心，俯顺人意，其罚重矣。如得全此，而身坐之，愿也。”遂不为杀。严奏褒软弱，免官，百姓号泣送之。 
〔一〕　制郊兆于雒阳城南七里处，祀天地五帝，是为七郊。详见续汉祭祀志。 
〔二〕　三雍，明堂，辟雍、灵台也。大射，李贤曰：“王将祭射宫择士以助祭也。张虎侯、熊侯、豹侯，其制若今之射的矣。谓之为侯者，天子射中之，可以服诸侯也。”养老礼，乃尊养三老五更，以示孝道于天下。上三礼乃充制于建武末，至明帝初始行之。 
〔三〕　礼记乐记曰：“五帝殊时，不相沿乐；三王异世，不相袭礼。”注曰：“言其有损益也。” 
〔四〕　尚书大禹谟曰：“皋陶曰：帝德罔愆，临下以简，御众以宽，罚弗及嗣，赏延于世，宥过无大，刑故无小，罪疑惟轻，功疑惟重，与其杀不辜，宁失不经，好生之德，洽于民心，兹用不犯于有司。” 
〔五〕　礼记杂记下曰：“孔子曰：管仲遇盗，取二人焉，上以为公臣，曰：‘其所与游群也，可人也。’” 
　　三月，护羌校尉傅育追虏出塞，战殁。 
　　夏四月丙子，令天下死罪囚减死一等，徙戍边。廷尉郭躬上疏曰：“圣恩所以减天下死罪使戍边者，欲实疆境而重人命也。去死就生，与老弱复相见，莫 不欢喜。自丙子已来，犯罪者甚多，应入重〔论〕〔一〕。今已牢狱者，蒙更生之恩也。而始被执录者，独受大辟之刑，示不均也。书曰：‘王道荡荡，无偏无党。 ’〔二〕均大恩以令民。”上喜之，即诏悉赦焉。 
〔一〕　据范书补。又范书“犯罪” 作“死罪”。而陈澧以为“犯罪”下脱“亡命”二字。 
〔二〕　出书洪范，而此引上下句倒置。 
　　躬字仲孙，颍川阳翟人也。父弘及寇恂等时，为决曹掾，诸罹文为弘所决者无恨，治狱三十余年，郡中称之，比之东海于公〔一〕。躬复以明法称，稍迁 尚书、廷尉。其决断在哀矜，所免者甚众，悉条诸文致重者四十余事，奏除之。躬弟子镇知名，后至廷尉，封侯。子孙皆修家业，以名理相待，为公者一人，廷尉者 八人〔二〕，为刺史二十余人〔三〕。 
〔一〕　汉书于定国传曰：“其父于公为县狱吏，郡决曹，决狱平，罹文法者于公所决皆不恨。” 
〔二〕　范书郭躬传作“七人”。初学记卷十二引华峤书亦同。又范书其上尚有“侯者三人 ”，袁纪恐脱。 
〔三〕　范书作“刺史、二千石、侍中、中郎将者二十余人，侍御史、正、监、平者甚众” 。袁纪必有脱文。 
　　六月戊辰，司徒桓虞策免，司空袁安为司徒，光禄勋任隗为司空。 
　　自元和已来，凤皇、麒麟、白虎、黄龙、鸾鸟、嘉禾、朱草、三足鸟、木连理为异者数百，不可胜纪，咸曰福祥，以为瑞应。何敞辟太尉宋由府，乃言于 宋由、袁安曰：“瑞应依政而生，昔海鸟止，鲁文仲祀之，君子讥焉〔一〕。鸲鹆来巢，夺阳之象〔二〕，孔子睹麟而泣曰：‘吾道穷矣！’〔三〕其后季氏有逐君 之变〔四〕，孔子有两楹之殡〔五〕。今非常鸟兽，品物非一，似凤翔屋，怪草生庭，不可不察也。”由、安不敢应。 
〔一〕　国语鲁语曰：海鸟曰爰居，止于鲁东门之外三日，臧文仲使国人祭之。展禽曰：“ 越哉，臧孙之为政也。夫祀，国之大节也，而节，政之所成也。故慎制祀以为国典。今无故而加典，非政之宜也。”又曰：“今海鸟至，己不知而祀之，以为国典， 难以为仁且智矣。夫仁者讲功，而智者处物。无功而祀之，非仁也；不知而不能问，非智也。今兹海其有灾乎？夫广川之鸟兽，恒知避其灾也。”是岁也，海多大 风，冬暖。文仲闻柳下季之言，曰：“信吾过也。季子之言不可不法也。” 
〔二〕　见昭公二十五年春秋经。“ 鸲”作“□”。杨伯峻曰：“□同鸲，音劬。□鹆即今之八哥，中国各地多有之，春秋记此，以为昭公出走之先兆，盖古代迷信。” 
〔三〕　见哀公十四年公羊传。古者以麟为太平之符，圣人之类。时得麟而死，孔子自以为是己将死之征，故涕泣而感叹。 
〔四〕　昭公二十五年左传曰：公伐季平子，叔孙、孟孙伐公徒以助季氏，昭公哭于墓而去国。 
〔五〕　礼记檀弓上曰：“夫子曰： ‘赐，尔来何迟也？夏后氏殡于东阶之上，则犹在阼也。殷人殡于两楹之间，则与宾主夹之也。周人殡于西阶之上，则犹宾之也。而丘也，殷人也。予畴昔之夜，梦坐奠于两楹之间。予殆将死也。’寝疾七日而殁。”集韵曰：“楹，柱也。” 
　　秋七月，齐王晃坐事母不孝，贬为芜湖侯。 
　　壬戌，令死罪囚减戍边。 
　　八月，行幸九江。 
　　戊子，行幸湘〔一〕，祠沛献王。 
〔一〕　“湘”当作“相”，属沛，乃王国所在，见续汉郡国志。 
　　九月，行幸彭城及寿春。诏阜陵侯延与车驾会寿春。帝见延及妻子，怆然伤之，乃下诏曰：“盖周封千八百，而姬姓居半，所以桢干王室也。朕巡狩望江 淮，意在阜陵。与王相见，志意衰落，形体非故，一则以惧。今复阜陵侯为阜陵王，增封四县，并前为五县。以阜陵下湿，徙都寿春。加赐钱千万，安车一乘，夫人 及诸子赏赐各有差。” 
　　冬十月，北匈奴为鲜卑所杀，降者十余万。南单于上言：“宜及北虏分争，人民离散，出兵破北〔成〕（城）南〔北〕，共为一国，〔一〕令汉家长无北 顾之忧。臣素愚浅，兵众单少，不足以防外。内顾与执金吾耿秉、度辽将军邓弘〔二〕、缘边诸郡太守并力，冀因天时，乘圣帝威神，一举平定。”上将许之，尚书 宗意上疏曰：“匈奴处北种，介以沙漠〔三〕，简贱礼仪，衣食殊俗，此乃天一种民也。自汉兴已来，数发兵攻之，所得辄不足以复所害。呼韩邪单于奉藩，然中国 亦疲于送迎之劳矣。光武皇帝躬擐金甲之难，深明天地之界，〔四〕故因其来降，宠立以为单于，羁縻畜养，边民得以休息，迄今四十余年。今鲜卑奉顺威灵 〔五〕，斩获北单于名王已下万计，中国坐享其功，而百姓不知其劳，汉兴功烈，于斯为盛。今南单于还塞外，所谓虎出于槛也，必兴兵要利，内恃于汉，其事得浸 滋不息，而设费不得已。无故以万全之计，而征不可必之功，未见其圣也。”诏问执金吾耿秉，言可听，师未出，而帝寝疾。 
〔一〕　黄本此句作“出兵破北城南兵为一国”。按通鉴考异引袁纪作“求出兵破北成南” ，又袁纪卷十五袁安等亦言“以终先帝破北成南之策” ，则“城”当作“成”，黄本“兵”乃“共”之误，蒋本误增“北”字，皆正之。 
〔二〕　邓弘，东观记及范书均作“ 邓鸿”。 
〔三〕　介，间也，即界。黄本作“ 分”，古通用。 
〔四〕　范书作“深昭天地之明”。黄本“界”亦作“明”。 
〔五〕　“今”原误作“令”，迳改。 
二年（戊子、八八）〔一〕
〔一〕　原误作“元年”。 
　　春二月壬辰，帝崩于章德殿。遗诏：“无起寝庙，如光武故事。”是日，太子即位，年十岁，太后临朝。 
　　　　袁宏曰：非古也。易称：“地道无成而代有终。”〔一〕礼有妇人三从之义。然则后妃之在于钦承天敬恭中馈而已。故虽人母之尊，不得令于国，必 有从于臣子者，则柔之性也。夫男女之别，自然之理；君臣酬咨，通物所因也。故百司并在，相与率职，必祠焉而后行。故有朝会享燕之礼，造膝请问之事，此盖内 外之分，不可得而同者也。古之王者，必辟四门，开四聪〔二〕，兼亲贤而听受焉，所以通天下之才，而示物至公也。自母后临朝，必舅氏专权，非疏贤而树亲昵 也。盖管其号令者，必寄外氏，是实违天封，而训民以私，政之所阶，〔国〕家制教〔三〕，关诸盛衰，建百司，修废官，设冢卿以任权，重〔牧〕（收）…… 〔四〕，王薨君幼〔五〕，百官执事，总己思齐，听于冢宰，所以大明公道，人自为用，上下竟业，而名器已固，三代之道也。 
〔一〕　见易坤卦。正义曰：“地道卑柔，无敢先唱成物，必待阳始先唱，而代阳有终也。 ” 
〔二〕　出书舜典。 
〔三〕　据陈璞校记补。 
〔四〕　此有脱文，恐系重牧守以治民之类语。 
〔五〕　原作“王君薨幼”。 
　　三月癸卯，葬孝章皇帝于敬陵。 
　　庚戌，太后诏曰：“皇帝幼年，惸惸在疚，朕且佐助德政〔一〕。守文之际，必有内辅。故太尉邓彪三让弥高，海内归仁。其以彪为太傅，赐爵关内侯，录尚书事，百官总己以听。” 
〔一〕　范书和帝纪作“佐助听政” 。 
　　于是侍中窦宪管掌机密，三弟罗列，并据大位。上幼小，太后当朝，宪以外戚秉政，欲以经学为名，乃上疏曰：“天下之命，县于天子，善在于所习。习 与智长，则〔切〕（功）而不勤〔一〕；化与心成，则中道若性。昔周成王幼在襁褓，周公在前，史佚在后，太公在左，召公在右，中立听朝，四圣维之，是以虑无 遗计，举〔无过事〕〔二〕。孝昭皇帝八岁即位，大臣辅政，亦选名儒韦贤、蔡义、夏侯胜入授诗书于禁中。伏惟皇帝躬天然之资，不肃而成，然以至尊之德，独对 小臣，非所以揄扬圣心，增益辉光者。窃见屯骑校尉桓郁，结发受学，白首不倦，经为人师，行为儒宗。昔侍帷幄，入授先帝，父子奕世，并为帝师。愚以为可长乐 少府，入授帝经。”于是以郁为长乐少府，侍讲禁中。岁余，迁太常。郁授二帝，恩宠甚笃（厚）。〔 
子〕焉传家业，至太傅〔三〕。 
〔一〕　据大戴礼及范书改。 
〔二〕　据大戴礼补。李贤曰：“以上皆大戴礼之文也。切而不勤，谓皆与智长，则常自切厉，而不须勤敕，若性犹自然也。”又曰：“ 
史佚，成王时官史，名佚。” 
〔三〕　以己意改。 
　　宪性褊急，数自困，辅政之后，遂作威福，睚眦之怨无不报。初，宪恨尚书陈宠，欲因事毁伤之，使与丧事。黄门郎鲍德与宪弟瑰厚善，惧宠不能自免， 说瑰曰：“宠奉事先帝，深见委任。若以岁月言之，宜蒙功劳之报；以才量言之，应受器用之赏。不可以几微之故，以伤辅政之德。”于是宪出宠为广汉太守，抑强 扶弱，人无讼者。先时广汉城南有鬼哭声闻于府中〔一〕，积数年，宠案行有骸骨不葬者多，乃叹曰：“傥在是乎？”使县收敛埋藏之，由是遂止。 
〔一〕　范书陈宠传作“洛县城南” 。钱大昕廿二史考异曰：“‘洛’当作‘雒’，广汉郡所治。”据此则袁纪是。 
　　时齐〔炀〕（殇）王子〔都〕（郁）乡侯畅奔章帝哀〔一〕，上书未报，宪使客刺杀畅。太尉掾何敞请自往问变状，太尉宋由不听。敞固谓曰：“春秋称 三公为宰者，言无不统也〔二〕。畅宗室肺腑，茅土蕃臣，来即国忧，上书未报，而于城内见害。干国之纪，擅杀列侯，罪恶（之）次于大逆〔三〕。奉宪大吏，莫 敢追捕，明公处宰相之位，亦复不恤，四方闻之，谓京师何？昔陈平之言宰相曰：‘外镇四夷，内抚诸夏，使卿大夫各得其宜。’〔四〕今列侯私刃，不可谓抚；京 尹废职，不可谓宜。纲纪亏坏，责系不小。”遂驱而去。司徒、司空闻之，亦遽〔遣〕（追）掾吏〔五〕。诏书疑畅弟阳，遣御史之齐考劾。尚书令韩〔棱〕（陵） 以为奸在京师〔六〕，不宜舍近问远。诏书遣棱，棱固执不从。后事发觉，宪惧诛，自请击匈奴，功以赎死。 
〔一〕　王先谦曰：“刘攽曰：案‘ ●’者，不成人之名。今王石立二十四年，不可以‘殇 ’谥，盖是‘炀’字。”又曰：“彼既有子，不得谥‘ 殇’明矣。”惠栋曰：“何敞传作炀王。”又范书窦宪传“ 
郁乡侯”作“都乡侯”。皆据以改。 
〔二〕　书伊训曰：“百官总己以听冢宰。”传曰：“伊尹制百官，以三公摄冢宰。”典当本于此，非春秋也。 
〔三〕　据陈璞校记删。 
〔四〕　见史记陈丞相世家。其文曰：“宰相者，上佐天子理阴阳，顺四时，下育万物之宜，外镇抚四夷诸侯，内亲附百姓，使卿大夫各得任其职焉。”古人引书多以己意删改，敞亦然。 
〔五〕　遣追形近易讹，故正之。 
〔六〕　棱、陵形近而讹，据袁纪卷十四及范书改，下同。 
　　夏五月，京师旱。 
　　冬十月，侍中窦宪为车骑将军，与执金吾耿秉〔发〕三万骑征匈奴〔一〕。司徒袁安与诸公卿诣朝堂谏曰：“今国用度不足，匈奴不犯塞，而劳军远攻， 轻沙漠之难，徼功万里，非社稷计也。兵，凶器，圣王之所重。”不从。太尉宋由不署名，公卿稍亦止。安独与司空任隗固争，前后且十上，不从。 
〔一〕　据范书补。 
　　是时谏者甚众，尚书仆射郅寿下狱。御史何敞上疏谏曰：“臣闻圣主开直言之路，有不讳之诏，犹恐下情不达，复听歌谣之词〔一〕。故天人并应，传福 无穷。臣伏见尚书仆射郅寿坐与诸尚书论击匈奴下狱，奏劾大不敬。臣愚以为寿备机密近臣，以匡辅为职，若朝廷有失，默而不言，悖义背恩，其罪当诛。今寿违众 正议，以安宗庙，为国永福也，岂有私心！如寿被诛，臣恐天下以寿忠直之故，横加诽谤之诛，杀伤和气，忤逆阴阳，此诚不可。所以敢犯严威，不避夷灭，触死瞽 言，〔非〕为寿也〔二〕。”乃免寿。寿，郅恽之子也。 
〔一〕　李贤曰：“歌谣，谓诗也。礼记王制曰‘命太师陈诗观民风’。郑玄注云：陈诗，谓采其诗而示之。” 
〔二〕　瞽言，论语季氏曰：“孔子曰：‘待于君子有三愆，言未及之而言谓之躁，言及之而不言谓之隐，未见颜色而言谓之瞽。”又“ 
非”字据范书补。 
　　宪遂出师。侍御史鲁恭上疏谏曰：“夫天爱人犹父之爱子也。一物有不得其所，则天气为之错乱，而况人乎？故爱民者天下爱之。夷狄者，四方之异气 也。蹲夷锯肆〔一〕，与（乌）鸟〔兽〕无异〔二〕，杂居中国，则错乱天气。是以圣王之制，夷狄羁縻不绝而已，不以伤害中国也。今边境幸无事，宜当修仁行 义，尚于无为，令家给人足，各安产业。夫人〔道〕（遂）得于下〔三〕，则阴阳和于上，然后祥风时雨，覆被远方，则夷狄慕德，重译而至矣〔四〕。惟陛下留圣 恩，征还二将，休罢士卒，以顺天下心。”于是窦氏横甚，司徒袁安辄举奏之，上虽不从，而权戚严惮焉。 
〔一〕　李贤曰：“夷，平地；肆，放也。言平生踞傲，肆放无礼也。” 
〔二〕　据范书鲁恭传改。 
〔三〕　据果亲王校而改。 
〔四〕　礼记王制曰：“五方之民，言语不通，嗜欲不同，达其志，通其欲，东方曰寄，南方曰象，西方曰狄鞮，北方曰译。”疏曰：“ 译，陈也，谓陈说外内之言。”据此则重译乃辗转翻译，以明达其意也。

后汉孝和皇帝纪上卷第十三
　　永元元年〔一〕（己丑、八九）
〔一〕　原误作“二年”。 
　　夏六月，窦宪、耿秉自朔方出塞三千里〔一〕，斩首大获，铭燕然山而还。即拜宪为大将军，封武阳侯，食邑二万户；耿秉为〔美〕（算）阳侯〔二〕。宪让不受，还京师。 
〔一〕　原误作“三十里”，据范书迳改。 
〔二〕　据东观记、范书改。 
　　于是窦笃为卫尉，景执金吾，瑰光禄勋；尊太后母比阳主为长公主，益比阳汤沐邑二千户。宪等骄奢，不遵法度，唯瑰恭俭自守。尚书何敞上封事曰： “臣闻忠臣忧世，讥刺贵臣，至以杀身灭家，而犹为之者何？诚君臣义重，情不能已也。臣见国之将危，家之将凶，皆有所由，较然易知，不可不察也。昔郑庄不防 叔段之祸也〔一〕，后更滋蔓〔二〕。窦宪兄弟〔专〕（尊）朝〔三〕，虐用百姓，杀戮盈溢，咸曰叔段、州吁将生于汉也〔四〕。是臣前连上便宜，承陈得失，非 为嫉妒宪等也，诚欲绝其绵绵，塞其涓涓〔五〕，上不欲皇太后损文母之号，使陛下有失教之议，不使宪等得保其福。然臧获之谋，〔六〕上安主父，下存主母，犹 不免于严怒，况臣微末，敢竭愚忠哉！然臣累世蒙恩，位典机密，每念厚德，忽然忘生，虽知言必夷灭，诚不忍目见祸至，故敢书写肝胆，舒度愚情。驸马都尉瑰忠 孝爱主，最自修整。闻瑰比自申陈，愿抑损家权，退身避贤。宜顺其意，斯诚宗庙之至计，窦氏之大福也。”敞辞旨切直，深为宪等所怨。济南王康，光武之子也， 最为尊重，而骄奢太甚，于是左迁敞为济南王太傅。 
〔一〕　范书何敞传作“昔郑武姜之幸叔段，卫庄公之宠州吁，爱而不教，终至凶戾”。按袁纪下文言及叔段和州吁，此恐有脱文。又“ 
叔段”二字原误倒，迳正。 
〔二〕　隐公元年左传曰：“祭仲谏庄公曰：‘姜氏何厌之有？不如早为之所，无使滋蔓！蔓，难图也。蔓草犹不可除，况君之宠弟乎？’公曰： ‘多行不义必自毙，子姑待之。’” 
〔三〕　据陈澧校改。 
〔四〕　叔段事见左传隐公元年之文。武姜爱少子共叔段，庄公立，为请大邑京。段将袭郑，武姜将启门纳之。庄公见时机已成，克段于鄢。州吁事见隐公三 年左传。公子州吁，庄公嬖人所生，有宠而好兵，公勿禁。桓公立，州吁遂弑桓公而立。后卫人杀州吁，而迎公子晋于邢，立为宣公。 
〔五〕　李贤曰：“周金人铭曰‘涓涓不壅，终成江河，绵绵不绝，或成网罗’也。” 
〔六〕　方言曰：“臧、甬、侮、获，奴婢贱称也。荆淮海岱之间，骂奴曰臧，骂婢曰获。齐之北鄙、燕之北郊，凡民男而婿婢，谓之臧，女而妇奴，谓之获；亡奴谓之臧，亡婢谓之获，皆异方骂奴婢之丑称也。” 
　　司隶校尉司空蔡、河南尹王调、洛阳令李阜皆窦氏之党也，乘宪之势，枉法任情。尚书仆射乐恢奏免蔡等，外以清京都，内欲绳外戚，由是为宪等所忌。 瑰常欲往候恢，使人先言恢，恢谢而绝之。宪兄弟怒其异己，常欲陷害之。恢妻谏恢曰：“古有容身之道，何必以言取怒？”叹曰：“何忍素餐立人朝乎！”〔一〕 乃上疏曰：“臣闻百王之失，咸以阴盛凌阳，而权移于下，大臣专朝，而势去公室。未有君德休明，而臣下窥□，主一其柄，而社稷倾危者。先帝早弃天下，况陛下 富于春秋，今诸舅执政，外戚盈朝，非所以宁王室，示天下也。夫天地不交，则众生夭伤；君臣失序，则万民受殃。政失不救，其弊不测。当今所急，上宜以义自 割，下宜以谦自别，四舅保爵土于子孙，皇太后永无惭于宗庙，诚计之上者。”书御不省，恢乃乞骸骨。诏授恢为骑都尉〔二〕。宪风郡县，使迫胁恢，恢遂饮药而 死。天下闻之，皆以为怨。 
〔一〕　诗魏风伐檀曰：“彼君子兮，不素餐兮。”素，空也。素餐言无功而受禄也。惠栋引韩诗薛君章句，以为“但有质朴而无治民之封，故曰素餐”，非也。 
〔二〕　范书乐恢传其下又曰：恢复上疏辞谢，诏听上印绶，归乡里。按袁纪下文既言“风郡县”，则恢已告归乡里，此句必有脱文。 
　　恢字伯奇，京兆长陵人也。父为吏得罪于令，令将杀之。恢年十二〔一〕，伏寺门外啼泣，不舍昼夜。令嘉其孝，赦其父罪。恢事博士焦贶〔二〕，贶为 河东太守，恢随之官，闭庐专精，不与掾吏交。后贶有事被考，诸生皆系狱，恢皎然得免。恢为人廉洁抗厉，〔新〕（衡）阳侯阴就闻〔三〕，以礼请之，恢绝不 答。杜陵人杨正尝毁恶恢，然举正子为孝廉。恢善颍川〔杜〕安（王）〔四〕，〔安〕（王）上书得为巴郡太守，遣使贻恢书，恢不就，答之曰：“干主求禄，非平 生操也。”其不念旧恶，耻交进趋，皆此类也。 
〔一〕　东观记及范书乐恢传均作“ 年十一”，袁纪恐误。 
〔二〕　范书乐恢传作“焦永”。惠栋曰：“案郑弘传，弘师河东太守焦贶，坐楚王英事被收。袁纪称贶尝为博士，后为河东太守，则永当为贶也。”袁纪是。 
〔三〕　“衡阳侯”乃“新阳侯”之误，详见卷十一“亲阳侯”注。又范书作“信阳侯”。沈钦韩曰：“就封新阳侯，属汝南郡。信、新古通。二汉志‘信’作‘新’。” 
〔四〕　据范书及范书注引华峤书改。 
　　何敞既傅济南，尽心辅道。岁余，迁为汝南太守。敞常疾俗吏苛刻，以要名誉，为政务从宽和。立春日，乃召督邮还府，复遣吏案行属县，显孝行，举仁义。由是郡中翕然，百姓化之，其归养老母，推财相让者数百人。 
　　秋七月，会稽山崩。本志称：“刘向曰：‘山，阳君也；水，臣也。’君道崩坏，百姓失所，窦太后摄政，窦宪专权之应也。”〔一〕 
〔一〕　此乃东观记五行志之文。 
二年（庚寅、九〇）
　　春正月，大赦天下。 
　　夏，耿秉出塞，至涿邪山，与北单于相遇，大战破之。 
　　秉字伯初，国之子也。魁梧有才略，善说司马法〔一〕，为将常为士卒先，休息不部陈，然远斥候，〔明〕要誓〔二〕，士卒争为致死。秉薨，谥壮侯 〔三〕。南单于闻秉薨，举国发丧，□面流血，得外国心如此。秉弟夔，壮勇有气力，以军功拜骑都尉。常以精骑八百出塞，于金微山斩阏氏、名王以下，自汉军所 未至，封粟邑侯〔四〕。 
〔一〕　按汉书艺文志，军礼司马法百五十五篇，入礼类。又曰：兵家者，盖出古司马之职，王官之武备也。洪范八政，八曰师，明兵之重也。下及汤武受命，以师克乱而济百姓，司马法是其遗事也。又按隋书经籍志及新、旧唐志，均作司马穣苴撰。史记司马穣苴传曰：“ 
养威王使大夫追论古者司马兵法，而附穣苴于其中，因号曰司马穣苴兵法。”则司马法乃古兵法，非穣苴所撰明矣，三志乃伪记耳。 
〔二〕　据东观记及范书补。又“要 ”，约也。 
〔三〕　范书作“桓侯”。 
〔四〕　原作“栗邑侯”。范书作“ 粟邑侯”，两汉志无栗邑而有粟邑，属左冯翊，故迳正。 
　　五月丙辰，立皇弟惠为〔济〕北（海）王，开为河间王，瑕为城阳王〔一〕。立故淮〔阳〕（南）闵王昺子恻为常山王，故齐王晃子忍为齐王，北海王睦子威为北海王〔二〕。 
〔一〕　按袁纪下文有“北海王”，此不当作“北海王”，故据范书改作“济北王”。又范书和帝纪“惠”作“寿”，“瑕”作“淑”，未知孰是。 
〔二〕　据范书改“淮南”为“淮阳 ”。又范书和帝纪“恻”作“侧”。明八王传“闵王” 作“顷王”。又和帝纪“忍”作“无忌”，且作“丁卯 ”日所改封。与袁纪多异。 
　　车师遣使奉献。 
　　六月庚辰，封窦宪为〔冠军〕（武阳）侯〔一〕，笃〔郾〕（偃）侯〔二〕，景汝阳侯，瓖夏阳侯。宪独不受封。 
〔一〕　范书作“冠军侯”。按东观记曰：“封武阳侯，食邑二万户。宪固辞封。诏曰：‘ 大将军宪，前岁出征，克灭北狄，朝加封赏，固辞不受。舅氏旧典，并蒙爵土，其封宪冠军侯，邑二万户。’ ”按本卷永元元年六月已言封武阳侯，此不当复言之，故依东观记以正之。 
〔二〕　据范书及两汉志改。 
　　辛卯，中山王焉薨，谥曰简王。 
　　光武时，诸王皆就国，焉以郭后少子故留京师。至永平初乃就国，诏赐羽林右骑为虎贲，又令上官属子弟以为官骑焉。皆上疏辞让，诏曰：“诸侯出境，必有武备〔一〕，夹谷之会，司马以从〔二〕。夫有文事，必有武备〔三〕，所以重蕃也。王无辞焉。” 
〔一〕　定公四年左传，子鱼对卫灵公曰：“君以军行，祓社衅鼓，祝奉以从，于是乎出境。若嘉好之事，君行师从，卿行旅从。” 
〔二〕　定公十年谷梁传曰：“类谷之会，孔子相焉，两君就坛，两相相揖。齐人鼓噪而起，欲以执鲁君。孔子历阶而上，不尽一等，而视归乎齐侯，曰：‘两君合好，夷狄之民何为来为？’命司马止之。齐侯逡巡而谢曰：‘寡人之过也。’” 
〔三〕　见定公十年谷梁传之文。 
　　是夏，月氏王谢将七万骑攻班超〔一〕，超众大恐。超曰：“月氏兵虽多，千里逾葱岭，何足忧哉！但当收谷坚守，饥穷自降，不过数十日决矣！”谢攻 超，不能下，抄掠无所得。超度其粮尽，必从龟兹求食，乃遣数千兵伏东界要之。谢果遣骑赉金银珠玉往龟兹，伏兵遮击，尽杀之。遣持所斩以示谢，谢大惊，即遣 使请罪，愿得生归，超纵遣之。月氏震怖，岁岁奉贡。 
〔一〕　范书班超传曰谢乃是月氏副王。 
　　秋七月，大将军窦宪出屯叙州。 
　　九月，匈奴北单于遣使款塞，愿朝见宪。中护军班固迎单于，单于为南单于所破，远遁漠北，固至私渠海而还。于是北单于地空，宪欲自为功，乃立降者鹿蠡王阿修为单于〔一〕，因置中郎将领护军，如南单于故事。事下公卿，司徒袁安、太尉宋由、太常丁鸿、少府〔 
尹〕睦（识）以为〔二〕：“阿修，诛君之子，又与鲜卑、乌桓为父兄之雠，不可立。南单于先帝所置，今首破北虏，新建大功，宜令并领降众，以终先帝破北成南之策。” 
〔一〕　范书袁安传作“阿佟”，南匈奴传作“于除鞬”。惠栋曰：“袁纪作‘阿修’。” 钱大昭曰：“疑即于除鞬也。”集解引黄山曰：“案南匈奴传：‘章和元年，鲜卑击北匈奴，斩优留单于。’ 又‘ 
永 元三年，北单于复为耿夔所破，逃亡不知所在，其弟谷蠡王于除鞬自立为单于，遣使款塞。窦宪上书，立为北单于，朝廷疑之’。似阿修别为一人，乃优留之弟。若 于除鞬之兄，是为嗣单于，但逃亡，未尝为二虏杀也。惟袁纪谓阿修诛君之子，又与乌丸、鲜卑为父兄之雠，则似即为于除鞬。故通鉴不更及阿修之名也。”按钱说 是。 
〔二〕　据通鉴考异改。然按范书，永元二年，任少府一职者，窦嘉也。时尹睦任大司农，与袁纪异。又范书袁安传载，同安议者乃任隗、刘方、尹睦也，而 宋由、丁鸿、耿秉等皆可宪议，亦与袁纪异。宋由乃窦氏之党，不当从安议，且太尉不当列司徒下，此“太尉宋由”恐系“司空任隗”之误。 
　　议未定，安惧宪计遂行，复独上封事曰：“臣闻功有难图不可豫见者，事有较然易料不疑者。臣谓惧守正执平者，臣请以先帝旨意明之。光武皇帝本所以 立南单于者，欲以安南定北，分匈奴之势也。孝明皇帝欲褒成先帝之功，故赫然发怒，命将征伐。陛下奉承洪业，大开彊宇，大将军远出籍胜，此诚宣明祖宗余志之 弘勋也。自南单于归德已来，四十余年矣，三帝积累，以遗陛下，孳孳所成也。今南单于屯建大谋〔一〕，深入匈奴，空尽北虏，屯之大功也。辍而不图，改立新 降，以一朝之计，违三代之业，背先祖，弃旧恩，非计之长也。夫言行，君子之枢机〔二〕；赏罚，治国之纲纪〔三〕。论语曰：‘ 
言忠信，行笃敬， 虽蛮貊之邦，行矣。’今失信封南一屯，则百蛮不敢复保誓矣。阿修诛君子，于春秋之义所不当立〔四〕。而乌丸、鲜卑新杀北单于，情莫不忿恶其雠，今而立之， 则失意而怀怒矣。兵、食可废，信不可去〔五〕。且汉故事，供给南单于费值岁一亿九千余万〔六〕。今北庐弥远，其费过倍，是所以空尽天下也。”诏下其议，与 宪更相难十余条〔七〕。宪负恃贵势，言辞骄慢，安终不移，上卒从安议〔八〕。 
〔一〕　屯，即屯屠阿也。 
〔二〕　见易系辞上。 
〔三〕　类聚卷五二引韩子曰：“言先王仁义，无益于治，必赏罚则国治。”按此乃显学篇之文，而陈奇猷韩非子集解无“必赏罚则国治”句，注引陶鸿庆语 “必吾赏罚”下有脱文，陈补“则倍其始法度赏罚”八字。按太平御览卷六二四引，作“必赏罚则国富而治”，下接“法度赏罚者，国之脂泽粉黛也”，与类聚同。 陈所补恐非。 
〔四〕　昭公十一年公羊传曰：“诛君子不立。” 
〔五〕　论语颜渊曰：“子贡问政，子曰：‘足食足兵，民信之矣。’子贡曰：‘必不得已而去于斯三者，何先？’曰‘去兵。’子贡曰：‘必不得已而去于斯二者，何先？’曰：‘去食。自古皆有死，民无信不立。’” 
〔六〕　范书袁安传作“一亿九十余万”，恐非。 
〔七〕　“与”原作“于”，据范书迳改。 
〔八〕　范书作“竟立阿佟为单于” 。通鉴从范书，作“上竟从宪策”。 
三年（辛卯、九一）
　　春正月甲子，皇帝加元服，仪用新礼。赐王公列侯在京师者黄金，〔将〕（列）大夫郎吏帛〔一〕，及天下男子爵各有差。鳏寡孤独贫不能自存者人帛一匹，酺饮五日。系囚亡命赎罪各有差。 
〔一〕　据黄本及范书改。 
　　擢曹裒为射声校尉〔一〕。尚书张敏奏裒擅制礼仪，破乱圣术，宜加削诛。上寝其奏。是后众人不能信裒所制，又会礼仪转迨，遂寝而不行。 
〔一〕　“裒”即褒，古通用，见尔雅释文。 
　　　　袁宏曰：夫礼也，治心轨物，用之人道者也。其本所由在于爱敬自然，发于心诚而扬于事业者。圣人因其自然，而辅其性情，为之节文，而宣以礼 物，于是有尊卑亲疏之序焉。推而长之，触类而申之，天地鬼神之事，莫不备矣。古者民人淳朴，制礼至简，污樽抔饮〔一〕，可以尽欢于君亲；蒉桴土鼓〔二〕， 可以致敬于鬼神〔三〕。将之以诚，虽微物而可重，献之由心，虽蒲质而可荐。此盖先王制礼之本也。中古损益，教行文质，范金合土，而栋宇之制丽矣；绘集采 色，而衣裳之度彰矣；比声谐音，而金石之品繁矣。夫简朴不足以周务，故备物以致用；卑素不足以崇高，故富以成业〔四〕。此又先王用礼之意也。夫尊卑长幼不 得而移者也，器服制度有时而变者也。小则凶荒殊典，大则革伏异礼，所以随用合宜，易民视听者也。此又先王变礼之旨也〔五〕。是故王者之兴，必先制礼，损益 随时，然后风教从焉。故曰“殷因于夏礼，所损益可知也；周因于殷礼，所损益可知也”〔六〕。 
〔一〕　礼记郑注曰：“污尊，凿地为尊也。抔饮，手掬之也。” 
〔二〕　礼记明堂位曰：“土鼓、蒉桴、苇籥，伊耆氏之乐也。”按土鼓是在陶缶基础上形成的陶制鼓乐器。而蒉桴则是用蒉草束作成的鼓槌，击土鼓而伴歌舞。 
〔三〕　礼记礼运篇曰：“污尊而抔饮，蒉桴而土鼓，犹若可以致其敬于鬼神。”郑注曰： “言其物虽质略，有齐敬之心，则可以荐羞于鬼神，鬼神飨德不飨味也。” 
〔四〕　“卑”字据黄本补。又陈璞疑“富”下有脱字，是。 
〔五〕　汉书礼乐志曰：“王者必因前王之礼，顺时施宜，有所损益，即民之心，稍稍制作。” 
〔六〕　见论语为政。 
　　　　汉兴拨乱，日不暇给，礼仪制度阙如也。贾谊曰：“夫立君臣，等上下，使纲纪有序，六亲和睦。此非天之所设也，人之所为，不修则坏。宜定制 度，典礼乐，使诸侯轨道，百姓素朴。”〔一〕乃草具仪，寝而不行。后之学者董刘之徒〔二〕，亦言礼乐之用，而不能详备其制度。夫政治纲纪之礼，哀乐死葬之 节，有异于古矣，而言礼者必证于古，古不可用，而事各有宜，是以人用其心，而家殊其礼，起而治之，不能纪其得失者，无礼之弊也。曹裒父子慨然发愤，可谓得 其时矣。然裒之所撰，多案古式，建用失宜，异于损益之道，所以废而不修也。 
〔一〕　出汉书礼乐志，文字稍有出入。 
〔二〕　董，董仲舒；刘，刘向也。 
　　冬十月，幸长安，祠园陵。诏令大将军宪与车驾会长安。时尚书见宪，皆欲释仗称万岁，尚书令韩棱曰：“枉道事人臣，非所以立身也。且礼，无为人臣称万岁之制。”左右皆惭，遂已。 
　　十二月，龟兹、姑墨、温宿国皆降。乃以班超为西域都护，徐干为长史，复戊己校尉。唯焉耆、〔危〕须、尉黎以前杀都护陈睦不内附〔一〕。 
〔一〕　据范书补。杀陈睦事见卷十永平十八年。 
四年（壬辰、九二）
　　春正月，龟兹王遣子奉献。 
　　三月，司徒袁安薨。是时天子幼弱，外戚擅权，安每朝会，及在朝廷，议国家〔事〕〔一〕，未尝不慷慨流涕，〔形〕于言色〔二〕，自天子及朝中大臣皆倚安。会病薨，朝野痛惜焉。 
〔一〕　据范书补。 
〔二〕　据陈璞校记补。 
　　初，安妻早卒，葬乡里。临终遗令曰：“备位宰相，当陪山陵，不得归骨旧葬。若母先在祖考坟垄，若鬼神有知，当留供养也。其无知，不烦徙也。”诸子不敢违〔一〕。子赏车骑校尉，京〔蜀〕（属）郡太守〔二〕，敞司空，京子汤官至公辅。 
〔一〕　袁安碑曰：“闰月庚午葬。 ” 
〔二〕　蜀、属形近而讹，范书作“ 蜀郡太守”，据改。 
　　初，安辟庐江周荣，与语甚器之，每预大议。及奏论窦宪，宪客徐齮胁之曰〔一〕：“子为袁公腹心，排大夫，窦氏刺客今至矣，子宜备之。”荣曰： “荣乃江淮孤生，蒙先帝大恩，备宰士〔二〕，正为窦氏所害，诚所甘心。”常敕妻子：“仓卒遇飞祸，无得殡敛，冀以区区腐身，以悟朝廷。”及窦氏败，荣召为 显官，至尚书、郡守。〔三〕有孙曰景，至太尉。 
〔一〕　齮时任太尉掾。 
〔二〕　惠栋曰：“王应麟云：周官太宰之属，有上士、下士。公羊所云宰士，隐元年，宰恒。盐铁论：文学谓丞相史曰‘处宰士之列，无忠正之心’是也。又见翟方进传。”今按古称三公曰宰，故其掾史亦得称宰士。 
〔三〕　按范书本传，荣先后任颍川、山阳太守。 
　　四月丁丑，太常丁鸿上封事曰〔一〕：“臣闻日者，阳之〔精〕（积）〔二〕，守实不亏，君之象也。月者，阴之精，盈缩有常，臣之表也。故日蚀者， 阴凌阳；月盛者，下骄盈也。变不虚生，各以类应。远观往古，近察汉兴，倾危之祸，靡不由兹。故三桓专鲁，陈氏擅齐，六卿分晋，吕族覆汉，哀平之末，庙不血 食，此皆失其权柄，以势假人者也。故有周公之亲，无其德，不得行其势。伏见大将军窦宪，虽敕身自约，不敢僭差，然天下远近，皆惶怖承旨；大小望风，莫不影 从。宠极则骄，验见于天，虽欲隐讳，神明垂象。间者，月满不亏，此大臣骄溢之应也。陛下未悟，故天重见诫，日有蚀之，诚宜畏慎以防其祸也。诗云：‘畏天之 怒，不敢戏豫。’〔三〕夫疏岩绝崖之水，由于涓涓；干云蔽日之木，起于毫末〔四〕。前事之不忘，后事之明镜。宜因天变，匡正其失，以塞天意。”上深纳之。 
〔一〕　范书和帝纪作“闰月丁丑，太常丁鸿为司徒”，又曰“六月戊戌朔，日有食之”。续汉志亦同。袁纪恐误。 
〔二〕　据黄本及说文、全后汉文改。 
〔三〕　出诗大雅板章。“畏”作“ 敬”。 
〔四〕　老子曰：“合抱之木，生于毫末。” 
　　丙辰，京师地震。 
　　是时窦氏骄横，威震海内，其所置树，皆名都大郡，乘势赋敛，争相赂遗，州郡望风，天下骚动，竞侵陵小民，掠夺财物，攻亭驱吏，略人妇女，暴虐日 甚，百姓苦之。又擅檄缘边郡突骑善射有财力者，二千石畏威，不敢不送。司徒袁安、（太尉）〔司空〕任隗及有司数奏劾〔一〕，皆寝。 
〔一〕　太尉乃宋由，任隗任司空，阅本卷上下文可知。 
　　初，宪女婿射声〔校尉〕郭举、卫尉邓叠母〔元〕（兄）出入禁中〔一〕，谋图不轨。上渐觉之，与清河王庆图其事，使庆求外戚传〔二〕，因与中官郑 众密谋之。众劝上亟行其诛，上曰：“宪在外，恐变生，不可。”是月，宪还京师。众白太后：“帝当谨护玺绶。 ”〔三〕庚申，上幸北宫，诏公卿百官，使执金吾卫南、北宫，诏收宪大将军印绶，封宪为（亲）〔冠〕军侯〔四〕，笃、景、瑰皆就国。郭举、邓叠下狱诛。上以 太后故，不欲极其狱，乃守宪等，选能相以逼迫之，宪、笃、景皆自杀，宗族免归本〔郡〕（部）〔五〕。 
〔一〕　据范书改补。 
〔二〕　求汉书外戚传，欲行文帝诛薄昭、武帝诛窦婴故事。 
〔三〕　“众白”以下据龙溪精舍本、学海堂本补。蒋本阙，黄本“ 
众白”误作“象由”。 
〔四〕　胡三省曰：“宪先已封冠军侯，不受，今复封，以侯就国。” 
〔五〕　郡部形近而讹，故正之。 
　　河南尹张酺上疏曰：“臣愚以为窦氏之事，宜下理官，与天下共平其罪，恐后世不见其事。窦氏盛时，群臣莫不阿附，唯恐在后，皆以宪为伊、吕，比邓 夫人于文母〔一〕。及陛下发雷电之怒，皆以为罪不容诛，何前后之相背也！赖圣朝明达析其中。伏见夏阳候瑰前为光禄勋，每与臣相见，常有励节竭忠庶几之心， 检敕宾客，未尝犯法。闻王政有三宥之义〔二〕，故蔡叔流言，周公原本而诛〔三〕。臣愚以为可黜瑰爵关内侯，还京师，竭忠供养比阳主，以优属重示厚德。”上 感酺言，徙瑰为长沙侯。 
〔一〕　李贤曰：“按邓夫人，即穣侯邓叠母元。张酺论宪兼及其党，称邓夫人，犹如前书霍光妻称霍显，祁大伯母号祁夫人之类。”按文母，文王之妃太姒 也。诗周颂雝曰：“既右烈考，亦右文母。 ”又王引之经义述闻曰：“列女传母仪传：‘太姒仁而明道，号曰文母。’然则文母之称，专美太姒之文德明矣。汉书元后传：‘太皇太后，当为新室文母太皇太 后。’后书邓骘传：‘伏帷和熹皇后圣善之德，为汉文母。’何敞传：‘伏惟皇太后秉文母之操。’皆本周颂为义。”可知文母乃汉代褒美皇后文德之雅称。时邓夫 人贵盛，故宪党皆争以文母谀媚之。 
〔二〕　礼记文王世子曰：“公族其有死罪，则磬于甸人，其刑罪，则纤剸，亦告于甸人。公族无宫刑。狱成，有司谳于公，其死罪，则曰‘某之罪在大辟 ’。其刑罪，则曰‘某之罪在小辟’。公曰： ‘宥之。’有司又曰：‘在辟。’公又曰：‘宥之。’ 有司又曰：‘在辟。’及三宥不对，走出，致刑于甸人。公又使人追之，曰：‘虽然，必赦之。’有司对曰： ‘无及也。’反命于公。公素服不举，为之变，如其伦之丧，无服，亲哭之。” 
〔三〕　书蔡仲之命曰：“惟周公位冢宰，正百工。群叔流言，乃致辟管叔于商；囚蔡叔于郭邻，以车七乘；降霍叔于庶人，三年不齿。”据此则袁纪“蔡叔”恐系“管叔”之误。 
　　于是何敞、班固免归家，敞子与瑰善，固党于窦氏也。 
　　初，固不教儿子，儿子负固势不遵法度，吏民苦之。洛阳令种竞尝出〔一〕，固奴干车，诃奴，醉骂辱竞〔二〕，竞大怒，畏宪不敢发，心衔之。及宪宾客皆被系，竞因此捕系固，遂死狱中。诏谴责竞，而主者极罪〔三〕。固字孟坚，彪之子也。 
〔一〕　范书班固传作“种竞”。按说文曰：“竞，从二兄，二兄竞意，从丰声，读若矜。一曰竞，敬也。”二字通。 
〔二〕　“醉”原作阙文，黄本作“ 辞”，此据陈澧校而补。龙溪精舍本亦作“醉”。 
〔三〕　极罪，范书作“抵罪”。 
　　初，世祖问窦融，在西州时每所上章奏，谁与参之，融对曰“皆班彪所为也。”世祖雅闻彪名，将召之，会彪举茂才，〔为徐〕（除）令，以病免 〔一〕。后应三公之命，辄谢病去，复以司徙掾望都长〔二〕，所历二县，皆为吏民所爱。彪既才高，而专心文史之间。司马迁着史记，自太初已后阙而不录。其后 好事者或颇缀录其时事〔三〕，然多鄙俗，不足以继其书。彪乃采前人遗事，旁贯异闻，作后传数十篇〔四〕。因斟酌前史，而讥正其失。略曰： 
　　　　唐虞三代，诗书所及，世有史官，以司典籍。至于诸侯，国自有史，故孟子曰：‘晋之乘，楚之梼杌、鲁之春秋，其事一也。’定、哀之间，鲁君子 左丘明论集其文，作左传三十篇，又撰异同，号曰国语二十篇〔五〕。由是乘、梼杌之事遂闇，而左氏、国语独彰。又有记录黄帝以来至春秋时帝王公侯卿大夫，号 世本十五篇。春秋之后，七国并争，秦并诸侯，则有战国策三十二篇〔六〕。汉定天下，大夫陆贾记录时功，作楚汉春秋九篇。孝武之世，太史令司马迁采左氏、国 语，删世本、战国策，据楚汉列国时事，上自黄帝，下讫获麟，作本纪、世家、列传、书、表凡百三十篇，而十篇缺焉〔七〕。 
　　　　迁之所记，从汉元至武帝，则纪其功〔八〕，至其〔采〕摭经传，分散数家之事〔九〕，甚多疏略，务欲以多闻广博为功，论议浅而不笃。其论术 学，则崇黄老而薄五经；序货殖，则轻仁义而羞贫穷；尊游侠，则贱守节而贵俗功。此其大弊伤道，所以遇极刑之咎也。然善述事〔理〕〔十〕，辩而不华，质而不 野，文质相称，盖良史之才也。诚令迁依五经之法言，同圣人之是非，意亦庶几矣。 
　　　　夫百家之书，犹可法也。若左氏、国语、世本、战国策、楚汉春秋、太史公书，今之所以知古，后之所由观前，圣人之耳目也，焉可阙哉！ 
〔一〕　据范书叙传改补。又举将，范书作“司隶”。按万斯同东汉九卿年表，时司隶乃鲍永也。 
〔二〕　范书班彪传作“后察司徒廉为望都长”，袁纪此必有脱误。 
〔三〕　李贤曰：“好事者谓扬雄、刘歆、阳城衡、褚少孙、史孝山之徒也。”沈钦韩曰： “史通五史篇，诸好事者若冯商、卫衡、扬雄、史岑、梁审、肆仁、晋冯、段肃、金丹、冯衍、韦融、萧奋、刘恂等相次撰续，迄于哀平间，犹名史记。”杨树达曰：“东观汉记：‘ 
东平王苍上光武受命中兴颂，明帝问校书郎，此与谁等，皆言类相如扬雄前代史岑之比。 ’知史岑为西汉人。晋冯段肃见下文固奏记，文称‘京兆祭酒晋冯、弘农功曹史殷肃’。‘殷’与‘段’形近误也。” 
〔四〕　杨树达曰：“论衡佚文篇云：‘班叔皮续太史公书，载乡里人以为恶戒，叔皮不为恩挠。’” 
〔五〕　范书标点本作“二十二篇” ，汲古阁本作“二十篇”。按四库提要曰：“汉志作二十一篇。其诸家所注，隋志虞翻、唐固本皆二十一卷，王肃本二十二卷，贾逵本二十卷，互有增减，盖偶然分 并，非有异同。而此本首尾完具，实二十一卷。诸家所传南（惟昭所注本，隋志作二十二卷，唐志作二十卷。）北宋版，无不相同，知隋志误一字，唐志脱一字也。 ” 
〔六〕　汉志及范书均作“三十三卷 ”，袁纪恐误。 
〔七〕　李贤曰：“十篇谓迁殁之后，亡景纪、武纪、礼书、乐书、兵书、将相年表、日者传、三王世家、龟策传、傅靳列传。”按贤注乃本张晏说，分见史 记自序集解、索隐，汉书司马迁传注。余嘉锡太史公亡篇考曰：“卒者，终也，终述之至麟止，则武帝以前，无不成之篇，故篇末总叙之曰：‘上记轩辕，下至于 兹，着十二本纪，作十表、八书、七十列传，凡一百三十篇五十二万六千五百字。’篇数字数之详如此，是其书皆已写定，不独无有录无书之篇，亦不当有草创未成 之作矣。盖十篇之缺，实在迁死之后，故曰‘ 其书稍出’，明其出之未全。逮杨恽宣布其书，而此十篇竟不复传，但有录而已。” 
〔八〕　范书作“则其功也”。 
〔九〕　“采”字据范书补。又“数家”范书作“百家”。 
〔十〕　据范书班彪传补。 
　　固九岁能属文，五经百家之言，无不究览，其学无常师，又不为章句，训诂通而已。性多爱，不以所长傲物，人皆重之。弱冠早孤。固以唐虞三代，诗书 所及，世有典籍。故虽尧之盛，必有典谟之篇，然后冠德百王。汉绍尧运，以建帝业六世，史臣乃追述功德，私作本纪，编于百王之末，厕于秦、项之列，太初以 后，阙而不录，故采撰前纪，缀集所闻，以述汉书。元起高祖，终于孝平王莽之诛，十有二世，二百三十年，综其行事，旁贯五经，上下洽通，凡百篇。未成，明帝 初，人有上书言固私改史记者，诏收固京兆狱，悉敛家书封上。是时扶风人苏朗伪言图谶事，下狱死。固弟超〔恐固〕为郡所诬〔一〕，乃诣阙上书，具陈固着述 意。会郡亦封上固书，天子甚奇〔之〕〔二〕。征诣校书部，除兰台令史。〔与故〕（举）睢阳令陈宗、故长陵令尹敏、司隶从事孟异共作世祖本纪及世祖功臣、平 林、新市、公孙述二十八篇〔三〕，奏之〔四〕。帝迺复使成前书。自永平始，研精积思二十余年，至建初中，其书乃成。世甚重其书，学者靡不讽诵焉。 
〔一〕　据范书补。 
〔二〕　据陈璞校记补。 
〔三〕　据范书改补。又惠栋曰：“ 异当作冀，扶风茂陵人，见马援、杜林等传。”又史通正作“孟冀”，袁范两书均误。 
〔四〕　此乃撰修东观汉记之始。 
　　自为郎后，遂见亲近，赏赐恩宠优渥。章帝好文章，逾益进幸，数入读书禁中，或连日逮夜。每行巡狩，辄献上赋颂。朝廷时有大议，令固问难于前，然 位不过郎。固虽笃志于学，以述作为务，然好傅会权宠，以文自通。其序事不激诡，不抑亢，赡而不秽，详而有体，使读之者亹亹而不厌，亦良史之才也〔一〕。至 于排死节，否正直，以苟免为通，伤名教也。史迁之作，皆推之于谈；彪经序其谋，略以举矣，而固尽有功〔二〕，岂不胜哉！ 
〔一〕　胡三省曰：“贤曰：激，扬也。诡，毁也。抑，退也。亢，进也。余谓激诡抑亢，皆指史家作意以为文之病。”又李贤引尔雅曰：亹亹， “犹勉勉也”。 
〔二〕　据黄本补“有”字，蒋本阙。 
　　窦氏既废，天子追览前议，嘉袁安之忠，知宋由之不正也，乃策免由。 
　　秋七月己丑，太尉宋由有罪自杀。 
　　八月，司空任隗薨。字仲和，光之子。初，光济世祖于信都，封〔阿〕陵侯〔一〕。光薨，隗袭爵。隗好黄老，清静少欲，以功臣子行异于众，擢为虎贲 中郎将，稍迁九卿、三公。隗玄默守直，不求名誉，然内行仁义，世人以此服之，帝亦雅重焉。窦宪之专政，朝臣莫违，隗与袁安屡抗异议。于是天子追思隗忠，擢 子屯为步兵校尉。 
〔一〕　据范书任光传补。 
　　辛丑，大司农尹睦为太尉，太傅邓彪以老病罢，太尉睦代录尚书事。 
　　冬十月己亥，宗正刘方为司空。 
五年（癸巳、九三）
　　春正月己亥〔一〕，大赦天下。 
〔一〕　范书作“乙亥”。按是月乙丑朔，无己亥日，袁纪乃涉前“ 
己亥”而误。 
　　辛卯，立皇弟万岁为宋王〔一〕。 
〔一〕　范书和帝纪作“广宗王”，袁纪误。又水经注清水曰：“和帝永元五年，封皇太子万年为王国。”“太”系衍文，又“年”即“ 
岁”也。 
　　二月戊戌，诏有司省内外厩马及上林池圃，悉以假贫民。 
　　甲寅，太傅邓彪薨。窦氏之专权，彪守己而已。御史中丞周纡，国之司直也，屡忤窦氏，彪尝以事奏免纡，世以此讥之，然修礼教。 
　　（二月）戊午〔一〕，陇西地震。 
〔一〕　“二月”已见前，此乃衍文，故删。 
　　三月庚寅，遣使分行贫民，开仓振廪。 
　　夏六月丁酉，郡国雨雹，大如雁子。 
　　冬十月辛未〔一〕，太尉尹睦薨。 
〔一〕　范书亦同，然十月庚寅朔，无辛未，二书皆误。 
　　十一月己丑〔一〕，太仆张酺为太尉。 
〔一〕　按是月甲寅朔，无己丑日，范书作“乙丑”是。袁纪“乙”多误作“己”。 
六年（甲午、九四）
　　春正月，永昌夷献犀、象。 
　　司徒丁鸿字孝公，颍川定陵人也。父綝从世祖征伐有功，封〔陵〕（颍）阳侯 〔一〕。鸿年十二〔二〕，事太常桓荣，十六而章句通，布衣荷担，不远千里质问异义，是以能成其名。初，綝从上时，鸿独与弟盛居，困苦饥寒。〔常〕（帝）怜 盛〔三〕，有委国志。及綝薨，既葬，鸿挂衰绖于冢庐而逃去，留书与盛曰：“ 鸿贪经书，不顾恩义，生不供养，死不饭唅，皇天先祖，并所不祜，身被大病，上不任为蕃辅，下不能守土。先上病状，辞爵封于仲公〔四〕，章寝不报。谨身放 弃，求良医，如遂不瘳，永归沟壑。”始鸿与九江人鲍俊友善〔五〕，俊遇于东海，鸿佯狂不识俊，俊乃止而诮让之曰：“自昔伯夷、吴札乱世权行，故得申志。汉 有旧制，春秋不以家事废王事，故与卫辄之〔立〕（子）〔六〕。今以兄弟私恩，而绝父不灭之基，未可谓智也。”鸿感悟垂泣，叹息而还，就国教授，扬州称之。 鲍俊亦上书具言鸿至行，明帝甚然之，诏征鸿。召见，说文侯一篇〔七〕，赐御衣及绶，廪食公车〔八〕，与博士同礼。顷之，拜侍中，徙封鲁阳侯〔九〕。 
〔一〕　类聚卷五一引东观记曰：“ 丁綝从上渡河，及封功臣，上令各言所乐，谓綝曰：‘ 诸将皆欲县，子独求乡何也？’綝曰：‘昔孙叔敖敕其子受封，必求硗确之地。今綝能薄功微，得乡厚矣。’ 上从之，封为定陵新安乡侯，后徙封陵阳侯。”范书丁鸿传亦同。袁纪乃涉前颍而误，故正之。 
〔二〕　东观记、范书均作“年十三 ”，袁纪恐误。 
〔三〕　据陈璞校记改。 
〔四〕　李贤曰：“仲公，盛之字也。” 
〔五〕　东观记、范书均作“鲍骏” 。 
〔六〕　哀公二年公羊传曰：“曼姑受命乎灵公而立辄，辄者曷为者也？蒯聩之子也。然则曷为不立蒯聩而立辄？蒯聩为无道，灵公逐蒯聩而立辄。然则辄之 义可以立乎？曰可。其可奈何？不以父命辞王命，以王父命辞父命，是父亡行乎子也。不以家事辞王事，以王事辞家事，是上之行乎下也。”鲍俊之言，取义于此。 又陈璞引陈澧校曰“ 
立误子”，甚是。范书正作“立” ，故正之。 
〔七〕　即尚书周书文侯之命篇也。鸿师事桓荣，其所主乃欧阳尚书学。 
〔八〕　李贤曰：“禀，给也。公车，署名，公车所在，因以名。诸待诏者皆居以待命，故令给食焉。” 
〔九〕　乃乡侯，范书注引东观记曰：“鲁阳乡在寻阳县也。” 
　　　　华峤曰：论语称“夫子温良恭俭让以得之” 行首乎〔一〕？故尝请论之：孔子曰：“太伯其可谓至德也已矣，三以天下让，民无德而称焉。”〔二〕孟子曰：“闻伯夷之风者，贪夫廉，懦夫有立志。”〔三〕 然则太伯出于不苟得，未始有于让也。是以太伯称贤人，后之人慕而徇之。夫有徇则激诡生，而取与妄矣。故夫邓彪、刘恺让其弟以取义，使弟非服而己享其名，其 于义不亦薄乎？又况乎于有国之纪，而使将来者妄举措哉！古之君子立言，非〔苟显其理〕，将以启天下之方悟者；立行，非独善其身，将以训乎〔天下之方动者〕 哉〔四〕！原丁鸿之心，其本主于忠爱，何其终悟而从义也？以此殆知其徇尚异于数世也。 
〔一〕　出论语学而。 
〔二〕　见论语泰伯。 
〔三〕　见孟子尽心章句下。 
〔四〕　据范书丁鸿传论引华峤语补。 
　　二月乙未，司空刘方为司徒，太常张奋为司空。 
　　三月丙寅，举贤良方正、直言极谏之士各一人。 
　　六月，初伏日闭关〔一〕。 
〔一〕　李贤曰：“汉官旧仪曰：‘ 伏日万鬼行，故昼日闭，不干它事。’”乃时人迷信所致。 
　　秋七月，京都旱。司空张奋上疏曰：“岁比不登，人食不足。今复旱，秋稼未立，阳气垂尽，日月迫促。夫国以民为本，〔民〕以谷为命〔一〕，政之急 务，忧之重者也。臣〔蒙〕（义）恩尤深厚〔二〕，受职过任，夙夜忧惶，章奏不能序心，愿对中常侍，口陈得失。”上即引见，明日车驾亲幸洛阳寺，省录囚徒， 于是大雨三〔日〕（月）〔三〕。 
〔一〕　据范书张奋传补。 
〔二〕　据范书张奋传改。 
〔三〕　据范书改。 
　　南单于安国〔初〕为左贤王〔一〕，师子〔于宣〕（次当）为单于时〔二〕，数轻兵出塞，斩获有功，故国中皆敬师子而不附安国，安国由是病师子 〔三〕。匈奴降者异时居塞外，数为师子所掠，故亦怨之。安国乃委计降者，使图师子。安国既〔为单于〕（伪严于），师子〔为〕（而）左贤王〔四〕，觉知安国 之谋，乃阴为之备。每会议事召师子，辄称病不往，安国益忿。 
〔一〕　据通鉴补。 
〔二〕　据范书改。“单于”二字据黄本补，蒋本原阙。 
〔三〕　“病”字蒋本亦阙，据黄本补。 
〔四〕　黄本“伪”作“为”，“而 ”亦作“为”。又范书南匈奴传曰：“安国既立为单于，师子以次转为左贤王。”则“严于”系“单于”之误，故据补正。 
　　是时中郎将杜崇使安国，安国心不平，因上书告崇。崇敕西河太守令断，安国欲自诉不得。而崇与度辽将军朱徽上言：“南单于安国疏远旧胡，亲近新 降，欲杀左贤王师子，宜征西河〔安〕定上郡兵以为之备〔一〕。”公卿处议，听崇，遂发郡兵。南单于闻汉兵起，因举兵诛师子。师子闻之，悉将众入曼柏城，单 于围守之，杀伤甚多。于是杜崇、朱徽将兵〔赴之〕〔二〕，而单于为其〔骨〕（胥）都侯所杀〔三〕，师子为单于。既而天子知杜崇、朱徽之侵扰匈奴也，乃诛 崇、徽。 
〔一〕　据范书补。 
〔二〕　据果亲王校补。 
〔三〕　据陈澧校改。 
七年（乙未、九五）
　　春三月，班超发龟兹等八国兵七万人讨焉耆、尉黎二国〔一〕。超遣人慰谕二国：“欲改过向善者，当遣大人来迎。”焉耆 王广与国中议曰：“先王前杀陈都护，今超都护将大兵来〔二〕，故且〔诈〕（作）降〔三〕，重献遗，令无入国。”北□支本匈奴人，举国敬信之，乃遣奉牛酒迎 超。超闻焉耆取信北□支，遂反缚，责曰：“汝匈奴侍子，恃焉耆拥。今都护来，王不以时迎，皆汝罪也。”欲斩之。或谓超曰：“可便杀。”超曰：“非汝所及， 此人权重于王，今未入其国而杀之，遂令自疑〔四〕，设备守险，遑得到其城哉！”因责让，加赏赐遣〔之〕〔五〕。北□支还曰：“都护不疑我国矣。”广乃与大 人迎超于尉黎，奉上金银、奴婢、牛马。超受〔马〕（焉）〔六〕，以给军，余总悉还之。超到焉耆，去城二十里大泽中，超乃扬声欲重赐王以下。明日置酒，悉召 诸国王，焉耆王广、尉黎王泛与□支等四十一人诣超〔七〕，其国相腹久等十七人逃不至。超怒曰：“腹久何故不到？焉耆欲复反邪？”遂叱吏收广、泛等，于都护 陈睦故城斩之，更立为王〔八〕。持广、泛首诣京师，因大纵兵抄掠。超留焉耆半岁，西域遂平。上嘉超，封超为定远侯。 
〔一〕　按范书西域传作“讨焉耆、危须、尉黎、山国”，且系于六年，与袁纪稍异。 
〔二〕　“超”字据黄本补。然据陈都护例，恐当作班都护。蒋本疑之，故阙。 
〔三〕　诈作形近而讹。 
〔四〕　“疑”原在“遂”之上，据陈璞校记改。范书亦作“遂令自疑”。 
〔五〕　据果亲王校补。 
〔六〕　据黄本改。 
〔七〕　据黄本及范书迳改“况”作 “泛”。 
〔八〕　更立者，焉耆左候元孟也。 
　　夏四月辛亥朔，日有食之。 
　　秋九月辛卯〔一〕，京都地震。 
〔一〕　范书及续汉志均作癸卯。袁纪恐误。 
八年（丙申、九六）
　　春三月己丑〔一〕，立皇后阴氏。赐天下男子爵各有差；鳏寡孤独贫不能自存者粟，人五斛。后，原〔鹿〕（庶）侯识曾孙也〔二〕。祖父永，明帝时为侍中，亲幸左右。（异宠）〔以先〕后近（属）〔三〕，故有异宠。父纲为屯骑校尉。 
〔一〕　范书作“二月”。按二月丁未朔，无己丑，袁纪是。 
〔二〕　鹿庶形近而讹。 
〔三〕　据范书皇后纪删补。 
　　八月辛酉，令天下死罪减一等，徙边戍；亡命赎罪各有差。 
　　九月，京都蝗虫。 
　　冬十月，北海王有罪自杀〔一〕，国除。 
〔一〕　北海王，威也，以非敬王子，又坐诽谤，自杀。 
　　十二月丁巳，南宫宣室灾。

后汉孝和皇帝纪下卷第十四
　　九年（丁酉、九七）
　　春三月癸巳，济南王康薨，谥曰安王。 
　　康不修法度，通宾客。人有上书告康使中郎将张阳、董臣招来州 郡奸猾颜忠、刘子产等，案图书，谋议不轨。有司举奏，明帝以至亲不忍穷竟，削祝阿、隰阴、东〔朝〕（胡）阳、安德、西平昌五县。〔一〕康殖财货，治宫室， 奴婢至千余人，厩马千余匹，田八百余顷。何敞之为傅，上疏谏曰：“盖闻诸侯之义，以制节谨度为忠，然后能保其社稷，和其民人〔二〕。昔管仲相齐，九合之功 〔三〕，而孔子讥其器小，以奢侈逼上，不知礼也〔四〕。今大王以骨肉之亲，享蕃国之尊，当率先天下，以为化首。今国家制度，王侯车服章事有其科，不可越 也。夫文繁者质枯〔五〕，木胜则人亡〔六〕，经传所载也。且君国者以道德仁义为营，岂饰宫室，充实厩马为尊哉！楚作章华，吴兴姑苏，卒亡；景公千驷，民无 所称〔七〕，其效也。如大王数游诸第，出入无节，或涉晨夜，非所以远防未然，临深履薄〔八〕，垂示后嗣之法也。愿大王修恭俭，遵古制，以法自治，以礼率 下，省奴婢之数，减乘马之费，以礼起居，则敞之愿。药酒苦于口而利于病，至言逆耳而便于行〔九〕，惟大王深察愚言。”王甚敬礼而不能改。 
〔一〕　据范书及续汉志改。 
〔二〕　以上取孝经诸侯章之文。 
〔三〕　史记齐太公世家曰：齐桓公称曰：“寡人兵车之会三，乘车之会六，九合诸侯，一匡天下。”史记正义曰：“左传云鲁庄公十三年，会北杏以平宋 乱；僖四年，侵蔡，遂伐楚；六年，伐郑，围新城也。”此所谓兵车之会。正义又曰：“左传云鲁庄公十四年，会于鄄，十五年，又会鄄；十六年，同盟于幽；僖五 年，会首止，八年，盟于洮，九年，会葵丘是也。”此所谓乘车之会。 
〔四〕　论语八佾曰：“子曰：‘管仲之器小哉！’或曰：‘管仲俭乎？’曰：‘管氏有三归，官事不摄，焉得俭！’‘然则管仲知礼乎？’曰： ‘邦君树塞门，管氏亦树塞门；邦君为两君之好，有反坫，管氏亦有反坫。管氏而知礼孰不知礼！’”礼记杂记下亦引孔氏类此之讥。树，旅树，即门屏也。反坫， 反爵之坫。皆诸侯之礼，而管仲用之，故孔子斥其逼上不知礼。 
〔五〕　论语雍也曰：“子曰：‘质胜文则野，文胜质则史，文质彬彬，然后君子。”敞言盖脱胎于此。 
〔六〕　惠栋曰：“晋语云：士茁谓知襄子曰：‘今土木胜，臣惧其不安人也。’室成三年而知氏亡。此木胜人亡之说也。” 
〔七〕　见论语季氏。 
〔八〕　诗小雅小旻曰：“战战兢兢，如临深渊，如履薄冰。” 
〔九〕　史记留侯世家及孔子家语均载此语，字句稍有不同。 
　　夏五月，封皇后父阴纲为防侯〔一〕。纲上疏辞位，以特进侯就第。纲弟凤、谒为郎中，子轶、政、比黄门郎〔二〕。阴氏自建武以来，缘戚属之故，世为卿校，外典禁兵，内侍帷幄，赏赐恩宠，贵重当世。 
〔一〕　范书阴识传作“吴房侯”。又胡三省曰：“吴房盖合吴城、房国以名县也。”其属汝南郡。袁纪作防侯，误。 
〔二〕　范书“政”作“敞”。 
　　秋八月，蝗虫飞过京都。 
　　闰月辛巳，皇太后窦氏崩。太尉张酺与司空、司徒共上〔奏〕，依〔光武黜〕吕太后故事〔一〕，贬窦太后尊号，勿葬敬陵。百官言之者亦多。上手报酺 曰： “礼，臣子无贬亲之义。今皇太后家虽不遵法度，然常欲自减损，奉事十年，恩不忍亏。案前世上官太后〔亦〕（子）奉终从义〔二〕，其勿复议。”丙申，葬章德 窦皇后。 
〔一〕　皆据范书皇后纪补。又“司空”当在“司徒”之下。时司徒刘方，司空张奋。 
〔二〕　据严可均校改。 
　　陇西羌犯塞，执金吾刘尚将三万骑击平之。 
　　九月庚申，司徒刘方有罪自杀。 
　　初，梁贵人生和帝，窦后以为己子，养而隐之。贵人者，梁竦女也。 
　　永平初，竦兄陵乡侯松因事徙边，后诏书听还本郡，阖门不出，作经书数篇，名曰七序。班固见而称之曰：“昔孔子作春秋而乱臣贼子惧〔一〕，梁竦作 七序而窃位素餐者惭。”轻财好施，不治产业。兄嫂舞阴长公主振施诸梁，亲疏有序，然犹独敬异竦，衣裘品物事殊别。竦未尝独飨，常与宗族共之。竦少长京师， 逮父兄时游士林，故不乐归乡里。雅有大志，每登高望远，未曾不叹息曰：“大丈夫居世，生当封侯，死当庙食。诗书足以自娱，州郡之职，但劳人耳。”竦生二男 三女，长男棠及翟，长女凭及二贵人〔二〕。 
〔一〕　见孟子滕文公章句下。 
〔二〕　“凭”，蒋本据范书改作“ 嫕”。通鉴考异曰：“嫕”，袁纪皆作“凭”，是宋本即如是，而黄本亦然，故仍复其旧，以存异文。 
　　初，马太后〔求〕良家女〔一〕，贵人与姊以选入宫，得幸于帝，生和帝。竦不胜喜，与舞阴长公主私相庆，语泄，闻于窦氏。窦氏欲专名太子外家，心 恶梁氏，欲毁贬之。乃诬以恶逆，诏郡县考竦，死狱中，家属〔复徙九真〕〔二〕，舞阴公主居新野，使者护守之。〔三〕贵人与姊以忧死，葬礼有阙。 
〔一〕　据范书补。 
〔二〕　据范书梁竦传及袁纪文义补。 
〔三〕　范书作“坐徙新城”，注曰：“新城，今洛州伊阙县也。”与袁纪异。 
　　窦后崩，舞阴公主子梁扈遣从兄擅奏记三府曰〔一〕：“春秋之义，母以子贵〔二〕，汉家旧典也。今梁贵人亲育圣躬，而不蒙尊号。”三府甫得记〔三〕，谢遣擅。太尉张酺独见擅，具问之，曰：“此公之职，而梁氏之福也。”会以蝗飞过京师，召见对说，因具言擅记。上曰：“意云如酺，不知葬礼有阙也？”对曰：“陵上宜置长史，加祠祭之礼，收录诸舅，以 明亲亲〔四〕。”上复曰：“于义如何？”酺曰： “今春秋之义，汉家有行事。梁、窦并为名姓，保守河西，以忠获封。窦宪兄弟不轨，太后谤议籍籍，闻于天下。姓族〔无〕（死）以逾梁氏〔五〕，加以亲外家， 诚宜尊显。”上曰：“非君孰为朝廷思〔六〕！大家事籍籍〔七〕，君所知。”上深纳酺言。会贵人姊凭上书曰：“同产女弟贵人前充后宫，蒙先帝厚恩，得见宠 幸，皇天所授，诞育陛下。为窦宪兄弟谮虐，妾父竦冤死牢狱，骸骨不掩，母、孤弟远徙万里，独妾遗脱，逃伏草野，常恐没命，无由自达。值陛下神圣之德，统览 万机，宪兄弟皆已伏诛，海内旷然，各得其所。妾得苏息，拭目更视，乃敢昧死自陈。妾窃悲死父既冤，不可复生，母年七十，远在绝域，不知死生，愿乞母、弟还 本郡，收葬竦骨。妾闻文帝既立，薄氏蒙荣〔八〕；宣帝继统，史氏复兴〔九〕。妾自悲有薄、史之亲，独不蒙外戚余恩。”辞甚悲切，上恻然感悟，使中常侍掖庭 令杂讯问，凭辞语证明。 
〔一〕　范书梁竦传，“擅”作“□ ”。 
〔二〕　隐公元年公羊传曰：“子以母贵，母以子贵。” 
〔三〕　蒋本原阙“甫”字，南监本作“捕”，黄本作“补”，并无“三府”二字。疑“捕 ”、“补”均系“甫”之误，其意言三府始得记，不敢受理，谢而遣之也。故补。 
〔四〕　礼记中庸曰：“仁者人也，亲亲为大。”又曰：“亲亲则诸父昆弟不怨。” 
〔五〕　据果亲王改。 
〔六〕　“思”原误作“恩”，迳改。 
〔七〕　正字通曰：“宫中称太后及皇后之无太后者，皆曰大家。”此乃和帝称其生母梁贵人也。 
〔八〕　史记外戚世家曰：文帝立，薄太后改号曰皇太后，弟薄昭封为轵侯。“于是乃追尊薄父为灵文侯，会稽郡置园邑三百家，长丞已下吏奉守冢，寝庙上食祠如法。而栎阳北亦置灵文侯夫人园，如灵文侯园仪”。 
〔九〕　汉书外戚传曰：卫太子史良娣，宣帝祖母也，死于武帝末巫蛊事。宣帝即位，封史良娣母兄恭之三子为侯：长子高为乐陵侯，曾为将陵侯，玄为平台侯，及高子丹以功德封武阳侯。史高后位至大司马车骑将军。 
　　甲子，改殡梁贵人于承光宫，追尊为皇太后，谥曰恭怀，葬于西陵。 
　　上乃别见凭，凭具自陈说，上歔欷流涕，留凭宫中，连日不出，〔一〕赏财物第宅，旬月之间，赀累千万。凭素有行，遂宠之，加号梁贵夫人，擢奖凭夫 调为羽林佐监〔二〕。追加谥竦为〔褒〕亲愍侯〔三〕，遣中谒者迎竦丧于京师，改殡之，赐东园画棺、玉匣，冢葬于西陵旁，上亲临送。征竦妻子还京师。 
〔一〕　范书梁竦传作“连月不出” 。 
〔二〕　调，樊调，南阳人，樊宏兄之曾孙。 
〔三〕　按东观记、谢承书、续汉书、范书皆作“褒亲愍侯”据补。 
　　宋贵人遇窦氏之谮，葬礼有阙，清河王庆涕泣不敢言，常私祭于室。及梁后改葬，庆乃上书求贵人冢，诏听许。悲喜曰：“生虽不得供养，终得奉祭祀，私愿毕矣。” 
　　太尉张酺上疏乞骸骨，上使中黄门问疾，加以珍羞。酺称笃，诏曰：“元首不明，黎民困穷。朕与君同其忧责，岂可引退邪？其勿复言。”是时酺子蕃以 郎侍讲，上复诏蕃曰：“阴阳不调，朝廷望公以为忧，讬病自退，洁己而已，谁当与朕同心者？非所望于公也。” 酺惶恐诣阙谢，因起视事。 
　　酺自为三公，父尚在。酺每迁，父辄自田里来。适会岁腊，公卿罢朝，共诣酺父，上酒为酺寿，极欢移日，当时以为荣。 
　　冬十月癸卯〔一〕，光禄勋吕盖为司徒。 
〔一〕　是月丁卯朔，无癸卯。范书作十一月，甚是。 
　　十一月丙寅，司空张奋老病致仕。壬申，太仆韩棱为司〔空〕（徒）〔一〕。 
〔一〕　据袁纪上下文及范书改。又东观记、华峤书、范书“棱”均作“棱”。王先谦曰： “官本‘棱’皆从木，此或从禾，乃俗体字。”按王说盖本广韵。又按范书均作十二月事，袁纪误。 
　　奋在家上疏曰：“‘安上治民，莫善于礼；移风易俗，莫善于乐。’〔一〕又曰：‘揖让而治天下者，礼乐之谓也。’〔二〕先王之道，于斯为盛。故曰：‘ 礼乐不兴，刑罚不中，民无所措手足。’〔三〕汉既受命，礼乐宜作，图谶明文若是，以先帝圣德远监，每存礼乐，众儒不达，多生骇异。臣累世辅位〔四〕，而汉礼乐未定，诚切以为忧。负臣犬马齿尽，诚冀先死及见礼乐之定。”上善之。 
〔一〕　见孝经广要道章。原文后句居前。 
〔二〕　出礼记乐记。 
〔三〕　出论语子路。孔子语。 
〔四〕　李贤曰：“奋七代祖汤，武帝时为御史大夫；代祖子儒，宣帝时为卫将军领尚书；纯，光武时为司空。”又范书本传曰：‘自昭帝封安世至吉，传国八世，经历篡乱，二百年间，未尝谴黜，封者莫与为比。” 
十年（戊戌、九八）
　　夏五月，封梁〔棠〕（堂）为乐平侯〔一〕，雍为乘氏侯，翟为单父侯，位特进。〔棠〕（堂）等自九真还，过长沙，迫从窦瑰，令自杀。 
〔一〕　范书“梁堂”作“梁棠”。袁纪上文亦同，皆正之。 
　　秋九月庚戌，初复□牺官〔一〕。 
〔一〕　按廪牺官，原属大司农，中兴后属河南尹，六百石，掌祭祀牺牲雁鹜之属。见续汉百官志。 
　　冬十二月戊辰〔一〕，梁王畅薨，谥曰节王。 
〔一〕　范书作“戊寅”，未详孰是。 
　　王母阴贵人，有宠于明帝，畅尤爱幸，国土租入，倍于诸国。章帝立，缘明帝意，赏赐恩宠，务加笃厚，乃封畅舅阴棠为西陵侯。畅性聪慧，然少骄贵， 颇不遵法度。畅常梦见星宿，从官卞忌自言善占梦，又能使六丁神，畅使忌占梦卜筮。又使乳母王礼、侍史李阿与忌祠祭求福，言王当为天子，畅心喜。永元初，豫 州刺史举奏畅，考讯辞不服。有司请征畅诣狱，天子以加恩不忍听。复奏徙九真，有诏削城武、单父二县。畅惧，上疏辞谢曰：“臣天性狂愚，少长深宫。从官、侍 史利臣财物，畅无所照见，与相然诺。不自知，陷死罪，自负自悔，无所复及。陛下圣德弘裕，枉法赦臣，上念以负先帝，而令陛下收耻天下，诚无气以息，筋骨不 相连。臣畅知大贷不可再得，束身不敢复出入。乞裁食睢阳、谷熟、虞、蒙、宁陵五县，还余所食四县。臣畅小妻三十七，愿还其无子者。选择谨敕奴婢三百人，其 余所受虎贲、官骑、鼓吹、苍头、兵弩、厩马皆上还本署〔一〕。陛下加大恩，开臣自悔之门，假臣小善之路，令天下知臣得去死就生，颇能自悔。若不听许，臣实 无颜以久生，下入黄泉，无以见先帝。”诏曰：“唯王至亲之属，纯淑之美，傅相不良，不能防邪，至令有司纷纷，彰于内外。今王深思悔过，以自克责，朕恻然伤 之。传曰：‘克己复礼，天下归仁。’〔二〕其安心静意，茂休厥德，强食自爱，其何让哉！”畅固请，章数十上〔三〕，卒不许。 
〔一〕　胡三省曰：“虎贲士，属虎贲中郎将。官骑，驺骑也。汉官仪曰：驺骑，王家名官骑，与厩马皆属太仆。鼓吹，属黄门。仓头，奴婢，属永巷、御府、奚官等令。兵弩，属考工令。各有本署也。” 
〔二〕　见论语颜渊。其言“传曰” ，乃昭公十二年左传曰：“仲尼曰：‘古也有志：“克己复礼，仁也。”信善哉！’”可见古有此言，孔子用之，演为“克己复礼，天下归仁”。 
〔三〕　范书作“数上”，无“十” 字。 
十一年（己亥、九九）
　　春三月〔一〕，遣使行郡国，水旱灾贫不能自存者廪贷谷食，令山林池泽勿收假税。 
〔一〕　范书和帝纪作“二月”。 
　　夏四月丙寅，大赦天下。 
十二年（庚子、一〇〇）
　　春三月，赐天下男子爵，各有差；鳏寡孤独不能自存者粟，人二斛，博士弟子布三匹。 
　　夏闰四月戊辰，南郡秭归山崩，压杀百余人。 
　　秋七月辛亥朔，日有食之。 
　　初，太尉张酺与司隶晏称会于朝堂，酺从容谓称曰：“三府掾史，多非其人。”既罢，称奏令三府长吏各实其掾史。酺以恨称。会复共谢，以责称。称辞 色不顺，酺怒，廷叱之，称乃奏酺以为怨望。上以酺先帝师，优游不断，诏公卿廷议之。司徒吕盖以为：“酺知公门有仪，不屏气鞠躬，而作色大言，不可示四 方。”乃策免酺曰：“诗云：‘节彼南山，惟石岩岩，赫赫师尹，民具尔瞻。’〔一〕今君在位，八年于兹。‘康哉’ 之歌〔二〕，既无闻焉。而于两观之下，有丑慢之者，伤南山之体，亏穆穆之风〔三〕，将何以宣示四方，仪刑百寮！履霜如冰〔四〕，朕甚惧焉。君其上太尉印 绶。君自取之，靡有后言。” 
〔一〕　见诗小雅节南山章。言尹居三公之位，天下之民皆视其所为。此喻三公当为吏民表率之意。 
〔二〕　书益稷曰：“乃赓载歌曰：元首明哉，股肱良哉，庶事康哉！” 
〔三〕　前引诗小雅节南山郑笺：“ 喻三公之位，人所尊严。”又穆穆，美也。诗鲁颂泮水曰：“穆穆鲁侯，敬明其德，敬慎威仪，维民之则。” 张酺身为三公之首，而廷争失仪，难为民法则，故帝言其伤体亏风，而黜免之。 
〔四〕　易坤卦曰：“履霜坚冰至。 ”孔疏：“所谓阴道初虽柔顺，渐渐积着，乃至坚刚。 ” 
　　九月，太尉张酺策免，归里舍，谢遣门生，阖门不通宾客。中郎将敞等多言酺公直忠正，不宜久弃草庐，上亦雅重之。数年。复以酺为光禄勋。 
　　丙辰，大司农张免为太尉〔一〕。 
〔一〕　范书和帝纪作“丙寅”。 
　　冬，西域蒙奇、兜勒二国内属。 
十三年（辛丑、一〇一）
　　秋九月，诏曰：“水旱不节，蝗螟兹生。令天下田租皆半入，被灾者除之。贫民受贷种食，皆勿收责。” 
　　冬十月，安息国献师子，大雀〔一〕。 
〔一〕　范书和帝纪作“十一月”。 
　　班超上书求代，曰：“臣闻太公封齐，五世葬周，故狐死首丘，〔一〕代马依风〔二〕。夫周齐同在中土千里之间，尔况于万里绝域，小臣能无依风首丘 之思哉？蛮夷畏壮侮老，自其天〔性〕（姓）。〔三〕臣犬马齿歼，常恐奄忽僵仆，孤魂弃捐。臣义不营私，窃恐后世以臣为没西域。不敢望到酒泉郡，但愿生入玉 门关，以示边境〔四〕，威外夷。臣老病衰困，冒死瞽言，谨先遣子勇随献物入塞。以臣生在，令勇见中土。” 
〔一〕　礼记檀弓上曰：“古之人有言曰：‘狐死正丘首，仁也。’”疏曰：“狐死所以正首而向丘者，丘是狐窟穴根本之处，虽狼狈而死，意犹向此丘，是亦有仁恩之心也。” 
〔二〕　李贤曰：“韩诗外传曰：‘ 代马依北风，飞鸟扬故巢’也。”惠栋曰：“吕氏春秋曰：‘马郡宜马，代君以善马奉襄子。’高诱曰：‘冀之北土，马之所生，故谓代为马郡也。’” 
〔三〕　据黄本改。 
〔四〕　“示”字蒋本原阙，据黄本补。 
　　超妹昭惧超遂死于边，上书曰：“妾同产兄西域都护超，捐躯为国，以功自效。赖陛下神灵，得待罪沙漠，至今积三十年矣。骨肉妻子，生不复相识，时 人士众，皆已死亡。超年至七十，衰老被病，扶杖而行，虽以竭尽其力，以报大恩，迫于岁暮，犬马齿尽。蛮夷之性，悖逆侮老，恐开奸宄之源，生逆乱之心，而公 卿大夫咸怀一切，而莫肯远虑。如有卒暴，超之气力不能从心，即恐上损国家累世之功，下弃忠臣竭力之用，以荣为辱，诚可痛也。故超万里归诚，自陈苦急，延颈 逾望，三年于兹。超有书与妾生诀，恐不复相见。妾诚伤超以壮年竭力忠孝于沙漠，罢老则使捐弃于旷野〔一〕，诚可哀怜。如不蒙救护，超后有一旦之变，冀幸超 家得蒙赵母、卫姬先请之贷〔二〕。”书奏，上感其言，乃征超还，以校尉任尚代超。 
〔一〕　罢，疲之或字。 
〔二〕　李贤曰：“赵母，谓赵奢之妻，赵括之母也。惧括败，先请得不坐。事见史记。卫姬者，齐桓公之姬，桓公与管仲谋伐卫，桓公入，姬请卫之罪。事见列女传。” 
　　超到，拜射声校尉。数月，薨〔一〕。朝廷愍惜之，赗赠甚多。子勇复有功西域。 
〔一〕　范书班超传作“十四年八月至洛阳，拜为射声校尉”，“其年九月卒”，与袁纪作 “数月”异。 
　　初，尚与超书〔一〕，曰：“君侯在外国三十余年，而小人猥承君后，任重虑浅，宜有以诲之。”超曰：“任君数当大位，岂班超所能及哉！必不得已， 愿进愚言。塞外吏士，本非孝子顺孙，皆以过补屯部。蛮夷兽心，难养易动。今君性严急，清水无大鱼〔二〕，将军宜宽小过，总大纲而已。”尚私谓所亲曰：“我 以班君当赠以奇策，今所云平平耳。”尚后竟遭边祸，如超所言。 
〔一〕　范书作“与超交待，尚谓超曰”云云，与袁纪作“与超书”异。 
〔二〕　孔子家语：“水至清则无鱼，人至察则无徒。” 
　　　　袁宏曰：古之有天下者，非欲制御之也，贵在安静之。故修己无求于物，治内不务于外。自小至大，自近及远，树之有本，枝之有叶。故郊畿固而九 服宁〔一〕，中国实而四夷宾。夫唐虞之盛，德泽之浓，正朔所及，五千而已〔二〕。自此以外，羁縻而弗有也。三代建国，弗勤远略。岐、邠、江、淮之间，习其 故俗；朔野、辽海之域，戎服不改。然而冕旒端委，南面称王，君臣泰然，不以区宇为狭也。故能天下乂安，享国长久。至于秦汉，开其土宇，方于三五之宅 〔三〕，故以数倍矣。然颜瞻天下，未厌其心，乃复西通诸国，东略海外。故地广而威刑不制，境远而风化不同，祸乱荐臻，岂不斯失！ 
〔一〕　周礼夏官职方氏曰：“乃辨九服之邦国：方千里曰王畿，其外方五百里曰侯服，又其外方五百里曰甸服，又其外方五百里曰男服，又其外方五百里曰 采服，又其外方五百里曰卫服，又其外方五百里曰蛮服，又其外方五百里曰夷服，又其外方五百里曰镇服，又其外方五百里曰藩服。”此乃理想化的疆界版图，九服 实指诸藩属。 
〔二〕　书益稷曰：“弼成五服，至于五千。”“五千”，即方五千里之意。 
〔三〕　王先谦引刘奉世曰：“三五似指三世、五世而言，谓文武之时也。” 
　　　　当世之主，好为身后之名；有为之人，非能守其贫贱。故城外之事兴，徼幸之人至矣。夫圣人为治，贵英才，安天下，资群才，故徼幸之人，王制之所去也。班超之功，非不谓奇也，未有以益中国，正足以伏四夷，故王道所不取也。 
　　戊辰，司徒吕盖老病致仕。 
　　十二月丁丑，光禄勋鲁恭为司徒。 
　　恭字仲康，右扶风平陵人也。父武陵太守，卒官时恭年十二，弟丕年七岁，昼夜号泣，哀动路人，郡吏赠送，一皆不受，处丧如礼，乡里奇之。年十五， 与弟俱居太学，诣博士受业，闭门讲诵，不随俦党〔一〕，兄弟知名，为学者所宗。扶风数以礼请，谢而不应。母强遣之，不得已而去，同业随之者，前后盈路。恭 乃始为新丰教授〔二〕。以丕年小，欲就其名，常托病不仕。及丕举方正，乃始为郡吏。 
〔一〕　不随俦党，即不与人交之意，即范书“绝人间事”也。 
〔二〕　范书鲁恭传作“因留新丰教授”，可知恭未赴郡任职，留新丰私授门徒。疑袁纪“ 以丕年小，欲就其名，常托病不仕”句当移至“扶风数以礼请”之上，文意始通。 
　　辟太尉掾〔一〕，迁中牟令。民李勉为母所言，恭召就责问，因为陈父母恩德，勉惭悔返。恭为政专以德化，不任刑罚。敕令亭长还牛〔二〕，亭长不 还，如是者三，遂不还。恭涕泣曰：“德化不行也。”欲解印绶去。掾吏涕泣固争，亭长即还牛，诣狱参罪，恭贳出不问，于是吏民敬信，皆不忍欺。 
〔一〕　范书作太傅赵熹闻而辟之。按熹任太尉时，恭及弟丕居太学习鲁诗，未尝应征辟，疑袁纪“太尉”系“太傅”之误。 
〔二〕　蒋校以为当依范书作“召亭长敕令还牛”，黄本作“亭长敕令还牛”，疑其上脱“ 召”字。 
　　是时天尝蝗，独不入中牟界。河南尹袁安恐有不实，使部掾肥亲案行之，皆如所言。恭随亲行阡陌，坐桑下，雉过止其侧。旁有小儿，亲曰：“儿，何不 击雉？”小儿曰：“雉方将雏雊。”亲默然而起曰：“今来考君之短耳，虫不犯境，此一异也；化及鸟兽，此二异也；竖子有仁心，此三异也。府掾久留但扰贤 〔者〕〔一〕。”因还府以状白安，安美其治。是年嘉禾生县庭中，安具以状上。诏举贤良方正，恭荐中牟人王方，天子征方公车，礼之与公卿举贤者同。 
〔一〕　据东观记补。 
　　上即位，征为博士、侍中，车驾每出郊庙，恭常陪乘。上顾问之，语及政治，有便于民者，无所隐讳。 
十四年（壬寅、一〇二）
　　春二月，修西海郡〔一〕。 
〔一〕　西海郡，汉平帝元始四年置，此乃复置也。 
　　三月戊辰，上临辟雍，亭射，大赦天下。 
　　夏六月，封中常侍郑众为列侯，赏讨窦氏之谋也〔一〕。 
〔一〕　众封鄛乡侯，食邑千五百户。宦官封侯自此始。 
　　众，南阳人。明帝时以谨慎事太子家。章帝即位，为中常侍。窦宪专权，内外螘附，众独不交结，一心王室。窦氏既诛，迁大长秋。天子常与谋国事，阉官专权自众始焉。 
　　辛卯，皇后阴氏废。初，后与外祖母邓祀咒诅〔一〕，诏中常侍张祯〔二〕、尚书陈褒于掖庭穷治其狱。父纲自杀，兄轶等徙合浦，母及后二姨母徙日南。祀等内外亲皆免归本郡〔三〕。 
〔一〕　范书及续汉书“邓祀”均作 “邓朱”。 
〔二〕　范书皇后纪作“张慎”。 
〔三〕　范书皇后纪曰：“轶、敞及朱家属徙日南比景县。”阴识传亦同。又曰轶乃后之弟。与袁纪均异。 
　　冬十月辛卯，立皇后邓氏。 
　　后，邓训女也。训闺庭甚严，诸子进见，未尝赐席，至于后，事无大小，每辄咨之。弟邠曰：“平生不与诸男语，今岂年衰邪？”训曰：“我不衰，是女 也虽小，诸儿无及者，必有益于我家，是以奇之。”初，邓禹佐命，位冠诸臣，常言曰：“我常将百万众，秋毫不犯，未尝妄杀一人，子孙必当大兴。”训尝为谒 者，治石臼河甚有方，活数千人。谓弟邠曰：“吾闻活千人者，有封子孙，岂其然乎？〔一〕”训生五男三女，长男骘，次京，次悝，次弘，次阊〔二〕；长女燕， 次绥，即后也，次容。 
〔一〕　范书“弟邠”作后叔父“陔 ”。 
〔二〕　黄本此“阊”作“訚”，下与蒋本俱作“闿”。按：范书作“阊”，太平御览卷二二一引东观记亦同。通鉴考异曰：“袁纪前作‘阊’，后作‘闿’。”据此则宋本已有误“阊”为“闿”者，今迳改作“阊”。 
　　后年五岁，祖母为翦发，老人目冥，并中后额，忍痛不言，一额尽伤。左右怪而问之，后曰：“大夫人慈恩为断发，难伤老人意，故忍之耳。”后姊燕早 卒，有遗腹女娥在襁褓。后年十二，伤娥早孤，躬自养抚，由为闺门所敬。与叔父邠及诸兄语，常问祖父禹为布衣佐命时事。邠为说结发殖业，着名乡闾。遭世祖龙 飞，杖策归德，征伐四方，天下大定。功成之后，闭门自守，事寡姊尽礼敬，训子孙有法。遭光武皇帝忧，悲哀吐血，因发病薨。后未尝不叹息流涕，言：“ 
立 德之苦，乃至于斯。”后通论语，志在经书，不问家事。后母非之曰：“女人书足注疏，通一孝经而已。今不务女工，长大宁举博士邪？”后不欲重违母意，昼则修 女工，夜则读经传，宗族皆号曰“诸生”。初，相工苏大遍相家人，至后，大惊曰：“此成汤之骨法也，贵不可言。”室家乃窃喜，而不敢传。 
　　后长七尺二寸，年十六，以选入掖庭，为贵人。承事阴后，夙夜竞竞，抚接同列，常克己以下之，遂有宠。每疾，上辄令母兄入侍医药，不拘以日数。后 辄言：“外家久在省中，上令陛下有私妾之讥，下令妾被内顾不知足之谤，上下有损，诚不愿也。”上曰：“他人以数入为荣，而邓贵人反为忧，诚难及也。”诸贵 人竞自修饰，后独衣不求彩裳，令侍者齎羸衣，设与阴氏同服，即时解易，不欲同服，避正适也。上乃叹曰：“修德之苦，乃如是也。”上每访问政事，谦退不敢 对，欲令阴后得进，不获已然后塞所问。阴后短小，举止时〔有〕失仪〔一〕，左右掩口而笑，后独怆然不乐，为之隐讳，若己之失。及与阴后进止，不敢正立，坐 则为之偻，所以苦心曲体，劳谦甚至，上愈重之。后每当进见，辄以疾退。御左右，常为上言继嗣不多，当普施恩惠，以获子孙，发言恳恻，形于颜色。 
〔一〕　据御览卷三七八引袁纪补。 
　　阴后素妒，见后宠甚多，设方巧欲以危后。上尝病，阴后曰：“ 
我得意之后，皆当夷灭之。”后恐举宗受祸，流涕曰：“竭节以事阴后，可谓 至矣，竟不为所佑，而当获罪于天，无相祷〔一〕。妇人虽无从死之节，然越姬有必死之志〔二〕，上可以报上厚恩，次可解宗亲之祸，下不令阴氏有人豕之讥 〔三〕。”即欲饮药。会宫人救止，因诈言“属有来者〔四〕，陛下病以差”。信以为然，故止。其后宫人告阴后巫事蛊，后涕泣救护，无所不至。自阴后之废，上 叹曰：“ 
圣后之尊，与帝同体，承宗庙母，天下谁能当之？唯邓贵人德冠后庭，为能光之耳。” 
〔一〕　论语八佾：“子曰：‘获罪于天，无所祷也。’” 
〔二〕　李贤引列女传曰：“楚昭王姬，乃越王句践之女。王病，周太史建言移病于将相，王曰：‘将相于孤，犹股肱也。’不听。姬闻之，以死许昭王‘愿与子生死若此’之信。” 
〔三〕　高祖死，吕后令断戚夫人手足，去眼，辉耳，饮喑药，使居厕中，名之曰“人彘” 。事见史记吕太后本纪。 
〔四〕　胡三省曰：“属，会也。” 
　　初，阴后时诸家四时贡献，以奢侈相高，器物皆饰以金银。后不好玩弄，珠玉之物，不过于目。诸家岁时裁供纸墨，通殷勤而已。后自入宫后，遂博览五 经，百家图谶，无不毕览，善易及阴阳占候希有者。上每欲官秩后诸兄，辄推诚固让，自抑为务，故骘终帝世，不过虎贲中郎将。骘虎贲郎时，京、悝、弘、阊黄门 郎。京早卒，赠以骑〔都〕尉印绶〔一〕。 
〔一〕　袁纪误脱“都”，补之。 
　　丁酉，司空韩棱薨〔一〕。大司农徐防为司空。 
〔一〕　范书和帝纪作“司空巢堪罢 ”。 
　　棱字伯师，颍川舞阳人。幼失父母，与孤弟居，壮大，推家财数百万与从昆弟，乡里高之。仕郡至功曹，太守葛兴疾，错乱，棱辅助经年〔一〕，政令无 阙。兴子尝出教转吏〔二〕，棱封还不听。讼书以棱掩蔽兴疾，专郡事，不得复为吏〔三〕。后解禁网，辟司空府，稍迁至尚事令，在机密，数为忠言，进用良吏。 章帝以棱忧国忘家，夙夜匪懈，数赏赐之。是时，郅寿、陈宠俱为尚书，皆以才能见重。帝赏三人宝剑，手自题其名：“韩棱龙泉、郅寿汉文、陈宠锻成〔四〕。” 论者以为棱渊深有谋，故得龙泉；寿含章明达，故得汉文；宠敦朴内济，故得锻成。 
〔一〕　惠栋曰：“汉典：吏病百日应免。故棱代之视事也。” 
〔二〕　转吏，范书作“欲署吏”。 
〔三〕　乃葛兴子因怨者告之，故棱遭禁锢。 
〔四〕　按东观记、谢承书、汉官仪皆作“锻成”，唯范书作“椎成”。据苍颉篇，锻可作椎解，然字不得通，袁纪是。 
　　防字谒卿，沛国铚人也。矜严有容貌。初为郎，明帝见而异之，权为尚书郎，在台阁十余年，未尝有过。稍迁至少府、大司农，忧勤于政事，所在着名迹。 
十五年（癸卯、一〇三）
　　春二月，出廪贷郡国被灾贫民各有差。 
　　夏四月甲子晦，日有蚀之。 
　　冬十月戊申，行幸章陵，祠旧宅园庙。 
　　戊午，行幸云梦。 
　　是时，广〔汉〕（陵）人王涣为洛阳令〔一〕，治有异迹。初，涣游侠尚气，晚节好儒术，为治修名责实，抑彊扶弱，并官职，吏辄兼书佐，小史无事， 皆令读孝经。病卒官，百姓无老幼，皆叩心泣涕，相赋敛为祭者数千人。涣丧当还乡里，新安道以西道旁，往往会聚设祭。吏问其故，盛言平常〔到〕洛〔二〕，为 吏卒所抄夺；王君到洛，不复侵扰，故欲报恩，后民思其德，为立祠安阳亭西，每有酒食，辄弦歌荐之。 
〔一〕　范书作“广汉郪人”，华阳国志亦言涣蜀人，字稚子。按广陵属扬州，丧还乡里当东南去，袁纪却言西行，则“陵”乃“汉”之误无疑矣，故正之。 
〔二〕　据文意补。范书作“咸言平常持米到洛”。 
十六年（甲辰、一〇四）
　　二月，以兖、豫、徐、冀民谷不登，遣三府掾分行贫民〔一〕，劝民尽地利，贫无所耕者为雇〔牛直〕〔二〕。 
〔一〕　“遣三府”原误作“三遣府 ”，据陈澧校改。 
〔二〕　据范书和帝纪补。 
　　夏，客星入紫微宫。 
　　秋七月辛酉，司徒鲁恭策免。庚午，光禄勋张酺为司徒。 
　　八月己酉，司徒张酺薨。 
　　酺病困，敕其子曰：“显节陵扫地露祭，欲率天下以俭也。吾为三公，不能使从制，岂可犯之乎？无起祠堂，露祭而已。”上闻酺薨，愍焉缟素，即赐以印绶、冢茔，恩宠隆加于相。 
　　酺字孟侯，汝南细阳人。永平中，崇尚儒（术）学，自皇太子，诸王侯及〔功〕（大）臣子弟，莫不受经。又为外戚樊氏、郭氏、〔阴氏〕、 马氏诸子弟立学，号曰四姓小侯。置五经师，酺以明经充焉〔一〕。除广平郎中〔二〕，每朝会进见，辄讲于上前，辞义高亮，音动左右。上新即位，应在祠，朝廷 为出为外郡。内不自得，上疏愿留左右。上不听，赐钱三十万，丞发之官。酺虽儒者，刚而有断，下车擢用贤俊，挫击豪彊，旬月之间，郡中肃然，酺既出，上见诸 王师傅曰：“东郡太守张酺讲授毕，辄谏正訚訚，时有小善，称之不已，〔三〕忠言謇謇，有史鱼之风〔四〕。” 
〔一〕　以上均据范书明帝纪注引袁纪删补。 
〔二〕　范书张酺传作“除为郎”。按广平国于建武十三年省，明帝时不当有广平郎中一职，且酺时授皇太子经书，更不当为王国之郎，袁纪误。 
〔三〕　疑“称之不已”四字当移“ 史鱼之风”下。 
〔四〕　论语卫灵公曰：“子曰：‘ 直哉子鱼！邦有道如矢，邦无道如矢。’”史鱼，即卫大夫史□也，正直无私，不随世阿屈。 
　　初，贾〔逵〕（远）明古学〔一〕，曹酺制汉礼，酺常非之。及为太尉，上疏陈其不可，书五奏，上知酺守学不通〔二〕，寝其奏。 
〔一〕　逵、远形近而误。 
〔二〕　言守其家学师法，不博通诸家之言，尤不读古文学。 
　　冬十月辛卯，司空徐防为司徒，大鸿胪陈宠为司空。征钜鹿太守魏霸为将作大匠。 
　　霸，济阴人也。少失父母，兄弟同居数十年，妻子数执勤苦，动则推让。为郡〔一〕，妻子不之官。霸以兄嫂勤〔苦〕〔二〕，而己独荣乐，常衣布蔬 食，敕妻子亲之耕蚕，与兄弟子侄同劳逸。为〔政〕宽恕而已〔三〕，不求备于一人。掾吏有过，辄私责改，不改，休罢之，终不暴扬其恶。吏有相谮者，辄叹息 曰：“某甲贤者也，不及人短，太守以是重之。”其人惭责，自引退，郡中化之，皆和睦。后拜太常，以病致仕，为光禄大夫。霸妻死，长兄伯为霸取妻，送至官 舍。霸笑曰：“年老，儿子备具，何养他家妇邪？”自入拜其妻曰：“夫人视老夫何（空）中，直而空远来〔失〕（使）计，义不相屈。”〔四〕即拜而出。妻惭求 去，遂送还之。 
〔一〕　东观记曰“为钜鹿太守”。 
〔二〕　据东观记补。 
〔三〕　据陈澧校补。 
〔四〕　东观记作“夫人视老夫复何中，而遂失计，义不敢相屈”。据此袁纪“何空”之“ 空”系衍文，而“使”乃“失”之讹。 
　　匈奴北单于遣使奉献。 
元兴元年（乙巳、一〇五）
　　春三月，追爵谥皇后父邓训为平寿敬侯。司空宠以非旧典也，太尉张禹、司徒徐防以为宜封，争之连日，乃从禹、防议。由是虎贲中郎将有恨宠〔一〕。 
〔一〕　虎贲中郎将，邓骘也。 
　　夏四月，封邓禹、冯鲂后为列侯〔一〕。 
〔一〕　按范书和帝纪无此文，而邓禹传曰：“永元十四年，阴皇后巫蛊事发，干从兄奉，以后舅被诛，干从坐，国除。元兴元年，和帝复封干本国，拜侍中。”干，邓禹长子震之嗣子也。然封冯鲂后之事无考。 
　　丙午，大赦天下〔一〕。 
〔一〕　范书和帝纪作“庚午”。按是月甲申朔，无庚午日，范书误。 
　　五月癸酉，扶风、雍地震。 
　　十二月辛未，帝崩于嘉德殿〔一〕。 
〔一〕　东观记、范书均作“章德前殿”。 
　　初，数失皇（太）子，养于民间〔一〕，群臣无知者，莫不惶惧。邓后乃收皇（太）子于民间。皇子胜长，有疾；皇子隆生百余日，后养之。太后乃引兄 等定策禁中，立隆为皇太子。是日，即皇帝位，太后摄朝。赐天下男子爵各有差；鳏寡孤独笃癃不能自存者粟，人三斛。封皇子胜为平原王。 
〔一〕　按范书邓皇后纪言“长子平原王有疾，而诸皇子夭没前后十数，后生者辄隐秘养于人间”。时未立皇太子，袁纪两“太”字皆系衍文。 
　　诏曰：“昔唐虞之盛，犹待四辅〔一〕；周文之宁，实在多士。〔二〕汉兴，旧制咸宜保傅，并建左右，以参听断。太尉禹三世在位，黄发罔愆〔三〕；司徒防竭力致身，先帝嘉之。其以禹为太傅，防为太尉，参录尚书事，百官总己以听（政）〔四〕。” 
〔一〕　礼记文王世子曰：“虞、夏、商、周，有师保，有疑丞，设四辅及三公。” 
〔二〕　诗大雅文王曰：“济济多士，文王以宁。” 
〔三〕　诗鲁颂閟宫曰：“黄发台背。”又曰：“黄发儿齿。”笺云：“皆寿征也。”按黄发，长者之象也。又罔，无也；愆，愆之俗字。罔愆，无过失也。 
〔四〕　据书钞五九引应劭汉官仪所载之殇帝策删。 
　　初，郡国定符瑞八十余品，和帝恐虚妄，抑而不宣。

后汉孝殇皇帝纪卷第十五
　　延平元年（丙午、一〇六）
　　春正月癸卯，光禄勋梁鲔为司徒。 
　　三月甲申，葬孝和皇帝于顺陵〔一〕。 
〔一〕　范书殇帝纪作“慎陵”。注曰：“俗本作‘顺’者，误。”按刘攽东汉刊误曰：“ 案皇后纪，和熹皇后葬顺陵，以为皇后纪误。而灵帝父孝仁皇称慎陵，世数不远，陵名必不相袭。参校前后，孝和实葬顺陵，言慎乃更为误耳。”按御览卷九一引东 观记正作“顺陵”，范书及李贤注误也。 
　　初，赐周、冯贵人归园。太后诏曰：“朕与贵人讬配后庭，十有余年。上天不吊，先帝早弃天下，孤心茕茕〔一〕，无所瞻仰。贵人当以旧典分归外园〔二〕，相恋之情，感增悲叹，燕燕之诗，曷能喻焉〔三〕？其赐贵人青盖车，骖马各一〔四〕，黄金四十斤〔五〕，杂彩三千匹。” 
〔一〕　李贤曰：“茕茕，孤特之貌也。诗曰‘茕茕在疚’。” 
〔二〕　此句原作“贵人当以旧归典分园外”，据范书和熹邓皇后纪以正之。 
〔三〕　李贤曰：“诗邶鄘序曰‘卫庄姜送归妾也。’其诗曰：‘燕燕于飞，差池其羽。之子于归，远送于野。瞻望不及，泣涕如雨。’” 
〔四〕　钮永建曰：“邓皇后纪作‘ 其赐贵人王青盖车、采饰辂、骖马各一驷’。考王青盖车见续汉舆服志，采饰辂未详。舆服志云‘大贵人、贵人公主、王妃、封君油画軿车。大贵人加节画辀。皆右 騑而已’。云‘油画’，云‘画辀’，疑即采饰辂。云 ‘右騑而已’，见此车无左骖，故赐骖为殊礼。范书云各一驷者，兼王青盖车骖车而言也。纪文脱误，谊不可通。” 
〔五〕　范书皇后纪作“三十斤”。 
　　初，和帝宫人吉成，成御者志恨成，乃为相人，书太后姓字埋之。事下掖庭考验，皆以吉成所为。太后独念吉成“我待之有恩，虽下贱犹人，讬赖上在时，未尝闻有恶言，今我遇过于平常，何缘生此，不合人情” 。即自呼见，反复实劾，果其御者所为。 
　　夏四月，虎贲中郎将邓骘为车骑将军。 
　　初，骘与同郡袁良为布衣之交，及骘当路，欲延良共议世事，良谢而绝之。 
　　司空陈宠薨。 
　　宠字昭公，沛国〔洨〕（佼）人也〔一〕。曾祖父咸，成哀间以律令为尚书，常诫子曰：“为人议法，当依于轻，虽有百金之利，慎无案人也。”王莽之 诛何武、鲍宣，咸乃叹曰：“易称‘君子见机而作，不俟终日’〔二〕，吾可逝矣。”即乞骸骨。莽篡位，召咸为掌寇大夫，谢病不肯应。时咸三子皆在位〔三〕， 乃悉令去官，父子相与归田，敛家中律令文书壁藏之。宠父躬复以律令为廷尉监〔四〕。 
〔一〕　据范书、续汉郡国志改。 
〔二〕　出易系辞下。疏曰：“君子既见事之几微，则须动作而应之，不得待终其日。言赴几之速也。” 
〔三〕　咸三子，参、丰、钦也。 
〔四〕　躬乃钦之子，建武初为廷尉左监。 
　　宠少习家法，辟太尉鲍昱府〔一〕。是时三府掾属以不肯亲事为尚，专务交游。宠尝以事君之义，当供所职，以佐政治，何得但出入养虚。故独勤心于 事，数为昱陈当世治化。昱高其能，使掌天下狱讼，所平决无不压伏。宠以律讼多错，不良吏得生因缘致〔轻〕重〔二〕，乃为撰科条辞讼比例，使事类相从，以塞 奸源。其后公府奉以为法。宠虽〔传〕（傅）文法〔三〕，然兼通经籍，奏议温邃，号为名相。子忠，字伯〔始〕〔四〕，传家业，〔收〕才能甚有声誉〔五〕。 
〔一〕　钮永建曰：“陈宠传‘太尉 ’作‘司徒’。按鲍永传，永平十七年，昱代王敏为司徒。建初四年，代牟融为太尉，六年薨。是昱先为司徒，终于太尉。章怀注引东观记云，时司徒辞讼久者至数 十年，比例轻重，非其事类，错杂难知。昱奏定辞讼比七卷，决事都目八卷，以齐同法令，息遏民讼也。考陈宠传，宠辟司徒鲍昱府，时司徒辞讼久者数十年，事类 混错，易为轻重，不良吏得生因缘。宠为昱撰辞讼比七卷，决事科条，皆以事类相从，昱奏上之。据此则昱为司徒时所上辞讼比七卷、决事都目八卷，即陈宠所撰， 昱之辟宠，其在司徒府无疑。纪文作太尉，误。” 
〔二〕　据东观记、范书补。 
〔三〕　据黄本改。 
〔四〕　据范书补。 
〔五〕　据范书补。 
　　五月辛卯，大赦天下。 
　　壬辰，河东恒山崩〔一〕。 
〔一〕　续汉五行志与袁纪同，而范书殇帝纪作“垣山崩”。洪亮吉以为恒山在上曲阳，不属河东，应如殇纪作“垣山”为是。其说是。按续汉郡国志，河东郡有垣县，县有王屋山。注引博物记曰：“ 山在东，状如垣。”则垣山即垣县王屋山。 
　　六月丁未，太常尹勤为司空。 
　　诏曰：“自夏以来，阴雨过节，思惟愆失，深自克责。新遭大忧，接以未和，彻膳摈服，庶有益焉。其减太官、上方诸服御靡丽难成之物。” 
　　丁卯，诏免掖庭宫人六百余人皆为庶人。 
　　尚敏上疏陈兴广学校曰〔一〕：“臣闻五经所以治学为人，五经不修，世道陵迟，学校不弘，则人名行不广。故秦以坑儒而灭，汉以崇学而兴。所以罔罗 天下，统理阴阳，弥纶治道，而示民轨则也。光武中兴，修缮太学，博士得具，五人五经〔二〕，各叙其义，故能化泽沾洽，天下和平。自顷以来，五经颇废，后进 之士，趣于文俗，宿儒旧学，无与传业。由是俗吏繁炽，儒生寡少。其在京师，不务经学，竞于人事，争于货贿。太学之中，不闻谈论之声；从横之下，不睹讲说之 士。臣恐五经六艺，浸以陵迟；儒林学肆，于是废失。所以制御四夷者，以有道德仁义也。传曰：‘王者之臣，其实师也。’言其道德可师也。今百官伐阅，皆以通 经为名，无一人能称。孔子曰：‘无而为有，虚而为盈，难乎有恒矣。’〔三〕自今官人，宜令取经学者，公府孝廉皆应诏，则人心专一，风化可淳也。” 
〔一〕　尚敏，范书无传，不详邑里生平，此疏仅见袁纪。 
〔二〕　范书儒林传序曰：“于是立五经博士，各以家法教授，易有施、孟、梁丘、京氏，尚书欧阳、大小夏侯，诗齐、鲁、韩，礼大小戴，春秋严、颜，凡十四博士，太常差次总领焉。”袁纪作“五人五经”当有脱误。 
〔三〕　见论语述而。 
　　于是诏曰：“易称‘天垂象，圣人则之’。又云 ‘圣人之情见于辞’〔一〕。然则文章之作，将以幽赞神明，变畅万物。秦燔诗书，礼毁乐崩。大汉之兴，拾而弘之。至乎元康、五凤之间〔二〕，英豪四集，文章 焕炳，六经之学，于斯为盛。自顷以来，学者怠惰，遂以陵迟，宜令公卿中二千石各举隐逸大儒，硕德高操，以劝后进。” 
〔一〕　易系辞曰：“子曰：‘圣人立象以尽意，设卦以尽情伪，系辞焉以尽其言，变而通之以尽利。’” 
〔二〕　元康、五凤皆宣帝时年号，公元前六五年至前五四年间。汉书儒林传曰：“初，书唯有欧阳，易杨，春秋公羊而已。至孝宣世，复立大小夏侯尚书、大小戴礼、施、孟、梁丘易、谷梁春秋。” 
　　初，陈留李充三征不至，由是征充为博士，俄迁侍中。车骑将军邓骘屈己礼之〔一〕，尝设酒馔，请充及朝大夫。酒酣，骘曰：“幸得讬椒房，位上将， 幕府初开，欲延天下英俊，君其未闻？”充曰：“将军诚能招延俊乂，以光本朝，不为难矣，但患不为耳！”因说海内隐士，颇不合，骘举炙〔啖〕充曰〔二〕： “君宜及温食之。”充受炙掷地曰：“说士之乐，甘于啖炙。 ”遂拂衣而出。侍中张孟谏曰〔三〕：“闻足下面折邓将军以谠言〔四〕，责之过矣，非所以光祚子孙，诚不为足下取此。”充曰：“大丈夫居世，贵行其志耳。我 躬不阅，遑恤我后〔五〕，何能为子孙计！”由是不为权贵所容，迁左中郎将。年八十三后为三老五更〔六〕，天子赐几杖，访以国政。 
〔一〕　按范书此事系于永初二年十一月邓骘任大将军之后，时骘幕府初开，推进天下贤士何熙、祋讽、羊浸、李郃、陶敦等列于朝廷，辟杨震、朱宠、陈禅置之幕府。此等与袁纪骘之语正合，疑袁纪置此误。 
〔二〕　据范书补。 
〔三〕　范书李充传作“汝南张孟举 ”。 
〔四〕　谠言，说文曰：“直言也。 ”谠音党。 
〔五〕　出诗邶风谷风。言自身尚且难保，何暇顾及子孙。 
〔六〕　范书李充传作“年八十八” ，惠栋引袁纪作“年八十四”，录以存疑。 
　　秋七月辛亥〔一〕，帝崩崇德殿。 
〔一〕　范书作“八月辛亥”，按七月丙子朔，不当有辛亥，当以范书为是。通鉴作“八月辛卯”，亦误。 
　　初，清河王庆子佑〔一〕，生而有神光、赤蛇之异。年十岁善史书，善经传。和帝甚器之，号〔曰诸生〕（日请）〔二〕，赏赐恩宠，异于诸子。和帝 崩，殇帝在抱，太后诏留清河邸，以为储副。及殇帝崩，群臣皆为属意平原王胜。太后以前不立胜，恐为患，与车骑将军骘、虎贲中郎将悝等定策禁中，其夜，使 〔骘〕持节以青盖车以迎佑于清河邸〔三〕。 
〔一〕　范书章帝八王传与袁纪同，而安帝纪作“恭宗孝安皇帝讳祜”。东观记、通鉴均作 “祜”。惠栋引说文曰：“祜，上讳。”徐铉云：“安帝名也。”则袁纪作“佑”，误。今存其异文。 
〔二〕　据东观记改补。 
〔三〕　据范书补。 
　　癸丑，立为长安侯〔一〕。太后诏曰：“先帝圣德淑茂，早弃天下。朕抚育幼帝，日月有望，遭家不造，仍罹凶祸。朕惟平原王素被锢疾，念宗庙之重， 思继嗣之统。长安侯佑禀性忠孝，小心翼翼〔二〕，年已十三，嶷然有成人之体。礼：昆弟之子犹子也〔三〕。其以佑为孝和皇帝嗣，即皇帝位。” 
〔一〕　杨树达曰：“宣帝将立，先封阳武侯，此用其故事也。” 
〔二〕　见诗大雅大明之章。 
〔三〕　见礼记檀弓上，“昆”作“ 兄”。 
　　自延平初，邓骘兄弟常在禁中，至是乃就第。 
　　丙寅〔一〕，葬孝殇皇帝于康陵。 
〔一〕　范书作九月事。按九月乙亥朔，无丙寅，当以袁纪为是。 
　　己亥，陨石于陈留〔一〕。 
〔一〕　范书作“乙亥”，是。疑袁纪上脱“九月”二字。 
　　冬，西域诸国反。都护任尚上书求救。遣骑都尉班雄、校尉梁慬将五千人出塞〔一〕，会尚自疏勒还，与慬共保龟兹。温宿、姑墨二国将数万人围慬，月余，慬击破之，斩首数万级。道不通，慬遂留龟兹。 
〔一〕　范书梁慬传作“延平元年拜西域副校尉”。按续汉百官志无西域副校尉一职。而汉书百官公卿表载西域都护属官有副校尉一职，秩比二千石，官居元 帝所置戊己校尉之上。然何以不见西域校尉一职？陈直先生汉书新证曰：“西域都护，有时称为西域校尉。”居延汉简释文所载“鄯善以西校尉吉”，即西域都护郑 吉，故都护之外不另设校尉之职。东汉始建，无暇西顾，未设都护及其属官。明帝永平十七年始置都护、戊己校尉，而未言及副校尉。按范书西域传：“ 永平末，焉耆与龟兹共攻没都护陈睦、副校尉郭恂，杀吏士二千余人。”可见已设副校尉一职，且系都护之主要助手。又窦宪传载，和帝永元二年，宪曾遣副校尉阎 槃击伊吾。安帝永初初，诏罢西域都护，副校尉一职亦随之取缔。至元初六年，邓太后诏许班勇所奏复置护西域副校尉居敦煌事，其职始复立。据此袁纪“校尉梁慬 ”之上当脱“副”字。 
　　初，西域自武帝时始通，三十六国其俗颇率着城郭田畜。地在匈奴之西，乌孙之南，〔南〕北有大山，中央有河，东西六〔千〕（十）余里，东则接汉， 阨以玉门、阳关〔一〕。出西域有两道：从鄯善傍南山，北〔陂〕（渡）河〔二〕，西行至莎车，为南道。南道西逾葱岭，则出大月氏、安息。〔自〕车师前王庭 〔三〕，随北山，陂河西行，至疏勒，为北道。北道而逾葱岭，则出大宛、康〔居〕、奄蔡焉（耆）〔四〕。 
〔一〕　据汉书西域传改补，“东西六千余里”下恐尚脱“南北千余里”句。 
〔二〕　据南监本改，汉书西域传作 “波河”。波，循也，与陂通。 
〔三〕　据汉书西域传补。 
〔四〕　据王念孙说改。 
　　匈奴彊盛，常属役匈奴。宣帝神雀中，汉置西域都护。王莽时，数遣五威德军出西域〔一〕，车师诸国贫困，由是故叛。而（诸）都护李宗抄暴南道 〔二〕，改其国号，以疏勒为世善，姑墨为积善，或易置王侯，于是西域与中国遂绝。和帝永元中，西域都护班超遣掾甘英临大海而还，具言葱岭西诸国地形风俗， 而班勇亦见记其事，或与前史异，然近以审矣。 
〔一〕　汉书西域传、王莽传均作“ 五威将王骏”。疑“德”系“将”之误。 
〔二〕　汉书西域传“李宗”作“李崇”。“诸”字是衍文。 
　　自敦煌西出玉门、阳关，涉鄯善，通伊吾（五）千里〔一〕。自伊吾通车师前部高昌壁，北通后部五百里，是匈奴西域之门也〔二〕。伊吾地宜五谷、桑、麻、葡萄。其北有柳中，皆膏腴之地。故与匈奴争车师、伊吾虚之地，以制西域。 
〔一〕　范书西域传作“千余里”，袁纪之“五”字乃涉上文“吾”字而衍，故删。 
〔二〕　指后部之金满城。又伊吾至前部高昌壁，范书作“千二百里”，袁纪恐脱之。 
　　故自鄯善国治欢泥城，去洛阳七千一百里。此通车师前、后王及车且弥、旱陆、蒲类、〔移〕（条）支是为车师六国〔一〕，北与匈奴接。前部西通〔焉〕耆北道〔二〕，后部西通乌孙。汉欲隔绝西域、匈奴，必得车师，屯田伊吾。 
〔一〕　车且弥，范书作“东且弥” ，汉书分作“东且弥”、“西且弥”。旱陆，汉书作“ 卑陆”，范书与袁纪同。又条支远在西海之滨，不当列入车师之国。范书作“移支”，故据以正。 
〔二〕　据范书补。 
　　焉耆治河南城〔一〕，去洛阳八千二百里。东南与山离国接，其余危须、尉黎、龟兹、姑墨、温宿、疏勒、休修〔二〕、大宛、康居、大月氏、安息、大秦、乌弋、罽宾、莎车、于阗、且〔末〕、〔拘〕弥〔三〕诸国转相通。 
〔一〕　范书作“南河城”。沈家本后汉书琐言曰：“前书治员渠城。按‘南河’，汉书考证（齐召南）引此作‘南柯’，未知所据何本。” 
〔二〕　黄本作“沭修”，汉书西域传作“休循”。 
〔三〕　据范书西域传补。 
　　是秦为西域〔一〕，大月〔氏国治蓝氏〕城〔二〕，去洛阳万六千三百七十里。其东南数千里通天竺。 
〔一〕　此句错讹已甚，不解其意。 
〔二〕　据范书西域传补。 
　　天竺，一名身毒，俗与月氏同。临大水，西通大秦。从月氏南至西海，东至盘越国，皆身毒地〔一〕。又有别城数十，置王〔二〕，而皆总名身毒。其俗 修浮图，道不伐杀，弱而畏战。本传曰：西域郭俗造浮图，本佛道，故大国之内众数万〔三〕，小国数千，而终不相兼并。及内属之后，汉之奸猾与无行好利者●守 其中，至东京时，〔诈〕（作）谋兹生〔四〕，转相吞灭，习俗不可不慎所以动之哉〔五〕。 
〔一〕　范书西域传“盘越国”作“ 磐起国”。钮永建曰：“考太平御览四夷部有磐越国，引魏书云在天竺东南数千里。又梁书海南诸国传云：中天竺国，一名身毒，从月氏、高附西，南至西海，东至磐越云云。此文正用后书语，亦作磐越，则范书作‘磐起’盖误，当以袁纪正。” 
〔二〕　范书作“有别城数百，城置长。别国数十，国置王”袁纪当有脱误。 
〔三〕　内与众原倒置，迳正之。 
〔四〕　诈作形近而讹，故正之。 
〔五〕　以上所谓本传语乃东观记西域传之文。四库馆臣辑东观记，亦失录。 
　　西域之远者，安息国也，去洛阳二万五千里。北与康居，南与乌弋、山离相接，其地方数〔千里〕（百）〔一〕。西至条支，马行六〔十〕（千）日，临 〔西〕海〔二〕。暑热卑湿，出师子、犀牛、犎牛，孔雀卵大如瓮。（与西海接）〔三〕自安息西关西至阿蛮国三千四百里。自阿蛮西至斯宾国〔三千六百里〕 〔四〕。渡河西南至于罗国，有九百六十里。安息西界极〔矣〕〔五〕。其南乘海，乃通大秦，或数月云。 
〔一〕　范书西域传作“地方数千里 ”，袁纪误“千”为“百”，下又脱“里”，皆正之。 
〔二〕　据范书改补。 
〔三〕　此乃衍文，删。 
〔四〕　依上下文例，据范书补。 
〔五〕　据范书补。 
　　大秦国，一名黎轩〔一〕，在海西。汉使皆自乌弋还，莫能通条支者。甘英逾悬度乌弋、山离，抵条支，临大海。欲渡，人谓英曰：“〔海〕（汉）广大 〔二〕，水咸苦不可食。往来者逢善风时，三月而渡；如风迟则三岁〔三〕。故入海者皆赉三岁粮。海中善使人思土恋慕，数有死亡者。”英闻之乃止，具问其土 俗。 
〔一〕　班书作“犁靬”，范书作“ □鞬”，三载互异。 
〔二〕　据范书改。 
〔三〕　范书作“二岁”。 
　　大秦地方数千〔里〕〔一〕，四百余城，小国役属者数〔十〕（ 
千）〔二〕。〔石〕（户）为城郭〔三〕，别置邮亭，皆垩塈之；有松柏诸 木、百草，民俗力田，作种植，树蚕桑。国王髡头而衣文绣，乘辎軿、白盖〔小车〕（山中）〔四〕，出入击鼓，有旌旗幡帜，起宫室，以水精为柱，及余食器。王 所治城，周环百余里，王有五宫，各相去十里。平旦至一宫听事，止宿；明旦复至一宫，五日一遍而复还。常使一人持囊随王车，民欲有言事者，即以书投囊中，王 至宫散省，分理其枉直。各有官曹，又置三十六相〔五〕，皆会乃议事。王无常人，国中有灾异，风不时节，辄放去之，而更求贤人以为王，〔放〕者 终无怨〔六〕。多金银、真珠、珊瑚、琥魄、琉璃、金缕、罽绣、杂色绫、涂布，又有细布，或言水羊毛，野蚕茧所作。会诸香煎以为苏合，凡外国诸珍异皆出焉。 以金银〔为钱，银〕钱十当金钱一〔七〕。与天竺、安息交市于海中，其利十倍。其民质直，市无二价，谷食常贱，国内富饶。邻国使到其界首者，乘驿诣王都，至 则廪以金钱。 
〔一〕　据范书补。 
〔二〕　据陈澧校改。 
〔三〕　据范书改。 
〔四〕　据范书改。 
〔五〕　范书“相”作“将”。 
〔六〕　据范书补。 
〔七〕　据范书补。 
　　及安帝元初中，日南塞外檀国献幻人，能变化吐火，自支解，又善跳丸，能跳十丸。其人曰：“我海西人。”则是大秦也。自交州塞外檀国诸蛮夷相通也，又有一道与益州塞外通。 
　　大秦人皆粗长大，平正若中国人，故云外国之大秦，而其国中常自言是〔中〕国一别〔一〕。其王常欲通使于汉奉贡献，而安息欲以汉缯丝与之交市，故遮不得令通。及桓帝建初中〔二〕，王安都遣使者奉献象牙、犀角、玳瑁，始一通焉〔三〕。 
〔一〕　“国中”原作“中国”。陈璞曰：“魏志注引魏略，作其人长大，平正似中国人而胡服，自云本中国一别也。”今据以改补。 
〔二〕　建初乃章帝年号，范书作“ 延熹”，是。 
〔三〕　安都，罗马帝国皇帝安东尼，范书作“安敦”。 
　　其长老或传言其国西有弱水，近日入所矣。又云从安息陆道绕海北行，出西〔海〕至大〔秦〕（海）〔一〕，人相连属，十里一亭，三十里一署〔二〕， 终无盗贼惊。而有猛虎、师子遮食行者，不有百余人赉其器，辄害之，不得过。又言旁国渡海飞桥数百里，所出奇异玉石诸物，多谲怪不经，故不述云。 
〔一〕　据范书改补。 
〔二〕　范书“署”作“置”。 
　　西南极矣山离，还自条支，东北通乌弋山离，可百余日行。而乌弋山离、罽宾、莎车、于置、宁弥诸国相接〔一〕，远者去洛阳二万一千里，近者万余里焉。 
〔一〕　宁弥，班书作“扜弥”。 
　　十二月甲子，清河王庆薨，谥曰孝王。 
　　庆善为威容，进止可观。自被废黜，常居慎密，在宫省，语不及外。和帝为太子，与庆相亲，入则共室，出则同舆。及即位，政之大小，与庆议之。庆逾 益畏慎，夙夜战栗。每当朝会，辄服候〔一〕，且常谓左右曰：“我诚一国王，车马器物亦足已矣。”内以论议，外以说左右，其一绝名此〔二〕，皆此类也。 
〔一〕　范书章帝八王传言庆“每朝谒陵庙，常夜分严装，衣冠待明”。 
〔二〕　疑“此”系“位”之误。 
　　初，宋贵人冢上无祠堂，庆每露祭，未尝不流涕。和、殇二帝崩，庆常居倚庐，哭泣哀恸，遂以发病。病困，谓舅宋衍曰：“清河土地下湿，欲乞骸骨于 贵人冢傍下棺而已。朝廷大恩，犹当有屋宇，子母并食，魂灵不暴露，死复何恨！”乃上书求葬于樊濯中贵人冢旁，不听。庆将薨，叹曰：“不惜死也，但恨不见上 为贵人报雠耳！”因泣不能自胜，左右皆流涕。既薨，使司空持节护丧事〔一〕，赐龙旗九旒，虎贲百人，仪比东海恭王。分清河封庆小子为广川王〔二〕。 
〔一〕　范书作“使司空持节吊祭，车骑将军邓骘护丧事”。时司空，尹勤也。 
〔二〕　按范书庆小子名常保。

后汉孝安皇帝纪上卷第十六
　　永初元年（丁未、一〇七）
　　春正月癸酉，大赦天下。 
　　青、兖、豫、徐、冀、并六州民饥。 
　　三月癸酉，日有食之。诏公卿举贤良方正、能直言极谏者各一人。 
　　夏四月，太傅张禹为安乡侯，太尉徐防为龙〔乡〕（节）侯〔一〕，司空尹勤为傅亭侯〔二〕，车骑将军邓骘为上蔡侯，城门校尉悝为〔叶〕（业）侯〔三〕，虎贲中郎将弘为西平侯，黄门郎阊为西华侯，食邑各万户。骘奉节亲迎，增封三千户。骘逃避使者，诣阙上书固辞，乃许。 
〔一〕　据范书及续汉郡国志改。 
〔二〕　范书陈宠传作“福亭侯”。 
〔三〕　据范书及续汉郡国志改。 
　　五月戊寅，荧惑逆行守心。本志以为后周章谋废帝之应也〔一〕。 
〔一〕　四库馆臣辑东观记，谓天文志全阙，实未考此“本志曰”也。此“本志”，非东观记无以应之。袁纪另一引，见卷十八，片言只语，弥足珍贵。又按 尚书孔疏，引蔡邕天文志曰：“言天体者有三家：一曰周髀，二曰宣夜，三曰浑天。宣夜绝无师说，周髀术数具在，考验天象，多所违失，故史官不用。惟浑天者， 近得其情，今史所用候台铜仪，则其法也。 ”则今天文志可考者三条也。 
　　立寿光侯并为北海王〔一〕。 
〔一〕　范书安帝纪“并”作“普” 。 
　　甲戌，长乐卫尉鲁恭为司徒。 
　　是时诏书令〔麦秋〕得案验薄罪〔一〕。恭上疏谏曰：“诏书忧万民，而郡国〔讬〕（记）言劳来贫民〔二〕，多为烦扰，逮证一人，有疑罪，延及良人 数十人〔三〕，上逆时气，妨废农功。案易消息，四月干卦用事，经曰‘干以美利利天下’。又曰‘时乘六龙以御天’。五月姤卦用事，经曰‘后以施命诰四方’。 君以夏至之日，止四方行者，助阴气也。况于逮召考掠，扰百姓哉！月令‘孟夏断薄刑’，谓正罪，不欲令久系，不谓可考正罪法也。故出轻系，明不欲拘之也。月 令周世所造，而所据皆夏之时也，所变者唯正朔、衣裳、牺牲、徽号、器械而已〔四〕。易曰‘潜龙勿用’，言十一月、十二月也〔五〕。又曰‘驯致其道，至坚冰 也’ 〔六〕，言五月微阴起，至十一月坚冰至也。十一月中孚曰〔七〕：‘君子以议狱缓死。’可令疑罪皆详议其法，大辟之罪，极尽冬月乃断其狱。其立春在十二月中 者，勿以报囚〔八〕。”诏从之。 
〔一〕　据范书鲁恭传补。 
〔二〕　讬记形近而讹，范书作“讬 ”。 
〔三〕　据龙溪精舍本补“延”字。蒋本原阙，黄本作“近”，误。 
〔四〕　李贤曰：“夏以建寅为正，服色、牺牲、徽号、器械皆尚黑。殷以建丑为正，尚白。周以建子为正，尚赤。周以夜半为朔，殷以鸡鸣为朔，夏以平旦 为朔。祭天地宗庙曰牺，卜得吉曰牲。徽号，旌旗之名也。器械，礼乐之器及甲兵也。”黄本下有 “不可变易者也”句，乃衍文，故蒋本阙而不录。 
〔五〕　见易干卦。 
〔六〕　见易坤卦。 
〔七〕　范书作十二月中孚，误。标点本从袁纪以正之。 
〔八〕　范书鲁恭传“月令周世所造 ”以下，乃邓太后诏令公卿会议时恭之奏文，袁纪合二奏为一。 
　　爵太后邓氏母新野君〔一〕。 
〔一〕　此乃六月事。 
　　西羌叛，车骑将军邓骘率师击之。 
　　是时水雨屡降，灾虐并生，百姓饥馑，盗贼群起。于是策免太尉防、司空勤〔一〕。太傅禹称疾告退。 
〔一〕　徐防于九月庚午以灾异、盗贼免。三公以灾异免自防始。辛未，尹勤以水雨漂流免。袁纪月份多脱。 
　　丙戌，死罪以下及亡命赎罪各有差。 
　　庚寅，太傅张禹为太尉，太常周章为司空。 
　　十月，倭国遣使奉献。 
　　初，上立，非大臣意也。司空周章谋诛邓骘兄弟，废太后及上，立平原王为帝。事发觉。 
　　十一月丁亥，司空周章有罪自杀。颍川太守张敏为司空。 
　　十二月，郡国十八地震。李固曰：“地者阴也，法当安静。今乃越阴之职，专阳之政，故应以震动。” 太后摄政之应也。 
　　骑都尉王仁将兵迎〔慬〕（悝）将吏还入塞〔一〕，遂弃西域。都护任尚抵罪。 
〔一〕　范书梁慬传“王仁”作“王弘”以迎滞留龟兹之梁慬，此误作“悝”，故正之。 
二年（戊申、一〇八）
　　春，京师旱〔一〕，太后亲幸洛阳狱省罪囚系。 
〔一〕　范书安帝纪作五月之事。 
　　夏四月甲寅，濮阳阿城中失火〔一〕，燃杀三千余人。 
〔一〕　范书安帝纪作“汉阳城中灾 ”。按续汉五行志作“汉阳阿阳城中失火”。又据郡国志汉阳郡有阿阳城，则袁纪“濮阳”系“汉阳”之误，又“阿”下脱“阳”字。 
　　冬十一月，车骑将军邓骘与羌战平襄，羌诈降，既而复叛，侵掠边郡，吏民死者无数，并叙遂虚。 
　　十二月，征车骑将军邓骘还京师，遣使者迎拜骘为大将军，诏大鸿胪亲迎，中常侍郊劳以乘马、束帛。于是悝为执金吾，弘为屯骑校尉，阊为步兵校尉〔一〕。 
〔一〕　“步”蒋本阙，黄本作“捕 ”误，现据学海堂及龙溪精舍二本补。 
　　郎中颍川杜根与同署郎共谏太后不宜久摄政，太后怒以绢囊盛根〔等〕于殿〔一〕，扑杀之。谏者皆以被扑死〔二〕，根先知〔名〕（召），司扑者阴共 为意，乃使执扑者不加力〔三〕，既毕，皆载出城外。根以扑轻得免，逃窜宜城山中，为酒家佣积十年余。天子知根等忠，普告天下，使录其子孙，根乃自出。公车 征，转迁至济阴太守，以德让为政，移风易俗。 
〔一〕　据范书补。 
〔二〕　黄本“谏者”上有“其”字，蒋本以为衍而阙之。 
〔三〕　根与同署郎同时被收，岂能未卜先知必受扑刑，而私召司扑者密议？范书“召”作 “名”，甚是，据以正。 
　　是岁郡国十地震〔一〕。 
〔一〕　范书、续汉五行志均作“郡国十二”。 
三年（己酉、一〇九）
　　春正月庚子，皇帝加元服，大赦天下，赐公卿已下天下男子爵各有差。 
　　骑都尉任仁将兵讨叙州〔一〕。 
〔一〕　讨叙州金城郡西之先零羌。 
　　三月，京都饥，人相食。癸巳，司徒鲁恭以灾异策罢〔一〕。 
〔一〕　范书安帝纪“癸巳”作“壬寅”。又恭传作“以老病策罢”。观袁纪下文，恐当以恭传为是。 
　　恭再为宰相，掾属至卿大夫者数十人。恭门下耆生或望恭为之论议〔一〕，恭曰：“学之不讲，是吾忧也。不有乡举乎？”终无所言。学者受业，必躬核 问难，道成，然后谢遣之。学者曰：“鲁公谢与议论，不可虚得也。”谦退不伐，有善终不自显，是以在位不以亮直称。自为三公，常称病不视事。上辄遣小黄门问 疾，喻令强起者数矣。至是，遂称疾笃，赐钱二十万。年八十余，终于家。赐至厚，以两子为郎。 
〔一〕　范书“门下耆生”作“耆旧大姓”。通鉴从袁纪。 
　　弟丕，字叔陵〔一〕。以笃学质直称，仕至侍中、三老。章帝初，对策曰：“政莫先于从民之所欲，除民之所恶，先教后刑〔二〕，先近后远。君为阳， 臣为阴；君子为阳，小人为阴；京师为阳，诸夏为阴；男为阳，女为阴；乐和为阳忧苦为阴。各得其所则和调，精诚之所发，无不感浃。吏多不良，在于贱德而贵 功，欲速，莫能修长久之道〔三〕。 
〔一〕　惠栋曰：“东观记作平。隶法，丕平字相类，未详孰是。李充传亦作平。”王先谦曰：“丕，亦作平，就伪为平耳。”王说是。 
〔二〕　荀子宥坐篇：“孔子曰：‘ 不教其民而听其狱，杀不辜也。三军大败，不可斩也；狱犴不治，不可刑也。罪不在民也。嫚令谨诛，贼也；今生也有时，敛也无时，暴也；不教而责成功，虐也。 已此三者，然后刑可即也。书曰“义刑义杀，勿庸以即，予维曰未有顺事”，言先教也。’” 
〔三〕　论语子路曰：“欲速则不达。” 
　　古者贡士，得其人者有庆，不得其人者有让〔一〕，是以举者务力行。选举不实，咎在刺史二千石。书曰：‘天工，人其代之。’〔二〕观人之道，幼则观其孝顺而好学，长则观其慈爱而能教，设难以观其谋，烦事以观其治，穷则观其所守，达则观其所施，此所以核之也。 
〔一〕　李贤注引尚书大传曰：“古者诸侯之于天子，三年一贡士，一适谓之好德，再适谓之贤贤，三适谓之有功。有功者，天子赐以车服弓矢，号曰命。诸 侯不贡士，谓之不率正，一不适谓之过，再不适谓之傲，三不适谓之诬。诬者，天子绌之。一绌以爵，再绌以地，三绌而爵地毕也。”按史记范雎传曰： “范雎任郑安平，使击赵。郑安平为赵所围，急，以兵二万人降赵。应侯席稿请罪。秦之法，任人而所任不善者，各以其罪罪之。于是应侯罪当收三族。秦昭王恐伤 应侯之意，乃令国中：‘有敢言郑安平事者，以其罪罪之。’”则可知秦人行古贡士“不得其人有让”之道。昭王赦应侯乃法外超恩，仅为特例。汉初，诏举贤良方 正，州郡察孝廉秀才，亦贡士之方也。武帝元朔元年冬，有司奏议：“不举孝，不奉诏，当以不敬论。不察廉，不胜任也，当免。”武帝可之。而选举不实亦受坐。 有削户者，若汉书陈汤传，张勃举汤，司隶奏汤无循行，勃遂以选举不实，坐削户二百。有贬秩者，如严延年传：延年坐选举不实贬秩。又有免官者，如百官公卿表 曰：执金吾韩立、御史大夫张谭并坐选举不实免。甚至有因此而被刑者，如功臣表曰：山阳侯张当居坐为太常择博士弟子故不以实，完为城旦。光武中兴，亦行其 道，其诏曰：“自今以后，审四科辟召，及刺史二千石察茂才尤异孝廉之吏，务尽实覆，选择英俊、贤行、廉洁、平端于县邑，务授试以职。有非其人，不习官事， 书疏不端正，不如诏书，有司奏罪名，并正举者。”袁纪言左雄任尚书时，郡国守相坐举者百余人。然所举得人，则亦有劳来之制。范书胡广传注引续汉书曰：“故 事：孝廉高第，三公及尚书辄优之，特劳来其举将。”时胡广由法雄举为孝廉，至京师试章奏，广为天下第一，故公府特下诏书劳来雄。但武帝以降，选举多非其 人，言官多议之，至东汉时尤甚，所谓古贡士之道，名存而实失之远矣。然鼓励举才，并制定法律予以保证，得其人者有庆，失其人者有罚，不失为秦汉人事制度中 之有益经验，至今尚足借鉴。 
〔二〕　见书皋陶谟。注曰：“人代天理官，不可以天官私非其才。” 
　　民多贫困者急，急则致寒，寒则万物多不成，去本就末，奢所致也。制度明则民用足，刑罚不中则于名不正。正名之道，所以明上下之称，班爵号之制〔一〕，定卿大夫之位也。 
〔一〕　困学纪闻卷十三翁元圻注引袁纪，“爵号”作“爵禄”，不知所据何本。 
　　狱讼不息，在争夺之心不绝。法者，民之仪表也，法正则民悫。吏民凋弊，所从久矣。不求其本，浸以益甚。吏政多欲速，又州官秩卑而任重，竞为小功，以求进取，生凋弊之俗。 
　　救弊莫若忠，故孔子曰：‘孝慈则忠。’〔一〕治奸诡之道，必明慎刑罚。孔子曰：‘导之以礼乐，而民和睦。’〔二〕〔说〕以犯难，民忘其死〔三〕。死且忘之，况使为礼义乎？” 
〔一〕　见论语为政。 
〔二〕　见孝经三才章。 
〔三〕　据严可均校补。 
　　丕后为青州刺史，迁拜赵相，门徒数百人，吏民爱之。赵王尝欲避疾便时，止于学宫〔一〕，丕不听。王上书自言，诏下丕。丕上言曰：“礼，诸侯薨于路寝，大夫卒于适室〔二〕，死生有命，本无偏旁可避者。学宫传先王之礼乐，教化之处，不宜妨塞之。”诏书从之。 
〔一〕　便时，杨树达曰：“前书外戚传云‘便时上林延寿门’。颜注：‘取时日之便也。 ’潜夫论浮侈篇云：‘巫祝鼓舞事神，以欺诬细民，荧惑百姓。疾病之家皆易恐惧，至使奔走便时，去离正宅。’‘便时’或称‘避时’，史记吕不韦传：‘太后诈 卜，当避时徙居宫雍。’汉书天文志：‘太皇太后避时昆明东观’是也。或称‘避疾’，汉书游侠原涉传：‘ 有道涉所知母病避疾在里宅者，涉即往候’是也。或称 ‘避衰’，论衡辨崇篇：‘宅盛即留，衰则避之。’晋书庾翼传：‘自武昌移镇襄阳，议者谓其避衰也。’范书来历传：‘皇太子惊病不安，避幸安帝乳母野王君王 圣舍。’皆‘避疾便时’之事。故‘避疾’下不连‘便时’为读，非也。”又“学宫”，王先谦言官本范书作 “学官”是，黄本亦作“学官”，而汲古阁本范书与蒋本同。恐当以王说为是，今存其异文。李贤曰：“学官者，学舍也。”下同。 
〔二〕　礼记丧大记曰：“君、夫人卒于路寝，大夫、世妇卒于适寝。”注曰：“言死者必皆于正处也。寝、室通耳，其尊者所不燕焉。君谓之路寝，大夫谓之适寝，士或谓之适室。” 
　　丕每论难，称曰：“〔说〕经者〔一〕，传先师之言，非从己出，不可相让；相让则道不明，若规矩权衡之不可枉也。难者必明其据，说者务力其义，浮华无用之言不陈于前，故精〔思〕不劳而道术愈彰也〔二〕。” 
〔一〕　据范书补。 
〔二〕　据范书补。 
　　夏四月丙寅，大鸿胪夏勤为司徒。 
　　以用度不足，令吏人入钱谷为关内侯。以上林、广成苑可垦辟者与贫民。 
　　五月丙申，立乐安侯子延平为清河王〔一〕。 
〔一〕　乐安侯，范书安帝纪作“乐安王”章帝八王传曰：“千乘王伉薨，子宠嗣。永元七年，改国名乐安，是为夷王。”袁纪作“侯”，误。 
　　六月，乌桓寇代郡。 
　　秋七月，太后有疾，左右请祷，以人为代。太后闻之怒，即敕掖庭令：“何故有此不祥之言？自今已后，但谢过而已，不得复有此言。” 
　　冬十月，南单于擅叛。行车骑将军大司〔农〕（马）何熙将兵征擅〔一〕，擅降。 
〔一〕　据范书梁慬传及华峤书改。又范书“擅”作“檀”。 
　　十二月辛酉，郡国九地震，有星孛于天苑。 
四年（庚戌、一一〇）
　　春二月，匈奴寇常山。 
　　于时西北有事，民饥，国用不足。大将军邓骘欲弃叙州，专务北边，曰：“譬家人 衣坏，取一以相补，犹有所完，若不如此，将两无所保。”公卿皆以为然。郎中虞诩说太尉张禹曰〔一〕：“若大将军之策不可者三。”禹曰：“奈何？”诩曰： “先帝开土辟境，而今弃之，此不可一也；弃叙州即以三辅为塞，园陵单外，此不可二也；谚曰：‘关西出将，关东出相。’〔二〕烈士武臣出叙州，土风壮猛，便 习兵事。今羌胡所以不过三辅为腹心之害者，以叙州在其后也。叙州士民所以推锋执锐，蒙矢石于行阵，不避危亡，父死于前，子战于后，无反顾之心者，为臣属于 汉也。今推而捐之，割而弃之，庶人安土，不肯迁徙，必引领而怨曰：‘中国弃我于夷狄！’虽赴义从善之人，不能无怨恨。卒然起谋，以图不轨，因天下之饥弊， 乘海内之虚弱，豪杰相聚，量才立帅，驱氐羌以为前锋，席卷而东，虽贲、育为卒，太公为将，犹不能当。如此，则函谷以西，园陵旧京，非复汉有，此不可三也。 议者喻以补衣，犹有所完，诩恐疽食侵淫而无限极也〔三〕。”禹曰：“意不及此，微君大计几败。然则计将安出？”诩曰：“所忧与明公异，恐叙州一旦有嚣、述 之变，宜且罗其雄杰，收其冠带，引其牧守子弟于朝，令诸府各辟数人，外以劝其勤，内以散其谋，计之长者。”从之。 
〔一〕　范书虞诩传作“说李脩”。按安帝纪及张禹传，禹永初元年秋更拜太尉，永初五年以阴阳不和策免，与虞诩传亦相抵牾。通鉴从袁纪。陈璞曰：“范 书作‘说李脩’是也。”钮永建曰：“疑虞诩之说在永初五年，纪文类叙于永初四年，后人遂妄改张禹也。”按邓骘于四年冬罢，则非五年事明矣。陈、钮二说均 非。当以袁纪为是。 
〔二〕　李贤曰：“说文曰：‘谚，传言也。’前书曰：‘秦汉以来，山东出相，山西出将。’秦时郿白起，频阳王翦。汉兴，义渠公孙贺、傅介子，成纪李 广、李蔡，上邽赵充国，狄道辛武贤，皆名将也。丞相则萧、曹、魏、邴、韦、平、孔、翟之类也。”按关西近羌胡，可武备，善骑射，诗秦风子戎曰： “王于兴师，修我甲兵，与子皆行。”尚武之风，自古已然。而关东乃诗书礼乐之乡，诸子百家之说，多兴于此，故出文人谋士。贤所举者即萧何、曹参、魏相、邴 吉、韦贤、平当、孔光、翟方进也。 
〔三〕　惠栋曰：“言如疽之食肉，浸淫腐溃而无止极也。” 
　　俄而，诩迁朝歌长。时朝歌多盗贼，连年不解。亲旧皆劳吊之曰：“得朝歌可哀也！”〔一〕诩笑曰： “难者不避，易者必从〔二〕，君之节也。不遇盘根错节，无以别坚利，此乃吾立功之秋，怪吾子以此相劳也。”诩谒河内太守马棱〔三〕，棱曰：“君儒者，当谋 谟庙堂，乃在朝歌，甚为君忧之！”诩曰：“此贼犬羊相聚，以求温饱耳，明府无以为忧。”棱曰：“何以言之？”对曰：“贼去敖仓不过千里，不知取以为粮； 青、冀流人前后连属，不知略以为众；出入河山守阨塞，此为断天下之右臂〔四〕。今则不然，此无大计之效也。”于是诩悉罢戎兵，而设方略，即时皆平。 
〔一〕　范书“可哀”作“何衰”，可、何古通用。黄本作“何”。 
〔二〕　范书作“事不避难，志不求易”。疑袁纪“必从”亦当作“不从”为是。 
〔三〕　棱乃棱之俗字。李贤曰：“ 棱字伯威，援族孙也。” 
〔四〕　李贤曰：“右臂，喻要便也。”胡三省曰：“余谓右臂之说祖张仪。”按战国策赵策张仪说赵王曰：“今楚与秦为昆弟之国，而韩、魏称为东蕃之臣，齐献鱼盐之地，此断赵之右臂也。夫断右臂而求与人斗，失其党而孤居，求欲无危，岂可得哉！ ”胡说近是。 
　　乙亥，诏曰：“自建初元年徙边者各归本郡，没入为官奴婢者免为庶人〔一〕。 
〔一〕　官原作“宫”，据黄本迳改之。 
　　三月，西羌寇汉中。 
　　戊子，杜陵园火。 
　　夏四月丁丑，大赦天下。 
　　新野君有疾，太后与上亲幸其第，宿止连日。太尉张禹、司徒夏勤、司空张敏固谏，乃还。甲戌，新野君薨。太后制齐衰，上缌麻，赠送礼一依东海恭王，司空持节护丧事，骘等皆弃官行服。服除，有司奏骘等复辅政，固请乃止，非朝廷大议不闻。 
　　元初中，悝、弘、阊并卒，未大敛，天子并封爵，太后辄不许。太后、上制服，新野君赠赗甚厚，使九卿护丧事〔一〕。悝子广宗袭爵为叶侯，弘子广德为西平侯，封京子宝为安阳侯〔二〕，骘子凤为侍中。 
〔一〕　范书邓骘传曰：弘卒于元初二年，但白盖双骑，门生挽送。悝、阊皆卒于元初五年，均薄葬。时新野君已死多年，岂能赠赗！亦无九卿护丧之事。袁纪误。 
〔二〕　范书作“封京子黄门侍郎珍为阳安侯”。安阳、阳安均属汝南郡，未知孰是。沈钦韩曰：“京子于夷安侯珍为从祖，不应同名。”则当以作“宝”为是。 
　　初，都护任尚致凤马，及尚坐事，槛车征，凤惧其及己。私属中郎马融宜在台阁〔一〕。事发觉，凤先自首，骘乃髡妻及凤，上疏谢罪。 
〔一〕　按范书邓骘传，任尚致凤马为一事，尝与尚书郎张龛书，属郎中马融宜在台阁别为一事，袁纪“私”上恐脱“尝”字，又“中郎”当是“ 郎中”之误倒。 
　　新野君薨后，太后〔谅闇〕（崩上）〔一〕，见白首者，未尝不流涕，宗族耆老皆加亲礼，读书至孝子事亲、丧亲之礼，尝废书嘘欷。 
〔一〕　据陈澧校改。 
　　太后久执朝政，从〔兄〕（子）乐安侯康内惧盛满〔一〕，数上书谏宜崇公室，抑损私权，言甚切至。太后怒，康迺讬病不朝，太后使家旧〔婢〕往问之 〔二〕初，外给使以宫中婢年长者为“中夫人”〔三〕，因自以通，康曰：“汝非我家婢也？何自谓中夫人！”婢闻之怒，因言托病不逊，遂免康官，遣归国，绝康 属籍。 
〔一〕　黄本无“子”字。按康乃邓珍之子，与太后为从兄妹。禹传注亦曰：“康，太后从兄。”蒋本误补“子”，今正。又胡三省曰：“案范书邓禹传，明帝分禹国为三，封其三子，季子珍为夷安侯。康以珍之子绍封，‘乐安’当作‘夷安’。”胡说是。 
〔二〕　据袁纪下文文意补。 
〔三〕　范书作“中大人”，通鉴从范书。 
五年（辛亥、一一一）
　　春正月庚辰朔，日有蚀之。本志以为正旦，王者听朝之日也。是时太后摄政，天子守虚位，不得行其号令，盖阳不克之象也。 
　　乙巳，太尉张禹以灾异策罢〔一〕。 
〔一〕　范书安帝纪作“己丑”。 
　　闰月戊戌，诏举贤良方正、能直言极谏之士各一人，及至孝与众卓异者。 
　　冬，谒者刘珍上言曰：“窃见永平初虎贲中郎将梁松言‘皇太后宜入庙与陛下交献，以彰至孝之心’。孝明皇帝务遵经典，使公卿、博士议，时太傅邓禹 奏宜如松言，光烈皇后于是入庙。惟皇太后圣德通灵，与神合契，宜入宗庙如光烈皇后故事，率礼复古，垂示万代。”事下公卿，佥曰：“宜如珍言。” 
六年（壬子、一一二）
　　春正月甲寅，皇太后初亲祭于宗庙，与皇帝交献，大臣命妇相礼仪〔一〕。 
〔一〕　范书安帝纪、皇后纪均系此事于七年春正月庚戌。李贤案：东观、续汉、袁山松、谢沈书、古今注并云六年正月甲寅谒宗庙，此云七年庚戌，疑纪误也。今按袁纪亦复为一证，足明范书之误。 
　　夏四月乙亥〔一〕，司空张敏以久病策罢。太常刘恺为司空。 
〔一〕　范书作“乙丑”。徐绍桢曰：“四月癸酉朔。纪有己卯，为七日，又有乙丑，在己卯前，疑乙亥之误。”徐说是。 
　　五月丙寅，群吏复秩，赐爵有差。 
　　丁卯，封邓禹、冯异等后九人为列侯。 
　　六月辛巳，大赦天下。 
　　丙申，河东水变色，皆赤如血。本志以为邓太后摄政之应也。 
七年（癸丑、一一三）
　　春，郡国十八地震。 
　　夏四月丙申晦，日有蚀之。 
元初元年（甲寅、一一四）
　　春正月甲子，赐天下男子爵各有差；鳏寡笃癃不能自存者粟，人三斛；贞妇帛，人一匹〔一〕。 
〔一〕　原“帛人”倒置，据范书迳正。 
　　三月己卯，日南地坼，长一百余里〔一〕。 
〔一〕　范书安帝纪作“二月”，通鉴同之，而“己卯”作“乙卯”。续汉五行志同袁纪。沈家本曰：“按上文书正月甲子，下文书三月癸酉，甲子与己卯相 距十六日，似此文二三月乃月之讹。然续志所书，日月相同，恐三月癸酉日食为衍文，而此文己卯为第二个己卯，与甲子相距七十六日，故得书三月也。 ”可知袁纪是。 
　　夏四月丁酉，大赦天下。诏三公、卿士举敦厚质直各一人。 
　　九月辛未，大司农司马苞为太尉。 
　　冬十月戊子朔，日有蚀之。 
　　是岁郡国十五地震。 
　　（高句丽王宫数寇幽部……句丽由是服焉）〔一〕 
〔一〕　本段九十二字移至下卷建光元年十二月末，详见其注。 
二年（乙卯、一一五）
　　春，以郡国被灾，赈粟贫民。自上即位至于是年，颇有水旱之灾，百姓饥馑，每岁遣使者开仓赈饥民。 
　　三月癸亥，京都大风拔树。 
　　夏四月丙午，立皇后阎氏，河南荥阳人畅之女也。畅有五男二女，长男显及术、景、曜、昆，长女迎，次姬即后也。以选入掖庭，为贵人，有宠，立为皇后。畅为长水校尉。 
　　太尉司马苞薨。 
　　秋七月，西羌犯境，右扶风太守种皓，南安太守杜佐击之，皆被害〔一〕。 
〔一〕　范书西羌传曰：诏遣左冯翊司马钩行征西将军，督右扶风仲光、安定太守杜恢、北地太守盛包、京兆虎牙都尉耿溥、右扶风都尉皇甫旗等，合八千余人，遂并北击之。光等违钩节度，中伏并没。又按种皓传，皓顺帝时始任凉州刺史治羌事，不当及此难。东观记作“种光”，恐与范书之“仲光”为一人。又两汉无南安郡，恐系安定之误，“杜佐”即范书之“杜恢”，东观记亦作“杜恢”。袁纪皆误。 
　　九月壬午晦，日有蚀之。 
　　冬十月，中郎将任尚将兵屯三辅。怀令虞诩说尚曰：“使君奉国威灵，讨捕叛羌，兵出巳久，而未有伏诛者。三州屯兵二十万，民弃农桑，户无聊生。于 此上闻，诚窃危之。”尚曰：“忧惶久矣，不知所出。”诩曰：“兵法，弱不攻强：走不逐飞，自然之势也。今虏皆骑，马尤良，一日之间行数百里，来如风雨，去如绝弦，以步追之，势不相及，故所以旷日而无功也。为君计者，莫如罢郡兵，令二十人共市一马，民出数千钱得免甲胄，去行伍，以万骑之众，逐数千之虏，追尾 掩截〔一〕，其道自穷。便民利事，大功必立。”尚从之，大破羌戎，余种悉降。上问：“何从发此计？”尚表之受于怀令虞诩，由是知名。 
〔一〕　胡三省曰：“尾者，随其后而击之也。掩，袭也；截，邀也。” 
　　诩有将帅之任，乃迁武都太守。羌数千人于陈仓、崤谷欲遮道击诩。诩乃宣言上书请兵，兵至乃发。虏闻之，将谓实然。乃晨夜进道，时冬月多雪，使骡 驴居首，人随其后，日行百五、六十里，敕吏士作两灶，日增之。或问曰：“孙膑减灶，而君增之。兵法：日行三十里而戒不虞。今日且二百里，何也？”诩曰： “虏多吾少，势不相敌，缓行即为虏所及，故兼道取疾，若舌之避齿耳。虏见吾灶多，谓郡兵来迎，追吾必迟。孙膑见弱，吾欲见强，势固不同也。” 
　　诩既到，郡兵不满三千人。虏众万余人，攻赤亭，诩便出战，敕曰：“吾言强弩发，于是小弩先发。” 虏以为弩力极不能至，即皆解弛。乃使强弩射之，发无不中，虏前行溃，乘胜追之，杀百余人。诩谓掾吏曰： “何如？”皆谢曰：“所不及。”明日令从东郭门出，北郭门入，贸易衣服，四转无已，虏不知其数，谋将退。诩乃分数百兵险要处设伏，虏果引去，迎击大破之。 于是羌畏伏，武都遂安。诩乃占相地势，筑营壁百八十所，招还流民三千余户，郡以富实。 
　　冬十一月庚申，郡国十一地震。 
　　十二月庚戌，司空刘恺为司徒，光禄勋袁敞为司空。 
三年（丙辰、一一六）
　　春二月，郡国十地震。 
　　夏四月壬寅，封皇后父阎畅为北宜春侯。 
　　冬十一月丙戌，初听大臣行三年丧。 
　　郡国九地震。 
四年（丁巳、一一七）
　　春二月乙巳，日有蚀之。九江太守以闻。 
　　乙卯，大赦天下。 
　　壬戌，武库火。 
　　夏四月戊申，司空袁敞薨。 
　　敞字〔叔〕（升）平〔一〕，少有节操，及在朝廷，廉洁无私。坐子与尚书郎张俊交通，漏泄省中语，策罢。敞不阿权势，失邓氏旨，遂自杀，朝廷隐之。敞死，葬以公礼，复位其子。 
〔一〕　范书作“字叔平”，叔草书与升字似，袁纪误作“升”，今正。 
　　五月丁丑，太常李〔郃〕（咸）为司空〔一〕。 
〔一〕　按李咸灵帝时始入三公，今据范书改。 
五年（戊午、一一八） 
　　秋七月丙子，诏有司申旧令，崇节俭，嫁娶送终，不得奢侈。 
　　八月，鲜卑寇代郡。 
　　是岁郡国十四地震。 
六年（己未、一一九）
　　春正月乙巳，京都、郡国三十二地震〔一〕，水泉涌出，坏城郭宇舍，压杀人。 
〔一〕　按正月甲子朔，无乙巳日。范书、续汉五行志均作“二月”，是。又二书均作“郡国四十二”，亦与袁纪异。 
　　三月庚戌〔一〕，初祀六宗于国北，仪比太社〔二〕。 
〔一〕　三月癸亥朔，无庚戌。续汉祭祀志作“庚辰”，是。 
〔二〕　续汉祭祀志曰：“安帝即位，元初六年，以尚书欧阳家说，谓六宗者，在天地四方之中，为上下四方之宗。以元始中故事，谓六宗易六子之气日、 月、雷公、风伯、山、泽者为非是。”按六宗之说，纷纭错杂，详见刘昭注，然终不得其要领。洪亮吉曰：“案昭七年左氏传，晋侯问伯瑕，曰：‘何谓六物？’对 曰：‘岁月日时星辰六宗，当即此六物。’以古证古，较诸家稍直捷也。”洪说近是。 
　　夏五月，京师旱。 
　　七月，鲜卑入塞。 
　　冬十二月戊子朔，日有食之〔一〕。郡国八地震。 
〔一〕　范书、续汉志均作“戊午朔 ”，是。 
　　是岁，北单于与车师后部王攻敦煌长史索班，杀之。遂略有北道，逐太守曹宗。宗请兵击匈奴，报索班之耻，因复取西域。司〔马〕（空）班勇议曰 〔一〕： “愚以为边境者，中国之唇齿，唇亡则齿寒，其理然也。先帝命将征伐，旷引年岁，然后西域内属，边境获安。宗不度当时之宜，自见有丧败之负，欲举兵荒外，以 要功名，是为始祸倡兵〔二〕，其患难量也。今府藏未充而当远出师，师无后继，是示弱于远夷，暴短于海内。臣愚以为不可许。敦煌郡旧有营兵三百人，今宜复置 之。西域长史屯楼兰〔三〕，楼兰西当焉耆、龟兹，是则周游一处，而所制者多也。”公卿皆从勇议。 
〔一〕　据范书改。司马者，军司马也。 
〔二〕　定公十三年左传曰：“晋国有命，始祸者死，为后可也。” 
〔三〕　楼兰，即鄯善也。 
　　勇习边事，有筹策，于是以勇为西域长史。顷之，勇发鄯善、车师前部王兵击后部王，大破之，捕得后部王、匈奴使者，将至索班所没处斩之，传首洛阳。 
永宁元年（庚申、一二〇）
　　夏四月丙寅，立皇子保为皇太子。大赦天下。赐公卿已下金帛；天下男子爵各有差；鳏寡孤独癃笃不能自存者粟，人三斛；贞妇帛，人一匹〔一〕。 
〔一〕　“粟人”、“帛人”原皆误倒，今正之。 
　　己巳，立济北王子苌为乐城王，立河间王子翼为平原王。 
　　苌骄淫失度，冀州刺史举奏苌罪至不道。尚书侍郎岑宏议以为“ 
非圣人不能无过，故王侯世子生〔一〕，为立贤师傅以训导之，所以目不见 〔恶〕（异）〔二〕，耳不闻非，能保其社稷，高明令终。苌少长藩国，内无过庭之训〔三〕，外无师傅之道，血气方刚，卒受荣爵，几微生过，遂陷不义。臣闻周 官议亲，蠢愚见赦，苌不杀无辜，以谴诃为非，无赫赫大恶，可裁削夺，损其租赋，令得改过自新，革心向道。”〔四〕诏贬苌为临湖侯。 
〔一〕　范书孝明八王传注引袁纪“ 世”作“太”，当系章怀避唐讳所改。 
〔二〕　据范书孝明八王传注引袁纪改。 
〔三〕　论语季氏曰：“尝独立，鲤趋而过庭。曰：‘学诗乎？’对曰：‘未也。’‘不学诗，无以言。’鲤退而学诗。他日，又独立，鲤趋而过庭。曰：‘学礼乎？’对曰：‘未也。’‘不学礼，无以立。’鲤退而学礼。’ 
〔四〕　按范书注引袁纪“岑宏”作 “冷宏”。又李贤曰：“按黄香集，香与宏共奏，此香之辞也。” 
　　　　袁宏曰：昔王侯身能衣而宰设服，足能行而相者导进，口能言而行人称辞，闲之有礼，辅之有物。少而习之，长而不改，和睦之性，与教而淳，淫僻 之心，无由得生。若纵而任之，不为师保，恣其嗜欲，而莫之禁御，性气既成，不可变易，情意流荡，不可收复。故动之凶德，而国殄身亡也。 
　　六月，羌寇张掖〔一〕。 
〔一〕　原误置“秋七月”条后，今移正之。 
　　秋七月乙丑〔一〕，日有蚀之。酒泉太守以闻。 
〔一〕　范书及续汉五行志均作“乙酉朔”，袁纪误。 
　　十一月〔一〕，司徒刘恺固疾策罢。太常扬震为司徒。 
〔一〕　范书安帝纪作“十二月”。

后汉孝安皇帝纪下卷第十七
　　建光元年（辛酉、一二一）
　　春正月，高丽寇玄菟。 
　　二月辛亥〔一〕，大赦天下。 
〔一〕　范书安帝纪作“癸亥”。按二月壬子朔，不当有辛亥，袁纪误。 
　　三月辛巳〔一〕，皇太后邓氏崩。癸未，大敛，封大将军骘为上蔡侯〔二〕。丙子，葬和熹邓后〔三〕。 
〔一〕　范书安帝纪作“癸巳”。 
〔二〕　复申永初元年之命。 
〔三〕　范书作“丙午”，续汉书亦同。按是月辛巳朔，无丙子日，袁纪误。 
　　初，上少号聪明，故太后立之。后有不可意，上乳母王圣知之，见太后久不归政，恐有废置意。中常侍、黄门郎李闰为上伺候，及后崩，因言邓悝兄弟尝从尚书邓防取废帝故事〔一〕，谋欲立平原王为帝。 
〔一〕　范书“邓防”作“邓访”。 
　　五月庚申〔一〕，有司奏故〔执〕金吾悝〔二〕、屯骑校尉弘、步兵校尉阊大逆无道，宜追夺爵土，以明褒贬。遂免悝子广宗、弘子广德等爵，宗族皆免 归本郡。以骘不豫谋，徙封沙罗侯〔三〕。行道为郡县所逼，骘与凤自杀，广宗、骘从弟遵、〔豹〕（约）皆自杀，〔四〕唯广德母与阎后同产故得免。以乐安侯康 贤而有行，征为太仆卿。 
〔一〕　是月庚辰朔，无庚申。范书作“庚辰”，是。 
〔二〕　据范书补。 
〔三〕　范书邓骘传作“罗侯”。注曰：“罗，县，属长沙郡。” 
〔四〕　范书除遵、豹外，将作大匠邓畅亦一同自杀。 
　　初，河间孝王子蠡吾侯翼与诸王子朝京师〔一〕，邓太后善翼之为人也，封翼为平原王，因留京师。及太后崩，上以翼谋图不轨，窃窥神器，乃贬翼复蠡吾侯〔二〕。 
〔一〕　据范书章帝八王传言，汉顺帝永建五年，因翼父开上书愿分蠡吾县以封翼，帝许之，始为蠡吾侯。此时为诸侯王之子也。袁纪误。 
〔二〕　范书作“贬为都乡侯”，是。 
　　封中常侍李闰、江京为列侯，赏发邓氏之谋也。 
　　大司〔农〕（徒）朱宠〔一〕，骘之所举，乃肉袒舆榇上疏曰：“和熹皇后圣善之德，为汉文母。兄弟忠孝，同心忧国，宗庙有主，王室是赖。功成身 退，让国逊位，历世外戚，无与为比。当享积善之佑〔二〕，宜蒙谦约之报〔三〕。横以宫人单辞〔四〕，事不可信。骘等父母群从，不以寿终，尸丧流离，逆天威 人。宜皆还葬，宠其遗孤，以答亡魂。” 
〔一〕　据范书改。 
〔二〕　易坤文言曰：“积善之家，必有余庆。” 
〔三〕　易谦卦曰：“鬼神害盈而福谦。”又曰：“劳谦君子有终吉。” 
〔四〕　胡三省曰：“两造不备，又无征左者为单辞。” 
　　安帝初，天灾疫，百姓饥馑，死者相望，盗贼群起，四夷反叛。骘等祭节俭，罢力役，推贤进能，尽心王室，故天下赖以复安。乃被诛责，其事闇昧，众庶多称其冤。上既闻之，又感宠之言，乃切诏州郡，还骘等丧，葬于旧茔，使使祠以中牢〔一〕，诸从兄弟归京师。 
〔一〕　中牢，即少牢，以羊豕为牲，诸侯礼也。见礼记王制。 
　　　　袁宏曰：“夫吉凶由人〔一〕，而存亡有地，择地而处，君子所以无咎也。长木之摽，其势必颠〔二〕，势极故也。势极则受患，故无全物焉。然则 贵盛之极，倾覆之所由也，外戚则尤甚焉。得之不以至公，宰割之日久也。夫人君之势，非不高且极也，置君于无过之地，万人莫之计。人臣则不然，比肩而立，相 与一体也，操大权于天下，万物之所恶也。周公且犹狼狈，而况其余乎〔三〕？夫凭宠作威，以取倾覆，理用等矣。若乃推心向善，而不免闇昧之诛，所处之地危 也。死而不异二者，自处之道，然未达择地之方。昔楚人三世杀其君，将立王子搜，搜逃之丹穴。楚人承以玉舆，熏之以薪，乃出。〔四〕故曰王子搜非恶为王，恶 其为己患也。然则外戚之患也，非徒一己焦烂，而历代贵宠，未有不患其为患〔五〕，岂不哀哉！” 
〔一〕　襄公二十三年左传曰：“祸福无门，唯人所召。” 
〔二〕　哀公十二年左传曰：“长木之毙，无不摽也。” 
〔三〕　史记鲁周公世家曰：“及成王用事，人或谮周公，周公奔楚。成王发府，见周公祷书，乃泣，反周公。” 
〔四〕　事见庄子让王篇，“楚人” 作“越人”。袁纪误。 
　　戊申，有司奏尊清河王为孝德皇帝，左姬为孝德皇后，宋贵人为敬隐皇后。左姬，犍为武阳人。父坐事，姬与姊妹俱入掖庭〔一〕。和帝时，诏分宫人赐诸王，以姬〔与〕（为）清河孝王〔二〕。姬有令色，王绝重之，生孝安帝。 
〔一〕　范书言左姬伯父圣坐妖言伏诛，左姬字小峨，与其姊大娥没官为婢，入掖庭。 
〔二〕　据范书改。 
　　于是天子始亲万机。尚书陈忠以为首政之初，宜征天下隐逸。乃诏公车以玄纁征南阳冯良、汝南周燮，皆称疾不至。 
　　良字君卿〔一〕，少为县吏，从尉迎督邮。良耻冢役，因毁其车马，坏其衣冠，绝迹远遁。妻子见败车坏衣，皆以猛兽所食，遂发丧制服。良至犍为，从师受业十余年〔二〕，还乡里。虽处幽闇，必自整顿，非礼不动，乡里以为师。举贤良、方正、敦朴皆不行。 
〔一〕　东观记，范书皆作“字君郎 ”。 
〔二〕　按范书周燮传言良师乃犍为武阳人杜抚。杜抚虽于乡里授弟子千余人，然后应东平王苍之辟，至永平五年苍就国始归。不久复辟太尉府，建初中，卒 于公车令职。传言良年三十入蜀，七十余岁卒。若以永平元年抚应辟计，至建光元年，近百岁矣；以建初元年计，亦八十余年，良岂能于蜀从抚受学达十余年之久！ 袁纪不言其师之名，恐其亦疑焉。 
　　燮字彦祖，敦诗书，非法不言，所与交游者不过数四人，室家相待如宾客，化行乡党，举孝廉茂才，公车再征，皆不就。 
　　上新听政，开谏诤路。尚书陈忠以直言为名，而人主不能容，乃上书通广帝意曰：“臣闻人君广山薮之大，纳切直之言。忠臣尽蹇蹇之节〔一〕，不畏逆 耳之诛。是以高祖舍周昌桀、纣之譬〔二〕，孝文嘉袁盎人豕之喻〔三〕，世宗纳东方朔宣宏之正〔四〕，孝元容薛广德自刎之谏〔五〕。陛下崇宽厚之德，推宋景 之诚〔六〕，引咎责躬，咨访群吏。言事者新蒙采录，显列二台〔七〕，必承风而靡，争效切直，如有管窥愚见，妄陈得失，虽苦口逆耳，不得事实，宜优游宽容， 以遵四帝之绪也。” 
〔一〕　易蹇卦曰‘王臣蹇蹇’。蹇通謇，履正居中，正直敢言之意。 
〔二〕　史记张丞相传曰：“昌尝燕时入奏事，高帝方拥戚姬，昌还走，高帝逐得，骑周昌项，问曰：‘我何如主也？’昌仰曰：‘陛下即桀纣之主也。’于是上笑之，然尤惮周昌。” 
〔三〕　史记袁盎传曰：“上幸上林，皇后、慎夫人从。其在禁中，常同席坐。及坐，郎署长布席，袁盎引郤慎夫人坐。慎夫人怒，不肯坐。上亦怒，起，入 禁中。盎因前说曰：‘臣闻尊卑有序则上下和。今陛下既已立后，慎夫人乃妾，妾主岂可与同坐哉！适所以失尊卑矣。且陛下幸之，即厚赐之。陛下所以为慎夫人， 适所以祸之。陛下独不见“人彘”乎？’于是上乃说，召语慎夫人。慎夫人赐盎金五十斤。” 
〔四〕　汉书东方朔传曰：武帝为窦太主置酒宣室，使谒者引内董偃，朔曰：“不可。夫宣室者，先帝之正处也，非法度之政不得入焉。故淫乱之渐，其变为篡，是以竖貂为淫而易牙作患，庆父死而鲁国全，管蔡诛而周室安。”上曰：“善。”又世宗乃武帝庙号，宣帝本始二年所议定。 
〔五〕　汉书薛广德传曰：元帝酎祭宗庙，出便门，欲御楼船，广德当乘舆车，免冠顿首曰：“宜从桥。”诏曰：“大夫冠。”广德曰：“陛下不听臣，臣自 刎，以血污车轮，陛下不得入庙矣！”上不说。光禄大夫张猛进曰：“臣闻主圣臣直，乘船危，就桥安，圣主不乘危。御史大夫言可听。”上曰：“晓人不当如是 邪！”乃从桥。 
〔六〕　史记宋微子世家曰：“荧惑守心，心，宋之分野也。景公忧之。司星子韦曰：‘可移于相。’景公曰：‘相，吾之股肱。’曰：‘可移于民。’景公 曰：‘君者待民。’曰：‘可移于岁。’景公曰：‘岁饥民困，吾谁为君！’子韦曰：‘天高听卑。君有君人之言三，荧惑宜有动。’于是候之，果徙三度。” 
〔七〕　范书陈忠传曰：言事者，杜根、成翊世也。皆陈忠所荐者。时杜根为侍御史，成翊世为尚书郎。胡三省曰：“汉制：尚书、御史皆曰台。 ” 
　　秋七月己亥，大赦天下〔一〕。 
〔一〕　范书作“己卯”。时改元建光，故赦天下。按己卯为朔日，己亥乃第二十一日，未知孰是。 
　　八月甲子，故司徒刘恺为太尉。 
　　九月戊子，上幸卫尉冯石〔府〕，〔赐〕（上）宝剑、玉玦〔一〕。（冬十二月）丙申，乃还宫〔二〕。 
〔一〕　据范书冯鲂传改补。 
〔二〕　安帝幸冯石府不过十许日，岂能住长达三月之久。戊子至丙申，乃九天。“冬十二月”四字衍文也。 
　　己丑，郡国三十五地震〔一〕，坏城郭，压杀人。本志以为安帝不明、宫人与王圣专权之应也。 
〔一〕　续汉五行志作“九月己丑” ，正与袁纪合。范书安帝纪作“ 
冬十一月己丑”，陈璞据以改袁纪 “冬十二月丙申”为“冬十一月丙申”，误也。 
　　鲜卑寇玄菟。 
　　庚子，绝大臣行三年丧〔一〕。尚书陈忠上疏曰：“昔先王孝治天下，始于爱亲，终于哀戚〔二〕。上自天子，至于庶人，尊卑贵贱，其义一也。夫人生 三年，乃免父母之怀〔三〕，先圣缘情，着其节制。故曰臣有大丧，君三年不呼其门〔四〕。周室陵迟，礼制衰废，蓼莪之人作诗自伤曰：‘瓶之罄矣，惟罍之耻。 ’〔五〕言己不得终竟子道者，亦上之耻也。高祖受命，萧何创制，大臣有宁告之科〔六〕，合于致忧之义〔七〕。建武初，拨乱之世，国政草创，人伦未厚，鲜循 三年之丧，以报顾复之恩〔八〕，礼义之废，实由于此。然仁道无远弘之即，是故籍田之科起于太宗〔九〕，孝廉之贡发于孝武，〔十〕郊祀之礼定于元、成〔十 一〕，三雍之序备于永平〔十二〕，大臣送终，于今乃章，圣功美业，于是乎在。孟子有言：‘老以及老，幼以及幼，天下可运于掌。’〔十三〕臣愿陛下登高北 望，以井陵之思揆臣子之心〔十四〕，则海内群生得其所。”上不从。 
〔一〕　元初三年初听大臣行三年丧，至此复断绝之。 
〔二〕　孝经序曰：“昔者明王以孝理天下也。”开宗明义章曰：“ 
夫孝始于事亲。”丧亲章曰：“生事爱敬，死事哀感，生民之本尽矣，死生之义备矣，孝子之事亲终矣。”陈忠之言，皆本于此。 
〔三〕　惠栋曰：“马融论语注云：子生三岁，为父母所怀抱。” 
〔四〕　见宣公元年公羊传。 
〔五〕　出诗小雅蓼莪。其言瓶小而尽，罍大而盈，讽王不以财富恤贫济弱，民不得尽子道，示王之耻也。 
〔六〕　汉书高祖本纪师古注曰：“ 告者，请谒之言，谓请休耳。或谓之谢，谢亦告也。” 又哀帝纪师古注曰：“宁谓处家持丧服。”汉书扬雄传注引应劭曰：“汉律以不为亲行三年服不得选举。”又哀帝纪绥和二年六月诏曰：“博士弟子父母死，予宁三 年。”程树德汉律考曰：“按陈忠传：元初三年有诏大臣得行三年丧，建光中尚书复奏请绝告宁之典，如建武故事着于令。刘恺传云：“旧制二千石刺史不得行三年 丧，由是内外众职并废丧礼。是终汉之世，士人小吏得行三年丧，大臣二千石例不得行也。” 
〔七〕　论语子张曰：“曾子曰：‘ 吾闻诸夫子，人未有自致者也，必也亲丧乎？’”马融曰：“言人虽未能自致尽于他事，至于丧亲，必自致尽。” 
〔八〕　徐天麟曰：“两汉丧服之制，虽不合于古礼，然士大夫至孝出于天性者，未尝不服三年之丧。在西都则公孙弘、原涉、河间王良：在东京则桓荣、韦 彪、铫期、鲍昂及东平王敞、东海王臻兄弟，皆事亲尽爱，送终竭哀。二史书之，以为罕见，所以贬时俗之不能尽其通丧也。”又诗小雅蓼莪曰：“父兮生我，母兮 鞠我，抚我畜我，长我育我，顾我复我，出入腹我。欲报之德，昊天罔极。”蓼莪者，子长大之状貌。陈忠上文所言“蓼莪之人作诗”，亦指此诗。 
〔九〕　太宗，文帝庙号也。文帝二年诏曰：“农，天下之本也，其开藉田也。”袁纪“藉 ”作“籍”，二字可通。又范书“科”作“耕”。 
〔十〕　孝武元光元年冬十一月，初令郡国举孝廉各一人。师古曰：“孝谓善事父母者。廉谓清洁有廉隅者。” 
〔十一〕汉书韦贤传末引司徒掾班彪曰：“汉承亡秦绝学之后，祖宗之制因时施宜。自元、成后学者蕃滋，贡禹毁宗庙，匡衡改郊兆，何武定三公，后皆数复，故纷纷不定。何者？礼文缺微，古今异制，各为一家，未易可偏定也。考观诸儒之议，刘歆博而笃矣。” 
〔十二〕事见前明帝纪上卷永平二年史文。 
〔十三〕见孟子梁惠王章句上，前两句作“老吾老，以及人之老；幼吾幼，以及人之幼。” 
〔十四〕李贤曰：“井陵，帝父母陵在，陵在清河，故北望也。” 
　　　　袁宏曰：古之帝王所以笃化美俗，率民为善者也。因其自然而不夺其情，民犹有不及〔者〕〔一〕，而况毁礼止哀，灭其天性乎！ 
〔一〕　据通鉴卷五十引袁纪补。 
　　冬十月，羌寇张掖、武威。 
　　十二月，高句丽围玄菟。 
　　是岁宫死，玄菟太守姚光上言欲因其丧，发辽东、乐浪三郡兵出击之。议者以为可许。尚书陈忠曰：“ 前者宫桀恶，光不能讨。今自死，宜遣使者吊问，因责让宫时所犯，告以赦令，不加诛责，取其后善。”后之。句丽由是服焉〔一〕。 
〔一〕　按范书东夷传，宫死于建光元年，通鉴亦同，而袁纪却置此段于上卷元初元年。按陈忠传，其任尚书在刘恺任司徒之后。据安帝纪，刘恺元初二年始 代夏勤为司徒，故元初元年不可能有陈忠任尚书谏伐高句丽事。又袁纪此事之前有“是岁郡国十五地震”句，同一段不可能有两个“是岁”重出，且之后高句丽仍多 次进犯，非“服焉”，至延光元年七月高句丽王始乞降，足明袁纪此记系误置，今移正之。 
延光元年（壬戌、一二二）
　　春，夫余王遣兵助玄菟，使贡献。 
　　三月丙午，大赦天下。赐天下男子爵各有差；鳏寡孤独笃癃不能自存者粟，人三斛；贞妇帛，人三匹。 
　　夏四月，京师地震〔一〕。 
〔一〕　范书安帝纪作“京师郡国二十一雨雹”，续汉五行志作“延光元年四月，郡国二十雨雹”。三书各异。按陈忠之书“近以地震策免三公” 及“犹有风雷之变”句，当是先有地震，复有雨雹。 
　　癸巳，司空陈褒以灾异免。 
　　于是犹有风雷之变，有司复以追究三公。尚书仆射陈忠上书曰：“臣闻君使臣以礼，臣事君以忠〔一〕。故（天子）三公入则参议政事〔二〕，出则司察 群后。然王者虚己，待以殊礼，在舆为轼，在坐为起〔三〕。汉典旧事，丞相所总，靡有不听。今之三公，有古之名而无其实，选举诛赏，一由尚书，尚书之任，重 于三公，凌夷已来，其渐久矣。近以地震策免司空，今言者复欲切让三公，以解天意。臣愚闇窃信宋景克己之诚。孝成皇帝时，妖星守心，纳贲丽之说，令丞相方进 自裁，卒不蒙其福〔四〕。以此况之，是非之分，具可详见。今尚书奏事，有所请造，及决天下罪法不依故事者，宜使左右责求其意，割而勿听。上顺古典之义，下 防威福之专，置方圆于规矩，审轻重于权衡，诚国家之典，万世之法也。”忠意在褒崇大臣，待下以礼，九卿疾病，使者临问，加赐钱帛，皆忠之议也。迁尚书令、 司隶校尉。 
〔一〕　见论语八佾孔子对鲁定公之语。 
〔二〕　“天子”系衍文，删。 
〔三〕　李贤引汉旧仪曰：“皇帝见丞相起，谒者赞称曰‘皇帝为丞相起立’，乃坐。皇帝在道，丞相迎，谒者替称曰‘皇帝为丞相下舆立’，乃升车。” 
〔四〕　事见汉书翟方进传。时贲丽为郎，善为星，见荧惑守心，言大臣宜当之，故成帝赐策迫方进自杀，以塞天责。 
　　初，忠父太尉宠守正，不事诸邓，故忠不得志于其门。及邓氏被诛，众庶多冤之，而忠数上书，陷成其恶。奏劾司农朱宠。太子之废〔一〕，诸名臣来历等守阙固争，忠又劾奏，当世以此讥忠。 
〔一〕　太子，即顺帝刘保，永宁元年立，延光三年废，事见下文。 
　　五月庚戌，宗正刘授为司空。 
　　秋七月癸卯，京师地震〔一〕。 
〔一〕　范书、续汉志“京师”下均有“郡国十三”四字，袁纪恐脱。 
　　庚申〔一〕，高句丽王乞降。 
〔一〕　本作“庚辰”。七月癸卯朔，无庚辰，据四部丛刊本迳改。 
　　八月，羌寇叙州〔一〕。 
〔一〕　范书作“七月”时事。 
　　戊子，阳陵寝殿火。本志曰：弃法律：逐大臣，杀太子，以妾为妻，则火不炎上，谓火失其性而为灾也。今发于先陵，此天子将变象也。若曰：“不当废太子以自翦，如火不当害先陵之寝也。” 
　　辛卯，黄龙见九真。 
　　九月戊申，郡国二十七地震〔一〕。 
〔一〕　范书作“九月甲戌”，续汉志同袁纪。按是月壬寅朔，不当有“甲戌”，范书误。 
　　冬十月，鲜卑寇雁门、定襄。 
　　十一月，鲜卑攻〔太〕（九）原〔一〕。 
〔一〕　东汉无“九原”。范书作“ 太原”，据改。 
二年（癸亥、一二三）
　　春正月，敦煌太守张珰上书陈边事曰：“臣在京师亦以为西域宜弃，今亲践其土地，乃知弃西域则河西不能自存。谨陈西 域三策：今北虏呼衍王等展转蒲类、秦海左右，可发张掖、酒泉属国之吏士、义从，合三千五百人集昆仑塞，先击呼衍王，绝其根本；因发鄯善兵五千人胁车师后 部，此上计也。若不能出兵，可置军司马，将士五百人，四〔郡〕（部）供其谷食，出据柳中，此中计也〔一〕。如亦不能，则弃交河城，收鄯善等悉使入塞，此下 计也。” 
〔一〕　四郡，指河西四郡。蒋本误作“部”，据黄本改。 
　　尚书陈忠上疏曰：“臣闻八蛮之寇，莫甚北虏。汉兴，高祖窘平城之围〔一〕，太宗屈供奉之耻〔二〕。故孝武忿怒，深惟久长之计，命遣虎臣浮河绝 漠，穷其虏庭。当斯之时，黔首陨于狼望之北（山），中国弊于庐山之壑〔三〕，府库殚竭，杼轴空虚，算至车船，赀及六畜〔四〕。夫岂不怀虑久故也，遂规酒 泉、敦煌四郡，以隔南羌〔五〕，开三十六国，妻以公主，以断其右臂。是以单于孤特，窜遁远藏。至于宣、元，遂备蕃臣，关徼不闭，羽檄不行。由此察之，戎狄 可以威服，难以化洽。西藏内附日久，区区东望，叩关者数矣。此其不乐匈奴，慕汉之效也。今北虏已破车师，势必南攻鄯善，弃而不救，则诸国从矣。若然，则北 虏财贿益增，胆势益殖，威临南羌，与之交连。如此，河西四郡危逼，不得不救，则百倍之役兴，不赀之费发矣。今议者但念西域绝远，恤之烦费，不见先世苦心勤 劳之意。方今边郡守御之具不精，内郡武卫之备不修，敦煌孤危，远来告急，复不辅助，内无慰劳民吏，外无威示百蛮，蹙国减土，经有明戒〔六〕。臣以为敦煌宜 置校尉，案旧增四郡屯兵，以西抚三十六国。建屯益兵，宣扬雷风，冀以折冲万里，震怖匈奴。”于是从之。 
〔一〕　汉初，匈奴南侵，高祖率军进击，被困于平城白登，后纳陈平之谋，侥幸解围而归。事见史记匈奴传。 
〔二〕　汉书贾谊传载谊疏曰：“今匈奴嫚侮侵掠，至不敬也，为天下患，至亡已也，而汉岁致金絮采缯以奉之。夷狄征令，是主上之操也，天子共贡，是臣下之礼也。”故言其耻。 
〔三〕　“山”据范书西域传删。又范书“中国”作“财币”。 
〔四〕　李贤曰：“武帝时”国用不足，算至车船及六畜，言皆计其所得以出算。轺车一算，商贾二算，船五丈以上一算。六畜无文。以此言之，无物不算。”算，税也，一百二十钱为一算。此系资产税。 
〔五〕　蒋校曰：“以隔南羌，一本作以隔两羌。”而“南”字阙而不刊。黄本作“两羌” ，龙溪精舍本作“戎羌”。按汉书西域传赞、范书西域传均作“南羌”，以羌在四郡之南故也。四郡如利刃，直插匈奴及婼羌之间，截断了他们联系。作“两”，作 “戎”皆误，故迳补“南”字。 
〔六〕　诗大雅召旻曰：“昔先王受命，有如召公，日辟国百里。今也，日蹙国百里。于乎哀哉！维今之人，不尚有旧。” 
　　夏四月戊子，爵乳母王圣为野王君，圣女婿刘瑰为朝阳侯。 
　　司〔徒〕（空）扬震诣阙上书曰〔一〕：“臣闻高祖与群后约，非功臣不得封。攻城野战，弃身沙漠，降服百蛮不羁之虏，然后得受茅土。故经制父死子 继，兄亡弟及〔二〕，所以别亲疏，殊适庶，尊国体，重继嗣，防淫篡，绝奸谋，百王不易之道。天子（不）专封，封有功；诸侯（不）专爵，爵有德〔三〕。今瑰 无他功德，但以配阿母女，既忝位侍中，一时之间，超至封侯。稽之旧制〔四〕不合经义，行人喧哗，百寮不安。臣诚知言与罪俱，辞与辜会，忝当台翰之任，故不 敢不尽言之。”上不从。 
〔一〕　前明言刘方为司空，下文有言“司徒杨震为太尉”，此作“ 
司空”，误也，故正之。范书、通鉴均系此事于建光元年未改元之前。 
〔二〕　见昭公二十二年公羊传。 
〔三〕　据范书及通鉴删。 
〔四〕　范书杨震传作“不稽旧制” 。 
　　又为阿母起第舍，震复上疏曰：“臣闻古者三年耕，有一年之储；九年耕，有三年之储。故尧之遭洪水，民无菜色。传曰：‘国无三年之储，非其国也。’〔一〕故丰年知礼，凶年减除。臣伏念灾害发起，弥以滋甚，百姓空虚，不能自赡。重以羌虏抄掠，二边云扰〔二〕，战斗之役，至今未息，兵甲军粮，恒不足 给，殆非社稷安宁之术。伏见兴起津城门内第舍〔三〕，雕缮之饰，穷极巧妙，使者将作，转相逼促，盛夏土王，攻山采石，百姓布野，农民废业。臣闻‘上之所 取，财尽则怨，力尽则叛’〔四〕。怨叛之民，不可复使。故曰‘ 百姓不足，君孰与足’〔五〕。”上不从。 
〔一〕　见庄公二十八年谷梁传。其文曰：“国无九年之畜曰不足，无六年之畜曰急，无三年之畜曰国非其国也。”又淮南子主术篇曰：“二十七年而有九年之储。”，亦三年一储之意也。 
〔二〕　范书、通鉴均作“三边云扰 ”，胡注曰：“三边，东、西、北也。” 
〔三〕　李贤曰：“洛阳南面西头门也。” 
〔四〕　见庄公三十一年谷梁传。“ 叛”作“怼”。注曰“怼，恚恨也。” 
〔五〕　见论语颜渊有若对哀公问。 
　　冬十月辛未，太尉恺久病罢，司徒杨震为太尉。 
　　是时京都、郡国三十七地震〔一〕。 
〔一〕　范书安帝纪作“京师及郡国三地震”。续汉志作“京都、郡国三十二地震”。未知孰是。 
三年（甲子、一二四）
　　春二月丙寅〔一〕，上与太子行幸泰山，复济阳今年田租。 
〔一〕　范书安帝纪作“丙子”。 
　　戊子，凤皇集济阳，赐见者帛二十匹，凤皇所过亭部，无出今年租。赐天下男子爵二级。 
　　壬辰，祠五帝于汶上明堂。 
　　戊戌，祠孔子于阙里，及七十二弟子〔一〕。 
〔一〕　按戊戌上当脱“三月”二字。 
　　遂幸东平、魏郡、河内。 
　　壬戌，太尉杨震策免。 
　　初，河内人赵腾诣阙上书陈得失〔一〕，收考治，诏下狱。震隐其狂直，上疏曰：“臣闻尧、舜之朝，设直谏之鼓，诽谤之木〔二〕，盖欲辟广四门 〔三〕，开直言之路，〔博〕（转）采负薪〔四〕，尽贤愚之情也。乞全腾性命，以纳□荛之言〔五〕。”不从。腾竟死于都市。中常侍樊丰等由是共称赞震，腾死 之后深用怨怼。乃策免，收震印绶，遣归本郡。到洛阳沈亭〔六〕，震顾诸子，谓门生曰：“ 
人非金石，死者士之常。吾蒙恩居上司，疾奸臣樊丰之狡猾而不能诛，恶□女王圣之倾乱而不能禁，知帑藏虚竭，赏赐不节而不能实，何面目见日月！身死之日，但杂木为棺，勿漆，布单衣，才足盖形，勿归冢次，勿设祭祀。”遂仰鸩而死。 
〔一〕　赵腾，范书作“河间男子” 。钮永建曰：“袁纪盖涉上河内而误。” 
〔二〕　李贤曰：“帝王纪曰：尧置敢谏之鼓，舜立诽谤之木。” 
〔三〕　书舜典曰：“询于四岳，辟四门，明四目，达四聪。”乃广致众贤，极视听于四方之意。 
〔四〕　据范书改。又李贤曰：“负薪，贱人也。”详见“□荛”之注。 
〔五〕　诗大雅板曰：“先民有言，询于刍荛。”注曰：“刍荛，薪采者。”疏曰：“我有疑事，常询谋于刍荛薪采者。以樵采之贱者，犹当与之谋，况我与汝之同寮，得弃其言也！” 
〔六〕　沈亭，东观记作“雒阳都亭 ”。范书标点本作“城西几阳亭”，汲本、殿本作“夕阳亭”，续汉书亦然。未知孰是。 
　　震字伯起，弘农华阴人也。博学无所不究，数十年不应州郡之命，众人谓晚暮，而震志业逾笃。年过五十乃应州郡之命。大将军邓骘闻而辟之，以为贤， 举茂才，累迁荆州刺史、东莱太守。当之郡，道经昌邑，故茂才王密为昌邑令〔一〕，谒见，至夜怀金十斤遗震，震曰：“故人知君，君不知故人也。”密曰：“暮 夜无知者。”震曰：“君知，我知，天知，地知〔二〕，何故无知？”密惭愧而出。震言行不媿于心，皆此类也。 
〔一〕　乃震任荆州刺史时所举之茂才。 
〔二〕　东观记、续汉书、范书“地知”均作“神知”。 
　　子孙常蔬食步行，故旧长者或谏，令为开产业，震曰：“使后世称曰清吏子孙〔一〕，以此遗之，不亦贵乎！”及为公卿，敦古守朴，推其诚心，每言事不为文辞，意在匡主〔疾〕（绝）奸而已〔二〕。子秉以义正知名。 
〔一〕　东观记、范书均作“使后世称为清白吏子孙”。疑袁纪传写中“清白”误倒，复又妄改“白”为“曰”。 
〔二〕　据黄本、南监本改。 
　　　　袁宏曰：夫生而乐存，天之性也；困而思通，物之势也；爱而效忠，情之用也。故生苟宜存，则四体之重不可轻也；困必宜通，则天下之欲不可去 也，爱必宜用，则北面之节不可废也。此三涂者，其于趣舍之分，则有同异之辨矣。统体而观，亦各天人之理也。是以君子行己业，必所讬焉。 
　　　　古之道术，有在于此者：明夷隐困而不耻，箕子之心也〔一〕，璩宁闻其风而悦之〔二〕；舍否之通，利见大人，微子之趣也，〔三〕叔孙通闻其风 而行之〔四〕；谏以弼君，死而不贰，比干之志也〔五〕，杨震闻其风而守之。此数贤者，虽行其所闻，殉讬不同，皆终始之道，而不内媿于心者也。是以圣人知天 理之区别，即物性之所讬，混众流以弘通，不有滞于一方，然后品类不失其所，而天下各遂其生矣。 
〔一〕　易明夷彖曰：“明入地中，明夷。内文明而外柔顺，以蒙大难，文王以之。利艰贞，晦其明也。内难而能正其志，箕子以之。”又史记宋微子世家 曰：“纣为淫泆，箕子谏，不听。人或曰：‘ 可以去矣。’箕子曰：‘为人臣谏不听而去，是彰君之恶而自说于民，吾不忍为也。’乃被发佯狂而为奴。” 
〔二〕　璩宁，璩瑗也。璩同蘧。瑗字伯玉，卫大夫。论语卫灵公曰：“子曰：‘君子哉蘧伯玉，邦有道则仕，邦无道则可卷而怀之。” 
〔三〕　易否卦上九曰：“倾否，先否后喜。”注曰：“始以倾为否，后得通乃喜。”又史记宋微子世家曰：“纣王杀比干，囚箕子，微子曰：‘ 人臣三谏不听，则其义可以去矣。”遂行。周武王克殷，微子肉袒面缚，造于军门。武王释之，复其位如初。 
〔四〕　叔孙通，秦博士。二世末，亡之薛，复事项王。汉二年，刘邦入彭城，通又降汉王，拜为博士而制汉礼仪。事见史记本传。 
〔五〕　史记宋微子世家曰：“见箕子谏不听而为奴，则曰：‘君有过而不以死争，则百姓何辜！’乃直言谏纣。纣怒，遂杀比干，刳视其心。” 
　　　　然君子之动，非谋于众也〔一〕，求之天地之中，款之胸怀之内，苟当其心，虽杀身糜躯，未为难也。苟非其志，虽举世非之而不沮也。 
〔一〕　商君书更法篇曰：“成大功者不谋于众。” 
　　夏四月戊辰，光禄勋冯石为太尉。 
　　五月，南单于左〔日〕（尸）逐烧当郡部扶渠当等反〔一〕。 
〔一〕　范书南匈奴传“扶渠当”作 “新降一部大人阿族”。又安帝纪作“南匈奴左日逐王叛”。按反者乃左日逐王所辖之新降一部，因不堪征发烦剧而反，非左日逐王叛。安帝纪失于简而致误。又袁纪之“尸”字乃“日”字之讹，正之。 
　　秋八月辛巳，大鸿胪耿珍为大将军〔一〕。 
〔一〕　范书作“耿宝”，恐系避讳所改。 
　　戊子，麒麟一、白虎二同见阳翟。 
　　九月丁酉，废皇太子保为济阴王。 
　　太子尝有疾，避于野王君王圣第。太子乳母王男、厨监邴古与中常侍江京、樊丰及圣、永等争言相是非〔一〕，遂诬谮男等，皆幽死狱，父母妻子徙日 南。太子思恋男等，数为叹息。圣、永惧有后患，乃与京、丰共谮构太子。是时阎后宠盛，京、丰媚于阎显等，信之，遂与后共助毁太子。上召大将军、公卿议太子 应废。大将军耿珍等曰：“是不宜奉适嗣。”太常桓焉、太仆来历、廷尉张皓曰：“邴古等所议谋，太子不知。经说年未十五，过恶不在身〔二〕。太子少，宜选忠 良师友，辅以礼义。废置重事，此诚圣思所宜详审。”上使中常侍奉诏胁诸大臣，大臣皆失色。来历独固争之，上乃免历官，削爵土。 
〔一〕　东观记、范书“邴古”作“ 邴吉”。 
〔二〕　王先谦曰：“王补曰：‘昭公二十三年公羊传：尹氏立王子朝。何休注：尹氏贬，王子朝不贬者，年未满十岁，未知欲富贵，不当坐，明罪在尹氏。此议言经说“年未满十五，过恶不在其身” ，盖汉时治经者旧有此说，故来历等据之，以争济阴王。’”按时济阴王才十岁。 
　　是日，太子废。于是光禄勋〔祋〕（祝）讽〔一〕、中郎将闾丘弘〔二〕、符节令张敬、太中大夫第五颉、中散大夫曹成、谏议大夫李泰〔三〕、羽林右监孔显、治书侍御史龙调〔四〕、卫尉丞乐闱、城门司马徐崇、开封人郑安世等守阙上书，诉太子之冤〔五〕。 
〔一〕　据范书、华阳国志蜀志改。 
〔二〕　中郎将，范书来历传作“侍中”。 
〔三〕　范书来历传作“李尤”，惠栋以为袁纪作“李泰”，误。 
〔四〕　范书来历传作“龚调”。惠栋曰：“华阳国志曰：调字叔侯，巴郡安汉人，官至荆州刺史。”今按惠所引见华阳国志卷一二益梁宁三州先汉以来士女 巴郡士女，其文曰：“志士荆州刺史龚调字叔侯。”注曰：“安汉人。”后又有“文学掾龚策”，注作“垫江人”。而巴志所载官至荆州刺史者，乃龚荣也，且系垫 江人，桓帝时任巴郡文学掾。则即巴郡士女所言之“龚策”也，“策”系“荣”之误。而巴志叙安汉县，曰：“号出人士，大姓陈、范、阎、赵。”不及龚姓。按 调、荣二人，先后同时，恐不当俱官至荆州刺史，苦无旁证，未知孰是。 
〔五〕　据范书所载，此上十一人皆系来历邀集守阙上书者。 
　　癸巳〔一〕，令天下死罪减一等，徙边戍，亡命赎罪者各有差。 
〔一〕　范书安帝记作“乙巳”。按癸巳在丁酉之前，而史文置于后，则当以“乙巳”为是。 
　　辛亥，黄龙见历城。 
　　庚申晦，日有蚀之。 
　　冬十月壬午，凤凰见新丰。本志曰：“皇之不极，是谓不建，时则有龙蛇之孽。”又曰：“视之不明，是谓不哲，时则有羽虫之孽。凤皇者，阳明之应也，故非明王则隐而不见。凡五色大鸟似凤皇者多为羽虫之孽。”是时上信谗，免杨震，废太子，不哲之异也。 
　　丁亥，行幸长安，祠陵庙。 
　　十二月乙未，黄龙见琅邪。 
　　是岁京师、郡国二十二地震〔一〕。 
〔一〕　范书、续汉志均作“二十三 ”。 
四年（乙丑、一二五）
　　春正月壬午，黄龙二、麒麟一见濮阳。 
　　三月戊午朔，日有蚀之。 
　　庚申，上幸宛，当祠章陵，觉体不安。乙丑，疾笃，自宛还。征济北、河间王子年十四已下、七岁已上诣京师。进号皇后母北宜春夫人为荥阳君。丁卯，帝崩于叶，不发丧。庚午，还宫。辛未，乃发丧。 
　　皇后与兄阎显谋，以所征济北王子北乡侯懿为帝嗣〔一〕，以阎显为车骑将军。 
〔一〕　东观记、续汉书作“北乡侯犊”。通鉴从袁记、范书作“懿”。李贤曰：“盖二名。” 
　　乙酉，北乡侯即皇帝位，太后临朝。 
　　夏四月丁酉，太尉冯石为太傅，司徒刘喜为太尉〔一〕，参录尚书事，故司空李郃为司徒。 
〔一〕　范书安帝纪作“刘熹”，而冯鲂传与袁纪同。喜、熹可通，详见卷八赵喜注。 
　　有司奏大将军耿珍、中常侍樊丰、野王君王圣女永下狱诛。 
　　己酉，葬孝安皇帝恭陵。 
　　六月乙巳，大赦天下。 
　　冬十月丙午，蜀郡越嶲山崩，杀四百余人。 
　　辛亥，北乡侯薨。 
　　车骑将军阎显、中常侍江京等谋曰：“前不用济〔阴〕（北）王〔一〕，今立之，后必怨人。”乃言于太后，征济北王、河间王子，将以为嗣。 
〔一〕　据袁纪上下文及范书改。 
　　初，太子之废，居于德阳殿西钟下。中常侍黄门孙程、王成〔一〕、王国等常怀愤懑，谋欲立之。以告中常侍侯生、李闰，杀中常侍江京、陈达、刘安于 省门之外。王成以剑胁李闰曰：“太子之废，天下咸怨。今北乡早薨，安帝无嗣，太子聪明，天将启之，从我乎？ ”闰许诺。成乃与闰列尚书〔令〕（将）〔二〕、仆射已下到西钟下，立济阴王为皇帝，时年十一。升云台，诏百官。 
〔一〕　范书宦者传作“王康”。 
〔二〕　据范书改。 
　　显闻帝立，惧不知所为。小黄门樊登曰：“何不发兵击之。”显以太后诏〔召〕越骑校尉冯诗、虎贲中郎将阎〔崇〕（景）将兵屯平朔门〔一〕。登引诗 等入省，显谓诗曰：“济阴王立，非皇太后意，玺绶在此，苟尽力效功，封侯可得。”太后使授诗等〔印〕曰〔二〕：“能得济阴王者封万户侯，李闰者五千户。” 诗等皆许诺：“卒被召，所将吏士少。”显使诗与登迎吏士于左掖门外。 
〔一〕　据范书补“召”字，改“景 ”字。显弟景乃任卫尉，亦不需如此悬赏遣之，当是崇、景形近而致讹。又平朔门，范书作“朔平门”，而通鉴从袁记。胡三省曰：“余按百官志，朔平门，北宫北门也，恐当以宦者传为是。” 
〔二〕　据范书补。 
　　诗因归营，知事将败，乃格杀登。阎景归卫府，收兵将欲作乱。是时尚书郭镇勒兵诣阙，遇景于公车门。镇下车召景，景以刃斫镇，镇抽剑斩景。 
　　戊午，使御史诣崇德殿，收显等亲族下狱诛，妻子徙日南。 
　　初，上之废，阎后豫焉，议郎陈禅议以为：“太后与上无母子之恩，当废。”群臣咸以为宜。司徒掾周举说司徒李〔郃〕（咸）曰：〔一〕“昔瞽瞍常欲 杀舜，舜事之逾谨〔二〕；郑武姜谋杀庄公、秦始皇与母隔绝，感考叔、茅焦之言，修复子道〔三〕，斯皆前世之迹，书传之所美也。今诸阎新诛，太后前宫恐悲生 疾，如从禅〔议〕（ 
让）〔四〕，若有变异，后世归咎明公，不刊之事也。”以闻，上从之。 
〔一〕　据袁纪上下文改。 
〔二〕　胡三省曰：“瞽瞍使舜涂廪，而自下焚廪；使浚井，既入，从而掩之。其欲杀者屡矣，而舜事瞽瞍弥谨。书曰：‘祗载见瞽瞍，夔人斋栗。’” 
〔三〕　武姜助共叔段，欲夺庄公位，公克段于鄢，闭武姜曰：“不及黄泉，无相见也。” 既而悔之，纳颍考叔之谏，隧而见母。事见隐公元年左传。又秦始皇诛嫪毐，流吕不韦，迁太后于雍。齐人茅焦谏，始皇悟，复迎太后居甘泉宫。事见史记秦始皇本纪。 
〔四〕　让议形近而讹，今正。 
　　丁卯〔一〕，以王礼葬北乡侯。 
〔一〕　范书作“己卯”。 
　　辛巳，封孙程、王国等十九人为列侯。司空刘授以阿附恶逆免。 
　　十二月，诏曰：“朕以不德，纂承洪绪。今阴阳不和，疾疫为害，思闻忠正，以匡不逮。其令三公、卿士举贤良方正、能直言极谏之士各一人。” 
　　杨震门下人讼震之冤，天子嘉震之忠，除二子为郎，赐钱二十万。以礼改葬之日，有大鸟翼广一丈三尺〔一〕，集于柩前，低头泪出，众人莫不惊睹，葬毕，飞而冲天。 
〔一〕　范书杨震传注引谢承书作“ 二丈三尺”。 
　　甲申，少府陶敦为司空。

后汉孝顺皇帝纪上卷第十八
　　永建元年（丙寅、一二六）
　　春正月甲寅，大赦天下。赐男子爵各有差；鳏寡孤独笃癃不能自存者粟，人五石；贞妇帛，人三匹。 
　　辛未，皇太后阎氏崩。 
　　辛巳，太傅冯石、太尉刘喜以阿党权〔贵〕（臣）免〔一〕，司徒李郃以疾疫策罢。 
〔一〕　黄本无“臣”字，“臣”系蒋氏所加。按范书顺帝纪注引东观记作“以阿党权贵” ，故据以补“贵”字。 
　　二月甲申，葬安思阎皇后。 
　　丙戌，太常桓焉为太傅，大鸿胪朱宠为太尉，长乐少府朱伥为司徒。凡三公居位或不书，史失之也。封尚书郭镇为定颠侯。 
　　是时司隶校尉虞诩纠正邪枉，无所回避。中常侍张防等专权纵肆，诩奏免之。防遂谮诉诩等作威福〔一〕，帝怒，下诩狱。浮阳侯孙程、祝阿侯张贤等知 诩以忠获罪，乃相率请诩，上引见之，程贤曰：“陛下始与臣等造事之时，常疾奸臣，知其倾国。今即位而自为，何以非先帝乎！司隶校尉虞诩为陛下尽忠，无所回 避，反拘系；常侍张防赃罪明正，陷构忠良。今星守羽林，其占宫中有奸臣，宜急出诩，收防送狱，以塞天变。” 时防直上后，程叱防曰：“奸臣张防，何不下殿！”即趋东厢。上召问诸尚书，尚书贾服素与防善〔二〕，遂讽尚书奏诩，会赦，以赎罪免死〔三〕。 
〔一〕　书洪范曰：“臣无有作福作威玉食。臣之有作福作威玉食，其害于而家，凶于而国。” 
〔二〕　范书虞诩传作“贾朗”。 
〔三〕　范书虞诩传作“诩坐论输左校”。又曰：“诩子顗与门生百余人，举幡候中常侍高梵车，叩头流血，诉言枉状。梵乃入言之，防坐徙边，贾朗等六人或死或黜；即日赦出诩。” 
　　秋九月，有司奏：“浮阳侯孙程、祝阿侯张贤为司隶校尉虞诩诃叱左右〔一〕，谤讪大臣，妄造不祥，干乱悖逆。王国等皆与程党，久留京师，益其骄溢。” 诏免程等，徙为都梁侯。程怨恨，封还印绶，更封为宜城侯。 
〔一〕　“诩”原误作“翻”，迳改之。 
　　冬十月辛巳，天下囚减死一等徙戍边，亡命赎罪各有差。 
　　丁亥，司徒朱伥以疾疫罢〔一〕，司空陶敦有罪免。光禄勋许敬为司徒，廷尉张皓为司空。 
〔一〕　范书顺帝纪作永建二年七月壬午罢。按风俗通义卷五十反篇：“司徒朱伥，以年老为司隶虞诩所奏耳目不聪明，见掾属大怒，曰‘颠而不扶。焉用彼相！君劳臣辱，何用为！’”恐当以袁纪为是。 
　　甲辰，诏曰：“朕以不德，统承大业，虐气流行，厉疾为灾，重以水潦，秋稼漂没，每州郡所出，恻然自刻。其令当输今年租者，一切勿责。” 
二年（丁卯、一二七）
　　春二月，鲜卑寇辽东。 
　　二月戊申，诏征南阳樊英、江夏黄琼、会稽贺纯、广汉杨厚。 
　　英字季齐，南阳鲁阳人也。隐居教授，受业者自四方至。安帝时，博士、公车征皆不至，及于是时，又固辞疾笃，乃诏郡县礼致之。英既至，天子为设坛 席〔一〕，延问得失，拜五官中郎将。遂称疾笃，赐告归，复追下诏以光禄大夫，居在所县赐谷千斛，常以八月存问高年，时致羊酒如前世故事〔二〕。英辞让不 受，有诏喻旨勿听。 
〔一〕　按因英善风角、星算、河洛七纬、推步灾异，帝遂于席前设坛，故称坛席。 
〔二〕　范书樊英传作“致牛一头、酒三斛”。前世故事指礼遇江革、毛义、薛苞等，详见章帝纪上卷。 
　　英居家有法度，笃于乡里。自陈寔之徒，少时从英。英尝卧病便坐，妻遣婢拜问疾，英下床答拜。寔问之，英曰：“妻，齐也，共奉祭祀，礼无不答〔一〕。 ”又有邻人子止英家，每醉呴呼，〔英〕曰〔二〕：“ 其父临死，以相委属，故收养之。”寔常以此称之。 
〔一〕　礼记哀公问篇孔子曰：“昔三代明王之政，必敬其妻子也。有道：妻也者，亲之主也，敢不敬与？”又惠栋曰：“凡非吊丧，非见国君，无不答拜。” 
〔二〕　据文意补。 
　　公卿大臣多荐江夏黄琼之贤，于是公车征琼，至即称疾不进。有司劾以不敬，诏下县次引致，琼不得已前就征，拜侍中。贺纯、杨厚亦笃行士。 
　　夏六月乙酉，改殡皇妣李氏，追尊曰恭愍皇后。初，皇妣以宫人得幸于安帝，而生上。阎后妒之，赐酖死，〔葬〕于城北〔一〕。上即位，左右以闻，上歔欷发哀，乃亲到瘗所，号啕断绝。 
〔一〕　据范书、续汉书补。 
　　秋七月丙戌朔，日有蚀之〔一〕。 
〔一〕　范书顺帝纪、续汉志均作“ 甲戌朔”，袁纪误。 
　　西域长史班勇请兵击焉耆，汉发河西四郡兵三千人诣勇。敦煌太守张朗有罪，欲以功自赎，即便宜领诸郡兵出塞。初，勇发诸国兵，使龟兹、鄯善自南道 入，勇将诸郡兵，率车师六国兵自北道入。会张朗乃要经自尉黎入，焉耆王请降于朗，既而不出，汉兵罢还，焉耆王卒不加诛。汉以两将不和，皆征免，故勇不论 〔一〕。 
〔一〕　范书本传作“朗遂得免诛。勇以后期，征下狱，免”。 
三年（戊辰、一二八）
　　春正月丙子，京师、汉阳地震，屋压杀人。乙未，诏曰：“京都地动，汉阳尤甚，加以比年饥馑，夙夜忯懔。群公卿士，其深思古典，有以消灾复异，救此下民，忠信嘉谋，靡有所讳。其勿收汉阳今年田租。” 
　　秋七月丁酉，茂陵园火。 
　　九月，鲜卑寇渔阳。 
　　十二月乙亥〔一〕，太傅桓焉以辟召非其人免。 
〔一〕　是月丙申朔，无乙亥。范书作“己亥”，是。 
四年（己巳、一二九）
　　春正月丙寅，大赦天下。 
　　丙子，帝加元服。赐公卿已下天下男子爵各有差；鳏寡孤独笃癃不能自存者帛，人一匹。 
　　五月，汉阳都尉献大珠〔一〕。诏曰：“海内有灾，太官减膳。都尉不宣扬本朝，而献珠求媚，今其封还。” 
〔一〕　范书顺帝纪言献大珠者乃“ 桂阳太守文砻”。按东观记曰：“汉阳率善都尉蒲密因桂阳太守文砻献大明珠以求媚，今封珠还蒲密。”则献珠者实蒲密也。范书失于过简而障翳首恶也。 
　　　　袁宏曰：夫饥而思食，寒而欲衣，生之所资也。遇其资则粳粮缊袍，快然自足矣。然富有天下者，其欲弥广，虽方丈黼黻，犹曰不足，必求河海之 珍，以充耳目之玩，则神劳于上，民疲于下矣。夫万物之性，非能自止者也。上之所为，民之准的也。今以不止之性，而殉准的于上，是弥而开之，使其侈竞也。古 之帝王不为靡丽之服，不贵难得之货，所以去华竞，以嘿止喧也。夫上苟不欲，则物无由贵；物无由贵，则难得之货息；难得之货息，则民安本业；民安本业，则衣 食周，力任全矣。夫不明其本而禁其末，不去其华而密其实，虽诛杀日加，而奢丽逾滋矣。 
　　秋八月丁巳，太尉朱宠、司空张皓以阴阳不和免〔一〕。 
〔一〕　东观记、范书“朱宠”均作 “刘光”。 
　　癸酉〔一〕，大鸿胪庞参为太尉，太常王龚为司空。 
〔一〕　按八月癸巳朔，无癸酉。范书作“九月癸酉”，是。疑袁纪脱“九月”二字。 
　　冬十一月，司徒许敬策免，宗正刘〔崎〕（俊）为司徒〔一〕。 
〔一〕　东观记曰：“崎字叔峻，华阴人也。”钮永建曰：“盖纪文涉字而误。”是。 
　　朱宠字仲威，京兆杜陵人也。初为颍川太守，表孝悌儒义，理冤狱，抚孤老，功曹、主簿皆选明经有高行者。每出行县，使文学祭酒佩经书前驱，顿止亭 传，辄复教授。周旋阡陌，观课农桑，吏安其政，民爱其礼。所至县界，父老迎者常数千人，宠乃使三老御车，问人得失，百姓翕然，治甚有声。 
　　宠以正月岁首宴赐群吏，问功曹史郑凯曰〔一〕：“闻贵郡山川多产奇士，前贤往哲，可得闻乎？”对曰：“鄙郡炳嵩山之灵，受中岳之精，是以圣贤龙 蟠，俊乂凤集。昔许由、巢父耻受尧禅，洗耳河滨，重道轻帝，遁也高跱〔二〕。樊仲父者，志洁心遐，耻饮山河之功，贱天下之重，抗节参云〔三〕。公仪、许 由，俱出阳城〔四〕。留侯张良，奇谋辅世，玄算入微，济生民之命，恢帝王之略，功成而不居，爵厚而不受，出于〔父城〕（辅成）〔五〕。胡元安体曾参之至 行，履乐正之纯业，丧亲泣血，骨立形存，精诚洞于神明，雉兔集其左右，出于颍阳〔六〕。彪义山英姿秀伟，逸才挺出，究孔圣之房奥，存文武于将坠，文丽春 华，辞蔚藻绩，出于昆阳〔七〕。杜伯夷经学称于师门，政事熙于国朝，清身不苟，有于陵之操，损己存公，有公仪之节，以荣华为尘埃，以富贵为厚累，草庐蓬 门，藜藿不供，出于定陵〔八〕。”宠曰：“太原周伯况，汝南周彦祖〔九〕，皆辞征聘之宠，隐林薮之中，清迈夷齐，德拟古人，恐贵郡之士未有如此者也。”凯 对曰：“此二贤但让公卿之荣耳！若许由不受尧位，樊仲父不屈当世，以此准之，不以远乎？” 
〔一〕　功曹史，原作“公曹吏”，误。续汉百官志曰：“功曹吏，主选署功劳。”故宠询之以地方前贤往哲。 
〔二〕　事见史记正义引皇甫谧高士传。详见卷五注。 
〔三〕　樊仲父，即樊仲子，亦作樊穆仲。本名仲山甫，因封于樊，故亦称樊仲山父，乃周宣王时名臣。 
〔四〕　公仪，公仪休也，鲁博士。详见史记循吏传。 
〔五〕　据续汉郡国志及水经注改。 
〔六〕　惠栋引汝南先贤传曰：“胡定，字元安，颍川颍阳人也。至行绝人，在丧，雉兔游其庭，雪霜覆其室。县令遣户曹掾排闼问定，定已绝谷，妻子皆卧在床。令遣掾以干糒就遗之，定乃受半。” 又乐正，乐正子春也。曾子弟子。礼记檀弓下曰：“乐正子春之母死，五日而不食。” 
〔七〕　彪义山，事迹无考。 
〔八〕　杜伯夷，即杜安。范书乐恢传注引华峤书曰：“安擢为宛令，以病去。章帝行过颍川，安上书，召拜侍御史，迁至巴郡太守。而恢在家，安与恢书通 问，恢告吏口谢，且让之曰：‘为宛令不合志，病去可也。干人主以窥□，非也。违平生操，故不报。’安亦节士也，年十三入太学，号奇童。洛阳令周纡自往候 安，安谢不见。京师贵戚慕其行，或遗之书，安不发，悉壁藏之。及后捕案贵戚宾客，安开壁出书，印封如故。” 
〔九〕　周伯况，周党也。周彦祖，周燮也。 
　　宠征入为大鸿胪，拜太尉。自为宰相，数抗直言，虽为三公，卧布被，仅能覆身，食脱粟米，藜藿不厌。子弟同衣而出，并日而食。将薨，遗其子曰： “吾本寒贱诸生，才非周干，横受朝恩，位过其任，不能竭身报国，负责深重。身没之后，百僚所赙赠，一无所受。素棺殡敛，疏布单衣，无设绂冕。敛毕，便以所 有牛车，夜载丧还乡里，勿告群僚，以密静为务。” 
　　许敬字鸿卿，汝南平舆人也。为吏有诬君者，会于县令坐，敬拔刀断席曰：“敬不忍与恶人连席。”由是知名。举茂才，除南昌令。以土地卑湿，不可迎 亲，亲老，则弃官归供养。辟司徒府，稍迁江夏、沛相〔一〕，自光禄勋入为司徒。敬以臧否为己任，仕于和、安之间，当窦、邓、阎氏之盛，直道而进，无所屈 挠。三家既败，多有染污者，敬居然自适，引谤不及己，当世以此奇之。 
〔一〕　疑“江夏”下脱“太守”二字。 
五年（庚午、一三０）
　　春正月，疏勒、大宛、莎车王遣使贡献。 
　　夏四月，京都旱。 
　　冬十月丙寅〔一〕，天下系囚皆免死一等，徙边戍。 
〔一〕　范书顺帝纪作“丙辰”。 
六年（辛未、一三一）
　　无事。 
阳嘉元年（壬申、一三二） 
　　春正月乙丑〔一〕，立皇后梁氏。赐天下男子爵各有差；鳏寡孤独笃癃贫不能自存者粟，人三斛。 
〔一〕　是月戊寅朔，无乙丑。范书作“乙巳”，是。 
　　后，梁商女也。初，梁竦中子雍生商，商袭父爵为乘氏侯。商生三男四女：长曰冀，次曰不疑，次曰蒙；长女田，次〔妠〕（姬），即后也〔一〕，次阿 重。后生，有光影之祥。及长，好史书，治韩诗，大义略举，以列女图常在左右〔二〕，宗族中外咸敬异焉。商谓诸弟子曰：“我先人镇抚西河，全济生民，使免虎 口之害，所活者不可胜数，而大位不究。夫积德之报，不及其身，必流福子孙，当因此女兴邪？”选入掖庭，相工茅通见之，惊曰：“此所谓日角偃月，相之极贵， 臣未尝见之。”于是以为贵人。拜商侍中、屯骑校尉。贵人有宠，从容言于上曰：“阳以博施为德，阴以不专为义。盖螽斯之福，则百祚之兴也〔三〕。愿陛下思天 行之普〔逮〕（达）〔四〕，均贯鱼之次序，使小妾得免罪谤之累。”于是上愈嘉之，亲宠益固。 
〔一〕　范书皇后纪“姬”作“妠” 。按此乃涉阎后讳而误，故改。 
〔二〕　李贤曰：“刘向撰列女传八篇，图画其像。”惠栋曰：“刘向七略别录曰：‘臣向与黄门侍郎歆所校列女传，种类相从，为七篇，以着祸福荣辱之效，是非得失之分，画之于屏风四堵。’” 
〔三〕　诗国风螽斯序曰：“言若螽斯不妒忌，则子孙众多也。”又诗大雅思齐曰：“大姒嗣徽音，则百斯男。”疏曰：“大姒一人有十子，不妒忌而进众妾，则宜有百子。” 
〔四〕　据续汉志及钮永建说改。说文曰：“逮，及也。” 
　　三月庚辰〔一〕，大赦天下。 
〔一〕　范书作“庚寅”。 
　　夏四月，有司依旧制加梁商位特进，增国土。商上书让曰：“禄命过厚，受祖考多福，又讬日月末光，以斗筲之材〔一〕，乘君子之器，惧有负乘之累， 不守历世之荣。诚不如旧制，与左贤同科。”书十余上，帝辄敦喻之。商又上书让校尉曰：“臣讬椒房，被蒙荣宠，兼官二职，非材可堪。受宠战栗，惊惧惶戚，不 遑宁处，披露赤诚，敢遂狂狷。谨上屯骑校尉印绶。”上乃许焉，以特进就第，赐安车驷马。顷之，拜执金吾。 
〔一〕　论语子路曰：“斗筲之人，何足算也。”斗筲，言其器小，以喻寡能少识之人。 
　　冬十月，望都狼食数十人〔一〕。本志曰：“言之不从，则有毛虫之孽。京房易曰：‘君无道，害将及人。去之深山〔以〕全身，厥灾狼食人。’〔二〕” 
〔一〕　范书作“冬十一月甲申，望都、蒲阴狼杀女子九十七人”。又续汉志作“十月中，望都、蒲阴，狼杀童儿九十七人”。而东观记作“望都、蒲阴狼杀子女九十七人，为不祠北岳所致，害加孕妇。”据此则被害人乃孕妇也。袁纪恐脱“蒲阴”二字。 
〔二〕　“以”字据惠栋说补。又此乃京房易传之文。 
　　辛酉，诏天下死罪囚减罪一等，亡命赎罪各有差。 
　　鲜卑寇辽东。 
　　十一月丁未，东平王敞薨〔一〕。敞有孝行，丧母，三年如礼，诏书增户五千。 
〔一〕　范书作十二月事。按十一月甲戌朔，无丁未，袁纪“十一”当系“十二”之误。 
　　是时长吏数易，去就烦费。尚书左雄上疏曰：“ 臣闻柔远能迩，莫大宁民，宁民之务，莫重用贤，是以皋繇对禹：‘贵在知人，安人则惠，黎民怀之。’〔一〕” 
〔一〕　见尚书皋陶谟。“贵在知人 ”作“知人则哲”。 
　　昔三代垂统，封建侯伯，世位亲亲，民用和睦。宗周既灭，六国并秦，坑儒泯典，革除五等，郡县设令，封冢黎民〔一〕。大汉受命，蠲免苛政，宽以三 章〔二〕，抚以因循。至于文、景，天下康乂，诚由玄靖渊默，使万民不扰也。宣帝兴于侧陋，知世所疾，综名核实，赏罚必行。刺史、守、相初拜，辄亲见问之， 观其所由，退而考察，以质其言。常叹曰：‘民所以安而无愁者，政平吏良也。与我共此者，其唯良二千石乎？’ 以为吏数变易，则下不安业，民知不久，则诈以求过。故二千石有治能者，辄以玺书勉励，增秩赐金，爵至封侯，公卿时缺，则以次用之。是以吏称其职，民安其 业，故能降来仪之瑞，建中兴之功〔三〕。 
〔一〕　汉书扬雄传引长杨赋曰：“ 封豕其士，窫窳其民。”应劭曰：“淮南子云，尧之时窫窳、封豨、凿齿皆为民害。窫窳类貙，虎爪，食人。 ”李奇曰：“以喻秦贪婪，残食其民也。” 
〔二〕　刘邦初入关，与父老约法三章：杀人者死，伤人及盗抵罪。 
〔三〕　胡三省曰：“谓尹翁归、韩延寿、朱邑、龚遂、黄霸之属也。事并见宣帝纪。” 
　　汉元至今，三百余载，俗浸雕弊，巧伪滋萌，下饰其诈，上肆其残。列城百里，转动烦数。以杀害为贤，以循理为劣，以聚敛为辨，以修己为弱。髡钳之 戮，生于睚眦；覆尸之祸，成于喜怒。视民如寇，税之如狼〔一〕。监司相望，见非不举，观政于亭传，责成于耳目〔二〕，言善不称德，论功不核实。虚诞者获 佑，束修者见黜；或因罪而致高，或处危以成名。所以天灾屡降，治道未宁，皆由于此也。 
〔一〕　哀公元年左传曰：“子西曰：‘今闻夫差，珍异是聚，观乐是务；视民如雠，而用之日新。’”又国语楚语曰：斗且语令尹子常弟曰：“ 吾见令尹，令尹问蓄聚积实，如饿豺狼焉，殆必亡者也！” 
〔二〕　沈钦韩曰：“言监司按部，但一过亭传而已，未尝深考其治状也。” 
　　臣愚以为长吏理绩有显效者，可就增秩，勿使移徙，非父母丧不得去官〔一〕。其不从，王制锢之终身，虽赦令不在齿列。必竞修善政，亲抚百姓，率土之民，各宁其所。追配文宣中兴之轨，流光垂祚，永世不刊。”于是复申无故去官之禁〔二〕。 
〔一〕　赵翼廿二史札记曰：“贾琮为冀州刺史，有司有赃过者，望风解印绶去。朱穆为冀州刺史，令长解印绶去者四十余人。及穆到任，劾奏至有自杀者。 李膺为青州刺史，有威政，属城闻风皆自引去。范滂为清诏使，案察贪吏，守令自知赃污，皆望风解印绶。陈寔为太邱长，以沛相赋敛无法，乃解印绶去。宗慈为修 武令，太守贪贿，慈遂弃官去。按令长丞尉各有官守，何以欲去即去。据左雄疏云：今之墨绶，拜爵王廷，而齐于匹庶，动辄避负，非所以崇宪明理也。请自今守相 长吏非父母丧，不得去官。其不遵法禁者，锢之终身，若被劾奏，逃亡不就法者，家属徙边，以惩其后。黄巾贼起，诏诸府掾属不得妄有法就。可见平时朝廷无禁人 擅去官之令，听其自来自去，而不追问也。法网亦太疏矣。” 
〔二〕　胡三省曰：“先已有此禁，今复申严之。”然不详前令之所自出。且范书左雄传亦言因宦者擅权，此令终不能用。故汉末又复申之，亦无实效也。 
　　闰月壬子，恭陵庙灾〔一〕。 
〔一〕　闰月癸酉朔，无壬子。范书顺帝纪作“庚子”，是。而续汉志注引古今注又言“十二月，河南郡国火烧庐舍，杀人”，与袁、范书又异。 
　　北海人郎顗上书曰：“臣闻天垂诫，地见灾异，所以谴告人主，克己修德也。故应天以诚而不以言，导下以躬而不以刑。顷者宫殿官府，多所治饰。昔盘 庚迁殷，去奢即俭〔一〕；夏后卑宫，尽力以致美〔二〕。愚以为诸所缮治，事可减省，以恤贫民，以赈孤寡，天之意也，人之愿也。陛下躬亲庶事，诏书每下，广 开不讳之路，以天下为忧，百姓为念，而不数见公卿，责以政事，诚优游养德之道也。然三公者，调和阴阳，仪刑百寮。今水旱连年，五谷不登，不能忧也。官失其 序，庶事不治，不能正也。但迟回偃仰，称病自逸，忘天下之忧，甘宴安之乐，岂不谬哉！”尚书问状，顗对多言术数、占候之事〔三〕，大旨以三公非其人，将有 饥馑、水旱、地震、盗贼之变。其后海贼攻会稽，而青、徐盗贼起，西羌反，明年四月京师地震，其夏大旱，略如其言〔四〕。 
〔一〕　李贤引帝王纪曰：“盘庚以耿在河北，迫近山川，自祖辛以来，奢淫不绝，乃渡河，将徙都亳之殷地。人咨绝相怨，不欲徙，盘庚乃作书三篇以告喻之。” 
〔二〕　论语泰伯曰：“子曰：‘禹，吾无间然矣。菲饮食而至孝乎鬼神，恶衣服而致美乎黻冕，卑宫室而尽力乎沟洫。’”疑袁纪“尽力以致美 ”句有讹。 
〔三〕　“术数”原误倒，迳改。 
〔四〕　范书系郎顗上此书于二年正月。 
　　　　华峤曰：汉之十叶，王莽篡位，闻道术之士西门君惠、李守等多称谶云“刘秀为天子”〔一〕。自光武为布衣时，数言此，及后终为天子，故甚信其 书。郑兴以忤意见疏，桓谭以远斥忧死。及明、章二帝祖述此意，故后世争为图纬之学，以矫世取资。是以通儒贾逵、马融、张衡、朱穆、崔寔、荀爽之徒，忿其若 此，奏皆以为虚妄不经，宜悉收藏之。惟斯事深奥，善言古者必有验于今，善言天者必有验于人，而托云天之历数、阴阳、占候，今所宜急也。占候、术数，能仰瞻 俯察，参诸人事，祸福吉凶既应，引之教义，亦有着明。此盖道术之有益于后世，为后人所尚也。 
〔一〕　按汉书王莽传曰：“卫将军王涉素养道士西门君惠。君惠好天文谶记，为涉言：‘ 星孛扫宫室，刘氏当复兴，国师公姓名是也。’”又范书及袁纪载李守谶曰：“刘氏复兴，李氏为辅”。而直言“ 
刘秀当为天子”者，蔡少公也。见袁纪卷一。 
二年（癸酉、一三三）
　　夏四月丁丑，封虎贲中郎将冀为襄邑侯。执金吾商上书陈让，辞意恻至，书十余上，上遂听许。 
　　爵阿母 〔宋〕（宗）娥为山阳君〔一〕。尚书左雄谏曰：“臣闻高祖约，非刘氏不王，非功臣不封。孝安皇帝封江京、王圣等，皆有地震之异。永建二年，封阴谋之功 〔二〕，又有日蚀之变。通道术之士，或归于封爵不时之咎。方今青、徐饥馑，盗贼未息，陛下干干劳思以济民〔三〕，宜清净无为，以求天意。诚不应追录小恩， 以亏大典。”上不从。 
〔一〕　据范书、续汉书及袁纪本卷永和二年五月史文改。 
〔二〕　胡三省曰：“不见于史。” 
〔三〕　易干卦曰：“君子，终日干干。”疏曰：“干干，言每恒终竟此日，健健自强，勉力不有止息。” 
　　雄复谏曰：“臣闻君莫不好忠正，恶谗谀；而臣莫不以忠得罪，以谗得幸。盖忠言难入，谗言顺耳易从也。夫刑罪，人情之所甚恶也。是以世俗为忠者 少，而习谀者多。故令人主数闻其美，稀知其过，迷而不悟，至于危亡。臣伏见尚书故事〔一〕，无乳母赐爵之制。唯先帝时阿母王圣为野王君，造生残贼废立之 祸，生则为天下所咀嚼，死则为海内所共快。桀、纣贵为天子，而庸仆恶以为比，以其富而无义也。夷、齐贱于匹夫，而王侯争与为类，以其贫而有德也。今阿母躬 蹈俭约，以身率下，群僚蒸庶，莫不向风。而与王氏并同爵号，惧违本操，失其常愿。愚以为人心不相远，其所不安，远近一也。王圣之祸，未绝于口，倾覆之势， 危于垒卵。臣请岁以钱千万给阿母，内可以尽恩爱之亲，外可以不为吏民之所怪也。”上卒不从。 
〔一〕　胡三省曰：“汉故事，皆尚书主之。” 
　　雄字伯豪，南〔阳〕郡涅阳人也〔一〕。居贫好学经，常以“服勤不足，学足。学者懈怠，宜崇经术，缮治太学”。既为尚书而陈之，帝从其言，更增弟子科〔二〕，除儒者为郎百余人。 
〔一〕　据洪亮吉说补。 
〔二〕　范书左雄传曰：“诏试明经者补弟子，增甲乙两科：员各十人。” 
　　雄上言曰：“郡国孝廉，古之贡士，出则宰民，宣协风教。若其面墙，无以施化，招灾致祸，为害不细。孔子曰：‘四十而不惑。’〔一〕礼：‘四十彊 而仕。’〔二〕请自今孝廉不满四十不得察举，皆先诣公府，诸生试家法〔三〕，文吏试笺奏〔四〕，覆之端门〔五〕，练其虚实，以观异能，以美风俗；有不承 科，正其罪法。”帝从之。诏“郡国孝廉年四十已上，考德行，试其经。奏其茂才异行如颜渊、子奇，不拘年齿”。 
〔一〕　见论语为政。 
〔二〕　见礼记曲礼上，“彊”上原有“曰”字。 
〔三〕　李贤曰：“儒有一家之学，故称家法。” 
〔四〕　胡三省引汉杂事曰：“凡群臣之书，通于天子者四品：一曰章，二曰奏，三曰表，四曰驳议。章者需头称‘稽首上闻’，谢恩陈事，诣阙通者也。奏 者亦需头，其京师官但言‘稽首言’，下言 ‘稽首以闻’，其中有所请若罪法劾案，公府送御史台，卿校送谒者台也。表者不需头，上言‘臣某言’，下言‘诚惶诚恐，顿首顿首，死罪死罪’，左方下附曰： ‘某官臣某甲、乙上。’” 
〔五〕　胡三省曰：“宫之正南门曰端门，尚书于此受天下章奏，令举者先诣公府谓试，以副本纳之端门，尚书审覆之。” 
　　今举孝廉徐淑年未满限〔一〕，台郎诘之，对曰：“诏书有‘颜渊、子奇，不拘年齿’，是以本郡以臣充选。郎不能屈。雄诘之曰：“昔颜渊、子奇问一知十〔二〕，孝廉问一知几邪？”淑无以对。乃却归，郡守坐免。时郡国守相坐举者百余人。 
〔一〕　疑“今”系“广陵”之误。 
〔二〕　问，闻也，古通用。 
　　初，明帝时，政严事峻，九卿皆鞭杖。雄上言曰：“九卿位亚三〔事〕（等）〔一〕，班在大臣，行有佩玉之节，动有庠序之仪，加以鞭杖，诚非古典。”上即除之。 
〔一〕　据黄本改。三事，即三公也。 
　　　　袁宏曰：夫谋事作制令，以经世训物，使必可为也。古者四十而仕，非谓弹冠之会〔一〕，必将是年也。以为可仕之时，在于彊盛，故举大限，以为民表。且颜渊、子奇，旷代一有，而欲以斯为格，岂不偏乎！ 
〔一〕　师古曰：“弹冠，云入仕也。” 
　　己亥，京都地震。 
　　五月庚子，诏曰：“朕以不德，统奉洪业，无以承顺干坤，协和阴阳，灾眚屡见，咎征仍彰。群公卿士将何以匡辅朕之不逮，奉答灾异？灾异不空设，必有所应，其各举敦朴之士一人，直言厥咎，靡有所讳。” 
　　汉中李固对曰： 
　　　　愚以为天不言，以灾异为谴告。政之治乱，主之得失，皆上帝所伺，而应以灾祥者也。王者父天母地〔一〕，体〔具〕（其）山川〔二〕。今日蚀地 动，山崩昼晦，主将安立？物将安寄？昔江京之奸，祸及骨肉，至令陛下幽废，亲履艰难。天诱其衷，陛下龙兴，海内莫不忻悦。实有沛然改图，抑退权臣，询求善 政，以顺天意。夜而得之，坐而待旦。今则不然，政令纷纭，以复仿蹈前轨矣。臣伏在草泽，痛心疾首。诚以陛下圣德应朝，实当嘉会，反衰弊之政，弘中兴之美， 其功甚易，譬犹指掌。 
〔一〕　李贤引春秋感精符曰：“人主日月同明，四时合信。故父天母地，兄日姊月。”宋均曰：“父天于圜丘之祀也，母地于方泽之祭也。” 
〔二〕　据严可均全后汉文改。范书李固传作“宝有山川”。 
　　　　臣闻善罚不如善政，善赏不如善教，善教之道，宜从内起。昔周宣、孝文，中兴之主也，皆改华服，霈然易规，乃能移风易俗，〔反〕（及）之于古 〔一〕。今封阿母，恩赏太过，常侍近臣，威权太重。臣案图书，灾异之发，亦以为然。今宜斥退邪佞，投之四裔，〔二〕引纳方直，令在左右。陛下亲发德音，以 招群俊，临御座，见公卿，言有称意，即时施行，显拔其人，以旌忠善。则陛下日有所闻，忠臣日有所献，君臣相体，上下交泰。阿保虽有大功，勤劳之恩，可赐以 货贿，传之子孙，列土分爵，实非天意。汉兴以来，贤君相继，岂无保乳之养？非不宠贵之。然上畏天威，俯察经典，不可，故不封也。 
〔一〕　据全后汉文改。 
〔二〕　投之四裔，见文公十八年左传载史克之言。 
　　　　梁氏子弟群从，征为列侯，永平、建初故事，殆不如此。妃后之家，所以少有存全者，非天性皆然，但坐权宠太过，天道恶盈也。 
　　　　天有北斗，所以斟酌元气；帝有尚书，所以出纳王命。若赋役平均，则百姓以安；万机不治，则天下以乱。今陛下所共治天下者，外则公卿、尚书，内则常侍、黄门，譬犹一门之内，一家之事，安则共其福，危则同其祸。由是观之，权柄不可不慎，号令不可不详。 
　　　　夫人君之有政，犹水之有堤防，堤防完全，虽遭雨水霖潦，不能为变。政教一立，暂遭凶年，不足为忧。诚令堤防穿漏，万夫同力，不复能救。政教 一坏，贤智驰骛，不能复还。今堤防虽坚，渐有孔穴。譬之一人之身，本朝者，心腹也；州郡者，四支也。心腹痛则四支不举，故臣所忧，在腹心之疾，非四支之 患。臣以为坚堤防，务政教，先安心腹，厘理本朝，虽有寇贼、水旱之变，不足介意也。〔诚〕（臣）令堤防坏〔漏〕（陋）〔一〕，心腹有疾，虽无水旱之灾，天下固不可不忧矣。 
〔一〕　皆据黄本改。 
　　　　臣父故司徒臣郃，受先帝厚恩，子孙不敢自比于余隶〔一〕，故敢图书，悉心以对，不敢虚进。 
〔一〕　隶本贱称，此乃官宦子弟自谦之辞。 
　　扶风马融独对曰： 
　　　　臣闻“立天之道曰阴与阳，立地之道曰柔与刚”〔一〕。夫阴阳刚柔，天地所以立也。取仁于阳，资义于阴，柔以施德，刚以行刑，各顺时月，以厚 群生。帝王之法，天地设位，四时代序。王者奉顺，则风雨时至，嘉禾繁植；天失其度，则咎征并至，饥馑荐臻。今科条品制，〔四时〕禁令〔二〕，所以承天顺民 者，备矣，悉矣，不可加矣。然而〔天犹有〕不平之效，〔民〕犹有咨嗟之怨者〔三〕，百姓屡闻恩泽之声，而未见惠和之实也。 
〔一〕　见易说卦。 
〔二〕　据通鉴卷五十一引补。 
〔三〕　皆据通鉴卷五十一引补。 
　　　　今从政者变忽法度，以杀戮威刑为能贤。问其国守、相及令、长何如？其称之也曰“太急”，其毁之也曰“太缓”。夫急致寒，缓致燠，二者罪同， 而论者许急，此阴阳所以不和也。复之之道，审察缓急之谤誉，钧同寒燠之罪罚，以崇王政，则阴阳和也。好恶既明，则宰官之吏，知所避就。又正身以先之，严以 □之，不变则刑罚之。夫知为善之必利，为恶之必害，孰能不化？则官良矣。 
　　　　臣闻洪范八政，以食为首〔一〕；周礼九职，以农为本〔二〕。民失耕桑，饥寒并至，盗贼之原所由起也。古之足民，仰足以养父母，府足以畜妻 子。然后敦五教，宣三德，〔三〕则休嘉之化可致也。夫足者，非能家给而人足，量其财用，为其制度。故嫁娶之礼俭，则昏姻以时矣；丧制之礼约，则终者掩藏 矣；不夺其时，则农夫不失矣。夫妻子以累其心，产业以重其志，舍此而为非者，虽有必不多矣。今则不然，此盗贼所以不息。诚使制度必行，禁令必止，则士者不 滥法式之外，百工不作无用之器，商贾不通难得之货，农夫不失三时之务〔四〕，各安所业，则盗贼消除，灾害不起矣。 
〔一〕　八政者：一曰食，二曰货，三曰祀，四曰司空，五曰司徒，六曰司寇，七曰宾，八曰师。洪范注曰：“食，劝农业也。” 
〔二〕　周礼大宰曰：“以九职任万民：一曰三农，生九谷。二曰园圃，毓草木。三曰虞衡，作山泽之材。四曰薮牧，养蕃鸟兽。五曰百工，饬化八材。六曰 商贾，阜通货贿。七曰嫔妇，化治丝枲。八曰臣妾，聚敛疏材。九曰闲民，无常职，转移执事。” 郑司农云：“三农，平地山泽也。九谷，黍、稷、秫、稻、麻、大小豆、大小麦” 
〔三〕　五教，文公十八年左传史克曰：“布五教于四方，父义，母慈，兄友，弟共，子孝，内平外成。”三德，书洪范曰：“三德：一曰正直，二曰刚克， 三曰柔克。”又周礼师氏曰：“以三德教国子，一曰至德以为道本，二曰敏德以为行本，三曰孝德以知逆恶。”又礼记中庸曰：“知、仁、勇三者，天下之达德 也。”按袁纪所言三德，当以周礼说应之。 
〔四〕　周礼考工记曰：“作而行之，谓之士大夫。审曲面执，以饬五材，以辨民器，谓之百工。通四方之珍异以资之，谓之商旅。饬力以长地财，谓之农夫。” 
　　太史张卫对曰： 
　　　　臣闻政善则休祥降〔一〕，政恶则咎征见。苟非圣人，或有失误。昔成王疑周公而大风拔树木，开金縢而反风至〔二〕，天人之应，速于影响。故诗称曰：“无曰高高在上，……日监在兹。”〔三〕间者，京师地震，雷电赫怒。夫动静无常，变改正道，则有奔雷土裂之异。 
〔一〕　“政善”原误倒，据黄本迳正。 
〔二〕　史记鲁世家曰：“周公卒后，秋未获，暴风雷，禾尽偃，大石尽拔。周国大恐。成王与大夫朝服以开金縢书，王乃得周公所自以为功代武王之说。……成王执书以泣，……出郊，天乃雨，反风，禾尽起。” 
〔三〕　见诗周颂敬之章。其意曰莫言天高高在上，实因日月所照，瞻视人世，不可谓远也。 
　　　　自初举孝廉，迄今二百岁矣〔一〕，皆先孝行，行有余力，始及文法。辛卯诏以能宣章句奏案为限，虽有至孝，犹不应科，此弃本而就末〔二〕曾子 长于孝，然实鲁钝〔三〕，文学不若游、夏，政事不若冉、季。今欲使一人兼之，苟外可观，内必有阙，则违选举孝廉之制矣。且郡国守相，割符宁境，为〔国〕大 臣〔四〕，一旦免黜十有余人，吏民罢于送迎之役，新故交际，公私放滥，或临政□民，为百姓取便，而以小过免之，是为夺人父母使嗟号也〔五〕。 
〔一〕　胡三省曰：“武帝元光六年初举孝廉，至是年凡二百七年。” 
〔二〕　指上文左雄上言“诸生试家法，文吏试笺奏”，帝纳之而下诏。袁纪未言下诏之日，范书作十一月辛卯，与衡言“辛卯诏”正合。 
〔三〕　论语先进孔子曰：“参也鲁。” 
〔四〕　据通鉴补。 
〔五〕　时胡广等上书驳左雄之议，出为济阴太守。顷之。与诸郡守十余人皆坐谬举受黜。衡此对以驳雄议为主，为广等鸣冤也。 
　　　　又察选举，一任三府，台阁秘密，振暴于外，货赂多行，人事流通。今真伪浑淆，昏乱清朝，此为上陵下替，分威共德，灾异之兴，不亦宜乎？ 
　　　　易不远复，论不惮改〔一〕，朋友交接且不宿过，况于帝王，承天理物，以天下为公者乎！中间以来，妖星见于上，震裂着于下〔二〕，天诫详矣，可为寒心。明者消祸于未萌，今既见矣，修政恐惧，则转祸为福矣。 
〔一〕　胡三省曰：易曰：“不远复，无祇悔。”论语曰：“过则勿惮改。” 
〔二〕　裂原作“烈”，据黄本迳改。 
上览众对，以李固对为第一〔一〕，诸常侍悉叩头谢罪，朝廷肃然。 
〔一〕　沈钦韩曰：“案融对碌碌无取，衡乃归咎于左雄，为胡广等讼冤。文人固陋如此，视固之直指近幸外戚，以感悟人主，有天壤之别矣。惜袁范各以意刊削，二书相校，同者才十之三，遂不见元本。”按融、衡二对不见范书，唯通鉴删取袁纪而引之。 
　　拜固为议郎，权臣皆切齿于固，将加之罪。朝中名臣黄琼等救解之。岁中，梁商请为从事中郎。商以后父辅政，柔和自守，内竖乱政，不能有所裁。固奏 记于商曰：“今四海云扰，背义趋利，父劝其子，兄勉其弟，皆先论价而后定位。夫致一贤则国赖其功，招一恶则天下被其害。数年已来，妖怪屡起，宫省之中，必 有阴谋。将军位尊势重，诚令王政一整，必享不朽之福。” 商不能用。 
　　戊午，太尉庞参、司〔空〕（徒）王龚以灾异免〔一〕。 
〔一〕　据黄本改。又庞参罢，范书乃七月事。 
六月，太常孔扶为司空。 
　　丁丑，洛阳宣德亭地坼八十五丈。本志称李固曰：“阴类专恣，将有分坼之象。”其后中常侍专权忿争之应也。 
　　八月己巳，大鸿胪施延为太尉。 
　　冬十月，初随月律作应钟。 
三年（甲戌、一三四）
　　夏戊戌，大赦天下〔一〕。赐民爵；八十已上米，人一斛；九十已上帛，人一匹，絮三斤。 
〔一〕　范书顺帝纪“夏”下有“五月”二字，袁纪脱。 
　　秋七月，羌寇〔汉〕（濮）阳〔一〕。 
〔一〕　汉濮形近而讹。 
　　冬十一月，羌寇武都。 
　　壬寅，司徒刘〔崎〕（恺）、司空孔扶以灾异免〔一〕。 
〔一〕　恺死于延光二年，此“恺” 乃“崎”之误。 
　　己巳〔一〕，大司农黄尚为司徒，光禄勋王卓为司空。 
〔一〕　是月壬辰朔，无己巳。“己巳”乃“乙巳”之讹。与壬寅隔二日，与事合。 
四年（乙亥、一三五）
　　春二月丙子，诏曰：“自今中官得以养子为后。” 
　　夏四月甲子，太尉施延以选举贪污免。 
　　戊寅，执金吾梁商为大将军，故太尉庞参为太尉。 
　　商推诚实不为华饰，尝病多藏厚亡为子孙累，故衣裘车马供用而已，租俸赏赐分与昆弟故旧，虚心下士，门无停宾，检约宗族亲戚，莫敢犯禁，朝廷由是敬惮之。在位所辟召，皆四海英俊，其所招引推进如李固、周举等数十人。 
　　时魏郡霍谞舅宋光，为人所诬，引〔以〕刊定诏书系洛阳狱〔一〕，考讯楚毒。谞年十五，奏记于商曰：“谞闻春秋之义，原情定罪〔二〕。传曰：‘人 心不同，其若面焉。’〔三〕斯盖谓天下窊隆广狭高卑之形耳，至于鼻从目横，眉在眼上，未有不然者。人心异者，刚柔舒急倨敬之间，至于趋利避害，畏死乐生， 亦复同也。谞与光骨肉之亲，义有相隐，言光冤结，未有可信，请以人情平之。光衣冠子孙，径路平易，位极州郡，日望征辟，亦无瑕秽纤介之累，无故刊定诏书， 欲何救解？就有所疑，当以道理求便，安能触冒死祸，以解微细？譬诸附子疗饥〔四〕，鸩毒止渴，未入腹胃，咽喉已绝，岂可为哉！光不定制书，情既可原，台阁 执事，知而不治，吁嗟紫宫之门，泣血两观之下，伤和致灾，为害滋甚。明将军德盛位尊，人臣无二，言行动天地，举措移阴阳，诚肯留神省察，沛然信理，必有于 公高门之福〔五〕，和气立应，天下幸甚。”商嘉谞辞意，即奏原光罪。 
〔一〕　据范书补。 
〔二〕　昭公十九年公羊传言许止虽弑君而不罪之事也。 
〔三〕　襄公三十一年左传曰：子产对子皮曰：“人心之不同如其面焉，吾岂敢谓子面如吾面乎！”故疑袁纪“其若”二字误倒。 
〔四〕　战国策燕策曰：苏秦为燕说齐宣王曰：“人之饥，所以不食乌喙者，以为虽偷充腹而与死同患也。”沈钦韩引急就篇注曰：“乌喙，形如乌之嘴也。 附子，附大根而旁出者。一岁为侧子，二岁为鸟喙，三岁为附子，四岁为乌头，五岁为天雄。”附子乃毛莨科多年生草本植物，根、茎、叶俱有毒，根尤甚。 
〔五〕　汉书于定国传载于公语曰： “少高大闾门，令容驷马高盖车。我治狱多阴德，未尝有所冤，子孙必有兴者。” 
　　闰月丁亥，日有蚀之。 
　　十二月甲寅，京都地震。诏百寮上封事，靡有所讳。 
永和元年（丙子，一三六）
　　春正月己巳，大赦天下。 
　　诏问公卿北乡侯宜加谥列昭穆与木主否，群僚皆谓宜加谥。司隶校尉周举议曰：“北乡侯本非正统，奸臣所立，立未逾岁，年号未改，皇天不佑，大命夭昏。孔子作春秋为制，王子猛不称崩〔一〕，鲁子野不书葬〔二〕。北乡无他功德，以王礼葬，于事已崇，不宜称谥。”上从之。 
　　夏四月壬寅，追号皇后母开封君。 
　　冬十月丁未，永福殿火〔一〕。 
〔一〕　范书顺帝纪、扬厚传及续汉志均作“承福殿”。 
　　丙子，太尉庞参以久病策罢。故司空王龚为太尉〔一〕。 
〔一〕　按十年辛巳朔，无丙子。范书作“十一月”是。又王龚为太尉，范书作“十一月乙巳”。 
　　十月〔一〕，武陵太守奏蛮夷望上恩，请入贡，比汉民。议者以为可听。尚书令虞诩曰：“自古圣王，不臣异俗。非德不能及，威不能加，以蛮夷兽心， 贪婪难整。是故羁縻绥抚，受而不逆，叛而不追。今赋而税之，必有怨叛，叛而伐之，必复兴士众。计其所得，不价所费，必有后悔之不追。”上不从。 
〔一〕　前有十月，此不当复出。或系衍文，或乃十一、二月之误。 
　　诩字升卿，陈国武平人。祖父经为狱吏，常效于公之治狱。及诩之生，经曰：“吾虽不能及于公，子孙可至九卿。”故字曰升卿。少失父母，与祖父母居。年十三通尚书，国相见而奇之，欲以为吏。诩曰：“祖母年九十，居贫，非诩无以供养。”乃止。 
二年（丁丑、一三七）
　　春，武陵蛮夷以贡非旧约叛。 
　　三月乙卯，司空王卓薨。丁丑，光禄勋郭〔虔〕（干）为司空。〔一〕 
〔一〕　据范书及袁纪下文改。 
　　夏四月丙申，地震。 
　　五月癸丑，山阳君宋姚有罪，归里舍。 
　　秋七月，日南蛮反。交址刺史樊演出讨失利，寇遂攻掠郡县。上甚忧之，议者宜遣大将军发荆、扬、兖、豫四万人赴救。 
　　大将军从事中郎李固议曰：“荆、扬安稳，发其吏救之可也。今荆、扬盗贼盘结，武陵、南郡〔蛮〕夷未集〔一〕，长沙、桂阳数被征发，难复扰动，其 不可一也。兖、豫之民，闻万里征役，无有还期，恐十五万户不得一士，郡县迫促，惧有叛亡，其不可二也。南州水土温暑，〔加〕（如）有瘴气〔二〕，恐死者十 四五，必道路奔散不能禁，其不可三也。士卒比到，万里疲劳，不可复斗，其不可四也。军行三十里为程，九千余里，三百日乃到。计人日五升，用米〔六〕十万斛 〔三〕，尚不计将吏驴马之食，但自致费〔且〕（但）若此，〔四〕其不可五也。设使军到，死亡者众，不足当，复益发，此为刻割心腹而乐四支〔五〕，其不可六 也。今二郡徒叛，还自相攻，但坐征发之故，何况乃发四州赴万里哉！其不可七也。前中郎将尹就使益州，益州谚曰：‘虏来尚可，尹来杀我。’后就征还，以兵付 刺史张乔，因其民困，旬月破灭殄尽。此发将无益之效，州郡（不）可任之验也〔六〕。可但选有勇略仁惠，以为刺史、太守，勿与争锋，以恩信招来，赦杀伤之 罪，以息发军。故并州刺史祝良性多勇决；及张乔前在益州，实有破虏之功，皆可任用也。文帝遣冯唐即赦魏尚〔为〕云中太守，就拜龚舍为泰山太守〔七〕，祝良 等可用，皆宜即拜，便道之官。”于是拜祝良为九真太守，张乔为交址太守，二郡即安。 
〔一〕　据范书南蛮传补。 
〔二〕　据范书南蛮传改。 
〔三〕　据范书南蛮传补。 
〔四〕　据陈澧校而改。 
〔五〕　范书南蛮传“乐”作“补” 。 
〔六〕　据文意删。 
〔七〕　据钮永建校而补。又魏尚事见汉书冯唐传，龚舍事见汉书两龚传。 
　　冬十月，行幸长安，祀陵庙。 
　　丁卯〔一〕，京师地震。 
〔一〕　十月乙亥朔，无丁卯。范书作十一月事，疑袁纪有脱文。 
三年（戊寅、一三八）
　　春二月乙亥，京师地震。 
　　夏闰月己酉，京师地震。 
　　秋八月乙卯，太白昼见。本志以为大将军梁商父子贵盛之象也。〔一〕 
〔一〕　此亦东观记天文志之文。 
　　己未，司徒黄尚以灾异罢。 
　　九月癸酉，光禄勋刘寿为司徒〔一〕。 
〔一〕　范书作“九月己酉”。按是月庚午朔，无己酉，范书误。又袁纪“光禄”下原脱“ 勋”字，迳补。 
　　十二月戊申，日有蚀之〔一〕。会稽（九）郡以闻〔二〕，京师不见。 
〔一〕　续汉志及范书均作“十二月戊戌朔”。 
〔二〕　据续汉志删。

后汉孝顺皇帝纪下卷第十九
　　四年（己卯、一三九）
　　春二月乙亥，京师地震〔一〕。 
〔一〕　范书、续汉志均作“三月” ，黄本正作“三月”，蒋本见下文有“二月”，妄改之耳。按此条当移至“夏四月戊午”条前。袁纪于此当脱 “春正月庚辰，中常侍张达等有罪诛”句，故下述此事始末。又梁商所言“达和气”，即指春正月皇帝亲率三公九卿迎春于东郊，以致和气之意。 
　　初，上之立，阉官之力也，由是宠之，始专政事，争执权势。中常侍张达等乃谗中常侍曹腾、孟贲与将军商召诸王子〔一〕，请收之。上曰：“将军父子 我所亲，必是共嫉之耳。”乃诛达等，辞及在位大臣。商上表曰：“春秋之义，功在元帅，罪在首恶〔二〕，赏不僣溢，刑不淫滥，五帝三王所以致康乂也。窃闻考 故中常侍张达等，语多所〔牵〕及大臣〔三〕，大狱一起，无辜者众，非所以达和气，平政化也。宜早决竟，以息逮捕之烦。”上从之。 
〔一〕　范书梁冀传“张达”作“张逵”。 
〔二〕　成公二年左传曰：晋郤克率鲁、卫、曹败齐于鞍。晋师归，范文子后入。武子曰： “无为吾望尔也乎？”对曰：“师有功，国人喜以逆之，先入，必属耳目焉，是代帅受名也，故不敢。”此即 “功在元帅”之意也。又僖公二年公羊传曰：“虞，微国也，曷为使虞首恶？虞受赂，假灭国者道，以取亡焉。”其解经“虞师、晋师灭下阳”句，乃“罪在首恶” 之意也。 
〔三〕　据陈璞校记补。 
　　二月，以商少子虎贲中郎将不疑为步兵校尉。商上书曰：“不疑童孺，猥处成人之位，是以寝不安席，食不甘味。昔者晏平仲辞鄁殿以守其富〔一〕，公 〔仪〕（鱼）休不〔受〕（爱）鱼食以定其位。〔二〕臣虽不才，亦愿固福禄于圣世。故敢布腹心，触罪归诚。” 上许之，以不疑为侍中、奉车都尉。 
〔一〕　襄公二十八年左传曰：“庆氏亡，与晏子鄁殿其鄙六十，弗受。晏子对子尾曰：“ 不受鄁殿，非恶富也，恐失富也。且夫富，如布帛之有幅焉。为之制度，使无迁也。夫民，生厚而用利，于是乎正德以幅之，使无黜嫚，谓之幅利。利过则为败。吾 不敢贪多，所谓幅也。”后与北郭佐邑六十，受之。 
〔二〕　史记循吏传曰：“公仪休为鲁相，客有遗相鱼者，相不受。客曰：‘闻君嗜鱼，遗君鱼，何故不受也？’相曰：‘以嗜鱼，故不受也。今为相，能自给鱼；今受鱼而免，谁复给我鱼者？吾故不受也。’”按袁纪之“鱼”据黄本改作“仪”。“爱” 据史记改作“受”。 
　　商疾边吏失和，使羌戎不静。并州刺史来机、叙州刺史刘康当之官，商亲喻之曰：“戎狄荒服，蛮夷要服，言其荒忽无常、统领之道，亦无常法，临事制 〔宜〕（官）〔一〕，略依其俗。二君皆表素疾恶，欲分明黑白。孔子曰：‘人而不仁，疾之已甚，乱也。’〔三〕况戎狄乎！宜防其大恶，忍其小过。”机、康不 从，羌戎扰动，机、康皆坐事征。 
〔一〕　据陈璞校记改。 
〔二〕　见论语泰伯。 
　　夏四月戊午，赐天下男子爵各有差；鳏寡笃癃不能自存者人粟五斛；贞妇帛，人三匹；九十以上人二匹。 
　　是时良二千石初有任峻、苏章，后有陈琦、吴佑、第五访之徒，海内称之。 
　　峻字叔高，渤海□人也。为剧令。洛阳自王奂之后，连诏三公特选，皆不称职。峻以公能召拜，选文武吏各尽其用，发剔奸盗，不得旋踵，民间皆畏之。断狱岁不过数十人，其威禁猛于王奂，而文理政教不如也。后为太山太守。 
　　苏章字孺文，京兆杜陵人也〔一〕。为冀州刺史，勤恤百姓，摧破豪侠，坐免归养，高于乡里。时天下不治，民多悲苦，论者日夜称章，朝廷遂不能复用之。 
〔一〕　黄本作“京兆茂陵人”，而京兆无茂陵，有杜陵，故蒋氏本作“杜陵”。然范书苏章传作“扶风平陵人”。二者互异，未知孰是。又谢承书：“苏章字士成，北海人，负籍追师，不远千里。” 则是别一苏章也。 
　　陈琦字公鲁，陈留人也。为徐州刺史，时有盗贼，与吏士同寒苦，争为用。后迁琅邪相，天大旱，用功曹伏禹之言，条前相所贼杀无辜，斋戒设坛而祭之，数日，天下大雨。 
　　第五访字仲谋，京兆人也〔一〕。初为新都令，恩化大行，二年之间〔二〕，邻县归之，户口十倍。迁张掖太守，民饥，米石数千。访开仓廪赈之，不待 上诏，谓掾吏曰：“民命在沟壑，太守权救之。”由此一郡得全，朝廷降玺书嘉之。既而从轻骑循行田亩，劝民耕农，其年谷石百钱。后为南阳太守，护羌、乌桓校 尉，边境伏其威信。 
〔一〕　访乃第五伦之族孙，京兆长陵人也。 
〔二〕　范书循吏传作“三年之间” 。 
五年（庚辰、一四０） 
　　春二月戊申，京师地震。 
　　夏四月，南单于寇河西，天子开以恩信，喻而降之。单于脱帽辟帐谢罪，中郎将陈龟以单于无足可效，迫切令自杀。龟下狱。 
　　五月己丑晦，日有蚀之。 
　　秋七月，羌寇金城及三辅，将遣西师，谋元帅，佥曰：“护羌校尉马贤。”大将军梁商曰：“贤本西方斗筲之子，虽有割鸡之效，然齿以老矣，不如太中大夫宋汉。”不从。 
　　丁丑，赦死罪以下及亡命赎罪各有差。 
　　八月，以弘农太守贤为征西将军，稽久不进。 
　　马融知其将败，上疏乞自效曰：“今杂种诸羌，转相钞盗，宜及其未并，亟遣深入，破其支党。而马贤等处处留滞，羌胡百里望尘，千里听声〔一〕，饮 酒高会，不以为虑，坐食谷米，未闻所击，臣窃惑之。夫事不复校，而可收名覆实，斯乃征讨者之私便，非国家之公利也。臣听舆人之颂云〔二〕，贤欲目前受降， 使哗声东闻。且惧士卒将不堪命，有高克溃叛之变也〔三〕。臣又闻吴起为将，暑不张盖，寒不披裘，戎事不迩女器。今贤野次垂幕，珍肴杂遝，儿子侍妾，事与古 反。臣兄弟受恩，诚私愤悒。铅锡之刀，以效一割之用，臣愿请兵五千，才加部队之号，庶自率励，与之齐勇。昔毛遂愿处囊中，赵之冢养欲说燕，初为众笑，后效 其功〔四〕。臣讬儒者，不便武职，猥陈此言，访之群司，知当受虚诞之辜，唯加裁省。”不听。 
〔一〕　沈钦韩曰：“御览三十七兵书曰：名将望尘，知马、步之多少也。北齐书斛律金传：金行兵用匈奴法，望尘识马、步多少，嗅地知军度远近。” 
〔二〕　僖公二十八年左传曰：晋侯围曹，听舆人之颂，舍于曹人墓地。曹人惧，晋人因其凶也而攻之，遂入曹。疑袁纪此句有脱误。 
〔三〕　闵公二年左传曰：“郑人恶高克，使帅师次于河上，久而弗召，师溃而归，高克奔陈。” 
〔四〕　毛遂之事见史记平原君列传。赵厮养卒事见张耳陈余列传。 
　　融字季长，援兄子严之子也。兄续博览古今，同郡班固着汉书，缺其七表及天文志，有录无书，续尽踵而成之。融少笃学，多所通览。大将军邓骘闻其才 学，召为舍人。非其好也，避地至〔叙〕（梁）州〔一〕。会羌戎扰攘，边谷踊贵，困厄甚，乃叹曰：“古人有言：‘左手据天下图，右手刎其喉，愚夫不为也。” 何则？生贵于天下。今以咫尺之耻，而丧千金之躯，非老庄之意也。”乃还应骘命，转为郎中〔三〕，校书东观十余年，穷览典籍。稍迁尚书、南郡太守，坐事髡徙 朔方，遇赦，还为议郎。 
〔一〕　据黄本改。蒋本“叙”多作 “梁”。 
〔二〕　李贤曰：“庄子曰。言不以名害其生者。” 
〔三〕　郎中原作“中郎”，据范书、谢承书、续汉书迳改。 
　　融美才貌，解音声，学不师受，皆为之训诂〔一〕，弟子自远方来受业者常千余人。融外戚家，虽好儒术，而服饰甚丽，坐绛纱帐，侍婢数十，声妓不乏于前，弟子以次相授，鲜有睹其面者。 
〔一〕　范书本传曰：“着春秋三传异同，注孝经、论语、诗、易、三礼、尚书。” 
　　是时朝政多僻，竞崇侈靡。侍中张衡上书曰：“ 臣伏惟陛下宣哲克明，继体承天。中道倾覆之变，以应潜龙之德〔一〕。及乘云高济，盘桓天位，诚所谓将隆大任，必先倥偬之也〔二〕。亲履艰难，犹知物情，故 能一贯万机，无所疑惑。宜获神祗之应，受黎庶之誉。而阴阳未和，灾眚屡见，天道幽远，成败易睹。近世郑、蔡、江、樊、周广、王圣，皆为效矣〔三〕。恭俭畏 恶，必蒙福祉，奢淫谄慢，鲜不夷戮，前事不忘，后事之师也。夫情胜其性，流遁忘返，岂惟不肖，中才皆然。苟非大贤，不能思义，故过结罪成。向使能瞻前顾 后，援镜自戒〔四〕，则何陷于凶患乎！贵宠之臣，众所属仰，其有愆尤，上下知之。褒美戒恶，有心皆同，故怨讟溢乎四海，神明降其祸孽。顷年雨常不足，思求 所失，则洪范所谓‘僣恒旸若’也〔五〕。惧群臣奢泰，昏迷典式，自下逼上，用速咎征。又前年京都地震土裂，土裂者威分，地震者民扰也。君以静唱，臣以动 和，威自上出，不趣于下，礼之正也。窃惧君有厌倦，制不专己，恩不忍割，与众共威。威不可分，德不可共。洪范曰：‘臣有作福作威玉食，其害于而家，凶于而 国。 ’天监孔明，虽疏不失。灾异示人，前后数矣，未见所革，以复往悔。自非圣人，不能无过。愿陛下思惟所见，稽古率旧〔六〕，勿令刑德大柄〔七〕，不由天断。 惩忿窒欲，事依礼制，礼制修〔则〕奢僣息〔八〕，事合宜则无凶咎。然后神圣允塞，灾沴不至矣。” 
〔一〕　易干卦曰“潜龙勿用”。疏曰：“潜者，隐伏之名也；龙者，变化之物。潜龙之时，小人道盛，圣人虽有龙德，于此时唯宜潜藏，勿可施用。” 
〔二〕　李贤曰：“埤苍曰：倥偬，穷困也。亦谓顺帝被废时也。” 
〔三〕　郑，郑众；蔡，蔡伦；江，江革；樊，樊丰也。 
〔四〕　李贤曰：“楚辞曰：‘瞻前而顾后兮，援镜自戒。’谓引前事以为镜而自戒敕也。韩诗外传曰：‘明镜所以照形，往古所以知今。’” 
〔五〕　书洪范注曰：“君行僣差，则常旸顺之，常旸则多旱也。” 
〔六〕　范书张衡传“所见”作“所 □”。□，以也。 
〔七〕　大柄，即八柄也，谓爵、禄、予、置、生、夺、废、诛也。见周礼大宰。 
〔八〕　据范书补。 
　　衡雅……〔一〕刘向父子领校秘书，阅定九流，复无谶书。谶书出于哀、平之际，皆虚伪之徒以矫世取容，不可信也。衡乃上书具陈谶不可用。 
〔一〕　雅字下原阙三十九字，当与图谶事有关。 
　　衡字平子，南阳鄂人也〔一〕。和帝世为尚书郎。是时承平日久，天下奢泰，自王公至于庶人，莫不逾制，故衡作二京赋讽焉。衡精微有文思，善于天文 阴阳之数，由是迁太史令。衡作地动仪，以铜为器，圆径八尺，形似酒樽，合盖充隆，饰以山龟鸟兽。樽中有都柱，傍行八道，施关发机；外有八方兆龙，首衔铜 丸，蟾蜍承之。其牙机巧制，皆隐樽中，张讫，覆之以盖，周密无际，若一体焉。地动摇樽，所从来龙机发则吐丸，蟾蜍张口受之。丸声震扬，〔伺〕（同）音觉知 〔二〕，即有龙机，其余七首不发，则知地震所起从来也。合契若神，自此之后，地动史官注记，记所从方起。来观之者，莫不服其奇。又作浑天仪。衡深叹扬雄太 玄经，谓崔瑗曰：“观太玄经，知子云殆尽阴阳之数也。非特记传之属，实与五经相拟，汉得天下二百岁之书也〔三〕。所以作者之数，必显一世，常然之符也。太 玄，四百岁，其兴乎？竭己之精思，以揆其义，更使人难论阴阳之事。”久之，出为河间相。衡所着述，皆传于世。 
〔一〕　范书作“西鄂人”。汉书地理志之应劭注曰：“江夏有鄂，故加西云。”则本亦名鄂也。 
〔二〕　伺同形近而讹，故正之。 
〔三〕　李贤曰：“子云当哀帝时，着太玄经，自汉初至哀帝二百岁也。” 
　　九月，太尉王龚以疾罢。 
　　初，龚患宦官之乱，上疏言其罪，宜罢遣逐之。宦官乃使客作飞章，欲陷龚以罪。诏太尉龚亟自实。从事中郎李固说大将军梁商曰：“王公束脩励节，而 受谗佞之患。夫三公尊重，旧典不有大罪，不至轻问也〔一〕。王公沈静内明，若有他变，朝廷获害忠良之名。语曰：‘善人在患，饥不及餐。’宜救其艰。”商从 之，由是得免。 
〔一〕　范书王龚传作“不至重问” 。李贤曰：“大臣狱重，故曰重问。武帝时，丞相薛宣、御史大夫瞿方进有罪，上使五二千石杂问。音义云：大狱重，故以二千石五人同问之。”袁纪作“轻”，误。 
　　龚字伯宗，山阳高平人。安帝时为司隶校尉，京邑肃然，有高名于天下。初，龚夫人卒，龚与诸子并扶杖行服。是时山阳太守薛勤丧妻不哭，将殡临之曰：“ 幸不为夭，复何恨哉！”议者两讥焉。 
　　十一月，遣匈奴中郎将将兵讨南匈奴叛者，斩首二千余级，叛者乞降〔一〕。 
〔一〕　所遣者，张耽也。此段原误置本卷上文“是□朝政多僻”前，今移正之。 
六年（辛巳、一四一）
　　春正月丙子，征西将军马贤讨羌到射姑山回〔一〕。 
〔一〕　贤军败于此，贤及二子并死于此役，袁纪必有脱文。 
　　三月庚午〔一〕，司空郭虔久病策罢。丙午，太仆赵诫为司空。〔二〕 
〔一〕　范书顺帝纪作“庚子”。按是月乙酉朔，无庚午。庚子乃第十六日，丙午二十二日。袁纪误。 
〔二〕　谢承书、范书作“赵戒”。 
　　秋八月丙午〔一〕，大将军梁商薨。 
〔一〕　范书作“丙辰”。按是月癸丑朔，无丙午，袁纪亦误。 
　　初，商会于洛水，请从事中郎周举，举称疾不行，商亲昵皆会焉。倡乐即毕，终以歼露之歌〔一〕，坐中皆流涕。举闻而叹曰：“此所谓哀乐失时，非其 所也，惧将有祸。”俄商疾困，移归旧弟，敕冀、不疑曰： “吾以无德受恩深厚，生无补益朝廷，死必耗费帑藏。衣〔衾〕（食）饭含玉珠神物〔二〕，无益朽骨，但增尘埃。我生平所不愿，虽有圣人〔之〕制〔三〕，亦有 权时之宜。方今边境未宁，盗贼未息，朝廷用度，常〔苦〕（若）不足〔四〕。气绝之后，便敛以时服，殡已便关，关毕便葬。上无损于国，下从我本意。孝子善述 人之志，忠臣每事依先公。必从吾言，使魂神有知，无恨于黄泉。”冀、不疑欲奉行，朝廷不听。车驾亲临，谥曰忠侯。以河南尹冀为〔大〕将军〔五〕，不疑为河 南尹。 
〔一〕　古今注音乐曰：薤露、蒿里并丧歌也，出田横门人。横自杀，门人伤之，为之悲歌，言人命如薤上之露，易晞灭也。其辞曰：“ 
薤上朝露何易晞，露晞明朝还复滋，人死一去何时归。”孝武时，李延年为之曲，薤露送王公贵人，挽柩者歌之，世呼为挽歌。 
〔二〕　据范书改。 
〔三〕　据龙溪精含本、学海堂本补。蒋本原阙，黄本作“神”，误。 
〔四〕　据陈澧校改。 
〔五〕　据范书补。 
　　九月，羌寇武威。 
　　辛亥晦，日有蚀之。 
　　冬十一月，行车骑将军、执金吾张乔屯兵三辅。 
汉安元年（壬午、一四二）
　　春正月癸巳，大赦天下。 
　　二月丙辰，诏大将军、公卿举贤良方正、探赜索隐者各一人。 
　　夏六月，以匈奴立义王兜楼储为南单于，立于京师。公卿备位，使大鸿胪授印绶，引上殿，赏赐阏氏以下各有差。 
　　初，商病笃，上亲临幸，问以遗言。商对曰：“ 人之将死，其言也善。臣从事中郎（将）周举〔一〕，清高忠正，可重任也。”由是上拜举谏议大夫。 
〔一〕　据范书删。 
　　及是之时，连有变异。上思商言，召举于显亲殿问之。举对曰：“陛下初即位，遵修旧典，远近肃然。顷年以来，稍违于前，朝多宠幸，禄不原德，府藏 空匮，有瓦解之心。观天察人，方古准今，诚可危惧。书曰：“僣恒旸若。’夫僣差无度，则言不从而下不治。阳无以制，则上扰下竭。宜密严敕州郡，察彊豪大 奸，以时擒讨。”于是下不循法，盗贼并起，杀长吏二千石，横行州郡不能禁，归罪刺史、二千石。上乃召举与群议遣八使〔一〕。 
〔一〕　疑“群”下脱“臣”字。 
　　秋八月，遣光禄大夫张纲、侍中杜乔等八人持节循行天下〔一〕，表贤良，显忠勤，贪污有罪者，虽刺史辄收以闻。 
〔一〕　按范书周举传，时拜举为侍中，与侍中杜乔、守光禄大夫周栩、前青州刺史冯羡、尚书栾巴、侍御史张纲、兖州刺史郭遵、太尉长史刘班，并守光禄大夫，分行天下。据此张纲实任侍御史，与袁纪作“光禄大夫”异。 
　　乔等奉命而行，唯纲独埋车轮于都亭不动〔一〕，曰：“豺狼当道，安问狐狸！”遂上书曰：“大将军梁冀、河南尹不疑蒙外戚之援，荷过厚之恩，以刍 荛之姿，居阿保之任，不能敷扬五教，翼赞日月，而专为封豕长蛇〔二〕，肆其贪饕，甘心货贿，纵恣无厌，多结谄谀，以害忠良，诚天威所不赦，大辟所宜加也。 谨条其无君之心一十五事于左，皆忠臣之所切齿也。”书奏，京师振竦。时皇后内宠方盛，冀兄弟权重于主，诸梁姻族冠冕盈朝。上虽信纲言然卒不罪冀。 
〔一〕　王先谦曰：“苏舆曰：案孙子九地篇‘方马埋轮’注：‘埋轮，持不动也。’马融传‘埋根行道，以先吏士’，注：‘埋根言不退。’传亦谓驻车轮于此不肯之部，非真埋之于地也。” 
〔二〕　定公四年左传曰：申包胥如秦乞师曰：“吴为封豕长蛇，以荐食上国，虐始于楚。 ”扬伯峻曰：“淮南子本经训云‘尧之时，封豨、脩蛇为民害，乃使羿断脩蛇于洞庭，擒封豨于桑林。’‘封豨’，文选辨命论注引作‘封豕’。淮南子不用‘长’ 字，改‘长’为‘脩’，避其父讳。” 
　　侍中杜乔奏免陈留太守梁让、济阳太守泛宫、济北太守崔瑗，赃罪狼籍，梁氏亲党也。荐泰山太守李固在郡忠能，征固为将作大匠。 
　　固亦方直不挠，好推贤士。上疏曰：“臣闻‘气之清者为精，人之清者为贤。治身者以积精为宝，治国者以积贤为道’〔一〕。昔秦欲谋楚，遣使观宝。 楚王乃列其贤臣以为国宝，秦使惧之，遂为寝兵〔二〕。魏文侯师子夏，友田子方，轼段干木之闾，群俊竞至，名过齐桓〔三〕，斯诚积贤之符效也。陛下拨乱龙 飞，初登大位，聘南阳樊英，征江夏黄琼，广汉扬厚，会稽贺纯，策书嗟叹，待以优位，是以岩穴幽人，肥遯之士〔四〕，莫不弹冠振衣，乐为时用，四海欢然，归 服圣德。自顷以来，渐更陵迟，诸侍中皆膏粱之余，势家子弟，无宿德名儒可顾问者。愚以为琼等久处郎署，已且十年。诚恨陛下隆崇于始，而弃之于末也。光禄大 夫周举、侍中杜乔深沈正直，当世名臣，宜登常伯，豫闻国政者也。”天子纳焉。 
〔一〕　见春秋繁露通国身篇。 
〔二〕　事见新序。 
〔三〕　史记魏世家曰：“秦欲伐魏，或曰：‘魏君贤人是礼，国人称仁，上下和合，未可图也。” 
〔四〕　易履卦曰：“幽人贞吉，中不乱自也。”疏曰：“既能谦退幽居，何有危险自乱之事。”惠栋以为汉人皆以幽人为幽系之人，疑幽人一辞经范晔改 窜。今按袁纪亦作“幽人”，则汉人亦将幽人作隐居之士解，范晔依袁纪，何曾改窜？又易遯卦曰： “肥遯，无不利。”疏曰：遯者，隐退逃避之名。”又曰：“遯之最优，故曰肥遯。” 
　　大将军梁冀怨张纲之奏己也，会广陵贼张婴杀刺史、二千石，冀以纲为广陵太守，若不为婴所杀，则欲以法绳之。 
　　前太守往辄多请兵〔一〕，及纲受拜，诏问：“ 当须兵几何？”对曰：“无用兵为。”遂单车之官。径诣婴垒门，婴大惊，剧走闭垒。纲又于门外罢遣吏兵，独留所亲者十余人，以书喻其长老素为婴所信者，请与 相见，问以本变，因示以诏恩，使还婴。婴见纲推诚，即出见纲。纲延置上坐，问所疾苦。礼毕，乃喻之曰： “前后二千石多非其人，杜塞国恩，肆其私求。〔卿〕（乡）郡远〔二〕，天子不能朝问之也，故民相聚以避害也。二千石信有罪矣，为之者又非义也。忠臣不亏君 以求荣，孝子不损父以求富。天子仁圣，欲文德以来之，故使太守来，思以爵禄相荣，不愿以刑罚〔相加〕也〔三〕。今诚转祸为福。若闻义不服，天子赫然发怒， 大兵云合，岂不危乎？今不料彊弱，非明也；弃福取祸，非智也；去顺效逆，非忠也；身绝无嗣，非孝也；背正从邪，非直也；见义不为，非勇也。六者，祸福之机 也，宜深计其利害。”婴闻泣曰：“荒裔愚臣，不能自通王室，数为二千石所枉，不堪困苦，故遂相聚偷生，若鱼游釜中，知其不〔可〕久，（可）且以喘息须臾耳 〔四〕。明府仁及草木，乃婴等更生之泽也。愚戆自陷不义，实恐投兵之日，不免孥戮也。”纲曰：“岂其然乎？要之以天地，誓之以日月，方当相显以爵位，何祸 戮之有！”婴曰：“苟赦其罪，得全首领，以就农亩，则抱戴没齿，爵位非望也。”婴虽为大贼，起于狂暴，自分必及祸，得纲言，旷若开明，乃辞还营。明日，遂 将所部万余人与妻子，面缚谒纲〔五〕。纲悉释缚慰纳，单车将婴入营，置酒为乐，大会月余，抚循以意，莫不委心。谓婴曰：“卿诸人积年为害，一旦解散，方垂 荡然，当条名上，必受封赏。”婴曰：“乞归故业，不愿复以秽名污明时也。”纲以其至诚，乃各从其意，亲悉为安处居宅。子弟欲为吏者，听之；不欲，不彊。为 吏则随才任职，为民则劝以农桑，四业并兴，南州晏然。 
〔一〕　“辄多”原误作“多辄”，据黄本改。 
〔二〕　卿乡形近而讹，今正之。 
〔三〕　据范书张纲传补。 
〔四〕　据陈澧校改正。 
〔五〕　通鉴考异曰：“帝纪：‘九月，张婴寇郡县。’又云：‘是岁，婴诣纲降。’按张纲传云‘寇乱十余年’，则非今年九月始寇郡县也。袁纪置婴降事 于八月下、十月上。今从之。”王先谦以通鉴为非。按袁纪乃以纲之郡之月为准，通叙此事，非〔婴〕必降于是月也。通鉴依袁纪而书，实循编年史体“ 通比其事”之成法，甚是。 
　　论纲功当封，为冀所遏绝，故不侯。天子美其功，征用之。疾病卒官，时年四十六〔一〕。朝廷甚惜之，婴等三百余人〔二〕，皆衰杖送丧，哀同考妣。 
〔一〕　范书汲古阁本作“三十六” ，标点本同袁纪。 
〔二〕　范书作“五百余人”。 
　　封中常侍巩顺为列侯。 
　　冬十月辛未，太尉桓焉、司徒刘寿以灾异罢。 
　　十一月，司隶校尉赵峻为太尉，大司农胡广为司徒。 
　　十二月，封故征西将军马贤孙承光为列侯，以贤死王事也。 
二年（癸未、一四三）
　　冬十月辛丑，令郡国中都官死罪系囚犯大逆以下出缣赎罪，禁吏民无沽酒〔一〕。 
〔一〕　汉世吏民酤酒，时 禁时弛。酒禁多因灾害频仍，禾稼多伤而立。汉文帝后元年，诏曰：“以口量地，其于古犹有余，而食之甚不足者，其咎安在？无乃为酒醪以靡谷者多与？”故景帝 中三年夏，旱，即禁酤酒。中兴后，和帝永元十六年二月己未，诏兖、豫、徐、冀四州比年雨多伤稼，禁沽酒。顺帝于此复禁，恐亦此意。后桓帝永兴二年，复以旱 蝗，禁郡国不得卖酒。然此等禁令，乃官样文章，并无多大实效。 
　　十二月辛丑〔一〕，死罪不能入赎者遣诣临羌居二岁。 
〔一〕　范书作“十月辛丑”诏之文。钮永建曰：“按‘十二月辛丑’五字衍文。”疑此条恐系补下之诏文，未必是袁纪之衍文。 
　　匈奴中郎将马寔有功于边，诏书褒奖，赐钱十万〔一〕。 
〔一〕　时寔遣人刺杀南匈奴叛首句龙王吾斯。 
　　寔字伯骞，扶风茂陵人也。昼诵经书，夜习弓兵，希慕名流，交结豪杰，荷担徒走，不远千里。山阳王畅知名当时，寔慕其名，故往之。畅欲观其举措， 不即见，敕门曰：“行经日未还。”寔留住弥日，而故云未还。寔谓从者曰：“夫孝子事亲，行不逾日而至〔一〕。今不归，非孝子也。”畅闻之，即引俱入，知其 异士也。既入见其母，结好而退。寔临退，执畅手曰：“太上立德，其次立功。幸俱生盛明之世，当垂名千载，不可徒存天壤之间，各遇当仁之功，勿相忘也。”归 举孝廉，补尚书郎。西羌之难，王畅荐寔于执事，由是为匈奴中郎将。 
〔一〕　论语里仁曰：“子曰：父母在，不远游，游必有方。” 
建康元年（甲申、一四四）
　　春，尚书仆射黄琼上疏曰：“臣闻古之帝王，莫不敬恭神明，劬劳农事，必躬郊庙之礼，亲籍田之〔勤〕（劝） 〔一〕，所以率先群萌，勉劝农功。昔宣王不籍千亩，虢公以为大讥〔二〕。伏惟陛下，遵稽古之鸿业，体虔肃以应天，顺时奉元，怀柔百神。虽诗咏成汤，书美文 王，诚不能加。今庙祀适讫，而祈谷方至，恐左右忠孝不欲屡劳圣躬，以为亲耕可废。臣闻先王制典，籍田有日，司徒咸戒，司空除坛，所以迎气东郊〔三〕，以应 时风。伏愿陛下率群后，冕旒三推〔四〕，则和泽滂流，苍生有赖。”上从之。 
〔一〕　据范书黄琼传改。 
〔二〕　国语周语曰：“宣王即位，不籍千亩，虢文公谏曰：‘不可！夫民之大事在农，上帝之粢盛于是乎出，民之蕃庶于是乎生，事之供给于是乎在，和协 辑睦于是乎兴，财用蕃殖于是乎始，敦庞纯固于是乎成，是故稷为大官。今天子欲修先王之绪，而弃其大功，匮神乏祀而困民之财，将何以求福用民？’ 王不听。三十九年，战于千亩，王师败续于姜氏之戎。 ” 
〔三〕　国语周语虢文公谏宣王时曰：“先时九日，太史告稷曰：‘ 
自今至于初吉，阳气俱蒸，土膏其动，弗震弗渝。脉其满眚，谷乃不殖。’稷 以告王曰： ‘史帅阳官以命我司事，曰距今九日，土其俱动，王其祗监农不易。”王乃使司徒咸戒公卿百吏庶民，司空除坛于籍，命农夫咸戒农用。”又礼记月令曰：“立春之 日，天子亲帅三公、九卿、诸侯、大夫，以迎春东郊。 ” 
〔四〕　礼记月令曰：孟春之月，“ 天子亲载耒耜，躬耕帝籍。天子三推，三公五推，卿诸侯九推。”注曰：“推谓伐也。” 
　　夏四月辛巳，立皇子炳为皇太子。大赦天下。赐男子爵各有差。 
　　上使中常侍高梵迎太子，不齎诏书，直诣承光宫，以车载太子出。太子太傅杜乔不能止，不知所为。御史种皓适至，横剑当车曰：“ 
太子国之储贰，〔民〕（巨）命所系〔一〕。常侍来无诏书，何得将太子去！安知常侍非奸邪？今日之事，有死而已。”梵不敢争，遣诣尚书，得报，乃听。太子既至，上嘉皓持重，称善者良久。 
〔一〕　据钮永建校改。 
　　秋八月，徐、扬州盗贼群起，遣御史中丞冯放督州郡兵讨之〔一〕。 
〔一〕　范书顺帝纪作“冯赦”。惠栋曰：“滕抚传：九江范容、周生等相聚反乱，屯据历阳，为江淮巨患。遣御史中丞冯绲将兵，督扬州刺史燿、九江太守邓显讨之。案此则冯赦当作冯绲。袁宏纪作冯放，亦误。”惠说是。通鉴即作“冯绲”。 
　　庚午，帝崩于玉台。遗诏：“无起寝庙，衣皆以故，珠玉玩好皆不得下。” 
　　是日，太子即皇帝位，年二岁。太后临朝，以太尉赵峻录尚书事。 
　　九月丙午，葬孝顺皇帝于宪陵。尚书栾巴坐谏作陵不欲坏民冢下狱，免为庶人。 
　　丙午〔一〕，京都地震。诏公卿、持进、校尉举贤良方正、能直言极谏者各一人。 
〔一〕　范书作“是日”。时除京师外，太原、雁门亦地震。 
　　皇甫规对策曰：“陛下圣德钦明，闻灾责躬，咨 ●群僚，招延敢谏。臣得践天庭，承大问，此诚臣写愤毕命之期也。臣伏见孝顺皇帝初勤王事，纲纪四方，天下欣然，几以获治。自后中常侍、小黄门凡数十人，同 气相求，如市贾焉。竞思作变，导上以非，因缘嬖幸，受赂卖爵，分赃解罪，以攘天威。公卿已下，至于佐吏，交私其门，终无纪极。顽凶子弟，布列州郡，并为豺 狼，暴虐群生。天下扰扰，从乱如归，至令风败俗坏，招灾致寇。今宜庭问百寮，常侍以下尤无状者，亟便绌遣，与众共之，披埽其党，荡涤其贿，以答天诫。大雅 曰：‘敬天之怒，无敢戏豫。’此之谓也。大将军、河南尹，处周、邵之任，为社稷之镇，加与王室旧有姻族，今日立号，虽尊可也。而天下区区，愿其霈然增脩谦 节，省去游娱不急之费，减庐第无益之饰，近儒术考论经书，辅佐日月，宜有至效。夫〔君〕（朝）者〔一〕，舟也；民者，水也；朝之群臣，乘舟人也。大将军兄 弟，操楫者也。虽曰众也，在所欲之。苟能卒志毕力，守遵常轨，以度元元，所谓福也；或乃怠弛中流，而捐楫放桌，将沦波涛，归咎受愆，可不慎乎！臣生长边 远，希步紫庭〔二〕，怖慑失守，言不尽心。”梁冀忿其间己，以规对下第。拜郎中，讬疾免归。 
〔一〕　语出荀子王制篇。其文曰： “君者，舟也；庶人者，水也。水则载舟，水则覆舟。 ”亦见孔子家语。范书正作“君”，故据改。 
〔二〕　文选宋孝武宣贵妃诔李善注曰：“王者之宫，以象紫微，故谓宫中为紫禁。”王宫亦称紫宫、紫庭，其意一也。 
　　冬十一月，九江盗贼徐凤称上将军〔一〕杀掠吏民。 
〔一〕　范书冲帝纪作“无上将军” 。 
　　己酉，令郡国死罪系囚减死一等，徙边戍。 
　　于是殇帝庙次在顺帝下，鸿胪周举议曰：“春秋鲁闵公无子，庶兄僖公代立，跻僖公于闵公上，孔子讥之〔一〕。经书曰：‘大事于太庙，跻僖公。’传 曰： ‘逆祀也。’至定公正而下之，孔子是之。经曰：‘从祀先公。’为万代法也。殇帝在先，于亲为父；顺帝在后，于亲为子。先后之义不可改，昭穆之序不可乱。” 上不从〔二〕。 
〔一〕　文公二年左传曰：“仲尼曰：‘臧文仲作虚器，纵逆祀，祀爰居，三不知也。”礼记礼器曰：“孔子曰：‘臧文仲安知礼？夏父弗忌逆祀而弗止也。’” 
〔二〕　范书周举传作“太后下诏从之”。按袁纪以梁太后诏系于永嘉元年五月，则范书遗漏“上不从”一事。 
　　举字宣光，汝南汝阳人也。聪敏多识，善属文。学者为之颂曰：“五经纵横周宣光。”初辟司徒掾，稍迁〔并〕州刺史〔一〕。尚书令左雄荐举为尚书。 俄而雄为司隶，诏书选武猛任将帅者，选故冀州刺史冯直。直卒坐罪减死，又无猛验，举劾奏雄。后复为尚书令，雄谓举曰：“诏书使我选武猛，不使选清高。”举 曰： “诏书选武猛，不使君选贪污也。”雄曰：“进君实所以自伐也。”举曰：“昔赵宣子任韩厥为司马，厥以军法戮宣子仆。宣子谓大夫曰：‘可贺我矣！选厥也，任 其事。’〔二〕今君不以举之不才，误升诸朝，不敢阿君，以为君羞，不悟君之与宣子殊也。”雄谢而服之〔三〕。举公亮不挠，皆此类也。 
〔一〕　据范书周举传补。 
〔二〕　见国语晋语五。 
〔三〕　范书左雄传曰：“举故冀州刺史冯直，以为将帅。而直尝坐臧受罪，举以此劾奏雄。雄悦曰：‘吾尝事冯直之父，而又与直善。今宣光以此奏吾，乃是韩厥之举也。”由是天下服焉。明年，坐法免，后复为尚书。”与袁纪异。

后汉孝质皇帝纪卷第二十
　　元嘉元年〔一〕（乙酉、一四五）
〔一〕　按范书冲帝纪及通鉴均作“永嘉”，“元嘉”乃汉桓帝年号，故通鉴考异曰“袁纪作 ‘元嘉’误”。然钱大昕三史拾遗曰：“史绳祖学齐占毕，记淳熙二年邛州蒲江县上乘院僧，辟地得古竁，封石有文二十九字云：‘永□元年二月十二日，蜀郡临邛 汉安乡安定里公乘校官掾王幽字珍儒。’绳祖大父勤斋先生子坚跋之。略云：永□之号，不见于史汉，冲帝即位改元，史传相承，以为永嘉，□嘉文字易乱，一年而 改，见于它文者几希，非此刻出于今日，孰知冲帝永嘉之为永□也。”王先谦曰：“按左雄传中，有‘迄于永 □，察选清平’之文，则永嘉者，永□之误也。”标点本范书据集解引钱说及惠栋说改“永嘉”为“永□”。按左雄传之文，一作“永□”，一作“永嘉”。又太平 御览卷九二引东观记亦作“永嘉”，袁纪又作“嘉”。于文献中“永□”仅一见，焉知非误？且石刻多有误刻，又系孤证，亦不可尽信。故袁纪“元嘉”实为“永嘉 ”之误，录“永□”说以存疑。 
　　春正月戊戌，帝崩于玉堂。 
　　是时徐、扬州盗贼起，太后畏惧，欲征诸国王侯到乃发丧。太尉李固曰：“帝虽幼弱，乃天下之君也。今日崩亡，百神感动，岂有臣子反共掩匿不举哀 耶？昔始皇崩于沙丘，胡亥、赵高隐而不发，诈定玺书，以赐扶苏，敛裹尸，载鲍鱼二千余里。近安帝崩于叶，阿母王圣、耿珍、阎显等遂倍济阴，更议平原，载尸 驱驰，还宫乃发。北乡侯薨，阎后兄弟及江京等亦共隐秘，卒有孙程手刃之变。三主崩没，臣子掩盖，日不移晷，旋受大祸，此天下之至忌，不可之至者也。”太后 从之，即暮发丧。 
　　时清河王●年二十余，最有名德，大臣归心。固意欲立，谓冀曰：“今当立帝，宜择长年明德，付以政事。愿将军审详大计，陈平、周勃之引代王〔一〕，霍光、安世之立宣帝，可以为法。” 
〔一〕　代王，文帝也，初为代王。 
　　初，章帝生千乘贞王伉，伉生乐安夷王胡〔一〕，胡生嗣王鸿，〔二〕鸿生建平侯续〔三〕。梁冀欲立幼主而专其权，与太后定策禁中，丙寅诏曰 〔四〕：“ 先帝早弃天下，胤嗣幼冲，何悟仓卒，仍遭不造。惟太后定之，考人神之诚，唯建平侯续幼而岐嶷，师傅不烦，年已八岁，克昌化之形于体貌。春秋之义，‘为人后 者为之子’〔五〕，其以续为孝顺皇帝嗣。”使〔冀〕（使）持节迎续于都亭〔六〕。是日即皇帝位，太后临朝。于是●罢归国。 
〔一〕　按范书“胡”作“伏胡”，是。 
〔二〕　钮永建曰：“范纪作勃海孝王鸿。太平御览九十二引东观记亦作勃海王。按章帝八王传乐安夷王子鸿嗣。质帝立，梁太后下诏，以乐安国土卑湿，租委鲜簿，改鸿封勃海王。据此则鸿为渤海王在质帝既立之后。此纪作嗣王是。” 
〔三〕　范书质帝纪及御览卷九二引东观记均作“缵”，袁纪误。今存此异文。 
〔四〕　范书质帝纪作“丙辰”。按是月癸巳朔，无丙寅，袁纪误。 
〔五〕　见成公十五年公羊传。 
〔六〕　“使使”黄本作“使帝”，皆误。按范书质帝纪作“使冀”，据改。 
　　太尉固言于太后曰：“今东面有事〔一〕，役费方兴，新有献陵之役〔二〕，百姓疲矣。大行皇帝尚幼，可于宪陵茔中造陵，依康陵之制，三分减一，以舒人力。”从之。太后以频遭大忧，政之大小，悉委冢宰，是以固得尽心，多所匡正。数与梁冀违忤，由是疏之。 
〔一〕　指九江徐凤、马勉、黄虎等义军纵横徐、扬二州之事。 
〔二〕　“献陵”，范书作“宪陵” ，即顺帝陵也，袁纪作“献”，误。又“宪陵”通鉴作 “建陵”，亦误。康陵乃殇帝之陵，以其幼薨，建陵于慎陵茔内。 
　　己未，葬孝冲帝于怀陵。 
　　二月乙酉，大赦天下。赐男子爵各有差；鳏寡孤独癃贫不能自存者粟，人三斛；贞妇帛，人二匹。 
　　三月，扬州盗贼马勉自称皇帝〔一〕，伏诛。 
〔一〕　按殇帝纪曰：“马勉称‘黄帝’。”而通鉴从袁纪。然据下文华盖称“黑帝”，恐当以范书作“黄帝”是。 
　　夏五月丙辰，太后诏曰：“孝殇皇帝虽不永祚，即位逾年，君臣礼成。孝安皇帝承袭统业，而前世命恭陵为康陵之上。追览前代位第之宜，先后相逾。昔定公追顺祀礼，春秋善之。其令恭陵次康陵，宪陵次恭陵。 ” 
　　六月，鲜卑寇代郡，杀掠吏民〔一〕。 
〔一〕　“吏民”原误倒，故正之。 
　　秋九月庚戌，太傅赵〔峻〕（岐）薨〔一〕。 
〔一〕　据袁纪上文及范书改。 
　　冬十二月，九江盗贼华盖自称“黑帝”，伏诛。 
本初元年（丙戌、一四六）
　　春正月，诏曰：“昔尧命四子，以钦天道〔一〕。洪范九畴，休咎有象〔二〕。夫瑞以和降，异以逆感，休征应天， 前圣所重〔三〕。顿州郡轻慢，竞逞残暴，陷人于罪，民罹其害，恶气伤和，以致灾眚。书曰：‘ 明德慎罚。’〔四〕方春东作，育养敬始。其敕有司，罪非殊死，且勿案验，以崇在宽。” 
〔一〕　书尧典曰：乃命羲和，钦若昊天。分命羲仲，宅嵎夷，曰旸谷。申命羲叔，宅南交，平秩南讹。分命和仲，宅西，曰昧谷。申命和叔，宅朔方，曰幽都。 
〔二〕　九畴者，一曰五行，二曰敬用五事，三曰农用八政，四曰协用五化，五曰建用皇极，六曰乂用三德，七曰明用稽疑，八曰念用庶征，九曰向用五福， 威用六极。见书洪范。按每畴各有其辞。其八庶征，疏曰：“庶，众也；征，验也。上为善政则众。验有美恶，休征叙美行之验，咎征叙恶行之验。” 
〔三〕　惠栋曰以上乃据洪范五行传之文也。 
〔四〕　见书康诰。 
　　三月庚申〔一〕，诏曰：“九江、广陵二郡，俱罹寇害，残夷最甚，民失农业，生者饥乏，死者委弃。昔之为政，一物不得其所，若己有之〔二〕。今我元元，婴此饥馑，方春赈贷，掩骼之时〔三〕。其调比郡见谷〔四〕，出廪大小口各有差。收葬骸骨，悉心经营，以称朕意。” 
〔一〕　范书作“二月庚辰”。按三月丙戌朔，无庚申，庚申乃二月第四日。则袁纪“三” 当是“二”之误。 
〔二〕　书说命下曰：“一夫不获，则曰时予之辜。”注曰：“伊尹见一夫不得其所，则以为己罪。” 
〔三〕　礼记月令言：孟春之月，“ 掩骼埋胔”。注曰：“谓死气逆生也。骨枯曰骼，肉腐曰胔。” 
〔四〕　杨树达曰：“比郡，谓邻近之郡。” 
　　夏四月，令将军以下至六百石，遣子诣太学试受业，满岁课试，以高第五人补郎，次第五人太子舍人。 
　　六月丁巳，大赦天下。赐天下男子爵各有差；鳏寡孤独贫不能自存者粟，人三斛；贞妇帛，人三匹。 
　　闰月甲申，帝崩于玉堂。 
　　初，帝虽幼，知梁冀专权，颇以为言〔一〕。冀惧后不免，因行酖毒。帝暴不豫，太尉固入问疾，帝曰：“食煮饼，今腹中闷，得水尚可活。”冀曰：“吐利，不可饮水。”语未绝而崩。固号哭，欲推医，冀不听。 
〔一〕　尝因朝会，质帝目梁冀曰： “此跋扈将军也！”故冀深恶之，而行鸩毒。 
　　固复欲立清河王●，与大鸿胪杜乔言之于朝，众皆同焉。初，章帝生河间王开，开生蠡吾侯翼，翼生志。梁冀以女弟配志，征至京师。会帝崩，冀欲立 志，逼于李固之议，至日暮而不定。中常侍曹腾闻之，恐，夜见大将军冀曰：“将军累世摄政，宾客纵横，多有过差。清河王严明，若即位，将军受祸不久矣。若立 蠡吾侯，则富贵可保。”冀因言太后，定策禁中，先策免太尉李固。 
　　　　袁宏曰：“若李固者，几古之善人也。将立昏闇，先废李固；李固若存，则明必建而天下弗违也。尝试言之曰：夫称善人者，不必无一恶；言恶人 者，不必无一善。故恶恶极有，时而然善，恶不绝善，中人皆是也。善不绝恶，故善人务去其恶；恶不绝善，故恶人犹贵于善。夫然故恶理常贱，而善理常贵。今所 以为君子者，以其秉善理也。苟善理常贵，则君子之道存也。夫善殊积者物逾重，义殊多者世逾贵。善义之积，一人之身耳，非有万物之助，而天下莫敢违，岂非道 存故也。古之帝王恐年命不长，惧季氏之陵迟〔一〕，故辨方设位，明其轻重，选群臣之善，以为社稷之寄，盖取其道存，能为天下正。呜呼！善人之益，岂不大 哉！ 
〔一〕　疑“季氏”乃“季世”之误。 
　　于是司徒胡广为太尉〔一〕，司空赵诚为司徒，太仆袁〔汤〕（ 
阳）为司空〔二〕。 
〔一〕　“司徒”误作“司空”，迳改。 
〔二〕　据袁纪下文及范书改。又惠栋曰：“华峤书作‘阳’。案汤子逢，字周阳，汤不得为阳也。” 
　　太后诏曰：“孝质皇帝胤嗣不遂，奄忽天昏。以社稷之重，考宗室之贤，莫若蠡吾侯志。年已十五，嘉姿卓茂，又近为孝顺皇帝嗣。”庚寅，大将军持节迎于夏门亭。是日，即皇帝位。太后临朝，太尉胡广录尚书事。封帝弟名为都乡侯，悝为蠡吾侯。 
　　秋九月，尊河间孝王曰孝穆皇帝，赵姬曰孝穆皇后〔一〕；蠡吾先侯曰孝崇皇，匽姬曰孝崇博园贵人。 
〔一〕　范书及独断均作“孝穆皇” 、“孝穆后”。 
　　是岁，梁冀第池中船无故自覆。冀以问掾朱穆，穆对曰：“易称：‘利涉大川，乘木舟虚。’〔一〕灾异记曰：‘利涉大川，济渡万民也。’舟船所济渡万民，不绝游戏。船覆者，天诫将军，以为有德宰相，当济渡万民于难，不可长念乐身务游戏而已。” 
〔一〕　见易中孚。 
　　及帝即位，太后临朝，穆素善推灾异，欲辅道冀，以扶王室，乃奏记于冀曰：“宜专心公门，庶能斥逐邪恶。明年丁亥之岁，刑德合于干位〔一〕。易称 龙战之会，其文曰：‘龙战于野，其道穷也。’〔二〕谓阳〔道〕将胜而阴道负也〔三〕。今年九月天气郁冒，五位四候〔四〕，连失正气，此互相明也。天地大 验，善道属阳，恶道属阴，若修正守阳，摧折阴类，则福从之矣。穆每事不逮，所好唯学，传行师言，时有可试。愿将军少察愚言，申纳诸儒，而亲其忠正，绝其姑 息。夫人君不可不学，当以天地顺道，渐渍其心。宜为皇帝选置师傅及侍讲者，得小心忠笃敦礼之士，将军与之俱入，参劝讲授，师贤法古，此犹倚南山而坐平原 也，谁能倾之！” 
〔一〕　李贤曰：“历仪：太岁在丁壬，岁德在北宫。太岁在亥卯未，岁刑亦在北宫。故合于干位也。”钱大昕曰：“干位谓北方也。” 
〔二〕　见易坤卦。 
〔三〕　据范书朱穆传补。 
〔四〕　惠栋曰：“五位，谓侯大夫卿公辟也。四候，坎、离、震、兑也。” 
　　穆意欲言宦官，恐冀漏泄之，然不能已，复附以密记曰：“今年夏，月晕房星，明年又有小厄，当急诛奸臣为天下所怨毒者，以塞天咎。议郎、大夫之位，本以试儒术高行之士，今多非其人；九卿之中，有非任者。” 
　　穆又荐名士种皓、栾巴等。而其后刘文等谋反事起，有黄龙见沛国，于是冀以穆龙战之言为然，乃请皓为从事中郎，荐巴为议郎，举穆高第为侍御史。 
　　穆自以冀故吏，数奏记谏曰：“今宦官俱用，水螽为害〔一〕，而京师之费，十倍于前。河内一郡，尝调缣素绮縠才八万余匹，今乃十五万匹。官无见 钱，皆出于民；民多流亡，皆虚张户口；户口既少，而无赀者多，当复割剥，公赋重敛。二千石长吏遇民如虏，或卖用田宅，或绝命捶楚，大小无聊，朝不保暮。又 有浮游之人，称矫贾贩，不良长吏，望为驱使，令家人诈乘其势。此类交错，不可分别，辄以讬名尊府〔二〕，结怨取讥。昔秦之末，不恤四方，近亲市人，数如 此，故以为安稳。一旦瓦解，陈、项并起，至于土崩。近永和之末〔三〕，人有离心，兴徒发使，不复应命，怀粮廪兵，云当向谁〔四〕。幸赖顺烈皇后初政清净， 乃获安宁。今民心事势，复更戚戚，困于永和，抚安之急，诚在大将军。先易二千石长吏非其人者，减庐第园池之作，距绝州郡贡献。内以明己，外以解人之厄，今 日行之，则今日从矣。” 
〔一〕　水，水灾；螽，蝗也。 
〔二〕　尊府，指大将军梁冀府也。 
〔三〕　永和，顺帝年号，故称近也。 
〔四〕　“谁”，蒋本原阙，黄本作 “杂”，误。龙溪精舍本作“谁”，是，故据以补。云当向谁，乃指马勉、徐凤起兵徐扬，时人心浮动，不知所从。 
　　冀既贪放，而复纳赂遗，承事国家，左右宦者，与之通为奸利，任其子弟宾客，以为刺史、二千石。穆又奏记曰：“大将军内有贵亲之固，外有功业之 重，诚不可复枉道散财，以事左右。近臣宦者，选举刑赏，有干典制，辄率公卿诣朝堂，案其罪咎，则改节从训，犹影响也。今反越津逾序，以大事小，以明事闇， 从其过言，随其失行。天下之事，受其枉戾，伤损财物，坏乱纲纪。左右近官，并以私情干扰，天下虽大，而民无所容足也。余尚可忍，官位之事，尤不可私，毒害 流布，日夜广远。愿大将军省废他事，十刻之间，考案古今官民之极，度数作趣，较然可见。如不早悟，舟中之人，皆敌国也。若以穆轻愚，不信其言，可呼所亲识 古今者，请征核其实，不可不诫，惧有后恨。”冀终不悟，报书云：“如此，仆亦无一可也！”其言虽切，然不甚罪也〔一〕。 
〔一〕　范书朱穆传“其言”作“穆言”。通鉴则意同袁纪。 
　　初，大将军商献美人于顺帝，美人姓●〔一〕，字通期。顺帝以归商，商不敢留而出嫁之。冀即遣客盗通期还。会商薨，冀行服于城西庐，常与之居。冀 妻孙寿伺冀出，即多从仓头，篡通期归，治掠之，因言当上书告之。冀大恐，顿首请之于寿母，寿亦不得已而止之，遂幽闭通期。冀复私召往来，生子伯玉，匿不敢 出。寿知之，使其子河南尹彻灭●氏家〔二〕。冀恐寿害伯玉，常置复壁中，至年十五，冀被诛乃出。 
〔一〕　范书亦作“●”。“●”即友也，东观记即作“友”。 
〔二〕　钮永建曰：“按彻字武帝讳，不应为名，梁冀传作‘胤’。” 
　　孙寿甚美，而善为妖惑，性钳忌，能制御冀，冀不敢违。冀爱监奴秦宫，官至太仓令，得出入寿所。每往来，屏御者而私语，遂与宫通。威振百寮，刺 史、二千石皆谒辞之。冀用寿言，多斥夺诸梁在位者，外以为谦让。唯孙氏宗亲，相冒名为侍中、中郎、校尉、〔郡〕守、长吏者十余人〔一〕，皆贪叨凶淫。使私 客籍属县豪富大家，被以诽谤之罪，闭狱掠笞，使出钱自赎，不满意者，至于死徙，哀号之声满天下。 
〔一〕　据范书补。 
　　四方调发贡献，半入冀家，先输上第，而乘舆乃用其次〔一〕。又竞上礼奉贽，及吏民齎货求官、请罪者，道路相望。多遣宾客、车骑出塞，交通外国，致汗血马、奇珍异物。因行道路，发取妓女御者〔二〕，而所使人又乘势横暴，略人妻妾，弄人妇女，殴挝吏卒，与盗贼无异。 
〔一〕　“用”字蒋本原阙，黄本作 “问”。今据龙溪精舍本、学海堂本补。 
〔二〕　王先谦曰：“刘攽曰：‘案古无妓字，当作伎。’” 
　　冀于洛阳城门内起甲第，而寿于对街起宅，竞与冀相高。作阴阳殿，连阁通房，鱼池钓台，梁柱门户，铜沓纻漆，青琐丹墀，刻镂为青龙白虎，画以丹青云气；又采土筑山，十里九阪，以象二殽，穷极工匠之巧，积金玉明珠，充仞其中；起家庐周环亦如之。 
　　又多规苑囿，西到弘农，东到荥阳，南及鲁阳，北径河渠，周旋千里，诸有山薮丘麓，皆树旗大题云“ 民不得犯”。又起〔兔〕苑于〔河〕南城西〔一〕，缭绕数十里，大兴楼观，发属县卒从，缮治数年乃成。移檄发生兔，刻其毛以为识，犯者罪至死。又发鹰犬于边 郡，部民护送驱羊，传厨其食，募人求名马至数千匹。西域尝有贾客来，不知禁，误杀一兔，转相告言，死者十余人〔二〕。 
〔一〕　据范书补。 
〔二〕　水经谷水注引张璠纪作“十三人”。 
　　又妒害诸梁长者及诸弟，不欲令与己同。其〔弟〕不疑及蒙私遣人出猎上党〔一〕，冀闻，追捕其宾客，一时杀三十余人，无生还者。冀又起别第于城 西，以纳奸亡命者置其中，或取良民以为奴婢，名曰“自卖民 ”，至千人。因负势，放纵道市，莫敢问者。冀与寿共乘辇，张羽盖，饰以金银，游戏第中。宾客诣门不得通，请谢门者，门者累千金。 
〔一〕　据钮永建校补。 
　　十月，冀与寿及诸子相随游猎诸苑中，纵酒作倡乐。

后汉孝桓皇帝纪上卷第二十一
      建和元年（丁亥、一四七）
      春正月戊午， 大赦天下。 赐男子爵各有差； 鳏寡孤独不能自存者粟， 人三斛； 贞妇帛，人三匹。 
　 　 二月，黄龙见谯。 
　 　 夏四月庚寅，京兆地震〔一〕。  
〔一〕　范书桓帝纪作“京师地震” 。续汉五行志作“京都地震”。 
　　以定策功益封大将军梁冀万户，太尉胡广为安乐侯〔一〕，司徒赵诫为江南侯〔二〕，司空袁汤为安国侯〔三〕。 
〔一〕　胡三省曰：“封淯阳县之安乐乡。”范书及续汉志直书乡侯。 
〔二〕　范书及续汉志均作“厨亭侯 ”。 
〔三〕　范书及续汉志均直书作亭侯，不详安国亭所属之县。又“司空”原误作“司徒”， “汤”误作“阳”，皆迳正。 
　　六月，太尉胡广以病〔罢〕（薨）〔一〕。光禄勋杜乔为太尉。〔二〕 
〔一〕　据范书改。广熹平元年薨，阅袁纪下文可知。 
〔二〕　范书桓帝纪作“大司农杜乔为太尉”。按杜乔传，乔任大司农在汉安元年，后累迁至大鸿胪，建和元年时已迁光禄勋。则桓帝纪误也。通鉴亦作“光禄勋”。 
　　秋七月，立蠡吾侯悝为渤海王；封少府梁不疑为颍阳侯，不疑弟蒙为西平侯，梁冀子胡狗为襄邑侯，不疑子焉为颍阴侯，冀孙祧为城父侯〔一〕；又封中常侍刘广等为列侯〔二〕。 
〔一〕　范书梁冀传“焉”作“马” ，“祧”作“桃”，又言皆受封于永兴二年。而杜乔传言“梁冀子弟五人及中常侍等，以无功并封”，且系于乔任大司农时。恐皆当以袁纪为是。 
〔二〕　范书宦者传曰：“腾与长乐太仆州辅等七人，以定策功，皆封亭侯，腾为费亭侯。 ”腾，曹腾也。又隶释吉成侯州辅碑曰：“其封辅叶吉成侯。” 
　　太尉乔曰：“古之明君，皆以用贤赏罚为务。失国之主，其朝岂无贞干之臣，典诰之篇哉〔一〕？患得贤不用其谋，韬书不施其教，闻善不信其义，听谗 不详其理也。昔桀、纣之时，非无先王之书，折中之臣〔二〕，然下愚难移〔三〕，卒以亡国，已然之鉴也。陛下越从蕃王，龙飞即位〔四〕，应天顺人，万夫侧 望，不急忠贤之赏，而先左右之封，伤善害德，谗谀暴兴。大将军梁冀，兄弟奸邪，倾动天下，皆有正卯之恶，未被两观之诛，而横见式叙，各受封爵，天下惆怅， 人神共愤，非所为赏必当功，罚必有罪也〔五〕。夫有功而不赏，则为善失其望；奸回而不诛〔六〕，则为恶遂其性。故陈斧钺而民不畏刑，班爵位而人不乐善。苟 遂斯道，非徒伤治殄民为乱而已，至于丧身灭国，岂不慎哉！ ” 
〔一〕　胡三省曰：“贞与桢同，干与干同。筑垣墙必顺桢干，以喻立国必顺贤才。”又曰：典诰“谓封爵之典策诏诰，以授有功，具有故事”。 
〔二〕　汉书贡禹传曰：“微孔子之言，亡所折中。”师古曰：“折，断也。非孔子之言则无以为中也。”折中之臣，即中正决断之臣也。 
〔三〕　论语阳货曰：“子曰：唯上智与下愚不移。”上智下愚非以地位贵贱而分，此即一证。 
〔四〕　“龙飞”原误倒，据黄本及范书、全后汉文迳正。 
〔五〕　“非所为”即“非所谓”，为谓通假。 
〔六〕　范书、通鉴、全后汉文“诛 ”皆作“诘”。 
　　乔字叔荣，河内林虑人也。少以孝悌称，历位尚书、九卿，皆有名迹。是时梁氏贵盛，群臣莫不倾意，惟乔直道而行，在位者皆以为不及也。 
　　八月，立皇后梁氏〔一〕，太后之妹也。初为蠡吾侯妃，未及成礼，而帝即位，后入掖庭，数月立为皇后。 
〔一〕　通鉴考异曰：“皇后纪、袁纪皆云八月而无日，帝纪云‘七月，乙未’。以长历考之，七月戊申朔，无乙未。乙未，八月十八日也。” 
　　九月，京师地震。 
　　甘陵人刘文谋立清河王为帝，●闭门拒文，事发觉伏诛。贬●为尉氏侯，徙桂阳郡，●自杀。 
　　冀于是诬太尉杜乔、故太尉李固与文通谋，乔、固皆下狱。固门生勃海王调等十余人负鈇锧诣阙理固。大将军长史吴佑伤固之枉，与冀争之，冀怒不从。 从事中郎马融主为冀作章表，融时在坐，佑谓融曰：“李公之罪，成于卿手；李公若诛，卿何面目示天下人！”冀怒而起，出。乔、固遂死狱中，郡守承旨杀之。 
　　固字子坚，汉中南郑人。父郃为汉司徒〔一〕。固耽志于学，虽三公子，尝自负书，千里寻师，亲给洒埽，学行根深，无所不贯。四方之士自远而来，佥曰： “复至公辅矣。” 
〔一〕　郃，原错作“邰”，迳改之。 
　　初，固二子宪公、季公，并为长吏，闻策免，皆弃官归。固知罪之将及，乃命二公将小子燮还乡里。固女文姬涕泣曰：“李氏灭矣！自太公以来，积德累仁，何故遇此？”密与二公谋共逃燮，实言还京师矣〔一〕，乡人信之。后被郡书，二公皆受害〔二〕。 
〔一〕　“实”，黄本作“室”，皆误。疑当作“宣”。范书作“讬”。 
〔二〕　范书李固传注引袁宏纪曰： “基字宪公，兹字季公，并为长史，闻固策免，并弃官亡归巴汉。南郑赵子贱为郡功曹，诏下郡杀固二子。太守知其枉，遇之甚宽，二子讬服药夭，具棺器，欲因出 逃。子贱畏法，敕吏验实，就杀之。”今本多有脱误，然难以补入，录此备考。又续汉书曰：“基，郾师长。 ”又范书李固传曰：“州郡收固二子基、兹于郾城，皆死狱中。”沈钦韩曰：“传云遣二子归乡里，又云下郡收固三子，基、兹之死，当在汉中本郡，云郾城误。” 按，沈说是。 
　　王成者，固之仆隶也〔一〕。文姬厚为其资，以燮属成曰：“君执义于公家，其日久矣，是以临危讬君以六尺之孤。若李氏复存，君之名义齐于程杵，富 贵荣华与君同之。”成为义士，乃将燮往徐州界，变姓名，为酒家仆，〔而成〕卖卜于市，阴相往来。会赦得免，而成病卒，燮厚葬之，四时祭焉〔二〕。 
〔一〕　范书李固传作“门生”。续汉书、华阳国志亦同。沈钦韩曰：“案传云燮从受学，则非仆隶也。” 
〔二〕　“而成”二字据范书、续汉书补。又华阳国志汉中士女曰：“李燮字德公，太尉固子也。父死时，二兄亦死。燮为姊所遣，随父门生王成亡命徐州， 佣酒家。酒家知非常人，以女妻之。”可补袁纪之不足。又范书李固传注引谢承书曰：“燮远遁身于北海剧，讬命滕咨家以得免。”与诸书均异。 
　　燮既归，文姬涕泣相对，因屏人而言曰：“先公蹇蹇，为汉忠臣，虽死之日，犹生之年。然梁氏久暴，动胁主威，令弟幸全血属，岂非天乎！宜杜绝众 人，慎勿令斥言加于梁氏。加梁氏则连主上，连主上则祸重至矣。”燮敬从姊言，卒以获全〔一〕。燮学行才艺亚于固，官至京〔兆〕尹卒〔二〕。 
〔一〕　华阳国志汉中士女赵子贱妻韩树南传曰：“及固小子燮得还，子贱虑燮报仇，赁人刺之。燮觉，告郡杀子贱。” 
〔二〕　范书作“河南尹”。然华阳国志汉中士女作“迁京兆尹”，与袁纪同。恐范书误。 
　　吴佑字季英，陈留长垣人。父恢南海太守，欲漆简写尚书章句。时佑年十二，谏恢曰：“今君逾江湖，越五岭，僻在海边，风俗虽陋，然多珍玩，上为朝 廷所疑，下为权豪所望〔一〕，此书若成，必载兼两〔二〕。昔马援以薏苡兴谤〔三〕，王阳以衣囊徼名〔四〕，嫌疑之际，先贤所慎，愿君少留意矣。”恢笑而抚 其首曰：“吴氏世不乏季子矣〔五〕。”遂然其意，辍而不写。佑年二十，丧父，服除，居无担石之蓄，不受宗人之遗，牧猪长罗泽中〔六〕。年四十余，乃为郡 吏，举孝廉，迁胶东侯相，政尚清静，以身率下，以褒贤赏善为务。吏民有以罪过相告诉者，佑辄闭阁自责，良久然后问之。民有词讼，先命三老、孝悌喻解之；不 解，佑身至闾里自和之，自是之后，吏民不忍欺。 
〔一〕　李贤曰：望，“希望其赠遗也”。 
〔二〕　李贤曰：“车有两轮，故称两也。” 
〔三〕　范书马援传曰：“初援在交址，常饵薏苡实，用能轻身省欲，以胜瘴气。军还，载之一车。及卒，有上书谮之者，以为前所载还皆明珠文犀。马武与于陵侯昱等皆以章言其状，帝益怒援。”袁纪未载此事。 
〔四〕　汉书王吉传曰：吉字子阳。自吉至崇，世名清廉，皆好车马衣服，其自奉养极为鲜明，而亡金银锦绣之物。及迁徙去处，所载不过囊衣，不畜积余财，去位家居，亦布衣疏食。天下服其廉而怪其奢，故俗传“王阳能作黄金”。 
〔五〕　周寿昌曰：“佑字季英，故其父恢以季札喻之。”按季札乃吴之贤人，而佑姓吴，字又作季英，故谓吴氏不乏季子。 
〔六〕　范书吴佑传作“牧豕于长垣泽中”。东观记、续汉书亦同。按水经注济水曰：“圈称又言：‘长垣县有罗亭，故长罗县也。’地理志曰： ‘王莽更长罗为惠泽。’后汉省并。长垣有长罗泽，即吴季英牧猪处也。”据此长垣泽本名长罗泽，以后归长垣县，故亦称长垣泽，袁纪因其旧称。 
　　十月，司徒赵诫为太尉，司空袁汤为司徒，故太尉胡广为司空。 
二年（戊子、一四八）
　　正月甲子，皇帝加徽号〔一〕。 
〔一〕　范书作“加元服”。按礼记大传曰：“圣人南面治天下，必自人道始 矣。立权度量，考文章，改正朔，易服色，殊徽号，异器械，别衣服。”注曰：“徽号，旌旗之名也。”元服，汉书昭帝纪师古注：“元，首也。冠者，首之所着， 故曰元服。” 加徽号，加元服，皆新帝即位后必行之礼。 
　　庚午，大赦天下，赐王侯已下金帛各有差。 
　　四月丙子，立都乡侯子为平原王〔一〕。 
〔一〕　范书桓帝纪作“帝弟硕为平原王”。皇后纪作“帝弟平原王石”，河间孝王开传同帝纪。又通鉴“硕”作“顾”。侯康以为“硕”是，“ 石”乃声近之误。按袁纪上卷言封帝弟名为都乡侯，此又言名子为平原王，与范书、通鉴又异，未知孰是。 
　　五月癸丑，北宫德阳殿火。 
　　六月，立〔经〕（径）城侯〔理〕（悝）为清河王，改清河为甘陵〔一〕。 
〔一〕　据范书及续汉郡国志改。 
　　七月，京师大水。 
　　十月，长平盗贼陈景自号为皇帝子〔一〕，伏诛。 
〔一〕　范书桓帝纪作“黄帝子”。 
三年（己丑、一四九）
　　二月己丑，诏曰：“昔在前代，封墓轼闾〔一〕，所以激忠厉俗，以光后昆。故光禄大夫周举性侔夷、齐，直同史鱼。入参赞纳，出司京辇，有密静之风。予钦乃勋，将登三事，不幸夙终，朕甚惜焉。诗不云乎，‘ 肇敏戎功，用锡尔祉。’〔二〕其赐钱千万，以旌素节。” 
〔一〕　书武成篇曰：武王入殷，释箕子囚，封比干墓，轼商容闾，皆礼贤之举也。 
〔二〕　诗大雅江汉之辞，美召康公也。“功”今本作“公”，古通用。 
　　四月丁卯晦，雨肉大如手〔一〕。本志曰：“视之不明，是谓不哲，时则赤祥。雨肉近赤祥也。是时太后摄政，梁冀专权，枉诛良臣李固、杜乔，天下冤之。 
〔一〕　范书及续汉五行志“丁卯晦 ”下均作“日有食之”。又五行志系雨肉于“秋七月” ，乃北地廉雨肉似羊肋，或大如手。疑袁纪“丁卯晦”下有脱文。 
　　十月，太尉赵诫以疾罢（太尉）〔一〕。司徒袁汤为太尉。 
〔一〕　后之“太尉”，明系衍文，故删。 
和平元年（庚寅、一五０）
　　正月甲子，大赦天下。 
　　己丑〔一〕，太后诏曰：“曩者遭家不造，大祸荐臻。钦惟宗庙之重，社稷之大，奚立明哲，将即委授。而东南西北，丑类未宾，故且总摄，助理万机。今悉讨除，远慕复子明辟之义〔二〕，其及今辰，皇帝称制。” 
〔一〕　范书标点本校勘记曰：“按汲本、殿本作‘己亥’，袁纪作‘己丑’，通鉴作‘乙丑’，校补谓当以通鉴为正。今据改。”按正月甲子朔，无己亥，故范书误。乙丑乃第二日，己丑为二十六日。袁纪“乙”多误作“己”，当以校补之说为是。 
〔二〕　书洛诰曰：“周公拜手稽首曰：‘朕复子明辟。’”注曰：“周公尽礼致敬，言我复还明君之政于子。子成王年二十，成人，故必归政而退老。”此乃梁太后病重，不得已而归政。 
　　二月甲寅，皇太后梁氏崩。 
　　三月甲午〔一〕，葬顺烈皇后。 
〔一〕　三月癸亥朔，无甲午，疑乃甲申之误，故置乙酉之前。 
　　乙酉，爵大将军冀夫人为襄城君。 
　　夏五月庚辰，尊匽贵人为孝崇皇后，宫曰永乐，皆如长乐宫故事，以蕃后不得至京师，居真定〔王宫〕（五官）〔一〕。 
〔一〕　王宫、五官形近而讹。范书皇后纪曰：“起宫室，分钜鹿九县为后汤沐邑。”与袁纪异。 
元嘉元年（辛卯、一五一）
　　正月癸酉，大赦天下。 
　　四月己丑，上微服幸河〔南〕（东）〔尹〕梁不疑府〔一〕。 
〔一〕　据黄本改“东”作“南”， “尹”乃脱文，补之。范书杨秉传作“私过幸河南尹梁胤府”，通鉴从之。而沈钦韩曰：“梁冀子为河南尹在元嘉初元之后，袁纪是。” 
　　是日天大风，尚书杨秉谏曰：“臣闻瑞由德至，灾应事兴。传曰：‘祸福无门，惟人所召。’〔一〕乃者暴风迅疾，殆必有异，上天不言，以灾异谴告。 是以孔子曰：‘迅雷烈风，必有变动。’〔二〕诗云：‘敬天之怒，不敢驱驰。’〔三〕王者至尊，出入有常，敬跸而行，清室而止，自非郊庙，鸾旗不驾〔四〕。 故诗称‘自郊徂宫’〔五〕，易曰：‘王假有庙，致孝享也。’〔六〕。未有私从意志，日般游诸臣之家，降尊乱卑，等威无别，宿卫守空宫，玺绂委女妾，设有非 常之变，任章之谋〔七〕，上负先帝，下悔靡及。臣奕世受恩，得备纳言，又以薄学充在劝讲，特蒙光识，见照日月，恩重命轻，敢陈其愚。”大将军冀怨秉，出为 扶风太守。初秉侍讲，以经学见重。太常黄琼以秉劝讲帷幄，不宜外迁，留拜光禄大夫。当冀之时，抑而不用。 
〔一〕　见左传襄公二十三年闵子马之语。杨伯峻曰：“此盖古时习语。荀子大略篇‘祸与福邻，莫知其门’，淮南子人间篇‘夫祸之来也，人自生之；福之来也，人自成之。祸与福同门，利与害为邻 ’，文子微明篇亦有此语。其意相近。” 
〔二〕　见论语乡党，原文无“有” 、“动”二字。 
〔三〕　出诗大雅板。 
〔四〕　李贤引汉官仪曰：“前驱有云罕、皮轩、銮旗车也。” 
〔五〕　见诗大雅云汉。宫，宗庙也。 
〔六〕　见易萃卦。 
〔七〕　汉书儒林传曰：“霍氏外孙代郡太守任宣坐谋反诛。宣子章，为公车丞，亡在渭城界中，夜玄服入庙，居郎间，执戟立庙门，待上至，欲为逆，发觉，伏诛。” 
　　十月，司空胡广〔罢〕（薨）。太常黄琼为司空〔一〕。 
〔一〕　范书桓帝纪言琼任司空于“ 闰月庚午”。 
　　十一月辛巳，京师地震。诏百官上封事，靡有所讳。〔举至孝〕独行之士各一人〔一〕。 
〔一〕　据范书崔寔传补。 
　　安平崔寔郡举诣公车，称病不对。退而论世事曰：“凡天下所以不治者，其患在世承平，政渐衰而不改，俗渐弊而不悟，习乱安危，忽不自觉。或耽荒嗜欲，不恤万机；或悦众言，莫知所从；或见信之臣，怀宠苟免；或疏远之士，言以贱废。是以纪纲弛而不振，智士捐而不用，悲夫！ 
　　自汉兴以来，三百余年矣〔一〕，政令刓渎，上下懈怠，风俗雕弊，人民伪巧，百姓嚣然，复思中兴之功矣。救世之术，岂必〔体〕尧舜而治哉〔二〕？ 期于狃绝拯挠，去其烦惑而已。是以受命之君，创制改物；中兴之主，匡时补失。昔盘庚迁都，以易殷民之弊；周穆改刑，而正天下之失〔三〕。俗人守古，不达权 变，苟执所闻，忽略所见，焉可与论国家之事哉！故言事者，颇合圣听，于今须有可采，辄见掎夺〔四〕。何者？其顽士则闇于时权，其达者则寡于胜负〔五〕。斯 贾谊所以见悲于上世也，虽使稷、契〔复存〕〔六〕，犹不能行其志，而况下斯者乎？ 
〔一〕　范书崔寔传作“三百五十余岁矣”。 
〔二〕　据政论补。 
〔三〕　书吕刑：“穆王训夏赎刑，作吕刑。”注曰：“吕侯以穆王命作书训，畅夏禹赎刑之法，更从轻，以布告天下。” 
〔四〕　贾逵国语注曰：“从后牵曰掎。” 
〔五〕　政论“寡于胜负”作“寡不胜众”。 
〔六〕　据政论补。 
　　春秋之义，量力而举，度德而行〔一〕。今已不能用三代之法，故宜以霸道而理之。重赏罚，明法术，自非上德，严之则治，宽之则乱，其理然也。为国 之法，有似理身，平则致养，疾则致攻。故德教者，治世之粱肉；刑法者，救乱之药石也。今以德除残，是犹粱肉治疾也，欲望疗除，其可得乎？自数世以来，政多 恩贷，御安辔马而忘其衔，四牡横驰，皇路险倾，必将钳勒鞭挞，以救奔败，岂暇鸣銮，从容平路哉〔二〕！” 
〔一〕　隐公十一年左传曰：“息侯伐郑，大败而还。君子曰：‘不度德，不量力，其丧师也，不亦宜乎？’” 
〔二〕　李贤引家语曰：“古者天子以德法为衔勒，以百官为辔策。善御马者，正衔勒，齐辔策，钩马力，和马心，故口无声而极千里。善御人者，一其德法，正其百官，均齐人物，和安人心，故刑不用而天下化也。” 
　　　　袁宏曰：观崔寔之言，未达王霸之道也。常试言之：夫礼备者德成，礼顺者情泰。德苟成，故能仪刑家室，化流天下〔一〕；礼苟顺，故能影响无 遗，翼宣风化。古之圣人，知人伦本乎德义，万物由乎化风，陶铸因乎所受，训导在乎对扬〔二〕。崇轨仪于化始，必理备而居宗；明恭肃以弘治，则理尽而向化。 斯乃君臣尊卑之基，而德和洽之本也。是以大道之行，上下顺序，君唱臣和，其至德风教，系乎一人，政化行于四海，无犯礼而王迹彰矣。 
〔一〕　诗大雅思齐曰：“刑于寡妻，至于兄弟，以御于家邦。”注曰：“文王以礼法接待其妻，至于宗族，以此又能为政治于家邦。 
〔二〕　书说命下：“说拜稽首曰： ‘敢对扬天子之休命。’”注曰：“对，答也，答受美命而称扬之。”说者，傅说也。 
　　　　及哲王不存，礼乐凌迟，风俗自兴，户皆为政，君位且犹未固，而况万物乎！于斯时也，臣子自尽之日，将守先王之故典，则元首有降替之忧，欲修 封域之旧职，则根本无倾拔之虑。故忠奋之臣，推其义心，不忍其事，思屏王室。故有自下匡上之功，以卑援尊之事，虽失顺序之道，然效忠之迹也。欲齐王体，则 异乎承宣之美；欲同之不顺，而终有翼戴之功。故圣人因事作制，以通其变，而霸名生焉。春秋书齐晋之功，仲尼美管仲之勋，所以括囊盛衰，弥纶名教者也。 
　　　　夫失仁而后义，必由于仁〔一〕；失王而后霸，以致于霸，必出于忠。义诚仁之不足，然未失其为忠也〔二〕。推此以观，则王霸之义于是见矣。 
〔一〕　此句有脱文。 
〔二〕　老子曰：“失道而后德，失德而后仁，失仁而后义，失义而后礼。夫礼者，忠信之薄而乱之首。” 
　　初，上欲封大将军梁冀，使公卿会议其礼。特进安乐侯胡广、太常羊儒〔一〕，司隶校尉祝恬、太中大夫边韶等称冀之德宜比周公，锡之山川，封以附庸 〔二〕。司空黄琼议曰：“昔周公辅相成王，制礼作乐，是以大启土宇，赐以山川，郊祀天地，行天子礼，此百世未有，唯周公宜之耳。萧何识高祖于泗上，霍光辅 昭、宣于中兴，皆益户增封，以显其功〔三〕。冀合食四县，赏赐皆如霍光。使天下知赏必当功，爵不越德。”冀恨之，因地动策免琼。 
〔一〕　范书黄琼传作“羊溥”。 
〔二〕　诗鲁颂閟宫曰：“锡之山川，土田附庸。” 
〔三〕　史记萧相国世家曰：天下大定，何封酂侯，食邑多，不久益封二千户。后高祖闻韩信诛，又使使拜何为相国，益封五千户，令卒五百人，一都尉，为相国卫。又汉书霍光传曰：光废昌邑王而立宣帝，以策立功，帝益封光万七千户，与故所食凡二万户。 
　　丁亥，司空黄琼以灾异策免〔一〕。 
〔一〕　范书作元嘉二年十一月免。然琼传言以朝廷从琼议，冀恨之，会以地动策免。事必不久，则当以袁纪为是。然按是月辛巳，京师地震，而朔日为甲寅，故无丁亥日。按元嘉二年十一月乙亥地震，是月有丁亥日，通鉴即以此从范书桓帝纪系此事于二年。录以存疑。 
　　是月，五色大鸟见己氏，时以为凤皇。本志以“ 政理衰缺，梁冀专权，皆羽孽之异也”。 
二年（壬辰、一五二）
　　正月丙辰〔一〕，京师地震。 
〔一〕　范书亦同。按是月壬午朔，无丙辰，疑皆误。 
　　四月甲寅，孝崇皇后崩。帝举哀洛阳西乡。有司奏“礼为人后，制服有降，公卿已下各有差。赠送之礼仪，比恭怀皇后”。是时大将军梁冀辅政，匽氏无在位者。 
　　八月，黄龙见句阳，又见允〔街〕（衙）〔一〕。 
〔一〕　据范书及续汉郡国志改。 
　　十月乙亥，京师地震。 
永兴元年（癸巳、一五三）
　　五月丙申，大赦天下。 
　　十一月丁丑，减天下人死罪一等。民饥流亡数十万口，诏所在赈给〔一〕。 
〔一〕　范书言民饥流亡乃秋七月，郡国三十三地震，及河水溢所致。又“口”作“户”。 
　　太尉袁汤致仕。汤字仲河。初为陈留太守，褒善叙旧，以劝风俗。尝曰：“不值仲尼，夷、齐西山饿夫，柳下东国黜臣，致声名不泯者，篇籍使然也〔一〕。 ”乃使户曹吏追录旧闻，以为耆旧传〔二〕。数年薨，追赠特进，谥曰康侯。子成左中郎将，逢及隗并为三公。 
〔一〕　论语公冶长孔子曰：“伯夷叔齐，不念旧恶，怨是用希。”又卫灵公孔子曰：“臧文仲其窃位者与？知柳下惠之贤，而不与立也。” 
〔二〕　隋书经籍志有汉议郎圈称撰陈留耆旧传。东汉时地方撰述耆旧传成风，不详圈称所撰与袁汤所命是否为一书。 
　　太常胡广为太尉，太仆黄琼为司徒。 
二年（甲午、一五四）
　　正月甲午，大赦天下。 
　　二月，初听刺史、二千石三年丧〔一〕。 
〔一〕　按安帝元初三年初听行三年丧，建光元年复断之。此当作“ 
复听”。范书及通鉴即作“复听” 。袁纪作“初”误。 
　　癸卯，京师地震。诏公卿举贤良方正、能直言极谏者各一人。 
　　颍川荀淑对策讥切贵幸，为梁冀所忌，出为朗陵侯相，吏民敬爱，称为神君焉。淑字季和，弃官隐居，以寿终。 
　　是时颍川钟皓字季明，以德行称，官至林虑长。初，皓为本郡功曹，西门亭长陈寔未知名，皓独敬异焉。皓初辟公府，太守问：“有谁可代君者？”皓曰：“ 明府必欲得其人，西门亭长陈寔可也。”自是名重海内。寔曰：“钟君似不察人，不知何独识我？” 
　　颍川李膺尝叹曰：“荀君清识难尚，钟君至德可师。”皓之嫂，膺之姑也。有子曰觐〔一〕，与膺同年，而并有令名。觐为人好学慕古，有进退之行。膺祖太尉修常言：“觐似我家性，国有道不废，国无道免于刑戮者也。”复以膺妹妻之。觐屡被辟命，未尝屈就。膺谓觐曰：“孟轲以为‘人无是非之心，非人也’ 〔二〕，弟于是何太无皂白邪？”觐尝以膺言告人曰：“元礼祖〔公〕（父）在位，诸〔父〕（从）并盛〔三〕，又〔讳〕（钟）公之甥〔四〕，故得然乎。国武子 好招人过，以为忽本〔五〕。岂其得保身全家！”〔六〕 
〔一〕　范书钟皓传“觐”作“瑾” 。而三国志钟繇传注引先贤行状，与袁纪同。 
〔二〕　见孟子公孙丑章句上。 
〔三〕　皆据裴注引先贤行状改。 
〔四〕　据黄本改，子言其父，不当直呼其姓，蒋本误改。 
〔五〕　国语周语曰：齐国佐对单襄公曰：“虽齐国子亦将兴焉，立于淫乱之国，而好尽言以招人过，怨之本也。”后齐人杀国武子。又成公十七年左传曰： 齐庆克通于声孟子，鲍牵见之，以告国武子。武子召庆克而责之。声孟子怒，诉于灵公，灵公遂刖鲍牵而逐高无咎。又韦昭曰：“招，举也。”范书作“ 昭”。 
〔六〕　先贤行状及范书以上钟皓之语。 
　　　　袁宏曰：钟生之言，君子之道。古之善人，内修诸己，躬自厚而薄责于人。至其通者，嘉善而矜不能；其狭者，正身而不及于物。若其立朝，为不得 已而后明焉。事至而应之，非司人之短者也。如得其情，犹复讬以藜蒸，使过而可得悔，失而自新之路长。君子道广，而处身之涂全矣。末世陵迟，臧否聿兴，执铨 提衡，称量天下之人，扬清激浊，绳墨四海之士，于是德不周而怨有余。故君子道亢，而无必全之体；小人涂穷，而有害胜之心。风俗雕薄，大路险巇，其在斯矣。 
　　六月乙丑，封乳母马惠子初为列侯。 
　　九月丁卯朔，日有蚀之。太尉胡广免，司徒黄琼为太尉，光禄勋尹颂为司徒。 
　　闰月，蜀郡盗贼李伯自称“太初皇帝”，伏诛。 
元寿元年〔一〕（乙未、一五五）
〔一〕　范书、续汉书、通鉴均作“永寿”。又玄文先生李休碑（见蔡中郎集）、鲁相韩敕造孔庙礼器碑、吉成侯州辅碑（以上见隶释）亦均有“永寿”年号。袁纪作“元寿”，误。 
　　正月戊申，大赦天下。 
　　二月，司、冀民饥，人民相食。诏所在赈给各有差。 
　　时梁氏威势倾天下，而上无继嗣，灾异数见。颍阴人刘陶上疏曰：“盖人非天地无以寓生，天地非人无以为灵〔一〕。是故常非民不立，民非帝不宁。夫 天地之与帝，帝之与民，犹〔首〕（手）之与足〔二〕，相须而行，混同一体，自然之势也。臣窃观之，今玄象错度，日月不明，地裂川溢，妖祥并兴，胤嗣仍绝， 民率流亡。昔夏癸由此而废，商辛以斯而丧〔三〕，若不悔寤，恐惧将无及矣。 
〔一〕　书泰誓曰：“惟天地万物父母，惟人万物之灵。” 
〔二〕　据黄本改，范书刘陶传作“ 头”。 
〔三〕　夏桀名履癸，商纣名辛。 
　　伏惟陛下，年隆德茂，中天称号〔一〕，袭常存之爵，修不易之制。目不视鸣条之事，耳不闻檀车之声〔二〕，天灾不卒有痛于肌肤，震蚀不卒有损于己 身〔三〕。故蔑三光之错，不畏上天之怒，怡民饥之忧，忽震烈之变，轻无嗣之祸，殆国家之命，非所以彰美祖业，克保天祉者也。当今忠谏者诛，谀进者赏，嘉言 结于忠舌，国命在于谗口，擅阎乐以咸阳，授赵高以车府〔四〕。夫危非仁不扶，乱非智不救。故武丁得傅说，以消鼎雉之变〔五〕：周宣用山甫，以济〔夷〕 （幽）、厉之荒〔六〕。窃见冀州刺史朱穆、乌桓校尉李膺，皆履正清修，贞介绝俗。穆前在冀州，弹纠豪杰，埽灭饕恶，肃清万里，不仁者远，虽山甫不畏强御， 诚无以逾也。膺前后历职，正身率下。及掌戎马，镇抚北疆，神武扬于朔州，彊胡慑于漠北。文既俎豆，武亦干戈，功遂身退，家无私积。斯则中兴之良佐，国家之 柱臣也。宜还本朝，夹辅王室，不合久屈间曹，委于草莽〔七〕。 
〔一〕　惠栋曰：“法言云：‘汉兴二百一十载而中天。’柳宗元云：‘扬子极阴阳之数，此言知汉祚之方半耳。陶在灵帝而称中天，非也。’愚谓中天，犹日之中天，言历数方永耳。”惠说是，而柳所言“灵帝”乃“桓帝”之误。 
〔二〕　胡三省曰：“余按大雅大明之诗曰：‘牧野洋洋，檀车煌煌。维师尚父，时维鹰扬。凉彼武王，肆伐大商。’陶盖用此檀车事，言桀纣贵为天子，得罪于天，流毒于民，而汤武伐之；亡国之事不接于帝之耳目，帝不知为戒也。” 
〔三〕　“损”原误作“捐”，据范书迳改。 
〔四〕　李贤曰：“赵高为车府令，与婿咸阳令阎乐谋杀胡亥，事见史记也。”按谋诛胡亥时，赵高为丞相。其任车府令在始皇末年。因其辖符玺事，故能于始皇崩后，作伪书，赐死扶苏，而立二世。袁纪此二语之意，乃言授恶人以要职，必至大祸也。 
〔五〕　书高宗肜日曰：“高宗祭成汤，有飞雉升鼎耳而雊，祖己训诸王，作高宗肜日。” 疏曰：“祖己以为王有失德而致此祥，遂以道义训王，劝王以脩德政。”高宗，武丁之尊号，其使百工求诸野，得傅说以为相，国势日盛。 
〔六〕　夷王，厉王之父；宣王，厉王之子。史记正义引纪年曰：夷王三年，致诸侯，烹齐哀公于鼎。又厉王立，好利，暴虐侈傲，国人叛，厉王逃至彘而亡。事并见史记周本纪。幽王乃宣王之子，于文意不合，袁纪作“幽”，误。 
〔七〕　胡三省曰：“前年朱穆得罪，李膺时亦免居纶氏。” 
　　臣恐小人道长，遂成其败，犯冒天颜，言诚非议，知必以身脂鼎镬，为海内先笑，所学之事，将复何恨！不学鬼谷之于东齐，而习秦仪之于周魏〔一〕， 贾王孙于蜀郡，交猗顿之货殖，如此，亦可以示王室之爵，置天地之位矣。臣始悲天下之可悲，今天下亦悲臣之愚惑矣。”书奏，上善其言〔二〕。 
〔一〕　鬼谷子隐居深山，终身不仕。秦、苏秦；仪，张仪。皆战国时着名说士，各主合纵连横，奔走于列国之间，以取卿相。 
〔二〕　范书作“书奏不省”。按永寿二年，拜膺为度辽将军，穆为尚书，则袁纪是。 
　　六月，匈奴叛，中郎将张奂击降之。 
　　太常韩縯为司空。 
二年（丙申、一五六）
　　春正月，初听中常侍行三年丧〔一〕。 
〔一〕　范书桓帝纪作“中官”。李贤曰：“中官，常侍以下。” 
　　七月，鲜卑寇云中。 
　　十月，京师地震〔一〕。 
〔一〕　范书及续汉五行志均作“十二月”，袁纪恐误。 
三年（丁酉、一五七）
　　春正月癸未，大赦天下〔一〕。 
〔一〕　范书桓帝纪作“春正月己未 ”。徐绍桢曰：“永寿三年正月癸未朔，纪有己未，疑误。” 
　　六月，司徒尹颂薨。司空韩縯为司徒〔一〕。 
〔一〕　范书桓帝纪系此事于“冬十一月”。 
　　是时有人上书言人所以贫困者，货轻也，欲更铸钱。事下群臣及太学之士。 
　　时刘陶等在太学议曰：“夫读铸钱之诏，下及幽微，不遗穷贱，是以藿食之人〔一〕，敢悬书象魏〔二〕，听罪绛阙〔三〕。盖以为当今之忧，不在于 此，在民有饥劳之怨，海内无耳目之变，乃箕子所谓佯愚而对也。臣不达殷人佯愚之虑，欲于不问而言甲子之事〔四〕。故念生鲜死久，复不敢极谏陈其要，请粗言 生民之业。 
〔一〕　李贤引说苑曰：“有东郭祖朝者，上书于晋献公曰：‘愿闻国家之计。’献公使人告之曰：‘肉食者已虑之矣，藿食者尚何预焉？’祖朝曰：‘肉食者一旦失计于庙堂之上，若臣等藿食，宁得无肝胆涂地于中原之野？其祸亦及臣之身，安得无预国家之计乎？” 
〔二〕　周礼天官大宰曰：“乃悬治象之法于象魏，使万民观治象。”郑司农曰：“象魏，阙也。”即宫外之阙也。 
〔三〕　绛阙，宫阙也，犹言丹墀、紫宸。 
〔四〕　甲子事，指纣兵甲子日败于牧野，纣赴火而死。事见史记殷本纪。 
　　夫食者，有国之大宝，生民之至贵也。窃见比年以来，良苗尽于蝗螟之口，杼轴空于公孙之衣，野无青草，室如悬罄〔一〕，所急朝夕之餐，所患靡监之 事，岂谓钱之锲薄、铢两轻重哉？今议者不达农殖之本〔二〕，多言铸钱之便。或欲因缘行诈，以贾国利。国利将尽，取者争竞，故造铸钱之端，于是乎生。万人铸 之，一人夺之，犹不能给；设令一人铸之，则万人夺之，虽以阴阳为炭，万物为铜〔三〕，役不食之民，使不饥之士，犹不足无厌之求也。陛下圣德，愍海内之忧， 感天下之难，欲铸钱齐货，以救其厄，此犹养鱼于沸鼎之中，栖鸟于烈火之上。 
〔一〕　出僖公二十六年左传载齐侯之语。“室如”四字本在“野无”句之上。 
〔二〕　“今”字原阙，据黄本补。 
〔三〕　“阴阳为炭，万物为铜”八字出贾谊服赋，见汉书贾谊传。 
　　夫火土汤水，鱼鸟之所生，用之不时，必也焦烂。当今地广而不得耕，民众而无所食，群小竞逐，吞噬无厌。诚恐卒有役夫穷匠，起于板筑之间〔一〕， 投斤攘臂，登高大呼，则愁怨之人，狼跳虎骇，响应云会，八方分崩，中夏鱼溃〔二〕。虽方尺之钱，不能救此，若不早寤，恐将及之。”上从之。 
〔一〕　胡三省曰：“贤曰：‘役夫，谓如陈涉起蕲也。穷匠，谓如骊山之徒也。’余谓陈涉、黥布皆可以言役夫，穷匠则山阳铁官徒苏令等是也。” 
〔二〕　僖公十九年公羊传曰：“梁亡，此未有伐者，其言梁亡何？自亡也。其自亡奈何？鱼烂而亡也。”注云：“梁君严刑峻法，一国之中无不被刑者，百姓一旦相率俱去，状若鱼烂，鱼烂从内发，故云尔者。” 
延〔熹〕（嘉）元年（戊戌、一五八）〔一〕
〔一〕　据东观记、续汉书、范书及汉碑改。 
　　夏五月甲戌晦，日有蚀之。京师蝗。 
　　六月，大赦天下。 
　　丙戌，初置博陵郡。 
　　诛侍中寇荣。荣，恂之曾孙，辩洁自善，少与人交，以此见害于贵宠。荣从兄子尚益阳长公主，帝又娶其从孙女于后宫。左右益恶之，乃陷荣以罪，宗族 遂免归故郡。吏持之急，荣惧不免，奔阙自讼。未至，刺史张敬追劾荣以擅去边，有诏捕荣。荣亡命数年，会赦令，不得免，穷困，乃亡命山中上书曰： 
　　　　臣闻天地之于万物也好生，帝王之于万民也慈爱。陛下统天理物，作民父母，自生育已上，咸蒙德泽。而臣兄弟独为权门所嫉，以臣昏姻王室，谓臣 将抚其背，夺其位，退其身，受其势。于是造作飞章，被以臣荣〔一〕，欲使坠于万仞之坑，践于必死之地。陛下忽慈母之仁，发投杼之怒〔二〕，有司承旨，驱逐 臣门。臣辄奔走本郡，没齿无怨。臣诚恐卒为豺狼横见噬食，故冒死诣阙，披布肝胆。 
〔一〕　“荣”字据蒋校补，黄本作 “宗”。 
〔二〕　借曾参母听三人误传曾参杀人，惧而投杼下机，逾墙而走一事，以喻桓帝听信谗言，陷其于死地。 
　　　　刺史张敬好为谄谀，张设机牢，令陛下复兴雷霆之怒。司隶校尉应奉、河南尹何豹、洛阳令袁腾三官并驱，若赴雠敌，威加亡罪，罚及朽骨，但未掘 圹出骸，剖棺露胔耳。残酷之吏，不顾无辜之害，欲使圣朝必加罚于臣荣〔一〕，是以不敢触突天威，而自窜山林，以陛下发神圣之听，启独见之明，距谗慝之谤， 绝邪巧之言，救可济之民，援没溺之命，臣不意滞怒不为春夏息，淹恚不为顺时怠，布告远迩，求臣甚切，张罗海隅，置罝万里〔二〕，逐者穷人迹，追者极车轨， 虽楚购伍员，汉求季布〔三〕，无以复过也。 
〔一〕　“荣”字亦据蒋校补。 
〔二〕　置，音苴，免网也。见说文。 
〔三〕　楚平王诛杀伍奢，奢子员奔吴。楚悬赏粟五万石、爵执珪以购员。又汉初刘邦以曾数窘于项羽将季布，故购季布以千金，令敢藏匿者罪三族。事并见史记。 
　　　　自臣遇罚以来，三蒙赦令，无〔验〕（厌）之罚〔一〕，足以蠲除。而陛下疾臣逾深，有司咎臣〔甫〕（转）力〔二〕，止则见埽灭，行则为亡虏， 苟生则为穷民，极死则为怨鬼，天广而无以自覆，地厚而无以自载，蹈陆有沈沦之忧，〔远〕岩墙有镇压之患〔三〕。精诚足以感天，而陛下不悟。如臣元恶大憝， 足备刀锯，陛下当班之市朝，坐之王庭，使三槐九棘平臣之罪〔四〕。无缘〔至〕万乘之前〔五〕，永无见信之期也。 
〔一〕　据黄本及范书改。 
〔二〕　据黄本及范书改。 
〔三〕　据黄本及范书补。 
〔四〕　周礼秋官朝士曰：“朝士掌建邦外朝之法。左九棘，孤卿大夫位焉，群士在其后。右九棘，公侯伯子男位焉，群吏在其后。面三槐，三公位焉，州长众庶在其后。”棘者，取其赤心而外刺；槐者，怀也，取其怀来人而与之谋。三槐九棘，实指在朝之三公九卿诸大臣。 
〔五〕　据范书补。 
　　　　勇者不逃死，智者不毁名〔一〕，岂惜垂尽之命，愿赴湘沅之波〔二〕。故假须臾之期，不胜首丘之情，欲犯主怒，触帝禁，伏于两观之下，陈写痛 毒之冤，然后登金镬，入沸汤，虽死而不恨。悲夫！久生亦复何聊赖！愿陛下使臣一门颇有遗类，以崇天地宽厚之惠。谨先死陈情，临章泣血。 
〔一〕　国语鲁语申生曰：“吾闻之，仁不怨君，智不重困，勇不逃死。”范书“毁名”作 “重困”。名者，孝名也。 
〔二〕　欲效屈原赴湘沅而死。 
上不省，遂灭寇氏〔一〕。
〔一〕　范书作“上省章益怒”。又范书寇荣传作“延熹中被罪”，又言“遇罚以来，三赦再赎”，则荣被诛不当在元年。 
　 　　　袁宏曰：寇荣之心，良可哀矣，然终至灭亡者，岂非命也哉！性命之致，古人岂肯明之，其可略言乎？易称“天之所助者〔顺，人之所助者〕信”〔一〕，然 则顺之与信，其天人之道乎，得失存亡，斯亦性命之极也。夫向之则吉，背之则凶，顺之至也。推诚则通，易虑则塞，信之极也。故顺之与信，存乎一己者也。而吉 凶通塞，自外而入，岂非性命之理，致之由己者乎？夫以六合之大，万物之众，一体之所栖宅，犹秋毫之在马背也。其所资因，小许处耳。而贤者顺之以通，不肖者 逆之以塞，彼之所乘，岂异涂辙哉？致之在己，故祸福无门之殊应也。 
〔一〕　语见易系辞上，袁纪多有脱文，据以补。 
　　　　夫松竹贞秀，经寒暑而不衰；榆柳虚挠，尽一时而零落。此草木之性，修短之不同者也。廉洁者必有贪浊之对，刚毅者必遇彊勇之敌，此人事之对， 感时之不同者也。咸自取之，岂有为之者哉？万物之为，莫不皆然，动之由己，应之在彼，犹影响形声，不可得而差者也。故君子之人，知动静，为否泰，致之在己 也。缮性治心，不敢违理，知外物之来，由内而至，故得失吉凶，不敢怨天。夫然遇泰而不变其情，遭否而不愠其心，未尝非己，夫何悲哉！ 
二年（己亥、一五九）
　　三月甲午〔一〕，绝刺史、二千石三年丧。 
〔一〕　三月辛丑朔，无甲午，或系甲子之错误。 
　　六月，鲜卑寇辽东。度辽将军李膺击破之。 
　　膺字元礼，颍川襄城人。初为蜀郡太守，威德并行。后转护乌桓校尉，会匈奴攻云中〔一〕，杀略吏民。膺亲率步骑，临阵交战，斩首二千级，羌寇远退 〔二〕，边城安静。后以公事免官。天子贤刘陶之言，而嘉膺之能，迁度辽将军。先时疏勒、龟兹数抄张掖、酒泉、云中诸郡，吏民苦之。自膺在边，皆不复为害。 匈奴、莎车、乌孙、鲜卑诸国，常不宾附者，闻膺威名，莫不威服。先时略取民，男女皆送还塞下。迁河南尹、司隶校尉。膺风格秀整，高自标持，欲以天下风教是 非为己任，后进之士有升其堂者，皆以为登龙门。 
〔一〕　范书李膺传“匈奴”作“鲜卑”。 
〔二〕　疑“羌”系“虏”之误。 
　　七月，太尉黄琼免，太常胡广为太尉〔一〕。 
〔一〕　范书作延熹元年七月甲子以日食免。 
　　丙午，皇后梁氏崩。乙丑，葬懿献梁皇后。 
　　于是梁冀专权，其同己者荣显，违忤者劾死，百僚侧目，莫不从命，省中咳唾之音，冀必知之，台阁机事，先以闻冀乃得奏御。内外恐惧，上下钳口，而 帝不得有所亲任，上既不平之矣。冀以私憾，专杀议郎邴尊〔一〕，上益怒之。于是亳贵人见幸〔二〕，冀嫉其宠，遣客夜盗其家，欲刺贵人母〔三〕。母入宫求 哀，因言冀之罪。 
〔一〕　邴尊，邓猛之姊婿也。冀恐其沮败猛易邓姓为梁姓，迺遣刺客杀尊于偃城。 
〔二〕　亳，黄本作“豪”，蒋本此作“毫”，下文仍作“亳”。龙溪精舍本、学海堂本并作“亳”。按续汉书邓猛立为后，恶梁氏之姓，改姓亳。范书皇后纪作“薄”。亳乃薄之俗字，其以薄太后家谨良故改而为姓。黄本误，蒋本此作“毫”亦误，迳改。 
〔三〕　贵人母名宣，初适邓香，生桓帝邓皇后猛。后改嫁梁纪，猛遂冒姓梁氏。 
　　八月癸酉，上问小黄门唐衡曰：“左右谁与冀不相得者？”衡曰：“单超、左悺前诣河南尹不疑，礼敬极简。不疑收其兄弟送洛阳狱，二人诣谢而得免。 徐璜、贝瑗非常私忿梁氏放横〔一〕，口不敢言。”于是上呼超、悺入室。上曰：“梁将军兄弟专朝，〔迫〕（追）胁内外〔二〕，公卿以下，从其风旨。今欲诛 之，于常侍意如何？”皆对：“诚为国贼，当诛日久。臣等弱劣，未知圣意何如耳。”上曰：“审然者，常侍密图之。”对曰：“图之易耳，但恐陛下腹中狐疑。” 上曰： “奸臣胁国，当伏其罪，复何狐疑！”于是令衡呼璜、瑗，五人遂于宅中定议。上啮臂出血以为盟。超等曰： “陛下今计已定，勿复更言，恐为人所疑。” 
〔一〕　贝瑗，范书作“具瑗”。 
〔二〕　据范书、通鉴及龙溪精舍本改。 
　　丁丑，冀心疑超等，使中黄门张恽入省宿，以防其变〔一〕。瑗敕吏收恽，以“自外来，谋图不轨”。于是帝幸前殿，召公卿，勒兵，遣使者要冀大将军 印绶，更封〔比〕（北）景都乡侯〔二〕。黄门令瑗将虎贲士千人，与司隶共捕冀宗亲洛阳狱，无少长皆诛之。冀自杀。追废懿献后为贵人。 
〔一〕　胡三省曰：“使恽入禁中直宿，以防超等，而无上旨，径使恽入，自恃威行宫省，故敢然。” 
〔二〕　据范书改。 
　　初，上既与中官成谋，乃召尚书令尹勋，使任其事。上素恶冀，仓卒恐不能办。勋临事明断，甚有方略。冀既诛，上嘉其能。 
　　坐冀所连及公卿、列侯、校尉、刺史、二千石死者数十人，冀故吏、宾客免绌者三百余人，朝廷为之一空，唯光禄勋王躬、廷尉邯郸义在焉〔一〕。是时从禁中发使者交驰道路，公卿失其度，州府市朝闾里鼎沸，数日乃定，百姓莫不称快。冀财货已充王府用，减天下租税之半。 
〔一〕　范书及通鉴“王躬”均作“ 袁盱”。 
　　先时立名行高节之士，多遭梁冀之害，免身苟荣而已，莫敢洁去就矣。唯周协不屈其志〔一〕，而独能自免于难，故士以此服之也。 
〔一〕　范书“协”作“勰”。 
　　协字巨胜，周举之子，玄虚养道，以典坟自娱。初以父任为郎，自免归，征辟不就，杜门不出十余年。及延〔熹〕（嘉）初，乃开门延客，游谈宴乐。是秋梁冀诛，而协亦病卒，识者以为知命〔一〕。 
〔一〕　识者，蔡邕也。 
　　初，冀之盛也，尚书陈霸上疏言其罪，请诛之。上不省。霸知为冀所害，七日不食而死。 
　　戊寅，太尉胡广、司徒韩縯以阿附梁冀减死一等。 
　　壬午，立皇后亳氏，实邓后也。后即邓香之女，香则禹之孙〔一〕。初后母宣起于微贱，间香生后。后适梁纪，故后冒姓梁氏。纪姊子孙寿，冀之妻也，进后入掖庭，有宠。立为皇后，恶梁姓之同，改为亳氏。 
〔一〕　按范书梁冀传注曰：“香盖掖庭署人之名也。”不言是邓禹之孙。又续汉五行志曰：“先是亳后因贱人得幸。”邓氏贵重，不当屡易其姓，且立为后，不即复邓氏姓，其非邓禹后裔明矣。 
　　封宣为长安君，追尊香为车骑将军，安阳侯。宣子演封南顿侯，位特进。 
　　后复姓邓氏，徙宣为昆阳君，演子康〔比〕（北）阳侯〔一〕，赏赐巨万。封平梁冀之功也〔一〕。 
〔一〕　据黄本改。续汉郡国志中南阳郡有比阳县，范书作“沘阳”。 
〔二〕　“封平梁冀之功也”上当脱封宦者五侯事，即单超新丰侯、徐璜武原侯、贝瑗东武阳侯、左悺上蔡侯、唐衡汝阳侯。 
　　白马令李云上书，移副三府曰：“故大将军梁冀虽持权日久，今得诛之，犹召家臣殪而杀也。而猥封谋臣万户，高祖闻之，得无见非？西北列将，得无不 事？孔子曰：‘帝者，谛也。’〔一〕今官位错乱，小人日进，财货公行，政治日消，是帝欲不谛乎？”上得云奏，大怒，送云黄门北寺，使中常侍管霸与御史、廷 尉杂考之。弘农五官掾杜众伤云以忠获罪，上书愿与同日死。帝愈怒，遂并下廷尉。 
〔一〕　李贤引春秋运斗枢曰：“五帝修名立功，修德成化，统调阴阳，招类使神，故称帝。帝之言谛也。”郑玄注云：“审谛于物色也。” 
　　廷尉奏“云不逊，欲获抗直之名；众远为邀诉，皆大逆不道，请论如律”。霸入奏，上在濯龙池，霸跪言曰：“云，野泽愚夫；众，郡中小吏，出于狂戆，不足加罪。”上谓霸曰：“使‘帝欲不谛’，是何等语，而常侍欲原之邪？”顾小黄门吴伉可其奏。 
　　大鸿胪陈蕃上疏救云曰：“臣闻所言，虽不识禁忌于上，其意归于忧国，但违将顺之礼。礼讥暴谏，然亦有狂狷愚忠。不顾诛族之祸者，古今有之。是以 高祖忍周昌不讳之言，孝成皇帝赦朱云腰领之诛〔一〕。二主非不忿，此二臣以忠不思难，皆不罪之。今日杀李云，天下犹言陛下诛谏臣，所以臣敢触龙鳞也。”上 不从，云、众死狱中，蕃免归田里。 
〔一〕　汉书朱云传曰：云于公卿前，斥宣帝师张禹尸位素餐，愿得尚方斩马剑以诛之。帝怒，令御史将下死不赦。左将军辛庆忌免冠叩头流血谏，上意解。并留云所折殿槛曰：“勿易！以旌直臣。” 
　　　　袁宏曰：夫欲之则至，仁心独行，人君之所易，人臣之所难也。动而有悔，希意循制，人臣之所易，人君之所难也。右之君臣，必观其所易，而闲其 所难。故上下恬然，莫不雍睦。逮于末世，斯道不存，居臣异心，上下乖违，各行所易，不顾其所难，难易之事交，而谏争之议生也。 
　　　　夫谏之为用，政之所难者也。处谏之情不同，故有三科焉。推诚心言之于隐，贵于诚入，不求其功，谏之上也。率其所见，形于言色，面折庭争，退 无后言，谏之中也。显其所短，明其不可，彰君之失，以为己名，谏之下也。夫不吝其过，与众功之，明君之所易，庸主之所难。触其所难，暴而扬之，中谏其犹致 患，而况下谏乎？故谏之为道，天下之难事，死而为之，忠臣之所易也。 
　　　　古之王者，辩方正位，各有其事〔一〕。在朝者必谏，在野者不言，所以明职分，别亲疏也。忠爱心至，释耒而言者，王制所不禁也。无因而去，处言之地难，故君子罕为也。 
〔一〕　周礼天官冢宰曰：“惟王建国，辨方正位，体国经野，设官分职，以为民极。” 
　　十月，行幸长安，祠章陵。 
　　壬寅〔一〕，中常侍单超为车骑将军。 
〔一〕　十月戊辰朔，无壬寅。范书作十一月事，甚是。疑袁纪有脱文。 
　　十二月，西戎犯塞。护羌校尉段颎讨之。 
　　天竺国来献。 
　　故太尉黄琼为太尉，光禄大夫祝恬为司徒〔一〕。诏曰：“太尉黄琼清俭不挠，数有忠謇，加以典谋深奥，有师傅之义。连在三司，不阿权贵，疾风知劲草，朕甚嘉焉。其封琼邟乡侯。”琼固让，不听。 
〔一〕　此事范书系于十月之前，时胡广、韩縯以阿附梁冀免。又范书本传曰：“琼辞疾让封六七上，言旨恳恻，乃许之。” 
　　是时新诛梁冀，天下想望异政。故琼首为三公，多奏州县诸不法，死徙者十余人，海内翕然，副其耳目，上委任之。会单超等五侯擅权，琼自度力不能 制，乃称疾不朝，上表曰：臣闻天者务刚其气，君者务彊其政〔一〕。是以王者居高履贵，则以德义为首；临危处难，则以忠贤为助，故能长守万国，保其社稷。而 陛下即位以来，诸梁秉政，宦竖充朝，富拟王公，势倾海内。言之者辄族灭，称之者必显荣。忠臣惧死而杜口，万夫畏祸而括囊。故太尉李固、杜乔以直言干政，遂 见残灭，贤愚伤心。故白马令李云指言宦官，以忠获罪，是使天下结舌，以忠为讳也。徐璜、唐衡、单超、贝瑗等于梁冀之盛，苟免相连，及其当诛，说以要赏。陛 下不复澄清善恶，俱与忠臣尚书令尹勋等并时显封，使朱紫不别，粉墨杂糅，所谓销金玉于沙砾，碎珪璧于泥涂。四方闻之，莫不叩心，伤陛下失赏于见诬，亏爵于 奸臣。夫谗谀相与，无高而不升；阿党相抑，无深而不沦。陛下年在方刚，圣虑未衰，愿还既误之封，折后族之势。夫怀宝者须世，抱璞者待时。〔二〕陛下诚能行 臣所陈，则怀宝抱璞之徒，特将竭力致身，以趋圣世。臣身轻任重，勤不补过，敢以垂死之年，陈不讳之言。”〔三〕 
〔一〕　春秋繁露曰：“天不刚则列星乱其行，居不坚则邪臣乱其官。故为天者务刚其气，为君者务坚其政。” 
〔二〕　指和氏先后献玉璞于楚厉王、武王，玉人不识，指璞为石，因此被刖左右足。文王即位，始命玉人理之，而得宝玉璧。事见韩非子。 
〔三〕　范书系此表于延熹七年。 
三年（庚子、一六０）
　　正月丙申，大赦天下。 
　　丙午，车骑将军单超薨。 
　　闰月，羌寇张掖。护羌校尉段颎讨之。 
　　五月甲戌，诏曰：“汝南太守张彪、故河南尹鲍吉，与朕有潜龙之旧，皆封列侯。” 
　　六月辛酉〔一〕，司徒祝恬薨。光禄勋种皓为司徒〔二〕。 
〔一〕　范书桓帝纪作“辛丑”。 
〔二〕　范书桓帝纪作“司空盛允为司徒”。通鉴考异曰：“按祝恬薨后有盛允，允免，皓为司徒，相去半年，袁纪误也。” 
　　九月，泰山盗贼群起。 
　　十二月，中郎将宗资讨之。

后汉孝桓皇帝纪下卷第二十二
　　四年（辛丑、一六一）
　　春正月辛丑，南宫嘉德殿火〔一〕。 
〔一〕　范书及续汉志均作“辛酉” 。按是月庚申朔，无辛丑日，袁纪误。 
　　二月壬申，武库火〔一〕。 
〔一〕　二月庚寅朔，无壬申日。范书及续汉志作“壬辰”，是。 
　　夏四月甲寅，河间孝王开子博为任城王。 
　　五月，有星孛于大辰〔一〕。 
〔一〕　范书及续汉志均作辛酉日事。大辰即心星，故范书、续汉志均作“心”。 
　　丁卯，原陵长寿门火〔一〕。 
〔一〕　原陵，即光武陵。 
　　六月，羌寇金城、安定、汉阳、武威，杀吏民。中郎将皇甫规讨羌，大破之。 
　　先是叙州刺史郭宏、汉阳太守赵喜、安定太守孙俊皆不任职，倚恃贵戚，有司不敢纠。规悉条奏其罪，羌人闻之，翕然乃喜，一时降者二十余万口。征拜 议郎。论功未毕，常侍左悺私求于规，规执正不许，悺遂以余寇不绝，收规下狱。学生张凤等三百余人守阙讼规，终不省，规竟坐论。会赦，复征为尚书。顷之，复 为中郎将。讨叙、益叛羌有功，封喜城侯，固让不受。 
　　规字威明，安定朝那人。初，讥切梁氏，谢病归，教授十余年。冀既诛，旬月之间，礼辟五至皆不就。公车征，乃起为太山太守。规好推贤达士，太傅陈蕃、太尉杨秉、长乐少府李膺、太守张奂皆规所教授，致显名于世。 
　　秋八月，关内侯以……〔一〕 
〔一〕　袁纪此文必有脱文，范书作 “占卖关内侯、虎贲、羽林、缇骑营士、五大夫钱各有差”，则袁纪此句恐当作“占卖关内侯以下钱各有差” 。 
〔五年〕（壬寅、一六二）〔一〕
〔一〕　据通鉴补。 
　　张掖、酒泉〔一〕…… 
〔一〕　此句亦有脱误。范书作“三月，沈氏羌寇张掖、酒泉”。 
　　尚书令陈蕃荐五处士曰〔一〕：“臣闻善人者，天地之纪，治之所由也〔二〕。诗云：‘思皇多士，生此王国。’〔三〕天诞俊乂，为陛下出，当辅明 时，左右大业者也。处士豫章徐稚、彭城姜肱、汝南袁闳、京兆韦着、颍川李昙德行纯备，着于民听，宜登论道，协亮天工，终能翼宣威德，增光日月者也。”诏公 车备礼征〔四〕，皆辞疾不至。 
〔一〕　通鉴考异曰：“范书徐稚传云：‘延熹二年，尚书令陈蕃、仆射胡广等上书荐稚。 ’袁纪：‘五年，尚书令陈蕃荐五处士。’按二年，胡广已为太尉；五年，蕃已为光禄勋。今置在二年，从范书；去广名，从袁纪。” 
〔二〕　成公十五年左传曰：“晋三却害伯宗，谮而杀之，及栾弗忌。伯州□奔楚。韩献子曰：‘却氏其不免乎！善人，天地之纪也，而骤绝之，不亡何待？’” 
〔三〕　见诗大雅文王。 
〔四〕　杨树达曰：“抱朴子逸民篇云：‘桓帝以玄纁玉帛聘韦休明。’”休明，韦着之字也。 
　　稚字孺子，豫章南昌人也。家贫尝自耕稼，非其衣不服，非其力不食，恭俭义让，非礼不言。所居服其德化，道不拾遗。陈蕃尝为豫章太守，以礼请署功 曹。稚为之起，既谒而退，蕃馈之粟，受而分诸邻里。举有道，起家拜太原太守，皆不就。诸公所辟，虽不就，其有死丧者，负笈徒步，千里赴吊，斗酒只鸡，藉以 白茅，酹毕便退，丧主不得知也〔一〕。 
〔一〕　谢承书曰：“常于家豫炙鸡一只，以一两绵絮渍酒中，暴干以裹鸡，径到所起冢隧外，以水渍绵使有酒气，斗米饭，白茅为藉，以鸡置前，醊酒毕，留谒则去，不见丧主。” 
　　初，稚少年，游国学中〔一〕，江夏黄琼教授于家，故稚从之，谘访大义。琼后仕进，位至三司，稚绝不复交。及琼薨，当葬，稚乃往赴吊，进酹哀哭而 去，人莫知者。时天下名士，四方远近，无不会者，各言： “闻豫章徐孺子来，何不相见？”推问丧宰曰：“顷宁有书生来邪？”对曰：“先时有一书生来，衣粗薄而哭之哀，不记姓字。”佥曰：“必孺子也。”于是推选能 言语者陈留茅季伟候与相见，〔二〕酤酒市肉，稚为饮食。季伟请国家之事，稚不答；更问稼穑之事，稚乃答之。季伟还为诸君说之，或曰：“孔子云：‘可与言而 不与言，失人。’〔三〕稚其失人乎？”郭林宗曰：“ 不如君言也。孺子之为人也，清洁高廉，饥不可得食，寒不可得衣，而为季伟饮酒食肉，此为已知季伟之贤故也。所以不答国事者，是其智可及，其愚不可及也 〔四〕，何不知之乎？” 
〔一〕　疑国学二字误倒。 
〔二〕　茅季伟，即茅容。风俗通义愆礼篇“伟”作“玮”。 
〔三〕　见论语卫灵公。 
〔四〕　论语公冶长曰：“子曰：‘ 宁武子邦有道则知，邦无道则愚，其知可及也，其愚不可及也。’”注曰：“佯愚似实，故曰不可及。”宁武子，卫国贤大夫也，名俞，武乃其谥也。 
　　是时宦竖专政，汉室寝乱，林宗周旋京师，诲诱不息。稚以书诫之曰：“大木将颠，非一绳所维，何为栖栖不遑宁处？”〔一〕林宗感悟曰：“谨拜斯言。” 以为师表。 
〔一〕　范书徐稚传此语，乃稚与茅容临别时所讬转之语，与袁纪作“以书”异。 
　　姜肱字伯淮，彭城广戚人。隐居静处，非义不行，敬奉旧老，训导后进。常与小弟季江俱行，为盗所劫，欲杀其弟。肱曰：“弟年稚弱，父母所矜，又未 聘娶，愿自杀以济家。”弟季江复言曰：“兄年德在前，家之英俊，何可害之，不如杀我。我顽闇，生无益于物，没不损于数，乞自受戮，以代兄命。”二人各争死 于路，盗戢刃曰：“二君所谓义士。”弃物而去。肱车中尚有数千钱在席下，盗不见也，使从者追以与之。贼感之，亦复不取。肱以物己历盗手，因以付亭长委去。举有道、方正，皆不就。 
　　袁闳字夏甫，太传安之玄孙。自安至闳，四世三公，贵倾天下。闳玄静履贞，不慕荣宦，身安茅茨，妻子御糟糠。父为彭城太守〔一〕，丧官，闳兄弟五人常步行随柩车，号泣昼夜。从叔逢、槐并为公辅，前后赠遗，一无所受，二公忿之。至于州府辟召，州郡礼命，皆不就。 
〔一〕　范书作“彭城相”，是。 
　　韦着字休明，京兆杜陵人。隐居讲授，不修世务〔一〕。 
〔一〕　范书韦着传注引谢承书曰： “为三辅冠族。着少修节操，持京氏易、韩诗，博通术艺。” 
　　李昙字子云，颍川阳翟人。少丧父，事继母。继母酷烈，昙奉逾谨，率妻子执勤苦，不以为怨。昙身耕农，以奉供养，得四时珍玩，未尝不先拜而后进母。乡里有父母者，宗其孝行，以为法度。征聘不应，唯以奉亲为欢。 
　　夏四月戊辰〔一〕，虎贲掖门火。 
〔一〕　四月癸未朔，无戊辰，疑有讹。 
　　五月，康陵园火。 
　　武陵蛮夷反〔一〕，车骑将军冯绲讨之。绲上书曰：“夫势得容奸，伯夷可疑；不得容奸，盗跖可信〔二〕。乐羊伐中山，反而语功，文侯示以谤书一箧 〔三〕。愿请中常侍一人监军财费。”尚书朱穆奏曰：“臣闻出郊之事，将军制之，所以崇威信合事宜也。即绲有嫌，不当荷任；即绲无嫌，义不见疑。乐羊战国陪 臣，犹赖见信之主，以全其功，况唐虞之朝，而有猜嫌之事哉！绲设虚端，以自阻卫，为臣不忠。”帝寝其奏。 
〔一〕　“武陵”原误作“武阳”，迳改之。 
〔二〕　沈钦韩言此语出商君书画策篇。其文曰：“势不能为奸，虽跖可信也。势得为奸，虽伯夷可疑也。” 
〔三〕　事见战国策秦策甘茂语。 
　　穆又上书曰：“汉故事，中常侍或用士人。建武已来，乃悉用宦者，延平已来〔一〕，寝益贵盛，假貂珰之饰〔二〕，任常伯之职。〔三〕天朝政事，一 更其手，权倾天下，宠逼人主。子弟亲戚，并荷职任，放滥骄逸，莫能禁御。无行之徒，媚求官爵，恃势骄宠，渔食百姓。臣以为可皆遣罢，率由旧章，博选天下清 纯之士，达国体者，以补其虚。即陛下可为尧舜之君，众僚皆为稷耇之臣矣〔四〕。”上不从。穆后复见，口陈奏，上不悦，穆伏不起，左右叱穆出。于是宦官更共 称诏以诘让，穆愤激发疽而卒。公卿以穆“立节忠清，守死善道，宜蒙旌宠，以劝忠勤”，乃追赠益州刺史。 
〔一〕　延平，汉殇帝年号。时邓太后临朝，委用宦官。 
〔二〕　李贤引汉官仪曰：“中常侍，秦官也。汉兴或用士人，银珰左貂。光武以后，专任宦者，右貂金珰。”又曰：“珰，以金为之，当冠前，附以金貂也。” 
〔三〕　常伯，侍中也。惠栋引汉官仪曰：“侍中，周官也。成王时号曰常伯，选于侯伯，转补羇阙，言其道德可常尊也。” 
〔四〕　司马相如子虚赋曰：“禹不能名，耇不能计。”张揖注曰：“耇为尧司徒，敷五教，率万事。”又应劭曰：“契，善计也。”耇，音屑，亦作契。 
　　穆字公叔，南阳宛人。初为冀州刺史，始济河，长史解印去者四十余人。中常侍赵忠丧父，敛为玙璠玉匣〔一〕。穆下郡考正，乃至发墓视尸。其家称冤自诉，穆坐征诣廷尉，髡输左校。后得原归家。顷之，朝臣多为穆冤，由是征命议郎、尚书。 
〔一〕　敛通殓。赵忠僭越，以天子之制葬父，故穆考之。 
　　十一月，武陵蛮夷降。 
六年（癸卯、一六三）
　　春正月戊午〔一〕，司徒种皓薨。大鸿胪许栩为司徒〔二〕。 
〔一〕　范书作“春二月”。按正月戊寅朔，无戊午，作“二月”是。 
〔二〕　范书作“卫尉颍川许栩”，并系此事于三月。 
　　皓字景伯，河南洛阳人。父早亡，有财三千万，皓皆以赈乡里贫者。当时豪贵，莫不遂识知之〔一〕。年四十四，县始召为门下吏。时河南尹田歆外 〔甥〕（生）王谌名知人〔二〕，歆谓之曰：“河南当举六孝廉，皆得贵人书命，不宜相违，欲以五副之。自举一清名堪成就者，上以报国，下以讬子孙，汝助我索 之。”谌答曰：“知臣莫如君。君为二千石，当清察郡中，询于贤良，谌安得知之？”歆曰：“郡中所送，固凡庸耳，欲因汝之明，求人之所不知而有奇者耳。”明 日谌东出送客，驻车太阳郭里，见皓。还语歆曰：“为君得孝廉矣。”问：“为山泽？”答曰：“洛阳门下吏也。”歆笑曰：“当得隐滞之夫，乃洛阳吏邪？”答 曰：“夫异士不居山谷，但其居处异耳，德未必有也。处人间而有异，而人不知，己独知之，乃奇耳。若不相信，可召而与之言。”歆便于府召见于庭中，诘问职事 长吏所施行，皓分别具对，皆有条理。乃署主簿、功曹〔三〕，举孝廉，由是知名。 
〔一〕　按御览卷四七六引袁宏后汉书曰：“种皓字景伯，父为定陶令，有财三千万。父卒，皓皆以赈乡里贫贱者。其进趣名利者，皆不与交通。 ”与此文异，而与范书本传同。疑御览引书有名误，或系袁山松后汉书亦未可知。 
〔二〕　据陈澧校而改。 
〔三〕　范书本传无“功曹”二字。 
　　二月戊戌，大赦天下〔一〕。 
〔一〕　范书作“三月”。按二月戊申朔，无戊戌，袁纪误。 
　　夏四月辛亥，康陵东署大火。 
　　秋七月甲午，平陵园寝火〔一〕。 
〔一〕　范书及续汉志均作“甲申” ，袁纪误。 
　　十月，上〔幸〕广城校猎〔一〕。光禄勋陈蕃上书谏曰：“臣闻人主有事于苑囿，唯西郊，顺时讲武，以杀〔禽〕（属）助祭〔二〕，尽孝敬之道也。违 是则为逸游，肆乐情意。故皋陶诫舜曰：‘无敢游佚。’〔三〕周公诫成王曰：‘无盘游于田。’〔四〕虞舜、成王犹有此诫，况德不及二主者哉！当今兵戈未戢， 是陛下焦心〔五〕，坐而待旦之时也。而不以是，乃扬旌旗之耀，骋舆马之观，非圣贤恤民之意者也。”上不纳。 
〔一〕　“幸”字据文意补。或当作 “上校猎广城”。又钱大昕廿二史考异曰：“‘城’当作‘成’，马融上广成颂，即此。” 
〔二〕　据范书改。 
〔三〕　见书皋陶谟。文曰：“无教逸欲有邦。”乃皋陶将为帝舜谋而先语禹之语。 
〔四〕　见书无逸，“游于田”作“ 于游田”，袁纪恐误倒。 
〔五〕　范书“焦心”下有“毁颜” 二字，袁纪恐脱。 
七年（甲辰、一六四）
　　春二月，太尉黄琼薨。 
　　琼字世英，江夏安陆人。清贞守正，进止必以礼。居宰相位，廉平公正，数纳谠言，为朝廷所重。上亦愍惜焉，赠车骑将军、邟乡侯印绶，谥曰昭侯〔一〕。有孙曰琬。 
〔一〕　范书“昭侯”作“忠侯”。 
　　三月癸亥，殒石于右扶风〔一〕。 
〔一〕　殒石于右扶风之鄠县也。又按三月壬申朔，无癸亥，疑系二月事。范书亦误。 
　　太常杨秉为太尉〔一〕。 
〔一〕　按范书桓帝纪，四年三月太尉黄琼免，四月刘矩为太尉。五年冬杨秉始代刘矩为太尉，与袁纪异。通鉴从范书，是。 
　　是时中常侍侯览、贝瑗骄纵最甚，选举不实，政以贿成。秉奏览等佞谄便僻，窃国权柄，召树奸党，贼害忠良，请免官理罪。奏入，尚书诘秉掾曰 〔一〕：“ 夫设官分职，各有司存。三公统外，御史察内。今越左右，何所依据？其闻公具对。”秉〔使〕（便）对曰〔二〕：“除君之恶，惟力是视〔三〕。邓通失礼，申屠 嘉召而责让，文帝从而请之〔四〕。汉故事，三公鼎司，无所不统〔五〕。”尚书不能诘。上不得已，乃免览官，瑗削国事〔六〕。于是奏免刺史、郡守已下六十余 人，皆民之蠹也。 
〔一〕　黄本作“掾”，蒋本改作“ 秉”，皆不当省，今并存之。 
〔二〕　据范书改。即使掾复对尚书。 
〔三〕　僖公二十四年左传中晋寺人披之言。杨伯峻曰：“此犹竭尽己力而为。” 
〔四〕　事见汉书申屠嘉传。 
〔五〕　惠栋曰：“袁宏纪：何敞谓宗由曰‘春秋称三公为宰者，言无所不统也’。汉书翟方进云‘春秋之义，尊上公谓之宰，海内无不统也’。又百官公卿表曰‘三公参天子，坐而议政，无不总统，故不以一职为官名’。” 
〔六〕　范书杨秉传作“延熹八年” 事。 
　　夏四月乙丑，封皇后弟邓庾为育阳侯〔一〕。 
〔一〕　范书皇后纪“庾”作“秉” ，乃邓皇后兄邓演之子，邓统之弟。 
　　秋九月，武陵蛮夷叛，寇掠数郡。荆州刺史度尚讨之。将战，尚召治中别驾曰：“今后无转输，前有彊敌，吏士捷获已多，缓之则不肯力战，急之则事情 切迫，潜有逃窜。今与诸君俱处虎口，胜则功成，败则无余，为之奈何？”诸从事者莫知所出。尚宣言曰：“今兵实少，未可进，当复须诸郡兵至。且各休息，听其 射猎。”军中喜踊，大小皆出。尚密呼所亲燔其积聚，猎者还，莫不涕泣。尚使人慰劳曰：“蛮人多宝，足富数世，诸卿但不并力耳，所亡何足介意！”其明旦，秣 马蓐食，径赴〔贼〕（城）屯〔一〕。贼见尚晏然，不图其吏士愤激，遂克殄之。封尚右乡侯，除一子为郎。 
〔一〕　据范书改。 
　　尚字博平，山阳湖陆人也。初为上虞长，纠摘奸伏，县中谓之神明。擢门下书佐朱俊〔一〕，谓之干世之才。俊后显名，终如尚言。县有孝女曹娥，年十 四，父旴溺于江，不得尸。娥号慕不已，遂赴江而死。前后长吏莫有纪者，尚至官，改葬娥，树碑表墓，以彰孝行。〔二〕县民故洛阳市长淳于翼学问渊深，大儒旧 名，常隐于田里，希见长吏。尚往候之，晨到其门，翼不即相见，主簿曰：“还。”不听，停车待之。翼晡乃见尚，尚宗其道德，极谈乃退。其优贤表善，皆类此 也。 
〔一〕　按谢承书、范书等“俊”皆作“□”，亦作“隽”。然其本字作“俊”。 
〔二〕　水经注渐江水曰：“上虞县东有龙头山，南带长江，东连上陂，江之道南有曹峨碑。县令度尚使外甥邯郸子礼为碑文，以彰孝烈。” 
　　冬十月，行幸章陵，祠旧宅，遂有事于陵庙。戊辰，行幸云梦，临水〔一〕。祠湖阳、新野公主、〔寿〕张敬侯、鲁哀公庙〔二〕。 
〔一〕　所临之水，乃汉水也，袁纪恐脱“汉”字。又十月戊戌朔，无戊辰。或系十一月之事。 
〔二〕　据范书补。又此句之首，恐脱“还幸新野”四字。 
　　是时勃海王悝骄慢僭侈，不奉法度。见上无子，阴有嗣汉之望。北军中候史弼上疏曰：“臣闻帝王之于亲戚，爱之虽隆，必示之以威礼；宠之虽贵，必示 之以法度。如是则和亲之道兴，骨肉之情固。昔襄王恣甘昭公〔一〕，孝景帝骄梁孝王〔二〕，二弟阶宠，卒用悖慢，周有播荡之祸，汉有袁盎之变。窃闻勃海王悝 恃至亲之属，藉偏私之爱，有僣慢之心，颇不用制度。外聚轻薄不逞之徒，内荒酒乐，出入无常，所与群居，皆家之弃子，朝之斥臣。有口无行，必有羊胜、伍被之 类〔三〕，州司不敢弹纠，傅相不能匡辅。陛下宽仁，隆于友于之义〔四〕，不忍遏绝，恐遂滋蔓，为害弥大。乞露臣奏，宣示百僚，使议于朝，明言其失。然后诏 公卿平处其法，法决罪定，乃下不忍之诏，臣下固执，然后少有所许。如是则圣主无伤亲之议，勃海长有享国之祚。不然惧大狱将兴，使者相望于道矣。”上以至 亲，不问其事。 
〔一〕　僖公二十四年左传曰：“初，甘昭公有宠于惠后，惠后将立之，未及而卒。昭公奔齐，王复之，又通于隗氏。王替隗氏。颓叔、桃子曰： ‘我实使狄，狄其怨我。’遂奉大叔以狄师攻王。”又曰：“天子无出，书曰，‘天王出居于郑’避母弟之难也。”杨伯峻曰：“甘昭公即惠王子、襄王弟王子带， 封于甘，昭，其谥。”大叔，即王子带也。“王复之” ，僖公二十二年，襄王迎其弟于齐，遂有此变。 
〔二〕　梁王，窦后少子，赐天子旌旗，出警入跸。太后欲景帝传位于孝王，袁盎谏，梁王遂令人刺杀盎。事见汉书文三王传。 
〔三〕　羊胜，梁孝王谋主：伍被，劝淮南王反者。 
〔四〕　见尚书君陈。友于兄弟之意。 
　　弼字公谦，陈留考城人。历职忠謇，无所倾挠。自尚书为平原太守〔一〕，诏书下诸郡察党人，时所在怖惧，皆有所举，多至数千人〔二〕，弼独上言无 党人。从事主者坐问责曰〔三〕：“诏书憎嫉党人极恳至，诸郡皆有，平原何独无？”弼对曰：“先王疆理天下，画为九壤，物土不同，风俗亦异。他郡自有，平原 自无，胡可相比！若趋诺诏书，诬陷良善，平原之人，皆为党乎？”从事大怒，奏弼罪，以赎免。迁河东太守。弼初至郡，敕门下有请，一无所通。常侍侯览遣诸生 齎书求假盐税及有所属〔四〕，门长不为通。生诈称自言者以见弼，弼怒收付狱，即日考杀之。览后以诬弼谤诽朝政，征诣延尉，论弃市。平原吏民走诣阙讼弼，得 减死一等，刑竟归田里。后数为公卿所荐，拜彭城相，为政务抑豪彊，虽有纵放，然豪右敛手，小民有罪，率多恩贷。 
〔一〕　范书作“平原相”是。蔡邕传注引谢承书曰：“弼迁山阳太守，其妻钜野薛氏女，以三互自上，转拜平原相。” 
〔二〕　范书作“数百人”。 
〔三〕　从事，州刺史官属。此乃刺史所遣督促属郡察党人者，故曰从事主者。 
〔四〕　沈钦韩曰：“河东有两盐池，则后汉仍榷其税。” 
八年（乙巳、一六五）
　　春正月，使中常侍左悺之苦，祠老子。上始好神仙之事。 
　　勃海王悝谋反，徙为定陶王〔一〕。 
〔一〕　范书作“瘿陶王”。按续汉郡国志，廮陶属钜鹿郡。通鉴作“瘿陶”。袁纪恐误。 
　　丙申晦，日有食之。诏公卿校尉举贤良方正各一人。 
　　河南刘淑对曰〔一〕：“臣闻立天之道曰阴与阳，立人之道曰仁与义。故夫妇正则父子亲，父子亲则君臣通，君臣通则仁义立，仁义立则阴阳和而风雨时 矣。夫吉凶在人，水旱由政。故势在臣下则地震坤裂，下情不通则日月失明，百姓怨恨则水旱暴兴，主上骄淫则泽不下流。由此观之，君其纲也，臣其纪也。纲纪正 则万目张〔二〕，君臣正则万国理，故能父慈子孝，夫信妇贞，兄爱弟顺。如此则阴阳和，风雨时，万物得所矣。 ” 
〔一〕　范书党锢传作“河间乐成人 ”。又曰：“永兴二年，司徒种皓举淑贤良方正，辞以疾。桓帝闻淑高名，切责州郡，使舆病诣京师。淑不得己而赴洛阳，对策为天下第一。”按种皓传，皓延熹四 年始任司徒，在位三年薨。袁纪作三年任司徒，六年薨。故党锢传作“永兴二年”误。然种皓于六年薨，袁纪系于八年始举对策，亦有所不合。恐淑系皓生前所举， 时辞以疾。至此不得已应桓帝诏，而赴洛阳对策也。 
〔二〕　诗谱序曰：“举一纲而万目张。” 
　　癸未，废皇后邓氏〔一〕。后骄忌，尝与上所幸郭贵人更相谮诉，由是故废，以忧死〔二〕，亲属皆免归本郡。 
〔一〕　范书作“癸亥”。按前有“ 丙申晦”，则癸未当属二月。然二月乃丁酉朔，无癸未，袁纪误。又其上恐脱“二月”两字。 
〔二〕　原“以”在“废”上，据陈璞校记迳改。 
　　三月辛巳，大赦天下。 
　　夏四月丁巳，坏诸淫祀。 
　　壬戌，河水清。 
　　五月丙戌，太尉杨秉薨。 
　　秉字叔节，少传父业，隐居教授三十余年，乃应司空之辟。稍迁刺史、二千石，所历皆有政绩。虽三公之子，经历州郡，尝布衣蔬食，老而不改。在公卿 位，朝廷每有得失，便尽心正谏，退而削草，虽子弟不知也。秉不饮酒，早丧夫人，遂不复娶，所在以〔淳〕（神）明称〔一〕。尝曰：“我有三不惑：财、酒、 色。” 有子曰赐，亦显名儒行。 
〔一〕　据黄本改。范书作“淳白称 ”。明可训作白。 
　　六月，匈奴寇边，〔中〕郎将度尚击之〔一〕。 
〔一〕　范书桓帝纪言度尚所击系义军桂阳胡兰、朱盖。尚晚年曾任辽东太守，击破鲜卑，未曾与匈奴战，袁纪误。 
　　九月，京师地震。 
　　冬十月丙寅，太中大夫陈蕃为太尉〔一〕。蕃让曰：“不僭不忘，率由旧章〔二〕，臣不如太常胡广；齐七政，训五典，臣不如议郎王畅；文武兼资，折冲万里，臣不如弛刑司隶李膺〔三〕。”上不许。 
〔一〕　范书作“秋七月”事。 
〔二〕　见诗大雅假乐。谓周公之礼法，不过误，不遗失，率尊而循之。 
〔三〕　范书本传“弛刑司隶”作“ 弛刑徒”。按膺论输左校前任河南尹，至延熹九年始任司隶校尉，故袁纪作“司隶”误。 
　　蕃又上书曰：“臣闻昔齐桓公任管仲，将正诸侯，先为政令〔一〕。今寇贼在外，四肢之疾耳。臣窃寝不能寐，食不能饱，忧陛下内政未治，忠言日疏。 前梁冀、五侯弄权〔二〕，天启陛下收而戮之。当时天下，号为小清。其前监未远，旋起覆车之轨矣。往年地动、日蚀、火灾，皆阴盛之应，愿陛下割塞左右豫政之 原，引纳尚书朝省之事，简练高洁，斥退佞邪。如此则天和于上，地洽于下矣。从陛下践祚已来，大臣谁敢举左右之罪？往者申屠嘉召邓通，文帝遣诣嘉府，乃从而 请之，三公之职，何所不统？但今左右骄忿，欲令三公不得举笔。臣蕃今擢自闾阎，特为陛下日月所照，奈何受恩如臣，而当避难苟生，不敢正言。陛下虽厌毒臣言 〔三〕，人主有自勉彊。”书奏，〔四〕上不悦，愈以疾蕃。 
〔一〕　国语齐语曰：“桓公曰：‘ 吾欲从事于诸侯可乎？’管子对曰：‘未可。君若正卒伍，修甲兵，则难以速得志矣。君有攻伐之器，小国诸侯有守御之备，则难以速得志矣。君若欲速得志于天下 诸侯，则事可以隐，令可以寄政。’桓公曰：‘为之若何？’管子对曰：‘作内政而寄军令焉。’”韦昭曰： “内政，国政也，因国政以寄军令也。”又曰：“匿军令，讬于国政，若有征伐，邻国不知。” 
〔二〕　李贤曰：“五侯谓胤、让、淑、忠、戟五人，与冀同时诛。” 
〔三〕　原“毒臣”误倒，据范书迳正。 
　　辛巳，立皇后窦氏。 
　　初宪之诛，家属废为庶民。武字游平，少有学行，常闲居大泽，不交世务。诸生自远方来，授业百余人，名闻关西。武生五男二女，长男绍，次机，次 恪；长女妙，即后也。上以武三辅大族，武有盛名，后入掖庭，逾月立为皇后。武甚不乐，舆疾至京师，拜武为特进、城门校尉，封槐里侯。绍为虎贲中郎将。武乃 称疾笃，固辞爵位。 
　　勃海盗贼盖登自称“太上皇帝”〔一〕，伏诛。 
〔一〕　御览券五八九引东观记作“ 太皇帝”。 
　　十二月，使中常侍管霸之苦，祀老子。 
九年（丙午、一六六）
　　春正月，沛国盗贼戴异自称上皇帝〔一〕，伏诛。 
〔一〕　范书桓帝纪作“太上皇”。疑袁纪“上”上脱“太”字。 
　　辛酉，太常胡广为司徒〔一〕。 
〔一〕　范书桓帝纪作“五月”。按五月己丑朔，无辛酉日。而二月庚申朔，辛酉乃第二日，疑袁纪上脱“二月”二字。二、五形近易讹，恐当以二月为是。 
　　三月辛巳〔一〕，京师夜有火光，转相惊噪。 
〔一〕　范书及续汉志均作“癸巳” 。按是月庚寅朔，无辛巳，袁纪误。 
　　平原人襄揩诣阙上书曰〔一〕：“臣闻天不言者，以文象设教。臣窃见往年五月，荧惑入紫微，犯帝座；其闰月太白犯房心；于占天子凶。三月洛阳城中 夜无故云火光，人声正喧，于占皆不出三年，天子当之。春夏已来，皆有繁霜，皆用刑酷急，不当罪使之然也。自陛下即位已来，诛寇氏、孙氏、邓氏〔二〕，其从 坐者非一。李云之死，天下知其冤也。自汉兴已来，未有谏主被诛，用刑太深如今者也。昔文王能以一妻享十子之祚，今陛下宫女千人，不如文王之一妻者，明刑重 而无德也。臣闻布谷闻于孟夏，蟋蟀吟于始秋，物有微而至信，人有贱而必忠〔三〕。臣虽极贱，思效愚诚，愿赐清闲，极尽所言。” 
〔一〕　范书“襄揩”作“襄楷”。又姓解卷三曰：“鲁公子襄中之后。后汉有襄楷。”则袁纪作“揩”误。 
〔二〕　范书尚有梁氏，袁纪脱。寇氏，寇荣；孙氏，孙寿；邓氏，邓万世也。 
〔三〕　李贤曰：“布谷，一名戴纴，一名戴胜。蟋蟀，促织也。春秋考异邮曰：‘孟夏戴胜降，立秋促织鸣。’言虽微物，不失信也。” 
　　上即诏尚书召问，揩曰：“臣闻古者本无宦官，孝武末，春秋高，数游后宫，始置之耳〔一〕。后稍见任，至孝顺帝时，遂昌炽也。案天市内，宦者四星 不在太微中，而在市中，明宦者但当侍，不得预内〔二〕。今乃处古常伯之位，决谋于中，倾动内外，恐非天意也。”天子以揩章及对下有司，尚书奏：“自古有宦 者之官，非近世所置。汉初张泽为大谒者佐绛侯〔三〕，孝文使赵谈参乘而子孙昌盛〔四〕。今揩不陈损益，而务析言破律，违背经义，伪讬神灵。”于是论揩司 寇。 
〔一〕　典出汉书萧望之传之萧望之语。 
〔二〕　陈璞曰：“‘侍’下疑脱‘ 内’字，‘预内’当作‘预外’。范书无此。”按汉时宦者擅权，皆决谋于中，而操纵尚书、朝臣来左右政局。其下所言“决谋于中”，即“预内”之意。陈说非。 
〔三〕　张泽为宦者令。绛侯周勃诛诸吕，欲迎代王入宫。时东牟侯兴居与太仆滕公入清宫，顾麾左右执戟者释兵去，有数人不肯去兵，泽谕告，遂去兵。事见史记吕太后本纪。范书“绛侯”下有“诛诸吕”三字，袁纪恐脱之。 
〔四〕　文帝使宦者赵谈参乘，袁盎谏曰：“今汉虽乏人，陛下独奈何与刀锯余人载！”于是文帝笑，下赵谈，谈泣下车。事见史记袁盎传。尚书承宦者旨，强辞夺理，阿谀逢迎，于此可窥知矣。 
　　戊寅，特进窦武为大将军〔一〕。武移病洛阳都亭，固让至于数十。诏公车勿复通章，武惶恐不得已就职。在公肃而不猛，其所交友若陈仲举、李元礼等，皆为之论议，而访政事焉。妻子恶衣食车马，苟全而已，卑身正己，率宗族内外僮仆莫敢违法者。 
〔一〕　通鉴从范书，系此事于灵帝建宁元年正月。又三月庚寅朔，无戊寅，当系四月事。 
　　六月庚午，祀老子濯龙中，用夜郊而乐〔一〕。 
〔一〕　东观记曰：“帝好音乐，善琴笙。立黄老祠北宫濯龙中，以文罽为坛，饰淳金银器，彩色眩耀，祠用三牲，太官饰珍馔，作倡乐，以求福祥也。”又范书系此事于七月，而东观记作永康元年事。 
　　鲜卑、乌〔桓〕（孙）寇边〔一〕，匈奴中郎将张奂击降之。 
〔一〕　据范书改。 
　　自是宦者专权在位，子弟亲属及苟进之士，连结依附，以取荣宠，乘势肆意，陵暴天下。于是善人君子惧人伦亏废，发愤忘难。 
　　初，阳翟令张舆，黄门张让弟也，多杀无辜，赃余千金。李膺初为河南尹，收舆考杀之。尚书诘膺曰： “尹视事无几，而多杀伐乎？”膺对曰：“昔孔子为鲁司寇七日，诛少正卯于两观之下。今臣列官已积二旬，私惧留稽为愆，反获速疾之讥。肤受之愬〔一〕，以关 圣听，自知罪死，期不旋踵。然臣愚计，乞留五月〔二〕，克殄元恶，然后退就汤镬，始生之愿也。”〔三〕上不省，论输左校。顷之，起家为司隶校尉，振纲直 绳，多所摧戮。 
〔一〕　语出论语颜渊。疏曰：“愬，亦谮也。皮肤受尘垢，秽其外，不能入内也。以喻谮毁之言，但在外萋斐，构成其过恶，非其人内实有罪。 ” 
〔二〕　范书作“五日”。 
〔三〕　范书此对乃膺任司隶时所言，且作帝然其对，自此诸黄门皆鞠躬屏气，休沐不敢复出宫省。与袁纪迥异。 
　　河东太守单安、河内太守徐盛，中常侍单超、徐璜之弟也。凭宠干纪，渎货害政。沛国朱宇尝为司隶校尉，奏安、盛曰：“此等皆宫竖昆叔，刀锯之余， 横蒙恩私，剖符三河，不能思展命力，以答天地，敢张豺狼之口，吞噬百姓之命，罪深亹重，人鬼同疾。臣衔命操斤，翦其凶丑，辄考核赃罪，事皆伏上。”诏安、 盛廷尉治罪。 
　　汝南人范滂，字孟博〔一〕。郡召为功曹，即褰衣就车，急痛于时也。进善退恶，风教肃然。郎中不便者，咸共疾之，所举者谓之朋党。后为太尉黄琼所 辟，登车揽辔，有澄清天下之志。受诏使冀州，百姓闻滂名，其有赃污未发者，皆解印绶去。滂举刺史、二千石二十余人，罪恶者皆权豪之党也。尚书诘滂曰：“所 举无乃猥多，恐有冤疑，其更详核，勿拘于前。”滂对曰： “臣之所举，自非饕秽奸罪，岂以污臣简札。臣以会日促迫〔二〕，故先举所闻，其未审者，方当参实，以除凶类。臣闻农勤于除草，故谷稼丰茂〔三〕。忠臣务在 除奸，故令德道长。”滂睹时方艰难，知其志不行，乃投刺而去。于是中人耻惧，怀谋害正矣。 
〔一〕　范书党锢传作“汝南征羌人 ”，注引谢承书作“汝南细阳人”。惠栋曰：“刘孝标案：张璠汉纪云：滂，汝南伊阳人。案汝南无伊阳，或细阳之误也。” 
〔二〕　胡三省曰：“会日，谓三府掾属会于朝堂之日也。” 
〔三〕　隐公六年左传曰：“周任有言曰：为国家者，见恶，如农夫之务去草焉。” 
　　山阳人张俭，字元节。以正直知〔名〕〔一〕，州举秀才，刺史非其人，谢病不起。太守翟超临郡，请为东部督邮，俭解巾应之。俭举劾中常侍侯览前后 请夺民田三百余顷；第舍十六区，皆高楼四周，连阁洞殿，驰道周旋，类于宫省；豫作寿冢石椁，双阙高十余丈，以准陵庙；破人家居，发掘冢墓，及虏掠良人妻、 妇女，皆应没入。俭比上书，为览所遮截，卒不得上。俭行〔部〕（步）至平陵〔二〕，逢览母乘轩，道从盈衢。俭官属呵，不避路。俭按剑怒曰：“何等女子干督 〔邮〕〔三〕，此非贼邪！”使吏卒收览母，杀之，追擒览家属、宾客，死者百余人，皆僵尸道路。伐其园宅，井堙木刊，鸡犬器物，悉无余类〔四〕。 
〔一〕　据钮永建校补。 
〔二〕　据通鉴引袁纪改。 
〔三〕　据通鉴引袁纪补。 
〔四〕　范书党锢传曰：“俭举劾览及其母罪恶，请诛之。览遏绝章表，并不得通。”周寿昌曰：“据后苑康传云：俭杀常侍侯览母，案其宗党宾客云云。是 不待请而行诛矣。以常侍权势熏灼，俭位止督邮，擅命诛杀，并案及宗党宾客，俭自亦有罪矣，恐于情事不合。当以俭传所言为是。又侯览传，览于建宁二年丧母， 还家大起茔冢，督邮张俭因举奏览贪侈奢纵云云。又奏览母生时，交通宾客，干乱郡国，复不得御，览遂诬俭为钩党。是览母已前死，俭于其母死后劾之，特请诛览 耳。俭得亡命，而览传乃云夷灭之。三传互相抵牾，当是蔚宗录旧史及各家传成书，未及审耳。” 按范书乃因诸书互异，是非难定，仿史迁史法，各仍其旧以存疑，非未及互审耳也。又袁宏毕竟是文人作史，失于审慎，俭追杀览母及宾客，乃传闻而非史实也。 
　　览素佞行，称冤于上曰：“母及亲属无罪，横为俭所残害，皆大将军窦武、前太尉〔掾〕范滂所讽〔一〕。”上以俭郡吏，不先请奏，擅杀无辜，征付廷 尉。诏收俭，俭乃亡命逃窜，吏捕之急。俭与鲁国孔褒有旧，后事发觉，俭走至东莱李笃家。督邮毛钦操兵至笃家，〔二〕引钦就席〔三〕，曰：“明廷何为枉驾自 屈？ ”钦曰：“张俭负罪入君门，是以来耳。”笃曰：“俭负罪亡命，笃岂得藏之？若审在此，此人名士，明廷宁宜执之？”钦因起抚笃背曰：“蘧伯玉耻独为君子，足 下为仁义，奈何独专美邪？”笃曰：“今欲分之，明廷载半去矣。”钦叹息而去。笃道俭经北海戏子然家，送入渔阳，出塞得免。其所经历子然之徒皆伏诛，俭亲属 内外，并皆灭尽。于佞幸内憾，媚上思报矣。 
〔一〕　滂曾应太尉黄琼辟，为府掾，故补“掾”字。 
〔二〕　范书作“外黄令毛钦”。胡三省曰：“考两汉志，外黄县属陈留郡，黄县属东莱郡。毛钦盖为黄县令，‘外’字衍。”惠栋以为毛钦为外黄人， “令”字衍，乃督邮也。今按汉代地方属吏，除三辅外，一般不得任用外郡人，惠说非。袁纪所称“明廷”与“明府”同义，恐当以胡说为是。 
〔三〕　“引钦”上疑脱“笃”字。 
　　初，河内张成，道术士也，知当大赦，使女杀人。李膺之为司隶〔一〕，收成杀之。是秋，览等教成弟子牢顺上书曰〔二〕：“司隶李膺，御史中丞陈 〔翔〕（蕃）〔三〕、汝南范滂、颍川杜密、南阳岑晊等相与结为党，诽谤朝廷，迫胁公卿，自相荐举。三桓专鲁，六卿分晋，政在大夫，春秋所讥〔四〕。” 
〔一〕　范书党锢传作“为河南尹” ，非。又张成所使杀人者，范书作“子”，是。 
〔二〕　范书党锢传作“牢脩”，续汉五行志作“牢川”。通鉴从范书。然按续志，“川” 当是“顺”之滥缺。又范书“脩”或本作“循”，循顺音义皆同，形近而讹。恐当以袁纪为是。 
〔三〕　按范书党锢传，为御史中丞者，陈翔也。陈蕃乃太尉，阅下文可知。据以正。 
〔四〕　论语季氏曰：“孔子曰：禄之去公室五世矣，政逮于大夫四世矣，故夫三桓之子孙微矣。” 
　　九月，诏收膺等三百余人〔一〕，其逋逃不获者，悬千金以购之，使者相望于道，其所连及死者不可胜数，而党人之议始于此矣。 
〔一〕　范书党锢传作“遂收执膺等，其辞所连及陈寔二百余人”。 
　　上使中常侍王甫治党事，太尉陈蕃曰〔一〕：“ 所考者，皆忧国患时，当官不挠，是何罪而乃尔邪？” 不肯署名。上不从，遂皆下狱。狱吏曰：“诸人入狱者，当祭皋陶酒〔二〕。”范滂曰：“皋陶，古之直臣。如滂无罪，乃理滂于天；如其有罪，祭之何益？”众人 闻之，皆不祭。膺等皆三木囊头〔三〕，伏于阶下。〔范滂〕（王甫）次在后，因越前对问，〔王甫〕曰〔四〕：“合党连群，必有盟誓，其所图谋，皆何等邪？悉 以情对。”滂曰：“窃闻仲尼之言：‘见善如不及，见不善如探汤。’〔五〕欲使善善齐其清，恶恶同其污，谓王政之所愿闻，不悟反以为党。”王甫曰：“卿辈皆 相拔举，迭为唇齿，其不合则见排摈，非党而何？”滂乃仰天曰：“古之修善，自求多福。今之修善，乃陷大戮。死之日，愿赐一畚，薄埋滂于首阳山侧，上不负于 皇天，下不媿于伯夷、叔齐。”甫为之改容，即解桎梏，去囊头。 
〔一〕　按范书陈蕃该年七月免，不当预此事。又通鉴考异曰：“按蕃免后有太尉周景。盖袁纪误也。” 
〔二〕　惠栋曰：“挚虞集记云：‘ 故事：祀皋陶于廷尉。’” 
〔三〕　李贤曰：“三木，项及手足皆有械，更以物蒙覆其头也。司马迁曰：魏其，大将也，衣赭，关三木也。” 
〔四〕　皆据范书改补。 
〔五〕　见论语季氏篇。 
　　尚书霍谞以为党事无验，表谏赦之，皆归田里。滂发京师，道路迎者数千人。滂谓友人殷仲子、黄子敬曰〔一〕：“今子相随，是重吾祸也。”遂逃归乡里焉。 
〔一〕　殷陶，字仲子；黄穆，字子敬。 
　　陈留人夏馥，字子治。安贫乐道，不求当世。郡内多豪族，奢而薄德，未尝过门。躬耕泽畔，以经书自娱。由是为豪势所非，而馥志业逾固，为海内所 称。诸府交辟，天子玄纁征，皆不就。尝奔丧经洛阳，历太学门。诸生曰：“此太学门也。”馥曰：“东野生希游帝王之庭。”径去不复顾。公卿闻而追之，不得而 见也。 
　　党事之兴，馥名在捕中。馥乃髡髭发，易姓名，匿迹远窜，为人佣赁。馥弟静驾车马，载绢饷之。于滏阳县客舍见馥〔一〕，颜色毁瘁，不能复识也，闻 其声乃觉之，起向之拜。馥避之，不与言。夜至馥所，呼静语曰：“吾疾恶邪佞，不与交通，以此获罪。所以不耻饥寒者，求全身也，奈何载祸相饷也！”明旦，各 遂别去，以获免。 
〔一〕　范书本传作“涅阳”，注曰：“涅阳，县，属南阳郡。”按馥亡命林虑山中，不当至南阳。惠栋曰：“魏郡邺县有滏水，或是滏水之阳。案汉末林虑、邺县皆属魏郡。馥入林虑山，静追之滏阳市中，为得其实。”惠说是，范书误。 
　　于是袁闳筑室于庭〔一〕，日于室中东向拜母，去前后门户。及母丧，亦不制服位。如此十五年〔二〕，卒以寿终。 
〔一〕　范书本传曰：“以母老不宜远遁，乃筑土室，四周于庭，不为户，自牖纳饮食而已。” 
〔二〕　范书作“潜身十八年”。 
　　是时太学生三万余人，皆推先陈蕃、李膺，被服其行。由是学生同声竞为高论，上议执政，下议卿士。范滂、岑晊之徒，仰其风而扇之。于是天下翕然， 以臧否为谈，名行善恶，讬以谣言曰：“不畏彊御陈仲举，天下模楷李元礼。”公卿以下皆畏，莫不侧席。又为三君、八俊、八顾、八及之目〔一〕，犹古之八元、 八凯也。陈蕃为三君之冠，王畅、李膺为八俊之首。海内诸为名节志义者，皆附其风。膺等虽免废，名逾盛，希之者唯恐不及。涉其流者，时虽免黜，未及家，公府 州郡争礼命之。申屠蟠尝游太学，退而告人曰：“昔战国之世，处士横议〔二〕，列国之王，争为拥彗先驱〔三〕，卒有坑儒之祸，今之谓矣。”乃绝迹于梁、砀之 间，居三年而滂及难。 
〔一〕　按袁纪恐脱“八厨”之目。三君者，窦武、刘淑、陈蕃也。八俊者，李膺、荀昱、杜密、王畅、刘佑、魏朗、赵典、朱寓也。八顾者，郭泰、宗慈、 巴肃、夏馥、范滂、尹勋、蔡衍、羊陟也。八及者，张俭、岑晊、刘表、陈翔、孔昱、苑康、檀敷、翟超也。又以度尚、张邈、王考、刘儒、胡母班、秦周、蕃向、 王章为八厨。 
〔二〕　见孟子滕文公章句下，亦见汉书异姓诸侯王表。师古曰：“ 
处士谓不官于朝而居家者也。” 
〔三〕　史记孟子荀卿传曰：驺衍如燕，昭王拥彗先驱，请列弟子座而受业，筑碣石宫，身亲往师之。索隐曰：“按：彗，帚也。谓为之埽地，以衣袂拥帚而郤行，恐尘埃之及长者，所以为敬也。” 
　　　　袁宏曰：夫人生合天地之道，感于事〔而〕动，性之用也。〔一〕故动用万方，参差百品，莫不顺乎道，本乎情性者也。是以为道者清净无为，少思 少欲，冲其心而守之，虽爵以万乘，养以天下，不荣也。为德者言而不华，默而有信，推诚而行之，不媿于鬼神，而况于天下乎！为仁者博施兼爱，崇善济物，得其 志而中心倾之，然忘己以为千载一时也。为义者洁轨迹，崇名教，遇其节而明之，虽杀身糜躯，犹未悔也。故因其所弘则谓之风，节其所讬则谓之流。自风而观，则 同异之趣可得而见；以流而寻，则好恶之心于是乎区别。是以古先哲王，必节顺群风而导物，为流之涂而各使自尽其业。故能班叙万物之才以成务，经纶王略，直道 而行者也。 
〔一〕　按礼记乐记曰：“人生而静，天之性也；感于物而动，性之欲也。”陈璞曰：“疑脱‘而’字。”是。故补。 
　　　　中古陵迟，斯道替矣。上之才不能以至公御物，率以所好求物。下之人不能博通为善，必以合时为贵，故一方通而群方塞矣。夫好恶通塞，万物之情 也；背异倾同，世俗之心也。中智且犹不免，而况常人乎？故欲进之心，斐然向风，相与矫性违真，以徇一时之好，故所去不必同而不敢暴，则风俗迁矣。 
　　　　春秋之时，礼乐征伐，霸者迭兴，以义相持。故道德仁义之风，往往不绝，虽文辞音制，渐相祖习，然宪章轨仪，先王之余也。战国纵横，彊弱相 陵，臣主侧席，忧在危亡，无不旷日持久，以延名业之士，而折节吐诚，以招救溺之宾。故有开一说而飨执珪，起徒步而登卿相〔一〕，而游说之风盛矣。 
〔一〕　指苏秦、张仪、范睢、蔡泽之徒。 
　　　　高祖之兴，草创大伦，解赭衣而为将相〔一〕，舍介胄而居庙堂〔二〕，皆风云豪杰，屈起壮夫，非有师友渊深，可得而观，徒以气勇武功彰于天 下，而任侠之风盛矣。逮乎元、成、明、章之间，尊师稽古，宾礼儒术。故人重其学，各见是其业，徒守一家之说，以争异同之辨，而守文之风盛矣。自兹以降，主 失其权，阉竖当朝，佞邪在位，忠义之士，发愤忘难，以明邪正之道，而肆直之风盛矣。 
〔一〕　英布、季布、夏侯婴、张苍之属。 
〔二〕　周勃、王陵、樊哙、灌婴之类。 
　　　　夫排忧患，释疑虑，论形势，测虚实，则游说之风有益于时矣。然犹尚谲诈，明去就，间君臣，疏骨肉，使天下之人专俟利害，弊亦大矣。轻货财， 重信义，忧人之急，济人之险，则任侠之风有益于时矣。然竖私惠，要名誉，感意气，雠睚眦，使天下之人，轻犯叙之权，弊亦大矣。执诚说，修规矩，责名实，殊 等分，则守文之风有益于时矣。然立同异，结朋党，信偏学，诬道理，使天下之人奔走争竞，弊亦大矣。崇君亲，党忠贤，洁名行，厉风俗，则肆直之风有益于时 矣。然定臧否，穷是非，触万乘，陵卿相，使天下之人，自置于必死之地，弊亦大矣。 
　　　　古之为政，必置三公以论道德，树六卿以议庶事，百官箴规讽谏，闾阎讲肆，以修明业。于是观行于乡闾，察议于亲邻，举礼于朝廷，考绩于所莅。 使言足以宣彼我，而不至于辩也；义足以通物心，而不至于为佞也；学足以通古今，而不至于为文也；直足以明正顺，而不至于为狂也。野不议朝，处不谈务，少不 论长，贱不辩贵，先王之教也。传曰：“不在其位，不谋其政。”〔一〕“天下有道，庶人不议。”〔二〕此之谓矣。苟失斯道，庶人干政，权移于下，物竞所能， 人轻其死，所以乱也。至乃夏馥毁形以免死，袁闳灭礼以自全，岂不哀哉！ 
〔一〕　见论语泰伯。 
〔二〕　见论语季氏。 
　　时诸黄门无功而侯者，大将军窦武上表曰：“陛下即位以来，梁、孙、邓、亳贵戚专势〔一〕，侵逼公卿，略驱吏民，恶孰罪深，或诛灭。相续以常侍黄 门，窃弄王命，欺罔竞行，谤讟争入。如忠臣李固、杜乔在朝，必竭忠奉之节，觉其奸萌，因造妖言，陷之祸门。陛下不察，加以大戮，冤感皇天，痛入后土，贤愚 悲悼，大小伤摧。固等既没，宦党受封，快凶慝之心，张豺狼之口，天下咸言：‘直如弦，死道边；曲如钩，封公侯。’谣言之作，正为于此。陛下违汉旧典，谓必 可行，自造制度，妄爵非人。今朝廷日衰，奸臣专政，臣恐有胡亥之难，在于不久，赵高之变，不朝则夕。臣实怀愚，不惮瞽言，使身死名着，碎体粪土，荐肉狐 鼠，犹生之年，虽尊官厚禄，不以易之也。谨冒死陈得失之要，凡七十余条，伏惟陛下深思臣言，束骸候诛。”武数进忠言，辞旨恳恻，李膺等被赦，由武申救之 也。 
〔一〕　范书窦武传作“梁、孙、寇、邓”。注曰：“梁冀、孙寿、寇荣、邓万代，见桓纪也。”按邓万代即邓万世，贤避唐讳而改。万世乃亳后之从父，据 范书之说，则既列邓氏，下不必再有亳氏，似当以作“寇”为是。然寇氏未尝以贵戚专势，反被诸贵戚排斥诬陷，以至族灭，故不当与梁、孙同伍。又前已考邓香非 邓禹之后，则与邓万世同姓不不同宗，若邓万世之为亳后从父，何尝不是梁冀必以亳后冒姓梁之故伎重演呢？而亳氏又何尝不想冒认邓禹之后以抬高自己的身份呢？ 故武之表一则作邓，一则作亳，以相区别。当以袁纪为是。 
元康元年〔一〕（丁未、一六七）
〔一〕　“元康”系“永康”之误。 
　　春正月，西羌寇三辅。夫余夷王寇玄菟。 
　　夏四月，中郎将张奂以南单于车儿不能治国事，上言更立左鹿蠡王都绀为单于。诏曰：“春秋大居正〔一〕，车儿一心同向化，何罪而黜？其遣还廷摄部落。 ” 
〔一〕　隐公三年公羊传曰：“故君子大居正。”疏曰：“君子之人，大其适子，居正，不劳违礼而让庶也。” 
　　五月壬子晦，日有食之。 
　　六月甲寅，诏公卿、校尉举贤良方正各一人〔一〕。 
〔一〕　范书系五月日食后，不如袁纪之细密也。 
　　颍川荀爽对策曰〔一〕：“臣闻火生于木，故其德孝〔二〕。汉之谥，帝称孝者，其义取此也。故汉制使天下皆讲孝经，选〔吏〕能〔三〕，举孝廉，皆 以孝为务也。夫丧亲，自尽孝之终也。今二千石不得终三年丧，恐非所以为孝道而称火德也。顷者胤嗣数乏，本枝不繁，其咎未必不由此。往者孝文劳谦自约，行过 乎俭，故有遗诏，以日易月〔四〕。此谓夷惠激俗，适身而已，不可贯之万世，为后嗣德者也。虽古今损益，未能谅阴，可存其礼，以示天下。又公卿二千石皆辅主 宣化，政之本也。而使不赴父母之丧，人义替矣。春秋传曰：‘上之所为，民之归也。’〔五〕上使不为，民或为之，是以加罚；假若上之所为，而民亦为之，向其 化也，又何诛焉？假使大臣皆不行三年之丧，何以责之？古者臣有大丧，则君三年不呼其门〔六〕。可如旧礼，以美风俗。 
〔一〕　范书本传作延熹九年太常赵典举爽至孝，拜郎中，对策陈便宜，与此稍异。 
〔二〕　范书本传爽言此语闻之于师。按裴注引虞翻别传曰：“颍川荀谞号为知易，臣得其注，有愈俗儒。”谞，爽之别名也。范书儒林传曰荀爽作易传，自是费氏兴。则此语当出自费氏易也。 
〔三〕　据范书改。 
〔四〕　王先谦引王补之说曰：“汉文遗诏，并无以日易月之语，此爽误会诏意也。诏云：以下服大红十五日，小红十四日，纤七日。释服已下，谓已葬，其 葬前固有服，不尽于三十六日。且古丧服二十七月，不闻三十六月，何谓以日易之乎？蔡邕上封事云：孝文皇帝制丧服三十六日。此尚可通，以葬前无改也。朱子答 余正甫书：汉文葬后三易服，三十六日而除。读汉书最审。” 
〔五〕　见襄公二十一年左传，乃臧武仲之语。 
〔六〕　见宣公元年公羊传。 
　　臣闻有夫妇，然后有父子；有父子，然后有上下；有上下，然后有礼义〔一〕。故夫妇之始，王教之端也。孔子曰：‘天尊地卑，干坤定矣。’〔二〕书 曰‘ 厘降二女于妫汭’〔三〕，言虽帝尧之女，下嫁于虞，犹屈体降下，妇道于虞氏也。春秋之义，王姬嫁齐侯，使鲁主之，不以天子之尊加诸侯也〔四〕。今汉承秦 法，设尚主之仪，以妻制夫，失阳唱之义，以卑临尊，违干坤之道。今诚改尚主之制，称尊卑之性，则嘉瑞降天，吉符出地，是以万物各得其叙矣。”书奏，即弃去 之〔五〕。 
〔一〕　出易序卦。原文“有父子” 下接“然后有君臣”，下接“有君臣，然后有上下”。范书亦然，袁纪恐脱之。 
〔二〕　见易系辞。 
〔三〕　出尚书尧典。 
〔四〕　见庄公元年公羊传。又惠栋引京房易传所载汤嫁妹之辞曰：“无以天子之尊而乘诸侯，无以天子之富而骄诸侯。” 
〔五〕　范书作“弃官去”。 
　　庚子，大赦天下〔一〕。 
〔一〕　范书桓帝纪作“六月庚申，大赦天下，悉除党锢，改元永康”。六月癸丑朔，无庚子，袁纪恐误。 
　　秋八月，黄龙见巴郡。 
　　初，民就池浴〔一〕，相戏曰：“此中有黄龙。 ”因流行民间。太守上言，时史以书帝纪。是时政治衰缺，所居多言瑞应，皆此类也。本志曰：“瑞兴非时，则为妖孽，为言虽虚，此为龙孽也。” 
〔一〕　范书桓帝纪注引续汉志“池 ”作“沱”。按今本续汉志与袁纪同，范书注误。 
　　冬十月壬戌，南宫平城内屋坏。 
　　十二月丁丑，帝崩于德阳殿。 
　　初，河间孝王生解渎亭侯淑，淑生苌，苌生宏。帝崩无嗣，大将军窦武召御史刘倏，倏盛称宏于武，武与太后定策禁中。太后诏曰：“大行皇帝，德配天 地，光照上下，不获胤嗣之祚，早弃万国，朕忧心摧伤。追览前代，法王后无适，即择览近亲。考德叙才，莫若解渎亭侯宏，年十有二，嶷然有周成之质。春秋之 义，为人后者为之子。其以宏为大行皇帝嗣。”使光禄大夫刘倏持节之国奉迎。

后汉孝灵皇帝纪上卷第二十三
　　建宁元年（戊申、一六八）
　　春正月己亥，上征至，大将军窦武持节迎于夏门亭。 
　　庚子，即皇帝位。 
　　以太尉陈蕃为太傅，〔与〕（以）将军窦武〔及〕（为）司徒胡广录尚书事〔一〕。诏曰：“太傅陈蕃辅弼先帝，出纳为允，謇谔之节，宣于本朝。朕初践祚，亲授策命，忠笃之性，老而弥纯。其封蕃为高阳侯。 ”固让不受，章十余上乃许。 
〔一〕　据范书灵帝纪改。 
　　三月辛丑，葬孝桓皇帝于宣陵〔一〕。 
〔一〕　范书灵帝纪作“二月辛酉” 。按三月己卯朔，有辛丑，然无下文之庚午。二月己酉朔，辛酉乃第十三日，庚午乃第二十二日，故当以范书为是。 
　　庚午，大赦天下〔一〕。赐男子爵，孝悌、力田帛各有差。 
〔一〕　范书作“辛未”，相差一日，未知孰是。 
　　夏四月甲午〔一〕，追尊祖解渎亭侯淑为孝元皇帝，考嗣侯苌为孝仁皇帝〔二〕，妃董姬为慎园贵人。 
〔一〕　范书作“闰月甲午”。朔闰考曰：“闰月戊申朔。谷雨丁未在三月晦日，小满戊寅在四月朔日。杨统碑有三月癸丑，即月之六日，碑省言闰。纪有甲午疑误。” 
〔二〕　范书灵帝纪及独断均作“孝元皇”、“孝仁皇”，乃省文耳。 
　　戊辰〔一〕，以长乐卫尉王畅为司空。 
〔一〕　四月戊寅朔，无戊辰，疑有讹。 
　　五月丁未朔，日有蚀之。 
　　六月癸巳，录定策功，封窦武、曹节等十一人为列侯。 
　　八月，司空王畅以灾异策罢，宗正刘宠为司空。 
　　畅字叔茂，太尉龚之子也。初，畅为南阳太守，设禁令，明赏罚。太守下车之后，而故犯法者，发屋伐树，塞井移灶〔一〕。豪彊战栗，晏开早闭。功曹 张敞谏曰：“盖闻诸经典，殷汤开三面之网，而四方归仁；武王除炮烙之刑，而天下咸服。高祖创业，约法三章；孝文宽刑，号称太宗。若夫卓茂、文翁之徒，皆去 严刻，务崇温和。夫明哲之君，网漏吞舟之鱼，然后三光明于上，民物和于下。愚谓舜举皋陶，不仁者远〔二〕；随会为政，晋盗奔秦〔三〕。治民在德，不在于 刑。” 畅于是崇宽慎刑，旌贤表德。 
〔一〕　疑“移”系“夷”之误。 
〔二〕　出论语颜渊。 
〔三〕　宣公十六年左传曰：“晋侯以黻冕命士会将中军，且为太傅。于是晋国之盗逃奔于秦。”“士会”即“随会”也。 
　　畅以郡俗奢富，欲约己以矫之，乃衣大布，坐羊皮，车厩马羸弊〔一〕，而不改之。同郡刘表，时年十七，从畅受学，进谏曰：“盖闻奢不僭上，俭不逼 下〔二〕，守道行礼，贵处可否之间。清不暴鳞，浊不污泥，蘧伯玉耻独为君子。府君不希孔门之明训〔三〕，而慕夷齐之末操〔四〕，无乃皎然自贵于世。”畅答 曰： “昔公仪休在鲁，拔园葵，去织妇；孙叔敖相楚，其子披裘刈薪 
〔五〕　。夫以约失之者鲜矣〔六〕！闻伯夷之风者，贪夫廉，懦夫有立志〔七〕。虽以不德，敢慕高风，且以矫俗也。” 
〔一〕　疑“车”系衍文。 
〔二〕　礼记杂记下曰：“君子上不僣上，下不逼下。” 
〔三〕　黄本及范书均作“孔圣”，蒋本乃依南监本作“孔门”。 
〔四〕　李贤曰：“论语：孔子曰‘ 奢则不逊，俭则固’言仲尼得奢俭之中，而夷齐饥死，是其末操也。”孔子语见述而，其意本在奢则僣上，俭失礼耳。与其僣上而不逊，不若俭之但失礼耳。 
〔五〕　并见史记。前者乃循吏传，后者乃滑稽传也。 
〔六〕　见论语里仁。 
〔七〕　见孟子万章章句下。 
　　太后新摄政，政之巨细，多委陈蕃、窦武，同心戮力，以奖王室，征用天下名士参政事。于是天下英隽，知其风指，莫不人人延颈，想望太平。 
　　其后中常侍曹节与上乳母赵娆求谄于太后，太后信之，数出诏命，有所封拜。蕃、武每谏，不许。会有日蚀之变，蕃谓武曰：“昔萧望之为石显所杀， 李、杜祸及妻子〔一〕。有一石显，望之尚为之死，况数十人耶？赵夫人旦夕乱政，其患最甚。蕃以余年，请为将军除之〔二〕　。因灾之变，以除佞臣，谁曰不 可！”武亦谋之，深纳蕃言，乃言之于太后曰：“故事，内官但典门户，给事左右而已。今乃参政事，贵显朝廷，父子兄弟，并在列位，天下匈匈，多以为患，今可 悉除之。 ”太后曰：“此皆天所生，汉元以来，世世用事，国之旧典，何可废也？但诛其恶耳。”武性详重，疑而未决。 
〔一〕　李，李固；杜，杜乔。范书 “李杜”上有“近者”二字，袁纪恐脱。 
〔二〕　时蕃已八十岁，故曰“余年 ”。 
　　是时太白犯上将星，又入太微〔一〕。侍中刘瑜素善天文，与蕃书曰：“星辰错乱，不利大臣。前所谋者，事宜速断之。”蕃、武得书，将发。于是以朱 宇为司隶校尉，刘佑为河南尹。武奏收中常侍曹节、长乐食监王甫等，使侍中刘瑜内其奏。谋颇泄漏，节等及窃发瑜奏，且知其事，节曰：“前先帝宫人嫁，武父子 载取之，各且十余人，此大罪也。身自不正，何以正人！” 中黄门朱瑀曰〔二〕：“其中放纵者罪当诛耳，我曹何罪！”乃与等辈十余人结诛武等。是夜矫诏以王甫为黄门令，持节诛尚书令尹勋，因共胁太后取玺绶。 
〔一〕　通鉴与袁纪同。而范书窦武传作“太白犯房左骖，上将星入太微”。按晋书天文志，房四星，第一星上将也。太微，天子庭也。则范书标点本断句误耳。续汉天文志入太微者亦太白，而非上将星也。 
〔二〕　朱瑀原误作朱宇，袁纪灵帝纪中卷及范书均作朱瑀，故迳改。 
　　九月辛亥〔一〕，节请帝御前殿，召公卿百官，易拜司隶校尉、河南尹，遣中谒者分守南、北宫。节称诏收大将军窦武，武不受诏。与子绍将北宫二千人屯洛阳都亭。 
〔一〕　范书作“丁亥”。通鉴考异曰：“范书帝纪作‘丁亥’，袁纪作‘辛亥’。按长历，是年九月乙已朔，无丁亥。今从袁纪。”标点本据以改范书。 
　　太傅陈蕃闻起兵，将官属诸生八十余人到承明门。使者不内曰：“公未被诏召，何得勒兵入宫？”蕃曰：“赵鞅专兵向宫，以逐君侧之恶。春秋义之 〔一〕。 ”有使者出开门〔二〕，蕃到尚书门，正色曰：“大将军窦武忠以卫国，黄门、常侍无道，欲诬忠良邪？”黄门王甫曰：“先帝新弃天下，山陵未成，武有何功？兄 弟父子并封三侯，又设乐饮宴，多取掖庭宫人，旬日之间，资财巨万。大臣如此，是为道邪？公为宰辅，苟相阿党，复何求贼？”使剑士收蕃。蕃声逾厉，辞气不 挠，遂送蕃北寺狱〔三〕。 
〔一〕　春秋以赵鞅不请晋君而执邯郸午，保晋阳，书曰“赵鞅以晋阳叛”，未尝义之。后因韩、魏之请，鞅盟于公宫，亦无清君侧之举。春秋三传均不见，未知陈蕃何据。 
〔二〕　范书作“突入承明门”。通鉴从范书。 
〔三〕　御览卷三五二引汉南记曰： “陈蕃等欲除诸黄门，谋泄，阍寺之党于宫中诈称惊，云外有反者。蕃奔入宫，小黄门朱宇逆以戟刺蕃。”范书作“蕃拔剑叱甫，甫兵不敢近。乃益人围之数十重，遂执蕃送狱”。通鉴从袁纪。 
　　节又称诏，以少府周静行车骑将军〔一〕，与匈奴中郎将张奂、王甫持节共以讨武等，与武陈兵于阙下。武令其军曰：“黄门、常侍反逆无道，何尽随之 反乎？先降有重赏。”〔二〕中官执势久，士皆畏之，于是（免）武兵数十人者各为部，归于甫军，自旦至食时，兵降且尽。武自杀，绍等走，靖等皆斩〔三〕，绍 弟机、亲族宾客悉诛之。蕃亦被害，妻子徙日南。皇太后迁于云台。于是自公卿以下，尝为蕃、武所举，皆免官禁锢。 
〔一〕　范书“周静”作“周靖”。袁纪下文之“靖”，乃绍弟靖。 
〔二〕　范书窦武传曰：“甫兵渐盛，使其士大呼武军曰：‘窦武反，汝皆禁兵，当宿卫宫省，何故随反者乎？先降有赏！’营府素畏服中官，于是武军稍稍 归甫。”按黄本“武令”作“甫令”，然与其所言身份不符；蒋本作“武令”，文虽可通，然与武军散归甫营又不合，疑袁纪脱误恐多。通鉴两存之，武令系于屯兵 都亭之时，甫令系于阙下对阵之际。又“中官”原误作“中宫”，迳改之。 
〔三〕　范书言武、绍并自杀，而未及靖被斩之事。 
　　蕃字仲举，汝南平舆人。初，袁〔阆〕（闳）为郡功曹〔一〕，举蕃以自代曰：“陈蕃有匡弼之才，不可久屈，宜以礼致之。”于是为郡功曹，举贤良方 正皆不就。桓帝初招延俊乂，征拜为议郎，起署为尚书，稍迁九卿。初为豫章太守，独设一榻以候徐孺子，余人不得而接〔二〕。其高简亮正皆此类也。 
〔一〕　据范书改。 
〔二〕　世说新语德行篇注引袁纪曰：“蕃在豫章，为稚独设一榻，去则悬之，见礼如此。 ”古人引书多以己意改窜，于此可见。 
　　丙辰，司徒胡广为太傅，录尚书事。司空刘宠为司徒。 
　　宠字祖荣，东莱牟平人。初为会稽太守，正身率下，郡中大治。征入为将作大匠。山阴县有数老父，年各八十余，居若邪山下，去郡十里。闻宠当还，相 率共往送宠，人齎百钱。宠见老父曰：“何乃自苦来邪？” 对曰：“山谷鄙老〔一〕，生来尝到郡县。他时吏发〔二〕，不去民间，或狗吠竟夕，民不得安。自明府下车以来，吏稀至民间，狗不夜吠。老值圣化，今闻当见 弃，故自力来送。”宠曰：“吾何能及公〔言〕邪〔三〕？甚勤苦父老。”为选一大钱受之。故会稽号为“取一钱”〔四〕，其清如此。薄衣服，弊车马，其与人交 恂恂然。在朝廷正色，不可干以私，闭门静居，不接宾客，教诲子孙而已。故进不见恶，退无谤言。 
〔一〕　范书作“山谷鄙生”。王补曰：“鄙生字，范书凡数数见，然承上文‘山民愿朴，乃有白首不入市井者’，则袁纪为合。” 
〔二〕　发，发求，即征敛也。 
〔三〕　据范书补。 
〔四〕　范书作“号宠为‘一钱太守 ’”。 
　　封曹节十八人为列侯，讨陈、窦之功也。 
　　十月甲辰晦，日有蚀之。 
　　鲜卑犯幽州，杀略吏民。自此以后，无岁不犯塞。 
　　陈窦之诛，海内冤之。曹节善招礼名贤，以卫其罪。乃言于帝，就拜姜肱为犍为太守，韦着为东海相。诏书迫切，肱浮海遁逃，卒不屈去。着不得已，遂解巾临郡，为政任威刑，妻子放恣，为受罚家所告，论输左校。刑竟归乡里，为奸人所杀。 
二年（己酉、一六九）
　　春正月丁丑〔一〕，大赦天下。迎慎〔园〕（国）董贵人幸南宫嘉德殿〔二〕。 
〔一〕　是月甲辰朔，无丁丑，疑有讹。 
〔二〕　据本卷建宁元年纪文改。 
　　二月己巳，尊董贵人为孝文皇后〔一〕。后置永〔乐〕宫〔二〕，如匽贵人之礼。贵人，河间人。配解渎侯苌，生帝。后兄子重为五官中郎将〔三〕。 
〔一〕　按范书作“三月己巳”。二月癸酉朔，无己巳，袁纪“二月”当是“三月”之误。又范书及独断，“孝文后”皆作“孝仁后”，袁纪亦误。 
〔二〕　据续汉志补。 
〔三〕　“官”原误作“宫”，迳改之。 
　　夏四月壬辰，青蛇见御座殿轩。癸巳，大风折木〔一〕。诏群臣各上封事，靡有所讳。 
〔一〕　范书灵帝纪不载青蛇事，又 “大风”下记有“雨雹”。通鉴两采之。 
　　议郎谢弼上疏曰：“盖闻蛇者，女子之祥也。皇太后幽隔空宫，愁感天心所致也。皇太后定策帷幄，援立陛下，虽父兄不轨，非皇太后之罪。陛下当以其 诛灭之故，特加慰释之念，而反隔绝，靡有朝问之礼，大亏孝道，不可以示四方。昔周襄王不能事母，夷狄交侵，天命去之，遂陵迟不复兴〔一〕。礼：为人后者为 之子。今以孝桓皇帝为父，岂得不以皇太后为母哉！援神契曰：“天子行孝，四夷和平。’方今边境斥候，兵革蜂起，非孝无以济之。愿陛下上以尧舜为法，下以襄 王为戒，无令皇太后忧愁于北宫〔二〕。一旦有雾露之疾〔三〕，陛下当何面目以见天下乎？” 
〔一〕　见前甘昭公注。 
〔二〕　按太后徙灵台，乃南宫也，此作北宫，非。又原脱“太”字，迳补。 
〔三〕　“雾露”一词出史记淮南厉王传袁盎谏文帝之语中，本指受风寒一类的疾病，此乃但有不幸之意。 
　　又匈奴中郎将张奂上书曰：“臣闻风〔为〕（以）号令〔一〕，动物通气。木者，火之本，相须乃明。蛇者屈伸，隐显似龙。顺至为休征，逆来为灾殃。 故大将军窦武忠肃恭俭，有援立之功。太傅陈蕃敦方抗直，夙夜匪懈。一旦被诛，天下惊怛，海内嘿嘿，莫不哀心。昔周公既薨，成王葬不具礼，天乃大风，偃木折 树。成王发书感悟，备礼改葬，天乃立反风，其木树尽起〔二〕。今宜改葬蕃、武，选其家属，诸被禁锢，一宜蠲除，则灾变可消，升平可致也。” 
〔一〕　据黄本及范书改。李贤引翼氏风角曰：“凡风者，天之号令，所以谴告人君者也。 ” 
〔二〕　见尚书大传。 
　　天子虽知奂言是，然迫于节等，不得从之。中官恶谢弼，出为〔 
广〕陵府丞〔一〕。郡县承旨，以他罪死狱中。 
〔一〕　据范书补。 
　　张奂字然明，敦煌酒泉人。少与安定皇甫规俱显当世，而奂又与规善。初，奂为梁冀所辟，冀被诛，奂废锢。众人莫敢为言，唯规数荐奂。由是为武威太 守、度辽将军，幽、并清净，吏民歌之。征拜大司农，赐钱二十万，除家一人为郎。奂让不受，愿徙户华阴。旧制：边民不得内徙。唯奂因功得听，故奂始为弘农 人。 
　　建宁初，奂新至未除，会陈、窦之事。中常侍曹节等承制，使奂率五营士围武。武自杀，蕃下狱死，义士以此非奂。然素立清节，当可否之间，虽彊御不 敢夺也。后以党事免官禁锢。河东太守董卓慕其名，使兄遗奂缣百匹。奂不受，知卓有奸凶之心，遂与绝。至于朋友之馈，虽车马不辞也。时被党锢者，多不守静， 或徙或死，唯奂杜门不出，养徒着书矣〔一〕。 
〔一〕　奂养徒千人，着尚书记难三十余万言。 
　　六月，司徒刘宠为太尉。 
　　九月，江夏丹阳蛮夷反。 
　　李膺等以赦获免，而党人之名书在王府，诏书每下，辄伸党人之禁。陈、窦当朝后，亲而用之，皆勤王政而尽心力，拔忠贤而疾邪佞。陈、窦已诛，中官逾专威势，既息陈、窦之党，又惧善人谋己，乃讽有司奏“ 诸钩党者，请下州郡考治”。时上年十四，问节等曰：“ 
何 以为钩党？”对曰：“钩党者，即党人也。”上曰：“党人何用为而诛之邪？”对曰：“皆相举群辈，欲为不轨。”上曰：“党人而为不轨，不轨欲如何？”对曰： “欲图社稷。”上乃可其奏〔一〕。于是故司空王畅、太常赵典、大司〔农〕（空）刘佑〔二〕、长乐少府李膺、太仆杜密、尚书荀绲、朱宇、魏朗、侍中刘淑、刘 瑜、左中郎将丁栩，颍川太守巴肃、沛相荀昱〔三〕、议郎刘儒、故掾范滂，皆下狱诛，皆民望也。其余死者百余人。天下闻之，莫不垂泣。 
〔一〕　“上”原作“帝”。依前文例，据黄本迳改之。 
〔二〕　据范书党锢传改。又佑卒于家，未及此难，袁纪误。 
〔三〕　范书党锢传作“荀翌”，而荀淑传作“荀昱”，与袁纪同。按翌乃昱之本字也。 
　　　　袁宏曰：“夫称至治者，非贵其无乱，贵万物得所，而不失其情也。言善教者，非贵其无害，贵性理不伤，性命咸遂也。故治之兴，所以道通群心， 在乎万物之生也。古之圣人，知其如此，故作为名教，平章天下。天下既宁，万物之生全也。保生遂性，久而安之。故名教之益，万物之情大也。当其治隆，则资教 以全生；及其不足，则立身以重教。然则教也者，存亡之所由也。夫道衰则教亏，幸免同乎苟生；教重则道存，灭身不为徒死，所以固名教也。污隆者，世时之盛衰 也。所以乱而治理不尽〔一〕，世弊而教道不绝者，任教之人存也。夫称诚而动，以理为心，此情存乎名教者也。内不忘己以为身，此利名教者也。情于名教者少， 故道深于千载；利名教者众，故道显于当年。盖浓薄之诚异，而远近之义殊也。体统而观〔二〕，斯利名教之所取也。 
〔一〕　疑“乱”上脱“政”字。 
〔二〕　体统，总括之意也。此句作总而言之解。 
　　乡人谓李膺曰：“可逃之乎？”膺叹曰：“事不辞难，罪不逃刑〔一〕，臣之节也。吾年已七十〔二〕，祸自己招，复可避乎！” 
〔一〕　襄公三年左传载羊舌赤对晋侯曰：“事君不避难，有罪不逃刑。” 
〔二〕　范书作“年已六十”。 
　　诏书至汝南，督邮吴道悲泣不忍出〔一〕，县中不知所为。范滂闻之曰：“督邮何泣哉？此必为吾也。 ”径诣县狱。县令郭揖见滂曰：“天下大矣，子何为在此！”滂曰：“何敢彰罪于君，使祸及老母。”滂与母诀曰：“滂承顺教训，不能保全其身，得下奉亡君于九 泉，亦其愿也。”母曰：“尔得李、杜齐名，吾复何恨！” 
〔一〕　范书“吴道”作“吴导”。 
　　三君八隽之死，郭泰私为之恸曰〔一〕：“‘人之云亡，邦国殄瘁’〔二〕，汉室灭矣。未知‘瞻乌爰止，于谁之屋’〔三〕。” 
〔一〕　通鉴考异曰：“范书以泰此语为哭陈、窦。袁纪以为哭三君、八俊，今从之。” 
〔二〕　见诗大雅瞻卬。笺曰：“贤人皆言奔之，邦国将尽困穷。” 
〔三〕　见诗小雅正月。笺云：“视乌集于富人之室，以言今民亦当求明君而归之。” 
　　泰字林宗，太原介休人。少孤养母，年二十，为县小吏，喟然叹曰：“大丈夫焉能处斗筲之役！”乃言于母，欲就师问，母对之曰：“无资奈何？”林宗 曰： “无用资为！”遂辞母而行。至成皋屈伯彦精庐，并日而食，衣不盖形，人不堪其忧，林宗不改其乐。三年之后，艺兼游、夏。同邑宗仲，字〔子〕隽〔一〕，有高 才，讽书日万言，与相友善，闲居消遥。泰谓仲曰：“ 盖昔之君子，会友辅仁〔二〕，夫周而不比，群而不党〔三〕，皆始于将顺，终于匡救。济俗变教，隆化之道也。于是仰慕仲尼，俯则孟轲，周流华夏，采诸幽滞。 ”泰始（中）至京师〔四〕，陈留人符融见而叹曰：“ 高雅奇伟，达见清理，行不苟合，言不夸毗，此异士也。”言之于河南尹李膺，与相见曰：“吾见士多矣，未有如郭林宗者也。其聪识通朗，高雅密博，今之华夏， 鲜见其俦。”友而亲之。陈留人韩卓有知人之鉴〔五〕，融见卓，以己言告之，卓曰：“此太原士也。”他日又以泰言告之，卓曰：“四海内士也，吾将见之。”于 是骤见泰，谓〔融〕（雄）曰〔六〕：“此子神气冲和，言合规矩，高才妙识，罕见其伦。” 
〔一〕　据陈澧校补。又水经汾水注载有“宋子浚碑”，然“仲”作“冲”，通鉴亦然。 
〔二〕　论语颜渊曰：“曾子曰‘君子以文会友，以友辅仁’。” 
〔三〕　论语为政：“君子周而不比。”又国语晋语中赵宣子曰：“ 
吾闻事君者，比而不党。夫周以举义，比也；举以其私，党也。”韦昭曰：“忠信曰周。比，比义也。阿私曰党。”又礼记三年问曰“因以饰群 ”。疏曰：“群，谓五服之亲也。” 
〔四〕　“中”系衍文，删。 
〔五〕　岁华纪丽引袁宏纪曰：“韩卓字子助，陈留人。腊日奴窃食，祭先人。卓义其心，矜而免之。”今本脱之。 
　　陈留蒲亭亭长仇香年已长矣，泰见香，在而言之〔一〕。明日起朝之曰：“君泰之师，非泰之友。” 
〔一〕　陈璞曰：“‘在’疑‘坐’ 。” 
　　陈留茅容年四十矣，亲耕陇亩，避雨树下，众人悉践蹲，容独厘膝危坐，泰奇其异，请问舍所在，因寄宿。容明旦杀鸡作食，泰谓之为己也。容分半食 母，余半庋置〔一〕，自与泰素餐。泰曰：“卿贤哉远矣！郭泰犹减三牲之具以供宾旅〔二〕，而卿如此，乃我友也。”起对之揖，劝令学问，卒成盛德。 
〔一〕　胡三省曰：“毛晃曰：‘板为阁以藏物曰庋。” 
〔二〕　胡三省曰：“三牲之具，谓养亲之具也。孝经曰：‘日用三牲之养。’宾旅，犹言宾客也。” 
　　尝止陈国，文孝童子魏昭求入其房〔一〕，供给洒埽。泰曰：“ 
年少当精义〔讲〕书〔二〕，曷为求近我乎？”昭曰：“盖闻经师易遇，人师 难遭〔三〕，故欲以素丝之质，附近朱蓝耳。”泰美其言，听与共止。尝不佳，夜后命昭作粥。粥成进泰，泰一呵之曰：“为长者作粥，不加意敬，使不可食 〔四〕。”以杯掷地。昭更为粥重进，泰复呵之，如此者三。昭姿无变容，颜色殊悦，泰曰：“吾始见子之面，而今而后，知卿心耳。”遂友而善之。 
〔一〕　按御览卷八一四引袁纪作“ 魏照”。 
〔二〕　据御览卷八一四引袁纪补。 
〔三〕　胡三省曰：“经师，谓专门名家，教授有师法者。人师，谓谨身脩行，足以范俗者。” 
〔四〕　困学记闻翁元圻注引袁纪作 “乃不可食”，不知所据为何本。 
　　钜鹿孟敏，字叔达。客居太原，未有知名。叔达曾至市买甑，荷担堕地，径去不顾。时适遇林宗，林宗异而问之：“甑破可惜，何以不顾？”叔达曰： “甑既已破，视之无益。”林宗以为有分决，与之言，知其德性，谓必为善士，劝使读书，游学十年，知名当世。其宗人犯法，恐至大辟，父老令至县请之。叔达 曰：“犯法当死，不应死，自活，此明理也，何请之有？”有父老董敦之〔一〕，曰：“傥其死者，此大事也。奈何以宜适而不受邪？”叔达不得已，乃行见杨氏 令，不言而退。令曰：“孟征居高雅绝世，虽其不言，吾为原之矣。” 
〔一〕　董，督也；敦，亦督也。董敦者，督促也。 
　　初，汝南袁〔阆〕（闳）〔一〕，盛名盖世，泰见之，不宿而退。汝南黄宪，邦邑有声，天下未重，泰见之，数日乃去。薛恭祖曰：〔二〕“闻足下见袁 奉高，车不停轨，銮不辍轭。从黄叔度，乃弥日信宿，非其望也。”林宗答曰：“奉高之器，譬诸泛滥，虽清易挹。叔度汪汪如万顷之波〔三〕，澄之而不清，挠之 而不浊，其器深广，难测量也。虽住稽留，不亦可乎？”由是宪名重于海内。 
〔一〕　按闳字夏甫，阆字奉高。袁纪下文既言“袁奉高”，当是袁阆，作闳非也。通鉴即作“阆”，故正之。袁阆与黄宪俱为汝南慎阳人，袁闳乃汝南汝阳人。二袁既同时，又同郡，其名形亦相近，故常致误。世说新语德行注引汝南先贤传“阆”亦误作 “宏”，而所言事迹与袁阆同。 
〔二〕　薛恭祖，名勤，汝南人，识陈蕃有清世志者。 
〔三〕　范书郭泰传注引谢承书作“ 汪汪若千顷波”，而范书黄宪传、续汉书、世说新语均与袁纪同。 
　　初，泰尝止陈留学宫，学生左原犯事斥逐。泰具酒食劳原于路侧，谓之曰：“昔颜涿聚，梁甫之大盗；段干木，晋国之大驵，卒为齐之忠臣，魏之名贤 〔一〕。且蘧伯玉，颜子渊犹有过〔二〕，谁能无乎？慎勿恨之，责躬而已。”或曰：“何为礼慰小人？”泰曰：“ 诸君黜人，不讬以藜蒸，无有掩恶含垢之义。‘人而不仁，疾之已甚，乱也’〔三〕。吾惧其致害，故训之。 ”后原结客，谋构己者，至期曰：“林宗在此，负其前言。”于是去。后事发露，众人咸自以蒙更生之赐于泰。 
〔一〕　李贤曰：“吕氏春秋曰：‘ 颜涿聚，梁父大盗也，学于孔子。’左传曰‘晋伐齐，战于黎丘，齐师败绩，（智伯）亲禽颜庚。’杜预注： “颜庚，齐大夫颜涿聚也。’”又“段干木”句亦出吕氏春秋。李贤引说文曰：“驵，会也。谓合两家之卖买，如今之度市也。”又引新序曰：“魏文侯过段干木之 闾而轼之，遂致禄百万，而时往问之。国人皆喜，相与诵之曰：‘吾君好正，段干木之敬；吾君好忠，段干木之隆。’秦欲攻魏，司马唐谏曰：‘段干木贤者也，而 魏礼之，天下莫不闻，无乃不可加兵乎？’秦君以为然。” 
〔二〕　论语宪问：“蘧伯玉使人于孔子，孔子与之坐而问焉，曰：‘夫子何为？’对曰： ‘夫子欲寡其过而未能也。’”又雍也：“孔子对曰： ‘有颜回者好学，不迁怒，不贰过。’” 
〔三〕　见论语泰伯。 
　　泰谓济阴黄元艾曰〔一〕：“卿高才绝人，足为伟器。然年过四十，名声着矣。于此际当自匡持，不然将失之矣。”元艾笑曰：“但恐才力不然至此年矣 〔二〕！若如所敕，敢自克保，庶不有累也。”林宗曰：“ 吾言方验，卿其慎之。”元艾声闻遂隆。后见司徒袁隗，隗叹其英异，曰：“若索女婿如此，善矣！”有人以隗言告元艾，又自生意谓之曰：“袁公有女，得无欲嫁 与卿乎？”元艾妇夏侯氏，有三子，便遣归家，将黜之，更索隗女也。夏侯氏父母曰〔三〕：“妇人见去，当分钗断带，请还之。”遂还。元艾为主人，请亲属及宾 客二十余人〔四〕。夏侯氏便于座中攘臂大呼，数元艾隐慝秽恶十五事，曰：“吾早欲弃卿去，而情所未忍耳，今反黜我！”遂越席而去。元艾诸事悉发露，由此之 故，废弃当世。其弘明善恶皆此类也。 
〔一〕　范书郭泰传作“黄允字子艾 ”。 
〔二〕　疑“然”字涉上文“不然” 而衍。 
〔三〕　惠栋曰：“袁宏纪云，夏侯氏谓父母曰：‘妇人见去，当分钗断带，请还之。’” 据此则蒋本恐脱“谓”字，然考诸本皆无“谓”字，当系惠氏据范书所补。范书郭泰传作“妇谓姑曰”，与袁纪亦异。 
〔四〕　范书作“于是大集宾客三百余人”。 
　　后遭母忧，丧过于哀。徐孺子荷担来吊，以生□ 一束顿庐前，既唁而退。或问：“此谁也？”林宗曰： “南州高士徐孺子者，其人诸生，吾不堪其喻也。”钜鹿孙威直来吊，既而介休贾子序亦来吊，林宗受之。威直不辞而去，门人告之。林宗遣人追之曰：“何去之疾 也？”威直曰：“君天下名士，门无杂宾，而受恶人之唁，诚失其所望，是以去耳。”林宗曰：“宜先相问，何以便去邪？乡里贾子序者，实有匈险之行，为国人所 弃〔一〕。闻我遭丧，而洗心来吊，此亦未被大道之训，而有修善之志也，吾故受之。若其遂变化者，弃损物更为贵用，如其不然，不保其往也〔二〕。且仲尼不逆 互乡〔三〕，奈何使我拒子序也！”子序闻之，更自革修，终成善人。其善诱皆此类也。 
〔一〕　范书作贾子厚，名淑。李贤注引谢承书曰：“淑为舅宋瑗报仇于县中，为吏所捕，系狱当死。泰与语，淑恳恻流涕。泰诣县令应操，陈其报怨蹈义之士。被赦，县不宥之。之郡上言，乃得原。 ” 
〔二〕　论语述而曰：“子曰：人洁己以进，与其洁也，不保其往也。”郑注曰：“人虚己自洁而来，当与之进，亦何能保其去后之行。” 
〔三〕　论语述而曰：“互乡难与言，童子见，门人惑。”郑注曰：“互乡乡名也。其乡人言语自专，不达时宜，而有童子来见孔子，门人怪孔子见之。” 
　　其所提拔在无闻之中，若陈元龙、何伯求终成秀异者六十余人；〔一〕其所临官，若陈仲弓、夏子治者十余人，皆名德也〔二〕。 
〔一〕　元龙，陈登之字。伯求，何颙之字。 
〔二〕　仲弓，陈寔之字。子治，夏馥之字。 
　　石云考从容谓宋子俊曰：“吾与子不及郭生，譬诸由、赐不敢望回也〔一〕。今卿言称宋郭，此河西之人疑卜商于夫子者也，若遇曾参之诘，何辞以对 乎？” 子俊曰：“鲁人谓仲尼东家丘，荡荡体大，民不能名，子所明也。陈子禽以子贡贤于仲尼，浅见之言〔二〕，故然有定邪？吾尝与杜周甫论林宗之德也〔三〕，清高 明雅，英达瑰玮，学问渊深，妙有俊才。然其恺悌玄澹，格量高俊，含弘博恕，忠粹笃诚，非今之人，三代士也。汉元以来，未见其匹也。周甫深以为然。此乃宋仲 之师表也，子何言哉！” 
〔一〕　论语公冶长曰：“子谓子贡曰：‘汝与回也孰愈？’对曰：‘赐也何敢望回！回也闻一以知十，赐也闻一以知二。’” 
〔二〕　论语子张曰：“陈子禽谓子贡曰：‘子为恭也，仲尼岂贤于子乎？’子贡曰：‘君子一言以为知，一言以为不知，言不可不慎也。夫子之不可及也，犹天之不可阶而升也。’” 
〔三〕　杜周甫，即杜密也。时人谚曰：“天下良辅杜周甫。” 
　　于是劝林宗仕，泰曰：“不然也。吾夜观干象，昼察人事，天之所废，不可支也〔一〕。方今卦在明夷，爻直勿用之象，潜居利贞之秋也。犹恐沧海横流，吾其鱼也。吾将岩栖归神，咀嚼元气，以修伯阳、彭祖之术，为优哉游哉，聊以卒岁者。”遂辞王公之命，阖门教授。 
〔一〕　定公元年左传曰：“天之所坏，不可支也。”此乃晋女叔宽之语。又国语周语卫彪傒见单穆公曰：“周诗有之曰‘天之所支，不可坏也。其所坏，亦不可支也。’昔武王克殷作此诗也，以为饫歌，名之曰支。” 
　　泰身长八尺，仪貌魁岸，善谈论，声音如钟，宵行幽闇，必正其衣服。家有书五千卷，率多图纬星历之事。与其等类行，晨则在前，暮则在后。所历亭 传，不处正堂，恒止逆旅之下，先加粪除而后处焉。及宿止，冬让温厚，夏让清凉。如乡里或有尔者，父母谚曰〔一〕：“欲作郭林宗邪？” 
〔一〕　谚通喭，广韵曰：“小笑貌。” 
　　仇香字季智〔一〕，陈留考城人。行止纯嘿，乡党无知者。年四十，召为县吏，以科选为蒲亭长〔二〕。劝耕桑，合嫁娶，农事毕，令子弟群居。同学丧 不办者，躬自助之；其孤寡贫穷，令宗人相赡之；其剽轻无业者，宗人亦处业之；不从科者，罚之以谷；代公赋多少，有次行之，期月里无盗窃。 
〔一〕　香本名览。 
〔二〕　范书注引谢承书作“阳遂亭长”。 
　　香初到亭，民有陈元者〔一〕，独与母居，供养有违，母诣香告元不孝。香惊曰：“吁，是何谓乎？近日过舍，庐落整顿，耕耘以时，此非恶人，但教化 未至〔二〕。且妇人守寡养孤，上欲激贞名于当世，中欲不负于黄泉，下欲育遗嗣而继宗也。此三节者，妇人之妙行也。母既若斯华发矣，奈何以一旦之忿，弃历年 之勤乎？且母养人孤遗，不能成济，若死者有知，百岁之后，当何以见亡者？”母涕泣而起。香留为具食，嘱曰： “归勿复言，吾方为教之。”既而之田里，于众中厉言曰：“此里当有孝子。陈元今何在？”众指曰：“是也。”香起揖之，以孝行慰勉之。谓众曰：“此孝义里， 当见异。以陈元故，后诸乡。”数日，齎酒礼到元家，上堂与相对，视其食饮之具有异于他日，遂复陈孝行，以诱其心。如是者数焉。元卒为孝子，乡邑所称，县表 其闾，丞掾致礼。 
〔一〕　御览卷六一０引谢承书作“ 羊元”，本传注亦然。 
〔二〕　范书本传注引谢承书曰：“ 羊元凶恶不孝。其母诣览言元。览呼元，诮责元以子道，与一卷孝经，使诵读之。元深以悔，到母床下，谢罪曰：‘元少孤，为母所骄，谚曰：孤犊触乳，骄子笃母。乞今自改。’母子更相向泣。于是元益修孝道，后成佳士也。”与袁纪大异。 
　　是时河内令王奂政尚严猛〔一〕，闻香以德化民，署香主簿，请与相见，谓之曰：“闻在蒲亭，陈元不罚而化之，得无少鹰鹯之志邪〔二〕？”香曰： “以鹰鹯不若鸾皇，故不为也。”奂谢遣曰：“枳棘之林，非鸾凤所集，百里非大贤之路〔三〕。”州郡并请，皆辞以疾。宴居必正衣服，妻子有过，免冠自责，妻 子庭谢思过。香冠，妻子乃敢升堂，终不加喜怒声色。妻子事之，若事严君焉。 
〔一〕　范书“奂”作“涣”。 
〔二〕　文公十八年左传载季文子所使大史克对文公曰：“见无礼于其君者，诛之，如鹰鹯之逐鸟雀也。”杨伯峻言汉翟方进奏亦曾引此言。 
〔三〕　李贤曰：“时涣为县令，故自称百里。” 
　　黄宪字叔度，汝南慎阳人。父为牛医。宪识度渊深，时人莫得而测。年十四，颍川荀季和见而叹曰〔一〕：“足下，吾之师也。”汝南周子居常曰 〔二〕：“ 吾旬月之间，不见黄叔度，则鄙吝之心生矣。”时汝南戴叔鸾者〔三〕，高迈之士也。当时意气，人所推服。然每见宪，未尝不怅然自失。母问之曰：“汝何为不 乐？复从牛医儿所来邪？”叔鸾跪曰：“良每自以才能不减叔度，至于面对其人，瞻之在前，忽焉在后〔四〕，可为良之师也。”举孝廉，无就之意。其僚辈皆瞻望 于宪，以为准的，于是俱到京师，称病而归也。 
〔一〕　荀季和，乃荀淑也。 
〔二〕　范书黄宪传作“同郡陈蕃、周举常相谓曰”云云。然周举字宣光，非子居也。惠栋曰：“案世说及袁宏纪皆作‘周子居’。汝南先贤传：周乘字子 居，汝南安城人。天资聪明，高峙岳立，非陈仲举、黄叔度之俦，则不交也。为泰山太守，甚有惠政。”则范书“周举”恐系“周乘”之误。 
〔三〕　戴叔鸾，即戴良也。 
〔四〕　见论语子罕。 
　　陈实字仲弓〔一〕，颖川许人。少为县吏，常给厮役。时县吏邓劭每出候宾，见寔执书立诵。劭嘉之，即解录，遣使诣太学。寔推纯诚，不厉名行，然罗 居老少，皆亲而敬之。乡闾讼者，辄求正于寔，寔以理喻曲直，退无怨者，皆曰：“宁为刑罚所及，不为陈君所非。”寔尝为郡功曹，中常侍侯览属非其人，太守高 伦出教教之，寔固请不可，太守曰：“侯常侍不可违，君勿言。”寔乃封教入见：“必不得已，寔请自举之，不足以损明德。”退而署文学掾。于是乡里咸以寔为失 举，寔宴然自若。伦去郡，故人送于传舍，乃具言其状：“ 善称君，恶称己，陈君之谓也。”由是众谈咸服焉。辟黄琼府，除闻喜、太丘长，其政不严而治，百姓爱敬之。 
〔一〕　实、寔通，下文均作“寔” 。黄本此字亦作“寔”。今依蒋本，存其异文。 
　　长子纪，字元方；小子淑，字季方，皆以儒业德礼称。纪子群，名重魏、晋。文帝尝问群：“卿何如父、祖？”群对曰：“臣祖寔不言而治，臣父纪言而行之，至于臣群有其言而必行。” 
　　是岁，爵号乳母赵娆为平氏君。 
三年（庚戌、一七０）
　　春，河内妇食夫，河南夫食妇。 
　　冬，济南盗贼群起。 
　　冬十月，大鸿胪乔玄为司空〔一〕。 
〔一〕　范书灵帝纪作“八月，大鸿胪桥玄为司空”，袁纪此条恐当移于上条前。又下文“ 乔”亦作“桥”。按桥本作乔，二字通。 
四年（辛亥、一七一）
　　春正月甲子，帝加元服，大赦天下。 
　　二月癸卯，地震，河水清。 
　　三月辛酉朔，日有蚀之。太尉刘宠、司空乔玄以灾异策罢〔一〕。 
〔一〕　范书灵帝纪作“太尉闻人袭免，太仆李咸为太尉”，又“司徒许训免，司空桥玄为司徒”。 
　　夏四月，河东地裂十二处，各长十余里〔一〕。 
〔一〕　范书灵帝纪作五月事。又续汉五行志亦作五月，且言“裂合长十里百七十步，广者三十余步，深不见底”。 
　　秋七月癸丑，立皇后宋氏。宋隐之从孙也〔一〕。以选入掖庭，立为皇后。父丰为执金吾〔二〕，封不期侯〔三〕。 
〔一〕　范书皇后纪作“肃宗宋贵人之从曾孙也”。刘攽以为范书“ 
贵人”下脱“父”字。又御览卷一三七引续汉书作“贵人之从孙”，与袁纪同。宋贵人被章德窦后诬陷而死。安帝立，追尊其为敬隐皇后。则袁纪“宋隐”下恐脱“后”字，范书作“从曾孙”，误。 
〔二〕　范书“丰”作“酆”。 
〔三〕　范书皇后纪作“不其乡侯” 。不其，西汉时属琅邪郡，为县名。东汉时省并，属东莱郡，为侯国。袁纪“期”当作“其”。 
　　冬十月戊午〔一〕，上率群臣朝皇太后于云台。初，太后有援立之功，窦氏虽诛，上心知之，故率群臣俱朝焉。 
〔一〕　是月戊子朔，无戊午。或系九月之误。 
　　黄门令董萌因上意，数为太后〔诉怨〕〔一〕，上深纳之，供给致养，每过于〔前〕（别）〔二〕。于是曹节、〔王〕（皇）甫共疾萌〔三〕，以“亲附窦后，谤讪永乐”，萌下狱死。 
〔一〕　据范书补。蒋本阙，黄本仅作“怨”。 
〔二〕　前、别形近而讹，今正之。 
〔三〕　据黄本改。 
五年（壬子、一七二）
　　春正月，车驾上原陵，诸侯王，公主及外戚家妇女，郡国计吏、匈奴单于、西域三十六国侍子皆会焉，如会殿之仪，礼乐阕，百官受赐爵，计吏以次向殿前，上先帝御座，具言俗善恶，民所疾苦。 
　 　司徒掾蔡邕慨然叹曰：“闻古不墓祭，而上陵之礼如此其备也。察其本意，乃知孝明皇帝至孝恻隐，不易夺也。”或曰：“本意云何？”对曰：“西京之时，其礼 不可得而闻也。光武〔即〕世〔一〕，始葬于此。明帝嗣位逾年，群臣朝正，感先帝不复见此礼，乃率公卿百僚，就陵而朝焉，盖事亡如事存之意也。与先帝有瓜葛 之亲，男女毕会，郡计吏各向神坐而言，庶几先帝魂神闻听之也。今者，日月久远，非其时人，但见其礼，不知其哀，烦而不省者，先帝孝思之心者也。” 
〔一〕　据续汉礼仪志注引谢承书补。 
僖平元年〔一〕
〔一〕　当作“熹平元年”。建宁五年五月改元。依袁纪前例，“五年”当作“熹平元年”。此自破其例也。下文言“五月”己未，大赦天下”，即为改元而作。故疑此四字当置于“五月”之前。卷二四误“僖”为“嘉”，迳正之。 
　　春三月壬戌，太傅胡广薨。赠安乡侯印绶，谥曰文侯〔一〕。 
〔一〕　范书胡广传作“安乐乡侯” ，“谥文恭侯”。袁纪恐有脱文。 
　　广字伯始，南郡华容人。初为郡吏，在散辈中〔一〕。太守法雄有子曰真，善知人，言于父雄曰：“南郡掾吏，其民略可知。今当举孝廉，为国选士，不 可不择。宁有其人乎？”雄曰：“未有所拟也。”真求与掾相见，独奇广。广时年二十六，雄举广为孝廉。至京师，广为天下第一。旬月，拜尚书郎，稍迁九卿。公 辅屡登，三事元老。〔二〕在位，国家多难，废立邪正之间，以厚重自居，不能有所明。然年逾八十，继母在堂，朝夕定省，子道不亏，旁无几杖，言不称老，居丧 尽礼。及广薨，故吏自公卿大夫数百人，皆衰经殡〔位〕（泣）〔三〕，自汉兴以来未尝有也。 
〔一〕　散辈，即散吏。沈钦韩曰： “散吏，隶释碑阴所谓从掾位、从史位是也。晋职官志：郡国万户以上，职吏六十九人，散吏三十九人。” 
〔二〕　范书胡广传曰：“凡一履司空，再作司徒，三登太尉，又为太傅。” 
〔三〕　据范书胡广传改。 
　　广所临治无秕政，世为之谚曰：“天下中庸有胡公。”此时公辅者，或树私恩为子孙计，其后累世致公卿，而广子孙无过二千石者。 
　　夏四月甲午，青蛇见御座。诏问群臣，靡有所讳。 
　　光禄卿杨赐上书曰：“臣闻休征则五福应〔一〕，咎征则六极至〔二〕。夫善不妄来，灾不空发，必应行而至。王者心有所惟，意有所想，未形颜色，则 五星推移，阴阳乖动。以此观之，知天之与人，相去不遐。蛇者，于洪范鳞虫之象，思心不逮之所致也。不逮之效，时则有龙蛇之孽。诗云：‘惟虺惟蛇，女子之 祥。’ 〔三〕春秋书郑昭公时，两蛇斗于南门之外，其后昭公殆以女败〔四〕。昔周王承文王之盛，一朝晏起，夫人不鸣璜，宫门不击柝，关睢之人，见机而作〔五〕。夫 女谒行则谗夫昌，谗夫昌则苞苴通。殷汤以此自诫，即济于旱亢之灾〔五〕。唯陛下思干刚之道，别内外之宜，崇帝乙之制，受元吉之祉〔六〕，抑皇〔甫〕（后） 之权，割艳妻之爱〔七〕，则蛇变可消，祯祥立应，殷戊宋景，其事甚明〔八〕。”上深纳之。 
〔一〕　李贤曰：“休，美也；征，验也。五福：一曰寿，二曰富，三曰康宁，四曰攸好德，五曰考终命。”见尚书洪范。 
〔二〕　李贤曰：“咎，恶也。六极：一曰凶短折，二曰疾，三曰忧，四曰贫，五曰恶，六曰弱。”亦见书洪范。 
〔三〕　见诗小雅斯干。 
〔四〕　李贤注引洪范五行传曰：“ 初郑厉公劫相祭仲，而篡兄昭公，立为郑君。后雍纠之难，厉公出奔，郑人立昭公。既立，内蛇与外蛇斗郑南门中，内蛇死。是时傅瑕仕于郑，欲内厉公，故内蛇死 者，昭公将败，厉公将胜之象也。昭公不觉，果杀于傅瑕，二子死而厉公入。诗云：‘惟虺惟蛇，女子之祥。 ’郑昭公殆以女子败矣。”惠栋曰：“案左传，乃子仪，非昭公也。赐据洪范五行传，故与左传异。”按杨赐出今文世家，故不取古文学之左传。 
〔五〕　荀子大略篇：“汤旱而祷曰：“政不节与？使民疾与？何以不雨至斯极也！宫室荣与？妇谒盛与？何不雨至斯极也！苞苴行与？谗夫兴与？何以不雨至斯极也！”注曰：“货贿必以物苞裹，故总谓之苞苴。”事亦见说苑。 
〔六〕　易泰卦曰：“帝乙归妹，以祉元吉也。” 
〔七〕　据范书杨赐传改。李贤曰： “皇甫卿士等皆后之党，用后嬖宠而居位也。诗曰‘皇甫卿士，艳妻煽方处’也。”艳妻，原指周幽王后褒姒也。 
〔八〕　李贤曰：“殷王太戊时，桑榖共生于朝，修德而桑榖死。景公时，荧惑守心，修德而星退舍。并见史记。” 
　　五月己未，大赦天下〔一〕。 
〔一〕　范书灵帝纪作“己巳”。以改元“熹平”而大赦天下。 
　　常侍张乐、太仆侯览专权骄恣，诏收印绶。览自杀，阿党者皆免。 
　　六月癸巳，皇太后窦氏崩。载衣车城南市舍。 
　　将殡，曹节、王甫欲用贵人礼，上曰：“太后亲立朕身，统承大业。诗云：‘无言不雠，无德不报。’ 〔一〕胡可用贵人礼！”于是发丧成服。 
〔一〕　见诗大雅抑。 
　　将葬，节、甫以窦氏之诛，不用太后礼，以冯贵人祔桓帝。公卿不敢谏。河南尹李咸执药上书曰〔一〕：“臣闻禹汤闻恶是用无过，桀纣闻善以亡其国。 中常侍曹节、张让、王甫等因宠乘势，贼害忠良，谗谮故大将军窦武、太傅陈蕃，虚遭无形之亹，被以滔天之罪。陛下不复省览，猥发雷霆之怒，海内贤愚，莫不痛 心。武以殁矣，无可奈何，皇太后亲与孝桓皇帝共奉宗庙，母养蒸庶，系于天心，仁风丰濡，四海所宗。礼，为人后者为人之子。陛下仰继元帝，岂得不以太后为 母？存既未蒙顾复之报〔二〕，没又不闻谅闇之哀〔三〕。太后未崩，武先坐诛，存亡各异，事不相逮。而恚武不已，欲贬太后，非崇有虞之孝，昭蒸蒸之仁 〔四〕，八方闻之，莫不泣血。昔秦始皇〔母〕后不谨，谄幸郎吏〔五〕，始皇暴怒，幽闭母后。感茅焦之言，立驾迎母，置酒作乐，供养如初 〔六〕。夫以秦后之恶，始皇之悖，尚纳茅焦之语，不失母子之恩；岂先太后不以罪没，陛下之过有重始皇？臣谨冒昧陈诚，左手齎章，右手执药，诣阙自闻。唯陛 下揆茅焦之谏，弘始皇之寤，复母子之恩，崇皇太后园陵之礼。上释皇干震动之怒，下解黎庶酸楚之情也。如遂不省，臣当饮鸩自裁，下觐先帝，具陈得失，终不为 刀锯所裁。”章省，上感其言，使公卿更议，诏中常侍赵忠监临议〔七〕。 
〔一〕　范书陈球传作“太尉李咸” 。 
〔二〕　诗小雅蓼莪曰：“父兮生我，母兮鞠我，顾我复我。”指养育之恩也。 
〔三〕　书说命曰：“王宅忧，亮阴三祀。”亮阴即谅闇，亦作谅阴，或作梁闇，皆天子居丧之称也。 
〔四〕　书舜典曰：“克谐以孝，烝烝乂，不格奸。”美舜之孝也。 
〔五〕　据下文补“母”字。又“谄 ”，蒋本阙，黄本作“陷”。“ 
陷”当系“谄”之误，迳补之。 
〔六〕　史记秦始皇本纪曰：“齐人茅焦说秦王曰：‘秦方以天下为事，而大王有迁母太后之名，恐诸国闻之，由此倍秦也。’秦王乃迎太后于雍而入咸阳，复居甘泉宫。” 
〔七〕　范书陈球传，以众议在前，咸上疏在后。廷议时，陈球仗义直言，咸观望许久，才曰与球意合，会者皆为之愧。通鉴考异曰：“ 
今按：史称咸廉干知名，在朝清忠，权幸惮之。其能捣椒自随，必死之心已固，不当临议畏葸不言。且若无李咸之先谏，中官擅权，无须延议而以冯贵人配桓帝，故当以袁纪为是。” 
　　时众官数百人，各相顾望，无敢下议。廷尉陈球曰：“皇太后以旧姓盛德，选入椒房，宜配桓帝，是无所疑。”忠笑曰：“廷尉宜便下笔。”球遂下议 曰：“ 皇太后在椒房，有聪明母仪之德，遭天不造，援立圣明，承继宗庙，功烈至重。先帝晏驾，而遇大狱，迁居空宫，不幸早世，家虽获罪，非太后意。今若别葬，诚失 天下之望。且冯贵人冢墓，为贼所掘，骸骨发露，与贼并尸，魂灵染污，不宜配至尊〔一〕。”忠省球议，作色曰：“陈廷尉此议甚健！”欲以蚩球，球曰：“陈、 窦既冤，皇太后无辜被幽，臣常痛之。今日言之，退而受罪，乃臣宿昔之愿也。”诸公卿皆从球议。 
〔一〕　李贤曰：“段颎为河南尹，坐盗发冯贵人冢，左迁谏议大夫。” 
　　奏御，节、甫复言曰：“窦氏罪深，无以为此。 ”上曰：“虽犯恶逆，后有大德于朕。”节、甫于是不复言。 
　　七月甲寅，葬桓思窦皇后。 
　　冬十月丁亥，勃海王悝自杀。 
　　初，悝有罪，贬为奭陶王〔一〕。悝因黄门王甫求复其国，赂以租钱五十万。桓帝不豫，诏复悝为勃海王。甫以为己功，趣责于悝。悝知帝意也，不与甫钱。由是甫谋悝大逆不道，讽司隶校尉段颎奏治其狱，悝遂自杀。 
〔一〕　钮永建曰：“按：悝贬为瘿陶王。袁纪前文讹作定陶王，此又讹作奭陶王，并当正。”钮说是。 
　　〔十一月，会稽人许生〕自称“越王”〔一〕，攻破郡县。 
〔一〕　据蒋校补。 
二年（癸丑、一七三）
　　春二月，大赦天下。 
　　夏四月，司隶校尉段颎为太尉〔一〕。 
〔一〕　范书作“五月”。 
　　秋七月，光禄勋杨赐为司空〔一〕。 
〔一〕　范书灵帝纪作“司空杨赐免，太常颍川唐珍为司空”。按杨赐传，熹平二年，代唐珍为司空。钱大昕廿二史考异曰：“案灵帝纪，熹平二年正月，司 空宗俱薨。二月，以光禄勋杨赐为司空。七月司空杨赐免，太常唐珍为司空。是赐代宗俱，而珍代赐也。传误。”据此则七月任司空者，唐珍也。又续汉书亦曰： “熹平二年，太常颍川唐珍为司空，中常侍唐衡弟。”袁纪恐误。 
三年（甲寅、一七四）
　　春二月己巳，大赦天下。 
　　太尉段颎以久疾策免。河南尹李咸为太尉〔一〕。 
〔一〕　按范书灵帝纪，段颎于熹平二年十二月罢。三年春二月，代段颎为太尉者，乃太常陈耽，非李咸也。又李咸为太尉，范书作建宁四年三月，而谢承书作建宁三年，三书所记各异。 
　　夏四月，立河间王子虎为济南王〔一〕，奉孝仁皇帝祀。 
〔一〕　范书灵帝纪“虎”作“康” 。 
　　冬十二月癸酉〔一〕，日有蚀之。司空杨赐以疾策免〔二〕。 
〔一〕　是月己亥朔，无癸酉，疑有讹。 
〔二〕　按范书作“司空唐珍罢，永乐少府许训为司空”。

后汉孝灵皇帝纪中卷第二十四
　　〔熹〕（嘉）平四年（乙卯、一七五）
　　春三月，五经文字刻石立于太学之前〔一〕。 
〔一〕　胡三省曰：“雒阳记：太学在雒阳 城南开阳门外，讲堂长十丈，广二丈，堂前石经四部，本碑凡四十六枚。西行，尚书、周易、公羊传十六碑存，十三碑毁。南行，礼记十五碑悉崩坏。东行，论语三 碑毁。礼记碑上有谏议大夫马日磾、议郎蔡邕名。又赵明诚金石录曰：石经，盖汉灵帝熹平四年所立，其字则蔡邕小字八分书也。后汉书儒林传叙云‘为古文、篆、 隶三体’者，非也。盖邕所书乃八分，而三体石经乃魏时所建也。”按水经注谷水曰：“东汉灵帝光和六年刻石镂碑，载五经，立于太学讲堂前，悉在东侧。蔡邕以 熹平四年，与五官中郎将堂溪典光禄大夫杨赐、谏议大夫马日磾、议郎张驯、韩说、太史令单飏等奏求正定六经文字，灵帝许之，邕乃自书丹于碑，使工镌刻，立于 太学门外，于是后儒晚学，咸取正焉。及碑始立，其观视及笔写者，车乘日千余辆，填塞街陌矣。今碑上悉铭刻蔡邕等名。魏正始中，又立古篆隶三字石经。 ”故隶释以为诸儒受诏在熹平，而碑成于光和年间。范书灵帝纪作“诏诸儒正五经文字，刻石于太学门外”，乃指下诏之日，非指刻石树立之日，故袁纪“五经”之 上恐脱“诏诸儒正”诸字。 
　　夏五月丁卯，大赦天下。 
　　延陵园灾。 
　　冬十月改平准为中准，使中官为之令，列为内署，令、丞悉用中官。 
　　初，虞大家以选入掖庭，生冲帝，陈夫人生质帝。冲帝早崩，政在梁氏，故未有谥号。议郎毕整上疏曰〔一〕：“孝冲皇帝母虞大家，质帝母陈夫人，皆 诞育圣明，而未有谥号，今当以母氏序列于外戚。虽在薨没，犹宜爵赠，况二母见存，而无宠荣者乎？即违母以子贵之义〔二〕，又不可以示后世。”上感其言，以 虞大家为贵人，陈夫人为孝王妃〔三〕，使中常侍持节告宪、怀二陵。 
〔一〕　范书皇后纪作“卑整”。注引风俗通曰：“卑氏，郑大夫卑谌之后，汉有卑躬，为北平太守。”惠栋曰：“整，雁门人。案孙勉引胡太傅碑亦作‘卑整’。蔡邕集及袁纪皆作‘毕整’。作‘毕 ’字者，误也。”今按续汉书亦作“毕正”，其必有所据。恐当以袁纪为是。 
〔二〕　见隐公元年公羊传。 
〔三〕　“孝王”，是勃海孝王鸿也。 
　　大鸿胪袁隗为司徒〔一〕。 
〔一〕　范书作熹平元年十二月事。 
五年（丙辰、一七六）
　　夏四月癸丑〔一〕，大赦天下。 
〔一〕　范书作“癸亥”。按是月壬辰朔，无癸亥，袁纪是。 
　　五月，太尉李咸久病罢，光禄〔勋〕刘宽为太尉〔一〕。 
〔一〕　范书灵帝纪作“太尉陈耽罢，司空许训为太尉”。又刘宽为太尉，范书系于“秋七月”。“勋”字据范书补。 
　　闰月，永昌太守曹鸾下狱诛。 
　　初，鸾上书讼党人曰：“夫党人者，或耆年渊德，或衣冠英贤，皆宜股肱王室，左右大猷者也。而久被禁锢，辱在泥涂。谋反大逆，尚蒙赦宥，党人何 罪，独不开恕乎！所以灾异屡见，水旱荐臻，皆由于斯。宜加沛然，以副天心。”有司奏槛车征鸾弃市。鸾年九十，本郡悯其无辜。于是申党人之例，父兄子弟、门 生故吏，皆免官禁锢。 
　　冬十月，司徒袁隗久病策罢。 
　　隗字次阳，累世三公，贵倾当时。兄弟逢及隗并喜人事，外结英俊，内附宦官。中常侍袁朗〔一〕，隗之宗人，用事于中，以逢、隗家世宰相，推而崇之 以为援。故袁氏宠贵当世，富侈过度，自汉公族未之有也。逢兄子绍，好士着名，宾客辐辏，绍折节下之，不择贤愚。逢子术亦任侠好士，故天下好事之人，争赴其 门，辎軿柴车，常有千两。宠臣、中官皆患之。 
〔一〕　范书袁安传作“袁赦”。 
　　十二月丙戌〔一〕，光禄大夫杨赐为司徒。 
〔一〕　范书作“十一月”。按十一月戊子朔，无丙戌，范书误。 
　　是时拜爵过差，游观无度，赐叹曰：“吾世受国恩，又备宰相，安得拱默哉！”复上疏曰：“臣闻天生蒸民，不能自牧，故立君长，使司牧之。是以文王 日昃不食〔一〕，以立雍熙之化。顷闻拜爵过多，每被尚书劾，非众所归，或不知何人。昔尧用●〔二〕，犹尚先试考绩，以成厥功。今之所用，无他名德，旬月之 间，累迁高位，守道之徒，历载不转，劳逸无别，善恶同流。又闻微行数出诸苑囿，观鹰犬之劳，极般游之乐，政事日隳，大化凌迟，忘干干不息，忽屡省之钦哉。 陛下不顾二祖之勤止，追慕五宗之高纵〔三〕，殆非所谓光昭之美，而欲以望太平，是由曲表而求直影〔四〕，却行而求及前人。惟陛下绝慢游之戏，念官人之重， 割超越之恩，慎贯鱼之次，以慰遐迩愤怨之望。臣受恩偏厚，特添师傅之任，不敢自同凡臣，括囊解咎 
〔五〕　，谨自手书，皂囊密上。” 
〔一〕　按尚书无逸篇曰：“自朝至于日中昃，不遑暇食。”注曰：“昃音侧，本亦作仄。 ”黄本作“夜”误。龙溪精舍本作“昃”，是。 
〔二〕　●，舜，舜之本字，见说文。 
〔三〕　二祖，高祖、光武也。“勤止”见诗周颂赉。其文曰：“文王既勤止，我应受之。 ”言文王既劳心于政事，而有天下之业，我当而受之。又五宗者，指文帝太宗，武帝世宗，宣帝中宗，明帝显宗，章帝肃宗。 
〔四〕　荀子王霸篇曰：“犹立枉木而求其影直也。” 
〔五〕　易坤卦曰：“括囊无咎无誉。”疏曰：“闲其知而不用，故曰括囊。不与物忤，故曰无咎。” 
六年（丁巳、一七七）
　　春正月辛丑，大赦天下。 
　　二月，武库东垣自坏。 
　　夏，鲜卑寇边。乌丸校尉夏育上言：“鲜卑仍犯塞，百姓怨苦，自春以来，三十余（人）发 
〔一〕　。请幽州诸郡兵，出塞讨之。”时故护羌校尉田晏以他事论刑，因中常侍王甫求为将。甫建议当出军与育并力，诏书遂用晏为鲜卑中郎将，与匈奴中郎将臧旻、南单于，三道并出。 
〔一〕　据范书鲜卑传删。 
　　时大臣多以为不便，议郎蔡邕议曰：“周有玁狁之役〔一〕，汉有瀚海之事〔二〕，征罚四夷，所由来尚矣。然而时有同异，势有可否，不可一也。天设 山河，秦筑长城，汉起塞垣，所以分别内外，异殊俗也。其外则分之夷狄，其内则任之良吏，后嗣遵业，顺奉所守。苟无〔蹙〕（戚）国之讥〔三〕，岂与虫螘之 虏，校往来之所伤哉？乃欲度塞出攻，虽破之，不可弭尽，而本朝必为之旰食〔四〕！昔淮南王安谏伐越曰：‘天子之兵，有征无战。言其莫敢校也〔五〕。如使蒙 死儌幸，以逆执事厮养之卒，有不备而归者，虽得越王之首，犹为大汉羞之。’而育欲以齐民易丑虏，射干没以要功〔六〕，就如其言，犹已危矣，况其得失不可知 也！昔朱提郡反〔七〕，孝元皇帝纳贾捐之言，割而弃之。夫恤民救急，虽成郡列县，犹尚弃之，况鄣塞之外，未尝为民居者乎？臣愚以为宜止出攻之计，令诸郡修 垣，屯守冲要，以坚牢不动为务。若乃守边之术，李牧发其策〔八〕，严尤申其要〔九〕，遗业犹在，文章具存。循二子之策，守先帝之规，臣曰可矣。”育，下邳 淮浦人，以忠直称，所历皆有名迹。 
〔一〕　诗小雅六月曰：“玁狁孔炽，我是用急。王于出征，以匡王国。” 
〔二〕　史记霍去病传言去病西击匈奴，“获屯须王、韩王等三人，将军、相国、当户、都尉八十三人，封狼居胥山，禅于姑衍，登临瀚海。”索隐引崔浩曰：“北海名，群鸟之所解羽，故云翰海。” 
〔三〕　诗大雅召旻曰：“昔先王受命，有如召公，日辟国百里。今也，日蹙国百里。”范书蔡邕传作“蹙”，据以改。 
〔四〕　昭公二十年左传曰：“伍尚归，奢闻员不来，曰：‘楚君、大夫，其旰食乎！’” 杨伯峻曰：“旰音干，晚也。谓楚之君臣将有吴国来之忧患，不得早食。”按李贤注作伍子胥语，误。 
〔五〕　李贤曰：“校，报也。” 
〔六〕　史记酷吏传曰：“始为小吏，干没。”服虔曰：“射成败也。”杨树达曰：“黄生云：此言以公家财物入己，如水之淹没，沉没无迹也。不水而没，故曰干没，与陆沉意同。”按袁纪邕文之意，当以服说应之。 
〔七〕　按汉书贾捐之传、范书鲜卑乌桓传均作“珠□郡”，朱提在犍为属国境，从未“割而弃之”，杨说误。 
〔八〕　史记廉颇蔺相如列传附李牧传曰：李牧常居代雁门，备匈奴。以便宜置吏，市租皆输入莫府，为士卒费。日击数牛飨士，习射骑，谨烽火，多间谋，厚遇战士。为约曰：“匈奴即入盗，悉入收保，有敢捕虏者斩。”匈奴每入，烽火谨，辄入收保，不敢战。如是数岁，亦不亡失。 
〔九〕　汉书匈奴传曰：“严尤谏曰：‘臣闻匈奴为害，所从来久矣，未闻上世有必征之者也。后世三家周、秦、汉征之，然皆未有得上策者也。周得中策， 汉得下策，秦无策焉。当周宣王时，猃允内侵，至于泾阳，命将征之，尽境而还。其视戎狄之侵，譬犹□□之螫，殴之而已。故天上称明，是为中策。汉武帝选将练 兵，约齎轻粮，深入远戍，虽有克获之功，胡辄报之，兵连祸结三十余年，中国罢耗，匈奴亦创艾，而天下称武，是为下策。秦始皇不忍小耻而轻民力，筑长城之 固，延袤万里，转输之行，起于负海，疆境既完，中国内竭，以丧社稷，是为无策。’”班固曰“严尤论之当矣”。 
　　八月，鲜卑中郎将田晏、匈奴中郎将臧旻、获乌丸校尉夏育各将步卒万余人击鲜卑，三军败绩，士马死者万数。 
　　冬十月癸丑朔，日有蚀之，赵相以闻。京师地震〔一〕。 
〔一〕　范书灵帝纪、续汉五行志均系京师地震于辛丑日。标点本范书校勘记曰：“按：是年十月癸丑朔，不得有辛丑，校补谓袁纪于癸丑朔日食下接书地震，不另出日，似两事同日，‘辛丑’或即‘ 癸丑’之误。” 
　　十一月，太尉刘宽、司空陈球以灾异罢。 
　　十二月，太常孟郁为太尉〔一〕，太仆陈耽为司空〔二〕。司徒杨赐以辟党人免。 
〔一〕　范书灵帝纪作“孟郁”。按 “□”是“佾”本字。彧、郁相通。王念孙广雅疏证曰：“彧者，说文‘□，有文章也’。论语八佾‘郁郁乎文哉’，彧、□、郁并通。” 
〔二〕　范书灵帝纪作“太常陈耽” 。 
光和元年（戊午、一七八）
　　春二月辛亥朔，日有蚀之。 
　　己未，京师地震〔一〕。 
〔一〕　范书灵帝纪与袁纪同，而续汉五行志作“辛未”。 
　　初置鸿都门生。本颇以经学相招，后诸能为尺牍词赋及工书鸟篆者至数千人。或出典州郡，入为尚书、侍中，封赐侯爵〔一〕。 
〔一〕　胡三省曰：“赐爵关内侯以下也。” 
　　三月癸丑〔一〕，光禄勋袁滂为司徒。 
〔一〕　是月辛巳朔，无癸丑，或乃癸巳之误。 
　　辛未，大赦〔一〕。 
〔一〕　范书灵帝纪作“辛丑”。按三月辛巳朔，无辛未，袁纪误。此日改元光和。 
　　夏四月丙辰，京师地震。 
　　侍中寺雌鸡一身皆成雄，惟头冠未变。 
　　五月壬午，无何白衣人入德阳门内，自称梁伯夏，又复曰：“伯夏教我上殿为天子。”中黄门桓览收之〔一〕遂亡失不见。 
〔一〕　范书灵帝纪注引东观记、续汉五行志均作“中黄门桓贤”。又风俗通义曰：“光和四年四月，南宫中门寺有一男子，长九尺，服白衣。中黄门解步呵问：‘汝何等人？白衣妄入宫掖。’曰：‘ 我梁伯夏后，天使我为天子。’步欲前收取，因忽不见。”与诸载均异，录此备考。 
　　蔡邕以为：“貌之不恭，则有鸡祸，头为元首，人君之象。今鸡一身已变，未至于头而上，知之是将有事而不遂之象。”又云：“成帝时，男子王褒衣绛 衣入宫上殿曰：‘天帝令我居此。’后王莽篡位。今此与成帝相似，而被服不同，又未入云龙门。以往方今，将有王氏之谋，其事不成。”其后张角作乱，寻被诛 灭。 
　　是月，太尉孟郁、司空陈耽以灾异罢。太常〔来〕（袁）艳为司空〔一〕。 
〔一〕　据范书、华峤书改，下同。 
　　六月丁丑，温明殿庭中有黑气长十余丈，形貌似龙。诏问光禄杨赐、议郎蔡邕曰：“祥异，祸福吉凶所在。以赐博学硕儒，故密诏问，宜极其意，靡有所 隐。 ”赐仰叹曰：“臣每读张禹传，何尝不愤恚乎〔一〕！吾以微学充先师之末，累世见宠，尚当上疏陈情，况今猥见访问乎？”乃手书对曰：“臣闻经传所载，或得神 以兴，或得神以亡。国家休明，则降鉴其德；邪辟昏乱，则示其祸〔二〕。今嘉德殿所见黑气，考之经传，应虹蜺妖邪之气，不正之象也。春秋谶曰：‘ 
天 投虹蜺，天下怨，海内乱。’加四百之期，亦复垂至。易曰：‘天重象，见吉凶，圣人则之。’〔三〕疑妾媵之中，有因爱放纵，左右嬖人，共专国朝，欺罔日月。 又鸿都门下，招会群小，旬月之间，并各拔擢。缙绅之徒，委伏畎亩，冠履倒易，陵谷代处〔四〕。从小人之邪意，顺无知之私欲，殆哉之危，莫过于今。幸赖皇 天，垂象谴告。周书曰：‘天子见怪则修德。’〔五〕唯陛下慎经典之诫，图变复之道〔六〕，斥远佞巧之臣，速征鹤鸣之士〔七〕，内亲张仲，外任山甫，抑止槃 游，留思庶政，冀天还威，众变可弭。老臣受师傅之任，数蒙宠异之恩，岂敢爱惜垂没之年，而不尽其慺慺之心哉〔八〕！” 
〔一〕　成帝时，丞相张禹以有师为恩，每疾病，上亲临视。禹不献安国定邦之策，一请调女婿张掖太守萧咸，上即徙咸为弘农太守。二数视其少子，上即禹床下拜为黄门郎给事中。事见汉书张禹传。故杨赐愤恚之。 
〔二〕　庄公三十二年左传曰：“秋七月，有神降于莘。惠王问诸内史过曰：‘是何故也？ ’对曰：‘国之将兴，明神降之，监其德也。将亡，神又降之，观其恶也。故有得神以兴，亦有以亡，虞、夏、商、周皆有之。’” 
〔三〕　见易系辞上。 
〔四〕　诗小雅十月曰：“高岸为谷，深谷为陵。”笺云：“君子居下，小人处上之谓也。 ” 
〔五〕　乃逸周书之辞。 
〔六〕　惠栋曰：“汉时易家言灾异者，有变复之说。” 
〔七〕　诗小雅鹤鸣之诗，诲宣王求贤人之未仕者。其辞曰：“鹤鸣于九皋，声闻于野。鱼潜在渊，或在于渚。它山之石可以为错。” 
〔八〕　李贤曰：“慺慺，犹勤勤也。” 
　　邕对曰：“天于大汉，殷勤不已，故屡出祅变谴责，欲令人君感悟。灾眚之发，不于他所，远则门垣，近则寺署，其为监戒，最为切至。虹蜺墯，雌鸡 化，皆妇人奸政之所致也。自践祚已来，中宫无他逸宠，而乳母赵娆贵重赫赫，生则赀富侔于帑藏，死则丘墓逾于园陵。续为永乐门〔史〕（吏）霍玉〔一〕，依阻 城社，大为奸猾侮惑之罪，晚乃发露。虹蜺集庭，雌鸡变化，岂不为此！今者，道路所言，复云有程夫人者，宜深以赵、霍为戒。近者不治，无以正远。长水校尉赵 玹、屯骑校尉盖〔升〕（延）〔二〕，其贵已足，其富已甚，当以见私之故，早自引身以解。〔宜念〕易传‘小人在位之咎’〔三〕。廷尉郭禧敦庞纯厚〔四〕，国 之老成；光禄大夫乔玄聪达方直，有山甫之姿；故太尉刘宠忠实守正，刚直不屈，宜为谋主，数见访问。宰相大臣，君之四体，不宜复听纳小吏，雕琢大臣〔五〕。 愿陛下忍而绝之，思惟万机，以答天望。朝廷既自约厉，左右亦宜从化。天道恶满，鬼神好谦。但臣愚戆，感激忘身，触冒忌讳，手书具对。夫君臣不密，上有漏言 之祸〔六〕。愿寝臣表，庶使臣笔所及者，得佐陛下尽忠。” 书奏，赵玹、程黄闻之〔七〕，共谮邕下狱，当弃市。中常侍吕强愍邕无罪，从上请，邕减死罪一等，徙朔方，遇赦还本郡。 
〔一〕　据范书及通鉴改。胡三省曰：“永乐门史，董太后宫官。” 
〔二〕　据范书改。惠栋引蔡邕集曰：河间相升，以朝庭在藩国时，邻近旧恩，历河南太守、太中大夫，在郡受取数亿以上，迁为侍中也。 
〔三〕　据范书补。 
〔四〕　据袁纪前文及范书迳改“僖 ”作“禧”。 
〔五〕　李贤曰：“雕琢，犹镌削以成其罪也。” 
〔六〕　易系辞上曰：“君不密则失臣，臣不密则失身。”惠栋引公羊传文公六年曰：“射姑杀，则称其国以杀何？君漏言也。”何休云：“自上言泄曰漏。”范书蔡邕传此句作“上有漏言之戒，下有失身之祸”。袁纪当有脱文。 
〔七〕　程黄，范书作“程璜”，即所谓“程夫人”者。钱大昕曰：“汉时宫人中耆宿，皆称中大人，见邓禹传。韦昭云：古者名男子为丈夫，尊父妪为大人，故宫婢亦有大人之称。”范书皆作“大人 ”，而通鉴与袁纪同。 
　　秋八月，有星孛于天市。 
　　冬十月〔一〕，太尉张颢、司空来艳久病罢。太常陈球为太尉，射声校尉袁逢为司空〔二〕。 
〔一〕　范书灵帝纪作“九月”。疑袁纪误。 
〔二〕　范书灵帝纪袁逢为“屯骑校尉。” 
　　十一月〔一〕，皇后宋氏废。后无宠，宫人幸姬众共谮愬，诬后以咒咀上，遂收后玺绶。后以忧死，父母兄弟皆被诛。诸常侍、小黄门怜宋氏无辜，乃共葬后及父母兄弟于皋门亭，宋氏旧茔也。 
〔一〕　范书灵帝纪作“十月”。十月丁未朔，丙子晦。袁纪下文既作“丙子晦”，则作“ 十一月”误。 
　　丙子晦，日有蚀之。太尉陈球以灾异罢。 
　　十二月丁巳，光禄勋乔玄为太尉〔一〕。 
〔一〕　范书灵帝纪乔玄作“光禄大夫”。 
　　是岁马生人。京房易传曰：“上亡太子，诸侯相伐，厥妖马生人。” 
二年（己未、一七九）
　　春二月丁巳，司徒袁滂以灾异罢。太鸿胪刘邵为司徒〔一〕。 
〔一〕　范书作“三月”，且“刘邵 ”作“刘郃”。 
　　滂字公熙，（闳之孙也）〔一〕纯素寡欲，终不言人之短。当权宠之盛，或以同异致祸，滂独中立于朝，故爱憎不及焉。 
〔一〕　闳乃袁安孙袁彭之孙，袁逢、袁隗为其从父。乃汝南袁氏。袁滂系陈郡人，与袁闳虽同姓而不同宗，故非闳之孙明矣。又范书董卓传注、三国志袁涣传注所引袁纪均无此四字，当系衍文，故删。又李贤注作“滂字公喜”，熙喜古通用。 
　　乙丑，太尉乔玄、司空袁逢久病罢。太中大夫段颎为太尉，太常张济为司空。 
　　桥玄字公祖，梁国睢阳人。初为梁州刺史，值梁州大饥，玄开仓以廪之。主者以旧典宜先表闻，玄曰： “民以死矣。”廪讫，乃上奏。诏书以玄有汲黯忧民之心〔一〕，复不得以为常。玄有才名，长于知人。初见魏武帝于凡庸之中，玄甚异之，谓曰：“今天下将乱， 非命世之才不能定也。定天下者，其在君乎？” 
〔一〕　武帝时，河内失火，使汲黯往视之。黯以河内失火事为小，伤水旱，或父子相食事大，故矫诏发河内粟以赈贫民。武帝贤而不加罪。事见汉书汲黯传。 
　　夏四月丙戌，日有蚀之〔一〕。 
〔一〕　范书及续汉志均作“甲戌朔 ”。按丙戌在辛巳之后，今纪文反居前，则系甲戌之误明矣。 
　　辛巳，太尉段颎有罪下狱诛。 
　　初，黄门令王甫、大长秋曹节专权任势，颢阿附甫等，尚书令杨球抚髀叹曰〔一〕：“使球为司隶，此等何得尔！”俄而球为司隶，既拜，明日诣阙谢 恩，会甫沐下舍，球因奏曰：“中常侍、冠军将军王甫奉职多邪，奸以事上，其所弹纠，皆由睚眦。勃海之诛，宋后之废，甫之罪也。太尉段颎以征伐微功，位极人 臣，不能竭忠报国，而谄佞幸，宜并诛戮，以示海内。”于是收跻、甫下狱，球亲考之。甫子萌先为司隶，迁永乐少府，亦并见收。萌谓球曰：“父子今当伏诛，亦 以先后之义〔二〕，少假借老父。”球骂萌曰：“若以权势为官，无忠，等者司隶，云以先后之义乎？”萌曰：“若临于坑相跻，忧汝独不见随吾后死邪？”于是球 操捶杖之，甫、萌皆前死杖下。球敕都官从事曰：“先举权贵大猾，乃议其余耳。公卿豪右若袁氏儿辈，从事自辨之，何须校尉邪？”于是权门股栗，京师肃然。 
〔一〕　东观记、续汉书、华峤书、谢承书、范书“杨”均作“阳”，袁纪误，今仍其旧，下同。 
〔二〕　先后为司隶校尉也。 
　　球既诛甫后，欲收曹节，节等不敢出沐。会顺帝虞贵人葬，百寮会葬，还入夏城门，曹节见谒于道旁，球大骂曰：“贼臣曹节！”节收泪于车中曰：“我 自相食肉，何宜使犬舐其汁乎〔一〕？”语诸常侍，且便入省，勿过里舍也。节入谮球酷暴益甚，不为百姓所安。上乃徙球为卫尉，球叩头自陈曰：“臣无清高之 行，横蒙犬鹰之任，前诛常侍王甫、太尉段颎，皆狐狸小丑，未足以宣示天下。今鸱枭翔于园林，豺狼噬于围薮，臣诚耻之。愿追诏书。”叩头殿下。上呵曰：“卫 尉讵诏邪？”至于再三，乃受。 
〔一〕　范书将此语系于见磔甫尸于道次而发，通鉴从之。 
　　丁酉，大赦天下。 
　　秋七月，匈奴中郎将纯脩擅收斩单于呼演〔一〕，更立右贤王羌深为单于〔二〕，脩抵罪。 
〔一〕　范书“纯脩”作“张脩”。 “呼演”，南匈奴传作“呼微”，灵帝纪注作“呼征” 。 
〔二〕　范书南匈奴传作“羌渠”。 
　　冬十月，永乐少府陈球下狱死。 
　　初球与司徒刘邵书曰：“公出自宗室，据台鼎之位，天下所望。今曹节等放纵，为天下害，而久令在左右。贤兄侍中，常为节所害，可表徙尚书令杨球为 司隶，以收节等诛之。政出圣主，天下太平，可翘足而待。 ”杨球小妻，程黄女。黄宫中用事，所谓程夫人也。节等颇闻知，乃重赂黄，且迫胁之。惶怖，告节等以球谋，因与节谗邵于上曰：“邵等常与陈、窦交通，又受取 狼籍。步兵校尉刘纳、永乐少府陈球交通〔一〕，并通谋议。”上大怒，策邵、陈球、杨球、刘纳皆下狱死。 
〔一〕　疑“步兵”上脱“与”字， “陈球”下脱“卫尉杨球”四字。 
　　杨球字方正，渔阳泉州人。有勇气，郡吏常辱球母，球合年少数十人，杀吏灭其家，由是知名。九江山贼起，劫刺史。球以太尉掾为九江太守，设方略， 即时摧破。诛锄豪彊，郡中累足〔一〕，迁甘陵相。时天下旱，司空张颢奏郡中长吏严酷贪污者皆罢免之。球以严酷征，诏书以九江时功拜议郎，迁将作大匠、尚书 令。 
〔一〕　累足，即重足而立之意，畏懦状。 
　　十一月，太常杨赐为司徒。 
三年（庚申、一八０）
　　春正月癸丑，大赦天下〔一〕。 
〔一〕　范书作“癸酉”。按是月庚子朔，无癸酉，范书误。 
　　夏，虎见平乐观下，又见宪陵。上诏问司徒杨赐，赐对曰：“虎者，金行参代之精，狼戾之兽也。今在位率多奢暴贪残酷虐乎？” 
　　中郎将张均上言曰〔一〕：“虎见宪陵，又见平乐观下，皆隶讹言也。洪范之论，‘言之不从，则有毛虫之〔孽〕（业）’〔二〕。虎者，西方之兽，为 禽刚猛，彊梁之物也。居而穴处，不可睹见。今于先帝园陵为害，又言见于城下，皆在位者仁恩不着，有苛克杀戮之意乎？此乃大兵剧贼之征，不可不防也。” 
〔一〕　范书作“郎中中山张钧”。 
〔二〕　据尚书大传改。 
　　秋七月，大长秋曹节为车骑将军〔一〕。 
〔一〕　范书宦者传曰：“四年，卒，赠车骑将军。” 
　　九月辛酉，日有蚀之。诏群臣上封事，靡有所讳。 
　　郎中审忠上书曰：“臣闻治国之要，得贤则安，失贤则危。故舜有五臣天下治〔一〕，汤举伊尹，不仁者远〔二〕。故太傅蕃、尚书令尹勋知中官奸乱， 考其党与。华容侯朱瑀知事觉露，祸及其身，乃〔兴〕（与）造逆谋〔三〕，迫胁陛下，聚会群臣。因共割裂城社以相赏，父子兄弟被蒙尊荣。素所亲厚，布在州 郡，皮剥小民，甚于狼虎。多言财货，缮治殿舍，车马服饰，拟于大家。群公卿士，杜口吞声，州郡承风顺指。故虫蝗为之生，夷狄为之起，天意愤盈，积十余年 矣。故频年日有蚀之于上，地震于下，所以谴戒人主，欲令觉悟。今瑀等并在左右，陛下春秋富盛，惧惑佞谄，以作不轨。愿陛下留漏刻之听，以省臣表，埽灭丑 类，以答天怒。”章寝。 
〔一〕　五臣者，禹、稷、契、皋陶、伯益也。 
〔二〕　见论语颜渊。 
〔三〕　据范书宦者传改。 
　　有星孛于狼、〔弧〕（狐）〔一〕。 
〔一〕　据续汉天文志及范书改。 
　　初作〔灵昆〕（林泉）、毕圭苑〔一〕。 
〔一〕　据范书改。黄本“林”亦作 “灵”。 
　　司徒杨赐上书曰：“臣闻使者并出，规度城南民田，欲以为苑者。昔先王制囿，裁足取牲，以备三驱〔一〕，薪采刍牧者往焉。故诗曰：‘王在灵囿，麀 鹿攸伏。’〔二〕传曰：‘吾王不游，吾何以休。’〔三〕皆被其德政，而乐所为如此。至六国之际，取兽者有罪，伤槐者将诛，孟轲为梁惠王极陈其事〔四〕。先 帝之制，左开鸿池，右作上林，不俭不泰，以合礼中。今猥规都城之侧，以畜禽兽之物，非所以保养民庶赤子之义。筑郎不时，春秋有讥〔五〕；盘于游田，周公作 戒。其城外之苑，以有五六〔六〕，足用逞情，意顺四时〔七〕，何必变革旧制，以罢民力。楚兴章华，郢人乖叛〔八〕；秦作阿房，黎甿愤怨。宜思夏后卑室之意 〔九〕，太宗露台之费〔十〕，慰此下民劳止之歌〔十一〕。”上欲止，侍中任芝、乐松等曰〔十二〕：“昔宣王囿五十里，民以为大。文王百里，民以为小〔十 三〕。今造二苑，与百姓共之，不妨于政，民蒙其泽。”上遂从之。 
〔一〕　易比卦曰：“王用三驱，失前禽。”言三次田猎，必先以驱，故称三驱。 
〔二〕　见诗大雅灵台。 
〔三〕　见孟子梁惠王章句下，曰出夏谚。 
〔四〕　见孟子梁惠王章句上。借论文王，以明当与民同乐之意。 
〔五〕　庄公三十一年公羊传曰：“ 春，筑台于郎，何以书？讥。何讥尔？临民之所漱浣也。” 
〔六〕　李贤曰：“阳嘉元年起西苑。延熹二年造显阳苑。洛阳宫殿名有平乐苑、上林苑。桓帝延熹元年置鸿德苑也。” 
〔七〕　范书“时”作“节”。李贤曰：“春搜，夏苗，秋狝，冬狩也。” 
〔八〕　楚灵王筑章华之台，“国民罢焉，财用尽焉，年谷败焉，百官烦焉，举国留之，数年乃成”。后有干溪之乱，灵王死之。见国语楚语。 
〔九〕　论语泰伯曰：“子曰：‘卑宫室而尽力乎沟洫，禹，吾无间然矣。’” 
〔十〕　史记文帝纪曰：“尝欲作露台，召匠计之，直百金。上曰：‘百金，中民十家之产，吾奉先帝宫室，常恐羞之，何以台为！’” 
〔十一〕诗大雅民劳曰：“民亦劳止，汔可小康。惠此中国，以绥四方。” 
〔十二〕范书乐松作“中常侍”。通鉴考异曰：“松本鸿都文学，必非中常侍。袁纪云‘侍中’，今从之。” 
〔十三〕孟子梁惠王下曰：“齐宣王曰：‘寡人之囿方四十里，民犹以为大，何也？’孟子曰：‘文王之囿方七十里，□荛者往来，雉兔者往焉，与民同之。 民以为小，不亦宜乎？臣闻郊关之内有囿四十里，杀其麋鹿者如杀人之罪，则是方四十里为阱于国中。民以为大，不亦宜乎？’”可知松等所言文王乃周文王，而宣 王则是齐宣王也。而囿之里数均异。齐宣之囿，通鉴作“五里”，误甚。 
　　闰月，司徒杨赐久病罢。 
　　冬十月，太常陈耽为司徒〔一〕。 
〔一〕　范书作光和四年事，通鉴考异以为袁纪误。 
　　十一月，立皇后何氏〔一〕。后，南阳〔宛〕（苑）人〔二〕。以良家子选入掖庭〔三〕，有宠，自贵人为皇后。父真早卒，异母兄进为河南尹，进弟苗越骑校尉。 
〔一〕　范书作“十二月己巳”。 
〔二〕　据范书改。 
〔三〕　范书皇后纪作“家本屠者” 。惠栋曰：“续汉书：进父真死，以妹倚黄门得入掖庭。案何进传蹇硕与赵忠书曰：‘中常侍郭胜，进同郡人也。太后及进之贵幸，胜有力焉。’然则幸由郭胜得入掖庭。” 
　　十二月，车骑将军曹节罢〔一〕。 
〔一〕　“罢”当是“薨”之误。范书作四年事。详见前注。 
四年（辛酉、一八一）
　　春，初置騄骥厩丞，领受郡国调马，而豪右辜榷〔一〕，马一匹至二百万。 
〔一〕　前书音义曰：“辜，障也；榷，专也。谓障余人买卖而自取其利。” 
　　夏四月庚午，大赦天下〔一〕。 
〔一〕　范书灵帝纪作“庚子”。按是月癸亥朔，无庚子，范书误。 
　　司徒陈耽不堪其任罢。太常袁隗为司徒〔一〕。 
〔一〕　范书作光和五年事。 
　　六月，追爵谥皇后父何真为车骑将军、舞阳宣怀侯。 
　　秋七月，五色鸟见于新城，众鸟随之，民谓之凤皇。 
　　九月庚寅朔，日有蚀之。 
　　冬十月，太尉许郁〔坐〕辟召错谬罢，太常杨赐为太尉〔一〕。 
〔一〕　范书本月作“太尉刘宽罢，卫尉许□为太尉”。通鉴从范书。又“坐”字据通鉴考异引袁纪补。 
　　车驾幸广城。 
　　是岁，于后宫与人为列肆贩卖，使相偷盗，争着进贤冠。又于西园驾四驴，上躬自操辔，驰驱周旋，以为欢乐。于是公卿贵戚转相放效，至乘辎軿以为骑 从，互相请夺，驴价与马齐。本志曰：“行天者莫如龙，行地者莫如马。诗曰：‘四牡骙骙，载是常服。’〔一〕驴乃服重致远，野人之所用，非帝王君子之所宜骖 服。迟钝之蓄，而今贵之，天意若曰：国且大乱，贤愚倒置，执政者皆如驴也。” 
〔一〕　见诗小雅六月。 
五年（壬戌、一八二）
　　春正月辛未，大赦天下。 
　　二月，大疫。 
　　三月，诏三公以谣言举刺史、二千石贪污浊秽为蠹害者。 
　　夏，旱〔一〕。 
〔一〕　范书灵帝纪“夏”下有“四月”两字。 
　　五月庚申，永乐宫署灾。 
　　秋七月，星孛于太微。 
六年（癸亥、一八三）
　　春三月辛未，大赦天下。 
　　夏，爵号皇后母为舞阳君。 
　　秋，金城河水溢出二十余里。 
中平元年（甲子、一八四）
　　春正月，钜鹿人张角谋反。 
　　初，角弟良，弟宝自称大医〔一〕，事善道〔二〕，疾病者辄跪拜首过 〔三〕，病者颇愈，转相诳耀。十余年间，弟子数十万人，周遍天下，置三十六坊，各有所主。期三月五日起兵，同时俱发。角弟子济阴人唐客上书告角〔四〕，天 子遣使者捕角。角等知事已露，因晨夜敕诸坊，促令起兵。 
〔一〕　范书皇甫嵩传作“角弟宝” ，“宝弟梁”。通鉴考异曰：“ 
司马彪九州春秋云：‘角弟梁，梁弟宝’，袁纪云‘角弟良、宝’，今从范书。”按今本袁纪“宝”上皆有“弟”字，与通鉴考异所见本异。又 “大医”，范书作“大贤良师”，注曰：良或作郎。 
〔二〕　范书作“黄老道”。 
〔三〕　胡三省曰：首过，“今道家所施符水，祖张道陵，盖同此术也”。 
〔四〕　范书皇甫嵩传作“济南唐周 ”。 
　　二月，角等皆举兵，往往屯聚数十百辈，大者万余人，小者六七千人。州郡仓卒失据，二千石长吏皆弃城遁走，京师振动。角党皆着黄巾，故天下号曰“黄巾贼”。 
　　初，司徒杨赐、卫尉刘宽、司空张济、御史刘陶并陈角反谋，宜时捕讨，以绝乱原。上不从。及角作乱，天子思陶言，封为中陵侯。 
　　陶字子奇，颍川颍阴人。沈勇有大谋，不修威仪，不拘小节。与人交，志好不同，虽富贵不顾也；所行齐趣，虽贫贱，必尊贵之。疾恶太甚，以此见憎。 
　　辟司徒府，迁尚书侍中，以数直谏，为权臣所恶，徙为京兆尹。上素重陶才，征为谏议大夫。诸中官谗陶与张角通情，上遂疑之，收陶考黄门北寺。中官 讽考，楚毒极至。陶对使者曰：“朝廷前封臣云何？不恒其德，反用佞邪之谮，臣恨不与伊、周同俦，而与三人同辈〔一〕。今上杀忠謇之臣，下有憔悴之民，亦在 不久。然后悔于冤臣，将复何逮？”不食而死。 
〔一〕　“三人”，即三仁也。论语微子曰：“殷有三仁焉，微子去之，箕子为之奴，比干谏而死。” 
　　三月戊申，河南尹何进为大将军，帅师次于都亭。自函谷、〔伊阙〕（关）、大谷、轘辕、盟津〔一〕，皆置都尉，备张角也。 
〔一〕　“伊阙”据黄本补。范书灵帝纪作“置八关都尉官”。注曰：“八关谓函谷、广城、伊阙、大谷、轘辕、旋门、小平津、孟津也。”袁纪 “八关”尚脱其三也。 
　　于是考诸与角连反，宫省左右死者数千人。上内忧黄巾，问掖庭令吕强何以静寇，对曰：“诛左右奸猾者。中常侍丁肃、徐演、李延、赵裕、郭耽〔一〕，朝廷五人，号为忠清，诚可任用。赦党人，简选举，何忧于贼！”上纳其言。 
〔一〕　按范书宦者传，丁肃乃济阴人。惠栋曰：“肃，济阴句阳人，与太傅胡广为婚者。 ”徐演作“徐衍”，下邳人。李延作“汝阳李巡”。廿二史考异曰：“巡，即注尔雅者。”惠栋曰：“汝阳，经典序录作‘汝南’。经籍志云：中黄门李巡，注尔雅 三卷。又王愔文字志载：巡善书。”又赵裕作“北海赵佑”。与袁纪多异。 
　　壬子，大赦党人，皆除之。 
　　强字汉盛，河南成皋人。忠贞奉公，不与佞幸同。是时权邪怙宠，政以贿成，郡国贡献，皆先馈赂，然后得行，左右群臣，好上私礼。强谏曰：“陛下物 出天下，然而所输之府，辄有导行之财，皆出于民。今发十而贡一，费多而献少，无为使奸吏用巧，私门致富也。又阿媚之臣，好献其私，客谄姑息，进入，其所奉 献，皆御府所有，无为使从谏之臣得自●黩也〔一〕。 
旧选举委任三府，尚书受奏御而已，各受试用，责以成功。功无可察，以事付尚书，尚书乃覆案虚实，行其罪罚。于是三公每有所选，参议掾属，咨其行状， 度其器能。然犹有溺职废官，荒秽不治。今但任尚书，或有诏用，三公得免选举之负，尚书又无考课之勤，陛下虚自劳苦，有废乱之负，无所责也。”书奏，上以示 中常侍夏恽、赵忠。忠、恽曰：“此言是也。然强自负清洁，常怏怏有外心。” 
〔一〕　●，媟也。汉书枚乘传曰“ 以故得媟黩贵辛”。注曰：“媟，狎也；黩，垢浊也。 ”此言狎习相慢，同流合污也。 
　　及赦党人，中官疾之，于是诸常侍人人求退。忠、恽共构会强云：“与党人谋，数读霍光传〔一〕。强兄弟所在，亦皆贪秽。”上闻强读霍光传，意不悦，使中黄门持兵召强。强闻上召，怒曰：“吾死，乱兵起矣。大丈夫欲书忠国史，无为复对狱吏也。”遂自杀。 
〔一〕　汉书霍光传也。李贤曰：“ 言其欲谋废立也。” 
　　诏公卿百官出马弩各有差。 
　　中郎将卢植、左中郎将皇甫嵩、右中郎将朱隽各持节征黄巾。 
　　护军〔司马〕（将军）傅燮讨贼形势〔一〕，燮上书谏曰：“臣闻天下之祸，所由于外，皆兴于内。是故虞舜升朝，先诛四凶，然后用十六相〔二〕。明 恶人不去，则善人无由进。张角起于赵、魏，黄巾乱于六州，此皆衅发萧墙〔三〕，而祸延四海。臣受戎任，奉辞伐罪，始到颍川，战无不克，黄巾虽遏，其衅由内 作耳。陛下仁德宽容，多所不忍，中官弄权，忠臣之忧逾深耳。何者？夫邪正之在国，犹冰炭不可同器而并存也。彼知正人之功显，而危亡之兆见，皆将巧词饰说， 共长虚伪。孝子疑于屡至，市虎惑于三人，陛下不详察之，臣恐白起复赐死于杜邮〔四〕，而尽节效命之臣，无所陈其忠矣。唯陛下察虞舜四罪之举，使谗佞受放殛 之罚，万国知邪臣之为诛。首忠正时，得竭其诚，则善人思进，奸凶不讨而自灭矣。臣闻忠臣之事君，犹孝子之事父，〔子之事父〕，焉得不尽情以言〔五〕！使臣 伏鈇钺之戮，陛下少用其言，国之福也。”书奏，中常侍赵忠见而怨焉。 
〔一〕　据黄本改，范书亦作“司马 ”。胡三省曰：“护军司马，官为司马，而使监护一军。”又“讨贼形势”，语殊不类。 
〔二〕　四凶，见前注。十六相者，指高阳氏之八才子：苍舒、隤敳、梼戭、大临、尨降、庭坚、仲容、叔达，亦称八恺。又指高辛氏之八才子：伯奋、仲堪、叔献、季仲、伯虎、仲熊、叔豹、季狸，亦称八元。见文公十八年左传史克之语。 
〔三〕　指张角遣人入京师，约中官为内应之事。 
〔四〕　事见史记白起列传。 
〔五〕　据黄本补。 
　　夏四月，太尉杨赐以寇贼罢，太仆邓盛为太尉。司空张济久病免，大司农张温为司空。 
　　初卖官，自关内侯以下至虎贲、羽林入钱各有差。 
　　皇甫嵩、朱隽连战失利。遣骑都尉曹操将兵助嵩等。 
　　五月乙卯，黄巾马元义等于京都谋反，皆伏诛〔一〕。 
〔一〕　范书皇甫嵩传言马元义死于唐周告密后不久，时尚未起义。又御览卷六四五引续汉书曰：“张角别党马元义为山阳所捕得，馈送京师，车裂于市。”诸载各有异，俟考。 
　　皇甫嵩、朱隽击黄巾波才于颍川，大破之，斩首数万级。诏嵩行车骑将军，封都乡侯；隽，西乡侯。于是傅燮功多应封，为赵忠所谮。上识燮，不罪之，然不得封。 
　　左中郎将卢植征张角，不克，征诣廷尉，减死罪一等。中郎将董卓代。 
　　植既受命，累破黄巾，角等保广宗，植围堑修梯。垂当拔之，上遣小黄门左丰观贼形势。或劝植以赂送丰，植不从，丰言于上曰：“ 
广宗贼易破耳，卢中郎固垒息军，以待天诛。”上怒，植遂抵罪。 
　　六月，中郎将张均上书曰：“张角所以能兴兵作乱，万民乐附之者，原皆由十常侍多放父子兄弟、昏亲宾客，典据州郡，辜榷财利，侵冤百姓。百姓之冤 无告诉，因起从角学道，谋议不轨，相聚为贼。今悉斩十常侍，悬其头于南郊，以谢天下，即兵自消，可一战而克也。”上以章示十常侍，皆免冠顿首，乞自致雒阳 狱，家财助军粮，子弟为前锋。上曰：“此则直狂子也，十常侍内有一人不善者耳！”天子使御史考诸为角道者，御史奏均学黄巾道，收均死狱中。 
　　秋八月，皇甫嵩击黄巾卜已于东郡，大破之，斩首万余级。 
　　中郎将董卓征张角，不克，征诣廷尉，减死罪一等。以皇甫嵩代之。 
　　朱隽攻黄巾赵弘于南阳，自六月至八月不拔。有司奏征隽，司空张温议曰：“昔秦用白起，燕信乐毅，亦旷历年载，乃能克敌。隽讨颍川有效，引师南指，方略已设，临军易将，兵家所忌，可以少假日月，责其功效。”上从之，诏切责隽，隽惧诛，乃急击弘，大破斩之。封隽上虞侯。 
　　贼复以韩忠为帅，众号十万，据宛拒隽。隽兵力不敌，然欲急攻，乃先结垒，起土山以临之。因伪修攻具，耀兵于西南，隽身自披甲，将精卒乘其东北， 遂得入城。忠乞降，议郎蔡邕、司马张超皆欲听之〔一〕。隽曰：“兵有形同而势异者。昔秦项之际，民无定主，故有赏以劝来者。今海内一统，惟黄巾造寇，降之 无可劝，罚之足以惩恶。今若受之，更开逆意，利则进战，钝则降服，纵敌长寇，非良计也。”因勒兵攻之，连战不克。隽登土山望之，顾谓邕曰〔二〕：“ 
吾 知之矣，今外围周固，内营逼急，忠故乞降。降又不受，所以死战也。万人同心犹不可当，况十万人乎？其害多矣。不如彻围解弛，势当自出，出则意散，必易破 之。”即解围入城，忠果自出。隽因自击之，大破斩忠，乘胜逐北，斩首万余级。即拜隽为车骑将军〔三〕，封钱唐侯，征入为光禄大夫。 
〔一〕　范书朱隽传作“司马张超及徐璆、秦颉皆欲听之”，不及蔡邕。且邕传亦不载此事，疑其有误。 
〔二〕　范书作“顾谓超曰”。 
〔三〕　范书本传作“右车骑将军” 。 
　　冬十月，皇甫嵩攻张角弟良于广宗，大破之，斩首数万级。角先病死，破棺戮尸。拜嵩为车骑将军〔一〕，封槐里侯。 
〔一〕　范书本传作“左车骑将军” 。 
　　嵩既破黄巾，威振天下，故信都令汉阳阎忠说嵩曰：“夫难得而易失者，时也；时至而不旋踵者，机也。故圣人常顺时而动，智者必见机而发。今将军遭 难得之时，蹈之而不发，将何以权大名乎？”嵩曰：“何谓也？”忠曰：“天道无亲〔一〕，百姓与能〔二〕，故有高人之功者，不受庸主之赏。今将军受鈇钺于暮 春，收成功于末秋，〔三〕兵动若神，谋不再计，攻坚易于折枯，摧敌甚于汤雪，旬月之间，神兵电埽，封〔尸〕（户）刻石〔四〕，南面以报，威振本朝，声驰海 外，是以群雄回首，百姓企踵，虽有汤、武之举，未有高将军者也。身立高人之功，乃北面以事庸主，何以图安也？”嵩曰：“夙夜在公，心不忘忠，何以不安？” 忠曰：“不然！昔韩信不忍一餐之遇，弃三分之利，拒蒯通之说，忽鼎峙之势。利剑揣其喉，乃叹息而悔何以见烹于女子也〔五〕。今主势弱于刘项，将军权重于淮 阴，指麾足以震风雨，叱吒足以兴雷电。赫然奋发，因危抵颓，崇恩以绥前附，振武以临后伏，征冀方之士，勒七州之众，羽檄先驰于前，大军向振于后，蹈流漳 河，钦马盟津，诛中官之罪，除群怨之积。如此则攻无交兵，守无坚城，不招必影从，虽童儿可使奋空拳以致力，女子可使褰裳以用命，况厉熊罴之卒，因迅风之势 哉！功业巳就，天下已顺，乃请呼上帝，喻以大命，混齐六合，南面称制，移神器于将兴，推亡汉于已坠，实神机之至会，风发之良时。夫既朽不雕，衰世难佐。将 军既欲委忠于难佐之朝，雕朽败之木，犹逆阪走丸，必不可得也。乃今权宦群居，同恶如市〔六〕上不自由，政出左右。庸主之下，难以久居，不赏之功，谗人侧 目，如不早图，后悔无及！”嵩惧曰：“黄巾小孽，非秦、项之敌也；新结易散，非我功策之能。民未忘主，而子欲逆求之，是虚造不冀之功，以速朝夕之祸。非移 祚之时也，孰与委忠本朝？虽有多谗，不过放废，犹有令名，死且不朽。逆节之论，吾所不敢也。”忠知计不用，乃佯狂为巫。 
〔一〕　老子曰：“天道无亲，常与善人。” 
〔二〕　易系辞下曰：“人谋鬼谋，百姓与能。”言所谓圣人与众谋以定得失，与神谋以定吉凶，则百姓亲附，推戴其为王。 
〔三〕　冬十月破张梁，故曰“末秋 ”。 
〔四〕　据范书皇甫嵩传改。 
〔五〕　蒯通劝韩信据齐地，“参分天下，鼎足而居”，以观刘项成败。韩信曰：“汉王遇我甚厚，载我以其车，衣我以其衣，食我以其食。吾闻之乘人之车 者载人之忠，衣人之衣者怀人之忧，食人之食者死人之事，吾岂可以乡利倍义乎！”后吕后以诈谋縳信，特斩之，信曰：“吾悔不用蒯通之计，乃为儿女子所诈，岂 非天哉！”事见史记淮阴侯列传。 
〔六〕　昭公十三年左传曰：“韩宣子曰：‘同恶相求，如市贾焉。’” 
　　十一月，嵩又进兵击张宽于下曲阳，斩之。于是黄巾悉破，其余州所诛，一郡数千人。 
　　十二月，金城人边章、韩约反〔一〕。 
〔一〕　三国志马超传、范书皇甫嵩传“韩约”皆作“韩遂”。按范书董卓传注引献帝春秋曰：“叙州义从宋建、王国等反，诈金城郡降，求见叙州大人故新 安令边允、后事韩约。约不见，太守陈懿劝之使往，国等便劫质约等数十人。”又曰：“州购约、允各千户侯。约、允被购，‘约’改为‘遂’，‘允’ 改为‘章’。”则“韩约”乃“ 
韩遂”本名，边章原名边允，而边允既已从新名，则袁纪之韩约亦当作韩遂为是。

后汉孝灵皇帝纪下卷第二十五
　　中〔平〕（和）二年〔一〕（乙丑、一八五）
〔一〕　据上卷改。 
　　春二月丁卯，故太尉刘宽薨。赠车骑将军，谥曰昭烈侯。 
　　宽字文饶，弘农华阴人也。少好学，博通群书。稍迁东海〔一〕、南阳太守，遇民如子，口无恶言，吏民有罪，以蒲鞭鞭之〔二〕，示耻辱而已。其善政 归之于下，有不善辄自克责，庶民爱敬之。好与诸生论议，行县使三老、学生自随，到亭传辄复讲论，教化流行，不严而治。尝有客遣奴酤酒，久而不还，及其还 也，客不堪之，骂詈曰：“畜产！”宽须臾遣人视之曰：“此人也，骂言畜产，恐其自杀。”夫人欲试宽一恚，伺当朝会，装严已讫，使婢奉肉羹一盂，宽手未得 持，放羹衣上。婢急收羹，宽言：“徐，徐！羹烂汝手！”其宽裕如此，内外称为长者，上深悼之。 
〔一〕　隶释刘宽碑、范书均作“东海相”。 
〔二〕　古者，鞭用生皮为之，宽代之以蒲草。 
　　　　袁宏曰：在溢则激，处平则恬，水之性也。急之则扰，缓之则静，民之情也。故善治水者，引之使平，故无冲激之患。善治人者，虽不为盗，终归刻薄矣。以民心为治者，下虽不时整，终归敦厚矣。老子曰‘ 古之为道者，不以明民，将以愚之。故以智治国，国之贼也’〔一〕。 
〔一〕　疑“古之”下脱“善”字。语见德经。 
　　羌胡寇三辅，车骑将军皇甫嵩征之。 
　　己酉，南宫云台灾。庚戌，乐城门灾〔一〕，延及北阙、嘉德殿、和欢殿。本志曰：“云台者，乃周家之所造也，图书珍宝之所藏。京房易传曰：‘君不思道，厥妖火燃宫。’天戒若曰：‘刑滥赏淫，何以旧典为！’故焚其秘府也。” 
〔一〕　胡三省曰：“据续汉志，盖乐成殿门也。‘城’当作‘成’。五行志作‘乐成门’ 。刘昭曰：‘南宫中门也。’”又按己酉、庚戌二日均在丁卯之前。或袁宏倒叙耳。 
　　收天下田亩十〔钱〕（岁）〔一〕，以治宫室。州县送材及石，贵戚〔因〕缘贱买入己〔二〕，官皆先经贵戚然后得中。宫室连年不成，天下骚扰，起为盗贼。 
〔一〕　据续汉书、范书灵帝纪改。 
〔二〕　御览卷九二引续汉书：“黄门常侍断截州郡送林、文石，掌主史谴呼不中，退卖之，贵戚因缘贱买，十倍入官，其贵戚所入召者，然后得中。”范书改“送林文”作“送材木”，“石”作“召 ”。按袁纪之文，“林”作“材”是，“石”作“召” 非，而“文”乃“ 
及”之误。按续汉书，袁纪脱“因 ”字，故补之。 
　　司徒袁隗久病罢。 
　　三月，廷尉崔烈为司徒。 
　　边章、韩约寇三辅，中郎将董卓副皇甫嵩讨之〔一〕。 
〔一〕　范书皇甫嵩传与袁纪同，而灵帝纪与通鉴均作“北宫伯玉等寇三辅”。按董卓传，中元元年冬，“北地先零羌及枹罕河关群盗反叛，遂共立湟中义从 胡北宫伯玉、李文侯为将军，杀护羌校尉冷征。伯玉等乃劫致金城人边章、韩遂，使专任军政。明年春，将数万骑入寇三辅”。故诸记均不误。 
　　于是关陇扰攘，发役不供。司徒崔烈欲弃叙州，议郎傅燮进曰：“斩司徒，天下乃安！”有司奏燮廷辱大臣〔一〕。有诏问本意，对曰：“昔冒顿至逆 也，樊哙为上将，云：‘愿得十万众，横行匈奴中。”愤激奋励，未失臣节也，不顾计之当与不当耳。季布犹廷斥曰：“哙可斩！”前朝是之〔二〕。今叙州天下之 冲要，国家之蕃卫也。尧舜时禹贡载之〔三〕，殷周之世列为侯伯〔四〕。高祖平海内，使郦商别定陇右；世宗拓境，列置四郡，议者以为断匈奴之右臂。今牧御者 失理，使一州叛逆，天下骚动，陛下不安寝食。烈为宰相，不念思所以缉之之策，乃欲弃一方万里之〔土〕（士）〔五〕，臣窃惑之。左衽之虏得此地，为患数世。 今以劲士坚甲利兵，奸雄因之为乱，此社稷之深忧也。且无叙州则三辅危，三辅危则京都薄矣。若烈不知忧之，是极弊也；知而欲弃，是不忠也。二者择而处之，烈 必有之。”遂从燮议，亦不罪烈。由是朝廷益重燮，每公卿缺议，辄归燮。 
〔一〕　“有司”，乃尚书郎杨赞。 
〔二〕　冒顿为书嫚吕后，廷议，哙作是言。时季布曰：“夫高帝将兵四十余万众，困于平城，今哙柰何以十万众横行匈奴中，面欺！且秦以事于胡，陈胜等起。于今创痍未瘳，哙又面腴，欲摇动天下。”事见史记季布传。 
〔三〕　尚书禹贡所言古雍州之地，即包括汉叙州也。 
〔四〕　嬴姓于殷多贵显，中潏即在西戎。周时非子居犬丘，邑之秦。秦襄公以兵送平王东迁，赐岐以西之地，封为诸侯。事并见史记秦本纪。 
〔五〕　据范书及通鉴改。 
　　夏五月，太尉邓盛久病罢。太仆张延为太尉。 
　　六月，以讨张角功封中常侍张让等十二人为列侯。 
　　秋七月，车骑将军皇甫嵩征边章、韩约无功免〔一〕。 
〔一〕　嵩前讨张角，见中常侍赵忠舍宅逾制，奏没入之。又中常侍张让私求钱五千万，嵩不与。故二人诬奏之，遂征还，收左将军印绶，削户六千。 
　　八月，司空张温为车骑将军讨章、约。 
　　九月，特进临晋侯杨赐为司空。 
　　冬十月，司空杨赐薨。策曰：“司空临晋侯赐，华岳所挺，九德纯备〔一〕，三叶宰相〔二〕，辅国以忠。昔朕初载，受道帷幄，遂阶成勋，以陟大猷。 师范之功，既昭于内；弼亮之勤，亦着于外。虽受茅土，未答厥勋，哲人既殁，将谁谘度？朕甚悼焉！今使左中郎将郭仪持节追赠特进司空骠骑将军印绶〔三〕，谥 曰文烈侯。” 
〔一〕　书皋陶谟曰：“宽而栗，柔而立，愿而恭，乱而敬，扰而毅，直而温，简而廉，刚而塞，彊而义。”此所谓九德。 
〔二〕　杨震、杨秉、杨赐三世三公。 
〔三〕　范书作“追位特进，赠司空骠骑将军印绶”，是。 
　　赐字子献〔一〕，笃志于学，闲居教授，不应州郡之命。辟梁冀府，非其好也，因谢病去。举高第，稍迁越骑校尉、光禄大夫。灵帝初，与刘宽、张济侍 讲于华德殿〔二〕。初，张角等诳耀百姓，天下惑之，襁负至者数十万人。赐时居司徒。谓刘陶曰：“闻张角等党辈炽盛，稍益滋蔓，今若下州郡捕讨，恐惊动丑 类，遂成反乱。今欲切敕刺史、二千石，采别流民，咸遣护送各归本郡，以孤弱其党，然后乃诛其渠帅，可不劳众而定。何如？”陶曰：“此孙子所谓‘不战而屈人 之兵’ 〔三〕，庙胜之术也〔四〕。”赐遂上书言之。会赐去位，事留中。后帝徙南宫，阅故事，得赐所上奏及讲时注籍，乃感悟，遂下诏曰：“大司〔徒〕（马）杨赐 〔五〕，敦德允元，忠爱恭懿，亲以尚书侍讲〔六〕。累评张角始谋，祸亹未彰，赐陈便宜，欲缓诛夷，令德既光，嘉谋怛然。诗不云乎：‘无德不报，无言不 雠。’ 故褒城君孔霸，故太尉黄琼侍讲先帝，并宜受茅土之封。”赐上言曰：“臣前与故太尉刘宽、司徒张济并被侍讲，俱受三事；张角谋乱，又共陈便宜，而独蒙师傅之 泽，茅土之祚，而宽、济不蒙云雨之润。乞减赐户，以封宽、济。”上虽不听，嘉其至诚，乃封宽为遂乡侯、济子根为蔡阳侯。赐子彪忠厚有孝行，复纂其家业。 
〔一〕　按东观记、范书均作“字伯献”，谢承书作“伯钦”，三载互异，未知孰是。 
〔二〕　范书杨赐传作“华光殿”。注引洛阳宫殿名曰：“华光殿在崇光殿北。” 
〔三〕　见孙子兵法谋攻篇。 
〔四〕　孙子兵法计篇曰：“夫未战而庙算胜者，得其多也。未战而庙算不胜者，得算少也。多算胜，少算不胜，而况于无算乎？”李筌曰：“夫战者，决胜庙堂，然后与人争利。” 
〔五〕　前此赐任司徒，作“司马” ，系传刻之误，故正之。 
〔六〕　建宁初，常当受学，诏三公举通尚书桓君章句。三公以杨震曾受欧阳尚书于桓郁，后世传其学，故举震孙赐，入侍讲禁中。 
　　光禄勋许相为司空〔一〕。 
〔一〕　范书作“光禄大夫”。 
　　十一月，张温、董卓击章、约，破之，约走金城。 
　　是岁于后园造黄金堂，以为私藏，闭司农金钱缯帛，积之于中。又还河间置田业，起第观。上本侯家，居贫。即位常曰：“桓帝不能作家，曾无私钱。” 故为私藏，复寄小黄门、常侍家钱至数千万。由是中官专朝，奢僭无度，各起第宅，拟制宫室。上尝登永安（乐）候台〔一〕，黄门、常侍恶其登高，望见居处楼 殿，乃使左右谏曰：“ 
天子不当登高，登高则百姓虚。”自是之后，遂不敢复登台榭。 
〔一〕　据续汉书、范书删“乐”字，迳改“侯”作“候”。 
三年（丙寅、一八六）
　　春二月，太尉张延久病罢。 
　　庚戌，大赦天下。 
　　三月，车骑将军张温为太尉〔一〕。 
〔一〕　时温驻车于长安，督讨边章、韩遂及先零羌。帝遣使就拜，三公在外自温始。 
　　夏五月壬辰晦，日有蚀之。诏公卿举直言。 
四年（丁卯、一八七）
　　春正月己卯，大赦天下。 
　　二月，荥阳盗贼起。 
　　三月，河南尹何苗击破之。以苗为车骑将军，封济阳侯。 
　　夏，狄道人王国反。自黄巾之后，盗贼群起，杀刺史、二千石者，往往而是。 
　　夏四月，太尉张温以寇贼未平罢。司徒崔烈为太尉。 
　　五月，司空许相为司徒，光禄勋丁宫为司空。 
　　秋九月，大长秋赵忠为车骑将军。执金吾甄举为太仆，因谓忠曰：“傅南容有古人之节，前在军有功不封，天下失望。今将军当其任，宜进贤理枉，以副 众望。”忠纳其言，遣弟延齎书致殷勤曰：“南容少答我常侍，万户侯不足得也。”燮正色拒之曰：“遇与不遇，命也；有功不论，时也。傅燮岂无功而求私赏 哉！”遂不答其书。忠愈恨燮，然惮其高明，不敢害，出为汉阳太守〔一〕。 
〔一〕　范书系此事于中平三年，通鉴从范书。 
　　冬十月，零陵盗贼寇长沙〔一〕，太守孙坚讨破之。封坚乌程侯。 
〔一〕　范书桓帝纪作“零陵人观鹄 ”，所攻乃桂阳。三国志吴志孙坚传作“长沙区星”。通鉴从吴志。卢弼以吴志下文有“周朝、郭石亦帅徒众起于零、桂，与星相应”句，故曰区星“非长沙之贼 也，考异似误以区星即观鹄也”。按弼言区星非长沙人是，盖其起于零陵，转攻三郡之间，坚任长沙太守，而越境寻讨，致三郡肃然可证。观鹄恐系区星所遣别攻长 沙者。 
　　十一月，太尉崔烈久病罢，大司农曹嵩为太尉。 
　　是岁渔阳人张纯反。 
　　初，发幽州乌桓以讨叙州。故中山相张纯请将之〔一〕，不听，使涿令公孙瓒。纯忿不得将，因说故太山太守张举曰：“乌桓数被征发，死亡略尽，今不 堪命，皆愿作乱。国家作事如此，汉祚衰亡之征，天下反覆，率监子故。若英雄起，则莫能御。吾今欲率乌桓奉子为君，何如？”举曰：“汉祚终讫，故当有代之 者，吾安可以若是！”纯曰：“王者网漏鹿走，则智多者得之，子勿忧也。”遂共率乌桓作乱，故人喜悦归纯，日十余万〔二〕。 
〔一〕　范书刘虞传与袁纪同。而南匈奴传、乌桓传皆作“前中山太守”。按灵帝纪熹平二年三月，中山王畅薨，无子国除。然据光武十王传，畅薨，子节王 稚嗣，无子国除。则畅之后尚有节王在，其在位年数虽不详，但节为上谥，在位必不甚短。熹平二年至中平四年，不过十余载，纯又系故相，则当以袁纪为是。通鉴 亦作“故中山相”。 
〔二〕　范书刘虞传作“众至十余万 ”，袁纪必有脱误。 
五年（戊辰、一八八）
　　春正月丁酉，大赦天下。太尉曹嵩罢〔一〕。 
〔一〕　范书作“夏四月”。 
　　二月，有星孛于紫宫。 
　　三月，少府樊陵为太尉〔一〕。 
〔一〕　范书灵帝纪作“五月，永乐少府樊陵为太尉”。 
　　夏五月，叙州刺史耿鄙击王国，败绩〔一〕。 
〔一〕　范书系此事于四年。 
　　初，鄙合六郡兵，将欲讨国。汉阳太守傅燮谏之曰：“使君统政日浅，民未知化。孔子曰：‘不教民战，是谓弃之。’〔一〕今率不教之民，越大陇之 危，贼闻大军将至，必万人同心，其锋难当也。万一内变，悔何及也。不若息军养德，明赏罚以教民战。贼得宽容，必谓我怯，群恶争势，其离可必。然后率已教之 民，讨离□之贼，其功可立。今不为万全之福，而就危败之祸，不为使君取也。”鄙不从。临阵，前锋果败，鄙为别驾所害。 
〔一〕　出论语子路。 
　　国遂围汉阳太守傅燮。时北〔地〕胡骑数千在城外〔一〕，皆叩头流涕，欲令燮弃郡归乡里。燮子干进曰：“国家昏乱，贤人斥逐，大人以正不容于朝。 今天下以叛，兵不足守，乡里羌胡被大人恩者，欲令弃郡而归。愿大人计之，徐归乡里，率贤士大夫子弟而辅之。 ”言未终，燮叹曰：“汝知吾必死邪！盖圣达节。次守节〔二〕。且殷纣之暴，伯夷不食周粟而死，仲尼以为贤〔三〕。今朝廷不甚殷纣，吾德不及伯夷，吾行何之 乎？”王国使故酒泉太守黄衍说燮曰：“天下事已可知矣。先起者，上有霸王之业，下成伊吕之勋。天下非复汉有，府君宁有意为吾属师乎？”燮按剑叱之曰：“若 非国家剖符之臣邪！求利焉逃其难。且诸侯死社稷者，正也。”遂麾左右出战，临阵而死。上甚悼惜之，策谥曰壮节侯〔四〕。 
〔一〕　据范书补。 
〔二〕　成公十五年左传曰：诸侯欲立曹公子子臧。子臧辞曰：“前志有之曰：圣达节，次守节，下失节。为君非吾节也。虽不能圣，敢失守乎！ ”遂逃奔宋。子臧，乃公子欣时之字。李贤、胡三省注均作“曹公子臧”，误。 
〔三〕　论语述而曰：子贡入曰：“ 伯夷、叔齐何人也：”子曰：“古之贤人也。” 
〔四〕　周寿昌曰：“案燮未封侯，岂死后赠爵邪！” 
　　燮字南容，北地灵州人。身长八尺，严恪有志操，威容，性刚直履正，不为权贵改节。 
　　六月丙寅，风大起折木。太尉樊陵策罢。射声校尉马日磾为太尉〔一〕。 
〔一〕　范书灵帝纪以马日磾为太尉事系于秋七月。 
　　秋八月，置西园三军及典军、助军。以小黄门蹇硕为上军校尉，虎贲中郎将袁绍为中军校尉，屯骑校尉鲍〔鸿〕（洪）为下军校尉，〔一〕议郎曹操为典军校尉〔二〕。初黄巾起，上留心戎事，硕壮健，有武略，故亲任之，使为元师，典护诸将，大将军已下皆令属焉。 
〔一〕　据袁纪卷二十七之文及范书灵帝纪注引山阳公载记改。 
〔二〕　范书灵帝纪尚有“赵融为助军左校尉，冯芳为助军右校尉，谏议大夫夏牟为左校尉，淳于琼为右校尉”，袁纪前文既已言“助军”，此当叙及所任，恐脱。 
　　九月，司徒许相策免，司空丁宫为司徒，光禄勋刘弘为司空，特进董〔重〕（卓）为骠骑将军〔一〕。 
〔一〕　据范书、续汉书改。 
　　己未〔一〕，诏曰：顷选举失所，多非其人，儒法杂揉，学道寝微。处士荀爽、陈纪、郑玄、韩融、〔张〕（李）楷〔二〕，耽道乐古，志行高洁，清贫隐约，为众所归。其以爽等各补博士。”皆不至。 
〔一〕　九月庚辰朔，无己未。疑有误。 
〔二〕　据范书改。 
　　融字元长，颍川人。博学不为章句，皆究通其义，屡征聘，皆不起。晚乃拜河南尹，历鸿胪、太仆卿。年七十余，弟兄同居，闺庭怡怡，至于没齿也。 
　　楷字公超，河南人。以至孝称。栖迟山泽，学无不贯，征聘皆不就。除平陵令〔一〕，视事三日，复弃官隐居，学者随之，所在成市。华阴南土，遂有公超市。频烦策命，就拜光禄大夫，固疾不起。乃命河南弘农致玄纁束帛，欲必致之，楷终不屈。 
〔一〕　范书作“长陵令”。 
　　　　袁宏曰：布衣韦带，白首不仕者有矣。结发缨冠，老而不退者有矣。此二途者，古今之所同也。久而安之，故无中立之地焉。语曰：“山林之士，往 而不能反；朝廷之士，入而不能出。”往而不反，则能执意；入而不出，失之远矣。古之为士，将以兼政，可则进，不可则止。量分受官，分极则身退矣。故于仕与 不仕之闻，有止足焉，不仕则枯槁矣，遂仕则负累矣。若仕能止者，在于可否之间，不同心乎？ 
　　是时大将军何进多辟海内名士，以为己佐。郑玄称疾不到，州郡迫胁，不得已玄幅巾诣进，进设几杖之礼，一宿而退，莫知其所。 
　　初，申屠蟠隐于梁、砀之间，免于党人之祸，亦为进所辟，逾年不至。进恨之，欲胁以威刑，使同郡黄忠与蟠书曰：“大将军幕府初开，征辟海内，并延 英俊，虽有高名盛德，不获异遇。至如先生，特加殊礼，优而不名，设几杖之坐，引领东望，日夜以冀。弥秋历冬，经迈二载，深拒以疾，无惠然之顾。重令奚中郎 晓畅殷勤〔一〕，至于再三，而先生抗志弥高，所执益固。将军于是怃然失望，而有媿色，自以德薄，深用咎悔。仆窃论之，先生高则有余，智则不足。当今西戎作 乱，师旅在外，军国异容，动有刑宪。今颍川荀爽舆病在道，北〔海〕（郡）郑玄北面受署〔二〕。彼岂乐羁牵者哉？知时不可佚豫也。且昔人之隐，虽遭其时，犹 放声绝迹〔三〕，巢栖茹薇〔四〕。其不遇也，则裸身大笑，被发狂歌〔五〕。今先生处平壤，游人间，吟典籍，袭衣裳，行与昔人谬，而欲蹈其迹，拟其事，不亦 难乎？〔六〕仆愿先生优游俯仰，贵处可否之间，孔子可师〔七〕，何必首阳。备讬臭味〔八〕，庶同休戚，是以假飞书以喻左右。”蟠不答其书，亦无惧色。 
〔一〕　爰延，陈留外黄人，与蟠同乡里。此恐是其子骥，谢承书作“爰兴字骥”。 
〔二〕　据范书改。 
〔三〕　李贤曰：“放，弃也。” 
〔四〕　李贤曰：“巢栖，谓巢父也。” 
〔五〕　李贤引楚辞曰：“桑扈裸行。”又论语微子曰：“楚狂接舆歌而过孔子，曰：‘凤兮凤兮，何德之衰！往者不可谏，来者犹可追！巳而巳而，今之从政者殆而！’”言世乱已甚，可追自止，当隐居以避乱。 
〔六〕　惠栋曰：“荩思云：处平壤，异于巢栖茹薇者也。游人间，异于放声灭迹者也。吟典籍，异于大笑狂歌者也。袭衣服，异于裸身被发者也。故云‘事异昔人，而欲远蹈其迹’也。” 
〔七〕　论语微子载孔子使子路语隐者曰：“不仕无义。长幼之节，不可废也；君臣之义，如之何其废之？欲洁其身，而乱大伦。君子之仕也，行其义也。道之不行，已知之矣。”黄忠欲蟠应仕，故曰 “孔子可师”。 
〔八〕　襄公八年左传载季武子答范宣子曰：“今譬于草木，寡君在君，君之臭味也。欢以承命，何时之有？”杨伯峻曰：“臭味，气味也。意谓鲁君对于晋君，晋君为花与果实，鲁君只是其臭味，既以尊晋，又喻两国情同一体。”此乃尊重对方，又喻手足情深的自谦之辞。 
　　蟠字子龙，陈留外黄人。同县大女侯玉为父报雠〔一〕，杀夫之从母兄，姑怒，执玉送吏。时县令梁配将断其狱。蟠年十五，自精舍诣县奏记曰：“伏闻 大女侯玉为父报雠，狱鞠以法，不胜感悼〔之〕（巳）情〔二〕，敢陈所闻。昔太原周党感春秋之义，辞师复雠，当时论者，犹高其节〔三〕。况玉女弱，内无同生 之谋，外无交游之助，直推父子之情，手刃莫大之雠。当时闻之，人无勇怯，莫不张胆增气，轻身重义，攘臂高谈，称羡其美。今闻玉幽执牢槛，罪名已定，皆心低 意阻，惆怅悲叹。蟠以玉之节义，历代未有，足以感无耻之孙，激忍辱之子。若其在昔，尚当旌闾表墓，以显后嗣，况事在清听，不加以义。”于是县令具以状闻， 得减死一等。 
〔一〕　范书及续汉书“侯玉”均作 “缑玉”。 
〔二〕　据文意改。 
〔三〕　周党之事，详见范书本传。按春秋公羊传言复雠之义有三：庄公四年曰：“九世犹可以复雠乎？虽百世可也。”庄公九年曰：“曷为伐 败？复雠也。”注曰：“复雠以死败为荣。”又定公四年曰：“父不受诛，子复雠可也。父受诛，子复雠，推刃之道也。复雠不除害，朋友相卫，而不相迿，古之道 也。”先秦、秦汉之时，复雠之风极盛，东汉尤甚。全国十三州，上至天子，下至妇孺，皆勉力而为之，至于灭户殄业，而终不悔。究其根源有三，一则距远古较 近，血亲复雠之遗风尚存。二则汉世标榜以孝道治天下，以春秋断刑治狱，为复雠提供了合法的依据。道德规范与法律的一致性，是复雠盛行的决定性因素。三则是 阶级斗争以及统治阶级内部斗争的反映。吕母就是先以为子复雠起事，而终酿成农民起义之势的。而门生故吏为举将座师复雠，为朋友复雠，也给复雠抹上了强烈的 政治色彩。复雠一事，是秦汉风俗中不容忽视的一个重要因素。 
　　蟠学无常师，博览无不通。初在太学，济阴王子居病困，临卒讬蟠致丧。蟠即自负其尸，遂致济阴。道遇司隶从事，嘉蟠志义，愍其负重，为封过所传 〔一〕。蟠不受，投地而去。举有司，公车征，诸所聘礼皆不受。董卓初征天下贤隽，皆起家登宰相。蟠得征书，时人皆劝之行，蟠笑而不答。居无何，而王室大 乱。蟠年七十余，以寿终。 
〔一〕　李贤曰：“传，谓符牒，使人护送之。”按释名曰：“至关津以示之也。”即通行证也。过所亦过关文书，同传。然此乃敕所过诸驿站，助蟠以车马，免其负重也。 
　　十月甲子，上观耀兵于平乐观。 
　　先是望气者以为京师当有大兵，流血两宫。或说何进曰〔一〕：“太公六韬〔二〕，有天子将兵事，以示四方〔三〕。”进以为然，乃言于上，大发兵，讲武于平乐观下。天子亲擐甲胄，临军三匝，既罢，以兵属大将军进。 
〔一〕　说者，大将军司马许叙、假司马伍宕。 
〔二〕　六韬，乃文韬、武韬、龙韬、虎韬、豹韬、犬韬是也。 
〔三〕　意林引太公六韬曰：“武王问太公曰：‘吾欲令三军亲其将如父母，攻城则争先，野战则先赴，闻金声而怒，闻鼓声而喜，可乎？’”此乃龙韬励军篇之文也。 
　　初，汉阳太守盖勋，着绩西州，知耿鄙之必败也，自免归家。于是征为武都太守，诏大将军何进、上军校尉蹇硕为勋祖道〔一〕，京师荣之。 
〔一〕　颜师古曰：“祖者，送行之祭，因设宴饮焉。” 
　　未至武都，征为讨虏校尉。上问勋曰：“天下何以反？”勋对曰：“幸臣子弟，扰之使然。”时硕子弟尤甚，天子顾而问硕，硕不能对。帝又谓勋曰： “吾以陈师于平乐观，多出中藏以饵战士，何如？”勋曰：“ 臣闻昔者，先王耀德而不观兵〔一〕。今寇在远，而设阵于近，不足以昭果毅，祗足以黩威武耳。”帝曰：“ 善！恨见卿晚，群臣初无是言也。”勋与刘虞、袁绍等并典禁军，勋谓虞、绍曰：“ 
吾见上，上甚聪明，但壅于左右耳。勇力诛嬖幸，然后征拔英俊，以兴汉室，功遂身退，岂不快邪？”虞、绍亦有宿谋，因共相结。未发，而司隶校尉张温举勋为京兆尹。帝方倚勋，欲亲近之，而硕等心惮〔之〕〔二〕并劝帝从温议，遂拜京兆尹。 
〔一〕　见国语周语，乃祭公谋父谏穆王之语。韦昭曰：“耀，明也。观，示也。明德，尚道化也。不示兵者，有大罪恶然后致诛，不以小小示威武也。” 
〔二〕　据文意补。 
　　小黄门高望，皇子辩之爱臣也〔一〕，因硕属望子于勋，欲以为孝廉，勋不肯。或谓勋曰：“皇子，副主也；望，其保也；硕，帝之宠臣也。三怨成府〔二〕，岂可救也？”勋曰：“选贤所以报国也，非贤不举，虽死可悔乎？” 
〔一〕　原误作“皇子爱之辩臣也” ，今正之。 
〔二〕　国语鲁语曰：“子叔声伯曰：‘苦成氏有三亡：少德而多宠，位下而欲上政，无大功而欲大禄，皆怨府也。其君骄而多私，胜敌而归，必立新家；不因民不能去旧，因民，非多怨民无所始。为怨三府，可谓多矣。’” 
　　是时王国众十余万，三辅震动，勋自请发兵万人，分屯三辅〔一〕。每有密事，帝〔手〕（呼）诏问勋〔二〕。勋虽身在外，甚见信重，乃着琴诗十二章奏之，帝善焉，数加赏赐。 
〔一〕　续汉书：“因表用处士扶风士孙瑞为鹰鹞都尉，桂阳魏杰为破敌都尉，京兆杜楷为威虏都尉，弘农杨儒为鸟击都尉，长陵第五隽为清寇都尉，凡五都尉，皆素有名，悉领属勋。” 
〔二〕　据范书及续汉书改。 
　　十二月，左将军皇甫嵩、前将军董卓屯右扶风，讨王国。 
六年（己巳、一八九）
　　春正月，王国攻陈仓，董卓将救之，谓皇甫嵩曰： “智者不后时，勇者不留决。速救则城全，不救则城灭复何疑哉！”嵩曰：“不然，善用兵者全军为上，破军次之，百战百胜，不如不战而屈人之兵也〔一〕。上兵 伐谋〔二〕，故见可而进，知难而退，故速战为下。是以先为不可胜，以待敌之可胜。不可胜在我，可胜在彼，彼守不足，我攻有余；有余者在于九天之上，不足者 陷于九地之下〔三〕。陈仓虽小，城守备固，非九地之陷也。国兵虽攻我所不〔救〕（拔）〔四〕，非九天之势也。夫势非九天，攻者受害，陷非九地，守者不拔。 国今已陷受害之地，而陈仓保不拔之城，我可不烦兵而取全胜之功，〔五〕将何救乎？”不从。国围陈仓八十余日，城中坚守，竟不能拔，贼众疲敝，果自解去。嵩 欲进兵击之，卓曰：“不可！兵法穷寇勿迫，归众勿追〔六〕。今我追国，是追归众，迫穷寇也。困兽犹斗，〔七〕蜂虿有毒〔八〕，况大众乎？”嵩曰：“不然！ 前吾不击，避其锐也。今而击之，待其衰也。所击疲堕，非归众也。国众且走，莫有斗志，以整击乱，非穷寇也。”使卓为殿，嵩自与国战，大破斩之。由是卓恨 嵩，阴与嵩有隙。 
〔一〕　见孙子兵法谋攻篇。 
〔二〕　亦见孙子兵法谋攻篇。张预曰：“敌始发谋，我从而攻之，彼必丧计而屈服，若晏子之沮范昭是也。或曰伐谋者，阴谋以伐人也。言以奇策秘算取胜于不战，兵之上也。” 
〔三〕　见孙子兵法形篇，文字稍有变更。 
〔四〕　据范书皇甫嵩传改，此乃涉下文之“不拔”而误。 
〔五〕　尉缭子曰：“若秘于地，若邃于天是也。守则固，是自保也；攻则取，是全胜也。 ” 
〔六〕　李贤曰：“司马兵法之言。 ”按不见于今本司马法。而孙子兵法军争篇作“归师勿遏，围师必阙，穷寇勿迫，此用兵之法也。” 
〔七〕　见宣公十二年左传。杨伯峻曰：“荀子哀公云‘兽穷则攫’，韩诗外传云‘兽穷则啮’，淮南子齐俗训云‘兽穷则触’，数语俱与此义相近。” 
〔八〕　出僖公二十二年左传，乃臧文仲之语。螽，蜂也；虿，蝎也。言其虽小而有毒，不可因其小而轻视之。 
　　征卓为少府，卓不肯就，上书，辄行前将军事。既而以卓为并州牧，以兵属皇甫嵩，卓又上书，请将兵之官。嵩从子逦谏嵩曰〔一〕：“本朝失政，能安 危定倾者，惟大人与卓耳。今怨隙已结，二人不俱存。先人之言，兵家所重，卓被诏当放兵，而讽将士上书自请，此逆命也。彼度京师正乱，故敢踌躇，此怀奸也。 二者刑所不赦。卓凶虐无亲，将士不附，公为元帅，杖国威以讨之，上显忠义，下除奸凶，此桓文之举也。”嵩曰：“专命亦罪也，不如显奏，使朝廷裁之。”天子 以责让，卓不受诏，选五千骑将自河津渡。 
〔一〕　范书皇甫嵩传“逦”作“郦 ”。 
　　上军校尉蹇硕恶大将军进兵强，欲进在外，因而间之，乃与常侍通谋，说上使进征边章、韩约。帝从之，赐进戎车百乘，虎贲斧钺。进亦知其谋，请中军校尉袁绍东发徐、兖兵以稽其行。 
　　三月己丑，光禄刘虞为司马领幽州牧，击张纯。虞使公孙瓒击纯，大战破之。纯客王政斩纯首降。封虞为襄贲侯，瓒为都亭侯，并镇北边〔一〕。 
〔一〕　范书刘虞传作“灵帝遣使者就拜太尉，封容丘侯”。又曰：“及董卓秉政，遣使者授虞大司马，进封襄贲侯。”通鉴取范书而弃袁纪。然三国志公孙 瓒传曰：“虞以功即拜太尉，封襄贲侯。会董卓至洛阳，迁虞大司马。”则袁纪所述，事出有据。又袁纪所言“司马”，乃大将军属官，百官志曰：“司马主兵，如 太尉。”非言其拜大司马也。 
　　夏四月，太尉马日磾罢。 
　　丙午朔，日有蚀之。 
　　丙辰，帝崩于嘉德殿。 
　　时蹇硕在省中，欲诛大将军何进，使人迎进欲与计事。进即驾往，司马潘隐出迎进，因而逆之〔一〕。进驰去，屯百郡邸〔二〕，称疾不入。 
〔一〕　疑“因”系“目”之误。钮永建以“逆”系“告”之误，非。范书作“迎而目之” 。又潘隐所任乃军司马，比千石。 
〔二〕　胡三省曰：“天下郡国百余，皆置邸京师。谓之百郡邸者，百郡总为一邸也。” 
　　戊午，皇子辩即帝位，太后临朝，大赦天下。封皇弟协为勃海王。 
　　初，帝数失皇子，何太后生皇子辩，养于史道人家〔一〕，故号为“史侯”。王贵人生皇子协，养于董太后宫，号为“董侯”。初，大臣请立太子，辩轻 佻无威仪，不可以为宗庙主，然何后有宠，大将军进权重，故久而不决。帝将崩，属协于上军校尉蹇硕。协疏幼，少在丧，哀感百官，见者为之感恸。 
〔一〕　史道人者，史子眇也，乃道术之士，后欲依其术善护皇子。 
　　壬戌，诏曰：“朕以眇身，君主海内，夙夜忧惧，靡知所济。夫天地人道，其用在三，必须辅佐，以昭其功。后将军袁隗德量宽重，奕世忠恪〔一〕。今以隗为太傅录尚书事。朕且谅闇，委成群后，各率其职，称朕意焉。” 
〔一〕　“恪”原误作“格”，据南监本、黄本迳改。 
　　上军校尉蹇硕以帝轻佻不德，二舅好脩虚名，无股肱之才，惧不能安社稷也，欲诛进等，立勃海王。与常侍赵忠、宋典书曰：“大将军兄弟秉国威权，欲 与天下党人共诛内官，以硕有兵，尚且沈吟，观其旨趣，必先诛硕，次及诸君。今欲除私雠，以辅公家。”是时上新崩，大行在前殿，左右悲哀，念在送终，硕虽 用，有谋策，其事未可知也。忠、典以硕书告大将军进，进诱诸常侍共诛硕。或曰：“硕，先帝所置，所尝倚仗，不可诛。”中常侍郭脉与进同郡〔一〕，素养育进 子弟，遇之曰：“进，我所成就，岂有异乎？可卒听之。” 
〔一〕　范书何进传作“郭胜”。通鉴考异引九州春秋作“郎胜”。 
　　庚午，上军校尉蹇硕下狱诛，兵皆属进。 
　　中军校尉袁绍说进曰：“黄门常侍秉权日久，永乐太后与之通谋，祸将至矣。将军宜立大计，为天下除患。”于是进、绍共图中官。进厚遇绍及虎贲中郎将术，因以招引天下奇士陈纪、荀攸、何颙等，〔一〕与同腹心。 
〔一〕　范书标点本校勘记据陈景云说，改何进传之“庞纪”为“逄纪”。袁纪作“陈纪” ，亦误。 
　　初，骠骑将军董重与大将军何进权势相害，中官协重，以为党助。永乐亦欲与政事，何后不听，永乐后怒曰：“汝怙大将军邪？敕骠骑断大将军头如反手 耳！ ”何后闻之，以告进。五月，进与三公奏：“故事，蕃后不同居京师，请永乐宫还故国。”于是骠骑将军董重下狱死〔一〕。永乐后怖，暴崩，众以为何后杀之。 
〔一〕　范书皇后纪作“重免官，自杀”。 
　　绍复说进曰：“前窦氏之败，但坐语言漏泄，以五营兵士故也。五营皆畏中官，而窦〔氏〕（后）反用之〔一〕，皆叛走，自取破灭。今将军既有元舅之 尊，二府并领劲兵，部曲将吏皆英俊之士，乐尽死力，事在掌握，天赞之时也。功着名显，重之后世，虽周之申伯，何足道哉！”进言之于太后，太后曰：“中官领 禁兵，自汉家故事，不可废也。且先帝新弃天下，我奈何楚楚与士人共对乎？”进承太后意，但欲诛其放纵者。绍以中官近至尊，今不废灭，后益大患。 
〔一〕　据陈璞校记改。 
　　初进寒贱，依诸中官得贵幸，内尝感之，而外好大名，复欲从绍等计，久不能决。太后母舞阳君及弟车骑将军苗谓进曰：“始从南阳来，依内宫以致富贵 〔一〕。国家亦不容易，深思之。覆水不可收，悔常在后〔二〕。”〔苗〕（进）入〔三〕，复言于太后曰：“大将军专欲诛左右，以擅朝权。”太后疑焉。绍闻之 惧，复说进曰：“形势已露，将军何不早决？事久变生，复为窦氏矣。”于是进以绍为司隶校尉，王允为河南尹，乃召武猛都尉丁原、并州刺史董卓将兵向京师，以 胁太后，尚书庐植以为：“诛中官，不足外征兵，且董卓凶悍，而有精兵，必不可制。”进不从。 
〔一〕　疑“内宫”系“内官”或“ 中官”之误。 
〔二〕　惠栋曰：“范书光武纪：马武云‘反水不收，后悔无及’。胡注：水覆于地，不可复收，言事发则不可收拾。” 
〔三〕　据文意改。 
　　原将数千人寇河内，烧宫府及居人，以诛中官为言。太后犹未寤。 
　　六月辛酉，葬孝灵皇帝于文陵。 
　　秋七月，徙勃海王协为陈留王。 
　　董卓到渑池，上书曰：“中常侍张让等窃幸乘宠，汩乱海内。昔赵鞅兴晋阳之甲，以逐君侧之恶〔一〕，乃鸣钟鼓以如洛阳〔二〕。”进谓诸黄门曰：“天下汹汹，正患诸君耳。今董卓欲至，诸君何不各就国？” 于是黄门各就里舍。 
〔一〕　定公十三年公羊传曰：“晋赵鞅取晋阳之甲，以逐荀寅与士吉射。荀寅与士吉射者，曷为者也？君侧之恶人也。此逐君侧之恶人，曷为以叛言之？无君命也。” 
〔二〕　疑“乃”字上脱“今臣”二字。 
　　是时进谋颇泄，诸黄门皆惧而思变。张让子妇，太后之娣也。让叩头向子妇曰：“老臣得罪，当与新妇俱归私门。惟受恩累世，今当离宫殿，情怀恋恋。愿复一入直〔一〕，得暂奉望太后、陛下颜色，然后退就沟壑，死且不恨。”让子妇言于舞阳君，入白，乃诏诸常侍皆复入直。 
〔一〕　原“复一”误倒，今迳正。 
　　八月庚寅〔一〕，太白犯心星。 
〔一〕　八月甲辰朔，无庚寅。戊辰之前，有丙寅。续汉天文志即作“丙寅”。袁纪“庚” 系“丙”之误。 
　　戊辰，大将军何进白太后，将决其事，谋欲尽诛诸常侍，选三署郎补其处〔一〕。中常侍张让、段珪相谓曰：“大将军常称疾，不临丧葬，今忽入省，此 意何为？窦氏意复起邪？”使侍者听之，〔具〕（冥）闻进言〔二〕。出坐省户下，让谓进曰：“天下愤愤，亦非独我曹也。又先帝尝与太后不快，几至成败 〔三〕，我曹泣涕救解，各出家财且千万，共为礼，和悦上意，但欲讬门户于卿耳。今卿云何欲灭我曹种族，不亦太甚乎！卿言省内浊秽，公卿已下忠清，为谁 乎？”于是尚方监渠穆拔剑斩进〔四〕。珪、让伪诏以故太尉樊陵为司隶校尉，故司空许相为河南尹。尚书得诏疑焉，请大将军出议之。中黄门以进首与尚书曰： “何进谋反，以伏诛。” 
〔一〕　冯班曰：“初，秦置郎中令，其属官有三署五官中郎将、左右中郎将。凡三署中有郎中，主执戟更直侍宫殿，出则充车骑。汉因之。” 
〔二〕　据钮永建校而改。 
〔三〕　言光和四年何太后酖杀勃海王协生母王美人，帝怒，欲废后，中官救解乃止。 
〔四〕　胡三省曰：“按百官志，尚方有令、丞而无监。桓灵之世，诸署令悉以宦者为之，尚方监必置于是时也。” 
　　进部曲将吴匡将兵在外，闻进被诛，欲将兵入，宫门闭。虎贲中郎将袁术烧南宫青琐门〔一〕，欲以迫出珪等。珪等不出，持太后、天子、陈留王幸北宫 崇德殿〔二〕。苗闻进死，陈兵朱雀阙下。进、苗素不相友善，进死，匡恐为苗所害，乃言曰：“大将军欲诛诸常侍，车骑不欲。今大将军死，车骑在，杀大将军 者，即车骑也。吏士能为大将军复雠也？”进遇吏兵素有恩，皆涕泣曰：“愿效死。”匡乃唼血为誓〔三〕，引兵攻苗，战于阙下，兵破，斩苗首。 
〔一〕　范书何进传作“因烧南宫九龙门及东西宫”。通鉴从袁纪。 
〔二〕　范书作“德阳殿”。 
〔三〕　唼血同歃血。汉书王陵传曰：“始与高帝唼血为盟。”注曰：“唼，小歠也。” 
　　于是司隶校尉袁绍斩伪司隶校尉樊陵、河南尹许相，勒兵捕诸中官，无少长皆诛之，死者二千余人。引兵入宫，珪等迫急，复将天子、陈留王夜至小平 津，六玺不自随。是时宫中乱，百官无从者，惟河南部掾闵贡将十余人从。会尚书卢植至，按剑责珪，珪等涕泣谢罪。又追兵至，珪等白上曰：“臣等死，天下大乱 矣。” 乃自投于河。 
　　辛未，帝还宫，公卿百姓迎于道。并州牧董卓适至，闻帝在外，单骑迎于北芒上。卓与帝言，不能对；与陈留王言，及祸乱之事。卓以王贤，有废立之意。 
　　是日，幸崇德殿，大赦天下。得六玺，失传国玺。 
　　武猛都尉丁原将河内救何氏，拜执金吾。何进兄弟既死，其部曲无所属，皆归卓。卓使原部曲司马吕布〔杀原而〕尽并其众〔一〕。京师兵权，惟卓为盛。 
〔一〕　据通鉴补。 
　　先是进遣骑都尉太山鲍信募兵，亦适至。信谓绍曰：“卓拥强兵，有异志，今不早图，将为所制。及初至疲劳，袭之可擒也。”绍畏卓，不敢发，信遂还乡里。 
　　六月雨，至于九月乃止。卓讽有司以久雨免司徒丁宫、司空刘弘，卓代为司〔空〕（徒），假节钺虎贲〔一〕。 
〔一〕　按三国志董卓传作“以久不雨策免司空刘弘而卓代之，俄迁太尉，假节钺虎贲”。范书、续汉书、袁纪下文均作“司空”，据改。 
　　癸酉，卓谓司隶校尉袁绍曰：“人主宜立贤明，天下岂有常。每念灵帝，使人愤毒。今当立‘董侯’，不知能胜‘史侯’否？为当且尔，刘氏种不足复遗 〔一〕。”绍曰：“今上未有不善害于天下，若明公违礼，任意废嫡立庶，四海恐不从明公议也。”卓叱绍曰：“ 竖子！天下事岂不在我？我欲为之，谁敢不从！”绍横刀长揖曰：“天下健者岂唯董公！”既出，遂奔冀州。卓以废帝议示太傅袁隗，隗报如议。 
〔一〕　胡三省曰：“且尔，犹言且如此也。卓意欲废汉自立。” 
　　九月甲戌，卓大会群臣于崇德殿。卓曰：“大者天地，其次君臣，所以为治也。今皇帝闇弱，不可奉宗庙，为天下主。今欲依伊尹、霍光故事，立陈留王 何如？”公卿已下，皆惶恐不敢对。卢植对曰：〔一〕“按尚书，太甲既立，不明，伊尹放之桐宫〔二〕。又昌邑王立二十七日，罪过千条，是以霍光废之。今上富 于春秋，行未有失，此非前事之比也。”卓大怒，欲诛植。议郎彭伯谏曰：“卢尚书海内大儒，天下之望也。今先害之，恐天下震怖。”卓乃止。 
〔一〕　黄本无“对曰”二字。范书及通鉴作“独曰”，于文义为长。 
〔二〕　见尚书太甲上。 
　　是日，卓胁太后与群臣废帝为弘农王，读策，太后流涕，群臣莫敢言。丁宫曰：“天祸汉室，丧乱弘多。昔祭仲废忽立密，春秋善之〔一〕。今大臣量宜为社稷计，诚合天心，请称万岁。”太傅袁隗解帝玺绶，立陈留王为皇帝，年九岁。太后迁于永安宫。 
〔一〕　桓公十一年公羊传曰：“郑庄公已葬，祭仲将往省于留。涂出于宋，宋人执之，谓之曰：‘为我出忽而立突。’祭仲不从其言，则君必死，国必亡。 从其言，则君可以生易死，国可以存易亡。少辽缓之，则突可故出，而忽可故反。是不可得则病，然后有郑国。古之有权者，祭仲之权是也。权者何？权者反于经， 然后有善者也。” 
　　　袁宏曰：“丁宫可谓非人矣！以为虽伊尹之事，犹将涕泣而从之，而况凌虐其君，而助赞其恶。夫仁义者，人心之所有也。浓薄不同，故有至与不至焉。当其至者，在君亲之难，若身首之相卫也；其不至者，犹有儿女之爱焉。无情于斯者，不得豫夫人伦矣。 
　　卢植称病而退，从近关出，卓遣人杀之，不及，隐于上谷，数年后疾卒。 
　　植字子干，涿人也。师事扶风马融，与北海郑玄友善，所学不守章句，皆研精其旨。身长八尺二寸，刚毅多大节，尝喟然有济世之志，不苟合取容，言论 切直，不好文辞。饮酒至一石而不乱。融妃后家，丝竹歌舞者不绝于前，植侍坐，数年，目未尝一眄。融以是尤敬异之。学终辞归，阖门教授，不应州郡之命。建宁 中征为博士，补九江，庐江太守，为政务在清净，弘大体而已。病去官，征拜议郎，与蔡邕、杨彪等并在东观，补续汉记〔一〕。植将终，敕其子敛具单衣，葬以土 穴，其子从之。 
〔一〕　“记”原误作“纪”，即东观汉记。 
　　丙子，太后何氏崩。董卓杀之也。 
　　乙酉，司空董卓为太尉。 
　　丙申，太中大夫杨彪为司空，豫州牧黄琬为司徒〔一〕。 
〔一〕　范书献帝纪中彪任司空于丙戌日，琬任司徒作甲午日。 
　　冬十月乙巳，葬灵思何皇后〔一〕。 
〔一〕　袁纪“十月”原误作“十一月”。按十一月癸酉朔，无乙巳。而下文“十月”，乃 “十一月”之误，今皆迳改。 
　　白波贼寇河东。 
　　十一月，太尉董卓为相国。爵卓母为池阳君。 
　　司徒黄琬为太尉，司空杨彪为司徒，光禄勋荀爽为司空。 
　　卓虽无道，而外以礼贤为名，黄琬、荀爽之举，从民望也。又任侍中周毖、城门校尉伍琼〔一〕，沙汰秽恶，显拔幽滞。于是以尚书韩馥为冀州，侍中刘岱为兖州，陈留孔胄为豫州〔二〕，颍川张咨为南阳太守，东平张邈为陈留太守。 
〔一〕　范书董卓传作“任吏部尚书汉阳周珌、侍中汝南伍琼”。李贤曰：“英雄记‘珌’ 作‘毖’，字仲远，武威人。琼字德瑜。珌音秘。”而献帝纪初平元年二月庚辰言“卓杀城门校尉伍琼、督军校尉周珌”。注引东观记曰：“周珌，豫州刺史慎之子 也。”续汉书、魏志并作“毖”。又魏志伍琼作“城门校尉”。据上引可知，诸书或言其前职，或言其所迁职，皆非有误。又廿二史考异曰：“王懋竑曰：汉时尚书 六曹，止称尚书，不以曹名官也。吏部则东汉初无称，此范史之误。予案：灵帝末，梁鹄为选部尚书，见续汉百官志注。而蜀志许靖传亦云以汉阳周毖为吏部尚书， 似汉末已有吏部之称矣。” 
〔二〕　疑三“州”字上皆脱“刺史 ”二字。通鉴“冀州”下作“牧”，余作“刺史”。又范书董卓传，“孔胄”作“孔□”，注引九州春秋与袁纪同。 
　　初，卓将兵东也，京兆尹盖勋曰：“贪人败类京师，其必有变。”乃为之备。及卓废帝，勋与卓书曰： “昔伊尹、霍光权以立功，人犹寒心，足下小丑，何以堪之？贺者在门，吊者在庐〔一〕，可不慎哉！”卓得书，甚惮之。时皇甫嵩尚三万余人在扶风，勋乃密语 嵩，欲讨卓。卓亦深忌勋，使人安喻之，因征勋为议郎。 
〔一〕　荀子大略篇曰：“下卿进曰：‘敬戒无怠。庆者在堂，吊者在闾。祸与福邻，莫知其门。’”

后汉孝献皇帝纪一卷第二十六
　　初平元年（庚午、一九〇）
　　春正月辛亥，大赦天下。 
　　侍中周毖、城门校尉伍琼说董卓曰：“夫废立事大，非常人所及。袁绍 不达大体，恐惧出奔，非有他志也。今购之急，势必为变。袁氏树恩四世，门生故吏遍于天下，若收豪杰以聚徒众，英雄因之而起，山东非公之有也。不如赦之，拜 一郡守，则绍喜于免罪，必无患矣。”卓以为然，乃以绍为勃海太守。 
　　癸丑〔一〕，卓杀弘农王。 
〔一〕　范书献帝纪作“癸酉”。按正月壬寅朔，无癸酉，范书误。 
　　卓使郎中令〔李〕（王）儒进酖于王〔一〕，曰：“服药可以辟恶。”王曰：“我无疾，是欲杀我尔。 ”不肯，强之。于是王与唐姬及宫人饮药，王自歌曰： “天道易兮运何艰，弃万乘兮退守藩。逆臣见迫兮命不延，逝将去汝兮往幽玄。”唐姬起舞，歌曰：“皇天崩兮后土颓，身为帝王兮命夭摧。死生异路兮从此乖，悼 我茕独兮心中哀。”因泣下，坐者皆悲。王谓唐姬曰： “卿故王者妃，势不为吏民妻矣。自爱，从此与卿辞。 ”遂饮药而死。帝闻之，降坐尽哀。 
〔一〕　据袁纪下文及范书、袁山松书改。又山松书言李儒为“弘农郎中”，按袁纪下卷曰：“儒前为弘农王郎中令”，则作“郎中”非。郎中令，武帝时更名为光禄勋，而王国如故。故此郎中令乃王国之官无疑矣。 
　　是时冀州刺史韩馥、豫州刺史孔□、兖州刺史刘岱、陈留太守张邈、勃海太守袁绍、东海太守乔瑁、山阳太守袁遗、河南太守王匡、〔一〕济北相鲍信、后将军袁术、议郎曹操等并兴义兵，将以诛卓，众各数万人，推绍为盟主。绍自号车骑将军，操行奋武将军。 
〔一〕　卢弼三国志集解曰：“冯本、官本‘内’作‘南’，各本俱作‘内’。范书、通鉴作‘内’，袁宏后汉纪作‘南’。按郡国志首列河南尹，百官志亦 曰河南尹，盖京尹别于外郡之太守也。此称太守，自当作‘河内’为是。武纪初平元年及夏侯惇传注引魏书俱称‘河内太守王匡’。”卢说是。 
　　长沙太守孙坚亦起兵诛卓，比至南阳，众数万人。卓以坚为破虏将军，冀其和弭〔一〕。坚讨卓逾壮，进屯阳人。卓大怒，遣胡轸、吕布击坚，战于建平，坚大破之。 
〔一〕　三国志孙坚传言表坚行破虏将军者乃袁术也。卓至阳人一战败后，始遣李傕等来求和亲，令坚列疏子弟任刺史，许表用之。与袁纪大异。 
　　卓以山东兵盛，欲徙都关中，召公卿议曰：“高祖都关中，十一世，后汉中兴，东都洛阳。从光武至今复十二世〔一〕，案石苞室谶〔二〕，宜复还都长 安。 ”百官无敢应者。司徒杨彪曰：“迁都改制，天下大事，皆当因民之心，随时之宜。昔盘庚五迁〔三〕，殷民胥怨，故作三篇以晓谕之。往者王莽篡逆，变乱五常， 更始、赤眉之变，焚烧长安，残害百姓，民人流亡，百无一存。光武受命，更都洛阳，此其宜也。方今建立圣主，光隆汉祚，而无故捐宗庙宫殿，弃先帝园陵，百姓 惊愕，不解此意，必糜沸螘聚，以致扰乱。石苞室谶，妖邪之书，岂可信用！”卓作色曰：“杨公欲沮国家计邪？关东黄巾作乱〔四〕，所在贼起，长安崤函险固， 国之重防。又陇右取材木，功夫不难，杜陵南山下有孝武帝故陶作砖处，一朝一夕可办，宫室官府，盖何足言〔五〕！百姓小人，何足与议。若有前却，以我大兵驱 之，岂得自在！”百寮皆失色。太尉黄琬曰：“此大事，杨公语得无可思乎？”司空荀爽曰：“相国岂乐迁都邪？今山东兵起，非可一日禁也，而关西尚静，故当迁 之，以图秦汉之势也。坚争不止〔六〕，祸必有所归，吾不为也。”卓使有司奏免二公〔七〕。 
〔一〕　按范书杨彪传作“于今亦十世矣”。三国志董卓传注引续汉书作“十一世”，通鉴因之，甚是。袁、范二书均误。 
〔二〕　胡三省曰：“当时纬书之外，又有石苞室谶，盖时人附益为之，如孔子闭房记之类。” 
〔三〕　李贤曰：“汤迁亳，仲丁迁嚣，河□甲居相，祖乙居耿，并盘庚五迁也。” 
〔四〕　卓所言作乱者，乃指袁绍、袁术、曹操等起兵欲诛卓者，非黄巾也。疑“黄巾”二字为衍文。又三国志董卓传注引续汉书正作“ 
关东方乱”。 
〔五〕　“盖”原误作“盍”，迳改之。 
〔六〕　范书杨彪传此句上有“卓意小解，爽私谓彪曰诸君”等句，疑袁纪有脱文。 
〔七〕　卓所使者乃司隶校尉宣播。 
　　二月丁亥，太尉黄琬、司徒杨彪策罢。 
　　初，卓用伍琼、周毖之议，选天下名士馥等，既出，皆举兵图卓。卓以琼、毖卖己，心怨之。及议西迁，琼、毖固谏，卓大怒曰：“ 
君言当拔用善士，卓从二君计，不敢违天下心。诸君到官，举兵相图，卓何相负？”遂斩琼、毖。彪、琬恐惧，诣卓谢曰：“因小人恋旧，非欲沮国事也，请以不及为受罪〔一〕。”卓不胜当时之忿，既杀琼、毖，旋亦悔之，故表彪、琬为光禄大夫。 
〔一〕　陈璞曰：“受字衍。” 
　　卓以河南尹朱隽为太仆，以为己副。隽不肯受，因进曰：“国不宜迁，必孤天下望，成山东之衅，臣不见其可也。”有司曰：“召见君受拜，而君拒之； 不问徙事，而君陈之，何也？”隽曰：“副相国至重，非臣所堪。迁都非计，臣之所急也。辞所不堪，进其所急，臣之宜也。”有司曰：“迁都之事，初无此计也， 就有未露，何所受闻？”隽曰：“相国董卓具为臣说。”有司不能屈。于是朝之大臣及尚书郎华歆等皆称焉，由是止不副卓。卓愈恨之，惧必为卓所陷，乃奔荆州。 
　　光禄勋赵谦为太仆。王允为司徒，守尚书令。 
　　丁亥，天子迁都长安。卓留屯洛阳，尽焚宫室，徙民长安。 
　　壬辰，白虹贯日。 
　　三月己巳〔一〕，车驾至长安。长安遭赤眉之乱，宫室焚尽，唯有高庙、京兆府舍，遂就都焉。 
〔一〕　范书献帝纪作“乙巳”。通鉴从范书。惠栋曰：“献帝宗庙祝嘏辞云：‘乃以二月丁亥耒祀雒，越三月丁巳，至于长安。’案下文云：‘ 己酉，董卓焚洛阳宫庙。’己酉在丁巳前。袁纪又作‘ 己巳’，未知孰是。”按纪文下接，戊午则己巳恐系乙巳之误。 
　　戊午，卓杀太傅袁隗及其三子。 
　　是时袁绍屯河内，陈留太守张邈、兖州刺史刘岱、东郡太守乔瑁、山阳太守袁遗屯酸枣，后将军袁术屯南阳，豫州刺史〔孔□〕（韩馥）〔屯颍川〕 〔一〕。大会酸枣，将盟诸州郡更相推让，莫有肯先者。广陵功曹臧洪升坛，操血曰：“汉室不幸，王纲失统。贼臣董卓，乘衅纵害，祸加至尊，虐流百姓。大惧沦 丧社稷，翦覆四海。兖州刺史刘岱、豫州刺史孔□、陈留太守张邈、东郡太守乔瑁、广陵太守超等，纠合义兵，并赴国难。凡我同盟，齐心戮力，以致臣节，殒首丧 元，必无二致。有渝此盟，俾坠其命，无克遗育。皇天后土，祖宗明灵，实皆监之。”洪辞气慷慨，涕泣横下，闻其言者，虽卒伍冢养，莫不激扬。 
〔一〕　按韩馥为冀州牧，时在邺，未曾与盟，阅洪盟辞可知，范书亦然。“韩馥”明系“ 孔□”之误，盟辞可证，故改。并据范书袁绍传补“屯颍川”三字。 
　　卓兵强，绍等莫敢先进。〔曹操〕（喟然）〔一〕曰：“举义兵，诛暴乱，今众已合，诸君何疑！而后使董卓闻山东兵起，倚王室之尊，据二周之险，东 向以临天下，虽以无道行之，犹足以为患。今焚烧宫室，劫迁天子，海内震动，不知所归，此天亡之时也，一战而天下定矣，不可失也！”其引军西，战于荥阳，操 兵大败〔二〕。 
〔一〕　据南监本、黄本改。 
〔二〕　蒋校以“操兵大败”四字疑有误，故阙之。龙溪精舍本作“卓兵大败。”均误。今据南监本、黄本迳补之。 
　　是时青州刺史焦和亦起兵讨卓，〔务〕（和）及诸将西行〔一〕，不为民人保鄣，始济河，黄巾已入其境。青州殷实军强，和望寇奔北，未尝接风尘交旗 鼓也。好卜筮，信鬼神。入见其人，清谈干霄，出观其政，赏罚溃乱，州遂萧条，悉为丘墟。顷之，和病卒，袁绍使臧洪领青州，抚和民众，盗贼奔走。绍叹其能， 徙为东郡太守。 
〔一〕　据四部丛刊本改。又三国志臧洪传注引九州春秋、通鉴亦均作“务”。 
　　夏四月，以大司马刘虞为太傅。 
　　尚书令王允奏曰：“太史王立说孝经六隐事〔一〕，令朝廷行之，消却灾邪，有益圣躬。”诏曰：“闻王者当脩德尔，不闻孔子制孝经，有此而却邪者 也。” 允固奏请曰：“立学深厚，此圣人秘奥，行之无损。” 帝乃从之。常以良日，王允与王立入，为帝诵孝经一章，以丈二竹箪画九宫其上，随日时而去入焉。及允被害，乃不复行也。 
〔一〕　按东观记作“太史令王立” ，三国志武帝纪注引张璠纪亦同。疑袁纪脱“令”字。 
　　　　袁宏曰：神实聪明正直，依人而行者也。王者崇德，殷荐以为飨天地，可谓至矣。
　　若夫六隐之事，非圣人之道也，匹夫且犹不可，而况帝王之命乎？ 
　　五月，司空荀爽薨。 
　　爽字慈明，朗陵令淑之子也〔一〕。年十二，太尉杜乔师焉〔二〕。举孝廉贤良，党事禁锢，隐于海上，又南匿汉滨。党事解，辟命交至，有道、博士 征，皆不就。献帝初，董卓荐爽为平原相，未到官，征为光禄勋，至府三日，迁司空。当是之时，忠正者慷慨，而怀道者深嘿。爽既解祸于董卓之朝，又旬日之间， 位极人臣，君子以此讥之。初，爽兄弟八人，号曰“八龙”，爽最有儒雅称，兄子彧名重于世。 
〔一〕　范书荀彧传与袁纪同，而荀淑传“朗陵令”作“朗陵侯相”。廿二史考异曰：“汉制，县为侯国，则置侯相一人治之，其职与令长同，故亦通称为令也。东莱之不其，亦侯国，而董恢传称除不其令。” 
〔二〕　范书荀爽传作“幼而好学，年十二，能通春秋、论语。太尉杜乔见而称之，曰可为人师”。而三国志荀彧传注引张璠汉纪曰：“ 
爽字慈 明，幼好学，年十二，通春秋、论语。”与袁、范书有异。按爽传，爽死于献帝初平元年，时年六十三。上推至十二岁，为永和四年，时太尉乃王袭。又按杜乔任太 尉为桓帝建和元年，爽时年二十。则“年十二”恐系“年二十”之误。又袁纪“师焉”恐当作“曰可为人师焉”。又汪文台七家后汉书中所辑张璠纪，有“太尉桥玄 称其可为人师”句。寻其所注出处，均无此句。必系妄增而又抄误也。汪辑虽精，然多有妄增误注，用之不可不慎。 
　　六月辛未，光禄大夫种弗为司空〔一〕。 
〔一〕　范书作“六月辛丑，光禄大夫种拂为司空”。按是月己巳朔，无辛丑，范书误。又 “弗”乃“拂”之省文。 
　　卓发洛阳诸陵及大臣冢墓。坏洛阳城中钟虡，铸以为钱，皆不成文；更铸五铢钱，文章轮郭〔一〕，不可把持。于是货轻而物贵，谷一斛至数百万。 
〔一〕　“轮郭”，黄本、南监本均作“城郭”。蒋校以为当作“轮郭”，而“轮”字从阙文。按三国志董卓传、范书董卓传均作“轮郭”，蒋说是，据以迳补。 
　　辽东太守公孙度自号为平州牧。立汉世祖庙〔一〕。 
〔一〕　三国志公孙度传作“立汉二祖庙”，通鉴从之，袁纪恐误。 
　　单于羌渠既为国人所杀，其子（孙）于扶罗应立，国人立须卜为单于，于扶罗诣阙讼〔一〕。会灵帝崩，王室乱，于扶罗将数千骑与白波贼寇冀州界，百姓皆高壁清野，抄掠少有所得。欲归国，国人不受，遂止河东。 
〔一〕　据范书南匈奴传删“孙”字。又南匈奴传曰：“单于于扶罗，中平五年立。国人杀其父者遂畔，共立须卜骨都侯为单于，而于扶罗诣阙自讼。”与袁纪异。又此事发生于灵帝末年，通鉴系于中平六年。 
二年（辛未、一九一）
　　春正月辛丑，大赦天下。 
　　韩馥、袁绍自称大将军，遣使推大司马刘虞为帝，不听；复劝虞承制封拜，又不听，然犹与绍连结。 
　　二月丁丑，相国董卓为太师。 
　　夏四月，卓西入关。卓使东中郎将董越屯渑池，宁辑将军段煨屯华阴〔一〕，中郎将牛辅屯安邑，其余中郎〔将〕〔二〕、校尉布在诸县，不可胜纪，以御山东。 
〔一〕　范书董卓传“宁辑将军”作 “中郎将”。又“煨”原误作“猥”，迳改之。 
〔二〕　据范书董卓传补。 
　　卓将至，公卿以下迎之，皆谒拜〔车〕下〔一〕，卓不为礼。卓谓御史中丞皇甫嵩曰：“可以服未？” 嵩曰：“安知明公乃至于是。”卓曰：“鸿鹄固有远志，但燕雀自不知尔。”嵩曰：“昔与公俱为鸿鹄，但今日复变为凤皇尔。”卓乃大笑曰：“卿早服，可得不拜。”〔二〕 
〔一〕　据三国志董卓传补。 
〔二〕　按此段三国志董卓传注引山阳公载记、范书皇甫嵩传注引献帝春秋同，而裴注引张璠汉纪曰：“卓抵其手谓皇甫嵩曰：‘义真怖未乎？’ 嵩对曰：‘明公以德辅朝廷，大庆方至，何怖之有？若淫刑以逞，将天下皆惧，岂独嵩乎？’卓默然，遂与嵩和解。”与袁纪大异。通鉴取张璠纪。然何焯曰：“山 阳公载记之语尤近实。观义真后此，其气已衰，未必能为是言，仅足以避凶人之锋耳。”何说是。 
　　卓既为太师，复欲称尚父，以问左中郎将蔡邕，邕曰：“昔武王受命，太公为太师，辅佐周室，以伐无道，是以天下尊之，称为尚父。今之功德，诚为巍巍，宜须关东悉定，车驾〔东〕（西）还〔一〕，然后议之。”卓乃止。 
〔一〕　据三国志董卓传注引献帝纪改。又范书蔡邕传作“车驾还反旧京”。 
　　于是卓乘金华青盖车，时人号“竿摩车”，言逼上也。 
　　卓弟旻为左将军，兄子璜为中军校尉，宗族内外，并列朝廷，呼召三台、尚书以下，皆诣卓府启事，然后得行。 
　　筑郿坞，城与长安城等，积谷为三十年储，云： “事成，雄据天下；不成，守此足以毕老。”尝行郿坞，公卿已下祖道于横门外，诱北〔地〕降者三百余人〔一〕，于坐中先披其舌，或斩其手，或凿其眼，未死，偃转杯案之间，会者战栗失匕箸，卓饮食自若。 
〔一〕　据三国志、范书之卓传补。 
　　初，卓饮卫尉张温〔一〕，乃使人诬温与袁术通谋，笞杀之。刑罚残酷，爱憎相害，冤死者数千人，百姓嗷嗷，道路叹息。 
〔一〕　疑“饮”下脱“恨”字。 
　　孙坚自阳人入洛阳，脩复诸陵，引军还鲁阳。卓谓长史刘艾曰：“关东诸将数败矣，无能为也，唯孙坚小敢，诸将军慎之。坚昔西征，其计策略与人同， 无故从诸袁儿，终亦死尔。”艾曰：“坚用兵不如李傕、郭泛。坚前与羌战于美阳〔一〕，殆死，无能为！”卓曰：“坚时将乌合兵，且战有利钝。卿今论关东大势 尔，亦终无所至，但杀二袁儿，则天下自服矣。” 
〔一〕　三国志孙坚传注引山阳公载记作“美阳亭北”。 
　　建武初，立宗庙于洛阳。元帝之于光武，父之属也，故光武上继元帝。又立亲庙于洛阳，祭祀而已，不加名号。光武崩，以中兴之主，更为起庙，上尊号 曰世祖庙。以元帝于光武为祢，故虽非宗，不毁也。后遂为常。明帝遗诏无起寝庙，藏主于世祖庙更衣。更衣者，帝王入庙之便殿也。孝章不敢违命，以更衣宜小别 〔一〕，上尊号曰显宗。章帝崩，遗诏如先帝故事，和帝上尊号曰肃宗。后帝遵承，皆藏主于世祖庙，积多无别，是后显宗但为陵寝之号。和帝崩，上尊号曰穆宗。 殇帝崩，邓太后以尚婴孩，不列于庙，就陵寝祭之而已。安帝杀大臣，废太子，及崩，无上祖宗之奏。以建武以来无毁者，遂因陵号恭宗。顺帝崩，上尊号曰孝宗 〔二〕。冲、质帝皆年少早崩，依殇帝故事。桓帝崩，上尊号曰威宗。灵帝崩，而天下乱，故未议祖宗之事。于是有司奏议宗庙迭毁。左中郎将蔡邕议曰： 
　　　　汉承秦灭学之后，宗庙之制，不用周礼。每帝即位，辄立一庙，不止于七，〔不列〕昭穆，不定宗庙迭毁〔三〕。孝元皇帝时，丞相匡衡、御史大夫 贡禹始建斯议，罢绌典礼〔四〕。孝文帝、孝武帝、孝宣帝皆功德茂盛，为宗不毁。初孝昭尊崇孝武庙〔五〕，称世宗，中正大臣夏侯胜犹执异议，不应为宗。至孝 宣皇帝，议犹不定，太仆王舜、中垒校尉刘歆据经传义，定不可毁〔六〕，上从其议。古人据正重慎，不敢私其君父，如此其至者也。后遭王莽之乱，光武皇帝受命 中兴，庙称世祖。孝明皇帝政参文宣，庙称显宗。孝章皇帝至孝烝烝，仁恩博大，庙称肃宗，比方前世，得礼之宜。自此已下，政事多衅，权称臣下，嗣帝殷勤，各 欲尊崇至亲，而臣下懦弱，莫敢执正夏侯之议，故遂愆滥，无有防限。今圣朝遵复古礼，以求厥中，诚合事。宜孝元皇帝世在第八，光武皇帝世在第九，故元帝为考 庙，尊而奉之。孝明因循，亦不敢毁。元帝今于庙九世，非宗，亲尽宜毁。比惠、昭、成、哀、平帝，五年而再殷祭。孝安、孝桓〔在〕（孝）昭，孝和、孝灵在穆 〔七〕，四时常陈。 
　　孝和以下，穆宗、恭宗、威宗之号〔八〕，皆宜省去，以遵先典，殊异祖宗不可参并之义。从之。 
〔一〕　“宜”字，续汉祭祀志及黄本均作“有”字。 
〔二〕　续汉祭祀志及注引东观记“ 孝宗”均作“敬宗”，范书冲帝纪亦然，袁纪误。 
〔三〕　续汉祭祀志注引袁山松书作 “不列昭穆，不定迭毁”，全后汉文从之。故据以补“ 不列”二字。 
〔四〕　袁山松书“罢绌”作“请依 ”。 
〔五〕　袁山松书“孝昭”作“孝宣 ”。汉书宣帝纪载，本始二年夏五月宣帝下诏，次月尊孝武庙为世宗庙。袁纪误。 
〔六〕　“定”，黄本作“处”，严可均以为是“谓”字之讹。 
〔七〕　据蔡中郎集改“孝”作“在 ”。又蔡中郎集“孝安”上有“ 
孝章”，“孝和”下有“孝顺”，袁纪恐脱。 
〔八〕　蔡中郎集“恭宗”下有“敬宗”二字，袁纪亦恐脱。 
　　　　袁宏曰：光武之系元帝，可谓正矣。夫君臣父子，名教之本也。然则名教之作，何为者也？盖准天地之性，求之自然之理，拟议以制其名，因循以弘 其教，辩物成器，以通天下之务者也。是以高下莫尚于天地，故贵贱拟斯以辩物；尊卑莫大于父子，故君臣象兹以成器。天地，无穷之道；父子，不易之体。夫以无 穷之天地，不易之父子，故尊卑永固而不逾，名教大定而不乱，置之六合，充塞宇宙，自今及古，其名不去者也。未有违夫天地之性，而可以序定人伦；失乎自然之 理，而可以彰明治体者也。末学庸浅，不达名教之本，牵于事用，以惑自然之性，见君臣同于父子，谓兄弟可以相传为体，谓友于齐于昭穆，违天地之本，灭自然之 性，岂不哀哉！夫天地灵长，不能无否泰之变；父子自然，不能无夭绝之异。故父子相承，正顺之至也；兄弟相及，变异之极也。变则求之于正，异则本之于顺，故 虽经百世而高卑之位常崇，涉变通而昭穆之序不乱。由斯而观，则君臣父子之道焉可忘哉！ 
　　董卓问司徒王允曰：“欲得快司隶校尉，谁可者？”允曰：“唯有盖京兆耳。”卓曰：“此人明智有余，然则不可假以雄职也。”乃以勋为越骑校尉。卓 又畏其司戎，复出为颍川太守。顷之，征还京师〔一〕。公卿见卓皆拜谒，勋独长揖，与卓争论，旁人皆失色，而勋意气自若。初，河南尹朱隽数为卓陈军事，卓 曰：“ 我为将百战百胜，卿勿妄说，且污我刀锯。”勋曰：“ 昔武丁之明，犹求箴谏〔二〕，明公犹未及武丁也。” 卓谢曰：“戏之尔。”勋强直而内惧于卓，不得意，疽发背卒，时年五十一。遗令惭无以报先帝，勿受赙赠。卓心虽憾勋，然外示宽厚，表赐东园秘器，送之如礼。 
〔一〕　按范书盖勋传作“未及至郡，征还京师”。然北堂书钞卷七十六引谢承书曰：“勋迁颍川太守，民吏叹咏，不容于口。”则勋非未及至郡也，实居职未久，即复征还矣。袁纪近是。 
〔二〕　胡三省曰：“贤曰：‘武丁，殷王高宗也，谓傅说曰：“启乃心，沃朕心。”说复于王曰：“惟木从绳则正，后从谏则圣。”’余谓盖勋忠直之士， 时卓方谋僭逆，不应以武丁之事为言。据国语，楚左史倚相曰：‘昔卫武公年数九十有五矣，犹箴儆于国曰：“毋谓我老耄而舍我，必恭恪于朝，朝夕以交戒我。闻 一二之言，必诵志而纳之，以训道我。”及其没也，谓之睿圣武公。’勋盖以卫武公之事责卓也。史书传写，误以‘公’为‘丁’耳。”胡说甚是。 
　　勋字元固，敦煌广至人。举孝廉，为汉阳长史。素与武都苏正和有隙，及正和为州从事，劾武威太守倚权贵，恣行贪横。叙州刺史梁鹄惧其贵戚，欲杀正 和以自解，以访勋。或劝勋曰：“因此报仇。”勋曰：“不可！谋事杀良，非忠也；乘危，非仁也。忠仁弃之，人将不食我余。”乃谏鹄曰：“夫□食鹰鹯，欲其鸷 也，鸷而烹之何用哉？”鹄从其言。正和喜而求见勋，勋曰：“吾为梁使君谋，不为苏正和也。”怨之如初。 
　　黄巾之起，故武威太守黄隽被征失期，鹄欲奏诛隽，勋为言得免。隽以黄金二〔十〕（千）斤与勋〔一〕，勋谓隽曰：“吾以子罪在八议〔二〕，故为子言，岂卖评哉！”终辞不受。 
〔一〕　据范书盖勋传注引续汉书改。 
〔二〕　周礼秋官小司寇：“以八辟丽邦浓附刑罚：一曰议亲之辟，二曰议故之辟，三曰议贤之辟，四曰议能之辟，五曰议功之辟，六曰议贵之辟，七曰议勤 之辟，八曰议宾之辟。”郑注曰：“此八议轻重，不在刑书。”孙诒让曰：“盖凡入八议限者，轻罪则宥，重罪则改附轻比，仍有刑也。” 
　　叙州刺史左昌因军法断盗数千万，勋谏不听，乃怒勋，使屯〔阿〕（河）阳〔一〕，欲因军法罪之。而勋数有战功，诏书劳勉焉。边章之反，围昌逼急， 昌以檄召勋。勋初与从事辛曾、孔常俱屯阿阳，曾、常疑，不肯应檄。勋怒曰：“昔庄贾后期，穣苴奋钺〔二〕。今之从事，岂重于监军哉！”常惧，乃从勋至冀。 亲责数章等，责以背叛之罪。皆曰：“左使君若早从君言，以兵临我，得自分明。今我罪已重，不可复降也。”皆泣涕而去。 
〔一〕　据范书改。按两汉志均作“ 阿阳”，西汉时属天水郡，东汉属汉阳郡。迳正之。下同。 
〔二〕　事见史记司马穣苴传。齐景公宠臣庄贾为监军，后期，穣苴斩庄贾以徇三军。晋燕之师闻之，皆不战而退。 
　　会叛羌围护羌校尉夏育于畜官〔一〕。勋与州郡并兵救育，至孤磐〔二〕，为羌所破，勋被三创，前阵多死。勋使人书木表曰：“使国家尸我于此！”羌 滇吾素为勋所厚，乃以兵扞众曰：“盖长史清贤，汝曹杀之者为负天。”勋仰骂曰：“死反虏，汝何知？促杀我！ ”众相视而惊。滇吾以马与勋，勋曰：“吾欲死，不去也。”众曰：“ 
金城购君羊万头，马千匹，欲与君为一。”勋咄咄曰：“我死不知也。”羌遂囚勋，勋辞气不挠，羌不敢害，送还郡。 
〔一〕　李贤曰：“前书尹翁归传曰：‘有论罪输掌畜官。’音义曰：‘右扶风，畜牧所在，有苑师之属，故曰畜官。’” 
〔二〕　范书作“狐槃”。惠栋曰： “晋书载记曰狐槃在天水冀县。” 
　　于是以勋为汉阳太守。民饥相食，勋调谷廪之，诸富室或匿不肯出。勋曰：“吾知罪矣。”乃自出家谷以率之。郡中闻之，不督而送冀仓者二千余斛，赖勋以得存者千余人。 
　　六月丙戌，京师地震。卓问蔡邕，邕对曰：“地震阴盛，大臣逾制之所致也。公乘青盖车，远近以为非宜。”卓从之，乘金华皂盖车。 
　　秋七月，司空种弗以地震策免。癸卯，光禄勋淳于嘉为司空〔一〕。 
〔一〕　范书献帝纪作“光禄大夫济南淳于嘉”。 
　　董卓既入关，袁绍还军延津，使颍川荀谌说冀州刺史韩馥曰：“公孙瓒乘胜来南，而诸郡应之。袁车骑引军东向，此其意不可知，窃为将军危 之。”馥曰：“为之柰何？” 谌曰：“公孙瓒提燕代之卒，其锋不可当。袁氏一时之杰，必不为将军下。夫冀州天下之重资也，若两雄并力，兵交于城下，危亡可立而待也。夫袁氏，将军之旧 也，且已同盟。当今为将军计者，莫若举州以让袁氏。袁氏得冀州，则瓒不〔能〕与之争〔一〕，必厚德将军。冀州入于亲友〔二〕，是将军有让贤之名，而身安于 泰山也。愿将军勿疑。”馥素恇怯，因然其计。馥长史耿武、别驾闵纯〔三〕、治中李历、骑都尉沮授谏曰〔四〕：“冀州虽鄙，带甲百万，谷支十年。袁绍孤客穷 军，仰我鼻息，譬如婴儿在股掌之上，绝其哺乳，立可饿杀。奈何欲以冀州与之？”馥曰：“吾袁氏故吏，且才不如本初，度德而让，古人所贵，诸君独何病焉？” 乃遣子送印绶以让绍。 
〔一〕　据三国志、范书补。 
〔二〕　范书、三国志袁绍传“友” 作“交”。 
〔三〕　李贤引英雄记曰：“耿武字文威，闵纯字伯典。后袁绍至，馥从事十人，弃馥去唯恐在后，独武、纯杖刀执兵，不能禁。绍后令田丰杀此二人。” 
〔四〕　按范书有沮授而无李历，三国志有李历而无沮授。王先谦引王补说曰：“观授之附绍，意当日必未谏也。当以魏志为是。”通鉴从魏志。余谓先后事二主，竭诚谋画，俱得信用，史不乏其例。袁纪李历、沮授并存之，必有所据。 
　　绍既有冀州，辟授为别驾从事。绍谓授曰：“今贼臣作变，朝廷迁移，孤历世受宠，欲竭命致死，以复汉室。然桓公非夷吾不能成霸，越王非范蠡无以存 国。今欲与君戮力同心，共安社稷。”授进曰：“将军弱冠登朝，播名海内，值废立之际，则忠义愤发，卓虽凶暴，弗能加兵。昔相如叱秦，晏婴哭庄〔一〕，方之 将军，曷足以喻。单骑出奔，则卓怀怖惧；济河而北，则渤海稽首。拥一郡之卒，撮冀州之众，威震河朔，名重天下。虽黄巾散乱，黑山跋扈〔二〕，举兵东向，则 青州可定；还讨黑山，则张燕可灭〔三〕，回师北首，则刘虞必丧〔四〕，震胁戎狄，则匈奴顺从。横大河之北，合四川之地，收英雄之用，拥百万之众，迎大驾于 长安，复宗庙于洛邑，号令天下，以讨未服，以此争锋，谁敢御之？比及数年，此功不难。”绍喜曰：“此孤之本心也。”即表授为奋武将军〔五〕，使监护诸将。 
〔一〕　“相如叱秦”，指相如完璧归赵之事，见史记廉颇蔺相如列传。又襄公二十五年左传曰：“崔杼弑庄公，晏子枕尸股而哭。兴，三踊而出。人谓崔子：‘必杀之！’崔子曰：‘民之望也，舍之，得民。’” 
〔二〕　李贤曰：“常山、赵郡、中山、上党、河内诸山谷相通，号曰黑山。” 
〔三〕　燕本姓褚。黄巾军起，燕与博陵张牛角亦起事。牛角死，众奉燕为帅，更姓张，性剽悍，捷敏过人，号曰飞燕。 
〔四〕　三国志袁绍传作“公孙必丧 ”，范书亦然。柳从辰曰：“今按授欲使绍合四川之地，而绍夺冀州，在初平二年，其时幽州南属刘虞，不属公孙瓒。袁纪作刘虞，似亦可通。然虞不喜争战，非绍所忌。魏志原作公孙必丧。陈书出袁纪前，自可信。” 
〔五〕　三国志袁绍传作“奋威将军 ”。范书与袁纪同。赵一清曰：“范书袁绍传作奋武将军是也。时以韩馥为奋威将军，不得回授沮生也。”周寿昌曰：“范书绍传明云以馥为奋威将军，而无所将 御，是仅畀以虚衔，而不与军事。至授则表为此官，即以监护诸将，安知非绍特以相形激馥使去邪？据此作奋威为是。”又卢弼曰：“按吕布为奋威将军。宋书百官 志云：奋武将军吕布为之。盖此类杂号将军，本无定员，故记载亦互有岐异也。” 
　　袁绍以曹操为东郡太守。 
　　初，颍川人荀彧，字文若，举孝廉，为亢父令。见天下将乱，弃官归家，谓父老曰：“颍川四战之地，天下令有变，常为兵冲，密虽有固，适可避小寇， 不足以扞大难，宜亟去。”乡里人多怀土，不能从也。韩馥遣骑迎焉，会袁绍袭冀州，待彧以上宾之礼。彧弟谌及同郡辛评、郭图皆为绍仕。彧知绍不能有成也，遂 去绍归曹操。操见彧悦曰：“吾子房也。”以为司马〔一〕。时董卓兵强，山东震恐，彧说操曰：“董卓暴虐已甚，必以乱终，无能为也。”操善之。 
〔一〕　范书荀彧传作“奋武司马，三国志与袁纪同。按时操为奋武将军，故彧称奋武司马。后操任镇东将军，彧又称镇东司马。彧实任军司马也。 
　　丙寅〔一〕，太尉赵谦久病策罢。辛酉，太常马日磾为太尉。 
〔一〕　按七月癸已朔，无丙寅。辛酉乃第二十九日。三公替代，时必不久，丙寅或系丙辰，或系甲寅之误，亦未可知。 
　　公孙瓒以刘备为平原相。 
　　十二月，录从入关者功，封侯赐爵各有差。 
　　司徒王允为温侯，食邑五千户，固让不受。尚书仆射士孙瑞说允曰：“天子裂土班爵，所以庸勋也。与董太师并位俱封，而独励高节，愚窃不安也。”允纳其言，乃受二千户。 
　　是岁，长沙、武陵人有死者，经月复活〔一〕。占曰：“至阴为阳，下民为上。”将有自微贱而起者也。 
〔一〕　续汉五行志载武陵女子李娥死而复活，系于建安四年，与袁纪异。

后汉孝献皇帝纪二卷第二十七
　　三年（壬申、一九二）
　　春正月丁丑〔一〕，大赦天下。 
〔一〕　徐绍桢曰：“正月庚寅朔，纪有丁丑疑误。” 
　　牛辅遣李傕、郭汜、张〔济〕（倕）〔一〕、贾诩出兵击关东，先向孙坚〔二〕。坚移屯梁东，大为傕等所破。坚率千骑溃围而去。复相合战于阳人，大破傕军〔三〕。傕遂掠至陈留、颍川，荀彧乡人多被杀掠。 
〔一〕　据袁纪下文及三国志、范书改。 
〔二〕　范书董卓传作“击破河南尹朱隽于中牟”。 
〔三〕　按三国志及范书，坚屯梁东及合战阳人，均系初平二年事。袁纪上卷已述孙坚自阳人进据洛阳，此又重出，恐有误夺。且坚于梁东一役，乃败于徐荣之手；而胜于阳人，系破胡轸、吕布之师，袁纪误也。 
　　帝思东归，使侍中刘和出关诣其父太傅刘虞，令将兵来迎。道经南阳，袁术利虞为援，质刘和不遣，许以兵至俱西，命刘和为书与虞。虞得书，遣数千骑 诣术。公孙瓒知术有异志，不欲遣，乃止虞，虞不从。瓒惧术闻而怨之，亦遣其从弟越将千骑诣术以自结，阴教术执和，夺其兵。由是虞、瓒有隙。 
　　初，五原人吕布便弓马，膂力过人。既杀丁原，董卓信爱之，誓为父子。卓自以遇人无礼，恐人谋己，行止常以布自卫。卓性刚褊，忿不思难，尝以小失 意，拔手戟掷布。布捷避之，为卓致谢，卓意亦解。由是阴怨卓。卓尝使布守中合，布与卓侍婢私通，恐事发觉，心自不安。司徒王允以布州里壮健，厚接纳之。布诣允，陈卓几见杀状。允与仆射士孙瑞密谋诛卓，是以告布，使为内应。布曰：“奈如父子何？”允曰：“君自姓吕，本非骨肉。今忧死不暇，何谓父子？”遂许之。 
　　夏四月辛巳，帝有疾，既瘳，大会群臣于未央殿。卓置卫，自其营至于掖门。士孙瑞使骑都尉李顺将吕布亲兵十人〔一〕，伪着卫士服于掖门。卓将出， 马败不进，卓怪之，欲还。布劝之，遂行。入门，卫士以戟刺之。卓衣内有铠，不入，伤臂坠车，大呼曰：“吕布何在！”对曰：“在此。”布曰：“有诏。”趣兵 斩之。卓骂曰：“庸狗，敢如是邪！”遂斩之。卓母子皆诛之，尸于市。司徒王允使人然火卓腹上，臭乃埋之〔二〕。 
〔一〕　按三国志、范书“李顺”均作“李肃”。李贤曰：“肃，吕布同郡人。” 
〔二〕　三国志、范书均作“守尸吏自然火置卓脐中”，非王允所使。袁纪所述，与情理不合。 
　　卓字仲颍，陇西临洮人。少好任侠，尝游羌中，尽与诸帅相结。后归耕于野，而豪帅有来从之者，卓与俱还，杀耕牛相与宴乐。诸豪帅感其意，归相敛，得杂畜千余头以赠之。卓桓帝末以六郡良家子为羽林郎，有才武膂力，双带两□，左右驰射。稍以军功，遂至大将军。 
　　卓之死，蔡邕在允坐，闻卓死，有叹惜之音。允责邕曰：“国之大贼，弑主残臣，天地所不覆，人神所同疾。君为王臣，世受国恩，国主危难，曾不倒 戈，卓受大诛，而更嗟叹。礼之所去，邢之所取。”使吏收付廷尉治罪。邕谢允曰：“虽不忠，犹识大义。古今安危，耳所厌闻，口所常说，岂当以背国而向卓也。 狂瞽之言，谬出患入，正谓邕也。愿黔首为刑，以继汉史。” 公卿惜邕才，咸共谏允，允曰：“昔武帝不杀司马迁，使作谤书，流于后世。方今国祚中微，戎马在郊，不可令佞臣执笔在幼主左右，后令吾徒受谤议。”遂杀邕 〔一〕。 
〔一〕　裴松之曰：“蔡邕虽为卓所亲任，情必不党。宁不知卓之奸凶，为天下所毒，闻其死亡，理无叹惜，纵复令然，不应反言于王允之坐。斯殆谢承之妄 记也。史迁纪传，博有奇功于世，而云王允谓孝武应早杀迁，此非识者之言。但迁为不隐孝武之失，直书其事耳，何谤之有乎？王允之忠正，可谓内省不疚者矣，既 无惧于谤，且欲杀邕，当论邕应死与不，岂可虑其谤己而枉戮善人哉？此皆诬罔不通之甚者。”按司马迁直书汉事，不避忌讳，故汉代秘其书，流布不及汉书之广。 类聚卷十引班固典引叙云：“永平十七年，诏因曰：‘司马迁着书成一家之言，扬名后世，至以身陷刑之故，反微文讥刺，贬损当世，非谊士也。’”此言代表汉代 官方对史迁的正式评价，故王允因之，言史记为“谤书”，非其个人独特之见也。 
　　邕字伯喈，陈留围人也。博学有隽才，善属文，解音声伎艺，并术数之事，无不精综。初辟司徒府吏〔一〕，迁郎中，着作东观，以直言被刑〔二〕。 初，太尉董卓见邕，甚重之，举高第，补〔侍〕御史，又转治书御史、尚书，三月之间，周历三台〔三〕，左中郎将，封高阳侯〔四〕。 
〔一〕　司徒，桥玄也，见范书本传。洪颐烜以为“司徒”乃“司空”之误。 
〔二〕　以光和元年六月应诏对策，因直斥宦官权贵而被刑，详见卷二十四。 
〔三〕　按范书邕传作“三日之间，周历三台”。又三国志董卓传注引张璠汉纪，亦作“卓为太尉，辟为掾，以高第为侍御史、治书，三日中遂至尚书。”柳 从辰曰：“袁宏纪作‘三月之间’是也。御览二百十二、书钞六十引谢承书亦作‘三月’。迁转虽速，亦当无一日一台之理。范书既云周历，则是已历三官，非未拜 而又徙官，自不可以日计，作‘月’固较长。但范书后论云‘信宿三迁’，似仍作‘日’也。”按袁纪汉末之事尝取资璠纪，其弃“三日”而作‘三月’ ，必有所据，当依袁纪为是。又钱大昕三史拾遗卷四云：“百官志：御史中丞为御史台率。应劭风俗通云：尚书、御史台，皆以官仓头为吏（见百官志 注、今本风俗通无此文）。是尚书、御史皆称台也。又百官志：谒者仆射为谒者台率，符节令为符节台率。则汉时称台者，亦不止尚书、御史矣。袁绍传：坐召三 台，专制朝政。注引晋书云，汉官，尚书为中台，御史为宪台，谒者为外台，是谓三台。然伯喈未受谒者，何以便有三台之称，岂侍御史与治书御史分为二署耳？” 袁纪“御史”上脱“侍”字，故补。 
〔四〕　范书作“高阳乡侯”。通鉴从袁纪。按邕所封系乡侯，作“高阳侯”者，乃省文也。 
　　于是以吕布为奋武将军，假节、开府，如三公。 
　　初，黄门郎荀攸与议郎郑泰、何颙、侍中种辑谋曰：“董卓无道，甚于桀纣，天下怨之，虽资强兵，实一匹夫耳。今直刺杀之，以谢百姓。然后据殽函，挟王命号令天下，桓文之举也。”事垂就而发觉，收颙、攸系狱〔一〕。颙忧惧自杀，攸言笑饮食自若。会卓死得免，弃官归乡里。 
〔一〕　通鉴考异曰：“魏志云：攸与何颙、伍琼同谋。按颙、琼死已久，恐误。”故通鉴略颙之名。考异之说是。 
　　兖州刺史刘岱为黄巾所杀，东郡〔太守〕（刺史）曹操为兖州牧〔一〕，击黄巾破之，降者三十余万人。 
〔一〕　据上卷之文改。 
　　五月丁未，大赦天下〔一〕。 
〔一〕　范书作“丁酉”。通鉴考异曰：“按是年正月丁丑，大赦。及李傕求赦，王允曰： ‘一岁不再赦。’然则五月必无赦也。” 
　　征西将军皇甫嵩为车骑将军。 
　　董卓既死，牛辅为其麾下所杀。李傕等还，以辅死，众无所依杖，欲各散归。既无赦书，而闻长安中欲尽诛叙州人，忧恐不知所为。贾诩曰：“闻长安中 议欲尽杀叙州人，而诸君弃众单行，即一亭长能束君矣。不如率众而西，所在收兵，以攻长安，为董公报仇。幸而事济，奉国家以正天下；若不济，走未晚也。”众 以为然。遂将其众而西，所在收兵，攻至长安，众十余万。卓故部将樊稠等合兵围长安。 
　　刘表与袁绍连和，袁术怒召孙坚攻表，战于新野。表退屯襄阳，坚悉众围之。表将黄祖自江夏来救表，坚逆击破祖，乘胜将轻骑追之，为祖伏兵所杀。坚子策、权皆随袁术。 
　　六月戊午，长安城陷，吕布与战不胜，将数百骑奔冀州。傕等入城内，杀太常种弗、太仆鲁猷、大鸿胪周奂、城门校尉崔烈、越骑校尉王顺〔一〕，死者 数十人。司徒王允挟乘舆上宣平城门，允谓傕等曰：“臣无作威作福，而乃放兵纵横，欲何为乎？”傕曰：“董卓忠于陛下，而无辜为吕布所杀，欲为卓报布，不敢 为逆尔。请事竟，诣廷尉受罪。”〔二〕。 
〔一〕　三国志董卓传注引张璠汉纪，“鲁猷”作“鲁馗”，“王顺”作“王颀”。范书董卓传种弗为“卫尉”，献帝纪作“太常”，与袁纪同。又“顺”亦作“颀”，而“猷”作“旭”。赵一清曰： “旭即馗也，字异耳。”旭乃鲁恭之孙。 
〔二〕　三国志董卓传注引张璠纪“ 允”作“帝”，“臣”作“卿”。袁山松书与袁纪同。然据文意，似璠纪是。 
　　己未，大赦天下。拜李傕为扬武将军，郭汜为扬烈将军，樊稠等皆为中郎将。 
　　甲子，李傕杀故太尉黄琬、司徒王允及其妻子。众庶为之流涕，莫敢收允，故吏京兆赵戬葬允。上以允为忠，封其孙异为安乐侯〔一〕。 
〔一〕　范书王允传作“封其孙黑为安乐亭侯”。 
　　允字子师，太原祁人。容仪雅重，非礼不动。郭林宗称允曰：“宰相才也。”与之友善。 
　　仕为郡主薄。太守刘伟受宦者赵津请讬，召中都路拂为五官掾。允以拂狡猾不良，封还伟教，至于四五，坐鞭杖数十，终不屈挠。拂由是废弃，而允名震 远近〔一〕。拂富于财，宾客数百，深怨允，常欲害之。允从者不过数人，每与拂遇，允常坐车中，按剑叱之，拂辄不敢当。辟司徒府，稍迁豫州刺史。 
〔一〕　范书王允传曰：“年十九，为郡吏。时小黄门晋阳赵津贪横放恣，为一县巨患，允讨捕杀之。而津兄弟谄事宦官，因缘谮诉，桓帝震怒，征太守刘 □，遂下狱死。允送丧还平原，终毕三年，然后归家。复选仕，郡人有路拂者，少无名行，而太守王球召以补吏，允犯颜固争，球怒，收允欲杀之。刺史邓盛闻而驰 传辟为别驾从事。允由是知名，而路拂以之废弃。”与袁纪大异。 
　　黄巾贼别党起于豫州，允击，大破之。于是贼中得中常侍张让书，允具以闻灵帝。帝深切责让，让辞谢，仅而得免。让由是怨允，谮之于灵帝，诏征允治 罪。道遇赦，还官。后百余日，复见征。太尉杨赐与允书曰：“若以张让事，百日再征，宜深思之。”允故吏流涕进药，允弃而不饮。会大将军何进请允，得减死一 等〔一〕。遂变名姓，隐遁山薮。后何进表允为从事中郎，迁河南尹、太仆。及在公辅，值国家祸乱，允外相弥缝，内谋王室，甚有大臣之度。自天子及国中皆倚 允，卓亦雅信焉。 
〔一〕　范书本传言为允请者尚有太尉袁隗、司徒杨赐。按中平元年，赐任太尉，隗乃司徒，范书误置耳。 
　　卓既死，与士孙瑞议赦卓部曲，既而疑曰：“部曲从其主耳，今若名之恶逆而赦之，恐适使深自疑，非所以安之也。”乃止。或说允曰：“卓部曲素惮袁 氏，而畏关东，若一旦解兵开关，必人人自危。不若使皇甫嵩领其众，因使屯陕以安之，徐与关东通谋，以观其变。”允曰：“不然。关东举义兵者，皆吾徒也。今 若拒险屯守陕，虽安叙州人，而疑关东之心也。”吕布将奔，谓允曰：“公可去矣！”允曰：“安国家，吾之上愿也。若其不获，则杀身以奉朝廷。幼主恃我而已， 临险难苟免，吾不为也。努力谢关东诸公，当以国家为念。 ” 
　　黄琬字子琰，太尉琼之孙也。为五官中郎将，所选举皆贫约守志者。诸权富郎共疾之，构琬以为党，遂免官禁锢，几将二十年。司空杨赐深敬重之〔一〕，上书荐琬有拨乱之才。由是征拜议郎，〔擢〕（权）为青州刺史〔二〕，迁侍中、尚书。 
〔一〕　范书黄琬传作“太尉杨赐” 。按赐中平二年九月始拜司空，十月遂卒。赐荐琬有拨乱之才，乃光和元年之事，时赐任太尉，袁纪误。 
〔二〕　据范书黄琬传改。 
　　中平末，叙州叛，大将军出征，军调不足，富殖之徒多以财为官者，或起家为州郡。琬由是奏太尉樊棱、司徒许相，“皆窃位怀禄，苟进无耻，终无匡救 之益，必有覆公折足之患〔一〕。宜皆罢遣，以清治路。军费虽急，礼义廉耻，国之大本也，苟非其选，飞隼在墉，〔二〕为国生事，此犹负石救溺，不可不察”。 顷之，迁右扶风，历九卿，征为豫州牧。值黄巾陆梁，民物凋敝，延纳豪俊，整勒戎马，征伐群贼，威声甚震。是时上遣下军校尉鲍鸿征葛陂贼，鸿因军征发，侵盗 官物，赃过千万。琬乃纠奏其奸，论鸿如法。琬既名臣，又与王允同谋，故及于难。 
〔一〕　疑“公”系“餗”之讹。 
〔二〕　易解卦曰：“上六，公用射隼于高墉之上。”隼，鹰鹞也。墉，墙也。此喻贪残之人居高位，必致祸乱，而被人所诛讨。 
　　傕兵之入长安，太常种弗曰：“为国大臣，不能禁暴御侮，使白刃向宫，去将安之！”遂战而死。弗字颍伯，司徒皓之子也。弗子邵为使者，尝忤于卓， 左迁叙州刺史。征为九卿，辞曰：“我昔尽忠于国，为邪臣所妒。父以身徇国，为贼所害。夫为臣子不能除残去逆，何面目复见明主哉！”三辅之臣闻之，莫不感恸 焉。 
　　初，南阳何颙、河内郑泰好为奇画。颙逮郭林宗，与之游学。及党事起，颙以被禁锢。乃变姓名，亡匿汝南，所至皆结豪杰，名显荆豫之间。灵帝末，君 子多遇祸难。颙岁中率常再三私入洛阳，为人解释患难。泰知天下将乱，阴交结豪杰，家富于财，有田四百顷，而食常不足，名闻山东。王室西迁，泰以尚书郎从入 关〔一〕。是时京师饥乏，士人各各不得保其命，而泰日与宾客高会，作倡乐，仰泰全济者甚众。长安既乱，南奔袁术〔二〕。术以泰为扬州刺史，未至而卒。 
〔一〕　三国志郑浑传注引张璠纪作 “留拜议郎”，范书亦然。 
〔二〕　三国志郑浑传注引张璠纪及范书均作“东归”。 
　　丙子，前将军赵谦为司徒。 
　　尚书令朱隽之出奔也，与孙坚俱入洛阳，既而屯于中牟。李傕等既破长安，惧山东之图己，而畏隽之名。傕用贾诩计，使人征隽。军吏皆不欲应，隽曰： “以君召臣，义不俟驾，况天子诏乎！且傕、汜小竖，樊稠庸儿，无他远略，又势均力敌，内难必作。吾乘其弊，事可图也。”遂就征为太仆。 
　　秋七月，李傕使樊稠至郿葬董卓，大风暴雨，流水入墓，漂其棺椁。 
　　庚子，太尉马日磾为太傅，录尚书事。 
　　八月辛未，车骑将军皇甫嵩为太尉。使太傅马日磾、太仆赵岐持节镇关东。 
　　初，孙坚杀南阳太守张咨，袁术得据其郡。南阳户口数百万，而术奢淫肆欲，征发无度，百姓苦之。既而与绍有隙，又与刘表不平，引军入陈留。曹操、 袁绍会击术，大破之〔一〕。术将余众奔九江，杀扬州刺史陈温，领其州〔二〕。李傕等欲术为援，因令日磾即拜术为左将军，封阳翟侯，假节。日磾、赵岐俱在寿 春。岐守志不挠，术惮之。日磾颇有求于术，术侵侮之。从日磾借节视之〔三〕，因夺不还。日磾欲去，术又不遣，病其所守不及赵岐，呕血而死〔四〕。 
〔一〕　三国志袁术传与袁纪同。然三国志武帝纪、范书袁术传所载，操、绍会击术，系于初平三年；而引军入陈留，系于四年，与袁纪异。 
〔二〕　三国志、范书均曰术杀陈温，独通鉴作“卒”。考异曰：“ 
裴松之按：英雄记，温自病死，不为术所杀。九州春秋曰：‘初平三年，扬州 刺史陈祎死，术以瑀领扬州。’盖陈祎当为陈温，实以三年卒，今从之。”卢弼曰：“周寿昌曰：术更用陈瑀为扬州，则亦非遽自领矣。弼按：范书郑太传，太与何 颙、荀攸谋杀董卓，事泄脱身，自武关走，东归袁术。术上以为扬州刺史，未至官，道卒。袁宏纪此事在初平三年，当在陈瑀为扬州之先也。”通鉴及弼说是。 
〔三〕　李贤曰：“节所以为信，以竹为之，长八尺，以旄牛尾为眊三重。” 
〔四〕　卢弼曰：“按当时割据自雄者，皆欲屈服前朝显宦以自重，如曹丕之以钟繇、华歆、王朗为三公；刘备云以许靖为太傅，与袁术之欲屈日磾，事正相同。又按术又欲以故兖州刺史金尚为太尉，尚不屈逃去，为术所害。” 
　　九月，扬武将军李傕为车骑将军，封池阳侯，领司隶校尉，假节。郭汜为后将军，封郿阳侯，〔一〕。樊稠为右将军，封万年侯。傕、汜、稠擅朝政。张济为骠骑将军〔二〕、平阳侯，屯弘农。 
〔一〕　三国志董卓传作“美阳侯” 。 
〔二〕　范书献帝纪作“镇东将军，三国志董卓传与袁纪同。 
　　初，董卓入关，说韩遂、马腾共图山东。遂、腾见天下方乱，亦欲起兵倚卓。卓死，傕、汜攻破京师，遂、腾将兵救天子。是月遂屯郿，腾屯鄠〔一〕。 
〔一〕　三国志董卓传曰：“以遂为镇西将军，遣还叙州，腾征西将军，屯郿。” 
　　司徒赵谦以久病罢〔一〕。甲申〔二〕，司空淳于嘉为司徒，光禄大夫杨彪为司空，录尚书事。 
〔一〕　范书献帝纪作“八月”事，通鉴从袁纪。 
〔二〕　范书同。按九月丁亥朔，无甲申，疑有讹。 
　　冬十月，荆州刺史刘表遣使贡献，以表为荆州牧。 
　　初，弘农王唐姬者，故会稽太守唐瑁女也。王薨，〔父〕（人）欲嫁之〔一〕，不从。及关中破，为李傕所略，不敢自说也。傕欲妻之，唐姬不听。尚书贾诩闻之，以为宜加爵号。于是迎置于园，拜为弘农王妃。 
〔一〕　据御览卷四三九引袁纪改。 
　　李傕举博士李儒为侍中，诏曰：“儒前为弘农王郎中令，迫杀我兄，诚宜加罪。”辞曰：“董卓所为，非儒本意，不可罚无辜也。” 
　　丁卯，日有重晕〔一〕。 
〔一〕　范书及续汉志无此事。又十月丙戌朔，无丁卯，疑袁纪误。 
　　太尉皇甫嵩以灾异策免。光禄大夫周忠为太尉，录尚书事〔一〕。 
〔一〕　范书作十二月事。 
　　嵩字义真，规之兄子也。善用兵，为将，饮食舍止，必先将士，然后至巳乃安焉。兵曹有所受赂者，嵩曰：“公素廉，必用乏也。”出钱赐之。吏惭，即自杀。 
　　董卓之入，征嵩为城门校尉。嵩长史梁衍说嵩曰：“汉室微弱，宦竖乱朝。卓既诛之，不能尽忠奉主，而废立纵意。今征将军，祸大则忧危，祸小则困 辱。卓在洛阳，天子来西，以将军之众，奉迎天子，发命海内。袁氏通其东，将军逼其西，则成禽矣。”嵩不从，遂就征。有司承旨，奏嵩下吏，将杀之。嵩子坚寿 与卓素善，诣卓请嵩，卓免之。 
　　　　华峤曰：臣父〔表〕（袁）每言臣祖歆云〔一〕，当时人以皇甫嵩为不伐。故汝、豫之战，归功于朱隽；张角之捷，本之于卢植。盖功名者，士之所宜重〔二〕。诚能不争，天下莫之与争，则怨祸不深矣。 
〔一〕　据范书嵩传论引华峤语及晋书华表传改。 
〔二〕　范书嵩传论引华峤语“士” 作“世”，当以袁纪为是。 
四年（癸酉、一九三）
　　春正月甲寅朔，日有蚀之。未晡八刻，太史令王立奏曰：“日晷过度，无有变〔也〕（色）〔一〕。”于是朝臣皆贺。帝 密令尚书候焉，未晡一刻而蚀。尚书贾诩奏〔曰〕〔二〕：“立司候不明，疑误上下；太尉周忠，职所典掌。请皆治罪。”诏曰：“天道幽远，事验难明。且灾异应 政而至，虽探道知微，焉能不失？而欲归咎史官，益重朕之不德。”不从。于是避正殿，寝兵，不听事五〔日〕（月）。〔三〕 
〔一〕　据范书、续汉志注引袁纪改。 
〔二〕　据范书、续汉志注引袁纪补。 
〔三〕　据续汉志注引袁纪改。下文丁卯，是正月第十四日，此不当作“五月”。 
　　丁卯，大赦天下。 
　　徐州刺史陶谦遣使奉贡，以谦为徐州牧。 
　　癸酉，无云而雷〔一〕。 
〔一〕　“癸酉”上当脱“夏五月” 三字。 
　　六月，华山崩。 
　　东海王子琬、琅邪王弟邈诣阙贡献。以琬为平原相，邈为九江太守，皆封列侯〔一〕。 
〔一〕　按范书光武十王传，琬乃东海懿王祗之子，封汶阳侯，拜为平原相。而琅邪顺王容之弟邈拜阳都侯，为九江太守，且系于初平元年，与袁纪异。 
　　太尉周忠以灾异罢。太仆朱隽为太尉，录尚书事。 
　　己酉，以平原相刘备为豫州牧〔一〕。 
〔一〕　三国志之陶谦传、先主传，范书之陶谦传及通鉴，均系此事于兴平元年。袁纪误。 
　　是时新迁都，宫人多无衣服。秋七月，帝欲发太府缯以作之。李傕不欲，曰：“宫中有衣，胡为复作邪？”尚书郎吴硕素谄于傕，乃言曰：“关东未平， 用度不足，近幸衣服，乃陵轹同寮。”尚书梁绍劾奏：“硕以瓦器奉职天台，不思先公而务私家，背奥媚灶〔一〕，苟谄大臣。昔孔子诛少正卯，以显刑戮。硕宜放 肆，以惩奸伪。若久舍不黜，必纵其邪惑，伤害忠正，为患不细。”帝以硕傕所爱，寝其奏。 
〔一〕　论语八佾：“王孙贾问：‘ 与其媚于奥，宁媚于灶，何谓也？’子曰：‘不然。获罪于天，无所祷也。’”注曰：“奥，内也，以喻近臣。灶，以喻执政。”于此奥以喻帝室也。 
　　是时帝使侍御史裴茂之诏狱，原轻系者二百余人，其中有善士为傕所枉者。傕表之曰：“茂之擅出囚徒，疑有奸故，宜置于理。”诏曰：“灾异数降，阴雨为害，使者衔命，宣布恩泽，原解轻微，庶合天心，欲解冤结而复罪之乎？一切勿问。” 
　　七月甲午，试耆儒三十余人〔一〕。上第赐郎中，次太子舍人，下第者罢。诏曰：“孔子叹‘学之不讲 ’〔二〕，不讲则所识日忘矣。今耆儒年余六十〔三〕，离本土，家饷不到，当展四体，以糊口腹。幼童始学，〔老〕（者）委农野〔四〕。朕甚愍焉。其不在第 者，为太子舍人。” 
〔一〕　范书献帝纪作“九月”。按七月、九月均辛亥朔，无甲午日，或“甲午”系“甲子 ”之误。又范书言所试儒生为“四十余人”。 
〔二〕　孔子之言见论语述而。讲，习也。 
〔三〕　“余”，范书作“逾”，是。 
〔四〕　据黄本改。 
　　冬十月，太学行礼。车驾幸宣平城门〔一〕，临观之。赐博士以下各有差。 
〔一〕　范书献帝纪作“永福城门” 。 
　　辛丑，京师地震。有星孛于天〔市〕（井）〔一〕。占曰：“民将徙，天子移都。”其后上东迁之应也。 
〔一〕　据黄本改。范书献帝纪及注引袁纪、续汉志均作“天市”。 
　　司空杨彪以地震赐罢。丙午，太常赵温为司空，录尚书事。 
　　初，公瓒孙与刘虞有隙，虞惧其变，遣兵袭之，戒行人曰：“无伤余人，杀一伯珪而已。”瓒放火烧虞营，虞兵悉还救火，虞惧，奔居庸，欲召乌桓、鲜 卑以自救。瓒引兵围之，生执虞而归。是时朝廷遣使者殷训增虞封邑〔一〕，督六州事，以瓒为前将军，封易侯。瓒诬虞欲称尊号，胁训诛之。 
〔一〕　三国志公孙瓒传、范书刘虞传均作“段训”。 
　　于是虞故吏渔阳鲜于辅率其州人及三郡乌桓、鲜卑，与瓒所置渔阳太守邹丹战于〔潞〕（蒯）北〔一〕，大破之，斩丹。既而持其众，奉王命，帝嘉焉。 
〔一〕　据三国志、范书改。 
　　袁绍又遣其将曲义及虞子合击瓒〔一〕，瓒败，遂走还易。先有童谣曰：“燕南垂，赵北际，中央不合大如砺，唯有此中可避世。”瓒以为易当之，乃筑 京固守，积粟三百万斛。瓒曰：“昔谓天下事可指麾而定。今日视之，非我所决，不如伏兵力田〔二〕，食尽此谷，足知天下事矣。” 
〔一〕　按三国志公孙瓒传，虞子乃和也，即昔曾被袁术所扣留者。 
〔二〕　疑“伏”系“休”之误。三国志、范书均作“休兵”。 
　　初，刘虞叹曰：“贼臣作乱，朝廷播荡，四方俄然，莫有固志。吾为宗室遗老，不得自同于众。今欲奉使展效臣节，安得不辱之士乎？”众咸曰：“田畴 其人也。”畴字子泰〔一〕，右北平无终人也。好读书，善击剑，时年二十二。虞乃备礼请与相见，大悦之，遂署为从事，与车骑。将行，畴曰：“今道路险远，寇 虏纵横，称官奉使，为众所指。今愿以私行，期于得通而已。”虞从之。畴乃选年少勇壮，募从二十骑。虞自出祖而遣之。畴出塞外，傍北山直驰，趣朔方，循间径 去，遂至长安致命。诏拜骑都尉。畴以天子方蒙尘，不可荷佩荣宠，固辞不受。朝廷甚义之，三府并辟，皆不就。得报，驰还，未至，虞已为公孙瓒所杀。 
〔一〕　三国志田畴传同袁纪，而范书刘虞传注引魏志作“字子春”。 
　　畴至，谒祭虞墓，陈发章表，哭泣而去。瓒闻之大怒，购求获畴。谓曰：“汝何故自哭刘虞墓，而不送章报我乎？”畴曰：“章报所言，于将军未美，恐 非所乐闻，故不进也。且将军方举大事，以求所欲，既灭无罪之君，又雠守义之臣。诚行此事，则燕赵之士将蹈东海而死〔一〕，岂有思从将军者乎？”瓒壮其对， 释而不诛，拘之军下，禁其故人莫得与之通。或说瓒曰：“ 田畴义士，君不能礼而拘囚之，恐失众心。”瓒乃遣畴。 
〔一〕　史记鲁仲连传曰：“鲁仲连曰：‘彼秦者，弃礼义而上首功之国也，权使其士，虏使其民。彼即肆然而为帝，过而为政于天下，则连有蹈东海而死耳。’” 
　　畴北归，率举宗族，他附从者亦数百人〔一〕，扫地而盟曰：“ 
君仇不报，吾不可以立世。”遂入徐无山，营深险平旷地而居，躬耕以养父 母。百姓归之，数年间至五千余家。畴谓其父老曰：“诸君不以畴不肖，远来相就。众成都邑，而莫相统一，恐非久安之道。愿择贤良长者，以为之主。”皆曰： “善。”佥共推畴。畴曰：“今来在此，〔非〕苟存而已〔二〕，将图大事，复雠雪耻。窃恐未得其志，而轻薄之徒自相侵侮，愉快一时，无深计远虑。畴有愚计， 若君行之可乎？”皆曰：“可。” 乃为约东相杀伤〔犯〕（把）盗争讼之法，〔三〕法重至死，其次抵罪，二十余条〔四〕。又制为婚姻嫁娶之礼，兴学校讲授之业。班行其众，众皆便之，道不拾 遗，北边翕然服其威信，乌桓、鲜卑并各遣属通好，畴悉抚纳，令不得为寇。袁绍数遣使命，又即授将军印绶，皆距而不当之〔五〕。 
〔一〕　三国志田畴传言宗族及附从者共数百人，与袁纪稍异。 
〔二〕　据三国志田畴传补。 
〔三〕　据三国志田畴传改。 
〔四〕　三国志田畴传亦作“二十余条”，而通鉴作“凡一十余条”，误也。 
〔五〕　三国志田畴传本作“当”，卢弼曰：“监本‘当’作‘留’。官本考证云元本‘当 ’作‘受’。”标点本从何焯说改“当”作“ 
受”。按袁纪献帝纪多本三国志，可证原即作“当”。 
　　十二月辛丑，司空赵温以地震罢。乙巳，卫尉张喜为司空，录尚书事。 
　　分汉阳郡为永阳郡。 
　　是岁袁术使孙策略地江东〔一〕，军及曲阿。扬州刺史刘繇败绩，将奔会稽，许邵曰〔二〕：“会稽富〔实〕，策之所贪，且穷在海〔隅〕（阳），不可 往也〔三〕。不如豫章，西接荆州，北连豫〔壤〕（章）〔四〕。若收合吏民，遗贡献焉〔五〕。与曹兖州相闻，虽有袁公路隔在其间，其人豺狼，不能久也。足下 受王命，孟德、景升必相救济。”繇从之。 
〔一〕　通鉴考异曰：“魏志、袁纪皆云，‘初平四年，策受袁术使渡江’。汉献帝纪、吴志孙策传皆云‘兴平元年’，虞溥江表传云‘ 
策兴平三年渡江’。按袁术初平四年，始得寿春。策传云术欲攻徐州，从陆康求米，事必在刘备得徐州后也。刘繇传称吴景攻繇，岁余不克，则策渡江不应在兴平元年已前。今依江表传为定。” 
〔二〕　范书作“许劭”。 
〔三〕　据三国志刘繇传注引袁纪改补。 
〔四〕　据三国志刘繇传注引袁纪改。 
〔五〕　三国志刘繇传注引袁纪作“ 遣使贡献”。 
　　邵字子将，汝南平舆人也。少读书，雅好三史〔一〕，善与人论臧否之谈，所题目，皆如其言，世称‘ 郭〔许〕（诗）之鉴’焉〔二〕。广陵徐球为汝南太守〔三〕，请邵为功曹。球亦名士，解褐事之。同郡陈仲举，名重当时，乡里后进，莫不造谒，邵独不诣。蕃谓 人曰〔四〕：“长幼之序，不可废也。许君欲废之乎？ ”邵曰：“陈侯崖岸高峻，百谷不得而往，遂不造焉。 ”尝至颍川，不诣陈仲弓。或问其故，邵曰：“此君之道广，广则不周，故不行也。”同郡袁〔本〕（季）初〔五〕，公族豪侠，宾客辐辏。去濮阳令归，从车甚 盛。将入郡界，叹曰：“吾舆服岂可令许子将见之乎？” 谢遣宾客，以单车归家。邵之见惮，皆此类也。 
〔一〕　三史，史记、汉书、东观记也。 
〔二〕　许诗形近而讹。范书许劭传曰：“天下言拔士者，咸称许、郭。”故正。郭者，郭泰也。 
〔三〕　范书“徐球”作“徐璆”。璆乃球之或字，说见说文。汝南先贤传曰球字孟本。 
〔四〕　范书本传作“或问其故”，袁纪作蕃自谓人，恐误。 
〔五〕　袁绍字本初，袁纪下文即作 “本初”，此作“季初”，误。故正之。 
　　司空杨彪辟，不就；举方正，公车征，不行。或劝邵，邵曰：“ 
方今小人道长，王室将乱，吾欲避地淮海，以全老幼。”及天下乱，邵至广 陵，徐州刺史陶谦礼之甚厚。邵曰：“陶恭祖外好声名，内非其真。今徐州谷贵，小人在侧，方厌宾客，待吾虽厚，其势必薄。”乃渡江投刘繇。其后谦捕诸寓士， 陈留史坚元，陈郡相仲华逃窜江湖，皆名士也。邵与刘繇俱行，终于豫章焉。 
兴平元年（甲戊、一九四）
　　春正月辛酉，大赦天下。 
　　甲子，帝加元服。 
　　二月戊寅，有司奏立长秋〔宫〕〔一〕。诏曰： “皇妣宅兆未卜，三年之戚，礼不言吉。朕虽不能终身思慕，其何忍言后宫之选乎？”于是太尉朱隽、司徒淳于嘉、司空张喜奏曰：“春秋之义，母以子贵，宜改葬皇妣，追上尊号，比穆宗、〔敬〕（恭）宗故事〔二〕。” 
〔一〕　据范书补。 
〔二〕　“比”字蒋本阙，黄本作“ 日”，全后汉文作“如”，而范书皇后纪作“比”。比、日形近而讹，故据范书补。又和帝葬宋贵人于西陵，仪比敬园，上尊谥曰恭怀皇后。顺帝葬母李氏，上尊谥 曰恭愍皇后，葬恭北陵。献帝改葬王氏亦同此礼。和帝尊号曰穆宗，顺帝尊号曰敬宗，此作恭宗，误，亦正之。 
　　甲申，改葬皇妣王氏，号曰灵怀皇后〔一〕。 
〔一〕　范书献帝纪曰：“二月壬午，追尊谥皇妣王氏为灵怀皇后。甲申，改葬于文昭陵。 ” 
　　后，邯郸人。祖苞治尚书，为五官中郎〔将〕〔一〕。父章袭苞业，居贫不仕。有子二人，男曰斌，女曰荣。荣则后也。后以选入掖庭，为贵人，有宠妊 身。怖畏何后，服药欲除胎，胎安不动，又梦负日而行，遂生帝。何后恶之，鸩杀后。灵帝大怒，欲废何后，诸黄门请，仅而得止。灵帝悯上早孤，追思王后，乃作 令仪颂。 
〔一〕　据范书皇后纪补。 
　　初，上诏求斌。斌将妻子诣长安，赐第宅田业，迁执金吾，封都亭侯〔一〕。 
〔一〕　范书皇后纪“田业”下有“ 拜奉车都尉”五字。下文既云“ 
迁”，袁纪恐脱之。 
　　丁亥，车驾耕于藉田。 
　　是时李傕等专乱，马腾等私求不获，腾怒，以益州牧刘焉宗室大臣，遣使招引，欲共诛傕等。焉遣子范将兵就腾。岐州刺史种邵〔一〕，太常种拂之子。 拂为傕所害，中郎将杜廪与贾诩有隙，并与腾合，报其雠隙。于是傕、腾携贰，上遣使者和之，不从。〔韩〕（禀）遂率众来〔二〕，欲和傕、腾，既而复与腾合。 
〔一〕　按三国志董卓传，时种邵任谏议大夫，又汉无“岐州”。范书董卓传作“前叙州刺史种劭”，袁纪误。 
〔二〕　“禀”，黄本作“转”，韩、转形近而讹，故正之。 
　　任申〔一〕，腾、遂勒兵屯平乐观〔二〕，将图长安。傕使樊稠、郭汜及兄子李利击腾、遂，破之，邵、范等皆死。遂西走，稠追之，遂谓稠曰：“天地 反覆未可知。本所争者非私怨，王家事耳。与足下州里〔人〕〔三〕，虽小有违，要当大同，欲相与善语，而不意后不可复。”乃交马共语，良久别去。 
〔一〕　此三月事，疑袁纪有脱文。又壬申乃第二十五日，在庚申后，疑有讹。 
〔二〕　范书作“长平观”，三国志亦然，袁纪恐误。 
〔三〕　据三国志董卓传注引九州春秋及通鉴补。 
　　庚申〔一〕，赦腾。 
〔一〕　三月戊申朔，庚申乃第十三日。 
　　夏四月，以马腾为安狄将军，遂为安羌将军〔一〕。 
〔一〕　通鉴与黄本均作“安降将军 ”。胡三省曰：“二将军号，一时暂置耳，后世不复置。” 
　　徐州牧陶谦、北海相孔融谋迎天子还洛阳，会曹操袭曹州〔一〕而止。 
〔一〕　东汉无曹州。时曹操为父报仇，复征陶谦，所袭者徐州也。袁纪乃涉上文“曹操” 而误。 
　　陈留太守张邈反，吕布为兖州牧，郡县皆应之，唯甄城、范（阳）〔一〕、东阿三县不从。邈使人告荀彧曰：“吕布将军来助曹使君击陶谦，宜给其 食。”众皆疑，彧知邈为乱，即勒兵设备。时操军攻谦，留守少，而（布）督将大吏多与邈〔通〕谋〔二〕。其夜，彧诛谋叛者数十人，众乃定。 
〔一〕　据三国志、范书删。郡国志东郡有范县，无范阳，“阳”系衍文。 
〔二〕　据三国志荀彧传删补。 
　　豫州刺史郭贡率众数万人来至城下。或言与吕布同谋，众甚惧。贡求见彧，彧将往，或曰：“君一州镇也，往必危，不可！”彧曰：“贡、邈分非素结， 今来速，计必未定；及其未定说之，纵不为用，可使中立。若先疑之，彼将怒而成计。”贡见彧无惧意，谓甄城未易攻也，遂引兵去。 
　　操引军还攻吕布。 
　　五月，即拜扬武将军郭汜为后将军，更封美阳侯。安集将军樊稠为右将军，开府如三公〔一〕。 
〔一〕　按通鉴与此同，然前初平三年纪文已言汜为后将军、稠为右将军，皆封侯，此又重出恐误。或当作“加后将军郭汜、右将军樊稠开府如三公”。 
　　六月丙子，分河西〔四〕郡为雍州〔一〕。 
〔一〕　据范书补。 
　　丁丑，京师地震。戊寅，又震。 
　　乙酉晦〔一〕，日有蚀之。避正殿，寝兵不听事五日。 
〔一〕　范书及续汉志均作“乙巳晦 ”。按是月丙子朔，乙酉乃第十日，非晦日，作“乙巳 ”是。 
　　秋七月壬子，太尉朱隽以灾异策罢。戊午，太常杨彪为太尉，录尚书事。 
　　甲子，即拜镇南将军杨定为安西将军，开府如三公。 
　　自四月不雨，至于七月。诏使侍御史侯汶洗囚徒，原轻系。上避正殿。 
　　于是谷贵，大豆一斛至二十万。长安中人相食，饿死甚众。帝遣侍御史候汶出太仓米豆，为贫人作糜，米豆各半，大小各有差。饿死者甚众，帝疑廪赋不 实，敕侍中刘艾取米豆各五升，燃火于御前，作糜得二盆〔一〕。于是艾出问尚书：“米豆五升，得糜二盆，而民委顿，何也？朕甚愍之！民不能自济，故部使者出 米豆，冀有益焉。御史不加隐恤，乃如是乎？”尚书以下诣省合谢，奏收侯汶考实。诏曰：“未忍致于理，可杖五十！”亟遣上亲所廪人名，于是悉得全济。 
〔一〕　范书献帝纪注引袁纪作“得满三盂”，下同。 
　　八月，冯翊羌寇属县。后将军郭汜、右将军樊稠等率众破之，斩首数万级。 
　　九月，曹操还甄城。吕布屯山阳。 
　　冬十二月，司徒淳于嘉久病罢。卫尉赵温为司徒，录尚书事〔一〕。 
〔一〕　按范书献帝纪，嘉罢作“九月”，温为司徒系于“十月”。

后汉孝献皇帝纪三卷第二十八
　　二年（乙亥、一九五）
　　春正月癸酉〔一〕，大赦天下。 
〔一〕　按范书献帝纪作“正月癸丑 ”。正月癸卯朔，无癸酉，袁纪误。 
　　即拜袁绍为后将军〔一〕，使持节冀州牧，封邧乡侯。 
〔一〕　范书袁绍传作“拜绍右将军 ”。 
　　沮授说绍曰：“公累世辅弼，世济忠义。今朝廷播越，宗庙毁坏。观诸州郡，外讬义兵，内怀相擒，君有存主恤民者也。今且州域粗定，宜迎大驾，安宫 邺都，挟天子而令诸侯，畜士马以讨不庭，谁能御之？”绍说，将从之。郭图、淳于琼曰：“汉室陵迟，为日久矣，今欲兴之，不亦难乎？且英雄据有州郡，动众万 计，所谓秦失其鹿，先得者王〔一〕。今迎天子以自近，动辄表闻，从之则权轻，违之则拒命，非计之善也。”授曰：“今迎朝廷，至义也，又于时宜大计也。若不 早图，必有先之者。权不失机，功在速捷，其孰图之。”绍不能从〔二〕。 
〔一〕　史记淮阴侯列传：“蒯通曰：‘秦失其鹿，天下共逐之，于是高材疾足者先得焉。 ’” 
〔二〕　袁纪此段取自三国志袁绍传注引献帝传。而本传作“初，天子之立非绍意，及在河东，绍遣颍川郭图使焉。图还说绍迎天子都邺，绍不从 ”。范书从袁纪。 
　　是时以年不丰，民食不足，诏卖厩马百余匹，御府大司农出杂缯二万匹，与马值，赐公卿已下及贫民不能自存者。李傕曰：“我邸阁储跱少〔一〕。”乃 不承诏，悉载置其营。贾诩曰：“此乃上意，不可拒也。” 不从。李傕、郭汜、樊稠各自以有功，争权欲斗者数矣。贾诩每以大体责之，虽内不能善，外相含容。 
〔一〕　跱，三国志作“偫”，古通用。李贤曰：“跱，具也。”按说文曰：“偫，待也。 ”段注：“谓储物以待用也。”或作崎、庤。 
　　初，樊稠击马腾等，李利战不甚用力，稠叱之曰：“人欲截汝父头，何敢如此！我不能斩卿邪？”利等怒，共谮之于傕。傕见稠勇而得众心，亦忌之。 
　　二月，李傕杀右将军樊稠、抚军中郎将李〔蒙〕（象）〔一〕。由是诸将皆有疑心。 
〔一〕　据范书董卓传注引袁纪改。范书亦作“蒙”。 
　　傕数设酒请汜，或留汜止宿。汜妻惧傕与汜婢妾而夺己爱〔一〕，思有以离间之。会傕送馈，汜妻乃以豉为药〔二〕。汜将食，妻曰：“食从外来，傥或 有故。”遂摘药示之曰：“一栖无两雄〔三〕，我固疑将军〔之〕信李公也〔四〕。”他日傕复请汜，大醉，汜疑傕药之，绞粪汁饮之乃解。于是遂相〔猜〕疑 〔五〕，治兵相攻矣。上使侍中、尚书和傕、汜，不从。乃谋迎天子幸其营，夜有亡者，告傕。 
〔一〕　袁纪此句与三国志董卓传注引典略同。然范书董卓传注引袁纪作“汜妻惧傕婢妾私而夺己爱”，御览卷八五六引袁纪“傕”上有“与”字，余同范书注。疑今本“傕与汜”当是“汜与傕”之误，又“妾”下脱“私”字。又范书注亦脱“与”字。 
〔二〕　据御览卷八五六引袁纪补。 
〔三〕　胡三省曰：“以鸡为喻也。一栖而两雄，必斗。” 
〔四〕　据御览卷八五六引袁纪补。三国志、范书均有“之”字。 
〔五〕　亦据御览引文补。 
　　三月丙寅〔一〕，傕使兄子李暹将数千兵围宫，以车三乘迎天子。太尉杨彪曰：“自古帝王无在人〔臣〕家者〔二〕，举事当合天心，诸君作此非是 也。”暹曰：“将军计定矣。”于是天子一乘，贵人伏氏一乘，黄门侍郎贾诩、左灵一乘，其余诸臣皆步〔从〕〔三〕。司徒赵温、司空张喜闻有急，自其府出随。 乘舆既出，兵入殿中掠宫人、御物。 
〔一〕　三月壬寅朔，无丙寅。疑有讹。 
〔二〕　据三国志董卓传注引献帝起居注补。 
〔三〕　据献帝起居注补。 
　　是日天子幸傕营。又徙御府金帛、乘舆、器服置其营，遂放火烧宫殿、官府、民居悉尽〔一〕。 
〔一〕　“官府”原误作“宫府”， “民居”误作“居民”。前者据范书、后者据通鉴迳正。 
　　天子复使公卿和傕、汜。汜又留太尉杨彪、司空张喜、尚书王隆、光禄勋刘渊、卫尉士孙瑞、太仆韩融、廷尉宣璠、大鸿胪荣郃、大司农朱隽、将作大匠梁〔邵〕（邰）〔一〕、屯骑校尉姜宣等。 
〔一〕　据黄本及通鉴改。 
　　夏四月，郭汜飨公卿，议攻李傕。杨彪曰：“群臣共斗，一人劫天子，一人质公卿，此可行乎！”汜怒，欲刃之。中郎〔将〕杨密说汜〔一〕，乃止。朱隽素刚直，遂发病死。 
〔一〕　据黄本补。 
　　隽字公伟，会稽上虞人。少好学，为郡功曹。太守徐珪为州所诬奏，郡吏谋赂宦官，隽曰：“明府为州所枉，不思奋命，而欲行赂，以秽清政，是有君无 臣也。今州自有赃污，而求郡纤介，抱罪诬人。隽具知之，请诣京都，无以赂为也。”珪曰：“卿之智情，我所知也，今州奏已去，恐无及也。”隽曰：“操所作 章，疾马兼追，足以先州。且寻邮推之，州书可得矣。”珪曰：“善！”隽即夜发轻骑数十人，分伺州书，果得而钞绝之。隽得独至京师，上书告刺史罪，章即下， 乃征刺史，珪事得解。刺史家闻，使刺客分遮道，欲杀隽。隽知，乃从洛阳尉司马珍，自匿变服而去。珪大悦，隽由是显名〔一〕。举孝廉，为尚书郎，迁兰陵令。 
〔一〕　范书朱隽传曰：“熹平二年，端坐讨贼许昭失利，为州所奏，罪应弃市。隽乃羸服间行，轻齎数百金到京师，赂主章吏，遂得刊定州奏，故端得输作左校。端喜于降免，而不知所由，隽亦终无所言。后太守徐珪举隽孝廉。”与此异。 
　　光和初，交址贼梁龙等攻郡县，以隽治兰陵有名，即拜交址刺史。隽上书求过本郡募兵，天子许之，得以便宜从事。将家兵二千人，并郡所调合五千人，分两道至州界。斩苍梧太守陈绍，遣使喻以利害，降者数万人〔一〕。乃勒兵击斩龙，旬月尽定。封都亭侯，赐黄金五十斤。 
〔一〕　范书朱隽传此五字在“斩龙 ”句之后。 
　　甲午，立皇后伏氏。后，琅邪东武人也。父完，深沉有大度。举孝廉，稍迁五官中郎将、侍中，以选尚阳安长公主。主，桓帝女也，生五男一女：长男德，次雅，次后，次均，次尊，次朗。后以选入掖庭，为贵人。完迁执金吾。 
　　于是李傕召羌、胡数千人，先以御物、缯彩与之，许以宫人妇女，欲令攻郭汜。羌、胡知非正，不为尽力。郭汜与傕中郎将张苞、张宠等谋攻傕〔一〕。丙申，兵交及帝殿前，又贯傕左耳。杨奉于外距汜，汜兵退，张苞、张宠因以所领兵诣汜。 
〔一〕　范书董卓传注引献帝纪“张宠”作“张龙”。 
　　是日，傕复移乘舆幸北坞，门内外隔绝〔一〕，诸侍臣皆有饿色。帝求米五斛，牛骨五具，以赐左右。傕曰：“御脯上饭，何用米为！”乃与腐牛骨，皆 臭不可食。帝大怒，欲责诘之。侍中杨琦上封事曰：“傕，边鄙之人，习于夷风，今又自知所犯悖逆，常有怏怏之色，欲转车驾幸黄白城〔二〕，以舒其愤。臣愿陛 下宜恕忍之，未可显其罪也。”上纳之。 
〔一〕　三国志董卓传注引献帝起居注“门”上有“使校尉监坞”五字，疑袁纪脱。 
〔二〕　三国志董卓传注引献帝起居注“转”作“辅”，下文张温与傕书之“转”亦同。通鉴从袁纪，是。 
　　初，傕屯黄白城，故谋欲徙。傕以司徒赵温不与己同，乃内温坞中。温闻傕欲移乘舆黄白城，与傕书曰：“公前讬为董公报仇，然实屠陷王城，杀戮大 臣，天下不可，家见而户喻也。今争睚眦之隙，以成千〔钧〕（金）之雠〔一〕，民在涂炭，各不聊生，曾不改悟，遂成祸乱。朝廷仍下明诏，欲令和解，诏令不 行，恩泽日损，而复欲转乘舆黄白城，此老夫所不解也。于易， ‘一过，再为涉，三而弗改，灭其顶，凶’〔二〕。不如早共和解，引军还屯，上安万乘，下全生民，岂不幸甚。”傕大怒，欲遣人害之。其弟应〔三〕，温故吏 也，谏之数日乃止。帝闻温与傕书，问侍中当洽曰〔四〕：“傕不知臧否，温言大切，可为寒心。”洽曰：“李应以解之矣。”上乃悦。 
〔一〕　据裴注改。 
〔二〕　此语出于易大过，其文曰： “过，涉，灭顶，凶。”温推而衍之。裴注引献帝起居注“一过”下尚有“为过”二字。 
〔三〕　应，傕之从弟，见献帝起居注。 
〔四〕　献帝起居作“常洽”。 
　　傕信鬼神，昼夜祭祀。为董卓设坐，三牲祠之。祠毕，过问帝起居，因求入见。傕带三刀，执一刀。侍中见傕〔一〕，亦带刀入侍。值傕数汜之罪，上面答之，傕出，喜曰：“陛下，贤主也。”傕曰：“侍中皆持刀，欲图我乎？”侍中曰：“军中自尔，国家之故事也。”傕乃安。 
〔一〕　三国志董卓传注引献帝起居注“见傕”下有“带杖”二字，袁纪恐脱。 
　　闰月己卯，遣谒者仆射皇甫丽和傕、汜〔一〕。丽先诣汜，汜从命。又诣傕，傕不听，曰：“我有诛吕布之功，辅助四年，三辅清净，国家所知也。郭 多，盗马虏耳，何敢欲与吾等邪？必诛之。君观吾方略士众，足辨郭多不〔二〕？多又劫质公卿，所为如是，而君欲左右之邪〔三〕？”汜一名多。丽曰：“昔有穷 后羿恃其善射，不思患难，以至于毙〔四〕。近者董公强，将军所知也。内有三公以为主，外有纵横以为党〔五〕，吕布受恩而反图之，斯须之间，身首异处，此有 勇而无谋也。今将军身为上将，抱钺持节，子孙亲族，荷国宠荣。今汜质公卿，而将军胁〔主〕（之），〔六〕，谁轻重乎？张济与郭多、杨定有谋，又为冠带所 附。杨奉，白波帅耳，犹知将军所为非是，将军虽宠之，犹不输力也。”傕不从，诃遣丽。丽曰：“傕不从诏，乱语不顺。”侍中胡邈，傕所荐也，谓丽曰：“李将 军于卿非常也，又皇甫公为太尉，将军力也。是言何谓乎？”丽曰：“吾累世受恩，又常在帷幄，君辱臣死，就为李傕所杀，志无顾也。”上惧傕闻丽言，敕丽令 去。傕遣虎贲王昌呼丽，欲杀之。昌讽丽令去，还曰：“臣追之不及。” 
〔一〕　袁纪“丽”前作“逦”。范书及通鉴作均“郦”。 
〔二〕　不，否也。 
〔三〕　胡三省曰：“左右，助也。 ” 
〔四〕　襄公四年左传载魏绛语晋侯曰：“有穷氏之后羿，因夏民以代夏政，恃其射也，不脩民事，而淫于原兽。弃武罗、伯因、熊髡、尨圉，而用寒浞。浞行媚于内，而施赂于外，愚弄其民，而虞羿于田，树之诈慝，以取其国家，外内咸服。羿犹不悛，将归自田，家众杀而亨之。” 
〔五〕　三国志董卓传注引献帝起居注作“外有董旻、承、璜以为鲠毒”。 
〔六〕　据范书董卓传改。 
　　辛巳，车骑将军李傕为大司马。 
　　是夏，陶谦病死。 
　　刘备在徐州。曹操欲袭之，荀彧曰：“昔高祖保关中，光武据河内，皆深根固本，以制天下，进可以胜敌，退足以坚守，虽有困败，而终济大业。将军本 以兖州首事，平山东之难，百姓归心悦服。且河、济，天下之要地也，〔今〕（人）虽残坏〔一〕，犹易以自保，是亦将军之关中、河内。若不先定之，根本将何寄 乎？今破李封、薛简〔二〕，若分兵东击陈宫，宫必不敢西顾，乘其间而收熟麦，约食畜谷，一举而布可破也。布破，然后南结扬州〔三〕，共讨袁术，以临淮泗。 若舍布而东，多留兵则不足用，少留兵则民皆保城，不得樵采。布乘虚寇暴，民心益危，虽甄城、范、卫可全〔四〕，其余非公之有，是无兖州也。若徐州不定，将 军安所归乎？且陶谦虽死，徐州未易亡。彼惩往年之败，将惧而结亲，相为表里。今东方皆已收麦，必坚壁清野，以待将军。将军攻之不拔，掠之无所获，不出十 日，则十万之众未战而自困也。前讨徐州，威罚实行，其子弟念父兄，必人人自守，而无降心。就能破之，尚不可有也。事故有弃此取彼者，以大易小可也，以安易 危可也，权一时之势，不患本之不固可也。今三者莫利，愿将军孰虑之。”操乃止，复定兖州。 
〔一〕　据三国志荀彧传改。 
〔二〕　三国志荀彧传“薛简”作“ 薛兰”。 
〔三〕　“扬州”，指扬州刺史刘繇也。 
〔四〕　胡三省曰：“卫，谓濮阳。杜预曰：濮阳古卫地。” 
　　六月，侍中杨琦、黄门侍郎丁冲、钟繇、尚书左丞鲁充、尚书郎韩斌与傕将杨奉、军吏杨帛谋共杀傕〔一〕。会傕以他事诛帛，奉将所领归汜。 
〔一〕　三国志董卓传“杨帛”作“ 宋果等”。 
　　庚午，镇东将军张济自陕至，欲和傕、汜，迁乘舆幸他县。使太官令〔孙〕（孤）笃〔一〕、绥民校尉张裁宣谕十反〔二〕。汜、傕许和，质其爱子。 
〔一〕　据范书董卓传注引袁纪改。 
〔二〕　范书董卓传注引袁纪“张裁 ”作“张式”。按“式”恐系涉下文傕之子式而误。 
　　傕妻爱式，和计未定，而羌、胡数来阙省问曰： “天子在此中邪？李将军许我宫人美女，今皆何所在？ ”帝患之，使侍中刘艾谓宣义将军贾诩曰：“卿前奉职公忠，故仍升荣宠。今羌、胡满路，宜思方略。”诩乃召大帅饮食之，许以封赏，羌、胡乃引去。傕由此单 弱。于是尚书王复言和解之意，计以士众转少，从之，不以男，各女为质，封为君，食邑。复以汜从弟、济从子绣、傕从弟桓为质〔一〕。 
〔一〕　汜从弟脱名。 
　　秋七月甲子〔一〕，车驾出宣平门。汜兵数百人前曰：“此天子非也？”左右皆将戟欲交，侍中刘艾前曰：“是天子也。”使参乘高举帷，〔帝言〕诸兵：“ 何敢逼至尊邪？”〔二〕汜兵乃却，士众皆称万岁。夜到霸陵，从者皆饥，张济赋给各有差。傕出屯河阳〔三〕。 
〔一〕　七月庚午朔，无甲子。疑有讹。 
〔二〕　据陈、范两书注引献帝起居注补。 
〔三〕　范书董卓传作“出屯曹阳” ，通鉴作“出屯池阳”。按续汉郡国志，河阳属河南尹，曹阳乃弘农所属之曹阳亭，皆在华阴之东，均误。当以通鉴为是。 
　　丙寅，以张济为骠骑将军，封平阳侯，假节，开府如三公。郭汜为骑车将军，假节〔一〕。杨定为后将军，封列侯。董承为安集将军。追号乳母吕贵为平氏君。 
〔一〕　范书献帝纪言汜“自为车骑将军”。 
　　郭汜欲令车驾幸高陵，公卿及济以为宜幸弘农，大会议之，不决。诏尚书郭浦喻汜〔一〕，曰：“朕遭艰难，越在西都，感惟宗庙灵爽，何日不叹！天下 未定，厥心不革。武夫宣威，儒德合谋，今得东移，望远若近，视险如夷。弘农近郊庙，勿有疑也。”汜不从。上曰：“祖宗皆在洛阳，灵怀皇后宅兆立，未遑谒 也，梦想东辕，日夜以冀，临河谁谓其广，望宋不谓其远〔二〕，而汜复欲西乎？”遂终日不食。浦曰：“可且幸近县。”〔三〕。 
〔一〕　范书董卓传注引帝王纪作“ 尚书郎郭溥”。 
〔二〕　诗河广曰：“谁谓河广？一苇杭之。谁谓宋远？跂予望之。” 
〔三〕　通鉴“浦曰”作“汜闻之曰 ”，是。 
　　八月甲辰，车驾幸新丰。张济讽尚书征河西太守刘玄，欲以所亲人代之。上曰：“玄在郡连年，若有治理，迨迁之；若无异效，当有召罚，何缘无故征 乎？” 尚书皆谢罪。上既罪济所讽也，诏曰：“济有拔车驾之功，何故无有表而私请邪？一切勿问。”济闻之，免冠徒跣谢。后将军杨定请侍中尹忠为长史，诏曰：“侍中 近侍，就非其宜，必为关东所笑。前在长安，李傕专政。今朕秉万机，岂可复乱官爵邪？”时上年十五，每事出于胸怀，皆此类也。 
　　丙子〔一〕，郭汜等令车驾幸郿。侍中种辑、城门校尉众在汜营，密告后将军杨定、安集将军董承、兴义将军杨奉，令会新丰。定等欲将乘舆还洛阳，郭汜自知谋泄，乃弃军入南山。 
〔一〕　八月己亥朔，无丙子。疑上脱“九月”二字。 
　　是月，曹操围张超于雍丘，超曰：“救我者唯臧洪乎？”众曰：“袁、曹方穆，而洪为绍所用，必不败好招祸，远来赴此。”超曰：“子源天下义士〔一〕，必不背本也。但恐见禁制，不相及耳。”逮洪闻之，果徒跣号泣，并勒所领，又从袁绍请兵，欲救超，而绍终不听。超遂族灭。 
〔一〕　子源，臧洪字也。顾炎武金石文字记引唐臧怀恪碑作“子原”，以为三点水乃后人所加。 
　　洪由是怒绍，绝不与通，绍兴兵围之，不能下。绍使洪邑人陈琳以书喻洪，洪答曰：“隔阔想思，发于寤寐，幸相去步武之间耳〔一〕，而以趣舍异规，不得相见，其为怅恨，难为心哉。 
〔一〕　出国语周语单穆公之语。韦昭曰：“六尺为步，贾君以半步为武。” 
　　仆小人也，本因行役，遂窃大州，恩深分厚，宁乐今日自还接刃！每登城勒兵，望主人之旗鼓，感故友之周旋，抚弦搦矢，不觉流涕之覆面也。当受任之 初，自谓究竟大事，共尊王室也。岂寤天〔子〕（下）不悦〔一〕，本州见侵，郡将遘厄〔二〕，请师见下，辞行被拘，使洪故君有羑里之厄〔三〕。洪谋计栖迟， 丧忠孝之名；杖策携背，亏交友之分。揆此二者，与其不得已，丧忠孝之名与亏交友之道，轻重殊涂，亲疏异画，故便收泪告绝，用命此城，正以君子之违，不适雠 国故也。 
〔一〕　据三国志臧洪传改。沈家本曰：“范书无‘天子不悦’四字。案，操之灭超，志在并吞，非有天子之命，故范书删之。” 
〔二〕　灵帝末，洪弃官还家，太守张超请洪为功曹，故洪称超曰郡将。 
〔三〕　殷纣王听崇侯虎之谮，囚西伯昌于羑里。事见史记周本纪。 
　　吾闻之，义不背亲，忠不违君。昔晏婴不降志于白刃，南史不曲笔以求生〔一〕，故身着国篆，名重后世。况仆据金城之固，驱士民之力，散三年之畜， 以为一年之资。但惧秋风扬尘，伯珪马首南向，北鄙告倒县之急，肱肱奏乞归之记耳。主人宜反旌退师，治兵邺垣，何久辱盛怒，暴威于吾城下哉？ 
〔一〕　襄公二十五年左传曰：齐崔杼弑庄公而立景公，盟国人于太宫，晏婴不从曰：“婴所不唯忠于君、利社稷者是与，有如上帝！”杨伯浚注引淮南子精 神篇曰：“晏子与崔杼盟，临死地而不易其义。”又云：“故晏子可迫于仁，而不可劫以兵。”左传又言：“大史书曰：‘崔杼弑其君。’崔子杀之。其弟嗣书，而 死者二人。其弟又书，乃舍之。南史氏闻大史尽死，执简以往。闻既书矣，乃还。” 
　　行矣孔璋〔一〕！足下徼利于境外，臧洪受命于君亲；吾子讬身于盟，主臧洪受命于君亲；吾子讬身于盟主，臧洪策名于长安。子谓余身死而名灭，仆亦笑子生而无闻焉。悲哉！本同而末异，努力努力，夫复何言！” 
〔一〕　孔璋，陈琳之字也。 
　　绍见洪书，知无降意，增兵急攻之。城中谷尽，外无强救，洪自度必不免，呼吏士谓曰：“袁氏无道，所图不轨，且不救洪郡将，义不得不死。念诸君无 事，空与此祸，可先城未败，将妻子出。”吏士皆垂泣曰： “明府与袁氏本无怨隙，今一朝为郡将之故，自致残困，吏民何忍当舍明府去也？”男女七八千人相枕而死，莫有离叛。 
　　城陷，绍生执洪。绍素亲洪，施帷幔，大会诸将，见洪谓曰：“ 
臧洪，何相负若此，今日服未？”洪据地瞠目曰：“ 诸袁事汉，四世五公，可谓受恩。今王室衰弱，无辅翊之急，欲因际会，希冀非望，多杀忠良，以立奸威。洪亲见呼张陈留为兄〔一〕，则洪府君亦宜为弟，同共戮 力，为国除害，何有拥众而观人屠灭！惜力不能推刃为天下报雠，何谓服乎！”绍本爱洪，意欲服而原之，见洪辞切，终不为用，乃杀之。 
〔一〕　张邈，张超之兄，原为陈留太守，故呼之为“张陈留”。 
　　冬十月戊戌，汜党夏育、高硕等欲共为乱，胁乘舆西行〔一〕。侍中刘艾见火起不止，曰：“可出幸一营，以避火难。”杨定、董承将兵迎天子幸杨奉营，上将出，夏育等勒兵欲止乘舆，杨定、杨奉力战破之，斩首五千级。 
〔一〕　范书献帝纪作“汜使其将伍习夜烧所幸学舍，逼胁乘舆”。通鉴从袁纪。 
　　壬寅，行幸华阴。 
　　宁辑将军段猥具服御及公卿已下资储，欲上幸其营。猥与杨定有隙，迎乘舆，不敢下马，〔揖马上〕〔一〕。侍中种辑素与定亲，乃言段煨欲反。上曰： “煨属来迎，何谓反？”对曰：“迎不至界，拜不下马，其色变也，必有异心。”于是太尉杨彪、司徒赵温、侍中刘艾、尚书梁绍等曰：“段煨不反，臣等敢以死 保，车驾可幸其营。”董承、杨定言曰：“郭汜来在煨营。” 诏曰：“何以知？”文祯、左灵曰：“弘农督邮知之。 ”因胁督邮曰：“今郭汜将七百骑来入煨营。”天子信之，遂路次于道南。 
〔一〕　据范书董卓传注引袁纪补。 
　　丁未，杨奉、董承、杨定将攻煨，使种辑、左灵请帝为诏。上曰：“王者攻伐，当上参天意，下合民心。司寇行刑，君为之不举，而欲令朕有诏邪？”不听。辑固请，至夜半犹弗听。奉乃辄攻煨营。 
　　是夜，有赤气贯紫宫。 
　　定等攻煨营十余日不下，煨供给御膳、百官，无有二意。司隶校尉管命以为不宜攻煨，急应解围，速至洛阳。定等患之，使杨奉请为己副，欲杀之。帝知其谋，不听。诏使侍中、尚书告喻之，定等奉诏还营。 
　　李傕、郭汜悔令车驾东，闻定攻段煨，相招共救之，因欲追乘舆。杨定闻傕、汜至，欲还蓝田，为汜所遮，单骑亡走。 
　　是时张济复与催、汜合谋，欲留乘舆于弘农。 
　　十二月〔一〕，行幸弘农。济、汜、傕追乘舆，卫将军杨奉、射声校尉沮隽力战，乘舆仅得免。隽被创坠马，傕谓左右曰：“尚可活否？”隽骂之曰： “汝等凶逆，逼劫天子使公卿被害，宫人流离，乱臣贼子，未有此也。”傕乃杀之。隽时年二十五，其督战訾置负其尸而瘗之〔二〕。济等抄掠乘舆物及秘书典籍， 公卿已下、妇女死者不可胜数。 
〔一〕　范书献帝纪作“十一月”。按十二月丁酉朔，无壬申。袁纪下文有壬申，则当以范书为是。 
〔二〕　范书董卓传注引袁山松书作 “督战訾宝”。 
　　壬申，行幸曹阳。傕、汜、济并力来追。董卓、杨奉间使至河东，招故白波帅李乐、韩暹、胡才及匈奴右贤王去卑牵其众来，与傕等战，大破之，斩首数千级。 
　　诏使侍中史恃、太仆韩融告张济曰：“朕惟宗庙之重，社稷之灵，乃心东都，日夜以冀。洛阳丘墟，靡所庇荫，欲幸弘农，以渐还旧。诸军不止其竞，遂 成祸乱，今不为〔定〕（足）〔一〕，民在涂炭。济宿有忠亮，乃心王室，前者受命，来和傕、汜，元功既建，岂不惜乎？济其□给百官，遂究前勋。昔晋文公为践土之会，垂勋周室，可不勉哉！”于是董承等以新破傕等，可复东引，诏曰：“傕、汜自知罪重，将遂唐突，为吏民害。可复待韩融还，乃议进退。”承等固执宜 进。 
〔一〕　据全后汉文改。 
　　庚申〔一〕，车驾发东，董承、李乐卫乘舆，胡才、杨奉、韩暹、匈奴右贤王于后为距。傕等来追，王师败绩，杀光禄勋邓渊，廷尉宣璠、少府田芬、御史邓聘、大司农张义〔二〕。 
〔一〕　范书献帝纪作“庚辰”，通鉴同袁纪。疑其上脱“十二月”三字。 
〔二〕　范书献帝纪“邓渊”作“邓泉”，避唐讳故也。“宣璠”作“宣播”，按范书注引献帝春秋亦作“璠”，袁纪是。又此二人范书曰与沮隽同时遇难，系此事于十一月，与袁纪异。另外“田芬” ，续汉五行志作“田邠”，亦与袁纪异。 
　　是时司徒赵温、太常王绛、卫尉周忠、司隶校尉管郃为傕所遮，欲杀之。贾诩曰：“此皆大臣，卿奈何害之也？”傕乃止。 
　　李乐曰：“事急矣，陛下宜御马！”上曰：“不可！舍百官而去，此何辜哉！”弗听。 
　　是时虎贲羽林行者不满百人，傕等〔绕〕（统）营叫唤〔一〕，吏士失色，各有分散之意。李乐惧，欲令车驾御船过砥柱，出孟津。诏曰：“千金之子， 坐不垂堂。孔子慎冯河之危〔二〕，岂所谓安居之道乎？” 太尉杨彪曰：“臣弘农人也，自此东有三十六滩，非万乘所〔当〕登也〔三〕。”宗正刘艾曰〔四〕：“臣前为陕令，知其险。旧故有河师，犹有倾危，况今无师。 太尉所虑是也。”董承等以为宜，令刘太阳使李乐夜渡具船，举火为应。 
〔一〕　据范书董卓传注引袁纪改。 
〔二〕　论语述而篇曰：“子曰：‘ 暴虎冯河，死而无悔者，吾不与也。’尔雅释训曰：“ 冯河，徒涉也。” 
〔三〕　据范书董卓传注引袁纪补。 
〔四〕　范书“宗正”作“侍中”。 
　　上与公卿步出营，临河欲济。岸高十余丈，不得下。议欲续马辔系帝腰。时后兄伏德扶后，一手挟绢十〔匹〕（四）〔一〕。董承使〔符节〕（荷）令孙 俨从人间斫后〔二〕，左灵曰：“〔卿〕（御）是何等人也！”〔三〕以刀扞之，杀旁侍者，血溅后衣。伏德以马辔不可亲腰，以绢为辇下。校尉向弘居前负帝下， 至河边。余人皆匍匐下，或有从岸上自投，冠帻皆坏。 
〔一〕　据三国志董卓传注引献帝纪改。范书亦作“匹”，袁纪乃形近而讹。 
〔二〕　据范书皇后纪改补，又“孙俨”作“孙徽”，未知孰是。 
〔三〕　据陈璞校记改。 
　　既至河边，士卒争赴舟，董承、李乐以戈击破之。帝乃御船，同舟渡者皇后、贵人、郭赵二宫人、太尉杨彪、宗正刘艾、执金吾伏完、侍中种辑、罗邵、 尚书文祯、郭浦、中丞杨众、侍郎赵泳、尚书郎冯硕、中官仆射伏德、侍郎王稠、羽林郎侯折〔一〕、卫将军董承、南郡太守左灵，府史数十人。余大官及吏民不得 渡甚众，妇女皆为兵所掠夺，冻溺死者不可胜数。卫尉士孙瑞为傕所杀。 
〔一〕　范书董卓传注引袁纪作“议郎侯祈”。 
　　傕见河北有火，遣骑候之，适见上渡河，呼曰： “汝等将天子去邪？”董承惧射之，以被为幔〔一〕。既渡，幸李乐营。河东太守王邑来贡献，劳百〔官〕（姓）〔二〕。 
〔一〕　御览卷七〇〇引袁纪“幔” 上有“帐”字。 
〔二〕　据黄本改。又范书言河内太守张杨先遣数千人负米贡饷，帝乃御牛车，因都安邑。 
　　丁亥，幸安邑〔一〕。王邑赋公卿以下绵绢各有差。封邑为列侯〔二〕。 
〔一〕　范书献帝纪作“乙亥”。按十二月丁酉朔，无丁亥，也无乙亥。疑乃己亥之误。范书系形近而讹，而袁纪则失之远矣。 
〔二〕　李贤曰：“邑字文都，北地泾阳人，镇北将军，见同岁名。”惠栋曰：“刘宽碑阴门生名有‘离石长北地泥阳王邑文都’；则邑当为泥阳人。案献帝起居注，邑封安阳亭侯。” 
　　庚子，拜胡才为征北将军，领并州牧；李乐为征西将军，领叙州牧；韩暹为征东将军，领幽州牧，皆假节，开府如三公〔一〕。遣太仆韩融至弘农，与傕、汜连和，还所掠宫人、公卿、百官及乘舆、车驾数乘。 
〔一〕　三国志董卓传胡才作“征西将军”，李乐作“征东将军”。范书及通鉴胡才作“征东将军”。诸书俱无拜韩暹事。其时政乱，封拜仓卒，传闻遂异，不足深究。 
　　是时蝗虫大起，岁旱无谷。后宫食煮枣菜，诸将不相能率，上下乱，粮食尽。于是安东将军杨奉、卫将军董承、征东将军韩暹谋以乘舆还洛阳。 
　　乙卯，建义将军张阳自野王来〔一〕，与董承谋迎乘舆还洛阳。〔拜〕安国将军〔二〕，封晋阳侯，假节，开府如三公。 
〔一〕　三国志、范书“张阳”均作 “张杨”，袁纪恐误。 
〔二〕　据文意补。其封拜之时，通鉴系于庚子日。 
　　袁术自依据江、淮，带甲数万，加累世公侯，天下豪杰无非故吏，以为袁氏出陈，舜之后，以黄乘赤，得运之次〔一〕。时沛相陈珪，故太尉球之子也 〔二〕。术与珪俱公族子孙，少交游，书与珪曰：“昔秦失其政，天下群雄争而取之，兼智勇者卒受其福。今世纷扰，复有瓦解之势，诚英雄有为之时也〔三〕。与 足下旧交，岂肯左右之乎？若集大事，子为吾心膂。”珪答书曰：“昔秦末世，肆暴恣情，虐流天下，毒被生民，民不堪命，故遂土崩。今虽季世，未有秦苛暴之乱 也。曹将军神武应期，兴复典刑，埽平凶慝，清定海内，〔信〕有征矣〔四〕。足下当戮力同心，匡翼汉室，而阴谋不轨，以身试祸，岂不痛哉！若迷而知反，尚可 以免。吾备旧知，请陈至情，虽逆于耳，骨肉之恩也。” 
〔一〕　李贤曰：“陈大夫辕涛涂，袁氏其后也。五行火生土，故云以黄代赤。” 
〔二〕　三国志袁术传、范书陈球传均作“球弟子也。” 
〔三〕　“雄”，黄本作“人”。按三国志袁术传作“乂”，黄本作“人”乃形近而讹，蒋本改作“雄”，失之远矣。 
〔四〕　据三国志袁术传补。 
　　天子之败于曹阳，术会其众谋曰：“刘氏微弱，海内鼎沸。吾家四世公辅，百姓所归，欲应天顺民，于诸君意何如？”众莫敢对。主簿阎象进曰：“昔周 自后稷，〔至于〕文王〔一〕，积德累功，三分天下，犹服事殷〔二〕。明公虽奕世克昌，未有若周之盛；汉室虽微，未有殷纣之暴。”术默然不悦。遂造符命，置 百官焉。 
〔一〕　据三国志、范书补。 
〔二〕　范书与袁纪同，而三国志作 “三分天下有其二”。按论语泰伯子曰：“三分天下有其二，以服事殷，周之德可谓至德也已矣。”则当以三国志为是。

后汉孝献皇帝纪四卷第二十九
　　建安元年（丙子、一九六）
　　春二月，执金吾伏完为辅国将军，开府如三公。 
　　是时董承、张阳欲天子还洛阳，杨奉、李乐不欲。尚书上官洪言还洛之议，李乐辅洪。由是诸将错乱，更相疑贰。董承奔野王〔一〕，韩暹屯闻喜。胡才、杨奉之坞乡，欲攻韩暹，上使人喻止之。 
〔一〕　范书、通鉴在“董承”上均有“韩暹攻董承”句，袁纪恐脱。 
　　夏五月丙寅，遣使至杨奉、李乐、韩暹营，求送至洛阳，奉等从诏。 
　　六月乙未，车驾幸闻喜。杨奉、胡才悔令乘舆去，乃与李乐议，欲还大驾，诈言“当游渑池东，以避匈奴”，上不从。 
　　庚子，车驾从北道出，傍山而东，无匈奴寇。李乐媿其言，惧而辞还。 
　　是时粮食乏尽，张阳自野王迎乘舆，赈给百官。 
　　丙辰〔一〕，行至洛阳，幸故常侍赵忠宅。张阳治缮宫殿。 
〔一〕　范书献帝纪作“秋七月甲子 ”，三国志亦作“秋七月”。 
　　丁丑〔一〕，大赦天下。 
〔一〕　六月乙未朔，无丁丑。此乃七月事，疑有脱文。 
　　是月，孙策入会稽，太守王朗与策战，败绩。 
　　八月辛丑，天子入南宫阳安殿。阳以为己功，故因以名。阳谓诸将曰：“天子当与天下共之，辜有公卿大臣，阳当扞外难，何事京都？”遂还野王。杨奉亦屯梁。 
　　癸卯，张阳为大司马，杨奉为车骑将军、韩暹为大将军，领司隶校尉，皆假节钺。 
　　是以州郡各拥兵自为，莫有至者。百官穷困，朝不及夕，尚书已下，自出采樵，或饿死墙壁间，〔或〕为吏兵所杀〔一〕。暹等各矜其功，任意恣睢，干乱政事。 
〔一〕　据范书献帝纪补。 
　　于是曹操议欲迎乘舆。或曰：“山东未定，韩暹，杨奉亲与天子还京，北连张阳，未可卒制。”司马荀彧劝之曰：“昔高祖东征，为义帝缟素，而天下归 心〔一〕。自天子播越，将军首倡义兵，徒以山东扰乱，未能远赴关右，然犹分遣将帅，蒙险通使，虽御难于外，乃心无不在王室〔二〕，是将军匡天下之素志也。 今车驾旋轸，义士有存本之思，百姓怀感旧之哀。诚因此时，奉主上以从民望，大义也；〔三〕秉至公以服雄杰，大略也；扶弘义以致英俊，大德也。天下虽有逆 节，必不能为累明矣。韩暹、杨奉其敢为害！若不时定，四方生心，后虽虑之，无能及也。”操从之。 
〔一〕　项羽密令杀义帝于江南，刘邦闻之，遂为义帝发丧，发使者告诸侯曰：“天下共立义帝，北面事之。今项羽杀义帝于江南，大逆无道。寡人亲为发丧，诸侯皆缟素。悉发关内兵，收三河士，南浮江汉以下，愿从诸侯王击楚之杀义帝者。”事见史记高祖本纪。 
〔二〕　书康王之诰曰：“虽尔身在外，乃心罔不在王室。”乃心，汝心也。 
〔三〕　三国志、范书、通鉴均作“ 大顺也”。 
　　辛卯，操诣关贡献，廪公卿以下。操陈韩暹、张阳之罪。暹怖，单骑奔走。上以暹、阳有翼驾还洛之功，一切勿罪。于是诛羽林郎侯折，尚书冯硕、侍中 台崇〔一〕，讨有罪也。封卫将军董承、辅国将军伏完、侍中〔丁冲〕种辑〔二〕、尚书仆射钟繇、尚书郭浦、御史中丞董芬、彭城相刘艾、左冯翊韩斌、东〔郡〕 （莱）太守杨众〔三〕、〔议郎〕罗邵〔四〕、伏德、赵蕤为列侯，赏有功也。追赠射声校尉沮隽为弘农太守，〔旌〕（矜）死节也〔五〕。 
〔一〕　范书、通鉴二书注引袁纪均作“壶崇”，范书献帝纪与袁纪同，而注引山阳公载记亦作“壶崇”。惠栋曰：“案：孙勉广韵台姓下云，汉有侍中台 崇，徒哀切。又十六国春秋，台产字国初，上洛人，汉侍中台崇之后。作壶者非。”惠说是。又八月甲午朔，无辛卯。范书献帝纪作“辛亥”，是。 
〔二〕　黄本作“丁种辑”。按范书董卓传注引袁纪作“侍中丁冲、种辑”，是，据以补。 
〔三〕　据范书注、通鉴注引袁纪改。 
〔四〕　据范书及通鉴注引袁纪补。 
〔五〕　据范书注引袁纪改。 
　　符节令董昭说曹操曰：“将军兴义兵以诛暴乱，朝天子，辅翼王室，此五伯之功也〔一〕。已下诸将，人人殊异，未必服从。今留匡弼，事势不便，唯有 移车驾幸许耳。然朝廷播越，新还旧都，远近企望，冀一〔朝〕获安〔二〕。今复徙车驾，不厌众心。夫行非常之事，乃有非常之功，愿将军策其多者。”操曰： “此孤之本志也。”遂言幸许之计，上从之。 
〔一〕　五伯，即五霸也。 
〔二〕　据三国志董昭传补。 
　　庚申，车驾东。杨奉自梁欲要车驾，不及。 
　　己巳，车驾到许，幸〔曹〕（东）营〔一〕。 
〔一〕　曹古字作□，与东形近而讹，范书献帝纪作“幸曹操营”，故正之。按八月无己巳，与下文甲戌，皆当是九月事。疑袁纪有脱文。 
　　甲戌，镇东将军曹操为大将军，更封武平侯。操固让，不许。太尉杨彪、司空张喜以疾逊位。 
　　冬十月戊辰〔一〕，右将军袁绍为太尉。绍耻班在操下，不肯受。操乃辞大将军。 
〔一〕　十月癸巳朔，无戊辰。与下文合观，疑当为十一月事。 
　　丙戌，以操为司空〔一〕，领车骑将军。 
〔一〕　范书献帝纪作“冬十一月丙戌，曹操自为司空”。按十一月壬戌朔，有丙戌，亦有辛卯，范书是。 
　　辛卯，曹操征杨奉于梁，奉奔袁术。 
　　吕布袭徐州，刘备奔曹操。 
　　初，陈郡人袁涣为刘备茂才〔一〕，避地江淮之间，为吕布所拘。布令涣作书骂辱备，涣曰：“不可！ ”再三强之，不许。布大怒，以兵胁之曰：“为之则生，不为则死。”涣颜色不变，笑而应曰：“ 
涣闻唯德可以辱人，不闻以骂。使彼固君子也，且不耻将军之言；彼诚小人也，将复将军之意，则辱在此，不在于彼。且涣他日之事刘备，犹今日之事将军也。如一旦去此，复骂辱将军，可乎？”布惭而止。 
〔一〕　三国志袁涣传作“涣”，而许靖传作“焕”。赵一清曰：“ 
例以曜卿之字，‘涣’当作‘焕’ 。晋书袁环传‘焕之曾孙’，亦从火作‘焕’。”王鸣盛曰：“义门何氏校云：‘“涣”当作“焕”。今太康县有魏袁焕碑。’案：北平黄叔璥玉圃辑中州金石考， 陈州府扶沟县有魏袁涣碑。此县又有汉国三老袁良碑。方舆纪要云：‘金石林载入太康县。’何氏因此遂以为在太康，但作涣甚明，不知何以云当作焕。惟是蜀志许 靖传云，靖与陈郡袁焕亲善，且其字曰曜卿，则又似从火为合。且其父名滂，不应涣亦从水，未知其审。”按袁纪诸本均作“涣”，涣又是袁宏之六世祖，不当致 误，且有袁涣碑为证，恐以作“涣”是。 
　　涣字曜卿，司徒滂之子也。涣少与弟微俱以德行称〔一〕。是时汉室衰微，天下将乱。涣与微闲居，从容谋安身避乱之地。涣慨然叹曰：“汉室陵迟，乱 无日矣。苟天下不靖〔二〕，逃将安之？若天将丧道，民以义存，唯强而有礼，可以庇身乎？”微曰：“古人有言：‘知几其神乎？’〔三〕见几而作，君子所以元 吉也。天理盛衰，汉其已矣。夫有大功必有大事，此又君子之所深识，退藏于密者也〔四〕。且兵革之兴，外患众矣，微将远蹈山海，以求免乎？”天下殽乱，各行 其所志。微避地至交州，涣展转刘备、袁术、吕布之间，晚乃遇曹公。 
〔一〕　三国志袁涣传注引袁纪“微 ”作“徽”。 
〔二〕　裴注引袁纪作“苟天下扰攘 ”。 
〔三〕　易系辞下载子曰：“知几其神乎？君子上交不谄，下交不渎，其知几乎？几者，动之微，吉之先见者也。君子见几而作，不俟终日。”“ 几”亦作“机”，黄本及裴注引袁纪均作“机”。 
〔四〕　见易系辞上。 
　　涣说操曰：“夫兵者，凶器也，不得已而用之〔一〕。鼓之以道德，征之以仁义，兼抚其民，而除其害。夫然，故可与之死，可与之生。自大乱以来，十 数年矣，民之欲安，甚于倒悬，然而暴乱未息者，何也？岂政失其道与〔二〕？伏闻明君善于救世，乱则济之以义，伪则镇之以朴，世异事变，治国不同，不可不察 也。夫制度损益，此古今之不必同者也。若夫惠爱天下，而反之于正，虽以武平祸乱，而济之以德，诚百王不易之道也。公明哲超世，古之所以得其民者，公既勤之 矣；今所以失其民者，公既戒之矣，海内赖公，得免于危亡之祸，然而民未知义，唯公所训之，则天下幸甚。”操重涣言，以为军谘祭酒〔三〕。涣常谓人曰：“夫 居兵乱之间，非吾所长。”每〔谦〕（让）不敢处也〔四〕。 
〔一〕　老子道经曰：“兵者不祥之器，不得已而用之。”又吕氏春秋曰：“凡兵，天下之凶器也。勇，天下之凶德也。兴凶器，行凶德，不得已也。” 
〔二〕　黄本无“岂”字。三国志袁涣传“岂”作“意者”。 
〔三〕　按三国志本传作“拜为沛南部都尉”。拜军谘祭酒，乃以病去官，复任谏议大夫后之事。又“谘”原作“师”，避晋讳而改。此职始置于建安三年。 
〔四〕　据黄本及裴注引袁纪改。 
　　张济自关中走南阳，为飞矢所中死。从子绣领其众，屯宛。天子既免于曹阳，贾诩去李傕，讬于段煨。顷之，复归张绣。 
二年（丁丑、一九七）
　　春正月，曹操征张绣，绣降。其季父济妻，国色也，操以为妾。绣由是谋叛，袭操七军，大破之，杀其二子。 
　 　自曹操之迎乘舆也，袁绍内怀不服。绍既兼河朔，天子畏其强。操方东忧吕布，南距张绣。及绣败操军，绍益自骄，而与操书悖慢。操大怒，动止变于常，众皆以 为失利于绣故也。仆射钟繇以问尚书令荀彧，彧曰：“公以明哲，必不追咎往事也，殆有他虑乎？”遂见操以问焉。操以绍书示之，且曰：“今将征不义，而力不 敌，如何？”彧对曰：“古之成败，诚有其材，虽弱必强；苟非其人，其强易弱，刘项之事足以观矣。今与公争天下者唯袁绍。绍貌外宽内忌，任人而疑其心。公明 达不拘，唯材所宜，不问疏贱，此度胜也。绍迟重少决，失在后机。公能断大事，应变有方，此谋胜也。绍御军宽缓，法令不一，士卒虽众，而实难用。公法令严 明，赏罚必行，士卒虽寡，皆争致死，此武胜也。绍凭世资，从容饰智，〔以〕收名誉〔一〕，故士之寡能好闻者归之。公以至仁待士，又推诚心，不为虚美，行己 谦恭俭约，而与有功者无吝，故忠正杀身之士，咸愿为用，此德胜也。夫此四胜，仗义征伐，谁敢不从！绍以四失，背忠自专，强何能为！”操悦。 
〔一〕　据三国志补。 
　　秋七月，即拜太尉袁绍为大将军。 
　　于是马日磾丧还京师，将欲加礼，少府孔融议曰：“日磾以上公之尊，秉旄节之使，衔命直指〔一〕，宁辑东夏。而曲媚贼臣，为所牵率，章表署用，辄 使首名〔二〕，附下罔上，奸以事君。昔国佐当晋军而不挠〔三〕，宜僚临白刃而正色〔四〕，王室大臣不得以见胁为辞。郑人讨幽公之乱，斫子家之棺〔五〕。圣 人哀矜，未忍追治。不宜加礼。” 
〔一〕　李贤曰：“直指，无屈挠也。前书有绣衣直指。”周寿昌曰：“直，径也，言衔命径指其地也。若云无屈挠，则与下‘曲媚奸臣，为所牵率’语相背。马日磾官太傅，较绣衣直指为尊，示不得以直指二字相同引为训也。”周说是。 
〔二〕　李贤曰：“所上章表及署补用，皆以日磾名为首。” 
〔三〕　成公二年公羊传曰：“鞍之战，齐师大败。齐侯使国佐如师，郤克曰：‘与我纪侯之甗，反鲁卫之侵地，使耕者东亩，且以萧同侄子为质，则吾舍子 矣。”国佐曰：“与我纪侯之甗，请诺。反鲁卫之侵地，请诺。使耕者东亩，是则土齐也。萧同侄子者，齐君之母也。齐君之母，犹晋君之母也，不可。请战，壹战 不胜，请再；再战不胜，请三；三战不胜，则齐国尽子之有也，何必以萧同侄子为质！’揖而去之。” 
〔四〕　左传有两宜僚。昭公二十一年载宋之宜僚，华貙承之以剑讯之，惧尽以告，貙遂杀多僚，劫司马以叛。哀公十六年载楚之熊宜僚，白公胜欲作乱，欲 得勇可当五百人者，遂至市南见宜僚。说之，宜僚辞；承之以剑，不动，胜曰：“不为利谄，不为威惕，不泄人言以求媚者，去之。”则融所言，熊宜僚也。 
〔五〕　宣公十年左传曰：“郑子家卒。郑人讨幽公之乱，斫子家之棺，而逐其族。”以其弑郑幽公也。 
　　冬十月，谒者仆射裴茂督三辅诸军讨李傕也〔一〕。 
〔一〕　范书系于三年夏四月，三国志与袁纪同。按傕之诛族当在三年，然诸军出讨日之当以袁纪为是。 
三年（戊寅、一九八）
　　春正月，破傕，斩之，夷三族。郭汜为其将伍习所杀，李乐病死，胡才为怨家所杀，张阳为其将睦固所杀〔一〕。马腾、韩遂叙州自相攻击。 
〔一〕　三国志张杨传曰：“其将杨丑，杀杨以应太祖。杨将眭固杀丑，将其众，欲北合袁绍。”又范书系此事于冬十一月，三国志武帝纪作“建安四年春二月”，均与袁纪异。另袁纪“眭”作“睦” ，恐误，下卷同。 
　　五月，韩暹、杨奉死。 
　　秋七月，曹操征张绣，破之。荀彧说曹操曰：“ 不先取吕布，河北未易图也。”操曰：“若袁绍侵扰关中，西羌南诱蜀汉，是我独以兖州抗天下，五分之一也〔一〕，为之奈何？”彧曰：“关中将帅以十数，莫能 久相一，唯韩〔遂〕（暹）、马腾最强〔二〕。彼见山东之败，必各拥众自保全，若抚以恩德，使连和相推，虽不能久〔安〕（要）〔三〕，公定山东，足以不动。 钟繇可属以西事，公无忧也。”操从之。 
〔一〕　三国志荀彧传作“抗天下六分之五”。 
〔二〕　暹已死，此系“遂”之误，故正之。 
〔三〕　据三国志荀彧传改。 
　　九月，曹操征吕布。 
　　是岁袁术自立为天子。 
　　术与杨彪婚亲也〔一〕，操忌彪忠正，收彪付狱，将杀之。孔融闻之，不及朝服，往见操曰：“杨彪累世清德，四叶重光。周书：‘ 
父子兄 弟，罪不相及。’〔二〕况袁氏之罪乎？易称 ‘积善余庆’，〔三〕但欺人耳。”操曰：“国家之意也。”融曰：“假使成王欲杀召公，则周公可得言不知邪？今天下缨緌搢绅之士〔四〕，所以仰瞻明公者，以 辅相汉室，举直措枉，致之雍熙也。今横杀无辜，则海内观听，谁不解体？孔融，鲁国之男子〔五〕，明日便当拂衣而去，不复朝也。”操意解，乃免彪。彪睹汉祚 将微，自以累世公辅，耻事异姓，遂称疾不行。 
〔一〕　惠栋曰：“古文苑载曹公卞夫人与杨太尉夫人袁氏书，又杨夫人答书称‘彪袁氏顿首’是也。” 
〔二〕　僖公三十三年左传载臼季曰：“康诰曰：‘父不慈，子不祗，兄不友，弟不共，不相及也。’”又昭公二十年苑何忌曰：“在康诰曰，父子兄弟，罪不相及，况在群臣？”今本尚书康诰脱此二文。 
〔三〕　易坤文言曰：“积善之家，必有余庆。” 
〔四〕　李贤曰：“说文曰：‘缨，冠索也。’郑玄注礼记曰：‘緌，冠饰也。绅，带也。搢，插也，插笏于绅也。’或作‘缙’者，浅赤，言带之色。”按黄本作“缙”。 
〔五〕　李贤曰：“若以非罪杀彪，融则还为鲁国一男子，不复更来朝也。”杨树达曰：“ 案前书萧望之传：‘萧育杜陵男子，何诣曹也？’颜注与李略同。今按凡云‘某某男子’者，皆自豪壮之辞，颜李注并误。”杨说是，然义犹未尽。汉代地方名姓， 往往以郡望自诩，所谓“某某男子”，则是某某地方名姓大族之意也，非一般平民所能自言。 
　　征郑玄为大司农，不至。 
　　玄字康成，北海高密人也。为啬夫，隐恤孤苦，闾里安之。家贫，虽得休假，常诣校官诵经。太守杜密异之，为除吏录，使得极学。玄之右扶风，事南郡 太守马融。融门徒甚盛，弟子以次相授，至三年不得见。玄讲习弥笃，昼夜不倦。融见奇之，引与相见，自篇籍之奥，无不精研，叹曰：“诗书礼乐，皆以东矣！” 〔一〕会党事起，而玄教授不辍，弟子数百人。中平初，悉解禁固，玄已六十余矣，始为王公辟命，一无所就者。 
〔一〕　世说新语文学篇：“郑玄在马融门下，三年不得相见，高足弟子传授而已。尝算浑天，不合，诸弟子莫能解。或言玄能者，融召令算，一转便决，众 咸骇服。及玄业成辞归，既而融有礼乐皆东之叹。”注引玄别传曰：“年二十一，博极群书，精历数图纬之言，兼精算术。”又曰：“时涿郡卢子干为门人冠首。季 长又不解剖裂七事，玄思得五，子干得三。季长谓子干曰：‘吾与汝皆弗如也。’季长临别执玄手曰：‘大道东矣，子勉之。’”季长，融之字。子干，卢植之字 也。 
　　玄身长八尺，秀眉朗目，造次颠沛，非礼不动。黄巾贼数万人经玄庐，皆为之拜，高密一县，不被抄掠。袁绍尝遇玄而不礼也。赵融闻之曰：“贤人者，君子之望也。不礼贤，是失君子之望。夫有为之君，不失万民之欢心，况于君子乎？失君子之望，难乎有为也。” 
四年（己卯、一九九）
　　春，曹操获吕布，斩之〔一〕。 
〔一〕　范书献帝纪作“三年十二月癸酉”。按三国志武帝纪，曹操十月始围城，“灌其城三月”，则擒吕布在十二月底或第二年正月，袁纪亦不误。疑“春”下脱“正月”二字。 
　　二月，司空曹操让位于太仆赵岐，不听。 
　　三月，卫将军董承为车骑将军。 
　　封操三千户，讨吕布之功也。固让不受。 
　　三月〔一〕，袁绍讨公孙瓒。 
〔一〕　此文重出，恐系衍文。 
　　六月，拜孙策为会稽太守、讨逆将军，封吴（阳）侯〔一〕。 
〔一〕　据三国志本传及注引江表传删。 
　　初，彭城人张昭避乱淮南，策宾礼之。及策东略，遂为之谋主。闻袁术僭号，昭为策书谏术曰：“昔者董卓无道，陵虐王室，祸加太后，暴及弘农，天子 播越，宗庙焚毁。是以豪杰发愤，赫然俱起。元恶既毙，幼主东顾，乃使王人奉命，宣明朝恩，偃武脩文，与之更始。而河北异谋，黑山不顺〔一〕，刘表僭乱于 南，公孙叛逆于北，刘繇阻兵，刘备争盟，是以未获承命，囊弓戢戈也。常谓使君与国同轨，舍是不恤，睆然有自取之志〔二〕，惧非海内企望之意。昔汤伐桀，称 ‘有夏多罪’〔三〕；武王伐纣，曰‘殷有重罚’〔四〕。此二王者，虽有圣德，假使时无失道之过，何由逼而取之也。今主上岂有恶于天下，徒以幼小，胁于僣 臣，异于汤武之时也。又闻幼主明智聪敏，有夙成之德，天下虽未被恩，咸以归心焉。若辅而兴之，旦、奭之美，率土之所望也。使君五世相承，为汉宰辅，荣宠之 盛，莫与为比，宜效忠守节，以报汉室。世人多惑图纬之言，妄牵非类之文，苟以悦主为美，不顾成败之计，今古所慎也。忠言逆耳，駮议致憎，苟有益于尊明，则 无所敢辞。”术始自以为有淮南之众，料策之必与己同，及得其书，遂愁沮发疾。 
〔一〕　李贤曰：“谓袁绍为冀州牧，与黑山贼相连。” 
〔二〕　睆，完也。睆然，自得之貌。 
〔三〕　见书汤誓。 
〔四〕　见史记周本纪。 
　　袁绍自破公孙瓒，贡御希慢，私使主簿耿苞密白曰：“赤德运衰，历数将改，宜顺天意，以应民望。” 绍以苞白事咨于军府，议者咸以苞为妖妄宜诛，绍杀苞以悦众，然遂有逆谋。 
　　于是绍将南出师，以攻曹操。沮授、田丰谏曰： “师出历年，百姓疲敝，仓库无积，赋役方殷，此国之深忧也。宜遣使献捷天子，务农逸民。若不得通，乃表曹操隔我王路。然后进屯黎阳，渐营河南，益作船舫， 缮治器械，分遣精骑，抄掠边鄙。令彼不得安，我处其逸，三年之内，事可坐定也。”审配、郭图曰：“兵书之法，十围五攻，敌则能战〔一〕。今以明公之神武， 跨河朔之人众，以伐曹氏，譬若覆手。今不时取，后难图也。”授曰：“盖救乱诛暴，谓之义兵；恃众凭强，谓之骄兵。兵义无敌，骄者先灭〔二〕。曹氏迎天子， 建宫许都，今兴师南向，于义则违。且庙胜之策，不在强弱。曹氏法令既行，士卒精练，非公孙瓒坐而受围者也。今弃万安之术，而兴无名之兵〔三〕，窃为公危 之。”图曰：“武王伐纣，不为不义，况〔兵加〕曹氏而云无称〔四〕！且公师武臣勇，将士愤怒，人思自骋。而不及时早定大业，虑之失者。夫‘天与不取，反受 其咎’〔五〕。此越之所以霸，吴之所以亡也。监军之计，恐非见时知机之变。”绍从之。 
〔一〕　孙子兵法谋攻篇：“故用兵之法，十则围之，五则攻之，倍则分之，敌则能战之。 ” 
〔二〕　魏相之语，见汉书魏相传。 
〔三〕　汉书高帝纪曰：“新城三老董公遮说汉王曰：‘兵出无名，事故不成。’” 
〔四〕　据三国志袁绍传注引献帝传补，范书绍传亦有“兵加”二字。 
〔五〕　见史记越王句践世家载范蠡之语。 
　　图等因是谮授曰：“授监统内外，威震三军，若其浸盛，何以制之？夫臣与主同者昌，主与臣同者亡，黄石之所忌也〔一〕。且御众于外，不宜知内。”绍疑焉，乃分监军为三都督，使授及郭图、淳于琼各典一军，遂南。 
〔一〕　按三国志袁绍传注引献帝传作“夫臣与主不同者昌，主与臣同者亡”。范书、通鉴均作“臣与主同者亡”。李贤曰：“臣与主同者，权在于主也。主 与臣同者，权在臣也。”则臣不同于主，则权不在于主，岂能得昌？献帝传之“不”字系衍文。范书标点本据惠栋说补传文与袁纪同，甚是。此乃张良所传黄石公兵 法之文。 
　　冬十一月，张绣、贾诩降曹操。 
　　十二月甲辰，司隶校尉钟繇持节镇抚关中。 
　　庚辰〔一〕，曹操率师拒袁绍于官渡。孔融谓荀彧曰：“绍地广兵强；田丰、许攸，智计之士也，为之谋；审配、逢纪，尽忠之臣也，任其事；颜良、文丑，勇冠三军，统其兵，殆难克乎？”彧曰：“ 
绍兵虽强，而法不整。田丰刚而犯上，许攸贪而不治。审配专而无谋，逢纪果而自用，此二人留知后事者，攸〔家〕犯其法，必不能从也〔二〕，攸必为变。颜良、文丑，一夫之勇耳，可一战而擒也。” 
〔一〕　十二月甲辰朔，无庚辰，疑有讹。 
〔二〕　“家”字据三国志荀彧传补。从即纵也，古通用。 
　　袁术欲北至青州，曹操使刘备要击之。会术病死，操悔遣备，追之不及。备遂据下邳。 
五年（庚辰、二〇〇）
　　春正月壬午，车骑将军董承、偏将军王服谋杀曹操，发觉伏诛。 
　　初，承与刘备同谋，未发而备出。〔承〕 谓服曰〔一〕：“郭汜有数百兵，坏李傕数万人，但足下与吾同不耳！昔吕不韦之门，须子楚而后高〔二〕，今吾与子犹是也。”服〔曰〕〔三〕：“惶恐不敢当， 然兵又少。”承曰：“兴事讫，得曹公成兵，不足邪？”服曰：“今京师岂有所任者乎？”承曰：“长水校尉种辑〔四〕、议郎吴硕，是吾腹心办事者。”辑、硕皆 被诛。 
〔一〕　据三国志先主传注引献帝起居注补。 
〔二〕　史记吕不韦传曰：吕不韦谓子楚曰：“子不知也，吾门待子门而大。” 
〔三〕　据裴注引献帝起居注补。 
〔四〕　范书献帝纪作“越骑校尉” 。而董卓传、三国志先主传注引献帝起居注与袁纪同。 
　　曹操攻刘备，备奔袁绍。 
　　二月，绍遣沮授、郭图、淳于琼、颜良等攻刘延于白马，绍引兵至黎阳。 
　　沮授临发，会其宗族，散赀财以与之曰：“夫势存则威无不行，势亡则不保一身，哀哉！”其弟宗曰： “曹公士马不敌，兄何惧焉？”授曰：“以曹兖州之明略，又挟天子为资，我虽克伯珪，众实疲敝，而将校主锐〔一〕，军之破败，在此举矣。扬雄有言曰：‘六国 蚩蚩，为嬴弱姬〔二〕。’今之谓矣。” 
〔一〕　三国志袁绍传注引献帝传及范书均作“将骄主□”，袁纪恐误。 
〔二〕　语见法言。 
　　夏四月，曹操救刘延，大战，斩颜良。 
　　秋七月辛巳，立皇子冯为〔南〕（河）阳王〔一〕。 
〔一〕　据范书改。此即下文之南阳王也。 
　　壬午，南阳王薨。 
　　八月，袁绍将济河，沮授谏曰：“胜负变化，不可不详。今宜留屯延津，分兵官渡。若克获，还迎不晚；设其有难，众不可还。”绍不从。授临济叹曰：“上盈其志，下务其功，悠悠黄河，吾其反乎？”遂以疾辞。绍恨之，乃省其所部，并属郭图，遂军官渡。 
　　绍众盛，操军大惧，与荀彧书，议欲还许以引绍。彧报曰：“绍聚官渡，欲与决胜负。公以至弱当至强，若不制，必为所乘，是天下之大机也。且绍布衣 之雄，能聚人而不能用也。以公神武明哲，而奉以大顺，何向而不济！今军食虽少，未若楚汉在荥阳、成皋间也。是时刘、项莫能先退，先退者势屈也。公以十分居 一之众，画地而守之，扼其喉而不能进，已半年矣。情见势竭，必将有变。此用奇之时，不可失也。”操从之。 
　　刘备去袁绍，南奔汝南。 
　　九月庚子朔，日有蚀之〔一〕。诏公卿各上封事，靡有所讳。 
〔一〕　范书、续汉志均作“庚午” ，袁纪误。 
　　袁、曹相持于官渡。孙策欲袭许，迎乘舆。部署未发，为许贡客所害。 
　　先是吴郡太守许贡为策所杀，其小子与客谋报曰：“孙策勇锐，若多杀人于道，策必自出，则可擒也。 ”客从之，乃杀人于江边。策闻之怒，单骑自出，客刺伤之。将死，谓张昭曰：“中国乱，以吴、越之众，三江之固，足可观成败。公等善辅吾弟！”呼权，佩以印 绶曰：“举江东之众，决机于两阵之间，与天下争衡，卿不如我。任贤使能，各尽其力，以保江东，我不如卿。” 
　　初，策在吴与张昭论曰：“今四海未定，当以武平之耳。”吴人陆绩年少，在坐末大声言曰：“昔管夷吾相齐桓公，九合诸侯，一匡天下，不用兵车。孔子曰：‘远人不服，则修文德以来之。’〔一〕今诸君不务道德怀取之术，而唯尚武，绩虽童蒙，窃所未安也。” 昭等异焉。 
〔一〕　见论语季氏。 
　　绩容貌雄壮，博学多识，星历算数，无不该览。及权统事，辟奏曹掾。以直道见惮，出为郁林太守，加偏将军。绩意在儒雅，非其志也，虽在军旅，着述 不废。作浑天图〔一〕，注易释玄〔二〕，皆传于世。预自知亡日，乃为辞曰：“有汉志人，吴郡陆绩，幼敦诗书，长玩礼易，受命南征，遘疾逼厄，遭命不永，鸣 呼悲隔！”又曰：“ 
从今已去，六十年之外，车同轨，书同文，恨不及见也。” 
〔一〕　开元占经卷六十七载之。 
〔二〕　隋志曰：周易十五卷，吴郁林太守陆绩注。新旧唐志均作十三卷。原本已佚，现存明姚士□所辑陆氏易解一卷。又隋志载扬子太玄经十卷，陆绩、宋衷注。新旧唐志均作十二卷。亦佚。 
　　十一月甲子，曹操与袁绍战于官渡，绍师大溃。 
　　沮授为操军人所执，授大呼曰：“授不降也，为所执耳。”操与之有旧，逆谓之曰：“分野殊异，遂用阻绝，不图今日乃相擒也。”授对曰：“冀州失 策，以取奔北。授智力俱困，宜其见擒。”操曰：“本初无谋，不相用计，今丧乱过纪，国家未定，当相与图之。” 授曰：“叔父、母弟，悬命袁氏，若蒙公灵，速死为福。”公叹曰〔一〕：“孤早相得，天下不足虑也。”遂舍而厚遇之。顷之，谋归袁氏，操杀之。 
〔一〕　“公”字蒋本原阙，据黄本、南监本补，然据上文，恐当以作“操”为是。 
六年（辛巳、二〇一）
　　春三月，曹操以袁绍新败，欲悉军以征刘表，以问尚书令荀彧曰。彧曰：“今绍之败，其众离心，宜因而遂定；而欲远背兖豫，南军江汉。夫困兽犹斗，况在绍乎？若收绍其余烬承虚以出，则公之事去矣。” 
　　四月，曹操将兵于河上。 
　　八月辛卯，侍中郗虑、尚书令荀彧、司隶校尉钟繇侍讲于内。 
　　冬十一月，曹操征刘备。备奔刘表，屯新野。 
七年（壬申、二〇二）
　　夏五月庚戌，袁绍发病死。 
　　初，绍有三子：谭、熙、尚。谭长而惠，尚少而美。绍妻爱尚，数称其才。绍 以奇其貌，欲以为后，乃出谭为青州刺史。沮授谏曰：“世称一兔走衢，万人逐之，一人获之，贪者悉止，分定故也〔一〕。且平均以贤，德均则卜，古之制也 〔二〕。愿上推先代成败之诫，下思逐兔分定之义。”绍曰：“孤欲令三子各据一州，以观其能。”授出曰：“祸其始此矣。”及绍未命而死，其别驾审配、护军逢 纪宿以骄侈，为谭所疾，于是纪外顺绍妻，内虑私害，乃矫〔绍〕（诏）遗命〔三〕，奉尚为嗣。谭至不得立，自称车骑将军。由是有隙，谭军黎阳。 
〔一〕　商君书定分篇：“一兔走，百人逐之，非兔可分以为百也，由名分之未定也。夫卖兔者满市，而盗不敢取，由名分已定也。故名分未定，尧、舜、禹、汤且皆●焉而逐之；名分已定，贫盗不取。”慎子亦有此说。 
〔二〕　昭公二十六年左传载王子朝使告于诸侯曰：“昔先王之命曰：‘王后无适，则择立长。年钧以德，德均以卜，王不立爱，公卿无私，古之制也。’”又襄公三十一年左传载穆叔曰：“大子死，有母弟，则立之；无，则立长。年钧择贤，义均则卜，古之道也。”其义一也。 
〔三〕　绍、诏形近而讹，故正之。 
　　九月，曹操征谭、尚。 
　　越嶲男子化为妇人。周群曰：“将有易代之事者。” 
八年（癸未、二〇三）
　　春，操破谭、尚。 
　　秋七月，曹操上言：“守尚书令荀彧自在臣营，参同计画，周旋征伐，每皆克捷，奇策 密谋，悉皆共决。及彧在台，常私书往来，大小同策，诗美腹心〔一〕，传贵庙胜〔二〕，勋业之定，彧之功也。而臣前后独荷异宠，心所不安。彧与臣事通功并， 宜进封赏，以劝后进者。”于是封彧为万岁亭侯〔三〕。 
〔一〕　诗周南兔罝曰：“赳赳武夫，公侯腹心。” 
〔二〕　孙子兵法计篇曰：“夫未战而庙算胜者，得算多也。未战而庙算不胜者，得算少也。多算胜，少算不胜，而况于无算乎？吾以此观之，胜负易见矣。” 
〔三〕　卢弼曰：“胡三省曰：‘九域志，郑州有万岁亭。彧所封也。’潘眉曰：‘太平寰宇记九，新郑汉旧县，属河南郡，有万岁亭，后汉荀彧封万岁亭侯于此。’弼按：韩浩封万岁亭侯，见武纪建安十八年注。彧第六子顗，亦封万岁亭侯，见晋书荀顗传。” 
　　八月，曹操征刘表，军次西平。 
　　谭、尚争冀州。 
　　九月，公卿迎气北郊，始用八佾〔一〕。 
〔一〕　范书献帝纪作“冬十月己巳 ”。又疑袁纪“始”下脱“复”字。范书及续汉祭祀志注引献帝起居注均有“复”字。 
　　冬十月，曹操至黎阳。 
九年（甲申、二〇四）
　　夏四月，操拔邯郸。 
　　秋八月，曹操破邺。袁尚、熙奔匈奴。 
　　辛巳，封萧何后为安众侯。 
　　九月，太中大夫孔融上书曰：“臣闻先〔王〕分九圻〔一〕，以远及近。春秋内诸夏而外夷狄。诗云： ‘封畿千里，惟民所止。’〔二〕故 曰天子之居，必以众大言之〔三〕。周室既衰，六国力征授赂，割裂诸夏。镐京之制，商邑之度，历载弥久，遂以闇昧。秦兼天下，政不遵旧，革□五等〔四〕，埽 灭侯甸，筑城万里，滨海立门，欲以六合为一区，五服为一家，关卫不要，遂使陈项作难，家庭〔临渊〕〔五〕，击柝不救〔六〕。圣汉因循，未之匡改，犹依古 法。颍川、南阳、陈留、上党，三河近郡，不封爵诸侯。臣愚以为千里国内，可略从周官六乡、六遂之文，分取北郡，皆令属司隶校尉，以正王赋，以崇帝室。役自 近以宽远〔七〕，繇华贡献〔八〕，外薄四海，揆文旧武，各有典书。”帝从之。 
〔一〕　据全后汉文补。 
〔二〕　见诗商颂玄鸟。原文“封” 作“邦”。汉人避高祖讳而改，宏因之。 
〔三〕　桓公九年公羊传曰：“京师者何？天子之居也。京者何？大也。师者何？众也。天子之居，必以众大之辞言之。” 
〔四〕　礼记王制曰：“王者之制禄爵，公侯伯子男凡五等。诸侯之上大夫卿、下大夫、上士、中士、下士凡五等。”孔疏、孟子、孙疏文字均异，此不并录。此非三代贵族等级制之实，仅是理想之制。 
〔五〕　黄本、全后汉文均作“临海 ”，蒋本疑其讹而阙之。陈璞曰：“四字疑讹。”今按此当指诗“如临深渊”之意，“海”当作“渊”，故补入。 
〔六〕　易系辞下曰：“重门系柝，以待暴客，盖取诸豫。”系柝者，值夜打更，以防不豫者也。 
〔七〕　“役”，蒋本阙，黄本作“ 投”。今据全后汉文补入。 
〔八〕　此句疑讹，他书均无。 
　　戊辰，以司空曹操领冀州牧。或说操曰：“宜复古制，置九州，则所制者广大，天下服矣。”操将从之，荀彧言于操曰：“冀州求公领牧，以要民心，甚 善。至于分改九州，窃有疑焉。若是，冀州当取河东、冯翊、扶风、西河、并、幽之地，所夺者众。前日公破袁尚，擒审配，海内震骇，人人自恐不保其土地，守其 兵众也。今〔使〕（便）分属冀州〔一〕，将皆动心。且人多说关右将士以〔闭关〕（动心）之计〔二〕，今闻此，必以为次第见夺，一旦生变，有守 善者，〔三〕转相胁为非，则袁尚得宽其死，而袁谭怀贰，刘表遂保江汉之间，天下未易图也。愿公引兵先定河北，然后修复旧京，南临荆州，责王贡之不入，则天 下咸知其意，人人自安。天下大定，乃议古制。”操曰：“微足下，失之者多矣。”遂寝九州之议。 
〔一〕　据三国志荀彧传改。 
〔二〕　作“动心”，乃涉上文而误，今据三国志彧传改。 
〔三〕　“守善”原作“善守”，误。据黄本改。 
　　十月，有星孛于东井。分叙州四郡为梁州〔一〕。 
〔一〕　此事不见他书。按兴平元年纪文分河西四郡为雍州，此恐重出而致误，当删。 
十年（乙酉、二〇五）
　　春正月，曹操攻袁谭于南皮，大破斩之。 
　　丁丑〔一〕，增封操万三千户，平幽、冀之功也。 
〔一〕　正月乙巳朔，无丁丑，疑有讹。 
　　八月，侍中荀悦撰政治得失，名曰申监〔一〕。既成而奏之曰： 
　　　　夫道之本，仁义而已〔二〕。五典以经之，群籍以纬之，咏之歌之，弦之舞之。前监既明，后复申之。 
　　　　致治之术，先屏四患，乃崇五政。 
　　　　一曰伪，二曰私，三曰放，四曰奢。伪乱俗，私坏法，放越轨，奢败制。四者不除，则政末由行矣。其致也，俗乱则道荒，虽天〔地〕（下）不得保 其性也〔三〕；法坏则世倾，虽人主不得守其度也；轨越则礼亡，虽圣人不得全其行矣；制败则欲肆，虽四表不得充其求矣〔四〕。是谓四患。 
　　　　修农桑以养其生，审好恶以正其俗，〔宣〕（置）文教以章其化〔五〕，立武备以秉其威，制赏罚以统其法。是谓五政。 
　　　　民不畏死，不可惧以罪；人不乐生，不可劝以善。虽使契布五教〔六〕，咎繇作士〔七〕，政不行矣。故在上者先丰民财，以定其志，帝耕藉田，后桑蚕宫，国无游民，野无荒业，财（贾）不〔虚〕用〔八〕，力不妄加，以周民事。是谓养生。 
　　　　君子之所以动天地，感神明，正万物，而成至治者，必乎真定而已。故在上者审定好恶，好恶既定乎功罪，毁〔誉〕（举）亦终于准验〔九〕。听言 责事，举名察实，无或（作）诈伪淫巧〔十〕，以荡众心。故事无不核，物无不〔切〕（功）〔十一〕，善无不显，恶无不彰，俗无奸诈，民无淫风。百姓上下，睹 利害之存乎己也，故肃敬其心，内不回惑，外无异望，则民志平矣。是谓正俗。 
　　　　君子以情用，小人以刑用，荣辱者，赏罚之精华也。故礼教荣辱，以加君子，化其情也；桎梏〔鞭扑〕〔十二〕，以加小人，化其刑也。君子不犯 辱，况于刑乎？小人不忌刑，况于辱乎？若其在中人之伦，则礼刑兼焉。教化之废，推中人而堕于小人之域；教行之行，引中人而纳于君子之涂。是谓章化。 
　　　　小人之情，缓则骄，骄则怠，怠则怨〔十三〕，怨则叛，危则谋乱，安则思欲，非威强无以惩之。故在上者，必有武备，以戒不虞，以遏寇虐。安居则寄之内政，有事则用之军旅〔十四〕。是谓秉威。 
　　　　赏罚，政之柄也。赏明罚审，信顺令行〔十五〕。赏以劝善，罚以惩恶。人主不妄赏，非徒爱其财也，赏妄行则善不劝矣。不妄罚，非徒矜其人也，罚妄行则恶不惩矣。赏不劝，谓之止善；罚不惩，谓之纵恶。在上者能不止下为善，不纵下为恶，则国法立矣。是谓统法。 
　　　　四患既蠲，五政既立，行之以诚，守之以固，简而不怠，疏而不失。无为为之，使自施之；无事事之，使自安之〔十六〕。不肃而成，不严而治，垂拱揖让，而海内平矣。 
　　　　古者天子诸侯有事，必告于庙。〔朝〕（庙）有二史〔十七〕，左史记言，右史记事〔十八〕。事为春秋，言为尚书。君举必记，善恶成败，无不存 焉。下及士庶，苟有茂异，咸在载籍。或有欲显而不得，欲隐而名彰，得失一朝，荣辱千载。善人劝焉，淫人惧焉。〔十九〕可备史官，掌其典常。 
　　上览而善焉。 
〔一〕　按汉纪自序，汉纪始作于建安三年，成于建安五年，历时二年左右。申监之作又早于汉纪，当系建安初年之事。袁纪系之于十年，恐误。 
〔二〕　易说卦：“立人之道，曰仁与义。” 
〔三〕　据申鉴及范书荀悦传改。昭公八年左传载师旷曰：“怨讟并作，莫保其性。”杨伯峻曰：“性之言生也，莫保其生，言无人能保其生活或生存。” 
〔四〕　书尧典曰“光被四表”，指四方之地。 
〔五〕　据申鉴及范书改。 
〔六〕　书舜典曰：“帝曰：契，百姓不亲，吾以不游，汝作司徒，敬敷五教在宽。” 
〔七〕　书舜典曰：“帝曰：皋陶，蛮夷猾夏，寇贼奸宄，汝作士，五刑有服。” 
〔八〕　据申鉴改。范书作“财不贾用”。 
〔九〕　据黄本改。申鉴即作“誉” 。 
〔十〕　据申鉴删。 
〔十一〕据申鉴改。 
〔十二〕据申鉴补。 
〔十三〕申鉴作“骄则恣，恣则急，急则怨”，范书作“骄则恣，恣则怨”，与袁纪迥异。 
〔十四〕即管仲作内政而寄军令之意，详前。 
〔十五〕申鉴及范书作“明赏必罚，审信慎令”。 
〔十六〕“安”，申鉴作“交”。老子德经曰：“为无为，事无事。”又曰：“我无为，人自化；我无事，人自富。” 
〔十七〕据申鉴改。 
〔十八〕礼记玉藻曰：“天子玄端而居，动则左史书之，言则右史书之。” 
〔十九〕成公十四年左传曰：“君子曰：春秋之称，微而显，志而晦，婉而成章，尽而不污，惩恶而劝善，非圣人，谁能脩之？” 
　　悦字仲豫，颍川人也。少有才理，兼综儒史。是时曹公专政，天子端拱而已。上既好文章，颇有才意，以汉书为繁，使悦删取其要，为汉纪三十篇。 
　　冬十一月，并州刺史高干反。 
十一年（丙戌、二〇六）
　　正月〔一〕，有星孛于北斗。占曰：“人主易位。 ” 
〔一〕　其上当脱“春”字。 
　　曹操征高干，斩之。 
　　己丑〔一〕，增封操并前三万户，食柘城、阳夏四县，比邓禹、吴汉故事。 
〔一〕　正月己亥朔，无己丑。疑系乙丑之误。 
　　秋七月，武威太守张猛杀叙州刺史邯郸商〔一〕。 
〔一〕　原误作“商邯”，据范书、通鉴迳改。又范书献帝纪“叙州”作“雍州”。按兴平元年，分叙州河西四郡置雍州，武威属河西四郡，当以范书为是。

后汉孝献皇帝纪五卷第三十

　　十二年（丁亥、二〇七）
　　春，曹操上表曰：“昔袁绍入郊甸，战于官渡，时兵少粮尽，图欲还许。荀彧乃建进讨之规，遂摧大逆，覆取其 众。此彧睹胜败之机，略不世出〔一〕。绍既破败，臣粮亦尽，以为河北未易图也，欲南讨刘表。彧复止臣，陈其得失。臣用反〔旆〕，于是遂平四州〔二〕。向使 臣退于官渡，绍必鼓行而前；遂征刘表，则河北延其凶计。彧之二策，以亡为存，以祸为福，臣所不及也。是故先帝贵指纵之功，薄搏获之赏〔三〕；古人尚帷幄之 规，下攻拔之捷〔四〕。原其绩效，足享高爵，而海内未喻其状，所受不侔其功，臣诚惜之。乞重平议，增畴户邑。”彧深辞让。操报之曰：“君之策谋，非但所表 二事而已，前后谦冲，欲慕鲁连先生乎〔五〕？此圣人达节者所〔不〕（以）贵也〔六〕。昔介子推有言：‘窃人之财，犹谓之盗。’〔七〕况君密谋安众，先于孤 者以百数乎？以二事相还而复辞，何取谦亮多邪？” 
〔一〕　“世出”原误倒作“出世” ，据三国志彧传注引彧别传迳改。 
〔二〕　据裴注引彧别传及范书补“ 旆”字。又四州者，冀、并、幽、青诸州也。 
〔三〕　汉定天下，论功行封，高祖以萧何为最，诸将不服。高祖曰：“夫猎，追杀兽兔者，狗也；而发踪指示兽处者，人也。今诸君徒能走兽耳，功狗也； 至如萧何，发踪指示，功人也。”见史记萧相国世家。按汉书萧何传“踪”作“纵”。师古注：“ 发纵，谓解绁而放之也。指示者，以手指示之，今俗言放狗。纵音子用反，而读者乃为踪迹之踪，非也。书本皆不为踪字。”又范书荀彧传亦作“纵”。注曰：“纵 或作踪，两通。” 
〔四〕　史记留侯世家曰：汉元年正月，封功臣。良未尝有战斗功，高帝曰：“运筹策帷帐中，决胜千里外，子房功也。自择齐三万户。” 
〔五〕　史记鲁仲连列传曰：“平原君欲封鲁连，鲁连辞让者三，终不肯受。平原君乃置酒，酒酣起前，以千金为鲁连寿。鲁连笑曰：‘ 
所贵于天下之士者，为人排患释难解纷乱而无取也。即有取者，是商贾之事也，而连不忍为也。’遂辞平原君而去。” 
〔六〕　据裴注引彧别传改。 
〔七〕　见僖公三十四年左传。 
　　三月癸丑〔一〕，增封守尚书令彧户一千，并前二千户。操欲表彧为三公，彧使荀攸申让，至于十数，乃止。 
〔一〕　是月壬戌朔，无癸丑，疑有讹。 
　　是时〔一〕……“曹公世子聪明尊隽，宜选天下贤哲以师保之，辅成至德。及征行军，宜以为副贰，使渐明御军用兵之道。”操从之。 
〔一〕　其下有脱文，且不详语者为何人。 
　　秋八月，曹操登白狼山，与匈奴蹋顿战〔一〕，大破斩之。 
〔一〕　“蹋顿”原误作“冒顿”，据三国志、范书、通鉴迳改之。 
　　袁尚、熙奔辽东，太守公孙康斩尚、熙首送京师。 
　　乙酉〔一〕，封操三子为列侯，操不受。 
〔一〕　八月庚寅朔，无乙酉。疑乃九月事。 
　　冬十月，星孛于鹑尾。 
　　乙酉〔一〕，济南王斌为黄巾所杀。 
〔一〕　范书献帝纪“乙酉”作“乙巳”，“斌”作“赟”。按十月己丑朔，无乙酉，当以范书为是。 
　　刘备屯新野，荆州豪杰归者日众。 
　　琅邪阳都人诸葛亮，字孔明，躬耕陇亩，好为梁甫吟〔一〕。身长八尺，尝自比于管仲、乐毅，时人莫之许也。唯博陵崔州平、颍川徐元直与亮友善 〔二〕，谓之信然。于是徐庶见刘备曰：“诸葛孔明，卧龙也，将军岂愿见之乎？”备曰：“君与俱来。”庶曰：“此人宜可以就见，不可屈致。将军且枉驾顾 之。” 
〔一〕　卢弼曰：“按艺文类聚十九引陈武别传曰：‘陈武字国本，休屠胡人。常骑驴牧羊，诸家牧竖十数人，或有知歌谣者，武遂学太山梁父吟，幽州马客 吟及行路难之属。’是梁父吟本为古歌谣，诸葛亮吟之遣兴耳。”又类聚卷十九载蜀志诸葛亮梁父吟曰：“步出齐城门，遥望荡阴里。里中有三坟，累累正相似。问 是谁家冢？田强古冶子。力能排南山，文能绝地理。一朝被谗言，二桃杀三士。谁能为此谋？国相齐晏子。” 
〔二〕　崔州平，史失其名，仅以字见。徐元直，即徐庶也。 
　　由是备三诣其庐，因屏人而言曰：“汉室倾颓，奸臣窃命，主上蒙尘。孤不量力度德，欲信大义于天下〔一〕，而智术浅短，遂用猖蹶，至于今日。然志 犹未已，君为计将安出？”亮答曰：“自董卓以来，豪杰并起，跨州连郡，不可胜数。曹操比于袁绍，则名微而众寡，遂能克绍，以弱为彊，此非唯天时，抑亦人谋 也。今已拥百万之众，挟天子而令诸侯，此诚不可与争锋。孙权据有江东，已历三世，国险而民附，贤能为之谋，此可与之为援，不可图也。荆州北据汉、沔，利尽 南海，东连吴会〔二〕，西通巴蜀，此用武之国，而其主不能〔守〕〔三〕，殆天将所以资将军也。益州险塞沃野，天府之地，高祖因之，以成帝业。刘璋闇弱，张 鲁在北，民殷国富而不知存恤，智能之士，思得明后〔四〕。将军既帝室之胄，信义着于四海，总览英雄，思贤如渴。若跨有荆、益，保其岩阻，西和诸戎，南抚夷 越，结好孙权，内修政治。天下有变，命一上将，将荆州之军以向宛、洛，将军身率益州之众，出于秦川，百姓孰不箪食壶浆以迎将军者乎〔五〕？如是霸业可成， 汉室复兴也。”备曰：“善！”于是与亮情好日密。诸将不悦，备解之曰：“孤之有孔明，犹鱼之得水，愿诸君勿复言。” 
〔一〕　信读如申。 
〔二〕　胡三省曰：“吴会者，言吴为东南一都会也。” 
〔三〕　据三国志诸葛亮传补。 
〔四〕　三国志诸葛亮传“后”作“ 君”，其意一也。 
〔五〕　孟子梁惠王下曰：“今燕虐其民，王往而征之，民以为将拯己于水火之中也，箪食壶浆以迎王师。” 
十三年（戊子、二〇八）
　　春正月癸未，司徒赵温请置丞相〔一〕。 
〔一〕　范书献帝纪作“司徒赵温免 ”。陈璞据以疑袁纪有讹。按三国志武帝纪曰：“十三年春正月，汉罢三公官，置丞相、御史大夫。夏六月，以公为丞相。”据此疑温下脱“免”字，“丞相”下脱 “御史大夫”四字。又其后恐脱“夏六月，罢三公官，置丞相、御史大夫。癸巳，以曹操为丞相”等句，下接 □虑为御史大夫事，方与事理合。 
　　秋七月，曹操征刘表。 
　　八月丁未，光禄大夫□虑为御史大夫。 
　　初，操以谷少禁酒。太中大夫孔融以为不可，与操相覆疏，因以不合意。时中州略平，惟有吴、蜀。融曰：“文德以来之〔一〕。”操闻之怒，以为怨诽浮华，乃令军谘祭酒路粹傅致其罪。壬子，太中大夫孔融下狱诛，妻子皆弃市。 
〔一〕　出论语季氏。 
　　融字文举，鲁国人，孔子二十世孙。幼有异才，年十余岁，随父诣京师。时河南尹李膺有重名，敕门通简宾客，非当世英贤及通家子孙不见也。融欲观其 为人，遂造膺门曰：“我是李君通家子孙。”门者白膺，请见曰：“高明父祖尝与仆周旋乎？”融曰：“然。先君孔子与君李老君同德比义，而相师友〔一〕，则仆 累世通家也。”众坐莫不叹息，佥曰：“异童子也！”太中大夫陈祎后至〔二〕，同坐以告，祎曰：“小时了了者，至大亦未能奇也。”融曰：“如足下幼时岂常惠 乎？ ”膺大笑，谓融曰：“高明长大，必为伟器。”年十三丧父，哀慕毁瘠，杖而后起，州里称其至孝。 
〔一〕　李贤引孔子家语曰：“孔子谓南宫敬叔曰：‘吾闻老聃博古而达今，通礼乐之源，明道德之归，即吾之师也。今将往矣。’遂至周，问礼于老聃焉。”。 
〔二〕　按三国志崔琰传注引续汉书、范书孔融传，“陈祎”均作“ 
陈炜”。又世说新语言语篇作“陈韪”。 
　　初，山阳张俭与融兄裒友善〔一〕，亡命来诣，裒适出。时融年十六，俭不告。融知俭长者，有窘迫色，谓曰：“吾独不能为君主也！”因留舍藏之。后 以人客发泄，国相以下，密就掩捕，俭得脱走，收融及裒送狱。融曰：“保内藏舍者，融也，当坐之。”裒曰：“ 彼来求我，求我之由，非弟之过，我当坐之。”兄弟争死，郡县疑不能决，乃上谳。诏书令裒坐之，融由是显名。 
〔一〕　裒，范书作“褒”。按尔雅释诂，裒古字本作褒。 
　　年二十八，为北海太守。先是黄巾破青州，融收合〔吏〕（夷）民〔一〕，起兵自守。贼张余等过青州〔二〕，融逆击，为其所败，收余兵保朱虚。称诏 诱吏民，复置城邑，崇学校庠序，举贤贡士，表显耆儒，以彭璆为方正，邴原〔为〕有道〔三〕，王修为孝廉，告高密县为郑玄特立乡名曰郑公乡。又国人无后及四 方游士有死亡，皆为棺木而殡葬之。使甄子然临配食县社〔四〕，其礼贤如此。 
〔一〕　吏、夷形近而讹，今正之。 
〔二〕　范书孔融传作“张饶”。 
〔三〕　据裴注引续汉书补。 
〔四〕　陈璞曰：“范书：甄子然临孝存知名，早卒。似是两人。魏志注云：郡人甄子然孝行知名。早卒，融恨不及之，乃令配食县社。据此则一人，‘临’ 字当衍。”按惠栋曰：“孝存名硕，注见郑玄传。”然查玄传并无此注，而有“答临孝存周礼难” 之作，则临孝存当是人名，疑袁纪“临”下脱“孝存” 二字。又沈家本亦以为魏志注引续汉书当据范书改之。 
　　刘备表融领青州刺史。年余，为群贼所攻，不能自守，建安初，征为将作大匠，迁少府。每朝会访对，辄为议主，诸卿大夫寄名而已。 
　　初，颖川陈纪论复肉刑：〔一〕“书曰：‘惟敬五刑，以成三德。’〔二〕易着劓、刖、灭趾之法，所以辅政助教，惩恶息杀也。且杀人偿死，合于古 制；至于伤人，或残毁其体，而才翦毛发，非其理也。若用古刑，使淫者下蚕室，盗者刖其足，永无淫放穿窬之奸矣。”融难之曰：“古者吏端刑清，治无过差，百 姓有罪，皆不之滥。末世凌迟，风化坏乱，法害其民。故曰上失其道，民散之矣。而欲绳之以古刑，投之以残弃，非所谓与时消息也〔三〕。纣斩一朝涉之胫， 〔四〕天下谓之无道；九牧之地，千八百居〔五〕，若各刖一人，是下常有千八百纣也。求世休和，不可得已。且被刑之人，虑不全生，志在思死，类多趋恶。夙沙 乱齐〔六〕，伊戾祸宋〔七〕，赵高、英布，为世大患〔八〕。虽忠如鬻权〔九〕，信如卞和〔十〕，智如孙膑〔十一〕，冤如巷伯〔十二〕，才如史迁〔十三〕， 违如子政〔十四〕，一离刀锯，没世不齿。是太甲之思庸〔十五〕，穆公之霸秦，〔十六〕陈汤之都赖〔十七〕，魏尚之边功〔十八〕，无所复施也。”曹公将复肉 刑，以众议不同乃止。 
〔一〕　按三国志陈群传，此议乃陈群发挥其父陈纪之论而封曹操之议复肉刑令。袁纪文义不清。 
〔二〕　见书吕刑。注曰：“以成刚、柔、正直之三德也。” 
〔三〕　易丰卦曰：“天地盈虚，与时消息，而况于人乎？况于鬼神乎？” 
〔四〕　书泰誓下：“斫朝涉之胫。 ”传曰：“冬月，见朝涉水者，谓其胫耐寒，斩而视之。” 
〔五〕　汉书贾山传曰：“昔者，周盖千八百国，以九州之民养千八百国之君，用民之力不过岁三日，什一而籍，君有余财，民有余力，而颂声作。” 
〔六〕　襄公十九年左传曰：齐灵公废太子光，徒之东鄙，使高厚传新太子牙，夙沙卫为少傅。灵公卒，崔杼迎太子光即位，是为庄公。以夙沙卫易己，卫奔高唐以叛。十一月，庄公醢卫于军。 
〔七〕　襄公二十六年左传曰：太子痤美而很，合左师畏而恶之，寺人伊戾为太子内师而无宠。秋，楚客聘于晋，过宋。太子知之，请野享之，公使往。伊戾 请从之。至，则欿，用牲，加书，征之，而骋告公，曰：“太子将为乱，既与楚客盟矣。”公使视之，则信有焉。公囚太子，太子乃缢而死。公后闻其无罪也，乃亨 伊戾。 
〔八〕　赵高，秦之阉臣；英布，秦时被黥。高惑二世而乱秦，布于汉初据淮南以叛故融举以为例。 
〔九〕　庄公十九年左传曰：“初鬻拳强谏楚子。楚子弗从。临之以兵，惧而从之。鬻拳曰：‘吾惧君以兵，罪莫大焉。’遂自刖也。” 
〔十〕　卞和，楚献和氏璧者。详见前。 
〔十一〕膑尝与庞涓俱学兵法。涓事魏为将军，阴忌膑贤于己，则以法断其两足而黥之。后齐侯阴载膑之齐，以计诱庞涓入马陵道而诛之。又银雀山出土之孙膑兵法擒庞涓篇言擒涓于桂陵之役，与史记孙子吴起传异。 
〔十二〕诗小雅巷伯序曰：“巷伯，刺幽王也。寺人伤于谗，故作是诗也。” 
〔十三〕史迁以李陵事下蚕室，发愤而着史记。 
〔十四〕子政，刘向之字。汉书楚元王传赞曰：“博物洽闻，通达古今。”传文曰：子政幼诵枕中鸿宝苑秘书，言黄金可成，上令典尚方铸作事，贵甚，多方不验。上乃下向吏，系当死。上亦奇其材，得逾冬减死论。 
〔十五〕书太甲上曰：“太甲既立，不明，伊尹放诸桐。三年，复归于亳，思庸，伊尹作太甲三篇。”思庸，念常道也。 
〔十六〕文公三年左传曰：“秦伯伐晋，济河焚舟，取王官及郊，晋人不出。遂自茅津济，封殽尸而还。遂霸西戎，用孟明也。”又史记秦本纪曰：“三十七年，秦用由余谋，伐戎王，益国十二，开地千里，遂霸西戎。” 
〔十七〕建昭三年，陈汤与甘延寿出西域，诛郅支单于于都赖水。事见汉书陈汤传。 
〔十八〕尚，文帝时云中守，坐上首虏差六级，下吏削爵，罚作之。冯唐谏，遂赦尚，复为云中守。事见汉书冯唐传。 
　　　　袁宏曰：夫民心乐全而不能常〔全〕〔一〕，盖利用之物悬于外，而嗜欲之情动于内也，于是有进〔取〕（即）陵竞之行〔二〕。希求放肆不已 〔三〕，不能充其嗜欲也，则苟且侥幸之所生也。希求无厌，无以〔惬〕（疏）其欲也〔四〕，则奸伪忿怒之所兴也。先王知其如此，而欲救弊，故先以德礼陶其 心，其心不化，然后加以刑辟。书云：“百姓不亲，五品不逊，汝作司徒，敬敷五教在宽。”“ 
蛮夷猾夏，寇贼奸宄，汝作士，五刑有服。”然德刑之设，参而用之者也。三代相因，其义详焉。周礼：“ 使墨者守门，劓者守〔关〕（ 
闾）， 宫者守内，刖者守囿。”〔五〕此肉刑之制可得而论也。荀卿亦云：“杀人者死，伤人者刑，百王之所同，末〔有〕知其所由来者也。”〔六〕夫杀人者死，而大辟 可以惩未杀，不能使天下无杀。伤人者刑，而害物者不息，有黥劓可以惧未刑，不能使天下无刑也。故将欲止之，莫若先以德礼。夫罪过彰着，然后入于刑辟，是将 杀人者不必〔死，欲伤人者不必〕刑也〔七〕。纵而不〔化〕（死）〔八〕，则陷于刑辟矣。故刑之所制，在于不可移之〔地〕（也）〔九〕。礼教则不然。明其善 恶，所以潜劝其情，消于未〔杀〕（然）也〔十〕；示以耻辱，所以内化其心，治之未伤也。故过微而不至于着，罪薄而不及于刑也。终入辜辟者，非教化之所得 也。故虽残一物之生，刑一人之体，是除天下之害，夫何伤哉！率斯道也，风化可以渐淳，刑罚可以渐少，其理然也。苟不化其心，而专任刑罚，民失义方，动陷刑 网，求世休和，焉可得哉！ 
〔一〕　据三国志钟繇传注引袁纪补。 
〔二〕　据裴注引袁纪改。 
〔三〕　裴注引袁纪此句作“希求放肆之事，进取不已”。 
〔四〕　据裴注引袁纪改。 
〔五〕　见周礼秋官司寇罪隶。据其文及裴注引袁纪改“闾”作“关”。 
〔六〕　见荀子正论篇。据其文及裴注引袁纪补“有”字。 
〔七〕　据裴注引袁纪补。 
〔八〕　据裴注引袁纪改。 
〔九〕　据裴注引袁纪改。 
〔十〕　据裴注引袁纪改。 
　　　　周之成、康，岂案三千之文〔一〕，而致刑措之美乎？盖德化刑清所致〔二〕，斯有由也。汉初惩酷刑之弊，务宽厚之论，公卿大夫，相与耻言人 过。文帝登庸，加以玄默。张武受赂，赐金以愧其心；吴王不朝，崇礼以让其失〔三〕。是以吏民乐业，风化笃厚，断狱四百，几于刑措〔四〕，岂非德刑〔兼〕用 之效哉〔五〕？世之论者，欲言刑罚之用，不先德教之益，失之远矣。今大辟之罪，与古同制，免死以下，不过五岁，既释钳□，复齿于人。是以民不耻恶，数为盗 奸，故刑徒多而乱不治也。苟教之所去〔六〕，一离刀锯，没身不齿，邻里且犹耻之，〔而况乡党乎〕〔七〕？而况朝廷乎？如此，则夙沙、赵高之俦，无所施其 恶，则陈纪所谓“无淫放穿窬之奸”，于是全矣。 
〔一〕　书吕刑曰：“五刑之属三千。”“三千”乃刑法条文也。 
〔二〕　“刑清”，裴注引袁纪作“ 渐渍”。 
〔三〕　以上两句出自汉书文帝纪赞。按张武受金之事，史焉不详。吴王濞不朝，文帝纳吴使者谏，则赐吴王几杖，老可不朝。事见汉书荆燕吴传。 
〔四〕　亦本自汉书文帝纪赞。 
〔五〕　据裴注引袁纪补。 
〔六〕　裴注引袁纪“教之所去”作 “罚当其罪”。 
〔七〕　据裴注引袁纪补。 
　　　　古者察言观行，而善恶彰焉。然则君子之去刑辟，固已远矣。设有不幸，则〔八〕（入）议之所宥也〔一〕。若夫卞和史迁之冤〔二〕，淫刑之所及 也。苟失其道，或不免于大辟，而况肉刑哉！又相刑之与枉杀人，其理不同，则死生之论善已疏矣。汉书：“斩右趾及杀人先自告；吏坐受〔赇〕（财），守官物而 即盗之，皆弃市。”〔三〕此班固所以谓当生而令死者也〔四〕。今不忍截刻之惨，而安剿绝之悲，此皆治体之所先，而有国所宜改者也。 
〔一〕　据黄本、南监本及裴注改。 
〔二〕　“夫卞”原误作“天下”，迳改。 
〔三〕　出汉书刑法志。据其文及裴注所引袁纪改“财”作“赇”。 
〔四〕　汉书刑法志曰：“且除肉刑者，本欲以全民也，今去髡钳一等，转而入于大辟。以死罔民，失本惠矣。故死者岁以万数，刑重之所致也。 ” 
　　刘表病死。少子琮领荆州。 
　　九月，刘琮降曹操。 
　　刘备率众南行，曹操以精骑追之，及于当阳。备与诸葛亮等数十骑邪趣汉津〔一〕。 
〔一〕　三国志先主传“邪”作“斜 ”。按汉书司马相如传曰：“邪与肃慎为邻。”注“读为斜。谓东北接也。”袁纪此“邪”，亦当读如“斜” 。时备东奔汉津，遇关羽，遂得渡沔水而至夏口。 
　　徐庶母见获，庶辞备而指其心曰：“本与将军共图王霸之业，以此方寸之地也。今失老母，方寸乱矣，无益于事，请从此辞。”遂诣曹操。 
　　操既有荆州水军十万，将顺流东伐，吴人振恐，议者咸劝孙权迎操。周瑜曰：“不然。操虽讬名汉相，其实汉贼。将军以神武雄才，兼仗父兄之烈，割据 江东，地方数千里，精兵足用，英豪乐业，尚当横行天下，为汉除残去害。况操自送死，何迎之有？瑜得精兵三万，保为将军破之。”权曰：“老贼欲废汉天子自立 久矣，徒忌二袁、刘表与孤耳。今数雄巳灭，唯孤存。孤与老贼势不两立，君言当击，甚与孤合，此天以君授孤也。” 
　　刘备至夏口，诸葛亮谓备曰：“事急矣，请求救于孙将军。”时权军于柴桑，备使亮说权曰：“海内丧乱，将军起兵江东，豫州亦收众汉南，与曹操并争 天下。今操芟夷大难，略平矣，遂破荆州，威振四海。英雄无所用武，故豫州遁逃至此。将军量力而处之：若能以吴、越之众与中国抗〔衡〕（行）〔一〕，不如早 与之绝；若不能，何不案戈束甲，北面而事之乎？今将军外讬服从之名，内怀犹豫之计，事急而不断，祸至无日矣！”权曰：“苟如君言，刘豫州何不事之乎？”亮 曰： “田横，齐之壮士耳，犹〔守〕义不辱〔二〕，况豫州王室之胄，英才盖世，人之仰慕，若水之归海，事之不济，此乃天也，安能复为之下！”权勃然曰：“吾不能 以全吴之地，十万之众，受制于人。吾计决矣！非刘豫州莫可当曹操者，然豫州新败之后，复能抗此难乎？” 亮曰：“豫州虽败，战士还者精甲万人。曹操之众，远来疲弊，闻追豫州，骑一日一夜行三百里，此所谓‘彊弩之末，不能穿鲁缟’者也〔三〕。故兵法忌之，曰‘ 必蹶上将军’〔四〕。且北方之人，不皆水战；又荆州之民附操者，逼以兵势耳，非心腹也〔五〕。将军诚能命猛将统兵数万，与豫州协规同契，破操必矣。操败必 北还，如此则荆、吴之势彊，鼎足之形成。成败之机，在于今日。”权大悦，即遣周瑜将水军三万，随亮诣备，并力拒操。 
〔一〕　据三国志诸葛亮传改。 
〔二〕　据三国志诸葛亮传补。 
〔三〕　汉书韩安国传曰：“臣闻之。冲风之衰，不能起毛羽；彊弩之末，力不能入鲁缟。 ”师古曰：“缟，素也，曲阜之地，俗善作之，尤为轻细，故以取喻也。” 
〔四〕　孙子兵法军争篇曰：“倍道兼行百里而争利，则擒三将军。”又曰：“五十里而争利，则蹶上将军。” 
〔五〕　蜀志诸葛亮传及通鉴“腹” 均作“服”，疑袁纪误。 
冬十月癸未〔一〕日有蚀之。 
〔一〕　疑“癸未”下脱“朔”字。 
　　十二月壬午，征前将军马腾为卫尉。 
　　是月，曹操与周瑜战于赤壁，操师大败。 
十四年（己丑、二〇九）
　　刘备以孙权行车骑将军，备自领荆州，屯公安。 
　　七月，曹操征孙权。 
　　冬十月晦，日有蚀之〔一〕 
〔一〕　冬十月，荆州有地震，见范书。诸书是月皆不言有地震，恐系前文“冬十月癸未，日有蚀之”之重出而致误。 
十五年（庚寅、二一〇）
　　春二月乙巳，日有蚀之〔一〕。 
〔一〕　“乙巳”下当有“朔”字。 
十六年（辛卯、二一一）
　　春正月辛巳，以曹操世子丕为五官中郎将，副丞相〔一〕。 
〔一〕　副丞相，乃丞相副手之意，非正式官名。胡三省曰：“汉五官中郎将，主五官郎而已，未尝置官属也。领属光禄勋，未尝为丞相副也。” 以五官中郎将副丞相，仅此一例。 
　　三月，马超、韩遂反。 
　　秋七月，操征超、遂，大破之。 
　　是岁，刘备入益州。 
十七年（壬辰、二一二）
　　春正月，加曹操入朝不趋，剑履上殿，赞拜不名〔一〕。 
〔一〕　如汉初萧何故事。 
　　夏五月癸未〔一〕，诛卫尉马腾，超之父也〔二〕。 
〔一〕　五月壬辰朔，无癸未，疑有讹。 
〔二〕　初学记卷十引袁纪曰：“长乐卫尉马腾，其长八尺，身体洪大，面鼻雄异，而性贤厚，人多敬之。”亦见御览卷三七七。今本脱之。 
　　六月庚寅晦，日有蚀之。 
　　秋七月庚戌，立皇子临为济阴王〔一〕懿为山阳王，邈为济北王，敦为东海王〔二〕。 
〔一〕　范书献帝纪作“秋九月”，又“临”作“熙”。 
〔二〕　廿二史考异曰：“按：东海王祇以建安五年薨，子羡嗣。魏受禅始除。不应别封皇子，当是北海之讹。”钱说是。 
　　冬十月，曹操征孙权。侍中、尚书令荀彧劳军于谯。 
　　初，董昭等谓曹操宜进爵郡公〔一〕，九锡备物，以彰殊勋，密以语彧。彧曰：“曹公本兴义兵，以匡朝宁国，秉忠贞之诚，守退让之实。君之爱人以 〔德〕（礼）〔二〕，不宜如此。”操由是心不平之。是行也，操请彧劳军，因留彧，以侍中、光禄大夫持节监丞相军事。次寿春，彧以忧死〔三〕。 
〔一〕　“昭”原误作“绍”，迳改之。又“郡公”，三国志、范书均作“国公”，即以郡为国，乃殊礼也。 
〔二〕　礼记檀弓载曾子语曰：“君子之爱人也以德。”三国志及范书“礼”均作“德”，故据以改。 
〔三〕　通鉴考异曰：“陈志彧传曰：‘以忧薨。’范书彧传曰：‘ 
操馈之食，发视，乃空器也，于是饮药而卒。’孙盛魏氏春秋亦同。按彧之死，操隐其诛。陈寿云以忧卒，盖阙疑也。” 
　　　　袁宏曰：夫默语者，贤人之略也〔一〕。政卷舒废兴之间，非所谓以智屈伸，贵其多算，权其轻重，而揣难易。君子之行已也，必推其心而达其道， 信其诚而行其义。义不违心，故百姓知其无私；道不失顺，则天下以为至当。其出也，忠着于时君，仁及于天下。匹夫匹妇，莫不咨嗟者，以其致功之本义和也。若 时不我与，中道而废，内不负心，外不媿物，千载之下，观其迹而悲其事，以为功虽不就，道将可成也。及其默也，非义而后退，让谋而后止。盖取舍不同，故宛龙 蟠以求其志，虽仁者之心大存兼爱，授手而陷于不义，君子不为也。苟违斯道，四体且犹致患，而况万物乎？ 
〔一〕　易系辞曰：“君子之道，或出或处，或默或语。”又曰“默而成之，不言而信，存乎德行。” 
　　　　汉自桓、灵，君失其柄，陵迟不振，乱殄海内，以弱致弊，虐不及民，刘氏之泽未尽，天下之望未改。故征伐者奉汉，拜爵赏者称帝，名器之重，未 尝一日非汉。魏之平乱，资汉之义，功之克济，荀生之谋。谋适则勋隆，勋隆则移汉，刘氏之失天下，荀生为之也。若始图一匡，终与事乖，情见事屈，容身无所， 则荀生之识为不智矣。若取济生民，振其涂炭，百姓安而君位危，中原定而社稷亡，于魏虽亲，于汉已疏，则荀生之功为不义也。夫假人之器，乘人之权，既而以为 己有，不以仁义之心终，亦君子所耻也。一污犹有惭色，而况为之谋主！功奋于当年，迹闻于千载，异夫终身流涕，不敢谋燕之徒隶者。自己为之功，而己死之，杀 身犹有余媿，焉足以成名也！惜哉，虽名盖天下，而道不合顺，终以忧卒，不殒不与义。故曰非智之难，处智之难；非死之难，处死之难。呜呼！后之君子，默语行 藏之际，可不慎哉〔一〕！ 
〔一〕　文选卷四七袁宏三国名臣序赞曰：“文若怀独见之明，而有救世之心。论时则民方涂炭，计能则莫出魏武，故委面霸朝，豫议世事。举才不以标鉴， 故久之而后显；筹画不以要功，故事至而后定，虽亡身明顺，识亦高矣。”又曰“英英文若，灵鉴洞照。应变知微，探赜赏要。日月在躬，隐之弥曜。文明映心，钻 之愈妙。沧海横流，玉石同碎。达人兼善，废己存爱。谋解时纷，功济宇内。始救生人，终明风概。”所赞较之纪论，语气平和，而不尽拘泥于名教矣。 
十八年（癸巳、二一三）
　　春二月庚寅，省幽州、并州，以其郡国并属冀州；省司隶校尉，以其郡国分属豫州、〔冀州、雍州〕；省叙州，以其郡国并属〔雍〕（冀）州〔一〕。 
〔一〕　按范书献帝纪曰：“春正月庚寅，复禹贡九州。”注引献帝春秋曰：“时省幽、并州，以其郡国并于冀州；省司隶校尉及叙州，以其郡国并为雍州；省交州，并荆州、益州。于是有兖、豫、青、徐、荆、扬、冀、益、雍也。”又按续汉百官志注引献帝起居注曰：“ 
建 安十八年三月庚寅，省州并郡，复禹贡之九州。”所述时日与袁纪同。又曰：“冀州得魏郡、安平、钜鹿、河间、清河、博陵、常山、赵国、勃海、甘陵、平原、太 原、上党、西河、定襄、雁门、云中、五原、朔方、河东、河内、涿郡、渔阳、广阳、右北平、上谷、代郡、辽东、辽东属国、辽西、玄菟、乐浪，凡三十二郡。省 司隶校尉，以司隶部分属豫州、冀州、雍州。省叙州刺史，以并雍州部，郡得弘农、京兆、右冯翊、右扶风、上郡、安定、陇西、汉阳、北地、武都、武威、金城、 西平、西郡、张掖、张掖属国、酒泉、敦煌、西海、汉兴、永阳、东安南，凡二十二郡。省交州，以其郡属荆州。荆州得交州之苍梧、南海、九真、交趾、日南，与 其旧所部南阳、章陵、南郡、江夏、武陵、长沙、零陵、桂阳，凡十三郡。益州本部郡有广汉、汉中、巴郡、犍为、蜀郡、牂牁、越嶲、益州、永昌、犍为属国、蜀 郡属国、广汉属国，今并得交州之郁林、合浦，凡十四郡。豫州部郡本有颍川、陈国、汝南、沛国、梁国、鲁国，今并得河南、荥阳都尉，凡八郡。徐州部郡得下 邳、广陵、彭城、东海、琅邪、利城、城阳、东莞，凡八郡。青州得齐国、北海，东莱、济南、乐安，凡五郡。”据此可知，袁纪之文出于起居注，其“豫州”下脱 “冀州、雍州”，又“并属冀州” 是“并属雍州”之误，故皆据正之。又二月戊午朔，无庚寅，亦当以献帝起居注作三月为是。 
　　夏五月丙申，天子使御史大夫□虑持节策命曹操为公曰〔一〕：“朕以不德，少遭悯凶，越在西土，迁在唐、卫〔二〕。当此之时，殆若缀旒〔三〕，宗 庙乏祀，社稷无位；群凶觊觎，分裂诸夏，率土之民〔四〕，朕无获焉，即我高祖之命将坠于地。朕用夙兴假寐，振悼于厥心，曰：‘惟考惟祖，股肱先正，其孰恤 朕躬〔五〕？’乃诱天衷〔六〕，诞育丞相，保乂我皇家，弘济于艰难，朕实赖之。今将授君典礼，其敬听朕命。 
〔一〕　文选“策”作“册”。此文乃潘勖所作。勖字元茂，献帝时为尚书郎，复拜尚书左丞。 
〔二〕　李善曰：“献帝初平元年，迁都长安。兴平二年，车驾东归，渡河幸安邑。建安元年，幸闻喜。七月，车驾至洛阳。河东郡有安邑县、闻喜县，然闻喜入洛必涂经河内。河内本卫国，河东本唐尧所封，故曰唐卫。” 
〔三〕　襄公十六年公羊传曰：“君若赘旒然。”注曰：“旒，旗旒。赘，系属之辞。以旗旒喻者，为下所执持东西。”缀，赘也。三国志武帝纪即作“缀”。 
〔四〕　三国志武帝纪与袁纪同。文选作“一人尺土”。孟子公孙丑曰：“纣之去武丁未久也，其故家遣俗，流风善政，犹有存者，故久而后失之也。尺地，莫非其有也；一民，莫非其臣也。然而文王犹方百里起，是以难也。” 
〔五〕　书文侯之命曰“惟祖惟父，其伊恤朕躬”，又曰“亦惟先正”。郑注：“先正，先臣，为公卿大夫。” 
〔六〕　僖公二十八年左传曰：“□武子与卫人盟于宛濮曰：‘用昭乞盟于尔大神以诱天衷。 ’”杨伯峻曰：“天衷，天心之意。此谓乞天心向我也。” 
　　昔者董卓初兴国难，群后释位以谋王室〔一〕，君则首启戎行，此君之忠于本朝也。后及黄巾反易天常，侵我三州〔二〕，延及平民，君又翦之，以宁东 夏，此又君之功也。韩暹，杨奉专用威命，君则致讨，克黜其难，遂迁许都，造我京邑，设官兆祀，不失旧物〔三〕，天地鬼神，于是获乂，此又君之功也。袁术僭 逆，肆于淮南，慑惮君灵，用丕显谋，蕲阳之役，桥蕤授首，棱威南迈，术以殒溃，此又君之功也。回戈东征，吕布就戮；乘辕将反，张阳殂毙，睦固伏罪，张绣稽 服，此又君之功也。袁绍逆常，谋危社稷，凭恃其众，称兵内侮；当此之时，王师寡弱，天下寒心，莫有固志。君秉大节，精贯白日，奋其武怒，运其神策，致届官 渡，大歼丑类，俾我国家，拯于危坠，此又君之功也。济师黄河，拓定四州〔四〕，袁谭、高干，咸枭其首，海盗奔迸〔五〕，黑山顺轨〔六〕，此又君之功也。乌 桓三种〔七〕，崇乱二世，袁尚因之，逼处塞北，束马悬车，一征而灭，此又君之功也。刘表背诞，不供贡赋，王师首路，威风先逝，百城八郡〔八〕，交臂屈膝， 此又君之功也。马超、成宜，同恶相济，滨据河、潼，求逞所欲，殄之渭南，献馘万计，遂定边城，抚和戎狄，此又君之功也。鲜卑、丁零，重译而至，〔箄〕 （单）于白屋〔九〕，诸吏率职，此又君之功也。君有定天下之功，重之以明德，班序海内，宣美风俗，旁施勤教，表继绝世，旧德前功，罔不咸秩；虽伊尹格于皇 天，周公光于四海，方之蔑如也。 
〔一〕　魏志武帝纪注引左传：“诸侯释位，以闻王政。”服虔曰：“言诸侯释其私政而佐王室。” 
〔二〕　三州者，青州、兖州及东平国也。 
〔三〕　哀公元年左传伍员谏吴王曰：“祀夏配天，不失旧物。”杨伯峻曰：“依古礼，祀天以先祖配之，此则祀夏祖而同时祀天帝也。” 
〔四〕　四州者，青、冀、幽、并也。 
〔五〕　三国志武帝纪曰：“公东征海贼管承，至淳于，遣乐进、李典击破之，承走入海岛。” 
〔六〕　三国志武帝纪曰：“黑山贼张燕率其众降，封为列侯。” 
〔七〕　即三郡乌桓也。 
〔八〕　李贤注引汉官仪曰：“荆州管长沙、零陵、桂阳、南阳、江陵、武陵、南郡、章陵是也。”洪亮吉言章陵不见诸地志，而见于祢卫传、赵俨传、刘表 传注引傅子，疑郡亦建安时所立。又江陵应作江夏。沈家本言章陵亦见魏志武帝纪。今按续汉百官志注引献帝起居注，亦言荆州有章陵郡。详见建安十八年注。 
〔九〕　李善注引博物志曰：“北方五狄：一曰匈奴，二曰秽貊，三曰密吉，四曰箄于，五曰白屋。”以为“单于”当作“箄于”。甚是，据以改。 
　　朕闻先王并建明德，胙之以土，分之以民，崇其宠章，备其礼物，所以蕃卫王室，左右厥世也。其在周成，管蔡不静，惩难念功，乃使邵康公赐齐太公履 〔二〕，东至于海，西至于河，南至于穆陵，北至于无棣，五侯九伯，实得征之〔三〕，世祚太师，以表东海。爰及襄王，亦有楚人不恭王职，又命晋文登为侯伯， 锡以二辂、虎贲、斧钺、秬鬯、弓矢，〔四〕大启南阳〔五〕，世作盟主。故周室之不坏，繄二国之是赖。今君称丕显德，明保朕躬，奉答天命，导扬弘烈，绥宁九 域，莫不率俾，功高伊、周，而赏卑于齐晋，朕甚恧焉〔六〕。朕以眇眇之身，讬于兆民之上〔七〕，永思厥艰，若涉〔渊〕（泉）水，非君攸济，朕无任焉 〔八〕。今以冀州之河东、河内、魏郡、赵国、中山、常山、钜鹿、安平、甘陵、平原凡十郡，封君为魏国公，锡君玄土，苴以白茅，爰契尔龟，用建冢社〔九〕。 昔在周室，毕公、毛公，入为卿佐，周、邵师保，生为二伯。外内之任，君实宜之。其以丞相领冀州牧如故。又加君九锡。其敬听朕命。以君经纬礼律，为民轨仪， 使安职业，无或迁志。是用锡君大辂、戎辂各一，玄牡二驷。君劝分务本〔十〕，穑人昏作〔十一〕，粟帛滞积，大业惟兴，是用锡君衮冕之服，赤舄副焉。君敦尚 廉让，俾民兴行，少长有礼，上下咸和，是用锡君轩悬之乐，八佾之舞〔十二〕。君宣冀风化，爰及四方，远人回面，华夏充实，是用锡君朱户以居。君研其明哲， 思帝所难，官才任贤，群善必举，是用锡君纳陛以登。君秉国之钧，正色处中，纤毫之恶，靡不抑退，是用锡君虎贲之士三百人。君纠逖天刑〔十三〕，章厥有罪， 犯关干纪〔十四〕，莫匪诛殛，是用锡君斧钺各一。君龙骧虎视，旁眺八维，掩讨逆节，折冲四海，是用锡君彤弓一，彤矢百，玈弓十，卢矢千。君以温恭为基，孝 友为德，明允笃诚，感于朕思，是用锡君秬鬯一卣，圭瓒副焉。魏国宜置丞相已下群臣百僚，皆如汉初诸侯王制。往钦哉，敬服朕命！简恤尔众，时亮庶工，用终尔 显德，封扬我高祖之休命。” 
〔一〕　隐公八年左传曰：“众仲曰：‘天子建德，因生以赐姓，胙之土而命之氏。’” 
〔二〕　杨伯峻以为“履”，非指疆土，乃指得以征伐之范围。可参阅桂馥札璞。 
〔三〕　此以上见僖公四年左传载管仲对楚使之语，文句稍有易置。 
〔四〕　事见僖公二十八年左传。 
〔五〕　僖公二十五年左传曰：晋文公朝见周王，王赐阳樊、温、原、櫕茅之田，“晋于是始启南阳”。 
〔六〕　方言曰：“山之东西，自愧曰恧。”音匿。 
〔七〕　此语脱胎于汉书文帝纪之遗诏。 
〔八〕　书大诰曰：“予惟小子，若涉渊水。予惟往求，朕攸济。”“渊”原作“泉”，乃避唐讳改。 
〔九〕　李善曰：“尚书纬曰：‘天子社，东方青，南方赤，西方白，北方黑，上冒以黄土。将封诸侯，各取方土，苴以白茅以为社。’毛诗曰： ‘爰始爰谋，爰契我龟。’毛苌曰：‘契，问也。’郑玄曰：‘契约其龟。’毛诗曰：‘乃立冢社，戎丑攸行。’毛苌诗传曰：‘冢土，大社也。’” 
〔十〕　僖公二十一年左传载臧文仲曰：“非旱备也。脩城郭，贬食，省用，务穑，劝分，此其务也。”杨伯峻曰：“劝分者，劝其有储积者分施之也。”又曰：“务穑者，务稼穑之事。册魏王九锡文之‘ 
劝分务本’，‘务本’即此‘务穑 ’。” 
〔十一〕书盘庚上曰：“惰农自安，不昏作劳。” 
〔十二〕“八佾”当是“六佾”之误。李善注引郑玄周礼注曰：“诸侯用六。” 
〔十三〕国语鲁语曰：“纠虔天刑。 ”韦昭曰：“纠，恭也；虔，敬也；刑，法也。”袁纪 “逖”当作“虔”。 
〔十四〕李善曰：“左氏传：季孙盟臧氏曰：‘无或如臧孙纥，干国之纪，犯门斩关。’” 按乃襄公二十三年传文。 
　　六月己巳，徒赵王珪为博陵王。 
十九年（甲午、二一四）
　　春三月癸未，改授魏公金玺、赤黻、远游冠。 
　　夏五月，刘备克成都，遂有益州。 
　　诸葛亮为股肱，乃峻刑法，自君子小人，咸怀怨叹，法正谏曰：“昔高祖入关，约法三章，秦民知德。今君假借威力，跨有一州，初有其国，未重惠抚； 且客主之义，宜相降下。愿缓刑弛禁，以慰其望。”亮曰： “君知其一，未知其二。秦以无道，政苛民怨，一夫掉臂，天下土崩，高祖因之，以成帝业。刘璋闇弱，自〔焉〕（是）已来，有累世之恩〔一〕，支柱羁縻，示相 承奉，德政不修，威刑不肃。宠之以位，位极则贱；顺之以恩，恩竭则慢。所以致弊，实由此也。吾今先威以法，法行则知恩；限之以爵，爵加则知荣。恩荣并济， 上下有节。为治之要，于此为着。” 
〔一〕　据三国志诸葛亮传裴注改。焉，璋之父，灵帝末，为监军使者，领益州牧。 
　　冬十一月丁卯，皇后伏氏废，非上意也。 
　　曹操使人收后，后被发徙跣而出。上谓御史大夫 □虑曰：“□公，天下宁有是乎！”后见杀之日，后父完及宗族死者百有余人。 
二十年（乙未、二一五）
　　春正月，立皇后曹氏，操女也。初操以二女为贵人，大贵人立为皇后。 
　　三月，曹操征张鲁。 
　　秋七月，鲁遂降。 
二十一年（丙申、二一六）
　　春正月己丑〔一〕，封魏公子六人为列侯。 
〔一〕　正月辛丑朔，无己丑，疑系乙丑之讹。 
　　夏四月甲午，进魏公爵为王〔一〕。 
〔一〕　范书献帝纪作“曹操自进号魏王”。又魏志武帝纪作“夏五月”，未知孰是。 
　　五月己亥朔，日有蚀之。 
二十二年（丁酉、二一七）
　　夏四月，命魏王建天子旌旗，出警入跸。 
　　冬十月，命魏王冕，有十二旒〔一〕，乘金根车，设五时副车。 
〔一〕　疑当作“十有二旒”。 
　　是岁大疫。 
二十三年（戊戌、二一八）
　　春正月甲子，太医令吉平、少府耿熙等谋诛曹操〔一〕发觉伏诛。 
〔一〕　三国志武帝纪作“太医令吉本 与少府耿纪”。注引三辅决录亦同。范书“耿熙”亦作“耿纪”，然“吉本”作“吉□”。注曰：“□或作平。”与袁纪同。卢弼曰：“按常林传注引魏略、邓艾传 注引世语，均作‘吉本’。或魏臣避文帝讳，改□为本。陈志仍其旧文也。”今按袁纪“耿熙”当作“耿纪 ”，“吉平”当作“吉□”。 
　　三月，有星孛于东井〔一〕。 
〔一〕　范书献帝纪作“孛于东方” 。续汉天文志曰：“孛星晨见东方二十余日，夕出西方，犯历五车、东井、五诸侯、文昌、轩辕、后妃、太微，锋炎指帝坐。” 
二十四年（己亥、二一九）
　　春三月壬子晦，日有蚀之〔一〕。 
〔一〕　范书作“二月”，续汉五行志亦同。按三月癸丑朔，无壬子，袁纪误。 
　　夏五月，刘备取汉中。 
　　秋八月〔一〕，诸葛亮等上言曰：“唐尧至圣而四凶在朝，周成仁贤而四国作难〔二〕，高后称制而诸吕窃命〔三〕，孝昭幼冲而上官逆谋〔四〕，皆凭 〔藉〕世宠，（藉）履国威权〔五〕，穷凶极乱，社稷几危。非大舜，周公、朱虚、博陆〔六〕，则不能擒凶讨逆，扶危定倾。伏惟陛下诞姿圣德，统理万邦，而遭 家运不造之难。董卓首乱，荡覆京畿；曹操阶祸，窃执天衡；皇后太子，〔鸩〕（鸠）杀见害〔七〕，剥畏天下，残毁民物。久令陛下蒙尘幽处，人神无位，遏绝王 命，厌昧皇极，欲佻神器〔八〕。左将军领司隶校尉豫、荆、益等州牧宜城亭侯备，授朝爵秩，念在输力，以□国难〔九〕。睹其机兆，赫然发愤，与车骑将军董承 谋共诛操，将安国静难，克宁旧都。会承不密，令操游魂遂得长恶，残泯海内。臣等每惧王室大有阎乐之祸，小有定安之变〔十〕，夙夜惴惴，战栗累息。 
〔一〕　范书作“秋七月庚子”。 
〔二〕　周公摄政，管叔、蔡叔、霍叔、武庚相与叛周。事见史记周本纪。 
〔三〕　吕后封吕产为梁王，吕禄为赵王，吕通为燕王。吕后病甚，命吕禄领北军，吕产领南军。曰：“高帝巳定天下，与大臣约，曰‘ 
非刘氏王者，天下共击之’。今吕氏王，大臣弗平。我即崩，帝年少，大臣恐为变。必据兵卫宫，慎毋送丧，毋为人所制。”事见史记吕后本纪。 
〔四〕　上官桀，昭帝上官皇后安之父，与燕王旦谋杀霍光，因废帝立桀，事觉皆伏诛。事见汉书霍光传。 
〔五〕　据陈璞校记改。 
〔六〕　朱虚，朱虚侯刘章；博陆，博陆侯霍光。 
〔七〕　据袁纪下文改。时曹操杀伏后而灭其族，并及二皇子。 
〔八〕　国语周语曰：“郤至佻天之功，以为己力。” 
〔九〕　蜀志作“殉”。按□乃徇之俗字，而徇与殉通。 
〔十〕　定安，即定安公王莽也。 
　　昔在虞书，敦序九族〔一〕。周监二代，封建同姓〔二〕，诗着其义，历载长久。汉兴之初，割裂疆土，尊王子弟，是以卒折诸吕之难，而成太宗之基。 亮等以备肺腑枝叶，宗子蕃翰〔三〕，心存国家，念在弭乱。自备破收汉中，海内英雄望风螘附，而爵号不显，九锡未加，非所以镇卫社稷，光照万世。奉辞在外， 诏命断绝。昔西河太守梁统等值汉中兴，限于河山，位同权均，不能相率，咸推窦融以为元帅，卒立绩效，摧破隗嚣。今社稷之难，甚于陇蜀，操外吞天下，内残群 僚，朝廷有萧墙之危，而御侮未立，可〔为〕（谓）寒心〔四〕。臣等辄依旧典，立备为汉中王，拜大司马，董齐六军，纠合同盟，埽灭凶逆。以汉中、巴、蜀、广 汉、犍为为国，所置依汉初立诸侯王故典。夫权宜之制，苟利国家，专之可也。然后功成事立，臣等退伏矫罪，虽死无恨。”遂于〔沔〕（江）阳设坛场〔五〕，御 王冠于刘备。 
〔一〕　见书皋陶谟。 
〔二〕　二代，夏，商也，又昭公二十六年左传王子朝曰：“昔武王克殷，成王靖四方，康王息民，并建母弟，以蕃屏周。” 
〔三〕　诗大雅板曰：“大宗维翰。 ”。 
〔四〕　据三国志先主传改。 
〔五〕　据三国志先主传改。水经注沔水曰：“沔水又东迳沔阳县故城南。城，旧言汉祖在汉中，萧何所筑也。汉建安二十四年，刘备并刘璋，北定汉中，始立坛，即汉中王位于此。” 
　　备上言曰：“臣以具臣之才，荷上将之任，董督三军，奉辞于外，不能除寇静难，以匡王室，久使陛下圣教陵迟，六合否而不泰，惟忧反侧，疢如疾首 〔一〕。曩者董卓造为乱阶，自是之后，群凶纵横，残剥海内。赖陛下圣德威灵，人神同应，或忠义奋讨，或上天降罚，暴逆并殪，以渐冰消。惟独曹操久未枭除， 侵擅国〔权〕（威），〔二〕恣心极乱。臣等昔与车骑将军董承同谋讨操，机事不密，承见陷害。臣播越失据，忠义不果。遂得使操穷凶极逆，主后戮杀，皇子鸠 害。虽纠合同盟，念在奋力，懦弱不武，历年无效。常恐殒殁，孤负国恩，假寐永叹〔三〕，夕惕若厉〔四〕。 
〔一〕　见诗小雅小弁。笺云：“疢犹病也。”疏曰：“疾首，谓头痛也。” 
〔二〕　据三国志先主传改。 
〔三〕　亦见诗小雅小弁。笺云：“ 不脱冠衣而寐曰假寐。” 
〔四〕　见易干卦。正义曰：“夕惕者，谓终竟此日，后至向夕之时，犹怀忧惕。若厉者，若，如也，厉，危也。言寻常忧惧，恒如倾危。” 
　　今臣群僚以为昔在虞书，敦叙九族，庶明厉翼〔一〕，五帝以来，此道不废。周监二代，建诸姬姓，实赖晋、郑夹辅之福〔二〕高祖龙兴，尊王子弟，大 启九国〔三〕，卒斩诸吕，以安大宗。今操恶直丑正，寔繁有徒，包藏祸心，篡逆巳显。既王室微弱，帝族无位，斟酌古式，依假权宜，上臣大司马、汉中王。所获 已过，不宜复忝高位，以重罪谤。群臣见逼，迫以大义，追惟寇贼不枭，国难未已，宗庙倾危，社稷将堕，诚臣深忧之责。若应权通变，以宁圣主，虽越水火，所不 敢辞。常虑于怀，以防后悔。辄顺众议，拜授印玺，以崇国威。仰惟爵高宠厚，俯思自效，忧深责重，惊悸累息，如临于谷。辄将率六军，顺时扑讨，以宁社稷，以 报万分。” 
〔一〕　出书皋陶谟。注曰：“言庶民皆明其教，而自勉励；冀戴上命。” 
〔二〕　犬戎杀幽王，晋文侯、郑武公立故太子宜臼，是为平王。” 
〔三〕　九国者，荆王刘贾、楚王刘交、齐王刘肥、代王刘仲、梁王刘恢、淮阳王刘友、淮南王刘长、吴王刘濞、燕王刘建也。 
　　九月，丞相掾魏讽谋诛曹操，发觉伏诛。讽有威名，潜结义士，坐死者数千人〔一〕。 
〔一〕　三国志武帝纪注引世语作“ 数十人”，黄本同。然通鉴亦作“数千人”。 
二十五年（庚子、二二〇）
　　春正月庚子，魏王曹操薨，谥曰武王。 
　　壬寅，诏曰：“魏太子丕：昔皇天〔授〕（据）乃显考以冀我 皇家〔一〕，遂攘〔除〕群凶，戡定九州〔二〕，弘功茂绩，光于宇宙，朕用垂拱〔二〕（三）十有余载〔三〕。天不慭遗一老〔四〕，永保余一人，早世潜神，哀 悼切伤。丕奕世宣明，宜秉文武，绍熙前绪。今使使持节御史大夫华歆奉策诏，授丕丞相印绶、魏王玺黻，领冀州牧。方今外有遗虑，遐夷未宾，旗鼓尚在边境，干 戈不得韬刃，斯乃播扬洪烈，立功垂名之秋也。岂得修谅闇之礼，究曾、闵之志哉？甚敬服朕命，抑弭忧怀，旁祇厥序〔五〕，时亮天工〔六〕，以称朕意。于戏， 可不勉乎！” 
〔一〕　据三国志文帝纪注引袁纪改。 
〔二〕　“除”据裴注引袁纪补，又 “戡”注作“拓”。 
〔三〕　据裴注引袁纪改。卢弼亦曰：“今本袁纪‘二’作‘三’，误。盖指操迁帝都许二十五年也。” 
〔四〕　“慭”原误作“●”，据裴注引袁纪迳改之。语出哀公十六年左传。 
〔五〕　卢弼引钱仪吉曰：“‘旁’ 疑作‘方’。”是。 
〔六〕　裴注引袁纪作“时亮庶功” 。 
　　二月丁未朔，日有蚀之。 
　　冬十月乙卯，诏曰：“朕在位三十有二载，遭天下荡覆，幸赖宗庙之灵，危而复存。然瞻仰天文，俯察民心，炎精之数既终，行运在乎曹氏。是以前王既 树神武之绩，今王又光裕明德以应其期，是历数昭明，亦可知矣。大〔道〕（人）之行，天下为公，选贤与能〔一〕，故唐尧不私于厥子，而名播于无穷。朕羡而慕 之，今其追踵尧典，禅位于魏王。” 
〔一〕　据魏志注引袁纪改。此十二字出礼记礼运篇。 
　　乃告宗庙，使御史大夫张音奉皇帝玺绶，禅位于魏王曰：“咨尔魏王：昔者帝尧禅位于虞舜，舜亦以命禹，天命不于常，惟归有德。汉道陵迟，世失其 序，降及朕躬，大乱滋昏，群凶肆逆，宇宙倾覆。赖武王拯兹难于四方，惟清区夏，以〔保〕绶我宗庙〔一〕，岂余一人获乂，俾九服实受其赐。今王钦承前绪，光 于乃德，恢文武之大业，昭尔考之弘烈，皇天降瑞，人神告征，诞惟亮采，师锡朕命，佥曰尔礼度克协于虞舜，用率我唐典，敬逊尔位。于戏！天之历数在尔躬，允 执其中，天禄永终〔二〕；君其祇奉大化，飨兹万国，以肃天道。” 
〔一〕　据三国志文帝纪补。 
〔二〕　自“天之历数”至此，出自尚书大禹谟。 
　　庚午，魏王即皇帝位，改年曰黄初。 
　　魏帝既受禅，问尚书陈群曰：“朕应天顺民，卿等以为何如？”群对曰“臣与华歆俱事汉朝，难欣圣化，义形于色。” 
　　　　袁宏曰：夫君位，万物之所重，王道之至公。所重在德，则弘济于仁义；至公无私，故变通极于代谢。是以古之圣人，知治乱盛衰有时而然也，故大 建名教，以统群生，本诸天人，而深其关键。以德相传，则禅让之道也；暴极则变，则革代之义也。废兴取与，各有其会，因时观民，理尽而动。然后可以经纶丕 业，弘贯千载。是以有德之兴，靡不由之；百姓与能，人鬼同谋，属于苍生之类，未有不蒙其泽者也。其政化遗惠，施及子孙，微而复隆，替而复兴，岂无僻王赖前 哲以免〔一〕。及其亡也，刑罚淫滥，民不堪命。匹夫匹妇，莫不憔悴于虐政；忠义之徒，无由自效其诚。故天下嚣然，新主之望，由兹而言。君理既尽，虽庸夫得 自绝于桀、纣；暴虐未极，纵文王不得拟议于南面，其理然也。 
〔一〕　疑文有脱误。 
　　　　汉自桓、灵。君道陵迟，朝纲虽替，虐不及民。虽宦竖乘间，窃弄权柄，然人君威尊，未有大去王室，世之忠贤，皆有宁本之心。若诛而正之，使各 率职，则二祖、明、章之业，复陈乎目前，虽曰微弱，亦可辅之。时献帝幼冲，少遭凶乱，流离播越，罪不由己。故老后生未有过也。其上者悲而思之，人怀匡复之 志。故助汉者协从，背刘者众乖，此盖民未忘义，异乎秦汉之势。魏之讨乱，实因斯资，旌旗所指，则以伐罪为名；爵赏所加，则以辅顺为首。然则刘氏之德未泯， 忠义之徒未尽，何言其亡也？汉苟未亡，则魏不可取。今以不可取之实，而冒揖让之名，因辅弼之功，而当代德之号，欲比德尧舜，岂不诬哉！ 
　　初，魏王欲以杨彪为太尉，彪辞曰：“尝已为汉三公，遭世衰乱，不能立尺寸之益，若复为魏氏之臣，于义既无所为，于国选亦不为荣也。”遂听所守。 及魏受禅，乃下诏曰：“夫先王制几杖之赐，所以宾礼黄耇〔一〕，褒崇元老也。昔孔光、卓茂皆以淑德高年，受此嘉锡〔二〕。公故汉宰相，乃祖已来，世着忠 贤。公年过七十，行不逾矩，可谓老成人矣，所宜宠异，以彰旧德。其锡公延年杖及伏几，〔延〕（筵朝）请之日〔三〕，使杖入侍；又使着鹿皮帽冠。”彪上章固 让，不听。年八十四，以寿终。 
〔一〕　仪礼士冠礼曰：“黄耇无疆，受天之庆。”注曰“黄，黄发也。耇，冻梨也。皆寿征也。” 
〔二〕　汉书孔光传曰：莽白太后，徙孔光为太师。光称病辞位，太后赐灵寿杖。又范书卓茂传曰：光武初即位，以茂为太傅，封褒德侯，赐几杖车马。 
〔三〕　据黄本删改。三国志、范书之注引续汉书均作“延请”。 
　　彪字文先，幼习祖考之业，以孝义称。自为公辅，值王室大乱，彪流离播越，经历艰难，以身卫主，不失中正，天下以此重之。自震至彪，四世宰辅，皆 以儒素名德相承。秉、赐虽方节不及震，然其恭谨、孝友、笃诚，不忝前列也。有子曰修，少有俊才，而德业之风尽矣。至魏初，坐事诛〔一〕。 
〔一〕　三国志陈思王传曰：植既以才见异，而丁仪、丁廙、杨修等为之羽翼。植宠衰。太祖既虑终始之变，以杨修颇有才策，而又袁氏之甥，于是以罪诛修。 
　　癸酉〔一〕，魏以河内之山阳，封汉帝为山阳公，行汉正朔焉。 
〔一〕　十一月癸酉朔，疑袁纪上脱 “十一月”三字。 
　　明年，刘备自立为天子。

附录一：后汉纪佚文
　　基字宪公，兹字季公，并为长史，闻固策免，并弃官亡归巴汉。南郑赵子贱为郡功曹，诏下郡杀固二子。太守知其枉，遇之甚宽，二人讬服药夭，具棺器，欲因出逃。子贱畏法，敕吏验实，就杀之。（ 
载范书李固传注） 
　　长乐卫尉马腾，其长八尺，身体洪大，面鼻雄异，而性贤厚，人多敬之。（载初学记卷十九、太平御览卷三七七） 
　　崔骃诣窦宪，始及门，宪倒屣迎之，曰：“吾受诏交公，公何得薄哉？”（载太平御览卷四七四） 
　　崔骃上书曰：“窃闻春阳发而仓庚鸣，秋风厉而蟋蟀吟，盖气使之然也。”（载太平御览卷九四九） 
　　第五伦为司空，有人与伦千里马者，伦虽不取，每三公有所选举，伦心不忘也，然亦终不用。（载太平御览卷二０八） 
　　种皓字景伯，父为定陶令，有财三千万。父卒，皓皆以赈乡里贫贱者，其进趣名利者，皆不与交通。（载太平御览卷四七六） 
　　韩卓字子助，陈留人。腊日奴窃食，祭先人。卓义其心，矜而免之。（载岁华纪丽）

附录二：袁宏传及其轶事
　　（一）晋书袁宏传
　　袁宏字彦伯，侍中猷之孙也。父勖，临汝令。宏有逸才，文章绝美，曾为咏史诗，是其风情所 寄。少孤贫，以运租自业。谢尚时镇牛渚，秋夜乘月，率尔与左右微服泛江。会宏在舫中讽咏，声既清会，辞又藻拔，遂驻听久之，遣问焉。答云：“是袁临汝郎诵 诗。”即其咏史之作也。尚倾率有胜致，即迎升舟，与之谭论，申旦不寐，自此名誉日茂。 
　　尚为安西将军、豫州刺史，引宏参其军事。累迁大司马 桓温府记室。温重其文笔，专综书记。后为东征赋，赋末列称过江诸名德，而独不载桓彝。时伏滔先在温府，又与宏善，苦谏之。宏笑而不答。温知之甚忿，而惮宏 一时文宗，不欲令人显问。后游青山饮归，命宏同载，众为之惧。行数里，问宏云：“闻君作东征赋，多称先贤，何故不及家君？”宏答曰“尊公称谓非下官敢专， 既未遑启，不敢显之耳。”温疑不实，乃曰：“ 君欲为何辞？”宏即答云：“风鉴散朗，或搜或引，身虽可亡，道不可陨，宣城之节，信义为允也。”温泫然而止。宏赋又不及陶侃，侃子胡奴尝于曲室抽刃问宏 曰：“家君勋迹如此，君赋云何相忽？”宏窘急，答曰： “我已盛述尊公，何乃言无？”因曰：“精金百汰，在割能断，功以济时，职思静乱，长沙之勋，为史所赞。 ”胡奴乃止。 

　　后为三国名臣颂曰： 
　　夫百姓不能自牧，故立君以治之；明君不能独治，则为臣以佐之。然则三五迭隆，历代承基，揖让之与干戈，文德之与武功，莫不宗匠陶钧而群才缉熙， 元首经略而股肱肆力。虽遭罹不同，迹有优劣，至于体分冥固，道契不坠，风美所扇，训革千载，其揆一也。故二八升而唐朝盛，伊吕用而汤武宁，三贤进而小白 兴，五臣显而重耳霸。中古陵迟，斯道替矣。居上者不以至公理物，为下者必以私路斯荣，御员者不以信诚率众，执方者必以权谋自显。于是君臣离而名教薄，世多 乱而时不治，故蘧宁以之卷舒，柳下以之三黜，接舆以之行歌，鲁连以之赴海。衰世之中，保持名节，君臣相体，若合符契，则燕昭、乐毅古之流矣。夫未遇伯乐， 则千载无一骥；时值龙颜，则当年控三杰，汉之得贤，于斯为贵。高祖虽不以道胜御物，群下得尽其忠；萧曹虽不以三代事主，百姓不失其业。静乱庇人，抑亦其 次。夫时方颠沛，则显不如隐；万物思治，则默不如语。是以古之君子不患弘道难，患遭时难，遭时匪难，遇君难。故有道无时，孟子所以咨嗟；有时无君，贾生所 以垂泣。夫万岁一期，有生之通涂；千载一遇，贤智之嘉会。遇之不能无欣，丧之何能无慨。古人之言，信有情哉！余以暇日常览国志，考其君臣，比其行事，虽道 谢先代，亦异世一时也。 
　　文若怀独见之照，而有救世之心，论时则人方涂炭，计能则莫出魏武，故委图霸朝，豫谋世事。举才不以标鉴，故人亡而后显；筹画不以要功，故事而至后定。虽亡身明顺，识亦高矣。 
　　董卓之乱，神器迁逼，公达慨然，志在致命。由斯而谭，故以大存名节。至如身为汉隶而迹入魏幕，源流趣舍，抑亦文若之谓。所以存亡殊致，始终不同，将以文若既明且哲，名教有寄乎！夫仁义不可不明，则时宗举其致；生理不可不全，故达识摄其契。相与弘道，岂不远哉！ 
　　崔生高朗，折而不挠，所以策名魏武、执笏霸朝者，盖以汉主当阳，魏后北面者哉！若乃一旦进玺，君臣易位，则崔生所以不与，魏氏所以不容。夫江湖所以济舟，亦所以覆舟；仁义所以全身，亦所以亡身。然而先贤玉摧于前，来哲攘袂于后，岂天怀发中，而名教束物者乎！ 
　　孔明盘桓，俟时而动，遐想管乐，远明风流，治国以礼，人无怨声，刑罚不滥，没有余泣，虽古之遗爱，何以加兹！及其临终顾讬，受遗作相，刘后授之无疑心，武侯受之无惧色，继体纳之无贰情，百姓信之无异辞，君臣之际，良可咏矣！ 
　　公瑾卓尔，逸志不群，总角料主，则素契于伯符；晚节曜奇，则三分于赤壁。惜其龄促，志未可量。 
　　子布佐策，致延誉之美，辍哭止哀，有翼戴之功，神情所涉，岂徒謇谔而已哉！然杜门不用，登坛受讥。夫一人之身所照未异，而用舍之间俄有不同，况沈迹沟壑，遇与不遇者乎！ 
　　夫诗颂之作，有自来矣。或以吟咏情性，或以纪德显功，虽大指同归，所讬或乖。若夫出处有道，名体不滞，风轨德音，为世作范，不可废也。复缀序所 怀，以为之赞曰：火德既微，运缠大过。洪飙扇海，二溟扬波。虬兽虽惊，风云未和。潜鱼择川，高鸟候柯。赫赫三雄，并回干轴。竞收杞梓，争采松竹。凤不及 栖，龙不暇伏。谷无幽兰，岭无停菊。 
　　英英文若，灵鉴洞照。应变知微，颐奇赏要。日月在躬，隐之弥曜。文明映心，钻之愈妙。沧海横流，玉石俱碎。达人兼善，废己存爱。谋解时纷，功济宇内。始救生灵，终明风概。 
　　公达潜朗，思同蓍蔡。运用无方，动摄群会。爰初发迹，遘此颠沛。神情玄定，处之弥泰。愔愔幕里，算无不经。亹亹通韵，迹不暂停。虽怀尺璧，顾哂连城。智能极物，愚足全生。 
　　郎中温雅，器识纯素。贞而不谅，通而能固。恂恂德心，汪汪轨度。志成弱冠，道数岁暮。仁者必勇，德亦有言。虽遇履尾，神气恬然。行不修饰，名节无愆。操不激切，素风愈鲜。 
　　邈哉崔生，体正心直。天骨疏朗，墙岸高嶷。忠存轨迹，义形风色。思树芳兰，翦除荆棘。人恶其上，世不容哲。琅琅先生，雅杖名节。虽遇尘雾，犹震霜雪。运极道消，碎此明月。 
　　景山恢诞，韵与道合。形器不存，方寸海纳。和而不同，通而不杂。遇醉忘辞，在醒贻答。 
　　长文通雅，义格终始。思戴元首，拟伊同耻。人未知德，惧若在己。嘉谋肆庭，谠言盈耳。玉生虽丽，光不逾把。德积虽微，道映天下。 
　　邈哉太初，宇量高雅。器范自然，标准无假。全身由直，迹洿必伪。处死匪难，理存则易。万物波荡，孰任其累！六合徒广，容身靡寄。君亲自然，匪由名教。爱敬既同，情礼兼到。 
　　烈烈王生，知死不挠。求仁不远，期在忠孝。 
　　玄伯刚简，大存名体。志在高构，增堂及陛。端委兽门，正言弥启。临危致命，尽其心礼。 
　　堂堂孔明，基宇宏邈。器同生灵，独禀先觉。标榜风流，远明管乐。初九龙盘，雅志弥确。百六道丧，干戈迭用。苟非命世，孰扫氛雺！宗子思宁，薄言解控。释褐中林，郁为时栋。 
　　士元弘长，雅性内融。崇善爱物，观始知终。丧乱备矣，胜涂未隆。先生标之，振起清风。绸缪哲后，无妄惟时。夙夜匪懈，义在缉熙。三略既陈，霸业已基。 
　　公琰殖根，不忘中正。岂曰模拟，实在雅性。亦既羁勒，负荷时命。推贤恭己，久而可敬。 
　　公衡冲达，秉志渊塞。媚兹一人，临难不惑。畴昔不造，假翮邻国。进能徽音，退不失德。六合纷纭，人心将变。鸟择高梧，臣须顾眄。 
　　公瑾英达，朗心独见。披草求君，定交一面。桓桓魏武，外讬霸迹。志掩衡霍，恃战忘敌。卓卓若人，曜奇赤壁，三光参分，宇宙暂隔。 
　　子布擅名，遭世方扰。抚翼桑梓，息肩江表。王略威夷，吴魏同宝。遂赞宏谟，匡此霸道。桓王之薨，大业未纯。把臂讬孤，惟贤与亲。辍哭止哀，临难忘身。成此南面，实由老臣。才为世生，世亦须才。得而能任，贵在无猜。 
　　昂昂子敬，拔迹草莱。荷檐吐奇，乃构云台。 
　　子瑜都长，体性纯懿。谏而不犯，正而不毅。将命公庭，退忘私位。岂无鹡鸰，固慎名器。 
　　伯言謇謇，以道佐世。出能勤功，入亦献替。谋宁社稷，解纷挫锐。正以招疑，忠而获戾。 
　　元叹邈远，神和形检。如彼白珪，质无尘点。立行以恒，匡主以渐。清不增洁，浊不加染。 
　　种翔高亮，性不和物。好是不群，折而不屈。屡摧逆鳞，直道受黜。叹过孙阳，放同贾屈。 
　　莘莘众贤，千载一遇。整辔高衢，骧首天路。仰揖玄流，俯弘时务。名节殊涂，雅致同趣。日月丽天，瞻之不坠。仁义在躬，用之不匮。尚想遐风，载揖载味。后生击节，懦夫增气。 
　　从桓温北征，作北征赋，皆其文之高者。尝与王珣、伏滔同在温坐，温令滔读其北征赋，至“闻所传于相传，云获麟于此野，诞灵物以瑞德，奚授体于虞 者！疚巴父之洞泣，似实恸而非假。岂一性之足伤，乃致伤于天下”，其本至此便改韵。珣云：“此赋方传千载，无容率耳。今于‘天下’之后，移韵徙事，然于写 送之致，似为未尽。”滔云：“得益写韵一句，或为小胜。 ”温曰：“卿思益之。”宏应声答曰：“感不绝于余心，愬流风而独写。”珣诵味久之，谓滔曰：“当今文章之美，故当共推此生。” 
　　性强正亮直，虽被温礼遇，至于辩论，每不阿屈，故荣任不至。与伏滔同在温府，府中呼为“袁伏”。宏心耻之，每叹曰：“公之厚恩未优国士，而与滔比肩，何辱之甚。” 
　　谢安常赏其机对辩速。后安为扬州刺史，宏自吏部郎出为东阳郡，乃祖道于冶亭。时贤皆集，安欲以卒迫试之，临别执其手，顾就左右取一扇而授之曰：“聊以赠行。”宏应声答曰：“辄当奉扬仁风，慰彼黎庶。 ”时人叹其率而能要焉。 
　　宏见汉时傅毅作显宗颂，辞甚典雅，乃作颂九章，颂简文之德，上之于孝武。 
　　太元初，卒于东阳，时年四十九。撰后汉纪三十卷及竹林名士传三卷、诗赋诔表等杂文凡三百首，传于世。 
　　三子：长超子，次成子，次明子。明子有父风，最知名，官至临贺太守。 
　　（二）檀道鸾晋阳春秋
　　袁宏字彦伯，陈郡人。为大司马府记室参军，稍迁至吏部郎，出为东阳郡守，卒。（载文选卷四七袁宏三国名臣序赞李善注。按书名本当作续晋阳秋） 
　　（三）世说新语
　 　言语篇曰：“袁彦伯为谢安南司马，都下诸人送至濑乡。将别，既自凄惘，叹曰：“江山辽落，居然有万里之势。”注曰：续晋阳秋曰：“袁宏字彦伯，陈郡人， 魏郎中令焕六世孙也。祖猷，侍中。父勖，临汝令。宏起家建威参军、安南司马记室。太傅谢安赏宏机捷辩速，自吏部郎出为东阳郡，乃祖之于冶亭。时贤皆集，安 欲卒迫试之，执手将别，顾左右取一扇而赠之。宏应声答曰：‘辄当奉扬仁风，慰彼黎庶。’合坐叹其要捷。性直亮，故位不显也。在郡卒。” 
　　文 学篇曰：袁虎少贫，尝为人佣载运租。谢镇西经船行，其夜清风朗月，闻江渚间估客船上有咏诗声，甚有情致，所诵五言，又其所未尝闻，叹美不能已。即遣委曲讯 问，乃是袁自咏其所作咏史诗。因此相要，大相赏得。”注曰：虎，袁宏小字也。续晋阳秋曰：“虎少有逸才，文章绝丽，曾为咏史诗，是其风情所寄。少孤而贫， 以运租为业。镇西谢尚时镇牛渚，乘秋佳风月，率尔与左右微服泛江。会虎在运租船中讽咏，声既清会，辞文藻拔，非尚所曾闻，遂住听之。乃遣问讯，答曰：‘是 袁临汝郎诵诗。’即其咏史之作也。尚佳其率有胜致，即遣要迎，谈话申旦，自此名誉日茂。” 
　　又曰：桓宣武命袁彦伯作北征赋。既成，公与时贤共看，咸嗟叹之。时王珣在坐，云“恨少一句得写字足韵当佳”，袁即于坐揽笔益云：“感不绝于余 心，溯流风而独写。”公谓王曰：“当今不得不以此事推袁。 ”注曰：续晋阳秋曰：“宏从温征鲜卑，故作北征赋，宏文之高者。”宏集载其赋云：“闻于相传，云获麟于此野，诞灵物以瑞德，奚授体于虞者！悲尼父之恸泣， 似实恸而非假，岂一物之足伤，实致伤于天下。感不绝于余心，□流风而独写。”晋阳秋曰：“宏尝与王珣、伏滔同侍温坐，温令滔读其赋，至‘致伤于天下’，于 此改韵。云：‘此韵所咏，慨深千载。今于“天下”之后便移韵，于写送之致，如为未尽。’滔乃云：‘得益写一句，或当小胜。’桓公语宏：‘卿试思益之。’宏 应声而益，王、伏称善。” 
　　又曰：“袁彦伯作名士传成，见谢公，公笑曰： “我尝与诸人道江北事，特作狡狯耳。”彦伯遂以箸书。注曰：宏以夏侯太初、何平叔、王辅嗣为正始名士。阮嗣宗、嵇叔夜、山巨源、向子期、刘伯伦、阮仲容、 王浚仲为竹林名士。裴叔则、乐彦辅、王夷甫、庾子嵩、王安期、阮千里、卫叔宝、谢幼舆为中朝名士。 
　　又曰：桓宣武北征，袁虎时从，被责免官。会须露布文，唤袁倚马前，令作。手不辍笔，俄得七纸，殊可观。东亭在侧，极叹其才。袁虎云：“当令齿舌间得利。” 
　　又曰：袁宏始作东征赋，不道陶公。胡奴诱之狭室中，临以白刃曰：“先公勋业如是，君作东征赋云何相忽略？”宏窘蹙无计，便答：“我大道公，何以 云无？”因诵曰：“精金百炼，在割能断，功则治人，职思靖乱，长沙之勋，为史所赞。”注曰：续晋阳秋曰：“ 宏为大司马记室参军。后为东征赋，悉称过江诸名望。时桓温在南州，宏语众云：‘我决不及桓宣城。’时伏滔在温府，与宏善，苦谏之宏笑而不答。滔密以启温， 温甚忿，以宏一时文宗，又闻此赋有声，不欲令人显问之。后游青山，饮酌既归，公命宏同载，众为危惧。行数里，问宏曰：‘闻君作东征赋，多称先贤，何故不及 家君？’宏答曰：‘尊公称谓，自非下官所敢专，故未呈启，不敢显之耳。’温乃云：‘君欲为何辞？’宏即答云：‘风鉴散朗，或搜或引，身虽可亡，道不可陨， 则宣城之节，信为允也。’温泫然而止。二说不同，故详载焉。 
　　宠礼篇曰：桓宣武尝请参佐入宿，袁宏、伏滔相次而至，莅名府中。复有袁参军，彦伯疑焉，令传教更质，传教曰：“参军是袁、伏之袁，复何所疑！” 
　　轻诋篇曰：“桓公入洛，过淮泗，践北境，与诸僚属登平乘楼，眺瞩中原，慨然曰：“遂使神州陆沈，百年丘墟，王夷甫诸人不得不任其责。”袁虎率而 对曰：“运自有废兴，岂必诸人之过？”桓公懔然作色，顾谓四坐曰：“诸君颇闻刘景升不？有大牛重千斤。啖刍豆十倍于常牛，负重致远，曾不若一羸牸。魏武入 荆州，烹以飨士卒，于时莫不称快。意以况袁，四坐既骇，袁亦失色。 
　　又曰：袁虎、伏滔同在桓公府，桓公每游宴，辄命袁伏。袁甚耻之，恒叹曰：“公之厚意，未足以荣国士，与伏滔比肩，亦何辱如之！”

