竹书纪年
竹书纪年·卷上  
　　黄帝轩辕氏

　　母曰附宝，见大电绕北斗枢星，光照郊野，感而孕。二十五月而生帝于寿丘。弱而能言，龙颜，有圣德，劾百神朝而使之。应龙攻蚩尤，战虎、豹、熊、罴四兽之力。以女魃止淫雨。天下既定，圣德光被，群瑞毕臻。有屈轶之草生于庭，佞人入朝，则草指之，是以佞人不敢进。
　
　　元年，帝即位，居有熊。
　
　　初制冕服。
　
　　二十年，景云见，以云纪官。
　
　　有景云之瑞，赤方气与青方气相连，赤方中有两星，青方中有一星，凡三星，皆黄色，以天清明时见于摄提，名曰景星。帝黄服斋于宫中，坐于玄扈、洛水之上。有凤凰集，不食生虫，不履生草，或止帝之东园，或巢于阿阁，或鸣于庭，其雄自歌，其雌自舞。麒麟在囿，神鸟来仪。有大蝼如羊，大螾如虹。帝以土气胜，遂以土德王。
　
　　五十年秋七月庚申，凤鸟至，帝祭于洛水。
　
　　庚申，天雾，三日三夜，昼昏。帝问天老、力牧、容成曰：“于公何如？”天老曰：“臣闻之，国安，其主好文，则凤凰居之。国乱，其主好武，则凤凰去之。今凤凰翔于东郊而乐之，其鸣音中夷则，与天相副。以是观之，天有严教以赐帝，帝勿犯也。”召史卜之，龟燋。史曰：“臣不能占也，其问之圣人。”帝曰：“已问天老、力牧、容成矣。”史北面再拜曰：“龟不违圣智，故燋。”雾既除，游于洛水之上，见大鱼，杀五牲以醮之，天乃甚雨，七日七夜，鱼流于海，得图书焉。《龙图》出河，《龟书》出洛，赤文篆字，以授轩辕，接万神于明庭，今塞门谷口是也。
　
　　五十九年，贯胸氏来宾，长股氏来宾。
　
　　七十七年，昌意降居弱水，产帝乾荒。
　
　　一百年，地裂。
　
　　帝陟。
　
　　帝王之崩皆曰陟，《书》称“新陟王”，谓新崩也。帝以土德王，应地裂而陟。葬，群臣有左彻者，感思帝德，取衣冠几杖而庙飨之，诸侯大夫岁时朝焉。
　
　　帝挚少昊氏

　　约案：帝挚少昊氏（《左氏·昭十七年传》：“我高祖少皞挚之立也。”），母曰女节，见星如虹，下流华渚，既而梦接意感，生少昊。登帝位，有凤凰之瑞。或曰名清，不居帝位，帅鸟师，居西方，以鸟纪官。
　
　　帝颛顼高阳氏

　　母曰女枢，见瑶光之星，贯月如虹，感己于幽房之宫，生颛顼于若水。首戴干戈，有圣德。生十年而佐少昊氏，二十而登帝位。
　
　　元年，帝即位，居濮。
　
　　十三年，初作历象。
　
　　二十一年，作承云之乐。
　
　　三十年，帝产伯鲧，居天穆之阳。
　
　　七十八年，帝陟。
　
　　术器作乱，辛侯灭之。
　
　　帝喾高辛氏

　　生而骈齿，有圣德，初封辛侯，代高阳氏王天下。使瞽人拊鞞鼓，击钟磬，凤皇鼓翼而舞。
　
　　元年，帝即位，居亳。
　
　　十六年，帝使重帅师灭有郐。
　
　　四十五年，帝锡唐侯命。
　
　　六十三年，帝陟。
　
　　帝子挚立，九年而废。
　
　　帝尧陶唐氏

　　母曰庆都，生于斗维之野，常有黄云覆其上。及长，观于三河，常有龙随之。一旦，龙负图而至，其文要曰：“亦受天祐。”眉八采，须发长七尺二寸，面锐上丰下，足履翼宿。既而阴风四合，赤龙感之。孕十四月而生尧于丹陵，其状如图。及长，身长十尺，有圣德，封于唐。梦攀天而上。高辛氏衰，天下归之。
　
　　元年丙子，帝即位，居冀。
　
　　命羲和历象。
　
　　五年，初巡狩四岳。
　
　　七年，有麟。
　
　　十二年，初治兵。
　
　　十六年，渠搜氏来宾。
　
　　十九年，命共工治河。
　
　　二十九年春，僬侥氏来朝，贡没羽。
　
　　四十二年，景星见于翼。
　
　　五十年，帝游于首山，乘素车玄驹。
　
　　五十三年，帝祭于洛。
　
　　五十八年，帝使后稷放帝子朱于丹水。
　
　　六十一年，命崇伯鲧治河。
　
　　六十九年，黜崇伯鲧。
　
　　七十年春正月，帝使四岳锡虞舜命。
　
　　帝在位七十年，景星出翼，凤皇在庭，朱草生，嘉禾秀，甘露润，醴泉出，日月如合璧，五星如连珠。厨中自生肉，其薄如箑，摇动则风生，食物寒而不臭，名曰“箑脯”。又有草荚阶而生，月朔始生一荚，月半而生十五荚，十六日以后日落一荚，及晦而尽，月小则一荚焦而不落，名曰“蓂荚”，一曰“历荚”。洪水既平，归功于舜，将以天下禅之，乃洁斋修坛场于河、洛，择良日，率舜等升首山，遵河渚。有五老游焉，盖五星之精也。相谓曰：“《河图》将来告帝以期，知我者重瞳黄姚。”五老因飞为流星，上入昴。二月辛丑昧明，礼备，至于日昃，荣光出河，休气四塞，白云起，回风摇，乃有龙马衔甲，赤文绿色，缘坛而上，吐《甲图》而去。甲似龟，背广九尺，其图以白玉为检，赤玉为柙，泥以黄金，约以青绳。检文曰：“闿色授帝舜。”言虞、夏当受天命。帝乃写其言，藏于东序。后二年二月仲辛，率群臣东沈璧于洛。礼毕，退俟，至于下昃，赤光起，元龟负书而出，背甲赤文成字，止于坛。其书言当禅舜。遂让舜。
　
　　七十一年，帝命二女嫔于舜。
　
　　七十三年春正月，舜受终于文祖。
　
　　七十四年，虞舜初巡狩四岳。
　
　　七十五年，司空禹治河。
　
　　七十六年，司空伐曹魏之戎，克之。
　
　　八十六年，司空入觐，贽用玄圭。
　
　　八十七年，初建十有二州。
　
　　八十九年，作游宫于陶。
　
　　九十年，帝游居于陶。
　
　　九十七年，司空巡十有二州。
　
　　一百年，帝陟于陶。
　
　　帝子丹朱避舜于房陵，舜让，不克。朱遂封于房，为虞宾。三年，舜即天子之位。
　
　　帝舜有虞氏

　　母曰握登，见大虹意感，而生舜于姚墟。目重瞳子，故名重华。龙颜大口，黑色，身长六尺一寸。舜父母憎舜，使其涂廪，自下焚之，舜服鸟工衣服飞去。又使浚井，自上填之以石，舜服龙工衣自傍而出。耕于历，梦眉长与发等，遂登庸。
　
　　元年己未，帝即位，居冀。
　
　　作大韶之乐。
　
　　即帝位，蓂荚生于阶，凤凰巢于庭，击石拊石，以歌《九韶》，百兽率舞，景星出于房，地出乘黄之马。
　
　　三年，命皋陶作刑。
　
　　九年，西王母来朝。
　
　　西王母之来朝，献白环、玉玦。
　
　　十四年，卿云见，命禹代虞事。
　
　　在位十有四年，奏钟石笙管未罢，而天大雷雨，疾风发屋拔木，桴鼓播地，钟磬，乱行，舞人顿伏，乐正狂走。舜乃磬堵持衡而笑曰：“明哉，天下非一人之天下也，亦乃见于钟石笙管乎。”乃荐禹于天，使行天子事也。于是和气普应，庆云兴焉，若烟非烟，若云非云，郁郁纷纷，萧索轮囷，百工相和而歌《卿云》。帝乃倡之曰：“庆云烂兮，糺缦缦兮，日月光华，旦复旦兮。”群臣咸进，顿首曰：“明明上天，烂然星陈。日月光华，弘于一人。”帝乃再歌曰：“日月有常，星辰有行。四时从经，万姓允诚。于予论乐，配天之灵。迁于圣贤，莫不咸听。乎鼓之，轩乎舞之。精华已竭，褰裳去之。”于是八风循通，庆云丛集，蟠龙奋迅于其藏，蛟鱼踊跃于其渊，龟鳖咸出其穴，迁虞而事夏。舜乃设坛于河，依尧故事。至于下昃，荣光休气至，黄龙负图，长三十二尺，广九尺，出于坛畔，赤文绿错，其文言当禅禹。
　
　　十五年，帝命夏后有事于太室。
　
　　十七年春二月，入学初用万。
　
　　二十五年，息慎氏来朝，贡弓矢。
　
　　二十九年，帝命子义钧封于商。
　
　　三十年，葬后育于渭。
　
　　三十二年，帝命夏后总师，遂陟方岳。
　
　　三十三年春正月，夏后受命于神宗，遂复九州。
　
　　三十五年，帝命夏后征有苗，有苗氏来朝。
　
　　四十二年，玄都氏来朝，贡宝玉。
　
　　四十七年冬，陨霜，不杀草木。
　
　　四十九年，帝居于鸣条。
　
　　五十年，帝陟。
　
　　义钧封于商，是谓商均。后育，娥皇也。鸣条有苍梧之山，帝崩，遂葬焉，今海州。
　
　　帝禹夏后氏

　　母曰修己，出行，见流星贯昴，梦接意感，既而吞神珠。修己背剖，而生禹于石纽。虎鼻大口，两耳参镂，首戴钩铃，胸有玉斗，足文履已，故名文命。长有圣德。长九尺九寸。梦自洗于河，取水饮之。又有白狐九尾之瑞。当尧之世，舜举之。禹观于河，有长人白面鱼身，出曰：“吾河精也。”呼禹曰：“文命治水。”言讫，授禹《河图》，言治水之事，乃退入于渊。禹治水既毕，天锡玄圭，以告成功。夏道将兴，草木畅茂，青龙止于郊，祝融之神降于崇山。乃受舜禅，即天子之位。洛出龟书，是为《洪范》。三年丧毕，都于阳城。
　
　　元年壬子，帝即位，居冀。
　
　　颁夏时于邦国。
　
　　二年，咎陶薨。
　
　　五年，巡狩，会诸侯于涂山。
　
　　南巡狩，济江，中流有二黄龙负舟，舟人皆惧。禹笑曰：“吾受命于天，屈力以养人。生，性也；死，命也。奚忧龙哉。”龙于是曳尾而逝。
　
　　八年春，会诸侯于会稽，杀防风氏。
　
　　夏六月，雨金于夏邑。
　
　　秋八月，帝陟于会稽。
　
　　禹立四十五年。
　
　　禹荐益于天。七年，禹崩，三年丧毕，天下归启。
　
　　帝启

　　元年癸亥，帝即位于夏邑，大飨诸侯于钧台。
　
　　诸侯从帝归于冀都。大飨诸侯于璇台。
　
　　二年，费侯伯益出就国。
　
　　王帅师伐有扈，大战于甘（有扈，在始平鄠县）。
　
　　六年，伯益薨，祠之。
　
　　八年，帝使孟涂如巴莅讼。
　
　　十年，帝巡狩，舞《九韶》于大穆之野。
　
　　十一年，放王季子武观于西河（武观即五观也。观国，今顿丘卫县）。
　
　　十五年，武观以西河叛。彭伯寿帅师征西河，武观来归。
　
　　十六年，陟。
　
　　帝太康

　　元年癸未，帝即位，居斟寻。畋于洛表。羿入居斟寻。
　
　　四年，陟。
　
　　帝仲康

　　元年己丑，帝即位，居斟寻。
　
　　五年秋九月庚戌朔，日有食之。命胤侯帅师征羲和。
　
　　六年，锡昆吾，命作伯。
　
　　七年，陟。
　
　　世子相出居商丘，依邳侯（一作“依同姓诸侯斟灌、斟寻”）。
　
　　帝相

　　元年戊戌，帝即位，居商。
　
　　征淮夷。
　
　　二年，征风及黄夷。
　
　　七年，于夷来宾。
　
　　八年，寒浞杀羿，使其子浇居过。
　
　　九年，相居于斟灌。
　
　　十五年，商侯相土作乘马。遂迁于商丘。
　
　　二十年，寒浞灭戈。
　
　　二十六年，寒浞使其子帅师灭斟灌。
　
　　二十七年，浇伐斟抃，大战于濰，覆其舟，灭之。
　
　　二十八年，寒浞使其子浇弑帝。后缗归于有仍。伯靡出奔鬲。
　
　　斟灌之墟，是为帝丘。后缗方娠，逃出自窦，归于有仍。伯靡奔有鬲氏。
　
　　夏世子少康生（丙寅年）。
　
　　少康自有仍奔虞（乙酉年）。
　
　　伯靡自鬲帅斟抃、斟灌之师以伐浞。
　
　　世子少康使汝艾伐过杀浇（甲辰年）。
　
　　伯子杼帅师灭戈。
　
　　伯靡杀寒浞。
　
　　少康自纶归于夏邑（乙巳年）。
　
　　明年，后缗生少康。既长，为仍牧正，惎浇，能戒之。浇使椒求之，将至仍，少康逃奔有虞，为之庖正，以除其害。虞思于是妻之以二姚，而邑诸纶。有田一成，有众一旅，能布其德，而兆其谋，以收夏众，抚其官职。夏之遗臣伯靡，自有鬲氏收二斟之烬以伐浞。浞恃浇皆康娱，日忘其恶而不为备。少康使汝艾谍浇。初，浞娶纯狐氏，有子早死，其妇曰女歧，寡居。浇强圉，往至其户，阳有所求。女歧为之缝裳，共舍而宿。汝艾夜使人袭断其首，乃女歧也。浇既多力，又善走，艾乃畋猎，放犬逐兽，因嗾浇颠陨，乃斩浇以归于少康。于是，夏众灭浞，奉少康归于夏邑。诸侯始闻之，立为天子，祀夏配天，不失旧物。
　
　　帝少康

　　元年丙午，帝即位，诸侯来朝，宾虞公。
　
　　二年，方夷来宾。
　
　　三年，复田稷。
　
　　后稷之后不窋失官，至是而复。
　
　　十一年，使商侯冥治河。
　
　　十八年，迁于原。
　
　　二十一年，陟。
　
　　帝杼

　　元年己巳，帝即位，居原。
　
　　五年，自原迁于老丘。
　
　　八年，征于东海及三寿，得一狐九尾。
　
　　十三年，商侯冥死于河。
　
　　十七年，陟。
　
　　杼或作帝宇，一曰伯杼。杼，能帅禹者也，故夏后氏报焉。
　
　　帝芬

　　元年戊子，帝即位。
　
　　三年，九夷来御。
　
　　十六年，洛伯用与河伯冯夷斗。
　
　　三十三年，封昆吾氏子于有苏。
　
　　三十六年，作圜土。
　
　　四十四年，陟。
　
　　芬或曰芬发。
　
　　帝芒

　　元年壬申，帝即位，以玄珪宾于河。
　
　　十三年，东狩于海，获大鱼。
　
　　三十三年，商侯迁于殷。
　
　　五十八年，陟。
　
　　芒或曰帝荒。
　
　　帝泄

　　元年辛未，帝即位。
　
　　十二年，殷侯子亥宾于有易，有易杀而放之。
　
　　十六年，殷侯微以河泊之师伐有易，杀其君绵臣。
　
　　殷侯子亥宾于有易而淫焉，有易之君绵臣杀而放之。故殷上甲微假师于河伯，以伐有易，灭之，遂杀其君绵臣。中叶衰而上甲微复兴，故商人报焉。
　
　　二十一年，命畎夷、白夷、玄夷、风夷、赤夷、黄夷。
　
　　二十五年，陟。
　
　　帝不降

　　元年己亥，帝即位。
　
　　六年，伐九苑。
　
　　三十五年，殷灭皮氏。
　
　　五十九年，逊位于弟扃。
　
　　帝扃

　　元年戊戌，帝即位。
　
　　十年，帝不降陟。
　
　　三代之世内禅，惟不降实有圣德。
　
　　十八年，陟。
　
　　帝廑

　　一名胤甲。
　
　　元年己未，帝即位，居西河。
　
　　四年，作西音。
　
　　昆吾氏迁于许（己姓，名樊，封于卫，夏衰为伯，迁于旧许）。
　
　　八年，天有妖孽，十日并出，其年陟。
　
　　帝孔甲

　　元年乙巳，帝即位，居西河。
　
　　废豕韦氏，使刘累豢龙。
　
　　三年，王畋于掞山。
　
　　五年，作东音。
　
　　七年，刘累迁于鲁阳。
　
　　王好事鬼神，肆行淫乱，诸侯化之，夏政始衰。田于东阳掞山，天大风晦盲，孔甲迷惑，入于民室。主人方乳，或曰：“后来见良日也，之子必大吉。”或又曰：“不胜也，之子必有殃。”孔甲闻之曰：“以为余一人子，夫谁殃之。”乃取其子以归。既长，为斧所戕，乃作《破斧之歌》，是为东音。刘累所畜龙一雌死，潜醢以食夏后，夏后飨之，既而使求之，惧而迁于鲁阳，其后为范氏。
　
　　九年，陟。
　
　　殷侯复归于商丘。
　
　　帝昊

　　昊一作皋。
　
　　元年庚辰，帝即位。
　
　　使豕韦氏复国（夏衰，昆吾、豕韦相继为伯）。
　
　　三年，陟。
　
　　帝发

　　一名后敬，或曰发惠。
　
　　元年乙酉，帝即位。
　
　　诸夷宾于王门，再保墉会于上池，诸夷入舞。
　
　　七年，陟。
　
　　泰山震。
　
　　帝癸

　　一名桀。
　
　　元年壬辰，帝即位，居斟抃。
　
　　三年，筑倾宫。
　
　　毁容台。
　
　　畎夷入于岐以叛。
　
　　六年，歧踵戎来宾。
　
　　十年，五星错行，夜中，星陨如雨。
　
　　地震。
　
　　伊、洛竭。
　
　　十一年，会诸侯于仍，有缗氏逃归，遂灭有缗。
　
　　十三年，迁于河南。
　
　　初作辇。
　
　　十四年，扁帅师伐岷山（一作“山民”）。
　
　　癸命扁伐山民，山民女于桀二人，曰琬，曰琰。后爱二人，女无子焉，斫其名于苕华之玉。苕是琬，华是琰，而弃其元妃于洛，曰妹喜，于倾宫饰瑶台居之。
　
　　十五年，商侯履迁于亳（成汤元年）。
　
　　十七年，商使伊尹来朝。
　
　　二十年，伊尹归于商，及汝鸠、汝方会于北门。
　
　　二十一年，商师征有洛，克之。遂征荆，荆降。
　
　　二十二年，商侯履来朝，命囚履于夏台。
　
　　二十三年，释商侯履。诸侯遂宾于商。
　
　　二十六年，商灭温。
　
　　二十八年，昆吾氏伐商。商会诸侯于景亳，遂征韦。商师取韦，遂征顾。
　
　　太史令终古出奔商。
　
　　二十九年，商师取顾。
　
　　三日并出。
　
　　费伯昌出奔商。
　
　　冬十月，凿山穿陵，以通于河。
　
　　三十年，瞿山崩。
　
　　杀其大夫关龙逢。
　
　　商师征昆吾。
　
　　冬，聆隧灾。
　
　　三十一年，商自陑征夏邑，克昆吾。大雷雨，战于鸣条。
　
　　夏师败绩，桀出奔三朡。商师征三朡，战于郕，获桀于焦门，放之于南巢。
　
　　自禹至桀十七世，有王与无王，用岁四百七十一年（始壬子，终壬戌）。
　
　　殷商成汤

　　名履。
　
　　汤有七名而九征。放桀于南巢而还，诸侯八译而来者千八百国，奇肱氏以车至，乃同尊天乙履为天子，三让，遂即天子之位。初，高辛氏之世妃曰简狄，以春分玄鸟至之日，从帝祀郊禖，与其妹浴于玄丘之水。有玄鸟衔卵而坠之，五色甚好，二人竞取，覆以玉筐。简狄先得而吞之，遂孕。胸剖而生契。长为尧司徒，成功于民，受封于商。后十三世，生主癸。主癸之妃曰扶都，见白气贯月，意感，以乙日生汤，号天乙。丰下锐上，皙而有髯，句身而扬声，长九尺，臂有四肘，是为成汤。汤在亳，能修其德。伊挚将应汤命，梦乘船过日月之傍，汤乃东至于洛，观帝尧之坛，沈璧退立，黄鱼双踊，黑鸟随之止于坛，化为黑玉。又有黑龟，并赤文成字，言夏桀无道，汤当代之。梼杌之神，见于邳山。有神牵白狼衔钩而入商朝。金德将盛，银自山溢。汤将奉天命放桀，梦及天而舐之，遂有天下。商人后改天下之号曰殷。
　
　　十八年癸亥，王即位，居亳。
　
　　始屋夏社。
　
　　十九年，大旱。
　
　　氐、羌来宾。
　
　　二十年，大旱。
　
　　夏桀卒于亭山。
　
　　禁弦歌舞。
　
　　二十一年，大旱。
　
　　铸金币。
　
　　二十二年，大旱。
　
　　二十三年，大旱。
　
　　二十四年，大旱。
　
　　王祷于桑林，雨。
　
　　二十五年，作《大濩乐》。
　
　　初巡狩，定献令。
　
　　二十七年，迁九鼎于商邑。
　
　　二十九年，陟。
　
　　外丙

　　名胜。
　
　　元年乙亥，王即位，居亳，命卿士伊尹。
　
　　二年，陟。
　
　　仲壬

　　名庸。
　
　　元年丁丑，王即位，居亳，命卿士伊尹。
　
　　四年，陟。
　
　　太甲

　　名至。
　
　　元年辛巳，王即位，居亳，命卿士伊尹。
　
　　伊尹放太甲于桐，乃自立。
　
　　约按：伊尹自立，盖误以摄政为真尔。
　
　　七年，王潜出自桐，杀伊尹，天大雾三日，乃立其子伊陟、伊奋，命复其父之田宅而中分之。
　
　　约按：此文与前后不类，盖后世所益。
　
　　十年，大飨于太庙。
　
　　初祀方明。
　
　　十二年，陟。
　
　　沃丁

　　名绚。
　
　　元年癸巳，王即位，居亳，命卿士咎单。
　
　　八年，祠保衡。
　
　　十九年，陟。
　
　　小庚（约案：《史记》作“太庚”）

　　名辨。
　
　　元年壬子，王即位，居亳。
　
　　五年，陟。
　
　　小甲

　　名高。
　
　　元年丁巳，王即位，居亳。
　
　　十七年，陟。
　
　　雍己

　　名胄。
　
　　元年甲戌，王即位，居亳。
　
　　十二年，陟。
　
　　大戊

　　名密。
　
　　元年丙戌，王即位，居亳，命卿士伊陟、臣扈。
　
　　七年，有桑谷生于朝。
　
　　十一年，命巫咸祷于山川。
　
　　二十六年，西戎来宾，王使王孟聘西戎。
　
　　三十一年，命费侯中衍为车正。
　
　　三十五年，作寅车。
　
　　四十六年，大有年。
　
　　五十八年，城蒲姑。
　
　　六十一年，东九夷来宾。
　
　　七十五年，陟。
　
　　大戊遇祥桑，侧身修行。三年之后，远方慕明德，重译而至者七十六国。商道复兴，庙为中宗（《竹书》作“太宗”）。
　
　　仲丁

　　名庄。
　
　　元年辛丑，王即位，自亳迁于嚣，于河上。
　
　　六年，征蓝夷。
　
　　九年，陟。
　
　　外壬

　　名发。
　
　　元年庚戌，王即位，居嚣。
　
　　邳人、姺人叛。
　
　　十年，陟。
　
　　河亶甲

　　名整。
　
　　元年庚申，王即位，自嚣迁于相。
　
　　三年，彭伯克邳。
　
　　四年，征蓝夷。
　
　　五年，姺人入于班方。彭伯、韦伯伐班方，姺人来宾。
　
　　九年，陟。
　
　　祖乙

　　名滕。
　
　　元年己巳，王即位，自相迁于耿，命彭伯、韦伯（见上）。
　
　　二年，圮于耿。
　
　　自耿迁于庇。
　
　　三年，命卿士巫贤。
　
　　八年，城庇。
　
　　十五年，命邠侯高圉。
　
　　十九年，陟。
　
　　祖乙之世，商道复兴，庙为中宗（《史记》与《无逸》皆无之）。
　
　　祖辛

　　名旦。
　
　　元年戊子，王即位，居庇。
　
　　十四年，陟。
　
　　开甲（《史记》作“沃甲”）

　　名逾。
　
　　元年壬寅，王即位，居庇。
　
　　五年，陟。
　
　　祖丁

　　名新。
　
　　元年丁未，王即位，居庇。
　
　　九年，陟。
　
　　南庚

　　名更。
　
　　元年丙辰，王即位，居庇。
　
　　三年，迁于奄。
　
　　六年，陟。
　
　　阳甲（一名“和甲”）

　　名和。
　
　　元年壬戌，王即位，居奄。
　
　　三年，西征丹山戎。
　
　　四年，陟。
　
　　盘庚

　　名旬。
　
　　元年丙寅，王即位，居奄。
　
　　七年，应侯来朝。
　
　　十四年，自奄迁于北蒙，曰殷。
　
　　十五年，营殷邑。
　
　　十九年，命邠侯亚圉。
　
　　二十八年，陟。
　
　　小辛

　　名颂。
　
　　元年甲午，王即位，居殷。
　
　　三年，陟。
　
　　小乙

　　名敛。
　
　　元年丁酉，王即位，居殷。
　
　　六年，命世子武丁居于河，学于甘盘。
　
　　十年，陟。
　
　　武丁

　　名昭。
　
　　元年丁未，王即位，居殷，命卿士甘盘。
　
　　三年，梦求傅说，得之。
　
　　六年，命卿士傅说。
　
　　视学养老。
　
　　十二年，报祀上甲微。
　
　　二十五年，王子孝己卒于野。
　
　　二十九年，肜祭太庙，有雉来。
　
　　三十二年，伐鬼方，次于荆。
　
　　三十四年，王师克鬼方。
　
　　氐、羌来宾。
　
　　四十三年，王师灭大彭。
　
　　五十年，征豕韦，克之。
　
　　五十九年，陟。
　
　　王，殷之大仁也。力行王道，不敢荒宁，嘉靖殷邦，至于小大，无时或怨。是时舆地，东不过江、黄，西不过氐、羌，南不过荆蛮，北不过朔方，而颂声作，礼废而复起，庙号高宗。
　
　　祖庚

　　名曜。
　
　　元年丙午，王即位，居殷，作《高宗之训》。
　
　　十一年，陟。
　
　　祖甲（《国语》作“帝甲”）

　　名载。
　
　　元年丁巳，王即位，居殷。
　
　　十二年，征西戎。
　
　　冬，王返自西戎（祖甲西征，得一丹山）。
　
　　十三年，西戎来宾。
　
　　命邠侯组绀。
　
　　二十四年，重作汤刑。
　
　　二十七年，命王子嚣、王子良。
　
　　三十三年，陟。
　
　　王旧在野，及即位，知小人之依，能保惠庶民，不悔鳏寡。迨其末也，繁刑以携远，殷道复衰（《国语》曰：“玄王勤商，十有四世，帝甲乱之，七世而陨。”）。
　
　　冯辛（《史记》作“廪辛”）

　　名先。
　
　　元年庚寅，王即位，居殷。
　
　　四年，陟。
　
　　庚丁

　　名嚣。
　
　　元年甲午，王即位，居殷。
　
　　八年，陟。
　
　　武乙

　　名瞿。
　
　　元年壬寅，王即位，居殷。
　
　　邠迁于岐周。
　
　　三年，自殷迁于河北。
　
　　命周公亶父，赐以岐邑。
　
　　十五年，自河北迁于沬。
　
　　二十一年，周公亶父薨。
　
　　二十四年，周师伐程，战于毕，克之。
　
　　三十年，周师伐义渠，乃获其君以归。
　
　　三十四年，周公季历来朝，王赐地三十里，玉十皞，马十匹。
　
　　三十五年，周公季历伐西落鬼戎。
　
　　王畋于河、渭，暴雷震死。
　
　　文丁（《史记》作“大丁”，非。）

　　名杞。
　
　　元年丁丑，王即位，居殷（自沬归殷邑）。
　
　　二年，周公季历伐燕京之戎，败绩。
　
　　三年，洹水一日三绝。
　
　　四年，周公季历伐余无之戎，克之。命为牧师。
　
　　五年，周作程邑。
　
　　七年，周公季历伐始呼之戎，克之。
　
　　十一年，周公季历伐翳徒之戎，获其三大夫，来献捷。
　
　　王杀季历。
　
　　王嘉季历之功，锡之圭瓒、秬鬯，九命为伯，既而执诸塞库。季历困而死，因谓文丁杀季历（执王季于塞库，羁文王于玉门，郁尼之情，辞以作歌，其传久矣。）
　
　　十二年（周文王元年），有凤集于岐山。
　
　　十三年，陟。
　
　　帝乙

　　名羡。
　
　　元年庚寅，王即位，居殷。
　
　　三年，王命南仲，西拒昆夷，城朔方。
　
　　夏六月，周地震。
　
　　九年，陟。
　
　　帝辛

　　名受（即纣也，曰受辛）。
　
　　元年己亥，王即位，居殷。
　
　　命九侯、周侯、邘侯（周侯为西伯昌）。
　
　　三年，有雀生鹯。
　
　　四年，大蒐于黎。
　
　　作炮烙之刑。
　
　　五年夏，筑南单之台。
　
　　雨土于亳。
　
　　六年，西伯初礿于毕。
　
　　九年，王师伐有苏，获妲己以归。
　
　　作琼室，立玉门。
　
　　十年夏六月，王畋于西郊。
　
　　十七年，西伯伐翟。
　
　　冬，王游于淇。
　
　　二十一年春正月，诸侯朝周。
　
　　伯夷、叔齐自孤竹归于周。
　
　　二十二年冬，大蒐于渭。
　
　　二十三年，囚西伯于羑里。
　
　　二十九年，释西伯。诸侯逆西伯，归于程。
　
　　三十年春三月，西伯率诸侯入贡。
　
　　三十一年，西伯治兵于毕，得吕尚以为师。
　
　　三十二年，五星聚于房。
　
　　有赤乌集于周社。
　
　　密人侵阮，西伯帅师伐密。
　
　　三十三年，密人降于周师，遂迁于程。
　
　　王锡命西伯，得专征伐。
　
　　约案：文王受命九年，大统未集，盖得专征伐，受命自此年始。
　
　　三十四年，周师取耆及邘，遂伐崇，崇人降。
　
　　冬十二月，昆夷侵周。
　
　　三十五年，周大饥。
　
　　西伯自程迁于丰。
　
　　三十六年春正月，诸侯朝于周，遂伐昆夷。
　
　　西伯使世子发营镐。
　
　　三十七年，周作辟雍。
　
　　三十九年，大夫辛甲出奔周。
　
　　四十年，周作灵台。
　
　　王使胶鬲求玉于周。
　
　　四十一年春三月，西伯昌薨（周文王葬毕，毕西于丰三十里）。
　
　　四十二年（周武王元年），西伯发受丹书于吕尚。
　
　　有女子化为丈夫。
　
　　四十三年春，大阅。
　
　　峣山崩。
　
　　四十四年，西伯发伐黎。
　
　　四十七年，内史向挚出奔周。
　
　　四十八年，夷羊见。
　
　　二日并出。
　
　　五十一年冬十一月戊子，周师渡盟津而还。
　
　　王囚箕子，杀王子比干，微子出奔。
　
　　五十二年庚寅，周始伐殷。
　
　　秋，周师次于鲜原。
　
　　冬十有二月，周师有事于上帝。庸、蜀、羌、髳、微、卢、彭、濮从周师伐殷（伐殷至邢丘，更名邢丘曰怀）。
　
　　汤灭夏以至于受，二十九王，用岁四百九十六年（始癸亥，终戊寅）。


竹书纪年·卷下 
　　周武王

　　名发。初，高辛氏之世妃曰姜嫄，助祭郊禖，见大人迹，履之，当时歆如有人道感己，遂有身而生男。以为不祥，弃之隘巷，羊牛避而不践；又送之山林之中，会伐林者；又取而置寒冰上，大鸟以一翼籍覆之。姜嫄以为异，乃收养焉，名之曰弃。枝颐有异相。长为尧稷官，有功于民。后稷之孙曰公刘，有德，诸侯皆以天子之礼待之。初，黄帝之世谶言曰：“西北为王，期在甲子，昌制命，发行诛，旦行道。”及公刘之后，十三世而生季历。季历之十年，飞龙盈于殷之牧野，此盖圣人在下位将起之符也。季历之妃曰太任，梦长人感己，溲于豕牢而生昌，是为周文王。龙颜虎肩，身长十尺，胸有四乳。太王曰：“吾世当有兴者，其在昌乎！”季历之兄曰太伯，知天命在昌，适越，终身不反，弟仲雍从之，故季历为嗣以及昌。昌为西伯，作邑于丰。文王之妃曰太姒，梦商庭生棘，太子发植梓树于阙间，化为松柏棫柞。以告文王，文王币率群臣，与发并拜告梦。季秋之甲子，赤爵衔书及丰，置于昌户。昌拜稽首受。其文要曰：“姬昌苍帝子，亡殷者纣王。”将畋，史编卜之，曰：“将大获，非熊非罴，天遣太师以佐昌。臣太祖史畴为禹卜畋，得皋陶。其兆类此。”至于磻溪之水，吕尚钓于涯，王下趋拜曰：“望公七年，乃今见光景于斯。”尚立变名答曰：“望钓得玉璜，其文要曰：‘姬受命，昌来提，撰尔洛钤报在齐。’”尚出游，见赤人自洛出，授尚书：“命曰吕，佐昌者子。”文王梦日月著其身，又蒨瑽鸣于岐山。孟春六旬，五纬聚房。后有凤凰衔书，游文王之都。书又曰：“殷帝无道，虐乱天下。星命已移，不得复久。灵祇远离，百神吹去。五星聚房，昭理四海。”文王既没，太子发代立，是为武王。武王骈齿望羊。将伐纣，至于孟津，八百诸侯，不期而会，咸曰：“纣可伐矣。”武王不从。及纣杀比干，囚箕子，微子去之，乃伐纣。渡孟津，中流，白鱼跃入王舟。王俯取鱼，长三尺，目下有赤文成字，言纣可伐。王写以世字，鱼文消。燔鱼以告天。有火自天止于王屋，流为赤乌，乌衔谷焉。谷者，纪后稷之德；火者，燔鱼以告天，天火流下，应以吉也。遂东伐纣，胜于牧野。兵不血刃，而天下归之。乃封吕尚于齐。周德既隆，草木茂盛，蒿堪为宫室，因名蒿室。既有天下，遂都于镐。
　
　　十二年辛卯，王率西夷诸侯伐殷，败之于坶野。
　
　　王亲禽受于南单之台，遂分天之明。
　
　　立受子禄父，是为武庚。
　
　　夏四月，王归于丰，飨于太庙。
　
　　命监殷，遂狩于管。
　
　　作《大武乐》。
　
　　十三年，巢伯来宾。
　
　　荐殷于太庙，遂大封诸侯。
　
　　秋，大有年。
　
　　十四年，王有疾，周文公祷于坛摐，作《金縢》。
　
　　十五年，肃慎氏来宾。
　
　　初狩方岳，诰于沬邑。
　
　　冬，迁九鼎于洛。
　
　　十六年，箕子来朝。
　
　　秋，王师灭蒲姑。
　
　　十七年，命王世子诵于东宫。
　
　　冬十有二月，王陟，年九十四。
　
　　成王

　　名诵。
　
　　元年丁酉春正月，王即位，命冢宰周文公总百官。
　
　　庚午，周公诰诸侯于皇门。
　
　　夏六月，葬武王于毕。
　
　　秋，王加元服。
　
　　武庚以殷叛。
　
　　周文公出居于东。
　
　　二年，奄人、徐人及淮夷入于邶以叛。
　
　　秋，大雷电以风。王逆周文公于郊。遂伐殷。
　
　　三年，王师灭殷，杀武庚禄父。
　
　　迁殷民于卫。
　
　　遂伐奄。
　
　　灭蒲姑（姑与四国作乱，故周文公伐之）。
　
　　四年春正月，初朝于庙。
　
　　夏四月，初尝麦。
　
　　王师伐淮夷，遂入奄。
　
　　五年春正月，王在奄，迁其君于蒲姑。
　
　　夏五月，王至自奄。
　
　　迁殷民于洛邑，遂营成周。
　
　　六年，大蒐于岐阳。
　
　　七年，周公复政于王。
　
　　春二月，王如丰。
　
　　三月，召康公如洛度邑。
　
　　甲子，周文公诰多士于成周，遂城东都。
　
　　王如东都，诸侯来朝。
　
　　冬，王归自东都。
　
　　立高圉庙。
　
　　八年春正月，王初莅阼亲政。
　
　　命鲁侯禽父、齐侯伋迁庶殷于鲁。
　
　　作《象舞》。
　
　　冬十月，王师灭唐，迁其民于杜。
　
　　九年春正月，有事于太庙，初用《勺》。
　
　　肃慎氏来朝，王使荣伯锡肃慎氏命。
　
　　十年，王命唐叔虞为侯。
　
　　越裳氏来朝。
　
　　周文公出居于丰。
　
　　十一年春正月，王如丰。
　
　　唐叔献嘉禾，王命唐叔归禾于周文公。
　
　　王命周平公治东都。
　
　　约案：周平公即君陈，周公之子，伯禽之弟。
　
　　十二年，王师、燕师城韩。
　
　　王锡韩侯命。
　
　　十三年，王师会齐侯、鲁侯伐戎。
　
　　夏六月，鲁大褅于周公庙。
　
　　十四年，秦师围曲城，克之。
　
　　冬，洛邑告成。
　
　　十八年春正月，王如洛邑定鼎。
　
　　凤凰见，遂有事于河。
　
　　武王没，成王少，周公旦摄政七年，制礼作乐，神鸟凤凰见，蓂荚生。乃与成王观于河、洛，沈璧。礼毕，王退俟，至于日昃，荣光并出幕河，青云浮至，青龙临坛，衔玄甲之图，坐之而去。礼于洛，亦如之。玄龟青龙苍兕止于坛，背甲刻书，赤文成字。周公援笔以世文写之，书成文消，龟堕甲而去。其言自周公讫于秦、汉盛衰之符。麒麟游苑，凤凰翔庭，成王援琴而歌曰：“凤凰翔兮于紫庭，余何德兮以感灵，赖先王兮恩泽臻，于胥乐兮民以宁。”
　
　　十九年，王巡狩侯、甸、方岳，召康公从。
　
　　归于宗周，遂正百官，黜丰侯。
　
　　二十一年，除治象。
　
　　周文公薨于丰。
　
　　二十二年，葬周文公于毕。
　
　　二十四年，於越来宾。
　
　　二十五年，王大会诸侯于东都，四夷来宾。
　
　　冬十月，归自东都，大事于太庙。
　
　　三十年，离戎来宾。
　
　　约案：离戎，骊山之戎也。为林氏所伐，告于成王。
　
　　三十三年，王游于卷阿，召康公从。
　
　　归于宗周。
　
　　命王世子钊如房逆女，房伯祈归于宗周。
　
　　三十四年，雨金于咸阳。
　
　　约案：咸阳天雨金，三年，国有大丧。
　
　　三十七年夏四月乙丑，王陟。
　
　　康王

　　名钊。
　
　　元年甲戌春正月，王即位，命冢宰召康公总百官。
　
　　诸侯朝于丰宫。
　
　　三年，定乐歌。
　
　　吉褅于先王。
　
　　申戒农官，告于庙。
　
　　六年，齐太公薨。
　
　　九年，唐迁于晋，作宫而美，王使人让之。
　
　　十二年夏六月壬申，王如丰，锡毕公命。
　
　　秋，毛懿公薨。
　
　　十六年，锡齐侯伋命。
　
　　王南巡狩，至九江庐山。
　
　　十九年，鲁侯禽父薨。
　
　　二十一年，鲁筑茅阙门。
　
　　二十四年，召康公薨。
　
　　二十六年秋九月己未，王陟。
　
　　昭王

　　名瑕。
　
　　元年庚子春正月，王即位，复设象魏。
　
　　六年，王锡郇伯命。
　
　　冬十二月，桃李华。
　
　　十四年夏四月，恒星不见。
　
　　秋七月，鲁人弑其君宰。
　
　　十六年，伐楚，涉汉，遇大兕。
　
　　十九年春，有星孛于紫微。
　
　　祭公、辛伯从王伐楚。
　
　　天大曀，雉兔皆震，雉兔皆震，丧六师于汉。
　
　　王陟。
　
　　穆王

　　名满。
　
　　元年己未春正月，王即位，作昭宫。命辛伯馀靡。
　
　　冬十月，筑祇宫于南郑。
　
　　自武王至穆王享国百年。
　
　　以下都于西郑。
　

　　六年春，徐子诞来朝，锡命为伯。
　

　　八年，北唐来宾，献一骊马，是騄耳。
　

　　九年，筑春宫（王所居有春宫、郑宫）。
　

　　十一年，王命卿士祭公谋父。
　

　　十二年，毛公班、井公利、逢公固帅师从王伐犬戎。
　

　　冬十月，王北巡狩，遂征犬戎。
　

　　十三年春，祭公帅师从王西征，次于阳纡。
　

　　秋七月，西戎来宾。
　
　　徐戎侵洛。
　
　　冬十月，造父御王，入于宗周。
　

　　十四年，王帅楚子伐徐戎，克之。
　

　　夏四月，王畋于军丘。
　
　　五月，作范宫。
　
　　秋九月，翟人侵毕。
　
　　冬，蒐于萍泽。
　
　　作虎牢。
　

　　十五年春正月，留昆氏来宾。
　

　　作重璧台。
　
　　冬，王观于盐泽（一作“王幸安邑，观盐池”，非是）。
　

　　十六年，霍侯旧薨。
　

　　王命造父封于赵。
　

　　十七年，王西征昆仑丘，见西王母。其年，西王母来朝，宾于昭宫。
　

　　秋八月，迁戎于太原。
　
　　王北征，行流沙千里，积羽千里。征犬戎，取其五王以东。西征，至于青鸟所解（三危山）。西征还履天下，亿有九万里。
　

　　十八年春正月，王居祇宫，诸侯来朝。
　

　　二十一年，祭文公薨。
　

　　二十四年，王命左史戎夫作《记》。
　

　　三十五年，荆人入徐，毛伯迁帅师败荆人于泲。
　

　　三十七年，大起九师，东至于九江，架鼋鼍以为梁。遂伐越，至于纡。
　

　　荆人来贡。
　

　　三十九年，王会诸侯于涂山。
　

　　四十五年，鲁侯甗薨。
　

　　五十一年，作《吕刑》，命甫侯于丰。
　

　　五十五年，王陟于祇宫。
　

　　共王

　　名繄。
　
　　元年甲寅春正月，王即位。
　
　　四年，王师灭密。
　
　　九年春正月丁亥，王使内史良锡毛伯迁命。
　
　　十二年，王陟。
　
　　懿王

　　名坚。
　
　　元年丙寅春正月，王即位。天再旦于郑。
　
　　七年，西戎侵镐。
　
　　十三年，翟人侵岐。
　
　　十五年，王自宗周迁于槐里。
　
　　十七年，鲁厉公擢薨。
　
　　二十一年，虢公帅师北伐犬戎，败逋。
　
　　二十五年，王陟。
　
　　懿王之世，兴居无节，号令不时，挈壶氏不能共其职，诸侯于是携德。
　
　　孝王

　　名辟方。
　
　　元年辛卯春正月，王即位，命申侯伐西戎。
　
　　五年，西戎来献马。
　
　　七年冬，大雨电，江、汉水（牛马死，是年，厉王生）。
　
　　八年，初牧于汧、渭。
　
　　九年，王陟。
　
　　夷王

　　名珝。
　
　　元年庚子春正月，王即位。
　
　　二年，蜀人、吕人来献琼玉，宾于河，用介珪。
　
　　三年，王致诸侯，烹齐哀公于鼎。
　
　　六年，王猎于社林，获犀牛一以归。
　
　　七年，虢公帅师伐太原之戎，至于俞泉，获马千匹。
　
　　冬，雨雹，大如砺。
　
　　楚子熊渠伐庸，至于鄂。
　
　　八年，王有疾，诸侯祈于山川。
　
　　王陟。
　
　　厉王

　　名胡（居彘，有汾水焉，故又曰汾王）。
　
　　元年戊申春正月，王即位，作夷宫。
　
　　命卿士荣夷公落。
　
　　楚人来献龟贝。
　
　　三年，淮夷侵洛，王命虢公长父征之，不克。
　
　　齐献公山薨。
　
　　六年，楚子延卒。
　
　　八年，初监谤。
　
　　芮伯良夫戒百官于朝。
　
　　十一年，西戎入于犬丘。
　
　　十二年，王亡奔彘。国人围王宫，执召穆公之子杀之。
　
　　十三年，王在彘，共伯和摄行天子事（号为共和）。
　
　　十四年，皞狁侵宗周西鄙。
　
　　召穆公帅师追荆蛮，至于洛。
　
　　十六年，蔡武侯薨。
　
　　楚子勇卒。
　
　　十九年，曹夷伯薨。
　
　　二十二年，大旱。
　
　　陈幽公薨。
　
　　二十三年，大旱。
　
　　宋僖公薨。
　
　　二十四年，大旱。
　
　　杞武公薨。
　
　　二十五年，大旱。
　
　　楚子严卒。
　
　　二十六年，大旱，王陟于彘。周定公、召穆公立太子靖为王。共伯和归其国，遂大雨。
　
　　大旱既久，庐舍俱焚，会汾王崩，卜于大阳，兆曰：“厉王为祟。”周公、召公乃立太子靖，共和遂归国。和有至德，尊之不喜，废之不怒，逍遥得志于共山之首。
　
　　宣王

　　名靖。
　
　　元年甲戌春正月，王即位，周定公、召穆公辅政。
　
　　复田赋。
　
　　作戎车。
　
　　燕惠侯薨。
　
　　二年，锡太师皇父、司马休父命。
　
　　鲁慎公薨。
　
　　曹公子苏弑其君幽伯疆。
　
　　三年，王命大夫仲伐西戎。
　
　　齐武公寿薨。
　
　　四年，王命蹶父如韩，韩侯来朝。
　
　　五年夏六月，尹吉甫帅师伐皞狁，至于太原。
　
　　秋八月，方叔帅师伐荆蛮。
　
　　六年，召穆公帅师伐淮夷。
　
　　王帅师伐徐戎，皇父、休父从王伐徐戎，次于淮。
　
　　王归自伐徐，锡召穆公命。
　
　　西戎杀秦仲。
　
　　楚子霜卒。
　
　　七年，王锡申伯命。
　
　　王命樊侯仲山甫城齐。
　
　　八年，初考室。
　
　　鲁武公来朝，锡鲁世子戏命。
　
　　九年，王会诸侯于东都，遂狩于甫。
　
　　十二年，鲁武公薨。
　
　　齐人弑其君厉公无忌，立公子赤。
　
　　十五年，卫釐侯薨。
　
　　王锡虢文公命。
　
　　十六年，晋迁于绛。
　
　　十八年，蔡夷侯薨。
　
　　二十一年，鲁公子伯御弑其君懿公戏。
　
　　二十二年，王锡王子多父命居洛。
　
　　二十四年，齐文公赤薨。
　
　　二十五年，大旱，王祷于郊庙，遂雨。
　
　　二十七年，宋惠公鳷薨。
　
　　二十八年，楚子徇卒。
　
　　二十九年，初不藉千亩。
　
　　三十年，有兔舞于镐京。
　
　　三十二年，王师伐鲁，杀伯御。命孝公称于夷宫。
　
　　陈僖公孝薨。
　
　　有马化为人。
　
　　三十三年，齐成公薨。
　
　　王师伐太原之戎，不克。
　
　　三十七年，有马化为狐。
　
　　燕僖侯卒。
　
　　楚子鄂卒。
　
　　三十八年，王师及晋穆侯伐条戎、奔戎，王师败逋。
　
　　三十九年，王师伐姜戎，战于千亩，王师败逋。
　
　　四十年，料民于太原。
　
　　戎人灭姜邑。
　
　　晋人败北戎于汾隰。
　
　　四十一年，王师败于申。
　
　　四十三年，王杀大夫杜伯，其子隰叔出奔晋。
　
　　晋穆侯费生薨，弟殇叔自立，世子仇出奔。
　
　　四十四年（晋殇叔元年丁巳）。
　
　　四十六年，王陟。
　
　　幽王

　　名涅。
　
　　元年庚申春正月，王即位。
　
　　晋世子仇归于晋，杀殇叔。晋人立仇，是为文侯。
　
　　王锡太师尹氏、皇父命。
　
　　二年（辛酉，晋文侯元年），泾、渭、洛竭，岐山崩。
　
　　初增赋。
　
　　晋文侯同王子多父伐鄫，克之。乃居郑父之丘，是为郑桓公。
　
　　三年，王嬖褒姒。
　
　　冬，大震电。
　
　　四年，秦人伐西戎。
　
　　夏六月，陨霜。
　
　　陈夷公薨。
　
　　五年，王世子宜臼出奔申。
　
　　皇父作都于向。
　
　　六年，王命伯士帅师伐六济之戎，王师败逋。
　
　　西戎灭盖。
　
　　冬十月辛卯朔，日有食之。
　
　　七年，虢人灭焦。
　
　　八年，王锡司徒郑伯多父命。
　
　　王立褒姒之子曰伯服为太子。
　
　　九年，申侯聘西戎及鄫。
　
　　十年春，王及诸侯盟于太室。
　
　　秋九月，桃杏实。
　
　　王师伐申。
　
　　十一年春正月，日晕。
　
　　申人、鄫人及犬戎入宗周，弑王及郑桓公。犬戎杀王子伯服，执褒姒以归。
　
　　申侯、鲁侯、许男、郑子立宜臼于申，虢公翰立王子余臣于携（是为携王，二王并立）。
　
　　武王灭殷，岁在庚寅。二十四年，岁在甲寅，定鼎洛邑，至幽王二百五十七年，共二百八十一年。自武王元年己卯至幽王庚午，二百九十二年。
　
　　平王（名宜臼）

　　自东迁以后始纪晋事，王即位皆不书。
　
　　元年辛未，王东徙洛邑。锡文侯命。
　
　　晋侯会卫侯、郑伯、秦伯，以师从王入于成周。
　
　　二年，秦作西畤。
　
　　鲁孝公薨。
　
　　赐秦、晋以邠、岐之田。
　
　　三年，齐人灭祝。
　
　　王锡师徒郑伯命。
　
　　四年，燕顷侯卒。
　
　　郑人灭虢。
　
　　五年，秦襄公帅师伐戎，卒于师。
　
　　宋戴公薨。
　
　　六年，燕哀侯卒。
　
　　郑迁于溱、洧。
　
　　七年，楚子仪卒。
　
　　八年，郑杀其大夫关其思。
　
　　十年，秦迁于汧、渭。
　
　　十三年，卫武公薨。
　
　　十四年，晋人灭韩。
　
　　十八年，秦文公大败戎师于岐，来归岐东之田。
　
　　二十一年，晋文侯杀王子余臣于携。
　
　　二十三年，宋武公卒。
　
　　二十四年，秦作陈宝祠。
　
　　二十五年，晋文侯薨。
　
　　秦初用族刑。
　
　　二十六年（丙申，晋昭侯元年），晋封其弟成师于曲沃。
　
　　三十二年，晋潘父弑其君昭侯，纳成师，不克。立昭侯之子孝侯，晋人杀潘父。
　
　　三十三年（癸卯，晋孝侯元年），楚人侵申。
　
　　三十六年，卫庄公卒。
　
　　王人戍申。
　
　　四十年，齐庄公卒。
　
　　晋曲沃桓叔成师卒，子鋋立，是为庄伯（自是晋侯在翼，称翼侯）。
　
　　四十一年（辛亥，庄伯元年）春，大雨雪。
　
　　四十二年，狄人伐翼，至于晋郊。
　
　　宋宣公薨。
　
　　鲁惠公使宰让请郊庙之礼，王使史角如鲁谕止之。
　
　　四十七年，晋曲沃庄伯入翼，弑孝侯，晋人逐之，立孝侯子郤，是为鄂侯。
　
　　四十八年（戊午，晋鄂侯郤元年），无云而雷。
　
　　鲁惠公卒。
　
　　四十九年（己未，鲁隐公元年，《春秋》始此），鲁隐公及邾庄公盟于姑蔑。
　
　　五十一年春二月乙巳，日有食之。
　
　　三月庚戌，王陟。
　
　　桓王（名林）

　　元年壬戌十月，庄伯以曲沃叛，伐翼，公子万救翼，荀叔轸追之，至于家谷。
　
　　翼侯焚曲沃之禾而还。
　
　　翼侯伐曲沃，大捷，武公请成于翼，至相而还（“相”，一作“桐”）。
　
　　二年，王使虢公伐晋之曲沃。晋鄂侯卒，曲沃庄伯复攻晋，立鄂侯子光，是为哀侯。
　
　　公子万救翼，荀叔轸追之，至于家谷。　
　
　　三年甲子（晋哀侯元年）。
　
　　四年，曲沃庄伯卒，子称立，是为武公，尚一军。
　
　　五年（曲沃武公元年），芮人乘京，荀人、董伯皆叛曲沃。
　
　　十一年（晋小子侯元年），曲沃获晋哀侯，晋人立哀侯子为小子侯。
　
　　芮伯万出奔魏（万之母逐万）。
　
　　十二年，王师、秦师围魏，取芮伯万而东之。
　
　　十三年冬，曲沃伯诱晋小子侯杀之。
　
　　晋曲沃灭荀，以其地赐大夫原氏黯，是为荀叔。
　
　　戎人逆芮伯万于郊。
　
　　十四年，王命虢仲伐曲沃，立晋哀侯弟缗于翼，为晋侯。
　
　　十五年（晋侯缗元年）。
　
　　十六年春，灭翼。
　
　　十九年，郑庄公卒。
　
　　二十三年三月乙未，王陟。
　
　　庄王（名佗）

　　元年乙酉，曲沃尚一军，异于晋。
　
　　六年五月，葬桓王。
　
　　十五年，王陟。
　
　　釐王（名胡齐）

　　元年庚子春，齐桓公会诸侯于北杏，以平宋乱。
　
　　三年，曲沃武公灭晋侯缗，以宝献王，王命武公以一军为晋侯。
　
　　四年（晋武公二十八年），晋犹不与齐桓公之盟（《左传》注：“晋侯缗是年灭。”）。
　
　　五年，晋武公卒，子诡诸立为献公。
　
　　王陟。
　
　　惠王（名阆）

　　元年（乙巳，晋献公元年），晋献公朝王，如成周。
　
　　周阳白兔舞于市。
　
　　二年，王子颓乱，王居于郑。郑人入王府，多取玉。玉化为蜮，射人。
　
　　九年，晋城绛。
　
　　十六年，晋献公作二军，灭耿，以赐大夫赵夙；灭魏，以赐大夫毕万（晋灭于大夫韩、赵、魏，萌于此）。
　
　　十七年，卫懿公及赤狄战于洞泽（“洞”，当作“泂”）。
　
　　十九年，晋献公会虞师伐虢，灭下阳，虢公丑奔卫。公命瑕父、吕甥邑于国都。
　
　　二十五年春正月，狄人伐晋。
　
　　王陟。
　
　　襄王（名郑）

　　元年庚午，晋献公卒，立奚齐，里克杀之，及卓子，立夷吾。
　
　　二年（辛未，晋惠公元年），晋杀里克。
　
　　三年，雨金于晋。
　
　　七年，秦伯涉河伐晋。
　
　　十五年，晋惠公卒，子怀公圉立。
　
　　秦穆公帅师送公子重耳，围令狐、桑泉、臼衰，皆降于秦师。狐毛与先轸御秦，至于庐柳，乃谓秦穆公使公子絷来与师言，次于郇，盟于军。
　
　　公子重耳涉自河曲。
　
　　十六年（乙酉，晋文公元年），晋杀子圉。
　
　　十七年，晋城荀。
　
　　二十年，周襄王会诸侯于河阳。
　
　　二十二年，齐师逐郑太子齿，奔张城、南郑。
　
　　二十四年，晋文公卒。
　
　　二十五年（甲午，晋襄公皞元年）。
　
　　三十年，洛绝于枿。
　
　　三十一年，晋襄公卒。
　
　　三十二年（辛丑，晋灵公夷皋元年）。
　
　　三十三年，王陟。
　
　　顷王（名壬臣）

　　元年癸卯。
　
　　六年，彗星入北斗。
　
　　王陟。
　
　　匡王（名班）

　　元年己酉。
　
　　六年，王陟。
　
　　晋灵公为赵穿所杀，赵盾使穿迎公子黑臀于周，立之。
　
　　定王（名瑜）

　　元年乙卯（晋成公元年）。
　
　　六年，晋成公与狄伐秦，获秦谍，杀之绛市，六日而苏。
　
　　七年，晋成公卒于扈。
　
　　八年（壬戌，晋景公元年）。
　
　　十八年，齐国佐来献玉磬、纪公之甗。
　
　　二十一年，王陟。
　
　　简王（名夷）

　　元年丙子。
　
　　五年，晋景公卒。
　
　　六年（辛巳，晋厉公元年）。
　
　　十三年，晋厉公卒。
　
　　楚共王会宋平公于湖阳。
　
　　十四年（己丑，晋悼公元年），王陟。
　
　　灵王（名泄心）

　　元年庚寅。
　
　　十四年，晋悼公卒。
　
　　十五年（甲辰，晋平公元年）。
　
　　二十七年，王陟。
　
　　景王（名贵）

　　元年丁巳。
　
　　十三年春，有星出婺女。
　
　　十月，晋平公卒。
　
　　十四年（庚午，晋昭公元年），河水赤于龙门三里。
　
　　十九年，晋昭公卒。
　
　　冬十二月，桃杏华。
　
　　二十年（丙子晋顷公元年）。
　
　　二十五年，晋顷公平王室乱，立敬王。
　
　　敬王（名丐）

　　元年壬午。
　
　　八年，晋顷公卒。
　
　　九年（庚寅，晋定公元年）。
　
　　十四年，汉不见于天。
　
　　二十六年，晋青虹见。
　
　　二十八年，洛绝于周。
　
　　三十六年，淇绝于旧卫。
　
　　三十九年，晋城顿丘。
　
　　四十三年，宋杀其大夫皇瑗于丹水之上。丹水壅不流。
　
　　四十四年，王陟。
　
　　元王（名仁）

　　元年丙寅，晋定公卒。
　
　　二年（晋出公元年）。
　
　　四年，於越灭吴。
　
　　六年，晋浍绝于梁。丹水三日绝不流。
　
　　七年，齐人、郑人伐卫。
　
　　王陟。
　
　　贞定王（名介）

　　元年癸酉，於越徙都琅琊。
　
　　四年十一月，於越子勾践卒，是为菼执，次鹿郢立。
　
　　六年，晋河绝于扈。
　
　　七年，晋荀瑶城南梁（一本“晋出公二十年”）。
　
　　十年，於越子鹿郢卒，不寿立。
　
　　十一年，晋出公出奔齐。
　
　　十二年，河水赤三日。
　
　　荀瑶伐中山，取穷鱼之丘。
　
　　十三年，晋韩庞取秦武城。
　
　　十六年（晋出公二十二年）。
　
　　十七年，晋出公薨，乃立昭公之孙，是为敬公。
　
　　十八年（己丑，晋敬公元年）。
　
　　二十年，於越子不寿见杀，是为盲姑，次朱勾立。
　
　　二十二年，楚灭蔡。
　
　　二十四年，楚灭杞。
　
　　二十八年（晋敬公十一年），王陟。
　
　　考王（名嵬）

　　元年（晋敬公十二年），魏文侯立。
　
　　十年，楚灭莒。
　
　　十一年，晋敬公卒。
　
　　十二年（晋幽公柳元年），鲁悼公卒。
　
　　十四年，鲁季孙会晋幽公于楚丘。
　
　　十五年，王陟。
　
　　威烈王（名午）

　　元年丙辰。
　
　　三年，晋大旱，地生盐。
　
　　五年，晋丹水出，反洁。
　
　　六年，晋大夫秦嬴贼幽公于高寝之上，魏文侯立幽公子止。
　
　　七年（壬戌，晋烈公元年），赵献子城泫氏，韩武子都平阳。
　
　　八年，赵城平邑。
　
　　九年，楚人伐我南鄙，至于上洛。
　
　　十一年，田公子居思伐邯郸，围平邑。
　
　　於越灭滕。
　
　　十二年，於越子朱勾伐郯，以郯子鸪归。
　
　　十四年，於越子朱勾卒，子翳立。
　
　　十六年，齐田盻及邯郸韩举战于平邑，邯郸之师败逋，遂获韩举，取平邑、新城。
　
　　十七年，魏文侯伐秦至郑，还筑汾阴、郃阳。
　
　　田悼子卒，田布杀其大夫公孙孙，公孙会以廪丘叛于赵。田布围廪丘，翟角、赵孔屑、韩氏救廪丘，及田布战于龙泽，田师败逋。
　
　　十八年，王命韩景子、赵烈子及我师伐齐，入长垣。
　
　　二十三年，王命晋卿魏氏、赵氏、韩氏为诸侯。
　
　　二十四年，王陟。
　
　　安王（名骄）

　　元年庚辰。
　
　　九年，晋烈公卒，子桓公立（《韩非子》作“桓侯”）。
　
　　十年己丑（晋桓公顷元年）。
　
　　十五年，魏文侯卒（在位五十年）。
　
　　大风，昼昏。
　
　　晋太子喜出奔。
　
　　十六年（乙未，魏武侯击元年），封公子缓。
　
　　二十一年，韩灭郑，哀侯入于郑。
　
　　二十三年，於越迁于吴。
　
　　二十六年，王陟。
　
　　魏城洛阳及安邑、王垣。
　
　　七月，於越太子诸咎弑其君翳。
　
　　十月，越人杀诸咎越滑，吴人立孚错枝为君。
　
　　烈王（名喜）

　　元年丙午，魏公子缓如邯郸，以作难。
　
　　於越大夫寺区定越乱，立初无余，是为莽安。
　
　　二年，秦胡苏帅师伐韩，韩将韩襄败胡苏于酸水。
　
　　魏觞诸侯于范台。
　
　　晋桓公邑哀侯于郑，韩山坚贼其君哀侯。
　
　　六年（辛亥，梁惠成王元年），韩共侯、赵成侯迁晋桓公于屯留（以后更无晋事）。
　
　　赵成侯偃、韩懿侯若伐我葵。
　
　　七年，王陟。
　
　　我师伐赵，围蜀阳。
　
　　齐田寿帅师伐我，围观，观降。
　
　　魏大夫王错出奔韩。
　
　　显王（名扁）

　　元年癸丑，郑城邢丘（自此韩改称曰郑）。
　
　　秦子向命为蓝君。
　
　　二年，河水赤于龙门三日。
　
　　三年，公子景贾帅师伐郑，韩明战于韩，我师败逋。
　
　　四年夏四月甲寅，徙邦于大梁。
　
　　王发逢忌之薮以赐民。
　
　　於越寺区弟思弑其君莽安，次无颛立。
　
　　五年，雨碧于郢。
　
　　地忽长十丈有余，高尺半。
　
　　六年，我师伐邯郸，取列人；我师伐邯郸，取肥。
　
　　雨黍于齐。
　
　　七年，我与邯郸赵榆次、阳邑。
　
　　王会郑釐侯于巫沙。
　
　　八年，入河水于圃田，又为大沟而引圃水。
　
　　瑕阳人自秦导岷山青衣水来归。
　
　　九年，秦师伐郑，次于怀，城殷。
　
　　十年，楚师出河水以水长垣之外。
　
　　龙贾帅师筑长城于西边。
　
　　郑取屯留、尚子。
　
　　十一年，郑釐侯使许息来致地：平丘、户牖、首垣诸邑及郑驰地。我取枳道，与郑鹿。
　
　　王及郑釐侯盟于巫沙，以释它阳之围，归釐于郑。
　
　　十二年，鲁恭侯、宋桓侯、卫成侯、郑釐侯来朝。
　
　　於越子无颛卒，是为菼蠋卯，次无疆立。
　
　　十三年，邯郸成侯会燕成侯于安邑。
　
　　十四年，秦公孙壮伐郑，围焦城，不克。
　
　　秦公孙壮帅师城上枳、安陵、山民。
　
　　邯郸伐卫，取漆富丘，城之。
　
　　齐师及燕战于泃水，齐师遁。
　
　　十五年，齐田期伐我东鄙，战于桂阳，我师败逋。
　
　　东周与郑高都，郑釐侯来朝中阳。
　
　　宋景鼓、卫公孙仓会师，围我襄陵。
　
　　十六年，王以韩师、诸侯师县于襄陵。
　
　　齐侯使楚景舍来求成。
　
　　邯郸之师败我师于桂陵（秦伐韩阏与，惠成王使赵往破之。不知是何年）。
　
　　十七年，燕伐赵，围浊鹿。赵灵王及代人救浊鹿，败燕师于勺。
　
　　晋取玄武、濩泽（即雷泽，舜渔处）。
　
　　十八年，齐筑房以为长城。
　
　　十九年，王如卫，命公子南为侯。
　
　　二十年。
　
　　二十一年，魏殷臣、赵公孙裒伐燕，还取夏屋，城曲逆。
　
　　二十二年壬寅，孙何侵楚，入三户郛。
　
　　楚伐徐州。
　
　　二十三年，魏章帅师及郑师伐楚，取上蔡。
　
　　孙何取氵隐阳。
　
　　秦孝公会诸侯于逢泽。
　
　　绛中地棨，西绝于汾。
　
　　二十四年，魏败韩马陵。
　
　　二十五年。
　
　　二十六年，穰庇帅师及郑孔夜战于梁赫，郑师败逋。
　
　　与齐田盻战于马陵。
　
　　二十七年五月，齐田盻及宋人伐我东鄙，围平阳。
　
　　九月，秦卫鞅伐我西鄙。
　
　　十月，邯郸伐我北鄙。
　
　　王攻卫鞅，我师败逋。
　
　　二十八年，城济阳。
　
　　秦封卫鞅于邬，改名曰尚。
　
　　二十九年，邳迁于薛。
　
　　三月，为大沟于北郛，以行圃田之水。
　
　　三十年。
　
　　三十一年，秦苏胡帅师伐郑，韩襄败秦苏胡于酸水（不知何年，附此）。
　
　　三十二年。
　
　　三十三年，郑威侯与邯郸围襄陵。
　
　　三十四年，魏惠成王三十六年，改元称一年。
　
　　王与诸侯会于徐州。
　
　　於越子无疆伐楚。
　
　　三十五年，楚吾得帅师及秦伐郑，围纶氏（不知何年，附此）。
　
　　三十六年，楚围齐于徐州，遂伐於越，杀无疆。
　
　　三十七年。
　
　　三十八年，龙贾及秦师战于雕阴，我师败逋。
　
　　王会郑威侯于巫沙。
　
　　三十九年，秦取我汾阴、皮氏。
　
　　四十年。
　
　　四十一年，秦归我焦、曲沃。
　
　　四十二年，九鼎沦泗，没于渊。
　
　　四十三年。
　
　　四十四年。
　
　　四十五年，楚败我襄陵。
　
　　四十六年。
　
　　四十七年。
　
　　四十八年，王陟。
　
　　慎靓王（名定）

　　元年辛丑，秦取我曲沃、平周。
　
　　二年，魏惠成王薨。
　
　　三年，今王元年。
　
　　四年。
　
　　五年。
　
　　六年，郑侯使韩辰归晋阳及向。
　
　　二月，城阳、向，更名阳为河雍，向为高平。
　
　　隐王（《史记》作赧王，名延。盖赧、隐声相近）

　　元年丁未十月，郑宣王来朝。梁。
　
　　燕子之杀公子平，不克。齐师杀子之，醢其身。
　
　　二年，齐地暴长，长丈余，高一尺。
　
　　魏以张仪为相。
　
　　三年，韩明帅师伐襄丘。
　
　　秦王来见于蒲坂关。
　
　　四月，越王使公师隅来，献舟三百、箭五百万及犀角、象齿。
　
　　五月，张仪卒。
　
　　四年，翟章伐卫。
　
　　魏败赵将韩举。
　
　　五年，洛入成周，山水大出。
　
　　六年十月，大霖雨，疾风，河水酸枣。
　
　　楚庶章率师来会我，次于襄丘。
　
　　七年，翟章救郑，次于南屈（此年未的）。
　
　　八年，秦公孙爰帅师伐我皮氏，翟章帅师救皮氏围。疾西风。
　
　　九年，城皮氏。
　
　　十年。
　
　　十一年。
　
　　十二年，秦拔我蒲阪、晋阳、封谷。
　
　　十三年，邯郸命吏大夫奴迁于九原，将军、大夫、适子、代史皆貂服。
　
　　十四年。
　
　　十五年，薛侯来会王于釜丘。
　
　　楚入雍氏，楚人败。
　
　　十六年，王与齐王会于韩。
　
　　今王终二十年。

