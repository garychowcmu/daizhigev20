为政忠告　　（元）张养浩 着 

　　●目录 

　　牧民忠告 
　　风宪忠告 
　　庙堂忠告 

　　◇牧民忠告◇ 

　　序 
　　卷上 
　　卷下 

　　●牧民忠告序 

　　牧民忠告者滨国张文忠所著书也公以道德政事名于天下其为学则卓乎有所见而不杂于权术其操行则确乎有所守而不夺于势利凡见诸论议文字之闲施诸动静云为之际盖无一不本于仁义孝弟之心也故自为县令为御史为参议中书为中丞西台皆即其所行着之简筞有曰风宪忠告曰庙堂忠告而牧民忠告则为令时着也闲尝尽得而读之废书而叹曰是何忠厚之至哉因记弱冠时先子文靖府君语师泰曰我昔在朝当皇庆延佑闲人物冣盛一时相知固不少然求其志同道同者莫清河元复初济南张希孟若也二人甞联镳过我慷慨论议日吴不忍舍去且相顾曰世岂复有相得如吾三人孰先死则后死者当铭诸使子孙世世无相忘也后三十年师泰承乏闽海宪使而公之子惟远亦佥司事闲语其故则相对凄怆不巳遂请此书刻诸学宫以规夫牧民者呜呼数年以来州郡多故黎民疮痍每思一贤守令以安靖吾民而不可得乃知忠告之有补于世教也深矣使天下之为守令者家藏一书遵而行之虽单父武城之化不外是矣奚汉循吏之足论哉至正十五年秋九月后学宣城贡师泰序 

　　●牧民忠告　　　　　　　　卷上 

　　齐东野人张养浩 

　　拜命第一（凡六条） 
　　上任第二（凡六条） 
　　听讼第三（凡十条） 
　　御下第四（凡五条） 
　　宣化第五（凡十条） 

　　○拜命第一（凡六条） 

　　省己 
　　克性之偏 
　　戒贪 
　　民职不宜泛授 
　　心诚爱民智无不及 
　　法律为师 

　　省己 

　　命下之日则拊心自省有何勋阀行能膺兹异数苟要其廪禄假其威权惟济己私靡思报国天监伊迩将不汝容夫受人直而怠其工儋人爵而旷其事已则逸矣如公道何如百姓何 

　　克性之偏 

　　夫及物之心人孰不有第材质强劣有所不同苟即其所短而痛自克治则官无难为事无不集者矣弛缓克之以敏浮薄克之以庄率略克之以详烦苛克之以大体苟不度所任一循已之偏而处之鲜有不败者矣古人佩弦佩韦亦皆此意今人往往读书无益莅官不才者皆由狃于习而不知痛自克治故也 

　　戒贪 

　　普天率土生人无穷也然受国宠灵而为民司牧者能几何人既受命以牧斯民矣而不能守公廉之心是自不爱也宁不为世所诮耶况一身之微所享能几厥心溪壑适以自贼一或罪及上孤国恩中贻亲辱下使乡邻朋友蒙诟包羞虽任累千金不足以偿一夕缧绁之苦与其戚于己败曷若严于未然嗟尔有官所宜深戒 

　　民职不宜泛授 

　　今选官者大率重内而轻外殊不知汉宣帝所以富民唐太宗所以家给人足皆由重牧民之长故也呜呼牧民之长其重若此乃泛焉而选懵焉而授奚为不是虑也哉 

　　心诚爱民智无不及 

　　赤子之生无有知识然毌之者常先意得其所欲焉其理无他诚然而巳矣诚生爱爱生智惟其诚故爱无不周惟其爱故智无不及吏之于民与是奚异哉诚有子民之心则不患其才智之不及矣 

　　法律为师 

　　吏人盖以法律为师也魏相所以望隆当世者汉家典故无所不悉也凡学仕者经史之余若国朝以来典章文物亦须备考详观一旦入官庶不为俗吏所迂也 

　　○上任第二（凡六条） 

　　事不预知难以应卒 
　　受谒 
　　治官如治家 
　　瘴说 
　　禁家人侵渔 
　　告庙 

　　事不预知难以应卒 

　　比入其境民瘼轻重吏弊深浅前官良否强宗有无控诉之人多与寡皆须尽心询访也至则远居数舍召掌之者语其详疏其槩先得其情下车之日参考以断若素无所备卒然至部听讼之际百姓聚观一语乖张则必贻笑阖境况民心易动尤在厥初初焉无以厌服其心后虽有为亦将奚信不然受其讼而翼日理之亦可殆不宜轻率应荅使士民失望也 

　　受谒 

　　诸执事参谒不可默然无一言第曰误蒙国恩托兹重寄芒背汗颜期与诸君涤虑洗心以宣大化也汝或余违国有常宪非所敢私诸君其慎之 

　　治官如治家 

　　治官如治家古人甞有是训矣盖一家之事无缓急巨细皆所当知有所不知则有所不治也况牧民之长百责所丛若庠序若传置若仓廥若囹圄若沟洫若桥障凡所司者甚众也相时度力弊者葺之汗者洁之堙者疏之缺者补之旧所无有者经营之若曰彼之不修何预我事瞬夕代去自苦奚为此念一萌则庶务皆隳矣前辈谓公家之务一毫不尽其心即为苟禄获罪于天 

　　瘴说 

　　昔人有欲之官而恶其地之瘴者或释之曰瘴之为害不特地也仕亦有瘴也急催暴敛剥下奉上此租赋之瘴深文以逞良恶不白此刑狱之瘴侵牟民利以实私储此货财之瘴攻金攻木崇饰车服此工役之瘴盛拣姬妾以娱声色此帷薄之瘴也有一于此无间远迩民怨神怒无疾者必有疾而有疾者必死也昔元城刘先生处瘴海而神观愈强是知地之瘴者未必能死人而能死人者常在乎仕瘴也虑彼而不虑此不亦左乎故余具载其言以为授官惮远避难者之戒 

　　禁家人侵渔 

　　居官所以不能清白者率由家人喜奢好侈使然也中既不给其势必当取于人或营利以侵民或因讼而纳贿或名假贷或托姻属宴馈征逐通室无禁以致动相掣肘威无所施已虽日昌民则日瘁已虽日欢民则日怨由是而坐败辱者盖骈首骊踵也呜呼使为妻妾而为之则妻妾不能我救也使为子孙而为之则子孙不能我救也使为朋友而为之则朋友不能我救也妻妾子孙朋友皆不能我救也曷若廉勤乃职而自为之为愈也哉盖自为虽阖门恒淡泊而安荣及子孙为人虽讙然如可乐而祸患生几席也二者之间非真知深悟者未易与言有官君子其审择焉 

　　告庙 

　　故事牧民官既上必告境内所当祀之神宜以不贿自为誓庶坚其迁善之心焉尔后虽欲转移亦必有所畏而不敢 

　　○听讼第三（凡十条） 

　　察情 
　　弭讼 
　　勿听谗 
　　亲族之讼宜缓 
　　别强弱 
　　待问者勿停留 
　　会问 
　　妖言 
　　民病如己病 
　　移听 

　　察情 

　　人不能独处必资众以遂其生众以相资此讼之所从起也故圣人作易以讼继师其示警固深矣夫善听讼者必先察其情欲察其情必先审其辞其情直其辞直其情曲其辞曲政使强直其辞而其情则必自相矛盾从而诘之诚伪见矣周礼以五声听狱讼求民情固不外乎此然圣人谓听讼吾犹人也必也使无讼乎盖听讼者折衷于已然苟公其心人皆可能也无讼者救过于未然非以德化民何由及此呜呼凡牧民者其勿恃能听讼为德也 

　　弭讼 

　　起讼有原书讼牒者是也盖蚩蚩之氓闇于刑宪书讼者诚能开之以枉直而晓之以利害鲜有不愧服两释而退者惟其心利于所获含糊其是非阳解而阴嗾左纵而右擒舞智弄民不厌不巳所以厥今吏按情伪混殽莫之能信者盖职乎此也大抵一方之讼宜择一二老成炼事者使书之月比而季考酌其功过而加赏罚焉若夫殴詈假质凡不切之讼听其从宜谕遣之谕之而不伏乃达于官终无悛心律以三尺如此则讼源可清而民间浇薄之俗庶几乎复归于厚矣 

　　勿听谗 

　　徤讼者理或不胜则往往诬其敌甞谤官长也听之者当平心易气置谤言于事外惟核其实而遣之庶不堕奸民计中矣 

　　亲族之讼宜缓 

　　亲族相讼宜徐而不宜亟宜宽而不宜猛徐则或悟其非猛则益滋其恶第下其里中开谕之斯得体矣 

　　别强弱 

　　世俗之情强者欺弱富者吞贫众者暴寡在官者多凌无势之人听讼之际不可不察 

　　待问者勿停留 

　　昔甞使外所过州县待问者云集乎门每病焉乃命一能吏簿其所告而日省之而日遣之不浃旬则讼庭閴然矣 

　　会问 

　　讼有相约而问者不可乘一时之忿擅加搒掠也若释道若兵卒诸不隶所部者是巳 

　　妖言 

　　民有妖言惑众者则当假以别罪而罪之如有妄书取而火之则厥迹灭矣勿使蔓为大狱延祸无辜 

　　民病如己病 

　　民之有讼如已有讼民之流亡如已流亡民在缧绁如已在缧绁民陷水火如已陷水火凡民疾苦皆如己疾苦也虽欲因仍可得乎 

　　移听 

　　近年司宪受词讼往往檄州郡官代听之代听者不可承望风旨邀宠一时使人茹枉受刑而靡恤阴理 

　　○御下第四（凡五条） 

　　御吏 
　　约束 
　　待徒隶 
　　省事 
　　威严 

　　御吏 

　　吏佐官治事其人不可缺而其势最亲惟其亲故久而必至无所畏惟其不可缺故久而必至为奸此当今之通病也欲其有所畏则莫若自严欲其不为奸则莫若详视其案也所谓自严者非厉声色也绝其馈遗而巳矣所谓详视其案者非吹毛求疵也理其纲领而巳矣盖天下之事无有巨细皆资案牍以行焉少不经心则奸伪随出大抵使不忍欺为上不能欺次之不敢欺又次之夫以善感人者非圣人不能故前辈谓不忍欺在德不能欺在明不敢欺在威于斯三者度己所能而处之庶不为彼所侮矣 

　　约束 

　　诸吏曹勿使纵游民间纳交富室以泄官事以来讼端以启幸门也暇则召集讲经读律多方羁縻之则自然不横矣 

　　待徒隶 

　　皂卒徒隶非公故勿与语非公遣勿使与民相往来若辈小人威以莅之犹恐为患一或解严必百无忌惮矣 

　　省事 

　　为治之道其要莫如省心心省则事省事省则民安民安则吏无所资一或纷然上下胥罹其扰也然事亦有必不能省者则又在夫措画堤防之术何如耳古人谓多筭胜少筭少筭胜无筭不特用兵为然一役之修一宴之设一狱之兴诚能思虑周详繁略毕举则民之受赐不浅矣某甞为县胥吏辈春则追农以报农桑夏则檄尉以练卒伍秋则会社以检义粮冬则赋刍以饲尚马其它若逃兵亡户逸盗及积年逋税之民动集百余不贿不释某见其然常挥牍不为署暇则将一二谨厚吏亲诣其地而按之可拟者拟可行者行由是一切惟以信版集事吏人失志百姓获安至今旁郡以为例 

　　威严 

　　小而为一邑大而为天下赏罚明则不烦声色而威令自行人徒知治民之难而不知治吏为尤难盖吏与官比诡诈易生民远于官不能知理法误然而犯宜若可矜吏则日处法律中非不知也小过不惩必为大患无所忌惮矣甞闻治民如治目拨触之则益昏治吏如治齿牙剔漱之则益利传曰威克厥爱允济爱克厥威允罔功法此而行断不至于难治矣 

　　○宣化第五（凡十条） 

　　先劳 
　　申旧制 
　　明纲常 
　　勉学 
　　劝农 
　　服远 
　　恤鳏寡 
　　戢强 
　　示劝 
　　毁淫祠 

　　先劳 

　　古之为政者身任其劳而贻百姓以安今之为政者身享其安而贻百姓以劳巳劳则民逸已逸则民劳此必然之理也惮一巳之劳而使阖境之民不靖仁人君子其忍尔乎昔子路问政而圣人告以先之劳之无倦呜呼此真万世为政之格言也欤 

　　申旧制 

　　朝廷德泽牧民者多屯而不能宣布我朝自世祖皇帝迨今数十百年列圣相承何善不施何弊不治凡所以保国顺民者讨论靡遣所谓文武之道布在方策但有司寖废而不为申明遂为坠典苟能揭而行之则不待他求而治道备矣 

　　明纲常 

　　欲先教化去其斁教悖化者则善类兴矣近年子叛其父妻离其夫妇姑勃蹊昆弟侮阋奴不受主命冠屦倒置者比比皆然凡若此者不必其来告当风乡长恒紏其尤甚者谕众而严决之则自愯然改行矣 

　　勉学 

　　学校乃风化之本俗吏多忽焉不以为务是不知天秩民彛一切治道胥此焉出暇则率僚寀以观讲习或生徒有未济廪饩有未充祭物有未完教养有未至激劝有未周皆敦笃以成之久则弦诵之声作而礼义之俗可兴矣 

　　劝农 

　　农之勤惰一岁之苦乐系焉其所当为有不待劝焉者时因行治视其辍工废业者切责之远近闻之必知自励也常见世之劝农者先期以告鸠酒食候郊原将迎奔走络绎无宁盖数日骚然也至则胥吏童卒杂然而生威赂遗征取下及鸡豚名为劝之其实扰之名为优之其实劳之嗟夫劝农之道无他也勿夺其时而巳矣繁文末节当为略之 

　　服远 

　　或问远方獠民巢居溪洞猛不能詟宽不能怀喜则人怒则兽欲宣朝廷德泽若之何而可余曰物之凶狠无虎狼若也然使之左右前后惟吾之听者得其制之之术也夫克刚莫若柔治繁莫如简且彼之所以反侧不恒者亦必有由矣或贪其财或蹙其境或俘其子女或蔑其官属以致蚁结蜂屯肆其酷毒苟安之而不扰外之而无所事虽欲忿然无自而发政使或但严守已界恬不与校久而彼自驯伏矣况彼兵一动守土者非有上命坐视而不敢前比许追袭则已雉兔逃而禽鸟散矣由是而论安静不竞者为上恬无所求者次之邀功生事妄开边衅斯为下矣官于远方者尚监于兹 

　　恤鳏寡 

　　鳏寡孤独王政所先圣人所深悯其聚居之所暇则亲莅之或遣人省视若衣粮若药饵吏不时给者紏治之 

　　戢强 

　　或谓民有豪强则不能致治是殆为贪邪之吏而发也夫豪强之所以敢横者由牧民者有以纵之也何也与之交私故也苟绝其私可不动声色而使其胆落语曰其身正不令而行又曰不怒而民威于鈇钺信哉 

　　示劝 

　　诸民有旌表及学行异众者时加存慰为劝必多 

　　毁淫祠 

　　毁淫祠非烛理明而信道笃者不能非行已端而处心正者不敢 

　　牧民忠告　　　　　　　　卷上 

　　●牧民忠告　　　　　　　　卷下 

　　齐东野人张养浩 

　　慎狱第六（凡十条） 
　　救荒第七（凡九条） 
　　事长第八（凡五条） 
　　受代第九 
　　闲居第十（凡五条） 

　　○慎狱第六（凡十条） 

　　存恕 
　　狱诘其初 
　　详谳 
　　视尸 
　　囚粮 
　　廵警 
　　按视 
　　哀矜 
　　非纵囚 
　　自责 

　　存恕 

　　人之良孰愿为盗也由长民者失于教养冻馁之极遂至于此要非其得已也甞潜体其然使父饥母寒妻子愠见征负旁午疹疫交攻万死一生朝不逮暮于斯时也见利而不回者能几何人其或因而攘窃不原其情辄置诸理婴笞关木彼固无辞然百需丛身孰明其不获巳哉古人谓上失其道民散久矣如得其情则哀矜而勿喜呜呼人能以是论囚虽欲惨酷亦必有所不忍矣 

　　狱诘其初 

　　狱问初情人之常言也盖狱之初发犯者不暇藻饰问者不暇锻炼其情必真而易见威以临之虚心以诘之十得七八矣少萌姑息则其劳将有百倍厥初者故片言折狱圣人惟与乎子路其难可知矣 

　　详谳 

　　在狱之囚吏案虽成犹当详谳也若酷吏锻炼而成者虽谳之囚不敢异辞焉须尽辟吏卒和颜易气开诚心以感之或令忠厚狱卒欵曲以其情问之如得其冤立为辨白不可徒拘阂吏文也噫奸吏舞文何所不至哉 

　　视尸 

　　故事承检尸之牒则划时而行重人命也其或行焉而后时时焉而不亲莅亲焉而不精详罪皆不轻也其检之之式又当徧者筮仕者不可以不知 

　　囚粮 

　　天地之德曰好生圣元体之以有天下诸在缧绁无家者皆给之粮惟县狱不给也意者县非待报之官府故令畧诘其然而上之州比见为州者往往为吏之所欺吹求不受以致瘐死于县狱夫罪不至死而以巳私缪杀之不仁甚矣为州若府者尚深戒之 

　　廵警 

　　诘盗非难而警盗为难警盗非难而使民不为盗尤难盖天下之事先其几为之则有余后其几为之则艰苦而无益夫盗之发也恒出不虞知者防于未然其防之之术则在广耳目严廵逻戒饮□几游聚或旬或月即命尉行境以恐惧之夫盗犹鼠也尉犹捕鼠之狸也勤于出鼠必伏而不动狸怠出则鼠必兴矣彼为尉者与其劳于巳然孰若警于未发之为愈若夫使民不为盗则又在于勤本以致富勤斯富富斯礼义生礼义生虽駈之使窃亦必不肯为之矣故管子谓仓廪实而知礼节衣食足而知荣辱谅哉 

　　按视 

　　狱庭时当一至也不惟有以安众囚之心亦使司狱卒吏辈知所警畏而无饮□喧哗逸而反狱者是亦先事防之之微意也仓库同 

　　哀矜 

　　亡友段伯英甞尹巨野民有犯法受刑者每为泣下或以为过余闻之私自语曰人必有是心然后可以语王政且独不闻古人亦有禁人于狱而不家寝者乎要皆良心之所发非过也 

　　非纵囚 

　　古人纵囚省亲如期还狱者甚多要不可以为法也夫法者天子之所有而民或犯之是犯天子之法也而彼乃与期而纵之是不几于弄天子之法以掠美市恩于下者乎然出于朝廷则可出于一巳之私则不可 

　　自责 

　　教民不至则犯禁者多养民无术则病饥者众为守与牧而使其至此独归咎于民难矣哉 

　　○救荒第七（凡九条） 

　　捕蝗 
　　多方救赈 
　　预备 
　　均赋 
　　祈祷 
　　不可奴妾流民 
　　救焚 
　　尚德 
　　上灾异 

　　捕蝗 

　　故事蝗生境内必驰闻于上少淹湏刻所生不轻然长民者亦须相其小大多寡为害轻重若遽然以闻莅其上者群集族赴供张征索一境骚然其害反甚于蝗者其或势微种稺则当亟率众力以图之不必因细虞以来大难于民也故凡居官必先敢于负荷而后可以有为 

　　多方救赈 

　　天所畀人富与贵者非欲其自裕盖将使推所有以济人之不及也饥者食之寒者衣之斯不负天畀之富矣直者举之枉者错之斯不负天畀之贵矣然富贵而能若是者其惠在人而善则在已名为惠人实自惠也故古之有民社者或不幸而值凶荒夭扎之变视其轻重必有术以处之或私帑之分或公廪之发或托之工役或假以山泽或己负蠲征募籴劝粜或听民收其遗稚或命医疗其疹疾凡可以拯其生者靡微不至盖古人视民如子天下未有子在难而父毌坐视不救之理也呜呼凡牧民者其以古之人为法庶无彼我之间哉 

　　预备 

　　灾异之生常出于人之所不意诚素有其备虽甚灾不足为忧也今州郡多无委积虽有之而在上者封锢甚严不测有虞茫无所措手此厥今牧民者之通患也然今所谓祗应之钱者山州僻县未甞有之而使客往还率无枵腹而过着意必有以规画也至于备荒之储独未有及焉者岂以治平之时何遽有此所以因仍岁月幸满而去不复为民远虑耶甞闻近代为县者教民种蔓菁捣其根以为饼大者三四斤干而储之后值凶年蒸以食饥民味甘且美赖以全活者甚众夫古人虑民之远也如此其肯苟且幸代而不为民预备哉 

　　均赋 

　　故事民之税赋三年则第其贫富而均平之或好名未及而先为或避谤踰期而不为皆非也如期行之民受赐不浅矣 

　　祈祷 

　　凡有祈祷不必劳众斋居三日以思已愆民有冤欤己有赃欤政事有未善欤报国之心有未诚欤无则如仪行事有则必俟追改而后祷焉夫动天地感鬼神非至诚不可纤毫之慝未除则彼此邈然矣 

　　不可奴妾流民 

　　甞见一显官于凶年市所部民子女殆数十余人美且壮者皆奴妾之余将赂时要以希恩宠也仆闻而颦蹙曰使其困惫吾治巳得罪矣又不能救而反奴妾之不大获罪于法耶故感而书之以戒后来者 

　　救焚 

　　民或失火则伐鼓集众亲莅以救之恻隐之心人所共有诚能鼓舞以作其气虽仇人亦将无头烂额而相趋患难矣 

　　尚德 

　　反风灭火虎渡河蝗不入境全境之水回流此在长民者之德何如尔殆不可皆谓之偶然也 

　　上灾异 

　　灾异之事则不可不闻祥瑞虽不上可也 

　　○事长第八（凡五条） 

　　各守涯分 
　　宁人负我 
　　处患难 
　　分谤 
　　以礼下人 
　　不可以律已之律律人 

　　各守涯分 

　　尊卑之分定则家无逆子国无叛臣夫国之所以亡家之所以败皆由卑不有尊而尊不能制卑之所致也考诸历代厥监甚明今夫上而朝廷下而郡邑其设官也有长焉有贰焉有幕属焉有胥吏焉各安其分而事其事天下安有不治者哉惟其小智自私乖同夤之义无恊恭之诚衷既不和则所见必有不同者或长官不知待佐贰之礼也或佐贰闇于事长官之道也少见辝色则彼此胥失矣若夫事例应尔而所见或不同居下者当诚其意婉其辝卑其容体以开其上若由未允则俟其退而语之家人非木石无不回之理其或居下者有所不可为长者亦当如是晓之也稍有所挟虽面强从退而必有不堪者日引月深终于泄露人见其乖忤也谗谮之言乘之而入久则讼必兴而政事隳矣为一时之忿使同僚之心离阖境之民不得治则其人之褊浅可知矣古人有言必有忍乃其有济又曰欲成大事必须少忍又曰忍为众妙之门旨哉 

　　宁人负我 

　　宁人负我无我负人此待巳之道也天下之善不必已出此待人之道也能行斯二者于道其庶几乎 

　　处患难 

　　凡在官者当知荣与辱相倚伏得与失相胜负成与败相循环古今未有荣而无辱得而无失成而无败之理也虽天地之运阴阳之化物理人事莫不皆然处之不以道则纤毫之宠必摇而一唾之辱必剉矣故君子于外物重轻皆所不恤顾其在我者何如尔使其有可辱虽不加谴而君子恒以为不足使其无可辱虽置之死地而君子恒以为有余历观自昔大圣大贤不幸横罹祸患恬然不易其素者灼乎此而巳矣苟惟能处荣而不能处辱惟能安顺境而逆境则不能一朝居欲望其临政有余为难矣呜呼善观人者其于此焉察之 

　　分谤 

　　是非毁誉自古为政所不能无者是则归人非则归已闻誉则归人闻毁则归已无长无贰处之皆当如是也前辈云恩欲已出怨将谁归呜呼此真□大君子之言也 

　　以礼下人 

　　夫能下人者其志必高其所至必远昔某郡有新守褊骜大不礼其下常令掾属罗拜于庭下有一贤掾初以疾在告疾愈当庭参是日偶大雨守命张伞布茅于庭下使掾拜焉掾恬然不动容兴伏惟谨识者知其它日必为宰相也后果然 

　　不可以律已之律律人 

　　同官有过不至害政宜为包容大抵律巳当严待人当恕必欲人人同巳天下必无是理也 

　　○受代第九 

　　郊迎新代 
　　克终 
　　不竞 
　　不可自鬻 
　　告以旧政 
　　完归 

　　郊迎新代 

　　闻代者来则避所居而郊迎之不可以其代巳也而疾之而薄之而不以旧政告之也大抵天下之善在彼犹在此劝人为善即已之为善也讵可惟许巳为善而不愿他人为善哉 

　　克终 

　　为政者不难于始而难于克终也初焉则锐中焉则缓末焉则废者人之情也慎终如始故君子称焉 

　　不竞 

　　甞见世之交代者多有所争要皆旧官不广之所致或据其居而不徙或专其田而不分或匿其公物不尽以相授使新者怀不平而无所诉甚非士君子善后之道也夫利之与义势不并处义亲则利疏利近则义远况为民师帅而专务于利其聚怨纳侮视市井小人不若也故君子之从政也宁公而贫不私而富宁让而损已不竞而损人 

　　不可自鬻 

　　代之未至也风民立石以颂德结绮门以祖行鸠钱帛以佐路费建生祠以图不朽之名皆非士君子之事也盖为善不求人知者为上知而不自有其善者次之呶呶焉自媒自鬻惟崇虚誉者风斯在下矣 

　　告以旧政 

　　近代东原吴曼庆为某所宪长既代谆谆新上者曰某事有少许未完某狱巳具而未决某按有如是可疑某人有许能可用一部之政毫分缕析惟恐其不知知之惟恐其不尽呜呼今之仕者方其在职尚不肯用心况已代去而敢责其如是哉 

　　完归 

　　其在政也民被德泽讼清盗息豪强消沮同僚悦服则去之之日虽弊车羸马行橐萧然其乐有不翅万金获而千驷受者前辈由外官而至执政者论济人之功皆自以为不及为县远甚呜呼有志及物者其勿薄州县而不屑为也 

　　○闲居第十（凡五条） 

　　轻去就 
　　致政 
　　进退皆有为 
　　以义处命 
　　求进于已 
　　风节 

　　轻去就 

　　士之仕也有其任斯有其责有其责斯有其忧任一县之责者则忧一县任一州之责者则忧一州任一路之责天下之责者则以一路与天下为忧也盖任重则责重责重则忧深古之人所以三揖而进一揖而退者有以也虽尧舜禹汤文武之为君皋夔稷契伊□周召之为臣固未甞不忧其责而以位为乐也若以位为乐者苟其位者也呜呼大圣大贤宜不难于其所任犹且不自暇逸如此吾才远不逮圣贤顾可乐其位而重其去也哉 

　　致政 

　　古人以休官致政为释重负而脱羁囚切甞思之诚有是理方其仕也严出入而慎起居一嚬一笑亦不敢以轻假人盖一身而为众师表少踰规矩谤议四闻譬之特行于高屋之上自顶至踵在下者无不见之也一朝代至完身而去讵止如释重负脱羁囚而巳哉甞见仕而休居者往往不喜或命子侄或托朋友市奸构讼靡政不及小有所违则曰去官同见任使新上者法格令弛拒纳惟谷甚而挠沮排抵为状百端细民无知亦从而靡设使已政之初人以是荐扰当若何推心体之必自知其可恶矣 

　　进退皆有为 

　　进则安居以行其志退则安居以修其所未能则是进亦有为退亦有为也近世士大夫惟狃于进退则惛然无所猷为甚而茹愧怀惭蹙缩不敢一出户夫轩冕古人以为傥来之物也其有也何所加其无也何所损不思良贵在我惟假于物以为重轻焉则其人品之卑下不待论而可知矣 

　　以义处命 

　　世俗以穷达进退皆本夫命谓命之穷者虽竭蹶求进而亦穷命之达者虽远逝深藏而亦不能退此星翁术士之常谈非君子所尚也君子则以义处命而不倚命以害义可以进则进可以退则退吾不谓命也乐则行之忧则违之吾岂谓命哉彼沦胥富贵利达之境而不能出者则往往托命以自诬宜乎接武祸机而卒不能悟悲夫 

　　求进于已 

　　士当求进于已而不可求进于人也所谓求进于已者道业学术之精是巳所谓求进于人者富贵利达之荣是巳盖富贵利达在天而不可求道业学术在我而不可不求也况古之人不以富贵利达为心也其所以从仕者宜假此以行道也道不行而富贵利达者古人以为耻而不以为荣呜呼非诚有致君泽民之心者其孰能与于此 

　　风节 

　　名节之于人不金币而富不轩冕而贵士无名节犹女不贞则何暴不从何炎不附虽有他美亦不足赎也故前辈谓爵禄易得名节难保爵禄或失有时而再来名节一亏终身不复矣呜呼士而居闲者能以此言铭其心庶不易所守而趋势要哉 

　　卷下 

　　◇风宪忠告◇ 

　　序 
　　目录 
　　自律苐一 
　　示教苐二 
　　询访苐三 
　　按行苐四 
　　审录苐五 
　　荐举苐六 
　　紏弹苐七 
　　奏对苐八 
　　临难苐九 
　　全节苐十 

　　●风宪忠告序 

　　曩闻崇安令邹从吉甫能以忠信使民民亦乐其治予过崇安会从吉问所治何先即出书一卷曰某不敏粗効一官者此书之力也予阅其书则相国张文忠公为县令时所著采比古人嘉言善行自正心修身以至事上惠下擿奸决疑恤隐治赋凡可为郡县楷式者无不曲尽其宜且蕳而易行约而易守名之曰牧民忠告及余客亰师甞于台臣之家见所谓风宪忠告者言风纪要务凡十章亦公为御史时所著也今年余谒闽海监宪庄公出风宪忠告将锓梓以广其传俾余序之余得重观是书则叹曰文忠真仁人也仁者耻独善于已已为令长得牧民之道欲使天下牧民之吏人人尽其道己为宪臣能振纪纲慎举刺言人所难言欲使天下为宪臣者人人皆然公其心于天下而不私其身虽令尹子文之忠不及此也传曰仁人之言其利博哉是书可谓仁人之言矣时文忠公之子引来佥闽宪克济世德亦至正乙未秋林泉生序 

　　●风宪忠告目录 

　　自律苐一　　　示教苐二 
　　询访苐三　　　按行苐四 
　　审录苐五　　　荐举苐六 
　　紏弹苐七　　　奏对苐八 
　　临难苐九　　　全节苐十 
　　右风宪忠告苐录如上先臣养浩所著也伏惟 
　　世祖皇帝建御史台将以举贤良紏奸慝察奇衺兼古谏官之职复置肃政廉访司于外 
　　朝廷倚之而益尊视古之风宪尤重矣故先臣此书或可为执法者之助 
　　今上皇帝作新庶政思致太平谨缮写上进至正元年十一月　　日前承直郎秘书监秘书郎★臣☆张★引☆昧死上经　进风宪忠告 
　　资善大夫陕西诸道行御史台御史中丞臣张飬浩着 

　　○自律苐一 

　　士而律身固不可以不严也然有官守者则当严于士焉有言责者又当严于有官守者焉盖执法之臣将以紏奸绳恶以肃中外以正纪纲自律不严何以服众夫所谓严如处子之居室一行一住一语一嘿必语礼法厥德乃全跬步有违则人人得而訾之苟挟权怙势惟殖己私或巧规子钱或盗行塩帖或荒躭曲蘖或私用亲属或田猎不时或宴游无度或潜托有司之事或妄兴不急之工或旷官苐而弗居或纵家人而不捡于斯数者而有一焉皆足为风宪之累近年南北富民多起宅以居势要因济己私既有官舍则不必居于彼矣夫　朝廷以中台为肃政御史为监察以宪司为廉访者政欲弭奸贪戢侵扰开诚布公俾所属知所法也今而若是牧民之吏将焉法哉且他人有犯轻则吾得而言之又重吾得闻于　上而僇之己之所犯其孰得而发哉恃人不敢发日甚一日将如台察何将如天理何故余备载其然俾为宪司者有则改之无则益知所以自重 

　　○示教苐二 

　　甚矣人之不可无教也生知如圣人犹胥教诲胥训告况不能圣人万一者可忽焉而不务哉大抵常人之情苟非其所惮虽耳提面命则亦不足发其良心何则非所素服素畏故也今夫庶司之职为众所畏服着莫如风宪诚曰监莅于彼或始上之日会所属而勖之曰彼之官重者廷授次者省授又次则吏部授大小虽殊无非国家臣子为人臣子奸污不法人孰汝容夫纳贿营私所得甚少所丧甚多与其事败治汝曷若先事而教之为愈哉吾之此言虽曰薄汝实厚汝也虽若毒汝实恩汝也苟能如是谕之吾知退而必有率德改行易凶恶为善良者矣且刑罚不足致治教之而使不犯为治之道莫尚焉圣人谓不教而杀谓之虐又闻治于未然者易治于巳然者难近年刘伯宣为浙西宪使疏真西山守令四箴播告所属且曰近年执宪者惟知威人以刑而不知诲人以善呜呼刘公此言可谓仁人君子深得风宪之軆者矣 

　　○询访苐三 

　　今为政者往往以先入之言为主非彼狃徇一偏盖由不通上下之情故也故通其情莫如悉心询访小而一县一州大而一郡一国吏孰贪邪官孰廉正何事病众何政利民豪横有无风俗厚薄既得其凡他日详加综核复验以事其孰得而隐哉苟廉矣即优之礼貌之荐举之则善者劝矣苟贪矣虽极品之贵即蔑之威拒之紏劾之则为恶者惩矣推而至于待士遇吏亦莫不然大抵一道之任犹一家之务焉善为家者其子弟族属下逮奴隶其情性良否皆所当知一或不及则将甘为所弄而不悟久必致是非颠倒以佞为忠以贪为廉以无能为有能政令不行而纪纲替矣前辈有云为宰相不难一心正两眼眀足矣乌呼彼长风宪者其责任之重亦岂下夫宰相哉若之何不以前辈之言为法 

　　○按行苐四 

　　将家云多筭□少筭少筭□无算不特用兵为然虽莅官临政亦莫不尔夫廉司所莅之处一方官吏皆惕然不自安其所不安者由彼为恶日久恐人有以发而讼之一旦故也彼既内隐其恶则必多方以求司官所亲之人而觧之夫司官所亲者曰书吏焉曰奏差焉曰緫领焉曰祗候焉夫为人弥缝私罪则何求不得何请不随为司官者苟不深防预备严为禁切万一连己悔将何及若乃司官廉正犹或庶几其或彼此胥贪弊将焉救于是乎有箕敛者有稇载者有箧笥充者有囊橐盈者微至土地所宜靡不搜刮昔端州出佳砚包孝肃公出判于彼及其代也徒手而归李及知杭州丝馈缕谒不逮门由市白乐天文集终身以为慊古人持身之廉如此况在风宪其所行州郡敢假分毫之物以自溷哉大抵宪长得人则司官不敢恣司官得人则书吏不敢恣抑闻各道公燕司官书吏奏差同堂而坐喧哗咲谑上下不分所以致彼操纵自如百无忌惮谚谓廉访司书吏之权迹此观之信匪虗语诚能设法以禁之盛威以临之小有所犯即随以鞭扑如此庶使精锐消沮威福不张于外矣凡初入风宪者不可不知 

　　○审录苐五 

　　书曰庶狱庶慎又曰非佞折狱惟良折狱易谓君子眀慎用刑而不留狱呜呼于以见圣人好生之心与天地等矣夫饥寒切身自非深知义理之人不敢保其心之无他况蚩蚩之氓为守牧者教飬之不至穷而为盗是岂得巳哉古人有以灼其然故为制也恒宽而不亟促恒哀矜而不忿疾均之为盗也而有长幼疏戚之分均之为奸也而有夫亡夫在之殊有疾则医药之疾革则释梏入人而侍之夫彼冥迷凶险之徒既丽于理矣何足缀意而古人为制如此者则其仁恕忠厚之情可见矣昔欧阳公父治死囚之狱求其生而不得则掩卷而叹其言曰夫常求其生犹失之死况世常求其死哉后之残忍者一切不务而惟威刑之尚谓其无茹冤而死者吾不信也夫莅官之法无他口威心善而已矣口威则欲其事集心善则不欲轻易害物况久系之囚尤当示以慈祥召之稍前易其旧所隶卒吏温以善色使自陈颠末情无所疑然后参之以按若据按以求其情鲜有不误人者盖州县无良吏所以不敢信其己具之文毫厘或差生死攸系故圣人谓与其杀不辜宁失不经又曰功疑惟重罪疑惟轻论囚之道尽于此矣君子其慎诸 

　　○荐举苐六 

　　夫士有公天下之心然后能举天下之贤盖天下之事非一人所能周知亦非一人所能独成必兼收博采治理可望焉故前辈谓报国莫如荐贤真知要之言哉今夫富者之于家有田焉必求良农使之耕有货焉必求能啇使之贾有牛羊焉必求善豢者使之牧何则盖彼拳拳于治家故不得不求其人也况受天下之寄任天下之责者乃不知求天下才共治之岂其智之不若彼富者哉由其为国之心未甞如其为家之心之切故也于此有人焉廉而且干虽有不共戴天之仇公论之下亦不得而掩焉苟非其人虽骨肉之亲公论之下亦不得而私焉世常谓风宪非亲不保非仇不弹又有身为宪佐风御史荐己就升者呜呼委以黜陟百官之权授以仪表百司之职乃不思报効惟假之以行已私人则受其欺矣天地鬼神其受欺乎大抵求而后举不若不求而举之为公识而后荐不若采之舆议之为博夫己不求贤必使人之求已者皆非也盖求则不必举举则不必识矣故古人有闻而举者有见而举者有举仇者有举亲者有集为簿者有拜其剡者有书之夹袋者虽其举不一要极于公当无私而已于戏诚如是则为相为风宪者安有临事乏才之叹 

　　○紏弹苐七 

　　夫台宪之职无内外远乡乡迩之分凡有所知皆得尽言以闻于上虽在外苟知居中非人紏而言之可也虽在内苟知外官者不法紏而言之亦可也大率惟务尽公无私斯得之矣夫人之仕也有贵近焉有疏远焉贵近者不少贷则位卑而罪微者不待劾而艾矣故前辈谓豺狼当道安问狐狸亦此义也切甞谓荐举之軆则宜先小官紏弹之軆则宜先贵官然又当审其素行为君子为小人如诚小人虽有所长亦不必举何则其平日不善者多也况刑宪本以待小人君子之过苟不至甚殆不宜轻易加之使数十年作飬之功扫地于一旦也盖人才难得全才为尤难得昔赵清献公在言路弹劾不避权贵亰师号为铁面御史甞欲朝廷别白君子小人其言曰小人虽有小过当力排绝之后乃无患君子不幸而有诖误则当为国家保持爱护以全其德于戏赵公之言可谓深识远虑真知大軆之论矣故余表而出之以为当路者楷式 

　　○奏对苐八 

　　中外之官莫难于风宪莫危于风宪曷谓难人所趋者不敢趋人所乐者不敢乐人所私者不敢私所谓峣峣者易缺皦皦者易污非难而何曷谓危入焉与　天子争是非出焉与大臣辨可否至于发人之奸贬人之爵夺人之官甚则罪人于死地一或不察反以为辜则终身无所于诉非危而何然君子居其官则思尽其职所谓危且难者固有所不避焉竭忠吐诚置死生祸福于度外庶上不负国下不负所学其或奏对于殿廷之上平心易气惟事之陈理诚直虽从容宛转而亦直理诚屈虽抗厉激切而亦屈夫悻悻其辝色非惟有失事上之体而于已于事悉无所益古之樊栏断鞅曳裾轫轮者皆势危事迫不得巳而为之苟事不至是殆不可执以为法前辈谓忼慨杀身者易从容就义者难体此而行则蔑有不从者矣 

　　○临难苐九 

　　夫人臣而当国家言责之任刑辱之事不敢必其无有要在顺处静伺以理□之而巳若乃求哀乞怜惴詟无所巳先挠矣何以自眀夫尽已之职为国为民而得罪君子不以为辱而以为荣虽缧绁之荆楚之斧钺之庸何愧哉历观自古处祸患而不乱者三代而下如子路之结缨宜僚之正色王景文之与客弈碁刘祎之自书谢表魏元忠之闻赦不动是皆有以真知义命所在非区区人力所得而移也然士君子平昔所飬其情与伪于焉可以见之李斯临刑父子相泣杨子云被收□阁几死王坦之与谢安齐名桓温来朝倒执手板崔浩自比子房为辨史事声嘶股栗便溺不能隐此可见彼惟事名耳而于圣贤性命之学实未甞淂诸心也善乎韩文公之言曰儒者之于患难苟非其自取之其拒而不受于怀也若筑河堤以障屋溜其容而消之也若水之于海氷之于夏日其玩而忘之以文辞也若奏金石以破蟋蟀之鸣故君子之学以眀理自信为贵 

　　○全节苐十 

　　人之有死犹昼之必夜暑之必寒古今常理不足深讶苐为子死于孝为臣死于忠则其为死也大身虽没而名不没焉太史公谓死有重于泰山有轻于鸿毛非其义则不死所谓重于泰山者如其义则一切无所顾所谓轻于鸿毛也呜呼夫人以眇焉之身倏耳之年使之嵩华耸而星日揭者非节义能尓耶况人之贵贱寿夭天所素定而谓附此人则得官违此人则失官言事则身危不言则身无所患此世俗无知者所见士君子岂以是为取舍哉然正直亦有时而被祸者君子以为不幸奸邪亦有时而蒙福者君子以为幸一以为幸一以为不幸则其是非荣辱不待别而可知矣故节义者天下之大闲臣子之盛德不荡于富贵不蹙于贫贱不摇于威武道之所在死生以之彼依阿淟涊枉已徇人者所谓无关得丧徒缺雅道政使获荣宠于一时迨夫势移事易其前日之荣电灭风休漠无踪迹其昭昭在人耳目者奸佞之名千古犹一日其为辱也庸有既乎呜呼宁为此而死不为彼而生以是处心庶无愧于古人矣 

　　◇庙堂忠告◇ 

　　目录 
　　修身第一 
　　用贤第二 
　　重民第三 
　　远虑第四 
　　调燮第五 
　　任怨第六 
　　分谤第七 
　　应变第八 
　　献纳第九 
　　退休第十 

　　●庙堂忠告目录 

　　修身第一　　用贤第二 
　　重民第三　　远虑第四 
　　调燮第五　　任怨第六 
　　分谤第七　　应变第八 
　　献纳第九　　退休第十 
　　右庙堂忠告第录如上先臣养浩之所著也惟圣天子临御万方明良相逢天下之人思见太平之征则先臣此书可以出矣呜呼古人居庙堂之上者有若皋夔稷伊傅周召其事功犹可稽诸简策诚能因此书遡而求之则道揆法守于是乎在矣至正元年十一月　　前承直郎秘书监秘书郎臣张引昧死上 

　　●庙堂忠告 

　　资善大夫陕西诸道行御史台御史中丞臣张飬浩着 

　　○修身第一 

　　前辈谓仕宦而至将相为人情之所荣是不知荣也者辱之基也惟善自修者则能保其荣不善自修者适足速其辱所谓善自修者何廉以律身忠以事上正以处事恭慎以率百僚如是则令名随焉舆论归焉鬼神福焉虽欲辞其荣不可得也所谓不善自修者何徇私忘公贪无纪极不戒覆车靡思报国如是则恶名随焉众毁归焉鬼神祸焉虽欲避其辱亦不可得也于戏身为宰相何善不可行何功不可立顾乃为区区之利蛊惑而妄行岂不深可惜哉且自古居相位者未闻死于冻饿而死于财于酒于色于逸乐者无代无之昔诸葛孔眀为丞相二十年无尺寸之增于家未甞忧其贫竟以劳于王事而卒至今其名之荣甞若世享万锺而不绝者唐元载为相惟利是嗜及其败也籍没其家胡椒八百斛　其名之秽常若蒙洁而播臭无穷者呜呼夫人以百年之身天假以年不过八十九十姑以八十为率计其得志不过三四十年而己岂有三四十年之闲能食胡椒八百斛之理古人谓利令人智昏兹眀验矣呜呼凡为相者能以诸葛孔眀为法唐之元载为戒虽台鼎终身又何悔吝之有 

　　○用贤第二 

　　天子之职莫重择相宰相之职莫重用贤然则何以知其贤询诸人则知之察其行则知之观所举则知之夫为室而不众工之资梓人虽巧室不能成矣为国家而不众贤之集相臣虽才国不治矣彼为相者诚能开诚布公廓焉无我巳有不能举能者而用之已有不知举知者而用之已有不敢言举敢言者而用之如是则彼之所能皆我有矣必欲一身而兼众人之事虽大圣大贤有所不能夫粹白之狐举世无所有也然而有粹白之裘者善取于众而已矣况大臣初不贵乎事无不知第公正其心无所媢疾则智者效谋勇者效力呫呫以为才捷捷以为辩自衒自伐则贤者必不乐为之用大拞人君自伐则臣职有所不行相臣自伐则百执事之职有所不行为人上者操约以驭繁居静以制动以无心而应天下之心则所令者从所庸者劝苟知其贤而任之既任而疑之而务□之顾与不知不用自任其才也奚异若然则体统失而謟佞之小人至矣与小人处则天下之事不论可知吁 

　　○重民第三 

　　盖闻古之王者授版则拜切意万乘之尊为其民贬抑若是甞疑焉而不取既而思之国之所以昌四夷之所以靖朝廷之所以隆宗庙社稷所以血食悠久者微民不能尔也夫天以亿兆之命托之君君以亿兆之命托之相是知相也者为君乂民者也君也者为天为祖宗保民者也天以是托我祖宗以是托我敢不敬与敢不慎与苟受其托而不能使之遂生安业乃从而扰之虐之犬彘之草菅之则是逆天而违祖宗之命以自戕其国也而可乎彼为民者固不敢与校然于天之心于祖宗之心其能无所戚欤甞谓爱民者无过于天无过于祖宗天生之难祖宗得之为尤难王者知其如是凛凛焉未甞不以民生为重闻其害则除之覩其利则举之牧守非其人则易置之今夫鹰师圉人所掌者不过人主服御之一物而人尚以内侍重之刺史县令乃为祖宗为国家牧飬斯民者反视为不切而漫卑之是爱民不如鹰犬重内侍不如受祖宗国家一方生灵之寄者岂不颠倒失体哉大拞下之所以为惟上是视在上者诚有重民之心而天下不治者古今无有也 

　　○远虑第四 

　　天下之事知其已然不知其将然者众人也因其已然而将然未然逆而知之非深识远虑者不能室已焚而徙薪舟已溺而市壶疾已成而求艾虽殚力为之无及矣今夫隆然之堤有容蚁之穴宜若无所损然周于识者必塞而实之虑其久而必必底于讧溃故也天下之事皆能如是虑之尚何后患之有哉大拞自古国家之所以不治臣子之所以不轨固非一朝一夕之积良由今日以某事为小过而不谏明日以某人为小罪而不惩日引月深不自知其祸乱之成也故臣之于君献可替否而不敢萌一毫姑息之心始以为无伤卒至大可伤始以为不足虑卒至深可虑惟君子为能见微知着思患而预防之于饮宴则防流连于田猎则防荒纵于营缮则防踰制于货财则防损民于爵赏则防僣及于刑法则防滥杀于君子则防疏远于小人则防玩狎于听览则防容奸于征伐则防渎武夫君之于臣亦有所当远虑者虽爱而不锡以过分之赏虽旧而不授以非据之官虽亲而不交以亵渎之谈盖尊卑之分严则上下之体定上下之体定则祸乱无自而生天下之事可次第而治矣 

　　○调燮第五 

　　人皆曰燮理阴阳为宰相事然举世苐能道其辞迄不知阴阳何术可以燮理按书周官三公论道经邦燮理阴阳盖周之三公即今宰辅而汉丞相平亦曰宰相上佐天子理阴阳顺四时厥后又有灾异免三公之制世俗所云盖本诸此切甞即是以思宰相所以调燮者非能旱焉而使之雨雨焉而使之旸要不越尽人事以来天地之和而己矣夫天之与人若判然而实相表里盖政事顺则民心顺民心顺则天地之气顺天地之气顺则阴阳从而序矣若乃怙势立威挟权纵欲恶人异已謟佞是亲于所言者不言于所救者不救上下相蒙惟务从命如此欲望民心顺阴阳之气和难矣大拞天道之灾祥视民心之苦乐民心之苦乐视政事之失得政事之失得视宰相之贤与不贤昔丙吉舍死人问牛喘自以为淂体殊不知天道逆顺当于政事观之固不在区区一牛之喘与否也晋庾冰为相或谓天文错度宜尽消御之道冰曰玄象岂吾所侧正当勤尽人事冰之此言可谓蕳眀切要深得宰相之体者矣苟政事修整虽阴阳之和不应乃天道之变也又何慊焉苟政事庞焉棼焉而不理虽祯祥集而风雨时若顾敢以为治乎呜呼凡为相者诚能以是求之则天人之理了然矣 

　　○任怨第六 

　　夫为人臣惟欲收名而不敢任怨此不忠之尤者也居庙堂之上凡有所为惟当揆之以义义苟不失悠悠之言奚恤哉今夫两军之交兵刅丛前而心诚报国者尚冐之而不顾夫临政之与临敌其安危利害相距霄壤此犹顾惜抑不知于万死一生之际为何如昔范文正公患诸路监司非人视选簿有不可者辄茟勾之或谓一茟退一人则是一家哭矣公曰一家哭其如一路何呜呼如是处心斯不负宰相之职矣大拞天下之事有易有难有利有害难而有害者人多辞避利而易行者人多忻然以为殊不知官有长佐之分体有劳逸之殊长者逸而佐者劳此天地之大义也以朝廷言之君上逸而臣下劳以一家言之父母逸而子弟劳以一身言之头目逸而手足劳呜呼人而知此者必不遗君父以忧措其长于众怨之地矣近代为执政者往往姑息好名一疾言厉色不敢加于人事或犯罪激使居己之右者发之呜呼夫治家而使父毋任其劳为国家而使君长任其怨尚得为忠孝乎哉况有罪不责有善不旌虽三代不能为治故刑罚不患于用直患乎用之而不公昔威公夺伯氏骈邑三百没齿而无怨言诸葛孔眀废廖立而立闻亮死辄泣下为宰相诚能公其心如是则天下蔑有不服者矣 

　　○分谤第七 

　　夫共署联事一人努力而前则余者皆当辅相以成其志苟彼前我却彼行我止动焉而不相随语焉而不相应则事功之成者能几此古人所以有推车同舟之喻也其或共舟以济而一人溺焉则凡在舟者无论疏戚所宜并力以救之此贤不肖之所共知也况同为臣子同受天下国家之寄者可坐视一人被祸而不恤哉使其为一巳之私自贻伊戚固无足恤其或知无不言言无不尽公家之务一以大公至正处之彼非为巳为家而得罪则凡同官者安淂不挺身而前与之共难也哉大拞一人不幸而得罪为长者若曰此我之罪为贰者亦曰此我之罪使阖堂之人皆争引为己罪则彼获罪者虽不能释亦必不至于重论矣古之敢于谏争者其遇不见听纳至谓与其杀此人不若杀臣尚为如此求解其肯坐视同官冤抑而不省哉呜呼使分谤引咎之事为宰相者诚能力行于今将见士大夫之名节愈厉民间之薄俗可敦而国家他日亦不患其无仗义死节之士矣一事之行所系如此孰谓任怨分谤为宰相细行哉 

　　○应变第八 

　　事机之发有常有变常者中人处之而有余变者虽上智亦有所不足樽俎之下卒然而报兵遽然而闻寇则当详其虗实度其逆顺殆不可一闻其言辄仓皇上变征发百出未见敌而先自挠也且事固有声虗以钓实乘间以拘利传微为巨以无形为有形疑似之间不可不察若夫国有大奸境有大敌彼既非常而吾则以非常之计备之若乃泥文守经终见动辄有碍而事亦无所济矣故古人遇此权以济才随宜应变如丸转于盘而不出于盘如水委曲赴海而不悖于海王啇闻大水之言君臣皆惊而啇独必其无事桓温将移晋祚声诛王谢而谢安雍容谈咲以折其锋回纥吐蕃合兵泾阳郭子仪单骑以往喻盖宰相者非常之任也居非常之任独不能为非常之事可乎故前辈谓镇定大事非至公至诚不能或死或生举置度外呜呼世常以大臣国家柱石者其谓兹与 

　　○献纳第九 

　　人臣之纳言于君也事未然而言之则十从八九无事则游畋般乐日相亲比一旦有所不可乃左遮右挽极其力以救之殆未见其济者政使或允亦必出于勉强而非其本心若夫善于纳言者则不然或因进见或因讲读或因燕居先事陈说如是则国安如是则国危如是则为圣君如是则为暴主或引古昔或援祖宗必使之心悟神会表里耸然乃可陈善而无扞格之患昔孟子三见齐王而不言事曰我先攻其邪心大臣事君职当如此古人甚至有难于自言者往往旁名耆年宿德置诸左右使人君有所畏惮而不敢恣则其为虑亦深远矣虽然臣之于君也入则恳恳以尽忠出则谦谦以自悔凡所白于上者不可泄于外而伐诸人善则归君过则归巳其若是者非欲远嫌避祸大臣之体所当然也坤之六二含章可贞盖亦此意甞见近代执政有所建白呶呶焉惟恐人之不知卒至谗谮乘之中途见弃易大系所谓君不密则失臣臣不密则失身谅哉 

　　○退休第十 

　　愽施兼善士君子通□也然有志而无才则不能有才而无位则不能有位而不见知于上则不能见知矣而小人间之则不能呜呼此士夫所以出而用世之难也上焉耻其君不及尧舜下焉思一夫不被其泽若已推而纳诸沟中世俗所乐若声色若宫室若珍异车服之奉一皆无有其所有者自顶至踵天下国家之忧而已为君上者诚能亮其如是之怀凡有所言优容喜纳犹或庶几其或疑其夺权违已卖直售名将见举动皆愆而身死无所矣所以自古忠直为国者阿容佞诈惟己之为者多此无他盖由为已则有福而无祸为国 
　　原阙 

　　□张文忠三事忠告其言眀且清信能軆而行之虽一命之士于物必有所济也牧民忠告近有刻为单行本者风宪庙堂二篇则自元以来未有重刻本也绛云楼焚而□归然如□□□意固当有神物护持乎辛卯五月望莆田郭□□记 

　　●跋 

　　此为元臣张养浩所撰元史本传称养浩为堂邑令毁淫祠罢旧盗朔望参寘李虎党于法擢监察御史疏时政言切直为当国者所不容英宗立命参议中书省事又谏帝以崇德虑远为法以喜奢乐近为戒洵乎元之名臣也是书分为三编各就其居官所得剀切指陈欲凡从政者知所法戒其书非一时所成刊有先后故款式亦有异同然均为元代所刻旧为莆田郭尚先所藏郭氏有跋极重其书清道光中尝摹写全部畀历城尹济源刊行板印极精然如牧民编以义处命节皆本夫命尹本误夫作天虽竭蹶求进而亦穷尹本误竭蹶求进为躁竞风宪编审录第五节温以善色尹本误善作颜庙堂编修身第一节籍胡椒八百斛下蚀一字尹本不留空格退休第十节凡有所言优容喜纳尹本脱凡有所言四字此为知书者所亲书犹不免于讹夺则凡成于钞胥者更可知矣语云书贵初刻岂不信欤海盐张元济 

　　为政忠告 

附录： 

三事忠告四卷（桂林府同知李文藻刋本） 

元张养浩撰养浩字希孟号云庄济南人官至礼部尚书叅议中书省事天厯中拜陜西行台中丞卒谥文忠事迹具元史本传养浩为县令时着牧民忠告二卷凡十纲七十二子目为御史时着风宪忠告一卷凡十篇入中书时着庙堂忠告一卷亦十篇其言皆切实近理而不涉于迂阔盖养浩留心实政举所阅厯者着之非讲学家务为高论可坐言而不可起行者也明张纶林泉随笔曰张文忠公三事忠告诚有位者之良规观其在守令则有守令之式居台宪则有台宪之箴为宰相则有宰相之谟醇深明粹眞有德者之言也考其为人能竭忠狥国正大光明无一行不践其言云云其推挹可谓至矣三书非一时所著本各自为编明洪武二十二年广西按察司佥事扬州黄士宏合为一卷刻之总提曰为政忠告陈琏为序（案此本序文中称为政忠告而其标题亦称三事忠告序葢重刻所追改）宣德六年河南府知府李骥重刻改名三事忠告考书称任人凖夫牧作三事诗称三事大夫皆在王左右之尊阶施于庙堂忠告犹为近之御史县尹不在是列如曰以三职所治为三事则自我作古转不及为政之名为该括一切矣葢明人书帕之本好立新名而不计其合于古义否也相沿巳数百年不可复正今姑以通行之名著录而附订其乖舛如右（四库全书总目史部职官类） 

牧民忠告一卷（直隶总督采进本） 

元张养浩撰养浩有三事忠告巳著录此卽三事中之一种魏裔介摘出别行非完书也（四库全书总目史部职官类存目） 

归田类稿二十四卷（永乐大典本） 

元张养浩撰养浩有三事忠告巳著录是编乃其诗文也养浩尝自序其集称退休田野录所得诗文乐府九百余首岐为四十卷名曰归田类稿富珠哩翀序（按富珠哩翀原作孛术鲁翀今改正）作三十八卷卷数巳异文渊阁书目载养浩云庄传家集一册云庄集三册焦竑国史经籍志则作张养浩文忠集十八卷书名卷数更均与养浩自序不符黄虞稷千顷堂书目虽载归田类稿之名而亦无卷数考吴师道序云公云庄集四十卷巳刻于龙兴学宫临川危太朴掇其有闗于治教大体者为此编而属予以序云云则龙兴所刻者卽养浩手编之类稿而改其名曰云庄集亦卽文渊阁书目之三册危素所删定者卽经籍志之张文忠集十八卷而所谓传家集一册者当由后人掇拾乃外集补遗之也然苏天爵辑元文类仅录养浩文二篇故明叶盛水东日记颇以天爵失载谏灯山疏为讥疑元未巳尠流播近时王士祯偶得养浩王友开墓志叹其竒诡载之皇华纪闻则亦未见其全集惟明季有刻本二十七卷尙存于世旣多漏畧编次亦失伦类今据以为本而别采永乐大典所载删其重复补其遗阙得杂文八十八首赋三首诗四百六十三首共为五百八十四首厘为二十四卷较之九百原数巳及其大半亦足见其崖畧矣又集中有和陶诗序自谓年五十二退居无事日读陶诗拟其题以发已意得诗若干篇云云今集中乃无一篇殆别为一编未以人集故永乐大典不收欤养浩为元代名臣不以词翰工拙为重轻然读其集如陈时政诸疏风采凛然而哀流民操长安孝子贾海诗诸篇又忠厚悱恻蔼乎仁人之言卽以文论亦未尝不卓然可传矣（四库全书总目集部别集类） 

重刋三事忠告序 

（明）顾清 撰 

（四库全书集部别集类东江家藏集巻三十七） 

三事忠告胜国时已板行然各为一书各自有序述国初犹然洪武甲戌广西佥宪黄公士宏始合而为一予童时尝得见之入仕以来四方新刻书聚京师者多矣而求是编卒无有尝闻成化间呉兴有刻本而亦未之见也辛巳南归得正统时故本于箧中紬绎累日凡三十年余体历讲求与夫见闻所得有关身心家国天下之大者悉具其中而内櫽平生过言违行所以出悔招尤之故则皆戾其教者也以是益深敬信思广厥传顾其巻帙倒置按序易之首牧民次风宪次庙堂如其旧编求善书者録之重刻诸梓呜呼菽粟布帛其不若脍炙之珍美组绣之鲜华夫人而皆知之如求其实用有资于生人而已则其去取义各有所在也愚于是亦云刻既成庸书以告我同志 
