州县须知　　（清）刘衡 撰 

　　●目录 

　　序 
　　到任自誓告示 
　　到任谒　城隍神誓文 
　　博采良谟告示 
　　鸣锣条欵 
　　严禁捕役妄拏告示（各役妄用锁炼附） 
　　不用差役传案票稿 
　　劝谕书吏告示 
　　严束书役革除蠹弊禀 
　　札各牧令严禁蠹役由 
　　札商各牧令官须自做慎用门丁由 
　　札各牧令相验宜遵例自备夫马少带人役由 
　　札各格属自尽命案应遵例尸场结案□ 
　　严禁藉命扰害及赏格告示 
　　劝民切勿轻生告示 
　　禀制宪札询民风好讼应如何妥议章程遵即议复十条由 
　　禀复断追不能速缴之案遵札办理由 
　　劝民息讼告示 
　　劝谕生监敦品善俗以襄教化告示 
　　劝民崇俭告示 
　　严除蠹弊告示 
　　禀缉盗之法用捕役不如使民自捕并严禁诬陷由 
　　禀复义田积谷过多筹议变通由 
　　禀复酌拨义田租谷收养孤贫由 
　　禀复筹款收养孤贫由 
　　收养孤贫劝捐告示 
　　梁山县新建养济院记 
　　办理春荒章程 
　　禀呈编联保甲章程兼行团练由 
　　保甲章程 
　　团练壮丁章程 
　　居官 

　　●序 

　　岁癸未南丰　刘帘舫先生宰蜀之垫江延椿襄其幕事椿夙闻　先生官粤东不设门丁不昵书役日坐堂皇决狱至数十民以称便椿始而疑焉谓官即便民如自苦何既从　先生游久知其坚忍性成嫌怨不避治一如宰粤时而　先生果膺大府荐受皇上特达之知数年之间洊擢牧守今复邀简命观察中州行有日矣蜀中士大夫与其吏之贤者咸思于　先生取则焉以椿知　先生最深嘱录其禀檄告条之汇存者为一册竞相传写且怂恿以付梓虽然文告其迹也　先生之言曰牧令亲民之官惟不自亲其民或狃于便安门丁书役得因缘侦伺以售其好而官与民日益远是司牧之道无他官须自做四字蔽之而巳斯言也约而尽质而赅　先生一生学问经济所见诸政事者在是虽古循良治迹何以踰兹椿又见先生之莅治一邦也视百姓如家人视百姓事如家人事狱辞无大小皆手洽之尝悬设身处地之额于二堂听事之对面用自触省故为牧令十余年所理皆得情无一上控之案虽处繁剧之区不踰朞而案牍稀简与民相安于无事盖有月余不接一呈词者邻邑之民或以所争来就质辞不获巳受其诉有争讼十数年不决经　先生一讯而结结而永无翻异椿诚见　先生之陶然有真乐在何苦焉　先生于书无所不读尤熟精律义新旧例案原委贯通椿尝集同人反复问难则一一可背而诵检某卷某叶验之辄得至临谳剖析瞭如也　先生历任皆有手判椿辄录而藏之亦巳□然成轶有欲考　先生实政者试合是编读之当信鄙言为非虚誉也乎庚寅仲秋受业愚弟吴寿椿谨识 

　　●州县须知 

　　南丰刘衡存稿 

　　到任谒　城隍神誓文 
　　博采良谟告示 
　　鸣锣条欵 
　　严禁捕役妄拏告示（各役妄用锁炼附） 
　　不用差役传案票稿 
　　劝谕书吏告示 
　　严束书役革除蠹弊禀 
　　札各牧令严禁蠹役由 
　　札商各牧令官须自做慎用门丁由 
　　札各牧令相验宜遵例自备夫马少带人役由 
　　札各格属自尽命案应遵例尸场结案□ 
　　严禁藉命扰害及赏格告示 
　　劝民切勿轻生告示 
　　禀制宪札询民风好讼应如何妥议章程遵即议复十条由 
　　禀复断追不能速缴之案遵札办理由 
　　劝民息讼告示 
　　劝谕生监敦品善俗以襄教化告示 
　　劝民崇俭告示 
　　严除蠹弊告示 
　　禀缉盗之法用捕役不如使民自捕并严禁诬陷由 
　　禀复义田积谷过多筹议变通由 
　　禀复酌拨义田租谷收养孤贫由 
　　禀复筹款收养孤贫由 
　　收养孤贫劝捐告示 
　　梁山县新建养济院记 
　　办理春荒章程 
　　禀呈编联保甲章程兼行团练由 
　　保甲章程 
　　团练壮丁章程 
　　居官 

　　○到任自誓告示 

　　为立誓事。照得本县德薄才疏。未谙治谱。所差堪自信者。惟此羞恶之良。常惺不昧。所愿与此邦之贤士大夫相为砥砺者也。本县世受国恩夙承　庭训。自蒙养时。即习闻义利之辨。壮年游学他乡。阅厯世故。更能立定脚根。毅然有所不为。曩者备员东粤。八年三任。永矢此心。昨岁选授垫江。量移梁邑今复调任来兹。蒙各宪谆谆以清慎相勖若竟变易初心。敢于词讼案件。收受案内外人银钱物件。千百之多。铢两之少。一经染指。即属受赃。至于罚赎一事。借充公以巧取。此穿窬伎俩。而又明目张胆以行之。所谓小人无忌惮者尤为无耻之尤。本县如或有此。不特违宪训而玷家声。吾知天理之所不容。必为天条之所不赦。即使偶逃国法亦断难幸免冥诛。江水滔滔。危滩千里。我舟载宝。何以杭之。冥冥者断不能为贪赃鬻案之刘衡恕也。合行出示晓谕。为此示仰阖属寅僚绅士军民人等知悉。区区此心。其共鉴之。嗣后一切案件。敢有干我以私。诱我以贿者。是直以娼优盗窃待我也。本县誓不与之俱生。毋论何人。立即详办。凛之。并将自誓对联附列于后。凡以自白。且自励也。特示 

　　○到任谒　城隍神誓文 

　　维神聪明。维神正直。以知我民。以福我国。惟小子衡。自惭凉德。今来作宰。行不敢墨。除沿用旧章之不病民者。未便遽革。此外一切词讼案件。倘敢受百姓一文。维神其殛。吃百姓一饭。维神其殛。故纵书差索櫌。维神其殛。或遇事不肯尽心。任其延宕。以致拖累。维神其殛敬陈誓文。用表我心。用尽我职。神鉴昭昭。尚其来格。敢告 

　　○博采良谟告示 

　　为博采良谟以襄治典事。照得本县世受国恩夙承　庭训。爱民若子。疾恶如仇。颇不以俗吏妄自菲薄。今者莅任是邦。若不尽心尽职。视公事如家事。不恃天理所不容。亦即家声之大玷。惟自问德薄鲜能。未诸治谱。况下车伊始。于本邑民情士俗。尚未周知。而吏役家人。难分良莠。断不敢假以事权。寄之耳目。俾得受其欺罔。锢我聪明。非徒无益而又害之。因思知县为亲民之官。官与民亲。则血脉贯通。官民联为一体。而情无不通。即事无不治。则所赖以相助为理者。计莫如本邑公正绅衿耆老。既生长于是邦。自见闻之较切。本邑何利当兴。何弊当除。果有真知灼见。即速公同确议。剀切禀陈。本县将嘉纳焉。抑又思之。为治以去蠹为先。邑内谁为教唆词讼之人。及有无拜会结盟。容留嘓匪。窝贼。开赌。横行乡里。为民害者。毋论绅士耆民。准其呈递密函。本县密延入署。询问明确立。即密拏讯办。并不合棍等。知访闻之来厯。以免挟嫌思报。本县为地方求治起见。是以虚衷博采。爱憎取舍。绝不徇一巳之私。尚其鉴戒苦衷。直言无隐。则不以本县为俗吏也。本县之幸。地方之福也。特示。 

　　○鸣锣条欵 

　　正堂刘　今将鸣锣条欵列后 
　　一告结盟拜会。谋为不轨者。 
　　一告捕役妄拏。及教贼开花者 
　　一告差役无票妄拏者。 
　　一告差役私押者。 
　　一告差役诈赃者。 
　　一告差役作贼。及窝贼者 
　　一告棍徒唆讼。及诬告者。 
　　一报人命案者。 
　　报盗案抢案窃案。及抢亲案者。 
　　捆送嘓匪。及强丐者。 
　　以上十条。俱许喊禀。本县大堂檐前悬有大锣一面。准其鸣锣。本县一闻锣声。立即出堂讯究。十条之外。照例具呈。特示 

　　○严禁捕役妄拏告示（各役妄用锁炼附） 

　　为严禁捕役妄拏事。照得例设捕役专司缉贼。诚以贼息。则民乃安法甚善也。若妄拏无辜。及教贼诬扳良民律有明条。罪治斩绞。煌煌功□谁敢故违。乃本邑捕役承票。缉贼。往往将票内无名之人。捉影捕风。到处吓诈。甚则商合伊伙假报窃案。迨经奉缉。又将伊等平日豢养之贼。及曾经犯窃旋即改悔之人捉送到官。教令诬扳某人接买赃物。某人知情同伙。遂至一案辗转波连十数人。至二三十人不等。层层剥削。良善破产倾家。不可胜数。吾民受害巳深实堪悯恻。本县在江西。也是百姓。设身处地。何能堪此。今躬膺民社。官称父母。若明知地方有如此大害。不为痛革。是本县纵蠹殃民。亦即民之贼也。本县之子孙。岂但被捕役诬陷耶。除逐案严惩外。合行列欵出示严禁。为此示仰军民人等知悉。嗣后捕役不带本县印票。及印票内无名之人。平空。指为某衙门某贼所扳。向尔吓诈者。准被害之人。立即着人赴县鸣锣。本县大堂悬有大锣一面。立将该差严究。断不使尔等丝毫受累也。毋违。特示 
　　今将严禁捕役诬良妄拏及各役妄用锁炼各欵列后 
　　计开 
　　一捕役到乡。尔等须问明来厯。查验有无印票。如并无本县印票。妄行拏人。及起赃者。淮被害人着人赴县鸣锣喊禀。 
　　一捕役到乡。虽执有本县印票。而所指拏之人。票内无名者。准被害人着人赴县鸣锣喊禀。 
　　一捕役及一切差役到乡。承票唤人。所唤之人。虽系票内有名但姓名之旁。并未朱标锁字或票钤有不锁二大字图章。而该差竟敢妄行用锁。索得银钱始行开放者。准被害人到案时口禀。以凭追赃。算息给领。 
　　以上三条。本县为吾民革除蠹害一片苦心。既不费钱。又不费力。但经鸣锣喊禀。或当堂面禀。不必具呈。立予究办。为吾民伸冤吐气。若本县。仅付空言。不能实力为尔作主。尚腼然为民父母耶。请誧之。特示。 

　　○不用差役传案票稿 

　　为传。知自行投案事。据某 【 原告姓名】 人以　　　　等词。控某人一案。查所控系　　细故。某 【 被告姓名】 人正当投案诉明。断无匿不到案之理。不必差传。为此即着原告某人。持此传票。交给乡约某。该乡约接到此票。即速告知被告某人。定于　月　　日。自行到县投案。鸣锣。立即讯结。其要证某人等。即着两造自行邀齐赴案。一切要件。亦各检齐。临审呈验。以免另行往返。致有守候拖累之苦。均毋违悞。须票。　加朱批此系本县恐吾民受差役扰害。故设此票。尔等须体我一片苦心。届期自行投案。一讯即结。既不耗费钱文。又不费时失业。幸勿观望迁延可也。 

　　○劝谕书吏告示 

　　为晓谕书吏。守法行善事。照得各衙门。设立书吏。佐助本官分办公事。期满之日。例准考职授官。理宜守法。本县以为。公门中好修行。为书吏者。不但守法。兼可积德。若果能随事随时。留心行善。必有好报。是以本县于书吏中。遇有无心过失。多从宽宥。原以书吏虽系在官人役。究有体而。与各班差役不同。养尔等之廉耻。即以激发尔等之天良也试观前明表表名臣。如徐况诸公。皆由吏员出身。 
　　本朝吏员。仕至大位者不一而足。至于吏员之子孙显秩清班。更难枚举。那一个不从行善得来。若不肯行善。又复行恶。即使获免 
　　王章断不能幸逃阴谴。屈指算去厯厯无差。报应之机公门尤捷。良可畏也。为此示仰各房知悉。尔等务将后开各条。澟澟奉行。便是行善各宜自爱。毋以本县之言为迂阔也。 
　　计开 
　　一该房亲族。有田土钱债婚姻及一切细故可以调处者。急宜劝令和息。不许倚恃身在衙门。唆令兴讼。 
　　一不许唆令人犯妄扳。以致开花撘桥。拖累多人。 
　　一讯明释放人证。不许私押。若差役有私押情事。亦责成该房稽查密禀。 
　　一出票唤人。最宜慎重。语云。一人到官。一家不安嗣后差票内。不许妄用拘字。及滥用锁拏二字。 
　　一案内有押候人证。亟应禀催速审。如本县别有公事。偶尔遗忘。准尔每日催禀一次。 
　　一案内紧要人证。巳到一二。可以审讯者。立即送审。不得以人证尚未齐全。延不禀请。致滋拖累。 
　　一词内及供内情节。牵涉闺阃妇女。或事属暧昧。准尔回明摘删。不许径行列名。叙稿送签。 
　　一叙供。不许增删情节。其有语太支离。本应节删者。回明定夺。 
　　一禁押枷号各犯。时加照料。大寒大暑。尤宜加意。 
　　一旧有漏规。如纸张饭食之类。以资办公。且为数无多。 
　　相沿巳久。原难遽革。但不许额外多索。至命案。纸张油烛。概系本县逐案捐廉办理。尔等不得索取分文。如敢违禁私取。讦赃严办。 
　　以上十条。各宜澟遵。违者。决不宽宥。示 

　　○严束书役革除蠹弊禀 

　　敬禀者案奉宪台批卑县禀复石砫厅徐令革除蠹役一案奉批该合驭役素严仰将如何约束书役缘由据实禀复等因。奉此。卑职伏查。安民之道。除蠹为先。天下无不爱民之官。而爱民之政。不能下逮者。良由蠹等内外勾连。牢不可破。务以阻挠而扞格之。而爱民者往往或至于厉民。夫律设书役。以供差遣。原不能尽除不用。惟若辈罔顾急公。只知骫法。所赖本管官束缚而驰骤之。俾知畏法。不敢放胆妄行。倘稍有犯。立予严惩。免致酿成案件。则可以保百姓之身家。即所以全役等之性命。并籍以自顾考成。岂非善事。卑职前在家乡。亲见衙蠹之害民。甚于贼盗。大抵役为甚。书次之。今幸隶仁帡。得亲训廸。颇知以痛除蠹役为务。自到垫江梁山巴县以来。放告收呈。或准或驳。概系当堂当时。批明榜示。其巳准者。如具呈时两造俱到。卑职谕令等候片时。俟批呈毕。本日即为讯结。此毋庸差唤者也。如彼造未到。查非显然犯法。被告必然逃匿之案。则于呈尾批明。即令中证或约邻人等□饬被告。定于某日自行赴质。以免差传字样。亦鲜有逾期抗匿不到者。此亦毋庸差唤者也。其有不能不用差传之案。则分别道里之远近。人数之多寡。事情之难易。限以到案日期。亦即于收呈之日。实时出票签差。所差之役。卑职于初到任之三五日点卯时。止留经制数十名。其余概行革黜。不留一人。其留者。榜示城乡。榜内载明此榜无名者。俱系革黜字样。并当堂将留者姓名掣签。掣得名次。注册。以次差遣。不许役等于差票上自行签名。送案求标。其寻常户婚田土钱债等案一票一差从无一票二差之事。依限则记功。逾限则立责。决不姑宽。亦不以功抵过。或该差躲匿。则用连坐之法穷治该差之总头。及初点卯时所取连环保状内之保人。务获惩治而后巳。是以卑职并无逾限不到之案。有具呈之日即结者。有一两日即结者。至迟亦不过二十日之例限。惟巴邑钱债轇轕。追缴迁延。不能不稍延时日耳。且一案只有一呈。盖有告呈而无诉呈。其有诉呈者多于临审时递出。至催呈。则除钱债案外。自来未接一纸。是以差役虽甚狡狯虽善诈骗。只因立限紧严遂至无从下手。再查役等扰民。多在命盗案件卑县绺窃各匪卑职令保甲团邻。守望稽查。准其扭送。其案发而巳迯逸者。不能不签差捕役卑职亦酌予捕费。严禁开花。至报有命案。卑职亲赴相验。只用刑仵皂各一名从不带差及家人下乡。所有命案正犯。仰蒙福芘。俱系保邻送案。或犯自投首。即巴邑繁剧。命案较多。亦无差拏之犯。若案内要证未到。则于相验时。告知其亲邻。定期于某日到县赴质。谕以一讯即释。决不留难。并先给以来城盘费数十文。或百余文。该干证等共知不致拖累。惠然肯来。从未有疑虑躲匿而逾期不到者则亦毋庸差唤者也。迨招觧之前。三五日内。卑职遴选家赀殷实之差二人。取具连环的保给以盘费解费。□其带犯招审。是以卑职在垫梁巴三邑。所辨命案。从未出差拘唤一人。一证。此则仰赖福庇。幸无逸匿之犯。故卑县之民。得以幸免命案差传之扰也至拨头一项。垫梁巴三邑。俱有此名目。垫梁业巳革除。巴邑事繁。势难净尽。但小差有犯。则严惩票内标名之正役。不准小差代受刑责。是以差等畏法。不敢滋事生端。再查差等吓诈乡愚。固藉多带散役。尤在妄用锁炼。卑职于票差内。印用不锁二字。大图章一颗。与私押人证等弊。一概禁革。曾刊定票差章程四条。粘于唤票之后幅。令乡民一目了然。庶承票之差。不敢肆行无忌。兹谨将章程印刷一纸。恭呈慈鉴至若房书之弊。多在捺搁案件。勾结讼师。图翻巳结之案。卑职随时惩治。绝不姑宽。然尚无承票之陋习。卑职伏思。州县衙门百弊丛集。而莫甚于役。役借官以剥民。官断无忍于纵役之理。无奈有助役为虐者。即官所用之门丁是也。役有大过。则为之缓颊而通信焉。令其巧为弥缝。役有微劳。则为之张大而粉饰之。令其长邀恩宠。卑职至愚。以为欲除蠹弊。先驭门丁。未有信用门丁而独能剪除蠹弊者。区区管窥所及。知无当也。卑职素沐训诲。颇知爱民。即知力去其病民者。或者乃以卑职为寡恩苛刻。卑职不恤也。葢宰官一身。众生托命。尝自念穷措大博得一官何苦自沉孽海。有利既不能兴。乃有弊亦不能革。眼看着蠹等放开手胆。朘我脂膏。犹复膜视旁观。不为之拊心援手。纵逃吏议。难免冥诛。岂但上负宪恩下辜民望。卑职虽甚颛愚。极知震惕。兹奉前□谨将卑职严束书差不敢纵蠹作孽之苦心。率意陈词。冒昧无状。敬以质之大人。未审有当于学道爱人之心之治于万一否伏乞训示。为此具禀 
　　计附呈卑县差票后幅粘连章程一纸 
　　今将差役承票章程开列于后 
　　计开 
　　一票内所签之差。除正身外。不许私带白役。若票只一差。而带至三人。票只两差。带至四五人者。准被害人鸣锣喊禀。 
　　一各差承票。传唤人证。不许妄用锁炼。若票内注有用锁二字。方准用锁。倘敢妄用锁炼准被害人鸣锣喊禀。 
　　一差役承票唤案。票内注有到案限期如果依限到案。该差记功一次。补差一票。其记大功一次者。补差三票。若逾限一日。记过一次。二日责十板三日责二十板。四日以上。定将该差枷责革役。 
　　一该差唤出被告人证。立即告知房书。开单送审。不许私行押候。虽系昏夜。亦应禀明定夺。倘人巳到而延不禀审。逾两时者责五板。逾一夜者责一十板。逾一日一夜者。责二十板。逾两日。枷责革役。许被害人鸣锣喊禀或当堂回明 
　　以上四条。该差等各遵毋违。本县执法素严决不姑宽切勿以身试法。特谕。 

　　○札各牧令严禁蠹役由 

　　为严禁蠹役事。照得安民之道。除蠹为先。而衙蠹之凶。差役为甚。天下无不爱民之官。然爱民之政。往往不能下逮者。良由蠹役内外勾连。从中扞格。而爱民者或至于厉民。夫律设衙役以供差遣。原不能尽除不用惟若辈概系匪徒。不顾急公。只图作弊。不可以理喻。不可以情动。不可以德化。不可以恩结。所畏者法而巳矣。全赖本管官。束缚而驰骤之。俾知畏法。不敢放开手胆但经有犯。立予严惩。免致酿成案件。则可以保百姓之身家。即所以全役等之性命。并藉以自顾考成。岂非善事。本府前在家乡。并先年游迹所经。亲见蠹役之害民。甚于贼盗。葢贼盗既畏事主之喊拏。尤惧官差之捕获。役则藉官势以肆恶一票到手。吓诈百端。大而命盗案件。罔陷无辜。赃可栽诬。供能逼串。其小焉者。首赌不必起有赌具。禀奸不必获在登时。承缉则任指伙窝。吊赃则妄称销寄。以及多带帮差。擅用锁炼。私押人证。讼师地棍店主。悉与狼狈为奸。彼良民者。但经票上有名。一讼之费。动辄破家。冤苦莫伸。辄寻自尽。该役等蠹恶如此。既经发觉。即当尽法严惩。俾受害者帖然心服。则虽未能约束于平时。尚不徇芘于事后。犹得援自行审办之文。照例免议。乃计不出此。反为之竭力弥缝。无论知情徇纵。律有明文。即使幸逃吏议。清夜自思。为民父母。当如是乎。此外省之积习也。川省近蒙大宪训廸。吏治蒸蒸。保属尤为谨饬。惟蠹役害民。则在所不免。本府到任巳届两月。接阋民词。概系控差索诈之案。岂尽捏词耸饰耶。回思我辈少时。羣居言志。无不愿做好官。一行作吏。岂遂顿易肺肠。葢官本爱民。断无忍于纵役之理。即役亦本畏官。断无敢于害民之事。无奈有芘役助役。为之线索者。则官所用之门丁是也。役有过则弥缝之。微劳则张大之。丁倚役为爪牙。役结丁加批初觉顺手久之则掣肘矣其甚焉者不但丧心抑且□□恐噬脐之无及盍回首以毋□为耳目。本官濡染既久。性情嗜好。渐为所移以为用役则事事顺手。不觉好恶为之颠倒。遂有寄役以心腹者。不知役巳弄官于股掌也。而公事不可问矣。而元气剥削尽矣。本府管见。以为欲除役蠹。先驭门丁。未有信用门丁而独能剪除役弊者。该州县驭下尚严。可与道此。本府故敢以此言进。札到。务期再励精神。专力除蠹。但使有犯必惩。便可免其上控。此即自全之道也。况官称父母。须刻刻以民为心。以民为事。何物蠹役。而爱惜护芘之使害吾民也。本府前在垫梁巴绵时。刊有票差章程四条。粘于差票之后。钤用印信。令乡民一目了然。承票之差。不敢肆行无忌。是以差等尚不多事。幸免事端而区区之心。因得以见信于百姓。计自到蜀以来。五年四加□岂所讯之案□能事事允协耶??尔吾民□我不□比蠹役之苦衷而谅我耳心之任。无一上控之案。即本州岛本府。未受一词。非其明验耶。兹发来原刷章程一纸。仰即照刊多刷。每差票之尾。粘连一张。犯者必惩。切勿宽贷。则蠹弊除。而爱民之心与政乃能下逮矣。一切遵照办理。毋违速速此札 【 票差章程见前】 

　　○札商各牧令官须自做慎用门丁由 

　　为札商事。案据昭化县禀复本府札发严禁蠹役并刊发票差章程一案。据覆称。将命宣词。尤赖门丁而出纳等语。本府查设立门丁以供传宣出纳。律例并无其文夫宾客寅僚。往来传帖。各衙门设有柬房。即跟班茶房。可兼其事。何庸专设门丁。至于传呼胥役。出纳文书。则有看守宅门之官役。例设转桶。原有深心。亦不必门丁经手。况本官日坐堂皇。或兀坐二堂。重门洞开。检点簿书。俱系亲手。若告诫吏役。则当堂可以面谕。更无庸门上传宣。夫牧令官称父母。是以例定仪从。不用回避脾以其亲民也。若于咽喉之地。添一阻隔之物。致令亲民之官。与百姓气脉不通。则官民交病矣。葢此辈为利而来。见识浅鄙。断无敦品明理。可备谘访之人祗工于作弊而巳。假而曰有才可用。则尤宜加倍防闲。彼门以外之蠹役刀书。其初原不敢公然舞弊。必先于门上探听消息。久则串成一气。官之一言一动外间纤悉周知。而勾控私押搁案诬挐诸弊从此起矣。甚则有牵鼻反唇之事。本府前在广东。曾见一县。奉文缉一要犯。选差勒限悬赏一千圆差于限内获犯觧县门丁李某令差且押犯私馆。语官云。犯巳远扬。增三千圆则可。官不得巳许二千圆。仍不得犯。欲比差。则门丁匿差。且为缓颊。竟如数予三千圆。始将所获之犯交出。此一事也。又见一县。税契盈于原额几倍。一官到任。门丁曾某。串吏为奸。佯语官云此地频年短税奈何。官愕然求策。则徐曰。盍令户书包办乎不可则强之。官颔之。吏则佯为不受命也者。迟之旬日。门丁佯迫之。吏乃勉强应命。官以为幸免赔累也。待门丁有加礼。而不知所获乃倍蓰也。其后某官卒以挪缺挂弹章。此又一事也。皆向所目击者此类不可枚举。然特不利于官而巳。其贻害于民者。更甚焉。则更难悉数矣。大抵若辈所最不喜者。官有惠政。官有廉名。必多方阻挠之。使惠绩不及于民。且使官廉而民仍不免于费又必肆行污蔑。乃能售其招摇射利之私。且其巧于迎合也。官喜朴诚。则伪为椎鲁。官喜伶俐。则强作聪明。官信之固正用其欺。官疑之则反行其诈。处处树党。种种夤缘。官即精明。颇难跳出圈套之外深可畏也此弊各省皆然。保属恐亦不免。本府平情论事。以为官果聪强出众实有驾驭之方。自不妨设立阍人听其拏事。否则手持太阿。授人以柄。未有不阴受其害者即不偾事。而官非自做。难以扪心。况我辈读书从政。聪明才识。自与庸众不同。即使资仅中材。而莲花幕下。尽有嘉宾。岂不足备谘诹而资集益。顾必旁落于厮养舆台之贱。其意何居。且举地方最切要最重大之件。皇上　大宪所郑重寄托于官。而复稽察之。钤制之。防闲之者。竟倾心拱手而畀之。降志相从。惟命是听。是直以信君子者信小人。且以未肯遽施之君子者。竟儿戏而付之小人。则与前代　　　　　　者。何以异哉。毋惑乎覆车之接踵也。即谓官之用之也。未必尽出于信任。之诚。不过藉之以代劳耳。夫我辈以穷措大博得乌纱。恩深任重。当思官系何人。而令若辈代劳乎。况若辈何所图而肯尽瘁其心力以代我劳乎。又况。一切公事。总须亲阅亲讯。亲自经心。究竟不能脱然事外。则若辈亦何能代我劳乎。管见以为。与其画依样之葫芦。何若下砭身之药石。如果革门丁而不用。固征实力实心。倘系冲途。万不得巳计莫如用一无用之人。如耳聋口吃之类。只令传□□不假以事权。不干与公事不与书差熟识接谈。如此则官能自做。而刁书蠹役。失所凭依。德政可以下行。民隐不难上达。事一而功十矣。本府才具短拙。自揣无驾驭门丁之才。是以服官以来。虽屡任冲繁之缺。所有家人。只令伺应茶饭跟班诸杂役。无所谓管理案件。及传谕书役。主张公事之门公。自粤至川。廿年七任。所办公事。并不因未设门丁。致形竭蹶。且无一上控之案。此贤刺史令尹所共见共闻合。合行札商。该牧令关心民瘼。贯耳贤声。尚其克自振拔。用门丁而不为门丁所用焉。斯可矣。总之本府此番商确。乃据理而言。非一家言也乃循例而行。非我行我法也本府苦口苦心。现身说法。且举半生阅厯所见所闻所知者。倾仓倒廪而出之。葢惟痛痒之相关。不觉腹心之欵布。区区诚悃。尚其鉴旃。至于能行与否。自有主裁。毋相强也。商之商之。特札。 
　　今将本府作牧令不用门丁。所有书役送进案件。及发出案件。章程列后。 
　　计开 
　　一二堂之东。设长东一张。桌上分界数格。每房一格。八房则分为八格。九房则分为九格。格内正中。油书某房送进字样。又另立粉牌数块。每房一块。牌上亦油书某房送进四字。所有各房送进之案件。令该书自放于桌上某房格内。以某房粉牌压之。免被风吹。且一目子然。 
　　一二堂之西。设长桌一张。桌上分格及粉牌俱照东桌制备。但桌上格内。油书发某房三字粉牌所书亦如之。所有内署发房之案件。令签押家人。放于桌上某房格内以某房粉牌压之 
　　一东桌之旁。设磬。或小竹梆一具。其各房送进案件。立即敲磬。或击梆三声以便收入核办。其发出时。只须令看门人役。指喊某房。令其自进二堂收去。 
　　一各处差役。多系分乡分里另制一小书箱照乡里分格所有各乡里差人禀帖。或缴销差票。俱令其自行放入书箱之各格内。其发出者。概系当堂面给。 

　　○札各牧令相验宜遵例自备夫马少带人役由 

　　为札饬命案相验应遵例自备夫马饭食。少带人役。以全民命事。照得本府生长江乡。宦游岭表。窃见外省命案。毋论殴杀自尽路毙。一经报官。书差等视为奇货。勾串门丁。先发干役为前站。前站到乡。辄勒令约保。及被告或邻佑人等。撘葢棚厂。预备席桌。并向被告人证。索取夫价饭食等项钱文。动辄费钱数十千。或百数十千。迨官往验。差恐少带人役。不能任意索诈。辄吓禀本官。妄称风闻尸亲。纠约多人。恐有不逊。宜多带丁役以助威官有戒心。辄带领百十人或数十人肩舆怒马。蜂拥而来。所到之乡。鸡犬惊匿。任役诈扰。不饱不休。若系无尸亲之案。则向地主山主塘主屋主。及所在远近邻佑。勒派各项银钱。故往往一路毙之案。案内牵连邻证数十人。家产悉倾。甚则延及二三十里内之富户。谓之望邻。亦被吓诈破家竭良民有限之脂膏。供众蠹无厌之吮吸。地方元气。索然尽矣。此其累民者也。又况带人过多。难于稽察。其中必有指官撞骗之人。尸亲微有风闻。势必不服。往往不肯领尸。或将尸身枪匿。或将尸棺击破。甚则有殴差碎轿辱官之事即不至此而尸亲以疑役者疑官。官或清填尸格。则疑为删减伤痕。官如简叙供招。则疑为开脱重罪。因而讼师放胆。讦告无休。而疑似之间。遽腾官谤。上司不得不提省发审。遂使谳局之委员。主稿之宪幕。承案之书隶。皆得持柄而摇。且逾限处分。部议随之种种花销。层层棘剌。乃至同官齿冷。上宪心疑。虽平时眷注优隆。亦为之□替。幸得保全回任。而所费巳不支矣。此其自累者也。而更有甚焉者。百姓至愚。彼见地方官。每相验一场。被告邻证。便须花费。甚至倾家。因此些小事故辄萌短见。意以为拚却一命。便可害人受累。以致轻生之案。愈验愈多。一岁之中。一隅之地。亦多出许多命案。嗟乎。夫马饭食。所值几何。乃以计较些微之故。致令无罪之民。相率就死。是剥民之财。又戕民之命也。言之怃然。则皆多带人役。滥派夫马饭食。之所致也。此江乡岭表一带恶习也。川省尚不至此。查例载。凡人命呈报到官。该地方官立即亲往相验。止许随带仵作一名。刑书一名。皂隶二名。一切夫马饭食。俱自行备用。并严禁书役人等。不许需索分文。如该地方官不行自备夫马。取之地方。官照因公科敛律议处。书役计赃治罪。各等语。法至严也。本府查。相验如果少带人役。其夫马饭食钱文。如系本官自备。每案不过一二千文。即极远之处。亦不过三四千文。数本无多。并不甚费。若派之于民。则每案至少亦须十千文。分贤侯一勺之泉。存小民十家之产。何乐不为。假而曰可为而不可为。是巳之橐则积及锱铢。民之膏则掷同粪土。毋论违例。且不近情。况乎效尤寻死。命案由此日多。既忍心而显绝其生涯。复顺手而暗驱之死路。官称父母。我有儿孙。试一扪胸能无芒背。管见以为。我辈即遇最瘠之区。此项钱文。虽典鬻朝衣。必须自备。葢不独保民财。实以全民命也。本府在粤八年。在川四任。所有相验命案。因恐带人稍多。难于查察。不得不恪遵定例。止带仵作一名。刑书一名。其皂隶二名。则减为一名。令兼仆事。并与轿夫轮流持伞。轿夫四名。长途酷暑则六名。或加一马。以节夫力。通共不过十人。此外从未多带一人。自携小菜一包。饭则随时鬻之市肆。其书差一切夫马饭食。俱系捐发。且所带之人。令其在舆前案前伺应。不许趱前落后。十步擅离。犯者不宥。如此。则人人皆在眼前。稽查较易。可免索诈撞骗诸弊而所部百姓。见自尽者不能害人。徒死无益。因此不肯寻死。久之轻生之案。一年不过两三起。是所费有限。而所补实多。此本府身试之而有奇验者。今量移来此。怵目爰书。服膺成例。每遇录囚谳狱。未尝不掩卷傍偟。起而拊心挥泪。诸君子现宰官之身。度众生之命。香花座上。应证前缘。我佛慈悲。何待钝根人饶舌。惟本府穷措大耳。自问下愚。受□重。别无本领。积有愚诚。以此协寅恭。即以此图报称而巳。敢以曩作令时相验告示。录稿一通附质公堂。用资纳片?雇。至于觧费一项。原被邻证。谁为应派之人。派则坐赃。本府未尝躬蹈。且数亦无多。捐为合理。敢并及之。迂疏之见。愧不通方。殆可为知者道。难与外人言也。笥箧藏之。希勿宣示。恐为忌者口实。又且曰沽名也商之。特札。 

　　附作牧令时相验告示稿 

　　为相验事。照得本县亲赴该处相验。不带签押跟班。不带茶房号房。不带厨子。不用头锣高帽。不发前站。不带差役不用民壮□带轿夫　名刑书一名。仵作一名。皂班一名。本县自带小菜一包其轿夫差役人等每人每日。本县各给与饭食钱捌拾文。均不许尔等预备饭食。□不许撘葢棚厂。只许借备方桌一张开水一壶。所有旧规夫价。及一切漏力?见银两。概行革除。本县倘受尔一文。吃尔一饭。男盗女娼。书差人等。倘敢勒索。及招摇撞骗。地保约保。倘敢籍端科派。本县大堂悬有大锣一面。许被害人鸣锣喊禀。立即枷革。又本县赏给死者棺材钱　百文。此示实贴尸场。毋违。特示。 

　　○札各格属自尽命案应遵例尸场结案□ 

　　札为自尽命案。宜遵例尸场结案。以免拖累事。查户婚田士等案。例限二十日完结。所以宽其限者。以此等寻常案件。民即被诬。尚可从容剖辩。不致受累。若命案牵连。役等奉差。势同狼虎不但被告干证。苦累难堪。即地主邻人。但有名字到官。亦俱饮泣吞声。任其剥噬。假而官肯早结。如自尽命案。即在尸场取结。何至吾民苦累耶。查例载。凡人命系轻生自尽者。即于尸场定案。将原被邻证人等释放。如该地方官故意迟延拖累者。照易结不结例处分各等语。所以禁延缓而惩拖累也。合行札饬札到。该州县嗣后。自尽人命。验无别故。务须遵例。即于尸场取结。结案。一切原被邻证。立即释放。万勿带一人进城。葢一进城无论书差等撞骗勒索关系官声。酿生事件。但以当场可了之案。而必令无罪之民。跋涉往来。举家惊扰。即使不甚受累。究不免失业废时。揆之父母之心。终难隔膜。本府查。释放人证。并非难办之事。只须贤父母在尸场。畧耐烦一两刻。便可取结完事。许多方便。又不要花费一文。何乐不为。总之事关命案。迟结一刻。则民多含一刻之冤。早放片时。则民先脱片时之累。贤刺史令尹视民如伤断无自尽之案可结不结。而带人进城。故行延缓之理。原可毋庸谆嘱。惟成例昭然。本府曩时。恪遵罔懈。用特申明例文。转行知照。所望谨防拖累。刻刻留心。则百姓之受福无穷。即长官之种德无量也。仰将如何办理缘由。及曾否遵照定例自备夫马饭食。少带人役相验之处。一并禀复。毋违。特札 

　　○严禁藉命扰害及赏格告示 

　　为严禁藉命图利事。照得人命案件最能扰害地方。本县向在外省。游幕多年。曾见地方官办理命案。接受报呈。故意迁延。先差凶役为前站。向被告索取夫价饭食。及红袍银两。并押令撘葢棚厂。及其往验。则又多带家人差役。动辄数十人。多则百人。乘轿至一二十顶之多。甚则出票则有票费。招解则有解费。如系路毙及无尸亲之案。则向地保。及所在地主邻佑。并二三十里内之富室。科派各项银钱。以致讼师放胆。敢于妄控牵累。其被告者。家产倾尽而族邻及二三十里之富民。亦被吓索。致令鸡犬不宁。嗟乎。知县者民之父母也。不能以德化民。致令酿成命案。巳属可愧。乃竟藉命图利。纵令书差诈扰。其与强盗何异乎。本县锐意图治。除弊为先。诚恐无心误蹈。合行列欵示禁。为此示谕合邑军民人等知悉。尔等居住所在。倘不幸而有命案。将后开各条逐一遵照可也。 
　　计开 
　　一速报 【 地方有一命案地保及尸亲邻证不分雨夜立即赴县报明现在大堂悬有大锣一面其言鸟锣喊禀不必具呈如或迟延定行严究】 
　　一速验 【 本县据报亦不分雨夜立即赴验】 
　　一不带家人及门号房厨子 
　　一不发前站 
　　一不用头锣高帽民壮 
　　一只带书办一名。仵作一名。皂隶一名。 
　　一不要撘葢棚厂 
　　一不要夫价 【 轿夫挑夫俱系本县捐廉自雇】 
　　一不要饭食 【 本县自备饭食其书办一名仵作一名差役一名每名每日本县各给饭食钱捌拾文】 
　　一不要红袍银两。及一切陋规。 
　　一不要差费 
　　一不要解费 【 本县捐廉办理】 
　　一不许妄开邻证 
　　一不许妄控帮凶 
　　一不许妄指伤痕 
　　以上各条。本县倘或食言男盗女娼书差等倘敢指官撞骗。及自行索诈。准被害人鸣锣喊禀。其地保尸亲。听信讼师。迁延缓报及妄告牵累者。照例严究。 
　　赏格 
　　一每案赏给棺。木钱　百文。 【 毋论路毙及自尽。并寔系殴毙命案一律给赏】 
　　一寻常命案。能于未报官之先。登时将正凶拏获者。审实。从重给赏。如拏获正凶。或指引差拏。在既报官之后。亦酌量给赏。 
　　一有关服制重案。族邻地保。毋论何项人。能将正凶拏获者。本县查核服制。酌量案情。多则赏银三四百两。至少亦赏银壹百两。 
　　以上赏格。决不食言。尔等能将凶犯捆送到官。既免签差之扰。亦无牵累之虞。又得多银。岂不甚便。如敢妄拏。照例坐诬。有心纵放。严拏究办。 

　　○劝民切勿轻生告示 

　　为劝民切勿轻生以全生命事。照得虫蚁尚且贪生。何况于人人身难得。死者不可复生。若死后经官相验。便永远不得超生。实在可怜川省愚夫愚妇。往往因亲邻些小事故。遽尔寻死。或吊颈。或投水。一念之差。片时毕命。在死的人。心里妄想。我只拚了一条命便可以害他受罪。至少也叫他破财。却要晓得。自巳寻死。谓之轻生律例内并无抵命之条。连板子都不打的。何能害人受罪。况现在各地方官。个个清正。书差都不敢搕诈。那被告及地主们。并不要花一文。何能破他的财。若尸亲多事。地方官照例治他的罪。重则流徒。轻则枷杖。尸亲不但不能讹诈。还要连累受罪。这等看来。那死的人。岂不是白送了性命可怜可怜。本府前在垫江梁山巴县住内。没有什么好处。只是劝谕百姓们不要轻生。那些百姓。都听我的话。各相劝戒。不肯寻死。到后来。假命案都没有了。今到此半年。核看各属轻生之案。许多生命。如此勾销。几同虫蚁。固由百姓之愚。亦因本府之失教。凄恻之余。又增惭恧。合亟劝谕。为此示仰各属百姓们知悉。你们总要忍气。能忍气。便是有福的人。自后你心里但有气忿不甘的事。只要忍耐半个时辰。投人讲理。要紧紧记得本府的话。切不可寻死轻生。你要晓得。白白死了。没有一点好处。不但不能害人破财。反连累尸亲捱打。枉送性命。尸遭相验。真不值得。除将例文开后。并札饬各州县。一切命案。如有多事尸亲。照例严办外。愿我百姓。自后同登寿域。永乐升平切莫轻生。致辜负本府爱你劝你一片苦心毋违特示 
　　今将律例三条开后 
　　一例载。自尽之案。如刀悍之徒。藉命打抢。照白昼抢夺例拟罪。仍追抢毁物件。给还原主。 
　　一例载自尽之案。尸亲混行吵闹殴打勒掯行诈者杖一百。枷号两个月。 
　　一例载。诸人自缢溺水身死别无他故亲属情愿安葬官司详审明白。准告免验。 
　　务望绅耆及读书明理之人遇邻里中有气忿想去寻死的立即苦口苦心。将本府此番劝谕告示。向他劝觧。劝得一人。便是救活一命。积善之家必有余庆德孚桑梓泽及儿孙。人保佑尔埋固足据也。特谕 

　　○禀制宪札询民风好讼应如何妥议章程遵即议复十条由 

　　敬禀者。窃卑府接奉　钧札。内开。川省词讼之多。用于他省。且近有京控之案。总由吏治疲玩。以致民俗诪张。差役因之舞弊。讼棍由此乘机。控案因而日增。即命案之多。未始不由于此。知府有表率之责。应如何定立审限。考核功过。禁绝衙蠹查拏讼徒。其各就地方情形。妥议章程。详覆察夺等因。奉此。卑府循诵再三。仰见　大人察吏安民至意。不胜钦服。伏查。川省民情。向称淳朴。今则渐即浇漓者。皆由卑府等暨所属州县吏治怠弛有以致之。而州县之所以怠弛者。其端大约有二。一则临民之无畏心也。窃惟　　朝廷设牧令。以为民也。官必爱民。民乃爱官。卑府愚。以为欲民之爱官。必先使之畏官。畏之云者。非必坐堂皇而敲朴之也。其道首在于公。公则一准于理。理之所在。官之刑赏即因之。是以刑得其当。固足以示惩。即赏得其平。亦足以生警。葢民于其赏之之信。即逆知其罚之之必也。如是则畏官矣。其次殆莫如勤。勤则励精图治。案无留牍。事必躬亲。既自具严厉之精神。即显露严凝之气象。如是则畏官矣。民畏官。乃爱官。而抑知官之兢兢业业不敢梢肆者。固先存一畏民之隐。乃能行其爱民之政耶。礼曰大畏民志。言民畏官也。书曰可畏非民。又曰用顾畏于民岩。言官畏民也。交相畏。斯交相爱耳。否则平日既无反躬自讼之心。又无劝民改过之语。一旦有犯。动曰民刁。试思同此民也。俗吏曰刁。而良吏之民何以不刁也。能吏间亦曰刁。而循吏之民何以不刁也。此卑府所以深求畏民之理。以期稍得爱民之道也。一则平时狃于习俗也。州县一官。必须自做。然而书写拘唤之劳。势不能不分权于书役。奔走传宣之细。势不能不使令夫家丁。乃官则委以腹心。寄以耳目。由此而通索线。由此而树党援。丁则以役为爪牙。役则藉丁为非?告背。以致民情浮动。官谤沸腾。而彼昏不知也。夫　　国家登进人才。慎重公事。不知几经综核。而后予之以官。今一旦拱手而畀之乌合之家丁。狼贪之书役。随波逐流。千人一辙。一似舍此两种人。则断不能坐堂皇。理民事也者。其有一二矫矫自好之人。同僚辄诧为怪物。上宪或疑其好名。此吏治之所以难言。言吏治者所由废然自阻。而思得所折衷者也。　爵宪大人。痌瘝民隐。澄叙官方。目下吏治民风。蒸蒸日上。业巳着有成效。卑府作牧令十有五年矣。虽甚颛愚。极知振惕。别无本领。祇有愚诚。用敢将作牧令时凭臆而行者。追忆及之。率书十条。谨缮清折。敬呈钧座。未审有当于为国为民之心于万一否。为此具禀 

　　谨将作牧令时理讼十条开后 

　　一严饬代书。一切呈词。宜直叙情节也。到任之初。即应照例考代书。不妨多取数人。当时给戳当差者。两三人。此外数人。记名候补。概行榜示。其现在当差者。谕令遇有告状之人。无论事之巨细。均向其人查问明确。依口直书。不准增减情节。违者不宥。本官于大堂收呈时。即向递呈之人。逐细讯问口供。如有供词与呈词不符者。立传该代书入内署。严究词稿之所自来。及该原告系何人引来。同来者共有几人。一面亲笔书签。立拏该原告同来之人。必究出真正讼师。严办而后巳。一面将该代书枷责革役。交保严束。以记名候补之代书。挨次充补。如此则代书破胆。再不敢增减情节。而讼棍远扬讼案日少矣。所可哂者。川省州县考代书。向有陋规之说。此壮夫之所不为。尤自爱爱民者所宜厉禁也。 
　　一接收呈词。宜当堂亲收。本日批示也。牧令为亲民之官。自应当堂亲自收呈。实时批示。若延至三日或五日而后批发。是此呈未批。彼状复来。书差棍蠹。因缘为奸。甚则有贿买批语之说。种种弊端。皆由此起。何若临莅太堂。亲自收呈。于接呈时。向告状人逐细诘问。即用五听之法。或慑以盛怒。或入以游词。彼讼者自田间而来。初见官长。讼师之浸润未深。其人尚朴。其胆尚虚其口亦讷。真假是非。不难立剖。较之唤案集讯之时。真情尤为易得。其有理不甚足者。逐层批驳。文不厌烦。当时即行榜示。其情节支离。有心播弄者。实时取结立案。立予薄惩。自可以破莠民之胆矣。其巳准者。亦即日批出榜示则较之迟迟批示者。巳快至数日。由是而迅速差传。可审即审。其尚非切要之人证不必齐全。可结即结。其无关紧要之供情。不妨从畧如此又快至十数日。或数十日。棍蠹虽刁。无从下手则诸弊悉除矣。其亦州县官息讼而杜诬告之一道乎。 
　　出票签差。宜确定限期。亲查号簿也。讼牒既准。即应差传人证赴审。惟差役承票到手。任意需索。不饱不休。其所以能需索之故。则由于官司之延宕。而官司之延宕。由于立限之不亲自稽查。是以此造到案。而彼造未传。甚至两造俱到。而捏称尚有未到之人证。故为捱延。致令讼者官未见面。而家巳半倾。皆由不亲查限簿。因而不催比原差之故。卑府前作牧合时。除命盗案立即出票外。其一切户婚田土巳准之案。签差出票。总以收呈之次日辰刻为率。断不稍延。仍计道路之远近。人数之多寡。案情之难易。亲自酌定到案之日期。朱注于票。墨注于簿。近者定以即日及一二三日。各予以余限一日。远者定以四五六七八日。各予以余限二日。每日晨起。亲阅限簿。届期者。即朱书小票。唤某案原差某人到堂问话字样。催令依限速到。到则记功。逾则重处。决不姑宽。如此。则所立限期。并非虚应故事。无不到之案矣。且立限既严。棍蠹虽刀。无从下手。诸弊悉除矣。谨将卑府作牧令时刊刻限期簿式。刷就一条呈览。(见图) 
　　一承票差役。宜联环保结。以防迯避。则法可必行也。律设衙役以供差遣。原不能尽除不用。然止应留额设十数名。或数十名即地处冲繁。亦止应额外再酌留数十名。其余冗役。概行革黜。惟革役大非易事。官虽革役。而役不自革。是以有瞒上不瞒下之说。应将留者姓名。榜示城乡。榜内注明年貌住处。榜尾大书此榜无名者。概巳革黜字样。以期人人共晓。其留用者。给予编号刻字。粘贴印花腰牌一件。并令联环具保。每五人立一总头。亦令联保。遇有承行事件。一票止用一差票内注定限期。依限则记功。逾限则重责。决不姑宽。亦不以功抵过。或该差躲匿。则用连坐之法。穷治该差之总头。并联环保状内之保人。务获严惩而后已。则犯法者从无躲匿。而法行矣。抑更有进焉者。卑府愚。以为欲除蠹役。先驭门丁。未有信用门丁而独能剪除役蠹者。葢役等虽甚狡狯。其初原不敢公然舞弊。必有所恃以通线索。透消息者。则门丁也。州县官果能驭下以严。束缚之而驰骤之。俾知畏法。其亦爱民自爱之一道乎 
　　一状不轻准准则必审。审则断不许和息也。民间细故。或两造关系亲邻。其呈词原不宜轻准。诚以事经官断。则曲直判然。负者不无芥蔕。往往有因此构怨。久而酿祸者。不但耗费民财已也。其有不能不准之案。既经批准。即应唤来审讯。实则究治。虚则坐诬。断断不准告息。葢一准告息。则讼棍□知状可息销。便敢放心告状。即使凭空结撰。慨属虚词。但须于临审之前数刻。一纸调停。事即寝息。其诡秘之情形。鬼蜮之伎俩。官既未讯。无由得知。彼诬告者。竟终其身无水落石出之时讼案之所以日滋讼师之所以肆毒。未必不由于此。州县官。既准之词。不许告息。其亦息讼而杜诬告之一道乎。 
　　一审理词讼。宁速毋迟也。民间词讼。例限二十日完结。自应实时审理。若稍为延缓则旧案未结。新案复来。愈积愈多。小民受累。一讼之费。动辄破家。轻则激而上控。甚则酿成命案。其害不可胜言。况讼案毋论迟速。终须审结。在一到即审者。固须用一番心。即拖延缓审者。亦须用一番心。是同一用心也。并不因迟审便可省却用心。其速审者。不过用心略早些耳。况停盐生卤。迟之日久。则讼师插入。枝节横生。转致难于收拾。较之速审者。难易悬殊。是不肯早用其心者。必致多费其心。不但累民。且以自累。其失多矣。州县官于一切讼案。果能随到随审。随审随结。则棍等虽巧于播弄。而策走画定。案巳澈底审明。且取有确结。不能再翻。如此。则诸弊悉除。自可无一上控之案。其控案较多者。即其平日不理民事。因而不得民心之确据也。似应以控案之有无多寡。分别功过。至于有控案而能虚心审讯详销。则功过尚可相抵。如既有控案。而又不能依限完结。或固执回护。不肯认错更正。则是玩僻性成。无可策励。即照易结不结之例。详请议处。亦不为过。 
　　一审结一案。必须当堂朱书判语也。民间命案。及械斗巨案。其起衅之由。往往基于细故。不可不慎也。如些小钱债寻常口角之类。其事微矣。既经控官。不准则巳。一经准理。倘审断不甚明切。或虽巳明切。而审后神思偶倦。遽尔退堂。令差人带两造在外间。照堂上□断之语出结。毋论堂断之言。听者不甚了了。即甚了了。而两边棍蠹。各从而挑拨之。必至两造之结。各执一词。与堂断之言俱不符合。甚则书役高下其手。竟致供与结亦自两歧。或故留漏洞。或故示矛盾。以为翻异地步。如此。则未有不翻案。及酿成他故者。此朱判之所以必不可少也。每案审断既毕。毋论事之大小。官且勿遽退食。即于堂皇之上。将面谕之断语。朱书于点名单年月之内。其日公事稍简。则备叙全案之由。若十分忙冗。亦应将紧要断语。明切书之。书毕。令两造将朱判自读一遍如乡愚不识字。则饬房书大声宣读。俾两造倾听明白则是非曲直。讼者各自了然。然后令原差带两造入内堂。照朱判各具遵结。照例粘连成卷。钤印存案。如此。则供与结不至两歧。而通案人证之结。亦归一律。书吏无从高下其手。且可杜日后抽换诸弊。即将来或有翻异。而展卷了如指掌。可免混争也。 
　　一审断设有错误。亟宜自行改正。以免上控也。自理案件。审断时。如果虚衷。何至舛错。但案情百出。变诈多端。况烦剧之区。牍词冗杂。地方官纵极聪强。不能保其必无失误。或事后检点及之。或讼者陈词再恳。爱民者均须虚心复核。果有可商之处。即应立予平反。葢临下与事上。并无二理。详上之件。设或失误。例有检举之文。听讼亦然。不但失误当改也。即微有偏畸。未能恰到好处。亦不妨一再推求。若必以为官之于民。体制所在。断无认错之理。竟尔回护前非。恐原审既有不尽之情。则负屈者必有不平之愬。是小民上控之滋多。未必不由于长官自信之太过也。夫牧令官称父母。可谓亲矣。亲则无不可白之隐。亲则□不可转之机。但求无负于吾民。何必自讳其小失。若因文过而致上控。是欲自讳而转以自彰。既累民。又自累也。卑府作令十余年。无一上控之案。即本州岛本府。亦未受一词。非必所断俱允协详尽也。特断后一再思之。但有错处偏处。即不惮改正耳。总之官果爱民。则听断必然公允。即间有未协之处。但无私心。民亦无不谅之。未有遽行上控者。夫既无私心又何妨更正乎。 
　　一寻常案件定于三八放告曰当堂收呈。此外各日。切勿滥收也。夫小民钱债田土口角。一切细故。一时负气。旁有匪人耸之。遂尔贸贸来城。忿欲兴讼。实则事不要紧。所欲讼者非亲即友。时过气平。往往悔之。官若随时收呈。则虽有亲邻。不及劝阻。而讼成矣。一经官为讯断。曲直分明。胜者所值无多。负者顿失颜面。蓄忿渐深。其害有不可胜言者。且官即清廉。结案即极神速。讼者自田闲来。人地生疏。断不能一无所费。此长官任事太勇之过也。若官非三八日。断不收呈。则讼者欲告之日。未必适逢放告之期。此数日中。有关爱之亲邻。为之劝解。则词状未投。欲告者旧情未断。为所欲告者颜面无伤。不难杯酒释憾矣夫如此。则讼端渐少。和气所蒸。可以兆丰年而酿厚俗又不仅惜民之财已也。此爱民者所宜体量及之者也。倘自诩聪强。收呈不以其时能则能矣。毋亦不恤民隐乎。况更有藉此巧取者。吾乌乎知之。至如命盗斗伤抢亲等案。则应各就地方情形。择其尤要者。酌定十条。或八九条。刊刻宣示。准其随时喊禀。或于大堂悬锣。准告者鸣锣。官闻锣声立即讯办。则又不必具呈矣。 
　　一究出讼棍。必须严惩也。民间些小事故。两造本无讦讼之心。彼讼棍者。暗地刁唆。诱令告状。迨呈词既递。渔肉万端。甚至家巳全倾。案犹未结。且有两造俱不愿终讼。彼此求罢。而讼师以欲壑未盈。不肯罢手者。为害于民。莫此为甚。地方官果能实力稽查。多方察访。并于当堂收呈。及审理讼案时。遇有情涉虚诬者。立即带回内署。究明词系何人所作。何人教诱。细询其年貌住址。即由内署密出签票。责成妥役。严慎查拏。大抵此辈住房。总不离官衙左右。须于夜阑人静。或黎明时。亲往围拏。且搜其唆讼确据。如呈稿抄批之类。获案后。情重者照例详办。其稍轻者。仿照萧山汪龙庄先生学治臆说所载。将该犯锁置堂柱。令其鹄立。看本官审断他案。问日决责数板。旬月之间。未有不惫甚告饶者。虽极烦难之缺。但须办一二案。惩两三人。则若辈闻风丧胆。外来者裹足。本籍者革面矣。抑卑府更有请者。州县官审理词讼。如审系被告理曲。但非再犯。其杖笞以下罪名。不妨宽免。只令对众长跪。巳足示惩。葢予负者以改过自新之路。即留胜者以有余不尽之情。亦长官造福之一端也。若审系原告情虚。则必须依律照例。加等严惩断断不宜姑息。庶诬告者知畏。而讼日稀矣。抑又有请者。牧令为执法之官。而用法至枷杖而止。枷杖之外。不得自专原不宜轻视枷杖。惟既用枷杖。则必须临莅大堂。于万目共睹之地。示以不测之威。并震以难回之怨。如击案疾呼。离座挺立之类。不妨稍参权术。俾与浩然之正气。相辅而行。务令观者人人晓然于官之所深恶而痛绝者。专在于此则一惩百警。此后转可以缓罚而省刑。此子产之所以称惠人也。总之官纵慈祥。而惩治棍蠹。绝不可露一矜怜之语。与稍假以和霁之容。一为所窥。或被旁观冷眼看破。此后人人玩法。措手尤难。此不但治讼棍为然。其书差及一切莠民。似皆宜用此法。 

　　○禀复断追不能速缴之案遵札办理由 

　　敬禀者。奉本州岛转奉　宪台札开。嗣后凡有断追不能速缴之案。即将审断数目缘由另写审单附卷。仍照抄一张。钤印粘连原契劵。付本主收执。不准先将契劵。附卷等因奉此。仰见　　大人轸念民依。严防蠹弊之至意卑职无任心悦诚服之至遵查卑职除命盗。拐窃等缉案。另有章程外其户婚各项讼案。俱计路途之远近。人数之多寡。事情之难易立限唤审。严查号簿。依限则记功。逾限则重责。差等畏法。不敢逾延合邑周知讼者无不如期而至是以各案尚能依限审结。并无十日不到之人。亦无十日未销之案。且有具呈时两造俱来。即日为之审结。批结及劝释者。至如钱债轇轕。田士牵连有词尾粘呈契券请验者。卑职当堂一面收呈。一面于契券粘连处。钤以图记即于呈批内。将钤连及并无挖补缘由批示。迨讯明时。卑职将讦讼原委。及剖断情节。于点名单内。当堂当时。用朱字逐一叙明。谓之审单。亦曰堂判。一案必有一判虽陋率不文然皆当堂亲笔朱书从不假手幕友书吏。其所呈契券各据应附卷者附卷。应给还者。当堂给还各主即于点名单内各姓名下。分别朱注某项附卷。某项发还字样。其卷内片纸只字。俱照例粘连成卷。钤印归档。区区之见。亦以杜串改抽藏。致启图翻诸弊也。然巳结之案。可以如此办理而已断尚未缴领完结之案。其粘呈之契券则仍然附卷并未发还本主。此卑职识见浅陋。未能计及蠹弊。与意外损失之虞。所谓知其一不知其二也。兹奉　札饬。将审单照抄一张。钤印连所呈契劵。给本主收执。俟缴领两清。撤回附卷等因如此办理。既可免蠹莠生心串骗。兼免抽改损失等弊实属意美法良。卑职愚昧无识今蒙指示周详。方知前此之迂疏。远不逮宪心之周密。亟应遵照办理。以仰副善政宜民。保良防蠹之苦心于万一为此具禀 

　　○劝民息讼告示 

　　为劝民息讼以保身命事。照得钱债田土坟山。及一切口角细故。原是百姓们常有的。自有一定的道理。若实在被人欺负。只要投告老诚公道的亲友邻族。替你讲理。可以和息。也就罢了。断不可告官讦讼。在讼棍必劝你说。他熟识衙门。不消多费。可以替你告官出气。若依本县府看来。这话万万听信不得。但凡告状的人。自做呈之日起。到出结之日止无事不要花钱。到城市便被店家捉弄。到衙门便受书差吓索。过了好些时。花了好些钱。还没见官的面。等到示期审讯。先要邀请邻证。早早守候。房租吃喝夫马。那一样不是钱。刚要审了。却又挂山牌来。改了日期。你从前那些钱。都白花了。又等了好些时。探听了好几回。到书办房里催了好几次。做工商的丢了生涯。耕田的雇人替代。算起来。也不知花费了多少钱。纔得见官的面。不问是输是赢。你的家产先巳典卖空了。你的身子先巳折磨坏了。若是输了。枷杖收卡。身受苦楚。被人耻笑。气也气死。还要花许多呕气的钱。若是赢了。那对头人吃了亏。记了仇。断不肯和你干休。总要想出主意来害你。叫你防备不得。便到子孙手里。还要报复。闹出人命也不定。更是可怕。这都是你自已不能忍气。又被讼师哄骗。所以到这个田地。本县府不忍见你如此。所以苦口劝你。为此示谕百姓们知悉。你们自后。若遇田土钱债等小事。就算有十分道理。也要忍气。牢牢记得本官的话。只要投告亲族和息。就吃点亏。总比到官。较有便宜。若还只有五六分道理。更要快快和息。你若不听本县府的话。倒听讼师的话。只肯告状。不肯和息。你父母兄弟妻子一家不安。还是小事。只怕败了你的身家。还要送了你的性命。那时想起本县府的话悔恨不该告状。却已迟了。本县府在江西。也是百姓。我家二百年来。不敢告状讦讼。暗中得了多少便宜。也只是忍气的好处。你们不可辜负我教你一片苦心。切记切记。毋违特示 

　　○劝谕生监敦品善俗以襄教化告示 

　　为劝谕生监敦品善俗。以襄教化事。照得士首四民。士习端则民风厚。不特甲科乡宦。民望攸归。即俊秀生儒。亦均有表率齐民之责。葢百姓颛愚。囿于近习。守令虽亲民之官。究不能家喻户晓。所赖读书明理之人。居处同乡。见闻较切平时则一动一言。无非矩矱遇事则排难觧纷。动之以人情。晓之以国法。百姓虽愚。见体面人如此恳恳勤勤自然弱者感化。强者畏服。便息了地方多少事端。省了官府许多气力。可见一乡有善士。胜于一邑有好官。谓其情更亲而机亦顺也。我郡各属。硕学宏儒。后先接踵。是以风俗素号敦庞。乃者本府来守此土。细察情形。其间贤士大夫。品端学粹。类能矜式珂乡而乡曲编氓。误蹈法网者。亦复不少。推原其故。固由本府教导不先。咎难自诿。即生等亦与有责焉。合行劝谕。为此。示仰合邑诸生俊秀人等知悉。生等读圣贤书。所学何事。如作状唆讼。及一切习俗常犯之事。毅然有所不为。固不待言。惟种种易犯之事。里甲中必有误犯之人。可以瞒官长之见闻。断不能逃亲邻之耳目。况生等既为民表。则合族通乡。率皆望风式化。无论何事。但经开导。无不依从。较之本府告示印文。尤为易于取信。本府从前在家时。也曾做过秀才。今忝膺民社。自问德薄鲜能。未谙治谱。然不自菲薄。无刻不以化俗为心。每遇谳狱录囚。辄自引疚。所望我辈同心人。监我苦衷。相助为理。务将上年制宪戴。刊发圣训六谕。及恭衍诗章六十首。广为讲解。并将孝亲敬长睦族和邻。毋习邪教。毋好讦讼。毋好勇斗狠。诸大端。随时劝说。总要视乡里人如自巳人。视乡里事如自巳事。不但训饬其子弟。并且劝诱其父兄。既以身先。又以言教。既不费力。又易见功。在今日为翘材。在他年必为良吏。化先里党。泽及儿孙。于以敬桑梓而培元气。则果能相与以有成也。地万之福。长官之幸也。本府言有尽而心无尽。各遵特示。 

　　○劝民崇俭告示 

　　为劝民崇俭以厚风俗事。照得梁邑风俗。竞尚奢华。大户倡之。齐民效之。门靡夸多。彼此求胜。以为不如是则贻人讪笑。甚至以侏儒下走之所欲羡者。士大夫亦翕然从之。而恬不为怪。习俗移人。贤者不免。良足慨也。不知奢则必盈。既隐触鬼神之怒。奢则必僭。又显干国法之诛。况天地生财。祇有此数。我辈草茅寒素。一事之浮夸。一念之侈肆。中人之产。不数载而荡然。或及身而堕入邪途。或孙子而流为饿殍。身家既丧。廉耻亦亡。其祸不可胜言。试稽往事。厥有明征。奢之害之中于民心者如此。此地方官之责也。本县躬膺民社。廉俸所余即服一华美之衣。进一丰腴之馔。亦何至遽虑亏空。惟是化民风佫。端在躬行。本县除公服外。一切袍褶。悉用布茧。早晚两饭菜腐为多。寻常不敢御肉。禁止饮酒。宴客不过五簋。从前在广省及任垫邑时。每日米盐零杂。统以六百钱为率。苟逾此数。必苦节数曰所费。以追补之。非矫也。凡以守吾素也。是以所莅虽甚瘠区。而独无亏累。此可以为吾民告者。士为四民之首本邑绅衿大户。不下数百家。俱有表率齐民之责。嗣后一切用度。允宣黜奢崇俭。大则惜福。小亦省钱。礼曰。国奢则示之以俭。此我邑风俗人心所系。非浅鲜焉者。区区此心。所以先为民劝也。传曰。俭。德之共也。凡我邑民。世世子孙。永保用享。岂不懿欤。各遵。特示 
　　今将崇俭各款开后 
　　一筵宴。不许过五碗不许用品碗 【 五碗中禁用燕窠只许用海味一碗仍用素菜一碗所有嫁娶及延宾师会亲友概准诸此】 
　　一服饰。除绅士生监外。一切无顶戴之人只许穿布。不许穿绸缎 【 其余服饰悉遵会典】 
　　一丧礼。除祭品外。一切吊客执事人役饭食。概用素菜。不许饮酒食肉设宴。不许作乐。不许发孝布。 

　　○严除蠹弊告示 

　　为严除蠹弊事。照得为治之道。首在安良。而安良莫先于除蠹。本县访得县属有等士棍。结连衙蠹。藉讼扰害。其弊有五。良民受害。动辄破家。本县在江西。也是百姓。今服官来此。既访闻地方有此种串蠹之局。扛蠹之人。若不力为禁止。是本县纵蠹殃民尚腼然居民上耶。今将蠹弊五条。开列于后。 
　　计开 
　　一曰勾控。人家不要紧的事。本人原没有告状的心。被蠹等从中挑拨。自夸熟识书差。包告包准哄得人告了状。却样样都要花钱。百般敲剥。一年半载借债卖田。家赀巳尽。案还未结。吾民因此破家的不少 
　　一曰歧控。人家不要紧的事。被蠹等引他这个衙门一状。那个衙门又一状。四五处衙门差役。一齐承票捉人。闹得鸡犬不安。此处结了。彼处未结。吾民因此破家的不少 
　　一曰串合有种匪类。见差役承票唤人。他便插入。替差人说合钱文。多则数十千。少亦数千。每干向差人抽分□手钱二三百文事后。又向出钱人自称帮忙强索酬谢。吾民因此破家的不少。 
　　一曰冒证。有种匪类。专以作干证为事。得了这的银钱吃喝。便帮这边。得了那边的银钱吃喝。又帮那边。若两边都得。则两边都帮供词含混。一味骑墙。甚有田?目认为人祖父母父母者。至于兄弟妻子。无不可以假借。其余冒认尸亲。冒领贼赃不一而足。吾民因此破家的不少。 
　　一曰放恶债。有种匪类。囊有余财。打听得某案某人。被差等锁押。觅钱如渴。他却从旁边许借。吾民正在危急之时。饥不择食。不管七折八扣。忍泪写约。暂救目前之急迨后此债变为附骨恶疽。还过本钱。又将利钱作本。再也还不清。吾民因此破家的不少。 
　　以上五种蠹弊。士农工贾。俱有其人。绰号燕儿毛。又曰滚刀皮。其替人做呈词。名曰画猫猫。其串通索诈。名曰敲钉锤。曰起二黄篾。名色不一。而统名曰鬬方法。又曰管闲事。乡间处处都有。城市一带尤多。某人某人。姓名住处。本县早巳访闻确实。姑宽巳往。再犯不宥。澟之慎之。特谕 
　　你不再犯我不寻你你若再犯我不饶你 

　　○禀缉盗之法用捕役不如使民自捕并严禁诬陷由 

　　敬禀者案奉札开地方遇有盗窃案件自应勤求捕务该县近来盗风渐息。仰将如何缉捕缘由据实禀明等因。奉此。仰见大人除虣安良勤求治理至意。卑职伏思。盗窃本系齐民。原知畏法。而其敢于鸱张者葢天下无不豢贼之捕役。以捕捕贼。适以贼济贼耳。是以官驭捕以法则贼扬。官假捕以权而贼炽卑职愚。以为弭贼之道。用捕。不如使民自捕。葢捕与贼近。贼之踪迹。捕知之。民亦与贼近贼之行径。民亦微窥之。然捕甘贼之利。故匿之惟恐不深。民苦贼之害。故除之惟恐不尽。则与其使捕捕贼。似不如听民捕贼。且许其送贼。贼知民之可以。捕而送之也。必内自危。相率裹足矣。然而民之心欲除贼。民之力能敌贼。而往往逡巡不敢捕而送之者。无他。恐为贼累也。贼何以累民曰送贼需费。无费则官不为理。理则贼且妄供。或牵引送者之子弟□其亲邻。官辄信而理之。迨事白而家破矣。况有不白者乎。且捕贼必擒贼。擒则难免擅杀擅伤及制缚诸事。官辄引法绳之。然则非贼累民。官累之也。然则如之何。使送贼者之免于累也卑职愚。以为其要始有三焉。一曰官为速理。勿听丁役阻送人。索送费。一曰勿听贼反噬一曰勿苛求捕者过失。如此。则民胆壮。贼气馁矣。夫而后民乃敢送贼。贼乃不敢敌民也。有不远去者乎。他如强丐之为贼媒。客保之为贼谍。在在宜防。是在地方官振作精神而巳矣。所难者。官予民以送贼之权。真贼息。而诬贼之风以起民知贼之可以捕而送之也。不特棍蠹藉以诬陷善良。即送贼者。亦遂有挟嫌妄拏。嘱贼妄扳之事。此流弊所必不免者。治贼而不察诬。百密一疏良法坏矣。尤不可不慎也。至于擅摘瓜果。律有专条。不得谓之为贼。此乡邻习见之事。情既可原。所当加以矜恤者。梁邑地阔而冲东南北三面。山深路僻。素为盗窃出没之区。卑职上年到任。酌定送匪章程六条。禀准本州岛。列款示谕。士民等辄以为便。同心协力。先后获送窃贼及带刀□匪三十余起。均经卑职随时详办。其稍涉诬陷者二起。亦痛惩详办在案因此捕役失权。诬风亦熄。贼匪不能托足。棍□亦遂远扬□蒙福芘刻下地方较为安静兹奉前因。谨将卑职查缉贼匪。不用捕役。而使民自捕。并严禁诬陷各情形。据实禀复。并缮送匪章程。呈请训示。 
　　谨将送匪章程列后 
　　一失主或客保邻佑人等。有能捕获贼匪送官者本县大堂檐前。悬有大锣一面。准其鸣锣喊禀。不必具呈。立予审讯。审实。除贼匪究办外。赏送者以酒饭。仍查照道里之远近。送人之多寡酌。给盘费钱文。以示奖励。如挟嫌妄拏照例治罪 
　　一各乡保甲内。如有容留贼盗之窝家。许邻佑投告客保。赴县鸣锣喊禀。不必具呈。本县立予审究。审实立办。告人给赏。若容隐不举。照例连坐。如挟嫌妄禀照例治罪 
　　遇他处匪徒。结伙入境。毋论有无抢夺生事。在场市。责成场头客长。在乡间责成乡约保正。一体持械。协力赶逐。但经绺窃得赃即准擒拏送县。鸣锣喊禀。不必具呈。立审审实。从优重赏。 
　　一城乡各栈房饭店腰店。设立循环号簿。注明来踪去迹。一月一换。以便稽查。如敢容留嘓匪贼匪住宿。及卖给饭食者。该约保将该犯捆送到县。鸣锣喊禀。不必具呈。若容隐不举。别经发觉。治以窝匪之罪。 
　　一各保甲内。遇有外来年壮恶丐。恃众强讨。毋论老幼男妇。准其各执行竹片木枝。并力驱逐。丐等如敢撒赖。准其扭送。鸣锣喊禀。不必具呈。立予审究。务使人人有逐匪之权。处处无容匪之地。庶匪徒稍知敛迹。其送匪之人。加以慰勉。亦酌给花红。如系本地乞人。及老幼孤寡。则宜赒恤。不在此例。 
　　一贼犯供出买赃之人。本县立发谕单。单内朱书赃物。并查照贼犯所卖之价。当堂捐给半价钱文。将发来钱数。亦用朱书。即令失王或到案之邻证人等。 【 不必签差】 持单及钱。邀同附近公正绅耆。或客保。向买赃之人赎赃。其贪贱买赃之人。毋论是否知情。概免深究。俱于单内朱书误买免坐。但须交出原赃。不必到案字样。均免到案。以省拖累。且可迅速得赃。以定贼之真假。如讯系积惯窝家。及代贼销赃者。仍按名拏究。 
　　以上各条。均经卑职于到任时。列欵示谕在案。现在实心办理。伏乞训示遵行为此具禀 

　　○禀复义田积谷过多筹议变通由 

　　敬禀者。案奉　宪札。以川省捐办义田。收租积谷。原议为歉年赈恤贫民之用。惟川省厯少歉年。道光四年以前。此项租谷。巳积至二十余万之多。饬即查明情形。悉心妥议。总期足以杜霉蛀侵亏诸弊端。而仍不失有备无患之意。斯为尽善。各抒巳见。切实禀复等因。奉此。仰见　　大人慎重积贮。念切民依之至意。卑职伏查义田收租积谷。日积日多。原议卖谷添买良田一节。恐通省膏腴。不数十年半为公产。诚如　宪谕。委非便民之道。应毋庸议。社仓每年借粜各法。繁琐难行。徒滋弊窦。亦毋庸议。则欲免霉蛀之虞。杜侵亏之渐。而又不失有备无患之意。不得不预为筹议矣。卑职未尝学问。愚昧无识。何能稍裨高深。惟既蒙垂问殷拳。罔敢自外。除道光四年以前实贮义仓之谷。以备灾歉。毋庸更动外。谨将五年以后。岁收之谷。就管见所及。率举五条。为我宪台陈之。 
　　一每年拨出若干成。以养孤贫也。义田原为备赈而设。惟贫民之待赈。事在荒年。若年老残废之人。虽时值屡丰。亦势难存活。是矜怜茕独。较之赈恤灾黎。尤为急切。况同一活人之术。一则悬待而莫计其期。一则及时而立收其效。所宜量为变通者。也应请嗣后。每年于新收义谷内。拨出若干成。为增养孤贫之用。仍分别地方之水陆。原捐义谷之多少。酌量动拨。缘近水则商贩可通。得谷较易。请以四成为率。陆水则难于挽运。积贮不厌其多。请以二成或一成为率。伏候裁夺 
　　一每年拨剩存仓之谷。亦应酌议成数分别贮粜也。每年所收谷数内。既拨出若干成。为增养孤贫之用。所余之谷。日积日多。易致红朽。应请将此项动拨余谷分为十成。以三成贮仓。以七成出粜。每年青黄不接之时。将七成出粜之谷。动碾成米查照时价九折收钱。零碎粜卖与贫民。该管官将谷数钱价列榜晓示。其所得之谷价。或暂行存库。或发商生息。随时结报。如谷价尚未动支。遇有交卸。将钱列入应交项下。于总结外。另加一糹?舌一禀。其三成贮仓之谷。为数无多。应与道光四年以前实贮之谷。留为备赈之用按年结报。以杜弊端。其近水之州县。或以一成贮仓。九成出粜。伏候裁夺。 
　　一粜卖之谷价。即可为乡学延师之修俸也。学设四乡。其馆地修俸之多少。视所得谷价之多少以为凖。总以上年所得之谷价。为次年学馆之修仪。仍通盘核计。准其将谷价尽数支销。列榜晓示。仍行结报。 
　　一义谷。应按年分。挨次动拨出粜也。凡每年动拨增养孤贫之若干成。及出粜之若干成。该管官均应查照义谷上仓年分。择其最先到仓之谷。先行动用。按年挨次蝉联而下。则十年以外之陈谷。以次出仓□一请将拨给义谷各缘由。　奏明列入仓项。以资考成也。此项义谷。并非正项。各地方官或未免意存膜视。可否将捐置义田缘由。及现在积谷若干。并量为变通各情形。专折具　奏。并声明嗣后将此。欵列入仓项。以交代为盘查。该管官倘有亏短霉变情事。照例分别参处。则考成所系。更当加意经心。庶免弊混。 
　　以上五条。迂谬无当因明问所及。自忘其陋。率臆陈言。伏希仁怨。为此具禀 

　　○禀复酌拨义田租谷收养孤贫由 

　　敬禀者。案奉本州岛。转奉　宪台。以川省年老无告之民。深堪矜悯。拟于前办义田岁收租谷内。拨出三成或四成。以为收养孤贫之需。有无流弊。饬即妥筹详议。直抒巳儿。分晰利弊。切实禀复等因。奉此。仰见　　大人痌瘝在抱。慎重仓储之至意。卑职伏查义田积谷。原为备脤之需。惟贫民之待赈。事在荒年。若无告之人。虽遇丰登。亦形颠沛。谁缓谁急。必有能辨之者。义田现贮租谷。陈陈相因。将安用之。兹奉前因。既可以免义谷霉蛀侵亏之弊而酌以成数。仍不失捐置义田。有备无患之本意。且无须动支正项。亦不必筹款劝捐。一转移间。遂使垂毙之孤贫。立有起色。一举而数善备焉。易知易从。可大可久。此仁政之莫大焉者。盖有利而无弊也。而　宪台精益求精犹以有无流弊。下问刍□。卑职至愚。以为法本无弊。特患奉行者之不实心焉。则弊生矣。大抵收养孤贫。其法大约有五。一曰出缺必查明。一曰补缺必亲验。一曰注年貌最宜确切。一曰给印牌勿稍含糊。一曰散给口粮。须有确数。虽风雨亦勿改期。倘迟误毋遽裁革。至于义田一项。谷有新旧。自应依年分挨次出陈数有出入。必取经手人亲笔切结。而且以榜示杜侵隐。以交代为盘查。防范既严。弊端自绝。总在卑职等各矢天良。悉心经理。不假手于丁书而巳矣。抑卑职更有请焉者。川省州县。有陆路水次之分。情形微有不同。盖近水则船只往来。得谷较易。陆路不通舟楫。挽运维艰。一遇歉年。虽加增米价。而商贩不来。若积贮加多。可免临时棘手。不揣冒昧。仰求　宪台。可否分别地方之水陆。酌拨义谷之成数。如系近水之州县。则以四成为率。如系陆路州县。距水次在一百里以外者。则请以二成或一成为率。若尚不敷收养。似应准其请动地丁。或别筹闲欵。或劝令殷户捐输。亦无不可。愚昧之见。极知无当。然管窥所及。不避谴责。用敢率陈。以仰副泰山河海之量于万一。卑县梁山岁收义田仓斗谷三百九十六石四斗。道光四年以前。共积谷二千八百一十四石八斗。又梁邑四面皆山。距水次在一百里以外。均合声明。所有卑职奉饬筹议缘由。理合禀复　　大人察核俯赐训示转禀。为此具禀。 

　　○禀复筹款收养孤贫由 

　　敬禀者。奉本州岛转奉　宪台。以卑县境内如有衰老无依。及残废笃疾。应行收养之人。饬即确切查明。筹欵妥议禀复等因。奉此仰见　　大人痌瘝在抱。实政仁心。不胜心悦诚服之至。卑职遵查。卑县向有入官田亩一分。岁收仓斗租谷三十六石。额设孤贫五名。每日支谷二升。嗣经前令增添三名。其不敷之数捐廉补给。年终详请核销在案。卑职查。梁邑地广人稠。其残废无告者。断不止此八人。且出一缺。方补一人。垂毙之民。安能久待本年闺七月。卑职到任时。查点孤贫。即见及此。曾于原额八名之外。先后补收一十八名每月十七日。捐廉当堂散给。每人每月钱二百四十文尚有随时酌给一二百文。或数十文十数文者。惟是人数较多。而经费无出。且只可润及附郭之民。其远在四乡者。势难遍及。又其事仅能敷衍于一时。未可经行于久远。若不设法筹欵。妥议章程。听其死亡相继卑职尚腼然为民父母耶。兹奉前因。卑职捐出廉钱三百千文。发交卑县当商生息。并查有库贮湖北营弁。于嘉庆四年移存盐菜支剩银一百五十四两零。似属闲款。经兑出钱一百七十二千五百文。亦发交卑县当商生息。以上二项。均每干每月支息钱一十二文。作为收养额外孤贫之费。可以酌增一十九名。巳另文详请立案。并请此外再增孤贫口粮贰拾名。另行详请于来年地丁正项存留项下。坐支报销。如蒙允准。则原额五名。原增三名。额外捐增一十九名。详请新。增二十名。通共四十七名较之原额。收养稍宽。惟是卑县残废无告。应行收养之民。尚不止此。大约前数之外。尚须收养百十人。方能上赴　体仁长人之至意。而卑职亦稍可扪心。查此等义举。邑内岂无好施乐善之人。该衿耆等如果慷慨捐输。则较之筹款捐增。尤为众擎易举。卑职到任巳五阅月。民情颇能相信。一经劝谕。无不乐从。其劝捐之法。只令好善之家。从优佽助。不愿者听之。断不敢稍事勒派。盖本属爱民之政。乃反以此厉民。本属周恤穷民之举。乃先以此扰累富民。卑职虽愚。断不出。此谨将拟就劝捐告示呈览。一俟捐有成数。即查照捐数之多寡或发商生息或置产收租。或附郭建堂。或分乡设局。或按旬给发。或每月支销。卑职悉心妥议章程。务期经久无弊。毋滥毋苛。另行禀请训示。再□卑职劝捐。不令书役与闻。绅士则择其殷实者掌收支。勤干者司酬对而巳。总之卑职愚诚所结。祇知仰体　宪慈。勤求民瘼。以期自尽其心。非敢为一身之是非毁誉计也。缘受　　大人国士之知。用敢不避琐猥。上渎　宪聪。为此具禀。 

　　○收养孤贫劝捐告示 

　　为劝谕殷户捐赀周济穷民事案奉　有政使陆宪札内开。各属境内鳏寡孤独。残废无告之人。着地方官留心查察。立法妥办等因。奉此。仰见　宪德好生。痌瘝在抱。本县查。我梁邑普济堂。额设孤贫五名。增添三名。本县莅任后。又陆续收养一十八名。于每月十七日。捐出廉钱。当堂散给。此外亦随时酌量周恤在案。惟是梁邑残废无告之民。约计城乡内外。何止二百人。本县触目伤心。自恨力有未逮。今奉　大宪札饬。本县现巳捐出廉钱三百千并库贮闲欵一百五十四两零。作钱一百七十二千五百文。一并交给恒丰当生息。按月支息。散给孤贫。统计原额捐增两项。只可收养孤贫二十六七名。除再详请动支地丁收养二十名。此外向隅者。尚不下百数十名。若不设法周恤。听其死亡相继。本县尚腼然为民父母耶。惟本县无欵可筹。则不能不厚望于好善乐施之贤士大夫矣合行劝捐。为此示谕合邑殷户知悉。尔等各甲。岂无残废无告之人。如系尔族。则与尔。共祖宗。如系尔戚。则与尔为姻亲。如系尔邻。则与尔同乡党。平时既罄欬之相通。今日身命垂危。别无依倚。所赖以苟延残喘者更有何人。乃尔则坐享温饱。彼则立待死亡。此仁人君子所为恻然者也。古人有言。积善之家。必有余庆。富贵寿考。都从阴骘中来。悭吝刻薄。断断不能成家。徒招众怨本县此次劝捐。所望绅士耆民。各发善心。共成善举。或钱或银或米或谷随意捐施。远交城内文昌祠绅士收存。即将所捐之数。自行登注捐簿。以凭本县核明。榜示勒石。但须于量力之中。加意从厚。盖多捐数两。即多活数人。且多一仁人。即少几个饿殍。此等好事。不必富厚之家。即使仅堪自给。但能行其心之所安。尽其力之所到。在穷民得以苟延性命。在捐户即为广积阴功。善气所征。福气必大。德孚桑梓。泽及儿孙其各勉力为之。毋负　大宪好生之德。及本县区区苦心可也。仍候核明捐赀之多寡。详请分别具　　题议叙。及建坊给匾。岂不荣哉。其有家赀殷富。不愿捐助者。是其人意不立肯行善既不通族戚之情。岂能受长官之教。本县亦不值向其劝谕也。各遵。毋违。特示。 

　　○梁山县新建养济院记 

　　道光四年。岁甲申。秋。衡由垫江知县。捧檄摄邑篆。邑富庶为忠夔冠。其患不在贫。在不均。故其无告之民。视垫邑□倍蓰。而县旧孤贫额。纔八名耳。为恻然伤之。其明年春。勉捐钱三百千。典史山阴宋君照。捐钱伍拾千。益以库贮闲欵。共得钱柒百千文交典商。会其息。月取子钱八千四百文。凡收养孤贫三十五名。谓之官捐孤贫。稍增于旧矣。然遗者强半。意未慊也。会钱塘　陆心兰先生。以理学名儒。来为布政司使。饬通省查办孤贫。衡乃得筹所以扩充之者。辄延集近城绅士。设劝捐局。听民自输。初则惴惴然恐民之不我从也。邑士民乃曰。善哉斯举也。若惟恐不当使君意者。不三月。局撤共收捐项钱捌千陆百玖拾叁千有奇。买腴田二处。岁收市斗谷叁伯柒拾捌石肆升贰合伍勺。构东城外附郭地一区。建养济院。为屋壹伯贰拾捌间。又得收养孤贫壹伯有肆名。谓之绅捐孤贫。前后凡七阅月乃告竣焉。过此以往。哀我茕独。其获遂其生于光天化日下乎。顾以衡不德。未谙治谱。乃与邑贤士大夫相与以有成也。然非士民勇于好善。诸君子尽慎竭诚。则所以务远大之图建久长之计者。未必能聿观厥成。如此其盛且速也是役也。肩其事者。为前任安徽颖上县知县李君堪瑞。坐补富顺县儒学教谕秦君树庠。廪贡生李堪文。县学附生刀思恭。国子监生罗耀廷。钱莹理凡六人诸君子在局。不设供馔。轮值归食。不受薪俸不。妄支一钱。尤为不数数觐者。衡调任巴县。行有日矣。尤愿诸君子之有以善其后也呜呼。敬之哉。南丰刘衡 
　　今将新建养济院碑刻五项列后 
　　计开 
　　一养济院记 
　　一绅捐孤贫章程十七条 
　　一官捐孤贫章程十六条 
　　一沙哑汤唐家坝田契并丈尺亩数图 
　　一观音寺田契并丈尺亩数图 

　　○办理春荒章程 

　　为劝谕各顾各保 【 保即团也】 设法救饥事。照得巴邑上年花干秋成歉薄各乡贫户。乏食者多。本县为民父母。断不因卸事届期。遽行袖手。刻下青黄不接。计算收割小春。尚有四五十日。不得不设法以救目前之急。因思救贫莫先于保富。而救贫正所以安富。葢贫民安。则不致生事。而富民乃安也前经筵请城内及三里绅耆入署面商。本县之意。以为救荒之法。聚不如散。今议定各顾各保 【 保即团也】 令本保之富户。接济本保之贫民。葢同保则住居不远人人相识既不至于漏□。亦不虞其冐滥。此本县所由不能不厚望于好善乐施之良士也。今将救饥章程开后。  
　　计开 
　　一各保。 【 保即团也】 于接示后。即曰公举绅耆数人。专办救饥之事。经众举出者。慎勿推诿。此系好事。出力者阴德无量。子孙必然兴旺。 
　　各保。于适中之所。设立救饥公局以便绅耆会议。及富户贫民。交收来往。 
　　一保内各户。大概分为五等。富户为第一等。次富为第二等。虽不富而尚可自赡者。为第三等。略有产业生涯。而养赡不足者。为第四等。赤贫者为第五等。着局内绅耆。确切查明。开一清单。粘于公局 
　　一保内。第一等富户。劝令从厚捐施第二等次富。劝令量力捐施。所捐者。或钱或银或米。悉听其便。第四等为次贫。准买减价出粜之米。第五等为极贫计口散给捐施之米。 
　　一局内绅耆各计算保内极贫若干户。户内大小若干口。次贫若干户。户内大小若干口。开单粘壁将各富户捐出之银钱。概行买米。并将富户所捐之米。通盘计算。应散给极贫若干。应减价粜与次贫若干。将数目开单粘壁。 
　　一减价粜米所得之钱。仍再买米。仍再如前减价。出粜与次贫。展转粜买。随粜随买。钱尽而止。 
　　一极贫领米。大口日领市斗米。以壹合上下为率。小口日领市斗米。以六勺上下为率。定以五日赴局给领一次。 
　　一次贫买减价出粜之米。亦应子以限制。以免囤积之弊。大口日买市斗米一合上下。小口日买市斗米六勺上下。准其随时赴局买给。 
　　一四月初旬。小春巳出。定于四月初十日撤局。 
　　一次贫略有产业之户。若无钱买减价之米。准其向各富户立约商借些须。但不准多借。秋后计息清还。如素与该富户有隙。或该富户不愿借者。不准强借。违者禀究。若还时。富户免其算息。阴德无量。 
　　一各富户之佃客。分住畸零。未必尽在同团准佃客向招主借贷些须。亦不准多借。秋间计息清还。有押佃钱者。准于押佃钱内扣除。招主不愿者。不许强借。违者禀究。若还时招主免其算息。阴德无量。 
　　一上年本县劝民修挖堰塘。闻尚有延未修理者。接示后。该绅耆谕令多雇贫民。克日兴工。俾贫民得以资生。富户藉以兴利。以工代赈。一举两得。 
　　一目下青黄不接。务须飞速办理。葢迟一日。即多饿死数人。早一日。即多全活百十人也。 
　　以上各条。本县斟酌时势。与合县绅耆议定。既可以济贫民。亦不致累富户此本县办荒之急计。亦即区区保富之苦心也。本县在任。日以。保富为怀。从不许衙蠹向富民诈扰。此吾民所共见共闻者。今将交卸。适遇偏灾。敢以此事重劳吾民。我知诸富户。必能鉴我苦衷。相助为理。伫见德孚桑梓。泽及儿孙。积善之家。必有余庆。即本县亦并受其福。不特诸绅耆富户等。永迓 
　　天庥巳也。本县行有日矣。愿以好善怜贫为富户劝即人以安分耐贫。为贫民勖也。毋违。特示 

　　○禀呈编联保甲章程兼行团练由 

　　敬禀者。案奉　宪台。转奉　督宪札饬编查保甲等因奉此。卑职伏查。保甲昉于周官。厯代行之。辄着□效。嘉庆十九年。钦奉特旨编查。惟时卑职备员广东。窃见各属奉行保甲。绝少稽查之实。徒滋科派之烦。是以该处绅士齐民。视保甲为畏途。求免入册。其入册者。相率减漏户口。推原其故。良由地方官疲于案牍。不能不假手书差。而一切工料饭食夫马之赀。不无费用。大约书役取给于约保。约保购之甲长。甲长索之牌头。牌头则敛之花户。层层索费。在在需钱。而清册门牌。任意填写。以致村多漏户。户有漏丁。徒费民财。竟成废纸。此外省办理不善之由。大率类此。此次卑职奉行保甲。一切手自亲裁。毫不假手书吏。惟卑县究有日有事件。势不能日久居乡。佐杂各有专责。亦未便远离。卑职于奉札后。传谕各衿耆。公举老成端重。众所信服之人。仿周官比闾族党之意。推为保正。按甲分之大小。分别段落。每保正一人。先给草册一本。二笔一墨。并日给饭食钱文。合将所管段落。毋论山尖岭角。将各户丁口。查照卑职所定编法章程。分别填注册内。填毕呈验。查核无讹。然后填给门牌。其牌头甲长听保正举报。实时批准。绝不合书役干与。卑职仍不时轻骑。前诣各乡。及因公相验履勘之便。随意抽查。或于审理词讼时。向两造查询。其有不符者。实时更正。除将编联之法恭缮呈览外。查卑职才识迂疏。所幸到此□及半年。民心颇能相信。所颁示谕。翕然乐从。看来保甲之法。可以必行。所有一切应行事宜。据管见所及。凡可以因地制宜。推广良法。而承宣德意者。均当次第举行。再查团练之法。其弊在于打造军器私藏违禁刀械。行之不善。流弊原多。至于设鼓传梆。互相守望。一有盗警。彼此救援。亦古者寓兵于农之遗意。如果袭其意而力去其弊。似不妨与保甲相辅而行。卑职于到任之初。即经出示劝民团练。现在业巳举行过半。未便中止。曾节次谆切示谕。止许置备木棍竹枪。仍送县印烙。其一切刀械及制缚擅杀等弊。严行禁绝。毋廑宪怀。葢卑县民情。极为安静。惟界连七属。山深路僻。外患宜防卑职至愚。以为保甲可以靖本地之匪徒。而团练则可以捍外来之宵小。是以因地设施。不得不兼行团练。合并陈明。为此具禀。 

　　○保甲章程 

　　巴县编联保甲式　为通饬遵办事。案奉藩臬宪详准督宪通省编查保甲等因。奉此。查此次本县奉行保甲。与从前办法不同。事事系官为经理。不准书役一人下乡。致滋索扰。尔保正牌甲人等。但须查照后开编法。将烟户丁口。确切清查。照式填注。将来奸宄屏迹。比户可封。本县与吾民共享承平康乐之福。岂非官民之厚幸耶。除俟编成后。再将规条给发饬令遵照外。合将编联之法。先行刊刻。开列于后。 
　　今先将编联之法开后 
　　计开 
　　一巴邑三里各。甲俱经本县选定保正。每保正一人。给予草册一本。二笔一墨。令将所管地段。确切查明各户姓名。作何生理。有无粮业。及户内丁口若干。填注于草册内。户户开列。不准遗漏一户。户内人人开列。不准遗漏一人 
　　谨查。草册者。未用官印之册也。册之式凡三。一曰户册。详列一户丁口生业。每一户造册半纸。一曰牌册。以次挨列十户内丁口之数。及迁移生死等事。每一牌造册一纸。一曰甲册。以次挨列十牌内丁口之数。每一甲造册半纸。各册之式。现俱刊发。尔等造册时。查照分别填注。 
　　一编联之法。每十户为一牌。牌内择一人为牌长。每十牌为一甲。甲内择一人为甲长。均须年力精壮。明白端谨者。方可胜任。每十甲为一保。设保正一人。或三四十甲五六十甲。共为一保。共设一保正亦可。 
　　一编联之法。每牌十户。若有零户。数在三户以内。则附于末牌之末。如数过三户。则与末牌匀分为两牌。每甲十牌。若有零牌。数在三牌以内。则附于末甲之末。如数过三牌则与末甲匀分为两甲。 
　　一该场该村。有仅止数户。不满十户者。即就本场本村。编为一牌。或仅□数牌。不满十牌者。即就本场本村。编为一甲 
　　一城厢内外。及场镇市集。毋论绅士兵丁百姓。及官员公馆。逐户编联。填注户册。 
　　谨查。户册之式凡二。一曰民户之册。编绅士军民各户用之一曰铺户之册编铺店及媒窑各厂。无家室者用之。如铺户有家室者。则仍用民户册。一曰方外户之册。编庵观寺院用之。各册之式。现俱刊发。尔等造册时。查照分别填注。 
　　一巴邑城市。及各场镇。半系铺家。以一铺为一户。注明铺主姓名。伙计几人。其与居民杂处者。不拘居民铺户。着于十户中。选一端谨之人为牌长。如十户俱系铺民。即就铺户中选一端谨之人为牌长。 
　　一路旁小店腰店。客店。以一店为一户。庵观寺院。以一处为一户。各列之附近之场市或村落牌内。 
　　一巴邑除城厢及场市外所有居民。俱系住处畸零。并无村落。其山尖岭角。独住一屋之户。有隔数里或十数里。绝无邻居者。应查明相隔最近之场市。或最近之亲族房主田邻。附入牌内。 
　　一穷苦孤独之民。及游手无业之徒。往往数姓或十数姓。同居一院。藏垢纳污。在所不免。保甲正为此辈而设。编联时。除同院而同姓同宗者。可并为一户外。若同院而俱异姓。及虽同姓而不同宗者。必须以一姓为一户各填户册每户半纸于册尾上格填写此户一院几家字样。但此等杂户。颇难择立牌长。编联时。仍应以一院为一户。查明房主在内居住。则以房主出名立户。如房主不同居。则以有妻室。或丁口最多者。出名立户。 
　　牌甲中。有平日犯窃。及习过各色邪教。并一切作奸犯科不安本分之徒。各牌众。多不敢与之同牌。或不屑与之为伍。不知编联保甲。正为此辈而设。倘不编联。使成漏户。彼反置身牌外。恃无稽查。肆无忌惮。又安用此保甲为也。本县为尔牌众等作主。务即一体编入牌中。不准一户遗漏。准于册内该户之上。葢用自新二字戳记。以示区别。如一二年内能改过。则去之。 
　　一甲内各户。如有搬去迁来者。牌长查明。搬往何甲何牌。迁自何甲何牌。十日内。告知甲长保正。于牌册内后幅注明。每季将搬去者。门牌缴县。迁来者。禀请补给。 
　　一甲内各户。如有添生幼丁。及患病身故等事。牌长五日内告知甲长保正。各于牌册内后幅注明 
　　一烟户既清。草册造竣。保正将草册送县。本县将草册照式誊写。登于正册各钤以印。正册有二。一曰循册。一曰环册。每保正元给循册一分。每年腊月封印后送县。换给环册。 
　　一正册既定。每户。给门牌一面。每牌长。给十家牌一面。每甲长。另给一牌。开列该甲长及十家牌长姓名。俱令各将牌实贴薄板之上。朝挂夕收如有遗失。准告知保正甲长。禀请补给。 
　　一甲内公事随时具禀。往返奔驰。殊非所以优待之意。今给保正每人戳记一个。甲长则五人共给戳记一个。凡系保甲中公事。准用戳遣人代递禀词。不必亲递。若与保甲无干者。不准擅用。违者即系多事之徒。轻则训斥。重则严究。 
　　一本县因公下乡。即携带环册。顺道抽查。若公事稍暇。则示期分路查点。以便该保正甲长人等。齐美听点。本县一切夫马饭食。俱系自备。断不费尔一钱吃尔一饭。倘有向尔索钱者。本县大堂设有大锣一面。准尔鸣锣喊禀。 
　　一此次编联保甲。一切纸笔印刷费用。俱系本县捐办。不要尔等花费一文。尔等缴送草册。及领门牌。领循册。并将来换领环册。本县俱在大堂亲收亲发。不假书差之手。且随到随发。不须守候。倘有向尔索钱者。鸣锣喊禀。 
　　以上十七条。系本县悉心酌议。简便易行。务即遵照办理。毋稍违延。至于各保分讲圣谕解说告示。清查邪教。侦缉要犯以及弭盗施赈禁赌逐娼。与夫兴水利。备灾荒。建义仓设义学。恤孤寡。育婴孩。等事。凡可以因地制宜。推广良法。而承宣宪德者。均当次第举行。应俟保甲编成后。再行给发规条。劝谕各保悉心办理。可也。各遵。毋违 
　　一民户　　　系　　　人年　　　岁　　为业妻　氏 
　　粮民　　　里甲　　　房系　　业无粮佃　　田土　　　房 
　　祖母　　　氏年　　　岁母　　　氏年　　　　岁 
　　弟　年　　　岁　　为业妇　氏侄　年　岁　为业妇　　氏 
　　弟　年　　　岁　　为业妇　氏侄　年　岁　为业妇　　氏 
　　弟　年　　　岁　　为业妇　氏侄　年　岁　为业妇　　氏 
　　子　年　　　岁　　为业媳　氏子　年　岁　为业媳　　氏 
　　子　年　　　岁　　为业媳　氏子　年　岁　为业媳　　氏 
　　子　年　　　岁　　为业媳　氏子　年　岁　为业媳　　氏 
　　孙　年　　　岁　　为业媳　氏女　　口孙女　　　　　口 
　　孙　年　　　岁　　为业媳　氏 
　　孙　年　　　岁　　为业媳　氏曾孙　　　丁曾孙女　口 
　　孙　年　　　岁　　为业媳　氏亲友 
　　孙　年　　　岁　　为业媳　氏 
　　雇工　　　　　　　　　　　亲友 
　　雇工 
　　此户共男　　　丁内幼　　丁女　口内幼　口 
　　巴县　　里　甲　保正　　　　甲长　牌长　　　第　　　甲　牌 
　　道光六年　　月　　　日民户册 
　　一铺户　　　系　　　人年　　　岁现开　　铺 
　　招牌系　　字号家住　　　里　甲保正 
　　管下第　　甲第　　牌 
　　合伙　　　　系　　　　人年　　　岁 
　　合伙　　　　系　　　　人年　　　岁 
　　堂柜先生　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　此户共男　　　　　丁 
　　巴县　里　甲　保正　　　　甲　牌长　　　第　　　甲　牌 
　　道光六年　　月　　　日铺户册 
　　一方外户　　　观管家道　系　　人年　　　　岁 
　　寺管家僧　人年　　　　岁 
　　庵管家尼　人年　　　　岁 
　　粮民　　里　　甲　　　户无粮佃　　田　　地 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　雇工　　　人年　　岁雇工　　　人年　　　岁 
　　雇工　　　人年　　岁雇工　　　人年　　　岁 
　　此户大小　共　　　人雇工共　　　人 
　　巴县　里　甲　保正　　　　甲　牌长　　　第　　　甲　牌 
　　道光六年　　　　月　　　　　日 
　　巴县正堂加八级刘　新编十家为一牌册 
　　一户　　　男共　丁内幼　丁女共　口内幼　　口 
　　二户　　　男共　丁内幼　丁女共　口内幼　　口 
　　三户　　　男共　丁内幼　丁女共　口内幼　　口 
　　四户　　　男共　丁内幼　丁女共　口内幼　　口 
　　五户　　　男共　丁内幼　丁女共　口内幼　　口 
　　六户　　　男共　丁内幼　丁女共　口内幼　　口 
　　七户　　　男共　丁内幼　丁女共　口内幼　　口 
　　八户　　　男共　丁内幼　丁女共　口内幼　　口 
　　九户　　　男共　丁内幼　丁女共　口内幼　　口 
　　十户　　　男共　丁内幼　丁女共　口内幼　　口 
　　里　　甲保正　　　管下 
　　甲长　　管下第　甲 
　　牌长　　管下第　牌 
　　零十一户　　男共　丁内幼　丁女共　口内幼　　口 
　　零十二户　　男共　丁内幼　丁女共　口内幼　　口 
　　零十三户　　男共　丁内幼　丁女共　口内幼　　口 
　　以上　　户男大小共　　丁女大小共　　口 
　　第　　户 
　　搬去第　　户　　搬往保正　第　甲　牌去 
　　第　　户 
　　第　　户 
　　迁来第　　户　　自保正　第　甲　牌移至 
　　第　　户 
　　添生第　户　　　人生　第　户　　　人生 
　　第　户　　　人生　第　户　　　人生 
　　丁口第　户　　　人生　第　户　　　人生 
　　第　户　　　人生　第　户　　　人生 
　　病故第　户　　　人　第　户　　　人 
　　第　户　　　人　第　户　　　人 
　　实在男大小共　　　丁女大小共　　　口 
　　道光六年　　月　　　日 
　　巴县正堂加八级刘　新编十牌为一甲册 
　　一牌男大小共　　丁女大小共　　口牌长 
　　二牌男大小共　　丁女大小共　　口牌长 
　　三牌男大小共　　丁女大小共　　口牌长 
　　四牌男大小共　　丁女大小共　　口牌长 
　　五牌男大小共　　丁女大小共　　口牌长 
　　六牌男大小共　　丁女大小共　　口牌长 
　　七牌男大小共　　丁女大小共　　口牌长 
　　八牌男大小共　　丁女大小共　　口牌长 
　　九牌男大小共　　丁女大小共　　口牌长 
　　十牌男大小共　　丁女大小共　　口牌长 
　　零十一牌男大小共　　丁女大小共　　口牌长 
　　零十二牌男大小共　　丁女大小共　　口牌长 
　　零十三牌男大小共　　丁女大小共　　口牌长 
　　以上　　　　牌男共　　　丁女共　　　口 
　　右系　里　甲保正　　　管下甲长　　　第　甲 
　　此系　　里　甲保正　　　管下甲长　　　第　甲 
　　一牌男大小共　　丁女大小共　　口牌长 
　　二牌男大小共　　丁女大小共　　口牌长 
　　三牌男大小共　　丁女大小共　　口牌长 
　　四牌男大小共　　丁女大小共　　口牌长 
　　五牌男大小共　　丁女大小共　　口牌长 
　　六牌男大小共　　丁女大小共　　口牌长 
　　七牌男大小共　　丁女大小共　　口牌长 
　　八牌男大小共　　丁女大小共　　口牌长 
　　九牌男大小共　　丁女大小共　　口牌长 
　　十牌男大小共　　丁女大小共　　口牌长 
　　零十一牌男大小共　　丁女大小共　　口牌长 
　　零十二牌男大小共　　丁女大小共　　口牌长 
　　零十三牌男大小共　　丁女大小共　　口牌长 
　　以上　　　牌男共　　丁女共　　　口 
　　道光六年　　月　　　　日 

　　○团练壮丁章程 

　　今将团练壮丁章程开后 【 广东所行附录于此】 

　　计开 
　　一每村之中或党正。或保正。或公举绅衿耆老二三人为董事。先选派壮丁。限五日内自行造册。 
　　一大户派出壮丁三四名中户二三名。小户两户一名。 
　　一壮丁。每人置备竹梆一个。火把二十个。防护刀棍长四尺以上者。各一件。各棍上刻写某村壮丁某姓名字样。不许制造违禁器械。如违重究。 
　　一各村附近总要路口。及相离村庄较近之山径河以阨要处所。限十日内。建立望楼。 【 筑土为之。或以土为砖推砌成楼亦可】 以便瞭望。如系大村及路径分歧所在建造二三座中村一二座。小村一座。 
　　一建楼。及置备各器具之工料。本村则按照大中小户三等派捐。该董事自行办理。若各村交界处所。则各村各户公办均不许书役一人与闻。 
　　一壮丁。即系本村各户农工执业之人。以木村之人。守护本村之地。所谓民自为守既不劳力。亦不费财。即古者寓兵于农之意也。不得雇用游手无赖之人。如目□更夫之类。既费工食。又往往勾匪肆刼。非徒无益而又害之。惟壮丁内。实有贸易探亲外出者。及绅衿耆老。力不能持械者许其选派雇工家丁。或雇倩本村年壮良民代替仍报知董事注册。 
　　一望楼。每座。壮丁八名。至少亦须六名。夜间上楼。支更巡逻。五日一换轮流更替。以均劳逸。日则仍名执农工本业。不致旷废 
　　一望楼。置备铜锣一面。螺角一个。其各居民铺户。每家各置铜锣一面。如实系贫窘无力。则改用竹梆亦可。 
　　一遇有盗匪来村。即在望楼上鸣锣吹角。其锣。以随手连击不断为号。本村各户壮丁。立即鸣锣接应。其锣。亦以随手连击不断为号。各壮丁明火持械。飞出救援。 
　　一遇有盗警之附近各望楼。各村各户。一闻连击不断之锣声。立即鸣锣接应其锣。以连击五声为号各壮丁明火持械。飞赴锣声连击不断处之村庄救援。 
　　一遇有盗警较远之各望楼。各村各户。一闻五声锣响。立即鸣锣接应。其锣。以连击三声为号。各壮丁明火持械飞赴五声锣处。以次至锣声连击不断处之村庄救援。 
　　一壮丁擒获伙盗一名本县赏银二十两。如盗匪拒捕。该壮丁登时格杀一名。亦赏银五两。如擒获盗首。本县赏银五十两。格杀亦赏银二十两。如有拏获积案巨盗者。从优奖赏。 
　　一壮丁有怀挟私嫌。诬拏良民者。审实。照诬良为盗例严办。 
　　一壮丁应听董事稽查。如有抗违不遵。及不在望楼支更值宿者。立提究处。 
　　一壮丁姓名年岁。董事造册。一样两分。一存董事处。一送县署本县立刻当堂钤印过朱。分别给发存署。不须片刻守候。 
　　以上十五条。经本县。通详　督抚两大宪。批准通行。既不费财。又不劳力。并不许书差人等干与。实属简便易行。该衿耆务宜遵照办理。限二十日内办妥。本县为保护地方起见。尔等勉力为之。可也。特谕 
　　衡案此予曩在广东任四会时。所拟章程。禀准通行者也。四会邻清远。地多山。盗薮也。予以此法行之。终其任二年又五阅月。民无以盗□者。犹记嘉庆十九年冬。邻邑广宁之回菔墟。被贼焚刼四十八户。其地与四邑之田东村衡字相望中闻略无山水阻隔。顾卒无一匪敢犯我田东者。以团练告成也。川省惟城邑场镇。民户聚集而居。此外皆散处畸零。不成村落。无十家联屋而住者。此法竟不能行所行者。其意而巳。然匪类究有所严惮。非无补也。自记 

　　○居官 

　　马廖曰。百姓从行不从言。 
　　隽不疑曰。为吏太刚则折。太柔则废。威行施之以恩。然后树功扬名。永终天禄。 
　　龚遂曰。治乱民。如治乱绳。不可急也。 
　　卓茂曰。律设大法礼。顺人情。 
　　诸葛武侯。曰。治世以大德。不以小惠。 
　　方膺曰。事不辞难。罪不逃刑臣之节也。 
　　胡威对武帝曰。臣不如父。父清恐人知。臣清恐人。不知。 
　　文中子曰。闻谤而怒者。谗之囮也。见谀而喜者。佞之媒也。 
　　魏郑公曰。兼听则明。偏听则暗。 
　　崔仁师曰。凡治狱。当以仁恕为本。 
　　徐有功曰。失出人臣之小过。好生圣人之大德。 
　　刘晏曰。论大计者。不可惜小费。 
　　辛。元驭曰。儿子从官者。有人来云。贫乏不能存。此是好消息。若闻赀货充足。衣马轻肥。此恶消息。 
　　欧阳公曰。凡治人不问吏才能否。设施如何。但民称便。即是良吏。 
　　论相道。当以持重。安静为先。 
　　程明道曰。职事不可以巧免。 
　　刘安礼问临民先生曰。使民各得输其情。问御吏曰正已以格物。 
　　罗从彦曰。士之立朝。要以正。直忠厚为本。正直则朝廷无过失。忠厚则天下无嗟怨。 
　　吕正献公曰。为政去其太甚者。人才实难当。使之自新。岂宜使之自弃。 
　　吕本中曰。事君如事亲。事官长如事兄。与同僚如家。人。待羣吏如奴仆。爱百姓如子孙。处官事如家事。然后能尽吾之心。 
　　当官先。以暴怒为戒。事有不可。当详处之。必无不。中 
　　当官处事。但务着实。 
　　范蜀公曰。仕宦不可广求人知。受恩多难立朝矣。 
　　朱晦庵曰。民虽众。毕竟只一个心甚易感 
　　古之名将。皆慎重周密。如吴汉朱然。终日钦钦常如对阵。要做大功名。底越要谨密。未闻粗鲁阔略而能有成者。 
　　吕东莱曰。当官大要直不犯祸。和不犯义。 
　　士能寡欲。安于清淡。不为富贵所淫则其视外物也。自然进退。不失其正 
　　李文定曰仕宦至卿相不可失寒素体君子无入不自得者正以磨挫骄奢不至居移气养移体也 
　　真西山曰忠臣必廉廉者必忠 
　　想古今事未尝无所。本诸葛武侯平生所立事业奇伟然求其所以则开诚心布公道集众思广忠益而巳盖此。四者乃武侯事业之本而诚之与公又其本也 
　　观曰祸莫深于穷治 
　　王伯厚曰延平先生论治道必以明天理正人心崇节义厉廉耻为先 
　　烹鱼烦则碎治民烦则乱故以丛脞为戒器久不用则蠹政不常修则壤故以屡省为戒多事非也不事事非也 
　　熊勉庵曰催科不扰催科中抚字刑罚不差刑罚中教化 
　　邵伯温曰常闻之先辈曰凡决人有未经杖责者宜谨之恐其或有所立 
　　许鲁斋曰人要宽厚包容却要分限严分限不严则事不可立人得而侮之矣魏公素宽厚及至朝廷大事凛乎不可犯也所以为当世名臣今人宽厚者易犯威严者少容于事业之际皆有病 
　　吴草庐曰县之于民最近令之福惠所及最速莫是官若也 
　　以勤曰近名必立威立威必殃民 
　　薛文清曰为政通下情为急 
　　为官最宜安重下所瞻仰一发言不当殊愧之 
　　守官最宜简外事少接人谨言语 
　　正以处心廉以律已忠以事君恭以事长信以接物宽以待下敬以处事此居官之七要也 
　　居官常知不能尽其职则过人远矣 
　　刘忠宣曰居官以正已为先不独当戒利亦当远名 
　　王文成曰用兵何术但能养得此心不动乃术耳凡胜负之决不待临阵而卜只在此心动与不动之间 
　　杨一清曰当今为政之务在省事不在多事在守法不在变法在安静不在纷扰在宽简不在烦苛 
　　吕叔简曰为政以维持世教为主 
　　世教不明风俗不美只是策励士大夫 
　　变民风易变士风□□□□易□□□□　壮风变天下之□□ 
　　善用威者不□□□□□□□□□ 
　　为政之道以不扰为安□不□□□□□□为利以行所无事为兴废起敝。 
　　用三代以前见识而不迂就三□□□□□而不可以当国矣 
　　无以小事动声色亵大人之体 
　　守令于民先有知疼知痛如儿如女一副真心肠甚么爱养事业做不出 
　　居官只一个快性自家讨了多少便宜左右省了多少负累万民省了多少劳费 
　　见利向前见害退后同功专美于已同过委罪于人此小人恒态而丈夫之羞行也 
　　情有可通莫于旧有者过裁抑以生寡恩之怨事在得已莫于旧无者妄增设以开多事之门 
　　邹忠介曰植人犹植物有植松柏者有植桃李者桃李可悦松柏可材 
　　今日世界能言者为次惟默默调停为上显而有名者从名根起念隐而济事者从苍生起念 
　　仁可过也义不可过也 
　　邱琼山曰民讼于心甚讼于口也民讼于天甚讼于官也 
　　刑狱者求其出而不得然后入之求其生而不得然后死之在我有诚心则在人无遗恨矣 
　　后世农不必劝也能无扰之足矣 
　　陆树声曰禄位者势分也官守者职分也士大夫之视势分也宜假其视职分也宜真 
　　蒋楚珍曰清慎勤居官三字符也然必以仁为本 
　　安民者何无求于民则民安矣察吏者何无求于吏则吏察矣 
　　陈眉公集曰士大夫当有忧国之心不当有忧国之语 
　　任事者当置身利害之外建言者当设身利害之中 
　　未用兵时全要虚心用人既用兵时全要实心活人 
　　汉人取吏曰廉平平则能在其中矣廉能者后世不熟经术之论也 
　　王文禄曰有官守者必念人之望我者众不可不勤 
　　陈明卿曰论人当于有过中求无过用刑当于无生中求有生 
　　颜光衷曰天下最亲者惟守令大约教化为上宽仁次之综核又次之严于御吏而宽于御民亟于扬善而勇于去奸庶几得蒙至治之泽云 
　　彭执中曰住世一日则做一日好人居官一日则行一日好事 
　　陈德言曰遇事宁缓详无急遽宁忍耐发泄万事俱从忙里错昔人谓居官于清慎勤之外加一缓字真药石之言也 
　　钱□宗曰天下事皆当顾日后不当狥目前惟救荒只当顾目前不当虑日后 
　　读书要有进步做官要有退步 
　　昨非庵曰事有急之不白者宽之或自明毋躁急以速其忿人有操之不从者纵之或自化毋操切以益其顽 
　　潘府曰居官之本有三薄奉养廉之本也远声色勤之本也去谗私明之本也 
　　荐贤当惟恐后论功当惟恐先 
　　魏环溪曰俭美德也仕路诸君子崇尚尤急去一分奢侈便少一分罪过省一分经营便多一分道义 
　　熊勉庵曰今日居官受禄须思当目做秀才时又须思日后解官时思前则知足思后则知俭 
　　士大夫不贪官不爱钱却无所利济以及人毕竟非天生圣贤之意 
　　风俗天下之大事廉耻士人之美节为政者当以扶纲常正名分□道义为第一 
　　朝廷立法不得不严有司行法不可不恕 
　　刑罚当宽处即宽草木亦上天生命财用可省时便省丝毫皆下民脂膏 
　　为政者一日不勤。下必有受其弊者。 
　　积德累功莫若居官为易所谓顺风之呼响应自捷往往有一善而可当千百善者 
　　前辈教人居官廉不言贫。勤不言劳爱民不言惠锄强不言威事上致敬不言屈巳礼贤下士不言忘势庶于官箴无忝 
　　做官想到去之日做人想到死之日便当留一二 

　　州县须知 
 
