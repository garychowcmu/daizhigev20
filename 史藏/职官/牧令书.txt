牧令书　　（清）徐栋 辑 

　　●目录 

　　序 
　　例言 
　　自序 
　　卷一　治原 
　　卷二　政畧 
　　卷三　持家 
　　卷四　用人 
　　卷五　事上 
　　卷六　接下 
　　卷七　取善 
　　卷八　屏恶 
　　卷九　农桑上 
　　卷十　农桑下 
　　卷十一　赋役 
　　卷十二　筹荒上 
　　卷十三　筹荒中 
　　卷十四　筹荒下 
　　卷十五　保息 
　　卷十六　教化 
　　卷十七　刑名上 
　　卷十八　刑名中 
　　卷十九　刑名下 
　　卷二十　戢暴 
　　卷二十一　备武 
　　卷二十二　事汇 
　　卷二十三　宪纲 
　　跋 

　　●序 

　　古之言治道者要在于养民而已牧令养民者也以仁心为之质而又有其才以佐之斯利兴弊除家给人足而治蒸蒸日上焉此其道徐致初太守得之太守粹于学精于治积数十年之所得于心者辑牧令一书其发明古人之良法美意为天下后世治道之凖绳吏知有所持循而民咸被其福猗欤休哉功可量欤文瀚謭劣谬膺牧民之责者十年于兹矣犹忆宰岐时家君将南旋授吕公实政录一帙而命之曰实政录者以实心行实政焉耳文翰退而凛之昕夕阅览兢兢以求于治而恒愧无所发明及读此书始益晓然于良法美意之所在有如斯之详且尽者文瀚虽无似窃愿奉为凖绳身体而力行之于养民之道庶有得乎 
　　道光戊申秋八月后学李文瀚谨序 

　　自史记创为循吏传厯代因之而西亰为盛益西汉玄古未达渊源经术具有师承吏治蒸蒸不懈而及于古国朝重熙累洽列圣相承以察吏为图治之先务皇上御极以来慎简牧令其课最者往往恩予召对不□擢迁尤称异数诚以牧令乃亲民之官以保赤之心为心则一邑治即摧之天下而□下无不治高安朱文端公辑厯代循吏传始汉终元皆录旧史并取散见他书者以附益益而未及于昭代吴江陆朗甫中丞切问参文钞长沙贺耦耕制府经世文编于我朝循政良规搜罗宏富然非专为牧令言也□岁生徐致初太守官水部时箸有牧令书常出以相示为目十八为卷二十三博采旁收辞归简要不复列叙前代略观梗概备三善焉古人筮仕之初比于学制发硎新试之□邑操刀实伤如古训何是书条分理合确有特循虽在中材可勉而致其善一乃或端门名法以刻为明用持巧心折律贰端陷民非罪跅弛之弊甚干迟疏是书弁以治原治术之醇根于学术其善二天下事常者治之易变者治之难水旱盗贼自古有之治乱相因其奚以济而筹荒戢暴备武具于是书复以保甲总其纲无事则豫切□求有事则不虞扞格其善三夫牧令与唐虞之十有二牧春秋之令尹不同今特一邑之任耳□社稷民人惟牧令是寄本是书而遵行之因时制宜精义致用彼西京之通于世务明习文法以经术润饰吏书者何以加兹余与太守苔岑至契夙稔其有体有用由工曹出守兴安量移首郡渭川共楫雅慕前修今以是书付之剞劂用之一邑而治摧之天下而无不治将见进而益上大其设施仰□圣天子察吏安民迈古循良之绩匪直谟猷入告淂拜献之□资已也是为序 
　　道光岁在着雍涒滩壮月日吉聊摄年愚弟杨以增书于关中节署之四来堂 

　　●牧令书例言 

　　一州县事宜为　钦颁之书应与会典律例洗冤录等书同奉全编以为法守故不恭载 
　　一桂林陈文恭公从政遗规包括精密当湖屈培斋先生守令垂范备着楷模黄思湖给谏福惠全书虽稍陈冗而有条有理巨细靡遗荒政丛书康济录荒政辑要皆切实可见诸施行以上各书务宜购阅全函方无挂漏之憾他如居官必览治镜录集解以及兵刑钱谷之各有专书者自为始终无烦割取从政有暇浏览及之可耳 
　　一立言贵致用凡宜古而不宜今与夫泛而寡当者概置弗录 
　　一所录于本文颇多删节期于简要不敢辞断鹤之讥其有文经选本修饰较胜原本者则照选本录之 
　　一各篇之见于本集者既各载其书名其有本无文集或有文集未见而见于他书者亦必载明以备阅者参考 
　　一氏里官爵各注名下内有未详其所卒之官者亦就可考之官载之庶读其书可知其人 
　　一各类中以人之时代先后为序其有可暗分子类以清眉目者不拘此例 
　　一篇中载前人及时贤论断皆弁明某人之说间附臆见不复加某案某识字样 
　　一保甲为庶政之纲其书先成另为四卷 
　　一搜罗贵富而抉择贵精是编囿于见闻遗珠甚伙然连篇累牍巳嫌其多再博而再约之尚有俟于异日 
　　是书成于戊戌臈重订于戊申春中间颇多增损故所载有戊戌后文字 
　　受业程恭寿王发桂校字 

　　●牧令书自序 

　　天下事莫不起于州县州县理则天下无不理称州县之职大约不外于更事久读书多而读书尤要盖更事在既事之后读书在未事之先且读书虽未更事而可收更事之效所谓前事为后事师也昔贤有见乎此言刑名钱谷有书言兴利除害有书甚至记功过谈因果有书当事者皆可奉为龟鉴矣顾其书或列叙前代事或自成一家言而于我朝二百年来循绩嘉言未有人起而萃之余不揣固陋取暇参稽捃摭渐多遂依类相从分为若干卷综既往以待将来集众长以求一是以此劝吏而福民庶几为千里之跬步乎若夫得前人之良法美意而神明变化之则存乎读是书者 
　　道光十有八年戊戌嘉平朔安肃徐栋题于京邸之解虚斋 

　　●牧令书卷一　治原 

　　安肃徐栋致初辑 

　　设官凡以为民也而征诸民必本诸身其道自生民以来未之或易不明乎此而欲治民非空谈即杂霸耳故以治原始 

　　汪琬 
　　胡承诺 
　　魏际瑞 
　　聂继模 
　　于成龙 
　　严虞惇 
　　李塨 
　　蔡世远 
　　李绂 
　　熊宏备 
　　王士俊 
　　王植 
　　沈起元 
　　陈宏谋 
　　陈庆门 
　　袁守定 
　　牛运震 
　　叶镇 
　　朱 
　　林枝春 
　　韩梦周 
　　汪辉祖 
　　步毓岩 
　　谢金銮 
　　程含章 
　　王凤生 
　　陆向荣 
　　周际华 
　　张士元 
　　梁章巨 
　　孙德锺 

　　○汪琬 【字苕生号钝翁江苏长洲人顺治乙未进士以户部主事举康熙己未博学鸿词改编修有钝翁类槀】 

　　论作县 

　　△论作县 

　　古人学优而仕然当既仕之后稍有余力犹须从事于学况以素未尝学之人一旦策名在籍顾不稍稍留心典籍其何以知居官服物之道耶凡读书须要切巳如为州县退堂得暇便须将古来循良如鲁恭卓茂刘矩刘旷诸先哲所以爱养斯民者细细观玩自有一番触发处学得一分便有一分受用而民亦受一分之赐资治通鉴及循吏传置在案头不时翻阅受益多矣盖升堂视事退堂观书二者循环所谓仕学相资也 
　　明吕司寇坤实政录尤当日日读之实实行之 

　　○胡承诺 【号石庄湖北天门人明崇祯间举于乡国初谒选吏部以老疾辞归有绎志】 

　　治民 

　　△治民 

　　治民而民悦者后世之良有司也治民而民忘者上古之良有司也凡长吏到官之后能使公庭之上多事变为少事有事变为无事其为良吏为清吏不待言矣康诰曰若有疾惟民其□弃咎若保赤子催民其康□欲去恶足矣何必如疾痛在身欲迁善足矣何必如父母保赤盖以吾精神流通其间然后民间为之鼓舞为之戒惧尔民之于上理所不可望其屈法不可得也可以循理而偏违焉民始不服矣力所不及不能庇焉不敢怨也力所可及而偏靳之民始怨矣昔召伯听讼甘棠子产传谤乡校岂好为尽下之名亦云可以尽巳之处无不克尽焉尔 

　　○魏际瑞 【原名祥字善伯江西宁都人有伯子文集】 

　　杂说 

　　△杂说 

　　水无不清停之斯验矣民无不良良有司治之斯验矣 

　　○聂继模 【字乐山湖南衡山人有文集】 

　　诫子书 

　　△诫子书 

　　尔在官不宜数问家事道远鸿稀徒乱人意正以无家信为平安耳山僻知县事简责轻最足钝人志气须时时将此心提醒激发无事寻出有事有事终归无事今服官年余民情悉熟正好兴利除害若因地方褊小上司或存宽恕偷安藏拙日成痿痹无论将来不克大有所为即何以对此山谷愚民且何以无负师门指授见答黄孝廉札有为报先生春睡熟语此大不可诗曰夙兴夜寐无忝尔所生居官者宜晚眠早起头梆靧口敕二梆视事虽无事亦然庶几习惯成性后来猝任繁剧不觉其劳翻为受用长公负文章遭时不偶惯激而谈何必拾其唾余耶山路崎岖历多虎患涉水尤险因公出门须多带壮役持鸟鎗夹护不可省钱减从自轻民社之身又不可于途中旅次过行琐责此辈跟随亦有可悯御之以礼抚之以恩二者相需偏倚则害流民在衙供役者亦然邑中除去五患人咸为尔庆我每思及反觉蹙然李忠定公譬此辈犹痰乘虚火而生火降水生仍化为精痰与精岂二物而顷刻变化如此天下无德精而雠痰者皆自吾身生在反身而巳此后须设法处置无使数千里外老人魂梦作恶也尔家书屡言办过军需并未赔垫此殊可疑湖南州县无不赔垫者况尔初任几户穷民额粮不满二里又适逢荒歉之岁肯于此时加一分思全活实多兼可不误大件人笑尔迂我心弥喜若云全不赔垫则将取之谁耶若尔曲为此言冀宽我心犹为有说然尔视我为何如人好消息恶消息以善养不以禄养彼闺阁中人能分晰言之况八旬须眉老翁哉此后凡遇上司公文关系地方兴除须设法行之至万不能为而后巳大抵自巳节省正图为民间兴事非以节省为身家计同一节省其中殊有义利之分如此俸薪须寄回为岁时祭祖用倘有参罚即不必如数寄毋致上欺祖宗且可为办事疏忽戒养廉银两听尔为地方使用通邑仅得二社目前即须谋增建穷戚友亦不宜恝然京师乡老重修会馆此是义举既有札通知须量力应答年谊中曾有以诗文送赠者须有以报之如一时不能不妨迟致空札告穷苦此最是习气取人厌骂且非诚心待人之道也往省见上司有必需衣服须如式制就矫情示俭实非中道知州去知府尚远然既属直隶州即当以知府相待须小心敬奉又不可违道干求尽所当为而巳官厅聚会更属是非之场大县遇小县未免骄气彼自器小与我何预然切不可以小县傲之又不可存鄙薄心须如弟之事兄如庶子之待嫡子如乡里人上街事事请教街上人可否在我斟酌诚能感人谦则受益古今不易之理也官厅子内不可自立崖岸与人不和又不可随人嬉笑须澄心静坐思着地方事务若有要件更须记清原委以便传呼对答山城不得良幕自办未为不可但须事事留心功过有所考验更须将错误处触类旁通渐觉过少乃有进步偶有微功益须加勉不可怀欢喜心阻人志气镇安向来囹圄空虚尔到任后颇多禁犯但须如法处治不可存怒恨心寒暑病痛亦宜加恤我虽非官医每入禁视囚病痛给以药物十余年来地方官因尔通籍不便延我入禁视病然我自乐为之尔毋亦亲手做丸药近来益以此为事尔体此意自宜于牢狱尽心山中地广人稀责令垦荒原属要着但不时奖劝切不可差役廵查如属巳业不可强令报官有愿领执照者实时给付不可使书吏勒索银钱日积月累以图功效生童文理晦塞耐烦开导畧可取即加奖劝又当出以诚心庄语不可杂一毫戏嫚此二事皆难一时见功须从容为之不可始勤终倦我最爱雷先生与尔书云种子播地自有发生尔在镇安正播种子时但须播一嘉种俟将来发生耳知县是亲民官小邑知县更好亲民作得一事民间即沾一事之惠古有小邑知县实心为民造福一两事竟血食千百年土人或呼为某爷某公视彼高位显秩去来若途人者何如哉蒲城罗明府名文思者查乡会年谱都无其人在省契合且多劝勉此最难得宜相处在师友间然不可以此望之人人尔性狷介吾不虑其不亲贤虑过以贤望人也州县中闻亦有曾系中丞公加意者卒罣白简可见大人爱憎至公无私尔蒙格外勉望吾既喜复忧尔能自忧即吾之喜也曾子云莅官不敬非孝也我老矣因尔作官益信此言糟糠之妇布裙荆钗安之若素不致累尔万水千山来此穷乡情殊可念当相待以礼凡有不及须以情恕官场面孔毫不宜施镇安僻陋尔子不致染纨袴习气吾无他虑但暇宜课以读书尔亦藉此得与典籍相近至于律文精奥尤须字字研究中庸所谓宪章即此也讵得以法家者言忽过护送人等嘱令到即回家勿听久留署闻尔土民时时念我足见风俗淳古我身健尚能复来得覩地方起色为乐余言尔妻自悉不暇谈 
　　乐山聂翁布衣也精于医仲子焘令镇安翁寄书诫之陈榕门相国抚陕时尝手批此书者三次并命撰入镇安县志云语见经世文编 

　　○于成龙 【见保甲书卷三】 

　　与荆雪涛论罗城事书 

　　△与荆雪涛论罗城事书 

　　广西柳州之罗城偏在山隅土司环绕山如剑排水如汤沸蛮烟瘴雨北人居此生还者什不一二土民有猺獞狑狼之种带刀执鎗性好鬬杀父子兄弟反目操戈恬不知怪顺治十六年冬初入版籍成龙于十八年谒选得是邑既注选亲者不以为亲故者不以为故友者不以为友賖脚钱寄口食行至清源同年生王君吉人反复开譬谓非吉祥地夙知成龙家食尚可自给劝勿往以缴凭为高成龙时年四十五矣私心自度读书半生曾知见利勿趋见害勿避古人义不辞难之说何谓也挥泪而别五月抵家别母及妻子典卖田屋得百金携苍头五人往其余田产交劵交付长子但云我作官不管尔尔作人莫念我揽辔登程不复回顾此时壮气直欲吞猺獞而餐烟瘴也行及湖南冷水滩一病颠连至桂林谒上司皆见羸体伶仃询及病状惊悯特异惟劝以方药调治勿亟赴罗抱疴之人豪气消磨殆尽及柳州稍瘥尚未知罗城在何许也罗城与融县沙巩连界行至沙巩遇许乡老细询之乃知对山即是登山一望蒿草满目无人行径绕山都是营垒瘴云惨淡苦雾凄迷回忆同年生之忠告不置也八月二十日入县中一如郭外居民六家草屋数椽寄居汉寿亭侯庙支床周仓背后黎明到县廷无门垣雨墀茅草一如荒郊中堂草屋三间东断为宾馆西断为书吏舍中开一门入为内宅茅屋三间四围皆无墙壁郁从中来病卧月余从仆环向而泣扶病理事立意修善以回天意凡有陋弊清察厘革无何一仆死余仆皆病康熙元年正月谋为归计自忖一官落魄复何恨诸仆无罪何苦贻累丁宁令各逃生一仆苏朝卿仗义大言若今生当死于此去亦不得活弃主人流落他乡即生亦何为哀哉幸有此也当时通详边荒久反之地一官一仆难以理事乞赐生归当事者置之一哂而巳其年逃仆归家大儿悲念天涯万里一主一仆何以安身续觅四仆来而三仆皆登鬼箓止存一仆昼夜号咷一如风魔事处两难一人难以远行欲遣前仆伴归则孑身更苦无如前仆亦切思归之念听其浩然长往万里一身生死莫能自主夜枕一刀床头树一鎗为护身符然猺獞虽顽帖然相安事到万不得巳时亦得勉强为之申明保甲不得带刀携鎗咸遵无犯闲有截路伤命无踪盗情务期缉获尽心推详必得真实立时诛戮悬首郊野渐次人心信服地方安静上台采访真确于是有大事解省小事即行处决之通行境内虽平苦与柳城西乡为邻此地祖孙父子生长为贼肆害无巳申明当事辄以盗案为艰置之高阁成龙思渐不可长身为民父母而可使子弟罹殃咎乎约集乡民练兵亲督剿杀椎牛盟誓齐力攻击先发牌修路刻日进攻此未奉委命而专征自揣功成亦在不赦之条但奋不顾身为民而死胜于瘴病而死也渠魁俛首乞恩讲和掳掠男女牛畜皆送还仍约每年十月犒赏牛酒敢有侵我境者竟行剿灭于是邻盗渐息而上台采访更确反厌各州县之请兵不巳报盗不休为多事也嗣后官民亲睦或三日或六日环集问安如家人父子言及家信杳绝悲痛如切巳肤土谣武阳冈三年必一反比及三年食寝不安人心既和谣言不验又云三年一小剿五年一大剿比及五年又复无事而民俗婚丧之事亦皆行之以礼感之以情谬蒙上台赏识列之荐章遂有四川合州之擢自数年来本非为功名富贵计止欲生归故里日食二餐或日食一餐读书堂上坐睡堂上毛头赤脚无复官长体夜酒一壶直钱四文读唐诗写俚语下之有时痛哭流涕并不知杯内之为酒为涕也闲尝祝城隍我无一毫亏心事当令早还乡井今得遇合岂非上苍默佑回思同寅诸人死亡无一得脱是以赴蜀之日益励前操至死不变此数年之大概也偶书寄以发知巳万里一嘅 
　　陈廷敬曰公尝自言一生得力在令罗城盖与王文成之龙场同一动心忍性故余于公传特载此书俾世人知公澹泊坚刚之操所自来云 

　　○严虞惇 【字宝成号兴庵江苏常熟人康熙丁丑进士官至太仆寺少卿有严太仆集】 

　　与沈位山书 

　　△与沈位山书 

　　出宰百里有一二利益百姓之事乃士君子读书用世素愿但须拼此一官不畏不疑亦不必作过情之事惟从百姓起见吾尽吾心其它利钝听之于天得如朱邑之桐乡亦足永永不朽矣仆自少有此志欲作一亲民之官好作条教少立名迹此志不遂蹉跎至今愿吾弟勉之只此一官尚可为余则向背俱触仆又见今日所称好官纔到任便减陋规革常例标榜清节矫饰声誉而其实私门旁窦暮金日进人皆谓之清官欺世盗名尤为可恨仆所见真正清官汤潜庵先生一人而巳清不绝物和而不随此人若在圣门不亚四科之列愿吾弟以此为法而今之所谓刻薄苛皦一流切勿效之也 

　　○李塨 【字刚主直隶蠡县人康熙庚午举人官通州教谕有大学辨业小学稽业圣经学规纂田赋考辨平书订恕谷后集等书】 

　　富平赠言 

　　△富平赠言 

　　自与吾友西来富平爱吾友如自爱其心膂为不废刍荛非仅礼貌之敬也今吾友仁心仁政旁罗洋溢为吾党光鄙人以省亲将行惨然顿如远别因书瞽语并以自鉴以代面谈 
　　一戒高兴言语勿高兴凡出言必有所为不得突如其来不得茫无头绪不得杂乱不清不得有首无尾应酬之言勿过文恐人不醒也勿俗俚恐人不威也欲简而明恭而礼叙事之言须有扼要有平铺有收结有轻重繁简令人听之了然责人勿高兴巳怒也再为存想将行刑也再为拟议勿任性气致一发而难收用财勿高兴汉高以黄金四万斤与陈平不问其出入韩昭侯一敝袴不以与人皆英雄之宏图也若漫然用财不择当否虽费无功施仁政勿高兴如水利农桑武备诸政吾友念念不忘诚民之父母也然须酌量时可以为力可以为乃出号令不然言不能行则无以取信干民即行而卤莽灭裂不克有成或兴利而反以贻害尤为不可爱人勿高兴其人可爱也徐而察之平心而观之渐渐任用以尽其才不得一时相投辄惊喜非常过分相加苟非真才反以坏之或吾用情难继后反致怨推之礼上司待朋友皆当知此 
　　一戒骄奢吾友谦恭下士衣食朴俭可谓富贵中特立者然吾昨语田公子曰贵不期骄富不学侈言贵则自骄非必有心也富则自奢不学而能也车马服御赉予支费须损之又损宁朴勿华宁陋勿豪库银不可动假贷不可行何者轻用巳财即轻用民之膏脂也不然于何出办至于仆役盛装从者如云以为气势此今日富贵人陋习吾友爱民如子众志成城何人不拥护如父母者无事纲纪之纷纷也 
　　一戒缓慢吾友近日涵养气质甚见和平吾爱之重之然勿以怠缓为和以放弛为平如与人财也可与则朿与之不可则断以无有买人物也用则即给之价不用则即还其物皆不可旷日留难此虽小事易失人心余如此者可类推之 
　　一戒矜张我辈居官立志为圣贤出政效帝王皆分内也无事矜张设我少有矜张之意必来谀诵之口来谀诵之口必有假此中我以射利乱政者矣且我善政异人即不矜张人尚以矜张加之以致上司不快同僚嫉妬非小故也而况矜张好谀乎且作大事者量如沧海度如山岳小善小劳沾沾自喜何以图大 
　　一戒近小人小人贡谀以中我射利或阳奉我或阴违我或假相契合以探我我爱其熟软喜其伶俐比□夤缘及后远之不能近之立祸可畏也且即同官同辈无所觊觎于我者但系小人即不乐人为君子欢我以嬉笑引我以宴游拉我以声色必致我坏其心乃快于此不能壁立千仞终溷泥涂 
　　一戒小术至诚之道可格幽明此仁术正术也若诡道则但可用于兵旅至于家人父子朋友仆从吏卒民人一毫术谲不可用也此用之彼露之前用之后必难复之使人疑我备我坏事实多 
　　一戒奇异孔子曰中庸不可能也仁心仁政至平至易即至奇至变平地成天皆在其内若假鬼神好元虚说梦幻不惟无益且启人疑致人轻甚不必也至于讲六壬奇门南宫剑客皆杀身祸世涂炭生民之人也万勿误以为正术而近之 
　　一好学问兵农礼乐欲为一事必涉其藩篱入其阃奥有法有畧有谟有为若但虚志而不实研临事未有不为田父之诒者 
　　一贵闲暇庸人之闲暇怠也英雄之闲暇静也善作事者常使精神余于事不使事余于精神苟好胜喜多以致忙乱事必有误名将受损意思安闲如不欲战古人所以称殊绝也 
　　一贵有恒吾友爱民之心吾敬之理政之才吾爱之再益以沉潜细密喜怒不形得失不惊有始有卒则生民之幸矣万勿始敏而后怠万勿始俭而后奢万勿始小心而后放肆万勿始虚受而后刚愎 

　　附呈恕谷日谱数条 

　　附呈恕谷日谱数条 

　　待以恩者有过则责之使勿纵制以法者允服则宽之使不怨刘晔劝曹操取蜀操不从居七日操又问晔曰今巳小定未可击也天下事变于呼吸如此狐疑迟钝安有济乎 
　　作大事者勿喜而喜勿怒而怒勿有事而有事亚夫军中夜惊坚卧不动有以也 
　　御马之难也所向无空阔真堪托死生安可得哉马前软也坐后以息之马善惊也谨辔以防之人曰马无跅弛而不知御者之苦也用人如之 
　　下之人忤我勿轻怒恐彼有冤或才可取也上之人奖我勿轻喜恐伊漫言或计相笼也 
　　幸进者无功欲速者多踬矜长者易于见短好谀者必受其愚屠牛者不屑搏鼠搏鼠者必不能屠牛 
　　用财有度为善亦有度用财无度则费不可支为善无度则壅不能行 
　　智深勇沉知人知巳豪杰之善物也人不自知余无可问者事虽易断而必思事既经思则必断 
　　听言欲尽其底蕴故曰好问好察曰集思广益若闻言而不详质巳见若何人意若何可行可违如何措施漫然即行以致错误或漫应之不行之则言而无益人将结舌与不听言同 
　　每日向晦燕息返勘巳行之事平旦未起酌量将行之事 

　　○蔡世远 【字闻之号梁村福建漳浦人康熙己丑进士官至礼部侍郎赠尚书谥文勤有二希堂集】 

　　循吏传序 
　　与郑鱼门书 

　　△循吏传序 

　　亲民之官以廉为基以仁为本引而近之欲其亲格而禁之欲其严理之欲其明措之欲其简虑民之不给也为之课农桑训节俭轻徭役广积蓄遇有故则赈贷之又加详焉虑民之不戢也为之教孝弟敦睦婣惩诬黠息讼争以事至者诲谕之又加详焉根于中而不狥乎外者贤守令也结欢上官而不体下情者民之蠹也自恃无他而张弛不恊者诚不足识不充也视犹传舍因为利薮者本心既失殃及其身者也 

　　△与郑鱼门书 

　　今之持论者皆曰外官惟县令与学使最难供职世远窃谓此二者为最易夫县令者朝行一政则夕及于民兴政立教无耳目不周之处无中隔之患古人所谓得百里之地而君之也学使无刑名钱谷之繁惟以衡文劝学广励学官振饬士子为职业草偃风行比地方职守者尤易或又以为是二者皆有掣肘之患不知所谓掣肘者多由于自掣非尽人掣之也夫布衣则古称先自强不懈人犹称其严毅清苦力行可畏况居官哉但气不可胜事不可激当谨确完养以合乎中耳谓见掣于人吾未之闻也 

　　○李绂 【字巨来号穆堂江西临川人康熙己丑进士官至直隶总督礼部寺郎有穆堂初槀别槀】 

　　与泰安各属 

　　△与泰安各属 

　　居官大戒第一蒙蔽盖上下内外非蒙蔽无以行其奸欺也蒙蔽之在内者有官亲家人蒙蔽之在外者有猾书蠹役内外勾连鬻情卖法则为官者孤立无与而坐听声名之败裂其亦危险矣哉独是官受蒙蔽人以为官之不明也不知蒙蔽之害中于不明者十之二三中于不勤者十之七八盖人即智识短浅而事事躬亲则奸欺者不能尽售其术惟因循积压怠玩废弛则显予人以作奸丛弊之地而欲人之不欺我也难矣迨乎既受蒙蔽而后以察察之智胜之一人之智不足敌众人之智而狡黠者或反得迎其私智而巧中之是皆治之贼也今欲力袪诸弊惟有一主于勤勤省阅而案牍之压搁者少矣勤勾稽而出入之侵欺者远矣鞫讯勤而情伪悉孰能乱我聪明决判勤而拘系释谁得肆其鱼肉且闾阎之所恶者讼师勤庶狱而雀鼠息争讼师之伎俩无所试乡里之所苦者盗贼勤廵阅而萑苻远迹盗贼之根蔓无所滋一勤而百事治何蒙蔽之足患乎至于勤之明效大验昭人耳目而人不务于勤者则自有故盖勤即仁也无痌瘝在抱之隐必不能孳孳于民事而性情嗜好之与俱勤即诚也无旦明对越之心必不能凛凛于官箴而饮食起处之弗遑然独不思　君上以职司责我统四境之农桑教化待治于官而为官者因循浮沉莫之综理其可以对　君乎百姓以父母仰我合众人之疾苦讼诉待命于庭而为官者诗酒声色莫之省顾其可以对民乎某与名寅好同舟泰汶其聪明各有优绌不能强同其材力各有强弱不能强齐其学问各有浅深不能强合各用所长事无不集惟所以对乎君民而力除其壅蔽者则非勤莫由某虽不敏窃愿与各寅好共勉之 
　　勤字是为政要诀此篇竟委穷原说得详尽当与政畧卷勤职篇参看 

　　○熊宏备 【字勉庵江苏淮安人有勉善堂格言】 

　　居官格言 

　　△居官格言 

　　当官者以理事为职无论事之巨细冗杂皆宜一一为之处分若处得恰好便是进德修业功夫 
　　前辈教人居官廉不言贫勤不言劳爱民不言惠锄强不言威事上致敬不言屈巳礼贤下士不言忘势庶于官箴无忝 
　　居官之法尽心则无愧平心则无偏 
　　催科不扰催科中抚字刑罚不差刑罚中教化 
　　朝廷立法不可不严有司行法不可不恕不严则不足以禁天下之恶不恕则不足以通天下之情 
　　法立贵乎必行立而不行适以启下人之翫 
　　今日居官受禄须思当日做秀才时又须思后日解官时思前则知足思后则知俭 
　　封赠父祖易得也无使人唾骂父祖难得也恩荫子孙易得也无使子孙流落伶仃难得也居官而思其难者则父祖之泽长子孙之祚远矣 

　　○王士俊 【号犀川贵州平越人康熙辛丑进士官至河东总督有吏治学古编】 

　　屏私 

　　△屏私 

　　革除情面道在正巳巳不正则人得而把持之亦得而觊觎之更得而訾议之故曰自胜者强 

　　○王植 【号戅思直隶深泽人康熙辛丑进士官知县有崇雅堂槀尝试语等书】 

　　二要 

　　△二要 

　　当官有二要一曰读书不但开卷有益增人智识亦且一对书史与圣贤晤接心境清明得自悟其过自坚其守是内省之资也一曰寡欲嗜欲既寡精神自生是检身之要儒修之实也 

　　○沈起元 【字子大号敬亭江苏太仓人康熙辛丑进士官至光禄寺卿有敬亭集】 

　　循吏约 

　　△循吏约 

　　分疆守土之官未有若知县之于民至亲而至切者也故易于见功亦难于称职然才识之高者不足恃下者不足虑唯视其心何如耳才有不同心无不同也识有不一心无不一也心者何一曰实心　国家澄叙官方吏治章程纤悉具备特患视为具文故事苟可以塞上司之责免功令之罚便为了事巧于趋避竞尚浮华则虽有良法美意都成虚设于地方毫无补益苟能将士习民风狱讼赋役水利盗贼诸事凡一切令甲之所垂宪檄之所饬民生之所系　国计之所关一一实心整理如饮食衣服之切巳饥必求饱寒必求暖不因上台督责而粉饰不因同列异同而依违一民未安一事未究寝食不敢宁也焦劳不敢恤也由是则才高者寻理必细操持必坚更无难事足以沮我何患政之不立虽才识稍下而心之所至识自开明才自展拓于境内必日有起色矣二曰虚心夫心本灵明不虚则蔽有欲念则不虚好利好名皆欲念也有成见则不虚务严务宽皆成见也心既不虚于是是非非之衡不能定情伪之隐不能烛动而辄误无所适从要皆蔽之为患也唯彻其所蔽使好利好名之念无所介于其中不计禄位之得失不问俗情之毁誉则事之是非民之情伪自无遁形事至而应就事论事不以姑息市恩不以执泥行法成见一空渐归无我有过即改何妨舍巳从人有善不矜当觉彼长我短虚则能受虚则生明岂独居官之切务实亦治心之要诀矣顾心之所以不能实□透得本原之论俗吏见之恐望望然法也与不能虚者其病根又有二一在不知其苦盖劳心之苦甚于劳力不独牧令为然而牧令尤甚自设官分职以来固以极劳苦之事责之而非以为我逸乐之具矣今试以一身为一家之主仰事俯畜胥责之一人即数口之家无不以为苦者况牧令地大者数十万户邑小者数万户其数万户与数十万户之身家羣责之牧令之一身而尚得以为我逸乐之具耶自世教之衰徒知以仕进为荣宠得一美官亲友握手相贺而为官者亦自以为得不念其苦也比者　朝廷清明纲纪整肃贪黩恣睢之行无复敢试亦既知饮冰茹蘖之况矣夫饮冰茹蘖之况苦况也而犹未知苦乃其职也不尽其苦不安于苦则苟可以偷安可以逸欲怠气即乘而又安能实心与虚心哉故必知苦乃尽其职我尽其苦而民乃得乐我安其苦而心乃曰休自必孳孳亹亹夙夜不遑甘入于苦之中而职无不尽矣一在不知其重夫亿兆芸生不知其几而居官者千百中一二一命之士皆上天之所厚也天心爱民而付之君以治斯民又以不能独治而分任之百职试观今日自牧令而上惟大学士总六部之政务自大学士而下亦惟牧令总六部之根基是岂惟洁巳奉公即为臣职之修有一事未尽理一物未得所便非　君上命我之意即非上天生我之意诚念及此而精神奋励即才识由是而凝练矣知斯二者自能实心行事虚心自考而肯苟且从事乎 

　　○陈宏谋 【见保甲书卷三】 

　　申饬官箴檄（十则录七） 
　　手札节要 

　　△申饬官箴檄（十则录七） 

　　朝廷设官原以为民官必爱民乃为尽职故府州县官皆以知为名又名之曰地方官谓地方之事府州县当无所不知也百姓称官曰父母自称曰子民谓民间苦乐府州县当无不关切如一家也屡奉　上谕令惠爱生民力行教养　圣训煌煌至明至切近又奉　旨准部议覆条奏行令地方官徧历乡邨体验兴举饬禁事宜有无成效无非欲地方官周知民事之意本都院因部文内所载应兴应革事宜虽大端不外乎此而各省风土物宜不同奉行难以拘泥巳就陕省情形条列利弊徧布晓谕一则使小民知官司之政令有所遵从一则使官司知民间之利弊有所措手惟是廵访虽在临时而筹划端在平日官衙之内未曾有一番讲求下乡之时必不能有一番措置徒然游目四乡究竟仍无实际本都院每见属员常切切以此劝勉而属员众多接见时少亦难领悉今酌定十条合行通饬仰司官吏即便遵照转行各属移知臬司各道实力遵行府州并移丞倅一体遵照 
　　一曰存实心心为一身主宰万事根苗有心有余而力不逮者未有无此心而能为此事者也司牧之官先办得一点不容巳于斯民之心乃能随时体察为民造福如兴一利也惟恐不利于是真有不容已于斯民之心者乃能如比推□曲尽民惟恐利民不久更惟恐利少而害多除一弊也惟恐害之不去惟恐此时无害而将来有害更惟恐一害未去别害又生彻始彻终有一番筹划防微杜渐有一番布置不如此则心有不安果能如此于民有益即于巳有累亦所不惜有此实心而才情不逮亦必随其分量有所成就若无此实心视民间苦乐漠不关心虽有才智徒工粉饰争趋巧便虽有良法亦不能行古云如保赤子心诚求之又云处官事如家事皆实心之谓也每事止图可以回复上官不顾可对士民与否者皆不实心之故也愿各属每日之内常切提撕随事检点果能有此一点为民实心然后可以商量兴利除弊之事 
　　一曰坚操持功令森严耳目昭著稍知自爱亦自有所畏而不敢为然义利关头未能看破苟得念虑难遽扫除或踪迹诡秘而冀人之不觉或借端巧取而以为有说之辞如征银多捉短封收米措勒尖收买谷则短价浮量借谷则平出尖入以及勒借铺户累甲民私收礼物投拜门生或捐监有使费绅衿有交结喜庆令节暗受馈遗日用柴薪短发价值但有一事即思染指不思养廉当俸之外绝少无碍之钱粮昏夜暗室之中焉有不知之财物即或一时瞒过而心中有欲剖断必不公平措置必多乘戾言动必不光明暗地必多怨咨事后难逃指摘究竟所得无多而同宫掣肘书役穿鼻衿棍挟制家人招摇声名一玷后悔无穷矣故必扫除欲念坚固操持然后可以正巳可以正人可以兴利可以除弊也 
　　一曰耐烦劳一郡一邑何事不待理于我何人不仰望于我每日所事非关百姓身家性命即关地方风俗人心其中情伪百出疑难多端小心翼翼犹恐有悞岂可有厌烦之心惟日孜孜犹□式璟□语语有□□然能有鲜矣恐不及岂可有惮劳之心故人谓居官则可免烦劳不知正惟居官则不能不烦劳亦不敢不烦劳也看案而耐烦劳则原委透明审事而耐烦劳则虚实可辨立谳而耐烦劳则供看明切检验而耐烦劳则尸伤明确后来案无疑窦鞫囚而耐烦劳则反复研讯不事刑求真情可得批词而耐烦劳则批断切中小民不致守候再告禀复而耐烦劳则确切对针不致答非所问踏勘而耐烦劳则界址分明堂审更有把握佥票而耐烦劳则票内字句轻重名目多寡俱有斟酌胥役不能朦混而里民免无端之惊扰绝意外之株连耐烦劳以兴利则利虽难而必可兴耐烦劳以除害则害虽大而必可去固有官司耐一时之烦劳而四境受无穷之福泽即有官司厌一时之烦劳而百姓受无穷之扰累者矣况事虽极烦杂自有端绪能耐烦劳则心与事习理得心安久之将有不烦而得不劳而理之效近见各属明知事之可为职之当为而或畏其难或以为迂或阳奉而阴违或始勤而终怠即如日行案件亦有潦草塞责得过且过甚至上司公文并不全看颁发条款并未细阅偶遇叩问惊愕失措茫然不知皆坐不耐烦劳之病苟非充类至尽不能自祛痼习故以此为诸君朂 
　　一曰戒揣摩人有本心事有定理当时不免浮言事后岂无公论无如仕途恶习不讲实在是非惟以私心摹拟即如举一人也不以其政迹过人而以为因某事为上台偏喜也不然则某人吹拂也劾一人也不以为奉职无状而以为因某事触上台之忌也不然则某人中伤也岂上台全无公是公非而祗有偏好偏恶耶全以私心揣测上司一倡百和而激扬之公泯劝戒之意不昭矣至于办理案件一有私意揣摩必至是非混淆轻重倒置何以彰法纪而服人心况有揣摩之心便工迎合之计奔竞钻营无所不至其有关于吏治风俗人品心术殊非浅鲜所愿各属莅民理事本心而推循理而行自守以正相勉以公论人则平心而察在巳则自反而思毋囿于积习毋惑于浮言去一分揣摩即扩充一分天良即存一分公道为自巳展布事业为地方维持风教即为　朝廷推广德意矣 
　　一曰禁扰累居官而有意扰民累民虽愚不至此但乡民至愚地方甚广奸胥猾吏地方奸徒情伪百出稍有举动便可藉端扰地方官须时时在意时时留心累故无论官政烦苛即良法美意而体察未到扰累不浅无论奉行错谬即遵奉力行而防闲未周亦足扰累如应速而迟则有守候之苦应迟而速则又有逼廹之□取结造册需索生焉传谕问话诈吓生焉即不耗费银钱而废时失业民巳苦之即不受刑坐罪而躭惊受怕民巳苦之本人之拘系此扰累也无干之株连亦扰累也至于官衙借用对象虽云给还而取送无非民力守候更为失时况未必全还也买卖对象虽云给价而多寡不能相值迟早不能如期况未必给价也加以佥差出票展转守催则酒食使费更在应付对象之外矣即如州县因公下乡廵历乡邨原以为民倘或候迎送或事铺设或备供应或供马草或平道路均属扰累即或不须伺候不肯苛求亦宜不时检点以防里甲指派或自巳丝毫不扰而随带人役亦须防其暗地需索有一于此决不姑容总之州县乃亲民之官下乡乃亲民之时非立威之时止宜拜跪坐立之有礼不在仪从供帐之可观虽无扰民累民之事须时存惟恐扰民累民之心周历一乡可使乡民羣聚乐观毋使乡民愁苦相对必使民幸其复来不可使民忧其再至乃为美举 
　　一曰绝回护官司治事原宜慎重于先乃不至翻覆于后但事理无穷物情变幻初时见闻或依于一偏或事多不暇致详及至推行不去巳知错误又难拘执故见惟有及早回头据实改正庶几理得心安更见虚怀远识即或有千例议而改过不吝事得其平上可以见上司下有以对士民所谓公可服人也无如官场陋习乐于见长不乐于见短喜顺恶逆明知前此未妥或以愚民可以计诱势廹或恃才长可以弥缝牵合安心不肯改悔抵口不敢认错前此错误犹云无心之过后此回护巳成有心之恶小事回护必至酿成大案小过不改必至积为大恶自巳丧其本心地方受其实祸有时破百姓之身家性命供为官者一时之迁就种种罪孽无不因回护而起况此习不改不止回护自巳也以小人之腹度君子之心则为经手之上司回护罗案外无干之人解局中难解之结则为承办之同官回护以莫须有之装点加平民不可解之冤累则更为诈赃诬拿之书役回护方且恃为周旋巧计一时目为干办能员殊不知　圣明在上功令森严欺人适以欺巳自作还宜自受明干　国宪阴遭天谴往往而是善乎诸葛孔明云违覆而得中犹弃敝蹻而得珠玉诸君当熟复此言增一分虚公之心即少一分回护之念始而难终而易造过在此造福亦在此矣 
　　一曰息忿怒临民之官平心静气犹恐下情难悉处置失当一有怒意堂上官之气先不能平焉能平阶下之不平再加以忿怒忿怒时但想二想是自家吃芳自家作孽便□解冰消矣则偏向偏恶非刑逼辱何求不得虽有真冤实情申诉难入不但事失其平破家丧命皆不可知迨至事后气平虽知民冤而狱谳巳定悔亦无及若夫乘官怒而阴肆其毒激官怒而倒持其柄则又胥役惯技固惟恐官之不忿不怒也每见官司逞一时之怒小民抱终身之冤官亦造无边之孽者矣世俗谓堂上一呼阶下百诺似居官易于生怒又若可以怒者殊不知惟居官独不可怒更不敢怒虽遇可怒可忿之人尤不忘可哀可矜之念吕氏云当官者先以暴怒为戒事有不可当详处之必无不中若先暴怒只能自害岂能害人此为笃论惟时时惩忿戒怒如水之止如衡之平能息一分忿怒即昭一分平允以此临民庶几无过 
　　以上各条各属不时省察即事返观所指病痛有则亟改无则加勉明敏者持以小心迟钝者勤以补拙始或有所苦难行之既久理得心安何等乐易不此之务纵有长才不过粉饰于民生何益于自巳何益自此以后本院即此考察各属之从违以定贤否勿作一场话说也 
　　涂文钧曰曲而中微而臧如写家书如老农道种植法称心而谈都忘其为案牍语也承祚之称葛侯谓其声教遗言皆足经事综物可以知其人之意理吾于文公亦云 

　　△手札节要 

　　吾辈居官当事事从民生起见计久远不计目前尚实事不尚虚文方不负朝廷为民设官之意至于缓急轻重随宜变通则又当虚心审度以求其中平气遇物以协于众然后事克有济 【寄孙隽书】 
　　以官场为利薮惟计出息多寡不问民生休戚惟求上司刮目看顾不问自巳能否尽职此官场人鬼关头来字觑破及此且有夷然不屑之意即此便见立志从兹奋勉所进正不可量至于物力艰难世情变幻见过则易见功则难又须自巳立定脚根从难苦中做去语云俭可养廉又云惟忍乃克有济不俭必不能清宁耐而持重非隐忍而恝置也勉之 【寄葛其恕书】 
　　仕途顺逆百凡皆有定数祇能尽其在我自求无愧不必尤人亦不可尤人也平心而论虽或事出意外亦必所处不善有以招之返观内照其理自见其气自平 【寄王文鼎书】 
　　吾辈居官不择地不择官惟就可以尽心措手之处埋头做去此外升沉迟速均非所知淡于仕进切干措施宁静致远义取诸此彼连岁迁擢者每历一官不及察民生之休戚更不暇辨地方之境界又复迁去他人羡其赫赫而循名责实反躬内问匆匆虚度不堪回首者不知凡几矣 【寄杨秋水应琚书】 
　　地方虽云简僻然一处有一处风俗一处有一处利弊随处筹划方为尽心于民幸毋以事不到前即谓无事可办也 【寄内弟杨晦叔声显书】 
　　竹邑介在万山地阔人稀清寂可想然　朝廷之设此官以为民也吾辈之有事于此官亦为可以及民也就所管之土地人民为之整顿经理行其有利于民者去其有害于民者况地僻事少则案牍应酬可以不致纷扰土广民贫则休养化诲可以有所措手捐官场无益之俗套与纷烦之俗念专一勤恳为此地图永久之计就目下而论清苦寂寞中有许多滋味有许多乐趣异日事有就缩遗惠在人更觉不虚此行不负此官所得多矣历考前辈名臣盛名伟望率多起于清苦艰难人所畏避不居之地其事业实基于此而得力亦在于此 【寄常青岳书】 
　　亲民之令一身之喜怒劳逸均关百姓身家苦乐况当剧要烦杂之区尤易生厌烦苟安之计一切平心静气以心入之以身先之不辞劳苦不厌烦琐纵极烦难必易就理 【寄黄德培元基书】 
　　地方官勤政秉公体民心以巳心筹民事如家事官有平政理讼之实功民自收移风易俗之实效教养出其中化导亦出其中 【寄熊绎祖书】 
　　教士惠民惩恶安良之大政任劳任怨势所不免有初行或难而久之乃觉相信者若初行既觉欣感则久之更易浃洽 【寄刘合章新翰书】 
　　在官在民物力艰难均属一体少一分繁文即增一分实事禁无益之酬应省太甚之浮靡于黜浮返朴之中自着移风易俗之效 【寄锺闻轩书】 
　　地方官视民事全无关切之意故虽有良法美意多不能行勉强行之亦见其害不见其利益信有治人无治法之非虚语也然所谓治人才调犹次其最要者此一点不容巳于斯民之心有此心则才之大小可以随事见功不则虽有长才亦足为害又况无才也 【寄王后村书】 
　　向闻楚风刁悍今历其境似不尽然釜底抽薪消于未然惩于巳犯其责仍在上而不在下窃谓祗求天下有良心之官不怕无良心之百姓也 【寄雷翠亭书】 
　　湖南风俗素称刁悍年来讼牍日减刁徒敛迹自是执法明允讼无留牍之效上下孚信可以想见至于上台凡有兴举下吏勉强粉饰全无实际反多扰累久为官场必有之积习所见诚是然当此生齿日繁生计日蹙凡可以有资衣食者自当切为计及其间骤然获利者民自争先为之何俟于官其一时不能有利小民力薄计短难于兴举须官为导引官为筹划者亦自不少预存一必行之见强官民以必行此好事喜功固属不可而竟视世间无可为之事亦未免因噎废食惟相其地土所宜行之有渐相宜者为之不宜者听之既不苦以所难亦不至于扰累也天下凡百事体有一利必有一弊决无百利而无一弊之事始事或难观成则易决无甫行而即易成之事朱子所以有七分利三分害或利久而害暂即当行之三分利而七分害或害久而利暂则不当行之之说吕新吾有毋执偶然之弊而訾常然之法毋骛偶然之利而贻经久之害之说也 【寄周人骥书】 
　　守令当知民之父母四字所以为父母者无他曰诚而巳矣草野政之精粗巨□行政之本未先后此己道尽无余寓军政二语尤三代后之政要之饥寒困穷皆吾子之嗷嗷待哺也欲使之各遂其生岂必家赐而人益惟在保全其脂膏宽恤其物力劝农桑树艺畜牧导养其山林川泽之利制节其凶丰奢俭积贮贸迁之宜寓军政于保甲之中行抚字于催科之内然后其民可得而教也教善良之民如克家子焉则从而咨嗟乐道之抚摩奖劝以益笃其为善之心教顽恶之民如不肖子焉多方诱掖创惩至于厉声震色涕泣笞捶必欲其迁善远罪而后巳自非木石鸟兽岂有不可训化之民洵如是也诚于养民而民得其养诚于教民而民率其教锄强暴以安寡弱革浇漓而归忠厚风可移俗可易乃无愧为父母矣教养者守令之实政也诚于教诚于养者以实心行实政也人不实心皆私欲间之私则不公欲则不洁而教养之政为虚文是以上官掣其肘僚属挠其权胥吏穿其鼻豪强拊其背若公而无私洁巳而无欲则数者皆无之矣故居官以廉为称首 
　　居官不要钱鬼神犹畏之况人乎清而勿刻廉而不矫斯为善矣廉之本在俭澹泊可甘浮费自省吾未见豪奢而能廉者也 

　　○陈庆门 【陕西盩厔人雍正癸卯进士官至绥定府知府见切问斋文钞】 

　　仕学一贯录 

　　△仕学一贯录 

　　世上原无好做之官虽抱关之吏亦须夜行早起方为称职纔说做好官便非做好官之人士子平日读书博得一第居四民之上自谓朝廷倚重生民利赖熟知日日行害人事件件行折福事时时做违心违理事反在人前扬扬得意畧无愧色岂复有廉耻哉故人以得官为可喜我正以得官为可惧也 
　　天非私富一人原以众贫者相托也非私贵一人实以众贱者相托也在贫贱者自巳血汗自巳消受天之鉴察也常宽若富贵之人高爵厚禄万民血汗一人消受天之督过也常严天心不远以民为心者也抚民即所以奉天也每叹居官之人事上则俯首鞠躬临民则逞志作威或则厚敛或则酷刑或则苦役贱之如犬马刈之如草芥讵知祸民者天必祸之乎忠恕违道不远舍此六字未有能合人情得天理者也 
　　当官处事常思有恩以及人而以方便为主即如一催科也其势万不能免但就其间求其所以省民力者不使骚扰重为民害则所全巳多一听讼也准之以人情物理出之以静气平心不事煅炼罗织而人心各得其平至于恤灾捍患移风易俗当颠困欲毙之时而起诸沟壑予以生全尤不若先事区处不致颠顿危急之为妙也当越礼犯法之日而严刑峻法重惩示警尤不如止恶未萌不至用刑而俗美民安之为愈也 
　　州县亲民之官非特贪酷足为民害即拘谨之流未尝不洁清自好而闇昧不明优柔不断识不足以剔弊力不足以惩奸彼虽不□建韶曰廉而无□不若□□□□□□未免过火□贪之一字断断□不得贪利贪功贪名皆有必者为之干以济贪害民害国无所不至何若廉而无能者犹可□安静无事之区虽无逃亦无害乎贪有代之而吸民膏者彼虽不酷有代之而戕民命者其与贪酷害民无异且百为丛脞诸务废弛或反不若贪酷者流犹能理烦而治剧所谓廉而无能不若贪而有干古之人诚有慨乎其言之也 
　　为政说宽说严皆迹也莫如切实讲理理者人心自有之天也发一言施一事以我心之天感孚乎人心共有之天非言人所不能言实言人所必欲言也非行人所不能行实行人所必欲行也宽之可为杜母严之可为召父宽严之迹悉化以此大畏民志所谓不赏而劝不怒而威也 
　　古人谓太上化民以德其次莫如猛是说也非谓猛愈于宽猛以济宽适所以成其宽也缘民愚无知彼见上之宽则玩心生后又从而刑之则怨毒起矣为民上者视事之初即严加整饬吏役士民苟有过犯毫不假借见之明行之果人心震动恪恭各怀一不敢慢易不敢欺蔽之心如此则呼应既灵法在难犯而处心积虑却时时欲与民休息事事为愚顽鉴原准情度理足以快人听闻即尽法处之身受者不敢怨若其始不振后即整顿徒招怨耳 
　　涂文钧曰字字抓得着痒处 

　　○袁守定 【字易斋江西丰城人雍正庚戌进士官至礼部祠祭司主事有图民录等书】 

　　居官通义 

　　△居官通义 

　　効忠乃臣子常分非必左右明廷始可披胸见窾藐兹小臣君门万里虽素孕血诚倾沥无所祗竭力为民即是効忠也 【为民即是効忠】 
　　卷阿之七章曰媚于天子八章曰媚于庶人人皆知天子当媚不知庶人亦当媚也不知媚庶人即所以媚天子也盖能尽媚民之道则民悦民悦则久安长治所効于天子者多矣人臣输忠孰大于是 【□于庶人】 
　　子言忠信笃敬至参前倚衡始行大易中孚一卦虽豚鱼可格凡莅一方果实心实政其下自有风动之效所谓至诚而不动者未之有也若有一毫粉饰则百姓断不可欺所谓不诚未有能动者也官之性情心术百姓无不知之洞然无所蔽隔居是职者乌可不诚 【诚】 
　　孔子曰古之为政爱人为大不能爱人不能有其身孟子曰爱人者人恒爱之夫能爱人则人爱之而身安矣不能爱人则人怨而伤之者至矣然则爱人者非特人蒙其泽亦所以自爱也不爱人者非特人受其病多见其不自爱也 【爱人为大】 
　　刘宽为南阳守视民如子召信臣为上蔡长视民如赤子锺离意为堂邑令抚循百姓如视赤子人情之爱子也无所不至三公视民如子则爱之无不用其极宜乎民之爱之若父母矣阳城为道州刺史治民如治家杜慧度为交州刺史为政纤密有如治家王□为汲郡守抚百姓如家耕桑树艺屋宇阡陌莫不躬自教示人情之为家谋也无所不至三公治民如家则谋之无不曲尽宜乎民之从之若家长矣 【视民如子治民如家】 
　　赵简子使尹铎为晋阳令将行请曰为茧丝乎为保障乎简子曰保障哉夫为保障者为民作主愚者觉之弱者扶之屈者伸之危者援之阙者完之隐然为一方保障使一方之人皆有所恃以无恐岂特如理丝者但务治之而巳哉 【保障】 
　　凡待人宽一步则感急一步则怨凡行政宽一步则办急一步则蹶凡断讼案宽一步则易结深求一步则难结 【宽】 
　　人不必多才祗宽和则民受其福人虽多才祗躁急则民受其害西门豹性急乃佩韦以自缓人必变化气质乃可临民 【变化气质】 
　　宽则得众此语彻上彻下如宽贷一人身受者固感不知旁观者何以亦感也苛责一人身受者固怨不知旁观者何以亦怨也史称丙吉宽大惟宽故大也杨邠苛细惟苛故细也州县虽微奈何不务其大而务其细哉 【宽则得众】 
　　书曰临下以简夫子称子桑伯子亦曰可也简盖简则便民而可行反是而务为烦碎则民扰而吏亦病鲜克治矣唐陆象先历任方镇明于治体尝曰天下本无事庸人扰之为烦耳第澄其源何忧不简真达论也 【简】 
　　欧阳文忠历数郡不见治迹不求声誉宽简而不扰故所至民便之或问为政宽简而事不弛废何也公曰以纵为宽以略为简则政事弛废而民亦受其弊吾所谓宽者不为苛急简者不为烦碎耳此宽简之的义守经训者所当知 【宽简的义】 
　　安静是为治之本能安静则民受其福且足以有为不安静则民受其害亦不足以有为匪惟不足有为且不胜其扰矣襄城令刘方为治不烦诏书称之李兑出知杭州上书安民二字赐之宋子京知成都陛辞日面请圣训上曰镇静皆识为治之体者也 【安静】 
　　当官须省事省事者不矜明察不事深求遇事之来直寻常视之其可巳者巳之案牍不烦以养无事之福此真才吏也若视为不才误矣当官毋滋事滋事者好矜明察好事深求遇事之来每作意求之其可巳者不巳案牍必烦大为斯民之累此真不才吏也若视为才又误矣 【须省事毋滋事】 
　　李孝基所治郡邑虽甚剧至午即却扫隐几庭无人迹有问者曰吾治无他省事而巳顾顗之江秉之先后为山阴令山阴户繁讼炽海内剧邑官是地者昼夜矻矻事犹殷积二公御繁以简常得无事所以然者由得省事诀也然亦省其繁苛可省者耳岂一切置之不理乎 【得省事诀】 
　　烦扰之病有数端条教烦则惑民听征索烦则伤民财兴作烦则劳民力改革烦则驱民以所不习政事烦则强民以所难堪官多一事民多一扰民扰则怨讟必兴知其为扰而后从而巳之民巳病矣 【烦扰之病】 
　　当官不可察察为明察察为明必多造事端下不能受而巳亦为累老氏所谓其政察察其民□□列氏所谓察见渊中鱼不祥皆是也夫大明者必有所不照日月至明不入人奥窔而照其私长民者但屏私智小慧而不用而下之所得巳多矣所以为大明也 【勿察察为明】 
　　良吏有二才气开张遇事能断智足以集事此能吏也朴茂庞厚安静若无能每事欲置斯民于无事之地此福吏也福吏为上能吏次之以能吏之效在事功福吏之效在元气也王新城尚书谓忠厚惇大培养元气最关治体世皆重能吏而不知重福吏何也 【福吏为上能吏次之】 
　　周公曰不简不易民不能近平易近民民必归之盖必至平至易俾民可近而后民得以尽其情上得民情而后可言治理也故朱子揭出平易近民四字谓为治之本端在是也 【平易近人】 
　　官自有体世谓之官体或以养尊自贵为立体不知其转失体也吾所为体则不然谦谦其度抑抑其仪油然可亲蔼然可乐盖州县为民父母父母之于子自无色相体岸之可求斯为真得体矣其实只是平易近人耳 【官体】 
　　谦是行巳第一务而居官尤不可忽不特接绅士当谦虽接齐民亦当谦也易曰以贵下贱大得民也又曰自上下下其道大光本贵也而降巳以下贱本上也而降巳以下下乃至民心太悦而在我之道亦大光显所谓谦尊而光是也一行作吏窃国家之威灵僩然自肆于民上高巳迕物其坐也尸居其行也走肉亦甚可羞矣 【谦】 
　　临政须善思熟思则有得无失不熟思则有得有失传所谓政如农功日夜思之是也吕文清曰尝见前辈作州县或狱官遇事难决必沈思静虑累日忽然若有得者则是非判矣官之所判民命系焉其可忽乎哉 【临政须善思】 
　　吕文清曰书曰必有忍其乃有济少陵诗曰忍过事堪喜谚曰忍字敌灾星忍之一宇众妙之门当官处事尤是先务若清慎勤之外更行一忍何事不辨此文清官箴中语也凡入仕途如身陷阵前后左右无非锋刃相向凡上官之陵轹同官之侵侮属吏之谲慢百姓之唐突势所必有祗能忍便了一切若不忍悁悁之忿必召滔天之灾张子房生平得力强忍于不可忍者而强忍之则无事矣 【忍】 
　　凡营钱者伤故钱字之义金旁加戈殖货者贱故贱字之义以戈争贝钱与贝非吉祥可贵之物也传曰匹夫无罪怀璧其罪又曰象有齿以焚其身人奈何以官为利贵此不祥之物以亡其身哉 【怀璧其罪】 
　　宋子罕以不贪为宝不贪何以为宝也盖贪则狼藉之声甚于粪秽祸害之加甚于戈戟防虑之切甚于盗贼其既露也平日之所亲信所用以介事媒钱之人皆吾雠对矣身败名裂心劳日拙君子悲之不贪则反是其为宝也不既多乎 【不贪为宝】 
　　在官不可偶有所好但示人以所好病即缘所好而入盆花幅草皆足为累明施邦曜为福建左布政使有馈之朱墨竹者家人请受之邦曜曰不可我受之彼即得乘间以尝我我则示之以可欲之门矣当路而开可欲之门则投之者众为累不诚大哉 【有所好即受□】 
　　人之爱身必甚于爱贿而往往以贿易身何也大都以为行事密人不知也不知今夕受贿明日则喧传合衙矣再明日则喧传道路矣诗曰鼓钟于宫声间于外 【鼓钟于宫声间于外】 
　　在宫必崇俭必咬得菜根断乃可行其志若妄费则用不支将不免滥取矣李若谷为长社令日悬百钱于壁用尽即止吴隐之为广州刺史常食不过菜及干鱼蒲克仁知泰和县经旬不知肉味王琎为宁波太守自奉俭约尝见鱼肉兼馔撤而土之世号埋羹太守此等高风俭德百世下咀之犹有余味 【俭】 
　　人官一方则受一方之寄必为民出力自强不巳而后不为民病若好逸怀安案牍冗塌则宅门以外守候而待命者不知凡几矣张子韶佥书镇军判官尝书壁曰此身苟一日之间百姓罹无涯之苦窃谓一刻偷安百姓受一刻之累何待一日也 【勤】 
　　居官讼狱烦簿书烦酬应烦当之如集猬理之如刈可谓应接不暇矣居是职者无他谬巧祗耐烦便了一切若案牍不耐烦则不能详阅而奸吏得乘其惰矣词讼不耐烦则不能详鞫而奸民得售其欺矣接人不耐烦则词色必简率而瞻望者索然无余趣矣事上不耐烦则礼意不周到而芥蒂者纷然寻衅端矣论语曰君子无众寡无小大无敢慢其耐烦之谓乎 【耐烦】 
　　凡人初到官每自振作发奋有为久则渐渐荒惰传所谓官怠于有成病加于小愈也 【官怠于有成】 
　　疲是居官大病所谓疲者如疲马然策之不动也然疲生于挨朱子所谓挨得过时且过是也须知今日之事待办明日明日亦办也等办也其我贷乎吾之心力费于今日今日固费也今日靳而不用而费于明日明日亦费也等费也能自逸乎然则虽挨何益哉益滋事矣 【勿挨事】 
　　王万知台州终日坐厅事事至立断吏无所售往往改业散去陈仲微知崇阳县寝食公署旁日与父老樵竖相接下情毕达吏无所措手凡为吏但能长坐厅事或二堂危坐洞开诸门使无障蔽遇民来诉即唤问之则民免守候吏不为奸而民受其赐矣官欲出而不欲藏藏则未有不病民者也 【官欲出不欲藏】 
　　长民者必有包荒之量礼貌词令岂可责之蚩蚩之民凡箕踞无礼语言唐突所在皆有但若未尝见未尝闻也而过之则无事矣若怒其不顺而鞭扑之是结民之仇也是示巳之不广也愈自失矣 【包荒】 
　　盘庚之诘曰罔不惟民之承又曰恭承民命祖巳之训曰王司敬民古明王哲臣莫不惟民之是敬也俗吏慢视之过矣舜之告禹曰可畏非民召公之告成王曰用顾畏于民碞周公作酒诰曰廸畏天显小民古明王哲臣莫不以民为可畏也俗吏易视之过矣 【敬民畏民】 
　　记曰民闭于人而有鄙心可敬不可慢夫民蔽于人欲之私而有鄙陋之心此宜可慢矣而经言毋慢更当敬之不可因其鄙陋无知而不用吾敬也其睢盱龌龊日在吾前者无非可敬之人也其有不幸而丽于刑书者彼自丽之吾非敢慢之也罪人且不可慢况平民乎有鄙心者且当敬况有良心者乎 【民有鄙心可敬不可慢】 
　　当官无他术祗务合人情事之顺民情者可行咈民情者不可行也管子曰政之所存在顺民心政之所废在逆民心唐质肃曰自古欲治之主非求绝世之术在顺人情而巳是治天下亦操是道况一方乎 【顺人情】 
　　凡地方行一事必博采舆论舆论可则可行舆论不可则不可行若咈众独断则民必违犯而事终柅矣坊记所谓上酌民言则下天上施上不酌民言则犯也 【采舆论】 
　　宋绍兴间以黄山谷所书戒石铭颁于州县令刻石文曰尔俸尔禄民膏民脂下民易虐上天难欺后二语即蜀孟昶所颁官箴中语也曩在会同其石犹归然立于署后每摩挲读之不禁泪下安敢以一日之长结怨于民以获罪于天也 【戒石铭】 
　　官必好恶同民凡百姓所利官亦曰利所利即未就而民生感若曰吾安知其为民利也则拂民情矣百姓所苦官亦曰苦所苦虽未去而民不怨若曰此犹不足为民苦也则骇民听矣唐崔荛为陕州观察使民诉旱荛指庭前树曰此尚有叶何旱之有杖之民怒逐之荛走渴求饮民以溺饮之纲目大书陕民作乱逐观察使崔荛所以诛民也而于分注详载致乱之由垂戒后世之意至深切矣 【同好恶】 
　　古人燮理阴阳之道非有他也平其政而巳斟酌庶政无少轩轾自然阴阳不愆水旱不作书言阿衡诗言秉钧皆所以持其平也匪惟政府州县亦然正巳无伪处事周详允求庶务之中深契万姓之隐自能感召天和嘉祥滋至是为一邑亦有燮理之术毋自菲薄也 【为一邑亦有燮理之术】 
　　孔子曰概者平量者也吏者平法者也又曰临官莫如平凡临政处事祗能持平便为称职祇遇有不平便为溺职大学不言治天下而言平天下惟平可以治天下也汉宣帝诏曰与我共天下者惟良二千石乎政平讼理也亦惟平而后可以共天下也 【临官莫如平】 
　　王雍为相州刺史魏主戒之曰作牧之道亦易亦难其身正不令而行故易其身不正虽令不从故难夫身者民所望以为从违者也嗜欲之壑欲民不争处诈之府欲民从忠虽令之民其从我乎且窃窃议之矣书曰违上所令从厥攸好记口不徒其所令从其所好吕氏所谓如玺印涂董子所谓如金在镕胥是道也 【正身为治民本】 
　　言动不可不慎一言乖错一动轻浮至细也而传而播之必甚于所言所动尝见一长官乘肩舆稍欹一时竞传曰帽子歪戴轿子歪坐又见一长官在肩舆中偶闭目一时竞传曰善渴睡由长夜之饮凡流言之起必有其端居官者为众人耳目所属虽细必谨恐为其端也 【言动不可不慎】 
　　当官须战兢惕厉时时堤防恐陷刑网方可免于罪悔若以是为得意之场可乐之地矜情放气以为之而罔识顾畏将入于畏途不能自脱矣书曰居宠思危罔不惟畏弗畏入畏论语君子怀刑呜呼可畏哉 【战兢惕厉】 
　　汉书谓董仲舒公孙宏儿宽三人皆儒者通于世务明习文法以经术润饰吏事宋史谓宋取士兼习律令故儒者以经术润饰吏事能举其官土人既学古通经又明习吏道于事迎刃而解所至未有不治以任郡县之职可告无忝矣 【以经术润饰吏事】 
　　凡处剧职当大事必有闲闲冷冷之度从容详序之意事治而不以巳与之乃真能治事者也若仓皇惟恐后事词气举止俱失常度事虽治非大器也刘真当居官无官官之事处事无事事之心邹志完虽遇冗剧事处之优游常若无事固是才高亦由养邃非养邃不能澹定若此 【处事必澹定】 
　　人必历练而后明于治理历练愈久则治理愈明若者可行若者不可行早灼见于事先矣魏文侯曰人始入官如入晦室久而愈明此历练之说也然古有初任郎举其官者学问之功与历练同舍是无能为役矣 【历练】 
　　人入仕途历练既久不特明于庶事愈见圣贤之道断断可行且非是不可若稍涉权术便驳杂矣故居官历练后读书更觉亲切有味所以然者由古昔圣贤直从历练后见得事之真确故吐辞为经也 【历练后读书】 
　　论语曰仕而优则学居烦剧之郡县安得有优时祗床上船上肩舆上即优时也可以学矣 【仕优之时】 
　　君子居是官则思死是职如居将帅之职则思効命戎行居谏诤之职则思捐躯言下居牧令之职独不当为民而死乎果皇皇汲汲尽瘁为民虽劳形敝神而死得死所也若窃国家升斗之余以娱既暮老死妻孥之手使乡农数十辈作吊客骨朽空山草木同腐甚可涕矣 【居是官思死是职】 
　　涂文钧曰此谓儒者心声能以其学施于有政者 

　　○牛运震 【号阶平山东滋阳人雍正癸丑进士官甘肃秦安县知县有空山集】 

　　寄董大兄书 

　　△寄董大兄书 

　　仆见墨卷揣摩家有典显浅三字诀仆为县官亦谬效之猥有三字拙谋曰俭简检而巳俭者薄于自奉量入为出所谓以约失之者鲜此不亏空不婪赃之本也仆愿为栔安中产分衣食甘苦简者令繁则民难遵体亢则下难近一切反之毋苛碎毋拘执毋听陋例毋信俗讳仪从可减减之案牍可省省之当无日不与百姓相见差与之齐而讯其苦乐惟求一切便民虽驱世笑我以黄老吾不知也检者天有理人有情吏部有处分上司有考课豪强在境将吾伺好吏在衙将吾欺人一钱乙诸简得毋纳贿施一杖榜诸册得毋滥刑今日去官吾仓库不畏后任明日还乡吾心迹可白友朋此又所谓检也三者仆实有所不能尽亦未必真是要道但以循其性之所近而勉其所可能故敢质之尊兄其惟尊兄推分开□导以我所未逮俾得勉为良吏则是尊兄不惟有德于龙里之民而又大有造于秦安也三项之外仆又有平生自矢可信于心者盖实心爱民四字常举以告人若此四字则不敢负如其负之愿尊兄屝诸西戎勿复与相见也 

　　○叶镇 【字君蒲六字玉屏福建顺昌人乾隆戊辰进士官至江西晋州知州有六事箴误学要则居官要言】 

　　作吏要言 

　　△作吏要言 

　　为官须求消受得过朝廷荣我以章服厚我以俸禄出则舆马随从入则僮仆趍承事事与人异等我若一日无一事益于国便于民此一日即难消受如此警醒安得不抖擞精神向好处做去 
　　居官者每觉官不如意民不称心鲜有念及我负此官此民者消受得过四字良心也亦公道也朱性斋总宪注 
　　立一议须衷诸时势所可行建一事须计及后官所易守 
　　行为要高意念要下身分要高性格要下逢人援巳要高逢人誉巳要下胆量要大心思要细规模要大条理要细逢人琐屑要大逢人机诈要细 
　　喜怒不可偏向恐有伺其隙而投我者爱憎不可显露恐有窃其柄而弄我者语言不可轻发恐有藉其口而成悞者耳目不可专嗜恐有接其流而成弊者 
　　繁苛之政民甚苦之巳亦为累故行贵乎简如兴利必权其最急除弊但去其太甚理事必芟其旁支考成但严其专责差徭可免者免之繁费当革者革之所谓民称便称不烦者庶几近之 
　　凡事见得是而于例有碍须自巳有担当幕友多拘于法不肯为然识见既定亦可曲行吾意凡遇事有可原可保人身家性命者皆是 
　　每事当前虽见得是还须细心讨论不可固执幕友或不暇致详或不肯虚衷为民父母岂容漠视乎如自巳不肯耐心体察虚衷讲求幕友更不无潦草从事其中本有可施之恩泽而不能施有可保之身家性命而不能保矣例者法之正曲行吾意者用法之权正欲委曲不倍乎例以济人而集事非高下其手违例以沽名也朱性斋总宪注 

　　○朱 【字性斋江苏松江人乾隆年间官至总宪有作吏管见余未详】 

　　作吏管见 

　　△作吏管见 

　　人非圣贤孰能无过州县政务殷繁或兴举事件或听断词讼少有错误当立时改正即对众认过何妨倘有心掩饰刻意弥缝上官看破必咎其欺罔百姓看破则目以昏庸且因循久之致生节外之枝并贻百姓以无穷之累民即甘于隐忍自问其能少安平认过见得百姓怙过见不得百姓旨哉是言当猛省而切戒之 

　　○林枝春 【字青圃福建闽县人乾隆丁巳进士官至通政司副使有青圃文钞】 

　　畿辅见闻录题辞 

　　△畿辅见闻录题辞 

　　一命之寄簿书猬集奔走疲劳其于地利农功诵弦礼俗以及鸡豚枲一切废兴赢绌之数尚能有所事哉虽然亦存乎其人耳君子摄百里之政思造千万人无疆之福夫岂可阔略自期盖抚循黎庶莫不起于至纤至悉若讲明切究而不疑于所行使老农老圃善白为谋者亦无以易此非身履其地习见熟闻日积而月累之者不能传曰学以从政未闻以政学夫安知以政学之末始非政耶黄子以忧归今行复为政膂力方刚经营四方其不惟昔日之见见闻闻将毋有新知新得大惠斯民者与南北殊方教养同术畿辅见闻录一编美哉始基之矣 

　　○韩梦周 【号理堂山东潍县人乾隆丁丑进士官知县有理堂文集】 

　　与间阜宁 

　　△与间阜宁 

　　位者非巳所得专时者难得而易失一日居官则竭一日之心要术无多伹于足下所谓诚者勉之又勉耳爱百姓如赤子防胥吏如鬼蜮无要誉于流俗无假意于左右勿取人以言色必求其实勿任情为喜怒必得其当外揆之人内返之心可对　君上可质鬼神则表里洞达而诚之德充矣又勤敏之中当寓节宜久意急要务畧细微戒冗语省闲气劳而不疲乃可任剧不然丛廹无节必至烦恼烦恼不巳遂成躁率既有伤于性情必有害于公事特忙中不察耳大抵事变无常以诚为主宰以从容为节度以安定为统摄其中高下轻重随时可以权衡矣执法者失之固通情者易于流气勇者必拗心杂者多为人所乘既欲自立而不知取法古人徒求胜庸流此则五十步百步之说非贤者所肯居也 

　　○汪辉祖 【见保甲书卷三】 

　　勤职 
　　通论居官 

　　△勤职 

　　吕氏当官三字曰清曰慎曰勤尝与同官论三事次第皆谓以清为本余则谓非勤不能何也兢兢焉守绝一尘而晏起昼寝以至示期常改审案不结判槀迟留批词濡滞前后左右之人皆足招摇滋事势必不清何慎之有力求称职之故固无一不于勤也独是勤之为道难言矣求治太急者病在躁疾行无善步其势必蹶道贵行之以渐一鼓作气者病在锐弩未不穿鲁缟其后难继道贵守之以恒渐则因时制事条理无不合宜恒则心定神完久远可以无倦靡不有初鲜克有终念之哉 
　　州县一官作孽易造福亦易天下治权督抚而下莫重于牧令虽藩臬道府皆弗若也何者其权专也专则一一则事事身亲身亲则见之真知之确而势之缓急情之重轻皆思虑可以必周力行可以不惑求治之上官非惟不挠其权抑且重予以权牧令之所是上官不能意为非牧令之所非上官不能意为是果尽心奉职昭昭然造福于民即冥冥中受福于天反是则下民可虐自作之孽矣三十余年来所见所闻牧令多矣其干阳谴阴祸亲于其身累及嗣子者率皆获上朘民之能吏而守拙安分不能造福亦不肯作孽者间亦循格迁官至于勤政爱民异于常吏之为者皆亲见其子孙良禄荣赫当世天之报施捷于响应每一念及辄为汗下吾愿居是职者慎毋忘福孽之见也造福云者非曲法求宽之谓福孽之因其在于勤怠之分乎怠之祸人甚于贪酷贪酷有迹着在人口阘冗之害万难指数受者痛切肌肤见者不关疴痒闻者或且化为之解曰官事殷忙势不暇及官遂习为故常岂知民以力资生荒其一日之力即窘其一日之生其造孽巳无穷乎 

　　△通论居官 

　　实授之官吏民皆知敬畏□之以德感而化焉俗虽敝可以循循诱也署印官地方格格不入风土驯良犹可循分为之若刁悍疲敝之俗万难措手养痈贻患既心有不安稍欲整顿则羣诧为怪事吏役既呼应不灵土民亦恩威难洽缓之则骄恣益甚急之则谤讟繁兴上不负公下能善俗其何道之从人地相宜唯用人者权之耳 
　　疑人则信任不专人不为用疑事则优柔寡断事不可成二者皆因中无定识之故识不定则浮议得以摇之凡可行可止必先权于一心分应为者咎有不避分不应为者功亦不居自然不致畏首畏尾是谓胆生于识 
　　有才有识可善治矣然才贵练达识贵明通彼此殊尚今昔异势故须相时因地筹其所宜若自恃才识有余独行其是终亦不能为治譬之医师用药不知切脉加减而专袭成方则参耆杀人未始不与砒信同祸 
　　私罪必不可有公过不可尽避一部吏部处分则例自罚俸以至革职各有专条故语云州县官如琉璃屏触手便碎然如失察如迟延此等公罪虽奉职无状大率犹可起用若以计避之则事出有心身败名裂矣故遇有公罪案件断断不宜回护余向幕平湖先后佐两刘君遇盗案皆力赞详办不敢讳抑后犯皆弋获主人亦未被议是无论例应尔也两害相形则取其轻盗案四参限满止于降调往往仰荷　恩原犹得弃瑕录用讳盗褫革则一蹶不起命案亦然善乎刘冰斋之言曰吾自朝至暮何时不担处分何事不可去官顾必避盗案之降调耶有味乎其言之也 
　　事无巨细权操在手则人为我用若胸无成见听人主张将用亲而亲官用友而友官用长随吏役而长随吏役无一非官人人有权即人人做官势必尾大不掉官如傀儡稍加约束人转难堪甚有挟其短长者矣国人知有穰侯华阳而不知有王速败之道也故曰官须自做 
　　事来辄理即非旷官每有恃才之吏假私人为耳目风闻访事幸而偶中自诩神明流弊所至必有因风吹火李代桃僵者夫民闲多事全赖官为检省官先喜事则好事之徒安得不闻风而起小则累人大且自累知政体者不宜为此察察也 
　　事虽甚繁先要澄心定气分别缓急轻重次第应付方能有条不紊如事到着忙必致忙中多误名为诸事皆办实且一事无成环伺者窥其底蕴因缘为弊亦万万无暇检察矣 
　　天下未有不畏官者官示以不足畏则民玩至官畏民而犷悍之民遂无忌惮矣抗官哄堂犯者民而使之敢犯者官也事起仓猝定之以干尤贵定之以静在堂勿退堂在座勿避座庄以临之诚以谕之望者起敬闻者生感犷悍者无敢肆也张皇则酿事矣临民者不必猝遇其事而不可不豫其理所以豫之者全在平日有亲民之功民能相信则虽官有小过及事遭难处亦断断不致有与官为难者 
　　一人之身侍于旁者候于下者奔走于外者不啻数十百人莫不窥伺辞意乘间舞弊不特声色货利无一可染即读书赋诗临池作画皆为召弊之缘每乘其兴到时辄试以公事稍有不耐烦之色即弊所从起也人非圣贤谁无嗜好须力自禁持能寓意于物而不凝滞于物斯为得之 
　　豪士文人类多善饮必止酒而后可为治势所难行然不为之节最易误事即于事无误而被谴者必曰适逢使酒即官声之玷矣余佐幕时主人多善饮者皆与之约非二更扃宅门后不得举杯故不必有止酒之苦而未尝居耽饮之名 
　　经言其理史记其事儒生之学先在穷经既入官则以制事为军凡意计不到之处剖大疑快大狱史无不备不必凿舟求剑自可触类引伸公事稍暇当涉猎诸史以广识议慎勿谓一官一邑不足见真实学问也 

　　○步毓岩 【字荫轩直隶枣强人乾隆乙卯进士官河南泌阳县知县】 

　　覆门生传大令钟瑑书 

　　△覆门生传大令钟瑑书 

　　近来读书之士视圣经贤传为博取功名之藉功名既得则以为断不可行此根本差也仆以为居官之事与读书相表里其有不可行者非书之误人行之者误耳即如大学治国章诚恕二字是一篇主脑果能遵而行之事上诚则上信临民诚则民信至折狱一事尤县官之最紧要者遇有疑难案件非设身处地委曲详求能得其情乎此诚之必不可少也巳所不欲勿施于人恕字之解也凡贪酷之吏营乎利则诛求无厌逞其气则刑罚不中皆知有巳不知有人耳究之上案迭起需费烦多巳亦未必独得何如作顺施恕之为愈乎然以此言告诸人而人以为迂则又有说县官所难处者三而百姓不与焉长随书役刁衿是也其恶迹巳露者固可力为斥之否则自当有堤防之道驾驭之方若一味坦白人将窥我之意假我之权而无弊于不自觉即外面应酬上禀事件有可以直陈者亦有不可直陈者若全无委折抑又难矣故用诚而不可误用其诚也人所最不欲舍者财最不欲受者刑然或工程迭兴差务频仍不酌取诸民能乎匪徒之狡猾顽民之刁悍不严加之刑能乎故用恕而不可误用其恕也至于因地制宜随时应变则又有存乎其人者仆居官数载未能尽其万一年兄少年英才定当出人头地闻斯言将以为然乎否耶 

　　○谢金銮 【字退谷福建侯官人乾隆己酉举人官教谕有教谕语漳泉治法论等书】 

　　居官致用 

　　△居官致用 

　　问今之令宰可为乎曰可曰为此何术曰实心爱民则本立达于时势则事不碍然后去其积习之弊而政可成矣问积习之所以去曰考吏精则幕友可省幕友贤则门上签押无弊经常之利不蚀于蠹胥而复省冗食之人则用必足然后可以明刑慎狱兴利锄奸而化成也 
　　天下真实紧要之官只有两员在内则宰相在外则县令学者果有修巳治人之术痌瘝在抱不为宰相必为县令盖宰相所措置者在天下而县令所措置者在一方至于目击生民之疾苦亲见其利害则宰相有不如县令者矣天之所以立帝王者以为民也帝王不能以一人之耳目手足徧及天下必分立官府以治之其实政实治则在县令帝王者天下之主县令者一邑之主也一县令壤则一邑之民心去矣众县令坏则众邑之人心去矣其祸将大学亲民正不必改为新民曰亲民二字认得真做谁归哉 
　　只将父母二字坐实自巳身上一存心一举念一开口一举动无非父母不出三年便成羲农世界 
　　得到则圣贤学问帝正事业合内外而以买之矣常见居官者有儿子在旁相助自谓得信心之人可倚赖也呜呼岂若合邑之人皆为吾子哉 
　　溥公心则百姓为儿子营私利则儿子为外人 
　　逆旅之人赁屋一居其所谓居停主人者真秦越也然惟朝夕相见则疑难藉以询出入有所托久之而或有无赖以通艰难赖以济既去之后犹有相委托者矣情势相亲则诸事毕治乃今之居官者好作大模大样自谓体统如此履民间之居室干难万难吃民间一茶一饭则云不可曰是犯拟议也是疑于关节也是当揭参也至察其所为则閞节横行拟议者载涂而揭参不及焉呜呼不识为官机要乌可与语哉 
　　官与绅士亲与百姓亲则左右之人甚疾之隶役则尤疾之为官者虽有亲民之心往往受制于家丁隶役而不敢行呜呼何以为官哉 
　　牧民之道于言万语说不□此一字却巳说尽猛然提醒□□秘书只一亲字则内外上下诸弊皆绝 
　　州县乃亲民之官为之者则无要妙只一亲字认得透做得透则万事浦然无所窒碍矣下乡之时不厌其多必轻骑减从一箪食茶炉酒榼行馆即住民居遇畊民则问晴雨相慰劳与谈辛苦察其家口子妇能孝顺否兄弟能友爱否地有遗利人有失业否遇秀才则与语读书行谊入书斋察童子孰聪颖可成就询所读书为正句读提讲解当说则说当劝则劝当骂则骂杂以欢谑戏笑使相浃洽遇食则山疏脱粟皆可食遇坐则土茎芦席皆可坐如此所至闻风相率而来遇小事便与立断不用告状行之一二年则诸乡之是非贤不肖皆了然于心目如此者何利不兴何弊不除何凶不可缉而又何贫之足患哉 
　　问冲缺差务之难曰亦自不难要须每事晓得亲验亲发落亲身向前则事治若自巳全然不知付之于人则非但开销过半且必至于误差凡误差者皆由承办之人不饱其欲也曰或不尽然曰虽不尽然十居其九 
　　居官不要钱不过于贪赃一律可告无罪而巳其实算不得好官做官须替百姓办事方为称职若说我不要钱便可自问无愧则州县邑各有城隍神象峩冠正容终日端坐巳极廉静可不设官府矣 
　　今之州县官朝更暮改能久任者少矣然做一日官即为百姓筹百年之计不得稍存不久之心存不久之心则诸事苟且不成为官至于钱谷帐目册档文劵则宜处处斩截时时日日皆可交代盖所存者百年之心难保者一日之事贤者居官今日要去便去明日要行即行岂可有葛藤余累哉 

　　○程含章 【号月川云南景南厅举人官至廵抚有岭南江右等集】 

　　与山左属官书二 

　　△与山左属官书二 

　　州县之患莫患乎上下隔绝而情意不通情意不通而不思所以通之动曰民刁民蛮而严刑峻罚以随之则愈刁愈蛮不可复治矣且亦思民之刁孰使之刁民之蛮孰使之蛮也哉况乎其未必尽刁且蛮也曾不自反而专以责民夫岂情理之平山东吏治民风之坏其弊正在于此譬之人胸腹胀满二便不通亦既消之下之矣而胀满如故再以消下之剂投之则病日愈增求片刻之安而不得也惟理其气而顺导之然后清者升浊者降锢疾霍然愈矣治民之道何独不然且夫牧令者亲民之官也官尊民卑其势易暌也吾自不与民亲民谁亲之吾即欲与民亲而民尚疑畏而不敢亲况乎以惰暗倨傲之心行刻薄贪鄙之事民有不望风而去绝尘而奔者哉必也洁清自守以服其心明速决狱以桖其力锄奸伐暴以去其疾兴养立教以导其机而又于听讼之暇征粮之际讲读　上谕之会踏勘相验之时百姓千百为羣环观列侍吾乃进而教之以孝弟忠信之理睦姻任恤之道悃悃款款出于至诚彼民也见官长之实心为我莫不戴之如父母敬之如神明即有小不如意之事皆晓然谅其心之无他而豪暴之徒亦将敛迹而不敢逞民气于焉大顺矣子夏曰君子信而后劳其民未信则以为厉巳故吾愿诸君子之勤政亲民以通上下之情也 

　　○王凤生 【见保甲书卷二】 

　　事宜近情 
　　才贵有识 
　　心术宜端 
　　克巳 

　　△事宜近情 

　　王道不外人情盖以平正通达始可大而可久也天下事有我之所能而不可强人之必能者亦有我处其暂可以行而人历之久即难为继者近人筮仕入官或家本寒素来自田闲既无世冑交游尚鲜上官恩遇自可概从俭约无事应酬倘以律之世家华阀久宦广交之人则晋接往来不免较为开展又或素性寡合家口无多既澹泊以自甘复亲友之鲜累亦无难不与不取习惯相安倘以律之慷慨出自性成亲族赖其养赡之人则度支日用亦非尽出虚糜要各视其人之遭际性情未可一例而论若只顾直意径行而不为他人着想巳不获情理之平甚有羡余之丰署篆适逢其会出纳之绌到官未及通筹辄为裁革陋规冀邀名誉非田人以炫巳即有初而无终固有识之所不为苟实心爱民亦惟因地因时斟酌于可不可之间以权其取舍可也 

　　△才贵有识 

　　为政不可以无才而才必根之于识有识则事虽万变总权之于一心有时自我发之自我收之要必由始彻终通盘筹计先握其所收之局而后开其所发之端乃可惟我所为不必畏首畏尾否则有才无识必致一发难收莫如按而不发至于事起非常权不在我卒使帆随油转□风俱平是又识之善用其才者见者几以为不可思议岂知从政者苟能事事用心学久而识亦裕识定而□□优且所谓才者征之于事不在饰之于貌也若不伤财不害民貌若淳谨实则优柔如吕新吾先生所云廉静寡欲分毫无损于民而万事废弛分毫无益于民也逃不得尸位素餐四字倘在之繁剧养痈贻患为害岂可胜言辨之尤不可不早 

　　△心术宜端 

　　学古入官须端心术心术之邪正惟判以公私操守之宜坚前巳言之矣至宰一邑则必将一邑之会计视如家事钱粮何以使之年清年款杂项何以免其滥垫虚存仓储何以筹之有备无患迨去官交卸不特仓盈库实即原接滥款亦复有补无亏方可无忝厥职若不顾　国计惟便私图或捏款开销交代预为张本或假公请领浮冐半实巳囊抑或官项不敷计将挪仓掩库以缺谷可交例价银数得以减轻劣幕多以此见长司书亦从而分润种种剥削公帑何堪甚有署印之员自忖受代之久暂只图便于目前不为人留余步苟有便宜打捞净尽尤于地方仓库有损吕叔简先生云公私两字是宇宙间人鬼关若自朝堂以至闾里只把持得公字定便自天清地宁政清讼息呜呼　国家之养土何为士君子之委质何事而顾惟身家之念耶余何人敢妄持公尔忘私之论若夫前公后私则有益于　国亦复无损于巳也愿与同志者共勉之 

　　△克巳 

　　克巳者何毋使其身图暇豫而心不耐烦也州县为亲民之官簿书案牍日所待理者堆束如山今日有所积来日愈苦其多久之而心力实有所不逮纵勉强过目而事不关心与弗覩何异宜乎幕友家人藉以偷安吏役之因缘为奸亦从此起惟以身先之举凡批词看稿审案俱日有常功随到随办并记版折以备遗忘随时摘畧以催其未到者自必内外交警相观而善余权平湖兰溪两邑地之繁剧畧同孜孜唯恐废事因自课以程期早起阅呈批判稿案午后看本日示审案卷然后坐堂听讼计退食之时则巳二三鼓矣仍将是日之禀檄文移阅讫乃巳必令几案之闲不留片纸兰溪为水驿之冲冠盖往来殆无虚日如遇迎送则将批阅稿卷挈以自随于舟车中了之而以堂事为夜课闲有公谦则以一日之事攒办于前必事竣而后赴席虽未尝以私废公而促廹为之巳觉不遗余力甚矣繁剧州县之未可半日闲也若谓从容亦可就理游刃自觉有余世固有其人非庸愚所敢企及 

　　○陆向荣 【字树声号欣木直隶清苑人乾隆甲寅举人官广东署韶州府知府有瘦石山房笔记】 

　　瘦石山房笔记 

　　△瘦石山房笔记 

　　事苟有益不必功自巳出言苟可用不必议自我发公虚敏断居官者皆宜如此存心 
　　居官于地方有益之事不可不实力行之有一分心力□有一分效验每见地方为前官立祠令人思其遗泽在人民所以不忘之故 
　　乐式□目不独知于才者宜然即长才亦应如是案无留牍谈何容易随到随办就是清厘一法 
　　浸润之谮肤受之愬难察而能察者罕矣既知其难更应详察不可堕其术中而不悟 
　　左忠毅公光斗答方学颜书云作令无他道拏定洁巳爱民四字时时提醒自有美意良法相并而来其根源只是不离秀才寒酸气便是不变塞真本体真作用余谓穷不失义达不离道就是 
　　恋栈为居官所戒履任时即须为交卸地步也公项无亏进退可以自主断不可听傍人怂恿知进而不知退宦场中受此累者正复不少 

　　○周际华 【字石藩贵州贵筑人嘉庆辛酉进士官江苏江都县知县有嘉荫堂稿】 

　　庭训 

　　△庭训 

　　一宰之微去君门虽远然天下事所重寄者惟此亲民之官上至道府巳属隔膜况更等而上之耶实在为国家培养元气奠又苍黎责在牧令而巳牧令之贤否政事之善败随之即民生之祸福因之称此以求州县固不易做也 
　　做官要习勤偶得一官满心都是声色货利一谈公事便生畏葸朝廷以社稷民人是属岂徒使之隆豢养耽逸乐哉即令心力交至犹惧贻误况负国负民孽将自受有志者宜何如振刷也 
　　居官未尝无乐处如官衙早放好□及时岂不是极快活事得有余闲匹马村郊随其所至闻有书声即聚厥生徒讲明道学见有农叟即延之草地备说桑这便是神仙矣何必选妓征歌呼卢使酒装点出富贵人模样俾子若孙作为标榜哉 
　　一夫不获时予之辜儒者不定有此事必不可无此心心之所形能利一人能泽一物即是仁字根荄推而行之宰一邑一邑可行也守一郡一郡可行也极之天下何莫不然即使寸柄不操而教子弟受生徒恤邻里亦是利济之道如必有待而行岂必人尽保衡乃作是想哉 

　　○张士元 【号鲈江江蘓吴江人嘉庆庚申举人有嘉树山房集】 

　　答周仲和书 

　　△答周仲和书 

　　去年闻署泾邑甚勤理事之暇治文书不少忽此诚读书人本色亦为政之道当然也昔欧阳永叔为夷陵令斋中无书可读乃取积年案牍盈箱堆屋者尽阅之因此得究知人情物理后时深有裨于相业其接引后进亦不多言文章往往与言政事近代王道思晚年亦以少时居官不留心事务伹雕琢几句不唐不汉诗文深用自悔观此则知古人为学入政之要矣来书云一行作吏诸事尽废不知所谓废者何事岂词章夙好今日尚不免技痒而以不得近笔砚为憾耶将亦事上接下之间掣肘而不得行其意也承谕漕务经涉为累颇深此弟所耳闻目见非但当局者难干即旁观者亦难说矣大约治县诸事难了而漕粮为尤甚虽然急公爱民亦视其力之所能为者为之而巳窃尝谓居官之所恃者在廉其所以能廉者在俭而今之治县则又非纤微省啬所能济事盖左支右诎之情形时时有焉然亦当以制节谨度之意推之期于济事而止若事不可济则直可以去矣闲读后汉书马援传援告梁松窦固曰为贵当使可贱如卿等欲不可复贱窃叹为名言因增一语曰居富当使可贫居贫当使可以不富兄仕宦方始愿常存此心也 

　　○梁章巨 【号茝林福建长乐人嘉庆王戌进士官至江蘓廵抚有古格言枢垣记畧退庵随笔等书】 

　　政事 

　　△政事 

　　先儒言道学政治不可使出于二盖治天下国家而不先自治其心则必不能无私而爱憎取舍必不能大公而至正然亦有目恃其心之无私而吏治贤否民情苦乐不能洞彻无壅蔽而措注不能以悉当者故又须学以济之 
　　吕新吾云做天下好事既度德量力又须审事择人专欲难成众怒难犯此八字者不独妄动邪为者宜慎虽以至公无私之心行正大光明之事亦须调剂人情发明事理俾大家信从然后动有成事可久盘庚迁殷武王伐纣三令五申犹恐弗从盖恒情多暗于远识小人不便于巳私羣起而坏之虽有良法胡成胡久 

　　○孙德锺 【字丽农号退甫直隶清□人道光癸未进士官河南□阴县知县】 

　　詹詹语 

　　△詹詹语 

　　不畏难不惮烦方能干得重大事此治谱中要策也 
　　愈偷懒愈着忙愈躁急愈迟滞此必然之势 
　　存成见轻信人言往往误事 
　　境愈崎岖心愈平坦事愈忙促心愈安闲不能矫情全凭定力 
　　凡事任他千头万绪止有一个线索寻着线索则头头是道矣 
　　做官不可废事断不可多事不可徇情断不可矫情 
　　做官的只事事想一想这事究竟是为百姓为自巳便可做循吏 

　　●牧令书卷二　政畧 

　　安肃徐栋致初辑 
　　治非一端而巳自始至终由大而小必先胸有成模而后可次第从事不然措施无准内外失宜操刀者伤矣盖治原其全体政畧则大用也 

　　潘杓灿 
　　胡衍虞 
　　何士祁 
　　何耿绳 
　　王植 
　　袁守定 
　　汪辉祖 
　　王凤生 
　　朱 
　　叶镇 
　　陈宏谋 
　　程□章 
　　杨名时 
　　蔡世远 
　　袁　枚 
　　鄂尔泰 
　　潘杓灿 

　　○潘杓灿 【字象承号月山浙江钱塘生员有未信编】 

　　筮仕 

　　△筮仕 

　　服官有本末固必先心术而后仪文然出疆载贽入国问禁古人总为行道计耳倘动止乖离酬应舛错何能优优敷治乎故始进不可不慎也述筮仕 
　　掣签巳定则此州县之事乃身任之事必急急咨访使到任之日有成竹于胸大约以钱粮丁口为主知钱粮之轻重便知地土之肥瘠知丁口之多寡便知地方之大小其应付繁简支用奢俭俱开载赋役全书各县全书俱达户部须觅来抄录以备查考虽本处接役有特来投递者然未来当豫计也 【查全书】 
　　四方之人多聚京师先须访寻本处人咨询风俗便知此方应如何料理不但可以豫先准备亦可因其所需以延助理之客 【察风俗】 
　　新官入境乃士民观听之始举动不可不慎巳入境且离城择公廨寺宇居停家属着吏房开具上任参谒先后起数以便临时酬答并问上任旧规接人恒礼上任过再令家属进署 【入境】 
　　交代印信各处规矩不同有前官先送府库新官亲自见府尊领者有差官吏送至前途者有公座时当堂交送者若府厅掌印必亲往衙门领印悉着吏书先具仪注依例而行开印时验四角篆文并嵌补缺损印文明白模糊验真封收 【受印】 
　　须知乃为官要领令各房造册呈递务要照款详开如吏房要造本衙门各房吏几名书手几名所属官吏几名有无悬缺升迁署印及治中贡监举进巳经投供候选者有无丁忧事故未报户房要造该征夏税秋粮若干内中起运若干存留若干各项丁差若干额办岁课若干杂项钱粮若干及何月日征收是何月日起解何为及期何为过限自我到任以前某项拖欠若干某项完结若于礼房要造应祭坛字几所有无先贤祠墓古迹与忠臣烈士及现在义夫节妇孝子顺孙并恬退隐逸向时礼数褒异者几人乡宦见任几人致仕几人举人贡监生员若干其接见常规如何境内寺观若干所僧道若干人兵房要造巡兵若干凭何册籍查考本衙各衙皂快若干有无重役白役坏事革逐弓兵若干名守何关隘何处巡司地方警急铺兵急递何处地当孔道何处偏僻空闲驿递马匹若干船只若干作何差遣刑房要造在监囚犯几名看监吏卒几名　钦宪件及本衙门词讼巳结未结从实开具以便完缴每年须解罪赎若干工房要造岁办军需药械几何各衙门公廨及铺舍桥梁几所有无倒塌去处应否修理察院分司椅桌床橙铺陈几件作何置办应付本衙工作如何使用如此造册讲究或有利弊可以兴革 【看须知】 
　　到任三日早谒　文庙次启圣祠次两庑次名宦乡贤祠毕升明伦堂抽签讲书列等赏纸笔墨亦有不升堂讲书者即往各坛行香并看养济院就望乡答寅僚 【视学】 
　　到任后下监取出监簿逐项查点更问有无在外羁候如有应释放者即与释放应保候者即与保候应锁押者即与锁押检其床褥试其扃钥巡视周围墙垣逐一区处 【看监】 
　　既到任三日例须申缴文凭将文凭细加检点备文申府转缴藩司其申文要用脚色 【缴凭】 
　　初任之官上下情性未洽非文告晓谕何由通达况立法贵严于始得民务审于初凡一应应更应守宜行宜禁事件俱要出示以便遵守句语但要明白简切勿炫词华 【发示约】 
　　为申饬堂规以一遵守事照得本县授任兹土甫经下车除一应利弊尚俟渐次饬行外所有堂规事理先应列款申饬为此示仰书役人等知悉务照后开条例自爱澟遵毌得踰越致干罪戾须至堂规者 【堂规】 
　　一每日听内衙击点七声外伋头梆各房吏书齐集公所办事听击点五声外发二梆各房吏书齐至宅门静听唱名依次伺领佥押听击点三声外发三梆候再击点三声门皂请匙开门值堂门子并承印书办进衙跟随本县升堂搀越紊乱者究责 
　　一公堂系法纪之地自宜清肃凡遇升堂理事皂快站堂把门不得擅放闲人潜入即一应书役非奉公务亦不得上堂挨挤窥采混乱违者究责 
　　一本县日行牌票该房具稿后填某书承行投入佥套先一日送衙听候裁夺放行次早发出誊清字眼务宜端楷如有潦草洗补者究责 
　　一凡　钦部宪件各房照例承行或应申覆或应申报务宜即速料理如有玩忽沉阁以致违限不结者究责 
　　一奉各上司批词并自理词讼所应拘提人犯悉以路之远近定限解审以便结卷归农如有延缓贿阁者该房与原差一并究责 
　　一审理词讼凡拘到人犯务于早堂具单点名照挂牌听审如点过人犯该差私行卖放临审不到者定将该差按名加责补拘另审 
　　一遇审理事件止用该承一名录写口供门子二名站立执签唱名余役不许擅上法堂并搀越用刑违者究责 
　　一本县六房书办共置卯簿一扇分填各房姓名以便朔望点名画卯按簿挨承事理如有点卯不到并卯簿无名搀夺承行者究责 
　　一凡听差人役各置板签一枝上填本役姓名贮筒送衙以便掣填差使如该承擅自填差送佥者究责 
　　一凡发出牌票承发书办总立号簿一扇每吏书三页前注姓名后列某日承行事件每遇三六九日送衙查销如有违限不结者俱于午堂比责 
　　一本县大门仪门宅门每日轮派皂隶一名常川把守凡有公务并进见人员各役依次传报致使闲人竟至宅门窥探者究责 
　　一本县系仓库重地防守宜严一应直宿更夫支更守宿不得怠玩如有不到并唤闲人替代者究责 
　　示谕把头门皂隶及鼓楼更夫知悉每晚起更以后即行封锁不许纵放一人出入其更夫支更务要钟鼓分明轮更交替如遇有查点不到违怠熟睡者定行重责不恕 【头门告示】 
　　示谕把二门皂隶知悉照得本县升堂凡一应闲杂人等不许在外围立挤拥窥探该班快手在于二门外伺候听差遇有上司来差到门俱令暂止先行禀知俟本县堂事完毕传见如应即见者亦俟传进见敢有擅自放入定将值日门役责革不贷 【示谕二门】 
　　示谕把守宅门皂役知悉照得川堂逼近内衙止许门子二名在外听候呼唤如各吏书遇有急紧公文稿案许击梆从□□内投进禀请簿籍文卷俱要写具禀单以凭查发不许口请□要高声传话不许低言细语事完即出其余人役不许站立□堂窃听至于非系衙役更不许放入一人如违把门人役重责革役 【宅门告示】 
　　为晓禁事照得本县衙门乃钱谷刑名所系例应关防置立报斗凡封门之后一切文书公务俱从此传禀实为出纳之咽□杜私之关键也岂容闲人扰混除司斗一人之外敢有近前窥探者定加研究弊露重处如司斗之人远离致有疏漏亦□加责逐换断不少假 【转斗告示】 
　　为严防仓库事照得仓库乃钱粮重地看守宜严若混杂疏忽大干法纪合行禁约为此示谕承管仓库吏书库夫知悉嗣后每日止许承管吏书在内听候呼唤不许纵放一应闲杂人等进出遇晚务要吏书库役亲身上宿不许雇倩匪人顶替如违各责三十板不恕 【仓库告示】 
　　为申严监狱事照得囹圄重地干系匪轻提牢官吏每日清晨督率禁卒打扫洁洁毌使秽气蒸人致起疾疫如遇犯人有病即刻禀报拨医调治犯人家属往来盘问的确方许见面至于一切违禁之物不许藏混入内尤不许凌虐犯人索诈送饭犯属至晚因其罪之轻重枷镣牢固不得疏虞务要内外巡逻梆锣响亮不许酗酒熟睡偷安悞事敢有查点不到及雇替应役者定行重责四十板断不轻恕 【监狱告示】 
　　为申严门禁事照得城垣重地门禁宜严启闭自有定时盘诘更宜加密理合出示严饬为此示仰把门兵役人等知悉嗣后日则盘诘往来如有面生可疑之人禁止入城至于骑马佩带腰刀弓箭者务必盘问来历赴县投知即应入城者将挂刀弓箭暂寄门首单骑入城事毕出城带回不许擅自放进夜则依时锁闭支更人役务要梆锣响亮钟鼓分明周城巡查按更轮流交替不许片刻懈怠偷安务使盗贼肃清士民安枕敢有故违定依法重处不饶 【城门告示】 
　　一应事务俱宜立簿填记以备稽考其钱谷刑名巳有必需簿册各各分着外今将日行宜备者胪出如左大约挨次登填不必另立式样 【立簿】 
　　上司号件簿　　应付牌票簿　　买办簿 
　　买办底簿　　　书吏画卯簿　　皂快画卯簿 
　　承发投书簿 【着回书日】 书启底簿 【将书启按月日填录】 
　　并取白绵纸方簿二十扇以备内衙填记事务之用 
　　到任以后亲友渐有抽丰之意在至亲密友偶一至焉自当周旋赠贻以尽敦睦之意若一面之交认为莫逆悬远之戚冐为至亲孙支云泒何能遍买欢忻况有好事之流托空之辈一入境中声言邑长向日感恩州主平时受惠竭力招摇大丧体面上司有闻败名债事使实有其人始行屏绝反多形迹不若于到任之初出示豫防犹可于解任之后冀相永好 【辞禁游客】 
　　到任之后取本治志书一部翻阅详明如山川险阻人烟疏密村镇大小桥梁修废某处当防盗贼某处当防水潦某地为冲腴某方为僻瘠按志循求了如指掌既于勾摄征输限期可定而兴利除害亦次第易行矣 【览志记】 
　　亲管上司宜速请见断不可惜费逡巡盖一官初至在上司亦欲观其才品苟或愆期不怒其怠慢则疑其猥懦矣相见仪注着礼房开送依例遵行举止应对务必舒徐周到敬慎大雅傲謟俱非所宜嗣后不时相见应将钱粮刑狱以及紧要之事开一小帖携带观览以便陈白答问 【参谒】 
　　印信关系甚重每日封印须亲验固封开封亦验每日佥押俱必内衙亲丁用印即使该吏用印不得隔远用时必报坐印钤印数目用毕即呈看以防盗欺须置一牌牌入印出印入牌出锁匙常须亲带在内必须密藏毋为家人透漏宜置之便处以备不虞远出须带印随身以便急用 【严印信】 
　　转斗最宜防检宅门关锁封记严禁闲人出入虽应出入之人亦用关防管斗之人不许出外交接每日佥套进出止许数查数目不许检看问答以绝交通三五日一轮不可久任滋弊换不拘时更妙 【严转斗】 
　　有司所以取重上官见畏吏书者皆在文移务求详确明白不拘大事小事稿须斟酌纸必坚厚字必端楷封必完固方快观瞻若专委吏书漫不经目使得改甲为乙移重作轻上司看破即以庸常待之矣一应来文须亲手开拆先看封面上开件数及封内文移年月朱语应留看者留看应发房者发房俱将朱语畧节登记簿籍有机密重情即袖进内衙待计定后发行慎毌轻泄以致败事其发行文书当命该吏对面点封以防夹带改写情弊紧要文书或密差或亲赍以防停搁开拆之患凡一应文移欲申发者俱先立案判行之后然后以合用文移写行以便查考 【重文移】 
　　佥押之际吏书倚以为奸最宜防范逐日六房各将应行事件先日送案内衙斟酌放行次日写清送佥挨次开簿牌票有不上佥簿者此欲私自抽去暗行暗止者也即令回话佥押时须将原行文移原案查对一顿放行不可非时乱发既发之后虽有公文俱不佥押用印 【谨佥押】 
　　公事干办全在查比猾胥作弊利在牵延故一应公文牌票俱要严限日期及时销缴将合县里分分为三等离城三十里限次日六十里限三日九十里限四日写贴书案两傍量地远近限期迟速立簿按期比较分别勤惰劝惩亦要责成该吏方有统领其废牌涂抹存衙以便查考然一事止出一牌催则内开小票止拏原差不必改牌另差致生骚扰 【考销缴】 

　　○胡衍虞 【字格臣号盘峤野人山□太谷人有居官寡过录】 

　　居官寡过录 

　　△居官寡过录 

　　得缺后或有使费不可向部民在京商贾者假借盖一有借贷则彼于我有相挟之心我即于彼有相感之心后到任所彼或要说人情要赢告状不从则彼必以我为忘恩从之则我且为彼而枉法故宁可省费不可丧体至彼或有礼物馈送更丝毫不可受也 【勿向部民借贷】 
　　新官初到一切人役来接众目攒视一官视其所喜者何在后即思所以承顺之视其所恶者何在后即思所以掩饰之视其所疑者何在后即思所以惑乱之视其所畏者何在后即思所以恐动之此时凡百举动不可不慎而其要尤在于少说话　凡接官有一定地界或有逞其丧马白盒携樽远迎数十里之外者虽一时热情不可却绝恐此辈即是县中好事之人须防后日缠扰官府亦不可多假词色使其回县夸口说新官与我一见如故借此耀势凌人若在本分之地相接者除属下乡民不必下轿但以温语劳归外凡同僚儒学绅衿皆宜下轿叙谢远劳若妄自尊大乘轿从绅士面前长驱而过彼口虽不言心必不悦地方官岂可一入境而遂使人不悦乎 【待来接者】 
　　上任先一日至城隍庙斋宿务竭诚敬不会客不饮酒次早行祭其祭文不可抄写宽泛旧套必出自巳真心实实以不敢枉法不敢贪财对神矢誓自此以后倘有欲苟且处即想起对城隍发誓时私心便止　上任仪卫只照常规不必分外多张旗旆鼓乐伺候人役偶有失悞此日未可遽行杖责即有大触犯我者且忍一日以养和植福 【宿庙】 
　　上任有乡士夫同僚佐贰具礼一概不可轻受盖此时见礼即受人必视我为贪夫后将思所以饵我矣　自此以后接见绅士不可延入内堂只在宾馆或川堂相会使吏书门役环侍左右彼见众人属目必不便开口说情则我既不相绝以开罪又不相昵以狥私此亦善绝请托之一法也 【交际】 
　　上任三日早谒　文庙不可循常套一拜即出须逐一阅视殿宇门扇神龛牌位损坏与否洁净与否如有缺畧即谕整饰俟下次行香再阅倘仍违玩定责庙守次阅　启圣祠次阅两庑次阅名宦乡贤祠既毕升明伦堂讲书行赏然后起而与诸生约日自今伊始不佞固要以礼相待诸兄亦要以法自守母违卧碑母擅入公门自取薄待相与有成乃见自爱 【视学】 
　　官当新任于茕独之人未必遂能念及然新官眼中无此辈此辈心中有新官时时望其赈恤念念欲其救拔故到任后须要看养济院问其月粮有人侵克否病者得药否死者得棺否检点在心使其得所看监亦然 【看养济院看监】 
　　每日佥押文书应递上司详验公文必须择小心吏书专管对读明白一字无差方许用印不可任其差错潦草致上司批驳若初任佥押尤宜谨慎有吏书人役侵用银两假作前官支用补卷补领者有事情难处前官不敢主张乘机申缴者诸如此类不可胜数须先示论凡一应佥押用印公文俱以本职到任之日为始从前一切俱不许朦胧禀印其应佥押用印公文须于先一日送衙查验如有作弊情由重责治罪 【佥押】 
　　新官莅境投递红禀红呈最易弊混宜于未到之先出示晓禁除命盗各案准其接印后以红禀随时具控外其余旧案及一切词讼统候三日内考定代书示期放告违者概不收阅同红示发贴照墙履任次日收考代书颁发状式其状面饬令分别做状人歇家字样面谕代书务于两项下确询姓名填注如状系自做亦据实声明总不得以自来稿三字混饰倘敢漏填及抺匿前案不录全批者即提代书重责并出朱谕晓示凡依口代写呈词原无千例禁告状投宿亦属情理之常决不因填注有名从而查究惟所递呈状语涉妄诞牵连则讼棍必多唆使所审案件结后刁翻抗断则歇家必为把持定当按名严拏究办如做状姓名系具呈人捏报即令着交等语示贴于代书公所 【放告从王凤生从政录中录出附此】 

　　○何士祁 【见保甲书卷四】 

　　候补 
　　补缺 

　　△候补 

　　候补宜随在留心逢人谘访省会闻见较广要在能自得师勿亟亟于署事补缺正以候补之久为能立定脚跟也【宜练习公事】 
　　首府即候补州县之上官首县则通省领袖其人非德量浑厚必材识超拔或熟谙公事或练达人情苟有一长即宜请教帮审案牍尤为分之所宜 【请教首府首县】 
　　苟有余暇即宜读书先看省志庶几全局在胸事有把握勿以纸上空谈忽之至律义精密例文烦杂非潜心根究终难贯通能加一二年工夫则公事到手先有成竹不特刁徒不能把持奸胥有所忌惮即幕友亦必分外留心受用正未可量也若不能全部通贯则名例田宅婚姻钱债盗贼人命鬬殴诉讼诈伪犯奸杂犯断狱诬告诸条必宜参究 【省志律例不可不读】 
　　十室有忠信三人有我师况省垣为人才会萃之地仕途为人才争赴之场我果先施必能获益尹文端公所谓虚心何患同心少真阅历语也 【同寅宜虚衷谘访】 
　　唐以九品用人宋以十科取士同力共济何地无才科甲进士高自位置他途进者依阿从人此两失也要之读书人未必皆成才不读书人未必皆弃才爱众亲仁取长舍短有志之士自责之不暇又何同异之有 【不可党同伐异】 
　　言语随地宜谨默何独官廨而官廨尤为众属耳目之地放言高论最易犯最宜谨所言不当不但为识者所鄙且足取怨招尤即言之当而忌者环□矣 【官廨言语尤宜□□】 
　　于老成同官处虚心求访贤友再加以真知灼见必有所得若纷纷推荐者终难尽信 【幕友须平时延访】 
　　荐长随者极多不妨从宽收录先立一簿书明荐主何人并详记其住址家属年貌择其老实稳练者寓中随时试用如有过则遗庶几多中选择或得指臂之助然终不可假以事权是在驾驭有方也 【长随宜随时体察】 
　　随同谳狱候补之分至于面禀上司斟酌轻重则自有主之者越俎代谋既属非分且恐先入为主后难更移尤不可不慎也 【案未讯定不可先禀上司】 
　　对本收呈词侍香班上衙门乃候补分内之责虽无与于公事而有关于体统若鄙夷不屑便失之矣且奔走习劳终胜于闲居无事也至若代阅课文更须精细笔下刻薄尤属非宜 【衙参陋习不可厌烦】 
　　差遣委用有事为荣上司每以此考核人材所以为试用也寻常事件固宜诚实至于查办灾赈访拏命盗案件尤须于诚实之中加以谨密或不解事不妨商之首府首县及老成同寅 【遇有差委奉行宜谨】 
　　候补官无所进益今日多一分糜费即来日多一分亏累凡事争入手理财为尤急 【寓中度用务从节俭】 
　　今日候补所用之人即将来得缺所用之人须先示以准则约以法度即不可过从苛刻亦不宜稍有纵弛安静整肃庶为得之其要在自治始 【寓中要整肃安静】 
　　信友为治民获上之本则择交宜慎非声气结纳之谓也择其识见高明公事练达者先施之以收其益至缓急足恃之人每多悃愊无华语言质直尤宜敬事虚受 【择交不可不慎】 
　　候补无地方之责而办地方之事本处绅士不能绝其往来则形迹之间煞宜留意言语尤须缜密并用人亦须防范为宜 【嫌疑不可不避】 
　　上司公文或会同印官申复或单衔申复固巳至于往来信札每懒作答此亦因循之渐不可启也抽毫命纸顷刻工夫迢递云山商量几席奈何并此而废之也若得缺后宜将平日交好应通信札之处分别亲族年世各谊开列一册详注其家属名号行第存书启幕中庶不至于舛错稿宜手改誊真之后亦须过目以防讹误 【通行信札必须详慎】 
　　游嬉征逐日糜万钱奢侈渐开人亦困于酒食友朋来往清茶一杯尽足以助谈兴好友投契不在燕会 【燕会宜省】 
　　来而不往是为失礼客来而以他辞拒之尤失礼之甚者况与人晋接可以广闻见长才识获益更不浅也预戒□人勿蹈习俗 【客宜日拜客来宜相见】 
　　至亲的属女眷自应往来若恒泛交情胡为仆仆不但花费且滋口实即仆妇亦可不必也 【女眷不宜往来】 
　　内言出阃多由本地女仆候补固不可用得缺后更宜切戒 【不可用本地女仆】 
　　寓居与家无二一切任用仆辈则事事废弛求整肃也难矣有眷属者责有攸归无眷属者分宜亲理 【寓中事宜】 

　　△补缺 

　　投红谕得缺第一事也虽无关于宏旨而所用非人则招摇铺张均所不免入手先左矣以老成谨默者为宜 【投红谕宜用老成人】 
　　动用器具不能携带势须借资书差书差焉能赔贴仍出之于民力能省一分则民受一分之惠彼书差亦无所借口矣不妨明谕经办之人或以图记为凭或以字条为据所借物件必禀明于官庶几幕友家丁不致十分挑剔至于下马饭等俗例一概从删 【书差供应务令节省】 
　　有向来官捐之款如工食油火诸项查核支领凭据势所不能省者宜率由旧章以免咨怨其有冐销者查明革除至于各上司衙门小费久有成规非我作古欲不可专岂宜吝惜 【应出之款不可吝惜】 
　　点卯前三日谕吏兵二房凡书役入卯者届期亲身听点务令于簿内注明某县某都某图人家有父母妻子皆注名字年岁面貌每详细注入点卯时志之可免正身避匿之弊 【书役卯簿宜注明年貌住址家属】 
　　钱糟版串必由内幕查核批解回照必须吊验大小交款必根查旧卷仓谷必须盘量此不能稍为宽假者也至于摊捐各款有案可稽及暂时相担日后仍可交出者不妨照案接收正不必听小忠小信之言过于挑剔也 【交代宜严核宽接】 
　　官为一县之主凡起居动静伺察者多不可不慎也冬春辰初夏秋卯初必发二梆然后至签押房阅视上曰所送片稿及批词公文禀信稿件饭后看审案卷籍未刻发二梆审理堂事晚则查核帐簿标记刑名钱谷簿查看门簿或无堂事则与幕友酌商地方事宜或考订律例或检阅史传或赴市廛村野以察民风至朔望拈香必宜早起期会出入必有定时与民约者尤在必信习以为常历久不怠则内外人等皆知官之所专心者在于公事而诸务就理矣刻刻振作犹恐有失或以才余干事以简缺为不足为吾知其废弛者多矣 【期会起居宜定时节】 

　　○何耿绳 【字正甫号王民山西灵石人道光壬午进士现任直隶大名府知府有学治一得编】 

　　到任 

　　△到任 

　　一到任接收库项照前任移交存库银钱及赃罚杂款册簿亲带该房逐细查检如有不符惟该房是问 
　　一饬该房查开前任在任若干年月每年应征地丁正耗暨各项银各若干两除巳征若干两余即民欠实数再查历年经征银各若干两除各本年坐支应扣若干两 【如坛庙祭祀廉俸各役工食驿马草料之类俱在钱粮耗羡项下坐支】 巳批解司库银若干两现存贮库银若干两余即官亏实数查明即饰该房具结开明某任实在并无亏短或实在亏短某某项银若干两如有隐漏情愿认赔甘结画押存内杂税项下亦照此办理 
　　一饬该房查开本县应存仓谷若干石除某任某年奉文某项支发若干石某任某年报明买补若干石仍应存仓若干石除现存若干石余即官亏实数如某任报买未买现存谷价在库亦可作抵查明确数即饬该房具结开明某任实在并无亏短或实在亏短仓谷若干石如有隐漏情愿认赔甘结画押存内 
　　一通饬各房查开经管院司道府各衙门按年按季按月应摊捐某项银若干两每年共应摊捐银若干两某任某年巳解银若干两查明确数即饬该管各房公具某任内实在欠解摊捐银两逐款开明共若干两如有隐漏情愿认赔甘结画押存内 
　　一饬各房将每年某衙门某项应摊捐银两逐细开单如某项每年应摊银三百六十两则每季应摊九十两每月应摊三十两每日应摊银一两之类并将每年共应摊捐银若干两亦按每季月日分晰开明如每年统共应摊捐银一千二百两则每季三百每月一百每日三两三钱三分之类在任若干月日应摊若干举目可稽无须卸事后查款核算致淆乱不清 
　　一饬该房查开本县每年应征地粮正耗两若干向例或收银或收钱或银钱两便或因大户小户分收 【如三钱以上收银三钱以下收钱之类】 如系收钱每两正耗其收大钱若干所有倾镕火价添平解费统共若干按市价扣足银价是否敷解俱令逐细开出以凭核对 
　　一饬各房查开移交监禁人犯若干名捕班看管贼犯若干名各班外保候讯人证若干名每人名下开明案由亲临点查如有私押私放即将该管吏役重责示警监犯中如有有案未报及巳报未经招解者查明限期宽紧次第审拟报解至贼犯有案情轻微而冻饿不堪者勿令在押待毙宜速传亲属地方保领管束或系邻封关到者备文递回取保至外押人犯有案关重大者仍押令候讯其无关紧要者即传案讯释或一时不能传集则取具连环的保候传缘无辜被押本应矜怜况因暴病或他故致毙或另滋事端尤多不便此三处须派亲信妥人每晚按簿查点勿令人数多寡不符 
　　一到任或衙署或公馆自大门以内前后俱要亲身查看如有便门缺口务须堵塞临街矮墙务须筑高非以防外之入所以防内之出也司阍者须老成压众之人官给门房谕帖凡署内家人非官差不许任意出入如有阻之不听者回明逐出司阍者听情不阻查出并究即官亲幕友出门拜客亦须问明禀知盖衙署随处有弊无内应则不行即茶房门子非坐堂会客不可令入宅门缘书差往往以茶房为耳目官幕之一言一动外人无不周知撞骗招摇多由于此不可不慎择而严防之也 

　　○王植 【见治原】 

　　尝试语 

　　△尝试语 

　　移孝作忠事君犹父位禄尊荣皆君赐也时怀不敢负君之意则清慎勤三言俱在其中矣雍正二年奉颁训饬州县　上谕六百余言以州县为官之基址勉以洁巳奉公实心尽职自当于正厅置高龛制香木黄匣奉之另誊副本不时恭阅土子入官固当以此为先也 【忠君】 
　　凡在一邑必以洁巳爱民实心办事八字为根柢所有邑中当即革之陋弊当敬礼之贤绅士或积顽之衙蠹豪棍或未省之冤狱一到任后即核酌举行方足示维新而慰人望然必加详慎若妄行一事或尊礼非其人或责处非其罪将物议腾沸反不如安常循旧之无大失矣徐而为之卒行其志事虽易而道则同 【立政】 
　　朱式璟曰徐而为之是老成阅历之言 
　　按县令皆署曰知某县事夫县令何事民事即其事民之点者为胥役或藐法以蠹民或舞文以欺官所以约束之者有事民之秀者在学校何以正品术何以倡风化所以鼓厉之者有事民之愚者为乡役里氓凡勤俭之道礼俗之节作奸犯科之诫所以晓示之者有事由是相其地之所宜而为之兴利除弊于案牍则速理之于刑狱则慎恤之于赌娼则严禁之于仓庾则时省之于祷祀则敬将之于潜修芳洁之士则优礼之于急公乐善之家则奖劝之于城垣祠宇桥梁津渡之属则修葺之摠期以民事为巳事否则非能尽事之实者也又按知县之知其义为主然既曰知某县事则一县之事皆所宜知而县者乡之积乡者人之聚计一邑中为乡几何一乡中为户几何其中绅衿若而人胥役若而人世家大族为谁客商旅寓为谁畸零附户为谁耆老七十以上嫠妇十年以外为谁市肆何日庙观何所水渠河津桥道何处因其俗之所敝而为之抚字教诲劝农示俭以厚其生敬老表节以惇其俗旌善别慝以起其耻兴学课士以养其才实行保甲以辨其类慎选乡保遴举族长以平其争摠期以巳心求民心否则非能副知之名者也余莅任二东皆本此意初至即汇县志及各房须知册自为简明簿大畧分刑名钱谷佥差三项其刑名先列钦部大案起发限满月日监仓人犯姓名事由及捕役所分地方积窃蠹棍名籍各柳斤两所枷人犯月日并奉批词讼皆附于后钱谷先列额征正赋若于内应解应支各款若干杂赋若干本色米若干各列原款支款而上司官衔同城职弁属员履历绅衿姓名胥役练保乡村图甲并斋祭日期皆附于后另为差簿人占一幅所准发差事件各注于名后办竣审结者随手注销未完者酌期查比时时检查升堂公出皆携之内号所登各房所承我巳握其纲要矣尝由和平赴海丰方在途次值本府端差立催和邑仓谷款项清数又查监犯姓名事由从吏皆张皇束手余出所记录俾缮复之或以为太劳余曰一劳正所以久逸也但不惜手勤眼勤耳 【邑事】 
　　凡当官有宜知者四告谕纷然徒以眩目所行条示久而自忘签不过宿久渐不行是曰虚冗章程不立鲜所遵守因循旧事无所振作政事丛脞惮于更易是曰茸惰上下号件宜刻戳记或为要件依限覆结或为最要刻日申覆接到之始分别戳印覆讫结讫又戳印记如有迟违立即催办余所行知多不用覆另又戳记不时亲阅否则遗忘是曰昏蒙更有纲要置一手折前所未结本日应行上件宜覆差催未到人犯应释随手登折逐日检点此我自为非人所代于此不能是曰玩忽此四警者余历九县三州二十五年中所自得之要领也 【四警】 

　　○袁守定 【见治原】 

　　诹风俗 
　　旧俗所便勿遽改 

　　△诹风俗 

　　羊续为南阳守先采风俗而后进王质历河南尹宣歙池诸州观察使所至必先究其土俗然后致理凡为治必因一方民风土俗之所便而与之委蛇而后为宜民之政也记言入国而问俗皇华之诗言使臣之道在于周爰谘诹周爰咨询非博诹广询乌由知其所宜而视以为理乎不便于俗民弗能堪不知其俗事必多误将欲治之适以反之而民怨沸矣 

　　△旧俗所便勿遽改 

　　曲礼曰礼从宜使从俗王制曰修其教不易其俗齐其政不易其宜初未尝言边远之地必一其俗使同于中夏也明永乐间平定安南而郡县之而安南旋乱此无他不因其俗而以中国之法治之故民不能堪使因其俗以为治不且复汉唐之旧域乎易革卦篆及六爻皆有慎重之意盖凡有所改革强人所不习拂人所素便不力矫则民仍其旧而不从力矫则滋扰而民受其病而事亦柅矣故更张之事圣人所慎也 

　　○汪辉祖 【见保甲书卷三】 

　　学治臆说 
　　勤职 

　　△学治臆说 

　　官声贤否去官方定而实基于到官之初盖新官初到内而家人长随外而吏役讼师莫不随机尝试事事投其性之所近阴窃其柄后虽悔悟巳受牵持官声大玷不能箝民之口矣故莅任时必须振刷精神勤力检饬不可予人口实之端 【官声在初莅任时】 
　　非甚不得巳止宜率由旧章与民休息微特孽不可造即福亦不易为不然如社仓如书院岂非地方盛举而吾言不必创建独非人情乎哉社仓之弊前巳言之书院之名经始劝捐于民总不无所费及规模既定或倚要人情面荐剡主讲其能尽心督课者什不得三四师既仅属空名弟子亦无实学以闾阎培植子弟之资供长吏应酬情面之用巳为可媿其尤甚者资不给用则长吏不得不解橐以益之而归咎于始谋之不臧是何为乎夫书院犹有遗累况其它哉故善为治者切不可有好名喜事之念冒昧创始 【事慎创始】 
　　论治者佥曰兴利除弊方今久道化成闾阎乐业无甚可兴之利惟积弊相仍未能尽绝在官者如采买折收征漕浮勒及官价民贴等事在民者如地棍滋扰讼师教唆及盗贼恶丐等事皆为民害各处情形不同须就所官地方相其缓急次第整顿去得一分即民受一分之福故兴利不如去弊 【兴利不如去弊】 
　　受前官交代是到任先务其时官亲长随急欲自见往往盘量仓谷百计搜求以为出力甚有不肖长随借刁难为名从中需索一信其说便着刻薄之名迨监交持平说亦终归无用至平庸幕友大处不能察核每斤斤于细小节目苛驳见长亦不可轻听第同监交官三面核算正项亏缺断难接收留抵如有详案自不妨斟酌承受其它杂项短少些微直可慷慨出结此实品行攸关勿效宦情纸薄 【受代须从忠厚】 

　　△勤职 

　　官之一身实丛百务精神稍不周到即开左右窥伺之机宜设粉版一方将应办事件随手登记办一条抺一条自无遗忘之患事须谨慎者或密书手折志之总不必阳诩精明授人罅隙然此谓意中经画之事若日行常件宜各立一簿时时检阅见列于左 
　　一稽狱囚簿记狱囚事由及收禁年月其待鞫而暂禁者尤须加意应禁应释随时可办 
　　一查管押簿管押之名律所不着乃万不得巳而用之随押随记大概贼盗之待质者最多审定则重者禁轻者保无干者省释立予销除命案牵连应实时诘正取保势不能速结者至四五日断不可不为完结若词讼案件自可保候覆讯不宜差押盖管押之干系其重或贼押而捕纵行窃或命押而惧累轻生至讼案押而招摇撞骗百弊错出此外尚有班房夜间官须亲验以防贿纵数年前禁革班房名目令原差押带私家更难稽察似不如仍押公所为妥又役之贪狡者命案讼案及非正盗正贼藉谕押以恣勒索每系诸秽污不堪之处暑令熏蒸寒令冻饿至保释而病死者不少故非万不得巳者断不可押既押须亲自查验不设此簿或有遗忘势且经旬累月民受大害矣 
　　一宪批簿记上官批发词讼奉批月日及易结难结之故余向幕剧邑凡到馆之初即饬承汇记此簿置之案头日吊卷查阅或须审结或可详销自为注记其原藁牵连多人可以摘除者一一注明核藁时俱行删去遇有讼师指告经承弊改旧藁即可明白批示上官提催亦不难将应急应缓缘由据实详覆以免差扰次第办结不使吏役操权 
　　一理讼簿记两造之住址远近及邻证姓名邑虽健讼初到时词多然应准新词每日总不过十纸余皆愬词催词而巳有准必审审不改期则催者少而狂者惧不久而新词亦减矣手自注记日不过数行何至于劳幕中为之巳有明效官则受词时可以当堂驳还新词断不能多何惮于记故欲求无事先在省事此试之历验者也放告须在日中可以从容阅讯令代书旁伺情节不符即可根问立究讼师不致被诬者受累安民之道莫善于此断不可委佐贰收词 
　　一堂签簿事非急切断不可当堂签提役赍堂签甚于狼虎往往人未到官赀巳全罄余里居见此破人家者多矣万一发签须当日讯结若迁延一日即民受一日之累如路远人多须至两三日者立簿登记恐事冗偶忘则役操其柄所关匪细其签必须盖印发行其它朱单朱谕与堂签一例皆须盖印登号以防诈伪指撞之弊 
　　一堂事簿即值堂书登记所理之事也凡谳断颠末及谕办公务勾摄保羁如不逐日摘叙一有遗忘则吏役朦混百弊丛生故必于堂事完竣之时取簿览察过朱携置案头随时检阅可与内号参考互稽丛脞之虞庶几可免矣 

　　○王凤生 【见保甲书卷三】 

　　越中从政录 

　　△越中从政录 

　　州县初入仕途莫要于莅任之始凡措施所肇防范于微亦最莫难于此时其性多嗜好侈于外务者固无足论即洁修自好之士甫经履任百事茫然内而家人左右外而吏役讼师莫不环窥窃探举动稍不自检将羣起而乘机伺吾隙焉惟在临之以庄而一切行所无事喜怒不形于色利弊默识于胸初不示人以端倪地方情形考察周至次第详审出之则若辈莫测浅深不敢轻玩而始基立矣 【莅任】 
　　每见新官到任急欲求治喜事矜张或以旧制为拘迂不加详察任意更改或以发号施令暴前官之短诩自巳之长或从役人等偶有触忤不论事之巨细辄施鞭挞藉以耀威岂知旧章具有深意即或实有流弊亦必洞悉源流斟酌去取确然此善于彼而后可以更易若夫居官各尽其职即果有才亦无足炫更何必抑人彰巳徒失长厚之道至小事明察藉示威福不特为有识者所笑即书吏之久在官者阅人巳多殊不足震惊其耳目他日官声贤否全不系此也 【戒矜张】 
　　前说特为轻躁者言之若兴利剔弊明立章程则事事贵于慎始必须振刷精神防闲周匝使一无罅漏可乘若稍涉因循何以卓然自立且何以步步向上乎往往衙门中公事怠忽关防散漫积习相沿迨久之官有所觉即欲振而新之畧加约束人转难堪是皆不能慎始之故余尝谓做官须先克巳巳正而后治宅门宅门内既理而后治衙门衙门既理而后治四境衙门者吏胥差役是也宅门者幕友官亲以及家人是也果能于立法之初各相规约守而勿失其弊之消弭于无形者正非浅鲜以后纲举目张易于为力矣 【贵慎始】 
　　操守为居官根本长随书役未有不觊本官之苞苴以分肥者始或藉无碍者以相尝后则虽有碍者亦伺吾隙以相制若于其事之可取不可取尚待犹豫是仅有利害之见存而非可以语品行也且此中区别在我虽存界限在人岂尽周知徒滋影射招摇为人中饱迨欲翻然改辙而一行败则百行可疑何以示民之信故慧剑立断须定自始基 【操守慎始】 

　　○朱 【见治原】 

　　作吏管见 

　　△作吏管见 

　　古人左图右史乃为实学居官亦然县境山川村落道路远近必绘一图至于村庄之大小烟户之多少图所不能载非册不明宜将境内几乡几里每里所辖某某村烟户若干内有衿士书役□甲之姓氏棍徒案匪之名号逐一造入以乡统里以里统村并注明离城水陆几里有市集马头及注文武泛官官仓社谷一一注明其应征钱粮不能逐户逐村止于某里下注明总数凡图难绘者列之于册册未明者考之于图遇有水旱灾荒赈粜搬运米谷可以按册而稽按图而定奉文查拏要犯奸宄亦有方所不至通县票差四出惊扰矣平时费此心思考订明白汇造简明一册临时易于措置事半功倍但不可视为寻常案册听书吏查造自巳全不经心耳 
　　州县官职在亲民境地宽广人民散处官住衙门除审事比较外不能与民相见焉能与民相亲甚有审事则惟了结本案比较则惟按欠责比何曾有一语教训乡民屡奉　上谕训饬州县巡历乡村所以尽亲民之职守行亲民之实政也凡踏勘田山相验人命所到之处不妨停骖稍坐招集士民耆老咨询慰问僻地不常经过者不妨迂道一行到任数月半载之后必须处处皆到处处之民皆得与官长相见听话乃不负巡历之行克尽亲民之职常见有在任数年而足迹未历四境者名曰亲民实同遥制如此那有善政善教至于县官下乡经过之处士民环相观看妇女儿童羣来识认官在舆中还宜返躬自问若辈如此心中畏我乎爱我乎抑衔怨于我乎指骂于我乎或心中有何利当兴何弊当除望我为之经理乎我果能为之经理一二于民不虚此望乎于我不负此行乎不然与迎会出游之神佛泥塑木雕到处受人香灯拜跪耳目全无闻见者何异乎至于沿途所带书役家人必须轻减所需夫马住宿上下饮食一一筹定严禁乡保藉端指派书役暗地需索于乡保毫无扰累俾乡民羣聚乐观毋使愁苦相对使乡民望其复来毌使忧其再至方不愧亲民之父母愿州县官巡历公出时切为警省也 

　　○叶镇 【见治原】 

　　作吏要言 

　　△作吏要言 

　　凡公出舟车中皆须经目留心见人言貌服色乖异即命前教正之见亭桥道路坍坏即令保正会众修葺之见遗骸暴骨及被水冲露棺柩查系无主者即命隶卒迁埋之庶不虚此出门之一日 

　　○陈宏谋 【见保甲书卷三】 

　　咨询地方利弊谕 
　　咨询民情土俗三十条谕 

　　△咨询地方利弊谕 

　　各方之风气不齐小民之苦乐不一欲与聚而恶勿施官司之职守也修其教而齐其政治理之权衡也本都院荷蒙　简命巡抚陕西通省之吏治民生人心风俗窃欲与督部堂随时体察商搉施行顾欲事兴厘必资采访而幅■〈巾员〉广阔耳目难周案牍所呈仅得梗槩属官而询挂漏尤多欲逐件行查又不胜其繁琐今汇开条款专札走询该 【府州】 速即转谕各州县逐一登答所有各条开列于后 
　　一民地如何起科屯田如何起科征收地丁加耗若干每亩或银若干或钱若干或银钱兼收票钱若干作何分别是否自封投柜存留若干解司若干解司者系元宝抑系散碎数各若干倾销火工每两若干解费若干如何分辨有无寄庄包收抗欠等事或岁内全完或奏前全完其有不能完者系何缘故作何设法方能全完 
　　一催征粮米加耗若干票钱若干或米或麦或豆或草或本色或折色或就近纳县或赴粮道输纳每年有无一定数目征粮杂费如何厘定 
　　一常乎仓谷原贮若干麦若干近年捐监若干有无存价未买每年补仓是否必须采买采买何者为宜每年出易几分是借是粜其粜者或粜谷或粜米或在城或在乡借者作何散给作何着落还仓有无负欠 
　　一社仓谷若干分贮几处有无仓柜曾否年年出借生息小民实在得益愿借否社长副得人否有无虚出领借或借此营利及侵蚀之事每户借谷多至若干少至若干有无负欠不还之弊有无好义绅衿乐输增贮 
　　一落地税取税大约何项货物作何征收定额若干 
　　一境内地土种春麦者几分种秋禾者几分或种蘪米菜豆有无水田各项种植何时布种何时收获计本境所获可否足供本增之食或贩运何处米粮价值每年至贱若干至贵若干区田曾否试行有无成效除米麦豆而外地方出产何物以资民用小民三时耕凿而外作何营生有无出外流移之民栽种棉花否能织布否曾试种桑养蚕否能织紬纱否畜收之利若何有无栽种烟叶系何项田亩多寡若何 
　　一境内河道几条某河自某处发源流于某处可否通舟于何起止或常年可以行舟或每年几时可通何项船只 
　　一境内山坡岭侧有无可垦之土报垦者作何认垦如何查勘给照以杜隐占争夺作何分别免科以鼓舞开垦买卖田产有无告找告赎之事以何为断将何立法以清弊端 
　　一境内高阜山田约十分之几系几何都里傍水近河田约十分之几系几何都里低洼者或筑坝以资灌溉或筑圩以卫田庐高阜者或开塘疏渠以资灌溉或砌炮磡以防冲决历年有无山水冲压之事境内有应行开修之水利否井泉多寡如何是否可供灌溉欲凿新井须费若干易于兴举否 
　　一乡饮如何核实举报举行三年宾兴之礼曾否举行孝子义夫节妇如何举报每年有无多寡境内有无怀才抱德之士有无名人著述有关经济理学之书寻觅送阅其风云月露者不必该处现在崇祀乡贤名宦何人另列一册附送现在有无能文潜修之士能悉其姓名否 
　　一文庙是否完整或在城内或在城外祭器乐器曾否齐备有无修学公田每年如何修理 
　　一境内有无古先帝王圣贤祠宇坟墓曾否修理如何照管春秋二季如何祭祀 
　　一境内士习如何生监好讼多寡如何乡绅内大者某家小者某家或现任或原任或在城或居乡 
　　一士子读书勤惰如何文风如何府县考期童生若干应乡试之生员若干中式多寡会试有无中式境内有无旧设书院义学现在馆师何人生童若干有无公租经费以充修脯膏火 
　　一境内风俗勤惰如何强弱如何婚丧丰俭礼仪如何有无结党持械对敌打降打孀抢亲奸拐出嫁生妻等恶习 
　　一每年真正命案若干有无缉凶未获之案自尽命案多寡若何官司验明可否即为完结有无尸亲抄抢挟诈之事 
　　一该属有无盗案并巳经发觉尚未获盗之事窃盗多少若干巳经获贼尚未审结若干未获者现在如何比缉别省流来安置□军流人犯曾否安分如何存活作何约束稽查有无分派里甲轮流供给苦累里民之事作何改办以苏困累地方回民有无肆横不法之事 
　　一地方私宰作何查禁有无牛牙通同积贼剥卖贼牛之弊或交界之邻县地方有无此等窃牛偷剥之处 
　　一保甲曾否力行平时如何稽查有犯曾否连坐乡约总约保甲里长系何项人充当所司何事 
　　一地方巳犯积贼若干带铃示警若干或在乡或在城或亲族具保或乡地具保如何安插约束有无营业不复为窃地方有无积惯窝主庇贼及捕役勒索事主并不上紧捕贼之事 
　　一赌博之事该属多寡如何作何查拿作何完结市镇有无搭厂押宝之事作何查禁衙役汛兵布无包庇分肥之事 
　　一境内或专用制钱或兼小钱古钱有无私铸私销及搀搭砂钱之事钱价易银贵贱若何若用钱大小不等如何折算民间贸易或多用钱或多用银 
　　一地方敛钱作会唱戏者多寡若干其夜戏曾否力行查禁 
　　一自理词讼几日收呈几日批发几日审结曾否遵例将巳未完事件造册通报所造之册有无遗漏 
　　一该属居民皆筑堡居住是否聚族而居有无宗祠联属有无堡长练长乡约名色此等人于一乡令之劝谕民人为善及雀角田产小事令之解和是否得资其益 
　　一养老育婴以及孤贫义塜等类现在曾否建设举行巳行者如何经理费用足否有溺女恶习否 
　　一境内何处最关要隘与何县接壤或毗联何省汛防是否严密某某处水陆塘房几间是否现俱完固泛防弁兵若干有无偷安骚扰强买强卖纵容匪盗坐地分肥等弊各乡有无自操乡兵各相防护之事 
　　一县城几里或传或土或石设门几座是何名目新旧完固若何城门锁钥作何责成掌管 
　　一境内除城厢而外极大市镇村堡埠头几处通何商贾聚集何物在县何方离城几里是何名目烟户约有若干逐一开列□后 
　　一境内通衢桥梁道路几处曾否修理平坦有无过渡河道或渡船或设桥渡系官设抑系私渡有无勒索行旅及留难孤客之事 
　　一驿站马若干夫若干系通何处大路何员经管作何应付大差作何办理雇夫之外有无差用民夫作何轮差其草料作何购买有无派买及借用民间骡马之事 
　　一地方有无衙蠹讼棍豪强曾否查拏如何处治现在有无其人有无恃众行凶不受钤制之事果有大奸巨棍密开具禀 
　　一营销何处盐引远近若何盐价若干有何私盐透漏盐课如何输纳境内当铺城乡共几座有无盐当店节规 
　　一境内分防佐杂巡检几员驻札何处在城在乡离城几里有无衙署所管何事有无批查代勘代审之事有无擅受民词之事以上各条皆州县地方所必有之事亦州县官必须查办之事欲措施之有益于民必情形之先明于心未有不留心讲求而能办理妥当者也 

　　△咨询民情土俗三十条谕 

　　民生之休戚风俗之美恶固由积渐使然非一朝一夕之故而因俗立教随地制宜去其太甚防于未然则皆官斯土者所有事也苟非情形利弊熟悉于心胸焉能整饬兴除有裨于土庶府曰知府州曰知州县曰知县则四境之内有一不为官司所当知者乎况闽省环山滨海地窄民稠食指繁多风俗剽悍号称难治地方官所以及民之事有知之而不能尽行者矣未有全不知之而能行之而当者也本部院莅闽雨载虽巳随事体察苦于未尽明晰叩之各属亦非片时所能条对且有不能置对者除四境道里邨庄形势巳于绘图案内行令查填外所有民情土俗因革事宜行查不胜其繁汇列条件该府州转行各属悉照册式逐条登覆淡防澎湖二厅一体登覆并移丞佐一体知照 
　　一田赋水田滩地海荡山场各若干是军是民科则若何或计顷亩或计租种纳银若干纳米若干其田地有无鱼鳞册可查民间买卖田地曾否税契推收以何为凭有无飞洒寄粮抗欠无着等弊 
　　一地丁每纳地丁一两加耗若干银钱如何扣算票钱若干是否各户赴县封投或官司下乡分征或佐贰分驻分征若干或岁内全完或奏前方完通县额征正耗若干存留若干解司若干书役有无包收侵蚀以大改小挪新掩旧等弊 
　　一粮米军民田地应征粮米或收本色或收折色折色每石若干本色有无带征耗米或拨支本地兵米或应解何衙门是官运是民运有无另征运费每岁有无挂欠 
　　一田功境内山田约十分之几系某乡都里低田约十分之几系某乡都里山田有无水泉流灌滨江近海之田有无河渠引灌冲刷淹漫之患每年早晚二收者约十分之几止种一收者约十分之几种之瓜者约十分之几何时布种何时刈获稻谷地瓜而外或种豆麦花生何时布种何时刈获 
　　一粮价每米一石乎价若干中价若干贵价若干官斗市斗大小若何地瓜豆麦上中下价值如何本境所产之米可否足供民食或尚借资于邻境或水或陆或本境有余转贩于邻境或水或陆 
　　一垦值境内有无山坡岭侧可以开垦之处每年报垦多寡如何报垦者作何认垦给照如何分别起科邻省别县有无来境开垦种山营业之棚民此等人是否安分有无山主地主得受租价亦有并无山主地主者作何约束稽查安顿 
　　一物产境内山岭所产之物如茶菰笋靛之类多寡如何江海所产之物如鱼虾蚬蛏之类多寡如何 
　　一仓储原定常平贮额若干现有若干尚缺若干存价未买若干巳买未交若干本地纳谷捐监在部纳银捐监每年多少本地捐谷者具呈之后几日交仓几日给照捐监收谷有无加耗若干每年平粜或粜谷或粜米或俱在城或亦在乡分粜 
　　一社谷现在本息谷共若干分贮城乡几社有无仓柜每社贮谷若干曾否运仓出借每户借谷多少若干社长副出入是否公平民间愿借与否有无强借阻挠负欠无追之事 
　　一生计小民力农种海而外作何营生贸易手艺何项为多有无出外及贩洋之人有洋船者是否皆殷实之家出产棉花夏葛布疋否多寡如何有养蚕及纤紬绫纱缎者否多寡如何 
　　一银钱民闲所用或专用制钱或兼用小钱古钱有无搀用宽永钱及沙板铅钱剪边钱以银易钱每两贵价若干中价若干贱价若干民闲贸易用银为多抑用钱为多或兼用番钱市戥与库戥轻重若干有无私铸私销之弊 
　　一杂税境内有无落地税所收何项货税税口几处何官经收税额若干有无盈余有无官地房租若干田房税契每两征银若干每年多少若干 
　　一食盐运自何场每年额销若干每觔价银若干或商销或官销本境有无盐场每年产盐约若干晒丁交盐每百觔发价若干 
　　一街市城厢烟户约有若干各乡极大邨镇墟场及水陆马头共有几处在乡城何方几里通何商贾货物某处烟户若干逐处开列于后 
　　一桥路境内通衢大桥几处曾否修理通衢道路几条是否平坦有无驿夫何官经管 
　　一河海江河几道来自何处通入何处去海远近可行何项船只边海者从何处港口出入或系山河小港不能行舟有无官私渡船有无客头揽载偷渡过台乘机抢刦作何给照稽查 
　　一城垣县城几里是石是砖新旧完固若何城门几座看守城门何人锁钥何人掌管 
　　一官署同城文武几员境内分防佐杂巡检驿丞干把几员驻札何邨离城几里有无衙署 
　　一防兵县内防兵几名四境水陆塘汛几处塘房几闲每塘汛兵几名 
　　一坛庙文庙是否完整节孝名宦等祠是否齐全或在城内城外先农山川社稷等坛是否齐全 
　　一乡绅境内有无乡绅仕族或原任或现任或候选或居乡或居城每年举报乡饮若干 
　　一文风士子读书勤惰多寡如何府县应考童生若干应文武乡试若干乡会试中式多寡如何境内有无书院义学现在有无馆师生徒何项经费若干 
　　一风俗小民勤惰强弱如何妇女所习何事婚丧奢俭如何有无图谋风水停丧不葬火化抛棺演戏闹丧及溺女恶习有无□济育婴等堂聚众械鬬结会拜盟有无多寡如何 
　　一乡约保甲曾否力行门牌是否齐全几年一换门牌之外有无烟户确册乡约保长何项人充当或轮充或选充 
　　一氏族境内大姓约几族余皆小族每族皆有族正房长否皆有祠堂祭产否族正房长是否官为选充能劝谕约束本族息事止争否无紏约抗官匿犯殴差之事否 
　　一命盗每年真正人命多寡如何自尽命案多寡如何有无藉命抄抢贿脱顶凶之事强盗窃盗多寡如何巳犯积贼带铃示警有无其人有无滋事曾否改过 
　　一词讼每月几期放告收呈若干或随堂收呈当堂阅收否收呈之后几日批出批准者几日审结差票如何佥发承票有无规费催票仍系原差抑又另差也当堂审结即当堂销票否告准未结时值农忙可否一概不审或分别紧要之件仍拘审否隆冬岁暮仍停讼否有无批发佐贰讯供之事 
　　一军流境内到配军流几人或在城或在乡除有手艺营生外余者作何责成不致生事为非扰害良民否 
　　一匪类赌博私宰多寡如何闯棍讼棍衙蠹曾有查拏惩处之事否有无积棍积蠹人人侧目著名之辈有无成羣流丐强索讹诈滋扰邨民文武官曾否查拏驱逐 
　　一邪教境内有无崇尚天主教大乘教白莲教老观斋等教之人从前犯案余党至今曾否改业或尚有藉名游方潜踪往来私相传习引诱煽惑之事 
　　以上三十条皆地方所至要之事即地方官所必应办理之事本部院以此咨询未敢遽期事事尽善无非欲地方官平日体察及此讲求及此孰为于民有利孰为于民有害了然于心遇事查办缓急轻重自能协宜有利无弊各州县奉到此行惟宜就现在情形据实登覆该地方应兴应革之事如有所见不妨据实敷陈于逐条之下以备采择分防丞佐如有所见另禀呈覆如无确见不必勉强本部院就此得知各属利弊各属亦可以随时举行即或格于时势限于识力有不能即见之施行者而事巳了然于心于知府知州知县知字亦可以无负况洁巳惠民人各有志知之既真行之必力不以善小而不为不以恶小而为之日计不足月计有余循良着绩造福地方未始不基于此本部院所跂予望之者也 

　　○程□章 【见治原】 

　　询访各厅州县地方情形札 

　　△询访各厅州县地方情形札 

　　照得为政之道必先熟悉地方情形而后措施不谬本部院职任封圻所属地方山川河海士习民风及一切利弊皆宜知悉前者虽服官粤东二十年所历府厅州县仅有其七未到之处固属生疏即巳到之处亦恐今昔情形不同合札询访札到该 【司道府□】 即将发来访单一纸按款登覆用抄文红格纸书写装钉成本限文到二十日申送文须简明毌冗毌漏诸凡利弊如有所见不妨剀切敷陈自古观人之法不外询事考言本部院此札固欲备知地方情形亦以观该员之吏治能否慎毌视为具文草率了事其直隶州止须将州属情形及属县利弊开送至属县之山川刑钱等款本部院巳径札饬送不须重复特札 
　　一某州厅县东西南北各宽长若干里与何县交界两城相去各若干里 
　　一石□砖城一座周几里几分高厚若干丈尺是否完固如有倒塌能否倡捐修理抑或详请动项不得延搁不办有乡城者一并开列 
　　一境内都图里堡若干户口人丁若干某处墟镇马头系商货丛集之所 
　　一境内有山若干有无税粮是否可种树木收养牲畜何处最为扼要有无卡房兵役防守 
　　一境内大小河道载明源流是否可以行船有堤堰者作何修理是否完固河内有官民巡船若干号如何派分段落经费何出沿海者载明里数口岸作何稽查大小兵船若干号现在有无洋匪如何杜渐防微官民炮台几座官设者官兵炮位若干民设者经费何出现在有无丁壮看守器械若干详细开载 
　　一境内某村常苦旱是否可开陂塘某村常苦涝是否可筑堤堰旧有陂塘堤堰若干有无待于修筑 
　　一境内出产米谷杂粮几种是否足敷民食杂货何物贩运何所何村殷富当教以礼何村贫苦当恤其力耕读商贩之外有无鱼盐蜃蛤航海番舶之利 
　　一士习是否端谨文风是否炽盛如有刁生劣监把持公文包揽词讼横行乡里者作何惩办 
　　一民风是否醇厚某村族大人强有无械鬬结盟拜会开设字标花会并轻生自尽藉尸讹诈打抢及掳人勒赎等弊现在作何惩办某村素多盗贼官民作何缉捕保甲之法是否巳行守望之约是否得力顽梗不化之乡应如何办理据实妥议开报 
　　一民间词讼是否繁多有无未结部案及督抚衙门控案若干何时可以审结民情好讼讼源安在惩劝何方未结控案另开一小折 
　　一每年额征地丁银两民屯米杂税各若干作何解支历年有无开报民欠几分如何设法催科可以年清年款 
　　一额贮常平社仓谷若干现在实存若干未买补若干其价现存何处仓廒是否完固 
　　一监内人犯若干名是否皆巳详巳结之案监房几闲是否完好押候人犯若干另开一小□注明案由 
　　一境内书院几所是否完好何人经管每年租息若干有无生徒肄业如何考课岁支修火若干应否尚待增置城乡有无义学 
　　一营内武职何官共兵几名马几匹岁需兵饷兵米若干在何处支领某处有泛官分防带兵几名泛房墩台是否完好 
　　一境内有经明行修言坊行表者博学能文者孝友着□者数世同居者乐善好施救济乡里者并真正贞女节妇孝女孝妇曾否　旌表将姓名开列 
　　一境内绅士现任家居及科甲捐职将姓名开列 
　　一境内有土豪滥仔讼师匪首及刁生劣监将姓名开列此外如有未兴之大利未除之大害一并开载 
　　一陈文恭公二论程月川中丞一札皆就本省情形查访余省可以类推州县莅任不必待上司问及先自就该处考核一番自然胸有成竹吕叔简先生论知州县之职日到任之时便察此地方受病标本施治后先日积月累责效观成此正所察之条目也 

　　○杨名时 【字宾实号凝斋江蘓江阴人康熙辛未进士官至礼部尚书谥文定有杨氏全书】 

　　为宰讲 

　　△为宰讲 

　　官之与民亲者莫如宰宰之难为也久矣国课不可缓民生蹙于下左右蔽其明刑讼扰其智大吏以法绳于上宰求免过之不暇何暇优游尽心兴富教之务哉然使有人焉能以诚心实学练达其才循序有常务期成理则纲举目张弊革利兴至于期年可以观效荒僻之壤生齿必稠凋敝之乡室家必遂刁诈浇漓之俗习尚必淳礼让必兴四方之为宰者可依吾法而共奏治绩也政有本曰孝弟曰廉政有要曰虚曰静曰信曰俭曰威曰无锐于始虑善乃动曰不弛于终慎持晚节曰暇即读书其条目二十有二一内署肃清家属不过数人刑名钱谷不过数人勿令与吏见吏亦勿令与内署人见可以节用可以防奸二严汰吏役以去蠹至任□传曰今州县文书事件较　国初□至数倍经制吏□万不足用不如外吏先汰其挂名以避役者役则先贱白役伋先取吏役之素常滋事着各衙□先惩革两□名彼自知惮而不敢妄为矣即令各陈所能严试之无能者尽汰依经制录数人期足任事而巳必奖励优恤使乐尽其能以为上用且深察其人之贤奸而无为其所尝非堂众属耳目处勿见吏吏不得擅禀他事一切事勿轻签押御下必庄三征粮既去加耗各弊其法莫如依时按欠摘多挂比不可差扰挂比不完不到方行拘比不宜轻手笞责流亡死户及穷民拖欠当随时善酌之使上不逋赋下不病民其粮簿但发户书登记完欠数随即缴入内署按欠摘提勿令滋阁欠做比诸弊以饱吏腹四清讼之根大讼则理小讼槩息严好讼之罚重诬告之罪有诬讼者力究讼师记其名确拏惩治将名登入讼师号簿填明年貌居住令自画供于上以备稽查及再犯加等治罪收狱羁禁或一年或数月必待悔悟自新方释之既释后每逢乡约另查其后行五严稽核之法如十家为甲甲有长甲内有讼师游民不孝败伦无赖窃盗奸宄等甲长以闻之官十甲为保保有长保内有诸不善者亦悉闻之察出不举治保甲长保甲长挟私生事坐反诬之罪保甲长轮充均派鳏寡孤独免役大抵保甲之名多随俗而异或名保甲或名都图等在因俗利导之六朔望举乡约令保甲齐集百姓勿得视为具文申论孝弟诸条约举行至三月后令乡公举善者不善者善者旌赏恶者惩治俱登名入善恶簿恶尤著者另自画供于簿责罚收禁如治讼师法有不善不举察出罪保甲长立闾师于各乡公所教其乡无力者凡民闲婚娶必以时吉凶诸礼毌奢靡过分俱于乡约饬之七密访士豪及不孝弟不务本业者如治讼师等法八治狱平恕公听并观旬日入狱劝谕罪人发其良心令改过自新九令保甲细查有产游民及无产游民名造册呈簿游民有产者饬令归业登名附乡约善恶簿后每遇乡约严加申饬查核若仍前不改或举发或察出□□曰承平日久□原亦无旷土目游民多而旷土少亦不足给其身家周礼且有闲民转移职事之条今之客作塘匠自古巳然法在行保甲以稽查之自可不致为害无事粉粉也治法如讼师士豪等果系无产可活者注名入无产游民簿令各保查报荒田若干亩开明册籍出示谕田主有愿将荒田入官者自立状在官将各项罪赎等通计得若干银两相度各乡荒旷处立庐舍备牛种令游民各执业几亩耕种量给银几两为衣食耕种之费逐渐安集一面严稽勤惰以行劝惩申饬保甲查报倘有仍前游惰照讼师等重处要之此事甚烦经营必随时制宜尽心力而为之十鳏寡孤独不能活者令保甲具册呈报注名附乡约善恶簿后行乡约时劝谕一乡殷实者每月量出米谷令乡公举素行而老成者主之每逢朔望约日量给穷民十一修社仓之法十二令士农工贾各言其积弊陈其便宜顺情利导斟酌尽善相其缓急渐举行之十三相境内土宜水利与田工关切者与之盐法捕务诸弊革之十四尽心封疆寇贼之弊严明机密十五以忠廉化其僚属十六课文拔士造就有用人才共致治安十七诚求无倦察民间隐情如一家十八严立刑具民有化之不改教之不顺再犯加等三犯毙刑终恻然存哀衿之心十九设各簿乡约善恶记名簿一本有产游民及鳏寡孤独俱附于后设无产游民记名簿一本讼师土豪等恶人记名簿一本盗贼记名簿一本俱令当堂亲书花押于上收存内署以警顽梗便稽核又设杂项所入为民所费银数簿各一本以示无私二十愚民好作无益者及富民当笞者俱罚令修治公事二十一信乎朋友以获上二十二读律今人苦于宰之难为辄自托于君子不可小知以为为宰非吾事平时不一究心宜其临事而偾矣庸讵知民之待命于宰者切乎且治一邑之道即治天下之道也乌得□优于为宰即非大受之器 

　　○蔡世远 【见治原】 

　　送黄张二令 

　　△送黄张二令 

　　亲民之官□要有三日息讼薄赋兴教而巳民以事至县者胥役不扰无守候之劳分其曲直惩其诬黠诲谕之又加详焉则讼自息矣民有惟正之供者为按实立限使自封投柜立以信吏投毕躬自称平之榜立明示归其有余使补其不足如期至则民自不欺输将恐后矣择士民之秀者聚之于学课文饬行月三四至又于暇日适山村闾里言孝弟农桑之事其有家门敦睦守分力田者表厥里居或造访其家以荣之而教道兴矣夫吾仍以为诸生者为县令未有不能守淡泊者也吾常思父母斯民之义未有不兴除恐后者也事上贵恭不贵屈驭民以诚不以术如是而巳 

　　○袁　枚 【字子才号简斋浙江钱塘人乾隆己未进士官江宁县知县有小仓山房集】 

　　答门生王礼圻问作令书 

　　△答门生王礼圻问作令书 

　　书来问作令之道甚勤且挚夫吏治有不可学者有可学者天之生才敏钝各异或应机立决或再三思而后决或卧而理或戴星出入而后理此岂可学哉然行政之方与安吏民之道则循吏不同同归于治今以县令所当知与才性无关者为足下告焉夫治民者州县之职也然治民不自民始胥吏者官民交接之枢纽也家丁戚友又胥吏交接之枢纽也不治胥吏不能治民不治家丁戚友不能治胥吏治家丁戚友胥吏奈何曰用之而勿为所用是巳其用之而勿为所用奈何曰通之而勿隔是巳官与吏终日见而无劳家人之转通官与民又终日见而不许胥吏之壅遏则彼胥吏家丁戚友者不过供奔走佐使之职而已矣而何弊之能为且夫用戚友不如用家丁用家丁不如用胥吏用胥吏不如用百姓戚友果贤何所不可如其不肖法难遽加若家丁则利在前法在后矣然家人之来去无常胥吏之曹缺永在其畏法媚官甚于家丁较可用也胥吏之职大都拘人集众若受讼时朱书牒尾即令某甲唤某乙宁不省需索而免稽迟乎是百姓尤可用也吾不解今之为政者一则曰严胥吏再则曰严胥吏夫胥吏即百姓也非鬼域禽兽也使果皆鬼蜮禽兽宜早诛之绝之而又何必用之而严之周官所谓陈其殷置其辅辅即胥吏也虽圣人不能不用也然三代上有庶人在官之禄今既无之则上之人宜为若作设身想而何严之为彼严者岂不曰胥吏舞文乎病百姓乎夫使之舞文病百姓者官也非胥吏也试问巳舞之文判行者谁也彼舞而我亦随而舞之不自责而责人何也胥之权在行檄役之权在奉檄今之县令檄行若干不知檄书云何不知某当理不知某当销又不知如是而欲除弊虽日杀百胥吏无益也夫欲大权在我莫如手记而手销之以州县之繁而谓事必亲记似属奢阔之论不知讼牒极多每日所进能过百纸乎百纸中其理者能过十事乎每日记十事未为难也次日再收百纸大半覆词诉词其应记者又减十而得五矣受牒十日书所记而召之讯讯吏何以不行檄则吏穷讯役何以不集犯则役穷穷则免冠谢罪请嗣后十日内行檄集犯永为例矣檄行犯集随判而随销之任胥役之需索奸匪之侜张而不出十日之期则所费有限枝节不多其初情未改讯断亦易彼百姓者知十日之必结也又何畏乎吏役而贿之法立半年可十日中竟无一事此胥役之所大惧也然民不告赃上不访吏有提吾胥吏者官自当之不许胥吏索百姓之钱亦不许上官胥吏索吾胥吏之钱彼胥吏者不惧于始而感于终乎康诰曰要囚服念五六日至于旬时非速结之义乎夫可以探喜怒转关键者胥禀也有减增有株引者檄稿也有移换有窜入者供词也有暗阻有明催或早或迟者讯期也吾一切目览而亲裁之许一檄不许重檄檄中人数空之而待亲裁差某役亦空之而持亲裁内销外结檄焚卷撤彼胥吏何权焉于胥吏又何诛焉今之州县非不勤也所惜者精神在上而不在下耳不知上行不答则严饬至内幕外胥俱能相促惟夫寡妻弱子乡民村户不远百里而来望官如望岁而又无门投剌不为之结于浃日以内吾心安乎政纲既举首清刑罚清之云者非宽减之谓得当之谓也皋衘曰罪疑惟轻言罪之疑者轻之其不疑者不轻也孟子曰省刑罚言省察之不使刑罚繁也盖刑以戒恶也刑繁则不足以惩恶而转生刑之恶以为吾既巳受刑而无所损矣尚有惧哉以此午疻痏而逞毒淫者比比焉要知刑具而部颁之亦无庸也夫物之不齐物之情也彼衣冠孱民加细荆而呼号不胜何事于部颁之具积蠹大猾其筋骨皆习练之余当巨棓而含笑囊三木而无声何畏乎部颁之具吾以为其畏者虽应笞亦宜宽省以洒其耻其玩刑者法止杖四十而吾以二十当之其酷则更甚于四十使彼知二十之委顿如此也况四十耶乃澟凛乎惧心生而恶念除矣凡判尾必亲书谳非炫才也以便日后展卷而了然也判事必坐堂皇非矜众也以观国人之颜色而是非使共见也勿轻置人于狱非徒仁也所以清狴犴而防杂处之不虞也勿轻申详非专擅也所以免捉搦而成难结之案也勿问坐狱者之贫富恐有成见而误大公也勿故反听请者之句求恐事未可知而矫枉过正也勿劝捐以安富恐抑勒者多勿罚锾以远嫌恐狥财者惑勿交锁炼于胥役必内存之当用者加朱墨围使不得开不当用者不署锁字使不得混勿委监狱于典史必紧临之审其轻重辨木索之有无观其气色知衣粮之克扣孔子曰听讼吾犹人也必也使无讼乎此圣人甚言无讼之难非言听讼之易也今之人不能听讼先欲无讼不过严状式诛讼师诉之而不知号之而不埋曰吾以息欲云尔此如防川怨气不伸讼必愈多不知使无讼之道即在听讼之中当机立决大畏民志民何讼耶所谓侧弁垢颜不投于明镜是也然而一哄之狱情伪万出或在案中或在案外听之者恃才恃气恃廉恃公皆不足以听也虚以受之灵以应之周详以求之旁见侧出以察之庶足以听也太凡事过而尝自悔其误者其误常少此所谓政如农功日夜思之者也事过而常自信无一事之误者其误必多此所谓气矜之隆秦人视越人之肥瘠者也对簿之民宜分为六重者狱其次系其次管守其次保释其次待唤其次听其所之数者能临事料量而不容胥吏持之则听讼之道思过半矣和息非不可允但须书明曲直以防日后之终凶狎邪非不当严但须戚属投明不许匪人之恫喝律设大法而通融者存乎人否则傀儡而巳案无确据而阙疑者法乎史否则武断而巳观汉江充之巫蛊而知赃之可栽也观南史傅炎之断狱而知凶器之难据也天性之亲粲而不殊虽父诉子亦使目笞否则伤慈爱矣坟田之事勘而后断虽风霜寒暑不可辞劳且借以巡乡村矣刑名之外则有钱谷钱谷役侵者多民负者少比役无益也役又借比以索民钱善催科者不轻比役但择其负多者召花户而欲见之吾未见真花户来而税不登者也虑飞洒则细刋科则昭示乡氓防重耗则突取衡平辜较一二漕无抑勒则浮取皆恩难果应时则盈虚有备所谓催科中寓抚字也百姓之上尚有绅士凡今之闭门塞窦而不见客者其中有所不足也古人于一邑之中有乡先生乡大夫岁时伏腊饮酒习射当其时岂有苞苴竿牍之嫌乎作吏者日对里魁伍伯而不亲贤士大夫不特天阙下情亦且无以自辅记有之日贵贵为其近于君也尊缙绅即所以尊朝廷其它生童皆吾子弟亦宜月课季试以无失党庠术序之义汉吴公治行号第一而史只载其荐贾生一事此其故可思也总而论之为政在外尤须为政在心心正则羣邪消心和则众善集心周于庶务而法令不必苛烦也心淡于荣禄而上官无所挟持也大府一过而傔从之诛求无厌知我之巡乡亦犹是也崇辕十人而守候之饥渴无时知民之望我不甚殊也威可使人畏不可使人恨恩可使人感不可使人狎廉不自知者廉之真公不自恃者公之大民信则顺风而呼吏服则指臂可用告示为吾之仁言不必轻发而发必手书访问非政之大体行或偶然而行必真确求心安不求名重察物议并察迩言仁无术而不行政师古而毋泥吾之所行者在是矣吾之所能言者亦止于是矣若夫神而明之化而裁之则在吾子 

　　○鄂尔泰 【姓西林觉罗号谷庵满洲镶蓝旗人康熙四十二年以举人用侍卫官至保和殿大学士封襄勤伯谥文端配享　太庙有奏疏】 

　　议州县不必设副官乡官疏 

　　△议州县不必设副官乡官疏 

　　查得设官分职专司而外原有佐理如州牧县令以下设有州同州判吏目县丞主簿典史等官而县分大者则添设县丞为之征比钱粮审理词讼乡镇多者则分设巡检为之缉捕匪类查拏盗贼定制立法固巳尽善况　本朝定例官员不许升任本省其选授邻省距原籍五百里以内者亦应另补亲属同官一处又有回避之例盖近邻本地或易于属托营私而远离桑梓可杜狥私报复诸弊也今若添设乡官即用本乡进士举贡生监者民人等若辈世居其土非亲非故内有恩有德亦有怨有嫌一旦令其羣居民上予以事权无论假公济私施惠布恩料事所必有既不能保其尽得贤能矣不贤不能之乡官纵能确知一乡之中某某刁恶某某抗欠某某酗酒赌博某某行窃窝强保其能秉公据实密告牧令明申法纪乎夫今之州同州判丞簿巡检典史即论语所云应先之有司汉制所称三老啬夫游徼等职之属类也唐书所载县下于乡者即今之乡约乡保总甲总练之属类也名异实同人存法立如果牧令得人则此等人原俱可以助其不及而进□不知即乡进士举贡生监内品行才德之选亦未始不可以资耳目而益心思是不必增乡官而堪以佐理者甚多设使牧令不得其人则虽贤能乡官亦原不能主其事或遇不肖乡官且适足济其恶且乡官既应设则佐贰可裁佐贰不可裁则乡官为冗臣愚以为该御史请设乡官之议似不可行者也至所陈衙役差票之为害钱粮盗贼词讼赌博保甲之不清与夫宣讲　圣谕解释律条之难周实属切中但差票可以酌裁而衙役必难竟革不但牧令在所必需即乡官一身亦难日遍乡村家至户晓势必转用委差谓乡官之委差必善于牧令之衙役又谁能信其必然如征收钱粮则原有自封投柜并滚单纸皂之例如缉拏盗贼则原有着落邻佑保结之例如查禁赌博则原有责成佐贰转责乡甲逐户具结之例如调处词讼则原有户婚田士细事先批乡邻公讲息结之例如编行保甲则原有户口门牌细开名数并记簿稽察之例凡此诸条并无遗法据该御史所请委任乡官之事皆牧令之所得为亦牧令之所能为下属奉行之不力实由上司督率之不勤人之过也于法乎何尤至于宣讲　圣谕广训以及解释部颁律条亦非乡官四人所能周至在乡官既仍须率用各村贡监生员而牧令亦何不可分用各乡贡监生员臣以为□使天下大小官吏各抒实心各宣实力既谨依良法更善体美意则固执为法权宜亦为法无用别议纷更此自古有治人无治法之言所以为不可易也 

　　○潘杓灿 【见前】 

　　升迁 

　　△升迁 

　　诗曰靡不有初鲜克有终晚节末路之难古今共之盖习久者易怠志满者易骄成功不慎而怠与骄萌不几山亏一篑乎尤贵豫先时之计虑留后日之讴思述升迁 
　　任内钱粮每年虽有奏销清册然存留放给不无挪借透欠之款今任事将终不可不通盘打算使条条皆有着落项项皆是全完不特不予后官以掯勤之端亦不可致胥役留为口实于升前细将挪借透欠一一开出逐件清楚或应拨补或应抵还或追还官或令补领其挪借二项若凭上行方始通融者原属一丁一孔申请开销尚易补还唯是透支欠给之间须商酌妥确或透者不能即有还官欠者未能即有实给或可晓以情理令同役亲友立约对会使透者徐扣工食以偿欠者欠者出领以粘卷中盖前官欠给之款后官必不补给今立约对会虽迟时日终有领期先有虚收而渐实受亦易乐从也至有私借私挪无透有欠须预先设法补苴弥缝无隙倘留可议之端俟后官查出详追彼时必出巳资补库更添一参驳之丑矣 【清钱粮】 
　　钱粮既清即可令历年收管书吏将任内交盘底册攒造止留本年底册以待去任之日扣定真数方始实造盖历年底册既成即可誊写而本年册底无多造亦易竣倘人司肯令署官收受则数□可以交出矣 【造交盘】 
　　□仅日现在役食一项专资班役办公之用并不能养赡身家求具不致□支巳非易易即稍有赢余而新官到任尚有迎送各项花销兑支一法似无大益不如照数□给役食不可豫给钱粮放款中巳言之矣至升迁之年必有压落未给者历年或有民欠积逋即兑与承追之役照欠给串勒令写领盖承追旧欠必公派三班皂快使彼各有未完易于兑散况积欠不完未必不是承追之人中饱即里地侵蚀在此辈原系一路之人兑支自易无可推诿者 【发兑支】 
　　积谷原无额数各里捐输在簿有名而未交纳者于解任之年须上紧劝输销簿久催不完者于去任之日开示免纳勿为里蠹中饱每年仓廒定有余粮如存留续放之米未及放完而要离任当先查算明白扣存仓中正用毋使胥役暗自收肥 【查积谷余粮】 
　　税契虽于编审之年清查而编审之后民间仍有买卖于升迁之时出票里中着地方报催上税此时称估税银勿加耗赠则民闲因有便宜自然争先来税若仍重戥勒索则买户匿契不税以待新官编审上纳虽催亦无益也临去任胥役例要乞恩有此一查多有将契托胥役乞印者示恩准行亦是不费之惠 【查税契】 
　　钦部宪件不完不能离任任既满宜严查速结以副升迁 【结钦部宪件】 
　　任满将升词讼宜少准苟拘过人犯不审而罢不既虚费民人之银钱时日乎故莫若于数日前出示停讼为便 【简词讼】 
　　号件久拘不到者必是两造俱不欲审贿差延搁也每季将终即行查理果系些小之事当挂示注销今将离任岂可仍留牌票于胥役之身令其需索无巳除人命强盗逃人十恶等事开造交与接官审理其一应户婚田土鬬殴钱债细事久拘不到者俱出示注销原牌吊毁即有难巳之事听其于新官告理 【销号件】 
　　每逢酷热严寒之时监中可放之囚自应保放今当去后更要彻底澄清除死罪未决军徒未解钦部宪件未结以及寄监犯人开造交盘一册送与后官其余上司赃赎人犯宜取的保职行小罪人犯尽行释放 【清监狱】 
　　钦部宪件赃赎久追不完果系家产尽绝者亦准详请免追载在则例今将去任宜择上项久逋赃赎令本犯投具家产尽绝呈词申详请免详请不准交与后官追纳其职行自问赎银于交印之日尽批豁免告条晓谕即入官之赃不报上司者亦同免追盖此等赃赎原不开入交盘徒令胥役卖放不若明免为妙 【免赃赎】 
　　逐日买办行铺俱着亲领现银今将去任仍恐□蠹有借称新升上任送礼名色骗取什物宜出示晓谕 【晓谕行铺】 
　　去任之时内衙丁仆有将衙署门栏作柴薪者有信忌讳恣意毁坏者有将花卉树木斫伐者意在不肯留与后人不知一草一木皆　朝庭赋税百姓脂膏所成历任以来享用巳久今将去任当思报国恤民果有事不称职犹当自愧奈何以有用之物任情暴殄又复累民修葺耶况后官与巳原无雠忌小量至此可发大笑宜先朱示禁约实贴三堂 【禁止亲随折毁衙署】 
　　去任有期宜钉合式簿册并空白牌票长文纸青白红手本用印备用 【印簿册牌票】 
　　报升巳后上司既有知照须往谒谢数日内即清理一应未完令有头绪凭到宜先具详文通详院司道府请选委贤能署印以便出缺若相好上司处详文外更须加一委曲禀帖恳请早使交代盖既有升任自当速赴恐日久又有盗案逃人粘滞也 【请署员】 
　　凡书札文移牌票非有用必存者尽行焚毁不得遗留使后官拾去致生他议其一应不须交与后官册籍尽行收藏以备他日查核之用至于征收无额杂税簿籍尤不可留与吏胥 【焚毁簿书】 
　　衙署中有借办行铺木植棚厂等物示期亲领恐出衙之后即为吏胥干没过归于巳也 【还借办】 
　　出缺之后必有除补者探听的实具书启令头接人递送须要言词温润礼数周全倘接任之后有未完事件正资料理且交盘一节多有故意兴难者务使相好则接受自易 【接新官】 
　　役吏终任追随临行之惠不可不及其□者必以事件乞恩庸者未必有事干渎衙中自办粗用器皿难以持带新任者不必算小变卖宜分赏不曾乞恩之人一以存去思一以示公溥 【赏役吏】 
　　署员有人俟其择日受印如日期择得远当行文催之及期将印洗验明净入匣中加印封依仪注交与署员出文申明各宪 【交印】 
　　离地方之时必须向文庙各上司及缙绅处辞行同城之上司印既交卸即须叩禀谢事 【谢上司】 
　　既巳谢事署官虽不进署住家亦须另觅公馆移出家眷俟候交盘以赴新任其衙署听凭修葺以候新官伹出衙之时宜亲自各处照看恐有文稿粘贴壁间或家人藏匿日用物件更免遗忘查取之失 【出衙】 

　　●牧令书卷三　持家 

　　安肃徐栋致初辑 
　　穷原者必竟委观畧者必考详民事宜递陈矣然有居于先者治国在齐家家齐于正内外之位而制用次之则持家其要乎 

　　汪辉祖 
　　何士祁 
　　徐文弼 
　　王凤生 
　　何耿绳 
　　谢金銮 
　　汪辉祖 
　　刘衡 
　　袁守定 
　　王士俊 
　　周际华 

　　○汪辉祖 【见保甲书卷三】 

　　家属 
　　用财 

　　△家属 

　　挈眷之官累也然实有万不可巳者署无眷属则宅门内如客寓然一切俱无检束官一升堂拜客仆从即无顾忌遇公出晚夕印匣亦难信托昔有同寮孑然在官腰间悬匙累累每出必与印偕殊非体制或以姬妾任之则又不可贤明者百无二三小家女何知大义属理内政势有不能万一小有色艺驯至恃宠揽权祸更有不可胜言者采苹之诗颂有齐季女有以夫 
　　宅门以外官也规模狭隘则事上接下无往非获咎之端宅门以内家也规模阔大则取多用宏随在皆亏帑之渐而其要则在勿使家人有居官之乐而巳造物劳我以生无论在官在家总无逸居之日仕路何常宜止则止顾有知止而不获止者大率家人累之家人乐于在官即有不能去官之势故居官时须使宅门以内仍与居家无异女红中馈不改寒素家风则家人无恋于一官而退计不难自决矣 
　　官衙习气最足坏人子弟凡家居不应有之事官中无所不有虽居官者纪范极严然时而升堂时而公出检束总有不至仆从人等饱食羣居乌能尽安素分如赌钱唱曲养鸟鱼嬖优狎倡之类何地蔑有衣美食肥犹其小者子弟血气未定易为所惑且若辈唯恐不当公子之意用事者以此固宠未用事者以此邀恩一有所溺父兄之教难行为害不浅况官非世业久暂靡常子弟即幸无外染而饱暖嬉闲筋弛骨懈设不能仰给于官将无所恃以自立故惟子弟可治儒业者携之官中俾受严师约束其它不若各就所长令其在家治生以为久远之计 

　　△用财 

　　宁远旧无库征收饷银皆贮内室遇批觧始发匠倾镕余以为非制创设库房三间命库书可筦钥此正项也即廉俸所入亦储赈房应酬日用皆取给焉葢一归私室则当问出纳于室人性啬者虑其绌也出之不易或谈事机性奢者见其赢也用之无节必致匿乏且财之所主权之所归也并有因以干预外事者若之何勿慎 
　　侈靡之为害也取之百姓不巳必至侵及官帑其始偶然继乃常然久且习为固然而忘其所以然夫因公挪移即干严律虚出通关亦罹重谴况以私用而亏官帑实为侵盗乎纵或幸逃法纲神且鉴之矧法亦未可苟免耶上官之喜怒一身之疾病公事之降革皆不可知官帑无亏不过夺职而止不然将有制其命者所当于用财时先自谨也 
　　士既服官凡官之所需及应酬种种与官俱来者断不能省然官一而巳非合家皆官也一人官而家之人无不官禄其足济乎且即官之一身衣服可以肃观瞻□仆可以供任使似亦足矣而必备美是求有一带而悬表佩玉费及千金他物称是者试问官声果否系此而亏累因焉果何为哉优伶宜屏燕会宜简裘马宜朴家人之衣食宜俭借曰缺美息阜则有原思用九百之义在岂患货之弃于地者而况其未必然耶故用财宜节不节即贪人即不自爱未有甘以墨败者资用既绌左右效忠之辈进献利策多在可以取可以无取之间意谓伤廉尚小不妨姑试利径一开万难再窒情移势偪欲罢不能或被下人牵鼻或受上官掣肘卒之利尽归人害独归巳败以身徇不败亦殃及子孙皆由不节之一念基之故欲为清白吏必自节用始 
　　身兼庶事万不能琐屑理财然出纳之数断不可不知尽委经手之人而巳不与闻则我不挪移有挪移者我不侵盗有侵盗者至交代时水落石出噬脐无及矣宜属司筦钥者分列正入正出杂入杂出四簿随时检阅则仓库出入相符不相符有余不足之数一一在心设过去官交代册籍顷刻可成虽猾吏无能为弊更可不致遗漏款目受后任之推敲或曰此行于简僻小县则可恐繁剧之地势不能行余应之曰苟不耐烦虽简僻何所用之否则地异而理一也何难行之有夫号称繁剧不过增驿站多迎送耳亦可另设一簿以览其要特立法非难任人为难有治人无治法安所得诚信之人而任之歃所有立簿法开后 
　　一正入簿记银谷应征之数及税契杂税耗羡等项 
　　一正出簿记银谷之应解应支应放应垫之数及廉俸幕修等项 
　　一杂入簿记银之平余谷之斛面及每岁额有之陋规等项应入巳者可质鬼神人所共知不必讳也若额外婪索是为赃私不可以入簿者不可以对人即不可以问心鬼瞰之神鉴之悖入悖出自爱者必不肯为 
　　一杂出簿记应捐应赠及日用应费各项 
　　以上四簿乃官中理财之道官事稍暇随时考校正入稍亏或有借垫则先以杂入补之而用自不敢不节此皆记其总数或十日一结或半月一结其流水细账则责之司出入者而权不任焉否则杂入者滥用而正入者有亏至交代时或不自知其故矣 
　　用财须俭为一巳言之也若以财用人则处处宜留余地人之听用于我无不为财起见不使之稍有所利其心思材力岂肯实为我用且不惟不为我用将转为我害矣且我亦何常不计利哉席官之位食官之禄尚欲俭用以自□彼事官者而使一无所赢其家何赖焉宽其分乃安其身惟恐我之不用斯收用人之益耳宾友僚属之酬赠赆贷庆吊一切分所常有斟情量力各视其时不应则巳应之须令其人实受吾益尝见官中陋习以此等应酬无可质证司出纳者任意短色轻平甚有至八折九折者克其赢以入橐施者实费受者虚承良可浩叹刘仙圃令浙江时遇有公分属账房封固加签其应标名目必俟手署故色或未足而平总不轻亦厚交之一道也 

　　○何士祁 【见保甲书卷三】 

　　账房不可任用至亲 
　　亲族宜周恤 
　　宅门内外宜分界限 
　　立钱谷簿凡所出入手自标记 

　　△账房不可任用至亲 

　　例支捐款幕友束修厨房伙食凡有一定之数者立定章程即可照此给发其它不能预定之款如酬应供给差使之类必官为酌定账房照发至于征收钱漕则历年数目不同必须与头柜幕友两相核对详细稽算庶库簿不致舛错稍不经意书吏乘虚而入为害甚大　流水账宜五日一看一月一结　银洋出数皆宜核钱以归划一　利之所在怨之所归必有谣言不可轻听　此任最重宜请老成精细之人司之不妨多其束修以义合者去留在我一用子弟至亲百弊丛生 

　　△亲族宜周恤 

　　离家较近之省求帮告助者源源而来力有难给宜酌量族之远近戚之亲疏就廉俸所余每年寄归补助贫乏约定不许至署则所费省而受者得实惠矣 

　　△宅门内外宜分界限 

　　宅门外以公济公者不能存吝啬之心招怨误事若宅门以内则家也与官一例可乎宜按人酌给月费为零用之需不得于账房支取分文以杜影射而节縻费 

　　△立钱谷簿凡所出入手自标记 

　　一县钱谷欵甚烦多而大要有数宜令户书将正项若干杂项若干解某欵若干支某欵若干照赋役全书开具一册每欵之后空出数行以备登记如上忙停征后即于进欵内注明数目每解一欵支一欵放一欵垫一欵即于出欵内注明数目则有无盈绌一览了然此本任经征者也其接征前任漕尾及旧欠钱粮亦附其欵于册后而注其出入之数　上司有专札催提者于应解欵上加一圈视圈之多寡为解之先后　每年奏销上下两忙必开列前五年报解堂期数目以为依据　应支之欵稍有盈余不妨先期预给养廉可抵正欵不可听其划扣以此类推在细心详究耳每年上下忙截数后宜嘱内幕与户书各开一进出细数及应抵之数则稍有亏短半年即觉尚可补救也　一年之后即将何项钱粮如何处分开一清单揭之于壁庶免事后追悔此经理钱粮大畧也 

　　○徐文弼 【字襄右江西丰城人官知县有吏治悬镜】 

　　设买办 

　　△设买办 

　　买办之役务须选充或有用该班头役者有头役另雇一人代充者必朴实勤谨乃免诸弊葢此系官与民交财最易招谤亦易见好凡行户商贾五方杂处毁誉之声由之传播且近例保荐必以日用所需发市价平买不賖取行户为清廉之事因立法如左 
　　一设簿每月发簿一本买办何物何价逐日登明每夜晚缴进过朱次日早发出 
　　一给大小票账房裁纸作大小票止于纸角用一小图记每日官帐所需用大票载明何物给与买办照票买备缴进留票照件登簿其内署各人私买对象用小票载明何物并载发现价若干买办亦照票买进只留票不必登簿每晚并将大小票夹入官帐簿内送进账房查对次早去票发簿　须严谕买办除大票登载官帐簿凡内署私用各件等物必要钱票两发如小票无钱及有现钱无票或系白票无图记者俱不许领受私自买进如违责究革役 
　　一定取货印簿凡每日常用之物如酒肉等类定于何铺店各立一簿用印将发过价银总登簿内逐日发簿取货铺户以此为凭庶免买办侵挪买滥诸弊亦免铺户货账混开 
　　愚谓买办一节唯在账房经理得人予初莅永任即有历数前官去任时负累行铺者内而亲属家人之混取外而买办之侵欺民亏损资本官留遗怨声鉴此之失不得不令账房精细所设立大小票与取货簿二法不特杜绝诸弊且合署上下食用所取无不周知幸高明毌以不亲琐事贻戚也 

　　○王凤生 【见保甲书卷二】 

　　理财挈要 

　　△理财挈要 

　　财非官所应言而理财则居官所当悉非谓身综庶政犹必躬亲出纳较以锱铢也公则征解之处分攸关私则度支之盈绌攸系若径委任于他人而巳不过问虽日自刻苦而黠丁蠹役重支重销或款巳划而复解或解稿具而故延催以核算托词不倸日久渐忘任其颠倒混开官乃益形其累尝有州县历官屡处膏腴素性从无挥霍一经交卸竟多亏绌而不自知巳瘠人肥噬脐何及学治臆说所载分列正入正出杂入杂出四簿其法善矣此四簿者官自钩考固属最妙或处繁剧之区则托钱友核之亦尚可以无遗缘摊捐解给批详皆自钱友核定若细心钱友自立捐款簿一□凡一批一详一划逐欵随笔注入弊端自无从开否则正入正出钱席知之杂入杂出账房知之尔不相谋最易弊混四簿之外倘地值冲繁则另置驿站簿一本以应入巳出者记之并四簿按旬日一小结季终一大结最为明白简要果能实力奉行随时考校则大纲既举众目毕张赢绌可操诸掌握之中交代可成于顷刻之际余固屡试之而身受其益者 

　　○何耿绳 

　　理财 

　　△理财 

　　账房为银钱出入总汇之地最要综理得人第一款项要清存库银钱有簿提库批解银钱有簿支发俸工有簿支发一切杂项有簿至私项出入亦分类登记而统入流水俾总入总出每日有数则有余有亏按簿可稽矣管帐人于每日总结后将帐送官□项覆看于总结处截用图记发还倘出入有应商之处或标签或面商从长核实可也 
　　一征收钱粮拆封宜勤或三日或五日照流水核算征存在柜数目令该房检齐送内或银或钱核明正耗实数令明白亲信者眼同贮库钥匙存内饬该管吏役小心看守或有应支各欵或批解司库应行动用之时照领照批开库支发或先提半年支欵存内支发另簿存记以免开库烦琐但勿牵混私用致欵项不清 
　　一支发各欵如教职捕厅俸银生员廪银俱按季据领支发平色须足至各役工食等项查照向例发给但不可按季全发务多留有余以备重案远差陆续借支之用缘此项如额外垫发虽入交代后任不认也再捕厅多有因案停俸者必须查明倘有冐领开入支欵后任亦不认也总之支发各欵不得据领即发先令该管房查卷送阅看前任如何支发照例办理自不至有冐领浮支之弊 
　　一每月应放孤贫米石若干应捐禁卒更夫等役米石若干或动仓谷碾放或系采买支发饬该房查开照前核办但应捐米石动用仓谷交代时作价归入应交项下以便买补还仓 
　　一摊捐欵中有急须批解者或解一季或解半年另簿存记如属可缓且可不解倘奉文催或先中覆即日筹欵批解亦可断不可动正项而解捐欵缘正项有亏分厘均干参处捐欵欠解尚无妨碍 

　　○谢金銮 【见治原】 

　　居官致用 

　　△居官致用 

　　为官以理财为急初到任即须详察此缺每年中钱粮出息若干杂项出息若干合廉俸若干为入数又细察每年各项酬应若干差使坐派若干幕宾朿脯若干家计食用若干共为出数以入数抵出数必使稍有赢余若以所入抵所出仅敷支给更无赢余则须于出数中力为裁减铁定章程必使有余而后可出入权量既定则立定主意绝去苞苴贿弊遇民事案狱尽心竭力为百姓兴利锄奸细加访察以助其精明不惮勤劳以伸其仁爱现今绝少此官只须为得四五分便四方风动要以实心为主则民爱之如父母矣虽不爱钱巳决无患贫之事 
　　或曰子所谓入数者皆自然之出息也但缺有好丑倘以入数扺出数必有赢余可以概论乎曰此一定之理也国家设立州县岂是容易当下曾经八面筹划倘所入不敷所出则不成缺不可设县矣故无论极低极丑之缺以所入权所出皆有亭余惟多少之不同耳 
　　向吏役辈察问本缺出息则必曰无有也即有之亦极微薄也若问以每年费用出数则必张大其说矣此辈一则为自巳侵蚀之地再则廹本官开受贿之门其技本如此也而我之官亲长随则益从而附和之愈甚其说前后左右啧啧繁言总其大旨则曰不受贿则官不保必至狼狈其实听此辈之言则官不保必至狼狈也 
　　吏役之言不可信跟随之言则可信矣官亲之言则愈可信矣然亦试思此数十辈哗然相从以至者何为而来耶 
　　初上任时本官要钱不要钱尚在未可知之数而此数十辈相从以至者莫非要钱者也彼要钱则我须从之而要钱彼要我犯法则我须从之而犯法到得我坏官狼狈而此数十辈者逍遥以去矣此何由哉见识不足以破众愚智术不足以制众事故卒依阿委随为此辈所困也做官一个才字是短不得的 
　　近□县令总以亏空为忧虽山僻小邑亦复如是或以为问曰是有说焉官之词讼不要钱者必不亏空词讼要钱则必亏空曰此言固亦有征然其事亦怪矣曰何怪之有不要意外之钱者出入有经成算在握故也曰词讼得钱者独不可以立成算乎曰词讼得钱何算之有其来也无定可有可无可少可多得之甚易用之甚宽有成算由于立规要此钱则不可以立规故无成算而有虚望其望常奢而赴之也常不及亏空必矣 
　　做好官者念念不要钱究竟得钱且所得之钱可安可久故少胜于多做丑官者念念要钱然究竟不得钱且所得之钱易败易耗故多不如少 
　　有足用之方所入不愁其少无足用之法所入不怕其多愈多愈不足若夫贪赃枉法之钱要之何用圣贤巳断定了曰货悖而入者亦悖而出此二语任尔神仙法术总逃不过 
　　问钱粮出息实有浮收近日号清廉者词讼不受赇则仍赖钱粮出息是亦犯赃物耳其如自封投柜之说何哉曰今各处州县征收每银一钱收铜钱一百七八十文不等比较当时钱价似乎稍有浮收然实非浮收也此等浮收法所不禁官稍有赢余非犯法也葢谷有鼠雀之耗银有倾镕之耗以至书胥纸笔夫役解运之费皆出其中若不取诸民何从而给之故征收之法只随各处时宜按其旧规取之可矣即自封投匦之法其中亦有浮收勿徒□虚名也 
　　问陋规当除乎曰有当即曰除之而不可须臾缓者有除之而未可□除者有除之但去其太甚而不必尽革者有竟不可除者须分别治之不可以一概论也 

　　○汪辉祖 【见保甲书卷三】 

　　陋规 

　　△陋规 

　　裁陋规美举也然官中公事廉俸不敷是以因俗制宜取赢应用轻于汰革目前自获廉名迨用无所出势复取给于民且有变本而加厉者长贪风开讼衅害将滋甚极之陋规不能再复而公事棘手不自爱者因之百方掊克奸宄从而藉端善良转难乐业是谁之过欤陋规之目各处不同惟吏役所供万无受理他若乎余津贴之类可就各地方情形斟酌调剂去其太甚不宜轻言革除至署篆之员详革陋规是谓慷他人之慨心不可问君子耻之 
　　凡有陋规之处必多应酬取之于民用之于官谚所谓以公济公非实宦橐也历久相沿巳成常例万不容于例外加增断不可于例中扣减倘应出而吝象齿之焚不必专在贿矣 
　　俗所指美缺大率陋规较多之地岁例所入人人预筹分润善入而善出惟才者能之或不善于入而不能不出则转自绌矣虑其绌而入之不谨祸不旋踵惧有祸而入之稍慎又不足以应人之求故美缺尤不易为自好者万不宜误听怂惥垂涎营调白香山诗云妻妾欢娱僮仆饱始知官职为他人今之为美缺者饱僮仆而巳妻妾欢娱其名也实且贻子孙之累焉居美缺者可不常自儆乎 

　　○刘衡 【见保甲书卷二】 

　　革陋规之法 

　　△革陋规之法 

　　我辈得官一切用度有与官而俱来者欵项繁多势不能减省若将无碍之陋规遽行裁革必不敷用倘将来窘廹时又欲复之则出于创而非由于因转至民心骇异因而民怨沸腾故不可遽革也况革陋规大非易事官欲革陋规不可令一人知之恐棍蠹闻之转向其人索诈撞骗妄称敛钱若干给我我有门路能令官府永远裁革其人闻之欣喜过望未有不隋其术者官未之知以为裁陋规为民除害也而不知棍蠹巳先索得多钱到手彼旧出陋规者反多出钱矣予向游外省深知其弊是以在巴县革除行户陋规时默识于心不与一人言及亦不令一人知仍唤书吏佯语之曰吾欲传行户验帖尔可将行户领帖旧卷送核迨该吏送到卷宗予袖卷入密室亲核得旧帖行帖若干张现在行户何人开张何处录一清单乃自作免验行帖告示稿集署中戚友于密室内誊正自行钤印并出一票选一年轻初当差不能索诈之人承票将告示分给各行户每行一张混蠹等未能撞骗从此丧胆不敢仍前作崇 

　　○袁守定 【见治原】 

　　国尔忘家 
　　谨关防 

　　△国尔忘家 

　　在官忧家直是愚障不特非国尔忘家之义去日苦多区区所营卒亦何有白乐天自警诗曰蚕老茧成不庇身蜂饥蜜熟属他人须知年老忧家者恐似二虫虚苦辛 

　　△谨关防 

　　凡内署办事当在二堂使近宅门书役于门启事必先知之星卜异色人勿与之相接子弟门客勿使与所治人往来吏役妇女勿使出入内署见绅士令门子左右之不得刻离为私数见则辞之皆所以谨关防也 
　　何士祁曰山人墨客江湖术士一与往来必致招摇生事然疾之太甚亦非所宜稍给其求而不与相接似为得之 

　　○王士俊 【见治原】 

　　忘家 
　　捐济 

　　△忘家 

　　后世贪官污吏不独官之罪也其妻子亦与有责焉妇人小器稚子童观见纷华靡丽则悦之淡泊朴陋则厌之人无丈夫气多为所牵始而染指继而饕餮身名交丧家亦破亡至于既败悔之晚矣何若凛之于始示以忠孝廉节论以利害是非其不为妻孥者正其所以甚为妻孥也 

　　△捐济 

　　用之以奢莫若积之以俭积之以俭尤宜散之以公　君恩所赢家计所缩以之资寒土膏火给穷黎衣食不愈于媚妻妾贻子孙乎以之兴学校坛祠葺桥梁道路不愈于营膏腴穷土木乎封鐍而藏之将无翼而飞不胫而走矣斟酌而布之必仰不愧天俯不怍人也乃素封之家愈富愈悭官俸所入铢积寸累虽有义举不复一出此之谓不知类 

　　○周际华 【见治原】 

　　知足 

　　△知足 

　　居官要知足土当穷约时衣食器用愧不如人一旦得志便淫心舍力穷极富丽制之惟恐不精精焉惟恐不广是固不肯作退一步想耳能退一步自然此心恬淡何至不留余步耶予拟一联云不可吃尽不可穿尽不可说尽属对云又要懂得又要做得又要耐得粗浅语却不容易做到 

　　●牧令书卷四　用人 

　　安肃徐栋致初辑 
　　政非一人所能理若幕佐若吏胥若家丁若差役皆待用之人也用之当则事成用之不当则事败由治内而治外其毋忽此 

　　王士俊 
　　王植 
　　汪辉祖 
　　黄可润 
　　谢金銮 
　　何士祁 
　　袁守定 
　　周际华 
　　王有孚 
　　蓝鼎元 
　　汪辉祖 
　　王凤生 
　　何士祁 
　　谢金銮 
　　王植 
　　刘衡 
　　何耿绳 
　　田文镜 
　　袁守定 
　　朱 
　　陈宏谋 
　　汪辉祖 
　　王凤生 
　　叶镇 
　　何耿绳 
　　谢金銮 
　　袁守定 
　　王植 
　　汪辉祖 
　　顾炎武 
　　王植 
　　黄可润 

　　○王士俊 【见治原】 

　　用人为仕宦亟务 

　　△用人为仕宦亟务 

　　绅士耳目也无耳目何以纳益幕客心腹也无心腹何以论思佐吏股肱也无股肱何以集事然而用人难哉不先之以知人则招权聚贿官为孤注矣不归之于独断则坐堂画诺官同木偶矣有用人之识而后可以用人有用人之才而后可以用人不然非用人也用于人者也至于肘腋之间隐然为奸莫如家僮庄以莅之慈以畜之尤当明以烛之严以防之易曰几事不密则害成其御仆之谓与 

　　○王植 【见治原】 

　　署规 

　　△署规 

　　官府到任皆循例立堂规而不立署规者堂规类幕友为之而署规非幕友之所乐为也考古之司民牧者得自辟所知资以共事目曰幕僚曰入幕之实实为属员之流而主人以宾礼待之见主人用晚生帖署中位次惟西席望重有师道不可屈次即刑名次钱谷为尊而书札号件销算皆居其下偶有外客宜敬礼者则代主人为应酬有主道焉若行署官船礼无直踞主上者此直省相沿之成规也其贤者常能具高识持大议品端才裕百不一二近以书生初仕罔谙科条赀郎□官不深文墨惟以幕友为从违而畧通幕事辄轻视主人者往往有之亦主人之过也葢署规尤整饬内外之纲要予凡所历任佥押阅卷类在二堂之偏以为中权接卷送佥专一小仆司之司阍者不许辄到幕友所属官亦绝不见幕友非轻以不肖之心防人也尝见有遇事无定见者即自理事一切商之幕友与属员亦听其时相见而司阍用非其人遂内与劣幕为连手外与衙官通气息加以庸鄙亲族不知政体致猫鼠同眠狼狈相依官所寄以为耳目者反输心腹于他人渐至小人乘间而入官声遂至大累久之且挟制主人任意张大虽贤主人亦付之无如何呜乎倒持太阿彼此有损其弊皆自不立署规始可不早为变计 

　　○汪辉祖 【见保甲书卷三】 

　　访延贤友 
　　用亲不如用友 

　　△访延贤友 

　　有司之职礼士勤民迎来送往谒上官接寮属日有应理公事簿书凌杂虽能者亦须借佽幕友况省例不同俗尚各别惟习其土者知之故到省先宜谘访贤友聘请□幕同寅推荐不宜滥许上官情势有必不可却者宁如数赠修隆以宾礼勿轻信妄任驯致误事 
　　幕宾之名曰刑名曰钱谷曰征比曰挂号曰书启其大较也刑名钱谷动系考成尽人而知其当重矣抑知赋繁之地漏催捺阁及刘建韶曰才学谙练之土若不立品即便饩廪足称亦必别思染指讲究立品则岁修自有常额必能量入为出虽偶至匮乏亦不破戒凡宾主相依至十余年不易馆与官去而幕不易经十数任相沿延请者必其人能立品可亲可敬而不可离者也大头小尾诸弊实皆征比核之而词讼案牍刑钱多不上紧全在号友稽查催办至书启庸拙疏怠亦足贻笑招尤无一可以易视惜小费者率计较于岁修之多寡其人不自爱重往往随缘曲就若心地光明才学谙练之士岁修外别无染指非饩廪足称必不入安其席与其省费误公而贻悔何如隆礼厚币而获助 
　　人之气质大概不同毗于阳者刚不免伉直忤物毗于阴者柔类多和易近人然非平日究心律例断不能高自持议较之随波逐流胸无定见者遇事终可依赖择友自辅当无取其软美也 
　　幕宾固不可不重一切公事究宜身亲习练不可专依于人葢巳不解事则宾之贤否无由识别付托断难尽效且受理词讼登答上官仓猝自有机宜非幕宾所能赞襄不能了然于心何能了然于口依样葫芦底蕴一露势必为上所易为下所玩欲尽其职难矣 

　　△用亲不如用友 

　　谚曰莫用三爷废职亡家葢子为少爷壻为姑爷妻兄弟为舅爷也之三者未必才无可用第内有蔽聪塞明之方外有投鼠忌器之虑威之所行权辄附焉权之所附威更炽焉任以笔墨则售承行鬻差票任以案牍则通贿赂变是非任以仓库则轻出重入西掩东挪弊难枚举即令总核买办杂务其细巳甚亦必至于短发价值有玷官声故无一而可事非十分败坏不入于耳迨入于耳巳难措手以法则伤恩以恩则坏法三者相同而子为尤甚其见利忘亲者无论意在爱亲而孳孳焉为亲计利势必陷亲于不义所以危也余佐幕三十年凡署中有公子主事者断不受聘葢坐视其害义有不安以疏间亲分有不可目击官之受此累者比比皆是乾隆二十九年诸暨令黄汝亮之重征五十一年平阳令黄梅之苛敛并因子累身干重辟子亦罹刑尤炯鉴之昭然者矣然则壻与舅犹可用乎曰否特其恩较杀于子其分较疏于子或不致十分败坏尚易发觉耳然至于发觉亦复不易收拾治壻则碍女治舅则碍妻隐忍黜逐巳累不可言总不若择贤友而任之友以义合守义则尊而礼之苟其负义何嫌乎绝交葢友有瑕疵旁人皆可启白且一经受玷之后托足无方故自爱者恒多也 
　　然则一行作吏至亲皆可疏乎曰不然自未遇以至通籍莫不厚望于我其情重可感也幸得服官如之何勿念不以事权则负才者无所肆不责以功效则无才者可自容称吾之力衣之食之分禄以周之尽吾心焉而巳心有余而力不逮无可如何也若夫任之以事以致废弛决裂情面两失则是陷人于恶耳岂爱人以德之谓乎 
　　至亲密友义不可却其可资照料者偕至官中不无臂指之助即酌量赠遗力尚能支然有恒产有恒业者必不肯离家远出惟无用之人多乐随任不知官中公事须延幕友官亲可办者不过仓库仓库并关重大非深可倚信之人不敢轻托一时面软挈之而去至于无所事事徒滋悔怨非惟无益而又害之何如实言婉谢之为得乎 

　　○黄可润 【见保甲书卷三】 

　　幕友 

　　△幕友 

　　作令不能不用幕友然幕友不但取其谙律例亦当与讲存心行政之体至于奉行文书但单发该房照办字样书吏无本领者不过率混了事至于驳饬至三而木官巳干迟悞之咎矣故幕友好者当初奉文时即将主意摘出使吏遵办则事毕举也然大要权不尽在幕友专在本官平日须将刑名钱谷本省事例一一熟筹胸中临事方有把柄 

　　○谢金銮 【见治原】 

　　居官致用 

　　△居官致用 

　　州县首重刑名钱谷然其实有不同者有公式之刑名钱谷有儒者之刋名钱谷公式之刋名有章程可守按法考律不爽而巳此幕友可代者也儒者之刑名则准情酌理辨别疑难通乎法外之意此不可责于幕友者也公式之钱谷清理欵项会计当而己此幕友可代者也儒者之钱谷则为民殖生为国理财量入为出经权在手此非幕友所可代者也 
　　文字为居官紧要之用有不可全赖于幕宾书吏者假使详文禀帖上不足以耸动上司札谕告条下不足以耸动百姓则虽有良法美意不能自达而奸宄乱政之徒得以施行毁害之术矣 

　　○何士祁 【见保甲书卷三】 

　　幕友宜待之以礼 

　　△幕友宜待之以礼 

　　幕友如刑名钱谷发审书启征收挂号朱墨账房及一切杂务之属皆佐官治事者也刑钱两席固宜情文兼到即各席幕宾亦皆抛弃乡井终年客居至账房一席尤心腹之所寄托苟或处以非礼有识者必不能安其居即委曲相就而心巳离矣乌乎可有休戚事必尽吾情良时佳节致敬尽欢幕宾谓之朋友顾名思义庶指臂之助可收其情意不协者不妨婉辞切忌匿怨相交凶终隙未必致受其怨谤坏我声名 

　　○袁守定 【见治原】 

　　僮仆称恩可以从政 
　　革门包 

　　△僮仆称恩可以从政 

　　遇民须有恩礼先于僮仆验之居常于左右近习人所易忽者皆不敢忽而有以及之其待民也自行其所熟顺而无所矫矣文中子曰僮仆称恩可以从政 

　　△革门包 

　　官府之弊如积尘虽屡扫之不能尽也如所谓门包者所在皆有虽属微尘大为官累吾方禁胥役不得问赃于百姓而先令家人问赃于胥吏可乎曩在桂阳州下车之初即取胥吏勿递门包互结一吏有犯罪及同房一役有犯罪及同班而一切苞苴之风扫地尽矣或曰如所言不嫌于苛察乎余曰不然宅门家人重给工食恩礼以遇之固当我从也 

　　○周际华 【见治原】 

　　用人在洁巳 

　　△用人在洁巳 

　　一县之众从何处治起先治书役而巳书役蒙上虐下其弊百出恩不足以联之则离威不足以摄之则玩惟赏罚严明庶几可耳然门印之司又书役之线索也几个长随尚不能使之贴然无怪门以外之扰扰矣而贵位置得宜宽严并济乃得安静然尤必视其家政何如如簠簋不饬虽兄弟子侄尚不见信何以信人耶 

　　○王有孚 【号白香江蘓元和诸生有一得偶谈不碍轩读律六种】 

　　一得偶谈 

　　△一得偶谈 

　　先儒言从政者约束百姓易约束自已难旨深远矣余广其意曰约束自巳易约束书役难约束书役巳不易约束家人则尤难是在真能约束自巳者始足以语此否则未有不为其所乱也 

　　○蓝鼎元 【见保甲书卷四】 

　　棉阳学准闲存录 

　　△棉阳学准闲存录 

　　聪明才智之人为僮仆所苏者甚多盖相习既久深知性情凡事放胆为之所以门户之司不可不慎恐其外通胥隶内结幕宾凡以财物小利啖本官子弟亲戚用事之人其为奸弊难以悉数也有种游手候充僮仆挟重赀托人荐引此辈踪迹亦奇矣买僮仆而使令常理也买主翁而自为之奴其意欲何为乎不什伯其偿焉不巳不干万其偿焉亦不已其饥而附饱而扬又不待言也用之则极恶穷凶剥肤入骨不用则怨诽诬谤造方为圆嘻可畏哉 

　　○汪辉祖 【见保甲书卷三】 

　　用人 

　　△用人 

　　吾友邵二云编修言今之吏治三种人为之官拥虚名而巳三种人者幕宾书吏长随也诚哉言乎官之为治必不能离此三种人而此三种人者邪正相错求端人于幕宾巳什不四五书吏问知守法然视用之者以为转移至长随则罔知义理惟利是图倚为腹心鲜不偾事而官声之玷尤在司阍呜呼其弊非说所能罄也约之犹恐稽察难周纵之必致心胆并肆由余官须自做之说而详绎之其必有所自处乎 
　　用人不可自恃往承乏宁远止录游幕时先后所用旧仆五人一门一印一跟班一司仓一管厨其中一人素无才识余以阍人苍猾稽察不易特令专司启闭不甚检覆阅岁之后捺朱票阁禀单稍稍婪索闲有言者余念大小公事一一手治渠不敢旁参词组未之深信又一年而事败乃痛惩焉巳几几受累矣兼视并听如之何可过悖耶嗟乎不可自恃又岂独在用下人哉 
　　幕宾长随利弊前巳历历言之若寮友访人于我果相信有素自当应其所求如以素未深信之人姑为推荐以塞责使寮友以信我之故过信其人万一误事何以相见故素未深信之人断不可以狥情说项或有推荐亦当详其所长不讳其所短使用之者可略短以取长庶于事无僓于心可安 
　　用人弊不一端撮要言之则曰上下壅隔而巳为上官者类以公事为重万不肯苟求于下而左右给事之人不遂其欲辄相与百方媒孽昔吾浙有贤令素为大吏所器会大吏行部过境左右诛求未餍一切供储皆阴为撤去晓起灯烛夫马一无所备遂攫大吏之怒摭他事劾去此隔于上之一端也又有贤令勤于为治纤巨必亲赏罚必信其吏役有不得于司阍者遇限日朱单为濡迟而出比其反也又不即为转禀率令枉受逾限之谴此隔于下之一端也被害者据实面陈何尝不可力惩其弊然若辈势同狼狈所易之人肆毒尤甚安能事事渎禀频犯投鼠之忌故下情终不可以上达 
　　长随与契买家奴不同忽去忽来事无常主里居姓氏俱不可凭忠诚足信百无一二得缺之日亲友属托到省之初同官说荐类皆周全□□原未必深识其根木氏断不宜一概滥收至亲临上官面言者其势不得不允处之散地尚非善策不若任之以事留心体察足供驱使固为甚善觉有弊窦立时辞覆使其无可归怨亦有辞以对上官 
　　滥收长随之弊始于误人终于自误盖若辈求情面而来者犹可其曾出荐资者一经收录荐主之责巳卸投闲置散不惟荐资落空且常餐之外一无出息若辈又多贪饮嗜食加以三五聚处赌博消闲势不得不借债鬻衣此皆由我误之彼不知自度材力又不能谅我推情收纳之故而署中公私一切彼转略有见闻辞去之后或张大其词以排同类或点缀其事以谤主人讹言肆播最玷官声 
　　宅门内用事者司阍曰门上司印曰签押司庖曰管厨宅门外则仓有司仓驿有办差皆重任也跟班一项在署侍左右出门供使令介乎内外之闲惟此一役须以少壮为之司阍非老成亲信者不可其任有稽察家人出入之责不止传宣命令而巳心术不正将内有所将而寝阁外有所投而留难揽权婪诈无所不为其后必至钩通司印伺隙舞弊此二处官之声名系之身家亦系之管厨办差则有浮冐扣克之弊管仓则有盗卖虚收之弊皆亏累所由基也 

　　○王凤生 【见保甲书卷二】 

　　驭下 

　　△驭下 

　　衙门之患全在壅蔽而能操壅蔽之权者则又门印为之也余所至处先出朱谕榜示大堂凡书役禀单令其于某月之下旁注某日某时字样紧急者随时送署余于早晚堂事毕后当堂呈递并于点卯时将事无巨细必躬必亲家人等断不能代作主张之语剀切晓谕仍严谕司阍遇有禀单随到随送俟亲笔标日再分交刑钱查阅如日期尚未亲标越次送幕以及时刻躭延查出即行根究不可放松其内发状榜及初词之差票亦必亲自过朱于月日之下并书某刻发俾内外有所稽考庶可杜其寝阁留难他若案件则全在于临审之先悉心看卷毋庸幕友开畧不准门佥置词使不知意之所在一经堂讯即予定断自无从招摇批呈则由内幕封固亲加拆阅校定后逐呈作押即以底稿传承发至内署照缮状榜登时标发再交墨笔处过批使不及辗转腾挪自无从漏泄然防其溷淆之弊尤宜慎于繁冗之时公牒既不令捺延则相逼而来不能挥之使去往往有究心一案正在殚思抑或诸事纷乘应接不暇门印专伺其时或持稿待判或以事面陈兼听曲观必致忙中有悞惟在澄心静气分别事之轻重缓急以应之苟有疑难存之案头待此事厘明而后再治彼事方可尔无所失总之门印系州县之关键非有一二解事者断难胜任然全视官为转移务严而毋失之纵可用而不可予以权是其要领惟若辈本为衣食而来若不能赡其身家何以供我指臂莅任时须将该衙门家人出息若干谕令开单送阅亲为核定应去应存并以何项归众何项贴补门印办公外此再取分毫即以婪赃论齐集家人库书当面告语至岁时则令司阍以归众之项若干开送自为酌量差事勤惰随从久暂分其银数多寡俾众心悦服勿多提银归上亦不宜多收长随使其滥分盖既戒其分外之营则只此涓涓之入不得不为珍惜矣如其地本清苦而得力办事之人所入实不敷出当自解囊厚赉以收驱使之效 

　　○何士祁 【见保甲书卷三】 

　　用人因材任使 

　　△用人因材任使 

　　别省用家丁十余人足矣即赤紧之区二十余人足矣江南重在冬漕漕粮多者须用二三十人而署中办事者仍不能废漕务关系甚重与其临时用乌合之众以致贻误莫若养于乎时故用人不得不多势使然也阍人之役最重钱漕须谨慎明白能驾驭书差旗丁者为上其次小心朴实传话勿错者亦可用另派一老成亲信之人管理库贮簿籍以分其权至于稿案须识字知轻重者司之送稿送签发房标明日期以防捺搁其宅门外杂务皆以年老历练者为上　看印之役首重稿案次值堂次书启次用印钱漕多者用印甚忙不妨多派谓之挂名签押而仍可兼充别项差使者也　此外管监管号之役为最重监则巳详言于上号则须稻程限□支应验□养总使实用实销而无误文报不得罪过客为尤要也　管库也役耐静年老者为宜如值采买宜核斛面　管厨之役须核浮冐禁赊欠官饭虽殊而他人饮食亦须查检　内宅门之役则禁止妇仆不许外出并传述主母言语须老成持重者　管签押房以老成谨密者为安　其余则跟班流差量材分派而归于杂务门上稽查务使劳逸均分不出外嫖赌不聚饮而巳其年貌住址仍注于册年节分账宜格外体恤必使之足赡身家出息或不足不能不稍为贴补也荐来诸人情不可却者留之宜派以执事否则多与盘费实时遣去终胜滥收 

　　○谢金銮 【见治原】 

　　居官致用 

　　△居官致用 

　　内幕先生有刑名有钱谷固矣乃有案总复有钱粮总有钱谷复有征比有书禀号件有红黑笔中缺衙门必须兼摄不能全备也然此犹幕宾之区别其来巳久今乃于家丁中依仿此例甚则名目更多如曰门上曰签押曰跟班曰仓场曰税务其所分巳不少乃即门上一项其中多至七八人或十数人其中又分门类则曰案件也钱粮也呈词也杂税也差务执帖传话也即签押一项又依此分之其中名目甚多且竟添出号件书禀二项其称号与幕友同而职事更多于幕友凡此头上加头脚下□脚直以官为戏场自取纷淆而增弊窦以□民害官求其必败而巳 
　　每见贤能之官虽繁缺道府其家丁不过五六人要其所信用者实只一人而巳两人者便少见 
　　凡用人少者必得其用多者事必不举 
　　国家设法无不尽善凡官府中要用之人莫不官给工食设立全备如州县衙门有六房书吏更加值堂承发则在内者无不足矣有门子听差更加长班轿夫皂隶班役凡此名色无非要用之人无不具备缺繁不足者稍增人数而巳此外加增名色皆属浮费左右使唤之人在官者曰门子曰长班也每州县门子一二人长班一二人足用矣此辈无非无仪只任呼唤亦极利用倘本官素有家仆信心可赖者携为官用未尝不可然岂能多哉今之所谓长随可用者百不得一官无主见妄为收揽则亦聚无赖之徒以自害其身而巳 

　　○王植 【见治原】 

　　家人 

　　△家人 

　　长随非在官之人而所司皆在官之事乃胥役所待以承令而集事者也余从不多用人即在直隶州大县所用不过七八人司阍正副各一人司仓二人佥押一人管厨一人备差遣一人有驿递则管号一人公出之外不用坐省之人不用跟班之人所谕各房开出陋规择其无碍官箴者存之否则去之各所司亦时为调换不令积久生弊所得陋规令存公所每季一分分则分上中下三等有私收及不应收而收者令互相觉察禀首者有赏及在山东办差时多虽不能不多用人亦犹不至滥觞也就中司阍之人传外禀之言宣内出之命不许阻抑来言不许混称官谕余尝谕之曰事必禀命若人与即取人索即与皆尔之过必不姑容有聚赌等事即于内堂唤皂役入责之密察有外遇者逐之虽盗臣或所不免而聚敛之臣庶亦鲜矣余每见州县胥役作弊皆与家人连手瓜分官或有所见闻则家人曲为掩饰弥缝而胥役婪赃民闲□面讲规礼家人需索则胥役为之传说又往往藉十为百以无为有而官之声名遂大不可问做乡绅时每闻而恶之可及身而遂忘之耶 

　　○刘衡 【见保甲书卷二】 

　　札商各牧令官须自做慎用门丁由 

　　△札商各牧令官须自做慎用门丁由 

　　查设立门丁律例并无其文夫宾客寅僚往来传帖各衙门设有柬房即跟班茶房可兼其事何庸专设门丁至于传呼胥役出纳文书则有看守宅门之官役例设转桶原有深心亦不必门丁经手况本官日坐堂皇或兀坐二堂重门洞开检点簿书俱系亲手若告诫吏役则当堂可以面谕更无庸门上传宣夫牧令官称父母是以例定仪从不用回避牌以其亲民也若于咽喉之地添一阻隔之物致令亲民之官与百姓气脉不通则官民交病矣葢此辈为利而来见识浅鄙断无敦品明理可备谘访之人祗工于作弊而巳假曰有才可用则尤宜加倍防闲彼门以外之蠹役刁书其初原不敢公然舞弊必先于门上探听消息久则串成一气官之一言一动外间纤悉周知而勾控私押搁案诬拏诸弊从此起矣甚则有牵鼻反唇之事本府前在广东曾见一县奉文缉一要犯选差勒限悬赏一千圆差于限内获犯解县门丁李某令差且押犯私馆语官云犯巳远扬增三千圆则可官不得巳许二千圆仍不得犯欲比差则门丁匿差且为缓颊竟如数予三千圆始将所获之犯交出又见一县税契盈于原额几倍一官到任门丁曾某串吏为奸佯语官云此地频年短税奈何官愕然求策则徐曰盍令户书包办乎不可则强之官颔之吏则佯为不受命也者迟之旬日门丁佯廹之吏乃勉强应命官以为幸免赔累也待门丁有加礼而不知所获乃倍蓰也其后某官卒以挪缺挂弹章然此特不利于官而巳其贻害于民则更甚焉大抵若辈所最不喜者官有惠政官有廉名必多方阻挠之使惠绩不及于民且使官廉而民仍不免于费又必肆行污蔑乃能售其招摇射利之私且其巧于迎合也官喜朴诚则伪为椎鲁官喜伶俐则强作聪明官信之固正用其欺官疑之则反行其诈处处树党种种夤缘官即精明颇难跳出圈套之外此弊名省皆然保属恐亦不免本府平情论事以为官果聪强出众实有驾驭之方自不妨设立阍人听其拏事否则手持太阿授人以柄未有不阴受其害者即不偾事而官非自做难以扪心况我辈读书从政聪明才识自与庸众不同即使资仅中材而莲花幕下尽有嘉宾岂不足备谘诹而资集益顾必旁落于厮养舆台之贱毌惑乎覆车之接踵也如谓官之用之非尽诚于信任不过藉以代劳抑思官系何人而令若辈代劳乎况若辈何所图而肯尽瘁其心力以代我劳乎又况一切公事总须亲阅亲讯亲自经心究竟不能脱然事外则若辈亦何能代我劳乎管见以为与其画依样之葫芦何若下砭身之药石如果草门丁而不用固征实力实心倘系冲途万不得巳计莫如用一无用之人只令传帖并不假以事权不干预公事不与书差熟识接谈如此则官能自做刁书蠹役失所凭依德政可以下行民隐不难上达事一而功十矣本府才具短拙自揣无驾驭门丁之才是以服官以来虽屡任冲繁之缺所有家人只令伺应茶饭跟班诸杂役无所谓管理案件及传谕书役主张公事之门公自粤至川二十年七任所办公事并不因未设门丁致形竭蹶且无一上控之案此贤刺史令尹所共见共闻者合行札商该牧令关心民瘼贯耳贤声尚其克自振拔用门丁而不为门丁所用焉斯可矣总之本府此番商确乃据理而言非一家言也乃循例而行非我行我法也苦口苦心现身说法且举半生阅历所见所闻所知者倾仓倒廪而出之葢惟痛痒之相关不觉腹心之款布区区诚悃尚其鉴旃至于能行与否自有主裁毋稍强也特札 
　　今将本府不用门丁所有书役送进案件及发出案件章程列后 
　　一二堂之东设长棹一张桌上分界数格每房一格八房则分篇八格九房则分为九格格内正中油书某房送进字样又别立粉牌数块每房一块牌上亦油书某房送进四字所有各房送进之案件令该房自放于桌上某房格内以某房粉牌压之免被风吹且一目了然 
　　一二堂之西设长桌一张桌上分格及粉牌俱照东桌制备但桌上格内油书发某房三字粉牌所书亦如之所有内署发房之案件令签押家人放于桌上某房格内以某房粉牌压之 
　　一东桌之旁设磬或小竹梆一具其各房送进案件立即敲磬或击梆三声以便收入核办其发出时只须令看门人役指喊某房令其自进二堂收去 
　　一各处差役多系分乡分里另制一小书箱照乡里分格所有各乡里差人禀帖或缴销差票俱令其自行放入书箱之各格内其发出者概系当堂面给 

　　○何耿绳 【见政畧】 

　　署规 

　　△署规 

　　一阖署家人各照派定执事谨慎管办熟谙者愈当勤谨细致初学者先求明白安详无论公私大小事件俱不准尔等做主必须立时禀明请示是非行止由我决断倘所见有不当之处晓事者不妨各陈所见请示商定以期妥协但不得隐瞒丝毫久而擅专自取咎戾 
　　一署内家人以安静勤慎者为最佳倘或串通书差瞒官舞弊一经发觉定行认真究办断不袒护姑容各家人等许令互相查察如有弊窦立即密禀以凭查明处治 
　　一每日所收公文并各处书信俱随投随送候亲自拆封不准擅先拆看 
　　一阖署家人吃饭睡宿各有派定处所不准任意搬移互相争占厨房饭菜原不能丰美亦以日用有常理宜节俭即衣服鞾帽只须整洁朴实不失本分为佳如不甘淡泊务即及早辞去断不准任意奢华大肆割烹讲究穿着倘有此种习气纵使能事亦必不用尔等有则改之无亦留心 
　　一署内家人及各色人等每日如有出署者管门家人必须问明往何处去作何事买何物何时回来将其姓名并出入时刻登记水牌每晚录簿送阅其进署之人如系绅士须着柬房问明官职住址实时传帖请示或请会或有事不能请会照谕柬房在外登答仍将门簿逐晚送阅不许遗漏草率即书差人等不奉呼唤亦不准擅入宅门至杂项人等着把门人问明来历回明后准否进署尔等候谕传出不准擅先令其进署如有故违惟管门人是问 
　　一阖署家人并各项人等俱不准三五成群饮酒赌博或高声谈笑或吹弹歌唱或放肆多言倘有违犯立时查逐尤不准吸食鸦片烟如有其人照例究办 
　　一春冬二季每日寅正三刻发头梆卯正三刻发二梆申初三刻发晚梆酉正三刻宅门上锁夏秋二季寅初三刻发头梆卯初一刻发二梆申正三刻发晚梆戌初三刻宅门上锁派有专司启闭者照此办理不准参差 
　　一每日头梆厨房烧水茶房煎茶各家人此时俱须净脸办事二梆以后门上查点本日案件数目传唤书差饬齐各案人证伺候听审如本日案件较多晚梆以后亦如早梆伺候 
　　一凡有调取案卷以及催办查覆等事管公事家人只须将所发衙条送交门上转发该承不准越次径与书差交接设或事关重大情节曲折自必唤该书当面谕话如命尔等传谕公事必须照话传谕不准私自增减倘听未甚明不妨请示详细再行传宣 
　　一每日所收呈词标曰阅后先行登号再行分别送批俟核批后先将副状过批对明一面即传该房进署录写状榜送阅过朱后发贴暂将副状存内俟正状过批登号后正副状互对无讹再行分别发房所以先将副状存署者专为状榜迅速免人久候之办法也所有呈词仍立收呈批呈内号簿录批每晚随同各簿送标不得舛漏 
　　一每日过审案件无论巳结未结管公事家人于收回卷宗时务须眼同承行该房清理各眷内供词结状件数以免日久遗失致有推诿并防该书等窃取抽换之弊 
　　一每日除办理堂事外所有判稿核批寻常日行事件管公事家人按时依次送阅不得延搁其紧要之件随有随送不在此例一管仓并冲途管号办差家人向系在外吃饭住宿尤须安分办公不得在外勾串书差诈骗以及嫖赌或赴庙看戏上街闲游有犯必惩不稍宽纵奉差出署者亦然 
　　一署中家人不准与书差人等交接往来或彼此请酒换帖或彼此邀留戏博如有违犯定行从严究治 
　　一每逢公出所有随带各项人役着门上预期开单听候点派不得擅由书差私派如查有单内无名之人暗地随往惟门上家人是问 
　　一跟班人等跟随下乡不准私向差役需索如有人给送食物必须当下回明请示不得擅行取用违者照索诈例究办 
　　一家人出差他往无论道路远近盘费多寡销差时俱开呈细帐不得以少报多尤不准买物孝敬 
　　一署内各色人等无故不得在办公事家人房中闲坐如有不遵许管公事家人指禀 
　　一跟班中每日派二人伺候会客及坐堂一应内事派二人伺候署外差使如跟随出门暨冲途护送要犯及饷鞘或遇下乡勘验等事随从家人临时点派 
　　一无论新旧家人俱系量才器使并无偏向好恶中闲有一二未能深悉之人随时察看好丑更换断不稍事将就所有应给银钱由门上经手存贮登记按三节结总由上开单派分不得任意争闹 

　　○田文镜 【正黄旗汉军由县丞官至河东总督兵部尚书谥端肃有抚豫宜化录】 

　　劝谕约束衙蠹以肃关防事 

　　△劝谕约束衙蠹以肃关防事 

　　照得各衙门吏书皂快等役原因衙门而设并非奴隶之流可以久远役使也各官视衙门为传舍而此辈视官长更为过客一经升迁事故即抱琵琶过别船矣况阅人既多则奸猾愈甚一官到任巧于逢迎先为结识宅门家人及管事亲戚以为进身之基当官奔走殷勤小効微劳因而日近日亲在官长竟视为腹心手足而不知此辈既邀宠用必揽事权在外高骡大马扬扬得意以为官府听信凡事由我遂尔指官吓诈遇事生风在内串通家人亲戚舞弊作奸瞒官嚼民人人视之如虎个个目以为彪民怨由此而腾官声由此而坏上司访查得实此辈同罹法网不然或以庸劣被参或以溺职去任而此辈竟飘然法外矣况此辈跟官如蝇逐臭利之所在羣起而趋此外别无想头贪赃黩货原无足怪惟在明白官长能时时觉察之而巳倘官一胡涂即便肆行无忌借官之威权吮民之膏血或为妻孥欢乐之资或供朋友赌嫖之费究之此辈意中毫无感激而反以木偶藐视兴言及此凡有血气者决不甘心访得豫省各衙门州县之书役蔑视士民府州之书役即蔑视州县至于院司道房班并府州而蔑视之矣皆由官为之纵容而此辈遂得倚山为泰山作威作福无所不至欲杜绝此弊只有一法惟不听其言而巳浸润之谮肤受之愬不行焉则山鬼之伎俩已穷而官长之身家可保合行劝谕所属州县一体遵照嗣后严加约束常自提撕如书办衙役其分所应办公务果能依限完结料理妥当则畧加奖赏倘怠玩从事即行责儆如舞弊作奸不论乎日有功素所宠爱立刻究革如雷霆雨露令其莫测至若并非承行承办之事分外多管或故献殷勤巧为迎合矣如其来无因而至者皆此辈诱官之饵也防之察之勿以辛苦得来之功名为其孤注则本都院幸甚 

　　○袁守定 【见治原】 

　　驭书役之道 
　　远弊之道 
　　待胥役必公溥 

　　△驭书役之道 

　　凡书役二堂禀事不可令其独入必令班役站堂然后唤入凡接书役不可假以辞色公事外不可泛交一语凡书役不可使知本官有体恤之意凡票差须溥不可专差数人凡役远差归有奔走之劳不可差勾词讼差之彼且以为酬我矣凡书役有犯赃受责者不可遽听其随官远出人且以为又近之矣 

　　△远弊之道 

　　凡鞫讼狱不可使胥吏在旁饶舌及点头摇头卖弄眼色其弊谓之满堂皆官凡值堂役不可使在堂评论外事使闻乎内凡公出不可使跟役在后评论民事使闻于官其弊谓之隔壁告状 

　　△待胥役必公溥 

　　待胥役必公溥如有事呼书吏则曰某房不可专指一书之名而呼之也呼班役则曰某班不可专指一役之名而呼之也若以其人麤能办事指名呼之至于再四则所呼之人必夸耀于人曰官用我矣而外之人亦指而目之曰此官之所信任者于是窃官之声灵招摇撞骗吓诈之弊无所不作而官声坏矣甚矣居官之难虽启口呼唤之闲不可不谨也 

　　○朱　　 【见治原】 

　　作吏管见 

　　△作吏管见 

　　书役办事勤劳在官自有激劝之法或赉以银钱酒食或优以奖励均无不可乃见有书吏则派以讼案承行差役则赏以勾摄符票是显授以需索行贿之柄矣甚至原被到城或差役下乡辄称此案此票费有本钱不饱其欲不止不特民受诈害之苦官且亦蒙不白之污殊不知书役束身公门唯利是嗜虽耳提面命旦夕防闲尚不免暗中播弄肆其贪噬之心况可显然授以柄而张其胆乎 

　　○陈宏谋 【见保甲书卷三】 

　　驭书役 

　　△驭书役 

　　书吏衙役中未尝无安分自好之人且既入官衙粗晓法例倚藉官衙之势欺哄乡愚每每窥向官长意伺舞文弄法无论轻重出入舞弊多端即迟速缓急之闲无非吸取民财之计为地方官者大小事件必须寓目警心先求明白原委继须提起线索更加体察民情何处最易滋弊何人可以作弊书写奔走之事不能不用书役而迟速轻重权衡仍在于官用书差而不为书差用日日如此事事如此久之士民相信书吏即欲指撞需索民亦不信矣再加以当堂剖断迅速完结明白晓谕无作含糊两歧之语毋存因循苟且之见则迅雷不及掩耳并书差之指撞需索亦不及矣此明断速结又为釜底抽薪之上策也至于佥差判票最宜检点宁少无多不可视为旧例如此无甚关系每见官司朱票一出举室为之惊惶衙役差票在手随时可以索诈地方官不可不知也即或催粮拘犯不能不差而按日稽销衙内须有查考审案之票当堂缴销时遇停忙封印将所出之票通查分别缴销俟开忙开印再为佥差遇有书办指诈衙役逼勒别生事端或经告发即当秉公查究实情从重究拟以彰法纪以舒公忿□衙胥役见本官执法不肯回护庶几有所顾忌前次失察尚可宽宥若稍有瞻狥捏饰止图掩盖自巳小愆不顾纵容书役不顾冤诬百姓在士民不甘受屈在上司更难姑容徒使衙役窥破伎俩恃为护符向后益以肆行无忌敛众怨坏官声多在于此此种恶习似智实愚似巧实拙愿诸君熟思而审处之 
　　按文恭公在官法戒录一书所以劝惩胥吏者至详且尽若每科房发给一部令其互相讲习亦为政之一助也 

　　○汪辉祖 【见保甲书卷三】 

　　用吏役 

　　△用吏役 

　　署中翰墨不能不假手亲友至标吏办稿佥役行牌虽公事甚忙必须次第手治若地处冲要实有势难兼顾之时不便留牍以待则准理词状即付值日书吏承办其应差班役可于核稿时填定姓名总不可任亲友因忙代笔开夤缘贿托之渐 
　　拒捕不宜轻信巳具佐治药言今复及之者幕不见役而念民故意常乎官未见民而信役故气易激役不得逞志于民辄貌为可怜之状或毁□或毁衣以民之顽横面东于官从而甚其辞焉谓其目无官法官未有不色然骇勃然怒者官怒而役狡行民害生矣夫拒捕有罪人尽知之为盐袅为盗刦犯罪而求幸脱是以敢拒捕也若催赋传讯民尚无罪何致拒捕偏听而轻信之一役得志羣役转相效仿民之得自全者几何当役禀时平心熟察则装点之弊自然流露姑将原檄存销而止以应办之事另檄改差及其人到官事结告以拒捕罪名及所以不遽办拒捕之故民知爱□即役不敢再萌故技矣 
　　少年吏役急于见知原易节取其老年奔走逢迎往往不如少壮然服役既久历事必多周知利害类能持重选一二人朝夕承侍以备顾问总有禆益惟若辈性多苍猾揣摩附会是其所长驾驭之方尤须留意 
　　老成之人多知顾惜颜面既巳用之须曲为体恤度其才力不能胜任将来难免笞挞之事即慎之于先不以驱遣或应驱遣则明示以此意使之知所感畏自能实心图报获效不尠 
　　宽以待百姓严以驭吏役治体之大凡也然严非刑责而巳赏之以道亦严也以其才尚可用宜罚而姑贷之即玩法所自来矣有功必录不须抵过有过必罚不准议功随罚随用使之有以自効知刑赏皆所自取而官无成心则人人畏法急公事无不办姑息养奸驭吏役者所当切戒 

　　○王凤生 【见保甲书卷二】 

　　吏役 
　　坐承坐差 

　　△吏役 

　　驭吏役以严固也然严非徒刑责之而巳欲防其弊须先识其弊所由来大凡吏之弊有三一以乘间朦混一以得贿捺延一以藉端滋扰近时衙门每令各房刻一木戳上以横格为某房二字下以直格分为某月日发房送稿判发送佥发行五项某某日处空白令该书自填法固善矣然判发一项官于画稿时务须随手填写发行一项责成号件处临时填发不可挂漏总期认真查对久而无懈方可绝捺搁之弊若填否并不加察迟缓亦不追求是徒为具文无益也奸吏送稿或节叙呈词意为轩轾或传讯之人混写拘字或将前稿巳抺情节人名复行列叙惟于判核时随事留心不轻放过有一于此即饬明白禀复分别事之大小示惩他若女赌及诸禁令不时抄录蕾稿夹送转票差查甚有此房送而彼房亦效尤者将不胜其扰虽有成案尽可涂抹不行至于班役人等更属罔知轻重惟利是图一奉票差势如狼虎横索乡农其案涉唤讯者或需索不遂自毁官票禀为拒捕或混请着交藉图搪塞以冀株连凡遇此等事件即改差承行亦只就原案办理勿问拒捕之事非歇家地保以及应缉要犯不准着交使无所施其伎俩而遇事差遣必将命意之处详细谕知俾有遵循于先庶免悞公于后总之驭下之道固持　国法亦要人情书吏本无禄入其相仍陋规不得不资以为生差役工食无多自养养家亦患不足苟船饭之资尚非出于索诈亦可不予深求一经控告即系有激而成不得不绳之以法予于书役点卯时以此言宣布大堂俾人人共见共闻咸知怀畏若夫标吏判稿佥役行牌则以卯簿常置案头按照卯名间房间班轮流佥点周而复始从不假手他人并于卯簿名下自注月日以备遗忘舛错如吏役有记功者另立记功簿一册凡标功簿三人再标卯簿一人仍将所定挨标章程晓示宅门之外故历任所至书役颇无怨言 

　　△坐承坐差 

　　值日名目乃衙门陋习相沿胥吏各有挨定日期三班头役则五日一轮不容紊乱舍是而公事即漫无责成内暑亦无从呼应惟此五日之中凡涉喊禀验伤各件悉行归办名曰坐承坐差到处皆然牢不可破查吏之轮值或月不一逢而役之轮值则凡何应之散役人等皆仰食于彼巳属难支甚至州县衙门间有令出该班规费钱文按日缴署噫吾不知其钱所从来矣宜乎书役必于值日期内兜揽词讼平空唆使俾喊禀验伤之来多多益善冀偿所费而沾余润也即本官侦知其伪亦不能不迁就曲从其为闾阎之害可胜言哉余于所至之处严禁上下规费另立章程将喊禀验伤统作初呈一并牵算计五日内如有初呈五张以其三归值日其二为轮标如止三张则以其二归值日其一为轮标如止二张一张则全归值日无则以下屈之轮标贴补一张至喊禀验伤断不容丝毫假捏实究虚坐并追主唆其指案坐承坐差概予草除晓谕大堂俾众咸悉虽更张之初书役觉有未便久之亦即相安而喊禀验伤之案竟由此寥寥罕觏矣 

　　○叶镇 【见治原】 

　　作吏要言 

　　△作吏要言 

　　严以驭书吏此不易之法然纪纲贵肃不在猛也如谓此辈不足惜有心作践未免矫枉过正其要惟笑言简重赏罚严明则人无不用命 
　　书役听官谕每每复问之懵然不知草草遣去必悞公事如有面谕之件须令一一回答得我本意方妥 

　　○何耿绳 【见政畧】 

　　书差 

　　△书差 

　　书差为官之爪牙一日不可无一事不能少然欲如指臂应使非严以驭之不可葢此辈止知为利不知感恩官宽则纵欲而行官严则畏威而止机在到任之初察其有心玩误者重责以示警必责以示信则众心震慑不敢以身试法矣 

　　○谢金銮 【见治原】 

　　居官致用 

　　△居官致用 

　　六科房吏必由考选而得他日尚令考选入仕所以然者为正经紧要之人官之所以赖也葢书吏必世守法例博通案情又明于本处风俗乃可以承充且责成在于其身官事舛错上司先提堂吏官有处分则吏必置于法考之愈严责之愈重则其人愈可赖也且官多更换而吏不易案档之掌在于其手卷牍有遗失更移则吏罹重罪此皆旧章也吏每出稿注承办姓名于后以呈诸官官加删改畵押于后并加官印以授其吏彼此授受之闲法制凛然是官与吏并分其责成也他日事有谬错在原稿则吏之咎重于官原稿不错经删改而始错则官之咎重于吏贤能之吏敢执法以与官争稿故自古以来吏常畏官而官亦畏吏也今则不然始则吏舞弊而官不能察遂谓吏不可信而全赖于幕宾吏虽出稿不过取其粗具规模闲架而巳由是官轻其吏而吏遂自轻凡粗识文理知文稿闲架者皆充为吏充吏者不学法术但学作弊舞文而官始难矣 

　　○袁守定 【见治原】 

　　约吏当不可轻革 
　　民得自言其情则不畏吏 

　　△约吏当不可轻革 

　　真西山谓抚民当宽约吏当严固也而严之中亦自有道无心之过可恕也有心之过不可恕得罪本官可恕也得罪百姓不可恕数十钱之赃可恕也数百钱之赃不可恕以杖惩之可也以言辱之不可如是虽严不怨矣且胥吏苟非蠹民不可轻革若偶有违误即行黜革势必不敷差遣后虽有害民者不能革矣况今日以无罪而革之后日必以为无罪而复录之其害民滋甚耳 

　　△民得自言其情则不畏吏 

　　周礼府史胥徒庶人在官者皆有职名有廪禄禄足以代其耕故皆廉平自好后世不然县有六房房设典吏皆市民之黠者充之以冀膺冠带其实未尝在官任事在官任事者书办也书办大率贫猾无赖窜身于官既无职名又无廪给赤手在官势难枵腹从事惟以作奸剥民为饮食衣履仰事俯给之计是胥吏无田以剥民为田胥吏无所以作奸为所缓之则百计营私急之则一纸告退既有日办百为势难任彼皆去此当官者不可明言之隐也然则操何道而使之不为民害乎惟有平易近民日勤堂事民得时时见官而自言其情则不畏吏吏自不能滋为民害矣舍此别无长策 

　　○王植 【见治原】 

　　胥吏 

　　△胥吏 

　　胥吏在官之人皆非守分淳民所能为也官多一吏即民多一害余所至之处先考房胥文理顺通者为优字迹端楷者次之年老及无能者归农又令各房公举历事年久身家殷实习练房事应对详明者亦留之初至三日令开相沿陋规有宜馈上房各项有因事撘送各项有本邑胥役收受士民各项有家人收受各项葢上下衙门房吏皆不廪于官又有纸笔之需八口之累欲其枵腹从事实所不能然旧有陋规有可受者有必不可受者余在香山日因抚都堂王公安国厘剔米谷陋弊具禀谓此辈日用所资有司势难尽革又不便明张示谕许以应收之数纵严察谕禁愚民何由遍知亦何能免私相授受之弊似宜照内部定有饭食之例立法以绝法外之弊或亦救弊之一事也况如火耗米耗二项本在正供之外今皆奏闻定数不以为嫌者事无定程则高下任意不若酌定去取似私而实公也抚宪颇以为然又河东制府田公文镜通查两省胥役陋规为酌定一册列明某某等事私礼各若干行令府县遵守意亦如是但各府县陋规亦不尽同有此多而彼少者有此有而彼无者而黠胥猾吏窥知上意竟有任意妄开希图革不尽革以羡补歉是知上台通行酌定又不如本官自酌去留为近之也余每莅一邑皆令自行开出谕之曰陋规非正规可知今为尔等一切斟酌去不尽去令尔身可安留不尽留令尔心可安溪壑无厌国法亦无私如有欺隐混开以多为少以有为无者责不贷缘历任所见既多可参酌而得其实可革者遂革之当初新到会所开奏销费若干余当堂谕之曰本省初议火耗时定以一六九之数一六者各官养廉九即奏销册费上宪公文行知如索取分厘与受同罪上房何敢收受尔等所开吾明日即具实上禀羣吏唯唯而退及退坐二堂羣吏即到门禀话皆长跪叩首日奏销实无费惟各房于上房不能无所费耳妄开之罪不敢辞余叱之令各据实另开如有一项不实者不贷遂各另开呈阅又纳粮旧有倾宝各色每两暗收三分上下分蚀余预禀藩台萨公哈亮请解十两大锭既批允即示革三分陋规将起解令倾十两锭房吏及银匠以为必见驳驳则所费更多矣葢余所禀不令若辈得知也解上即收遂成例又所解零星小项一项一批一批一费其每项尾数又湏多加所谓见厘收分者也余令各项共一批后总结一数上房亦见数省费甚多后调香山即援新会之例一体解收房吏始知循旧之误房吏陋规有一事而两三费者如税契过割本一事也而印税归一房过割与副单又归一房鱼课等类造册征比本一事也而造册归一房征比又另一房不知在官多一房经管即在民多一层需索此等类余皆令并归一房不许多分名目或两房各分图里仍不得一事分作两层至典吏五年限满来顶补者多以营求得之如粤中东莞顺德少者数百金多者至二千余金或本官自□婪囊或大宪公文檄送自开歧径而责人必由正路得毋反唇相讥乎余于考房吏寺每房多取一二人记名有吏缺出就中择其尤者一人而以数人副之尝有一房役满大宪檄行送一姓名至余亦准充而以先所取者九人与之办事以为将不安而去矣久之竟相安密傎之则九人者已暗与帮贴偿其所费锢弊之难化如此 

　　○汪辉祖 【见保甲书卷三】 

　　勿受书吏陋规 

　　△勿受书吏陋规 

　　财赋繁重之地印官初到书吏之有仓库职事者间有陋规其所馈献大率挪用钱粮一经交纳玩官于股掌之上矣无论不能觉其弊也觉之亦必为所挟持不敢据实究办谚云漏脯救饥鸩酒止渴非不暂饱死亦及之其斯之谓欤顾官既洗心则门印亦难染指必且多方怂惥非有定议定力不惑者尠矣 

　　○顾炎武 【见保甲书卷三】 

　　杂论史事 

　　△杂论史事 

　　龚子刍言谓一邑之中食利于官者亡虑数千人恃讼繁刑苛得以吓射人钱故一役而恒六七人共之若不生事端何以自活宜每役止留一正副供驱使余并罢遣令自便营业而大要又在省事事省则无所售其吓射即勒之应役将有不愿而逃去者尤安民之急务也 

　　○王植 【见治原】 

　　衙役 

　　△衙役 

　　各役有正役有帮役有帮至三四人者点卯时止一人应名大州县需人实多正役果不敷也余令帮役亦附名卯籍点名时看其形貌有老惫或年幼尖薄及面目凶恶者黜之又令各班头公举身家殷实才能素著者备下时器使并令该房造送详明册每名下注明的名年岁所住乡村有无田土有无兄弟子侄族闲有无绅衿以备查核各役差名旧有祇差班头听其分发者有该房贴差卖票舞弊者即有家人通同卖票者余于重大案情酌差班头外寻常事件皆自翻差簿随手填一名即于簿注明某日某人告某人田土事或鬬殴事不过十余字事结则连票注销如丁粮米谷杂税皆当堂点名拈阘分图亦注于差簿内卯比外一月或两月一通比差完注销之即另结一差不完者笞之凡胥役殴人控告严鞫重惩革役尝有差役禀被人殴打者余徐问之日官差自不应打但尔以官票唤乎民如不索人财物不上锁吓诈谁敢殴差且官不能自行而发差差又被殴尔不称差役之任明矣尔即具禀归农吾另差勾唤处之可也乃叩头求免归农自是勾唤无复诉被殴者 

　　○黄可润 【见保甲书卷三】 

　　乡练头役 

　　△乡练头役 

　　直隶每村俱立头役村之大者至数人至乡长练长则一人而管十余村大约有事则乡练传头役虽未可尽委任然得法驭之可省民间差扰之累此为北方好处葢北方民朴直其当头役乡练者或轮充或佥举不敢委之无根之人以至贻悞于其更换时择家道殷实而颇晓事者委焉多能勤慎办公非如南方多无赖之徒也头役一县有数百人朔望点卯无故必令到凡所应举行应禁革之事分东西南北乡给以谕帖当堂告诫之彼自能传谕乡练一县不过数十人北方城镇五日一市集令集日齐到分别唤入后堂询以晴雨蝗蝻水势种树开井农功廵防之类诸如赌博私宰窝娼邪教窝盗制赌具毁制钱等不法事皆密访之或甲之所管隔问之于乙问时屏人默记以俟亲行访察以其虚实为赏罚比衙役为可信北方借谷皆令头役具保余初见用草纸小簿开借户姓名并无合式呈格甚疑之查系向例后征收无一欠者词讼户婚等事或发处或准理不差役用小封筒封票令其调处传唤皆按期而到事有着票有覆可见能济公事乡练头役麦收秋收后置酒于所办村其殷实者多送钱一二百文盘费之外有小利礼顺人情不禁也 

　　●牧令书卷五　事上 

　　安肃徐栋致初辑 
　　能用人斯能行政矣而未也成我者惟上格我者亦惟上无亢无卑不激不随可不协于宜乎是在所以事之 

　　袁守定 
　　熊宏备 
　　汤　斌 
　　王植 
　　陈宏谋 
　　叶镇 
　　陈庆门 
　　栗毓美 
　　汪辉祖 
　　王凤生 
　　周际华 
　　何士祖 

　　○袁守定 【见治原】 

　　事上 

　　△事上 

　　观圣人与上大夫言誾□如也则知仿上者非礼矣观中庸所谓不获乎上民不可得而治则知失上者非计矣故事上敬则外不久人卑而不可踰则内不失巳 
　　杜祁公有门生某为县令请训于公公曰切当韬晦诚以良郡守不易得不韬晦则与之争名而犯其所忌买祸之道也然惧逼上官遂如木偶以听其位置一无所措施乎非也归功于上而巳不有焉虽日行惠民之政不忌也若自诩于人曰某事吾自为之上官不知也某事吾力请而得之上官不欲也如是是掩上也斯中其所甚恶而祸作矣 
　　唐音为鸡泽令尝言于太守曰上司各行所见未尝亲覩民之疾苦故多操切为事所赖以调停其间者在吾有司耳若上司知操切而有司不知调停则民无所措手足矣此真厯练有得之言凡上官教令有不便于民者其间神明变化轻重疾徐自有妙用不切切遵教令乃善于遵教令也 
　　宋行新法苏文忠通判杭州每因法以便民民赖以安和籴令下崔新献与之为新城令独以时价籴于民令民自概役法初行李公琮知阳武县处事尽理旁近民相率挝登闻鼓愿视以为则法虽病民能于病民之中讲求利民之术俾民不至大病程明道所谓青苗且可放过邵康节所谓能宽一分则民受一分之赐斯诚用法之微权经济之妙手也 

　　○熊宏备 【见治原】 

　　居官格言 

　　△居官格言 

　　或曰居官矢志作好事而格于长吏奈何愚曰勿虑也但虑矢志未坚耳立志不差惟有积诚动之洁身俟之且安知不作好事其祸不更有甚焉者乎当官职业一时都要尽也未能若未能尽又恐取责于上多苟合含糊欺谩将去庸臣不忠每蹈此弊 

　　○汤　斌 【字孔伯号潜庵河南睢州人顺治壬辰进士官至礼部尚书谥文正从祀　圣庙有汤子遗书】 

　　答李襄水书 

　　△答李襄水书 

　　我辈爱民之心常殷而事上之才常拙任事之意常盛而弭谤之术常疏万口欢腾之时忌者即从中而起往往然也故今之吏黜弊去其太甚举事必存小心循规蹈矩无露锋铓异日当国家大任不茹不吐正在此时磨炼出来勿谓异巳者非我药石也 

　　○王植 【见治原】 

　　奉上 
　　应对 

　　△奉上 

　　事君如事亲事官长如事兄吕氏官箴也敢不尽礼然善事上官不恤民瘼昔人所讥故入官即当立志为贤员不必为能员倘事可将顺何必哓哓鸣异若民生利害命盗大案亲民之官所见必晰岂可唯诺随人即上有饬驳亦当更加详悉将情形具禀上官必另有妥酌所谓诚而不动者未之有也葢上官于属官初观其辞气安和应对详明稍久观其办事妥协勤慎不懈再久则观其干练敏捷至诚不欺渐至上下相孚所谓获上治民者道在于此倘但趋跄跪拜迎合谄媚希恩固宠甚或剥民奉上又甚则杀人以媚人岂复士君子之所为哉 

　　△应对 

　　上官有问答之必详明又须简当如泛然有问意不在我亦勿多言若钦部案件奉发批词巳未审结俱宜开具简明手折以防遗忘然必乎日于地方事务一一留心方能洞然心口初余处乡族闲未尝以声色加人或有时当言者亦不肯径言巳而憬然曰他日或以柔靡伤吾直道乎遂有思长孺之戅以戅思自号及谬叨民社遇民命所关辄力言于上官有不见省又力争之自返于心寤寐间未尝有不慊也今追思往事亦不无太过处仕途中取余之戅而化其所偏庶为得之 

　　○陈宏谋 【见保甲书卷三】 

　　手札节要 

　　△手札节要 

　　上司交际似亦礼所不废然过求艰贵亦觉不必上司未必以此责望属员即属员之敬上司亦不尽在于此乎日恪守上宪功令凛遵上宪训谕凡有檄行悉心办覆地方情形据实上闻此正所以敬上宪固不尽在仪物间也 【寄内弟杨晦叔声显书】 
　　一介之士存心利物于物必有所济况堂堂百里侯耶总之下情必要上达倘奉上行必就本处民情土俗据实上闻于详尽之中寓委婉之意则于事有济而上下得体也 【同前】 
　　县令一职于民最亲及民甚速一切利弊风俗惟县令知之最悉行之甚便遇上司有所兴除其当者固可推广而力行之即未当者亦可酌剂而变通之 【寄刘含章书】 

　　○叶镇 【见治原】 

　　作吏要言 

　　△作吏要言 

　　事上贵诚敬言貌亦不可苟然至辨论公事如自已见到十分正当委婉力陈未可将顺若曲意依阿迨及事或不效公正上官必且见薄 
　　隐恶扬善盛德事也上官前尤当检点一言误对或有关碍于人故上司愈重吾言则言凡有涉于人者愈宜慎惟有益于地方者则宜尽言耳 

　　○陈庆门 【见治原】 

　　仕学一贯录 

　　△仕学一贯录 

　　官场上下相承分谊攸关其当尽礼仪及衙门体统如此唯有忠厚以尽事上之礼直躬而行本职之事一切升沈显晦非援上者所能致其万一也且上官所责望于下属下属所仰承于上宪者无非期其施行之咸宜耳顾其中利害相参是非互异上官或得之纸上未必尽悉其曲折万一见解不符事机乖错为下属者忠告以尽其诚善道以致其礼但得诚意交孚自可相助为理夫何委靡不振悦谀成风上官曰是彼亦曰是上官曰非彼亦曰非迨其后事势乖违民怨沸腾彼则曰此上官之意非距心所得为也其居心之险大非事上之敬即此一段庸懦卑鄙之态亦甚失士大夫立心制行之正矩矣 
　　既为上官谁不知以人事君之大义谁甘为妨贤病国之小人如其两贤相契方将以言论丰采觇人才品格果其持论忠正刚方自矢彼方欲引而进之岂肯妄加祸于守正之人乎即不然或意见相左或好尚相违甚至媢疾深恶亦不过如梁冀之恶张纲使之为广陵守耳不过如邓骘之恶虞诩使之为朝歌长耳彼原假借贼手以杀二子而二子卒能骧起事功彪名后代是杀之适以成之也葢才全则遇险为夷命在则因祸为福人各有天人各有命造化有定人其如天何其如命何哉 

　　○栗毓美 【见保甲书卷三】 

　　实政遗编 

　　△实政遗编 

　　上司有见不到处或误听人言甚至登之白简不必争辨久则自明天终不负人也 

　　○汪辉祖 【见保甲书卷三】 

　　事上 

　　△事上 

　　获上是治民第一义非承奉诡随之谓也为下有分恃才则傲固宠则謟皆取咎之道既为上官其性情才干不必尽同大约天分必高历事必久阅人必多我以朴实自居必能为所鉴谅上官之贤者使人固必以器□即非大贤未必不用守正之吏我向稳处立身办本分之事用亦可不用亦可舍亡徇人断断不可若夫属吏受上官之知可展素蕴矣然先受知者忌之将受知者嫉之求知而不得者伺隙而积之百密一疏谣□生焉上官不一不能无爱憎之别即皆爱我矣保继来者之取舍一辙乎故要人不可为私人尤不可为受宠若惊唯阅事者知之所谓私人者不特私事也名为公事而行私意于其间一有迎合便失本心为之愈熟委之愈坚其势必至丧检骫法此当于受知之初矢以朴诚不知有私惟知有公上官以为不达权宜便是立身高处 
　　为吏能不趋媚上官者须有定见定见有三一信得久任方可称职为州县者得百里而长之即此百里之中人情风尚非及期月断不能周知梗槩知而措之顺人情因物理信而后劳又非期月不可事事了彻方与士民有臂指之联故功令计典定以三年无速故也躁于衒鬻者厯事未几辄图调署择善而赴或无暖席其于百姓休戚漠不相关如富家屡易乳媪者其赤子终不受乳哺之益父母官之谓何二信得简僻地易尽职缺简则酬酢无多地僻则送迎绝少六时功课尽归案牍随到随办无虞壅滞日日理事常与士民相见不难取信于人而吏役无能为弊官职易尽官声易着冲繁之处劳我心力者纷至沓来日不过一二时可以亲民而此一二时又皆精神疲困之候非具兼人之才鲜能自全量而后入古人所为重致意欤三信得饮啄皆有前定牧民之职百姓倚为休戚不有宿缘安能为治缘尽则去非可以人力为也能者有迁调之势而或以发扬见抑庸者无迁调之才而或以真朴受知且有甚获上而终蹉跌甚不获上而荷提携者谋而得不谋而亦得愈谋而愈不得有定命焉知其为命而勤勤焉求尽其职则得失皆可不计即不幸而以公过挂碍可质神明可见亲友不足悔也 
　　天下无受欺者矧在上官岂无耳目心思安能逃其鉴察一言不实为其所疑动辄得咎无一而可故遇事有难为及案多牵窒宜输诚据实陈禀上官自获周行之示若诳语支吾未有不获谴者也至于申上之文必须委曲详明然申上有三曰验曰详曰禀验止立案详虽批回而自道以上皆经承拟批上官有无暇寓目者禀则无不亲阅过有情节繁琐不便入详及不必详办之事非禀不可宜措词委曲叙事显明上官阅之自然依允凡留意人才之上官往往于禀揭审视疏密惟事尚未定勿向上官率陈凡率陈之故有二一则中无把握姑餂上官意趣一则好为夸张冀博上官称誉不知案情未定尚待研求上官一主先入之言则更正不易至驳诘之后难以声说势必护前迁就所伤实多耳 

　　○王凤生 【见保甲书卷二】 

　　事上 

　　△事上 

　　事上有道非谓迎合趋承委曲以徇也惟居官尽职遇事尽心上官有臂指之藉腹心之倚或有委鞫要件妥速了之不致遗忧遗累倘遇难行之事尽可委婉敷陈转圜匡救是乃所以报知已即词讼钱粮上官或操之过急亦公事所宜然不应嫉怨惟别有所谓非理相加则　国体应存何难进退绰绰至于寻常规例只率旧章勿始作俑本以取于民者用于官反已平心岂宜藉为口实每见反噬之流终必一败涂地亦何益之有 

　　○周际华 【见治原】 

　　高太守青书语 

　　△高太守青书语 

　　上宪之言不可恃吾竭力以事之彼未尝不加奖借偶有不合绝不肯为我弥缝亦属何益况今日待我甚好明日已量移他处前功尽弃悔之无及故一切要自己靠得住 

　　○何士祖 【见保甲书卷三】 

　　事上 

　　△事上 

　　上司度量不同断不容属员之欺慢才具不同断不喜属员之浮华我以敬慎将事而不存虚假之心以本色相孚而不涉取巧之迹初或未能浃洽久则必能感通即或遇高华之上司未必便为许可然根底结实众论翕然终不能指瑕而弃之也 【事上宜诚敬朴实】 
　　事有断不可行而上司或行之有必当行而上司或难之苟确有所见必须切实禀陈即遭呵斥亦所勿计待其怒息再申前说上司亦断无始终固执者如此经理一二事庶几足以见信倘依呵逢迎虽见好目前终必为所鄙薄慎毋蹈之 【宜取重取信于上司】 
　　近来公牍烦多排单络绎事到即复势有所难然因此而一概忽略之诚大过矣州县饬差之谕票苟不禀复便生愤怒巳所不欲勿施于人况上司乎无论公文之紧要与否总宜敬慎遵办次第详复 【上司公文不可忽略】 

　　●牧令书卷六　接下 

　　安肃徐栋致初辑 
　　由上而等而下之有僚友焉不信乎友不获乎上古人言之矣是有接之之道在 

　　陈宏谋 
　　叶镇 
　　王植 
　　汪辉祖 
　　何士祁 
　　王植 
　　汪辉祖 
　　王凤生 
　　何耿绳 
　　李殿图 
　　王植 
　　汪辉祖 
　　王凤生 
　　陆向荣 

　　○陈宏谋 【见保甲书卷三】 

　　寄徐德裕书 

　　△寄徐德裕书 

　　同僚相遇岂能人人尽如已意唯虚公而又体之以恕常觉在已未必尽是而在人未必尽非则自然少所滞碍 

　　○叶镇 【见治原】 

　　作吏要言 

　　△作吏要言 

　　同寅相见无非面谀甚觉无谓若知得彼处有某事未行或彼身有某事欠缺者必须微言规劝倘彼因此而有作为能填补即如我躬行一般更因此而得显名被荣擢即如我身受一般如此庶可言友谊 

　　○王植 【见治原】 

　　寅谊 

　　△寅谊 

　　同寅有兄弟之谊自宜和衷共济平素则交道接礼久而敬之相见则输诚持正以道相勉议公事则妥酌情理无致歧二有会审则秉公剖断无庇私人而其要在彼此相信不为狎昵近世习尚浇薄往往戏谑轻亵假为亲厚不问生平不论门第方一谋面同姓拜弟兄异姓结同气官厅相会动称大哥二弟稍异阶级遂已人卑我尊甚至外托金兰内怀鬼蜮推石下井者即呼兄唤弟之人也余历仕二东多以落落见讶然交淡如水未尝不义重于山相处必以礼相与必以诚同寅相与极费酌处者尤莫如委盘之事其全无亏空及势难两全者无论矣若事可补苴而目前难掩者必上不欺而下不苟方能无歉于心 

　　○汪辉祖 【见保甲书卷三】 

　　处同僚 

　　△处同僚 

　　人无全德亦无全才所治官事必不能一无过举且好恶之口不免异同去官之后瑕疵易见全赖接任官弥缝其阙失居心刻薄者多好彰前官之短自形其长后之视今犹令之视昔不留余地以处人者人亦不留余地以相处徒伤厚德为长者所鄙耳 
　　事由专办自可慎始图终若以数人会办一事心术难齐才畧亦异尤宜细细协恭商酌万一意见龃龉或罪关出入或案有支离当将利害关键剀切明言言之不听不妨直抒巳见向上官委婉禀陈切不可附和雷同昧心分谤持论须秉公慎勿偏持矫激转自居于理绌也 
　　立身制事自有一定之理惟人是倚势必苟同以已为是势必苟异苟同者不免诡随苟异者必致过正每两失之惟酌于理所当然而不存人已之见则无所处而不当故可与君子同功亦不妨为小人分□ 

　　○何士祁 【见保甲书卷三】 

　　待同寅宜恭宜让 

　　△待同寅宜恭宜让 

　　人类不齐安能尽如我意每有一城三县二县者待之更宜协恭最忌相欺相慢甚且相挤排如情意投契者公事固可商量即或不能亦宜委曲相济如有一事合宜为上司百姓所称许九以让善为得体也 

　　○王植 【见治原】 

　　同官 

　　△同官 

　　同官贤否定之牧令当使知爱民使知畏法断不可受其馈遗使之得以借口夫上司属员本属一体但以公务相关勿以私交相黩接见之际彼此天青日白表里洞然不亦善乎每见有属员遣人馈送上司并未收受而役辄以已收欺其主者又或上司阳却阴受不欲经手所司属员微窥其意辄交司阍转达无论受与不受而司阍即中饱以欺其人在上下既不便面言而此辈可恣为鬼蜮殊可叹也取人之法以持议观其识以办事观其才以案无留牍观其勤以吉凶同患观其仁以毅然一往观其有为以确然不挠观其有守以不为迎合不肯謟谀观其莅官行已之有品至于动以货来则心鄙之矣然又有好蔽贤而偏恶者尤宜于此慎之余每至一任于捕巡属员皆以洁巳爱民实心办事八字谆谆勉之初来谒皆回拜一次亲至署内使见者知有本管官礼貌但不许擅受民词及批查事不公耳 

　　○汪辉祖 【见保甲书卷三】 

　　待僚属 

　　△待僚属 

　　州县之属无几才畧自易周知此中非无端人畸士然朝夕相见性情易为窥测甚有内与阍人相狎外与讼师相联揣摩恐吓无弊不为者槩以坦白相待多为所卖操之稍急辄云难乎为下严恕得宜呜呼难言哉 

　　○王凤生 【见保甲书卷二】 

　　僚属 

　　△僚属 

　　佐贰佐杂不准擅受例禁綦严然膺斯任者尽有英才堪资佐治无如不自爱惜者相与羣居并列既不便稍畸轻重致启猜嫌更不可一例而施致滋贻悞如卯呈轮收计张取钱既不顾控词荒谬殴伤委验推情受嘱自难免颠倒是非所得无多所关匪细也余署县篆先与同僚约一切收呈验伤俱必躬亲即词讼亦恪遵功令不敢滥批以市恩誉其有自知立品以及才具颇优者必据所长以荐于上游幸同时诸君皆能刻励有以相谅惟彼之廉俸甚微我之禄人较厚必随时体恤量力饮助使其有以自赡而后可安于其职倘或不言检束亦当秘密与详言时势谆切劝勉令其改过自新而不必□人于险如其终不知悛上官有所访闻岂能为之讳餙咎由自取于人何尤至教谕训导有课士之责亦与地方相为表里宜隆礼貌以引重备酒醴以联情使道义交孚庶遇事不致掣肘 

　　○何耿绳 【见政畧】 

　　同寅 

　　△同寅 

　　同城同寅如两学武弁捕厅皆吾羽翼要以诚意相通则皆为吾用倘遇不醇之辈但须自立城府不可外露锋芒葢善者以吾为倚不善者即以吾为鱼肉我有隙而后议弥则巳晚矣彼既发而后思御则无及矣至捕厅尤为亲密要使明为我用而不至暗中用我则公事一切可得共济和衷之益 

　　○李殿图 【字九符号露桐直隶高阳人乾隆丙戌进士官至福建巡抚有年谱】 

　　饬文武员弁和衷共济札（节录） 

　　△饬文武员弁和衷共济札（节录） 

　　窃惟　国家文武并用原期奠安黎庶绥靖封疆倘稍分畛域不能和衷共济皆因偏私陋见执而未化也在文职之责营伍者必曰伊等循例差操虚糜粮饷获犯则挺身争功有事则脱然局外犹复庇兵说事扰累闾阎以掣有司之肘曷不反己自思□催科买补能乎允乎剖判词讼无颠倒乎工程物料归实用乎鳏寡孤独能抚恤□盗贼讼棍能惩治乎银粮仓库无挪亏乎夤缘情面能禁绝乎□丁胥役能震□乎虚巳问心能不自愧在武弁之责文职者必曰伊等俸廉优厚兼有陋现养尊处优旷官尸位科目者惟耽文艺而任胥役之指挥异途者计较奇赢而受牢笼于债主甚至忍心害理置天理民瘼于不顾曷不反己自思日岁时训练有成效乎冲锋打仗能制胜乎凶犯盗贼能捕缉乎良民商旅无讹诈乎土女赌博无包庇乎银粮　国课早完纳乎马匹器械无短缺乎虚己问心能无自愧各知自愧则无事之时务朂兵民有勇知方而不拘酒食往来有事之时务率兵民觭角搜擒而不敢推诿容隐仪注遵会典而勿争分位职守遵定例而不相侵谋善体此意实力奉行斯和衷共济而文武如唇齿之相依手足之相救矣 

　　○王植 【见治原】 

　　同城 

　　△同城 

　　文武同城最易起衅至兵民不相安全至新会查营兵领米旧不得预支兵乃向米户借支一斗仅得八升余令米户纳米皆实贮在仓兵米许前月末旬即赴仓领遂得如数初营弁俸米半年细米半年糙米余曰本衙皆食细米而武弁粝米不可也令一体支细米而参府下至兵丁皆悦余在和平守府符君镇被参其一欵曰纵壻调戏兵妻奉檄发审实无其事也旋余以事赴省以实禀臬宪楼公俨曰其壻新来就亲而令壻有外遇即妇翁不察新妇肯纵之乎楼公大笑曰然哉片言以折矣因请何以审覆公曰符备但奉　旨革职无审问事即令请咨回籍可也余如言为请咨遂脱然回籍 

　　○汪辉祖 【见保甲书卷三】 

　　和营伍 

　　△和营伍 

　　同城文武休戚均之捕盗缉私事皆一体稍分畛域动多窒碍原厥所始半由兵役不睦偏护成嫌道在约饬衙水和辑兵丁如兵丁多事则传唤至署剀切劝谕且勿知会营官全其颜面既免革粮又不被责一丁感而众丁渐化营官情性爽直居多遇有事故推诚相白时时以礼貌接之断无芥蒂之理至武职养廉之外别无赢羡总比文官拮据少有通融量力应付自然情投意洽休戚相关矣 

　　○王凤生 【见保甲书卷二】 

　　营伍 

　　△营伍 

　　文武一体兵民乃安武弁之于州县初未有不思交好者以情相结本易倾心惟形迹日疏兼以兵役不和遂分畛域夫兵丁滋事原应惩治但须先与该管官推诚相白使自知约束之严倘有干犯轻者送与自处重者知照开粮凡缉捕缉私之有涉处分者是否同拏均以兵名列叙或该营因公支绌有所借支虽于成案未符亦酌量通融应付该兵未有不知感惕相戒无罹于法营员尚复何辞若以公事关说无论文武寮属悉予拒绝然惟乎日示之以正使凛然有不可犯之处则非理相干自必将言而嗫嚅 

　　○陆向荣 【见治原】 

　　瘦石山房笔记 

　　△瘦石山房笔记 

　　文武和衷公事易于措手兵差各自约束可弭不和之由能于捕费量力筹之于地方更有禆益 

　　●牧令书卷七　取善 

　　安肃徐栋致初辑 
　　内外理上下得由是掺纵在手运用从心以云治民庶乎可矣然而一己之聪明不可恃也四境之利弊未易知也欲时措之咸宜必集思而广益乐取于人以为善此舜之所以大与 

　　陆世仪 
　　米汉雯 
　　袁守定 
　　谢金銮 
　　王植 
　　叶镇 
　　汪辉祖 

　　○陆世仪 【见保甲书卷三】 

　　求言 

　　△求言 

　　人非圣人不能无过故君有过臣谏之父有过子谏之代不乏人独为长吏令一邑未辟一言路令羣下得言其过失为民父母而骄亢反过于至尊无拒谏之名有弭谤之实诚所不解也今后吾党为县令时必尊礼有道祈闻得失月朔置一柜令士民投于柜中言我一月中过差庶无冐昧妄行之弊 

　　○米汉雯 【字紫来顺天宛平人官建员县知县见资治新书】 

　　为谘访利弊以便兴除事 

　　△为谘访利弊以便兴除事 

　　照得民间疾苦与地方利弊惟父老得而陈之古设三老五更必取年高有德正为谘访民瘼今本县视事方新一切兴除事例合行谘访凡民有年过六旬从未罹法者果有灼见地方何利当兴何害当除即条陈具告本县察其有禆即便举行或系难缓之事不论时日具呈但不得假公济私及以迂阔不近人情之语相渎 

　　○袁守定 【见治原】 

　　图民录 

　　△图民录 

　　何易于为益昌令每召年高坐以问政得失张横渠为云岩令每于月吉具酒食召乡人高年会于庭亲为劝酬问民疾苦且使人知养老事长之义潘德麟为江东提举行部所过延见父老问疾苦及吏治得失为令者果能每于月朔召近城父老敬而礼之问一月所行得失及应兴应革之故其因事往乡父老来迎即坐而问以一乡之事于政事必有禆益 【谘问耆老】 
　　郭伋为并州牧聘求耆德雄俊设几杖之礼朝夕与参政事韩延寿历淮阳颍川东郡太守所至必聘其贤士待以礼广谋议纳谏诤陆馥为相州刺史州中有德宿老名望素重者以友礼待之询以政事如此者十人号曰十善宓子贱为单父宰父事者三人兄事者五人友事者十二人贤于子贱师而禀度者五人而单父大治所以然者土著之士于地方利弊无不周知与之商略政事必多受益然必贤而后可不贤则借公行私窃官之声灵以为已利其弊可胜言哉 【广谋议纳谏诤】 
　　毛硕为曹州刺史有书生投书于硕辞涉谤讪僚属皆不能堪硕延之上坐谢曰使硕常闻斯言庶乎寡过士论以此嘉之夫古帝王设谤木使庶人谤于路商旅谤于市无非欲闻谤以知政事之失而日迁于善也居州县之职事丛于猬安得无错政宜风听胪言以自改涤若闻谤而怒其亦谬于圣贤之道矣 【采谤言以改过】 
　　管仲乐讥谏之言萧何设书过之吏吕岱喜闻己过诸葛武侯使羣吏攻其过失古人孳孳若此者诚恐一己之径情未当冀取证于人以为后事之戒也今虽不能以一己之是非证之胥吏苟兢兢惟恐有失则随处可以谘问知物议所在而亟改之其于民也必无所咈矣 【随处咨询得失】 

　　○谢金銮 【见治原】 

　　居官致用 

　　△居官致用 

　　广思集益采纳羣言此居官之要图也然近习之人持权则贤士闭口儿子女婿持权则合亲疏远近无一敢言者矣 

　　○王植 【见治原】 

　　谘访 

　　△谘访 

　　官不会客杜绝于请耳然地方之利弊人才之良楛与在我之政事当否胥役有无蒙蔽一无闻见则内外之情不通况公则公言吾果铁而不移谁敢犯颜渎请余始到罗定升堂理事时偶一胥传语失实余叱曰尔某任内被责革今复充何改名不改过乎扑之有渎控者语之曰尔某案内已被惩奈何复尔一保长投月结问之曰尔乡某族开赌尚如故乎偶拘一窃至余曰尔近乡某某曾同伙否州人愕然惊以为异或疑私访日久皆莫测其由初余诣学讲书绅士咸集礼毕余谓曰公论出学校诸君私事不必见语语亦不能为情公事关一州利病者或面悉或示以数行当领教无吝一言也已有以条陈实封投入内署隐其名曰罗士所开列州中人若事甚悉余密为小折记之虽所亲莫之见故一下车即博摘发名葢无名氏之教也 
　　涂文钧曰此事诚佳然无名氏而君子也则可一有小人则售其欺而人不可治愚谓令欲辟聪明目岂无其道如邑有老儒宿学通古今更事变者则敬事而渐渍之倚为谋主无其人则讲书讲约之暇召诸生耆老谕以事不便于民者各以意辨论于前无有所讳岁时省畊劳农召父老问民疾苦则所资于治者宏矣若夫杂术小数偶有近效非经常法也 

　　○叶镇 【见治原】 

　　作吏要言 

　　△作吏要言 

　　为官不接见绅衿甚属偏见地方利弊生民休戚非咨访绅士不能周知若槩不接见势惟书役之言是听矣况邑有兴建非公正绅士不能筹办如修治城垣学宫及各祠庙建育婴堂修治街道俱赖绅士倡劝始终经理胥吏既无由中饱费省工坚巳亦不劳而治且免浮言槩以不见绅士为远嫌犹未免于内之不足也 

　　○汪辉祖 【见保甲书卷三】 

　　客言簿 
　　稽众 

　　△客言簿 

　　民情□俗四境不同何况民之疾苦岂能画一好问察迩是为政第一要著书役之言各为其私不可轻信阍人之说往往为书役左袒绅士虽不必尽贤毕竟自顾颜面故见客不可不勤余初到官见客即问其里居风土再见则问其里中有无匪类盗贼讼师如有其人并其年貌住处皆详问之而告以迟迟发觉必不使闻风归怨故绅士无不尽言者客去一一手记于簿或问其地某多平原某多山泽与某里连界亦手为详记扃之箧中置之内室将升堂逐一检视有改名具词而与所记年貌相类者猝然诘之其真立败或争水利等事间以所闻正之观者惊为不测不半年而讼师盗贼他徙匪类匿迹上官问境内利弊及界址皆能详对劳心者不过半年而逸以数岁皆此簿之力也但勤于见客则周知外事非吏役阍人所乐须先严约束客来无阻以示礼士之诚以收听言之益 
　　何士祁曰绅士之公正善良者固宜资以备采问若著名败类不但绝其往来并须加之惩创弦响虽虚闻者知警而招摇之弊可免矣 

　　△稽众 

　　官莫患于上下暌隔而初任尤甚风俗不知也奸良莫辨也此其要除记客言簿外莫若稽众稽众如何入国问禁为吏亦然初到官时师心判事不协舆情即滋议论每听一事须于堂下稠众中择老成数人体问风俗然后折中剖断自然情法兼到一日解一事百日可解百事不数月诸事了然不惟理事中青亦令下如流水矣但各处方言多难猝解理事之时如令吏役通白必至改易轻重当于到任时雇十一二岁村童早晚随侍令其专操士音留心体问则两造乡谈自可明析不致临时受朦 

　　●牧令书卷八　屏恶 

　　安肃徐栋致初辑 
　　有阳必有阴有善必有恶定理也欲善吾政而不袪夫弊吾政者政何以善乎语有之曰屏四恶能屏恶斯可以从政矣 

　　魏象枢 
　　陈宏谋 
　　袁守定 
　　于成龙 
　　徐文弼 
　　叶镇 
　　王有孚 
　　梁章巨 
　　洪亮吉 
　　熊宏备 
　　栗毓美 
　　汪辉祖 
　　程含章 
　　田文镜 
　　贾汉复 
　　赵申乔 
　　魏　禧 
　　周锡溥 
　　张鹏展 
　　李干先 
　　赵申乔 
　　严如煜 
　　叶约棠 
　　黄可润 
　　田文镜 
　　陈宏谋 
　　贾汉复 
　　蒋士铨 
　　潘　谘 
　　叶世□ 

　　○魏象枢 【字环极号庸斋直隶蔚州人顺治丙戌进士官至刑部尚书谥敏果有寒松堂集】 

　　庸言 

　　△庸言 

　　见居官者不问职掌尽否兴利除害几何百姓安危何似辄问何时升转何日出差地方好否宦囊有无迁移者有谁照管淹滞者是谁阻抑凡问及此即为薄待天下之人 
　　陈宏谋曰不但问者如此立论本人亦如此设想也可叹 

　　○陈宏谋 【见保甲书卷三】 

　　寄杨清江锡绂书 
　　寄周力堂学健书 
　　整饬官方檄 
　　与各属论治 
　　申饬陕属不阅文稿檄 

　　△寄杨清江锡绂书 

　　凡百风俗自上及下而转移之机全在于上欲端士习先清仕习仕途中人怀便利之私每遇一事为已之念重为民之念轻明知其于民有益而于己无益亦不肯为若更于己有累则动色相戒其所谓累亦不必重大劳费即眼前心思稍费筹划口语稍费开导非尽不能直是不肯不曰何苦乃尔则曰不如其已耳先儒云古之学者为己其仕也为人今之学者为人其仕也为已文中子云古之仕也养人今之仕也养已吕叔简云变民风易变土风难变土风易变仕风难此风不变流弊何穷 

　　△寄周力堂学健书 

　　居官者平时于民生无一点休戚相关之意语及化导转移则以为迂阔而不切于事情筹及有备无患之道则又以为难而有累于己遂觉民生疾苦毫无可以置力惟待其迫切有犯则从而峻法及之上有仁圣之主而下不蒙至治之泽守土官之咎百喙难辞矣 
　　朱式璟□上失其道民散久矣待其二字直陷阱也 

　　△整饬官方檄 

　　廉洁乃居官首重精勤尤为政先资牧令各官身膺民社才有短长操守可以自主事有难易勤惰不由他人操守不清有才亦无足取办事若勤驽钝犹堪策励二者实官场利害攸关亦百姓休戚所系也无如官场陋习不以民事为重易办之事则视为无关紧要也难办之事则又设法推诿矣一入官衙惟知打算每年出息若何至于民生休戚则始终不曾念及一遇民事惟思迎合上司喜怒如何至于小民利害则前后更不暇计祗觉眼前官职不甚尊荣全忘治下子民曾否得所夫居官者刻刻有不容已于斯民之心尚恐才力不到机宜未协未能有益于民若并无此为民之一心虽有长才异能适以济其荣身肥家之巧计更不必问其措施如何结局如何矣尝见有极利民之事而行之不见其利翻见其害者皆由其心原不曾计及于民也凡此道理随处可见染此习尚误人不浅除现在于不职各官中择其庸劣昭著者登之白简外其余各属类此者正不乏人势难长事姑容以贻民害亟当明白劝谕予以自新仰该官吏即便转饬所属各宜勃发天良勉供职守常思一日之中何事有益于民何事无害于民四境之内何事为民之所苦何事为民之所乐到吾前者如何处置不到吾前者如何体访孰为弊去其巳甚孰为患销于未然孰可一劳而永逸孰当损上以益下代筹百姓之身家不计一已之劳怨主持百姓之公道并全一已之声名除恶正所以安良不必徒尚姑息任事正所以省事最忌习于便安巧取婪赃终久不攻自破曲法敛怨究竟何术能迯本部院于吏治民生尝恐未能周知而于官常之邪正以及办事之虚实颇已办之甚明讲之有素各属中果能以汲汲求官之念用之于民实力实心清勤不懈本部院不□嘉与维殷亦且荐举恐后如仍视前弊为居官秘诀牢不可破是其心终知利已不知为民方思藉官以肥家甚且剥民以奉官百姓何赖乎有此官而　朝廷亦何必设此官以苦此一方之民也于情于法均难宽恕惟有飞章参处而已 

　　△与各属论治 

　　官场陋习上下衙门终日忙迫究竟实在及民者甚少官有事于民而民反不之知民所切望于官而官又不之知官民情意不通虽法良意美行之反以滋弊甚至因偶一有之之弊而废经久当行之法皆官司苟安自便奉行不实之故也至于州县尤为亲切交关故州县得人则一州一邑受福矣　圣主勤政爱民公听并观臣工条对意美法良不一而足其言之可听而行之甚难固多有之然亦有名虽奉行实未曾行者即如每奉部文层层转行上下衙门案将成帙似乎已经奉行而士民则尚不得知地方何从受益总由上司以转行为了事州县以发房为了事即出告示亦祗在于城门通衢远乡士民何能遍观尽识出示之后官亦全不照应及至士民或有违犯不曰事不可行则曰民不肯行而不知实未曾行也地方官果肯事事从民生起见每奉行一事体察民情逐处计划利在何处害在何处惟求有利于民并防有累于民行之面利多弊少则当救弊以全利不可因弊而废利如此则虽法未能即疾亦可补偏救敝渐收其益矣大凡有益于世之事其始也不能不有所难迨其后则又不能一无所累畏其难惧其累必至视天下事皆可以已不但已不可为且劝人之不为且忌人之为见有为之者则又即其小疵以议其大醇使卒无以自解此所以驱天下之人皆趋于苟安自便之一途而鲜有人焉出而任天下事也 

　　△申饬陕属不阅文稿檄 

　　官民之声息相通专藉文书官衙之斟酌可否先在稿案案头片纸只字皆关生民休戚邮筒羽檄星驰罔非官常政要件件寓目经心尚恐未能明白纵明白矣尚恐办事未善未有官未能了然言下而能措施尽善有益生民者也陕省民淳事简上下文稿尚不甚繁官即件件检阅未至目不暇给无奈官场陋习动云官止出此一身事上接下其文书稿案则有书吏叙送幕宾点改焉能件件亲阅又何必事事烦劳所以上司所行之文本衙回复之稿均未细阅来省相见止就眼前之事强记畧由细加诘问茫无以对叩询别件则以想当然之词作莫须有之对甚至谎称尚未奉到其实奉到许久竟未寓目现在应行查办之件有本部院前次所行者杳不记忆即近日所行者亦不记忆上司虽有美意良法由院司递行尚系空文州县接到则须措办如州县肯实心措办则空文无非实事不然则实事亦成空文乃并空文而不留意所关吏治不浅仰布政司会同按察司转饬各属嗣后奉到文书务须耐心阅明各就地方情形悉行筹划能行者何处不能行者何处或可推广或须变通应回复者将现在情形明白回复或眼高手硬不必尽出心裁而事理之是非民情之顺逆岂可漫无讲究果于奉文时自已有一番玩味定稿时与幕宾有一番参酌及至奉行因地制宜随时补救又有一番布置防范自然事得其理民受其益自已经心筹计亦必增长才识每见官场中贻后悔招民怨多因一时不细阅文稿之故其肯细阅文稿者则政绩官声不难卓然表着本部院连次莅陕吏治民瘼有所见闻不可因循混过不惮尽心规画无如识力有限筹划未周正赖僚属协力同心相助指臂僚属中尽有心思才力可以办事者现在能留心文稿可以坐言起行者亦自有人而狃于陋习耽于安逸全不留心者亦正不少此习不除难资治理此志不立难望长进故先不惮烦劳谆切开示各属如再悠悠忽忽甘于懒玩教而不从本部院难以姑容也 

　　○袁守定 【见治原】 

　　图民录 

　　△图民录 

　　欧阳公曰治民如治病有等医人仆马鲜明进退中度案医书述病症口辨如倾而病者服药不效一贫医无仆马举止生疏不能应对病而服药即效治民之吏亦犹是也是虽质朴不足数恂讷不能言但利于民即好官矣何必美官服作官样操官音而后谓之官哉 【治民如治病】 
　　仕途中有种习气俗谓之排场亦曰讲欵如衣服合时进退中度仆从都秀饮馔佳良器皿精工轿伞齐整应对便给书札殷懃皆所谓排场也然讲排场者皆内不足所务在此必不能尽心民事汉章帝诏曰安静之吏悃愊无辜但能悃愊无华便是好消息也 【悃愊无华】 
　　欧阳彬守嘉州尝曰青山绿水中为二千石作诗饮酒为风月主人岂不佳哉窃谓居烦剧之郡县簿书民事之烦日不遑给安得有闲暇之时可以登诗坛入酒国担风握月自矜高旷若舍民事不为而以此自适是即尸位之罪人矣 【勿矜高旷】 
　　史载循吏多矣慈祥者可法也强项者不足法也今人祗误用不畏强御一语凡绅士富室有事在官必愈加掊击不知我祗平心观理谦恭接物弊绝风清人自帖服所谓不怒而威于鈇钺也孟子曰为政不难不得罪于巨室泰誓曰虐我则仇奈何为民父母而使其地之望人巨室视为仇敌哉 【误用不畏强御一语】 
　　何远为东阳太守视贫细如子弟疾强富如仇雠为受罚者所谤坐免官海刚峯巡抚应天摧豪强抚穷弱贫民田入于富室者率夺还之豪有力者至窜他郡以避而奸民多乘机告讦故家大姓时有被诬受屈者由是兴怨来台谏之劾夫二公锄强植弱仁心也而行之出于一偏是以仁心行弊政也张南轩曰为政先须平心不平其心虽好事亦错如抑强扶弱岂非好事往往祗这里错须如明镜然妍自妍丑自丑何与吾事此真通达治体之言可以药偏矣 【以仁心行弊政】 
　　朱式璟曰凡事不可有成见此二条皆有成见之误也 

　　○于成龙 【见保甲书卷三】 

　　示亲民官自省六戒 

　　△示亲民官自省六戒 

　　朝廷设官分职皆为治民而与民最亲莫如州县近来积弊成习亲民者反以累民甚有不知廉耻为何物而天理人心四字置之高阁不问矣噫吏治日坏如倒狂澜何时止乎用是偶采成言兼参时弊陈列六则朝夕省观自为猛惕倘反是道也王法不及必有天殃及之谨列于左 
　　一曰勤抚恤州县之官称为父母而百姓呼为子民顾名思义古人所以有保赤之喻也夫保赤者必时其饮食体其寒暖事事发于至诚保民者亦当视其饥寒勤其劝化事事出于无伪葢无伪则有实心纵力有不及与事有掣肘然此心自在即于万分中体认一分亦百姓受福处也昔阳城云抚字心劳知抚字必从心出由心而发随事加恤便有禆益若徒外面摭拾一二便民好事以为得意亦市名也其去残忍者几希耳是不可不戒 
　　一曰慎刑罚草木禽鱼皆有生命不可恣意杀伐况人为万物灵其肌肤手足悉胞与也人不幸而涉词讼又不幸而于词讼中受刑罚虽十分不可宽必须求一分稍可宽处此吕叔简戒刑书内所以有不轻挞不就挞之说也至于囹圄福地昔言巳及当思入此者皆无知小民或有冤枉极可哀痛若任意禁狱与任意加刑甚有狥情面恣苞苴以下民之皮肤供长吏行私之具者或身或子孙定遭其祸是不可不戒 
　　一曰绝贿赂为贫而仕虽乘田委吏止为禄养未尝于禄养之外有别径也若舍此而外多求便利即为暮夜杨伯起之四知言之巳可凛矣昔人云士大夫若受一文不值一文又云从来有名士不受无名钱试思长吏于民论到钱处亦何项为有名乎夫受人钱而不与干事则鬼神呵责必为犬马报人受人财而替人枉法则法律森严定当妻孥连累清夜省此不禁汗流是不可不戒 
　　一曰杜私派小民应办正额尚且难应未知私派何起也不过频年来军需紧急如解马赔马与兵马行粮草豆冲途供应动以千百无计可支故有派之民间俟日后销价给发者如近来行粮价值檄行刋附由单之末以防发给短少之弊是部院大臣亦疑州县为先取民而后发价矣不知先取后发虽云至公无私小民之揭借其利已经数倍况长吏派一钱则胥里派数钱长吏派一斗则胥吏派数斗有极不堪命者乎何如稍挪正供现价现买而即力请上台迅速开销并由单价值亦多此一番周折昔人云于不得巳中求一分担当即人民利益处也至于因公苛敛任意诛求种种乘机自利定有后祸是不可不戒 
　　一曰严征收小民正供自有额赋外此分厘非可苟也近来征收立法着令自封禁绝火耗上之所以严州县者可谓周且密矣夫为州县而受上之禁饬即使无弊自好者尚觉汗颜至为州县而并严饬之不灵倘有自欺则有心者将视为何等乎古人云钱粮一节若肯请减其善无量今钱粮不能减而去其钱粮中加增之弊亦与减钱粮仿佛况鸠形鹄面衣食啼号此等困苦小民欲阴收其膏血纵令安然无事满载还家后日亦必生流荡子孙以覆败之是不可不戒 
　　一曰崇节俭天生财物固供人用然必存不得巳而用之之心方能用度相继倘奢侈任意饮食若流无论暴殄固犯呵谴即费用必思取给是亦坏心术之萌蘖也夫长吏近民虽自巳足飬尤当思民之无食者自巳披衣亦当思民之无衣者推此一心纵令衣食淡薄尚且不能消受而犹欲起侈丽之想乎郑侠语人云无功于国无德于民若华衣美食与盗何异夫衣食甚细而至以盗相比推此充类至尽唯恐长吏之稍奢也是不可不戒 

　　○徐文弼 【见持家】 

　　禁荒嬉 

　　△禁荒嬉 

　　有司统理一州一邑之刑名钱谷举凡地方之利弊百姓之安危无不躬亲计虑力殚经营方且寸阴之是惜鞅掌之为疲又有何暇而涉博奕之嬉与宴佽之荒耶况乎一人倡而众人随上既行而下必效或主人偶尔适兴无何而幕友亲属莫之禁矣无何而长随家仆不我惮矣且身莅堂皇之上将绳人以法人得反唇而相訾矣是耽一时之兴趣而致阙失之多端愿司民牧者坚忍焉以屏除此习可也 

　　○叶镇 【见治原】 

　　作吏要言 

　　△作吏要言 

　　欵客当存古意在诚敬不在侈靡当以俭约率先岂宜逐时竞尚至宴会绅士其品式即当为一邑观法如蔡文勤之五簋约未始不可训俗也 
　　居官服御如承祭见宾事上临民自当雅洁以昭诚敬以肃体统若燕私之地正宜俭朴不失儒素之风寝具更不宜侈丽则在公既不敢服垢敝以矫情在私亦不至习浓华以迷性 
　　为官好演戏剧最是悞事要知民望于我者甚众衙内多一日宴乐外间即多一日愁苦况费昼夜费廉俸费庖厨物命费仆役张罗铺设且尽人赴热闹场中火烛堪虞奴婢奸盗易起更人己两损也 
　　政事闲暇或静坐以养天机为应事接物根本或读书以广识见或写字弹琴投壶习射以适性情或暂出游览以寓采听俱无不可彼奕棊且恐丧志若呼卢马吊之类万不可染设使其时民适以犯赌告将何处分势必杖责则己身先自痛楚矣且并无以禁约子弟家人之效尤且一入于赌必启营私诸弊更有利害存焉不但道理上过不得也 

　　○王有孚 【见用人】 

　　一得偶谈 

　　△一得偶谈 

　　衙门中有干求于我者其所干求之事必于其人有利益处有嘱托于我者其所嘱托之事必系实在有理曲处审乎此而后权其事之有无后患有无干系以定从违一味瞻狥情面则曲直倒置害将归已 

　　○梁章巨 【见治原】 

　　官常 

　　△官常 

　　刘祯诗职事烦填委文墨粉消散沈迷簿领间回回自昏乱陆机诗终朝理文案薄暮不妨眠文人性畏簿书古今同病但既入其中便当平心静气不可治丝而棼朱子尝言一日立乎其位则一日业乎其官一日不得乎其官则不敢一日立乎其位是也 
　　今之巧宦有所谓不踹泥者最为可鄙无论事之大小总当先以是非为衡而后计利害又当先公家之利害而后及身家若全不为百姓受过为同官分过为上司担过则一事不能行矣故范文正公尝言凡为官者私罪不可有公罪不可无真洞见症结之言孟瓶庵师云世之俗吏有承委而不必尽心者然犹不敢明言也元微之游三寺诗自叙云道出当阳奉命录视县囚牵于游行不暇详究诗云会缘稽首他方佛无暇精心满县囚噫国家安赖有此人哉此则小人明目张胆自许颠狂者吾辈断不可如此 

　　○洪亮吉 【字稚存号北江江苏阳湖人乾隆庚戌进士官编修有卷进门集】 

　　守令篇 

　　△守令篇 

　　守令亲民之官也一守贤则千里受其福一令贤则百里受其福为守令者岂别有异术乎亦惟视守令之居心而已往吾未成童侍大父及父时见里中有为守令者戚友慰勉之必代为之虑曰此缺繁此缺简此缺号不易治未闻及其它也及弱冠之后未入仕之前二三十年之中风俗趋向顿治者里中有为守令者戚友慰勉之亦必代为虑曰此缺出息若干此缺应酬若干此缺一岁之可入已者若干而所谓民生吏治者不复挂之齿颊矣于是为守令者其心思知虑亲戚朋友妻子兄弟奴仆媪保于得缺之时又各揣其肥瘠及相率抵任矣守令之心思不在民也必先问一岁之陋规若何属员之馈遗若何钱粮税务之赢余若何而所谓妻子兄弟亲戚朋友奴仆媪保者又各挟溪壑难满之欲助之以谋利于是不幸一岁而守令数易凡部内之属员辖下之富商大贾以迄小民巳重困矣其间即有稍知自爱及实能为民计者十不能一二也此一二人者又常被七八人者笑以为迂以为拙以为不善自为谋而大吏之视一二人者亦觉其不合时宜不中程度不幸而有公过则去之亦惟虑不速是一二人之势不至归于七八人之所为不止且有为今日之守令而并欲诮三十年以前守令之无术者然吾又尝验之三十年以前守令之拙者满任而归或罢任而反其赢余虽不多恒足以温饱数世今则不然连十舸盈百车所得未尝不十倍于前也而不十年不五年及其身已不能支矣无待其子孙矣则岂前之拙者诚拙而今之巧者诚巧乎亦心微有不同者乎 

　　○熊宏备 【见治原】 

　　居官格言 

　　△居官格言 

　　颜光衷曰居官者岂不知廉洁足尚第习见营官还债馈遗荐拔非此不行积久而滋性情已为芬膻所中且人心何厌至百金则思千金至千金必思万金甚则权势熏赫财帛充栋而犹未足也大都为子孙计久远不知多少痴豪子弟而灭门多少清白穷汉而发迹矧福禄有数多得不义之财留冤债与子孙□非所云福也 

　　○栗毓美 【见保甲书卷四】 

　　实政遗编 

　　△实政遗编 

　　地方官或不免以盗跖自居而以圣贤之道求诸民可笑也夫臣之于君犹子之于父动辄为自肥计是为子而不顾父母之养也忍哉 

　　○汪辉祖 【见保甲书卷三】 

　　墨吏不必为 
　　清不可刻 

　　△墨吏不必为 

　　吏不可墨固已余谓非特不可亦且不必数十年前吏怕洁谨折狱以理间以贿胜深自讳匿自一二亏帑之吏借口弥补其径渐开且家人吏役皆甚乐官之不洁可缘以为奸虽官非事事求贿而若辈必曰非贿不可假官之声势实己之橐囊官已受其挟持不能治其撞骗且官以墨着讼者以多财为雄未尝行贿亦冐贿名其行贿者又好虚张其数自诩富豪假如费藏三百金必号于人曰五百而此三百金者说合过付吏役家人在在分肥官之所入不能及半而物议哗传多以虚数布闻上官之贤者必摭他事弹劾即意甚怜才亦必予以媿厉之方其不贤者则取其半以办公而所出之数巳浮于所入之数不得不更求他贿自补其匮而上官之风闻复至故贪必愈贫阳谴在身阴祸及后则何如洁巳自守者临民不怍事上无尤乎 

　　△清不可刻 

　　清特治术之一端非能是遂足也尝有洁已之吏傲人以清为治务严执法务峻雌黄在口人人侧目一事偶失环聚而攻之不原其祸所由起辄曰廉吏不可为夫岂廉之祸哉葢清近于刻刻于律已可也刻以绳人不可也 

　　○程含章 【见治原】 

　　与山左属官书一 

　　△与山左属官书一 

　　夫吏治当晦肓否塞之后非扫除其迹而悉去之不可以言治也然而欲变吏治必自变牧令之心始心者政事之本也牧令之心正而地方无有不治者矣山东土田沃衍人心质直仕宦之福地也乃数十年来匪徒滋炽盗贼繁兴百姓纷纷纭纭日以告官为事京控之案甲于天下此岂尽斯民之过哉毌亦牧令好利之心有以致之也传日民之所好好之民之所恶恶之此之谓民之父母未有上好仁而下不好义者也乃山东宦场气习吾甚惑焉当其在省寅僚之燕集宾朋之闲谈不闻其谘诹治道思作好官惟计较某州某县孰肥孰瘠日思得一美缺便我私图有于稠人广众中谈吏治者则曰彼迂且狂车马欲其坚肥衣服欲其丽都妻妾欲其娇妍童仆欲其俊美夤缘钻剌探听风声小不如意怨谤上司甚者播散谣言希图挟制转相效仿习为风气牢不可破一旦印符在手民间之休戚安危于已无与也呼吁惨怛之声不足听也惟豫计今年漕米加收若干折价若干钱粮税契平余若干不满其欲者辄曰民刁民蛮鞭之挞之视同草芥呜呼此其心尚堪对　君父哉尚堪对鬼神哉无惑乎民以官为仇而心滋不服也董子曰皇皇求财利常恐乏匮者庶人之意也皇皇求仁义常恐不能化民者大夫之意也今居君子之位而为细人之行其毌乃非　国家设官之义乎尝见廉能之吏上司贤之百姓爱之声名俱泰用度常觉宽然而贪污之吏朘民之膏吮民之血卒之身败名灭妻子流离天道昭昭报应不爽吏亦何乐乎贪而不廉哉吾愿诸君子一洗谋利之心勤求治理民气未靖何以靖之民生未厚何以厚之民性愚顽何以教之词讼繁多何以息之盗贼充斥何以缉之夙夜兢兢毌怠毌躁小民具有天良宁不知感即缺分瘠苦亦当量入为出随遇而安上司兼听并观自有公道若乃阳为名高阴图厚实人之视巳如见肺肝是亦卑卑不足道也 

　　○田文镜 【见用人】 

　　为再行严饬事 
　　为再行条约事 

　　△为再行严饬事 

　　照得士君子学古入官当以砥砺廉隅为首务清则能公公则生明此一定之理也不但才具平常者各应茹蘖饮冰即才能肆应者亦宜清心寡欲有如科甲中人半由寒士出身节俭朴素是其家风非比膏粱子弟纨袴儿郎然又有一种毛病不得不为诸公言之汉人任内多用亲族或以手足而充奴隶之事托以腹心或以子弟而作内幕之宾任其喜怒甚至女壻娇客也无事不管郎舅内亲也无恶不为更有封翁而下侵子权嘱贪教谄夫人而外兼官政雷厉风行房师坐师所荐之长随皆视一官为孤注母党妻党所推之亲戚咸以转斗为居奇幸而此辈器量褊浅者多才智高明者少不敢妄作狂为却惯掂斤播两大钱则畏缩首尾小钱则算及锱铢或买物而多扣秤头短给价值或词讼而单管准状并卖佥差或下仓而需索陋规或拆封而偷窃银锞或管驿而扣克麸料或管印而勒取小封此等陋弊指不胜屈内中或侵损于本官或累及于百姓狗偷鼠窃视之则事若无妨日积月深按之则赃必满贯在本官或硁介自守而身外茫无所知或溺爱不明而署内纵之为恶且有明知其非而情有不得不隐忍者甘受其败而势有不敢不委托者清官至此难为矣好官至此不能自主矣本部院不得不为诸公危也又有世家宦裔富室后人居乡时本得裕如到任来反觉拮据其平日眼孔原大视财原轻千金养廉数百余税宁当得大手段人一时挥洒立志图上进者必从家乡囊金裹粮而来以为任所帮补所以有宦成而素封之家反致空虚者然官或知自爱不敢贪饕亲族子弟亦属矜高不致鄙屑而豪奴悍仆嫖赌为生之徒安能受此清苦鲜有不败法误公者且此等世家富室自奉固丰不但饮食服餙而巳器具必求其美备居室必极其奢华而且参朮不离奇方必购清音悦耳断不可无美色销魂尤不可少尚有谈星相面之士朝夕相陪岥黄古董之流时常在侧官即不贪不取而能保此辈之不求大老官转荐不向大老官抽丰者耶此虽檐前之喜鹊实为帙内之蠹鱼本部院又代为危之诸公自思果能跳出窠臼不受牢笼即当世之大英豪大人物否则内有一二语切中诸公之病读本部院之檄而触目惊心防微杜渐未有不霍然而愈者倘仍怙终不悛则二竖巳入膏肓扁公亦当却走矣岂不殆哉 

　　△为再行条约事 

　　照得欲苏民困先整官方未有官方不整而民困得苏者也本都院自蒙　圣恩简巡抚以来凡于属员开诚劝诫务为清廉仁爱之官勿作苟且贪污之事至再至三至详至尽不知者视为上司禁约属官使之手足无措其知者当谓为朋友忠告善道引之共底于成苟能如本部院之言时时警惕刻刻堤防则不但现在之功名可保将来之富贵无穷论其制品则居君子之流考其存心又在仁人之列何惧而不为倘若阳奉阴违希图鼠窃狗偷品行心术俱不足言遗父母以危为子孙之累两者相较孰得孰失无俟高明者决之矣虽或上司之耳目可欺　朝廷之法网可漏行险侥幸于一时竟有不致于败坏决裂者然亦当思天地父母之生我固当如是乎乡党亲族之望我舍此无所希冀乎不做贪官本身即无饭吃子孙即作饿莩乎如做贪官便可长享田园之乐世世子孙昌吉乎胡弗从而审思熟计之也或者不过以为奸官多得钱耳取之于民无过锱铢聚之于我便成块垒故不论士民无分书役凡有可以假公济私损人利巳者莫不刻意讲求留心剥削前官裁去一件以为不与后人留余地上司革去一条以为偏与属吏做冤家竟视为巳所当得分所当有者清夜自思亦当愧死乃敢打鼓升堂排衙唱道直手而旁立者即是过赃之吏匍匐于阶前者无非出钱之人有何面目相对乎天下岂有为父而攫子之财为母而夺儿之食而不赧然于中者乎兹特将本部院所访陋弊条分缕晰为各属告之 
　　一催粮之里书单头坐差收粮之库吏经承柜书倾宝之银匠每年终点充时各有规礼久经禁革在案而各属阳奉阴违仍有私收入已者 
　　一参充典吏点充皂快头并不论其人之能否惟钱是取点充之后而欲禁其坏法贪赃其可得乎 
　　一新官到任衙内铺垫什物名曰填舍久经禁革而各属仍有安享无愧者 
　　一新官到任及年终更换轿伞执事签筒架砚等物久经禁革而各属仍有取之于民者 
　　一修理衙门不许白役工匠白取民间草木砖瓦等物而各属仍有派之里地竟不给价者 
　　一本官生日如果平日恩惠及民民知爱戴听其赴衙叩头庆祝而已乃有借生日名色任里地派钱每人二三十文一二百■积少成多缴收入己者 
　　一日用薪米肉食柴炭等项并地方土宜久经严禁而各属仍■白取竟不给价或给价而恣行克短者 
　　一驿站草料久经严禁不许派累斗头行户饭店等给发官价而各属仍有不遵竟行派之店户买交除不收官价外每斗尚须帮贴原差钱文令其代买交纳者 
　　一驿马遇有疲瘦病损者或发给牙行另换好马或发给里书人等另换好马每匹交价至十余两苦累不堪者 
　　一征收钱粮滥加火耗绅衿上役不令与民一体完纳任其减轻而取偿于百姓小户令完制钱每银一分完钱十四五文至二十文不等苦累贫民毫不知惜者 
　　一民间荒地果有巳垦未报地方官自应劝令报出升科如敢欺隐查出按律治罪地亩入官乃有因查欺隐地亩竟令里书按地一顷加派十亩粮银纵役滋扰苦累百姓者 
　　一办解白蜡木杆系开销正项钱粮官为买解乃有派之于民并运脚收费亦系民出冤苦无伸者 
　　一采买仓谷俱系照部价发买乃有短价分派乡地衙役代买交仓苦累及民者 
　　一常乎仓谷春借秋还照例每石加息谷一斗而已乃有违例加息至二三斗不止并令尖量踢斛凡抛撒斛外之谷不许借户收回尽收入仓者 
　　一一应钱粮等项册费久经核定裁四存六令地方官出备以给司道府经承饭食纸笔之需乃并不遵依司道府经承仍行滥索派累及民者 
　　一民间过割地亩竟有分上中下户每亩勒索银三分二分一分五厘不等饱官贪壑稍不如意即不许更立户名滥差催索者 
　　一衙役各有经制数目倘不敷差遣应遵例详明召募听民情愿乃有每年令里书乡地举报择肥而食百姓畏惧充役营求买脱贿赂公行者 
　　一经制衙役之外各衙门俱有挂名书役即门子马夫禁卒斗级门军鎗手等役亦有□名竟不上班官免点卯每名得银二两四两不等者 
　　一民壮每县五十名俱动正项钱粮给以工食乃有仍令乡里地书举报一年一换轮流当差官将所领工食收入肥已者 
　　一采办河工料物俱系官给价值照民买运乃仍有派之里地者 
　　一民闲车驴船只久经严禁俱令照民闲价值雇用乃仍有派累里民行户不给价钱或给价短克者 
　　一民闲桌椅床凳等物并各行铺什物俱不许借用久经严禁在案乃仍有借用久借不归者 
　　一鞭春祭祀俱动正项钱粮官为买备乃仍有派之行店里民□户苦累不堪者 
　　一各色工匠俱令照民间价值雇用仍给饭食乃仍有白役或止给饭食或并饭食不给者 
　　一民间里夫久经严禁非公事不许擅动乃仍有用民夫搬运所置私物者 
　　一内衙并马房夏间撘葢凉棚仍有取民间椿木席箔柳枝等物者 
　　以上各欵或敛钱入己吮嗡膏脂或不恤民艰诛求无厌岂不知到官者一分则里下派取者已至十分绅衿衙役不敢过问祀生乐舞亦免苛求惟此一二小民剥皮割肉以供穷奇一事未完后派又至甚至有卖妻鬻子弃产逃荒或逼而为盗为匪皆由贪吏之所致此等穷民不能往上司衙门告发恃为无恐独不见封使君卒时变虎冥谪难逃庐州帅焦湖作□人言可畏耶 

　　○贾汉复 【字胶侯号静庵山西曲沃人顺治十一年授都察院理事官官至兵部尚书有静庵未定稿】 

　　恤商民 

　　△恤商民 

　　士人一行作吏食禄于官即宜吾鼎自爱勿竞刀锥之未勿效市井之为非特大体宜然即此规模之大小觇其品行之高卑与前程之远近从未有见小利而能成大事者也乃近访抚属各衙门颇尚奢靡不崇节俭且其慷慨自奉者又多不费巳囊强半出于民力动发官票扰民滥用行户支应舞文胥役指少派多畏法闾阎将无作有及至迁延岁月之久所发价值多与蠹役中分甚至有候领无期分文不给者复有搀换潮银铅多镪少名为全给而实不得其半者种种情弊实难枚举是何异于御人国门之外者乎独不思商民挟持资本背井离乡不过冀觅蝇头小利岂意终年奔走祗为贪污作马牛名为官取实同盗刼兴言及此殊觉痛心嗣后务宜洗肠涤胃革旧从新勿为垄断之渠魁勿作商民之大盗勿取他人之物而自鸣慷慨勿以口腹之累而致悞功名凡日用诸物俱依时价乎买不许仍立行户官价等名色擅出朱票亏短价值倘有仍前见小昧大阳奉阴违者商民有口断难掩饰本部院一有见□辄登白简　功令森严勿以身家尝试可也 

　　○赵申乔 【字松伍江苏武进人康熙庚戌进上官至吏部尚书谥恭毅有恭毅剩槀自治官书】 

　　禁绝火耗私派以苏民困事 

　　△禁绝火耗私派以苏民困事 

　　居官之要首重律身民困之深莫如横敛顷者屡奉　严纶谆谆以暗派私征为戒诚以惟正之供尚烦敲扑断难容无蛮之求不经之费以重累小民也年来锢弊日滋流风莫遏为有司者身居民上罔恤民艰凡害民粃政非止一端而横征私派之弊为祸尤烈如收解钱粮私加羡余火耗解费杂徭每浮额数以致公私一切费用皆取给于里民若日用之米蔬供应新任之器具案衣衙署之兴修葢造宴会之席□酒肴上司之铺设供奉使客之小饭下程提事之打发差钱戚友之抽丰供给节序之贺庆礼仪衙役之帮贴工食簿书之纸札心红水陆之人夫答应官马之喂养走差与夫保甲牌籍刋刷由单报查灾荒编审丈量等项皆有使费陋规难以更仆枚举总之无事不私派民间无项不苛敛里甲而且用一派十用十派干以饱赃官婪蠹之贪腹嗟嗟小民膏血有几而能满此漏卮巨壑哉即使加意抚循犹恐积疲难起岂民穷财尽之时灾眚频加之后而尚堪无端剥削也本部院深维禁饬之方可无补救之法大抵士人厕身官籍其荣华享用之志久巳胶锢于胸中即眷属亲朋之徒尽仰周旋于鼻息所以幸博一官靡不身家念重廉耻心亡纵有稍知自爱者亦谓地方用度□出势不得不取于民闲殊不知果能矢志狷介自然节用爱人诸凡室宇之美妻妾之奉与衣食日用常行之需俱能刻意简省所谓俭可养廉是也且一介不取之属员上司具有良心敬爱不暇又何礼节之诛求乎至于躬既淡泊则邪亲游宦无丰可抽守若端严则兵马公差有威可畏方将退避三舍尚敢肆其需索哉夫居官者若于操守有玷虽其它才小能不足录也即安民者不除横敛私征而欲家给人足有是理乎故本部院于申饬官常之外特为拈出此条诚以遵　功令肃官箴安黎庶首务莫先于此 

　　○魏　禧 【字冰叔一字叔子举康熙己未博学鸿词不赴有叔子文集】 

　　论治四则 

　　△论治四则 

　　古今之弊政有十反重垦令而田益荒行保甲而盗益横讲乡约而不孝不弟益多举俊秀而子弟益弃诗书行乡饮酒礼而父老益卑贱颠连蠲灾荒之租而下益费精庠序之选而士益伪黜公府旧役使良家子代之以除其害而民益困纠墨吏而官益贪惩蠹胥而吏益毒门人问曰可得闻乎曰一言以蔽之上下交征利而已矣佃民田者费一佃官田者费三令下而不应则以法勒其邻农而近官之民田不敢耕矣是谓重垦令而田益荒一家失盗十家并坐株连囚系敲扑取货故不闻官则一家之害止于被盗闻官则十家之害甚于被盗于是见盗而不敢指盗亦自知为官吏之资也公行而无忌是谓行保甲而盗益横以为不孝不弟也罪其子弟矣又罪其父兄之失教非行货不得释也家有逆子而父不敢闻于人子未惩而父先得祸则姑听而任之是谓讲乡约而不孝不弟益多诏举俊秀则下产以上能识字者被蚕食于是易业工商窜为胥徒是谓举俊秀而子弟益弃诗书登宾席者破产百金一时师生幸为肥身报怨之具于是温饱市人年近五十者闻将举盛典则挈家逃匿于远僻日用亡聊愁苦生疾有司或拘囚鞭扑诬以隐慝至有礼请甫临而县梁仰药以求死者是谓行乡饮酒礼而父老益卑贱颠连议上灾伤计亩科费急于正供幸而赐免追征巳尽是谓蠲租而下益费减弟子员额以求真才也则高值而多鬻是谓精庠序之选而士益伪良家子畏近官府破家求免免甲则签乙乙以下递免而老吏积胥居然用事故代役之令一下则奸胥愈饱良民愈贫是谓除害而民益困墨吏有纠蠹胥有惩则莫不责货而开释奖劝之于是官胥之富者贫矣贫复求富则思以一月之得偿其一岁之失若饥者之望饱而食于民必甚于谓纠墨吏而官益贪惩奸胥而吏益毒语云兴一利不若除一害君子不幸而居末世虽有善政吾不忍闻也 
　　所论未免过火然为上者不可不知 

　　○周锡溥 【号半帆湖南湘阴人乾隆乙未进士官知县有安愚斋集】 

　　复秦小岘廉使论吏弊书 

　　△复秦小岘廉使论吏弊书 

　　弊之在仓储者二而一弊之在刑狱者一而二何言乎仓储之弊二而一也常乎之设所以备荒敛之民者散之民故民不得不买籴之官者粜之官故上官不能不察其买之于民也例择有粟之家以济公籴先时官民一体不劳而办未几变为派买矣派买者官召殷实上户而觞于厅事先注拟某某应买若干自五十石至三百石不等虽不至者必勒领附卷纳谷时率以两石抵一石他费半之额溢折价亦如之其时民富而重犯法故莫敢龃龉次变为助买矣官召客派买如故而谷价渐昂领买者返价于官而自献橐金如其领之数名曰助买门户以十之二为率官则派屯户商店以充买焉驯至贫户多而官之令不足信于富室虽召不至则助买又废始有散买之例矣散买者民田百亩以下不买过百亩皆买而校其田之多寡以为差名曰均苦乐然纳谷时官之羡余家丁仓书斗级之分润皆取于斛面门印卷票有规例以部价计之犹再倍有奇富室足任之中人之产力不胜也 【永顺每石折收五千七百文则十倍部价无漕故也凡无漕处采买类此不得与有漕处例观】 亦有照粮摊买者其法微有异同而办理则一户书传会里甲版籍既多高下其手至有串通影射如甲应买使乙代领而状具甲名踰限则逸乙而比甲虽百喙莫辨有鬻田质宅以偿者非有振刷廓清之力窃恐此法又不能行大抵买于富室者力虽独而实出于有余买于散户者力难分而实出于不足总由作法于贫以致更张无渐屡变愈下其势然也然且有买无贮者何也葢当其盛时物力饶裕自征令一切以至公帮私税无一不取赢于民以其得之之易而不甚爱惜进则用馈献博能名退则恣声色极玩好未尝知有国计也至新故相乘穴孔百出为之后者假弥补为名幸恩敛怨既巳利尽锥刀矣反更增饰亏缺以胁其上辗转濡忍而卒无如何故常储遂匮其有悃愊之员挈瓶不假而指驳之端不绝于司书盘查之檄时下于道府然则岂独州县之咎哉夫委员加结成例固然使教令果严原可权宜济事而向之大府以此为散吏之美差向之本管又私为润巳之常数甚至明知其亏唯恐其亏之或露明受其绐而反讽其绐之不工上下相蒙始终一辙此愚所谓仓储之弊二而一者也何言乎刑狱之弊一而二也则一日宿讼也楚俗故险健者以官之宿讼成之也湖南州县自理词讼批率半月始出嗣是有诉又互有控诉行于官者有唤票有拘票有集人证票差有原差有改差有加差实皆具文也因而有殴有抢报状差票繁复重沓又皆具文也所以然者批出内幕之手官画诺耳票出门书之手官不省也幸而□有日矣则有投到钱送案钱挂牌钱派班钱如是而胥役之欲未餍则以某某未到诳禀如是而阍人之欲未餍则以邻证不备为词不知被讼者日聚数十人于市而食废三时之农功而无所告诉也不幸官又他出则不得不归甫及门而催差在户矣家安得不破哉又如土田坟墓等讼偶获一讯而官作歇后语曰候勘届期两造人夫除道治具邨声靁动久之不至则累累陈状请不至迫而扳其辕命驾辄不果行行则骑从云阗浆酒藿肉苦不得直其案辄积年不可解是以险健之徒欲破人之家以快其私忿者必假手于此也官之整齐民者听断耳听断废则险健者何妨从旁而玩弄之一讼之卷触手盈帙一讼之词炫幻百端以此咎民指为好讼不知水壅不决必将旁溢木丛不剔则将缀蔓拔本塞源斯为善术闻长老言前邑令沈公克期□讼猾吏奸民屏气震慑而讼亦皆罢好讼之民可使无讼其巳事也今则所谓有名美缺州县向日所视为溪壑者其连□巨室既皆化为草宿鼪游矣而中户之仅完者亦少焉论者道及某官时事以为讼其饵也险健者其媒也吏胥其矰缴毕弋也遂使缺敝民罢讦风日甚岂不惜哉次曰讳盗也盗有窃有刼而后有捕捕之缉窃以方向以技之生熟而其缉刼也以津要一盗发则能推类钩摘而制其死命故盗不畏民而畏捕虽然以严吏驭精捕则捕者民之耳目也以慢吏驭劣捕则捕者又盗之耳目也耳目改易其故处于是捕不足以病盗而反足以病民近日邨市小窃往往而有门索费而后入报状书索费而后出票差索费而后行事主之家复具食而遣之未几诘盗于捕如影之系风控捕于官如水之投石其赃重上闻者官必多方回护以脱捕人之罪名事主卒亦畏累而罢或值上檄严切捕不得已而缚赋以献则又逸其魁桀秘其窝主瓜分其赃物而官之所讯详者不过苟完之局事主之所给领者乃其吐弃之余况累千百而盗无一获偶一获而赃无半领则理之所必无者官岂竟受其罔哉玩视民瘼故也汉时严能之吏莫如赵京兆尹扶风其发擿奸盗岂尽自行哉张子高召□偷长而诸偷毕致朱子元拭尚方禁而冯翊肃清皆精于用捕之效也故官严则捕精官慢则捕劣牧令不揣其本一遇报刼辄授意代书剔去强暴器械删减赃单短估价值使不满贯而后受状葢为规避处分起见不知州县之例得处分者不尽以盗盗案之例有严限者不必不获也预为不获之地以庇捕又量设未减之罪以诲盗愚实未见其可一人善射百夫决拾一禽负矢百禽皆奔鸟有藉蝉翳以自蔽养痈疽以贻患者哉是以穴墙胠箧无地无之非其甚者多不具报贼部酋豪骑从出入里中无敢忤视不独官以为讳即民亦以为讳讳盗果可为长策乎民间之事无过讼盗舍此不理所理者何不听其讼何不屏却其状状却而讼有时释不却无时释也然而官以施其疑鬼疑神之术非状曷恃乎不治其盗何不并去其捕捕去而盗有时获不去无时获也然而官亦利其于囊于橐之资于捕何诛焉此愚所谓刑狱之弊一而二者也向来弊政有此三者而一言以断之曰不仁州县亲民谓之父母父母望子之孝官望民之良而人不得议其过者慈先之也苟父母于子坐视其疾苦而不顾反更嗾其仆婢与里之恶少加以楚毒而冀其速死则必无是父母果其有之即亦不能强颜以责其子之孝况为民父母者哉今以所亲之民而委之于左右委之于胥役捕快甚且委之于盗贼聚不仁之人以谋所亲之民则是加以毒楚而冀其速死耳如此而责民良其可得耶夫民之可恃者不忍不敢之心耳往闻荐绅士庶殉公之急如其私而惜官之去如失父母民间小有鬬争闻驺从声则敛手而退今一切不然彼见官之视民如秦视越之肥瘠而无所措意其所□度又不免类于市驵邨贩之所为既无所不忍于其心而又无所不敢于其事上有好者下必甚遂尽泄其忍心敢气而不疑以彼三弊成此两患不有仁人何以善其后乎 
　　情事曲尽彼昏岂不知耶 

　　○张鹏展 【字南松广西思恩人乾隆己酉进士官至太常寺卿见　皇朝经世文编】 

　　请厘吏治五事疏之二 

　　△请厘吏治五事疏之二 

　　一严采买以安民心也去岁吏部尚书刘权之奏准采买谷石须于邻邑今春直隶总督胡季堂又请以邻邑难于搬运请仍在本境采买窃臣前省亲回籍家居三年往来数省访知民间之不便莫甚于采买而地方官之欲借以网利者亦莫易于采买臣籍隶广西上林县即以一县言之自近年来地方官俱私行采买按户分派每年或五六千石八九千石不等俱折银渔利乃嘉庆二年清查额应贮谷一万四千石之数反欠一万一千石奉文分三年买补每年三千余石而地方官因既奉文派累更多上年地丁粮米六千五百余石按粮支派每石粮谷二石巳成一万三千石除应实买三千余石巳冐买一万石之多外又按烟户每团买谷三百余石上林十三团又成四千余石重重派累百姓之苦不可言状且百姓或数十里百余里运谷至城街巷露居一旬半月而不肯收复向索费用谓之随封葢必如此而后使百姓愿升价折银也其实收谷不过十之一二而已一年如此而民困迭年如此而民更难支臣原不宜言本地之事第一邑如此各邑亦不相远一省如此各省亦不相远且采买普按钱粮户口则受累既同民力实不能支以至相约不领则官必多遣差役追捕势急则事端多矣前年贵州之兴义府毗连广西之西隆州边民不靖闻实因采买迫勒而起特地方官不肯实报而以邪教饰其名耳此种积弊南省视北省为甚五边省尤甚由一省言之离省会差远者又更甚也刘权之所奏亦必有所见闻请于邻邑采买不过欲杜派累之害而胡季堂又请于本境采买臣思派民采买向有例禁尚难尽杜不肖者之营私今明使于本境采买恐扰累更无所底矣 
　　一严禁滥役以奠边民也广西自乾隆五十三年兵靖安南而思恩南宁太平镇安泗城各府按户拨派民夫于各塘堡搬运军需自大功告蒇之后十余年相沿事竣而派累未裁每日需夫或数十或百名在塘堡伺候每一州县多则十余塘堡少亦五六塘堡一邑农民散居各村离官道远者或数十里百余里二百里不等每日轮带粮食在塘堡露居野处荒废功业其小村之人少力竭弃田逃散者不一而足且塘堡本无当差之役惟往来胥役长随幕友客商人等出小费于各衙门营取夫票累路派拨近年村民屡次上告督抚批饬禁革而州县离省会远者□胥役长随俱愿塘堡有夫以任其资派且每塘堡有登记往来公文之号书借此向用夫者讨取小费或村民闲有不能当夫者每月暗补银于号书号书借此与衙门之胥役长随分肥怂恿本官拘累良民地方官又或受号书等之月规遂仍□顸奉文而不即裁革拘服田力穑之民日寝食于风雨尘涂之苦饥而不能谋食寒而不能谋衣奔走流离实难度日数府民生所关非浅此臣之所目击情形者伏乞　饬下督抚严禁每塘堡立牌宣示并细访吏书胥役有仍前私敛侵肥者重治以元炯戒庶边氓胥安耕凿矣 

　　○李干先 【字屏山阆中人官上元县知县见资治新书】 

　　饬私票收粮 

　　△饬私票收粮 

　　照得地丁芦课二项钱粮上关　国计下系民生纤毫务宜着落丝忽毌容侵蚀往往有乡下愚民听信奸徒哄诱花户不亲入城竟以粮银私交排年排年私交里长里长私交柜头各立私票一纸遂为凭据后被柜头蠹书交相侵蚀及至层层根究其害仍归小民夫以私票收官粮原属欺公之事即使楮墨鲜明字画端楷亦不足据况于日月既久纸约破碎并私票字迹亦在有无闪烁之间彼此溷争莫可究诘所以设立截票半给纳户正为杜防此等弊窦尔等乡民想亦家知户晓但有一种簧口蠹棍善为说词百计哄诱不怕乡愚不堕术中合行严饬为此示仰各区里递并圩长佃拨人等知悉示后完粮务以印票为凭不许用私约包收如有故违不遵仍蹈故辙者查出除不准追赔外仍将与者收者各责三十板枷号一月不饶特示 

　　○赵申乔 【见前】 

　　禁设押差催粮示 

　　△禁设押差催粮示 

　　为严禁无名之差以除民害事照得小民田粮自应及时输纳非甚顽梗谁敢拖欠正供但民力有限杂费耗之而粮不得完矣差役扰之而粮愈不得完矣至于押差之设尤可痛恨夫花户欠粮押拘听比亦不得己而用之若押差者不待开征而先押矣不分完欠而花户尽押矣不思此等不耕而食不织而衣押一都而一都受其鱼肉押一里而一里恣其侵吞沿乡督催索饭食索盘缠借名包揽收正项复收私派钱粮到手则饱在役而欠仍在民亏空□千则害在官而病且在　国甚至结连衿棍见事风生串合衙宾通同作弊无异虎狼之择食公然魑魅之现形有司任其欺朦穷民莫可控愬合行出示禁革嗣后征比钱粮遵用滚单挨比加顽户抗欠不完及临比不到方用差拘照数勒完其一应押差及急公饭东人役一概革除敢再因循陋弊巧立名色生事害民官则飞章参处役则立拏杖毙决不轻贷尔等粮户既无差扰便须将应完粮饷依限输纳慎勿拖欠反令官役借口使本部院爱民热肠终归灰冷各宜体之特示 

　　○严如煜 【见保甲书卷三】 

　　三省边防备览策畧 

　　△三省边防备览策畧 

　　阳城言抚字心劳催科政拙仁吏之用心也山内征收悉从轻则民□尚有受累者害不在官而在差役地棍葢山民应完钱粮多是几分几厘而距州县往往数百里至县城又不能即上库给照往返动至兼旬则此几分几厘者非一二金不楚山民不能自完则差役地棍于开征之时将山内花户代为完纳名曰截粮官利征收之早毕不复稽查照票一入伊辈之手故为挨延俟至次年开征向花户催索陈欠花户不知已完惧以陈欠到官必受责比任其鱼肉于是算本利索路费用费一照非数金不得常询山中绅耆均称一邑钱粮不踰千两而民间有数万之累非虚言也良司牧随到随收又或分期下乡听其就近完纳征银不满一钱者准以铜钱完纳此即催科中之抚字也 

　　○叶约棠 【字函公江宁人官至福建与泉道见居官寡过录】 

　　禁私抽 

　　△禁私抽 

　　为清查税额永禁私抽以息商便民事照得民间杂税　国课攸关民纳官征此定例也泉南积习多有认税代征之弊往者奸徒势恶钻营告示刋刻号票假公税为名横剥私抽以一取十初税之于地头继税之于经过又复税之于市廛甚则徧张假示私立印单执陈年之批照冐官府之名目虎踞沙头狼贪澳口悬灯树帜藐法抗官细至肩挑步担米谷鱼鲑及蔬菜柴薪皆私立税名纤悉不漏小民资生日用尽入网罗以致百物腾贵厉商病民莫此为甚若不勒石永禁何以裕　国利民合行咨核仰泉州府官吏通查一府七县一切鱼盐货物杂税某项起于何年月日奉何明文额数若干曾否达部编入全书抵充某项钱粮悉照新旧欵项造细册报道查考其一应杂物不在额税之内者或有司专擅或土豪霸踞及额税已纳正项复私阻路津迭抽横索并无名派取止凭势力鱼肉商民或见之目击或得之访闻俱逐一开列报道至归县官收应作何布置使官不烦而民不扰旧案作何追销故辙作何更改假示私票作何禁止一一条议具报以便详请上台永定画一之规 

　　○黄可润 【见保甲书卷三】 

　　察牙行 

　　△察牙行 

　　牙行之设惟马牛猪驴及布行斗行尚有说今则鸡鱼柴炭之属皆有而又有官尺一种人闲买卖地亩必出其手以官尺量之此等媒利虽奉　旨裁革然或名去而实存或官去而役存一集百十辈把持行市朘民膏脂南府尤甚唯存其可存者余明示汰去尤在贤太守实心稽察方能澄清不能此县去而彼县存贤者亦不免有因循也 

　　○田文镜 【见用人】 

　　严禁点充柜书里长以杜私派以肃吏治事 
　　严禁铺堂陋规以肃法纪事 
　　严禁渡口乘机指索阻滞行人事 
　　严行禁约事 

　　△严禁点充柜书里长以杜私派以肃吏治事 

　　照得柜书经收钱粮不过填记流水串票止应选择家道殷实老成谙练之人充当而里长一役久经禁革一应地丁正杂钱粮俱令花户自封投柜并不许衙役里蠹包收包纳　功令何等森严近访得豫省各州县每于上年冬闲以至次年开征之前先点柜书此辈俱系衙门积蠹明知经收一年钱粮从中便可饱填贪壑或派收里地帮役或索取粮民册费或串通里长银匠侵用钱粮或执戥重称粮银私增火耗因而银不入柜暗地先自剪边甚至折拏短封竟无一户得免至于索取串票钱私收纸笔费又其小焉者也因有此等利息无怪乎争缺抢充钻营备至不肖有司竟受点柜之规者有之无品幕友先取谋充之礼者有之署内亲戚宅门家人俱欲染手无所不至此点充柜书之弊也若夫里长甲首单头总催等各名色不一而足旧例相沿庸碌有司不能顿革亦应从中清查不致苦累方为便民□等里役或按年轮当或粮多应值自有一定之规除绅衿例有优免不得令其充当外其余如各衙门书役与夫奉祀乐舞诸生应与小民一例当差轮该应值之年不得躲闪今里役既不轮年充值又不按其粮额多寡惟据各里甲混行举报凭官佥点以致有财有力尽皆买脱或凂情求免惟一二穷民勒令充当一州县中多者一二千人少者亦不下数百每于开征之前报点现役房有使费官有分规一至比限纷纷入城不但往返盘费而经承柜书不无酒水站堂皂隶不无小包倘或委令衙官代比更有比规且印串流水红簿户房纸笔奏销册费等项俱令出备非按粮科敛即计亩均摊正赋尚在可缓杂派丝毫难逃此点充里长之弊也本都院查访既确岂肯姑容除一面密行查参外合行严禁为此示仰抚属官吏军民人等知悉嗣后点充柜书俱择老成殷实书办令其充当禁止钻营谋点务期弊绝风清官役家人俱不许再萌不肖之心从中取利贪此蝇头竟忘性命至于报点现年里役止宜简少不宜多设县分虽有大小钱粮虽有多寡或图或里或保命名各有不同其实则无二致如一里之内设一总催每里分为十甲再设一首催又有坐差巳足催粮应比矣不得仍前多点亦不得偏苦穷民即绅衿外房子弟上司书办衙役概令充当分规册费等项严行禁革 

　　△严禁铺堂陋规以肃法纪事 

　　照得衙役犯赃罪在不赦本官失于觉察例应参处　功令何等森严各衙门自应严加约束将一应从前所有铺堂陋规出示裁禁嗣后凡审理词讼并　钦部命盗案件随到随即示审约束书役不许指借铺堂名色向解差原被需索银钱仍大张告示遍贴晓谕倘有承行书办录供招房值堂门子用刑皂隶站班快壮头门二门把门人役提牢禁卒人等或指借纸笔之费或假称酒饭旧规甚或增删口供轻重刑法舞弊作奸任意勒索即许解差原被当堂禀究立行责革 

　　△严禁渡口乘机指索阻滞行人事 

　　照得汛水涨发河面宽阔各日□驾船只济渡行人较之水势平缓之时稍觉艰难往来客商自必量情酌增船价堈头水手正当多驾船只周流接济一以广渡行旅免故守候河干一以多取数文俾得藉以餬口此一举而两得也讵访得各处渡口乘此水长之时竟将渡船藏匿仅以一二只小船来往河面任意□勒车一辆索钱四五百文马一匹索钱二三百文即肩挑担负并空手只身穷民必索取如欲而后止盈装满载冐险履危阻滞行人莫此为甚此皆没河地方官乎日纵容家人行役收受埠头堈头船户水手规礼装聋假瞎毫不稽本以致此辈胆玩法纪肆行无忌稍能留意民瘼者断不至此除一面密行访祭外合亟严禁为此示仰沿河文武官弁军民商贩乡保地方埠头堈头船户水手人等知悉务将大小船只不论官船民船俱今撑平渡口每船议定水手数名不许远离自朝至暮轮流往来济渡亦不得乘机掯索船钱苦累客商守候该地方官不能亲诸查察仍责令乡保地方堈头严加管束如有将船藏匿水手遑离故意刁难即行严拏枷示渡口倘敢狥纵一经本都院查出或被行人告发先将失查地方官以溺职飞参乡保地方堈头水手立□处死决不宽贷 

　　△严行禁约事 

　　照得黄河各处渡口堈头水手驾舟济渡行人凡车轿牛马货物并单身人口过渡巳经本部院查照旧卷酌定价值现行河道刋竖木榜禁约毌许苦累行商今值汛水暴涨访得各船户将船藏匿乘机恣意勒索又经出示严禁密行查拏各在案则是埠头堈头船户水手之不法现在饬禁有犯必究矣而大小各衙门因公拏船之弊亦不可不除今又访得大小各衙门凡有因公他出必预于四五日前出票差役拏船以致各役持票到彼齐集船只先期伺候不容济渡客商因而得钱卖放威福自由如理问潘朝宰借押解黄蜡为名预于七月初一日差役王李二人赴黑堈口拏船该役乘机需索适初三日晚有牛客过河载牛三船出脚钱一千零五十文尽被理问差役得去船户葛灿章陈君锡刘福榜埠头行刘永汰堈头韩进魁见证更有各衙门闲役并未奉差持票假以公务为名坐船过渡将过往客商船钱私收入已或认亲友附带或以熟识撘船苦累船户水手无怪乎船户水手之刻剥商民也种种不法殊可痛恨除行两司飞饬所属严行查拏外合亟饬禁为此示仰抚属文武官弁军民人等知悉嗣后一应紧急公务差使驿递塘铺赍送公文以及巡查堤工水势官役并押解人犯过往不谕官船民船俱令随到随即渡送毌许堈头水手片刻挨廷外如各上司衙门凡有公出开明应用船数行令地方官即出印票齐备渡送不得在数日之前预令伺候其余各衙门人役往来照民间木榜定价一体给钱随到随渡亦不得预行拏备至于各省鞘饷并一切解部物料亦令先期开明船数移行地方官备用不许解官差役拏船各埠头仍设立循环印簿二本凡有各项差使过往概行登记月终送该地方官衙门查核倒换如有仍前出票差拏并无票闲役到渡口滋事扰害即行揭报并许埠头堈头船户水手赴辕喊禀 

　　○陈宏谋 【见保甲书卷三】 

　　查禁拨漕扰索积弊檄 

　　△查禁拨漕扰索积弊檄 

　　各□收漕己毕其由县运岳原各征有拨船之脚费随处可以雇用访闻向来每届收漕地方官差役到处□船衙役勾通埠头凡有商民船到即行封号需索到手即便放去另封别船或用少而封多或未用而早封甚至将过往载货之船亦役封号将客货丢弃岸上客商必出重费求免其实所用拨船原不需如许之多更不须加此之早苦不预先禁止即日运粮商民船只视为畏途不敢往来船户无人雇载更为失业地方官止知运粮拨船必须票差宁可早雇而不知差役得票到手随处需索遇船□诈为害商民实非浅鲜仰该官吏即便遵照转饬各属出示马头严切禁止如需拨船先尽本处雇用本处不足即向船多之处乎价雇用空船不得横拏货船更不必早早封号如需预雇言明等候日期另给口食不可令船户偏累各属奉到出示马头晓谕禁止先将告示抄送查阅切毌阳奉阴违甘为衙役开指诈之门自取商民之怨也 

　　○贾汉复 【见前】 

　　示各驿 

　　△示各驿 

　　照得驿递马匹奉　旨官养原为杜纷扰而苏民困也本部院未奉简命之前即知三秦以内驿弊多端除号马之外又设里马夫役除工食之外复令帮贴银钱或以疲瘦马匹勒令牙侩员换或指倒毙马匹坐派现年赔补或取草料于里甲或索鞍□于铺行额设站银悉为官役中饱需用诸物尽皆求□于民以致哀鸿徧野怨声载道是驿递之苦官役仅有其名而□□身受其实摆站之役罪人之期有限而良民之累无穷嗟乎秦民迭遭兵□物力艰难惟正之供尚苦竭蹶岂能当此杂派横征层见迭出即思剜商医疮无奈疮多于肉吾见秦民之立尽也嗣后务宜恪遵　功令易辙改弦如有疲□及倒毙马匹并所用草料鞍屉等项须勤支正额站银照依市价自行易买不得仍设里属私派草料及□贴工食等名色如敢阳奉阴违怙终不悛或本部院密访得实或被人告发定行从重参处坐赃追拟 

　　○蒋士铨 【字心余号藏园江西铅山人乾隆丁丑进士官编修有忠雅堂集】 

　　札吴□堂观察 

　　△札吴□堂观察 

　　仆奉先太安人匮舟行离省垣六十里酷热甚泊赵家□水曲就树□小憩时豆棚中乡人杂坐语无伦次其老人嗟叹声尤苦仆倾□之壮者曰久□坏圩天灾也而人祸随之至此老者曰田以圩为郭□崩则水入而据之有田者切肤之痛也苟可施畚锸则完筑恐后功令督责奚取焉今每值圩坏则大吏委官督筑所委者皆琐琐下僚苟求锱铢不知政惧之人至则令爪牙锁拏田主迫促于水中修筑随筑随崩既莫救巳淹之稻复加毒受害之人于是出差役之钱出买松之钱苟违之则银铛满室妇友逃窜布帛□栗并犬瓜壶一空是隶卒而盗贼也于是撤屋以馆之□钱以□之使逍遥乎河上醉饱于田家或五六□十旬坐待水退圩成而去其饕者朝□夕飧鸡豚鱼酒横索无餍至两月之久如某户因洪□委员而鬻田破家者上官不知也究之圩坏则田主必修水退则诸圩共筑农以田为命岂有坐视其圩之坏甘心委□于巨浸者乎甚至仇家乘隙行贿倾陷弊害丛生不可思议是委员查日督修之害断宜永为裁禁也 
　　周尔墉曰语语入情入理为大吏者多勤诰戒少委员弁则官民俱受福矣 
　　以利民之事而厉民如此不独筑圩为然也噫 

　　○潘　谘 【字少自浙江会稽人有林阜□集】 

　　题某通守破贡驿记后 

　　△题某通守破贡驿记后 

　　言之有益于世者皆可传传非以词亦非以人也某君曾护饷过酉阳驿见县丁王姓虐使行旅及过破贡驿驿丁徐贵判断若州牧之状愤而记之言若怪听然其事非诬也予尝散游楚蜀黔滇山溪之间其居人至县或数百里生不识官长其山谷绝险处亦非兴马所能至民争讼判于乡约乡约妇出村村妇女夜持火送迎县胥至声光巍然乡约奔走给所役内丁至则一村鸡犬夜鸣焉入人家狼戾淫恣鞭挞老幼纵其欲于无可复纵而后巳其于苗蛮知化服州县役者践蹴尤甚不幸而犬惊兽犷则民当其祸而经费措置　国受其病谁为为之不得而问矣呜呼见闻相隔之地事之类此而不及察旁观遇之骇而愤疾语之其主犹不为然者其在所事之前固不类此也使君在平越永宁其酉阳破贡之人在君前者亦必与所见异能不以所闻为不然乎 

　　○叶世□ 【见保甲书卷二】 

　　乡约官府 

　　△乡约官府 

四川僻邑山中乡约民□称为官府词讼必先经其判断然后闻于官充是役者率颠倒是非鱼肉百姓予署长宁凡听讼先令乡约具供状按供词诣两造有不符逮乡约杖之甚则斥革由是奉法不敢肆 

●牧令书卷九　农桑上 

　　安肃徐栋致初辑 
　　自治原以及取善屏恶皆所以为民而犹未及乎民及民之政分之有万端约之祇二事曰教与养而巳而养又为教之本咨十二牧首以食陈三八政统以农此老生常谈实经世宝训也 

　　许三礼 
　　田文镜 
　　王士俊 
　　潘杓灿 
　　官献嗂 
　　沈梦兰 
　　晏斯盛 
　　陈　斌 
　　梁章巨 
　　陈宏谋 
　　田文镜 
　　程含章 
　　贺长龄 
　　王植 
　　王太岳 
　　马逢皋 
　　李光地 
　　李容 
　　王心敬 
　　黄可润 
　　乔光烈 
　　黄可润 

　　○许三礼 【字典三号酉生河南安阳人顺治辛丑进士官至副都御史督捕侍郎有政学合一集】 

　　答陈齐永问 
　　答仇兆鳌问 

　　△答陈齐永问 

　　陈齐永问曰圣门冉求具足民富国之才夫子亦尝许其艺可从政由今想比及三年可使足民其道果安出先生曰考之先王九年有三年之积若三年该有一年之积此古法也再思足民之道无过开其源节其流二者而巳然节之权操自上民不能自为力也如民之惰于农者上劝之勤不能耕且织者上教之耨以纺乘其年丰有余上多方设法劝之积宜水田者或令之开渠或令之凿井或令之蓄水宜果木者或令之种桑或令之植果或令之培材宜畜养者或大而马牛或小而鸡豚或又细而池鱼以六府言之原不但谷是农事如金木水火土各方所产不同或铜与铁或竹与梓或卤与酒或陶与冶或盐与硝何非佐农事之不足者件件精心以冶之皆所以开其源也至害农者不一端小民终岁之勤劬不足一事之耗费可念也上为之薄其税敛减其徭役息其词讼又多约束衙蠹省其剥削抑制豪强免其横侵消弭盗贼绝其暴掠害农者已去其半若农之自为耗者亦不一端葢军国当多事之日大兵大礼大水大旱恃其平日之积事事撙节冀免凶荒若当成平无事之时奢淫心纵虽小民一念之淫佚可废中人之产者有之上为之严其禁令除每年供赋及仰事俯畜外有鲜衣怒马崇宫盛筵者禁之有婚嫁侈费丧葬无度者禁之诸如习于奢俗庆生辰贺字号动辄打网请会戏筵绮席二三十数成羣者禁之或惑于邪教祈平安福造神道祠每至敛钱布施打醮演献月每几举者禁之如此等害农者又去其半件件留心禁之皆所以节其流也信此开节并至三年行之民足何难葢求也艺如不能绝其聚敛道果安出窃意足民之道最要在上之人清心寡欲故能大法小廉绝其横征暴敛不令其不足乃叫足耳 
　　本末源流具备视其余言足民之术者皆一枝一派耳 

　　△答仇兆鳌问 

　　仇兆鳌问曰先生始莅海昌见河浅河竭即通详开浚水利在在利之第二年即劝绅耆广输社谷年年增焉尽制劳心必求便民亦只为农事当重循古制而为之耶先生答曰非也平日讲人事挽回造化人力可补天憾小生竖儒不能即信窃尝言三代而上之百姓凭君度活三代而后之百姓凭天度活天一有水旱凶荒君有所以救之是民生于君也若君无所以救之必待天之风调雨顺民方有以生活是民生于天也今但以水田社谷二者言之其时之阴阳时若也固享天之生成如遇水旱凶荒之数天至此时亦无如之何矣兹则有水可戽可救田之旱有谷可赈可救田之淹正人事维挽造化之一验也且必待请蠲于君请赈于上消磨岁月或允或否而民之死亡逃徙巳过半矣君至此时亦无如之何矣兹则汲灌自由无详请之烦取予自便何岁月之躭正人力可补天憾之大可信也如日遵古制而为之亦泛然应之巳耳奚知此中力救民命善挽天运一段圣学哉 

　　○田文镜 【见用人】 

　　为再行劝垦荒地严禁需索阻挠以安民生事 

　　△为再行劝垦荒地严禁需索阻挠以安民生事 

　　照得豫省荒地甚多久蒙　皇恩水田宽以六年旱地宽以十年升科输租犹恐民力不继令地方官资给牛种自应踊跃争先野无旷士矣乃本部院自布政使任内以及升授巡抚不惜谆谆劝谕并将已垦成熟未报升科者免其欺隐之罪题淮当年完粮而三年以来不但熟地仍行欺隐而报垦者更复寥寥细加查访乃知小民不敢垦荒者其弊甚多不得不条分缕析广为晓谕严禁开列于后 
　　一各州县荒地无工本者既不能报开有工本者亦不敢认垦盖一纸垦词到官先批乡保地邻查覆即便需索使费甚而坐图之原差并催粮之里书掌案之经承羣起而争更有不肖之员用印一颗尚取其值以致认垦者望而褁足此一弊也嗣后批查勒限秉公据实回复如果无人古荒四至分明即给印票准其开垦造册申报不许需索分毫违则官参吏处 
　　一司府经承横索册费寻衅苛驳驳至无可再驳尚不肯代为详转本官不能稽查往往为此辈所使此费亦必出之垦户地未垦成而巳剥去数层之皮贫民何堪无怪乎视垦荒为畏途此一弊也嗣后布政司各府直隶州务必刻刻堤防凡有州县报恳册结核明如巳合式即刻照转倘有不符即令经承将不符之处禀明开具册结式样发彼州县照造如敢仍前苛驳横索查出官参吏处 
　　一间断夹荒虽属无人别人不敢过问而四旁熟地相近人户又不肯垦希图日侵月削以广自巳地亩欺隐钱粮此一弊也嗣后如有夹荒地亩即勒令地邻报垦如抗不具报该地方官即将此夹荒之地丈出给与情愿垦种之人开垦并将四邻熟地丈明如有欺隐即行详究追出入官 
　　一顽绅劣衿奸徒恶棍希图现成霸占熟地当报垦之时并不声言及至垦熟即出而争执或称系祖产或称系买业每乘地方官升迁事故离任之时预先捏造假契用印收存执为凭据告争不已致垦户畏缩不前此一弊也嗣后如有此等告执者即将假契追毁立案不行各上司衙门亦不许准理批查倘报垦之时执契告争者查出果系祖产买业即将地亩入官召募垦种仍问以荒废田粮之罪地方官狥情准理断价断赎以长刁风定行从重纠参 
　　一邻州邻县界限不清则临边荒地此垦彼告彼垦此告以致无人敢垦此一弊也嗣后各州县务将交界之处查明立石小民不得侵种犯界如将甲县之地赴乙县报垦乙县之民至甲县认荒者两县会勘明白从重详究 
　　一地方官私征入已将民间报垦年限巳满熟地并自首成熟地亩概入红册征粮并不造报以致绅衿士庶从而效尤每视欺隐为无罪故往往一县并无寸荒而除荒之原额尚属盈千累百此一弊也嗣后各将欺隐地亩作速详出姑免其巳往之罪若怙终不报一经查出或离任后被别官揭报则死有余辜断不轻恕矣 
　　一低洼之处并不讲求水利以致大雨淋漓之时四方之水无从宣泄积聚一区良田尽成巨浸此一弊也嗣后务必留必水利或开沟渠或筑堤堰相其地土之宜俾雨过即涸不致久淹则洼地亦可垦也 
　　一异乡游手游食棍徒并不驱逐或借屯民名色或借垦户名头从中阻挠生事将民闲巳垦熟地报官认垦以致讦讼不休且敢私下行凶鎗棍交加致成人命此一弊也凡此皆地方官庸懦无才以致此辈横行无忌嗣后务必严加查拿驱逐饬令土著之民速将荒地开垦使无寸荒为彼垂涎指认如土著逾期不垦从重究处 
　　以上八条本都院不过举其大概害切民生者言之其有幅■〈巾员〉寥阔或本部院见闻不及或山城泽国土俗不同惟在贤良郡守州丝于本都院言及者实力奉行于所未言及者明白详报以便饬行 

　　○王士俊 【见治原】 

　　开垦 
　　水利 

　　△开垦 

　　三代之时画井授田无所谓开垦欤然而礼记云无旷土无游民则春秋以前固重开垦矣孟子云入其疆土地辟则三王之世又尝开垦矣至若后稷教民稼穑是开垦于唐虞也神农始作耒耜是开垦于洪荒也盖观于开垦一事而王道之根柢具焉雍正元年　上谕垦田于百姓最有禆益凡有可耕之处听民相度机宜自垦自报官不得而勒索吏不得而阻挠水田例以六年起科旱田例以十年起科垦田多者督抚大吏及府州县官准令议叙皇心恳挚　圣谕周详凡属秉节绾符之臣岂无何敞秦彭辈仰体　朝廷富民阜俗之至意哉余董率牧令详筹开垦正藉协力其所行大纲凡六曰核极贫之户曰相材力之宜曰给工本之资曰搜可耕之土曰稽勤惰之法曰察亏折之渐力而行之庶几奏富民之效焉 
　　自汉赵过为搜粟都尉教民用牛耕田之法而民贫不能自办官为之营考宋世俵牛遗制每一夫给牛一头垦田五十亩俟田巳成熟远限五年近限三年悉令还官又以给后之新垦者孳生免其造报严察倒毙盗卖诸弊立法颇详至前明洪武时给天下屯牛共二十五万五千六百六十四只仍岁课孳生数目登报然其后法制稍弛至宏治中仅存八万二千九百四十三只矣至万厯中仅存五万三千四百六十只矣原额渐归乌有则稽核之疏也余现行开垦解俸给牛广为设法小村各予一牛大村另酌孳生必报亦赵尚宽辈遗意耳 

　　△水利 

　　水利之说三代原无有也非无有也井田行而水利在其中矣盖方井之地广四尺谓之沟十里之成广八尺谓之洫百里之同广二寻谓之浍以达于大川计自四尺之沟积而至于二寻之浍则夫一同之间捐膏腴之地以为沟洫之区减赋税之八以治沟洫之制盖不少矣是以能时其蓄泄以捄水旱大禹之尽力沟洫子产之田有封洫俱为此也自阡陌既开沟洫遂废虽度田有加而旱潦无备秦汉之间计臣智士遂引水灌田而水利兴矣嗣后因势利导皆属阜民之举岂得畧焉弗讲欤 

　　○潘杓灿 【见政畧】 

　　水利 

　　△水利 

　　尽力沟洫明农之大政盖土非水不利也欲享其利南北似有不同大约南土重蓄泄北土重灌溉南北之土高卑不同故耳然蓄泄得宜仍可资其灌溉而灌溉有法亦必以时蓄泄重蓄泄者多本乎天因其势而利导之则几矣重灌溉者多成乎人必开凿遏防设埧建闸立约启闭未曾始事协工之地虽水遶四围不得取用 【如同开此渠则许用此渠之水名曰水地同凿此井则许用此井之水名曰井地每岁修筑仍按地助工若始事不与则工无可助水在地边不许灌溉名曰原地也】 水有数支散布数村者其分流也有多寡之别 【如水自南来至此分为东西二流水以十分为率东流工费十分之六应得水利六分则东渠当阔六尺西流费至十分之四西渠止阔四尺是也此自水之支分者言也若从大渠而支分者则又以派分量其法以石垒坝于支渠之口止垒光石而不以土护以石之小大疏密量水之多寡盖垒石则不致直泻而涸大渠不以土护则水走石缝溅溅喷射昼夜不息源裕而流自长制甚巧也】 有一渠遶数村县者其得水也有后先之次 【如各村凿有支渠水自上来灌自下起挨轮灌溉不得紊越也】 有日时之限 【每一支渠之口必置一闸如某日某时该某村使水则以使水牌付之实时启闸受水应至某时某刻止按时闭闸土封闸口灰印封记牌付次村非时不得私开】 有渠长沟长老人以董之 【管封闸修渠诸事理】 违例踰约则讼狱以兴司牧者有事于此当申明旧例禁共盗决修浚唯时董理者必择勤慎公正之人而任之则得要领矣 

　　○官献嗂 【字瑜卿号石溪福建安溪人乾隆己未进士官至司经局洗马有石溪文集】 

　　周礼遂人稻人讲义 

　　△周礼遂人稻人讲义 

　　按周官沟浍之法先王所为用人之力以尽地之利任土之宜而补救乎天时之偏者也而既有遂人职复有稻人职者遂人所掌旱田之法也稻人所掌水田之法也顾成周之时遂人之法最详其为利最溥彼稻人之职第以佐遂人所不逮而巳自周以后稻人之法浸备其为利亦浸广而遂人之政竟辍而不讲何以明其然也周官职方所掌之州有九其地之宜稻者惟荆扬二州耳其余诸州皆宜黍稷菽麦者为多自遂人之政修而此宜黍稷菽麦之土旱常不至于干水常不至于溢地广而所人丰则耕三余一耕九余三势所必至彼稻人之所掌者惟区区下隰之地而巳故曰第以佐遂人所不逮而法最详利最溥者莫遂人若也秦汉以还阡陌兴井田废而五沟五涂之法亦从而废乃稻人职所谓蓄水之潴止水之防荡水之沟舍水之列泻水之浍行于东南者则未尝废也岂惟不废而已方且渐详渐备渐辟渐广而岁之所入亦渐多曩之财赋盛于西北者今且转而之东南矣东南之水田既饶于是言水利者又将以东南之法行之于西北如班固沟洫志所载有郑国渠龙首渠白公渠其溉田或至五千顷或至万余顷皆稻人之遗法也然同是法也有行之而利者有行之而利害半者有行之未获其利而但受其害者行之而利必其为可稼之下地而其土性又宜于秔稻也行之而利害半必其地势虽下而泉源之迁徙靡常或土性疏而不宜乎秔稻也行之未获其利而但受其害必其土不宜乎秔稻且去水源远其为防不因水势为沟又不因地势也夫南北异方高下异势燥湿异性故旱田之不可为水犹水田之不可为旱也今必欲以荆扬之物产遍植之雍冀是第知言水利而不知因地之利以为利也且果行遂人沟洫之法则西北旱田其利亦何减于东南何则西北诸州其地之广轮既数倍于东南且谷之种类繁多有宜五种者有宜四种者有宜三种者周原膴膴土脉厚而水源深其肥沃比东南之涂泥又奚翅倍焉所患者惟水与旱耳沟洫修而水旱有备则西北诸州岁之所入非徒不减于东南且什伯而无算矣或疑井田既废欲复遂人之法势有所不行是又不然夫善复古者亦师其意而巳矣观周礼遂人之法原与稻人之法不同盖稻田不可一日无水故以潴蓄之以防止之以遂均之矣必以列舍之而后以浍泻之焉旱田则潦之为患者十之六七旱之为患者十之二三故遂人五沟之大小不同其实皆沟也揆先王为沟洫之本意第欲使水多之年水行沟中而不泛水少之年又可蓄沟中之水以滋田耳今第相其地之下者以为行水之区又相其地之最下者以为蓄水之所疏其节而阔其目不用尽复古沟洫之制而已获沟洫之利矣然此非可以旦夕期也又非一二人可以集事也其道在以治地之法责成有地治之官盖今之邑令州牧即古乡遂之吏也三年大比课其事之成否果有明效者大吏以闻或加秋或赐金而毋易其任其未效者亦且课督之以观其后果无状乃斥去之其工程尤大者官为民治之其小者则劝民自治如此则吏思効忠何患不可与图事民争骛利何患不可与虑始哉夫今之为吏者多置西北沟洫之政于不讲其讲沟洫者又第知有稻人之法而不知有遂人之法此西北所以岁比不登民苦乏食也臣故因周官而推论之如此云 

　　○沈梦兰 【见两浙海塘志履贯未详】 

　　五省沟洫图则四说 

　　△五省沟洫图则四说 

　　沟洫之法先视通河以为川次视支河小水及地形低洼便于疏流省工力者每距二十里为一浍川纵则浍横除山泽城邑及沙砾不可耕外每距七百二十步为一洫方二十里则十洫而为一终之地画为一百通每横距八十步为一遂 【据东亩言】 七百二十步则九遂纵距二百四十步为一沟七百二十步则三沟而为一通之地皆经营标识之合方二十里造一册其田若干户户若干亩逐一注明择其老成众素信服者董司其事 【不可假手胥吏】 岁冬十月农事既登开浚洫浍广深如法其土即堆两岸以填涂道人工按亩科计田率人耕三十亩工率日挑二百尺人十日而洫浍毕次开沟遂又十日而皆毕矣 【如天寒冻早沟遂至明春开亦可】 其田多非自种者即着佃户开浚照佃科工产主量给饭资率谷米一升工毕之后丈量地亩亩折四步均摊以归画一每岁春冬各令捞取洫浍新淤以粪田亩亩率三四十尺以为常例 
　　沟洫之设旱涝有备利一淤泥肥田硗确悉成膏腴利二沟涂纵横戎马不能踰越足资阻固利三商贾贸迁舟载通行车脚费省物价可平利四蝗蝻间作沟深易于捕治不致越境利五东南耕田人不过十余亩西北人力无所施用俗语所谓望夫收沟洫既开缦田悉作甽田利六西北地广人稀而岁入无多家无盖藏惟水利兴将饶沃无异东南利七东南民奢而勤西北民俭而惰以西北之俭师东南之勤民食自裕利□邪教之起由多游民百姓皆从事于陇亩风俗自靖利九东南转输一石费至数石故昔人谓西北有一石之收则东南省数石之赋利十河流涨发时忧冲决使五省徧开沟洫计可容涨流二万余千丈利十一涨流既有所容河堤抢筑岁费渐次可裁利十二军政莫善于屯田沟洫通利荒土开垦悉可耕种因此召募开屯不费饷而兵额充足利十三经画一定邱段分明民闲无争占之端里胥无分洒之弊利十四每地方二十里同沟共井相救相助联保甲兴社仓诸事便易利十五又似不便而实极便者三每亩须折地四步一不便然无沟洫车行皆在田闲蹂躏无算今折地亩六十分之一而禾稼无践踏之患实一便也每岁须挑淤三五十尺二不便然河淤足以肥田故滨河淹地年来多得丰收今东南种地冬春必南河泥两次以粪田亩以闲时三五日之功而获终岁数倍之入实二便也沟洫既开道途或至迂远三不便然无沟洫积潦不能宜泄行旅困滞有守至十数日者有舍车复登舟者有翻车被压损者今迂远不过十余里而道路无泥泞之患实三便也 
　　沟洫之制无地不宜而西北为尤亟西北地势乎衍而无散漫河流飘劲而多浑浊自古称黄河为一石水六斗泥他如陕西之泾渭山西之沁汾直隶滹沱永定等河皆与黄河无异故其涨也则浑流汹涌而冲决为患其退也则河泥滞淀而淤塞为患古人于是作为沟洫以治之纵横相承浅深相受伏秋水涨则以疏泄为灌输河无泛流野无熯土此善用其决也春冬水消则以挑浚为粪治土薄者可使厚水浅者可使深此善用其淤也自沟洫废而决淤皆害水土交病矣 
　　徐贞明有言陕西河南故渠废堰在在有之山东诸泉引之率可成田而畿辅诸郡或支河所经或涧泉自出皆足以资灌溉兰谓沟洫之制非专为灌溉设也周礼考工记详言沟遂径畛之体与夫广深寻尺之数而不及蓄水止水荡水均水舍水泻水之事惟稻人掌稼下地于是乎有之稻为芒种与泽草俱生东南卑湿土涂泥舍稻之外别无宜种高高下下徧作水田不得不从事于灌溉自黄梅以后舶趠风起雨泽稀少炎天三伏土热水竭十日不得雨枯槔之声动连阡陌昼夜不得停此东南农民所以倍劳而禹贡扬州之田厥惟下下也职方豫兖幽并四州或宜五种或宜四种或宜三种禾黍性喜高燥能耐旱干雨泽过多反被渰损故沟洫之开所以除水害也西北地多乎原霖潦无所容泄大雨时行之候一昼夜闲乎地水高数尺而畿辅如桑干滹沱辄挟涞易濡泡沙滋诸水并流横溢河间文霸一带弥望汪洋连年淹浸昔人谓水聚之则害散之则利弃之则害用之则利所以东南多水而得水利西北少水而反被水害也沟洫一开则水少而受之有所容水多而分之有所泄雨旸因天蓄泄随地水害除而水利在其中矣如为灌溉而设则沟洫之内必如东南稻田常常有水然后可而绝潢断港既无本源土燥水浑尤易涸竭孟子云七八月之间雨集沟浍皆盈其涸也可立而待也人见其无禆灌溉遂并沟洫废之而水患亟矣西北灌溉之利见于古者魏史起之引漳河秦郑国之溉关中汉白公之穿泾渠马援之引洮水以至宁夏灵州之汉渠唐渠至今犹赖其利而其地多在山陕之间者何哉灌溉必通巨川然后源流长远虽逢亢旱而无虞涸竭西北巨川大半汇河入海而河自孟津以上禹迹未改土厚水深穿渠引河有利无害诚使山陕一带徧开支渠既溉田亩兼杀河势洵数省之利也孟津而下河流迁徙无常自汉唐以来堤累累河日高而土日薄捍御不暇遑言穿引哉河流既不敢穿引山泉又不可徧得沟洫之无禆灌溉时势使然而顾谓急宜开浚者则以灌溉之资尚可缓而蓄泄之法不可不亟讲也抑又闻之秦人歌曰泾水一石其泥六斗且溉且粪长我禾黍戽水以灌之谓之溉捞泥以拥之谓之粪捞泥之与戽水其劳相等而粪比溉尤肥美沟洫既开之后河淤灌入洫浍捞取近便未及戽水尽先南泥则河之高者日以深土之薄者日以厚如果民勤官劝岁岁遵行不过十年河行地中堤防尽撤兖豫之间无殊山陕矣斯时而再谈灌溉未晚也 

　　○晏斯盛 【见保甲书卷三】 

　　复制府议农田水利书 
　　饬查江北水利檄 

　　△复制府议农田水利书 

　　水利之修首观川原之大势次辨邱壑之全局其间山泽殊区燥湿殊性高下殊治不可不讲川原大势水之大经可以遥览而得可以意揣而知至于邱壑之全局则经中有纬纬中有经非足迹其地目察其情咨询于农父田畯不能尽其曲折而指画其蓄泄之宜也夫土之陡而斜者易荒累累而级砌之可田也水之流而驶者难留陂堨而节蓄之可汲也土之衍而亢者多燥引水溉之可肥也水之平而漫者易淹规土制之可渥也故山田宜潴水田宜圩潴者宜深以阔圩者宜厚以坚深阔则厯大熯而不涸坚厚则经久霪而不溃约潴之法于长渠之塞者疏之使通相田之向背加以堤堰门闸因乎旱涝以为储泄平坡之洿者凿之为池视田之远近作为坎科以备车汲以通羡盈由是因渠洿而为之沟承沟而为之洫或纵或横以沟统洫不拘方斜因地势而顺行之则水气周而土自沃诗日度其隰原观其流泉此之谓也成圩之法于水急之处以石为底埋根一二尺和三合土作为两墙宽五六尺视地为高下而中实以灰泥土石久之即成坚城水平之处以石为底埋根尺余取净黄土夯为环堵下宽上窄视田势为高下而外涂以泥久之亦成坚壑是必准水之来去路而为之浍浍行乎圩之外圩成而内为之畎中高四下畎之水可泄于浍浍之水不入于圩微有缺裂乘晴明而豫修之水势稍高集埂夫约土而先防之书曰浚畎浍距川此之谓也且周礼种植之宜扬州宜稻而豫州宜五种兖州则宜稽麦是稻惟宜卑湿而粟麦黍稷则高燥随宜而尽播种之则九州岛无不生五谷之地而无弃地之人若不查明分别经纬高下燥湿之宜或作无益而害有益转为未便请令各府州县将境内分为四乡查其山川分合之大势邱壑分合之全局访志书所载有名水利区别冈田圩田冈田之塘堰沟洫或旧有而淤塞应浚或本无而开凿可通圩田之埂堤浍畎何处当水之冲何处承水之流何处卑湿可虞侵削可虑作何修理以辨其土宜经其树艺绘图贴说开具简册详核分别缓急先后次第劝谕行之 

　　△饬查江北水利檄 

　　沟洫之法宜古宜今惟在变通尽利山川之形因天因地于以左右有民　皇上轸念民生不弃刍荛大学士等援古证今敷陈往效奉　旨敕勘　阙廷之上往复畴咨　天子宵旰临照江淮倘丝缕未清即何堪对越所当竭心思穷耳目足履手画筹及四境筹及干年方称斯役甚未可猥自菲薄苟且塞责也靳文曩公沟田之法盖因古沟洫之法而变通之今又当因沟田之法而再变通之天下承平日久平畴广野业户错综庐基间杂其宽闲之地能如沟田方广之制者照行沟田至其间有不能限以方广定数者但当随地势之高下曲折而周通之总以水之蓄泄为度旱涝均必可资也至于穷山邃谷幽仄盘错之区似乎沟洫之法有所难通而不知此正天地自然之沟洫也山谷之间有溪有涧有渠有沟遇低平能通之处即可节蓄而为之陂为之堰随势而沟行之较之平地开凿尤为因利乘便又或有湖有塘有潭有泉有沛有荡遇低平能通之处即可车汲而为之沟为之□就近而分注之枯土停潴亦为以逸代劳其斜坡侧坡水不能刲之处多顶有泉者可层引而下无泉者因其最高稍平及平间稍洼之处多开池塘亦可递放而行遇旱均足资济也勘度之要凡有数端 
　　一州县地方先观其山川大势东西南北四面来去何处高低何向各应蓄应泄及其地之宜何若 
　　一境内宽平之区先观其可否如沟田法行之沟田次观其长短广狭并有无坟墓毋强令迁改因其形便作何变通不必拘十亩二十亩横斜曲直可成沟洫若干 
　　一河渠港涧溪沟必观其有无来源源来何处经何乡计若干里归何处可否沟行灌溉若干亩应否陂堰堤闸有无湮废应修并此外有无增置 
　　一湖塘泉潭沛荡必观其有无本源属何乡里深广若干四时有无盈涸溉田可若干亩有无湮废应浚及有无新垦田地在内毋拘泥旧形强令挖填并此外有无增置 
　　一陂堰坝闸堤埂必观其是否扼水之要得蓄泄之利有无废圯应修并此外有无增置 
　　以上会计新旧各工约费可若干分别最要次要又次要三等回缓何急孰后孰先仿古沟洫法不限方圆不拘多寡不拘曲直横斜随地势之高下曲折而周通之总以水之蓄泄为度如所勘各州县三等工程有益田畴者一律修治其次又二等工在稍缓虽难以一时并举然因所利而利择可劳而劳将册存次又二等交各府州县分年督率劝令民间自行修治计其功效之多寡报明查核设法旌奖如遇各府州县内偶有偏灾即将此等工程归入寓赈于工条内动用赈银办理至于最要工程利大而费多为民力所不能举者均请　旨动项兴修以惠民生再工费浩大急公有人如愿出力助工者不拘本地官民听其助修请照地方公事乐输题请议叙之例计其工之大小题请议叙则善与人同成工亦易而乐利之休可共见于硗瘠之地矣 

　　○陈　斌 【号白云浙江德清人嘉庆己末进士官至安山徽同知有白云文钞】 

　　量行沟盘之利 

　　△量行沟盘之利 

　　十一者取民之中制也汉三十取一唐宋或二十或三十取一俱轻于三代而顾不如三代之民之乐者以三代田必分授而有沟洫之利其民也三代沟洫之利其小者民自为也其大者官所为也沟洫所起之士即以为道路沟洫所通之水即以备旱潦大雨时行泄而出之田不忧潦也越有小旱激而灌之苗不忧槁也故沟洫者万世之利也后世议者虑其弃地之多而实无多也一井之步约百有八十丈其为沟畛者八尺而已矣一成之步约万有八千丈其为洫与涂者九积十有四丈四尺而已矣通计所弃之地二百分之一而弱也今更新为之必有虑其事之难成者则更非甚难之事也斌观甽田之法一尺之甽二尺之遂即耕而即成者也今苏湖之田九月种麦必为田轮两轮中间深广二尺其平阔之乡万轮鳞接齐整均一弥月悉成古之遂径岂有异乎设计其三年而为沟浍则合八家之力而先治一横沟田首之步之为百八十丈者家出三人就地筑土二日而毕矣明年以八十家之力治洫广深三沟其长十之料工计日三日而半七日而毕矣又明年以八百家之力为浍广深三洫其长百沟料工计日一旬而半三旬而毕矣以三旬之功分责三岁及功之成民甽田以为利一岁之中家修其遂众治其沟洫官督民而浚其浍有小水旱可以无饥十分之饥可救其五故曰沟洫者万世之利也此古之所不惜于区区之弃地而亦未尝畏其难成者也 
　　百姓一夫失业则饥十日失谷则殍此宜其家自为生人自为力矣乃百姓终岁垦田而仍饥以殍者此必其所不能自为者也一则以岁之不时一则以沟洫之不治也岁之不时人所莫能为也沟洫之不治农民莫能为官可齐其力而为之也其不为者谓其至重而不敢举至烦而莫之任也窃观秦汉以下之言限田名田者既以夺富民而兴怨讟巳无复置其议矣而魏孝文均田之令其还受亩分之法远厯北齐北周以至李唐行之且数百年此何以能然况其沟洫之利随时随地无不可兴者而又何以不能哉盖时无大水旱则坐视为不必为及水旱至而拯恤不遑又万万无可为者加以民食之盈绌必数年而后见国家之利病必数年而后见事无近功官无严课故吾民之饥饱死生一听命于不可知之岁而曾无十一之防百一之救也斌谓救荒无善策为沟洫于未荒之时此豫救之策也即为沟洫于救荒之时使饥民即功而就食此一救而两救之策也然而士异形人异习按方尺之图动十万之众如汉武帝之轻用方士坐广厦之内度溪谷之外如王安石之欲田梁山泊者则固不可为也即春议经界秋议遣使如宋天禧之提点刑狱并领劝农之职而仍无纤毫之益于民者亦名美而不足恃也故为沟洫必访求于乡耆里长而总其事于郡守责其成于县令分其任于县丞主簿则亲而不扰久而必成今集四境之耆长体访以人情地势有酌见其可兴沟洫之利者县丞主簿一相度焉而公酌之县令令再相度焉准里计日具图以请于郡而作其功有废地可以沟通者则募其旁近失田之夫为之官助以不足田成而授其人五年而起科亩十而当一有沟洫其业田为永利者则以任本业之人民实其田官均其力春夏作五日秋作十日冬作二旬丞簿亲董之令一作一视先成者籍而存于官其未成者簿志之至来岁续而毕焉民田一顷听沟地半亩十顷五亩令不当沟涂之道者转偿其邻田田不及顷则任力而不听田二十亩以下者贳其力蓄泄之利两邑共之则郡守货其两令令或代去则交其簿于受代之人凡县令置农田课郡守察之其阻成功及借名生扰者黜 
　　古扬州之田下下今苏湖之田之赋固上上也自唐肃代之世转稻东吴至宋南朝至元明漕运俱大半取给于是此孔安国所谓田下赋上而人功修者也苏湖之民善为水田春收豆麦秋收禾稻中年之入既得三石而北方之种地者乃不能半之则以无为水田者也凡谷之种禾稻倍入种稻之田水田又倍入昔时关中邺下之渠蜀郡之江荆之芍陂扬之七门三堰本废田也而亩收数种民赖以饶得水之效也西北土性高燥宜麦宜粱所在低平之田即为下产以其非粱麦之性而雨泽一过水无所注故也诚为守令者能勤行相度分年规地仿沟洫之意备蓄泄以为水田种禾稻以佐晚熟则高地之水四注而为害者必转而为利矣且为沟洫非古之凿空求水利者比也以民之田兴民之利不遣使不起徙不招流户视其大小功力随作随成有小水旱此丰而彼歉则邻近之人必有请其法而自为之者勿忧事之难于虑始也斌窃观有水之处皆可为田故浙闽江淮间冈岭之上有泉源可灌者为山田江湖之旁有淤泥可围者为圩田若于西北低平之田量为沟洫夫岂有山田圩田之难哉通其变使民不倦此利一兴非独散金钱转粟米损此益彼之数也其在于古求代田区田之法其在于今用水车水盘之制合乎地势信于民情为之有成事可经久此朱子以经界为五十年之利者是也 

　　○梁章巨 【见治原】 

　　政事 

　　△政事 

　　司民牧者不外兴利除弊二事今官北方者以开水利为兴利官南方者以开水利为除弊其实北方水利兴则水得其用自不至泛滥为灾南方水利修则水有所制并可收灌溉之益兴利与除弊常相因也昔欧阳公作唐书地理志实兼志河渠凡一渠之开一堰之立无不记之其县之下盖唐时为令者犹得以一方之财兴期月之役而志之所书大抵在天宝以前者十之七岂非太平之世吏治修而民隐达故常以百里之□创千里之利至于河朔用兵而后则以催科为急而农功水道有不遑讲求者矣然自大厯以至咸通犹不绝书于册今则北方之吏鲜不以此事为迂水日干而土日积山泽之气不通南方之吏又日困于征比之劳簿书之苦而不暇为无怪乎夏旱秋涝年年告病矣 
　　许力臣 【承宣】 尝谓天下无无水之地即无不可以溉田之水古者众建诸侯各食其地之所入不闻其仰食东南也盖水之流盛于东南而其源皆在西北用其流者利害常相兼用其源者有利而无害其或有害则不善用之过耳按今人言水利者无虑百十家而通彻南北源流利弊则此数语尽之窃谓西北之可兴水利惟当使由而不使知全在一州一县一村一里各自董劝枝枝节节为之且不必达之　九重亦且不必督以大吏听其得尺则尺得寸则寸愈推愈广将自有会通之时即使终不会通而各受各利亦何不可今之病根即在昌言兴西北水利可减东南漕赋二语议论愈明畅愈格不行而举世不悟岂不可笑 

　　○陈宏谋 【见保甲书卷三】 

　　寄孙隽书 
　　沟洫事宜示 

　　△寄孙隽书 

　　地方利弊做得一件是一件自古迄今言政无过教养□端勤化导于先严劝惩于后皆教也广开地利毋夺民时皆养也就直隶各属而论俾各水均有去路则洼地之涸出者必多而种植亦必多此即藏富于民也 

　　△沟洫事宜示 

　　一境内有开通之干河近河田地有水可以直泄入河隔远者不能俱入必须开一小沟以达干河其沟或就地势洼下或向有旧沟古河或道路两旁小沟均可开通泄水入河其沟宽自三四尺至五六尺不等深自三四尺至五六尺不等附近有池塘者引其流入池塘 
　　一附近无开通之大河则择其通流之处另开大沟宽自七八尺至一丈不等长则以水入大河为度大沟既开水有去路然后逐节开小沟以达于大沟小沟不拘长短总以达于大沟而止中间有高阜山埂不能存水者则不必开渠也如系湖荡不能筑圩围田者仍留为蓄水亦不必开沟泄水与水争地也凡黄河滩地不可开沟筑圩 
　　一开沟之土务散铺于两岸地内以成平坡不碍种植不可堆于沟旁又成土埂阻水不能入沟且恐随后卸入沟中将沟淤塞其附近有低洼处可以堆土不散地内者更好如现有麦苗之地其土尤须酌量散铺不可多压麦苗 
　　一路旁开沟即将土堆积路面俾沟日以深路日以高但须垫于坑洼及低平之处取其平坦不可专堆高处又成土埂亦不可随意乱堆坑陷难行 
　　一道路可以两旁开沟两沟泄水更为有益如道路低洼则即以道路作沟于边傍高处别开为路如有一面原系高埂高坡难于成沟则止须就低洼一面开沟或上半节于东面开沟下半地高不能开沟则移于西面但须路中驾一小平桥俾水仍通流无致壅积路旁原有沟塘则不必再开 
　　一开沟不拘长短纵横总期水有去路如中间遇有十字路则须驾桥桥下水仍通流其桥或石或木均须铺土以便车行虽非通衢而为农人车载粪草赴田之处亦须驾桥铺土不可因开沟而阻行车也 
　　一地土洼下或涸出湖荡则开沟以泄水即以开沟之土筑为圩岸以作围田每围自五顷以至二三十顷不可太少费繁其圩岸三四尺不等总期可以御水 
　　一凡筑圩围均于圩根设立涵洞旱则引水入田潦则放水出外其涵洞或用砖石圈砌或用烧成瓦筒埋于土中扬州淮安所属湖荡相连多有宜于圩围之处此外凡有低洼荡地逐一照行其原系平坡旱地则止须开沟泄水不必定筑圩围也 
　　一去冬今春所挑之河其土现皆散堆河岸俨同土牛乘此未曾冲散加工收拾补缺铺平以成子埝仍撒草子明春生草便为圩岸既资捍卫又免雨水淋漓行人践踏仍落河中有淤河身如防内水涨满则酌流缺口涵洞为泄水出外之计 
　　此次各处开河用帑至数百万原为工大费多民力不能兴作也今积水皆有去路其开沟筑圩原以农民修治田功俾久弃之旷土变为常稔之美产佃户出力田主给以口食定例巳久不便请动官帑果有长大沟洫或宽大圩围此中贫富不一心力不齐者准借给口食每土一方借银二分通力合作计日成功所借之银于田主名下分作三年扣还凡有借者田主士民公议联名赴县具领地方官定议详明候示遵行工本无多及众擎易举可以力作者不准滥借 
　　一开通路沟则按路旁之田出夫其平地开沟则按泄水之田出夫均不得视同官工派之通县有捐资及捐口食以开沟筑圩者详报分别优奖 
　　一开沟筑圩须公议田主或耆老分段督率不可出票差役管押有需索饭食等费官司不时往来查验有地棍阻挠者禀官究处 
　　以上各条无非因地制宜随势利导在小民原可自为筹及祇恐无人指示督率官司不暇处处晓谕一切听民夫随意混挖枉费工力或相争执事无实际故此开列晓谕官民士庶人等各宜凛遵 

　　○田文镜 【见用人】 

　　饬查水利及时疏浚以备旱潦事 

　　△饬查水利及时疏浚以备旱潦事 

　　照得各处河道以及田间道旁沟渠旱则宜蓄以资灌溉潦则宜泄以防渰淤是水利一道有关于民生甚巨为有父母斯民之责者第一要政果能乘此农隙之时亲行境内查明故有河道沟渠塞者通之浅者深之淤者起之有关于邻封者详明关会协力以治之务期有益于民生毋致扰累乎百姓举缙绅之品行端方者以咨询其利弊择乡党之老成持重者以董课其工程不假手于吏胥不委任夫佐贰不许乡保敛钱不许奸民漏役明白晓谕躬先勤劳以本地之民力治本地之河渠利本地之田亩贵贱同工贫富协力一以至公无私民虽至愚有不踊跃争先而来趋事者哉至若阘茸无能偷安苟禄事未举而乡保吏胥之囊橐巳满工未兴而绅衿士庶之怨讟巳盈则又必干严参徒取罪戾合亟通行所属先将境内河渠沟浍逐一查明上游何自下流何归现在有无淤塞挑浚宽深应需若干丈尺每丈需工夫若干或堤岸卑薄者即将起出之土加高培厚或道路洼陷者即将起出之土填筑坚平乘农隙以兴工务一劳而永逸事完绘图造册具报以凭委员查验此民间无穷之水利亦在位不祧之遗爱也 

　　○程含章 【见治原】 

　　札道府州县筹办水利 
　　与所属牧令书四 

　　△札道府州县筹办水利 

　　山左土沃民稠本属海内福地乃数年来频遭水患前乎此者无论矣嘉庆二十五年被水者四十余州县道光元年被水者六十余州县二年被水者七十余州县日甚一日年甚一年总因大小河道无不淤塞之故凡有地方之责者其能晏然巳乎合札查办札到该道府州县即督同被水之绅士农民悉心相度被涝之故是否系本境雨水抑系外来之水如系本境雨水则当导之使消有必不可消之处则须家家挖塘以消之如民有十亩八亩之地被淹者则择最低洼之半亩数分凿为深塘以六七尺为度愈深愈妙令民于早晚无事时自行挑挖虽妇人女子亦可助力挑出之土分布地中则地土愈高及至塘成水有所归而余地之粮食不被水淹是以半亩数分之废地而救其余之下地俾变为上地也如系外来之水则当审此水从何而来从何而去从前何以不涝至今何以大涝须如何疏浚然后可以不涝又须与运道邻境两无所妨至于人工则按地亩均匀派拨　国家经费有常断不能处处借帑如工程浩大民力十分拮据者然后酌量请借取足一工一日之口食器具而止若乃大川大泽非民力所能办者撙节估计实须用银若干借项修理事竣摊征还款该州县官须选择公正勤干之绅士耆民以为首事身自督办工段多者由该管道府直隶州派丞倅佐杂官分段管理事在必行不容委卸亦不得私心独断强压纷扰总须反复开导令百姓心安意肯乃克有成 

　　△与所属牧令书四 

　　政莫善于养民养民莫大于水利陂塘之□不可不急讲也虽然有难焉者今诸君试号于众□吾为尔开陂为尔开塘而民必不应也更试号于众□本府为尔开陂为尔开塘而民亦不应也更试号于众□督抚司道为尔开陂为尔开塘而民仍不应也夫水为粒食之原百姓宁不知自谋而顾令之不从何哉彼其望利之心不敌其虑害之心也固已久矣何则一陂之开必合数十百家之人为之且必请勘于官而后决之众心不同可虑也众论不协可虑也众力不齐可虑也官司之守候书役之需索夫马之供顿在在可虑也陂水之利杳不知其何乡而切身之忧纷然莫解此其虑之在于始者也工作方兴人怀观望乡邻有诟谇之声银钱有垫支之累陂头甫筑而挠之者来矣沟路所经而挠之者又来矣伐人一木一石而挠之者又来矣让之则功不可成争之则讼端立起万一半途而废则虚糜之工料众不与偿跋前疐后转悔此举为多事此其虑之在于继者也陂幸告成水汨汨来矣近者以其水过已前也则争远者以其水难到田也则又争强者恃力则又争富者恃财则又争争之不已必继以鬬或伤或死产业破亡且新筑之工多不坚实大雨之后冲决必多怨讟纷腾呼众莫应前累未清后累踵至首事之心力既倦二三年后废为邱墟而前功尽弃矣此其虑之在于终者也然则陂终不可开乎曰是大不然余在南雄尝开陂塘五十有三矣民之虑于始者吾慎图之民之虑于继者吾预防之民之虑于终者吾善成之民或朝有请焉而吾夕来矣民或夕有请焉而吾朝来矣肩舆就道不劳仆从不费民财示则亲给谕则亲书书役不得过问也一陂之勘至于再至于三至于五至于十吾不以为劳也首事之来见吾者如入其家至于再至于三至于五至于十吾不以为烦也大寒大暑吾能耐之大饥大渴吾能忍之逼仄之区险危之地十里八里吾能步之陂之未成吾目之所视耳之所听昼之所思夜之所梦咸在于此往往有紧要关头百姓未言而吾谕先下首事未到而吾已先来陂焉有不成者乎一陂既成百姓见有利无害咸曰吾父母未尝有尺土于此而如是劳心如是劳身如是费财况吾侪小人衣食之资子孙之计能毋勤乎于是强者敛迹弱者勉力纷纷以开陂开塘请矣今余忝为郡守所属各县民多穷苦宁无可兴之水利乎则安得不引为己责而急图之也虽然又有难焉者郡守牧令皆有地方之责而民之信郡守也恒不如信县令民之畏郡守也恒不如畏县令何则守远而令近守疏而令亲也惟冀诸君与余同心以民事为巳事凡有应修堤堰应开陂塘之处董率士民勉力为之并上其事于余余皆捐廉为倡暇则亲往督之以代诸君之劳一马一夫一茶一饭不以累诸君果其着有成效他日荷锸成云决渠降雨诸君将与召父杜母并传不朽余亦得藉以稍塞吾责岂不美欤否则与其扰民毋宁安民其毋以余为敛怨□也则幸甚 

　　○贺长龄 【字耦庚湖南善化人嘉庆戊辰进士官至云贵总督有　皇朝经世文编】 

　　劝民开沟除潦示 

　　△劝民开沟除潦示 

　　照得地之有水犹人身之有血脉也血脉壅滞则病必及其身水道不通则地必受其害此一定之理夫人而知之者东省连年被水而今岁尤甚本道虽甫经莅任而蒿目困苦深侧于怀推求其故总由沟洫不修河道不浚以至众水失归泛滥为害而沟洫之所以不修河道之所以不浚固由地方官不善经理要亦尔小民贪近利而忘远害之故也夫有地必有地主各就其地之所在开挖沟渠既不费财且不费力而乡愚无知有地必种断不肯舍此尺寸之土以为疏通水道之地一遇雨多之年水无所归一片汪洋不但此尺寸之土一无所获并所谓良田者亦受其害夫既受其害矣似宜翻然改图开挖沟渠以为未雨绸缪之计乃贪恋小利迷而不悟犹希冀于来岁雨水之或不多及至来岁而其害如故或且加甚焉年复一年田亩皆沦于巨浸嗟我小民衣食无出其何以堪此也兹特札饬各州县督率各庄里长劝导尔民各以已力开挑沟洫一曰田沟就本庄地亩闲段开之其应间隔若干亩可开一沟应令州县相度筹议二曰界沟于两姓田亩交界之处开之其每沟宽深若干尺亦俟州县相度筹议此二者不特水大之时足资分纳即偶逢旱涸亦可为灌溉之需且于彼此地界藉为疆画尤永除侵占之弊是偶用尔等之力于一时实为尔等田亩无穷之利也至于往来道路旧有濠沟大半湮塞积水之后车马不通亦应各就旧迹深挖是□路沟即以濠内挑取之土填垫道路路愈高则沟愈深不但免水淹浸而往来车马亦不能阑入田亩蹂践禾稼而濠水深足地亩亦收滋润之功是既便于行旅复益于居民尤为一举两利也至各州县境内旧有河道虽经多年湮塞而河形犹存硚梁尚在可见从前本有河流只因尔等愚民贪顾小利往往私行侵占开垦播种以致愈久愈塞亦应各自开挖以资宣泄尔小民各宜自计久长及早办理毋致积水受害后悔无及尤不得贪顾小利妄行阻挠本道志在必行尔等切勿观望要之本道之意实为利尔起见非以病尔也 

　　○王植 【见治原】 

　　水利 

　　△水利 

　　养政以水利为大兴水之利资以灌溉固足为益而去水之害不致浸淹亦即其利也余在郯城勘灾遍厯各社见一邑中沐沂等大小河七道皆致灾之由如得增高浚深以受窐田之水通沟治洫以布秔稻之秧亦可变沮洳为沃壤乃选谙练老吏七人各丈一河起自县属某乡至某处宽若干丈某处有堤某处无堤某处有决口若干丈某处堙塞淤浅若干丈所经某保某乡逐一列册绘图计河之大者为沐为沂患在泛滥而墨河者又城东消水之渠且关文运自万厯中淤塞以后坡水为厉无所宣泄科名亦百数十年不振余绘图贴说详悉通禀随蒙抚宪阿公里衮奏允命大学士高公斌河院完颜公伟同履勘定筑沂浚墨之议既而部议照以河工代账例止发半价余以筑土不加硪水工不成工价不酬食赈又不成赈力禀阿公再奏奉　特旨给发全价于是邑境沂河两岸筑堤二万四百余丈外砌碎石坝二百九十余丈余又将未入估计册者捐筑五百余丈其墨河以全堙计一万一千八百丈皆浚深通流无滞自四月兴工九月始告竣余复条列善后事宜以请奉抚宪凖公泰奏允泐石河干永为遵守初余不谙修河事宜乃与监工南北委员及所延各工督修工友十四人共相讲究遂酌定章程条示邑人计九条 
　　一□墨□河各有附近村庄着各保约地就近将壮年民夫册报姓名听酌量各工需夫多寡拨赴工所每十名立一棚头五棚立一夫头其夫头必协同衿耆公举殷实勤干之人以便同领夫价令其保认免其中有误冒 
　　一每棚十人给席十张令其自带柳杆撘造窝棚并携带锅碗公同歇宿造饭如各夫自带有席者每名发给大钱二十文以折席价皆须长住公所早起晚歇不许一人潜回及私自替换现巳拨差酌中之地同夫头在工料理掌管号锣第一次锣响即起造饭二次锣响众夫吃饭三次锣响即下塘挑土每晚听锣放王仍令不时查点如私回及懒惰者随时禀究 
　　一土方算法每挖塘方一丈深一尺为土一方多者照此折算部价筑堤易土一方银九分六厘挑河旱土一方银八分一厘以九分六厘内除扣部费三厘硪夫每方二分五厘硪辫秝皮等银一厘顶锨边锨每方银各二厘泼水每方银一厘仅存银六分零再除在工人役饭食外其数愈少今照尔县乾隆五年司颁弓步以布尺七尺抵部尺一丈较部尺稍余每尺给大钱六十文抵银八分每夫一名以挑土二十方为率限一月挑毕初到先发大钱二百文买锨置筐余俟陆续支发为饭食之用限内挑完者每棚赏红布一疋银牌一面怠惰不前者随时责儆 
　　一每工用书办二人经理账目及看工每夫二百名用差役二人董理方塘丈尺及远近留格并看行硪在工之夫头约地人等管理人夫不得少数及躭懒以上皆日给饭食银六分此外不许扣克民夫分文每夫二百名用硪一架连硪夫头十一名日给银一两硪二架用边锨夫一名分其高下自一钱至六分每五日一次在各工友公馆支发书办登账 
　　一硪夫一架日打三十方为率皆须齐号高起落土平正包□连环套打为妥如有过三十方者按数加赏打不及数及筑不坚实不能保签者扣减工食仍将硪头责儆锨手专管照分收边如坡肥坡瘦做不如式徒多费土者一并责儆 
　　一取土方塘排齐编号按夫多寡量给丈尺着令每塘中留土柱一尺围圆以为记认收方后方许铲去其挑土上堤每二尺为一坏皆着逐次跴坏而上摊令平整以便行硪不得过厚致松浮不能保签如有外来散夫自挑土方者调之现方即自为一塘照留土柱以便逐日收方发价至挑河之工口底照堤工顶底收分法着每五寸留一马蹬以便一律切坡不致参差又必先从半边挑起俟成半边河形再挑半边如遇雨水即于下段开水塘放水仍不碍挑土之地再如帮筑土工须刨松旧土拾去草根或用犁耕去再加新土方能交合如挑河渐深有水须多用柳斗斛去积溜方能挑浚此等皆另雇计夫不在土方内算免致民夫受亏 
　　一无论筑浚所挖土塘俱须离堤根河口自十五丈至八丈不得贪取近土又须将土塘格届宽留余地以便收方之后摊平耕种不致挖成河形其挑河之土亦于十丈外结成子堰方免雨霖入河有碍前功倘挑河有饱肚垫厓等弊除改正外一体责儆再堤告成时应在堤顶两肩倒土一筐宽一尺厚二三寸用锨拍坚成两条小子堰以防狂雨冲卸 
　　一工有离乡窵远不便调拨民夫之处目今差人兼募南夫每人亦以土二十方三十日告成为率除募价照南工议明给发外日给米淮斛二升薪菜大钱三文并着揽工夫头管理如有偷底厚坏等弊不照原估不合成式者惟夫头是问私逃及多事酗酒者与民夫一体责儆重者枷号工所以示儆惩 
　　一石创工程顶士虽里外平估筑砌成后须将靠石一边加高一尺使里边低一尺许则凡遇狂雨其水由里边淌去免从石后冲出庶石土靠实不动 
　　以上各条皆余虚心采访悉力斟酌而得之凡身膺民社者倘有应开水利宜于此反复玩味免致如余初时之不谙而所延友工亦可以此逐加考究知其能否也 

　　○王太岳 【字芥于直隶定兴人乾隆壬戌进士官至云南布政使有青虚山房集】 

　　泾渠志后序 

　　△泾渠志后序 

　　沟洫废而水利急水利之为言非古也然近世阡陌徧天下而亦不闻有剩壤则岂非古今异势井田之法固有不可行于今者欤余观秦汉以来言水利者郑白渠最着少时读司马迁班固所记意甚伟之巳而见泾阳志则二渠者坏废既久后有继作劳费尤巨乃至农民呼号陈诉愿弃利以弛役而不得者何也比年吏关中尝一再至中山下行求郑白之故迹而观宋元明所穿凿则夫成毁之繇工拙之效诚不待考而知县志所言皆有验不妄余然后叹古今相传耀于其名而不察其实徒见其利而不知其害者何多也迁固所记自郑国白公郑当时外尚有河东守番系请穿渠引汾溉皮氏汾阴下引河溉汾阴蒲坂下度可得五千顷谷二百万石以上天子发卒数万人作渠田数岁河徙渠不利田者不能偿种久之河东渠田废其后又有庄熊罴请穿洛溉重泉以东万余顷故卤地可令亩十石于是为发卒万余人穿渠凿井深者四十余丈往往为井井下相通行水水颓以绝商颜东至山岭十余里作之十余岁渠颇通犹未得其饶由是观之渠之难成亦可知矣两史具书其调发之众兴作之久言事者之无效盖所以深致其意以戒人之妄言兴利何其婉而彰也后之读史者不能晓知古人著书之微旨独好偏举一时之利以相夸慕于是郑白渠遂为喜事者之口实而岂知天下之利难成易毁尚有出于史传之外者哉余所以周览泾渠而重叹息于名实利害之际也苏轼上神宗书曰天下久平民无滋息四方遗利皆畧尽矣今欲凿空寻访水利所谓即鹿无虞岂惟徒劳必大烦扰所在追集老少相视可否吏卒所过鸡犬为空呜呼轼之此言岂惟宋哉盖古今兴作之通患而凡为治者所宜熟察也曩者畿辅旱部使者下令劝民穿井灌田郡县官吏分出督视往来趾错吾乡胡氏独为大井砖甃者以十数井值三万钱既成而灌利良沃而他井皆穿土善崩竟废无用后便督治之而民以假贷穿井前困久矣及是相率乞免乃止夫井利人人知也一乡之人非其智尽出胡氏下也然而为之不成者力诚诎也是故为政者举动不可不慎也自中古以降生民风气日开其于衣食切身之谋固非若上古屯晦钝朴必待上之人纤悉教诏之也彼其智巧溢而贪竞滋苟利所在虽立法禁限之犹且不能若其熟视而莫肯趋者则必土之所不宜俗之所不习与其力之所不赡焉耳而上之人且噭□焉朝下一令日力尔菑畬暮下一令曰盛尔蚕织彼民者未见有丝发加益于吾事也而徒见符檄之惊怛召呼之促数酒浆赠贿日有百需而百姓固巳怨矣若此者非徒不适于众情也且又不度巳力之所任盖汉之时尝传循吏矣农桑教化使其民亲之如父母岂有他缪巧哉恺悌出于性成而经营之才足以副之也然亦幸其时去古不远法令省约讼狱稀少吏得从容一意以自亲于民而周知其便利隐曲之事又自丞尉以下若曹椽书史驭吏亭长门干街卒游徼啬夫皆以儒生学士为之行可以备察举而才可以至公卿大夫之分务宣化而无壅阏挠抑之患是故上之诚意足以及民而民之奉令无不晓然明白以悦从其上夫是以教易行而事易治也后世不然官政纷于簿领吏能疲于听讼州县之吏既不能日与百姓相见凡所举事一以文具相承接而所任使乃不出乎贴承隶皁与乡里保甲之长类皆闾里□□悍□嗜利卑内无耻日伺官府点佥与其辈曹举手相庆符纸一下惊扰四起如是而欲与之共民生之大计则亦何泽之能究何功之能集哉是故为政者之举动不可不慎也吾闻古之言治者务为清静宁一以与民无扰故日去其害人者而巳以为无害斯所以利之也然又曰去其太甚则虽祛害犹未敢轻遽尔也至于兴利则曰利不百不变法非恶利也诚以利在而害将随之也抑又以为生民日用之事而持以官府之法则亦鲜有不害者故慎之也后之人惟不知清静无扰之治则于利害之数不审故其谋之而不必臧为之而不必成条教期会民乃厌苦此不善图肥民者也里之富人生儿怜其孱也则以医药疏利其肠胃而后进以啖饮啖饮进儿之元气病矣此不善图肥儿者也后世之好言利民者何以异是且夫利民之事诚无若郑白大也司马班氏之书与千载之口相传者至着也然而故迹之日非与继作者之劳费世未有知之者也崩隤接迹于前而钻凿寻续于后大役烦兴以困黔首既尽其力又耗其财何其忍而不德也至于渠堰必不可固泾水必不可引而三原有妄男子者方且诣阙上书亟以凿铫□嘴是请向使其说果行则亦不数年而又且议改矣不务适水之宜而亟移其地以事穿引北山之石庸可尽乎小人游谈无根而不顾其后其可谓无忌惮者矣今夫龙洞非瓠口之故区乎其视郑国白渠为之难易利之暂久岂不较然易见乎然必待之今日而后农民得释其劳费之苦而安于灌溉之乐而不知昔之人实尝亲出此泉于手足之下而莫能专收其用是何也狃于秦汉引泾之旧而不思变计也此狥名而不求实见利而不计害者之过也不龟手之药有时鬻技百金贩脂胃脯富或倾县邑见者不谓一时之幸而窃窥其既往之迹方谓尽天下求利之工无以易是是所谓鹪鹏巳翔于寥廓而罗者相视于薮泽可不为大哀乎嗟乎尽心民事而孳孳兴利去害之是急此宜非贤豪者不能然而不知清静无扰之理以不审于利害之数弊常与俗吏等而况挟其喜功好名之心轻以民力为尝试矫伐一时莫就之功而贻他日无巳之累若明之项襄毅此其可以为戒者也呜呼余于泾渠利害论之详矣后之君子可以考焉 

　　○马逢皋 【顺天宛平人顺治中贡生官至广东按察司副使见治安文献】 

　　筑堤详文 

　　△筑堤详文 

　　为筑新必须补旧恳乞通行沿江地方各立堤长堤甲编造烟夫以固堤防以全民命事切照安陆一郡襄江水面高于湖田春夏水涨堤防不固田产庐室竟付波涛　国计民生两受其困故此处以堤为命防堤甚于防盗盗之为害不过一家二家以至数十家而止堤口一决汹猛奔溢不知几千里也蒙各宪台留心　国计轸念民生于顺治十一年十月内委职修筑卑职于十三处决口俱经厯到见其倾圯崩塌者固多而低矮单薄己有必坏之势者亦正复不少若止筑新而不补旧此处纔完彼处复决徒竭官心民力无抵于巨浪洪波非胜算也治堤有如治痈左溃右溃总是一溃与其备药待敷不若消弭其毒使之不溃之为愈也如某某等地方不下数十百处凡此皆就卑职巡厯所及者而言其余未知未见者又不知凡几矣除巳行州县委官差役帮补修筑外其应行事宜请略陈大概数年以来州县印官俱以筹需措饷为重佐贰管水利官又有催办解运等事羁身未及分心堤务有紧急溃决之口即为修筑亦不过急则治标而巳圩长一年一换止图了事经承承票坐差志在打钱竭有限之民膏填无穷之巨壑此修彼决害无己时虽云洪水为灾亦人力不竭之所致也故此处州县等官十分精神当用六七分于堤工之上有堤然后有田有田然后有耕获有耕获然后上完　国赋下养民生否则民穷财尽州县即有经济当于何处施之或曰军需为重固不知堤□一节乃军需所从出也故卑职有筑新必须补旧之议补旧之法云何一曰立堤长二曰立堤甲三曰编定就近烟夫四曰严州县印佐贰等官考成夫修堤官事也何用立堤长堤甲及烟夫祇因州县印官政烦事冗无暇巡厯佐贰管水利官亦有解运催粮等公役平时不暇查阅及至堤决往视则巳晚矣至今经承坐差则皆以有利而为未可以此事信任之也必选近地百姓田多殷实者为堤长人情无所利益多不乐为必免本家一切差徭如采买解运勾摄帮费之类是也每一堤长管五堤甲堤甲选有中人之产年力精壮者充之亦免本家差徭一堤甲管十烟夫烟夫亦免本家差役此等卿民初必畏而不前若见州县官果免差徭特示优异势必争充而竞进矣每五里立一堤长一里立一堤甲十烟夫分派段落泛地有事则齐集救护无事则更番看守不时铲伐荆棘补倾塞颓小工自做大工飞报该管衙门于烟夫之外另起人夫帮做已报不修官司之过应修不报堤长堤甲之过长甲应修不报卑厅及州县官径行拿处卑厅及州县官闻报不修各上台即行究治倘州县官不听约束许卑厅揭参卑厅督催不力听上司参处苟称厥职即以此定其考成五里以至百里百里以至千里人人如此处处如此有事救护无事加帮服药于未病之先消痈于不溃之日因时补塞逐年加帮行见高者益高厚者益厚集众力为堤防合沿江无缺漏虽有狂澜巨浸如天堑何即或小有倾颓亦不过零星数处决不似今岁之在在皆崩口口待塞也至于修堤之举或应独修或应协修或按亩起夫或按粮起夫受害之处宜多派不受害之处宜少派道府公议一报即定九月做起年终限完失事之堤甲长该州县官并水利官与该经承各治以罪如此则法严堤固一劳于前而永逸于后矣不然决信一闻仓皇失措以权授之吏胥听其舞文作弊民田止造里排官田止造总甲小甲不列花户姓名贫懦者虽数十亩不免豪强者虽千百亩亦漏每打堤一次徒为奸蠹作生涯折夫入巳修筑不坚则下年又有事做以堤决为美事官民之灾异反为若辈之祯祥此励官禁蠹之法所当先计也至于乡绅举贡生员及各衙门差承书吏又不能无说如选立堤长堤甲烟夫书吏差承一身难充二役本身应免编派乡绅举贡生员当以优礼本身亦免编派然止免本身其族人家人及佃户概不准免此就选编堤长堤甲烟夫而言也若夫堤溃口决事出非常自当别论或应独修或应协修者则不论绅衿衙役俱按田出夫不免编派每田五十亩每粮一二石出夫一名修堤不比他事为时止有三冬春水一至即有工不能施矣故用工宜力督工宜严视三冬为一日急急趱成始不偾事卑职厯任十月博稽旁采以及身厯亲尝而始成此愚论非臆说也卑职前议欲派沿堤殷实之家季出工食给堤甲长为守堤心力之资徐思日久弊生后人不知立法本意指公为私徒滋口实今熟思之惟有沿堤徧□杨柳及各种易植之树俟其长大听各堤长堤甲砍作柴薪官不得取民不得伐一则俾管堤之人少有利益而不致徒劳一则令树根盘结岸土益坚永无崩塌之患矣 

　　○李光地 【字晋卿号榕邨福建安溪人康熙庚戌进士官至文渊阁大学士□文贞有榕邨全集】 

　　饬兴水利牒 

　　△饬兴水利牒 

　　照得直隶九府荷　圣恩优渥感召天和比年收稔民有起色然早潦灾祲天行常数虽太平屡丰之世不可以无备豫之道近代讲备荒者止于仓贮蓄积而已岂知千有余里有数十州县之寥阔以百余万米谷散在民间大祲之年济一郡尚不足况又有赴县城领给之烦吏胥乡长侵蚀之弊将来又有追比还仓之扰是仓米在今日殊不足赖也本部院思北土地宜大约病潦者十之二而苦旱者十之八然北方苦旱遂至于不可支不能如南人补救者非独惰农自安盖根在于水利不修束手无措故也今岁本部院因春夏微旱屡行通饬凡州县各因其山川高下之宜如近山者导泉通沟近河者引流酾渠若夫无山无河平衍之处则劝民凿井亦可稍资灌溉若一县开一万井则可溉十万亩纳计亩获米一石十县之入已当通直全属之仓储矣一沟之水又可当百井一渠之水又可当十沟以此推之水利之兴其与积谷备荒其利不止于倍蓰而什伯也用地利以济天时之穷用人力以补天地之缺自古为政莫不以此为先只因近来守令但恤身谋无能以民事为家事者故视此等议论邈若河汉今直隶经浚河筑堤蠲灾释逋之后孚诚下洽吏习民安有所兴利莫便此时仰该司道府厅乘此农隙令各州县亲履境内按视山川形势何处可通沟渠何处应修堤障水之源委何去何从地之高下何蓄何泄何处平壤宜劝穿井何处水乡应疏河道一一绘图具说务须简洁详明以俟檄发画一遵行至于此事原为百姓筹谋非如钦工上差诸务期会征发随以督责也该府州县履厯民闲务要减省徒从只马单车劳问父老询以农事不得骚动闾阎费民一草一木胥役有藉此作一名色惊扰编氓者立毙杖下到彼时兴修有应用官民力之处另行详请 

　　○李容 【字中孚号二曲陕西盩厔人举康熙己未博学鸿词不赴有二曲集】 

　　与布抚台书 

　　△与布抚台书 

　　关中横亘终南以为终始山之所在河泉多有故西安近山一带恒绕河泉渭北虽复高仰而泾洛漆沮清河石川诸水亦所在而是总西安而论其不可引渠灌溉者固十七八而可开渠引水者亦不下十二三兼以井泉亦不下十三四矣夫水利三四倍于旱田以十分有三四之水田勤力而专精其间虽复天雨不时亦足补旱田之阙而偿其获即不足补而此一半享水利之民亦足以自保而不至流离失所但凡民愚而不知兴即有兴之者而利微不足以兴为有司者又不留心于兴是以上下交困无可如何也夫天道不可知今秋未必再旱然亦不可不为旱虑况水利成固关中数世之利乎是宜乘今秋收谷布种之候作速请设提督农田水利官一员或恐设官劳费即请于本省司道中择精敏仁惠者加以总管农田水利之权使之专司农田水利各州县官于丞簿内或绅衿中择公正好义为众所素信服者大县四五人小县三四人加以掌管之权使之相视督责其一切兴利除害辟举任使皆委以便宜不从上制而重其廪禄优其礼貌凡近河者虽一二十里内但可引水皆须筑堤开渠以资灌溉无河泉者皆须掘井而灌按万厯间吕新吾公巡抚山西惓惓劝论农民各于田内穿井有云一时之费虽多百年之利永赖檄各州县正印官加意督催公又不时躬亲单骑查验精神勤于鼓舞一时穿井之风所在勃与薄田化为沃壤至今民享其利除井深大费力者乃不令枉费功力其或牛种资粮不给官为设法措置大抵人情易于乐成而难于虑始下吏寡于奉法而多怀欺诞此法之行州县必多有以难上欺者即不然亦或苟且塞责欺誔而苟且则此事之设亦徒劳攘烦费而已矣是宜申明赏罚条格预颁州县但使法立一半月之间各须据数申报其册须一样三本一留县令由州县申提督官仍留一而以一申院以便他日按行赏罚除专官相视外明公亦宜广询博访何处可开河渠何处宜于井灌皆著录置左右以便对照虚实省察勤惰以为赏罚张本又除专官巡督外明公不时差的当忠诚人各处巡视随即亲临稍远一二州县以按行赏罚称职则不特掌管者有重赏即州牧县令亦宜厚褒否则不惟职掌其事者有重罚即州牧县令亦难辞其愆如此则虽不必躬亲徧临而各属固将畏法而恐后矣大抵此番水利之兴否关西安遗民之休戚存亡亦即关眀公之德业功名非留心注措不可也且不独此也西北七府三边岁虽稍登然其俗素奢侈不知积聚兼以协济西安及西安转贩流民聚食今巳虚耗天道自东而西万一秋夏之闲或雨泽愆期或蝗蜅为害可且柰何是宜与西安通兴水利以防未然 

　　○王心敬 【见前】 

　　井利说 

　　△井利说 

　　或问丰川氏曰水利为救旱第一义然如旱日之久则江且落河且竭渊泉亦且微而涸将取水之路不且穷乎水路穷而生民之旱饥将奚济欤丰川氏曰不然不见吾夫子系易之辞有曰井养而不穷耶则如掘井一法正可通江河渊泉之穷而实补天道雨泽之缺或请其详丰川氏曰吾生陕西未能遍行天下而如河南湖广江南北足迹则尝及之山西顺天山东则尝闻之大约北省难井之地惟河南西南境地势高亢者井灌多难至山东北京则可井者且当不止一半特以地广民稀小民但恃天为生畏于劳苦而厯来当事亦畏于草昧经营故每逢荒时率听天处分任丁口之流离死亡耳惟山西则民稠地狭为生艰难其人习于俭勤故井利甲于诸省然亦罕遇召父杜母为监司故行井处终不及空闲地亩之多至于吾陕西安凤翔二府则西安渭水以南诸邑十五六皆可成井然亦以民习于惰少知用井独富平蒲城二邑井利颇盛如流渠米原等乡竟有泉深至六丈外而往往掘井汲水以资灌溉甚或用砖包砌工费三四十两一井辘轳四架而灌者故每当旱荒时富平蒲城二邑流离死亡者独少凤翔九属水利可资处殊多于西安而弃置未讲者亦且视西安为多夫天道六十年必有一大水旱三十年必有数小水旱即十年中旱歉亦必一二惟地下之水泉终无竭理若按可井之处立掘井之法则实利可及于百世今计其规制之详首在视村堡人丁多寡之数□视地势高下浅深之宜又次计成井取水难易省费之详又次必先事预备不可缓时以失事机而紧要则在乡约村村得人大头脑则在太守知明行力实心期于报君字民严饬州县不得虚应故事而信赏必罚丝毫不以假借也何以言首视村堡人丁多寡之数也凡乏河泉之乡欲兴井利必计丁成井大约男女五口必须一圆井灌地五亩十口则须二圆井灌地十亩又须粪灌及时然后可充一岁之养而无窘急之患至如人丁二十口外得一水车方井用水车取水然后可充一岁之养而无窘急之忧井若不称人数即所产不敷人用虽欲不流离死亡不可得也此所谓必视人口之多寡以成井也何以必视高下浅深之宜也地势高则为井深而成井难地势下则为井浅而成井易然又有虽高而不带沙石成井反易地势下而多有沙石成井反难者故地势高下浅深之宜所宜次辨也何以又须细计地之成井难易取水省费之详也成井难者其费重成井易者其费省取水难者其费重取水易者其费轻省则可按其地而量助以官谷费则可称其费而多借以仓粮乡约系本地之人必知村中人家之贫富砌匠系久做之人必悉其工料之情实但得乡约井匠计估不八州县官公明勤慎仔细酌量即费少而事举无意外之隐奸得售其术故成井与取水之难易宜次计也何以又言必先事预备也凡近河近泉近泽一二里间水可引处则襄江水车制可用至如井深二丈以上则山陕汲井之车无不可用但井须砖石包砌工费颇多不预为之计使一切井工器具豫成于春问倘如夏后骤旱田苗资水将又何及乎惟砖料先备则临时易完虽水降落泉不易竭矣故曰必先事豫备也何以言要紧在乡约得人而头脑在太守饬州县信赏必罚也盖乡约不得人州县官岂能一一亲视上司官悉心筹划而承行尽属具文且即乡约得人下不尊服动辄掣肘亦岂能成就此一大事乎苟非太守刻意巡察州县畏法奚得一郡举无废事不致玩愒乎故曰要紧在乡约得人而尤在太守尽心也至如细计工程办物料筹费★月☆察举废别勤惰而定赏罚尤须切情合宜无令大工之中沮功罪之卒淆则又成事之资藉奏绩之机缄尔盖吾又细计其详凡为井之地大约四五丈以前可以得水之地皆可井然用辘轳则易而用水车则难水车之井浅深须在三丈上下且即地中不带沙石而亦必须用砖包砌统计工程井浅非七八金不办井深非十金以上不办而此一水车亦非十金不办然既成之后则深井亦可灌二十余亩浅井且可灌三四十亩但使粪灌及时耘耔工勤即此一井岁中所获竟可百石少亦七八十石夫费二三十金而荒年收百右所值孰多且如相地度力或地段宽长丁口众多一家而开两三井又如地段窄短人丁寡少或数家而共为一大井此则用水车之井合众力为之即事举不难至小井多不须砖砌即工匠不过数钱器具不过一金可办若地中带沙须砖砌者一切工费亦止在三五金外然一井可及五亩但得工勤岁可得十四五石谷更加精勤二十四五石可得也夫费三五金而于荒年收谷十四五石甚至二十余石所值孰多且即八口之家便可度生而有余是则用辘轳之井尤不可忽也又统计一乡之井须砖若干有窑之乡开春即举无窑之乡乡约董理即谋窑场其烧窑之物或煤或薪及一切工匠之工价食用或乡约借于乡中约以秋后偿谷或借贷官谷亦必令偿之秋后又如居近南山之乡井可用石代砖者则一乡通力载取至其所用之档木井架水车辘轳等木则乡中寺观之木可借用者借用此亦神所喜也富家之所蓄与其地之所产则乡约评价或借官谷立偿或乡约作保亦偿以秋后之谷此亦乡之善人所乐为也太守先差的当人员稽察各乡之举废仍时乘马巡行属邑务必一周再周且必携带酒肴凡勤而如法者立加赏劝惰者立加责惩乡约亦必一体加以荣辱而如州县官之宜奖宜戒更必毫不得假焉总之要一郡之内村村大小之井相间而成户户备旱之具无有不豫凡工费不足者皆乡约通融酌剂或禀官借谷或保借于村中即于秋成责其计谷之价用加二之息一一□□此外如地高难井石田绝水之乡与夫寡妇孤儿单丁独户僧尼流客师巫乐工或有人而无田或有田而无丁或有田有人而无衣食日用之资皆须乡约悉心计处禀官施行不使一人一家不同其利岂非王政之要务哉 

　　○黄可润 【见保甲书卷三】 

　　开井 

　　△开井 

　　兴北方水利以省漕运之烦而留东南之米以济荒饥平谷价是当今第一切务但水利谓必营稻田则大不然物土各有所宜原不能相强如直属之可营田者顺天不过霸州涿州文安丰润玉田保定不过满城正定不过平山顺德不过南和其余零星徒有其名尔唯麦收之利为最大而种麦者十不二三何也有二难一则北方高燥三四五等月少有雨泽苟非有水灌溉恐有不秀不实之患秋冬之交亦少雨土不能湿难于下种此难在天时也烟菁棉花之地虽岁收止一次而利甚大麦收合秋收计之虽足以相当而愚民终以种烟棉用力少而利等功从其省此难在人事也然而有二宜宜近河宜有井直隶比载以来水利兴举涵洞可资浇灌涵洞所不能及者民间于近堤开井以濒河得水甚易麦田有赖而管河员役多以防河为辞需索而困苦之其实不能为害亟宜明示除堤根丈尺外开井不禁使民受利而吏不扰至于不近河之地必须有井三四五月可以浇灌小旱可收七八分大旱亦可收五六分盖稍灌溉潮润便得收成非如稻田之当长浸灌也开井亦有三利雨泽即愆水泉常在不至朿手坐困以人力补天行一也常见共一区之地有井者皆种麦棉而苗秀无井者□种杂粮而苗稿以水利补地利二也且有井之地遇旱引水必雇穷民代汲约四辘轳之井每井日须人工八名每名受值三四十文不等如一县有一二千井则每日万余穷人受利以利己者济人三也每井大者可灌五六十亩中者三四十亩小者二三十亩凿费井大者十二三千中者十千小者七八千所虑地非一主人力难齐则在上当为之谋矣有力者劝之无力者借之余在无极因无欵可动就出借仓粮时许民合借开井以乡练保之初年得井三百次年四百又次年百余不另立开井名目而按之无一伪迄余离任只欠原稽仓粮三百余石署任亦征完盖民得实利自不忍欺负也大城洼下凿井不深便有水然皆土井一二年则淤余以为水浅不必用砖如南方以木板代之木得水可支十余年汲不用辘轳用桔槔立柱上架横楻向井系吊桶梢系石压之挽放视辘轳更省力井面须大起落方无妨碍一井亦当四五金民贫间有应者未几余去未能为之设法也余友学士□斋王公尝谓余曰子言井利是矣然闻崔大中丞纪尝饬属员劝民开井人多虚应之开坑下埋水缸石投之淜然有声以塞查验者得毋亦行不去耶余曰地沙砾民乏力自难勉强然余在无极见井匠用铁签接连打探二三丈其下土润而无沙砾方可得泉若过松则沙过坚则砾便舍之而他既为之而不患弃井又资之而可以用力民自为利者以虚应乎此外烟决可禁亦决当禁菁棉劝谕节制之但有井可恃九十月浇地潮湿既得犁耕而麦种可下春夏不愁旱干民自一意以二麦为事近河者资河无河者开井则硗确外无不可麦之地无不愿种麦之民麦收充足则官俸用南漕米其兵役披甲人等岁支米石以麦代之麦不陈蛀而南漕渐减以其米辅南省之不足即以漕费补开井民欠此永远无穷之利不必远恃数千里外漕运而缓急有可备者也 

　　○乔光烈 【字敬亭号润斋江苏上海人乾隆丁巳进士官至湖南巡抚有最乐堂集】 

　　下属县试行水车檄 

　　△下属县试行水车檄 

　　夫农田之功全资水利古人设立桔槔水□所以补天地之穷为因时补救之计也同州地处高原土厚泉深雨泽偶愆即征旱象渭洛黄流萦环十邑一切滨河地土大概坐视暵干揆厥所由皆以岸高不知设法收灌溉之功耳东南各省水耕火耨滨河之地虽悬岸数十丈制车盘戽由近及远无不田畴润渥同此地土河流岂有南北异宜之理近闻郿县生员淡明远能造水车巳延致其人捐制戽水轮车一部试行之于县之城南村河岸高二丈有余一人运动水缘而上直达田畴其车环列二十八桶每桶可容水二升一车所费不过六七金而一口之功可灌田一十五亩若河流湍急之处水触其枢自能运动更可不烦人力虽通邑之田未能概沾水利于此滨河地土用之可补农功今饬属县官吏即将所捐制轮车舁城南乡保收领听滨河有地小民由近及远以次周流戽水灌地其有乐于从事愿照造施用者听至于广为劝导使民知用力少而见功多岸高之处或递置水车层转接运俾益究其利又在贤有司之善于倡率也 

　　○黄可润 【见保甲书卷三】 

　　泽国之利 

　　△泽国之利 

　　顺天河间天津保定等处淀池居民近在水乡似无所利然可种芦苇藕菱稗蒲之属数者之中苇利最大今大城文安安州静海等十余州县织席之利通于数省男人日可获七八分之值女人日可获四五分之值而河工所用苇扫之类亦甚多利与旱地侔但在上者能设法分给穷民无使豪强兼并则惠遍泽国矣水大苇藕之属亦被浸难以取利然其根总存今赵北口一带　行围所在不便种苇然莲藕无碍可以惠水乡之民非示令种植民亦未敢擅动也此外唯静海水洼最多然皆听其汪洋大抵邑有世家则网踞耳 

　　●牧令书卷十　农桑下 

　　安肃徐栋致初辑 

　　尹会一 
　　李殿图 
　　杨景仁 
　　王心敬 
　　孙宅揆 
　　陆世仪 
　　潘曾沂 
　　黄可润 
　　王植 
　　王士俊 
　　俞　森 
　　黄可润 
　　陈宏谋 
　　严如熤 
　　黄可润 
　　李拔 
　　王沛恂 
　　吴荣光 
　　杨名扬 

　　○尹会一 【字符孚直隶博野人雍正癸卯进士官至户部侍郎见　皇清奏议】 

　　敬陈末议疏 

　　△敬陈末议疏 

　　一天时宜乘也凡物之生长必有其候故农时以勿违为先而力田以早种为主盖早种则先得土气根株深固发生必盛收成必倍今豫省百姓罔知节候往往有时宜播种而未举耜者有时宜耘耔而始播种者既失天时遂违物性臣查播麦之期务在白露如天气尚暖当于白露十日后种之种高粱当临清明节种早谷当临谷雨节种棉花当在春末夏初豆子晚谷则于五月刈麦之后在麦地播种荞麦于中伏以内芝麻多种于棉花地旁即有气候不同寒暄各异之处要必按时下种不可迟缓应令地方官刋刻告示遍户晓谕并责令老农督率劝勉仍令州县官不拘时日轻骑减从亲往各乡查勘如逾时而未耕未种者即询明缘由面加训饬倘有工本不足者许老农开具名结借以仓谷秋后照例还仓则天时无失而耕种得宜庶百谷繁昌收获自丰矣 
　　一人力宜尽也南方种田一亩所获以石计北方种地一亩所获以斗计非尽南智而北拙南勤而北惰南沃而北瘠也盖南方地窄人稠一夫所耕不过十亩多则二十亩力聚而功专故所获甚厚北方地土辽阔农民惟图广种一夫所耕自七八十亩以至百亩不等意以多种则多收不知地多则粪土不能厚壅而地力薄工作不能遍及而人事疏是以小户自耕已地种少而常得丰收佃户受地承耕种多而收成较薄应令地方官劝谕田主多招佃户量力授田每佃所种不得过三十亩至耘耔之法又须去草务尽培壅甚厚犁则以三覆为率粪则以加倍为准鉏则以四次为常棉花又不厌多鉏则地少力专佃户既获丰收田主自享其利且分多种之田以结无田之人则游民亦少仍饬地方官善于奉行不得强抑勒派以滋扰累 
　　一树艺宜广也夫木之佳者以桑为尚其余如枣梨桃杏榆柳椿杜等均堪利用臣查豫省地方每多咸鹻飞沙之地小民因难以垦种大半荒弃不知盐鹻之地挖去三尺必无咸味飞沙之地挖去三尺必有湿气而村尾沟头篱边屋角隙地颇多虽不可播种五谷未始不可栽植树木应令地方官责成乡耆保长广为劝谕就所宜之木随处种植加意培养如乡耆保长有能于一年之内劝民种桑五百株梨枣等树一千株者据实册报印官给以花红三年内能每年添种如前数者给匾奖励则地无旷土而利赖更溥矣 
　　一女工官勤也窃以蚕桑之利固属无穷而布疋之需为用尤广查江南苏松两郡最为繁庶而贫乏之民得以俯仰有资者不在丝而在布女子七八岁以上即能纺絮十二三岁即能织布一日之经营尽足以供一人之用度而有余今棉花产自豫省而商贾贩于江南则以豫省之民旷费女工故也臣愚以为寸丝之直可以买尺布衣布之人百倍于衣丝且织布易而织丝难教以难者或未必其率从教以易者庶可冀其就业但豫省未尝不织布而家有机杼者百不得一应令地方官晓谕有力之家或多造机杼贷于织布之户量取赁直或将无碍公项可以动支打造者令其报名给领俟一年之后缴还原项并广谕妇女凡牌甲之内有一家织布者即令同甲仿效行之久而比户连村无不各勤纺织似亦推广蚕桑之一道也 

　　○李殿图 【见接下】 

　　敬陈病农之弊端以课务本之实政疏 

　　△敬陈病农之弊端以课务本之实政疏 

　　一曰农具不可失也夫骡马为农家之要具亦差务所必需差务稍多不能不借资民力乾隆三十年以前百亩之家必畜骡马三四头东作以供耕耘西成以资转运偶有差务尚可得官价以为草料之需民亦乐于从事是两益也嗣后地方官不察民情渐多滋扰加以长随胥役朋比为奸或有差而得钱卖放或无差而假名需索又或明知百姓爱惜骡马而故为藏匿不得喂养以激之必饱其欲而后止甚或由此站打过下站以此邑协济他邑驱逐长途以致人疲马乏往往倒毙耕种无资于是卖骡马而畜牛驴者十之八九究之牛驴不如骡马之得力民困而官亦困一遇紧要之差不敷括取地方官惟恐误差则又于各里豫派数家共养骡马一具以备调用更或任听豪蠹设立差局多养骡马以受雇而昂其值其雇价仍浮摊民间此弊在西北各省为尤甚牧令贤否不一旋革旋复其弊终不可除应请责成各省大吏洞察弊源革州县例外之扰除丁役朋比之奸则民间必争畜骡马务农之余尚可得官价以应官差似于公私两有禆益 
　　一曰延讼之误农也凡户婚田士细故良民非至不得巳不敢兴讼乃刁民或工挑唆以恣罗织讼师复假刀笔以乱是非全在有司明决敏速摘传要证开释无辜民始得尽力于耕桑然良史绝少遇富豪则冀其佽助遇土棍则畏其上控遇劣衿则防其舌端遇贫窭则无可生发独小康务农之家偏受其累除牟利营私颠倒是非之员不计外其寻常之员经纬乏术以吏为师债主长随把持左右本官孤立无助任听诸无赖为之布置谋差买票以两造之肥瘠为票价之厚薄是票未出衙而差役巳费资本票一到乡势同狼虎株连及于邻里牵累及于亲朋非饱其欲而餍其求不准投到痿痹之员迁延散漫展转需时其听断之公私明□尚不可知而废时失业民巳重困又或高谈卧埋寄情于声歌博奕游戏于书画诗文虽无可指之劣迹实为有愧于循良应请责成各直省大吏严饬所属恤苍生之疾苦除延讼之积弊俾小民无误农功虽不必解衣推食而民巳实受其惠 
　　一曰假公之扰宜除也自古良法美意行之而善则民受其福否则民受其殃即如奸商囤积粮石例有明禁原恶其垄断居奇为民害也若业农之家以孝弟力田之所余为三年九年之蓄为长吏者方当奖励而劝勉之而不肖之吏或并指为囤积以肆诈害所当申明例意严禁纷扰以为民劝常乎仓之设也崇积贮以备缓急偶值暵涝偏灾或兼放本色以为赈恤或出借籽种口粮以资接济法最良意甚美也乃积久弊生即无需接济之年而亦以出陈易新为词更或以青黄不接为请竟至年无不动之仓谷以为染指分肥之地出仓既巳短发还仓又复浮收加以书役勒索使费斗级任意抛撒剥农之膏莫甚于此故良民虑及一出一入之扰累不愿借领恒多方以避之刁民豫设不还之想串通胥役捏造花名每影射以侵之是良民未受其益而官仓并受其亏皆由不肖之员欲藉公以利已而不惮为蠹国殃民之举也应请嗣后无灾之年不准出借以除民累而重仓储 
　　一曰蠹农之人宜汰也查额设书办衙役仅数十名案牍日多公务渐繁本不敷用于是有学习之贴写有帮贴之白役相沿巳久乃近年以来稍有恒产之家不能自承其业思必寄迹公门而后可以免差徭则出赀而为挂名之书役自食其力之人不能藉农自养思欲置身公门而后可以谋生理则俯首而为替身之书役一邑之中盈千累百数倍从前兼之古玩市侩优伶贱役获赀易而且丰又无吏役之扰民何为沾体涂足受人欺侮不为改图于是有改而为市侩优伶者至关津税口大小衙门依草附木之长随与跟逐长随之小厮呼朋引类所在皆然近则十倍于前矣羞言秉之劳日逐飘蓬之计应饬各大吏董率所属大破颜面以去其太甚制节谨度以使之渐消则侵官虐民之人裁冗归农而农自无扰矣 

　　○杨景仁 【字静岩江苏常熟人嘉庆戊午举人官至刑部员外郎有式敬编筹济编】 

　　田制说 

　　△田制说 

　　井田之制起于黄帝三代因之自商鞅开阡陌而井田废劝农书曰欲仿井田不必尽泥古法纵横曲直各随地势浅深高下各因水势程子云必井田而后天下可为非圣人之达道道在仿其意行之而民不病盖田不可复井而遂径沟畛之遗意犹存也古者后稷为田一亩三畎以后随地制宜田制不一区田之法见农政书云每亩可收六十六石学种者或半之或云一亩可收六十石兖州刺史刘仁之在洛阳曾为之一亩可收百石人以收获之数过多致疑失实　国朝康熙丁亥桂林朱公龙耀为蒲令取区田法试之后为太原司马在平定亦然收每区四五升亩可三十石爰为图说刋布之近衢州詹公文焕监都大通试之于官舍隙地一亩之收五倍常田又聊城邓公锺音于雍正末亦曾行此一亩多收二十斛王尔缉于大旱时力务为此亩得五六石因着区田法然则前人亩收百石六十六石六十石与夫三十石之说或未必然大约地少而收倍良不诬也陆桴亭欲以代田之法参区田之意更斟酌今农治田之方而用之见思辨录此变通区田之法而善用之者也若夫建堤障水则有围田筑土避水似围而小其面则有柜田架木作田培葑泥而泛水上则有架田亦名葑田濒江沿海积淤泥而成腴壤则有沙田更有涂田梯山为田又有梯田种植蔬果别有圃田因地异制详见农桑诀及劝农书康济录行世较区田为广矣围田者四围筑长堤而护之内外不相通江以南地卑多水田皆筑土为岸环而不断随地形势四面各筑大岸以障水中间又为小岸或外水高而内水不得出则车而泄之以是常稔不荒今北方地坦平无岸潦不能御水旱不能蓄水焉能不荒须勉有力之家度视地形各为长堤大岸以成大围岸下须有沟泄水则外水可护而内悉为腴地何虑水旱也柜田者其法筑土护田俱置瀽穴顺置田段便于耕莳若遇水荒田制差小坚筑高峻外水难入内水则车之易涸浅没处宜种黄穋稻此□自种至收不过六十日能避水溢之患如水过泽草自生糁稗可收高涸处亦宜陆种诸物此救水荒之上法因坝水溉田亦曰坝田沙田者沙淤之田也今通州等处皆有之此田迎水地常润泽四围宜种芦苇内则普为胫岸可种稻秫稍高者可种棉花桑麻旱则便溉或旁绕大港潦则泄水所以无水旱之虞伹沙涨无时未可以为常也涂田者濒海之地潮水往来淤泥常积上有醎草丛生此须排沟筑岸或树立椿橛以抵潮汛其田形中间高两边下不及数十丈即为一小沟数百丈即为一中沟数千丈即为一大沟以注雨潦谓之甜水沟初种水稗斥卤既尽可种粱稻此因潮涨而成与沙田无异者也架田之法架犹筏也农书云若深水薮泽则有葑田以木缚为田坵浮系水面以葑泥附木架上而种艺之其木架田坵随水上下浮泛自不淹没自初种以主收获不过六七十日水乡无地者宜效之以上皆近水而为之制者也惟梯田则成于山多地少之处除峭壁不可种其余有土之山裁作重磴皆可艺种如土石相半则须垒石相次包土成田若山势峻极人须伛偻蚁沿而上耨土而种自下登陟俱若梯磴故名梯田如上有水源则可种旱稻秔稻如止陆种亦宜粟麦盖田尽而地地尽而山山乡细民求食若此之艰也自围田以至梯田俱可植谷至种蔬果之田谓之圃口其田绕以垣墙或限以□堑负郭之间但得十亩足赡数口若稍远城市可倍添田数至一顷而止结庐于上外周以桑课之蚕利内皆种蔬惟务取冀壤以为膏腴临水为上否则量地掘井以备灌溉地若稍广可兼极苎果物比之常田其利数倍此园夫之业可以代耕养素之士亦可托为隐所乃农事之支流而田功之余事也大抵田制不一各因地以制宜而力田之事全恃农夫有真精神流贯于其间凡选种之取其肥实粪力之取其腴厚耕耨之必利其器播植之必乘乎时至纤至悉具有经纶临民者诚能访穷檐之疾苦知稼穑之艰难寓抚字于催科殷鞫谋于积贮乌在老农老圃之事非即大人之学哉 
　　合康济录中田制数十条而融会出之　忆自嘉庆戊寅从学于　先生见　先生退食之余惟事著述道光壬午冬请假归省越戊子秋竟返道山迄今戊戌十年矣展读遗编不胜梁木之感 【受业徐栋谨识】 

　　○王心敬 【字尔缉号丰川陕西鄠县人乾隆元年举贤良方正未就有丰川先生集】 

　　区田法 

　　△区田法 

　　按农政书汤有七年之旱伊尹作为区田教民粪种负水浇稼诸山陵倾阪及田邱城上皆务为之以是支六年之旱而民少流殍其说虽无他书可证然要之其法非智者莫办凡少地之家所宜遵用至旱荒之时水泉阙少之乡尤宜重留意也其法大约谓一亩之地阔一十五步每步五尺计七十五尺每一行占地一尺五寸计分五十行长阔相间通二千七百区空一行种一行隔一区种一区除隔空外可种六百七十五区每区深一尺用熟粪一升与区土相和布谷匀覆以手按实令土种相着苗出看稀稠存留锄不厌频旱则浇灌结子时锄区上土深壅其根以防大风摇撼依此法者倘不为蝗伤每区收谷一斗每亩可收六十石余窃谓其法真贫家济荒之胜策但如隔区间种不但中道难行亦且耘锄水灌皆费周折不如视地阔狭于中画路以一尺五寸通畛为度而画一种禾之沟亦以通畛一尺五寸为度区规深则一尺用熟粪一升照数均入以手按实视其可灌则按时渥灌之为工省而法捷也至若一区能收谷一斗一亩能六十石及三十石之说则亦恐不然昔余当庚子辛丑大旱时亦曾力务为此虽人事未至精到要之工力颇勤亦只可亩五六石而止彼亩收六十石三十石之说或古人诱人力务区种之旨乎然如大旱之岁邻田赤地千里而区田一亩独有六七石之获果若数口之家能殚力务成二三亩区田便可得全八口之家父母妻子之命其收效不亦宏且厚耶呜呼丰俭不常是乃天道家无素蓄之粟抑且父母妻子之责上下关于巳身思患预防可无虑欤 

　　○孙宅揆 【号毅斋山东馆陶人余未详见切问斋文钞】 

　　区田说节录 

　　△区田说节录 

　　其为区当于闲时旋旋掘下春种大麦碗豆夏种粟米黑豆高粱□黍 【按粟者稷也俗云小米稷与莠相似故韦昭国语注云□似稷而无实□黍不黏者一日穄今人以穄为稷音似而□】 秋种小麦天时早晚地气寒暖物土之宜节次为之不必贪多毌论平地山庄岁可常熟近家濒水为上其种不必牛犁惟用锹 【白肖平声也】 镢 【巨入声鉏也】 垦劚更便 

　　○陆世仪 【见保甲书卷三】 

　　论区田 
　　耘苗 
　　种田歌 
　　田器 

　　△论区田 

　　予向读区田法而异之以为播种之中既有此妙法古人何不悉以之教民民间何以竟不传此法常疑不决及读元史见元时尝以此法下之民间教民如法耕种民卒不应又特遣端官分督究竟迄无成功未审教督者非人耶抑此法终不可行也王桢曰古人区种之法本为济旱惟近家濒水为上其种不必牛犁但锹镢垦劚便于贫家大率一家五口可种一亩男子兼作妇人童穉量力分工定为课业各务精勤用省工倍田少收多按此云近家濒水则卸陵城坂之地不可种矣又闻常州镇江田甚高仰而土性受水每农夫转水一日则可停二三日太仓土性独不然高仰之地遇旱日必打水二遍若田亢地则全不受水未可一槩论也 
　　贾思勰曰区田以粪气为美不必皆良田又不耕旁地庶尽地力盖区种不先治地即荒地为之也又曰区中生草拔之区间草以刬刬之若苗长不能用锄则以钩鎌比地刈其草秽又曰兖州刺史刘仁之昔在洛阳于宅田七十步之地域为区田收粟三十六石然则一亩之收有过百石矣徐元扈曰区收一斗亩六十六石即区田一亩可食二十许人矣盖古今斗斛绝异周礼食一豆肉饮一豆酒中人之食也若如今升斗则中人岂能顿尽孔明数升已自不少廉颇五斗得无太多计今之亩若斗则每亩可收数否可食两人以下耳尝见文学张宏言有粪种壅法即今常种稻田亦可得谷亩二十余斛也 
　　予欲以区由语乡人询其可否恐乡人以为书本中语骇而不信乃诡言曰近有自湖广来者云彼处种田有区种法亩可得米二十石许果否因以其术详告之乡人曰埋或有此吾乡有种芋者其法近此因言种芋法先掘地为区每区深阔各三尺许熟粪壅之每区种芋一株渐锄士壅芋既成每区得芋若干斤每斤得金若干计每亩约得金四十两许即此法也予又问区芋得利如此今人家何不多种曰工力甚费人不耐烦然则区田之法不行亦工力费而人不耐烦也与然当赋役烦重之世苟能躬耕四五亩即可为一家数口之养此莫大之乐又何工力烦费之足忧乎 
　　汉武帝使赵过为搂粟都尉过能为代田其耕耘下种田器皆有便巧一岁之收尝过缦田亩一斛以上用力少而得谷多按代田即古后稷法一亩三甽岁代其处故曰代田后稷以二耜为耦广尺深尺曰甽甽长终亩一亩三甽一夫三百甽而播种于甽中苗生叶以上稍耨陇草因隤其土以附苗根故诗曰或耘或耔黍稷儗儗耘除草也耔附根也言苗稍壮每耨辄附根比盛暑陇尽甽平则根深而能耐风与旱故儗儗而盛缦田平田也谓如今之田畮不为甽漫漫然故曰缦田此大约如区田而简易过之然曰过缦田每亩一斛以上则亦不过畧胜而巳区田数倍之说恐未必也 
　　赵过代田之法其简易远过区田盖区田之法必用锹镢垦掘有牛犁不能用其劳一必担水浇灌有车戽不能用其劳二且隔行种行田去其半于所种行内隔区种区则半之中又去其半田且存四之一矣以四之一之田而得粟欲数十倍于缦田虽有良法恐不及此今欲以代田之法参区田之意更斟酌今农治田之方而用之凡未下种之初先令民以牛犁治田甽甽深一尺广二尺长终其亩甽间为陇陇广一尺积甽中之土于陇上一亩之地阔十五步步当六尺十五步得九十尺当为甽陇三十道甽之首为横沟以通灌输夫甽陇分则牛犁用矣横沟通则车戽便矣甽广于陇则田无弃地矣乃令民治粪粪之法各以其土之所宜及时播种播种之法一如区田先以水灌沟使士少苏平其块垒乃徐播种以手按实盖之以灰而微润之苗出耘之如法使其中为四行行相去五寸闲可容铴生叶以上乃渐耨陇草隤士以附之其应下垦及应阁水复水俱依今农法试之当必有验 
　　今人不种区田者一则不知其法一则工力费一则江南水田田中冬下积水不便开沟分甽惟高田可分甽则又有不便者高田冬必种麦麦至夏至方收获若区田则清明谷雨之时巳将播种其开沟分甽须于冬春之间毕工是因谷而废麦区田所以终不可行也然予于此又有一说今人欲种早花或早稻则冬间便荒地不种二麦其言曰虽少却一熟然地力总在内不较输也早稻早花之获不及区田农人犹能舍彼就此况区田乎故吾以为农人能分早稻之田以种区田亦庶几乎两得矣 
　　种区田又有两便之法凡农家种稻先于清明时治地为秧田俟小满前后分莳其种秧之田亦拔起再莳今何不寄种秧于区田当播种时分其田十之二三开甽如前法俟苗长插莳之际则分其余秧以莳他田在区田则以当耘耔在常田则以当播种是诚两便 
　　农家种稻最苦耘铴盖耘铴之时正当溽暑又苗禾巳长人行其中暑气蒸郁大不堪耐故农家耘铴多在清早日稍中即起或有竟不耘铴者区田费耘故人尤畏然吾又有说于此常田耘铴多在暑中者以插莳故晏也若区田不用插莳则苗长自速大约常田插莳之时区田巳将耘铴矣何暑之有至于锄土壅根则今种棉之家日暴于田不以为苦而不锄区田垄高足不濡水与锄棉同亦何惮而不为哉 

　　△耘苗 

　　耘苗法吕览辨土篇最详其言曰苗其弱也欲孤其长也欲相与居其熟也欲相扶孤谓相悬去如孤也相与居则渐近矣相扶则丛立如轧盖初时耘之使稀则后来长开方有地步否则根轧而不实矣又曰三以为族禾乃多粟大约耘苗当存三茎为一簇其傍相去五寸此为要法今莳秧者亦大约三四茎一莳 
　　吕览又曰凡禾之患不俱生而俱死是以先生者美米后生者为粃是故其耨也长其兄而去其弟谓存其长大而去其弱小者也若弱小者不去则长大者亦因之而多粃矣又曰树肥无使扶疏树硗不欲专生而族居肥而扶疏则多粃硗而专生则多死盖肥饶之地其禾根株易盛故立苗欲稀不然则气郁而不展故多粃硗确之地其禾根株难盛故欲相援以立不然则气弱而不能自存故多死吕览之言亦精矣 
　　稻熟时予往观刈获见田傍一禾甚长高众禾约尺余顾问之佃曰此予偶遗一粒谷未尝粪治今秀实如此亦甚奇予因子其穗得二百余粟时众禾遍数皆九十余粟是禾不啻倍之因思此禾盖未尝移种元气未泄故也然偶遗田傍不粪不耘纤毫未加人力其稍壮硕者特以得全于天耳使如前法尽种植之宜其穗之长茂坚好又岂特如斯已乎信乎树艺之法不可不讲也 

　　△种田歌 

　　种田唱歌最妙盖田众羣聚人多口杂非闲话即互谑虽严禁之不可止惟歌声一发则羣嚣寂然应节赴工力齐事速但歌辞淫秽殊坏风俗拟效吴歈体撰歌辞数十首一本人情发挥风雅凡田家作苦孝弟力行以及种植事宜家常工课与夫较晴量雨赛社祈年之类俱入之歌中以教农民似亦于风教有禆 

　　△田器 

　　考工记匠人为沟洫耜广五寸二耜为耦一耦之代广尺深尺谓之畎耜即今锄头也然锄便于除草不便于发土发土者今谓之铁■〈金答〉铁■〈金答〉头广一尺其工用殆胜耜矣使为广尺之畎则一人可胜若两人并发则广二尺矣 
　　象山先生尝述其家治田之法用长大镢头锄深至二尺许广一尺半植一禾大旱时以田肉深独得不旱每穗数至二百粒他处不及百粒故所收常倍古人云深耕易耨观此信耕之贵深也但云广一尺半立一禾又古有云立苗方二尺者恐太稀与八寸之之说大相远当试之 
　　亢仓吕览之言皆曰稼容足耨容耰耘容手又曰其种勿使数亦无使疏疏则苗立苗方二尺及尺半之说恐太稀八寸之说是 
　　俗说动称犁耙今江南农家犁则有之未见用耙耙制见农政全书有方耙有人字耙其意大约如犁亦用牛驾但横阔而多齿犁后用之盖犁以起土惟深为功耙以破块惟细为功耙之后又用耖用劳耖如耙而齿更长所以耖土益细劳则条木编之以摩田也今农家种稻耕犁之后先放水浸田然后集众用铁■〈金答〉□金奏土块谓之曰□亦谓之削亦谓之落别 【江南呼土块为别】 用力颇众使有耙耖劳诸器可省工夫大半 
　　中土有耧车制状如三足犁中置耧斗藏种以牛驾之一人执耧且行且摇种乃随下又有用粪耧者用筛过细粪或蚕沙随种而下按此器可用以种麦然于耙耖之尾用之为佳又崔实论曰汉武帝以赵过为□粟都尉教民耕种其法三犁共一牛一人将之下种挽耧皆取备焉日种一顷即此耧车之谓 
　　苏文忠序有秧马之说亦甚奇云予昔游武昌见农夫皆骑秧马以榆棘为腹欲其滑以楸梧为背欲其轻腹如小舟昂其首尾背如覆瓦以便两髀雀跃于泥中系朿藁其首以缚秧日行千畦较之伛偻而作者劳逸相绝按秧马制甚有理今农家拔秧时宜用之可省足力兼可载秧供插莳者甚便 
　　今耘铴耘爪江浙间新制也古无此器匍匐水中以手耘之故农人惟耘田为尤苦今得此器劳逸不啻天壤乃知何事不可为便巧惟圣哲者能用其心则天下万世被无穷之利矣可不加之意哉 
　　农人刈获时最苦伛偻而行手足腰俱病予甚悯之欲思一便巧之器而无其法农政全书中有推镰以木为之柄长七尺首歧两股如文形贯以横木两端各穿小轮圆转中嵌镰刀用则就地推去以断禾茎云用以收荞麦此亦甚便但恐稻稞甚大未能即断也记此以俟 

　　○潘曾沂 【字功甫江苏吴县人嘉庆丙子举人官内阁中书】 

　　丰豫庄课农区种法示各佃 

　　△丰豫庄课农区种法示各佃 

　　每田一亩分行每行阔一尺五寸直长到底种一行空一行今年种的一行是明年不种的明年种的一行是今年不种的依这种法自然地力有余加倍起发热天容易透风种后又好走路 【每年临种七日前便要分行安妥】 
　　这种的一行种二尺空一尺留空好立脚耘铴亦便 
　　这种的一行掘深八九寸将这掘下的泥就近添在不种的一行上头后首耘一回将这泥壅一回根铴一回将这泥壅一回根耘三回铴三回通共壅根六回等到秀稻的时候这种的一行与那空的一行一样平了到这时候的稻自然力厚根深不怕大风摇撼且田底难燥遇旱无妨这种法本为备旱而设其利无穷 
　　种田最要紧的是春耕春天氷冻销化地气便通了趁这时候耕田加倍得力来年收割过了先把田土翻弄一两回到得立春后十二日内就要动手耕起田要翻得深垦得碎耙得细又要通身周徧不许一处不深不许留一块结实粗泥深到二尺外头又极松细苗根直生向下着土必牢行根周身适意不怕不好 
　　你们种田自然垦得深是要紧的了可晓得种田更要紧的是耙得松细调匀耙功不到土粗不实下种后虽见苗立根在粗土根土不相着不耐旱所以有倒垂死虫咬死干死等诸病耙功到土细又实立根在细实土中耙了又碾过根土相着自然耐旱不生诸病 
　　留作种的谷收割要迟不独滋本深颗粒牢硬亦取其离土的□子浅离种的时候近气相接属容易发生 
　　藏种子要用细眼竹篓挂在檐头透风你们冬闲没钱用往往将稻种当去明年临种赎出来难免蒸湿郁热胎里受伤切忌切忌 【又法收割后筑一土墩要极干燥散布种子在上秧灰稻柴盖面到清明时除去盖面柴临种前五日濩浓草汁一次加腊雪水一次以助滋长】 
　　稻种最要选得干净不要夹杂别样种子临时浸种先淘去浮面轻头粃谷用草汁加腊雪水浸四五日便好下种秧灰盖面一寸用手重按结实取其田土与种子相着立根坚牢苗大不怕酣侧若等到发芽后下种芽嫩易伤未便用手重按所以浸种只消四五日足矣不必等他发芽 
　　早种早收谷种黏带暑气明年下种后田里粪气发热又加东南风助暖湿火交蒸大壤苗穗所以稻种子须用腊雪水浸过才□解此暑气 
　　清明后谷雨前下种先用浓粪拌泥筑一土堆□了这当中放稻柴在内尽烧烧得四围都有热气便住将这粪泥垫在种的一行下头叫做垫底每行垫底约一寸厚愈厚愈好垫了底然后再撒谷在上 
　　谷雨前若天气暴冷连发狂风不宜下种且把田土翻弄极熟等天稍和暖时候方好下种不然要受伤 
　　未下种的时候垫底的粪足自然将来精神气力都聚在稻穗头上若不用粪垫底直等苗出后加粪只怕枝叶好看稻穗头不得力不肯饱绽所以垫底最要紧 
　　古人讲究粪田并非专靠人粪人粪多用要受伤尤最忌暴粪大抵各样粪中草汁最好不起毛病若不得巳要用人粪须预先拌泥烧用以解热毒 【草汁等叫做杂粪人粪叫做大粪】 
　　撒谷要撒得稀要匀凈每撒一条离开二寸再撒一条横里竖里都要分行清楚才撒种子忽遇着暴风急忙放干了水免得风浪淘薄聚谷在一处忽大雨倒要稍增水怕暴雨漂飐浮起谷根若晴即浅水取太阳晒暖容易长养水不可太深恐浸没苗心日渐萎黄又不可太浅恐泥皮干坚苗发不出惟浅深得宜才好 
　　每田一亩下种三升足矣苗生太密就要赶早删去迟恐根深难拔每稞旁若容得一寸阔小耙地步便好耘铴 【定做小铴耙□□寸阔一寸用钉六排每排四只竹柄长五尺】 
　　才发的苗是吃不起风浪的所以要赶快早种种得早到底省多少惊吓下种后不用拔秧自然根底牢硬耐得水旱后首恶雾风潮等变卦往往在八月中若这时候巳经收割是不怕的了所以劝你间要赶忙早种 
　　你们莳秧预先拔浸水中或一夜或两夜不等若手里来不及便搁过三四夜方才插完莳的时候抛掷堆垛全不爱惜莳后晒在老太阳里日渐黄瘦隔几天醒转来秧的元气都泄尽了而且根头的泥又要洗净的秧的命根是稞稞拔断了所以稻不得发种得迟巳经是不得法的了拔起来另种如何便得起发这一躭搁又要半个月可惜可惜 
　　你们用长工最忙是下秧插秧的时候家家挨挤不开春二三这两个月空闲徒然游荡过日子如今一半田用这种法长春三月便有生活做了接着后首下秧种秧刚刚时候恰好而且比往年插莳要少到一半工夫岂不从容省力 
　　秧田内刚要发科拔了起来插莳这一拔伤得不小等醒转来直要到六月里方才发科所以科头瘦小结得穗头短秕谷多升合少都是这个缘故大凡一粒谷摠有一茎先出的叫做命根你们拔秧先把这一茎拔断了所以不肯长养可恨可惜如今这种法不用多插自然命根直下入土坚深四月里就要发科发科既早不独主根上的一本将来稻穗头结得饱绽就是旁发的亦有用后首结的稻穗头自然是一样长大的了这就是早种的功效你们要晓得 
　　你们常说天时不好牵算不出这是你们不晓得道理天时自然要紧的要晓得多耘多铴自然糠薄米多你们一石谷只好牵米五斗依我这种法一石谷包管可得八斗 
　　凡耘铴才毕便要放去水畧晒根头要其着土牢硬然又不可太干燥若太阳旺□水一二日足矣 
　　秧苗入土深难出秧根入土不深难久所以讲究种田的要令秧根深入土中这是不难的趁禾苗初旺的时节断去浮面丝根畧燥根下土皮俾顶根直生向下根深气壮妙不可言凡田面的浮泥易行横根底下的实土难入顶本顶本入土不深横根布在泥面得土的生气不厚枝叶虽然好看只怕抽心结实未必繁茂都是这个缘故 
　　你们向来插莳的时节这里的田已经逐渐完结了三伏大热天不用在太阳里做生活岂不便宜 
　　粪壅自然愈多愈妙但是要你们多费钱断断不肯的这只好将就办法向来用粪几担如今仍旧用这几担不销加添但如今用粪泥垫底要并做一回用而且用在下种前头这是最要紧的只这一项钱须预先打算安排妥当才好 
　　每逢收割后将今年不种的几行掘开泥五六尺深挑浓粪几担搀在里头要逐行周徧就用掘下的泥遮盖弗露出粪等到来春下种就算垫底省得当年拌泥烧用费事 
　　今年种的这几行到收割后要掘下一二尺做沟车水在内将平日扫除的灰土场上簸下的糠粃腐草败叶稻秆谷壳及一切污秽之物都搬在沟里日久浸烂这土加倍肥壮只这等类你们向来道是不中用的所以不甚爱惜随便抛弃要晓得你们向来抛弃的样样都是宝贝即就腐草败叶而论这原是雨露的精华田土的滋膏粪田大为有益你们空闲的时候就要随处收拾应用妙在不销花钱却极容易又加倍肥壮省得要多用人粪费事 
　　三伏天太阳逼垫田水朝踏夜干若下半日踏水先要放些进来收了田里的热气连忙放去再踏新水进来养在田里这法最好不生虫病 
　　田里车水搁水仍旧照你们的法不用更改惟腊天大冷的时候要开沟放水进来这田泥一经冰冻自然十分松碎来春耕力不费 
　　有十亩田照这种法先种五亩有四亩田先种两亩这三年内□好算试法试法且留着一半田照常种春花接济若三年里果然收割得好便不消这春花接济那时全用这种法更好 
　　三年内每逢收割过了要打总算盘这种法身本多少向来多少往常连春花算通共得钱多少如今除去春花一项进益多少合得通便行得去不要你们一丝一毫勉强 
　　议区田者或以为可行或以为不可行皆似是而非也其法大约可用而不可常赤地无获之时家各种数亩即可以备不虞古人所以为救荒计也常时令地多之家广招穷户少给余田或所聚无田捐蒿莱俾为之可闲其无聊之心为有补之用亦处流民之一道若欲逐处行之逐亩行之则亦见其利而未计其通耳至在园林余荫乐用其术以娱休暇花酒之畔畅然见太古之风彼靡曼之观固不足中人耳目矣 

　　○黄可润 【见保甲书卷三】 

　　凶荒有恃 
　　深耕易耨 
　　耕锄 

　　△凶荒有恃 

　　直隶保定以南正顺广大农民每家所耕中人不过数十亩保定以北如天津河间顺天每家所耕中人皆在二三百亩然其收成也反不如数十亩者之有实效虽地之肥瘦不同亦以人事不齐之故古人不易之田百亩一易之田二百亩再易之田三百亩二百亩者岁耕其半三百亩者三年一周也盖不但以土薄气泄虑禾难岁茂亦欲其乘时用粪布种深耕易耨不至有不获之叹也余尝谓文人必有几部烂熟之书在胸中然后风檐寸晷可以供挥洒农人必有几亩近井近河近村之地一家精神所贯注用粪用力旱则水浇涝则防泄收则易种空则治地畦添豆菜植花菓虽遇凶荒可以有恃此不可不使民知者也 

　　△深耕易耨 

　　直隶自保定以南正顺广大定赵深冀地土皆膏腴而农工亦周到保定以北如顺天天津河间地土多瘠硬沿海一带杂沙磏以太行之气至此尽故也农工亦苟简余需次保定制府方公为藩宪谒那制府在官厅偶诫属员曰古人深耕易耨今天津盐山庆云一带农田甚潦草入土浅而不深不但不能耐旱干亦无以尽地力须变这风气方好后余至大城见其地瘠而功惰如公言揆其故地美则有利而勤地薄则无利而惰故一人常耕至一二顷培行掘沟之事阙如又一带多回民私宰者多不能得牛以耕用驴力微故入土浅而用粪之利无闻焉沙地尽荒弃余召练保里老告以深耕之法令其持示劝谕俟亲行考课民以沙薄地多为言余曰地力不足当用人力以补之南方土薄者用肥土或粪培之可化为良因示以近河者取河淤之土近村者取村沟之土近城市者取城濠街巷之土用小车推载不但厚田□并以清壅塞且教之用石窖贮粪或将近地膏腴者开沟堑将土覆薄地亦长发时富室多有行者但贫者尚未能余欲以官谷借之令其制小车驴驮尽力于农以收利还官而大灾见告仓储一空余亦旋去至于私宰之禁严行之然邻邑不能免则亦未能有益也 

　　△耕锄 

　　古称上农夫谓粪多力勤粪推其类如烧薙之草沟巷之泥皆是力勤则耕耘收获不必言吃紧在于谷既收之后地未冻之先即将地犁耕以受雪泽明岁无虫患一也受日晒地热深透肥美二也土焦苏新岁得小雨再加耙功便化早禾易活茂三也雪多雨早可及早赶种春麦四也若至新岁解冻后始犁开则诸利皆无而土埂成块古人谓大块之间无美苗大雨尚未能化小雨不可下种矣况北地秋间雨泽尚多土润而禾新拔则犁耕易解冻后雨泽常少小旱则为石田矣此外惟锄最要锄有一遍二遍三遍之分不特去莠而巳其利亦有四也地松受雨露透入一也日晒不焦硬二也土松润而又有薙草以盖之则勾萌毕达三也土膏奋发四也故禾新锄后未有不秀茂者夫农之事甚多其它难稽惟秋收后不犁耕禾苗生后不加锄一望即见先切谕之见则亟呼诫责焉总惟自问无非时之征以扰之无缓结之讼以累之使得尽力于南亩则鼓舞董劝民未有不尽力于南亩者余在无极大城常于十月间令各乡长约查未犁耕之地尚有若干亩分出沙地不用耕者若干余多牛力不足者予召乡之殷实告以相生相养之义令出牛资两家借之公养一牛每牛售以二分之息其愿收子牛不愿息者听令头役保之限分三年清还民多听从其乡无富民给以官谷限二年还官不收息虽未能周亦小有禆云 

　　○王植 【见治原】 

　　地利 

　　△地利 

　　养民政之首务开财之源而节其流其大较也然情形不一当因其地今升平共乐地无遗利断无未耕之土未开之荒而地不爱宝亦时有之如新会一带海疆多生沙坦往往数年之内顿增膏腴千万亩其初生潜伏水底尚未成形人巳见其流涡知有实土名曰水坦又数年露土随潮隐现名曰沙坦又数年土渐生草即曰草坦日积月厚与岸争高大者至数百顷其利无穷故争承者情伪变幻不可究诘余初至新邑查其争控之由缘县属各图向有图总名目专理坦事而日久法敝率以户首旧名数人争充凡有承坦者图总止循例具结实彼此不相关会余谕令每图总一名止许谙练一人的名承役给戳为记一有绘图承坦者照例取图总确勘并坦邻甘结然后将所承土名四至出示近坦大镇久而无争又分行各捕巡带同图总坦邻等逐一按图勘查盖该捕巡所辖分地皆所熟悉而经勘之坦又所巳历重承者无难辨认非但分劳县令不致久延也勘复之后即偶有相争者余但遣书役一人与两造同往公丈绘图佥名核对原承形图四至告承先后一为剖断无不即结数年中增税数万亩竟无争坦上控之案迨再出山左见二东之地多有山硗而荒田沙而瘠历以灾歉闻者欲因其情形而思为利导大抵会城以南岱宗所踞崇岩峻岭与连坡迭嶂相属而林木稀少无益生计考其所以皆官山也既栽培无人亦戕伐莫禁无怪其山木濯濯矣余谓宜令附山之民分认地界视其地所宜蓄而广种之业在巳则尽力经营物有主则莫敢采取倘更援例上请照河工种柳议叙之法或于捐输例内仿捐放本色之意添入栽种一条使近山之民种树一株抵银一钱种成之日报官验收令所司以时巡□勿使缺失以代树艺之利不过数岁生息弥广语云十年之计树木又云斧斤以时入山林材木不可胜用此因山为利之一道也又见省会以北武定各属多沙薄之壤省南兰郯蒙阴等邑亦间有之盖周礼所谓一易再易之田也耕种所获不偿所费遂或置为闲田余往见直隶地方民间沙地有栽柳一法可编柳器不但为薪又为种草一法其一种苜蓿者嫩可采食老可饲马又一种形如苜蓿牛马不食者名曰地丁密茂成丛足佐薪朿且其根深入地中枝叶间又能挂土种之数年积土沙上地性可变亦因势利导之一法也余欲以上陈适奉委赈饥又因河道淤塞堤防摊颓遂请修河以清岁饥之源而浚墨筑沂大工紧烦不敢多渎矣 

　　○王士俊 【见治原】 

　　种植 

　　△种植 

　　雍正二年恭奉　上谕凡舍傍田畔以及荒山不可耕种之处度量土宜种植树木桑柘可以饲蚕枣栗可以佐食桕桐可以资用即榛楛杂木亦足以供炊爨其令有司督率指画课令种植仍严禁非时之斧斤牛羊之践踏奸徒之盗窃亦为民利不小云雍正十一年再奉　上谕命栽柳树以表道路盖种植之道其利有三知道里曲折远近憩阴之下行旅便之一也食器徧给用之不竭二也雨过竛竮风来示雏示徒民气以舒民心以畅郁郁葱葱太平有象三也岂同河阳满县洛阳满城徒资耳目之玩好哉 

　　○俞　森 【号存斋浙江钱塘人康熙中官至湖广布政司参议有荒政丛书】 

　　种树说 

　　△种树说 

　　闻之百岁树德十岁树木故安邑千树枣燕秦千树栗渭川千亩竹其人皆与千户侯等今豫州历经闯贼焚掠人希土旷虽蓊翳成林之处不可谓无然极目平原往往而是尝召土人问之椅桐梓漆无不具也桑柘榛栗无不宜也枣二岁而实五岁而得一石杮五岁而实十岁而得三石榆荚一岁而盈丈柳枝五岁而合围土壤之沃如此是此地树木之效尚不须十年也乃熟察四郊家无储积室鲜完庐岂此邦之民尽属蚩蚩抑有司无以导之也余尝谓种树之效其利有八上之人不肯尽心者其弊有三下之人相视不前者其源有二合谓八利一亩之地树谷得三石足矣一亩之地而树木所入不数十石乎其利一岁有水旱菽麦易伤榛杮栗枣不俱残也年丰贩易岁凶疗饥其利二贫人无薪至拾马粪掘草根种树则落其实而取其材何忧无樵苏之具其利三造屋无木土堑覆草久雨屋颓率多露处种树则上可建楼居下不同土隅其利四树少则生无以为器具死无以为棺椁种树则材木不可胜用其利五豫土不坚濒河善溃若栽柳列树根枝紏结护堤牢固何处可冲其利六五亩之宅树之以桑宅不毛者有里布今汴州四野之桑高大沃若若比户皆桑大讲蚕务其利七五行之用不克不生今树木稀少木不克土土性轻扬人物麤猛若树木繁多则土不飞腾人还秀饬其利八有此八利而上下恬嬉玩曰愒月则三弊不除而二源不扩也何谓三弊在上之人以簿书期会之不遑常恐因所缓而悞所急一也贪婪者每借事而生端谨慎者每安常而袭故二也凡民可与乐成难与虑始未蒙章甫之歌先致麛裘之谤三也至于民间或有广种之举工师求大木通国皆无而一家独有此祸之媒也一也邻佑尽蓬蒿而果实离离虽折柳樊圃亦众射之的矣二也此所谓二源不扩也此非上之人不顾三弊扩清二源则利不可得也一里之内种树者止一家一邑之内种树者止一里则利少而害多不得不顾虑也若尽一邑而悉种焉则利广矣尽一郡而悉种焉则利更广矣合省而悉种焉则其为利尤广矣而何虑祸之独锺乎合省者一邑之积也夫地道敏树最易者无如枣杮榆柳柳树宜于冬月枣杮与榆宜于三月枣捕之实可以备荒榆柳之本可以造屋枝条可以供薪使众邑之中各有贤令长下一令曰户无分上下一家种枣三十株杮三十株榆柳各百株能逾格多种及广栽杂树者旌之不如令者罚无赦阅三年之后人不告荒十年之后户皆宁处八利将无不见矢所虑者但申文告而不稽察其弊徒文具而无利济之实耳为邑长者下令之后常以时巡行郊野则人人惊动毌敢荒怠矣语曰树德莫如滋使数十百年之后诸父老食得饱居得安指此参天蔽日者以告子孙日某树某树皆某令君之所视其灌溉者也其德不既滋乎故详具委曲申告诸公知不以余为迂必为投袂而起矣 

　　○黄可润 【见保甲书卷三】 

　　种植 
　　种树法 

　　△种植 

　　余初赴无极任藩宪方公谕曰邑有木刀沟为藁无泄水要区宜加意料理其处皆平沙风扬则淤法莫如值卧柳一二年茂密即以挡蔽可渐免沙壅之患余颔之比到任适前任张君维城封十二事付家人来示旧令尹之意中即有木刀沟自无邑东文村至蔡家庄止每岁春间应督民挑浚以免水潦余因勘视其地居民患供役皆□渠泄水有限风起沙旋淤余意欲督民栽树虑两役不并行中止而入夏霖雨诸村皆以水潦告责其面谩巳无及及视其最浅处疏之冐雨力作劳且费而低下巳稍有伤者藩宪之先见与张令之留心均可叹服也时余见三四十里皆平沙民生憔悴询其故云从前地皆膏腴缘近沙河近来河浅沙递压诸村地弥蹙经前官详豁地粮巳三千余两风沙所积伊于胡底余闻之惄然思沙随风飞扬唯树可以挠风因劝民种树民有难色盖地有原主恐栽树后或见夺且栽植有利胥役地棍或吓诈之余为立法先定各村界约畧量沙积之地多少每家资稍裕者限三十亩中者二十亩下者十亩令其杂植枣杨榆梌诸树栽行立东西畛以风沙从北故横截之畛相距一丈行相距五尺谕如有原主欲自栽者一月内按法栽满否则听民分种将来成材种树人自有之物每村给印示为凭民皆踊跃余就各乡择殷实明白者立练长十余人如法董劝稽查作践偷窃值秋霖凡压种者皆生活不独木刀沟向荣也余具禀藩宪委正定通判张君覆验且饬上下游一体照办次年深泽进士王君植过县晤余曰闻使君种树有方穷民得利然树下不宜闲旷有地丁一种宜于沙地秋闲洒子次年即发高可四五尺味苦带剌牲畜所不食作薪甚佳又宿根岁收割春自萌长七年乃衰然叶陈地肥巳可种杂粮矣吾家有不毛地数顷近得此法岁售钱百贯盍行之余乃购种给诸练长民效之一时种倍贵次年大得利初东乡一带荒沙无青草今则缛秀弥望见树不见沙矣余初到无极柴每觔制钱三文比去无极纔四年再觔一文而巳盖土沙而下皆腴地故发生之易如此 

　　△种树法 

　　种树自河堤外唯大路村外沙坡三者最宜加意大路荫行人村外以护民居沙地化无用为有用三者惟大路为最难盖牛羊车马偷盗不能悉禁然路之宽者总要开沟取沟土筑墙墙内栽树树栽大者以四尺为准入士二尺余出土尺余小者二尺七八寸入土二尺出土六七寸间二丈为一窟次年就中补之以舒民力每窟大小四株以不得此即得彼也土筑紧窟下于地四五寸以受水墙高二尺余广三四尺□环抱既有沟又有墙则车马不能入出土少则人无所用且难徒手拔也村外亦然惟本有沟壕者不用墙栽宜冬至前后十日为上春次之沙地唯六七八等月大雨时行将杨柳樗梌等树二三年新枝砍压之无不活者总以入土深筑土紧为主莫妙于给栽树者永为自有之物将来刋取枝条皆其利则彼便加意培养而成材尤易有沙而杂以磏者苦涩难活然挖去沙磏纳以好土亦可永发当今生齿繁而财用愈蹙长民者惟省事使得尽力南亩其次即疏水泉课农桑就古板不易之法认真行之庶乎有少补余于无极初行之甚难后各村相仿枯者栽补道路亦然然不如村之茂密以其少利故也大城则各村亦奉行当时唯专意堤柳故道路尚不能有效云 
　　种树入土须二三尺开掘甚费工夫后得一法其易十倍用铁签小者围一寸长二尺余大者围二三寸或带木柄长三尺余每签一孔种木一颗旁用泥浆灌之仍筑紧未有不活者盖生根长芽在近地面一尺内欲其入深者使其本固不摇繁枝宜删使无泄气上长芽则下长根矣 
　　树不难于种而难于长成幸而长成难禁偷砍此中须有责成保护之方朱性斋总宪语 

　　○陈宏谋 【保甲书卷三】 

　　种杂粮广树植状 

　　△种杂粮广树植状 

　　滇省地方跬步皆山沃壤原少而山确之区不能处处种植即低下之区亦不能年年种植总因小民狃于积习不知广积粪土栽植杂粮诚可惜也节奉宪檄通饬各属劝民广种杂粮本司亦复再四指明开导以资民食前据罗次县任令以罗民不晓栽种旱粮任听地亩抛荒又不识酿粪之法情愿自备牛种将百姓所不种之田雇人耕种照工分麦又筑茅置棚于郊外圈牛猪以示酿粪之法庶使罗民见而仿效等情本司当以种植积粪事切农功应如所请并通行所属一体遵照此外如山岭土坯连草带土晒干火化拌入粪土皆可肥田又如通衢大路傍开小沟添入杂草树皮日受牛马践踏之水既便行人尤可积粪其余山箐岭洼村傍隙地均可照此行之至于驮载牛马往来打野之处旁挖小池就近将牛宿粪草扫入亦可积粪兹据罗次县知县张应钧详称罗民从前亦知积粪种地但民性疲懒率多矌弃嗣经前任导以置设栏圈多畜猪羊以便积粪之法百姓习之巳久数年以来所种杂粮俱巳勃然卑职到任仍复率由成规不时劝谕迩来罗邑旱地渐无矌工农人积粪总无遗弃瘦薄地土种无不收颇有成效转报查核等语是前详积粪之法颇有成效似应通行各属督率农民各就土宜广行积粪以禆种植者也抑本司更有请者滇南承平日久生齿浩繁加以在在厂井一人之耕不足以供数人之食非尽地力之巳竭实由人力之未勤有水之处可以种稻谷无水之处可以种杂粮杂粮之中有春荍冬荍燕麦小麦蚕豆黄豆鼠豆青稞等物滇民终年所食皆资此物此外尚有堇茶野菜萝卜蓣薯等物随处可以种植荒月亦可疗饥再滇中本系山区丛冈复箐草木繁茂柴薪自来充裕乃因灶井需柴厂局需炭且旦而伐几于举目童山薪炭渐巳艰贵即草根树皮几为民间难得之物矣滇中四望山岭有不能种植粮食之地断无不能种植树木之处且原系崇林密箐今始斩伐殆尽正当复行栽种总由性耽疲玩仅计目前不图久远将来日复一日柴薪艰贵穷民之苦又在于兹凡此种植之法均宜与积粪并行不悖近巳节奉敕旨通行然民情难与图始地方官亦视为琐屑若非事其责成设法劝惩仍未必有益伏读　上谕天下亲民之官莫如州县州县之事莫切于勤察民生而务教养之实政有事则在署办理无事则巡历乡村所至之处询民疾苦课民农桑宣布教化崇本抑未善良者加以奖励顽梗者予以威惩遇有争角细事就地剖断以省差拘守候之苦如此从容岁月始可收循良之实效不愧为民之父母大哉　王言其训廸夫州县者切期望夫州县者专而所以为民谋衣食之源者诚无微之不晣也今所议积粪种植实为滇民切要之务请通行各属于因公出入之便循行劝课之时就其地土情形劝其开沟积粪遇有闲旷地土即传所在居民询其所以历来不种植之由考其可以种植之物无水者寻水导流无种者借本代觅有主之地听其自种无主之地许其认种既种之后时为稽查毌使废弃阻挠偷窃者严加究处并责成老农乡保头人各于所管村寨日夕劝谕惰弃者量为惩处勤力者格外奖励并以所管村寨之种植多寡定老农乡保头人之功过年底分别劝惩但不必差役查拿致滋扰累地方官事实册内岁以为考务使巳行未效者接续举行未行者亦复推广举行俾四境之土俗物宜时悬官长心目之□司牧之早作夜思不越小民身家之计月计虽云不足岁计自巳有余可以破疲玩之积习即可以基无穷之乐利矣 

　　○严如熤 【见保甲书卷三】 

　　三省边防备览民食篇 

　　△三省边防备览民食篇 

　　益州沃野千里地肥美民殷富三楚三吴流徙之众麋聚其间川东北边境土沃不及川西而地广赋轻开垦易以成业故流徙亦多汉川距吴楚稍远其地之肥饶较川楚边境为胜谋食更易故吴楚之侨居蜀者又复转徙汉川汉川农民种田粪土之宜全所不知即水田中灰饼之类从无使用者田多之户间种巢华一二块以为肥田用然亦寥寥水田夏秋两收秋收稻谷中岁乡斗常三石 【京斗六石】 夏收麦浇冬水之麦亩一石二三斗他无冬水者乡斗亩六七斗为常稻收后即犁而点麦麦收后又犁而栽秋从不见其加粪恃土力之厚耳旱地以麦为正庒稼麦收后种豆种粟种高粱糁子上地曰金地银地岁收麦亩一石二三斗秋收杂粮七八斗兴安汉阴亦然汉川民有田地数十亩之家必栽烟草数亩田则栽姜或药材数亩烟草亩摘三四百觔卖青蚨十千以外姜药材亩收八九百觔卖青蚨二三十千以为纳钱粮市盐布庆吊人情之用烟姜占地虽多其地颇加粪次岁收粮必多于民谷无妨也山内溪沟两岸及浅山低坡尽种苞谷豆间亦种大小二麦山顶老林之旁苞谷豆或不能成熟则种苦荞燕麦洋芋洋芋花紫叶圆根下生芋根长如线累累结实数十十数颗色紫如指如拳如小杯味甘而淡山沟地一块挖芋常十数石兴汉平坝民居城市者北人食麫饭南人食米饭乡民称米饭曰甜饭曰干饭日用拌汤麦儿粥小米粥菜豆腐烝馍锅盔之属名色种种以麦豆高粱小米为之常日两顿工作三顿干饭只一顿早晚两顿则汤粥间加饼馍虽有力之家亦然香稻盖草黄之属村中虽有不以食也苞谷米作馍作麫作干饭与稻米同初熟时曰苞谷棒穷民连包煮食或摘子炒食前经畧兵至老林军糈不能接济常与山民买苞谷二块军士摘取然柴火煨熟即用瘵饥山民言苞谷米耐饥胜于甜饭也洋芋切片晒干堪以久贮磨粉和苦荞燕麦均可作饼馍苞谷不可久贮每岁至三四月必发青久之中空无米背负市镇价值不足给路费山中多苞谷之家取苞谷煮酒其糟喂猪一户中喂猪十余口卖之客贩或赶赴市集所得青蚨以为山家盐布庆吊终岁之用猪至市集盈千万万船运至襄阳汉口售之亦山中大资易与平坝之烟草姜黄药材等同济日用盖年岁歉收民有艰食之虞谓之谷荒年岁丰登粟□太贱民间缺于使用谓之钱荒谷荒赖有公私积贮钱荒则赖山原自出之财用所以济其穷也 

　　○黄可润 【见保甲书卷三】 

　　谷菜同畛 
　　种薯 

　　△谷菜同畛 

　　古人谓谷不熟曰饥菜不熟曰馑菜蔬得天地之冲气而可养民命无极农民种五谷棉花之畦多种菜及豆以附于畦盖谷与菜共畛不惟不相妨而反相益浇菜则禾根润锄菜则谷地松至谷熟而菜可继发矣然惟畛皆培行使高一尺余则根之所入者深小□可耐有沟可泻水无忧于潦虽人工倍费然本茂而实丰一亩可收数亩之利不可不设法鼓舞渐推而广之者也 

　　△种薯 

　　直隶沙薄之地甚多又四五月不得雨惟临河及有井者可以浇灌余禾稼多受伤南方番薯一项明代始来自吕宋之文莱国遂名文莱一名地瓜由漳而泉而兴化二三十年前福州尚未有今则浙之宁波温台皆是盖人多米贵此宜于沙地而耐旱不用浇灌一亩地可获千觔食之最厚脾胃故高山海泊无不种之闽浙贫民以此为粮之半制府方公抚浙时稔其利乃购种雇觅宁台能种者二十人来直将番薯分配津属各州县生活者甚众余于任无极时以北地宜番薯状寄家人曾以薯藤数筐附海艘至天津辅寄任所盖南方剪藤尺余用土压之便生薯余如南方法结署甚多九月将新发薯藤再剪压亦结但不久即寒冻亟收取之仍如南方法藏藤为苗至次年春皆冻干不可用矣故宁台种师教以开窖藏薯然闻坏者尚半彶余忧归舟次德州家人上□买番薯甚多而贱问之云四五年前有河南浙江粮□带来民间买种以为希物今则充斥矣细叩以藏种之法曰本年冬七月收起于冬至前掘窖如藏菜之式将薯择其小之不中食者带藤藏于内口用土坏封固仍用泥涂至次年清明后将土坏先折二三块令出气阅数日再折开恐骤见风易坏将薯拉去藤勿用刀割将地耕好掀堷成行将薯斜放埋之接藤处向上土厚三四寸五月便可长新藤五月杪至六月三伏内将新藤取起每条剪数段每段约尺二三寸算有七八叶便可亦先将地耕好培行藤苗斜插出土二三叶以受露此后不过加锄至九月结薯便可取食矣其初栽之种剪藤后能再发大约七八月间可再剪栽如前法迟至十月可掘取即以此留窖为新年之苗初栽者□二遍剪藤后亦可食硕果矣燕浙相距远场师或未尽合地宜德州接界多聘老圃治之可耳 

　　○李拔 【四川提为人乾隆辛未进士官至湖北荆施道有贴清堂稿东溪居上文集】 

　　种棉说 
　　蚕桑说 

　　△种棉说 

　　天生万物以为人用草花虫壳可为衣被冰茧火蚕皆可为丝吉贝婆罗皆可为布然出产不常组织非易闾□往往难之求其取多用宏价廉工省贵贱咸宜贫富皆便者惟棉花为最上古未有棉汉后始入中国流传遂广世蒙其休天下无不衣棉之人无不宜棉之土八口之家种棉数畦岁获百觔无忧号寒市肆所鬻每觔不逾百钱得之甚易服之无斁妇子熙熙如登春台有由然也□中地号炎海天气温暖土脉疏润最宜种植而棉花绝少购自江浙价常加倍又其甚者男子惟捕蜃蛤女子不解织纴寸丝尺布皆须外市苟非素封欲不叹无衣也得乎乾隆己卯予守福宁郡怪而问之或云土地非宜予疑之因于署内隙地试种岁八甚富又调福州屡试有效然后知闽地宜棉而不棉者非地之过也开先无人而种植之道不讲也谨为粗举其畧俾谋生者取焉棉树挺生叶如苍耳高二三尺性喜燥恶湿宜种山坡沙碛间或地平则四面掘小沟以泄雨水水聚则叶虽茂不花即花亦鲜实或摇落无余每岁春三月取花子入土中数日即生非其种者锄而去之每株相离约尺许毌使太密锄三次长尺许即开黄花花谢结实如桃又十余日实开棉出拾而有之自下而上绵绵不绝自五六月至九十月方止有头花中花尾花之别故蜀中□俗以砍花柴为农功毕也花既得用车缴之去其子弹为棉纺线织布即可为被服夫使农民有佐种植之利而工商无衣贵布之累则未有如广兴木棉之得计者也民之欲自谋生与司牧之欲为民谋者其尚审而行之 

　　△蚕桑说 

　　圣天子加意农桑每岁必亲蚕收入供御蚕桑之利遍于天下闽中天气和暖理宜蚕桑徒以难于创始大利遂□予蜀人也习蚕利来闽历守二郡曾于署内试养良丝厚茧俱有成效信乎闽之宜蚕也顾欲养蚕必先树桑桑之种类不一一名压桑春初取桑枝大者长二三尺许横压土中上掩肥土约厚二寸半月后萌芽渐长三四月后可四五尺次年立春前后翦开移于他处二三年即成拱叶可饲蚕矣一名子桑乃桑椹所种四月取黑桑椹揉碎用粪灰和土种入地寸许一月发芽三四月可长二尺许再逾年移种四五年始成树仍结子惟叶稍薄然任砍伐枝可为薪取叶又甚易养蚕者利之而吴越之间每取压桑条移接子桑其叶更美一名花桑亦由种子而成其叶与压桑相似但有花无实与子桑异不可多得湖州所种皆小桑蜀中多大桑此种桑之异法也养蚕之法立春日取蚕种置地上或草间使受春气随置温暖处日以为常越十余日自出小蚕如蚁蠕动视其多寡用鸡翎扫下每日一次各为一处以免参差初生盛以筐藉以纸先用柘叶食之如无柘用桑亦可每日喂三次天气晴暖约七日即当初眠眠则蚕不食渐藏叶下视眠者过半即暂停无与食伺蚕蜕大半起而后食之初与食不可多多则伤食病死渐长渐多筐不能容移于曲箔蜀中呼为簟二三日一次摊开令稀扫去蚕粪以利其气蚕性喜温暖宜向阳洁净毌使近阴暗及污秽恶臭犯则蚕瘟故蚕妇不近丧门不食蒜韭良有由也初眠后约七日而再眠又七日而三眠停食俱如初眠时三眠蚕长寸许蜀中呼为大眠谓过此则不复眠也蚕既三眠食叶有声如雨投之立尽每日三食夜则燃灯照之蜀中名为催老蚕则举家忙也约食二十三四次蚕则老不复食置簇上令作茧渐多不胜摘则多置叶其上而覆以草如菊梗竹枝之类蚕老者次第而上其前后亦不甚相远如遇天冷下置火温之四五日便成黄白二茧各取归筐中黄者缫为黄丝白者缫为白丝缫丝之法大釜沸水入茧一升搅出丝头置一木长径釜上立三柱置二小车长五寸径二寸下钻竹管各一抽丝头由竹管出绕小车周匝而后引入大车车制宽尺六寸径四尺五寸前轾后轩后二柱架车前二小柱作机纳丝二竹钩下分为二行上大车每运车则机随车往来疾徐如意每抽茧□尽则蛹出不尽者再搅而抽之有不上头者名水茧去之破头者入水既沉镇以石毌令再起乱丝每次添茧半斤隹者煮茧三斗可得丝二斤即宜下架轴作一朿如绳挽其未如髻即可贸川中每斤价自八九钱至一两不等惟其时耳川中又有水丝取法与火丝畧同惟煮茧取头后即下泠水盆中缫之与火□小异色光而细可作绫缎经线然取之较少故价少贵闻湖州蚕皆火丝每年桑重生复养蚕故有头蚕二蚕之别此蜀中所无也蜀中墙下树桑宅内养蚕以为常业蚕初生每重二钱长大可满一簟簟长一丈二尺宽五尺编竹为之□中立四柱柱下有十齿作架盛簟挂上可容五簟养蚕家多者二百簟少者亦十余簟每簟可得丝一觔若得丝二百觔则小康之家也又蚕初生至成丝时仅四十日获利最速其粪可饲豕水可肥田柴可炊爨故人皆宝之每蚕熟置酒相贺又择其茧之佳者为种出蛾分雌雄配对半日分开承以绵纸令下子满纸收贮为来岁计其出蛾遗茧可制绵绸并无弃物妇工女红以助男耕心无外用风俗可淳岂不休哉吾悯闽民之昧厚利穷生计而莫为之所也作是说以导之 

　　○王沛恂 【字汝如号书□山东诸城人官至兵部主事有匡山集】 

　　纪山蚕 

　　△纪山蚕 

　　吾乡山中多不落树以其叶经霜雪不堕落得名一名槲叶大如掌其长而尖者名柞总而名之日不落皆山桑类山蚕之所食也蚕作茧视家茧较大禹贡莱夷作牧厥筐檿彩颜师古注檿山桑也作牧言可畜牧以为生也苏氏曰惟□莱有此丝以为缯坚韧异常虽朴质无文然穿着多历岁时故南北人通服之人食其力昌为业勤苦殆有倍于力田者初春买蛾下子出蚕蚕形如蚁采柞枝之嫩叶初放不及麦大者置蚕其上捆枝成把植浅水中不溢不涸方不为蚕患看守不问昏晓谓之养蛾保护如法蚕长指许纳筐筥中肩负上山计树置蚕场大者安放三四十千次则二十余千或十余千不等狐狸狼鼠莺鸱鸟雀蛙蟆虫蚁无巨细皆嗜蚕防御疏则饱无厌之腹以故画则持竿张网夜则执火鸣金号呼喊叫之声殷殷盈山谷极其力以与异类争如此者两阅月鸟兽昆虫之所余者十纔四五顾又有人力不得而争者旱则蚕枯涝则蚕濡虽经岁勤动而妻啼儿号不免矣嘻四民莫苦于农而蚕夫则又加甚记之以志感焉 

　　○吴荣光 【号荷屋广东南海人嘉庆己未进士官至福建布政使有吾学编】 

　　劝种橡养蚕示 

　　△劝种橡养蚕示 

　　照得本司莅任以来访察黔省地固瘠薄民多拮据推原其故由于素不讲求养生之道则地利不能尽收而民情又耽安逸无怪平日给不暇者多矣查遵义府属自乾隆年间前守陈公来郡知有橡树即青棡树可以饲蚕有蚕即可取丝有丝即可织绸随觅橡树教民树艺并教以养蚕取丝之法故至今日遵义蚕绸盛行于世利甚溥也他处间有种植青棡树惟取以烧炭并不养蚕且树亦无多若将不宜五谷之山地一律种橡养蚕则民间男妇皆有恒业其中获利不独遵义一府矣查种□之法其树有二一名□棡叶薄一名槲□叶厚其子俱房生实如小□植法于秋末冬初收子不令近火冬月将子窖于土内常浇水滋润逢春发芽无论地之肥瘠均可种植三年即可养蚕春季叶经蚕食次年仍养春蚕或养秋蚕亦可须隔一季四五年后可伐其本新芽丛发又可养蚕其春秋二季养蚕及取丝之法各有不同一得其法殊不为难端在地方官首为之劝谕也此时种树饲蚕大率皆知更非从前陈守之创始者可比惟收买橡子必须价本如令民间自备资斧远处收觅亦势有所难兹本司筹办经费委员前赴遵义定番一带采买橡子收贮在省各府厅州县酌量多寡赴省领回散之民间劝谕居民无论山头地角广为种植二三年后即可成树侯至可以养蚕之日由地方官查明申报仍由省收买蚕茧散之民间令其蓄养于树凡收买橡子蚕茧无须民间资本不过自食其力而巳至种橡青蚕之注现在刋刻条款先发各府厅州县随同橡子分给居民及将来散给蚕茧均交各学教官率同乡约地保分散丝毫不经胥吏之手以期实惠及民至成茧之日务宜缲丝售卖盖售丝之利倍于售茧也为此谕仰阖省军民人等知悉尔等于耕作之外更宜尽力蚕丝俟橡子及条欵发到该管衙门即向教官及乡地处请领如法照办凡书役人等不许经手以副本司筹裕民食之至意所有养蚕事宜五条闲后 
　　一春季养蚕之法于来年小阳月旬后拣其茧之重实有蛹者以篾篓盛之迨次年立春后纸糊密室将茧篓置于中央以比大火微烘昼夜无闲渐畧增火至春分前后觉蛹稍动用线穿茧成串撘于四围竿上仍以火烘量其地之寒燠寒则微火缓为出蛾燠则甚火急为出蛾随拾入筐雌雄配合眉麤者雄眉细者雌次日摘取雄蛾另贮数日自僵止提雌蛾微以手捏去溺否则不卵置筐中微火暖之始能生子在筐犹不断火或借阳光旬余蚕出大如针以青棡嫩叶置筐内外其蚕自上枝叶即将枝上蚕置树上先食嫩叶五六日初眠不食叶二三日脱出黑壳色分青黄又五六日二眠继三眠四眠后食叶旬日噤口退膘吐丝成茧阅三日浆固连叶摘下主叶缫丝如不即抽丝越十余日遂变蛹出蛾不堪抽丝如留备抽丝以火熏之即不成蛹每遇蚕眠时不可翦移俟起眠后叶尽用银翦连枝翦移他树蚕一入山须人看御禽鸟其蚕筐以黄荆嫩条为之用盖其余竹木所为则不能粘子次年定须新制 
　　一秋季养蚕之法于端午节前收入春茧时将茧穿串晾于竿上不使罨坏旬余成蛹出蛾拾入蔑篓雌雄配对次日午后只将母蛾去溺以四寸长线两头各系一蛾搭于青棡树上叶尽翦易秋蚕宜少撒树巅由嫩食老秋天林中多油蚱蜢宜夜间伺声以捕 
　　一取丝之法以大锅盛凉水每次二三千茧煮半时翻转又煮三四刻再翻侯茧成软用荍草灰所淋之汁量茧多寡酌倾入锅再煮一二刻视其生熟如不熟再加灰汁畧煮以短小竹棍滤其浮丝成绺分作数提仍存锅内不可断火若丝不顺稍加以火水热则丝易抽丝之麤细视提丝缕之多寡由丝笼上车旁以大车桄之取剩余壳名曰汤茧及破口茧不堪取丝者另作纺线坠丝水中所抽名曰水丝织绵软再合成线织为合线为合线绸尤为培实所提浮丝亦可洗凈作絮 
　　一茧质轻薄不堪缫丝者名血茧暨出蛾之壳并汤茧均用猪油少许和水浸湿蒸透以水洗凈晾干扯丝织绸彷佛新繁所产故名繁茧又法以荍灰水煮后罨软套如拳扯丝坠线织为毛绸其需用器具如抽家丝法 
　　一牧种橡子之法凡青棡槲栎二树至九月间子熟自落检收时必须挖窖深埋毌使见风日若散置房屋则阅日生虫尽成空壳入土不生其种植之法与种山粮异遵义等处俱用大铁锹长二尺许于瘦土中用椎击入土三四寸少着粪土随置橡子一二颗以土盖之春即发生其工甚省而易成 

　　○杨名扬 【号崈峯云南云龙州人嘉庆戊辰举人官至陕西巡抚】 

　　蚕桑简编 

　　△蚕桑简编 

　　养生之计衣食为先劝课之方农桑并重汉南俗勤耕耨山头地角皆种杂粮亦既不留旷土矣惟务稼穑者多而务蚕桑者少境内原出缣绸养蚕织纺之法固不待教而知之也祇以树桑不多因而饲蚕有限每桑一株约采叶三四十觔有桑五株可青一觔丝之蚕每地一亩种桑四五十株收丝八九觔值银十余两若种麦谷即收二石丰年不过值银一两有余且树谷必需终岁勤劳犹有催科之扰树桑祗用三农余隙兼无赋税之繁功孰难而孰易利孰多而孰寡必有能辨之者则欲养蚕盍先树桑莫谓无地可植路旁堤畔尽是良畴莫谓士性不宜低隰高原岂无佳荫更莫谓不习养蚕种桑何益试思织女岂尽天生蚕经原可共读世无不能耕之匹夫安有不能织之匹妇特患未知其利而不为耳武侯居西蜀有桑八百树即谓子孙可小康张咏治崇阳拔茶而种桑遂使百姓皆富足诚虑他日无衣何以卒岁祗有及时栽树乃免号寒惟是小民可与乐成难于谋始要在贤有司乘时因地而利导之也　邑如栽桑十万株每年即出丝二万觔十年树木获利其可胜计哉不但巳也郭子章谓不绩则逸逸则淫淫则男子为其所蠹蚀而风俗日以颓坏皆蚕教之不兴使然然则蚕教且有系于人心矣余重守汉川亟与诸同好讲求斯事于汉台之麓种桑百株迄今三年无一不活种椹一亩巳长八九尺可见桑本易生之物合郡巳种四十余万株足征人亦乐从然而官令所不到遂不自为之谋固由不尽知其利抑由不尽知其力也健庵叶中丞辑双峯杨氏豳风广义订桑蚕须知一册本极详明而山农犹以文繁难于卒读义深不能悉解因节取而浅说之兼参以兰坡周明府蚕桑宝要摘为简编期于家喻户晓以广其传而溥其利云尔 

　　栽桑法 
　　种树法 
　　养蚕法 
　　养野蚕法 
　　纺野茧法 

　　栽桑法 

　　一辨桑种桑本箕星之精种类不一椹少叶圆大而丰厚者皆鲁桑之类宜饲初生之蚕椹多叶小边有锯齿者皆荆桑之类宜饲三眠以后之蚕以鲁桑条接荆桑身盛茂亦久远 
　　一种桑子夏初椹熟拣肥大者淘净阴干临种时用柴灰拌匀放一宿然后种之芒种前后为上时夏至后为下时二三月亦可种掘地一改打土极细浇以粪水搂起寸许切不可深深则不出将种布上浇以清水长四五尺即可移栽　又冬月苗长尺许再上熟粪加草于上纵火烧去其梢次日以水沃之仍盖以草至春发出只留旺者一枝来年移栽　又松松打一稻草绳以熟椹横抹一过令椹在绳缝中掘熟地以埋之深不过寸许苗长移栽此法较为省便 
　　一种桑树掘坑尺许用粪和泥栽下填土紧筑移树勿伤小根栽时须记原向分行要宽不可正对春分前后栽之易活九月至二月半亦可栽空处宜种菉豆黑豆等物不宜种麦谷 
　　一盘桑条九十月拣连枝好柔条盘作圆圈掘坑一二尺和以粪土紧紧埋筑少露梢尖冬盖腐草春月搂去正二月亦可盘 
　　一压桑条近土柔条掘坑攀倒沉土筑实条上枝梢扶出土面次年稍长二三尺春分时将老条逐节剪断将发出新条剪去上梢连根留二尺栽之 
　　一接桑树种过三年必须接换叶乃厚大春分前后择向阳好条大如筋长一尺者削如马耳于本树离地二三尺处将桑皮带斜割开如人字样刀口约寸半长将马耳朝外插入以桑皮缠定粪土包缚令勿泄气清明后即活次年将本树上截锯去便成大树陕西宜小满后椹熟时接之五六七月亦可　又不拘树身大小将顶上锯截成盘用刀削平劈为两半将接头削如鸦嘴长短须量劈缝插入务要两皮相着包如前法 
　　一修桑树长至六七尺腊正月间砍去中心之枝余干便向外长如大伞之状枝不繁而叶自大饲蚕时枝叶全剪下须留一二尺不剪 
　　一培桑土草长即锄土干便灌二八月及冬月要上肥壅猪羊牛马之粪皆可人粪尤宜棉子油渣豆饼之类性暖更肥须窝熟用 
　　一治桑虫见有蛀穴桐油抹之即死深入者用铁丝插入杀之 
　　一堰堤及大路两旁俱系官地挨谁家田地即责令栽桑得利即归地主凡属官荒闲地有愿栽者给发执照准其永远食利 
　　一典当田地注明有桑几株如系当户新种取赎之日照株大小补给树价使沾余利庶无旷土 

　　种树法 

　　青棡树类亦同橡木有三种细皮椽结茧丝多粗皮橡结茧丝少木橡叶尖不可饲小蚕九月橡子熟掘坑深三四寸每坑种一子拌粪土筑平来年二三月即生或挖一窖将子贮于筐内放在窖中以板盖上来春生芽二三寸清明前后栽之三年后即可饲蚕橡子易生虫须速种槲树有二种一丛生而小即朴■〈木敕〉也一高大似栎俗名大叶栎实似橡子可食栽如上法此说采于宁羗廷俊赵刺史　青棡橡槲等树山中处处有之人多不知取以养蚕康熙年间山东刘公棨来牧宁羗始教以缲织之法至今利赖称为刘公茧因民之所利而利之亦在为民父母者随处留心耳 

　　养蚕法 

　　一总说蚕本天驷之精黄帝元妃西陵氏始蚕卵生为蚁蚁脱为■〈虫少〉 【音苗】 ■〈虫少〉脱为蚕蚕脱为蛹 【音勇】 蛹脱为蛾蛾茧复卵蚕纸为连皮为蜕屎为沙蓐曰沙燠卧曰眠脱壳曰起南蚕多四眠北蚕多三眠总之一七而变四变而老七变而死盖气化神物蚕室高洁处供奉先蚕神位下蚁日用牲醴祭之 
　　一摘要量叶下蚁蚁一钱至老约食叶一百六十觔可布满一箔什物量蚕预备顿数多速老顿数少迟老慎勿贪睡要紧尤在三眠后七日若二十五日而老一箔可得丝二十五两二十八日而老得丝二十两月余而老只得丝十余两蚕有十体寒 【在□宜寒】 热 【下蚁宜热】 饥 【眠后宜饥】 饱 【向食宜饱】 稀 【布之宜稀】 密 【下子宜密】 眠 【蚕小眠时宜暗宜暖】 起 【蚕大起时宜明宜凉】 紧 【临眠上蔟宜紧饲】 慢 【方起宜慢饲】 
　　一收蚕食夏间未经摘过并秋深未黄桑叶采来曝干腊八日各磨成麫又将菉豆浸半日白米淘极净晒干收贮俟三眠后用之 【每箔约用豆米各半升】 
　　一收斑糠清明日将米糠煨焦存性自初出至三眠除沙燠一番要糁一层于筐内每眠起一番浓糁一层于蚕身最能收潮 
　　一收簇料冬间将稻谷草截去头尾朿成一把上簇时用力一拧两头撒开接连直竖箔上 【老蚕一觔约用五十把】 地肤子更妙 【一名子头子】 
　　一收蓐草蚕初生铺柔草筐底上加绵纸纸上置蚕取其温软 
　　一收火料蚕火料也宜用火养之但畏烟熏冬月多收牛粪晒干蚕生时用以燃火暖而宜蚕 
　　一置抬炉如火盆架两旁有柄蚕忌烟熏户外将柴烧过烟尽以便抬入 
　　一织蚕箔取细苇用麻绳密编宽五尺长一丈分抬去蓐时易于舒卷每蚁一钱需用一箔 
　　一造蚕架用粗木二根作柱细木十根作长关再以粗木一根做一柱用短关十根长关中间及短关头上做雌雄□钩连于钩连处鉴孔用竹钉削之摆立如三角兼能活相之七尺宽不拘每一关相去七寸用以架筐 
　　一编叶筐用竹或柳条编如大斗而高以盛细叶蚕大叶多□须加大 
　　一编叶筛用竹编径五六寸孔如胡椒大以饲小蚕如黄豆大以饲大蚕 
　　一编蚕筛用竹编即米筛里面糊竹纸以贮小蚕便于括沙 
　　一编蚕盘以竹绵或用木框宽五尺长七尺两头各二柄边高二三寸以疏箪为底抬蚕便用 
　　一制蚕匙以竹片或桑木削为方杴样大小各数张用以分蚁 
　　一编蚕网以细麻线缠竹杖上编如鹑网形孔如鸡子大长五尺阔三尺五寸每箔当用三扇以熟漆漆过或以猪血和石灰涂之如制渔网法三眠后拣蚕除沙以二网轮流抬换先将网监于蚕上以叶撒之蚕闻叶香穿网而上连蚕抬起扫除沙燠轻轻放下不可移动沙厚复抬如前省功且不复蚕 
　　一设蚕室要间架宽厂两头各置大照窗三眠后可通风凉窗中间糊卷纸一大方以便起闭外挂草荐室内随制火仓蚕生前七日徐徐以牛粪煨火合闭门窗不令暖气出外蚕生前一日稍开门令烟出尽随即闭之墙壁须干透扫净尘埃塞绝鼠穴须留猫洞 
　　一避忌湿叶 【遇阴雨必晾干】 雾叶 【遇天雾须擦净】 干叶　黄沙叶　气水叶 【积久发热即生气水须用新鲜】 香气　臭气　不洁净人　灯油气　酒醋气　葱□韮蒜阿魏硫磺等臭 
　　一择种开簇时摘出近上坚实好茧雌雄兼收 【雄紧细尖小雌圆漫厚大】 单摆于净箔上七日而蛾生若有拳翅秃眉焦脚售翅焦尾熏黄赤肚黑身黑头并先一日出未后生者拣出不用将完全肥好者雌雄相配自辰至戌拣去雄蛾将雌蛾稀布连上用盘覆之生足再令覆养三五日每日所出之蛾下子记号连上不可将数日蛾子混在一处致眠起不齐连背要相靠夏秋挂凉处冬收无烟房内 
　　一沿种初生十八日后清晨汲井水浸去连上便溺腊月八日或十二蚕生日依法浴毕用长竿挂院中一昼夜以受日精月华之气立春日用新义将连竖立其中每十日午时展开一次清明用韮叶柳叶桃花莱花揉井水内浸浴晾干移挂温室 
　　一下蚁各省节气不同只看桑叶如茶匙大即是蚕生之候以二连相合包绵二四寸置暖坑上再用净绵衣被覆之不可寒冷亦不可太热日夜翻转十数次开包忌风或将绵包怀在身上夜放身旁三四日变灰白色次日必出先暖蚕室令极熟蚁出铺连暖坑出齐称记分两 【共称得几两除连便知蚁数】 先将蓐草铺筐底再铺绵纸一层切叶如丝筛于纸上以连覆叶上闻香自下 【用来年枯桑叶揉未亦可】 有不下翻过自下再不下是病蚁取去勿用 
　　一劈蚁蚕既下连三朝出齐 【初出不饲无妨】 筛叶蚁上 【要薄而匀】 第一日饲一顿第二日饲二顿 【叶微加厚】 第三日饲三顿 【沙厚速除】 己午时另铺一箔先将细叶筛于蚁上待蚁上叶用匙薄带沙燠轻轻挑起分布箔上 
　　一头眠分箔后可渐加叶第四王日饲五六顿第六日将眠之时饲之宜薄宜频一日夜可添至七八顿渐变黄色随色加减第七日皆变黄色结嘴不实是为头眠第八日脱壳尽起将斑糠糁一层于上 
　　一二眠头眠起齐薄饲一顿一日夜饲四顿第九日抬蚕分箔 【另铺二箔分如象棋大】 第十一二日每日夜饲五六顿十三日分箔 【可布三箔如钱大】 饲十二顿第十四日复将眠 【宜极暖】 □变黄色抬如上法 【可布六箔】 眠一日夜十五日复脱壳尽起是为二眠 
　　一三眠二眠起齐一日夜薄饲四顿第十六日架叶饲五六顿第十七八日每日夜饲七八顿此时宜分抬 【可布八箔】 第十九二十日每日夜饲六七顿第二十一日复将眠 【宜微暖】 候变黄色急须抬过 【可布十二箔】 细叶频饲尽眠住食眠一日夜第二十二日复脱壳尽起是为三眠 
　　一眠后三眠起齐一日夜再饲切叶三顿以后不用切叶 【连嫩枝饲】 二十三日一日夜饲七八顿辰巳时取腊收菉豆用温水浸生芽晒干磨麫每箔半升拌细叶摊筐内将网覆蚕上布叶于上俟蚕上绸食尽緮布纯叶一层至第四顿复如上法拌白米麫半升又饲一顿此时方抬网 【可布二十五箔】 此时方去蓐草至第五六七八顿皆纯叶至二十四日辰巳时复如上法拌腊制桑叶麫顿 【如叶缺间四五顿无妨】 食尽又用新水喷叶令微湿再饲一顿抬网 【可布三十箔】 自三眠后一日一抬此后不论顿数须要急饲可全开窗 【暴寒又宜关闭】 雷鸣护以脱纸围以水盆至身肥嘴小丝喉渐亮老之时也饲之宜薄且频 【宜温暖】 不过二三日便上簇 
　　一上簇蚕至通身透明不食游走是欲作茧急宜上簇 【宜极暖】 必须一二时内上完方妙先将稻草拧开竖于箔上匀撒草内两昼夜则茧成矣 
　　一摘茧上簇三昼夜蚕皆化蛹六七日方可摘茧长而茔白者丝细大而晦色者丝组各放一器摊于凉箔厚二三寸迟至七日后则蛾生 
　　一蒸茧扯去蒙茸用蒸笼二扇铺茧笼内厚四指至气透出取去摊于凉箔一日须蒸尽不然蛾出 
　　一缲丝用小锅径尺余作风灶使烟远出锅高与缲丝人坐而心齐左安大盆一口较锅高二三寸盆上横安丝车一个靠锅边又立插一木棍名丝老翁以挂丝头盆右边安置丝軖 【音匡】 离盆三四寸用一人提丝头烧水至大熟将茧子一大把投入锅内用筋轻轻挑拨令茧滚转又乱搅数次挑起丝头以手捻住提掇数次清丝巳出将粗头摘断用漏瓢捞茧送入盆内将清丝挂在老翁上约十数根总为一处穿过丝车下竹筒中扯起□前面搭过辊轴从轴下面掏来于辊轴上拴一回再掏缴一回须令活动将丝挂在摇丝竿铜钩中又将丝头拴在丝軖平桄上搅动軖轮丝车随之辊转摇丝竿自然摆动其丝匀匀□在軖上一手搅軖一手添续丝头其快如风軖转丝上时时下茧提头继续不绝一軖上丝约有四五两便可卸下晾干拧成把子茧多者作双头缲之更好将軖桄造长一尺四五寸摇丝等上并锭二铜钩相去三寸余丝车亦造二辊轴相去三寸余并上两条头缲如上法功必倍之 

　　养野蚕法 

　　野蚕生于青棡树上橡槲等叶皆食之立春日摊茧筐中闭门窗勿令通风烧柴火令室常暖至春分前五日共四旬昼夜不可闲断天寒加火天暖减火四十日则蛾出辰巳时令雌雄相配申时摘去雄蛾编有盖大筐 【径三尺深一尺】 将雌蛾百余放筐内以盖合定令其下子三五日后去蛾悬筐于无烟凉房待阳坡青棡等树叶长寸许烧室令暖悬筐室中五六日蚕生辰巳时拣宽平处将筐安置水渠中 【筐底支以石】 插叶梢于筐之周围 【取其不干】 蚕闻叶气出筐上叶末出者取回仍悬暖室次日又出仍如上法常换新叶勿令蚕饥搭一草庵弹弓鸟鎗日夜防守飞鸟蝙蝠各物伤害待阴坡叶生方可转移树上使自食叶将蚕带梢放提篮内提至山中有□树下将蚕连梢放于树上食叶将尽用利剪连枝剪下放于篮中稄置有叶树上此蚕亦三眠三起眠时不可移动能耐风寒但怕久雨夏至后结茧树上摘来摊于凉箔数日蛾生寅卯时令雌雄相配午后摘去雄蛾以线缚雌蛾一腿拴于树上次日下子伏后玉日其蚕自出看守转移如上法白露后结茧收贮次年立春日养如前法此茧不能缲丝须于蛾出后制而纺之 

　　纺野茧法 

　　用木炭灰以滚水泼之淋得极酽将茧子盛于筛内重一觔许将灰水入锅内烧滚匀泼茧上数过将茧筛置锅上淋灰水入锅中再取泼数次手试扯之以丝开为度及置筛锅内蒸少许取出套于筯上一筋可套十数个浸于水盆揉洗十余次去灰水之气于茧外横扯起丝头脚踏纺车上纺之层扯纺勿乱色道其法将苇筒贯于铁锭上以线缠于倚上既成■〈糹祟〉 【音岁卷丝也】 取下俟纺数十■〈糹祟〉贯于经板之上往来牵引经之成缕收于纼 【音孕】 床之上撒放二丈余中架一梁如四丈长架二梁将经缕匀摆梁上手执缕刷 【□布器也形如锅刷】 蘸稀糨水或繻米汁刷之令匀务要经缕条条疏通或日晒或风吹将干要缕过一遍庶无糊绺不至粘连后用油水相合 【芝麻油最好菜油次之每水一斤用油四两】 搅打百余次使油水混合用缕刷轻轻蘸而刷于经上使光滑易织待干卷于机上平机高机油机俱可织又有糨线一法将纺成■〈糹祟〉用拐子拐成把重四五两卸下用糯米熬汁麫糨亦可将线揉糨令匀挂在椽上再用石杵子挂在线把一头扭去汁滓令丝干散为度再上络车缠在籰 【音约绺丝具】 子上经同上经油法 

　　●牧令书卷十一　赋役 

　　安肃徐栋致初辑 
　　上有以养民民即有以养上赋役是也赋役不均民无鸠矣奚以养 

　　陆世仪 
　　梁凤翔 
　　朱泽墵 
　　袁一相 
　　赵申乔 
　　赵廷臣 
　　犀照水 
　　王士俊 
　　佟彭年 
　　蒋国柱 
　　袁一相 
　　赵申乔 
　　陈宏谋 
　　汪　琬 
　　黄可润 
　　袁守定 
　　王植 
　　汪辉祖 
　　叶世倬 
　　王凤生 
　　胡衍虞 
　　王植 
　　陈宏谋 
　　徐文弼 
　　何士祁 
　　袁守定 
　　王凤生 
　　张杰 

　　○陆世仪 【见保甲书卷三】 

　　论田赋 
　　论清丈田亩 
　　论鱼鳞图册 

　　△论田赋 

　　凡户口丁田册籍最为难定非县官坐于堂上耆正吏胥奔走于堂下便可支吾办事也必须简求一县人才县官亲临讲究既得其道则受之以法俾之逐乡逐里一一踏勘报明无分毫渗漏方为得法此作邑致治之根本根本一立以行政教以比追胥以诘讼狱以简师徒万事皆原于此治邑者不可不知予于治乡三约中颇详其法 
　　凡户口丁田册在州县断不可不详而在朝廷则但当职要每见十年大造费民间无限金钱不过置之高阁终未必得实数则何如令州县竟具总数达部之为得哉但府与司不可不存副本恐有散亡遗失之患耳 
　　凡州县钱粮有多年未完者有巳完挪借不明者有未解者有巳解而多年未获批回者盖因头绪甚多文卷浩繁官司不及致详吏胥因而作弊刚峰设格眼册凡一应钱粮俱照年分逐年开列某项巳解某项未解某项领否批回其存留给放等项亦俱细细开列凡遇抚按巡厯不必造册即将此册送比比后印官仍自亲收遇升迁事故即申抚院交代明白方许离任如此可杜官吏侵渔之弊 
　　钱粮外有均徭一事钱粮正供有额独均徭官自为政时时增益吏胥上下其手小民不知无从控诉刚峯设均徭法凡一县中科其田地人丁及一岁杂费之数约为通法定制每亩出均徭银若干不增不减其一县费用听县官于均徭银中自为伸缩断不许于均徭溢额使吏胥不得上下其手诚至妙之法也 

　　△论清丈田亩 

　　清丈田亩为地方美事然往往反为大害不特无法即有法矣而奉行犹有四难一则县官无才一则吏胥作弊一则豪强横肆一则小民奸欺人人可以上下其手为人上者虽极精明安能分身徧察所以自古迄今一闻清丈则小民畏如兵火诚难之也然其要只在县官得人晦庵行之于漳泉刚峯行之于兴国未闻其扰民也而安石一为方田则天下皆震动奉行不得其人也又岂惟安石方田即琼山丈量一事是时刚峯退休在琼事事与地方官斟酌而行事事皆刚峯为条例而上司催督无法里胥人人作弊民怨特甚况其它乎甚矣丈量之害之难居官者不可不知也 
　　丈田横斜伸缩之间最多弊海刚峯令民以灰画地而数其眼方六尺为一眼一眼为一步二十四步为一分二百四十步为一亩谓之痴算使人人皆晓是亦妙法然不如用棕网为尤妙棕网者以棕绳结网每六尺为一眼遇地之尖斜畸零难算处则以此铺之更捷于用灰盖灰算便于民棕网便于官二法俱不可不知清丈田亩莫如行方山方田即张子厚经界法安石知其麤而不知其精知其畧其不知其详无怪乎纷纷扰民也苟得其法则县官不必履亩而勘而吏民自不能欺吏民即欲朋比为奸而其势自不能混其法每千步为大方方立大标竿百步为小方方立小标竿大标竿以石为之如今之华表小标竿以木为之如今之旗竿下立两石足夹而立之大标竿常立而不仆小标竿或立或仆皆不妨以下有石足可验也立之之法先须正南北以针盘准之如立一标竿于南则自此以至极北地方皆依针路竖立直如引绳不许一毫参差有参差则罪其司吏东西亦如之如遇山险及江河水道不可立标竿者则竟不必立盖此处虽不立而有左右前后之标竿可以相准故不立亦无碍张子厚所谓经界则不避山河之险也标竿既立则标竿四至之中其田地自有定数如大标竿之中千步为一方在今法当田四十一顷六十六亩一百六十步在古法当田万亩小标竿之中百步为一方在今法当田四十一亩一十六步在古法当田百亩不用量算巳有定额其间使有山林川泽不毛硗确凹凸不平之处则令本方业户里老自行公同量算画为方帐更不许出一方之外每小方为一小图大方为一大图图各以名号列之一县一郡又为一总图自此以至天下皆可攒集凑泊总为一大图不惟田亩里数可以无差而地形之方图曲直亦可分毫不爽此古今以来至妙之法也如吏胥作弊乃从来之病独此法不畏吏胥葢吏胥之所以作弊者以打量田地时田各有业主主有贫有富有强有弱吏胥俱有利害存焉故虽以严刑禁之而不能必其无弊今则吏胥惟令竖立标竿标竿无分尔我民无所用其贿吏胥何所行其弊又打量之后吏胥有弊官府覆勘无从指实必更用打量其法繁杂又欺官府多不知算法故敢于作弊今则官府覆勘不勘田数止勘标竿之准与不准一望了然凡有目者皆能辨至如每方中田亩细数则不用吏胥打量即于本方之中择年老公正者为方长而令各田业户自请善量算者各算本田步口各书四至如鱼鳞册法画图贴户攒出步亩总数献于官府其有不合或相欺隐者官府为直之葢量田不用吏胥则吏胥无所用其奸各任业主则业主各有四至不肯受其欺蔽其有通同作弊者官府不难覆勘此法最简最明即中才之县官不难从事而古今以来从未有知此法者无怪乎一闻丈量则举天下皆为惊扰也 
　　凡治郊野须先分乡为几都都为几图图又分为几号或几圩每都立大石碑一个上书几都面刻本都四至地形河道背刻本都田亩细数每图立小石碑背面镌刻都图每圩每号亦如之使经界号段较如列眉暴官污吏自不能作弊 

　　△论鱼鳞图册 

　　旧制定赋役有二册一曰黄册以人户为母以田为子凡定徭役征赋税则用之一曰鱼鳞图册以田为母以人户为子凡分号数稽四至则用之向来通行无弊而法久玩生弊且百出若欲厘整法宜从简莫若废黄册专用鱼鳞图册凡赋税徭役一以鱼鳞册为主即所谓坐图还粮也其说用黄册有六不便用鱼鳞册有六便何为六不便凡州县田为都为图共若干亩俱有定额科则俱有定数主者一览而知自用黄册即有推收田既混淆数难稽查启奸人飞洒之弊一也有推收即有簿书纸笔之费书写计算之劳糜朝廷之工食役长吏之心目二也荒区熟区本言坐落自推收一乱荒熟混淆豪强者得轻粮贫弱者累重税偶遇水旱蠲减尽归强有力者贫弱毫无沾惠三也开河筑圩有或得利或不得利皆当以坐区为准若依赋役册则彼此杂乱隔区利病终不关心四也明初立里以一百一十户为里皆取居之相近如今十家牌法里长催办不出里巷今推收任意里长终日奔走亦不暇及又佥点徭役十年一次既点之后人户消长不齐产去役存被累无限五也所收之田既非同区人户多不识面遇有水旱逃亡则排年累赔动至倾覆六也若专用鱼鳞册则田一归坐落顷亩科则向成定额不可增减或加减钱粮或比较赋税一览易晓奸胥不得上下其手便一去推收之繁省无限纸笔之费计算之苦吏得休息长民者亦多暇便二荒熟区不混水旱蠲减易于分派便三开河筑圩悉听本都耆正以本地方之人为本地方之事事半功倍其有利病关一邑者则通计公费民助役而官任之不偏累塘长便四惟佥点徭役户头分散则贫富难稽征收赋税大户田多则零星不便然用此法则可以化有役为无役何者今所谓役大则南北二运小则粮塘里老而巳南北二运可以官收官解也十排年则可以不用而专用耆正凡为耆正者必慎择其人不特丁产优厚必其人公平正直为一乡之所信服者量免其税粮优其礼貌凡一乡之事皆以责之一应征收税粮开浚河道皆耆正董其事而县官视其成仍辨其可否而为之赏罚或终身在之或三年一易惟一乡之役则南北运与十排年皆可不用也何必佥点且一区税粮即本邑耆正收纳若田主窵远即于佃户处收取给票与田主算明有何办纳不便便五其若逃亡累赔则由排年不识甲下所管之田所管之人也今既任耆正则田坐本区其主之奸顽良善与田之肥瘠荒熟皆先知之可预为计不至束手代赔便六有此六便而人不之行未知其利故也昔元末靖江朱本思尝悉其利着论名宵练匣闽中诸郡曾仿行之法甚称便嘉靖中海忠介公亦欲以此法行于吾吴去任不果则知此法先贤固有行之者矣为民牧者不可不知也 

　　○梁凤翔 【见孝感县志履贯未详】 

　　块册序 

　　△块册序 

　　余丈量之举册有三一曰鱼鳞册一曰归户册而此其块册也清丈初恐紊乱飞越致滋匿漏先正经界挨次递丈随置簿登注之民更别其名冲塝别其坵方圆别其图弓尺别其数阖邑田地山塘万余顷按册批阅较若列眉如鳞次之班班不紊也故曰鱼鳞册继而则壤科粮撮田从户会各一册开载业主花户田地若干正米若干阖邑秋粮数万石归之烟民数万家如众壑支流之归海也故曰归户册二册告竣印发知单家喻户晓固巳赋无虚悬人无赔累矣第归户之后田有交易人有迁移恐相沿日久户册既有纷更鳞册必致弁髦若不永定规式为善后之策安知不有猾胥豪右如曩时之飞诡并兼而为无畴者耶查孝邑五乡二十三里一百七十八会以里统会大者五六会为一里小者十数会为一里以一会为一块造册各二本胪编花户的名田粮确数总散分合务期相符存县一本每里选德行一人为耆约给一本使收掌之俾编民周知自某年始定立章程如树之根柢不可动摇后有交易者但缴知单更换姓名田坐处所不许挪移总使此会之田不许跳入彼会此块之米不得飞入彼块以人从田不以田从人即有豪强凭何兼占即有奸宄从何欺隐每年终将受授开收之户另造更名析户册各二本收掌如前例俾内外画一厯年不替虽百世以后溯流穷源可按籍而考也节岁开征各会发单一张给里约使里约传催会甲会甲传催烟民如身之使臂臂之使指不烦差比人乐输将此周礼均土之法同井之意故曰块册所以维鳞册户册之变而善始善终者也比类以推一会一块也一里一块也一乡一块也一县亦一块也扩而极之天下一大块也则以此块澴田之法块天下之田亦可 

　　○朱泽墵 【字止泉江苏宝应人有止泉集朱子圣学考畧等书】 

　　田赋总说 

　　△田赋总说 

　　先王井田之制不能骤复为之裒多益寡广行社仓以通其意而必先之以里甲排门鱼鳞者何也张子曰夫仁政必自经界始贫富不均教养无术虽欲言治皆苟而巳井田之经界不可复矣牧民者若不知民数之多寡户口之贫富田亩之肥瘠虽欲裒益之其道何由里甲之册由来巳久其中混扰不清书吏奸诈任意飞洒弊责万端若不彻底澄清则民数终无实据故先之以里甲焉排门册即周礼伍两卒旅比闾族党之制保甲之纲目实基于此鱼鳞册即周礼辨野土上中下地之制遂沟洫浍水道之通塞实纪于此不但定其制度而巳守令亲履其地庄村田畔以次巡行相其道路识其居址与父老子弟常相接见训告方能熟习其户口之淳漓田亩之高下而条教号令有所施行因劝之自行节俭存耕三余一之法以备水旱又劝之邻里相保稍分其百分之余以为社仓之本全在积诚感动使其义理明白良心发见人人知贤守令为地方爱养穷民而后有端绪可理故必贤才久任一年而诚意感孚三年而规模畧定五年而成治功矣迨由家而族庄乡铺仓徧一邑则周礼遗人乡里门关郊里野鄙县都皆有委积以待施惠之制岂偶然哉盖三册之法里甲排门二册以人为经以田为纬民之贫富善恶风俗之淳漓时时在心有赏罚政教之用焉鱼鳞册以田为经以人为纬田数之多寡田土之肥瘠田利之盈缩时时在心有因地制宜之用焉凡保甲之法彰瘅之典力役之征水利救荒经界射猎等事皆从三册田图而出具有无限妙用惟有识者用心精之安静行之方知其条理脉络耳 

　　○袁一相 【字辅宸顺天宛平人顺治九年官四川道余未详见资治新书】 

　　一条鞭议 

　　△一条鞭议 

　　按钱粮之弊有六一曰侵欺一曰挪移一曰透支一曰冒破一曰未获批一曰未获领总之皆侵欺也夫挪移一条以此项挪作彼项以此年挪作彼年并非入巳之赃按律凡挪移出纳还充官用者并计赃以监守自盗论杖一百流三千里免剌夫以还充官用之钱粮而痛惩之至此者盖缘侵欺之源实由于挪移也惟挪移而后胥吏夤缘作奸得以行其侵欺惟侵欺而后民脂民膏上不在官下不在民而尽归于中饱此钱粮所以不完也然而兵饷急则解兵饷协饷急则解协饷漕项急则解漕项起运各部寺钱粮急则解起运各部寺抑或大兵经临军机紧急则解军需此皆通融缓急万不得巳者也至于昏愚有司任意挪移或存留甚缓反挪起运以给存留或杂费无额反挪正项以充杂费则额解钱粮滔滔乎成逝波矣于是经承胥役乘机作弊于变万化莫可究诘其朦混上司也希冀一银两销其朦混本官也惟图一银两支盖一经挪移彼此牵混簿书至猥杂也款项至繁琐也凡作令者皆甫入仕途之人虽有明敏长才尚多不谙会计况中材以下者乎此钱粮积弊所以无纪极也本司敬陈一议各州县之征于民也系一条鞭征收合令一条鞭起解假如仁和一县起运户部折色若干礼部折色若干工部折色若干额编兵饷若干裁扣充饷若干里马优免裁官经费等项各若干以及科举厯日海来等项几及二百余款统计岁额解司钱粮共若干除轻赍行月浅贡应解粮道站银应解驿道盐课应解运司采办本色钱粮应解该府外凡系解司钱粮汇为一条又除缺官柴马契税牙税牛驴杂税等项原无定额相应另案起解惟将全书刋载年额解司钱粮并全书既定以后里马优免等项亦有定额每岁共该解司银两科算总额若干内拨留府给兵若干实该解司银若干各县随征随解其解文内开列年额解司条银若干第一次解条银若干尚余未解若干其第二次解文内仍列年额若干除第一次解过若干外今第二次解司条银若干尚余未解若干其第三次解文内仍列年额若干除第一次解过若干第二次解过若干外今第三次解司条银若干尚余未解若干嗣后逐次起解俱仿此式则是通县解司钱粮止有一条无第二条完欠了然无容纤毫掩饰并经承洗补解役逗遛匿批不投之弊皆可杜绝矣惟是奏销岁参二册各部钱粮应分款项本司查明该县解过若干并解府兵饷若干完十分者将各部各款概注十分全完完九分者将各部各款概注一分未完盖各款钱粮合之则为一条分之则数百条假如一条未完一分则数百条皆未完一分一条未完二分则数百条皆未完二分司书造册既不能以欠作完亦不能以完作欠此最直捷最简明之法也且为有司者先因款项厖杂完欠难稽今止有一条于胸中则完欠了然如或自夏徂秋完解尚少自必惕然警惧谁不欲十分全完以副考成再有解粮道一条解驿道一条解运司一条解府一条岁额应解钱粮止有五条并有缺官柴马契税牙税杂税等项为数无多另案考成亦甚易办此法成立虽有中材之吏可以鸣琴而理不费稽核而钱粮自清吏胥无所用其奸矣 

　　○赵申乔 【见屏恶】 

　　饬解饷批回载明完欠檄 

　　△饬解饷批回载明完欠檄 

　　为严饬开列完欠以凭查雇事照得各州县征收钱粮务须依限起解但各属勤惰不同以致迟早完解不一即巳经起解而未解之数不行开列州县易于朦胧上司难于稽核今当康熙四十三年钱粮开征之始所有验送批回文式合行通饬为此仰州县官吏即将起解四十三年钱粮应入考成各项钱粮汇算明白即于申文后列一总数开明该州县共该银若干为一行次列某字第一号连批某月日解银若干即注明未解银若干如二批起解仍照前开列总数为一行次开某字第几号连批某月日解银若干未解银若干嗣后每批申文俱照此式如巳全完即于解银若干后注明如数全完讫其起解银数俱要用印钤盖如此完欠数目了然纸上一阅可知无烦查核其不准优免解费历日表夫乡饮空缺以及田房等税各起连批照常申文起解至总数欠数要算清楚不得差讹致干查驳如有不遵及错混违式除发换外定提经承究处不贷 

　　○赵廷臣 【字君邻镶黄旗汉军顺治乙酉由附贡生授知县官至浙江总督谥清献有奏议】 

　　请定催征之法疏 

　　△请定催征之法疏 

　　今天下民生之利害亦多端矣臣谨就催征得其法百姓受无穷之利不得其法百姓受无穷之害者详言之夫征粮之法不一苟能寓抚字于催科虽二科并举即百姓亦受其福是故加意百姓之有司必于催科致其殷懃加意有司之督抚亦必于催科试其贤能盖催科不扰其余可知也抑催科不扰其余皆可不问也迩来催科无法其弊有□恶劳喜逸不亲簿书一也假手户书任其作奸二也止核里欠不稽户欠临比不清移甲为乙三也里立图差责比催办八乡叱哮坐索酒食欠者贡金完者代比四也一月六卯限勤期廹四乡之民仆仆道路公私咸误五也见征带征并日而比民无适从而皆拖欠六也军需不可缓也而开征则数溢于军需协饷不可缓也而追比则过倍于协饷起存宜有后先之分也而催征则无分于起存七也棰楚列于堂下桚夹并于一刻小民畏一时之刑有重利称贷减价变产而不顾者虽明知剜肉医疮且救目前不复计死八也八弊之外又有坐管经承之费有坐差摘追之费有奔走赴比之费有守候应比之费有转限宽比之费有倩人代比之费小民止有此膏血多一分旁费必致少一分正供坐此积弊粮终不完而民日以困不特民困官亦受累然则催科非能病民而以催科病民者不得其人与法也今诚欲得其人与法而行之偷惰当戒戴星而作秉烛而息事事精察户户详细此以勤补拙之法可行也坐簿必剔流水红簿必出亲手甲欠乙欠完多完少毫忽经心此不假手混征之法可行也里有总数之欠户有散数之欠若止稽里欠不稽顽户则催比代完者身任其事而拖延不交者转属局外矣临比分别洞若观火此澄清完欠之法可行也官之精神有限役之机变无穷临比之时按簿而稽如图差催欠多者赴比必无受贿之私欠少者应卯必有卖放之弊此绝禁大户躲避之法可行也民无多力比数太多则一时交纳不起比限太勤则日日奔驰不遑宁减卯而宽比勿滥比而增卯此留余力于民之法可行也民无多积今日完见征必不能完带征分限而比先比见征后比带征此用一缓二之法可行也本省军需要紧邻省协饷要紧解院项下要紧约数先征俸薪可缓且缓工食可缓且缓大凡存留可缓且缓先其急而后其缓此分别先后之法可行也急公好义人情大扺皆然谁肯甘心逋粮忍辱受比为有司者止以棰楚为能干而棰楚之外一无别法止以桚比夹比为长才而桚夹之外毫无鼓舞民安得不重利借债减价卖产乎钱粮固完而地方则坏矣闻廉有司禁革火耗月吉之日集士民而约之曰但能交完正赋勿庸再添耗羡天乎不敢欺天法码不敢违法人未有不争先交纳者矣又闻良有司比粮禁绝差扰城有歇保则除之乡有坐催则禁之定限征比去其差扰凡一酒一饭无不为闾阎节省人未有不交纳恐后者矣又闻贤有司比粮不动声色遇良里殷户依期交纳以花红鼓乐送出县堂人皆欢悦惟恐输将不及矣遇绅士大户方开比期尽数先交或给匾额或予奖劝相率而传惟恐趋纳不勇矣遇穷民小户有谷帛而无售主有鸡豚而待市贩或代为设法或曲示变交田父村叟感而流涕因之相劝全完矣此又催科而兼抚字之法可行也夫征粮之能存乎其人不在乎法然而不得其人而循法行之亦得半之道也今日之为有司者诚能酌此法行之又益之以精勤兼之以明敏实征册籍俱立实在户名以杜诡寄推卸之弊流水红簿俱送本府印发以杜私换侵蚀之弊易知由单必遍散穷山深谷以杜横索之弊如是虽有顽户奸书无所用其蠹伪上裨　国计下苏民困岂非吏治第一要务哉虽臣于浙属见在立法通行而催征得法之吏若不稍示劝勉则钱粮全完地方受福与钱粮虽完而地方暗坏之有司又何所分别伏恳　敕部酌议如有催科与抚字兼用百姓无追呼之扰者许督抚查明据实题请以凭奖励如是则督课催征之羣吏莫不留心民瘼嘉惠元元矣 
　　李渔曰先列八弊后陈八法征粮利病尽于此矣后此陈言者即讲求至当亦不过全豹之一斑耳 

　　○犀照水 【未详见居官寡过录】 

　　征输良法 

　　△征输良法 

　　催征之法莫善于滚单乃有行有不行或行之而作辍不常者则以吏胥恶其害巳而辄至沉阁也若贤明邑宰必当始终力行每图设一滚簿首依易知由单验派本折各项银米之数次开都图官田民田山荡溇圩基地征地之类若干本年通编本色折色共该若干各色条鞭加饷加需乡丁市丁银之类共该若干以为一图之总数每甲每户亦先贯田数于前次开实征银数于后以为花户之撒数使民一曰晓然其比较大簿亦照滚单每图每甲每户先贯田数于前次开实征银数于后务令比簿与滚簿对同总数与撒数符合官执比簿以稽查民遵滚簿为符信中间不致有飞洒私加之弊矣编派之善莫善于此将滚簿于十甲中只拣银数之第一欠多者滚至其家令于本限赍簿销比则此甲定当如数纳清此甲既纳又择他甲之欠数次多者滚去则次欠者亦定当如限完纳倘虑一滚难清每图置设滚单二件上五甲为一单下五甲为一单从五甲中各自为滚利于速转亦甚便也催输之善莫善于此纳银先二日投柜先一日装数随将比簿缴进内衙细查完欠各图各甲有依限完纳者本日清晨挂牌免其听比则急公良善幸免一日守候之苦下限必自输将恐后矣是日止于应比图中令彼赍簿听比对查滚簿责比无恕如滚簿所纳数多而比簿所装数少便知吏胥作弊应将收吏柜书严行讯勘于是水落石出而急公久民免赔比之苦矣倘有滚簿沉阁临限不到者即勒提到县倍加责治罚令完清限头然后交卸别甲如有藐提不妨偶出飞签以为沉阁滚单之戒清弊之善莫善于此况当事不烦全比止摘欠多图甲挂牌听比人知完限销欠免其伺候无不争先赴纳将见县庭应比之人日就寥寥渐可不烦敲扑则省比之善莫善于此滚单一到则此甲人户知有听比飞提之督其后自然依限赴纳以徼免比比诸差票催提省多少费用省多少敲扑省多少弊窦则又不用差扰之善莫善于此故曰滚单一行而五善备焉是在贤明邑宰加意力行始终无闲而巳 

　　○王士俊 【见治原】 

　　催科 

　　△催科 

　　今之催科大约知差催之为害而多用滚单矣然而滚单岂遂无害哉赵甲李乙殊村各壤一单共列是率天下而路也余前官河南时其行滚单也行鳞次挨滚之法先按明业户住址或城或乡即于所住处备造村册村内有粮业户其姓名住址及粮数分晰注明依次远近汇册一本酌量或十户或五户共列一单于封篆时照册详填单内粮多者领单俟开征日按村封发分领滚催交单既便催完亦易如有悞单按村摘拘比一儆十无庸差催如业户住居他县则藉关照催纳业户买卖田亩迁移屋宅即令禀明注册了如指掌一劳永逸殊属简易至欲造村册即于析编保甲时先列条款式单量村多寡发村保散给业户自填粮数姓名住址仍交村保汇缴官自核对实征册数目相符捐费造册则绝无烦扰不然恐先滋累也以此逐户滚去差异于凌空冥击久而化单为子虚乌有者 

　　○佟彭年 【字寿民虞宁人官江南布政使余未详见资治新书】 

　　议差粮里催轮回文 

　　△议差粮里催轮回文 

　　查得催征钱粮从来良法莫如挨催滚单实政录内奉为便民之则例盖州县官每年开征钱粮按定由单会计核造实征粮册列五户为一单注定各户额银若干分为三限每限应完银若干于单内额多户上刋用催头小红印将一单之钱粮俱于彼责成各户完粮银即持单赴柜照串将完数填入单内用柜收印记该管粮书核明单内柜收印讫数算该本户应完分数巳足则改于次户额多者为催头是人皆畏催头之及俱争先完纳惟恐后时倘有卧单不完不改悬牌示比在今江南省奉有从前奏销一案绅衿衙役俱经处分惩剏一番谁复敢挠成法惟在经征各宜留心清厘完欠每晚将日收流水红簿缴至衙内并该房每日改过催头底本两下核对完数是否相符无容虚减混改如有朦混差错立行查究似此法在必行则钱粮何虑不完何虑其完之不速再如节年旧欠另设一汇欠挨催单亦照前式开列一户某该某某年欠某某项银各若干俱排列单内一如前法上户改下户挨次轮流递催递改是新粮旧项皆得并行原可不用差催而速于输纳其法从来巳久但无不敝之法所恃有不敝之人是惟在州县官实心力行耳今若舍此良法而更求别策议佥粮里议点殷实将通里之钱粮俱取足于一人一家岂一里之内有十甲一甲之中有几百户及千户尽皆良民乎尽皆富民乎势必良者完而顽者欠富者完而贫者欠将顽者贫者之欠终日责粮里以代比是欲责粮里以代赔今岁佥几殷实明岁再佥几殷实一州县有几许殷实堪供佥累只消几年粮里使殷实者尽为贫穷其不逃亡不死徙者几希矣况且按籍而稽谁是殷实谁是贫户势必奸胥猾手先佥赵甲再佥钱乙展转更换未必不田多而有力者贿免反使田少而孤苦者充当且向来钱粮差役是因其抗顽不纳差人追逼则受累者犹在欠粮之顽户今若不论其本户完欠止为殷实而坐以佥催则受累者不在欠粮之顽户反在完粮之长户矣桃僵李代其害靡穷俾　朝廷一段爱百姓之深仁而奉行不善反为害百姓张本此议断不可行也 

　　○蒋国柱 【字君砥满州人官浙江巡抚余未详见资治新书】 

　　批海宁县设立里催详文 

　　△批海宁县设立里催详文 

　　每里十甲每岁轮流一甲为里长管催九甲钱粮是里长承一年之劳而有九年之逸也即花户驯顽不一又有滚单以摘比顽户今海宁县设立里催听其自愿认充是里长之外又有一里催仍用里长乎或不复用里长乎或十甲中人乎或十甲外人乎或岁更乎或积年充当乎如十甲中人则自有轮值之年如系十甲外人又何能遍识花户耶如岁更何异于里长承充如积久充当将来滋弊无穷矣此必系里蠹奸胥希图包揽坐图巧立此议耳仰司再行该县传集绅衿士民逐一查议明白如果便民有利无弊另详批夺 

　　○袁一相 【见前】 

　　前案回详 

　　△前案回详 

　　看得海宁县里催一案该县三百六十里每里议立里催一人统催一里之粮先据杭州府知府戈珽海宁县知县王鸿谟详议前来本司甚有疑焉所立里催者将用里民乎抑用衙役乎如用里民则当编审之年审其户内丁产有充一二分者有充一二厘者每里长一名朋当者数十人此皆照产定役者也今举一人以任一里之役秪取殷实忠厚不论产业厚薄谁为任此役者势必报名充当既报必思营脱势必再报一人每里一报通邑沸腾此用里民之不可也如用衙役是为坐里总催各县往往有之吏书欺官每于开征之时民壮重贿户书每里写一催牌县令不知其奸但见催粮从而行之钱粮从此不完官声从此大玷矣夫催粮而粮反不完者盖衙役谋票催粮原非完官之计惟藉一纸催牌以为全家衣食私诈愈重正项愈亏此用衙役之不可也里民衙役皆不可用则所谓里催者将用何人本司是以议称止许里民愿认不许报充等语详奉宪批云云本司遵即行据该县传集绅衿会议去后今据该县备述陈杨各乡绅公议前来皆谓本县粮长零星串役者多故公举一人徧催应比而比较杖责全不及于粮长之身虽每岁有饭食年规之费粮长所甘心也所用之人勤慎则通里受托怠惰则十甲呈革其用舍在民而不在官绝非差役之比等语本司细绎各绅之语而后知所谓里催者乃粮长所雇倩代催之人而非报充之殷户亦非奉差之衙役也盖里长一名朋充者一二十人凡士农工商有产业者皆充里长平时则催粮临卯则听比于是士者辍读农者辍耕工贾手艺之民皆舍其本业而听命于催科甚至鳏寡孤独之民苟有寸土尺田皆不免于充役一进衙门则股栗而声嘶矣是以公雇一人以任催粮之事既代催收复代比责众享其逸而独任其劳于是各甲之人给以饭食资其脚力而任里催者于催粮应比之外亦叨余资以自润此情理所宜然也零星朋充者非此人不能总其成花户散处者非此人不能识其面但其人勤慎则年年可用其人惰悞则同里议革所谓用舍在民而不在官此其顺乎民情者一也再查催科之例每里十甲每里长一名催十甲之粮应一年之限但里长一名原非一人或数十人朋充而县令比期非尽人赴比也以一名为十分计分轮限计一年之限期每一分应值一个月零六日是以充一二分者不必催粮全完止要出钱应比轮过应比之期则下限轮与他人与巳无涉矣是以严刑酷比而粮仍不完职此故也此系昔贤未发之论而司催科者从无善政特未讲求及此耳今公立里催一人则一年比卯总在一身若粮一日不完则逐限听比完粮之后花费可省则正项未有不完此其益于吏治者一也夫县令考成之完欠与民生之休戚全在于此今陈杨各乡绅公议里催一事既便于民又便于官允宜举行但恐积渐巳久里催不得其人或报名充当或衙役包揽则其流弊有不可言者辨别在疑似之间而利害有霄壤之远本□是以悉数利弊统候宪夺 

　　○赵申乔 【见屏恶】 

　　为征粮事具呈邑侯 

　　△为征粮事具呈邑侯 

　　窃思本县钱粮虽多顽户抗欠者少即有未完亦非无故或由于拮据之无措或由于积累之难清或由于欺隐之相朦或由于使费之渐耗或由于催头之久搁或由于分数之偶亏或由于完欠多寡之未分或由于科则增减之无定谨依小人闻见畧献下里刍荛开列八条缮呈一册不揣冐昧伏祈鉴览施行 
　　一曰滚单之完数宜登记也单内前列欠数后必开明完数以备稽查今并无完数恐投单易于影射且下限不知前限完数或有以少作多及隐搁之弊似当于各户欠数之后开明某月某日完银若干于投单时验串对同方滚别户则完既有凭久亦可核 
　　一曰完数之多寡宜通查也钱粮既十分全放而各户完欠不同有完至八九分者有完至五六分者甚有十分未完者但田多者虽完八九分而欠数尚不少田少者虽十分未完而欠数总不多若不论原数而止论欠数则欠十分者完及四钱虽止完四分而已在免责之例完八分者再完五钱虽完及八分半而仍在当责之条所以纳户多分花户以避田多之累职此故也今似应查出完及八九分者宽其比较或限年内全完其余俱扣算完过若干分数填明未完若干分数查其所欠分数少而完偶不及数者量施宽责则完欠分数既明完者感而争先欠者虽惩无怨矣 
　　一曰征比之缓急宜斟酌也本县钱粮数多原不能于岁内全完即照奏销限期亦可宽至来年四月况今岁两番交代未免旷悞稽延宽之于前而责之一时盖实难矣每限每两恩减定完四钱固所应尔然以一年钱粮积至今日欠愈多则完愈难完不及数不免于责姑存欲完之银以作雇杖之费比比是也论者曰严比尚不能完宽比更何所济分数多尚不足解分数少必悞正供但民力止有此数每限分数少则完者□□□费俱入于钱粮分数多则完者难而钱粮俱耗于使费今粮房贴写以及正副催差不耕而食不织而衣者非欠户养之而谁养之乎究之比数虽多而完数实少徒有费于清心终无裨于国计似当每两完足三钱即准另改此数不完定行严比就一两言之则不过三钱合十两言之则巳完三两大约宽期于来年三月全完民可不至于苦累官亦无悞考成然比数从宽则里甲蒙□钱粮不欠而粮房催差俱无所利必有为异说以阴挠者是在□□察□而独断之耳 
　　一曰滚单之阻滞宜流通也滚单必以欠多之户为催首而欠多者非必尽分数之多也大概以田数多而致欠数多耳故有巳完六七分而褎然作首有全欠十分而仍然殿后者但催头欠数既多则完数自难催头完不及数不得再滚则次户可以幸免而钱粮何以得完今似当以催头不完者或原差押完或另行带比其滚单即改次欠庶各户俱完无阻滞不滚之患再每限每两若能完至三钱即准另改其限内完不及三钱者惩顽单出自应加数多完示罚庶顽户无两限完一限之弊而催头恐致限外加完则限内争完及数矣 
　　一曰户数之多寡宜分别也各图内有全甲止一户或两户者有一甲四五户以至十余户不等者今每甲一单如过五户即另搭一单法至善也但通县六日一限周而复始则此五户者不过每月一户轮比耳其全甲一户则限限应比一甲两户则半月一比若与户多者一例定数则彼完于一月者此完于一限二限彼虽两月尚未全完者此不及半月一月即巳全完所以纳户多分花户以避接比之累职此故也似应查单内止一户两户者再宽分数不在四五户每两应完若干之例则完纳者不苦偏枯而户少者不至花分矣 
　　一曰滚簿之良法宜查覆也本县四百五十八图共四千五百八十甲滚单每甲一张应有四千五百八十张甲内花户多则滚单亦多即以一万张为率每月一给则十个月亦须十万张耳□有所难周奸弊从此百出本年二月内前任特设滚催簿每户先开列折平若干该银若干人丁若干该银若干丁田共征银若干每月应完银若干次横排十个月每月下注明某月某日票完若干某月某日票完若干欠若干每甲一簿户多者四五户一簿纳户一目暸然完欠俱为有据良法不永深为痛惜今康熙三十七年巳经散单无庸置议惟当登记完数以备稽查其康熙三十八年钱粮似当查照簿式预饬核造以便开征给发更将折平与人丁二项额征科则刋列于前以补前□之未备庶人人执簿能晓诸弊自可渐除 
　　一曰征比之簿不可屡换也一人之耳目有限众胥之朦混无穷往往放几分则换几分之簿完欠多寡恣意改移无从究诘莫若一簿直比到底总不更换结算完欠俱着实写不用浮签则伎俩难施稽查不劳 
　　一曰各甲各户之数不可不详核也从来隐搁之弊不除则钱粮必至于亏缺前任上年虽设滚单而隐搁多有盖缘内衙止以甲总合图总而不暇以花户应征细数合花户应完总数又不暇以各户应完总数合通甲应征总数且并不暇以各单之数对比簿之数故其填单减去银数总撒不符者有之减此加彼挪移凑合者有之及给单时即改去多加之数泯然无迹或偶不及改致被控禀则称笔下之讹或诿贴写之悞多加者虽得改正而减少者巳不可问若设立滚簿既载丁田数目又立额征科则给与各户众目难掩似可无虑前弊但恐以虚号作完数耳此不清厘安得无中饱此欲清厘盖实有难言是所望于父台明以察之严以御之矣  

　　○陈宏谋 【见保甲书卷三】 

　　征收钱粮条规檄 

　　△征收钱粮条规檄 

　　江苏松太等属征收钱粮纳户顽良不一醇良者受经差包揽侵蚀巧猾者向书差贿求捺比每年均有抗欠坐待豁免以致不数年间即有积欠盈千累万又须清查今年奏奉　谕旨委员立法清查巳将是侵是欠逐一查明本部院诚恐前欠虽巳查清后欠又复丛积曾谕清查之员各将所查积久弊源条禀为将来杜绝侵欠之计今就所禀查核情形虽反不一而大户花分小户图避催比经胥里书人等包完贿捺挪新掩旧官衙虽有征比之名未能内摘内销权移归于经书白票私收真串不给姓名互混致有重纳宕完徒供影射侵渔等弊今当秋收之后开征之始本部院与藩司悉心参核酌定十条以杜前弊仰该官吏即饬所属悉心体察实力遵行如与该地不甚相宜或此外别有变通良法亦即一面酌行一面具报与其清查于巳侵巳欠之后何如清查于未侵未欠之先经差少一分侵收纳户省一分杂费即可多完一分正课催科不扰即以催科为抚字也稽核如法即以稽核为劝谕也官幕不惮烦劳征收自少弊混至于买卖田土不肯推收多立诡户或向无鱼鳞册版图册顺庄册或私设虚图有图无粮影射冒免皆属钱粮不清之弊源作何立法清查另造亦即悉心筹划另行通详办理均毋率忽 
　　一大户钱粮数多家计不乏本难抗欠每将本户钱粮花分小户图免摘比安心稳欠希冀邀免如经官摘比则又出费听延宁可不惜小费不肯一并完纳现经委员踵门查出移县归并者亦有未曾归并者其不在积欠之内委员无从归并此等大户花分经书决无不知之理该地方官乘此责成经书各将所管大户开出归并另给易知单照限完纳该县仍随处亲查设法密访如有隐瞒不曾归并者将经书责处则大户钱粮均系的户的名无所躲闪自必按限完纳矣 
　　一小户钱粮为数零星或离城窵远不能亲纳常归经胥里差人等包纳一经包纳厯未催比乡愚信为巳纳而不知其尚欠在官也今年委员踵门清查业巳水落石出亦有为数无多情愿于委员处折钱完纳者揆此情形无论旧欠新欠就近征收纳户无不乐从也地方官查其届限未完逐一开出离县窵远者选委可以信任之佐杂携带印串于适中之地有完纳者就近征收即给串票仍照清查案内每银一厘收钱一文不取票钱其自赴县库完钱者仍照详定之数征收如有冲繁欠多者知县即亲往征收所到之处即可查其所欠虚实有宕销之户并可立为改正包收未完指为民欠者亦即败露可以责追每年清查一次省得日久又成积欠又费清查又成无着其所委之员及跟随书役该州县务须捐给盘费方可严禁需索等弊果能新旧民欠均各完纳州县考成交代均免后累切不可惜此小费也 
　　一征收钱粮定例内摘内销人人皆知祇恐钱粮数多册串纷繁内幕人少或有而不甚谙练谙练而不耐烦劳大概翻阅随意用戳印圈仍发经胥摘造仍堕经胥之计将有弊者开除减造或移甲就乙送进衙内以为业巳核定即可印发征册虽摘单簿巳漏其名或易两为钱易钱为分知县堂比惟知按册何从识别且有无识见小之官止知自省延幕之费将就用不经厯练稍知书算之人不能剔弊反为猾吏所欺或心存不肖而联络粮书一气其弊更大至于实征册尤须按年存贮内署征收时内幕即逐日将完纳登照按户细心注销不可遗漏舛错并不可将户名音义稍别者辄作宕串累民仍受差追以此册征收即以此册交代切不可发房登注夹照送销并不得于次年将上年实征册未完之户饬承除造清欠止图简便而不知经胥巳将私收包揽之户删除捏造飞洒弊皆由此年复一年积欠莫清亦由于此即或征册内完数登满稽核恐致溷淆必须另造清欠亦须内衙细加核清检造不许错悞总不假手经胥然后完欠眉目清楚再流水串根为征收之关键尤须检点整齐收存内署新旧交代以备查核无许发房存贮致为抽匿遇有假票等弊藉称霉烂遗失致无查考此皆印官所当留心内署难辞烦劳者也 
　　一三连串票银数姓名每每随意混写行书草书别字愚民不能辨识以致巳完悬宕仍复差催最为弊混嗣后票内户名务写楷书数目字务须大写均不许草书省笔错落者当时禀送销票换补另写不许涂改旁注则以大改小移甲就乙之弊自无所施矣其实征册易知单内花户姓名尤不许草写省笔如胡写何王写黄陆写六之类核阅之下巳滋眩惑遇有推诿大费推求启影射之门开脱卸之路不如慎之于始也 
　　一征粮原不专恃敲扑然有抗顽之户非责比无以示惩一切包收侵蚀非责比更易朦混乃地方官于钱粮不甚留心视征比一事无关紧要宁可白昼闲散每至夜分然后比较灯火满堂书役环绕惟知唤名敲扑并无一语讯问虚实所比皆代杖之人预先勾通刑皂以得钱之多寡为刑杖之轻重代比者得钱以受责抗欠者出钱以雇比无非出于应纳之数内所以愈比而欠愈多也嗣后比较完欠须在白昼先将欠户查清果系本户抗欠责比正身不必先比催差反令催差得以藉词包索比费惟粮户不到方比催差但能将欠户一人受比诸欠户无不畏比而争完如有包侵亦必指告而究追矣 
　　一州县自顾考成奏销前则提拏大户不问小户以致大户有不得不花分贿延之弊奏销既过则以考成尚缓征比畧宽经造人等或挪新收以抵旧欠旧欠虽清新欠又积在本户莫知完欠遂得藉此隐蚀嗣后一过奏销内署即将巳完之户于实征册内逐一销清其未完之户另写清单出示各图里俾各户周知督令即完有巳托代完而仍欠者许即指禀随时究追有宕串舛错者亦可随时更正而实欠者亦知提比在即上紧完纳庶不致官民交相贸贸完欠无分也 
　　一奸猾书差有于临比之时赴柜完纳应比名曰垫完票上止填差垫字样并不实填户名持空票下乡揽收官以为急公殊不知垫完应比者赵甲之户及赴乡收取又系钱乙之粮搪塞一时赵甲依然悬欠而乡民见其印票无不信从挪甲换乙皆由于此更有垫完票止一钱收取纳户一两之粮则又有以大改小戴帽穿靴等弊公然以印票为侵收之具嗣后临比不得听差役垫完搪混有完者必填实户不填空票则赵甲之粮不改比后仍欠而以李代桃以大改小持票侵收之弊亦无从施其伎俩矣 
　　一粮从产办原易输纳各属买卖田土多有不即过户钱粮仍存原户听卖主收纳者买主以粮册无名催差不及并可以色银市斗交收卖主乐于收用拖欠以致产去粮存者不一而足有卖主无寸土而户额钱粮尚有成两者今年委员清查虽有查出着落现业完纳者止系卖主故绝之户其卖主尚存者仍系卖主承认仍然悬欠无完甚有辗转售授业更数主以有田之额粮转成无粮之诡户凡遇灾卖荒买荒冒赈冒借皆由于此该地方官应出示遍行晓谕凡买田未经过户粮存原户者定以限期均令收过现业的户完办如有延抗查出将卖主厯年巳收拖欠钱粮均着落现业清完不必再于卖主名下追纳庶现业知无利可贪卖主无侵收拖欠之弊矣 
　　一钱粮经承定例遴点殷实户书递年更换所以杜恋充包侵之弊各属经承竟有一人接充数年者钱粮权归掌握纳户皆其熟识始则得贿捺欠移甲换乙继则暗地私收挪新掩旧锢弊难除嗣后点充经承凡厯年恋充者不许再点接充所点经承惟取殷实可信不许宅门印上先索规礼暗地分肥以致有弊代为掩饰至于催差则有顺差圆差伴差名色顺差厯年不换图差每年分图掣签掣得某图则一图之钱粮皆其承催正差并不下乡则又有无赖棍徒向其买图以图之肥瘠定买价之多寡谓之伴差在官无名下乡抽取规例平时包揽代纳遇摘催之户则又受则包比凡经差敢于包索纳户层层出费无非希冀豁免现在委员查出交差代纳即顺差图差伴差之侵收也莫如遵行滚单之法单内开列应完钱粮数目人人共晓可杜飞洒见单自知负欠可杜包侵卧单不完另差指名催提则诸差需索贿延诸弊不禁而自止矣 
　　一坟墓皆系粮业所产柴薪皆由坟丁收割即令坟丁完纳钱粮以抵租息坟丁多系贫乏或老弱妇女收割柴薪随手花销粮多负欠且有远年坟墓以坟丁立户本姓子孙全然不知者一经差催业户诿之坟丁坟丁避匿或贫不能完每至无着其实并非无业之绝户地嗣后即以坟主为业主责成业主完纳年远之祖坟支派繁衍则以值年子孙为业主完纳钱粮听其自向坟丁收取柴薪租息则有产有租催征亦易矣 

　　○汪　琬 【见治原】 

　　论作县 

　　△论作县 

　　催科自不可免然当量其有所入而后可责之以所出夫所入亦自不同矣士子以教授之所入为出商贾以贸易之所入为出其佣工度日者亦即以佣工之所入为出而又四方之风气不齐人事之蚤晚亦异所当一一体贴使穷民省一钱之费便为穷民留一钱之用若徒拘二八月开征之例不问民之有所入与否而勒限追比悍吏下乡岂复顾人死活民畏其威含怒隐忍惟命是听盖有闲费什倍于正供者矣于是苟令吾赋可完蹈汤赴火无所复顾遂有轻弃其田庐贱鬻其器用卖男卖女不暇爱惜迨后少有所入而巳弃者不可以复得巳卖者不可以复完惟有哭泣痛恨而巳然则何如少需时日使民有所入而后责之以所出之为胜也是宜于开征之时照例设柜如有力能完纳者不拘多寡陆续完纳听从民便其有力未能完纳者须令预先禀明以某事故须宽限至每月日完纳如期不完然后催之则催科皆所以抚字矣盖二三月开征设柜所谓律设大法也量其有所入而后责之以所出者所谓理顺人情也 

　　○黄可润 【见保甲书卷三】 

　　征粮 
　　催粮 

　　△征粮 

　　征粮之法莫如滚单如在直隶访问其能力行到底者唯定州尝请教定州牧毛君览辉曰此事当严于始单宜顺庄宅门内宜专用一人每卯稽查摘拏卧单经拏者虽完必薄责或押令催完同单迟误之人不悞单期乃免初行官吏皆劳后乃逸此法得行省千万民户入于胥役之手政莫善于此也 

　　△催粮 

　　征粮自以滚单为上其或向来不用滚单一时不能骤行者则未至十月切不可一例差催不但妨农而称贷以应正中剜肉医疮之病满城孙君无极张君皆发谕帖令乡练头役传催至拨解兵饷不得巳而后摘大户五两或三两以上者票唤大抵有良心者皆然直隶民风淳朴未尝积逋不必速求也 

　　○袁守定 【见治原】 

　　图民录 

　　△图民录 

　　催科无他术不扰即是善术所谓催科不扰催科中抚字是也寇莱公知巴东城安两县每期会赋役未尝辄出符移惟具乡里姓名揭县门百姓莫敢后期杨诚斋知奉新县戢追胥不入乡民逋赋者揭其名市中民谨趋之而赋自足叶公衡知于潜县征科预为期限榜县门俾里正谕民不遣一吏而民争先纳赋此无他不扰而巳曩在楚南所至邑皆有里差每里之粮岁差一人督催而责其成而需索挪侵之弊作余所至革里差但令各保长鸣锣传催而赋亦无误当此　圣世岂复有不踊跃输将之民哉是扰之固纳不扰之亦纳特为书差所误则多此一扰矣 【催科不扰】 
　　凡官与民交易之事最易滋弊如收钱粮收税契皆与民交易者也曩在芷江惟二事颇利民自今思之无愧如收钱粮于各城门设木几库戥夹剪各一具令纳户于城门下秤定书明里户银数自封投柜其银不拘成锭但足色虽碎者亦收示民不得多一厘亦不得少一厘而民亦竟无少者如收税契设木桶一具固封而孔其葢置之厅事令民将银契封投桶中定期三六九日辰刻发桶午刻收桶未刻当堂发契民颇以为便二事行之有效书于此以为将来法 【收钱粮税契】 

　　○王植 【见治原】 

　　催科 

　　△催科 

　　刑名钱谷两事不容畸轻古人以抚字心劳催科政拙为良吏又曰寓抚字于催科盖舍催科而言抚字皆口惠也尔俸尔禄民膏民脂宽一分则民留一分之膏血二月卖丝五月粜谷缓一时则民省一时之挪贷言念及此何忍见四境子民剜肉医疮且偏于青黄不接时尽力追呼乎故初到任时必先放告勿先开征为旁观所指目也然而催科又不可无法余初至和平知前任张公象干有易知粮单未及行遂核定刋行如某户的名某有各则田地若干每年应输银若干米若干令该房查明填注用印发执每张止□收大钱五文如有田地买卖及新升科之税随时填入改领新单即以今岁收除之册为来年实征之数过割既清混名遂少妇女童男皆可自赴完纳矣乃为顺乡催粮之法每一大乡中的名若干户有名社银米若干用滚单法多为催单每单约一二十金分十余限地近银少则催者力易办而输者亦易完绅士多者即令其族中人催之则荣辱相关名分相埒而势不阻故岁内全完至罗定查自雍正四年奉免积逋后厯年又各有尾欠数十金按名追比毫无完纳□察之皆田巳转鬻或有粮无田者念追呼徒以苦民参罚亦以累官为设法清理外即捐养廉代完仍揭示嗣后不得再有顽欠又札东安西宁两县彷行自是皆奏销全完新会亦多积欠前任每下乡亲征乃完纳余曰非法也为摘拘之法每社摘拘大户二三人令完即释遂皆踊跃争输亦以倾宝包收诸陋弊巳革民无余累故也余以比较升堂按责呼号盈耳最无理趣故常令催科讼狱为一事而变通用之比较日呈由单偶问及米户为□价几何有于核示定价外多索者立拘先处之词讼多用户头名出控催粮则无其名偶有以户头名数人具状者问之称系的名余付催差曰先令完粮再讯所控罗定有与族人争田而未得者俱不肯输粮值小试其子唐大才内外场俱优巳首取传其父语之曰尔子可案首今不得矣新例欠粮顽户不准考取汝知之乎其父恳请先完粮限以一炷香香未毕而由单人立命张榜则早巍然第一矣其父喜且笑曰我公善谑也粮既纳族人遂无争而大才旋以武闱报捷若钱谷清数必用管收除在之法旧管者前所存新收者今所入也开除者今所解支实在者今所存也除在一项之数与管收二项之数相符则数清矣至今次之实在又后次四柱之旧管也如原无旧管之项则于旧管项下列应征全数而以收除在三柱合此一柱之数此一定之法自大部奏销至州县交盘凡银钱谷米数多至亿万下而分勺丝毫皆不外此法虽一吏之事当官不可不知又钱粮并封如戥头稍重胥役米户银匠人等必借口需索官之所得有限而民受其累官受其谤大足为戒余并封日皆令该房执戥称收毕检一分短封者取数百封焚之伊等知官不重耗亦自不敢借口 

　　○汪辉祖 【见保甲书卷三】 

　　清理民欠 

　　△清理民欠 

　　花户欠赋是处有之顾亦有吏役侵收冒为民欠者余署道州因前两任皆在官物故累年民欠不得不收因创为呈式令投牒之人于呈面注明本户每年应完条银若干仓谷若干无欠则注全完未完则注欠数除命盗外寻常户婚田土钱积细事俱批令完欠候鞫欠数清完即为听断两造乐于结讼无不克日输将间有吏役代完及民完而吏役侵蚀字样可凭立予查追清款其无讼案者于完新赋时饬先完旧欠行之数月完欠过半第此事必须实力亲稽方有成数倚之幕宾书吏总归无济 

　　○叶世倬 【见保甲书卷二】 

　　开报欠数 

　　△开报欠数 

　　陕西粮赋同州最重所欠急宜清厘因令粮差开报什牌欠数什牌开报里长欠数里长开报花户欠数将摘提亲讯竟无一能开报者盖皆胥役亏短非实欠任民也乃勒限比追积弊以除 

　　○王凤生 【见保甲书卷二】 

　　催科 

　　△催科 

　　国家经费有当为政者固抚字为先而催科亦其急务清理民欠之法如汪龙庄先生所云余固奉行久矣惟有一人而分数户者易于匿饰余每日收呈令代书先抄两造自注户名粮数付知户粮书核对明确盖戳于呈面自注之下庶不为所混且欠户极多而讼案绝少恐此法仍不足以济也曩在玉环其地以积欠为累向例官往乡征民始完纳余吊核征簿实力亲稽先摘大户次及中小户按照户数多寡分别签差或一乡数人或数乡一人设立签簿计其道路远近标限日期令于签内户名逐一登明巳完若干或全完字样随到随比其有实系绝户有粮无业者亦令详晰载明汇集一簿按庄开载俟停征后传集地保知议人等开单饬令确查有地必有粮纵业户巳绝而其地尚存现系何人承种着令将积欠全完官为给照归管抑或为人侵占则吊邻业契据查核鳞册按四至丈量如系□种姑宽其罪令完厯年钱粮而以其业归原主次第行之渐即就理只以代匆匆未获蒇事而去至乡曲小民追呼之苦明知当恤亦限于定制而无可如何惟差役饭食计日捐给切不可再令取之于民致滋扰累耳 

　　○胡衍虞 【见政畧】 

　　革火耗 

　　△革火耗 

　　为吏欲为良吏必加意于有关万民之事隆礼缙绅缙绅曰好官也而未登缙绅者不得与加惠学校学校曰好官也而未得学校者不得与又或好在折狱之无私何以处夫不兴一讼者又或好在用刑之不酷何以处夫不犯一法者又或好在公平物价不亏行户何以处夫不入市廛不为商贾者夫此礼缙绅惠学校折狱平刑体恤商贾岂不当一一尽心而求其有关万民人人可估实惠者莫如钱粮一事盖一邑之民非有地即有丁无一家不在钱粮之内即无一家不在征比之中然富而易完者十之一二贫而难办者十之八九每见征比逼廹之时重利称贷者有之减价变产者有之逃窜流离者有之甚而卖男鬻女者有之又甚而棰楚致毙者有之此时仅完正供尚恐民力难堪若再加耗横□是犹病夫方在呻吟而又督以力作加之鞭挞痛上加痛何以克当所以廉吏到任务须痛革火耗前官之重者我不敢重其所重即前官之轻者我更要轻其所轻天平不敢欺天法码不敢违法大张告示凡里民交纳钱粮止将由单派定正数依库平秤纳自封投柜不许私置重戥不许柜头阻索官府去一分之耗羡小民受一分之利益泽普万民有不家尸而户祝者乎不然取百姓之□脂充一巳之囊橐往往货悖而入者亦悖而出此正所谓毒肺救饥鸩酒止渴也其亦何益之有 

　　○王植 【见治原】 

　　革弊 

　　△革弊 

　　入官首在革弊余最恶各弊色目动曰旧规所谓旧规者前有奉行乎抑旧所相沿而幸未参破者乎幸免之事何异饮鸩食喙而故蹈危机也或又曰革弊以渐夫事论其可不可耳明知其必不可而曰以待来年然后巳岂非攘鸡之故智乎余一到和平任即不受庆贺节礼并不令士民知本官诞辰火耗一遵上行雇船雇夫食用之物与民平买不发官价初到新会下仓看米唤齐纳户米户等着斗级照旧规量一斛尖上去寸许而巳以升量之浮米六升再令量一斛仅高二指许以升量之浮二升六合余屈指算曰如此则每石五升除粮道行知解省米每石收鼠耗三升外邑米万石尚余二百余石足矣仓房陋规照户部饭食之例定以每石三合即面谕纳户米户知之有多收者许扭禀重处然粤中但有兵米而无漕米及任滋阳始问收漕旧规大抵正米一收耗米一收积少为多佐养廉之不足其不肖者且先收勺次收合次收升斗就余以取赢而巳余令正耗一收收完斗升外合勺亦酌其多寡以升收之纳户狃于习见疑不欲从斗级量一户米与看共米若干再照余所论量看民知省米多乃大悦争先求收余谕始终照此式如多收者亦许扭禀重处又如民欠一事弊更多余在海丰日东西通衢也上差过往不时索夫每名派二百文夫头转派则四百文乡地又转派即六百文矣余每名捐银一钱令其实雇不以及民差初难之久亦相安后调阳江亦照此行该差曰又是王公在此耶后遂帖然不以为异署平远日旧以养廉无资公议是正赋外岁输千六百金随粮同纳日曰公议银余不为示禁亦不详革惟当堂谕吏民勿得征输而巳然自后遂无敢取者在香山日海中沙坦动以数百顷计有报垦堂费名色每顷六两沙船虫埠陋规每一处至数百两一切禁革其各邑胥役陋弊如地丁钱粮则银匠假薪烛纸张之名每两包收七厘又借口银色不足上下其手如渔课酒饷杂税则每两加三加四不照正课征收如殷丁催粮有开征全完等名目各二百文如色米一项仓房每石收银七八分如税契一项每一契尾库房收银八分又付单五分推收每契六分又按亩收银三厘至六厘不等每县各有相沿陋弊官与民皆习为固然如此者不可胜计余或尽革之或酌减其数或自行捐备皆到任即出示严禁仍不时密察而重处之 

　　○陈宏谋 【见保甲书卷三】 

　　严禁收粮积弊十条 
　　申禁收漕积弊示 

　　△严禁收粮积弊十条 

　　一斛斗俱用小口不用宽面阔耳之斛业准署粮道较准印烙□发标记每属斛斗均按照粮米多寡数目印发业巳足用不许私置无印斛斗 
　　一纳米数至五斗者即用斛量不许用斗数至一斗者即用斗量不得升量合勺零尾不得概量一升南漕二粮合收分解不得分设仓口 
　　一纳户亲自执荡一槩平量不许斗级人等淋尖踢斛不许先取样米不许扫地席余米不得将干净之米指称粮粞押令筛扬一每石止纳水脚银一钱五分此外不许指称修仓较斛道府夫仪房规册费等项名色另索钱文所收水脚悉用司发库戥称收不得私戥重称小户情愿完钱者悉照市价扣算不许每两槩收若干文或完银或完钱或银不足而找钱悉　民便不许刁难银色多压戥头不许勒令完钱 
　　一乡民纳米或簰载或驴驮或肩挑背负入仓俱听民便有须雇挑者亦听民平价自雇不得藉称挑夫承值饷差伺应上司盘查名色盘踞搁阻多索钱文不许索取进仓钱进廒钱 
　　一纳粮票钱大票每张三文一斗至五斗之中票每张二文升合小票每张一文不得无论多寡仍前索取十文五文不等完米照给票钱即给串票归农不得藉转票名色另有需索不得另索脚耗纳票钱文不得藉饭米名色索取白米漕米项下里纳脚米久巳禁革不得指名混征 
　　一需用斗级各给腰牌填写姓名年貌以凭访察识认不得多招土豪朋充斗级在仓行强夺挡或围拥斛旁假称报斛乘忙偷米 
　　一官仓左近皆有砻户米铺远乡之民零星小户不能从家中运米就近于仓前买米完纳事属便民原可不禁但不许铺户勾通斗级仓书斗级仓书商通管仓家人各得规例以致凡乡民负米上仓者借故刁难抛撒令小民种种难堪不得不归于包纳以取重利不得因仓有余米令铺户交银暗地折收其收书务选诚实之人不得任其费本营充倚势横索 
　　一管仓之亲友家人原不可少但须用诚实谨慎之人不得听信巧言急公暗地肥巳官一听信巧取横索无所不至每日清晨开仓挨晚封廒不得迟迟不到令乡民久候不得昏夜量收任意浮量乘黑偷窃仍将某仓管仓之亲友家人姓名报府道不时查考 
　　一各属官仓在县城者地方官须常亲临仓中稽查即仓在各乡者远近不一总皆县境地方官应携带案卷到仓一面稽查收粮一面办理案卷原不致于误公不得偶然一至掩人耳目至于转委佐杂监诚似乎慎重但仓乃县仓佐贰即县所委佐贰于县之亲友家人不无瞻徇迎合岂敢破颜指摘徒为州县掩饰卸过地步于事无益总不如州县在仓乃有责成州县如肯坐仓而又公平无私则以上各弊不难杜绝矣 

　　△申禁收漕积弊示 

　　江省征收漕白二粮自尹都部堂厘定章程官胥旗丁应得漕费早有定数官民通晓遵守者巳二十余年矣本部院抚吴两载随时整饬其中有清正自爱者自能实力奉行胥役不敢舞弊士民无不悦服廉干之声远近传闻而欲心未净之官于应得漕费之外再图盈余者家人乐得串通书役藉此挟制势必多多需索官虽阳为查禁其身不正虽令不从更有官所得不过些须而书役乘机倍索者查其需索之弊如浮斛巧取其弊多端最盛者莫如粮米到仓有意刁难或不肯验米或验后不肯即收纳户不堪守候难于照管不得不向书役讲求使费止图完纳回家虽去使费谁肯告官结怨取累年来收漕本部院多委弁员往来查察深悉其弊今岁秋禾风虫为害所取之米不能圆整尤易刁难多索今蒙　圣明远鉴所产米粒不能一例精好　特颁谕旨许其通融交纳红白兼收惟取米色干洁堪以久贮者其颗粒不拘一色仰见　圣主体恤民艰无远弗屇收漕各官无论籼米粳米止许干洁即便兑收当此民食维艰粒米皆珍之寺难容再有需索耗费之事为此晓谕官吏军民人等知悉各于仓中多设厂所多安斗斛粮户运米到仓随即查验验明即收籼米而干洁者准收粳米而不干净亦不准收米色之干洁与否可以一望而知人人共见不得掯勒留难以待纳户来许使费不得黑夜收粮朦混抛撒巧取盘米漕总书记应得漕费州县官务须照数实给不得名曰发给阴仍扣缴更不得向漕总书记包取余米难于查禁州县官果于漕总书记分文不取彼断不敢多索该州县驻宿漕仓留心察弊即有多索立即破露断难隐暪嗣后有漕总书记多索使费者本部院访拏胥吏尽法重处不稍宽贷该州县通同纵容有干严例不仅失察而巳凡我士民务各将干洁可以久贮之米赴仓完纳不得混以细碎潮湿青腰白脐之米赴仓挜交重负　圣主爱惜尔等之至意并徒取驳换往返之劳各宜凛遵 

　　○徐文弼 【见持家】 

　　理漕务 

　　△理漕务 

　　漕粮一项唯江南浙江江西湖北湖南山东河南七省有之而江浙财赋甲于东南故漕粮居各省之半而漕务之弊亦居各省之半然其陋规之多所谓弊如牛毛者固难以殚述至于衙蠹仓胥恣意侵蚀奸棍包揽虎仆留难欺压乡贱分嚼民膏如此毒虐等弊所断断宜剔除净尽者也 
　　一征漕之善粮户应完米数原按实征册督催但或本年奉文某项改折某项加增即开列改折加增若干花户执此以查本户之应纳固了然矣如防有摊洒仍将上年实征与本年有无加减之数查对诸弊可除 
　　一轮漕之苦凡漕仓多在城中四乡离城遥远北地车运驴驮南邑肩担背负及至城中不能露处也又须歇店不能即兑也又须守候往返数日食用之外雇倩之人计日算工是家有数石之粮必得过半之费倘四乡有近水之处就便建仓令各粮户酌派建仓之费此一劳永逸之举彼此乐从在本官不过费一禀帖而百姓省无穷血汗矣 
　　一收漕之弊凡开仓之先派点户书为各仓管米经承该书必预为打干点定之后亲属称贺本家食奢用侈如掘银窖及至开仓与管仓内丁迎合串同为□鹰饿虎搏噬乡民视雪白珠光之米如同沙土指称米色杂碎喝令筛扬乡民求免掯勒只得任其踢斛淋尖加以斗级抬斛倾跌纳户含泪晲视稍有憾词反遭斥辱甚且指其欠数停搁给票再三哀乞方得踉跄出仓覩此情形伤心惨目无如彼昏不知且有于开仓之始轻听恶仆奸书为先发制人之计或遇米色稍次愿筛不允甘补不收故诱其争嚷藉禀本官谓其闹仓当即至本仓严责使各纳户闻风惧怕由是任其婪收矣又有奸书与本官包定米数每石应出羡余若干归官此乃官吏合伙贸易大堪骇异究竟如此咂膏吮血并非专肥本官之囊徒使胥奴中饱而怨之丛孽之积直身受之而不辞何哉倘熟思出入之悖详衡得失之分革其积弊使久困烦热者忽值清凉有不欢呼载道耶至奸书有拓斛之弊有窃票之弊有漏米之弊难以枚举惟精明无欲者觉之 
　　一包漕之累凡包漕粮者谓之米户亦有歇家包者转托米户代纳此中有益有损其有益者或因路远不便多运或因谷少不能自纳缘属切戚好友无负所托如约包完使得藉以及早输将致少延欠其有损者多系市棍胥蠹勾供粮户以减价省力诱之一应上粮收票俱代为料理粮户可以安坐而毕事初以彼为可信银则折收粮皆挂欠迨及追呼彼巳潜匿无奈哑□重赔也 
　　一折漕之虐仓收之米巳足兑运有未收者皆属盈余其米未便收入槽仓因令纳银谓之开折此百姓明知为官肥巳之物也乃复不照米粮时价加数征收利中取利虐外加虐民何以堪虽托名粮户自不早纳藉以警顽然亦实有措备不及者皆粮少之穷户彼粮多而厚实之家决不致受此亏也 
　　一兑漕之法凡运丁领兑正米外例有耗米又有加贴向系粮长经手今改官收官兑无处苛求粮里临仓受兑之时故嫌米色不堪勒取加贴另派种种名色稍不遂意动辄鼓噪以恶粮压兑挟制粮官彼时恐迟兑悞漕有碍考成只得任其需扰善为计者惟在纳户上粮不肯浮收斛面专意米色干圆洁净委系好米庶免临兑贻累而运弁旗丁亦无隙可乘矣 
　　居官寡过录所载剔除漕弊之事綦详有漕政之责者宜细绎之 

　　○何士祁 【见保甲书卷三】 

　　钱漕 

　　△钱漕 

　　漕事至于今日官民俱困倘忍言哉又岂可笔之于书哉虽然江南无徭役之繁民间享太平之福而旗丁用费烦耗什物昂贵正项不敷开销不得不稍资贴补有产之家畧增升合积少成多以济公用亦好义者分所宜然此八折之章程所由来也全在地方官平时视民事如家事欲恶与共惩劝并施使合境士民知官之可爱而法之可畏庶开仓之隙良户心平气和即刁徒亦有所折服而不敢肆漕事之全局定矣总之以公济公虽多取而民不敢怨且此心亦无愧于民苟欲于此取盈则悖八悖出理有必然几见宦囊富厚子孙能安享哉呜呼徒造孽耳上下忙钱粮比漕易办可以类推 【征收钱漕宜先事经营】 
　　民所仰望于官者惟□案为尤要凡所收呈词准则必审审则必结勿枉纵勿迟延勿扰累勿草率日日坐堂常与民相见则亲爱之情油然而生于漕务裨益不浅抚字催科二而一者也 【办漕全在平时审案】 
　　近来津贴以巨万计皆小民膏血也每核帐籍令人发指然亦□渐使然既不能力挽狂阔又安得独行巳志通省大局所关断宜委曲从事此为外县言之若身任首邑则为各处所则效能省一分即受一分之益因时因势斟酌为宜同寅一心尤为至要 【办漕须顾大局】 
　　津贴既不能减有等不解事人于廒中应用款项如劳金犒赏力为裁汰此亦人情之常而不知受伤实甚衙署内外计数百人大抵皆甘心于漕者也即官之一年用度尚须借资于此我欲独享其利则众心不服必至百弊丛生所亏转浮于所省有漕事完而官尚不觉者是不可不猛省也 【办漕勿惜小费】 
　　□取清漕而民或刁抗惩之以法宜也即上司亦无所顾忌也今既有所浮加而欲以威相胁动辄通详放手重办上司其从我乎我即不于此取利上司其信我乎不信不从则必不准而于是刁风长矣即上司碍于全局勉强允从心勿善也故必以安静为主然则刁抗奈何莫如自惩之借上司之声光以镇摄之且平时果能得民必无与相抗者此劵仍操之自我也 【办漕必要安静】 
　　轻信家丁书差之言图升合之多不计米色此尤弊之大者也无论漕院通仓一经驳换例有严条即就仓中而论一有湿米则半廒□变一有白脐则折耗必多甚至看米之人与记书勾串需索利归于人而害归于我皆贪多之念致之 【米色必须讲求】 
　　知人谈何容易全在平日留心每廒宜一亲信人司图记一刚者与旗丁相持一柔者与粮户相接一解事者调和之一壮健耐劳者廵察之此五人中又须察其平日有无嫌隙临事能否勾串缚束之驰骤之密察之觉而更易之须用一番苦心或可不致舞弊而廒口之友亦不可省盖仓中作弊必通同一气非数人所能行请一廒友所费不多有一层间隔作弊不容易也 【廒口用人宜择】 
　　今之为官者动云性格不可使下人捉摸恐其逢迎谁不谓然夫我之性格或偏急或见小或怠事或贪得是过也宜改不宜文加性格直爽或慈爱或刚毅或清净皆与地方有益惟恐下人之不我逢迎也而何矫情之有至于户总库书尤办事紧要之人既须粮户敬服又须实力助官必示以赤心而又凛然难犯庶为近之户书得人则差保不难治盖一切利弊官或不知而户书无弗觉也 【书役宜示以信】 
　　既有所浮收则必有折色不解事者每拳拳于津贴之无出是惑之甚者也夫漕务收米本也折色未也米既收足折色不患其不输是有母必有子也且无米之咎与无费之咎相较又轻重悬殊费不足可立时即办米不足则采买甚难故漕以收米为至要至于浮之多寡价之增减须察民力验丰歉较邻封而尤须问之于心则平日之所以致治于民者宜如何省察耶 【收本收折宜有权衡】 
　　为官者动云书役疲玩不思使之所以疲玩者谁乎标一差票非三日则即日乃票出而若或忘之矣出一告示非查究则严惩乃示悬而同于虚设矣甚至悬赏之格几为废纸听审之牌习为虚套彼书役深知官之于公事不过具文塞责也而斤斤于三八卯期之扑责八分九分之银牌自云吾能赏罚也其谁信之吾故曰办钱漕在先事经营也 【比较在赏罚必信】 
　　先事虽取信书役而临事责以所难势亦不能则宜用数往之法每年征收钱漕将某户所完之数逐细注明凭此截串谓之红簿必按年核清书立一表以图为经以年为纬譬如一都一图画成十格每格一年将甲年巳完若干未完若干差保某人注于格内由丁及丙从上而下则一图中何年完多何年完少一览了然而差保之勤惰亦约畧可见矣再令户书将上年几月完钱漕若干再上年若干挨次开造一册则一年中何月完多何月完少一览了然而民间之习俗亦约畧可见矣然后择其较多之年明谕差保照此催征无许少绌卯期不可常责而责则必严不必常赏而赏则必重如是而曰必信庶几近之 【查对十年来红簿】 
　　民未有敢抗粮者也由于不肖绅士之包揽绅士未有敢抗粮者也由于刁猾书役之勾串内外朋比而公事不可问矣须精密详察灼知其侵隐者择尤重处又密讯户书择差保之最玩者革究不贷吾未见书役之粮清而绅民犹有抗者 【宜清书役地保之侵隐】 
　　摘户严催亦是一法然由书办开册则隐寄侵亏之户仍然包庇必由幕友详查其年分核计其多寡分图提追稍为有益 【摘户必由内幕】 
　　一图中多不过二户择其欠数巨而年分多者签别图值差徤班轿役当堂面谕必须依限传到到则细为讯供侵隐之弊可从此追究矣书役恐防败露每有捏各粮户传案塞责者更须详察吾以保甲册为有益此一端也 【摘户宜少宜速宜防其伪】 
　　粮户未有敢于争竞者至于争竞必有所不服于其心也否则有所挟持也要皆由于平时之无忌惮此时若稍存畏葸恐酿事端且底蕴窥见乘机而起者必众务宜实时亲临详明训谕镇之以静庶几得之 【粮户争竞必亲临开导】 
　　粮户我有求于彼者也旗丁彼有求于我者也故粮户可畏而旗丁不必畏彼沽沽于津贴而百计迁就旗丁者皆非是也然小人之尤驭之有道急需之时不妨多付以济其用数定之后不宜失信以取其怨而门丁户书厅差之分肥更宜加察焉至于通埧淮关之耗费文武委员之需索能恤丁庶可以恤民是在上焉者之实心经画州县下僚所有志未逮者也 【待旗丁不可失信取巧】 
　　旧章不可骤改不但漕事为然而漕为尤甚前人识见较胜后人积重难返尤须详慎如有必应更革者亦宜众论大同然后断之于独冒昧从事鲜不败者 【厯久章程不可骤改】 
　　羡余非为官计也重案有招解之费赈济有经办之费以及捕盗缉匪苦差远役皆须赏发以资办公即书役讼案拖累婚丧大事亦宜周恤以结其心若平时不留羡余临时必多竭蹙宜于余平项下官六门一书三分数酌提附贮于库并造册记其出入之数年终统计余者仍存之积之愈久其益无穷 【酌提羡余以充公用】 

　　○袁守定 【见治原】 

　　图民录 

　　△图民录 

　　凡遇大差役其地必有旧例循其旧则民从夙所安也不循其旧则民不从今所创也创为之事民恐以为例故不从 【差役循旧例】 
　　差役未有不累民者惟重民力而撙节调剂之俾民不至大病视他邑为善斯善办差役者也隋魏德深为贵乡令时辽东之役征税百端民不堪命德深不竭民力所求皆给而闾里不扰宋杜祁公衍知永典军时方用兵民苦调发吏夤缘为奸衍区处计划量道里远近宽其期会使民得次第输官比他州省费钱过半元申屠致远为寿昌判官时造征日本船远近骚然致远设施有方众赖以安黄文献潜为诸暨判官巡海官舸例以三载一新费出于官而责足于民有余则总其事者私焉潜撙节浮蠹以余钱还民驩呼而去盖刻刻志存爱民则虽不能及民之处犹有以及之亦视乎其志而巳 【差役在樽节调剂】 

　　○王凤生 【见保甲书卷二】 

　　札各州县节省徭役檄 

　　△札各州县节省徭役檄 

　　查西北之民自昔赋轻徭重盖以驿站额设夫马而无车辆设遇递解多犯经过饷鞘诸差同时凑集该州县境内既无车行可偏不得不借用民车装运免致悞公亦其势然也惟地方官若不自加察将票差任托非人每于应用之数加至倍蓰将以其余令差保折钱朋分□巳而差保持票下乡又复肆行滥派有钱者免其当差无钱者载车守候一切饭食草料皆其自备该乡民车马系田间耕种日所必需坐令失业废时受累殊甚且有从中影射此乡派车足数复于彼乡持票敛钱者似此情形皆非官之见闻所能及也他若官亲幕友家丁系其熟识之人经由此地动辄送给车马以为酬应故事殊不知南省之船只轿夫费祇取给行铺洒□客商若北省车辆悉出乡农财力何可不核实节省以纾民困州县于此等事最为声名所系易得舆情倘稍不经意便为他人中饱而一身独任怨尤亦何所为而为之智者必不出此该州县务将一应徭役当如何设法节制编号亲查并明定章程按月分乡承值俾差役无从冒混小民如期从公不致糜费羁留之处迅即详细妥议禀复 

　　○张杰 【字伯良湖南澧州人官至深州知州】 

　　论差徭书 

　　△论差徭书 

　　杰宦游直隶十有余年目击心伤有害切民瘼急如倒悬莫若今日大差之不均杂差之不除为时下至切之要务所当亟亟论之者查每年直隶承办　巡幸木兰与谒　陵大差一切桥道工程车马支应等项虽有经费不敷支销而差次费用名目不一有难以报销而必须使用者名曰外销费此项银两向由司道派之州县州县派之民里止为从前大吏面奏并不借资民力相沿不敢据实陈奏而派办则仍如故也司道因派差未经奏明遂畏州县之挟制凡派银两不敢印札直书仅令差局委员潜通消息于是州县中之贪劣者藉此加倍派敛而司道无可如何也州县以司道未经明派银两亦畏绅士之挟制不敢按地均派仅令书役乡地暗中调拨于是吏胥中之刁恶者藉此偏枯倍派而州县亦无如何也而又乡间办差各处情形不同省北州县有旗办三而民办七有旗不办而民独办者省南州县有绅办三而民办七者有绅不办而民独办者 【从前原为优免贫寒生员起见后此则并地多生员及捐监捐职者亦俱优免今若按地均派一年之久每亩止出钱数文无论贫富生员均不致于受累若仍留优免一条则官吏乘隙舞弊矣即或以士子当异于百姓亦应明立定额每生优免若干亩逾此者则仍办差庶有限制而易稽查至于捐监捐职以及仕宦之家则家计饶裕更当急公断不可优免也】 因而地亩稍多之家或挂名衙门或捐纳职衔以图免差强梁者且并其亲戚族党而包揽之日复一日以致不办差之户日益多办差之户日益少而州县官吏藉差肥巳又皆有增而无减是年年直隶所承办之大差非州县官吏也非富绅大贾也乃地亩至少之良善穷民也呜呼此等地少穷民一年所入纳粮偿欠而外仰不足以事父母俯不足以畜妻子勤劳终岁摒挡差钱有因此而折房去产者有因此而卖妻鬻子者有因此而弃家逃亡者流离困苦死而无告真言之可为痛哭也杰目受事以来痛惩其弊杂差则无论何项全行革除至于大差则无论绅民按地均派 【六月内奉办之大差支应银三千两止将州属村庄分为三段今年以一段承办无论绅民按地均派每亩仅出钱十文留存二段为明后两年承办大差之用合计州属村庄三年始轮派一次民力甚为舒展即刁绅恶吏亦不敢少存挟制也】 诚以仰体我　朝廷爱民之心当实力遵行不敢阳奉阴违耳今言路大开凡可以实惠及民者无不举行倘能明定章程使旗汉绅民按地均匀办差则民困可以立苏诚如是由司道先将差次一切动用无论车马桥道支应工程概行□算共需银若干两再查通省粮租各地无论旗汉绅民共有地若干亩约计每亩应派差钱几文详请总督明出告示即将每亩派钱几文填注示内钤用印信颁发各州县实贴城乡该州县遵照派敛将钱易银解省再行给发丞倅佐贰及候补牧令分别承领办理如此按地均派明白晓谕通省皆知则州县官吏无从浮派刁绅恶役无从包揽而地少穷民亦不致独任其累如出水火而登衽席兼使现任州县得以在署□公不似从前办道旷职而差务仍可不致贻误矣至于杂差累民尤甚如米车如煤车如酒车如委员过境车如递解人犯车 【委员过境及递解人犯两项车辆杰自到任后自行捐雇每辆市价用钱七百文若派民间每辆出钱十四千文约计一年需车五百辆杰自捐钱三百五十贯即省民间车钱七千贯杂差累民可类推矣】 如草如料如麸如炭如天棚如挑夫如壕墙如栅栏如井葢如井栏如枣剌如劈柴如枝子如秫楷等项种种名目离奇古怪悉难枚举俗云衙门一点朱民间一片血良不诬也即以米车而论从前不过派车运米需车尚属无多近则所派者车而所折者价既可折价则前之一辆今且十辆八辆矣他项亦复类是葢所谓衙门一点朱者月月点之日日点之时时点之所谓民间一片血者村村出之户户出之人人出之缘此等杂差既无一定额数又无一准时期可少可多无早无暮票甫出而钱即至止在州县一举手之劳而盈千累百二入私囊矣小民之脂膏几何而能任此无厌之诛求乎其承办大差尚问有旗户绅户之分辨而杂差则无论省北省南概系地少穷民独力承当是诚可痛也从前陋规未准明取州县犹得借口今则明奉　谕旨凡钱粮之平余杂税之存剩行户之津贴盐当之规礼悉准取用是尽足办公尚何所借口乎且恐州县藉有明取陋规之　旨将杂差影射混作陋规劳必明目张胆愈肆诛求而愚民无知孰能办白何者为杂差何者为陋规予取予求莫敢谁何而穷民益不聊生矣是州县派取民间各项杂差于此时尤当革除净尽不可稍留萌芽者也夫直隶为首善之区而邪教迭出且有谋为叛逆者葢由于教化之不明教化之不明由于民里之过穷民里之过穷由于大差之不均杂差之不除耳今诚能革除杂差均派大差则民力渐舒民力既舒则教化可施尚何有邪教叛逆之事哉 

　　●牧令书卷十二　筹荒上 

　　安肃徐栋致初辑 
　　养民之政有常有变时和岁丰其常也旱干水溢其变也常而不计其变变而无以通其变又奚以养 

　　陆世仪 
　　陈宏谋 
　　杨昭谨 
　　黄可润 
　　李殿图 
　　德　保 
　　王植 
　　朱 
　　刘汶 
　　陈宏谋 
　　李湖 
　　汪辉祖 
　　王凤生 
　　陶　澍 
　　徐文弼 
　　余廷灿 
　　章谦存 
　　刘衡 

　　○陆世仪 【见保甲书卷三】 

　　论赈贷诸法 

　　△论赈贷诸法 

　　社仓不如常平常平仓不如常平田社仓春散冬敛取息什一得先王春秋补助之意然出入之际最须得人否则为青苗之续常平增价而籴减价而粜出入便捷无追索之扰然止利于市民与农民无涉且二者之粟俱恃官钱以为工本一遇贪墨官钱耗散二法便成废弃若买田以为常平岁收其收入之粟于仓欲赈则赈欲贷则贷欲减价则减价所粜之钱又可籴粟为来年张本源源无穷岁有增益即遇贪墨侵渔仓粟而去任之后一得良吏田脚固在修举不难视前二法兼之且胜之矣社仓不如常平然常平之法有粜而无赈不如立子母仓先以千石或万石为母遇小饥则减价粜之薄收其息以入子仓使岁恒小饥则子母俱减价收息大饥则母仓备粜子仓备赈治国者能使子母常盈则无忧饥矣 

　　○陈宏谋 【见保甲书卷三】 

　　汇申常平条规檄 
　　申明出借常平仓谷弊端檄 

　　△汇申常平条规檄 

　　常平仓谷实为积储之要每年存七出三出三之内或借或粜因地随时前此请借请粜展转迟延缓急非宜于乾隆九年本部院查明利弊檄行司道查议慧升司等会议条规随时借粜民获接济粮无陈朽继因续有流弊历任各院因时立法连次檄行近见各属或请借仍不以时或叙详并无实数原委错悞造报纷歧驳查则迟悞借期照行则牵混滋弊均属未便今与塔藩司暨在省之臬司各道等将前后详定檄行事宜逐一参核公同酌定编纂再为通行备仰各属逐条寓目随处留心减了然于言下期画一以遵行 
　　一西凤同汉兴干邠商等府州属节气差早夏收均在四五月闲各州县应于年底截定存仓数目于正月封印以内详请出借定期二月初旬至二月望前出借延榆鄜绥等府州节气较迟夏收率在六月各州县应于正月内截定存仓数目二月内具详定期三月望后至四月初旬出借凡详请出借者务期扣明出三实在数目出借日期通详于十日前将应借粮数开仓日期明白晓谕各里使民闲周知如通详之后已届借期尚未批到亦即出借不可失信于民其前由司府递行详请概行停止 
　　一出三之粮先麦后谷如麦系新收谷难久贮又应先放谷石若麦与谷俱系存贮年久则仍先麦后谷或酌量兼放至于糜谷不耐久贮亦与谷酌量先后出放各州县预先就地筹划务于详请出借文内声明不得统官借数不分色样从前委员验粮兼放概行停止 
　　一借谷每户不过一石麦不过五斗必须力农乏食之家取有的保方准借给凡游手无业及无保者不准借给衿监兵役果系耕田亦准取保借给同居有亲属者亲属出名不得倚恃衿监兵役出名赴借更不许傍势多借借后不还无养者惟保人是问凡一户借谷至数石数十石者即以包借作弊论罪监追衙门人役地棍勾通朋名冐借者重处监追官并参处道府就近稽查 
　　一州县将出三数目按里酌定传知各里长户首将应愿借者开具花户取领送衙官则分别东西南北四乡量其距城远近借户多少于告示内开明某里应借粮数限定某日借放某乡某里某甲至日务即以次轮放母使拥挤久候如州县临期有事即委教杂官监放或妥当亲属监放不得因事改期久候难堪 
　　一年岁丰稔或借不及出三之数即于报折内声明不必定须足数倘收成歉薄乏食者多必须多借米价骤昂必须多粜者准其详明多借多粜凡借粜过于出三之数者须将情形详候批允方行借粜但不必由司道府州递请稽延倘地方有冰雹水旱勘不成灾仍须借给籽种口食者应先动借社谷免其加息如就近社谷不敷借给或离社甚远再动常平准其于出三额外接济一面酌借一面详报 
　　一积年旧欠准其以一麦抵二谷还仓本年新借者借谷还谷借麦还麦惟平粜之粮无论粜谷粜麦买补时均须尽买谷石还仓庶旧欠易于完纳不至麦多难于久贮如原无旧欠而仓贮无麦及麦少者新借之谷准其一半完麦一半秋后完谷不完者同保人一并比追不得将借负欠希冀次年完麦也有贮麦己多者于麦贵时详请出粜买谷还仓如麦价平减麦久难贮详明出借易换新麦均于出三之外随时筹办 
　　一借谷既有定期各里甲户首必须同花户赴领倘系不应借及冐名者户首指出究处亲友相托代借者仍借给免究远乡不愿借者不可强派不可将一里之谷交里甲总领代散包借包还乘贵贩卖而应借之户反不得借不愿借之户反出费托人代借代还也 
　　一原详定出三之粮石至期所借无多或市价昂贵将出三余粮出粜成熟之年每谷一石照时价减钱五分米减一钱米贵之年谷减一钱米减二钱倘遇荒歉米贵详明大加酌减凡请籴文内务将市价若干每石减价若干折收钱若干一面报明一面照式出示先行出粜如市价尚平即出三数内亦须稍留不可急粜凡出粜一概碾米以便待爨之民 
　　一西同凤汉兴邠干商各府州各种麦田收获亦旱定于收麦后六月初开仓除全行清还者外其余不能全完或止完一半者均于秋后全完定于十月初开仓十二月报完其延榆鄜绥四府州收获较迟且麦少谷多有种麦能早完者外其余亦定于十月初开仓十二月报完但沿边一带山岭冰雪有粮难于驮迟宽限至正月底报完西同一带岁底不能报完延榆一带正月不能报完即将花户欠数一面出示各里如再不完追比保人凡本年之欠户下年不准再借 
　　一历年积欠颇多者若并于出三数内扣除其中巳完之户不得再借未免偏枯应令州县确查欠数之多寡酌量上年收成之丰歉若小民葢藏尚可支持即于出三数内扣除倘力田农民实待官谷接济又有保人作保仍准量行借给至各州县开报欠户内有能续行还完与虽欠而为数无多及巳完过半者亦准分别量行借给 
　　一借粮无论屯户民户凡系耕农乏食保领有人一体借给无论豫谷常平兵赈监谷应统计所入出借屯户原以军地为业倘军地巳转卖即同无业之人不在借给之例虽有营业并不耕田亦不准借 
　　一米粮昂贵必须出粜者除城中设厂外或于烟户稠密之适中市镇或地值灾歉乏食之村庄将谷碾运出粜详明委官监粜运费出于余米余米不敷出于粜价不得止图省事专在城中出粜也石民粜常平出三者免报余米如拨运兵粮因灾拨赈数多者报余米三升详明粜价充公 
　　一借放仓谷既有保领又有花名细册册内注明里甲住址保人姓名州县将借册分里汇钉或当堂审事或公出勘验均即携带遇便抽查逢人询问有不符者再追究里长户首保人则有捏名冐借不难随处发觉正不必亲身借放况亲身借放未必人人识认也此花名细册止造一本存县不必报上 
　　一民欠常粮西同等府于十二月底止延榆等处于正月底止除巳完外有未完者备造花名清册送该管府州府州另委员下乡挨查如有虚捏及胥役包侵立即究处果系本户实欠委员另取本户限帖限次年正月清还如仍不完比追保户下年不准再借因灾缓征者亦免查免造地方官不得因有未完处分捏报全完自取虚捏重咎酿成亏挪等弊 
　　一每岁造报借粜由州县而申府转司报院层层转折重复繁扰不无苛驳代造之费嗣后借粜完日该州县将保领存卷止将借粜过数目按照所发册式各造一本通申院司道府直隶州存案收还完日照册式造报以省苛驳烦扰如敢违式错混即提经承究处 
　　一常平借粜向有用京斗者亦有用市斗折合京斗者率不画一不无滋弊累民嗣后一切收放粮石俱用京斗另制漏斗簸箩以免抛撒出入俱用平直木槩令民自行执槩平斛响挡无许斗级用手当槩以滋虚浅高浮之弊 
　　一民间欠谷宁可令月还仓次月再借不得抽换领纸以旧欠作新借地方官不得止顾处分诱民抵借酿成流抵大弊 
　　一两官交代先盘在仓之粮其民欠则有存衙细册可查但逐户挨查未免纷扰迟滞新官止就细册欠户抽查有无虚捏即可破露如系实欠即可出结交代 


　　借粮告示式 
　　领状式 
　　平粜告示式 
　　开报常平出借册式 
　　开报常平收还册式 
　　平粜报折式 

　　借粮告示式 

　　某州县正堂示谕各里民屯知悉某里应借常平仓粮若干毋论民屯凡耕田乏食者照依状式自具领状先期投递按派定日期同户首保人赴仓领借不□借者并不相强倘有书役串通强派包借藉端索费及无业之民捏名冐借许尔等指名喊禀本州岛县立拏重究特示 
　　计开 
　　某月某日放某乡某卫麦谷若干 

　　领状式 

　　具领状人某邨某里某甲某人某卫　　某人今于 
　　太爷案下领到本年常□出三京斗麦谷若干麦秋后照数还仓委系乏食农民自愿借领并非捏名图借亦无户首人等按粮强派等弊所领是实 
　　保人某人户首某人或总□某人 
　　某年某月　　　　　　　日领状人某人 

　　平粜告示式 

　　某州县正堂某示谕今于某月某日在城乡某处开厂出粜仓粮每麦谷一京斗官价定银几钱钱几百文每人止许籴米几斗 【籴麦谷者分断开列】 

　　开报常平出借册式 【不叙原文每年一次】 

　　某州县今将某年常平仓粮存借数目开呈 
　　额贮在城市斗谷若干内麦抵谷若干共报若干 【兵□监谷一并计入在内】 
　　上年出借未完京斗麦谷若干 【因偏灾出借者注明乡里月分无者注明】 
　　今某年详准出三麦谷若干共抵谷若干 
　　巳于某月出借讫 【未借若干注明】 
　　现在实贮麦谷若干共抵谷若干 
　　某年某月　　　 【填日】 日某州县某某 【填姓名】 
　　经承某某 

　　开报常平收还册式 

　　某州县今将某年收还常平粮石数目开呈 
　　某年出借京斗谷若干内麦抵谷若干共谷若干今收还麦谷若干共抵谷若干 
　　未完麦谷若干 
　　某年旧欠麦谷若干 【无则不必】 
　　今收还麦谷若干 
　　未完麦谷若干 
　　仓在某乡者照此注明 
　　某年某月　　　 【填日】 日某州县某 【填姓名】 
　　经承某 

　　平粜报折式 【半月一次不叙原文】 

　　某州县自某月日起至某月日止粜粮数目 
　　现在市斗麦谷每斗市价若干每市斗一斗合京斗若干每京斗合市价若干 
　　今每京斗麦米谷应减价若干应粜银若干 
　　市价每市平银一两易钱若干每市平一两合库平银若干应易钱若干 
　　每京斗麦米谷一斗应实钱若干如麦米豆三色兼粜各日力分晰 
　　原详定粜麦米谷若干 
　　自某月某日起至某月某日止已粜京斗麦米谷若干几次折报 
　　今自某月某日起至某月某日止半月内粜京斗麦米谷若干 
　　连前共粜京斗麦米谷若干是公若干照市价易库平银若干 
　　尚有未粜京斗麦米谷若干 
　　如城乡分厂开粜逐厂分注未结总数 
　　某年某月　某　　曰某州县某 【姓名】 
　　经承某 

　　△申明出借常平仓谷弊端檄 

　　常平粮石例应存七出三或借或粜均于出三数内酌量办理一以接济民食一以出陈易新也从前拘泥成法借粜均不及时滋弊多端侵欠累累地方官只图出借全无分晓如应借一万则将此一万石按通县里分派定数目传知里长户首赴县领回不问里民愿借与否需借如何而里长户首领谷到手按粮摊派路远不借者则央求代领代还私贴费用其近便领借之户又未必公平借给倘遇米贵则竟将所领之户趸运贩卖而里民花户未必人人得借更有惯弊经承捏写诡名冐领自数十石以至百石出粜花销全无忌惮及至秋后不能如数还仓官司惟知责成里长户首里长户首惟知营求胥役包庇宽容始而求缓及至岁底坚以民力难还捏覆而经承私借之粮混入民欠之内至各里花户得借与否借而已还未还官司始终未曾觉察一事惩创一人也此种弊窦本部院于十九年清查之时巳经窥破底里彼时正在还仓只得宽其巳往正宜禁其将来适值调任甘肃未及另立章程今番莅陕巳值岁尽清查则已晚矣催追则巳无及而细加体访其积欠之故终不出前所云当此出借之时再任因循混办不但旧欠难完将来新借又成积欠仰司官吏即通饬出借常平之各属凡借谷虽不能不着落里长户首传领而未领之先先将某里借谷总数开示晓谕乡里凡借谷者必取花户领状领状必填保人然后给谷借完后照领状按乡村各造花名册自此以后地方官因公廵历持此一册随便抽问坐堂审事比较即将该里借册抽问如有捏开或借少开多立即提到里长户首经承严究侵冐如此则捏名冐借之事随处发觉代借包还之弊不难偿还至于旧欠之户除奉文绥征者不计外其余旧欠未还不准再借或旧欠巳还者多而未还无几又有保人或可量为借给但不许令欠户捏名重借此皆于出借时所宜立法留心源头既清还时不至无着至于还仓之时或仍不肯还候至期另有清追之法各属务须查出从前条规所载并今檄所云耐烦看明细心遵办借则务查虚实如民不愿借不可强派不必拘定详定之数粜则米贵方粜价平即止该府州果肯以此为事此弊不难查革也 

　　○杨昭谨 【嘉庆七年官御史余未详见　皇朝奏议】 

　　常平仓谷章程疏 

　　△常平仓谷章程疏 

　　窃惟常平仓谷直省额贮多者数百万石少亦八九十万石州县额贮数万千石少亦数千百石以备平粜以支出借以供兵粮以裕灾赈所关甚巨然必实贮在仓有盈无绌方于民生国计均有禆益臣谨悉心酌议分款胪列恭呈　圣鉴 
　　一仓谷平粜有亏宜绥平粜也查常平仓如常年出粜定例概以存七粜三为率其地方燥湿不同则有存六粜四存半粜半存三粜七及不限额数随时出粜原为额贮充盈恐米谷岁久朽蠹所以因地酌量出陈易新且使市价平减商贩不得居奇多索惟是平粜巳有亏缺尚未买补如额又将存仓谷石接续再粜不但亏缺繁多一时难于买补且恐挪新掩旧私将粜价侵用久之仓庾尽空升斗不存无论常年无可平粜即水旱偏灾亦无谷石以供动用臣请于平粜有亏之仓必勒限一二年内买补足额勿得于未足之先率请平粜 
　　一仓谷出借有亏宜绥出借也查常平仓谷定例许农民领借作为口粮籽种按耕种迟早定期借给先麦后谷先陈后新原因额贮充盈每岁青黄不接之时借给农民使耕种有资无虑拮据惟是出借巳有亏缺尚未催收全完又将存贮谷石接续再借不但陈欠积压前后难于并征且恐旧欠作为新借日久无从催追势必仓庾皆虚升斗不存无论常平无可出借即水旱偏灾必应借给亦无谷石可支散放臣请于出借有亏之仓必勒限一二年内催征足额勿得于未足之先率请出借 
　　一仓谷平粜宜酌定年限也查常平仓谷常年出粜丰年每石照市价减银五分歉岁减银一钱是不论丰歉皆准平粜定例原为平减市价而米谷亦藉以出陈易新然使年年出粜则必年年采买吏胥侵渔既可习为利薮闾阎科派实亦难免追呼臣请嗣后除因灾以时平粜不拘例限外其常年平粜为因地方燥湿不同酌定出粜例限或三四年一次或五六年一次以省滋扰再查则例内载常平仓谷折耗奉天省米逾五年谷逾十年陕西省粮过五年准开报气头廒底直隶江西等省三年以后准开报气头廒底江苏安徽等省三年以内准开报气头廒底三年之后不准再开是平粜年限宽为酌定自于存仓米谷无有妨碍 
　　一仓谷出借宜酌定章程也查常平仓谷每岁青黄不接之时酌量出借又或夏秋水旱成灾酌量出借定例查明借户果系力田之家取具的保平斛面给惟是吏胥里长互相勾串往往从中弊混捏名冐借一时人数繁多稽查难周只凭保甲按名借给迨岁底据册征收半多有名无人末由催纳还仓于是将无着谷石谓无业穷民力不能完甚或捏称逃亡物故人无可追详请豁免及督抚援例题豁准其动项买补又或因岁歉价昂不即买补全完积弊靡有底止臣请嗣后出借之时将具呈借户俱按照征粮红册查系有粮农民方准酌量借给不但实惠及民一颗一粒吏胥里长无从中饱且凡出借谷石尽归有着一升不合俱可照依例限催完还仓永无亏缺 
　　一仓谷赈济宜酌定章程也查常平仓谷如遇地方水旱偏灾将存仓谷石开放赈济俾被灾小民一夫不失其所惟是极贫次贫户口多寡无定百里十里邨屯远近各殊往往吏胥里长从中弊混不但瞻徇颠倒且恐巧计侵渔虚开丁口冐支钱米散放既时不容绥体察亦势有难周请嗣后办理常平赈务凡系灾黎俱按每年报部户口底册逐一稽察再将粮册核对俱系无业无粮穷民与零星小户方行认真散给吏胥里长无所施其伎俩而常平之米谷均可实惠及民 
　　一仓谷采买宜酌定章程也查常平仓谷或因平粜缺额急需买补或因灾赈缺额急需买补或因供支兵米缺额急需买补定例俱系支领应动银款按照时价采买事本因公民情莫不乐输惟是吏胥里长从中舞弊任意开报殷实谷多之家或弊混隐漏谷少之家或抑勒科派甚或私行倍折谷价代为浮收充数臣请嗣后采买之时查照征粮红册一切粮少之家及零星小户悉予开除惟按照粮多户口将应买谷数分别均摊面给价值地方官稽察较易吏胥里长无能肆其奸贪所有采买谷石自然依限全完无有亏缺至有本境产谷无多例赴邻封采买亦先予详报督抚行知赴买地方之时即一并关价邻封查照该处粮册开明户口以便给价买运 
　　以上六款俱兼定例悉心酌议务使仓庾定额有益民生再查直省常平仓外安徽省之扬阳颕州二府属建设裕备仓贮粮二十万石备凤阳泗州二属赈粜四川省之附近水次各州县备贮谷三十万石接济邻封贵州省之威宁州备储谷一万石备该处缓急均请照此办理又广西省之社仓本该省浔州庆远镇安思恩等四府社仓向例均照常平仓谷令桂平宣山天保武缘等四县经营出纳亦请照此办理是否有当伏乞 
　　皇上浚鉴训示 

　　○黄可润 【见保甲书卷三】 

　　仓储 
　　平粜 
　　折赈 

　　△仓储 

　　南方仓储不能大有益以地热湿难耐久人多而诈难出借唯在城赖以平粜然骤难买补其弊至于抑勒富户赔累不胜其扰北方仓谷可十余年不坏人朴直里民户保乡地识认无不还者唯遇灾则当缓耳北方债利甚重每借一石加利三五斗社谷息止一斗歉则蠲之常平无息此甚利民然当凖出入防捏冒使有实惠无极前任张君维成办理此事甚好不用地方葢厂自置一布蓬曰坐仓口每次捐制钱二十千仓书斗级各半以为饭食葢直属多有斗钱每斗二三文不等君痛除之犯者重处收入亦然出入凖其平不许高下其手每年皆出至六七千之额计劳顿近两月君乐为之而亲自散发绝无捏昌故无不归仓者出借时米价为之平君治极此为最善政余踵而行之不敢易亦不能易也大城出借除被灾缓征外鲜有不还者其旧欠积至数千者查系从前截发漕米运丁浇水米中米潮不可久官虑□变贻累立召民借急不暇择以借多者为喜借者皆劣生破落户衙役乡保地棍自其借之时已怀不还之念矣此各邑皆然不独大城历经严比实无可还不如因而廓清之是亦蠲民之一事也 

　　△平粜 

　　平粜是一美政省征收官民费力一也出入不得高下二也无拖欠追呼吞蚀三也唯难在买补夫买补何难将所粜之价存留相时购买如额足矣如米贵之时价在一两五钱减而一两三钱民已实受惠即将此数存库收成时一两上下皆可补买贵亦不得过一两三钱原数则官民皆好办而当事者卢部驳必核至七八钱之价刻一硬板于其不办者必虚悬其办者必抑勒夫当今生齿日繁地方只有此数虽丰不能大贱况不常丰乎欲出入之相悬利归于官必平粜之坐废用归于民不可不知也 
　　平粜之法每人不得过三斗总要徐徐行之使为日久长富民商囤自出所有至于买补官籴必昂市价而吏役斗级缘以为奸远买更弊卖百出故必委富民令出所余而以当商佐之直隶当商皆放债收谷冬成坐谷营利最大若以原价予之彼不取之本处即取之邻境皆可与富民共济吃紧在使之有利而无害则富民商贾皆踊跃平粜在三四月即以其价予之买补多在冬底彼中闲旷数月既可以营子母之利且可择便而图按岁底交谷时值报销有赢余即解归存公如贵不许逾平粜时价富民虽自出所有亦许照交时之值不令吃亏其尤要者民畏买谷总怕吏役斗级家人勒掯之累惟于临交时出示定数且官自亲收严查家人吏役需索者予杖民更乐从给价时当详禀中间有利勿问此变通之使官民两便行之可久也若使秋成后始给价未几即令交谷民间必居奇买者刻亏受累不少且长市价矣 

　　△折赈 

　　赈济例用米然以钱折赈民心更为欣悦乾隆十五年直隶灾荒蒙　圣恩加赈时方大赈之后仓储用完制府动帑折给民间鼓舞颂声载道便于携带一也可作生活资本二也无吏役侵克斗面不足之患三也买杂粮可以省俭四也总惟初灾之时必当以米其余尽可以钱盖被灾米贵四方多有商贩来集本地富民亦有出粜予钱固胜于予南漕米也但须按贵价折值不宜按贱价耳余领银即发钱店当铺照市价换钱先期将大小口串定然后用口袋装之至期堆于前大口领左小口领右亲自点发毋一差错者余初试询各村以钱米孰便皆以钱便此可以通仓储之穷者 
　　刘建韶曰以钱代赈诚为便民然不可立为章程使亏实谷交例价者得以借口且给钱原为买粮救饥粮食巳绝何处买食饿殍之余何能行远故救荒之策总以实仓储为本 

　　○李殿图 【见接下】 

　　裕仓储以纾民力 

　　△裕仓储以纾民力 

　　甘肃地瘠民贫人多朴鲁不善经营每当东作方兴民向山陕客人借本布种秋间折收其粮俯首出加倍之息无可如何向来官借籽种口粮以资接济而奸商不得居奇诚善政也但办理果善则于民有益而仓廪无亏办理不善所亏在仓储所饱在积匪而于民仍无益也今就管窥所及通行晓谕其要在慎重给借之花户其次在严禁交还之剥削其次在密查折收之侵蚀兹谨撮陈大畧 
　　一给散粮石所有花户姓名向由乡约开报其弊在于姓名之不实然乡约包揽借领岂能独自鲸吞管门管仓之家人得其一股仓书头役得其一股地棍劣衿得其一股乡约里长得其一股其初并无实领之人将向何人追讨其初并不作归仓之想更将何日清还屡催不应刑比必严因而差役受贿应卯乡约设法捏禀其伪造之姓名则指为歉户之逃亡其假冐之姓名则更滋亲放之株累牧令孤立于上摘发巳自匪易更有见小之牧令利析秋毫罔知大体尤易为若辈小人之所乘葢核实给散以此出即以此入在官殊少赢余悬空给散利其出而不计其入私橐转生滋润甚或有代庖人员自计署篆不久以为出散由我收征在人恃民欠领状可以交卸折二折三恣行干没贻累后任其害尤不可胜言牧民者果能慎终于始无顾目前自爱其身无见小利亲核户口而不辞劳瘁严束人役而不避嫌怨则本源既清散放平允而征收无可掣肘矣 
　　一嗣后完纳无论正粮借粮城仓乡仓所派家丁胥役以少为贵人少则其弊可清弊青则完纳自易官亲长随人人有肥己之意多一人则多一分即如出入钱票例止一二三文不等以供纸笔饭食之需人多则必私增其数抛撒土粮各直省陋例皆归斗级人役食用相沿日久人多则必故为抛撒出粮抛撒过多则仓储之短缺也入粮抛撒过多则闾阎之膏脂也仓书斗级及官亲长随聚敛之人无不联为一气故抛撒粮米索取钱文亲丁皆佯为不知甚或代为助势不遂其意则刁难呵斥其距仓远者或至百余里守候旬日进退狼狈以有限之盘费岂能尽餍诛求以有数之粮粟岂堪任其践踏遂令小民竭尽输将之瘁力不能支踊跃急公之心一且灰冷完纳不前职是之故而尸位堂上者犹怫然曰吾其催科政拙也试问其所谓抚字者安在良可愧矣不知父母斯民非惟理所当然即以报施而论利于民未尝不利于已凡兹亲丁胥役不过分甘沾沥岂可恃为心腹现在印篆在手指挥如意者此辈也而坏我官声侵我储蓄者亦此辈将来事权不属反面无情操戈相向者亦此辈此理既明则自不敢多用游惰无赖之徒殃民悞公而抚字之良即在于催科之内矣 
　　一民间粮石交仓色样间或颗粒不纯向用风车扇净民亦相习不怨惟是所扇之糠粃民不能携之而归堆积在仓而管仓者弊窦丛生必将私归入仓以浮其数因之私收折色以取其盈其搀和之粃粮若久贮在仓则糜变堪虞苦仍放于民则怨声载路或有幅员寥廓之邑僻处编民距仓窵远情自乐于折色仓中司事之人亦利其便于挹注甚至昏愦官吏随时挪用无私粜仓粮之名而巳有亏短粮石之实所当因端竟委力块其弊有犯无赦既清其源复遏其流是亦慎重仓储之一道也 

　　○德　保 【姓索绰络字仲容号定圃蒲州正白旗人乾隆丁巳进士官至礼部尚书有乐贤堂集】 

　　义仓图说序 

　　△义仓图说序 

　　社仓即古之义仓也而捐输出纳之法悉主于官则非复义仓之初制矣桐城方敏恪公总制畿辅仿朱子之意行义仓筹划分晰立制周详计地之远近量建仓座直隶凡村集三万九千六百八十有七为仓凡一千有五择烟户稠密形势高阜之处俾各乡道里相均捐输既便而周赈易通每仓选乡耆之诚谨殷实者一人为仓正谷多处所添设仓副以助之其劝捐之法每年秋成后州县设立印簿令绅衿耆老数人转相劝谕听捐户自登姓名谷数无抑勒无假手出借时量乡之宽狭与谷之多寡以按户支给一听仓正副主之州县官惟核实转报而巳至取息计年之上下大约岁收八分以上加一息若六七分以下免息五分以下绥至次年分别加免或遇祲岁则即于仓所设粥厂极贫民赈粥次贫民赈粟一乡之贮足以救一乡之饥使民知虽在官而犹积于家既无胥役之侵扰亦无往来道路之苦诚美制也至其乐于输纳者奖励有差而顽户抗逋者倍罚正副捏销侵蚀者倍罚诸所经理井井有方绘图精晰勒成义仓图说一书俾按册而稽了如指掌行之纔十数年积谷巳及四十万石庶几事归实济一复古义仓之旧矣 

　　○王植 【见治原】 

　　社仓 

　　△社仓 

　　常平社仓皆以积贮为预备之计其常平之设轻出重入假手胥役藉公肥已者不足道也惟社仓之法宜劝民多置而官为经理以善其事其始也凡冲衢集镇烟户殷繁之所俱劝令各设一仓其畸零小户烟户少者可数处合为一仓有巨族蕃盛可一姓二姓及素相亲爱愿自为一仓者听之该地商贾人多愿自设一仓者亦听之若建仓伊始应各于公所寺院中择坚密闲房暂贮仍劝令于捐谷外各量捐钱交为建仓费倘有好义乐输之商民能独力建仓或捐谷至十石以上者州县给匾旌门百石以上者报明上官递加旌奖更有乐善不倦三年内捐至五百石以上者详请具题给与顶带于是立社正社副各一人掌其事有各姓族长以纠其族挨户甲长以领其户其出以春凡社中有恒产者皆得借给而现在公门及游手无田者不得与间有必当借者则听其族长保任之佃田者田主保任皆限以十月全完否则保任之人是问其收敛畧如朱子之法有年三分取息小歉则半大歉蠲之而每石别取三升以备耗折俱出入平槩其始捐之籍二俱请官钤印一存社正副所一送官备案递年出纳之籍亦二则社正副各存其一以防遗漏错悞过期不偿禀官追之且除其籍不得复借实在逃亡贫甚者公议免偿仍注所少之数于籍此大畧也葢社仓之行有数利焉秋间量捐明春仍得借出以公储为外府利一宗族里党联为一体利二幸而丰岁无容出借至青黄不接时价必少昂一出入转移间可以益多利三如有六百石之谷岁有丰年之息约十一年可得万石谷至万石可以永免其息即遇凶年社中亦可分济利四余利既多如社学桥道堤防之类社中可以公议推行利五小歉之岁社有余谷可以减价平粜使邻社均沾利六查乾隆七年部议御史薛条奏禁止按粮勒派固以立防然事无规则遵行为难应仿宋人准各正税二十取一为社之义挽田□□未必乐从仍宜听民日便但须有司皆为之劝谕耳令每亩岁捐一升田在三十亩以下者勿与则为数有限人必乐从余在和平曰查社谷出借报上后有实不能还仓者每多追呼扰累余令止报十分之八收还时以八分之余谷补二分之缺耗通融以济不至累民社正副皆以为便后官遂仿而行之亦一道也 

　　○朱　　 【见治原】 

　　作吏管见 

　　△作吏管见 

　　地方缓急接济不外储备米谷在官则有常平仓在民则有社仓同为接济民食之策常平或粜或借官主之社仓有借无粜社长主之常平宜贮于城社谷分贮于乡常平出借无息借还必在官仓社谷有息听民就近借还州县官先将某某几村应借某社之谷就近酌定不准别村搀越每年出借社谷官给印簿听社长登填花户借谷具领投于社长载明的保姓名秋后不还着落保人代还社长择保人殷实者方借无力而滥保者不借一槩不经胥吏之手官止按簿稽查不比常平官谷出入经官有守候造册之烦也有捐输社谷就近交于社仓社长报官官将某人捐谷若干条示社仓以彰义举若竟将社仓谷视同常平仓谷一切官为主持掣社长之肘民不能随时借还则于社仓本义相悖若地方官竟不留心一任社长主持出纳其间以完作欠私相挪用或地方矜棍把持旧欠换领改作新借以致社仓空虚有名无实流弊不可胜言全在慎选社长得人必访各乡之好善富户主持之方可得行其志州县宜明此义并须查明定例分别办理乃可荒歉有备民间实受接济之益 

　　○刘汶 【字鲁田山东济宁人康熙丁卯举人见切问斋文钞】 

　　预备仓贷谷私议 

　　△预备仓贷谷私议 

　　谨按朱子社仓即王安石青苗之法然而青苗害民社仓便民何也青苗以钱贷民而收二分之息钱社仓以谷贷民而改二分之息谷钱与谷不同也青苗钱必贷于县社仓谷则贷于乡县与乡不同也青苗之出纳官吏掌之社仓之出纳乡人土君子掌之官吏之与乡人士君子不同也青苗意主于富国故岁虽不歉民虽不急亦必强之而贷取其息社仓意主于救荒故必俭岁贫民愿贷而后与之强贷与愿贷不同也青苗虽帑藏充溢犹收息钱社仓始惟借府谷六百石至十四年之后还六百石外尚余三千余石足以备荒遂不复取息但每石加耗米三升而已取息与耗米不同也此利害之所由分欤顷者台奏请以预备仓谷贷民春放秋收二分取息如朱子社仓之法窃以为台臣所奏乃朱子始立社仓不得已之权宜非十四年以后经久之良法也又预备仓之制与社仓微有不同诚如台臣所请其细碎不便于民者不胜胪列姑言其弊最大者有五焉社仓谷积于本乡近者比屋远者数里负戴甚易今之仓谷在县不在乡远乡贫民无舟车引重之具势不能匍匐数十百里而求升斗之谷若欲移谷于四乡大镇以便民则储蓄无地挽运无资然则其能贷谷者不过城中关外游食之子无藉之徒耳本图赈业农民究竟农民一无所得其弊一也社仓乃乡党之私事可以乡人赈之今则公家之事出纳之际必藉吏胥其放谷也朽腐糠粃迫胁领取愚民不敢不受其收谷也淋尖踢斛名为加二其实则加倍又加四矣其间期程廹促符檄追呼公人酒食之具出入贿赂之需道路往来之费旅宿守候之累必不能免民将重困其弊二也岁之丰俭不常则贷谷多少每岁不等若定例每年春放秋收岁终总核其加二之八则县令视为定额不敢缺少以妨考成非按里抑配即按亩滥征抑配则不借亦必强之借矣滥征则不得谷者亦必还谷矣陕西籽粒一案不肖官吏以此二法殃民向所目击心痛者今又将徧殃各直省矣其弊三也社仓之法原因借官谷作本势须还仓又六百石之谷不足为荒备故不得已而取加二之息及至官谷已偿积谷己足遂不加息但取耗米三升假令朱子早得三千石谷必不加息矣岂待十四年后乎今预备仓谷大县数千石小县亦不下千石八百石畧足支一县之饥可以不取息矣若仍依死法不知变通穷民既有偿息之苦仓庾又有谷□之虞葢藏织席费出何所取办民间又须生事且五年之后谷倍于今谷多农少借者益稀而有司仍责每年加二之额其势不得不出于抑配不得不出于滥征本以救民反以害民其弊四也各县仓谷挪移者多实贮者少朽蠹着多完好者少县令正苦亏空无术补苴忽得此例必以朽蠹与民或实无仓谷造为领状以欺上官上官或受其赇而阴为之庇则县令益无顾忌公然按里按亩均派还仓此亦陕西籽粒已然之弊必复现于仓谷其弊五也五弊并兴则是慕社仓之名而得青苗之实甚非计也然则为今之计宜何从曰亦惟行朱子十四年以后之社仓耳然且不能悉除五弊仅可免其三焉葢立法防弊十得其七己为良法其十之三则待人而后行非法所能及也所谓三弊可免者一曰贷谷与民并不取息但收耗米每石三升如朱子之法则弊少十之三矣二曰贷谷多少以丰凶为酌量岁终造册详报不预限其数则弊又少十之二矣三曰先查仓谷实贮若干朽腐若干亏空若干据实首明免其前愆责令停升停俸陆续补完准与开复若以朽谷与民或伪写领状私派田里立即革职拏问从重治罪督抚司道狥庇不即揭参或被科道纠弹或被旁人告发并治督抚司道知府之罪如此则弊又少十之二矣此法一定设有贤能督抚任使循良各以其忠厚恻怛之诚为良久深远之计盈缩之数因地制宜敛散有方因人授事勿中饱于蠹胥勿漏卮于游手勿任法而苛急勿慢令而后时庶几彼二弊者亦以渐去而水旱不忧上下俱足变而通之存乎其人非可以一切之法束缚而驰骤之者也谨议 

　　○陈宏谋 【见保甲书卷三】 

　　汇颁社仓条规檄 
　　通行社谷事宜檄 
　　再饬清查社谷檄 

　　△汇颁社仓条规檄 

　　社仓谷石不贮于城而贮于乡原期便民借还无往返之苦也不主于官而主于社长更期临时接济无守候之累也其成法与常平各不相同其利济实与常平相表里况湖南常平仓谷皆贮城中历年有粜无借粜止利及近城而远乡之穷民不与焉粜止便于贸易有钱之户而耕农乏食者不与焉每当春耕之时农民艰于籽种多方典借加三加四之息皆所不惜甚以为苦若随处皆有社谷可以借领年年接济其事不经官役其利甚为公溥计通省社谷皆历任各官陆续劝捐数至四十四万三千余石从前散寄社长及捐谷之家公私牵混不免侵亏继后清查乃设总仓然自归并总仓以后邨户窵远不能赴借附近势棍刁徒挟制社长及乡保人等于中渔利多借以致侵冐亏欠数至四万余石本部院去冬委员分查限完着追现将清完尾欠无几目下秋收即可全完随据各州县将从前积弊具禀本部院与司道熟筹参酌先定出借条规继定还仓条规总期实借实还取携甚便社长有所责成无所苦累社谷渐次加多永资接济所有前后两次条规汇刋于后 
　　一社谷原备农民籽种耕田之家无论佃田自田凡无力者皆许借领一切贸易及不耕之民槩不准借衿监衙役兵丁之家有务农者仍准亲属出名借给如系有力亦不准借 
　　一借谷应视其耕田及户口多寡或数斗或一石每户多者不过二石每户借谷必须本地有业者或三人四人公保有殷实者一二人亦可作保殷实田主保佃户则一人许保数户领内实填保人姓名同赴社长处认明方准借给将来负欠先比欠户欠户无着着保人代还虽系社长可信之戚好亦须有保方借如无保人社长不得滥借不许借谷之人连环互保将来难于代还 
　　一每年正月内开印前后官将众社长传到面加款待谆切开谕劝导面给印簿二本出借时社长将逐户姓名借数及保人填于印簿俟借毕于簿内结一总数一本缴官一本同借领存社长处其出借迟早听社长就地酌定一面报官一面出借官不为拘亦不候官批示也领状由州县酌定式样画一示遵 
　　一印簿上填明某处某社社长姓名社谷总数并应借此社之邨庄名目然后逐页钤印记明页数借毕缴官官核明总散数目相符即可存案不许胥吏吹求苛驳需索陋规 
　　一官有借谷印簿簿内载有户名谷数保人姓名官遇查勘公出携带印簿经过邨庄随处抽问当堂审事比较亦将印簿置于案头随便抽问如有姓名数目不符即可令社长回复则社长有无虚捏不能掩饰不必逐户列示致滋繁牍不可责成乡保担戴总保又启乡保包借之弊乡保止许为人作保不许总领总借官不得再佥仓差专管每社致滋通同包借索取规费 
　　一社仓斛斗官须验明印烙每仓皆有漕斛官斗不得大小参差前己验明画一者不必更张其每石收息一斗以三升为社长折耗铺仓等费以七升归仓作本出借悉照旧例遵行其看仓夫口食候部覆遵行 
　　一地力有势棍刁徒不应借之人强借多借及无保人而强借者许社长禀官官即究处今年借谷未还者次年不许再借宁可今冬还仓次春再借不许抽换借领酿成流抵亏空有挟制强借不遂而诬陷阻挠者立即审明枷示仓前示众 
　　一今年所收之息下年即作社本统计实贮在仓之谷存半借半无人赴借者不必强借足数有借半不敷者禀明地方官一面酌量多借一面通报亦不必候示方借也有禀请全不出借官须查明以防侵亏及暗借渔利等弊 
　　一社长乃主持一社出纳之人任劳任怨利济乡里实属义举迥非乡约练长可比毋论绅衿士耆官宜敦请委任更当倍加礼貌虽系平民免其杂差见官免跪平日逞强滋事之人不可滥充社长三年无过详明上司另行分别给奖社长专司社谷出入选充之后官给执照戳记凡有禀官之事用戳投衙免其仆仆往返凡更换社长将旧照旧戳条规缴官另给新照戳记条规责成交代接受以杜新旧牵混推卸搀越等弊其更换或一年或二年三年或轮充官司因地因时因人酌行不为限制社长中有侵冐不法者查明立即革究更换着追 
　　一各仓贮谷过多则借谷之邨必有窵远不便者殊非随处接济之意且谷多人众社长责任太重亦难经理今酌定每仓至多不过四五百石有应分仓者即于适中之地酌定建仓地方并将某邨应借新仓某村仍借旧仓斟酌指定一面具详一面晓谕新仓借谷之户仍赴旧仓借谷秋收就近还于新仓一次借领未完者下年再赴旧仓借领一次官省搬运之费向后邨民长得近借自皆乐从也凡某乡里士民所捐之谷永供某乡里出借不得移于别乡里有虚捐谷者周济邻里之意 
　　一新分之社尚无仓间或暂借闲房祠堂或于寺观收拾一二间或造木板箱暂时收贮再将建仓之费估计请示遵行惟不许贮社长之家公私牵混有情愿捐房捐地及捐木料夫工者计其所费照捐输社谷之例一体叙奖凡有分社一面分仓出借一面定议详明不必候示 
　　一社谷还仓以九月为始限十一月全完一户完讫社长即将原领给还一面于印簿内填一完字如有未完及完不足数者社长将完欠姓名数目开单报官官即将欠户姓名开列出示仓所一面按名追比本户力不能完即着保人先为代完仍于欠户名下追还保人 
　　一每仓全完之后社长将印簿结一总数缴官官即亲往盘查止用丈量积算如果印官政务殷繁不克分身或令亲信的属务选端廉公正之人携带印簿往查如有不可信之仓仍逐仓盘量盘量之后社长用锁再用有印官封封仓之待来春出借禀明开封年终不必取结不报仓收以杜扰累 
　　一捐输社谷听民情愿斗石不嫌其少捐谷十石以上州县给以花红三十石以上给匾奖励五十石以上知府给匾八十石以上道员给匾一百五十石以上藩司给匾二百石以上抚院给匾四百石者具详奏请议叙顶带荣身如上年捐未足数次年捐至四百石亦准接算请叙所捐无论多寡交仓报官先将姓名谷数逐社造册通报查考 
　　一秋收之后地方官每社另发劝捐印簿一本簿首将分别奖励一条列明交于社长同乡耆随处劝捐有愿捐者登入印簿俟交仓之后社长报官照前条请奖凡入簿而未交仓者不必报官作数不得虚报不愿捐者不可强派如地方旧有无益耗费可以节省归作社本以一时无益之费作永远接济之事更为义举 
　　一捐谷息谷积次渐多即于本乡里分社更可就近借还不许移贮别社将来如果十分充裕详明可以免息再多则可变价为该社地方修桥建学等项义举之用地方有偏灾赈粜及一切公事均不许请动社谷 
　　一向无社谷今愿捐谷立社者惟其□定仓所选充社长一体立社报明地迉官通详尚新分之社社谷尚少听其尽数出借以待渐次捐添地方官如有充公银米亦许详明作为社本此不必拘定有四五百石方准立社也凡立社分社均将借谷村庄一一列明以免争借越借 
　　一通报出借还仓已经酌发折式该州县止须将各社长缴到印簿数目结总填入即可照式通报不可因此又令社长另造报上之册致滋需索烦费如州县照式填明数目不错者上司衙门亦不必苛驳凡社谷数目至斗升而止合勺以下之尾数即错藩司衙门更正造报不得以零数不敷驳查滋扰 
　　一地方官新旧交代止就各社长报到印簿查核领状相符取具社长甘结存案即可接收出结不可因一官交代逐社盘量交收以后平时随便可以查验不必分委佐杂多差胥役四出分查致社长有供应之费奔走之劳 
　　地方偶有偏灾所借之谷秋后免息还仓如本年不还次年仍收加一息谷必须详明批定方准免息不得擅准亦不得因一隅偏灾而请免一县之息 
　　以上二十条皆于湖南社仓对针切近即为湖南农民生计攸关印官须实有二番关切民食之心将各社情形谷数多少常切体察洞然心目随时措置因人劝戒佐贰各官留心采访以佐印言之不逮社长受官委任先须公正无私足以服众而又不惜心尤不避嫌怨纵有刁徒强借生事者条规具在官必为之主持不至掣肘至于借户加息甚轻加还甚便发出良心如期完纳今年有借有还明年息又生息社本□多永远借还缓急有赖其有心借骗者自取催追之扰又累保人代还一次昧良不还以后决难再借是自绝其缓急之路也本地绅士殷实之户随力捐输官司为之优奖邻里受其恩惠多则可以议叙荣身乐善之名啧啧人口积善之报历历不爽凡我官绅士民羣策羣力各为境内积此谷石穷乡僻壤皆有备储丰岁歉年皆有接济藏富于民民相为善敦任恤而厚风俗在此一举本部院实有厚望焉 

　　△通行社谷事宜檄 

　　江西社谷向多贮于城中乡民不能赴借本都院通行分贮各乡另选社长副设立条规俾民就近借还至于社仓本不敷例由士民捐输第向来既不知社谷为可借何知社谷之有益一旦令其捐输事非乐于近于强派是以奏请将常平仓谷拨借作为社本自奏定以来正值青黄不接之时新旧社谷通计二十余万石均已按地出借穷乡僻壤之民均有社谷可借矣惟是一省之大地广人稠力田者众分贮社谷合之似觉其多散之实觉其少本都院细加体访士民以社谷为有益者固己有人而无社谷可借或所借甚少不足接济者亦正不免良善之民业己争先还仓而刁玩者或不免有观望负欠之处其中未尽事宜以及应增社本尚有待于委曲劝谕特□五条开列于后 
　　一士民宜量加捐输也社谷之听民闲借还社谷之听民就近分贮社谷之永不拨充公用己于前示内详明载之矣近据各属报到地方好善捐输者亦正不少足见士民知捐谷之有济于乡里而非等于报官充公之项也若人人皆知此意不拘多寡量力捐输则积少自可以成多有本即可以生息嗣后地方官发一印簿交给各社长副听于该社之内广行劝谕愿捐者不拘斗石量交社长填于簿内年底送官官按所捐数目照例奖励十石以上该县给以匾额三十石以上请府给以匾额五十石以上详请上司递加奖励三四百石以上详请题叙其未及十石者地方官花红奖励若上年已捐次年又捐者前后统算仍请递予奖励不得因其少而不为示奖更不必令本人赴官报捐致有奔走之烦杂粮亦许捐输一例示奖凡捐输之人除按数奖励外地方官仍将姓名谷数庄写榜贴社仓以彰善举一社之内岂无好善之人小康之家可分斗石之惠而所捐之谷仍贮于本地所借之人即其邻里一家之节食缩衣捐惠虽属无多阖里之春借冬还利济久而益广尔士民谅亦乐从也若夫平时利债成家自不乐有此一举然如此存心虽拥富厚决不久长尔士民所当警戒也 
　　一地方可设法增添也江西土俗于收成之后由冬及春常有迎神赛会撘台演戏斋醮祈禳之举至于民闲口角细故亦有请祠通都陪茶陪酒设席折费之举此等俗例不但无益而且有损何不即以所费归诸社仓以作社本如系银钱存于社长副□建□日□免枷责此□断不可开州县假公济私擅罚入巳□非巧借名色故例禁綦严不可不访其渐处明年即以谷价出借通计一年之内一里之中此等所费不下百千一概作为捐输社本登入簿内以无益之费充有用之需以一朝之乐作垂久之利广利济而厚风俗莫善于此若地方有犯应枷责之案地方官酌其情罪可原者亦准出谷赎免报明上司以作该地社本也 
　　一宗祠更可另贮社仓也江西之民聚族而居立有公祠一族之内自不乏有余乐善之家自必有捐赀赡族之举但竟捐给则有借无还难于为继又恐争多较少觖望偏枯何不捐为社本贮于祠内另为本族之社仓报官存案另选社长听族内之人年年借还不在异姓社谷之内地方官给匾悬挂祠堂则以本族之谷借给本族之人将来生息日多则可以免息可以赡族有义仓之实惠无义仓之流弊睦族亲亲之道俱在于此矣若夫以祠中公租作通族之讼费逞忿肆横垂涎染指既多耗费又酿祸端何不以此作为社本为通族缓急资生之计耶 
　　一社长副宜实心任事也社长副非同乡保乃地方好义行善之人也常充者固出乐善不倦之本心即轮当者亦属众擎易举之美意地方官优以礼貌免其差徭乡里赖其经营服其盛德必须存一点利济之实心乃能行利济之实事同社者非其亲族即其朋侪所济者自其祖父延及子孙出纳必须公平借还并无勒索应借而借勿畏怨而悞借匪人应催则催务乘时而收取有法侵挪则自贻伊戚需索则众怨必腾贫穷难信则以保人为凭若无保人则竟不借逞强者官司必加惩处里邻必有公论如能料理有方本都院当不惜破格奖励决不令其因公受累也 
　　一小民须急公清还也平常借谷利加三四尚须有借有还一有负欠必然告追后难再借今社谷乃同社之公物若许一人负欠势必他人效尤在社长副则责成最重力难代赔在同社则缓急相资理难坐视官司又岂肯于负欠社谷之人稍有宽贷尔等试思一年有欠再借何期官一出票追呼立至举室担惊受辱所欠仍不能免借谷者当知私借民谷尚不能不还何况官杀借一家之谷尚不能不还何况众人之谷为保人者当思审慎于先乃免贻累于后既巳当官认保难任巧词推卸况十一月内还仓明春二三月即可借出不啻取之宫中何等便益而乃甘为负欠之人自干官司之法本都院亦断不肯因一二无良负欠之民而坏经久利济之举也 
　　以上五条均为社仓善后之事宜切要之至计果能同心协力实在遵行以目下二十余万社本而计十年之后可得四十余万石若能随时增入息又生息则所得更多利济更广本都院深知江西人多田少资生不易虽有惠养之心愧无博济之术惟欲使各乡村镇在在有谷人人可借可以藏富于民而不必仰食于官纵有荒歉之年一里之谷可以供一里之食即或未能敷足而在本里得谷一石胜似远赴官仓借籴十石矣尔士民中苟有远识者必能见及于此愿深思之毋忽 

　　△再饬清查社谷檄 

　　江西社谷向皆贮于城中每年不能出借其贮于各乡者又皆社长人等捏名认借作收作放并未按期收还本都院莅任之初当即檄饬各该府委员盘查实数分贮各乡嗣因社本无多不敷出借又已奏拨常平仓谷七万余石作为社本分贮出借一切利弊三次条规均己列明此外批禀另谕谆恳相告或省其烦琐或释其疑畏无非欲各属明白此事之有益于民无累于已庶肯实心经理渐次多贮以为江西接济民食之一大端两年以来各属中以此事为有益而实力经营者自亦不少计通省现贮社本向来止十三万石今连动拨常平仓谷及士民陆续捐添并两年息谷合之将及三十万石再经数年所积渐多所借益广民间赖此接济者益众即如今年春夏米□昂贵民间借贷艰难凡有社谷者俱可就近出借颗粒皆得实济不但官知社谷为有益即士民亦无不以社谷为有济现在有慕义报捐者亦有自行出资捐葢仓廒者社仓之有益无害情事已明难瞒公论惟是利之所在愚民巧于相争其中奸弊在所不免官司之于民瘼不甚关切者未免为已之念重为民之念轻或藉端躲闪或畏事苟安稍一懈忽奸弊丛生即如豊城县则有社长侵蚀社本捏名作借之事泰和县则有久已报捐不即转报所借又不收息之事湖口县则有所拨社本至今未借之事此外或社长亏空而虚数作抵或刁民抗欠不还而留抵新借或虽已报捐而谷终未收仓或有从前侵谷名虽报完而至今仍难着追或保甲长总领分借出借数多还仓数少或地方刁民先则强借后则抗欠社长副畏其无赖隐忍报完以图将来弥补此皆地方官不存为民之实心故经理不能如法若不乘此冬间及早清查来春凭何出借久且化为乌有良法美意有始无终甚为可惜仰司官吏即便移会四道通饬各府将各属所贮各乡社谷按照上年奏报实存及今年详报新捐批罚各数设法密行清查或令知县于各乡中探其难信者抽盘务须各仓颗粒实贮如社长副侵亏刁民抗欠捏报完仓者即行拘拏究比清追另选端悫诚信之人管理或有先报捐输谷未到仓亦即传到本人□明果否愿捐愿者速催上仓不得任意悬宕或有从前侵亏仍未追楚者据实报明设法着落完补或有保甲总领借多还少即系保甲舞弊侵吞严追根究此外再有士民报捐匿不转报收息参差或私自免息及将谷存贮社长之家不容小民赴借并收拾寄顿不妥者据实报出一一清厘如法改易有自愿捐建仓廒就近分贮者亦听其便如无前项弊窦责成知府出具切结回复以便明春依期放借该道悉心督率妥办不许漫无头绪概委员役挨查滋扰自此以后一有弊端立即揭报请参以为玩视民瘼者戒 

　　○李湖 【江西南丰人乾隆己未进士官至广东廵抚赠兵部尚书谥恭毅见　皇朝奏议】 

　　酌定社长章程疏 

　　△酌定社长章程疏 

　　察核各属社仓亏短情形知社仓之禆益固多而办理社仓之流弊正复不少因为之推求其故自前抚臣二十四年奏定成规后奉行之初原属无弊无如江苏民情巧伪事熟弊生而地方有司又视社仓为无关考成漠不经意行之日久胥役乡保与社正副联为一气就除弊之科条转而为滋弊之涂径即如点充社长原定成规以十年更换嗣经条奏改为三年一换前抚臣陈宏谋因社长不无赔累请改为一年一次轮当其意原为社长久充致成亏欠之弊讵近日社长视同传舍寅接卯替彼此巧为规避互相朦蔽遂至春借秋还皆成虚套且一社之中公正堪充社长者不可多得一年一换需人过多惟凭乡保举报按户轮当遂多任非其人弊难枚举更查原定规条专责社长收掌出纳不令地方官司其出入葢恐官吏经手易启挪掩之弊且一经官管便与常平仓无异即失社仓本意但春借秋还地方官竟不稽查比追社长徇情滥借与土棍强借不偿之弊势所必至臣就前抚臣陈宏谋原奏定五条内与现在江苏省社仓实在惰形悉心体察现在行之无弊应仍其旧者三条应酌改者二条应增添者一条谨就现在社仓情形斟酌调剂恭陈　圣鉴 
　　一社长年限宜酌更也社长一年一换岁岁需人不得不责之乡保开报恐其所举非尽端谨诚实之人滥借侵渔既不能免即有一二小心谨饬者又或懊守管钥颗粒不放冀迨一年期满交卸脱累亦属无禆农民应请嗣后选充社长永不许着落乡保举报务令该州县在本社各村庄内照例于不应试之殷实监生遴访举充司事三年出纳公平社谷无弊详报到府给匾奖励再令接管三年如能始终如一据实通详将该社长举充乡饮以示优眷六年期满另选充补设或办理不善即行随时更换不必定以三年倘本社各村实无不应试之监生即举诚实乡民充当亦不必拘泥成例 
　　一州县稽查之法更宜重其责成也社仓定例社长专司出纳官役不得掣肘但春借之期官不为之稽查核实则柔懦社长土棍乡保胥役皆得强借重借秋敛之期官不为之查比欠户皆得拖延应请凡遇春借之期社长将应在本社借谷之户取具押领同正副簿票送州县核准示期开仓出借该州县接到禀报按照村庄门牌核明应借之户填入正副簿内其不应借者不准入簿借给即于次日定期出示赴领至期分委佐杂或教职一员亲赴看散散毕封仓如开仓出借时有强梗之刁民该委员带交印官究处至秋□后应行还谷时社长禀明州县示期开仓收纳若按期交纳全完州县或亲赴验明封仓或委佐杂教职赴验封仓倘十月内不能全完社长将簿内欠户标明禀送州县差传比追是收掌出纳仍责之社长也地方官严其查核则强借拖欠之弊可除其州县交代验报及岁底奏报一切事宜仍照原定规条办理 
　　一苦累社长事宜严行禁革也近日江苏各属凡系乡曲谨愿之人无不畏避社长一役葢缘经管出纳不惟虑招乡里尤怨与顽户之抗欠而其最为苦累者则交代盘查按月按季册报折报等事地方官以社谷掌于社长每遇造册结报事总惟社长是问奔走城乡致多浮费加以胥役之驳诘差使之传催一充社长便无休息此等弊累亟应严行禁革查每社俱定有正副簿籍出借时按户登明有无存谷数目一目了然及至秋还亦复登簿一存州县一存社长一社之数目灿然可稽即通县之数目较若列眉不但州县造报月折季册可按籍而□即遇交代盘查册结亦无难按簿查办嗣后社长除春借秋还赴官禀报及遇盘查到仓开验外如仍有以造册出结等事苦累社长者或经告发或被访出官则严参胥役立拏重处则社长之重累尽除而责任亦专矣 

　　○汪辉祖 【见保甲书卷三】 

　　义社二仓 

　　△义社二仓 

　　设积贮于民间社义二仓尚巳然行之不善厥害靡穷官不与闻则饱社长之橐官稍与闻则恣吏役之奸葢贷粟之户类多贫乏出借难缓须臾还仓不无延宕官为钩稽吏需规费筦钥之司终多赔累故届更替之期畏事者多方规避牟利者百计营求甚有因而亏挪仅存虚籍者此社长之害也其或劝捐之日勉强书捐历时久远力不能完官吏从而追呼子孙因之受累此捐户之害也此等良法固不宜因噎废食究不容刻舟求剑欲使吏不操权仓归实济全在因时制宜因地立法旧有捐置者务求社长得人为之设法调剂捐户如果无力完缴亦不妨据实详免若本未捐设断不必慕好善虚名创捐贻患 
　　以法救弊则可因弊废法则不可 

　　○王凤生 【见保甲书卷三】 

　　仓备 

　　△仓备 

　　仓储以备灾荒设遇其时为亿兆生民系命倘欲赈无粮欲借无种仓卒之间从何措手思患豫防守土者何可膜视近时仓廒往往有罗无还任阙不补延寄观望或虑买价之不敷或畏交盘之易耗始犹藏价于库终且库亦虚悬岂知平粜之在歉岁其价本昂盘缺自有章程亦不至大滋赔累也至于社义二仓原以济官粜之不足法良意美无如行之不善致滋流弊今并有价存于库官为挪移者名虽历任移交实则何年买补顾名思义其何以安余在平湖适届岁歉查其社仓米谷应存万石有奇除价存县库银千数百金其余九千余石俱悬于社长之手三十余年来从无粜借直为各社长侵亏徒存虚籍而己因乡民纷纷具控特为严追乃知无著者巳将及半而有力者又以例不官为经理多方狡狯宕延并有讦控于上者余悍然不顾追之益力意欲变通其法饬将前存之谷作时价缴银谕令各乡公保殷户十二人为社长每年四人领银生息社日接收次年如期交代后手并利作本计息又次年亦如之再公举城中殷户二人名曰社首每届交期亲往监算统俟三年轮举再并社长另饬城乡公举十四人司其事一如前法岁歉则尽支利银分别乡民之极次贫随平粜之时官督社首社长眼同给散俾沾实惠至丰年仍如前不准粜借葢欲分寄其任不令久拥其财致滋弊实也适将去职不果行 

　　○陶　澍 【流云汀湖南安化人嘉庆壬戌进士官至两江总督有印心石屋文集】 

　　劝设义仓章程疏 

　　△劝设义仓章程疏 

　　伏惟民以食为本事须豫则立前年皖江被水哀鸿徧野仰蒙恩旨赈抚兼施并经臣劝谕有力之家捐输助赈流离数十万获就安全事后犹深悯恻因思博施济众自古綦难彻土绸缪宜先阴雨常平之制善矣然待惠者无穷至社仓春借秋还初意未始不美而历久弊生官民俱累变而通之惟有于州县中每乡每村各设一仓秋收后听民间量力捐输积存仓内遇岁歉则以本境所积之谷即散给本境之人一切出纳听民间自择殷实老成管理不经官吏之手以冀图匮于丰积少成多众擎易举所以图便民也各保各境人心易齐耳目亦周所以免牵掣也择人经管立册交代所以防侵蚀也绅民自理不经官员吏役之手所以社骚扰也不减粜不出易不借贷专意存贮以备歉时所以断纠轕而弭争端也凶年不妨尽用乐岁仍可捐输以一乡济一乡之众故不患其不均以数岁救一岁之荒故不虞其不给可小可大无穷匮也取锱铢于狼戾之时求水火于至足之地捐谷者不以为难司事者不以为累行所无事不求其利而弊自除预防其弊而利乃久臣为此章程筹思经岁简易直截似可为备荒之一助如果各州县能实心实力劝导有成是亦不费之惠惟所议章程与社仓之法有异本以丰岁之有余备荒年之不足可否即以丰备二字仰恳天恩赐为仓名俾垂永久谨将所议章程十二条敬为我　皇上陈之 
　　一乡村无论百余家十数家总以里居联络者公设一仓每年秋收后各量力之盈绌捐谷存仓出者毋吝劝者毋勒或数十石或十数石多则一二百石少即数石数斗数升均无不可收谷时公同立簿登记择一老成殷实人总管再择一二人逐年递管仍设立四柱交册分别旧管新收开除实在明晰登载互相稽查连年丰稔日积日多则谷不可胜食矣 
　　一乡村零户有难于连络者或每族各为一仓或一族中每房各为一仓或以散户归入附近邻保共为一仓均听民便总在随地制宜多多益善果能一处行之有效久而他处自仿照行之矣 
　　一设仓宜择善地不宜近水不宜近市以防不虞建议之初仓廒未立或神庙或公祠或老成殷实之家仓屋有余者均可借储但须本人情愿不得强借一俟谷石稍充即可另自置仓 
　　一仓谷由于乐捐间或有湿有粃不能拘泥画一应于收仓时先为晒干车净公同登记耗蚀若干若收贮年久又须公同出晒一次覆量上仓再逐一登记实数以便查考 
　　一设仓本系义举司事之人不容稍有侵蚀亦不许藉端开销惟所雇守仓之人不能不给予工食责令廵查遇有风摧雨漏仓板损破之处立即告知经管之人及时修理其锁钥等项不得交人佩带 【宋州从政录此条下附云修理经费或于建仓时酌存银若干生息每年岁修只准支利不准动本】 
　　一捐谷既有成数即赴地方官呈明立案以免匪徒阻挠扰乱章程以后捐多捐少收放出入官吏概不与闻即里长甲长亦无许越俎倘有吏役托名稽查藉端需索查出照诈赃例从重惩治 
　　一积谷既饶止须添建仓廒不必推陈出新以求滋长亦不必春借秋还以权利息戢争杜纷此为最要惟余谷置田收租尚可并行不悖然必积谷实在充裕有余以少半置田乃可否则不必盖此谷原为备荒而设至捷至便推陈出入易滋朦混借出难偿渐归乌有置买田产虽属经久之计然不能救济目前亦非急务也 
　　一每遇灾荒总管分管外添择公正司事计谷之多寡先尽本村中鳏寡孤独无告之人次及极贫又次及中贫或五日一散或十日一散事竣凭众确算至家计稍可支持者不必分给即小歉之年亦不必动用以归实济 
　　一捐谷之家此谷既捐即系公物遇有灾歉不得以从前甲多乙少致启争端或先在此村捐谷之家其后移居他处遇此村散放不得以曾经捐谷回向转索新来之户从前虽未捐谷遇有散放亦应酌给不得独任向隅盖各保各境以乡村为断虽救恤无分彼此而谷少人多亦不得不稍为限制其各族各房积谷者则不必以乡村为断 
　　一年岁丰和时劝捐较易果能积有三年五年之蓄又不妨畧为变通邀同衿耆划分若干于乡间添设恤婺育婴等仓或以冬间就村庄中鳏寡孤独与外来无告穷民量为赈济亦所以广任恤也 
　　一乡村绅士克知大义者多自必首捐为倡如有能捐谷千石者或捐银千两以上买谷归仓者或捐置基产仓廒及斗斛诸器物用银千两以上者均当照例请　旌以资鼓励倘虑书役索费即径赴院司衙门呈明捐数以便行查确实立予请　旌断不令善举稍有阻格 
　　一劝捐外尚有因事乐施一节如民间演戏酬神及嫁娶喜期庆祝生日尽可将糜费折谷捐入义仓扩而充之不特安贫即以保富将型仁讲让之风亦由此而兴起矣 

　　○徐文弼 【见持家】 

　　设立善仓示 

　　△设立善仓示 

　　今欲为有备无患之计兼仿义社储米之规聚各户分给之粮归本乡统贮之所取恺惠之义名曰善仓视诸仓较为便民盖常平仓设在官出纳拘于功令此自民储之而民散之不待请命需时一便也义社两仓粟出自民非仅升斗之纳此敛米无多易于捐助二便也诸法积久而弊生此于数月内旋敛旋散历时无几无奸欺侵蚀之虞三便也常平取值义社取偿此有发无收不必投钱输粟免稽数追逋之烦四便也公家发赈泽自上施此酌盈剂虚不出闾里使比户敦尚仁风相观而善寓教化于惠养之中五便也有此五便恐尔民或未深谙合行晓谕务各遵照酌定规条勉力奉行 
　　一善仓分乡设立视道路之远近计人户之多寡酌定几仓设于适中之地以便饥户就近领米取好善乐施之义故谓之善仓管理其事者谓之善首捐助米粮者谓之善户劝捐米粮之簿谓之善簿给各饥户领米之票谓之善施票 
　　一善首即就善户中之尤殷实而公正者充之须有正有副正善首总理出纳收掌簿册副善首分簿劝捐米粮 
　　一建仓需用之费各善首先行垫出载入同善簿按价作捐米之数其一切纸张杂费俱归并销算再置斗一升一 【又置竹筒五每筒二合计五筒为一升】 以便散给米粮之用 
　　一善仓米粮每岁秋熟时副善首各持同善簿向各善户随数捐助自一升至数升自一斗至数斗无庸勉强由人乐施积少成多会同正善首计数贮仓以待散给 
　　一各善仓所管境内先清查各户实系贫病老弱无可谋生者汇造一册载明各户大小口即照册写票每户各给一票凭票领米大口日给米四合小口日给米二合如二大一小共给米一升每岁至腊月二十一日为始至次年三月终为止通计百日每一大口共给米四斗每一小口共给米二斗先统算册上大小口若干再以簿上捐米若干摊算如或不敷所给之数仍向善户中之更殷实者劝捐凑补 
　　一各仓预造总册二本 【一存本仓会计一送县署备查】 册上先载一善户某人捐米若干总共捐米若干后载一贫户某人大口若干小口若干应领米若干总共领米若干逐户登明又造同善簿二本 【一总簿存正善首汇载各数一撒簿交副善首劝捐米粮】 又刷印善施票随数俱送县用印分发各仓以防滋弊 
　　一善施票须用宽纸刷就半留余纸以便每日给米时填注某日字样以杜重领 
　　一各仓散米总以其日辰刻为定办事人务须早到随到随给毋使守候每岁于腊月尾须预散正月半月米粮后仍五日一散免致恣食图饱仍有受饿时也 
　　一各仓善首于收米入仓之后按各善户助米多寡逐户列榜揭于通衢使共见共知一以防奸欺一以彰良善至各善户有于常格外愿多助至数石者善首呈县优加奖誉或赏以花红或给以匾额以示鼓励 
　　一每逢丰年助米之户多领米之户少仓内或有余米善首即于施米事毕时尽数运出变价 【因米易红腐未可久留】 待秋熟后仍随时价买米同所助之米并归仓内每丰岁照此办理米必渐积而多又可于歉甚之岁加增施济如年庆履丰余米益积酌量将米易谷归入仓作本乡公捐之项 【盖善仓止需每年施散之用多则殊费经理且恐积久弊生】 

　　○余廷灿 【字存吾湖南长沙人乾隆辛巳进士官编修有存吾文稿】 

　　富民 

　　△富民 

　　自常平社仓外法宜以时风谕富民岁积谷而贮之于家家约自百石始递增至千石止随其赀产之上中下而进退之以为一家积贮之数其岁无储峙虽有储峙曾不及额者许里社相纠罚其岁岁及额且有加者官旌异之惟出入敛散则不得与颗粒于官府焉都计一乡横袤数十里就中中下富民率什之二三上富民率百之一二寓数百石之蓄于十户中寓数千石之蓄于数百户中即不幸旱荒相随属亦人人隐然有所恃以自固故藏不在官而在民古昔富民更变久皆知重积谷富民重积谷故常平社仓所辽缓稽滞不及事者富民实能佐有司之急纡百姓水旱之忧一时婚姻亲戚毗邻告籴告贷于其门者若取寄物其后谣俗被服饮食奉生送死之具皆务极声色穷珍异侈丽都喜好佚乐而矜夸势焰渐靡既久富民遂相率重金钱而不便利谷粟至于岁括卖升斗之储以奉其所欲给其所求犹苦不足囷窌耗矣一遇旱干猝至贫者富者俱若鱼之涸而处于陆蝼蚁皆得制其命而俟其弊有立枯死耳昔管夷吾过市有新成京囷者二家请桓公赏之民争为京囷以积谷齐用富强武王立重钱之戍令民有百鼓之粟者不行而国谷二十倍南楚俗尤惰窳安土物重迁徙仅仅与谷为命脉令谷熟则尽化命脉为金钱如谷不熟则岂可食金钱以全命脉直荑稗之不若矣有深思长虑为根本之计者于富民早为之所或亦有以佐常平社仓之所不及者欤 
　　明蔡忠襄公懋德为杭州推官时念岁祲商艘稀至米即踊贵兼之俗尚趋末家鲜盖藏一遇饥荒束手无策因建通积条议劝绅士殷富人家于新谷丰收之时各自量力囷积或数十石或数百石到春夏之间客米稀少而价昂令其取什一之利以平粜于本里此法可使富者无所捐贫者有所济实备荒之善术也 

　　○章谦存 【安徽铜陵人官教谕余未详见　皇朝经世文编】 

　　备荒通论上 
　　备荒通论下 

　　△备荒通论上 

　　天下之本在农农民困则天下困天下之困解而止而农民口食之外尚有事田亩但解口食之困而不可止以故天下即不困而农常困不独凶年困乐岁亦困语云可使足民孟云使有菽粟如水火其使之道果安在哉耕三余一耕九余三非农自余之实赖有积贮之政然东汉之常平今则可收不可放隋之社仓又可放而不可收若是者何也葢不知人民之数故也周礼在六乡者乡大夫而下至于五家之比长在六遂者遂大夫而下至于五家之邻长 【六乡畿辅如今顺天六邀如今之各直省】 不特知之而且辨之数之而总之于大司徒小司徒 【如今户部尚书侍郎】 其数直由五家之比长邻长而详不待凶荒而施舍之政补助之法敛散之简易行也后世之法不揣其本无积贮则立而视民之死有积贮则徒滋诈伪而无补于事愚以为欲厚生必讲仓法欲讲仓法莫要于知民数欲知民数必先清田数田数本有册籍然有一田必确知其一田之主 【如近时有田百亩则当一夫而欲避差役则诡寄户名于是有无田而有差者有数百亩千亩而无差者今欲确知田主按籍以求其真名不难也】 使邑宰合而计之似觉甚难使各仓分而核之则又甚易一图之大者田不下五六千亩小者亦二三千亩上农佃田二十亩口必多中下佃田渐少口亦渐少其数他人不知而田主则未有不知之者由仓而核其田主之真名由田主而核其佃户之真数当春而颁则田主承领及秋而敛则田主归偿古者田以井授则管于比长邻长之官今以买受则业主即比长邻长之官也一甲统十户一保统十甲立一仓皆以士人有家业者主之 【今之总甲即隶于所立之仓正仓副为役】 大小相维纲举目张宜无便于此者或曰佃或诈谖田主惧累不肯为之承领奈何曰初行信有之久则无是矣初行时田主曰是真贫而不能偿者也仓主则曰是果贫耶揭其名而定其数不许其借而许其籴虽不借犹借也而不贫者不与焉不贫者田主不忧其不偿也不难于承领也而他途之人不与焉夫农民之常困于他途者他途贫谋口而止而农民不但谋口而止一亩之田耒耜有费籽种有费南斛有费雇募有费祈赛有费牛力有费约而计之率需钱千一亩而需千钱上农耕田二十亩则口食之外耗于田者二十千以中年约之一亩得米二石还田主租息一石是所存者仅二十石当其春耕急需之时米价必贵 【折中订之每石贵一千有余】 势不得不贷之有力之家而富人好利挟其至急之情以邀其加四加五之息以八阅月计之率以二石偿一在所存之二十石在秋时必贱富人乘贱而索之其得以暖不号寒丰不啼饥而可以卒岁者十室之中无二三焉农民之所以困反不在凶年而在乐岁今由仓借米无所谓贵贱也加二斗之息不及富人十之一也来春又借之而出虽名曰借实取之宫中而用之也 【实算一石止偿二斗】 诈谖之民亦深知失信负逋之无利而争输恐后矣行之日久而田主犹惧佃户之累而不肯为承借者必无之事也古者九等定户一口起十口止不二口则鳏寡孤独分龠合养之无难矣因是历考古来言积贮者惟管子李悝能用周礼民数之法亦可见其时井田未废朱子则行于一乡其数易知惜犹未详求及此故其法皆不久而自敝也或曰田以买受复由佃种参差进退月异而岁不同其数何由尽知余以为不然假如一人买田百亩其佃种者必有七八户工本大者不能过二十亩为上户能十二三亩者为中户伹能四五亩者为下户上中下各几户他人不知业主未有不知者着落业主开明户若干口若干以交仓将来春放之时按其人口多少定放几何收时亦然或口数有增减悉由业主随时更正推至数百亩千亩者皆一例可知矣其佃户而外或有自种己田者亦分别其上中下户而托田邻领放或他图之亲友皆以取信为仓为主其它工匠杂色人等不过镇市公知共见亦分为上中下户许粜不许放分造正色杂色二簿及大歉之岁公行义赈则正色杂色一例给放其下户即极贫也中户即次贫也上户不赈此皆不待查核而按籍了然者以此行社仓则常年春放之数悉当其口数田数何至有秋收逋窜之弊即大荒给赈又何至如近年诡冐无稽一无考核也哉后世田归于业主则业主即邻长里长之官业主不经理之将谁经理之者每乡立仓正二人以考其成每图立仓副二人以核其实每田每户各业主注册以立其根上下公知互相紏正保甲出其中井田寓其中而谓民生不厚风俗不成无是事也 

　　△备荒通论下 

　　食余而不知敛狗玩食人食矣敛而不能散老稚转于沟壑矣顾易于散者必难于收无论凶年无以赈死亡且何以为恒年再散之地乎不可不详其道也其道云何一责成田主周知民数二权宜籴粜三存典生息其必分三条相辅而行者诚以各乡情形不同听民自为择取或当青黄不接之时以仓米平粜价每升酌减几文使仓有微息而农民亦沾实惠此一法也更或每年变价交典生息八厘辗转生息以为大荒赈籴之用此一法也三法并行而必以周知民数为之根柢特恐初行查考未清抑或各乡致有不同姑以减籴存典二法通其变耳至若城镇图分多半不耕之民则惟有籴矣特非荒不籴与农民别而以民数为主则亦与农民同耳三代后能推行尽利者其惟管子平管仲轻重篇曰岁有凶穰故谷有贵贱令有缓急故物有轻重 【上今急于求米则民重米缓于求米则民轻米】 人君不理则畜贾游于市乘民不给百倍其本矣 【给足也】 故万乘之国必有万金之贾千乘之国必有千金之贾者利所并也 【贾调居积者】 计本量委则足矣 【在上者量本而委以所欲居之货不使有以十取百之弊】 然而民有饥饿者谷有所藏也 【富人藏谷亦贾类】 民有余则轻之人君敛之以轻民不足则重之人君散之以重凡轻重敛散之以时即准平守准平使万室之邑必有万锺之藏藏镪千万千室之邑必有千锺之藏藏镪百万 【六斛四斗为锺镪钱贯也】 春以奉耕夏以奉耘耒耜器械种穰粮食必取赡焉故大贾畜家不得豪夺吾民矣 【以上管子全文】 按商列于四民之中而独有畜贾之禁者商通货贾居奇心同而术异商察岁时之丰歉知四方之贵贱以有通无裒多益寡故谷贱而商籴至则其价必增价增则利农谷贵而商贩至则其价必减价减则人与农俱利若夫贾则为主而不为客非有关津舟车之劳不能久待也非有旅食赁宿之费以急于求售也商多一日有一日之累贾则多一日有一日之利是以非至贱不籴非至贵不粜挟其至贵至贱之权以乘小民之急夫安得不困故考工称国有六职而不及贾诚以商尚有利于民而贾者直国家之大蠹也捐富贾之有余以补耕耘耒耜之不足管子其善用泉府法欤泉府云货之滞于民用者以其价买之即管子有余则轻之故人君敛之以轻也泉府云物揭而书之以待不时而买者即管子不足则重之故人君散之以重也泉府云凡民之贷者与其有司辨而授之以国服为之息郑司农谓从官借本贾以其所贾之国所出为息也康成曰贷万钱者期出息五百即管子之泰春国壳倍重数泰夏赋谷以理田土春秋田谷之存子者若干是也夫泉府之职列于地官以司徒之属有周知土地人民之责也管子则曰国之广狭肥饶有数终岁食余有数尤为握根探本之论此法惟李悝尝能行之李悝曰粜甚贵伤人甚贱伤农人伤则离散农伤则国贫故甚贵甚贱其伤一也善为国者使人无伤而农益劝 【凡不耕而食者曰人】 按管子策国筹农而己而悝则兼人其法较密不知管子当谷贱之时已存三分之一以待人民相为粜籴而商贾之家又复计本量委以使之转贩取赢至于出谷之时平价任买人与农复何所区别哉故李悝之法亦即管子之法也或曰熙宁行泉府害如彼何也曰非泉府法也泉府云凡民之贷者言民之愿贷者 【不贷于公亦贷于私】 不愿贷者不相强也而熙宁则抑配之 【提举司以多散为功】 泉府云国服为息是随其所服事之物为税郑司农云或以丝絮或以絺葛是也而熙宁则概征钱 【钱亦可为息定以钱则不可】 泉府之泉康成谓万钱朞五百而熙宁则放钱一千收钱一千三百 【六倍】 抑配行则领者不必偿偿者不必领而鞭笞勒扣无所不至矣 【富不愿领贫不能偿强富代贫势所必至也】 征钱一定则税非其产势必于秋成谷贱之时转辗求售以偿官债而卒岁之计且不暇问矣至于息重之害又不待言而谓是泉府法乎其尤悖乱无理者尽散常平钱作青苗钱是使万万穷民尽作朝廷债户不幸有水旱之灾而朝廷涓滴之泽不漏于编氓也岂不谬哉 

　　○刘衡 【见保甲书卷二】 

　　州县仓食为尤重 
　　禀复义田积谷过多筹议变通由 

　　△州县仓食为尤重 

　　或问州县仓库以何为重曰仓为重葢民以食为天谷为命仓者民之天也命也与前官交代若库项稍有不足尚可为设法弥补仓项不足设有急需何以应之恐致有碍民生决不宜颟顸接收即以谷价作抵亦不宜接收若既收谷价三两月内必须买补完足方为有备无患否则贫民无以为生富民必不能安业难保无意外之变若前项仓内既缺谷食又无谷价移交则或筹欵或劝捐总以速行买补为要 

　　△禀复义田积谷过多筹议变通由 

　　敬禀者案奉宪札以川省捐办义田收租积谷原议为歉年赈恤贫民之用惟川省历少歉年道光四年以前此项租谷巳积至二十余万之多饬即查明情形悉心妥议总期足以杜霉蛀侵亏诸弊端而仍不失有备无患之意斯为尽善各抒已见切实禀复等因伏查义田收租积谷日积日多原议卖谷添买良田一节恐通省膏腴不数十年半为公产诚如宪谕委非便民之道应毋庸议社仓每年借粜各法繁琐难行徒滋弊窦亦毋庸议则欲免霉蛀之虞杜侵亏之渐而又不失有备无患之意不得不预为筹议矣除道光四年以前实贮在仓之谷以备灾歉毋庸更动外谨将五年以后岁收租谷就管见所及率举五条为灶台陈之 
　　一每年拨出若干成以养孤贫也义田原为备赈而设惟贫民之待赈事在荒年若年老残废之人虽时值屡丰亦势难存活是矜怜茕独较之赈恤灾黎尤为急切况同一活人之术一则悬待而莫计其期一则及时而立收其效所宜量为变通者也应请嗣后每年于新收义谷内拨出若干成为增养孤贫之用仍分别地方之水陆原捐义谷之多少酌量动拨缘近水则商贩可通得谷较易请以四成为率陆路则难于挽运积贮不厌其多请以二成或一成为率伏候裁夺 
　　一每年拨剩存仓之谷亦应酌议成数分别贮粜也每年所收谷数内既拨出若干成为增养孤贫之用所余之谷日积日多易致红朽应请将此项动拨余谷分为十成以三成贮仓以七成出粜每年青黄不接之时将七成出粜之谷动碾成米查照时价九折收钱零碎粜卖与贫民该管官将谷数钱价列榜晓示其所得之谷价或暂行存库或发商生息随时结报如谷价尚未动支遇有交卸将钱列入应交项下于总结外另加一结一禀其三成贮仓之谷为数无多应与道光四年以前实贮之谷留为备赈之用按年结报以杜弊端其近水之州县或以一成贮仓九成出粜伏候裁夺 
　　一粜卖之谷价即可为乡学延师之修俸也学设四乡其馆比修俸之多少视所得谷价之多少以为凖总以上年所得之谷价为次年学馆之修仪仍通盘核计准其将谷价尽数支销列榜晓示仍行结报 
　　一义谷应按年分挨次动拨出粜也凡每年动拨增养孤贫之若干成及出粜之若干成该管官均应查照义谷上仓年分择其最先到仓之谷先行动用按年挨次蝉联而下则十年以外之陈谷以次出仓矣 
　　一请将拨给义谷各缘由　奏明列入仓项以资考成也此项义谷并非正项各地方官或未免意存膜视可否将捐置义田缘由及现在积谷若干并量为变通各情形专折具　奏并声明嗣后将此欵列入仓项以交代为盘查该管官倘有亏短霉变情事照例分别参处则考成所系更当加意经心庶免弊混 

　　●牧令书卷十三　筹荒中 

　　安肃徐栋致初辑 

　　魏　禧 
　　沈峻 
　　胡衍虞 
　　袁守定 
　　潘杓灿 
　　陶　澍 
　　周震荣 
　　黄可润 
　　王植 
　　鲁之裕 
　　王凤生 

　　○魏　禧 【见屏恶】 

　　救荒策 

　　△救荒策 

　　天灾莫过于荒天灾之可以人事救之亦莫过于荒古之行荒政言荒策者不一有永利者有利用一时不可再用者有可行者有言之足听行之不必效者要之散见诸记籍中未有统要余摭所见闻择其可常行无弊者条之救荒之策先事为上当事次之事后为下先事者米价未贵百姓未饥吾有策以经之四境安饱而吾无救荒之名所谓美利不言是也当事者米贵而未尽民饥而未死有策以济而民无所重困所谓急则治标是也事后者米巳乏竭民多殍死迁就支吾少有所全活所谓择害莫若轻是也凡先事之策八常事之策二十有八事后之策三 

　　先事之策 
　　当事之策 
　　事后之策 

　　先事之策 

　　一曰重农农者粟之本或兴屯田或修水利或赈贷牛种或亲行田野相劝或分督里役地方摘举游惰或开垦荒之法而首在不以工役妨农时不以讼狱扰农家如此则农事举矣 
　　□世□论赈□曰始荒者使富民出□以养贫民负民出力以卫富民壮□□出□其□在□□□之心相通□民食富民之粟而知感则其效力必勤富民藉贫民之力而有用则其出粟必乐一曰立义仓贫民富民多不相得富者欺贫贫者忌富一廹饥馑初然抢米再之刦富再之公然啸聚为贼富民目前受贫民之害贫民日后受官府之刑真贫富两不得益也所以朱子修举社仓不特救一时饿殍实所以保富全贫护人身家养人廉耻为法至善今师其意而少损益之凡每坊设立义仓不必分派若干家若干人随其相附近处择便为之听民自议自行先集父老士民恳切开谕以义仓之利身先捐俸以劝富室然后出示远近令十日内报命凡报命者合坊具连名呈一纸举值事者一正二副造册二本一丁册一义谷出□册凡丁册不论男妇贫富贵贱皆载之官皆用印旋给本坊收掌其官所助谷若□以□于□□为主干照各坊丁数多少派贮仓内其富豪悭吝不肯助义者许本坊呈官视所应出者加罚三等所举值事之人有不法不公者本坊呈官重罚公举他人代之其呈仍用印付还或坊中事繁三人不能理许值事人随签几人佐之本坊俱要酌处公费以酬其劳至义谷出入之数官府不预只于当发粜时先期出示令各坊清核丁数定于某日粜米官府时行巡访于当收籴之时先期出示以某日起籴谷至某日报完踰期不完者以欠谷多少议罚凡坊内与籴者设签写户首姓名下注几口籴米时左设一人散签右设二三人量米来籴者先将名下应粜米钱若干交左人领签即将签投右人照签领米散米巳完右人缴签交左人收明日如之富室及僮婢皆许与籴凡粜米如原价每升一分今价三分则取分六厘二分则取分四厘分半则取分二厘分二厘则取一分升一分则不出陈矣葢酌取余息以供耗折及修仓杂用诸费也凡石斛升斗之类皆一听官造日久弃坏许如法私造仍送官验押葢以赏罚之权归于官则人知所畏以出入之数归于民则官无可私所谓官民相制其法无弊者也　造仓之法如系五间只以四间贮谷空闲一间以便搬移仓谷防整仓及新谷发热等事法详治详可凖而行之按汤念平先生劝积义谷序曰穷民日甚借贷无门有一灾荒坐而待毙昔朱文公社仓一法最为尽善然时诎举赢实为难事宜师其意而力行之为积义谷法每坊造一木柜置本坊神庙每月朔望谒庙者各持义谷少许或一角或半升或一升至小斗而止勿得过多不愿助者听随其意而因其力不相强也数少而不欲多者相形则意沮力轻则可久也共推一端谨者司登记虽一角半升必纪其名以彰好义推一稍有恒产而素行忠信者司出入每朔望迄晚即将贮柜者登仓次年春夏推陈出新因子多寡贷于农人息取加二小荒则以贷诸贫人而减其息必公议而酌行之若夫荒则尽捐以赈困穷必计众而均分之先其老弱无告及孝子节妇之贫者是举也专以备荒而利农他虽公事急需不得轻移以致耗散有恃强而索者众共持之不听则控诸官庶几可久行而不废夫为数甚少则人皆乐助日月积之岁岁行之斯可无大饥之患矣噫省目前宴饮之费即可苏异日数人之命减一月鸡鹅之粟即可救他年同类之生独何惮而不为哉又募义谷疏云里中亲友寿诞称觞当共计其费出义谷欲为人称觞者亦计其费出之或宴会有不可巳者则薄其费而以义谷补之夫省酒食之浮费以利济饥贫此祝寿之上术也又有疾病及一切祈求亦于神庙发愿出义谷若干夫省斋醮之虚文以利济饥贫此祈神之上术也盖尺地鬼神原以爱人为心能爱人者则彼亦爱之以此祝寿寿必永以此祈福病必愈以此祈名利子息名利子息必得矣此二条法最简妙能济义仓之穷故备记之 
　　一曰设砦堡义仓之法仍当劝谕乡落行之或一乡自建一所或数乡共建一所其事槩听之乡人而官府第颁式劝成而巳伹乡落中无城郭足恃或有兵寇骚扰则义谷荡耗断难复聚当令各乡于附近之山有险足恃者因以为砦无砦者为堡而置义仓其中有急则并妇女牲畜衣服器用徙居之盖砦堡之设可以固生聚可以保义仓可以行清野之法以困敌所谓一举而三善备者也 
　　一曰酌远粜之禁本地产谷有足支数年者以远方籴运过多遂致产谷之地顿成饥殍然槩禁远粜则一方粟死一方全死交困之道也当于收成时出示谕民凡收谷者自计两年口食以外每数十石粜五石支用存五石备荒又为酌视时价贵贱以为启闭如仅满地方常价听其搬粜过常价三分之一外则不得粜远违者籍谷入官分给义仓至新谷收成巳完则旧谷任粜矣 
　　一曰严游民之禁百姓不谋生业者宜置常罚令乡耆邻里时简举之盖游手好闲之人如米中蠹虫饥馑之时死亡尤甚多至为盗贼者若督令务生则自可生财有养身之具矣然欲耆里简举而不实心行乡约保甲之法未易办也 
　　一曰制谷赎罪凡有罪犯情理可原者一照买谷备赈银数输谷不令输银其谷分寄各坊义仓值事者具领状交官俟赈粜时如数取出以施最穷苦无告之人或米或粥视米多少可也盖义食虽以周贫然须有籴本米钱则鳏寡孤独一文不办者尽饿死矣但施米仍当责成各坊值事每早粜米饭后施米仍效义仓领签例令各来报明每人写一票给之为据但不须交钱耳盖事归一人则坊人姓名巳熟虚实尽知自不至于混领若以事归官府另签胥吏行之为弊不可胜言 
　　一曰豫籴凡地方遇有水旱便当实稽境内人丁核境内谷粟扣算缺少若干则多方筹划□富商豫往谷多处买之盖有水旱则必有饥荒若临饥方议他籴便难措手且米价亦必踊贵也一曰教别种地方遇有水旱种植必不得时即须先察地利如水多害禾则急以不忌水者种之旱久害禾则急以不畏旱者种之失彼得此尚可支持其半大抵以先时急备为胜着也 

　　当事之策 

　　一曰留请上供之米地方大饥或有本地应解粮米及他处经过米船不妨权留赈济然后申报秋熟即行籴偿在朝廷不过缓数月之粮在百姓即活数十万人之命虽以专制贾罪又何伤哉 
　　一曰借库银转籴地方大饥欲他买又苦无银不妨挪借库中钱粮籴赈从容设处以偿择诚实能干百姓任其事或仍劝富民自贩开以薄利使之乐趣 
　　一曰权折纳之宜时当凶灾择荒熟相应处以荒处拆纳之价于熟处和籴则荒处不至太贵熟处不至太贱两利之道也　凡为守令权不自主者则申请上司行之他准此 
　　一曰捐俸劝赈地方大饥有司当以至诚开谕劝富民赈济或减价出粜或竟行施子然本官须先捐俸倡义庶几不令而行 
　　一曰重赈谷之劝饥馑时有能大出粟以赈者或闻于朝廷加以官号或请于上司给以冠带匾额以示酬劝 
　　陈宏谋曰凶年兴工穷民藉以食力比之赈济原觉均平但必须工价稍宽使民于口粮之外可以□□□某家一曰兴作利民之务地方大饥穷民多无生业此时或修桥路或浚水利种种必不得巳之务当概为修理穷民借力作以资生而我又因以兴利一举两得之道也 
　　一曰劝富室兴土木举庶礼地方大饥宜劝富室营造土木及一切当行之礼使贫民得以资生盖损富而富实未损益贫而贫不虚益劝谕时当以三利歆动之一则成吾欲为之事一则借此赈贫有大阴德一则贫民乐业不至为盗富室所益更多矣 
　　一曰均籴米价昂贵富者得以多籴则贫者益少每日市籴当依每家之丁口为凖人口少者不得多籴则米谷均矣 
　　一曰严闭籴之法富民拥有多粟除本家口食外余至百石以上闭籴专利者许人告发官府尽籍谷赈贫告虚者反坐其闭籴者鲜矣　温伯方曰吾邑荒少而谷常踊贵弊不在富户而在铺户铺户闭籴而价忽高铺户得高价而富户之价愈高总之宁民家无杵曰皆籴于市铺户遂操其重昔叶令公 【谷向荣金华人】 处之极善每早巡行各街米户不出粜者杖数十于是铺户欲高其价不得而富户知市价如常各竞出粜矣盖公稔知此时非有水旱兵凶之灾客岁之人如常何以来岁之供不足不过雨旸偶愆何至旧谷顿尽至于闭市乎　按此须实知境内谷多乃可行不可执为定法 
　　一曰重强籴之刑时方大饥民易生乱若纵其强籴则有谷者愈不肯粜四方客粟闻风不来立饿死矣且强籴不禁势必抢夺抢夺势必掳杀当着为令曰有不依时价强籴一升者即行臬首其强籴者鲜矣　或谓闭籴自百石以上强籴自一升以枭闭籴者止于籍谷而强籴者遂至杀身轻重不太悬乎曰闭粜之人虽不仁犹不过专自有之利强籴则是妾取他人罪自不同况闭籴者少强籴者多乎　彭躬庵曰此法须不动声色使百姓晓然知杀一人乃可以生众人始不激变 
　　一曰不降米谷之价米方太贵有司乐于市恩动辄降减米价以博小民一时欢心不知米价减则富户不乐粜而四方客米亦不来矣惟当听民间自消自长米贵金贱人争趋金米价不降自减也　或谓古人有遇饥辄增米价而米贱者其法可行乎曰此非一定可行之法也万一我增米价而客米一时不来彼贫者能当许久重价乎大抵地方富饶所欠止在于食则不妨增价以招客粟若地多分民此法恐不可行止一不降米价尚为稳者 
　　一曰核户口时当饥荒须先详核户口若干扣算赈粜之谷若干赈济之壳若干每丁应得若干先有定局则无不均之患而设处之方可早谋矣 
　　一曰无失期不论赈粜赈施俱当先期四处张示的于某时起行不可迟悞失期有辜人心且虚劳小民奔走 
　　一曰定乡城分给之法凡赈粜赈施每日一给则太烦而小民易荒生业至乡落尤难行矣当先定为令曰凡城市每给五日乡落三十里内者每给十日三十里外者每给半月或谓乡落路远当每给两月曰每给两月为数太多小民不知远计多谷在手便不樽节甚至以易酒肉者有之到瓮尽杯干时不束手待毙又邪思生乱矣　或谓贫民无赀必待每日生理方可得籴此条只可行于赈施不可行于赈粜当酌其无弊可也 
　　一曰多置给米之地给米须设处所派定某关某处给则不至捱挤失序 
　　一曰编户丁牌领米最易争挤多至混数若仿义仓领签又人多难行当照户编牌如考试例循次领给则诸弊俱无矣其牌每户止写丁首一人 
　　一曰慎择给米之人主管给米最要得人须平日实访其人公平廉能者方可属事每处择一善者主之又听其各择一二人为副必不可令衙役与事也 
　　一曰不时巡访任纵得人未必一一皆当有司于给米时当不时出访或东或西或详或畧或随手取米以验美恶或随唤领米人验克减与否至于出访或轻车或缓步不可盛列驺从使人得为备 
　　一曰别赏罚不时巡访则任事者之贤否见而赏罚可行矣有公平廉能者则重赏之或优以冠带或旌以财帛随其功之大小可也有奸贪私克者则重罚之或加刑或罚谷随其罪之轻重可也至于无他罪犯止是才力不济不能处分条理者则无赏无罚下次不复签用而巳 
　　一曰暂省衙门役期时方大饥衙役公食多不足赡此时当减其半役使之营生如旧例一月供役十日今止取五日 
　　一曰清狱饥馑时平民巳难治生狱囚死者八九矣清狱宜分三等轻者竟释之次者限亲邻保结俟谷熟时再拘大罪重犯因而少赈之 
　　一曰禁讼大荒之时治生不暇况治讼乎凡除人命贼情抢掠外一切财产婚姻等讼概不准告巳告概停不行 
　　一曰弛税禁山泽市货等利法有禁者此时宜暂弛禁广其营生之路至谷熟时复旧 
　　陈宏谋日荒政古不绝书独未载有瘟疫□似应□入令地方官留内心一曰修街道街道污秽易生疾病荒疫相因尤不可不慎故当修□街道以防其渐 
　　一曰收弃子饥民有弃置子女道路者许人收养凡收养者具呈至官云某年某月某日于某处收得子女几人归家抚养官为用印给之后来长大一听收主照管本生父母不得争执其收主愿赎者听或能收养自几人以上者官府为立赏格劝之 
　　一曰赎重罪重罪无赎之理然能多出谷救荒则虽枉法以生一人而实救数千百人之死亦权道也　重罪如泛常人命事则许赎若刦杀真贼及人伦大变之犯则不可赎更旧冬以前人命可赎本年所犯则不可赎恐富人乘机报复故也 
　　一曰收买民间草薪衣服器用饥荒之时贫民多卖衣服器用以给食而富民乘人之急甚至损价十之九者此时官府宜挪移钱粮设人收买使贫民不至大亏则谋生之路宽矣秋冬间仍行发卖便可补码至于草薪之类亦当于此时收买俟寒雨卖之仍可得利此古人巳行之效 
　　一曰多置空所以处流民而严其法大荒之时有他郡流民走徙就食者若处之不得其道则流民立死且或生乱有司当择寺观公廨一切空所分别安插每处设一人管其事立法以绳之诸如卧所有定出入有时□米有叙若乱法者初犯三日不给米再犯逐出境外其有休养壮健者则令执工役之事或雇募民闲不许坐食 

　　事后之策 

　　一曰旅粥饥荒巳极不能赈米当设法施粥施粥须因里设厂若劳其远行恐半途仆毙又须立人监理令饥民至者随其先后来一人则坐一人后至者坐先至之下巳坐者不许再起一行坐尽又坐一行以面相对以背相倚空其中路可令担粥人行走坐至正午击梆一通高唱给第一次食令人次叙轮散有快餐先毕者不得混与一次散□然后击梆二通高唱给第二次食如前法共三次即止盖久饥之人肠胃枯骤饱即死惟饥民中称有父母妻子卧病在家者量行给与携归处分巳讫方令散去散去之法令后至坐外者先行挨次出厂庶不拥挤践踏又多人羣聚易于秽染生病须多量苍术醋碗熏烧以逐瘟气又不时察验严禁管粥者克米将生水搀稀食者暴死其碗箸各令饥民自备　按米多亦不得施饭久饥食饭有立死者 
　　一曰施药赈粥或不能多服药亦可免死当多合救饥丸以周给之亦不得巳之极思也诸经验奇方宜载 
　　一曰葬殍饿殍载涂秽戾之气易生疾病当随时收葬或为大□丛埋亦补救之一端也 
　　禧按古称救荒无奇策凡天下之策未有奇者因时制事世人不能行而独行之则谓之奇耳是编多辑古人成法间以意损益之然一人耳目有尽心思有所不及又或自拟良法行之不能无弊者增美去恶以成万世万民之利是在后之君子 
　　李二曲先生与董郡伯书云各属钱粮巳纳者多属良富之民若有蠲免之命巳纳者或领有余分数或免明岁正赋倘州县不与豁除明白恐吏书藉端勒索是上有实惠而民不能实沾也按此可补事后之策所未备 

　　○沈峻 【字丹厓号存圃直隶天津人乾隆甲午副榜官广东吴川县知县】 

　　救荒策 

　　△救荒策 

　　吴邑无歉岁客偶询救荒之策余曰救荒无上策备首无下策客曰何谓也余曰备荒莫先于重农事重农事莫先于筹水利凡为司牧者下车之始即详问境内山溪若何有无陂塘沟浍坏者修之废者复之虞泛溢为患则筑堤以捍卫之水利既兴多备谷种如地恒虞水则以不忌水者种之地恒虞旱则以不畏旱者种之凡舍旁田畔以及荒山不可耕之处相土所宜广植果树亦足以济五谷之缺乏若烟草之类悉厉禁或农家涉讼速为讯结俾不致旷废时日如此则农事举矣其次莫要于立义仓义仓之谷不劝捐于凶岁而劝捐于丰年当师朱子社仓意而损益之听民自议自行以出入之数归民以赏罚之权归官官民相制事可经久此皆备荒之策也至于救荒之策则劝分也抑价也遏籴也行粥也然皆不能无弊鲁仕骥谓劝分不若开渠抑价不若通商遏籴不若广籴行粥不若厘户语极切当明林希元云救荒有二难得人难审户难有三便极贫民便赈米次贫民便赈钱稍贫民便赈贷有六急垂死贫民急饘粥疾病贫民急医药病起贫民急汤米既死贫民急募派■〈土遗〉弃之儿急收养轻重系囚急宽恤有三权借官钱以籴粜兴工作以助赈贷牛种以通变有六禁禁侵渔禁攘盗禁遏粜禁抑价禁宰牛禁度僧有三戒戒迟缓戒拘文戒遣使此皆救荒之策也大抵灾民宜分不宜聚勘灾宜亲不宜委报灾宜实不宜隐恤灾宜徧不宜漏然必先有备荒之法而后可行救荒之事亦惟先有备荒之法庶不致有救荒之事范忠宣在襄城时岁旱度来春必乏食遂尽籍境内客舟召其主谕之曰民将无食尔惟贩五谷贮佛寺候缺食时吾为尔主粜众贾乐从所□无虑数十万诸县饥而襄城之民不知是亦备荒之一道也呜呼以实心行实政尤存乎其人 
　　闻之态勉庵先生曰救荒不患无奇策而患无真心真心即奇策也是固在牧民者矣 

　　○胡衍虞 【见政畧】 

　　报灾 

　　△报灾 

　　天灾流行何代蔑有所恃为民父母者以君之民为巳之民即以民之命为巳之命一值灾伤即恳告申请请而不得以官殉之于民活一命则于巳增一福乃人往往讳而不言者则以巳报之后必要检踏检踏有委员则巳不免有迎送之费既验之后必行蠲免蠲免无征比则巳又安有耗羡之资利于民不利于官故匿而不报者有矣即或廹于百姓之号呼不得巳而具报亦多浅淡其词半含半吐下以谢草野之哀求上以俟宪台之裁夺其或允也则矜为巳之功其或驳也则诿为上之咎袖手高坐而视万民之辗转于沟壑流离于四方如越人视秦人之瘠而不加戚恶在其为民父母也畏天之威畏君之法者断断不肯出此 

　　○袁守定 【见治原】 

　　报收成 

　　△报收成 

　　凡报收成大约皆禾黍在田相其情形酌定分数非能待稼穑登场始行按报也如既报之后骤为风雹淫雨所伤距先报之数相远则当仰体　圣主孳孳拯民之心将先丰后祲情形补报若护前匿灾致　圣主起饥援溺之膏不能下逮则罪人矣虽有他善□能自救哉 

　　○潘杓灿 【见政畧】 

　　报荒 
　　救荒 

　　△报荒 

　　饥荒不许妄报灾异不许不报各有参罚须看则例申详不可因小费而置民瘼于罔闻不可因小眚而生无穷之驳勘大要斟酌事理便宜举行若有人将灾异呈报非通籍共罹者即须着本处地方人等公查公覆或成灾或不成灾不成灾者不必详报即上司有所风闻行查即以公呈覆之成灾者即以公呈详之此则事有根据也总之报灾意在请蠲请恤以利民然报后踏勘民不无费量其利重而费轻则宜报费重而利少慎勿轻举以滋劳扰此意于百姓报灾之时当开陈明白使之通晓则无怨矣若详报成灾邀　恩蠲免则宜严查真荒示禁里书该管册内移换坵段字号颠倒荒熟必使灾民得沾实惠 

　　△救荒 

　　灾荒之时非缓征不足以存民力非赈济不足以延民命但缓征须上人为政止须剀切详请若赈济一事其弊最多立法必善乃若奸豪身任而侵蚀蠹役暗坐以朋分朝廷恩典徒费于中饱而不及号呼待命之人者何哉盖以司牧者非餮饕成性即聋瞽自甘也饥寒在民有骨肉流离之惨有生死立判之急为官者虽任瘠土荒陬不致衣食不足何忍坐视子民之死其与胥吏和同以图升斗之干没者良心久失不必具论即泄泄政事怠惰自适置民生于罔闻又何以不愧于父母之任耶如量口计赈当思如何则无虚报之丁口计人面给当思幼穉妇女与疾病之人不能前来者如何沾惠而奸狡之徒如何则不能错过再领人多粮少当思如何使可遍及荒久赈竭当思如何使能有继其开局或宜寡宜多其分理或宜官宜民其任事或宜暂宜久必多方筹夺而后可总之于斯时也要以设身处地四字存于胸中苟能存此四字则酌古凖今不留余力虚心以行实惠弊革而利自溥也 

　　○陶　澍 【见赈济上】 

　　陈办灾各弊疏 

　　△陈办灾各弊疏 

　　窃照地方偶被偏灾　恩施抚赈全在印委各官严绝弊窦俾帑不虚□人皆得济本年淮扬徐海等府州被灾较广仰蒙　恩旨分别给赈目下正值分查户口领银散放之时尤须力除积弊就臣意计所及采访所知大抵办赈之弊凡有十端委员下乡不知道路或不谙土语多藉随行书役而书役每多与乡保勾结互滋朦混其弊一也委员夫轿及随行书役所得饭食不敷或责之乡保乡保承应难支或更雇人帮办则又添食用不免暗地取赀其弊二也各处村庄人稠势众委员一到往往捏增口数或纵令妇女喧哓要挟甚至拦舟围轿故作搅混责惩难加理谕莫□其弊三也或空屋无人村邻代称外出或携挈妇子自称远道归来纷纷求票即恐系别保之人搀入难以猝辨其弊四也查赈之期不过半月兼旬其间有村庄辽隔或雨雪阻滞乡保知其不能久稽故意引向远处难处以促其期疲其力迨时日廹促则未到之处仍祇凭乡保所开给票其弊五也乡保户口偶错地方刁棍因挟其短而讹索稍不遂意紏党连控承办者畏其拖累遂预留地步以浮冒为弥缝之具其弊六也乡保固多狡猾亦有愚民不谙例应赈否槩求赈票乡保驳斥辄被殴辱致有乡保不敢跟查转听本境土棍开报者其弊七也或灾本轻微乡保土棍敛钱雇雇穷老劣衿连名求赈不准则奔控求勘印委各官惧以讳灾取戾或蹈办理不善之咎随亦不能坚执其弊八也放赈时不于酌中之地设厂散给以致道途辽远老病妇女不能赴领或赴领口数较少仅敷往返食用或不能赴领而托人兼领被其侵扣其弊九也地方为富不仁之家乘灾民窘廹先给钱值买其赈票一俟放赈即持赈票雇人包领暗削脂膏而灾民不能言委员不及知其弊十也有此十弊是以办赈甚难然所以除弊之法有四其一查赈之限宜宽宽则挨查之力舒而不致草率放赈之日宜分分则领赈之人少而不至拥挤其委员又宜假之以权一有阻挠滋扰解赴印官即行惩处俾知严惮自不敢藐玩以滋事其一委员携带书役及跟查之乡保必须宽给工食使之有力当差如查竣一庄毫无弊混并应量加犒赏稍有弊窦立即重惩斥换俾赏罚分明自不致有勾结欺罔之事其一委员户必亲到口必亲点点验既确然后□册给票每查竣一庄即将一庄内所有极次贫花名户口及应领银数开写榜示粘贴庄前如有诡户及舛错之处许于数日内首告更正则共见共闻自无所施其捏冒之技其一多设赈厂各就四乡灾民之便老弱不难赴领雨雪不虞阻止自不致为代领者侵扣亦不甘以贱值而卖其赈票有是四端可除十弊然总以得人为第一要义印委各员得人虽诸弊丛积不难扫除否则或先存染指或畏葸无能本员巳不可信遑论其它前经臣与督臣率同藩臬道府及州厅以上各员捐廉共凑银三万余两分拨灾区作为办赈委员及吏役人等食用不敷之费必得安心查办以清浮冒克扣之源复将应需赈银预解淮扬府库俾各州县于详定数目时即就近领银毋庸远赴司库以归简捷并迭札通饬各属激发天良屏除积习拯救灾黎现在体察情形尚知奋勉将来各员如果经理得宜自当遵　旨加以鼓励倘或办理玩忽仍即随时参办地方刁劣希冀捏冒者现巳访获数人惩办之后均知敛迹臣仍将应办章程分行各属务期实惠均沾无滥无遗 

　　○周震荣 【号筤谷浙江嘉善人乾隆壬申　恩科举人官至直隶永定河南岸同知】 

　　赈荒简要 

　　△赈荒简要 

　　办灾之法方恪敏公赈纪一书详矣顾第以纪一时非常之　恩与同时上游下属宣　德达情之盛意固不专在例也乾隆四十年保定河间天津正定南路厅深州所属间被水灾大宪入告清问至再至三有抚恤有摘赈有大赈自府厅州县下逮佐杂教职勘水勘户口分委四出各上官亦皆轻骑巡查不敢暇逸冀仰副　视民如伤之意震荣既以赈纪宣示同官时复有苦于难读不能融会贯通者乃取其散者聚之复者节之名曰简要有不敢从同者例取新也有全录旧文者不忘本也一切疏题部复移咨概不钞录从简便也开卷即巳了然无人不可共晓率而由之策固无奇悖而行之孽由自作矣 

　　抚恤 
　　普赈 
　　续赈 
　　摘赈 
　　大赈 
　　加赈 
　　抽赈 
　　分数　顷亩 
　　坍屋修费 
　　极次贫　大小口 
　　委员 
　　亲查户口 
　　委员亲填草册 
　　委员带给赈票 
　　委员用红格 
　　监赈 
　　赈厂 
　　赈期 
　　米数 
　　银袋 
　　米筒 
　　小建 
　　城镇 
　　贫生 
　　闻赈归来 
　　旗地 
　　灶户 
　　兵丁 
　　委员归期 
　　委员公费 
　　借麦种 
　　籽种 
　　口粮 
　　蠲免 
　　借牛力 
　　河淤地 
　　安抚流移 
　　平粜 
　　绅士任恤 
　　附录赈纪煮赈谕 
　　赈说 
　　赈口病故不减议 

　　抚恤 

　　即借口粮也次年秋后免息还仓又灾则又缓总以丰稔为期如督抚　奏明或奉　特旨恩免则旷典也于州县报明成灾后印委各官按村按户随查随给五口以上借谷四斗四口以下借谷三斗米则半之此皆穷苦不能自存之户故于核查户口以前行之将来大赈即入极贫户内不论成灾轻重州县一概准行其行在普赈之先 

　　普赈 

　　成灾八分以上州县于查竣极次大小户口之日各照例于八月内先赈一月不分极次是曰普赈以其至急故又曰急赈其务最先又曰先赈 
　　按此系三十六年之例查赈纪载乾隆八年成灾州县照例于八月内先行普赈一月并不专指八分以上 

　　续赈 

　　成灾八分以上者既八月普赈矣其中老幼残废不能待至大赈之户于十月内赈一月是名续赈均俟大赈归入极贫户内 

　　摘赈 

　　成灾六七分者其中鳏寡孤独尤属困苦之户查明摘出赈九十两月是名摘赈均俟大赈归入极贫户内 

　　按二条俱系三十六年之例查赈纪载乾隆八年八月普赈以后以九十两月茕独老疾之不自存也按日以给是曰续赈更有急不能待者则立给钱米以赈之是曰摘赈则续赈不止十月一个月摘赈亦不专指六七分 
　　按新例八分以上之续赈仅给十月一个月六七分之摘赈乃给九十两个月岂以九分大赈极贫可邀三个月多于六七分耶然何以安顿八分也乾隆四十年灾赈蒙　大宪准行摘赈统给九十两月盖循八年例也斯无偏陂矣 

　　大赈 

　　十一月开赈按月散给成灾十分者极贫赈四个月次贫三个月九分者极贫赈三个月次贫两个月七八分者极贫赈两个月次贫一个月六分者极贫赈一个月次贫不赈 

　　加赈 

　　大赈巳毕民气未复此成灾极重之年上廑　天心恩膏特下或赈一月俟奉　旨后遵行为格外异数是名加赈 

　　抽赈 

　　其勘不成灾之区有蠲无赈以其毗连灾村亦波及之五分灾内无地极贫酌量给赈照六分灾例查办是名抽赈其有地次贫不得违例滥及 

　　分数　顷亩 

　　全无收获者为十分灾渐轻递减至不成灾例也顷亩则履而可知者办灾要务莫先于此盖顷亩为蠲缓张本分数则赈济之久暂也苟有疏忽将来核户多生荆棘催科亦系考成九分十分灾綦重矣或七或八能辨晳于秋毫乎六分七分则赈与不赈由此以分赈纪云与其畸轻毋宁畸重所以上广　皇仁下勤民隐也是在印委各官不惮劳苦亲厯阡陌斟酌尽善不但书役乡保不可轻信小民赴愬亦多希望恩泽难以为据慎勿稍生怠惰自干严谴 

　　坍屋修费 

　　瓦房一间例给银一两土草房例给银五钱每户不得过三则之数于抚恤时随查随给此系穷户无以蔽风雨者若有余屋或有房主可修葺者不给其银在司库地粮项下支领报销 

　　极次贫　大小口 

　　家本贫而更遭水旱徒立四壁者为极贫其庐舍器用仅有存而难久支者为次贫十二岁以下为小口十二岁以上为大口例也九十分村庄之户口固难率意删除极次尤宜详审恐有目前系次贫一二月后渐久渐窘又成极贫者极贫例不减口丁壮亦当给赈次贫则老幼入赈而巳不给丁壮须于册内注明面谕明白杜民之幸心且塞争端也其被灾六分之次贫宜防其冒入极贫盖六分不赈次贫也或大赈之月丁口有病故者槩不核减悉仿原数散给亦以原数报销 

　　委员 

　　州辖一州县辖一县或一二百里或二三百里被偏灾者尚可料理普灾则应办事尤多岂能兼顾则委员重矣于通省内选择厅印带同现任佐杂教职及候补试用正佐人员视州县大小以为多少各道府按照规条率同各厅印清查一二日厅印又率同佐杂教职试用候补各员清查一二日俾得领会然后派定村庄四出分查庶几画一各委员仍将到境日期及所派村庄先行通禀以备稽查迨事竣之后核其勤惰详院分别等第记功记过至委员因地妥办之处则赈纪中办赈述示僚属语尽之录于左 
　　水旱兼作而饥口待食于官尝至数十百万之众孰应给孰应减按例依期汤年一溉为枯渴之所必争恶其争不以道而法随之亦不得巳之为也盖当此之际亲履穷檐悲悯衔恤父母之心也镇以高严惩其顽抗师帅之职也外肃中慈所向皆办傥惟煦煦姑息堕威启玩其争转多是陷之罪矣 
　　赈纪又云委员固视其才又当察其性情之宽严而举使之使宽厚者当重灾则虽滥而不至伤惠刻核者当轻灾则虽遗而不至屯膏反是则交失之旨哉言乎是又在上司之知人善任矣 

　　亲查户口 

　　州县户口偶有偏灾则印官查委员查上司又查至再至三不惮烦者小民蠢愚难于户晓其查保甲时以多报少疑于当差也查户口时以少报多贪于食赈也故乡保之草册不足信州县之门牌保甲亦难据为左劵至委员查核必须亲厯盖丁有多少户有有余不足庐舍若何器用若何牛具若何老几口少几口男女几口弗躬弗亲能悬揣想象而得之乎极次何由分多寡何由判乎其草册有名亲点无口或假饰于雇工或托辞于称贷哓渎牵衣往往有之则须度其房宇验其锅灶如匕箸如床坑能容与否据理可断上无糜　帑下不病民是在委员不辞劳瘁痿屋败檐无不有足迹马蹄者不但目前无屈抑不伸之情将来散赈亦免诪张不静之风矣又或愚民惑于浮言不许委员入门一面乞赈一面拦阻情殊可恶其晓劝之法赈纪内谕民遵奉核户示一条言简意尽无复加矣录于左 
　　近闻景州于查户之日贫民牵率求赈又不肯令委员入门无由确知应赈口数殊可骇异夫救灾恤患　朝廷莫大之恩施计口受餐有司当遵之令甲不入门何由分别极次不查口何由验其大小宦户不应赈生员之贫者应赴教官报赈此外编户村氓男耕女馌习苦于田间非深闺屏迹者可比于委员有何避忌况当此救焚拯溺之候哀矜疾苦人有同情官长即系父兄妇女同为赤子何得妄生议论藉词阻挠合行晓谕倘嗣后仍敢造言煽惑必有诈冐情弊即便严查究处至各员所带人役亦应严查约束无许出入挨挤罔知避忌致滋口实 

　　委员亲填草册 

　　地方官于未查户口之先按村按户按口令乡保开造草册无论在家出外一概造入毋稍遗漏唯贫生及贫生同居之弟侄不入草册盖有教官开送也届期将乡保草册移交委员委员查明应赈之户极贫次贫大小口数填入格册仍于门墙上粉书明白其不应赈者均就草册注明以为赈册之本或遇出外之户询明乡保左右邻舍另簿记之为外字号亦于门墙粉书户名以便本人闻赈归来查验上司巡厯按簿抽查应改正者即予改正如别有情弊唯承办之员是问其民之租种旗地为旗人佃户及灶户之有地者一并造入仍于门墙上粉书明白以便清查旗庄灶户时扣除免于重复冐滥 

　　委员带给赈票 

　　□文恭公加赈章□檄云饥户□票均于暨门查明当下填给不可事后□□□□□□又云其票不必收回与□后印□一倒办理委员下乡各带赈票多张票用本州岛县印信加用委员号记查勘时于票上填明极次大小口数随查随给令其执票领赈或其年蒙　恩加赈完赈之日掣回原票另给加赈之票填明月分俟赈竣掣回 
　　票用厚韧之纸制如质剂状当幅之中填号钤印以别之票首用委员号记依格内所开极次大小口数填注如某项无则填以圈一存官一给本户收执于赴厂时监赈官点名验票相符令执票领米银随米给监赈官另制普赈及大赈加赈月分图记普赈讫则于票上用普赈一月讫图记大赈加赈讫则于票上用大赈某月讫加赈某月讫图记按月按次用之赈毕掣票其外出归来之户查明入册一例填给小票如适值放米归来者即就厂查明草册内前后户为某之左右邻询问得实添入册内给发小票一体领赈 

　　委员用红格 

　　委员查口巳填赈票给民矣另用红格眼簿将所查村庄成灾分数户口极次大小逐一注记其尤老病孤苦情状危急者八分以上之灾则于极贫下添注续字七分之灾则于极贫下添注摘字以便续赈摘赈查完一日又总核极次各若干户大小若干口注明于后于查竣之日统计本员共查过村庄若干极次户若干大小口若干应赈确数钤用本员印信图记一送司一送总查府厅钤印汇送本州岛县 
　　格式每页刋列号数五十页为一册所查某村某庄即摘写村名庄名一字编为册内号数委员执册挨户登注极次户名男女大小口数仍将州县草册查对如某项口无则填以圈查完一村庄合计总数极贫户若干大口若干小口若干次贫户若干大口若干小口若干注明册后一日查数村庄则统计总数分晰注册俟查毕后复统计前后所查总数开列清单粘册面各用印信图记移交地方官办理 

　　监赈 

　　监赈所以佐印官耳目也查赈巳毕厅印协同地方官即于委员内酌留明练者详明监赈凡胥役之于米或搀糠和水私窃偷卖于银或抽换封袋扣克毫厘皆监赈访察惩治 

　　赈厂 

　　自州县报灾之后查分数查村庄查户口详禀咨移唇干毫秃至于设厂散赈惠始大徧掉以轻心前功尽废矣散赈定例州县本城设厂四乡各于适中设厂然州县大小不一村庄远近不齐辰出而酉未归腹且枵矣家远而日巳西宿于露矣扶老而襁幼肩□趾错保无颠踬乎囊负而手提荒村月夕保无他虑乎地方官宜勿拘成例毋惜小费多设数厂前后左右以二十里为率监赈官于放赈前夕就厂信宿及早开放其厂门两旁十丈外界以长绳令乡保各书一旗某村某庄立于野外旷地灾民各立旗下按村按庄排立以道里远近为给放次第先赈某村庄则令其村庄乡保执旗前导灾民随次唱名领赈讫则令先归恐滋拥挤也其孀寡孤处无丁男者许亲族两邻带票代领册内注明代领人名姓如有窃票冒领者一经首告严究清查迫还米银给还本户革去代领人名下赈项仍枷示通衢银米所在阑以大木守以壮役银米分置两处灾民呈票领米领竹筹一枝缴筹领银不复验票其设厂之时即将厂在某村某庄离城若干里先行禀明其运送米石脚费事竣之日据实报销 

　　赈期 

　　放赈前数日将各厂附近之村庄按道里远近人户多少均匀酌定分为数日支放宁宽毋急宁少毋多须多张告示开晰明白注某村某庄某日在某厂领赈仍谕乡保徧传僻壤穷檐务无遗漏 

　　米数 

　　大口五合小口二合五勺谷则均倍之按月给放或银米兼赈则照米之时价定数地方官先事详明不得短扣盖赈例给米小民日给兼用杂粮价可减而果腹则一年饥米价必贵小民得银买食商贾闻风辐凑兼可平市价也且米须运脚银则□载可致尤属官民两便 

　　银袋 

　　旱干水溢亦斯民穷则呼天之候也或克扣或短少失所天矣银有封袋米有木筒不可不戒心也印官领银到日先期剪錾按赈册村庄户口总计一户大小口应赈半米银数库平兑足包封印官须亲身检点制一袋写明姓名银数于上完一村庄则照册上前后次第以线挨次穿之总为一包其它村庄皆如之以便就厂散给其厂之近地许钱市之人就厂兑换官为按时定价以免钱铺勒掯一凖库平其贫户止一两口者照市价折发钱文不必用银或库贮钱多或市钱易购则详明每两库纹易钱若干数目悉用钱折发尤便民也 

　　米筒 

　　米银并赈按大口日给米五合计月给半米七升五合小口日给米二合五勺计月给半米三升七合五勺州县应预备七升五合及三升七合五勺两木筒各若干以备散赈之用以免零星轻重之弊再赈例应扣小建应照扣除之数另造木筒一分备用或统于银内扣除而不扣米亦简便之法其筒口宜扣以铁可免磨削该管府厅州督同监赈官较凖烙印监赈官到厂之日再须较验 

　　小建 

　　赈恤遇小建月分例扣一日口粮唯普赈多在八月十五以后故按三十日为一月不扣小建其冬春大赈则仍扣除造报 

　　城镇 

　　水旱行而耒耜辍于城关镇市何有乎禾稼伤而农氓病于肩挑负贩何有乎赈灾之例所以不及于阛阓也然欢笑满堂向隅者泣其鳏寡孤独老疾残废穷民无告者准予摘赈仍附入近灾村庄报销 

　　贫生 

　　无恒产而有恒心者唯士为能士而入赈非安贫者矣　国家矜全士气饬教官查明名籍开送地方官核实详报量拨银两移本学散给准照士数三分之一定额给赈如有生员三百名则以一百名为定额每名以三大口为率按米折银每石照例折银一两扣除小建照民人次贫例分给其村庄在七分以下一例无赈如有寡廉鲜耻混入灾民滋事或冒充民户者除革赈外轻则地方官会同教官戒饬重则详明示虎究至贡监例不给赈或有早年纳粟暮齿啼饥者应令地方官通融办理入于贫民户内给赈 

　　闻赈归来 

　　出外之户其归半在大赈巳毕委员巳散上司勘查之后且先后陆续期非一定既难一一赴对查核而唤讯乡保亦烦而难继以故视为利薮有报销盈千累万无一二及民者辄借口于办灾费用纵横可以智欺白简可以幸避为民父母之谓何竟忍为此态乎委员核户之时既有草册之外字号其名为外出之户实其口出非其户出也旱干则庐舍依然即遇潦年屋付波臣其颓垣遗趾岂尽荡然无一存者未查其口先记其户邻舍可证也乡保可问也即有偶遗于外字号之册者亦百之二三而巳于此无所苟则循良吏矣其户到县之日询明其村庄住址核对外字号册名姓口数并牌保地邻一一相符即填给执照一纸谕令归本村庄赈厂呈明监赈官即就厂眼同地邻查证确实换给赈票添入红册一例领赈其归在十月以前查其本村庄或原有普赈者仍准补赈一月归在十月以后入于大赈不准补赈倘外字号不载实系本村穷民取有地保并邻佑保结亦即给予如所保不实乡保枷示本户革赈 

　　旗地 

　　地方住旗其庄头壮丁家奴并旗户地亩多者俱不入赈又民人租种旗地谓之佃户巳于民册查办毋庸重复再造赈册其有屯居另户旗人专靠旗地数亩更无别业餬口亦无子弟在官实系乏食者地方官会同该管理事同知分别查明准将家口造册照民人应赈月分一例赈恤所需米石例于霸州固安新城永清四处收存井田屯谷数内拨用如无井田屯谷即于本处常平仓粮内动用报销 
　　赈纪云旗人之愿屯居者于霸州固安新城永清四州县内仿井田遗意户给官地一百二十五亩岁输租谷于官谓之屯谷 

　　灶户 

　　灶户内贫乏户口难资生者该管大使查明口数移送州县与民人一例赈恤其有地之家巳入民册者当查明即系其灶于灶户内扣除更有商人长雇之灶户受雇得值巳可营生不应给赈 

　　兵丁 

　　被灾地方兵丁例不给赈盖领有月饷也其同居之兄弟叔侄平时势巳不能兼顾况遇水旱更无资生之策即与贫民何所区别照例汇入民册一体赈恤 
　　以上旗壮灶户兵丁如有混充贫民冒领滋事者除革赈外仍发该管官惩治兵则革粮如该管官护庇不治许地方官通详请究 

　　委员归期 

　　委员查竣户口其册俱由厅印复核钤印移交地方官统俟一州县事毕除详留监赈外其余各员各回本任试用候补者仍回省城厅印官仍将各员事竣起程日期报查如通邑事尚未完不得径行散去 

　　委员公费 

　　核赈散赈各委员除正印丞倅无庸给予盘费外其佐杂教职试用候补正佐各官每月给银八两例也按日计算其本地委员以分查之日起事竣之日止别属调委以奉文起程之日起事竣回署之日止至续委之员一例给与核赈委员各派书办二名跟役二名每名日给银四分散赈委员每厂派书办二名衙役四名斗级四名每日各给银四分凡册籍纸张笔墨杂费地方官先行垫给统于司库存公项下请领报销 

　　借麦种 

　　被灾地方出借麦种为明夏麦秋之计动用司库正项委员采买鲜好麦种分发被灾州县乘勘赈之便挨村逐户查明有地无力之户先尽有牛之家按其应种麦地每亩借给仓升麦种五升不得过三十亩之数于明岁麦收后征还免其加息其勘不成灾之区有缺乏麦种贫民亦准酌借如遇水灾其积洼之区水未消涸必俟来春种麦者应届期照例请借不得早为借给防亦贫也 
　　赈纪云民间地亩不皆种麦秦雍之地种麦者十之七直隶广平大名等府麦地居十之五正定保定河闲天津等府居十之三永平宣化遵化蓟等府州麦地不过十之一二乾隆八年有地百亩者准借三十亩十亩者准借三亩乃实种麦之地也 

　　籽种 

　　被灾地方来岁青黄不接之时动州县常平仓谷按地亩多寡每亩酌借谷二三升不得过三十亩之数秋后免息征还 

　　口粮 

　　被灾地方来岁青黄不接之时动州县社仓义仓米谷按人口多少借给每户不得过谷三斗秋后亦以因灾照例免息征还 

　　以上二项不得兼借如借籽种之户不得再借口粮也 

　　蠲免 

　　被灾十分者蠲十之七九分者蠲十之六八分者蠲十之四均分作三年带征被灾七分者蠲十之二五六分蠲十之一均分作二年带征四分以下勘不成灾者缓至次年麦熟后征收其旗地之入官余绝回赎地亩被灾十分者蠲十之五九分者蠲十之四八分者蠲十之二七分者蠲十之一六分以下不作成灾分数其租银缓至来年麦熟后征收 

　　借牛力 

　　灾民有缺乏牛力者按亩借给制钱二十五文以为雇牛耕种之资在于司库正项内动支收成时照数还款如牛力有余之户愿将外出贫民所遗地亩代为耕种亦即查明酌量借给麦种令其呈明立案俟本户回籍按其月日迟早官为断定分给子粒如本户未即归来即听代耕之人全收还种 

　　河淤地 

　　直属一切淀泊河滩淤地以及武清宝坻宁河天津等县减赋改照水草科则征粮地亩原系一水一麦之地定例常年水大被淹勘实免租不得复行请赈如遇大势灾歉仍照定例办理一体蠲赈 

　　安抚流移 

　　凶年饥岁壮者散而之四方　圣世偏灾湛恩汪濊必不至此然或待赈不及或核口偶遗或游手好闲借口出外不可概从姑息亦不恝置膜外也赈纪内数条筹划尽善矣录于左 

　　安抚流移小叙 
　　抚恤道路流民谕 
　　派员察办外出户口檄 

　　安抚流移小叙 

　　按乾隆元年例载流民一口日给银六分五年改定制钱二十文小口半之是年八月准台臣奏仍照元年例行夫　国家施布恩泽以恤民瘼更在明立限制以定民志若流移所至较本籍所得食赢数倍于是不成灾之地亦皆伪为携负相率而路风声所树何异悬赏格以为招哉嗣于十月停止转徙顿息今奉　谕旨令督抚随宜安插不必拘定资送遏其冀幸之路是即所以还定安集之也宋元佑中监司搜长安得流民曰毕仲游□实则逐利者明周祭酒洪谟着流民说听近附籍编甲瑞安生理民便之然则推广　朝廷德意惟奉行者与时咸宜焉斯可耳 

　　抚恤道路流民谕 

　　凡遇流民过境除有行装脚力投托亲友不愿回籍者听便外其有一家老幼贸贸长途转徙无定者劝令急归故土待赈兴工佣作借牛借粮将来次第举行安全有望勿致异地流离自贻后悔此内老羸残疾不能行动形状可悯者即收留抚恤给与口粮务必保全生命毋任流为道殣各州县更毋以他县之民稍存歧视之念祇图移送出境以求无事又毋得矜张扬播市恩干誉以致流众希图留养转生事端 

　　派员察办外出户口檄 

　　各属被灾户口普赈巳竣将届加赈之期自当各安本业按月领赈不应复有外出之事至不应赈之户口及不成灾之村庄内有游手无赖诳诱乡愚成羣出走希图资送钱文口粮及得文回籍冒赈此种情弊虽近日稍知敛戢仍当加意稽察况时迨严冬愚民祗因一念之妄枉罹冻馁之苦展转道途殊可悯恻牧令有父母斯民之责何可不极思劝谕绥辑必使眼前赤子各安其所无一轻去其乡井者而后慊然快慰不可以直省民风丰年亦有外出之说存据胸中漫不加意致贻旷职之讥韦应物诗云邑有流亡愧俸钱斯言可三复也本道近日闻被灾各处犹有前弊因禀院派员查办各州县即于所属每一村庄内不拘乡地约正选派明白可用者一二人明立赏罚指示条规令其逐户宣说如领赈后复有外出者即全户革赈并将京城九月三十日停止资送保定省城及沿途停止给文明白晓谕俾安本业勿生妄想如果阖村冬春无全户外出之人将乡地约保优加奖赏倘有男妇因被刁徒诳惑势难阻止者责令乡地查报立将为首号召之人重处枷示扶同不报一例究治或又极贫户内从前偶有遗漏未赈难以自存因而外出者或闻赈归籍愚懦无知之妇幼乡地不为代报即不能得赈仍复无依外出者察实即行补给善为安顿毋得回护州县于委员到境之日将查户原册密交携带检阅委员于所厯村庄内凡遇外出之户口有前项情节应查办者即会同妥议禀闻办理不得稍涉延诿日来赈务章程巳定惟抚集灾黎乃州县专责务须实心加意为之考成所系毋得视为泛常仍于文到之日先将遵办缘由报核 

　　平粜 

　　办灾平粜民气渐复矣减价三钱因市价高昂也粜三存七备他缓急也其法赈纪详矣录二条于左 
　　州县平粜在于关厢市镇择宽大寺宇公所设厂或一二处或三四处运米厂内先期出示每斗减若干价令贫民各执本户门牌赴籴刻木戳记三十枚自初一至三十日验牌粜讫即于牌上印之以杜本日重买之弊厂前分置席棚界以绳椿委佐杂各员带役分棚弹压妇女幼弱与壮丁各分先后验牌放入不许混乱每户籴米三升至五升为止如或从前失去门牌及远乡未领者乡地报明补给倘有囤户贱价垄断致令贫民往来重籴者察出严惩有首报者即以囤户钱米赏之 
　　因灾出粜仍限以粜三成例者为留米备赈也其时米少价贵不得不借此少平市价以系民心究之能籴者尚非极贫极贫者无钱可籴故亦不烦多粜也其轻灾僻邑及歉后米少价昂行之为有实益然祇在城设厂村民既难往返于数十里之外而老弱幼女尝有持钱终日空守至暮者故必四乡分厂择适中之地使四面相距十余里村庄环而相赴又分村分日先期出示明白传谕庶可徧及而无余弊 

　　绅士任恤 

　　睦姻任恤自古志之况在天灾流行之时乎保家保富犹此志也当银米兼济之后减价乎粜则银有余矣煮粥捐赈则米有余矣饱而不暖病未苏也则棉衣徧给春回黍谷矣事不烦兼举一端亦可时不拘月分计日亦可地不必本村邻封亦可官勿为经理有挠者官为惩之官勿事强勒有行者官为详之按其银米核其多寡少则酌量优奖多则题请议叙 

　　附录赈纪煮赈谕 

　　州县煮赈本城设厂一处再于四乡适中之地分设数处城内委官主之四乡择乡官贡监之有行者主之先计一厂食粥之人约有若干千人日需米三四石石米用四大釜一釜煮米五升作五次煮成黄昏浸米四鼓起爨至天明巳可成粥三次巳刻五次皆成贮以洁净大瓮制铁杓十余令一杓所盛足三簋碗厂外撘盖席棚签椿约绳为界 
　　先期出示晓谕男女各为一处携带器皿清晨各赴某地或寺或棚齐集以鸣金为号男妇皆入金三鸣门闭祇留一路点发禁人续人制火印竹筹三三千根点发时人给一筹先女后男先老后幼依次领筹出至厂前男左女右十人一放东进西出每收一筹与粥一杓有怀抱小口者增半杓得粥者即令出厂以次给放自辰及午而毕其老病不能行走者乡地报明查其亲属有在厂食粥者造入名册一并发筹令领 

　　赈说 

　　田禾灾而赈恤行赈所以救农也农民终岁勤苦力出于巳赋效于公凡夫国家府库仓廪之积皆农力之所入也出其所入于丰年者而以赈其凶灾　德意无穷而恩施有自盖有非可得而幸邀者矣司赈者先视田亩被灾轻重后审其居处器用牛具之有无存弃以别极贫次贫其不因灾而贫者则非农也佣工之农耰锄辍而饥饿随之极贫者为多此与佣食于主家者有别也孟子曰乐岁终身苦凶年不免于死亡此农民之待赈为切而急赈加赈之泽为甚厚也不因灾而贫者亦赈误以赈为博施之举也不必皆贫而衰老者亦赈误以赈为养老之典也乞丐得饱于凶年将无启其乐祸之心乎佣人安坐而得食将无堕其四体之勤乎夫农饥则四民皆饿谷贵则百物皆贵盖推广　恩泽而及之耳非赈政之本意也观于给贫生则用存公余款给旗庄则用井田官谷益知灾赈之大发正帑盖首重救农其余乏食之民不过为区别斯可矣未可与农民并论也作赈说 

　　赈口病故不减议 

　　加赈之月丁口有病故者例应按数裁减所以稽实也然念死者敛理需费况在凶年虽积一口累月之粮犹不足以偿奈何减之亦有隐匿不报者乡地从而挤分之是徒夺其半口之食而于公无益也用是明着为令凡赈死户口既不核减即委员一体遵照悉依户口原数报销可也 

　　○黄可润 【见保甲书卷三】 

　　灾赈 

　　△灾赈 

　　直隶王畿所在灾赈之事列宪最留心立法极周详然此事甚难办先勘灾次造册次审户次散票次散粮数者之中唯审户散粮二者尤难必以正印官办理方得妥协盖审户非印官多不服散粮非印官恐斗级需索斗钱因而上下其手且搀赈者多故本邑不能各厂皆到当委邻近州县监莅之勘灾人多嗷嗷向来查验者多不以实告惟默记于册余不然大约计其庄稼两面受伤者为六七分三面受伤者为八九分至四面皆伤则十分矣当面与之言不服者以理折之彼此无后言且杜胥吏乡保索诈之弊不然报出之后始使知之则哓哓者众矣又初被灾小民皆有疾痛呼父母之意其愚者或有咎官长之意总当至诚以感动之彼见本官勤劳于外自有良心不敢生事而最重之处或自捐或劝捐摘其最苦不能旦夕存者先恤之捐不能济则暂动仓粮以借给乃得稍苏有司之可变通者在此耳余于大城报灾后时值派差在先巳奉檄不能不往是夜在安肃董役四鼓制府公方出问知为大城令亟曰该县所报水灾巳奏请摘赈矣余亟请何谓摘赈曰自六分至十分摘其极贫者先赈盖制府欲令知之以慰令且以慰灾民也大臣之用心随处发见如此造被灾户口册乡保里胥总将全村造报在内欲令其将富饶者抽出彼不肯亦不敢余条示以必将其人之田园若干及作何生理注于下不实将重治彼亦不敢颠倒传示定一日缴册至则集于后堂各给笔砚不识字给以吏将册内人户名下家道殷实注上次注中贫者注下又将前次十二年被灾旧册查对极贫者印红二圈次贫者一圈先有把柄到各家再点先阅其室庐衣服徐察其老幼颜色可无捏饰闺女媳妇不必出以示别大抵极贫口数当尽予之次贫则当汰其强壮可自谋食者余尝谒制府方公于河间承问曰该县赈如何办余以不遗不滥对制府曰欲其不滥则必遗二者原难兼总当看灾分如何耳如灾重则虽平素可自谋食之人至此亦困当宽收之灾轻则当分别耳公嘱于灾民之中记其年老孤寡者注于册另报每名公捐棉衣一件公曰直隶岁底上下捐置棉衣给被灾贫民未必全有益然高东轩制台云但使十人中有二三人受实惠便佳不能件件求着落所见甚大余谓公与高公皆所谓大臣之用心者因即公意体之于散米时察其贫而有病者皆予之各属皆如此是岁天寒所全活者甚多此关系民命不可以不书 

　　○王植 【见治原】 

　　赈恤 

　　△赈恤 

　　赈济之法必曰无滥无遗然非身倡委员逐户勘查不可余任沾化纔一月二日即飞檄调署郯城盖前任以户口遗漏奉劾也余同各委员查勘补报一万三千二百余户随查奉拨南漕米一万五千石久泊邳州之徐塘口河浅水涸船小且少计非两三月不能运至郯属之马头镇且时巳四月矣饥民待此救死缓则不及事欲就近于徐塘口借赈即以应需运费给民自运禀藩司不允余不得巳即通禀一面立传近徐塘各社径行赈借一面赁船拨运马头镇令距徐塘稍远各社从马头赈借便宜以行不复待命也竟蒙抚宪阿公里衮批允又值沂沐两河大水通县报灾十之九余督同丞尉教职及委员村角乡曲无不悉到先是知灾必不免余谕令各社乡地将所管大小乡村逐一列册送阅限日到齐余乃于后堂呼入问某乡灾有几分情形如何随所登答即于册内用笔圈点暗记灾之上中下仍隔别不令会通弊混通县千余乡己得大畧报勘时持册核查至一乡可得数乡情形灾甚者巳于册内暗记之故役人难以朦混有必欲邀勘其乡者余告之曰尔乡与某某等乡相仿耳皆应曰然遂帖然无语至赈恤事宜不明切示民必至中有弊混余为逐一开示共九条 
　　一赈荒先勘灾田除收成实有六分及先虽被水经补种有收不致成灾者不计外其成灾者地保立即协同业户逐段挨查入册其户各亩数俱照实征粮册开列定例被灾处所钱粮停征候勘实报上成灾六分者免粮一分七分者免粮二分其应纳钱粮俱二年带征成灾八分者免粮四分九分者免粮六分十分者免粮七分钱粮俱三年带征不得遗漏朦混干咎 
　　一灾地贫民除家有储蓄与经营贸易书役流寓人等勿许入册外其实在乏食贫民及文武贫生并佃户佣工人等该地保庄头立即挨顺住址将一家大小名口列入册内至殷户与贫民被灾外出者亦照住址挨列入册注明殷户及外出字样以备核查定例督抚题报水灾后应于四十五日内将成灾分数具题并非廹促太县必逐户挨查断不肯任凭地保开报衙门高坐点名塞责勿虚开户口及派敛作弊干咎 
　　一灾民必分极次凡无丁无业至地仅数亩全行被水别无生计者为极贫其有地十数亩目前虽可支吾冬春难以存济者为次贫均分别入册定例成灾五分至十分俱应抚恤一月口粮其成灾六分者极贫又加赈一月七八分极贫加赈两月次贫加赈一月九分者极贫加赈三月次贫加赈两月十分者极贫加赈四月次贫加赈三月此外有因灾外出闻赈归来者必按原册内所注姓名查明住址两邻相符方照例补赈勿许冐捏 
　　一地保庄头造册后须逐户挨次将门旁灰垩尺许墨书本户姓名口数庶便于踏勘定例大口每月赈谷三斗小口一斗丑升倘仓谷不足每斗折银六分俱扣除小建或一月一给使知樽节或因路远酌示如得钱多价平即照时价换钱给发但一户中银钱不便搭放或极贫赈谷次贫赈钱或一次给谷一次给钱皆不许克减干咎 
　　一给赈全凭赈票今巳刋刷多张候勘查时填入各户姓名大小名口及本户共应领谷若干随给本户收执查完一保即示期先行抚恤应加赈者另日按票给赈如有老弱疾病不能亲领者许亲族邻佑持票代领赈毕日地保庄头将票汇缴 
　　一查赈官役皆自备饭食不许扰累灾民本省定例凡部发查赈人员及隔属调查之佐杂自查赈日起至赈毕日止每官一员跟役二名健役二名官员日给银一钱人役日给五分县内造册书役二名自承造日起至造完日止日给饭食银六分其纸张笔墨官为买备总于存公耗羡内动支如有胥役派累需索者许禀究 
　　一不成灾乡村例许借给现在捐备纸张刋刷借领临时但同地保造册实时填入借户姓名谷数并保领人姓名秋后免息还仓若贫民缺乏耔种者亦例得酌借本省成例每亩借麦种银五分来岁麦熟后催还 
　　一赈灾以现居乡村为凭有人居灾乡地在别处者既有别处地亩资生不必入赈又有地在灾乡人居别处者其地应照例蠲粮其人亦不必入赈均勿混滥干咎 
　　一东省屡经赈恤愚顽渐以滋弊或多开户数一家分为数家或捏开口数数家互相顶冒或将家中空房处处填入假口或将房角隙地随便搭盖草房倘地保协同朦混一并重处至有肆顽闹灾唆拨老幼妇女迎舆喊叫者新例甚严为首皆问斩决为从分别流徒切勿轻听自蹈重罪 
　　以上各条皆余亲见经行之事特为详述为民牧者勿谓灾非数见之事而疏忽偾事也 

　　○鲁之裕 【字亮侪湖北麻城人直棘候补道有趣陶园集】 

　　救荒议 

　　△救荒议 

　　古云救荒无长策夫岂果无长策哉难于得其人焉耳得其人则未荒而弭之早矣甫荒而备之周矣即审荒而赈之也亦无不沾其实惠者矣然尝见今之当局者必现在之官与在官之属始任之任之而辄不予以礼貌抑又无所劝惩也则人将何所畏爱而府库之财不窃日出其精神才力以効于劳怨交丛之地哉故予窃谓随时随地皆有待用之人固不待于借才异时异地也惟是为督抚监司者能精择乎府州县官之有真才实心者俾之主赈事则其人亦必能精择乎分赈之人无拘拘乎佐贰之员也虽学职可也即举贡监生生员可也齐民而行谊素昭者亦可也如既得其人矣于是乎勉以大义焉待以殊礼焉俾其人鼓舞驰驱而不倦而监司复从而监察之臧有彰否有瘅如是而分厂以任其事于救荒也何难虽然未荒之弭也弗早甫荒之备也弗周迨不幸而廹于荒而后有以赈之则审荒之术不可不亟讲也盖凡有司之赈荒者大都以报名之事责诸里胥夫里胥之婪者惟其亲知贿赂之是求无论巳即有一二畏法之人亦决不能按乡而悉其荒口之数何也审荒之令一布则告者纷纷载途其真伪何从而辨欲沿门讯之而千万饥民是岂计日而可毕籍者议者曰以赈粥为稽查一术也夫岁惟无大饥也岁而大饥则岂特穷民就食哉即豪家僮仆往往报名而关支远乡富民亦且分丁以走领如是而食者不皆饥饥者或反无食矣赈粥固非术之善者也议者又曰以印票书民口数与按口应给之粮实贴诸兆民之户而委员以核其伪者罪之一术也是亦暇则可行而荒廹无济之术也然则荒卒不可审乎哉曰何不可审也是盖有分民之法在从来民富者有三曰上曰中曰始贫者亦有三曰薄曰常曰赤始富者劝分不行于其家薄贫者赈济不施于其宅惟至于上富则使自择其乡之薄贫者而贷之银中富则使自择其乡之常贫者而贷之种此非徒欲贷之银种而巳也盖即于此寓审荒之道焉何也彼上富者以银贷薄贫必逆计其能偿者贷而上富之所不贷其为常贫可知矣中富者以种贷常贫亦必计其能偿者贷而中富之所不贷其为赤贫可知矣是不必劳吾耳目而民举为吾耳目亦不必费吾心思而民心先为吾尽矣夫然后委分事者履乡按户而等其差以行吾赈也则赈者实而固无有旷时冒给之弊矣议者曰等贫民为三善巳流民将何居曰民而至于流也必其生之无他计者也是则与穷而无告者何异有赈以济之而巳矣尚何待于审之而后有以济之耶等诸赤贫焉可也 

　　○王凤生 【见保甲书卷二】 

　　荒政备览 

　　△荒政备览 

　　自叙 
　　勘灾事宜 
　　查赈事宜 
　　抚恤事宜 
　　平粜事宜 
　　浙江湖郡酌办赈务事宜 

　　荒政备览自叙 

　　道光癸未浙西大水湖郡受灾最剧予奉大宪檄与西防司马刘君肇纯等分县往勘并奉发浙省灾赈条议及荒政辑要第三卷各一册详明周匝井井有条惟湖郡自入夏以来霪雨淋漓者两阅月而苏松金陵一带亦患水灾大江盛涨海潮挟东风以抗其朝宗之势太湖出口水无所归反随之倒灌以是吴兴积潦有长无消弥望汪洋莫分阡陌查勘之法又为旧章所未及者爰与同事互相讲习就各编中意所未竟并难见之行事各条证以勘灾途次目见耳闻民情舆论畧参巳见量为变通而成是编虽未及与杭嘉两郡在事诸公讲求而归于一致然用以质诸来者或可稍备参酌焉 

　　勘灾事宜 

　　一荒政辑要开载凡州县查勘灾田须凭灾户呈报坐落亩数应先刋就简明呈式首行开列灾户姓名住居村庄次行即列被灾田亩若干坐落某区某图某村某庄又次行刋列男妇大几口小几口其姓名田数区图村庄大小口数俱留空格后开年月每张止须如册页式样迭作两折豫发铺户刋刷分为报灾之地方乡保令转给灾户自行照填报送地方官即查对粮册相符存俟汇齐按照灾田坐落区图村庄抽聚一处归庄分钉用印存案即可作为□底册一条 
　　按灾田凭灾户将坐落田亩呈报以期核实而杜弊混法良美矣惟报呈必须专归业户田亩必须分析坐落庄分方可免致歧复再次行刋列之男妇大小口数目推原其意自以为异日办赈编查户口起见但报灾既系业户则有力者多无烦给赈似可毋庸概令开报户口即有业田数亩全荒半荒者亦在食赈之列而为数无多只令于报呈内写明自种自佃亦无难摘查禄被灾之户本有应赈不应赈之分若任令统报户口转滋愚民之惑将谓凡涉被灾均可食赈矣故呈内悉子删除至被灾较重之佃户多与赈例相符应由业户将该佃若干户并姓名住址附报庶查赈时得于居住村庄内按籍而稽再核其家丁口之数似较简易故呈内令其添叙并注明本年上下忙钱粮有无完纳备查兹将颁给呈式开后 
　　(见图) 
　　右式颁给灾户自填姓名住址并田亩数目分 【己未种有无收】 坐落都庄圩名在何户承粮上下忙钱粮有无完纳及里书圩保佃户若干人姓名一一填注如系自种亦于佃户下写明总之报呈则以业户为主田亩则以坐落庄分为断不得以一人而胪列各庄田亩致易统混该户如将田亩以少报多并以地荡改田影射混报或以欠作完者查出定将该户扣除不在蠲缓之列慎毋朦混自悞 
　　如某人名下有一户名而田分数庄者姓名住址填写于首行田亩则有三庄者分写三张有五庄者分写五张其圩名即填写于该庄之下 
　　如某人名下有数户名或数十户名而田分数庄或数十庄者姓名住址仍划一填写于首行田亩则按庄分写数张或数十张并写圩名于该庄之下其户名分别填写在于何户承粮 
　　以上三则与报呈刻为一联迭作两折以便归庄分钉其呈内双行处所系被何灾即专刻何项名目并饬办灾经书另按庄置簿一册于灾户具报之时查核某人名下或只一户名或有数户名及数十户名田亩项下或只一庄或分寄数庄及数十庄者俱按照报呈首行灾户住址何庄即登注该庄簿内其分报呈词若干张统于该户呈内自报姓名之下分析汇注此系以散归总之法以便造顷亩花户册时与额征册按户核对易于稽考至分庄勘灾册即照报呈钉本誊写可也 
　　一荒政辑要开载州县灾象巳成该印官应一面通报各上司该管府州接到报文即照例委员赴县协查该州县一面按照各庄灾册挨顺道路酌量烦简计需派委若干员除本地佐杂外尚少若干即禀请道府派委邻近佐杂如仍不敷再禀院司调发候补试用等官分办一条 
　　按委员须遴选乎日办公诚实可靠之人方能胜任似不必拘定本地邻近佐杂及候补试用等官判分先后如本地佐杂非其所信不妨径请院司指名调发省员以资得力缘勘灾必得按庄挨圩周厯亲查若性耽安逸凡步山涉险及大船不能径达之处伹凭庄保口报填写塞责贻悞匪浅所有勘灾册内各村庄田数总结处应令勘员盖用图记并书衔名于册面俾专责成如将来上官亲临或另委员覆勘该村庄有不实不尽处即将原勘之员参处至舆从船只薪水固有定例但该员既为州县分劳自应量为捐助以补不足倘能办理妥实仍禀请分别记功奖励 
　　一荒政辑要开载委员赴庄查勘时该州县即按其所查村庄将前项钉成灾册分交各委员带往按田踏勘将勘实被灾田亩分数于册内注明如有多余少报以及原系版荒坑坎无粮废地又有只种麦不种秋禾名为一熟地者逐一注明扣除其勘不成灾收成歉薄者亦登明册内若原册无名临勘报到者勘明被灾果实亦注明灾分附钉本庄后册勘毕将原册缴县汇报其余未被灾之村庄不许滥及一条 
　　按勘灾之法第一在划清疆界方可免挪东掩西指鹿为马之弊如一县之中被灾处某乡内有几区某区内有几庄某庄内有几圩该圩内被灾田亩饬圩保于委员临勘之先用竹片削签填写花户亩分按亩遍揰兼于每庄每圩竖立高竿一枝于竿上悬挂木牌一块书写某庄某圩额田若干亩字样俾委员到时得以暸然心目如敢不遵即将该圩保重处仍责令即日赶办齐全然后饬令庄保开呈圩分清单圩内补种若干亩未种若干亩委员按圩履勘有不符则亲笔更正倘禾是原种□未被水不得混为补种在各花户田亩既经报灾未有不愿标签求勘者该圩保等果肯实力奉行可并顷亩花户册一勘而定若辈无从朦混特恐多方阻滞为难非有定识定力不能破其锢习也至版荒坑坎废地及一熟地等项旱灾尚易于辨别若积水不退之灾区弥望汪洋势难分析只能查照实征圩目册载某圩额田亩数若干核勘定断 
　　一荒政辑要开载报灾定例夏灾不出六月秋灾不出九月原指题报而言至于州县被灾自必由渐而成况麦收在四五月秋收在七八月则是有收无收荒熟早巳定局嗣后各州县被灾情形应于五八月勘确通报以便汇叙详　题不得延至六九月始行详报致稽　题限一条 
　　按浙省杭嘉湖三郡多种晚禾向届十月底方能收获况补种田未为时更晚勘员应将被灾田亩先行勘报其补种者亦按庄按圩勘实亩数登册即于册内声明现在田禾未甚发茂有无收成难以臆断请俟八月底察看收成若何再计分数饬该县届时覆勘勒限九月初五日以前造册详司核转尚不致稽违　题限而于事可期核实矣 
　　一荒政辑要开载被秋灾地方如有旱后得雨尚早及水退甚速者尚可补种杂粮均当劝谕农民竭力赶种以冀晚收如有得再较迟积水难消者应饬设法倡导使之早为涸复灌溉有资其乏种贫农无力布种者照例详请酌借籽种候示放给一条 
　　按借给籽种口粮先由农民具呈报县经庄保确查属实再为具详请示事多周折需费不支且一借一还升斗出入时日守候不徒无益而且有累故非小民所愿似可不行惟此等补种田亩除杂粮收获本属无多外即所植禾苗究系勤民不惜工本不遗余力与惰民之束手以待者有间且种巳失时收成必歉兼以买秧筑埂雇众车戽需用浩繁窃恐所得不偿所失若与原种熟地一律征收似不足以示体恤或届时察看情形量减分数亦推广　皇仁之一道也 
　　一荒政辑要开载扣除灾户钱粮应按实被灾田数目验算应蠲应缓于额征确册内分注扣除其未被灾田钱粮不应统扣蠲缓一条 
　　按扣除灾户蠲缓银米如某户田若干亩该粮则银十两现被十分灾内应蠲免七分银七两蠲剩银三两分作三年带征计每年该银一两余仿此漕南等米亦如之蠲册造齐一面纂造蠲单务于次年开征以前按户分给然后将实征印册内分别蠲免蠲剩刋刻木戳盖用红字并填注数目于下以便览悉如该户被灾十分额完银十两于未被灾前巳将上下两忙全完应将其溢完银七两留抵次年新赋另造留抵一册存记其豫完蠲剩带征银三两亦另造豫完册一套详司备案汇齐批解仍于次年征册版串造齐按数注扣若仅完上忙银一半者悉作应蠲银两扣抵新赋其未完银五两分别蠲带扣除勿征俟奉文起征日再将应征银三两分限征收另造分征版串截记以杜混淆至缓征银两于额征册内印红戳缓征字据统于奉文应征日另立一册起征毋混 
　　一浙省条议开载勘水灾与勘旱灾不同有大水一过无碍收成者有稍被损伤减收分数者有淹浸久而全荒者旱灾则赤地干裂禾苗枯槁一望而知一条 
　　按水灾情形各别有山水骤发适当其冲则水虽一过而房屋坍塌田禾淹没甚至有沙淤石压不能垦复者其仅隔一塍为水不经由之所田内禾苗仍复青葱无恙似此等灾若勘不认真最易冒混有江潮盛涨河堤冲决暴雨连朝水虽泛溢而旋长旋消或未漫没禾稍尚堪戽救抑或前种被淹而节叙尚早可及补种者似此等灾不过减收分数闲有损伤秋成时自易于查勘其有大水漫淹积至三月不退以致田亩全荒并多不能裁种者如道光三年湖郡水灾是也既是一片汪洋并无亩数可辨应即以现在补种之田亩为断勘员须查吊被灾各庄圩目册按照圩分一一亲厯认准方向来路无任复指计该圩内额田若干除补种田亩外余俱作为全荒惟乡农以补种之田培费工本且禾苗未甚长发诚恐勘作熟田不令圩保按亩标签羣相争竞亦系小民实在苦情不得不稍为变通据所报称酌量估计如有隐匿核实加增俟八月底覆勘再定分数另饬庄保赶造顷亩花户册呈送毋令久延若旱灾及寻常水灾则只凭报呈分庄按圩亲勘青苗赤地固可一望而知且用前法挨亩插签并顷亩花户册可一举两得矣总之无论何灾不外乎分庄按圩逐一亲勘八字纵不能寓目无遗亦不致过为欺隐也 
　　一浙省条议开载向有土豪地棍倡为灾头名目号召愚民敛钱作费到处联名递呈或于委员勘灾时暗使妇女成羣逐队混行哄闹本系无灾而强求捏报往往酿成大案一条 
　　按灾民哄闹之由有二一则被灾之区恐官不往勘每于经过地方要截扛抬欲求先勘法宜于临勘之初按照四邻村庄道路自近而远先期出示晓谕各庄挨查次第缘由令知履勘有期安心静候自不致于混争滋争一则大水汪洋田多淹没间有筑堤车戽买秧补种者工本巳多且当临勘之时禾苗尚未长发收成莫必诚恐一经勘后注作熟田弱者环泣而求强者咻哓不巳其情虽属可怜其风亦不可长法宜剀切开导好言安慰统俟八月秋成覆勘再定分数如禾苗仍不长发并准作为全荒乡农亦颇能解识而散其有敢于拉扯围困者非勘员之措词失当即吏役地保勾串使然当严究庄保以儆 
　　一荒政辑要开载庄书地保每逢灾歉或向业佃计亩索钱将成熟田亩代为捏报业户贪图蠲免钱漕佃户藉可减交租米给与使费嘱其入册名曰做荒或业主佃户俱不知会径自捏报准后卖于别户名曰卖荒应由地方官先行出示严禁一条 
　　按此系二三分水旱花灾易于影射则然应以前法饬令按亩插签并不惮烦劳挨庄亲勘自可破除前弊若灾至七八分以上熟田甚少无可腾挪加以勘员处处到地可不禁而自绝惟书差圩保随同查勘则有饭食船钱之用户粮书造册详报则有纸张笔工油烛之用即上而司院房之核转部吏之核销亦不无需用势不能不取给于县书虽有勘灾经费例价巳属不敷况多碍难开销之处是向之所以致冐之由而下情之格于上达上泽之靳于下逮者此也今欲　帑不虚縻民沾实惠则各项所需不得不面禀上官设法另为筹款苟徒绳以法而不计其事之能行与否则亦何益之有 
　　一荒政辑要开载灾分轻重应照被灾村庄实在情形不得以通县成熟田地统计分数致灾区有向隅之苦至一村一庄之中大抵情形相仿不必过为区别致有纷繁零杂难以查办且易滋高下其手之弊第州县之中每一地方即有数十村庄及百余村庄不等查勘灾分应就一村一庄计算不得以数十村庄之一大地方统作分数以致偏陂不均一条 
　　按此款应参看浙省乾隆三十四年刋颁条议内载成灾分数不可牵匀计算应以各田地实在分数为凖如一村之中有田百亩其九十亩青葱茂盛独十亩禾稼荡然则此十亩即为被灾十分其中有一分收成即为被灾九分其二分收成即为被灾八分有三分四分五分收成者即为被灾七分六分五分以此定灾核算蠲数方为确实其给赈月分亦应照此办理如该县牵匀核算被灾田亩虽居通县额田十分之三四分而内有成灾九分十分之田即不能不按照九分十分给予例赈也 

　　查赈事宜 

　　一荒政辑要开载查报饥口例应查□之员随庄带查向凭地保开报固难凭信即携带烟户册查对其中迁移事故亦难尽确在有田灾户尚有灾呈开报家口其无田贫户更无户口可稽况人之贫富口之大小必得亲厯查验方能察其真伪嗣后委员查赈必得挨户亲查详察情形参考原册查照后开规条酌分极次查明大小口数当面登册填给赈票勿怠惰偷安假手书役地保代查代报致滋混冒查完一庄即行结总再查下庄每日将查完村庄赈册票根固封缴县仍将查过村庄饥口各数或三日或五日开折通禀查核一条 
　　按户口之查莫良于平日保甲认真迨查赈时即可按册而稽无遗无滥若州县之烟户册本属具文全不足据至勘灾之员既须分庄按圩亲勘水路则支河汊港迂道潆洄陆路则北埂南塍纷驰旷野随处留心认识尚恐其重复导引四□茫然更何暇分身随庄带查户口以致两相歧悞且某村该有若干户某户有业系其巳产某户无产并无营生焉能于一村之中自头至尾挨家询问欲执涂人而证之势既有所不能转恐遗滥不知凡几因与同人再四思维此事固不可专属之庄保而不能不以庄保开其先应传集县署各给草簿一本笔二枝墨一锭并后开条规一张令其照式先行确查造报毋许冐滥需索察出定干重究仍于每庄延约殷实绅耆二人各具请启名帖一分后粘规条一张其启内声明将来各庄捐粜贫米即以现今查赈之户口为凖慎勿听庄保浮开以致他日自敝等语如庄保所报有不实之处嘱令暗作记识俟委员临庄密为告知该委员每至一庄即按照开报之户挨查其业佃则凭灾户报呈自注是否被灾贫民则视其家之房屋衣食器用牲畜临时察看情形以辨真伪如与规条所载未符即行更正删除一面注册登时给发门单仍于查过一庄之后将极次贫户姓名缮榜实贴该地俾众咸知所有拟议绅耆请启及刋发庄保规条开式于后 
　　一各乡公正殷实绅耆地方官无由知识应先饬庄保于每庄开报数人姓名按庄注册再于公所备酒延请在城绅士将庄保开报各乡绅耆姓名交与观看□其于各乡熟识者分认代查因亲及亲因友及友广为咨询如所报不实即另举更易并令转告将来庄保查造户口册完竣先送该庄绅耆查阅请于册面书名盖用图记倘其中有捏冒及贫户极次不符者或不便明言嘱令开单默记俟委员临庄日觌面密交即作为委员当场查出不令为难招怨等语俾无顾虑统于十日内由在城绅士随时开折送署面覆该县一俟覆到即分乡定日用启帖粘规条一张给发各地保分头邀约勿任推诿如有不到即惟该保是问 
　　启式 
　　启者此次查办赈务奉　宪委员亲莅挨查总期实惠及民不假书吏地保之手致滋冒捏索诈等情弊实与地方被灾贫民大有禆益各士绅耆近住该庄于附居之贫户丁口自必真知□见本县用特备酒相延务藉劻襄办理共成善举以沐皇仁兹将刋刷条例一纸送阅祈为查照倘庄保册报各户与例载未符望即核明更正无滥无遗将来各庄殷绅捐粜即以此时查赈户口为凖毋任庄保浮开以致他日自敝此外决无扰累亦无时日多延切勿藉词推诿届期早降免致该保蹈邀请不力之咎也幸甚幸甚 
　　某拜启 
　　一贫业贫佃二项俟庄保造册到日即查核该庄业户报呈所注佃户及贫业自佃者是否田亩全荒以定准驳其有自种巳业在此庄仅此数亩虽巳全荒而另有田业转佃与人系在成熟庄内者抑或寄庄人户其身居灾地而田坐熟庄者一时无从考核最易淆混应并无田贫民按户亲查详察其所居房屋器用衣食牲畜情形酌为定断或不致于过滥断不可任听庄保所报即为可信稍自怠惰偷安致滋冒混 【此系荒政辑要与各省办灾事宜所载畧加参议】 
　　一灾民有避水舟居者勘员须问其原住是何村庄左右邻是何姓名登注册内令其查至该庄之口到彼等候如果属实即将船头铲削数寸书明某月日某庄查过共坐若干人字样并给门单准其日后领赈仍归本庄给发登注册内不得分头换载致有重复之弊 【此系荒政辑要与各省办灾事宜所载畧加参议】 
　　以上三条只钞给同事诸人查阅毋庸发给庄保知悉 
　　一查报贫户饥口应先饬庄书地保圩长确查造册分别贫业贫佃无业贫民三项各于该户下逐一注明不得含混挂漏 
　　一贫业贫佃应与无业贫民统归于居住村庄按户分别极次贫给赈不得分歧以致漫无稽考 【此系荒政辑要与各省办灾事宜所载畧加参议】 
　　一查赈现照颁发事宜内开 
　　极贫 
　　并无巳产巳屋佃田耕种全荒者 
　　并无巳田巳屋佃田耕种成灾过半家口众多者外乡别邑农民携眷耕种搭寮居住田巳全荒无力佣工者 
　　以上无论大小口数多寡俱系全给十六岁以上为大口 
　　十六岁以下至能行走为小口其在襁褓者不准入册 【此系荒政辑要与各省办灾事宜所载】 
　　次贫 
　　虽无巳田尚有房屋牲畜佃田全荒者 
　　虽无巳田巳屋佃田半属有收而家口无多者 
　　自种巳业仅止数亩而全荒者 
　　自种巳业仅止数亩尚有少许收获而家口众多者 
　　搭寮居住耕种外乡别邑农民佃田荒巳过半无力佣工者 
　　以上老幼妇女全给其少壮丁男力能营趁者不准给赈其有残废无力营趁者应与老幼一体散给 【此系荒政辑要与各省办灾事宜所载】 
　　被灾村庄内无田贫民三条 【此系荒政辑要与各省办灾事宜所载】 
　　无巳田又无佃田并无手艺专藉佣工餬口因被灾无工可佣而有家口之累者为极贫孤身为次贫 
　　无巳田又无佃田并无手艺专赖小本营生因被灾无可卖买而有家口之累为极贫孤身为次贫 
　　成灾村庄之四茕无依未经编入孤贫者为极贫 
　　不准给各条 【此系荒政辑要与各省办灾事宜所载】 
　　有力之家堪以资生者不准入赈 
　　但有本经营及现有手艺营生者概不准入赈 
　　田地虽被灾伤尚有山场柴草花息者不准入赈 
　　成灾村庄内之四茕其有力自给及亲族可依并巳编入孤贫册者不准入赈 
　　不成灾村庄内之四茕及无手艺营生者概不准入赈 
　　一查至该庄如有别庄灾民被水后暂寄亲友人家借住或该庄贫民亦有迁移他处仅余空房者应令地保查报姓名户口再确询左右邻如果符合即另册登注俟该户闻赈归来许地两邻结报查核相符准其一体赈恤 【此系荒政辑要与各省办灾事宜所载畧加参议】 
　　一屯卫灾军饥口应归田亩坐落之州县照依民例一体查赈 【此系荒政辑要与各省办灾事宜所载】 
　　一被灾贫生例以全无粮产亦无巳屋者为极贫尚有此微田地住系巳屋而全荒者为次贫应令教官确查分别极次大小口数造册移县不得混入民户编查致有歧冒 【此系荒政辑要与各省办灾事宜所载】 
　　一各庄书地保编查户口册齐全即挨顺村庄道路远近排定日期预先晓示灾户届期无论老幼壮丁均各在家守候如本日查无其人混言外出再求补给概行不准或邀约亲友至家充数冒混验其居住房间即知真伪立将该户扣除至查到其家该丁只准立于门内不得由外而进以杜混淆不导者删扣倘有妇女成羣结队混行哄闹及不应赈而争极次者除不准外定将该庄书地保究办 
　　以上七条刋刷多张发给绅耆庄书圩保各一张令其遵式确查造册开报听候委员亲临查验其旁行细字于付劂时删除 
　　一荒政辑要开载应赈之户门首壁上用粉大书极贫次贫某人大几口小几口字以便上司委员不时抽查俟赈毕方许起除一节 
　　按灰粉书壁易于剥落且恐有更改之弊查浙省办灾条议改用门单实贴灾户门首较为周匝今拟刻作二连一系根查一系实贴须委员立时填写面交俟赈票办就再令该庄绅耆出具收领就近查照门单按户散给 
　　(见图) 
　　右贫户门单式一张内年月用印其根查一张只盖印于骑缝编号处所查至何村即摘写该村名一字编为门单号记所带底册亦一律填注如男女大小口数某项无者则写以无字单册两项均须对填不可差讹遗漏如内有业佃屯灶临时分别添注 
　　一荒政辑要开载册式一页 
　　按所开格式眉目似不甚清晰且既经庄保查报于先官为复查只须核实极次贫与大小口数至其家之有无盖藏是何营运地亩若干等事可毋庸赘叙今拟册面及册式开后 
　　册面式 【赈票门单册面除去委系无滥无遗是实□字绅耆书保只书名而不押】 
　　【红戳】 字号 【查得该极贫姆共【大小☆】 委系无滥无遗是实】 　 【吅】 次贫毋女共大小口　口口 
　　某某庄　　　　　　　　绅耆 【某某押某某押】 
　　【摘写村各一字】 字号户口册　　　　　　 【户书某押地保某押】 
　　(见图) 
　　右册式汇二号为一页数十页为一册各委员记查何乡村生即分占一字如天地元黄之类用红戳印于册面里首另将某庄之摘写村名字号用墨笔写于册面外首盖恐村名易于重复须以各散号归于一总号之下以便稽查而免紊乱其横格攒写处刋时记删查系是业是佃抑系贫生屯灶临时于贫字下空格处填写 
　　(见图) 
　　右赈票式用厚韧之纸当幅之中填号钤印其号数即照门单号数所编填注并刻一红戳某月日给赈票盖印于门单册式内毋庸另行造册此票按月验明发赈盖用给赈一月讫图记仍将原票发还下次亦如之至赈完掣回查对根号毁销 

　　抚恤事宜 

　　一荒政辑要与江浙灾赈条议开载抚恤一项原为被灾之初查赈未定极次未分灾民之中如系猝被水冲家资飘散房舍冲坍露宿蓬栖现在乏食势难缓待者自应不论极次随查随赈给以抚恤一月口粮或钱或米各随灾户□栖之地当面按名给发印委各官登簿汇册报销仍即讯明各灾户原住村庄注册俟水退归庄后查明灾分极次仍按原庄给赈又云猝被水灾房屋坍倒一时举爨无资者或暂行煮粥赈济其有趋避高处四围皆水不通旱路穷民无处觅食者该地方官亟应买备饼面觅船委员散给以全生命此系猝被之灾事非常有向无另项开销如遇此等办理应按其救济灾民口数归于抚恤项下报销又云被灾贫民虽例应先行抚恤一月仍须酌看情形或被灾较重或连遭歉薄民情拮据应行先抚后赈者即行照例将抚恤一月口粮先于正赈之前开厂散给汇报如甫当麦收丰稔之后遇秋灾或民力尚可支持只须加赈毋庸抚恤者亦先期通禀以便于情形案内声叙详　题又云灾地赈济之外间奉　宪行煮赈原无一定应俟临时奉文筹办如有地方实在穷苦被灾村庄虽经给赈而城市无灾之地无业茕民尚难餬口该地殷绅果有自愿捐资设厂煮赈者应通详批允方可听其自行经理各条 
　　按前列各条抚恤一项专指灾民猝被水冲家资飘散露宿蓬栖现在乏食势难缓待者而言故于查赈未定之前不分极次贫先给一月口粮仍俟水退归庄后查明灾分极次按原庄给赈其抚恤银两系由委员各随灾户现栖之地当面按名给发登簿汇册报销是灾户可以举目而知无庸编查户口及给票等事与查赈事宜迥异甚有非常之水汹涌骤至连畦接壤一片汪洋并无高处可避该地方官亟宜分派亲信家丁多带船只备贮面饼火镰火石等物飞掉赶赴四乡拯济凡见有栖止树稍屋脊之人迅救至船设法权为安置其或地居高阜四围皆水无处觅食者即以面饼火镰等物如积水不消仍按日济食无令失所一俟水势稍退各灾民无屋依栖无资爨食当即于村镇适中处所分设赈厂煮粥先行赈济以上各项均应于抚恤项下开销一面晓谕灾民归庄听候委员挨查户口给赈倘距青黄不接为日方长察看情形即请加赈并为延请殷绅谆劝捐粜各济各乡总期民食接济至春花将及登场而后巳再将应兴工作如挑河筑堤等类所用民力居多者借帑修举以工代赈此办理猝被水患及被灾最重之章程也若寻常水旱荒灾其有灾较重而连遭歉薄者虽巳有先抚后赈之例惟灾户俱仍各居本庄若不挨查户口则人数众多极次莫辨从何考核且其困苦情形究与猝被水患者有间与其将抚恤口粮散给于漫无可稽之际致有滥遗似不若赶查户口于例赈之外以此项作为加赈之为得耳至于煮粥赈济只可行于灾户猝遭水患仓卒待食之时抑或因地方实在穷苦并城市无灾之地无业茕民难以餬口故于赈外复为此举自不嫌于多多益善若即以此准赈断不可行无论煮粥之弊窦多端即粥厂一项势难多设穷乡僻壤灾黎焉能牵率老幼妇女奔走数十里之遥日图一粥去而复来枵腹之余岂胜跋涉且食之者众市镇脚夫乞丐无不混迹其间既未经查造于先岂能拒给于后兼以饥民聚集易于滋事尤防有拥挤倒毙之虞办理不善徒于费则多縻而于民卒无甚益也总之各州县设遇水旱荒灾惟当核实确查户口照例请赈再为贫民计算应乏食若干月谆延绅士劝捐粜济如前法其外来流丐不许骚扰民间自为按各捐给口粮即曰押解出境移知前途一体资送回籍似此分别查办则境内灾民既免于饥馁外来者复令随到随散不致羁留地方自可日臻安谧所有捐粜济荒驱逐流丐二条并附于后 

　　捐粜济荒 
　　驱逐流丐 

　　捐粜济荒 

　　嘉庆十九年冬子署平湖县篆时岁歉且邻近俱系灾区斗米值钱伍百民食维艰予因倡捐银一千两邀集城乡各殷绅劝捐为办粜坊米之法该邑幅■〈巾员〉合计九十坊每坊议举老成公正绅士三四人为董事延约至署酒食相款设簿交与劝捐各坊殷户或出本家酌留食米之余或捐资采买粜卖或折给钱文津贴价值令其自买任从其便如城镇地面则数坊合办乡僻村庄则各恤各坊其穷瘠之坊则令并归就近殷实之坊抚恤而酌以余所捐之项益之其一切贫户丁口各就本坊董事令其会同里甲耆按照保甲书内挨查确实自行造册散给毫厘不假手胥吏既不致有滥遗亦可不縻　帑藏惟所捐钱数米数必须预为扣清与该坊之贫户口数核计相符统以足敷三个月为率自二月初一日起至四月底止城乡一律办理贫口均沾约共银二万有奇捐粜米石在外余俱亲诣其乡择其尤踊跃者优加礼貌以奖励之至五月初竣事再以详请平粜官米散给其户口门单即照各坊前查之册缮交乡里者分给贫户亦不经地保差役之手其门单内并注明一切纸张经费俱自捐备并无丝毫派累字样米厂分设四镇就各乡居中处所按日分坊预示不客紊越如期持票赴厂籴买随到随给故饥民得以无争免于拥挤除分派佐杂监粜外仍亲往回环查察途遇乡民随时询问以期核实不令吏役作奸直至春熟登场米价平减乃巳故是年平湖自冬迄夏境内得以安谧云 

　　驱逐流丐 

　　余前署平湖县篆于嘉庆十九年十月二十六日到任是年夏秋雨水缺少虽经前任勘不成灾而收成大抵歉薄且同属邻近之嘉秀海三邑俱有偏灾接壤江南之华亭金山二邑被灾尤甚米价日腾民力甚艰外来游民往往百十成羣沿乡索讨恃众逞强甚有本地奸徒相与通同附和乘机攫抢其僻小村庄殷实民户忽被男妇数百人轰至其家坐踞索饭挨日轮流莫可抵御名日坐饭察看民情惶急关系匪轻当即自叙简明告示遍行晓谕择期挨赴各坊与绅者议办捐粜以先安本邑贫民之心一面将前项情形严切谕禁然其时境内流丐纷纷到处蚁聚差役拘拏势不能敌而外方之来者日聚日多若不设法驱逐则地方终不能靖因仿照学治臆说所载驱流丐之法于秋征点卯之日各给粮差地保小票一张载明遇有流丐滋事无分畛域立即会同拏究并谕于经过乡庄广为传播故作声张俾知处处有查拏之役于是此风稍敛余仍亲赴各坊邀集殷绅劝捐钱米平粜各济本坊之贫乏者并剀谕贫民安分待济查出紏众坐饭之为首者三十余人立即拏获痛责以惩分别禁押究办所到之处见有外来饥民或百数十人或三二百人散布乡镇随唤其率领之人押令报明籍贯姓名男妇若干人分别大小口捐给口粮每名四五十文至二三十文不等实时随文递回原籍知照前途一体资送先后计四十余起查办弥月各村庄渐即安靖次年正月复诣城乡编查保甲筹办捐粜藉以安抚饥民行至东南各乡忽于五月二十日有江南松属之华亭金山二邑饥民数千人窜入境内旧衙白沙等坊肆行抢掠居民铺户俱各仓皇失措急廹奔控余得有风闻即带丁役七十余人会同营弁星夜驰赴该处身先捍御挥令擒拏其殷户典铺亦雇倩佃邻多人持械守护饥民等始惧而逸盖此辈缘白沙等坊距其本籍界止一河彼处自遭荒旱殷实之家无不受坐饭之累迨后盖藏巳竭而饥口无厌率多乘夜扃户携带□软尽室登舟潜来平邑乞食不遂遂尔聚众滋抢虽经立时驱散而出没无常不胜防堵因思该饥民究系一时乏食妄为并非刼盗可比若任令乡农以所制器械格鬬诚恐戕伤民命滋生事端乃于交界之要隘处所派令廵检一员外委一员兵目三十名民壮三十名弓兵二十名设卡驻札一经窜扰即行堵御查拏并令救炮一声为号适其时办理保甲甫竣比户整如队伍因谕令该坑富户典铺尽借出家有及典质之铜锣每一牌首给号锣一面嘱其家一闻卡口炮响随即鸣锣牌内之十户丁壮闻锣实时出立门外助势但不得越往他处持械格鬬以下各牌首家挨次闻锣递应自近至远画一办理如有一户紊乱违悞邻佑鸣官示惩推之各甲里皆然人数众多声势震耀亦无所用其敌忾而饥民闻风裹足矣所有驻札之兵目民壮等由官按日捐给饭钱不令需索余仍于就近一带乡庄亲编保甲不稍远离一闻告警便即驰往拘拏自后饥民竟不再来肆扰直至二月十八日得有金山安抚文移始撤防御由此而地匪饥民抢夺坐饭之风尽戢即流丐亦罕有逐队逗遛者矣 

　　平粜事宜 

　　一荒政辑要及浙江灾赈条议开载平粜仓谷原应青黄不接米少价昂时举行所以平市价便民食也如遇灾地秋冬放赈小民有米可资原可无需平粜况灾邑仓谷有限若赈粜同时并举势必仓箱尽罄来春反无接济自应仍令于放赈时毋庸平粜樽节留余以为青黄不接时粜济民食一条 
　　按平粜减价惠益于民无几势不能延请城乡绅仕辗转托查故编造户口一事往往假手于地保其中户名率多捏冒为地保卖钱渔利致乡曲愿民有向隅之嗟极宜加意访察然此举只可行于米少价昂之时如遇灾岁自应照例请赈既不便赈粜同举有碍仓储尤不可以此塞责缘灾民待哺嗷嗷非杯水所能济事且粜价虽减究须索值民间囊橐巳空更何从觅钱向售耶似应于次年青黄不接各殷绅捐粜不敷时再开仓粜济其时春花将次登场小民借贷亦较易矣所有户口即以查赈册为准最为简当 
　　予前以湖郡勘灾之役纂辑荒政备览一卷事竣旋省质之钱塘吕大令璜劝急付梓适复奉　大府檄赴嘉郡与罗太守尹孚会议灾赈章程仍至湖郡督查户口凡所亲厯目见耳闻又须扩前说所未尽重言申明并有因地相时以神明于规矩者附刻前编未分伦次故叙其颠未如此 
　　一道光三年浙省杭嘉湖三郡水灾最剧中丞方伯允凤生与同事诸君所请将向届办灾部费以及上房纸张油烛之需另为筹款捐给不准向办灾州县需索分文其应领勘灾经费准予核实报销给领总期实惠及民不令书役得以借口预为侵冐地步并谕委员于诣县之时传集宣布洵属法良意美惟其中书吏之权每以册结不如式为词往复驳换州县恐干例限迟延不得不向通融商办因复据情请于　方伯蒙将前项册结饬书查造成式并恐以款目繁冗故作刁难亲吊向办灾案册结原稿至署逐加核对及佥稿是否相符即颁发各被灾州县遵照造报益瑧周匝禆益灾黎正非浅鲜虽各省科则款项各别亦可类推为失令者设遇其事当以此禀求大府未有不仰邀鉴察俯如所请者故于前说重言以申明之 
　　一查造顷亩花户细册最易为办灾经书弊混如被旱田亩及被水较轻之灾莫善于前说之按亩插签以杜其弊至被水较重之区当其查勘时系属一片汪洋虽据按圩亲临田亩可以约略计而花户姓名无从询悉予以会议嘉郡灾赈之役见嘉兴大令吴宗维堉所办册榜各式甚为得法因采辑之并为酌易备存 
　　册面式 
　　道光某年分　　　　　　　　　 【某】 县 【某】 都 【某】 庄 
　　被水 【成灾歉收】 田亩花户结报清册 
　　具切结 【某】 都 【某】 庄 【圩长某人地保某人】 　庄书 【某人】 今具到 
　　案下遵查得本庄内各圩 【成灾田共若干歉收田共若干】 亩逐一开明业佃填 
　　造册式送候复核并无以熟报荒以少报多移址换段情弊不敢扶同朦混庄书等领资办公亦无需费所具切结是实 
　　道光　年　月　　日具结 【地保某人圩长某人庄书某人】 等 【押押押】 
　　代书 【某人】 盖用戳记 
　　计开 
　　一被水成灾田　　亩　分　厘 【佃户某人押住某处业户某人押住某处粮在某□某户下完办】 
　　以上系灾田册式五行为半页十行为一页折作册页式每庄一本刋印成册其人名户名住处作押及亩数俱空格临时填写如系旱灾即刻被旱字样 
　　一被水歉收田　　亩　分　厘 【佃户某人押住某处业户某人押住某处粮在某庄某户下完纳】 
　　以上系歉收田亩册式悉照灾田册所载填写惟换歉收字样须分庄另立一册其册面结式亦然 
　　榜式 
　　王堂示　今将 【某】 都 【某】 庄被 【灾敛】 花名顷亩分数开列晓谕如有原报不符准即呈明更正该业户会同庄书等遵式填册画押具报覆勘定限于本月　日截止核详逾限不报概不准理如违自悞特示 
　　计开 
　　【某】 　户成灾田　　亩　分　厘坐落 【某】 字圩 
　　歉收田　　亩　分　厘坐落 【某】 字圩 
　　以下仿此 
　　以上各户如有以熟作荒及移坵换段等弊准本户自行检举倘逾限不自呈报准该圩人指控立提捏报人照例治罪决不宽贷 
　　右　榜　知　悉 
　　道光　　年　　月　　日给 
　　发贴某庄 
　　一编查户口之法既以庄保先查造报绅耆复核委员再挨户亲查似可免蹈滥遗之弊然反复思维犹恐庄保查造之时不令灾民知晓迨官往查办或其人适值外出或以愿懦不敢申辩即就地缮榜通知而觉识巳迟与其羣相控告于后不若预思防范于前应令绅耆督同庄保查核后即于灾户之门首以白灰粉大书贫户某人字样第应否给赈仍俟官查核夺须与该户言明勿以此为准定是该村何户食赈耳目共属有无私弊众论难瞒然后委员临庄按册对户挨查实贴门单榜示给与赈票益觉周备允洽其地居民既相安于缄默自不致临时妄思希冀纷纷争执矣 

　　浙江湖郡酌办赈务事宜 

　　一委员下乡编查先期传集地保到县当堂谕令伺候临庄挨查先行给赏饭食钱文倘始终妥善仍于给初赈后再加重赏如有匪棍紏众号召混争户口定惟该保究追 
　　一先传谕庄保告知绅耆俟委员临庄预在公所等候先与□□再同赴该村庄确查 
　　一放赈有期须将此次因本县额贮仓谷无多不敷碾放现在禀请　各宪拨给邻府县仓谷运济俟运到动碾尚需时日故须第几次赈期方能放米余俱照例放给赈银等情先期出示晓论 
　　一按月放赈既由各庄绅耆领回就地给散即无庸设厂但须预将放期及该绅耆散给处所晓示灾民知悉仍届期饬令庄保前往帮同伺应照料不得违悞并按庄代刻一木戳上刋放给某个月赈讫其某字空白告以临时填写一二三四字样每放赈一次盖用于赈票之上仍交该户带回赈完将票存销汇齐缴官点收缘乡僻耆民恐未能知悉致有舛错也 
　　一赈银领到传齐银匠至署禀请本府委员督同库书银匠等弹兑锤剪按户固封完讫再请本府亲临抽封验兑平色是否相符以昭慎重 
　　一领赈银之期庄保须邀集绅耆于邑庙公所等候本县来与会晤将赈银逐封查对眼同点交并令当面抽兑以杜书吏克扣之弊 
　　一绅耆至县领放赈银四次所有盘费船钱应由本县按照路途远近致送其往来在一站以内者送纹银三钱一站以外者送纹银五钱自封红签上写程敬并某某拜具字样 
　　一各绅耆赴城请领赈米须预饬庄保就地代筹贮米处所妥为布置所有上下挑脚船只一切需用钱文俱系官为捐资饬庄保代为经理决不丝毫扰累该庄赈米若干按照仓斛给发令绅耆至仓眼同斛收仍着庄保照料下乡俾分责成而免遗悞 
　　一未经放赈之前出示遍谕城乡镇市各钱铺不得临时骤抬钱价凡有灾民持赈银换钱者按照公平时值毋许搀和小钱如违查究 
　　一湖郡放赈既专任绅耆无须设厂较为便民巳于前说言之惟内有偏僻村庄向无绅士即耆民亦多非身家殷实之人凡涉此类自未便以该庄赈银交给必须届期委员赴乡监放以昭核实然县属之教职佐杂只四五人若令于一日之间周厯通县势必鞭长莫及拟分东西南北乡作为四□挨放先行出示晓谕俾委员得以往返轮流分投督办庶无顾此失彼之虞 
　　一经查户口之法备悉前说然以今所厯犹只道其常而未能变通以尽其利也缘各县之风气淳悍不同民生莠良不一如浙省湖郡之乌程县为著名难治之区民情本属刁蛮且书差圩保从不顾公往往勾结棍往遇事把持动紏数百人哄署挟制积习相沿牢不可破此次被灾闻有赈恤之　典各玩庄即紏约来县恃众喧嚷争添户口不令绅耆查造必欲将不应食赈之人全庄冒列而后巳绅耆亦莫可谁何羣相退避不前该地方官以灾民势众不得不曲为通融而闻风效尤者遂日逐纷纷踵至余自嘉郡至湖侦知其事窃以为灾民宜恤而不宜纵饥民宜散而不宜聚外来流民宜资之速去而不宜厚以招徕况该灾民一经安抚再敢妄为即系乱民自应绳之以法故例载不法之徒乘地方灾歉伙众扰害挟制官长照光棍例治罪盖以父母之于子孙饥溺之心不容不切而约束之令不可稍宽也今该庄民等希图冒滥户口竟敢聚众争闹直入衙门则委员下乡查办势必益无忌惮从何措手显有书差圩保暗中勾串等弊访之在城公正绅衿果系前情并有被胁良民事后悔悟进退两难咸以为藐玩如斯若不大加惩创不特现查户口难以卒业且一经得志将愈肆横恣莫可收束恐致另酿巨案余因会府出示传齐地保肩牌晓谕并严究庄书责成妥办正欲亲赴各乡核实挨查试其伎俩又有乡民多人拥入县堂直至宅门适余出署相值当向询查据欲争添户口随令该县饬役拏获十余人内有乡民李明春身边搜出私造丁口底册计两庄共一千四百余名吊查该绅耆原造之人仅六百余名冒至倍余讯系圩识莫殿玉私造交付主使来县争闹质之随来乡民均称伊等田虽被荒尚有山场花息手艺营生原知不应食赈系为扜识骗索钱文可以希图入册并被逼胁恐吓而来等语莫殿玉无可置喙立予摘伏当即监禁通详究办合邑肃然顿臻安贴并禀请　大府严切示禁俾奸胥恶棍不得肆逞把持斯乏食灾黎方可得沾实惠刑期无刑正所以顾惜其身家性命也为民牧者设遇此等地方不得不因时制宜恩威并济力除锢习始克安全其要总在以实心行实政若徒事姑息则无益而有害书云徒善不足以为政徒法不足以自行有以哉 
　　一编查户口专属之绅耆原欲分庄保之权冀以彻其蔽塞惟大县庄分有二三百之多每庄且有数村十数村不等公正绅耆何可多得苟乡僻处所不得其人反与庄保交相要结而实有身家殷户即明知庄保弊混亦不肯出与为难招尤盖以官暂而吏常官远而吏近也予以乌程县赈务几为庄保勾串把持既经当场拏获以发其端更复诣地亲查以试其伎虽限期急廹不能挨户踵临而每至一庄必于适中公所招集贫户按名询问其家之田粮生业丁口年岁如有手艺营生者登时驱逐其或将巳故之父母兄弟妻子诡报当证之绅耆立予扣除分别极次汰滥补遗面给赈票门单无不欢慰而去各绅耆内有畏累狥情者亦有懦弱不言从旁暗嘱者并有不顾嫌怨面斥其非者各视其平日之乡望何若不能强之使同而要以官为转移未始不深资劻助虽丁口多寡或间为黠民冒混而查出庄保诡捏之户不知删除凡几再于查毕一庄之后就地出榜通知凡所经行民皆称便是又与前说稍为变通之一道也惟该邑蛮悍成习小民惟利是趋往往逼勒绅耆庄保概将不应食赈之人全庄开报稍不遂欲即捆搏庄保吓制绅耆甚有经官查后要截中途将绅耆殴辱者且佐杂委员莅乡随役无多声望不足以资弹压竟敢藐视不服查点此等棍徒若不痛加惩创何以处绅耆而肃　功令凡涉前项情事余与杨大令必亲往拘拏一面将原册按名开点任令紏众数千环列前后希图挟制余则从容自若视之蔑如大声晓以利害倘有率领老幼男妇直前硬争者讯实其人果不应赈即取具供结当场重责以儆于是环观之众乃一哄而散卒无敢犯而其中真正贫民则屹立如故也益信真实者自然气壮觊觎者立见情虚庄以临之静以镇之虽心惕灾区不能不出之慎而外崇威望不可不示以严若稍涉张皇葸怯势将乘虚而入视官法如弁髦其为患可胜言哉然亦有庄保请张为幻反其道以相尝者盖以办灾之初地保曾经挨户敛钱庄书混以完粮户名开载欲希冒领迨官为躬亲词意严切不敢滥开遂不告绅耆任将应赈之户删减造送以图塞责至于实在贫民势不容巳自必临时滋闹则惟官之所为与彼若无干涉者余于乡民木廾诉时察看情形属实当将庄保尽法处治择其耆老之诚实者三五人按照册造花名何户应赈何户不应赈一一询之如有遗漏令其自报注册密与绅耆查阅并挨次点名亲加体察以定准驳并不致有浮滥之虞若其时轻听执性不察其详而发之暴则事本不公何能服众必致酿成巨案甚矣相时因地未可以宽严一例而施而防吏之弊尤须上下四旁思无不到惟在当局者不避艰险不辞劳瘁方有以制胜然非虚衷采访或竟孟浪为之则胆壮心粗鲜有不悞事者故于未发之先尤须慎之又慎也 
　　一余奉委编查湖郡户口所到之处始采之舆情俱有人人应得食赈之议牢不可破节经严切开导至再至三其说乃解揆厥由来盖以浙省久无赈典询之六七十老人均未躬逢其事固无怪无知乡愚之妄言也余谓转圜于后莫若晓谕于先凡久未办赈之州县设有所遭应于未查之前将成例所载何为极贫何为次贫及不应赈者何项分晰各款刋刻大字告示以朱笔圈句遍贴荒陬僻壤俾众周知并刻小字者多张移交儒学转发各士子令其各就该庄详悉告语广为传播藉以资其教化至各县户口分路往查需员甚众势不能不以佐杂膺斯役而刁悍地方每先存玩视之见拟于每县派委官职较尊略有才识者一人总司其事择该县之著名顽庄责成查办而以淳庄分属之各委员倘仍有不服编查处所一经闻信即会县亲往拏究力为整顿以免效尤惟佐杂各员从事既以随从书役无几不能摄之以威毋宁善任绅耆调停驾驭使不出我之范围亦可相安无事切勿径情直性自贻伊戚也 
　　一嘉湖两郡被水村庄各有该地殷户好善乐施愿以家贮米石减价平粜以济本庄之贫民乏食者每升照市价减钱二十文或二十四文不等其无钱售买者即以所减钱数给与谊良厚矣特一家之贮米计数有尽而小民之待哺为日方长恒情贪得每患无厌经始过优须防难继嗣后果有刁民率众纷纷来县以前粜不敷呈控者查官赈每日每名例折银六厘民赈亦仅日给钱十文小口减半贫民惟利是趋孰肯弃多就少然不于放赈之期设法停止将粜无巳时为善转以自累因与府县熟筹一俟初赈放给后即遍示乡庄殷户概停平粜接捐民赈该县一面驰赴各乡按照分庄捐赈之法延请董事发簿劝捐俾庄民咸知殷户力难两顾庶可各发天良不致复萌奢念共相安贴矣 

●牧令书卷十四　筹荒下 

　　安肃徐栋致初辑 

　　裕谦 
　　汪家禧 
　　齐彦槐 
　　周壬福 
　　刘衡 
　　袁守定 
　　黄可润 
　　何士祁 
　　梁章巨 
　　姚士升 
　　徐文弼 

　　○裕谦 【字鲁山满洲镶黄旗人嘉庆丁丑进士官至两江总督有勉益斋偶存稿】 

　　查办灾抚禀 
　　条议办灾事宜禀 
　　督勘灾情请先行抚恤禀 
　　成灾分数应抚户口禀 
　　筹备棉衣禀 
　　劝谕士民收养遗弃子女示 
　　咨询灾赈条欵禀 
　　救灾条款谕 
　　谕深埋暴露尸棺示 
　　谕食粥贫民回乡安业示 

　　△查办灾抚禀 

　　本年入夏以来大雨时行江汛异涨卑府所属被水地方巳有七州县之多实数十年来未有之事卑府前在署盐道任内接据各州县禀报漫淹情形当经督饬先将被水灾民妥为安抚其时武汉沿江居民铺户猝遭水患纷纷搬入城内或傍亲友依栖或暂住宿城上亦经卑府先行雇备船只委员分途济渡嗣复督同江夏县查看实系孤苦无依之辈随时散给席片馍饼钱米等项以资餬口并饬各委员会同各州县履勘是否成灾应如何量加抚恤之处星速通禀核办各在案兹卑府卸署盐道篆务奉饬回任凡有应办公事固应次第清厘而灾务重情尤关紧要更应尽先赶办查得江夏县地方东北东南正东三乡地势稍高田禾间被淹浸其正北正南地处低洼民田庐舍多半淹没现经该县庞令会同委员赴乡周厯履勘应俟勘明受灾轻重情形分别办理又查得武昌县近江之洪道永福神山三乡低洼田禾多被漫淹近城之县市三里及贤庾符石二乡间有淹浸咸宁县西北二乡低洼田亩亦有被淹东南二乡系因水势倒灌入内并有带淹之处嘉鱼县亦因江湖漫溢低洼里分并军屯洲地被淹十之六七蒲圻县共计四十四团内三十七团尽属山乡江水不能浸灌惟西北之池江等七团地势极低之处间被漫淹兴国州界连通山系因山水陡发江水内灌一时宣泄不及近河各乡被淹不过四隅中之一隅又大治县滨江傍湖之东西北三乡低洼田地十淹六七南乡山地较多淹不过十之一二以上七州县均经藩司委员分途查勘惟查例载凡地方被灾该管官一面将田地成灾分数依限勘报一面将应赈户口迅查开赈另详请题又民田秋月水旱成灾不论分数先行正赈一个月仍于四十五日限内查明成灾分数分析极贫次贫具题加赈又民田夏月水溢成灾若秋禾播种可望收成者统俟秋获时确勘分数另行办理其布种较晚必需接济者酌借籽种口粮秋后免息还仓若播种止有一季夏月被灾即照秋灾办理其播种两季地方既被夏灾不能复种秋禾者亦照秋灾办理各等语今江夏等七州县均于五月内猝遭江水漫溢田禾槩未收割原报被灾情形较重而江夏又系省会首邑本地灾民巳属不少并有外州县贫民就食省会者络绎不绝现虽督饬江夏县先在省城内分设三厂于本月二十三日散给口粮亦不过权为安抚之计诚恐为日甚长难以接济卑府悉心筹酌自应飞饬被水各州县先将勘明成灾不成灾缘由绘具图结星速驰禀以便禀请宪台将成灾地方一律奏请抚恤一月口粮一面饬令印委各员赶紧清查实在应抚户口核计谷折银数开折呈请筹拨银两解发散放俟水势消退察看民间田地能否补种以及成灾分数应否加赈再行分别办理其不成灾之区酌量平粜仓谷或借给籽种口粮以纾民困再查省城兵民杂处市廛稠密且科场伊迩转瞬士子云集窃恐灾民日聚日众别滋事端所有各州县灾民及外来乞丐应即逐细查明捐给口粮资送各回原籍俾本管官便于清查以免遗漏而杜冒滥之弊除分别檄饬各州县照办外所有卑府回任查办灾抚缘由合先肃禀钧鉴伏候示遵 

　　△条议办灾事宜禀 

　　接奉宪台会札饬将被水灾民应如何先行安抚并查明灾分户口数目又应如何照例赈恤以及严禁匪徒乘灾滋闹抢窃诸事宜各就该地方情形迅速妥议条款章程刻日详请核饬遵办等因卑府窃查湖北武汉黄德荆五府所属各州县本年夏月被水较重民情困苦餬口维艰业蒙藩司携带银两亲诣各州县查勘并拨银委员解赴受患最重地方交各州县急加抚恤此诚仰体皇仁爱民惠施之至意第刻下节候尚早各地方灾情轻重不同或俟积水消退可期补种晚禾或因地处低洼难望涸复补种其间区别查办需时而给赈救荒亟须预筹良策拯灾御患尤宜先慰民心庶几头绪不棼事归画一谨抒所见先将现在应办事宜开折呈请大人俯赐察核是否如是祗条训示遵行如蒙允准并□通饬各府一体照办再秋冬办完抚赈之后如须设□煮粥或散钱米或以工代赈之处容俟临时体察情形筹议禀办合并禀明 
　　一查勘灾象以期核实凡被水各州县受灾穷民巳经各府督同该州县随时捐给钱米席片馍饼等项妥为安抚第应如何赈济总以地方成灾不成灾为定现宜飞饬印委各员亲赴被淹各里屯周厯履勘分别成灾不成灾先行开具里名清折绘具图说出具切实印勘各结星驰禀赍核办 
　　一照例抚恤以安民心凡成灾地方无论分数例得先给一月口粮俟察看成灾几分再按分数分别极贫次贫加赈现宜飞饬各州县印委各员赶紧勘报听候宪台奏请抚恤其不成灾地方毌庸请抚仍令察看情形酌量平粜或借给籽种口粮 
　　一清查户口以定银数凡成灾应予抚恤州县所有贫民户口最关紧要必须逐细查明方无遗滥亦必加意详慎杜绝弊端现宜札饬该印委各员如巳勘明实巳成灾者一面迅速驰禀一面携册亲赴各汛挨次清查实系本身穷乏无业无依之户将大小口数当面登填册内如力能自给或有亲族可依及鳏寡孤独已入养济院者均不必入册其逃荒外出之户着落保甲开明的实姓名大小口数登注册内以备闻赈归来便于稽考并令严禁书役保甲需索册费所有应需纸笔饭食由本官自行捐给应抚贫生该学移知州县一律办理□军由该卫查办 
　　一分厂赈恤以期便民查灾民散处四乡近者数十里远者一二百里不等安可使其跋涉道途守领抚恤现宜饬令各州县如果灾象巳成即相度四乡适中之地预为备办俟将来散放抚恤时分设数厂先期酌定某日给发某某等里于前五日出示在于各该里张贴晓谕临期按户散给俾远近灾民周知时日便于赴领以免往返守候而沾实惠不得假手丁书致滋扣克等弊并严禁胥役保甲包揽代领仍于散放完竣将巳散某里灾户若干大小口若干出榜晓谕通知至所给赈票应用两联串票等事均按照颁发荒政辑要所载妥为办理 
　　一禁抑市价以利贩运大凡民情之趋如水之流顺而导之则通壅而遏之则决本年被水各州县客贩稀少米粮一时昂贵有司虑恐病民乃令抑减时价此令一出则外来之贩米者裹足而不前本境之有谷者闭籴而不出民食愈乏人情益慌现宜示谕碾坊米铺照常生理时价低昂不强抑减伹不准任意高抬亦不得囤积居奇俾米粮盈聚市廛民食自无虞缺乏 
　　一酌行官籴以资转运查被灾地方米价昂贵民食维艰即使逾额平粜仓谷而为日甚长难敷接济且储备攸系断不能罄其所有现宜酌动官帑若干遴委妥员招集殷商取具同行连环的保结状分起领价或赴四川或往湖南产米处所贩买米粮陆续运至被水各州县按照原籴价值加以水脚饭食该价若干平粜于民水脚饭食之外不得多增毫厘俟卖出价钱易银若干再行往籴如此辘轳转运循环籴粜则米粮不缺民食有资大慰闾阎必臻安静承办商人于事竣时详请优加奖励以酬其劳所有米船经过关口除武昌各关业经卑府出示免税外应请宪台咨行川南两省及本省荆州各关免其纳税并请于奏请动帑折内一并陈明  
　　一劝谕捐输以敦任恤查本年水患较广富家田亩固亦同被淹浸积谷防荒人之常情但安贫即所以保富富者虽有所积未关躯命贫者稍得所济实延余生现宜劝谕城乡集镇富户殷商各自量力或捐银钱或捐米谷就近在于本住地方选择宽厂公所互相赈济一切听其自便不必官为经理设若不便赈济听其捐输银钱呈缴地方官凑办赈济亦无不可总期踊跃急公多多益善此乃周恤邻里之谊殷商富户谅亦乐从仍俟事竣查明捐数优加奖励 
　　一资送流民以免失所查被水成灾各州县既已委员清查户口酌办抚恤凡有灾民自应勿离本土听候委员查填入册庶免遗漏其就食省城散在别州县者现宜通饬随时捐给口粮资送各回原籍外来乞丐一体资送并造册移知原籍州县妥为安置毌令失所 
　　一查拏流痞以静地方查省城兵民杂处市廛稠密本境及外来灾民日聚日多除随时分别安抚资送外其间匪徒溷迹乘灾滋事不可不预为防范现宜由府拣委干员会同江夏县亲督保甲严行稽查有犯必究毌得轻纵并于饭铺歇店庵观寺院查有外来无业游民及游方僧道一概不准容留实时驰令出境仍取具饭铺歇店庵观寺院并无容留匪类甘结备查并严禁保甲毌许藉端滋扰 
　　一巡缉贼盗以安良善查省城内外居民凡有住居洼下房屋被淹者概将家属迁至亲友家暂为寄住其器具什物无能搬动均即留存屋内诚恐宵小知其无人照管乘间偷窃是该民人既遭水患复被贼偷受害更加深重亦应由府酌派委员在于城内山前山后督同捕保留心巡查城外即饬汛员督查遇有灾户被窃之事随即禀府饬县比捕严缉赃贼务获究办庶窃匪闻风敛迹灾户得以稍安 

　　△督勘灾情请先行抚恤禀 

　　本年五月大雨连旬江湖同时异涨卑府所属之江夏武昌咸宁嘉鱼蒲圻兴国大治七州县或因水势汹涌漫溢堤堘或因山水涨发宣泄不及民间田禾庐舍尽被漫淹卑府前在署盐道任内接据各州县禀报当经督饬先行雇备船只分途济渡被水灾民并散给馍饼席片钱米等项妥为安抚嗣于回任后复督同印委召员亲诣被水乡村确切履勘分别成灾不成灾应否抚恤另行禀办在案兹据江夏县勘报所属北岸等一百三十里屯田禾悉被淹没日久未涸居民先迁高阜人口并无损伤房屋多有坍塌情形较重业巳成灾又据武昌县勘报内外乡之马六等二十七里田禾被淹水深丈余及六七八尺不等汪洋一片无路宣泄房屋间有倒塌人口并无损伤情形较重实已成灾又据咸宁县勘报西北二乡之一四上七下七并八九十上十三下十三等九都田禾俱被淹没水深丈余及四五尺不等并未淹毙人口房屋间有倒塌情形较重巳成灾象又据嘉鱼县勘报宣化等十二里及上洲上屯等十八洲屯先后全行被淹房屋多有倒塌并无淹毙人口情形甚重实巳成灾各等情到府卑府覆查郡属本年被水地方较宽兼因下游江水积壅一时未能消退被淹既早消涸复迟早禾概未抢收补种又巳失望民情困苦餬口无资虽经督同各州县或散给钱米或平粜仓谷随时安抚诚恐待哺日长无以接济相应禀恳汇案奏请将江夏武昌咸宁嘉鱼四县被水地方照例先行抚恤一月口精俾灾民不致失所至被淹田亩能否涸出补种以及成灾分数应蠲应缓钱粮并按照分数应如何分别加赈之处均俟卑府亲往各州县督同印委各员再行覆勘确实另详核办又蒲圻县勘报被水情形前后互异业经卑府报明移催委员襄阳同知周丞赶紧驰往会同确勘轻重情形是否不致成灾据实禀办其兴国大冶二州县被水情形虽据勘报到府但前奉藩司札委候补同知张丞会勘张丞因赴广济勘灾不克分身禀经藩司札饬卑府报委候补同知舒丞甫经前往会勘应俟该委员勘明轻重情形再行酌核办理民瘼攸关固不敢稍存讳饰而　国用有制亦不敢任意虚糜此外武昌武左二卫屯坐各县军田被淹情形相同亦经饬令一律查办总期普沾实惠免致向隅以仰副大人轸念灾黎有加无巳之至意除饬江夏等县速即会同委员先行查明成灾实在分数清查应抚户口同淹塌房屋闲数绘具图册听候覆勘详办外所有督勘各县被水成灾应请抚恤缘由理合肃禀钧鉴伏候示遵 

　　△成灾分数应抚户口禀 

　　本年五月大雨连旬江湖异涨武昌府属江夏武昌咸宁嘉鱼四县暨武昌武左二卫民屯田地被水漫淹情形较重当经委员分往各县会同履亩查勘实巳成灾民情困苦餬口无资复蒙宪台饬令减粜仓谷并先行给项急加赈济卑府随又确查灾情禀奉宪台奏恳将被水穷黎先行抚恤一月口粮旋奉檄行督同各该县卫清查应抚户口开折禀赍并查明成灾分数应否加赈据实详办等因又经督饬遵照妥办在案嗣据江夏等县卫陆续查明应抚军民户口请给银两散放各等情当查所报或灾分参差或户口浮多兼有军民淆溷之处均属与例不合驳令确切查禀听候覆勘兹卑府驰赴各县督同印委各员周厯履勘各该县勘报被水里屯都图俱尚一片汪洋闲有涸出田亩亦甚无多实系巳成灾象例应抚恤当即逐细审查将田多有力有手艺营生有亲族可依并年壮可以佣趁及田巳涸复补种稍可谋活之户概令删除一面督饬确勘成灾分数据实开报去后兹据署江夏县周存义禀称会同各委员督率汛员逐加确查所属鲇鱼金口山坡浒黄四汛实在成灾七分应抚极次贫民通共大口若干口小口若干口先行抚恤一月口粮共需谷若干石全折银若干两又据武昌县刘贻孙禀称会同委员郧阳府通判谢文连先经勘得所属市洪神永等乡之县市等二十七里成灾六分并马一等七里被水带淹民情困苦当请一例抚恤兹覆加查勘江水归槽现巳督率业民将积水赶紧设法疏消可期涸复补种菜蔬藉资餬口确勘现在情形实止成灾五分不敢回护前禀据实禀请更正并将带淹之马一等七里应抚户口全行删除实在应抚贫生及贫民通共大口若干口小口若干口抚恤一月口粮共需谷若干石全折银若干两又据署咸宁县蒋炯会同委员本任兴国州蒋嘉瑞禀称原报被水一十一都内除二都十一都现在补种有秋毌庸查办外勘得西南北三乡之上十三等九都实巳成灾五分应抚贫民大口若干口小口若干口抚恤一月口粮共需谷若干石全折银若干两又据嘉鱼县文艺禀称会同委员襄阳府同知周鸣鸾勘得广贤等十二里并九洲九屯实巳成灾八分应抚贫民大口若干口小口若干口先行抚恤一月口粮共需谷若干石全折银若干两又据武昌卫睢大川禀报屯坐江夏武昌咸宁嘉鱼汉阳黄陂沔阳等七州县应抚贫军通共大口若干口小口若干口抚恤一月口粮共需谷若干石全折银若干两又据武左卫倪虎榜禀报屯坐武昌咸宁嘉鱼汉阳汉川黄陂孝感等七县应抚贫军通共大口若干口小口若干口抚恤一月口粮共需谷若干石全折银若干两声明并无遗漏冒滥开具清折禀请核办前来卑府覆加抽查委系实在应抚之户毫无遗滥惟查武昌卫前次禀报江夏饥军户口内有屯坐武昌咸宁丁住江夏之户汉阳饥军户口内有屯坐沔阳寄居汉阳之户卑府因武昌咸宁沔阳三州县同系灾区恐该卫查造重复业令归入田亩坐落之州县一体开报是以丁口与原报数目各有增减以上四县两卫合共应抚贫民贫生贫军大小五十一万一千三百一十八口总共需谷折银六万六千一百二十两六钱除咸宁县奉发银一千两应行扣除外尚需银六万五千一百二十两六钱应俟藩司筹拨银两解发各县卫会同委员分设厂所酌量道里远近核定某日散放某村某庄户口若干预期示谕妥为散放卑府仍督同印委各员严密稽查务使灾黎均沾实惠并严禁地保屯头胥役人等毋许稍有扣克冒领仍俟散放完竣出榜晓谕以昭核实又据江夏县声称请将被淹各里屯应征本年未完钱粮并各粮米照例蠲免十分之二蠲剩银米及节年旧欠钱粮均缓至来年秋后分作两年带征武昌县声称请将被水各里应征本年未完钱粮照例蠲免十分之一蠲剩银米均缓至来年秋后分作两年带征其带淹马一等七里同未经被淹之灵三灵四灵五等三里虽尚有收究属歉薄且附近灾区遽行征收民力亦属不逮所有应征本年钱漕请照成灾州县成熟乡庄准缓之例一并缓至来年秋后分年带征咸宁县声称请将被水各都图应征本年钱粮照例蠲免十分之一蠲剩银米一并缓至来年秋后分作两年带征嘉鱼县声称阖境被水请将应征本年未完新赋钱粮堤费漕粮米石并带征道光十年被水缓征初限银两一并缓至来年秋后分年带征至应征九洲道光十年芦课钱粮系递年压征之项又本年麻铁府钞二款系属湖课可否一并缓征各等情卑府伏查本年水势过大漫淹较广被水灾黎虽经查办抚恤而秋禾无收困苦巳极所有应征钱漕均应如该县等所禀按照成灾分数分别蠲缓惟查咸宁县共分十六都每都又分十图现在被水九都内仅淹五十四图尚有未淹三十六图同未经被淹七都应征钱漕仍应照当征收该县并未声叙又嘉鱼县成灾八分例应蠲免正赋钱粮十分之四该县亦未声明业巳分饬遵照另行通禀核办惟芦课湖谍钱粮例无缓征明文似未便一并列缓其武昌武左二卫屯坐被灾军田应征新旧屯饷亦均照各县灾分一律展缓以纾民力至各县地方较广穷民七外觅食者多如有闻赈归来在一月限内者一体给与抚恤饬令各该县另行禀办以广　皇仁而免向隅如在一月限外不准办理卑府覆查成灾六分以上之区例得按照分数分析极贫次贫题请加赈今本省被灾十六州县之多需费浩繁以国家经费有常固当通盘筹划而军民困穷无告尤当加意抚绥卑府再四思维自应遵例先抚后赈俾免失所除武昌咸宁二县成灾五分例不加赈外查江夏被灾七分嘉鱼八分均系极贫加赈两个月次贫加赈一个月应俟此次抚恤之后再请照例办理以苏民困除分饬江夏等县卫造具应抚军民户口花名清册另行详赍并将应行加赈极次贫军民户口确查具禀听候核办一面赶造应蠲应缓顷亩册结详赍外所有□查江武咸嘉四县暨武昌武左两卫被水成灾分数军民应需抚恤一月口粮谷折银两及巳未被淹各里屯新旧钱漕并屯饷等银分别应征蠲缓缘由理合开具总折肃禀宪台迅赐拨银委员解发散放俾灾区早沾惠泽实为公便再各县原报倒塌房屋俱俟查明间数另行禀办又各县卫被灾军民来春如有需借口粮籽种之处均由卑府体察情形随时禀办合并声明 

　　△筹备棉衣禀 

　　遵查江夏县被水灾民现虽抚赈兼施并煮粥救济转瞬冬令无衣御寒难保不受冻冷之苦卑府前经筹及是以与该署县周倅悉心商酌拟为制备棉衣草衣等件届时散给并督同广为劝谕从前未曾写捐富户公同乐输以贤接济其被水之武昌兴国等州县亦应一体办理卑府因各州县地方均属褊小殷商富户向不甚多现在该牧令劝捐煮赈甫有端绪诚恐无多余项难以预备棉衣必须代为筹款使其办理不致掣肘方于保民有益惟各州县灾黎多至数十余万若每人各给棉衣一件所需经费不资实属无从策画不得不稍为区别现在拟由府中制办棉袄解往各州县察其极贫中之年老无依及笃疾残废等辈各予一件凡年力精壮可以佣工自给者概不给与此外如实有单寒无衣之人亦不可听其冻毙卑府巳另备草衣数件发给各州县饬令如式编制多件一体散给此项需费无多即饬各州县自行捐办如此定以限制预先示谕周知庶免临时纷纷争竞且年老者自必须发皓然一望而知断不致有假冒以此酌核必得先制棉袄五千件庶足分给其被水较重之江夏武昌嘉鱼三县各发一千件被水稍轻之咸宁蒲圻兴国大治四州县各发五百件每件需纹银七钱八分七厘合计需纹银三千九百三十余两所有绅士捐项煮赈尚恐不敷难以动支卑府再四踌躇查有审办商人巴怡裕案内追缴贩私盐价充公银二千三百五十九两零又另案江夏县民张得周买田匿税照例罚缴半价充公银二百八十一两又府库闲杂款内积存银五百五十两总共银三千一百九十两零均可提作备办此项棉袄之用下短银七百四十余两由卑府捐廉发给一俟赶紧制就照数解发各州县如尚不敷分给饬令随时禀明卑府酌量添制务期极贫灾民不致一夫失所以仰副大人惠爱黎元之盛心所有筹款制备棉衣并发草衣式样令各州县自行捐制各缘由是否可行相应禀恳宪台迅赐查核批示遵行 

　　△劝谕士民收养遗弃子女示 

　　照得本年灾伤重大虽经抚赈兼施劝捐接济而贫民荡析离居乞食于外间有因饥寒交迫夫妻分散并将子女抛撇道路弃而弗顾者本府昨赴粥厂稽查目覩此情深为悯恻此等孱弱若任其委填沟壑岂不可惨自应设法安置查自昔灾荒之岁遗弃子女原许士民收养庶可存活其本生父母既巳忍心弃置因系出于万不得巳而恩义巳绝即不得任其复取兹访闻富厚有力之家虽愿收养既虑其父母事后寻认另起争端又虑为棍徒藉端讹索致行好而反受累是以无人敢收此亦人情之常但思仁人以恻隐为心果为防其后患则目前善事何惮不为现在酌定如有力之家有能收养道路弃置子女者由地方官给与执照以为凭证保其永无贻累除饬各州县遵办外合行出示晓谕为此示仰府属绅士军民人等知悉尔等有力之家如果勉行善事见有道路遗弃子女情愿收养者即询明姓氏来厯带赴该州县报明倘距城较远许就近赴该汛员衙门具报以凭填给执照准其收养或为义子或为女为媳均听其便但不得收为奴婢致干咎戾事后该子女本生父母亦不得前来寻认争执有愿令本生父母赎还归宗者仍听其便倘有游荡无业之人捏昌收养将子女辗转鬻卖者一经查出定照拐卖律从重治罪该州县并各汛员衙门书役如有藉端需索情事本府得有风闻亦即严拏究办决不宽贷各宜凛遵毋违 

　　收养遗弃子女执照 

　　收养遗弃子女执照 

　　某州县正堂　为给发执照事今据　　里绅士民人 
　　于　月　日在　　地方收养男女孩　口姓　名 
　　年　　岁系　　州县人除给执照外存此备查 
　　道光　　年　　月　　　　　　　　日给 
　　字　　　　号 

　　某州县正堂　为给发执照事照得时际灾荒饥民各自谋生竟有将子女弃置道路者深堪怜悯今准尔有力之家收养或为义子或为女为媳均听其便但不得收为奴婢违者照律治罪如遇丰年本生父母不得前来寻认争执有愿令本生父母赎还归宗者仍听其便若平素游荡无业之人不准收养倘有藉行好为名将收养子女卖为奴婢者一经查出定照拐卖律从重究办各宜凛遵毋违须至执照者 
　　计开 
　　月　　日在　　地方收养男女孩　口姓　名 
　　年　　岁系　　州县人 
　　右给　　 【某人】 　　收执 
　　道光　　年　　月　　　　　　　　日给 

　　△咨询灾赈条欵禀 

　　窃照灾地穷民仰蒙宪台奏恳　圣恩先行抚恤一月口粮被灾较重者照例加赈俾免流离失所咸幸得保生全而其中困穷无告之人于领得抚恤之后自冬徂春为日正长食不充口衣不蔽身者不知凡几全在各州县不遗余力加意抚绥庶可藉资全活前奉宪檄饬令督同被水各州县劝谕殷富绅商乐输接济并办理留养制备棉衣等事均经卑府次第遵办虽据各州县禀复业已劝捐究竟已否捐有成数一切保惠事宜如何办理至今□据禀报查各州县有父母斯民之责目睹饥馑余生疮痍未起自无不心存悯恻思图安辑诚恐计虑不周或有未能尽善之处卑府现拟将应办事宜逐条指明专札咨询并移饬各委员会同印官妥速筹议赶紧禀办务期灾黎得免啼号以仰副大人念切恫瘝惠爱无已之至意谨将各条禀呈钧览伏祈训示祗遵 
　　一前据该州县禀明劝谕殷富绅商乐输助赈现巳捐写若干已收若干未收若干约尚可劝捐若干连前次解发官捐银两共可凑集若干 
　　一现在散放抚恤加赈口粮之后自冬徂春为日正长应如何接济或煮粥或散米谷约需分设几厂在于某乡村为便巳否筹办 
　　一设厂接济除官捐民捐外约不敷经费若干应否酌动仓谷若干石 
　　一极贫无衣之人除官捐棉衣草衣外尚需棉衣草衣若干件应如何设法制办 
　　一贫民遇有患病尚可医治者曾否施药救治应预制何项丸散施给 
　　一极贫病毙无棺装殓之人曾否捐备棺木临时施给在于何处埋葬向来该州县有无义地厯系何人经理现在应否置买高阜地亩预为备用 
　　一外来灾民内有老弱残废应如何留养或每日煮粥与食或按日散给米谷若干何处撘盖棚厂妥为安置如何稽查弹压其年力强壮有家可归者如何资送酌量道路远近每名日应给钱若干 
　　一贫民遗弃婴孩该州县有无设立育婴堂向雇乳妇若干名经费是否足用现在如何收养 
　　一流民有无□妇之事曾否禁止如何设法保全或雇入育婴堂充当乳妇以免离散 
　　一业田贫民变鬻耕牛如何剀切示谕勿□及时种麦有无宰户乘机买牛私宰曾否严拏 

　　△救灾条款谕 

　　尧水汤旱盛世不无荒年然有荒岁而无荒民葢不独损上以益下也抑民间有自相辅助之道焉历代助赈皆有优奖之典诚以施期于当阨多一人捐即多数人食多劝一人捐即多活数人命也我　朝厚泽深仁至优极渥偶遇荒歉无不立沛　□膏不惜千万亿帑金何藉涓流之挹注然邪党好施例加奖励此劝善之良谟实救荒之仁术也上年江湖并涨水溢为灾荡析离居深堪悯恻率蒙各大宪督饬府厅州县多方拯济加意抚绥蠲缓与赈粜兼施栖止与衣食并计灾黎得免冻馁而获安全固巳更生有庆巳目今残冬巳过东作方兴筹善术以起疮痍须尽心以勤稼穑务使人皆复业地免抛荒庶可冀丰亨而苏贫困惟饥馑之后民力拮据种种情形笔难罄述本府现拟救灾十条刋刻广布合行出示劝谕为此示仰府属殷富绅商人等知悉楚北民情素称好义值兹灾祲念彼艰难既生长之同方合丰啬之相济非特阴德为甚大定为旌叙所先加且安贫所以保富使贫者皆得遂生免致流为盗贼未始非保家之一道是一举而三善备焉至贫民得邀资助丝粟皆恩各当心存感激毌得妄生希冀尤不可因本府有此示谕不如所愿辄生怨望甚至滋扰喧闹借生事端倘有此等刁民即行严拏究治决不宽贷今将各条胪列于后其各遵奉毋违 
　　一劝各修垸堤并加修附近堤工以资保卫也楚北襟江带汉湖港分歧全赖堤堘为之保障厯来有堤各州县未尝不慎重修防讲求水利然素未经临大汛不知其害上年江河异涨为数十年所未有各属濒江堤堘漫溃不一而足以致田禾被冲羣黎失业亟应筹议修复今虽一律勘估分别修挽禀请大宪奏恳逾格　天恩借项兴筑可期永保无虞但民间垸堤向系各垸民通力合作有按亩出夫者有按粮派士者有大户出钱小户出夫者均系民间自派自修官不与闻当此荒歉之后穷民餬口维艰何能出夫出士若仍照旧摊派必致延误工程凡尔田多大户各宜踊跃捐资赶紧修筑既可保卫自巳田产又可保全阖垸生民实属两有禆益即附近各江堤虽经官为修挽或恐尚有单薄卑矮之处尔等害切肌肤亦应酌量捐资加高培厚或再加修子埝或砌碎石坦坡务期有备无患一劳永逸切勿观望迁延自贻后悔至将来丰熟之后兴办岁修仍按旧章摊派不得援以为例 
　　一劝减价平粜以敦任恤也查臣鉴录载新城杨思庠富而好义每岁积谷不粜至米价腾踊时始平价以鬻民多德之子居理年少登贤书足征天鉴孔昭报施不爽目今灾荒之后粮价增昂值此青黄不接尤恐日贵一日凡在城在乡富厚之家务当心存惠济如仓箱充溢应将所积稻谷喊价平粜切毌居奇长价希图牟利倘仓无盈余亦即解囊购买米谷平粜济食使贫民无□贵之虞福泽所贻必有阴报地方官即查明平粜数目据实详请优加奖叙 
　　一劝出借籽种以周贫佃也凡田主与佃户相依为命岁丰则均享其利岁歉则并罹其殃然丰岁多而歉岁少惟赖有无相通患难相恤故虽遇凶年犹可无旷土无后期以待丰稔方今灾祲已过农事方兴贫民苦乏籽种虽欲竭力耕田而不可得凡尔有谷之家亟宜开仓借给使附近穷民俱得耕稼力田不违农时不荒田亩转盼收成有望既可偿还籽种又可养赡室家此中功德获报亦当不远倘有无知之辈秋成以后抗不偿还地方官即按名代为追给勿任拖欠 
　　一劝借用耕牛以固本业也查农民以耕种为本耕种全资牛力上年猝被水灾田亩尽淹小民失业自顾不暇何有于牛今阳和扇气播谷伊始一日不作人失其时伹苦于有田无牛束手无策尔有牛之家念其缺乏既乡田之同井合有无之相通当于耕耘完毕酌量亲疏厚薄将牛次第借给俾得广行播种共冀丰亨彼借牛家必须好为喂养赶将田亩耕犂即行送还不得迟留亦不得争执先后致干究惩 
　　一劝典商减利听赎农具以资耕作也查上年水灾为害凡失业贫民辄将农具半价典质兹值春耕届候无以应用自须设法取赎以便耕凿虽农具质钱有限本利谅亦无多但念此等饥馑余生多费一钱即增一钱之累在典商将本求利原难责令减少然黎助不比衣饰所质不过百钱上下即让利取本亦属惠而不费而人各赎一二件以去数盈万千人无遗力异日有收于陇亩与取盈于区肆者其益正尔相资况目击贫农待用孔亟而犹锱铢与较揆情亦所难安尔典商人等应自二月初一日起至四月三十日止凡贫民所质犁锄及一切农用器具宜各按每月三分之利减让一半听其取赎有能止取当本不取利息者地方官立加优奖夫不病农即以惠商本府非有所偏也倘农民有过短钱文强赎生事者地方官亦即提案惩处 
　　一劝公平议价典质田产以济力田也查被灾之后户鲜葢藏望此春耕以抒贫困乃因良田数亩久事荒芜纵有牛种可借而粪草全无亦不能载芟载柞自不得不将田亩分股典质如有田十亩暂典三亩以作七亩资本此等情形殊非得巳无如有力之户往往藉此勒掯或故短价值或不听回赎大失赒恤之道须知刻薄成家理无久享况刻薄未必成家乎嗣后凡有典质田亩者尔有力之家务各凭中公平议定价值并于契内注明回赎字样实时交价使其丰年回赎无损于巳有益于人人必感德不忘巳亦积功无量昔人有醒世诗曰绿野青畴景色幽前人田土后人收后人收得休欢喜还有收人在后头悖入悖出理无或爽凡尔富户各宜三复之 
　　一劝助给流民路费以便还乡务农也去岁灾情既广且重贫苦无依之人扶老携幼就食四方琐尾叹其流离困踣嗟其狼狈虽经地方官设法留养计口授食兹届春融鲜有不思念故乡力穑服田以收桑榆之获奈缘言归无计举目无亲既乏借贷之门徒有家园之梦前巳分饬各州县一视同仁留心矜恤凡有此等流民酌量道里远近给与路费资送回籍俾务农业诚恐伊等散处乡村不及周知尔富户殷绅亦当念其背井离乡解囊佽助令其各还故里免失农时 
　　一劝收养遗弃子女以保身命也凡灾民外出逃荒始而骨肉相依原难遽舍既而饥寒交迫自顾不遑有将子女弃置道途各自谋生者有力之家往往虑及后事被人讹诈不敢收留每致委填沟壑前经本府出示晓谕许收养或为义子或为女为媳但不以奴婢待之即听其报明地方官给与执照永免后患其本生父母亦不得再来寻认有愿给还者仍听其便尔等何乐不为昔宋郊渡蚁而兄弟同登科第杨宝纵雀而子孙并列公孤一物之微其报且然况救人生命其福祚更当何如耶各宜勉之勿稍膜视 
　　一劝施药施棺并掩埋无主骸骨以广善举也大灾之后保无大疫四穷无告之民虽有煮赈救济并复捐制棉衣以御冬寒然既饥寒之不时每疾病之相继古人云死生亦大矣生惟疾病可忧死则暴露为惨急宜施药救治活人于垂亡不幸死矣尤宜捐备棺木急为埋葬勿致暴露荒郊斯足以妥幽魂而顺生气孟子曰疾病相扶持周礼曰四闾为族使之相葬小弁曰行有死人尚或墐之凡尔乡党好善之士念歉岁之艰难悯穷人之疾苦延医士购药材置棺榇设义塜预筹经费并恤存亡生死均荷仁施子孙定膺厚报 
　　一劝缓索旧欠以苏困穷也凡民间借谷借钱原以通有无而济缓急但岁当丰熟则并权子母而有余时值凶荒则较量锱铢而不足惟在因时斟酌舒疾合宜斯不失忠厚长者之道前者江湖并溢饥馑洊臻朝夕之谋尚虞不给即一朝廷惟正之供抑且缓征何有于私债兹当阳回黍谷气象初舒更应顺人心以纾民力凡贫民旧逋夙欠谷在五石以内银在十两钱在十串以下者一概稍宽岁月不许追讨俟禾稼登场秋成丰稔再计本息一并索取庶使心感于歉岁必将力偿于丰年倘届秋收仍行拖欠许尔债主告官追给 
　　以上十条皆救灾必应力行之事凡尔绅商士庶各就耳之所闻目之所见心之所不忍力之所能为或独自行之或劝同志共行之古处是敦灾年攸赖小则行之一村一堡大则行之一乡一邑并行十事固为乐善好施偶行一端亦属居乡尚义将见泽流闾里庆积子孙树德莫如滋而为善无不报尔等其各勉之本府有厚望焉 

　　△谕深埋暴露尸棺示 

　　灾祲之后每多疫疠葢因贫民病故往往暴露荒郊或虽有代为收土者又因掘土不深掩葢不固迨春融之际尸骸腐化其戾气与地气同升遂流为疫疠兹据武昌县禀该处城乡传染时疫骤然病毙难保非腐尸之戾气所致除通饬府属各州县分饬各汛员一体查办外合行出示晓谕为此示仰阖属军民保甲士夫人等知悉嗣后遇有路毙贫民务令亲属认领妥为殓埋倘系无主之尸即报地方官验明深埋标记拙士以三尺为度上面包砌高大不得浮浅草率其从前巳土各塜如有浮露亦即加土培修封筑坚固庶几戾气全消召祥和而登仁寿其各遵奉毋违 

　　△谕食粥贫民回乡安业示 

　　省城自上年九月起设厂煮粥至本年三月底始行停止阅时至半年之久计口至数万之众彻厂之日并经本府同道宪公捐钱文按照领粥人数每大口给钱一百五十文小口减半原系资助附近贫民工本及外来贫民路费均巳一律散给在案现在二麦将次成熟又值栽插之时尽有农工可作尔等不可自误合行剀切示谕为此示仰附近及外来贫民知悉尔等有田者务各赴田耕作无田者各自佣趁度日凡外来就食之人亦当赶早回归各谋生业均毋许于领钱后仍复羣聚不散甘为惰民倘有不遵甚或成羣结队在于街市强讨恶索一经本府查拏定即从重究惩决不宽贷各宜澟遵毋违 

　　○汪家禧 【字汉郊浙江仁和人有东里生烬余集】 

　　灾赈议 

　　△灾赈议 

　　朝廷命官大小异职而同有临民之任今兹灾荒合七十五州县之民以待赈良法具在未雨绸缪何至灾不可挽而守令平时以狱讼征收为巳责未尝不行其原野也未尝一省其桑麻也未尝一问其疾苦也官民情隔何由亲眤一旦荒灾奸民则激怒于守令守令则卸怨于大吏而操一省之权者遂任一省之怨为今日计则莫如使州县各任其赈而奸民无所置喙矣夫一县中岂无殷户乎岂无绅宦乎斟酌劝施在良有司之调剂耳编保甲靖流民此弭盗良法而用之救荒尤合为各县计莫如实勘被灾户口总数以治所为中央余分为东西南北每方以一保二保三保等为号每保统十甲每甲统十户注为册每赈或日人粥米四合甲日散康人给五日之食乙则西丙则南丁则北戊则中央其散则顺各保次第各保又顺各甲次第如法其田各插种尚有秋成者收后止赈流民散处近则遣归其乡远则另编保籍不许擅便往来每散赈日令必亲自验看亦不许吏胥上下其手其殷户另必持简往劝以桑梓补助之谊不得遣役强派绅宦则品行素端乡里尊仰者请其助令检察且助谕乡民毋许滋事如米不足或减四合之一各府各调剂属县之赈巡道又调剂属府之赈其愿捐廉俸者听其力所能给自筹善策者许其便宜行事优则予上考劣则参罚如此则事有分任而大吏不至以一身支绌其间矣葢令亲勘则惰民无可滥支编保甲则流民无能滋扰临以绅宦则风士周知耳目难蔽如或有地形夷旷人情强犷者卫以防兵有不率教者刑以示畏此恩威兼济之道也又赈莫善于积日莫不善于逐日两旸无定饥民杂糅熏蒸之气易兴疾疫不善一也挨次徧给众人或稽时刻而穷甿枵腹以往立待踰时拥挤使不得舒臂肘一日则次日乏矣是民又以赈而困不善二也人米四合不能饱终日日日领赈黎明往过午归急炊以食何暇他为在野者纵田尚可耕巳无余力而负担贩鬻者反以赈而绝其谋利之途不善三也夫兴工役助赈古法也积五日散之则余四日暇守令或酌地方兴造浚凿可支公项者详请举行而民亦得以佣钱调剂此彼此互补之法也至于赈分老少于省会或可于村落断不可省会之人多半坐食一闻赈济藉以餬口而此辈不务生业又易滋事禁之或便村落之人田为恒业一遇荒歉岁手足无措耒耜之外胥无能为虽壮丁其求食与老弱无殊也一概谢之不适授以口实乎总之立法以颁守令而守令不如法者劾大吏职也实心以行不得苟且塞责推诿宕延守令职也且今之所患匪仅饥也人心叵测变诈风行不豫思善后之方恐猝来意外之患省会官众令严尚多不遵禁约矧地旷民顽迫以饥寒杂以煽惑欲其帖然安分恐能保其身不能保其心也而揆其要在饥民名聚其乡守令各治其境始局外刍谈罔识忌讳然有不能已于言者谨议 

　　○齐彦槐 【号梅麓安徽婺源人嘉庆己巳进士官知县有文集】 

　　图赈法 

　　△图赈法 

　　嘉庆十有九年江南大旱金匮分为锡地地势视为锡为高被灾尤剧八九月间某尝以事赴乡窃见赤地数十里民间炊无米爨无薪汲无水恻然忧之夫官发常平仓谷平粜于民便矣然远在数十里之外者不能为升斗之米麦也故官平粜但能惠近民不能惠远民殷富之家以其余米平粜于其乡远近咸便矣然无升斗之资者不能籴也故民平粜但能惠次贫不能惠极贫　天恩浩荡极次贫户悉与之赈靡不徧德矣然赈者赈灾也于例但及有业之贫民而不及无业之贫户故欲推广　皇仁不使一物不获其所惟邑之殷富捐资接济乃救荒之大者夫恻隐之心人皆有之殷富之家幸足于衣食目击邻里乡党之人饥寒以死孰不欲解衣衣之推食食之者顾上劝捐而下或不应何也则经理不得其道不能使人无所疑惑无所瞻顾也且人情之所甚不忍而急欲救之者亦第于其亲者近者耳其目所不及见耳所不及闻者固非情之所甚迫者也向之捐者大抵设立公局令一邑之钱悉入局中彼殷富者以为吾既捐矣不知是钱也官将发之于何人之乡董事者将散之于谁氏之里而我乡我里之贫乏无赖者犹不免于我乎扰也而吝不捐者遂妄生议论曰是特以饱官之囊橐供董事者之侵渔而巳以故愿捐者少而不愿捐者多也今定为图赈之法以各图所捐之钱各赈本图图有贫富以富图之有余协济贫图之不足令图自举一人焉以经理之其钱即存于捐者之家而不必入于公局官于公局之董事者第纪其数为之调拨而已某图饥口若干捐银若干数协济若干数各书一榜于其图内使贫富见之晓然明白施者知其财之所由往食者知其食之所自来则捐者无所迟疑不捐者无所借口且以富稽贫其户口必清以贫核富其捐数必实于恤贫之中寓保富之意则事易集而官不劳是说也某尝谋之乡先生言之上游皆以为可自十月初旬捐廉以倡至今岁三月计捐钱十有二万四千余缗而殷富之家好行其德复于其间为粥以赈城乡设厂十余处计所捐又不下万数千缗饥民赖以全活者无算呜呼孰谓人心之淳风俗之厚今不若古哉赈既毕尚有余钱六千余缗而无锡之赈亦有余钱于是复谋之乡先生言之上游以所余钱留为修建南北二桥之费亦以工代赈也 

　　○周壬福 【字鹤才江苏昭文县附贡生道光十二三年任浙江西安县知县有办理赈粜事宜册现任山东长清县知县道光二十六年升曹州府同知】 

　　办理赈粜事宜 

　　△办理赈粜事宜 

　　本府文柱劝捐示条 
　　一劝捐全赖各邑绅富之首先为倡也查睦婣任恤自古有之一邑一乡其间名列缙绅家号素封者所在皆有虽同遭歉岁置田而租米无催在富者亦有所难而覩此哀嗸安贫正所以保富善士必殷其念以我之有余补人之不足一倡百和量力而行不必赴县呈缴以杜吏役侵吞刁难各于董事处捐缴存贮备用仍报明地方官记档事竣详请奖励绅富为齐民之望倘能踊跃从公树之风声乐善好施者必四起而同声相应矣 
　　一捐赈本系义举宜不分本籍异籍也本地殷富自必谊敦桑梓即商贾铺户亦宜共切仁施勿存畛域之心各怀痌瘝之念虽本年被旱较广其值时艰殖货之营财不无稍绌但各盐当铺户久经开设此县即与此县之人民休戚相关原与本籍者无异如被灾人民口食有资均各安分守法则商贾铺户可以百货流通毫无阻扰所获巳多尤望裒多益寡随同本地绅富一律捐输集腋成裘共勷善举其捐银均交董事仍赴县报案俟事竣后由县一体详请奖励以为乐善者劝 
　　一劝捐不必拘定银钱也养民之道足食为先况捐赈全赖谷米即巳捐之银钱犹须变易米食以备散放若以谷米豆麦以及苞萝杂粮等项并捐尤为便捷查本年外府各县均有被旱之区外江粮食亦必昂贵与其以有限之捐银贩外江昂贵之粮食不如以本地蓄贮之粮食济现在待食之贫民况各乡富户有以田亩为富者有以贸易为富者田亩足谷米贸易足银钱若欢捐必以银钱转窒碍难行尔绅商富户不必拘定银钱凡米谷杂粮苟可以为民食者一例听捐交给董事存贮公所以备散放仍听自定价值折成银数报县记档以凭详请奖励 
　　一捐项固宜急备而董事尤应预择也查散给口粮宜分城乡其中之极贫次贫若凭书差地保禀报即难保无高下其手弊混丛生惟十室之邑必有忠信以本庄之董事查本庄之户口不患其不确此次经理董事应令地方官会同儒学即于查勘被旱田禾时督同庄村耆老于举贡监生秉公拣选老成殷实之人约每庄二人董率其事其零星小庄附入大庄办理先令该董事设立循环簿二本登记捐数每月呈县查核一次一面将庄内极贫次贫户口据实开造清册送县该县即将巳捐之银米与造送之户口确核以银数之多寡定赈数之等次如此乡此庄富户较少则捐数亦少应以捐数最多之乡酌拨协济如有被旱较重以及极贫户口最多之乡亦应于被旱稍轻次贫之庄酌拨银米以一乡保一乡一庄保一庄则董事办理较易以此乡此庄之盈余补彼乡彼庄之不足则事无偏枯而民不向隅矣 
　　一捐项既集有成数董事巳举充得人亟宜预定放期也查乡庄捐项责成乡庄董事经手城市捐项责成城市董事经手俟绅商殷富捐定数目登入循环二簿一存董事处一呈县案并各将本庄户口分别极贫次贫开具简明清册一并送县该县即将捐数与人数秉公核定如有应拨之庄划拨妥当分饬诸董事收齐银米等项预先买米谷杂粮或照银米兼放之例亦无不可诸色备齐酌定每丁每口应给若干或于本年岁底会放一次来春青黄不接之际会放一次如捐数实在盈余或俟岁底起按月会放一次多多益善望仁人之用心焉 
　　一因工代赈乃救荒之良法也查衢属地居土游宣泄甚易全赖堰坝池塘蓄水灌溉即如本年亢旱虽曰天时亦半由人事之未备遂至无可挽救本府查本年有堰处所各禾均青葱长发收成倍丰其枯槁黄萎皆无堰坝池塘之处各业户农佃果能先事调缪修筑堰坝深挖池塘亦不至被旱若是之广该地方官亟应传谕业户人等相度地势如有溪流之处集资筑堰如系山陇之庄添掘池塘各令业主备给饭食农佃备出人工广为开筑既可以被来岁之旱涝又可以济本年之饥荒一举两得其为代赈之法莫善于此 
　　一贫民藉端骚扰尤应解办也查地方灾歉业巳勘报捐赈亦巳举行所以为贫民计自深且早况捐赈无有不仰赖绅商殷富即诸董事办理亦有需时日如无知贫民或不待捐有成数即赴绅商处滋扰或不俟米谷齐集即赴董事处求放或纠集多人赴地方官处借名求乞意图挟制此等必非良善之民必有讼棍奸徒从中播弄地方官必应查访确实择尤严办以戢刁风断不可任令此辈煽惑致令乡愚妄投法网至于绅商殷富出资捐赈之后倘再受饥民骚扰之累岂不虚费一片善心尤为法所难宽若吵闹公署律法甚严惟愿乏食贫民安分守法静候调剂以保身家本府言出法随切勿自贻后悔 
　　一捐数巳集运买谷米等项应听各董事便宜行事也查本年被旱甚广恐外江粮食亦必昂贵各董事应四处探听雇觅妥人无论何项粮食除盘川水脚外较本地便宜者准各董事雇觅妥人分赴买运以备支放不必拘定米谷其一切日用等费听各董事于捐数项下开销以昭平允各董事中不必定有捐项者方准举充以求老成练达公正办事者一律充当将来事竣一体详请奖励此系地方公事幸勿褁足不前因循观望是为至要 
　　一捐赈事竣亟应详请奖励也查吏礼二部则例内载奖励专条凡捐谷三四百石捐银三四百两请给顶带捐银一二千两者　题请从优议叙近奉藩宪饬知捐银二百两以上者现奉　部行亦准一例咨请奖励此次凡有捐施绅商殷富以及出力之诸董事一俟事竣该县即应遵照新例立时造册申报本府立即核转详请分别咨　题以彰众善而酬贤劳其四五十两百余两者仍由各宪暨本府分别给匾即捐银一二十两之户亦必各给匾额以为乐善好施者劝决不食言各绅富董事其各勉旃 
　　以上各条本府因奉调入闱匆匆晋省不及详尽筹划仅就意见所及发示晓谕并札饬地方官督率赶办至于因时变通因地制宜苟有益于吾民者斟酌损益权衡轻重全赖良有司与诸董事深计而孰筹之此外另有良法善策不妨各抒所见务使实惠及民不致徒托空言本府实深企望焉 

　　劝捐跋语 
　　为申谕业经赶办捐赈以资接济而安闾阎事 
　　劝捐条议 
　　为核实查造户口以便捐赈事 
　　为晓谕成熟乡庄殷户当加倍捐输放赈另示限制事 
　　为出示谕禁事 
　　为严切晓谕事 
　　为再行谆劝乐捐事 
　　为查造贫民户口再行剀切晓谕不准恃强混开事 
　　粮书 
　　董事 
　　庄保 
　　贫户 
　　谕收捐 
　　修石室堰（修他堰仿此） 
　　为晓谕捐赈粮食应定划一价值以便抵放事 
　　为晓谕乡市店铺各备米粮粜卖毋致推卸缺乏事 
　　临赈再示 
　　为晓谕迅速完捐并劝随时出粜事 
　　示定期减粜 
　　示赈余生息 

　　劝捐跋语 

　　壬福于壬辰秋季来宰是邦三年之中两遇水灾上年收成稍稔民气尚未复元乃本年以春秋缺雨又成歉岁虽近城一带尚有青畦黄陇之观而被旱各乡流离遍野伤心惨目梦寐难安壬福前以留办塘工续及奉委审案一去五阅月之久竭蹙归来乃竟四郊荒落弥望焦枯厯冬春以至明岁麦秋为日方长对此嗷嗷何以安戢职在亲民其可不亟思抚恤特以奔驰数月支绌万分虽刻即捐廉赈济然断非一人之力所能为也所望城乡各绅富同心协力踊跃乐捐或出银出谷或捐买各项粮食均即列名书数以备查考壬福现巳慎选公正董事二十四人就在城及近城有力之粮户铺户首先劝办其各乡本系素封及较为富厚者无论有收无收处所均约于九月九日以前相率来城自填捐数若逾期不至壬福即单舆减从自备供顿邀同绅董亲厯各乡登门谆劝救贫适所以保富法良意美自古皆然救荒如救火此不可一刻迟也诸君子乐善好施加惠于桑梓之地俾一方免冻馁之苦斯固闾里之福也即亦邦家之光也壬福于此有深望焉 

　　为申谕业经赶办捐赈以资接济而安闾阎事 

　　本年邑中因旱成歉秋禾枯槁农民哀苦颠连自恨牧民无状困我穷黎徒事刻责于民无补惟当急筹救荒之道一面剀谕城乡殷户竭力捐输一面慎选老成绅董赍资四出买运粮食务多务速克期赈粜本县任在牧民责有攸归断不忍听尔民失所谕到务皆安堵如故勿流散四方勿藉灾滋事尔等平日皆安分良民今虽遇歉本县必立筹所以安辑之毋自忧惶致蹈愆尤特此先行晓谕 

　　劝捐条议 

　　一本年办理劝捐时已畧迟捐有成数尚须出境分头采买所有劝捐事宜必于九月二十日以前统城乡各处一律捐齐方不悞事 
　　一劝捐公局分设城乡凡各乡写捐之数须由城局登记本县巳将各乡绅富分期邀请来城即请入局中由局董开诚劝谕务期慷慨以成善举如有逾期不来本县即当亲赴各乡面劝想各董事与乡间绅富必多亲旧相识之人不妨各就所亲反复劝勉不可彼此观望致稽时日众志即可成城众力便易举重此尤在董其事者之尽力也 
　　一写捐总簿先设五大本本城一本四乡各一本统存局中以便随时劝登 
　　一各乡绅富除巳具帖邀请者均应来局书捐其余有力可捐之户尚复不少未便纷纷遍请本县现于邀请来城之绅富内每乡选择数人分庄董劝并另具小捐簿二十本分给四乡以便各乡董分头诣劝各登于簿随时来城汇总以归妥速 
　　一凡城乡踊跃来局写捐者应即日将认捐之数悬榜局门俾众周知 
　　一所捐如系谷米及杂粮等项即于捐条上注明存贮之所以便临赈分拨 
　　一捐银钱者在城交费龚两绅董收存务于写捐后五日内全数交出以便着人分头购粮其各乡所捐者或托人或由本人照捐出之数前往购买即于捐条上注明一俟购买到境将存贮之处报明局中以便临赈分拨 
　　一捐谷者即碾谷与杂粮撘配分赈如捐银洋或钱一律分赴各外路购买杂粮俾工本较轻赈施较广 
　　一购买杂粮必应前赴下游各处分头籴连俾外来添数石之粮即本境济多人之食断不可就本境购买转使粮价增昂致妨民食 
　　一经手买粮之人既须老练尤须公正应请局董公同商举所关非细 
　　一本县捐廉三百两即于九月初二日交局转送龚绅当铺取存凑数购粮以为倡始 
　　一诸局董务于清晨到局下午散归方可从容办事本县每日必躬亲到局会商应办机宜事须一鼓作气实力实心庶几易于集事地方不幸而遇灾伤当事者苟不尽心力以图拯救岂不上愧于天其局中日用所需自应酌为预备要必以俭为主若本县下乡劝捐之费则概行自备不动捐款 
　　一各乡董事务于每乡酌议一二人常川到城局中协同商办庶梓谊联络声息相通本县亦得与诸乡董时常见面详悉各乡情况措置易于得宜 
　　一城乡绅富赴局书捐如有为数太少不肯多捐者由局中知会本县以便面为谆劝 
　　一本年被旱颇广贫而无告者较多无论粮户铺户屯户及借住之户皆应协力捐输好事不妨多做天心必定周知此本县与阖邑诸君子所当共勉者也 
　　一各乡庄劝捐之数须令本县随时知悉应请诸乡董于每五日将每户认捐细数开明交该各庄保入城报局立时登记 
　　一各乡所捐银钱务于五日内照数交出即应请各乡董事收存公所随时报局得有成数局中即专人前赴外路购买杂粮其即捐粮谷者各于捐条下注明存贮之所由各乡董事查明实在记数候拨 
　　一本县有产之家多有将田亩归入祀户者或致托名公产不肯书捐此由未曾明理以公众所存之项济地方公赈之需尤属至允至当自当一律照捐以敦梓谊 
　　一查被歉处所全在各乡城内所捐即以济各乡之不足凡各乡有粮之户尤当勉力输捐自保门户不得亦以在歉收之列托词诿卸 
　　一盐当资本较厚自应格外多捐其余名铺户在本地拥资取利即属休戚相关必当酌分等差踊跃出资以成善举 
　　一　国家经费有常每遇水旱之灾全仗本处绅富捐资赡其乡里故　奖励之典亦最优厚本邑人情好义自必踊跃乐损凡捐数在一千两以上至数千两者本县必遵照　府宪条示申请　大宪专折开单奏沛　特恩即捐数在二百两以上不及一千两者亦必奏请议叙至捐数既多又任董事辛勤出力者尤必据实禀明从优奏奖决不食言当此天灾流行穷黎处水火之中能尽一分心力即挽一分灾苦正仁人谊士积功累仁垂裕后昆之秋也其务勉旃 
　　一自劝捐办赈买运米粮以至查开户口给散贫民无非经手银钱瓜李之嫌猝难暴白此则全在诸君子矢公矢慎不沾染不辞劳不避嫌不避怨直道而行妥速为主此心可以对天浮议自然不起 
　　一本年邑中被旱甚广知县一人心力难以周知全赖诸君子齐心协力匡所不逮告所未知知县无不虚衷听受总期于事有济我民安即知县亦受福矣 

　　为核实查造户口以便捐赈事 

　　照得劝捐散赈须以户口之多寡酌捐数之增减再就捐数之盈绌定散给之月日是查造户口最为先务也本年高阜之区歉收较甚然人数浩繁易滋冒滥富户捐输不易必应核实以昭限制兹本县将各庄应赈丁口即令本庄之出资富户就近查开列册并不假手差保以防徇扰其本庄并无出资大户应由邻庄出资捐给者邀同本庄素行公正一二人亲厯查造必使无遗无滥俾各富户好义捐施之项一一均归实际在富户既出资以活乡里复劳心力以查户口如贫民等尚不感激安分或不应赈而强挨入册或以次贫而争入极贫因事生风断非善类许该富户立即指名禀县以凭提究所有查开列册事宜条示于后 
　　一鳏寡孤独废疾向无艺业亦无族戚可依者准入极贫 
　　一男妇年过六十家无壮丁养赡亦无族戚可依力难谋食者亦列极贫 
　　一男妇乞丐度日并无住居衣履实系本庄民人即入极贫但领赈后不许再往别庄滋扰 
　　一家无别业仅佃田三亩以下实系颗粒无收资本费尽又不谙手艺佣趁而家有老弱多口力难养赡者准作次贫其无家口之累力能自赡者不准 
　　一家无别业仅佃田三亩以下颗粒无收虽无家口之累而年逾六十不能佣趁谋生者亦作次贫 
　　一家无别业佃田三四亩以下实在颗粒无收工本费尽家口既多本身又年逾六十别无生计者准作次贫若中有年壮男妇扣除不准入册 
　　一家无别业亦无佃田又无手艺其老弱丁口准入次贫若年在二十以上五十以下男妇可以佣工缝纫觅食者概不准开 
　　一并无财产手艺专赖实力营生因灾失业而有家口之累者亦为次贫或无家口之累而年老者亦照次贫给赈若年壮则不准 
　　一杂粮有收及佃田较多春收较丰足资生计者均不准入册 
　　一应入贫户册之男丁女口年在十六以下者只准减半给赈襁褓者不准列入 
　　一各庄均有赈济应各归本庄听候查办不准以外庄民人混入以杜跨冒 
　　一孤贫老病巳食普济孤老口粮者不准冒领 
　　一巳查造列名者应安分在于本庄听候给赈不准再赴外庄及来城索扰违者责处 

　　为晓谕成熟乡庄殷户当加倍捐输放赈另示限制事 

　　照得某某等庄或禾稍有收或杂粮成熟凡有业之户既叨天之福自应加倍乐捐以济被旱各庄之不足此一定之理也其成熟各庄虽有穷民于理不应给赈惟念各庄亦有极贫之户向赖富户接济或佃田无多所种亦硗确之壤浇灌不足未得有收几至饥饿不能自存者亦应酌加调剂只准查照规条极贫户口给赈毌许争执其各凛遵毌违特示 

　　为出示谕禁事 

　　照得本年被旱歉收现经　本道府宪及本县念切贫民冬春乏食各自捐资并设法劝谕绅富捐输议定章程屇期赈济出示晓谕在案尔等贫民当各安义命静心守待惟恐无知之徒乘歉滋扰强食爬抢为害闾阎应行预为禁止查定例不法之徒乘歉伙众抢夺扰害善良首从均应斩绞即实在饥民爬抢轻则问拟满徒重则首犯拟斩从犯发遣　国法何等森严岂容轻犯合行出示晓谕为此示仰居民人等知悉尔等当知灾歉非常有之事凡可以借贷支持以及力作佣趁者即勉力过度倘实在无力谋生亦应静候捐施守数月之困顿即可享丰稔之安乐身家两无所损如敢藉歉滋事定即照例惩办该庄保亦即遍为劝谕毌任悞罹法网并干究处本县履任数年前次亦值歉收劝捐赈抚以及惩办抢犯无不周知立心甚慈行法则肃其各澟遵毌违特示 

　　为严切晓谕事 

　　照得各乡庄地方无论大小村落每有不安本分之徒或遇事生风成横行强霸或挑唆讹诈或以曲作直或把持公事或武断乡曲村庄愈大无赖愈多种种狡谲百出贻害地方必须按名惩办以安善良现在奉　宪劝捐即日查开户口本县于各乡内分定庄数邀约附近各庄之绅董经理务求事事核实以安地方第各乡耳目较远倘被此种不法之徒藉端滋扰或致有碍公事本县眠食不安为此示仰各庄庄保知悉嗣后庄内如有前项不法棍徒或因劝捐及查造户口等事藉端滋扰立即指名密禀本县以凭严拏究办该保如敢狥隐或且串同扰害一经察出一并重办决不姑宽澟之特示 

　　为再行谆劝乐捐事 

　　照得本年劝办捐赈地方人情极为踊跃惟贫苦庄分较多富厚之家屈指无几本县旬日以来多方善劝几于舌敝唇售倘非有力者共相援手则覩兹颠沛将何以措斯民于袵席乎所望城乡各殷户凡有条粮在十两以上者协力捐输即条粮虽在十两以下而别有经营者亦当一体乐输以成集腋如条粮在十两以下专赖租息并无别项生理者毋庸劝令捐助以示体恤惟祈城乡绅董殷户善体本县之苦心可也特谕 

　　为查造贫民户口再行剀切晓谕不准恃强混开事 

　　照得地方被旱贫民乏食者甚多然以限于经费势难尽人而济是以户部则例分别极贫次贫并次贫之少壮丁口力能营趁者皆不准给赈前经本县刋刻应赈户口规条系照部例办理非一己之私见也本年西邑被旱情形于例不能请赈惟龙游被灾较重例请赈恤然所得赈银至多不过数千两以之分于一县之闲计每庄不过数十两则所赈恤者能有几人耶今本县仰体　皇上子惠元元之心暨　各上宪廑念歉区之意为此劝捐放赈之举并非尔贫民例所应得者况各绅富当此歉年租息无收岂皆力有余裕特由各绅富好善乐施又经本县再三劝导始得踊跃徒事原只为贫难存活之辈而设其余男丁女口力可谋生者虽尧舜亦不能博济而况定例本不容滥也今与尔等约该庄保会同族房查造户口皆应遵照本县前发条示开造如有恃强混争不遵示谕者即非安分穷民着该庄保禀县提究或不明大体之房族从中把持或遇事生风之无赖藉端滋扰或未老而冐填年老或无病而混填废疾或以家有壮丁而混同开列或以全村丁口而全列次贫其中必有为首怂慂之人着该庄保指名具禀以凭严拏究办断不容阻挠善缘兹再将造册章程开列于后 
　　一查造户口无论老弱丁口须按名开明名氏年纪再行注明几丁几口字样不得仅列户首一人即混填几丁几口了事 
　　一该庄共有几村须按村分造 
　　一贫户中如其家只有丁男一人余皆老弱无以自存者原准列入次贫应将丁男一人除去外其余老弱不论男女皆须按名注明名氏年岁再行注明几丁几口字样 
　　一该庄保同族房造齐户册先送董事核明画押再行送县 
　　一该庄保如不遵式混造者请董事即将庄保送究 
　　一户册齐全候本县于放赈之前将领赈各户名按村出榜悬示咸使周知 
　　切知办赈诸弊明示捐局并严饬粮书庄保人等 

　　粮书 

　　殷户将粮额分寄数庄私嘱粮书不为合并使粮不及额弊一 
　　粮在一庄嘱托粮书将户名分散使粮不及额弊二 
　　诡捏户名使人无从查核粮书亦不指明使粮不及额弊三 
　　左袒殷户私托董事可多指之户或少捐可少捐之户或不捐弊四 
　　润笔不饱将公共祀粮并入一户弊五 
　　叔侄兄弟分居巳久因未造户管故将已分粮额开列一人名下使将来不得不造归户清册弊六 

　　董事 

　　议捐之始如其人可捐百两者私向吓称要捐三四百两待其随嘱然后朦混了事弊七 
　　其人可少捐者私令贮银若干包为不捐弊八 
　　其人虽无甚恒产而囊有余钱私令贴银若干代为隐讳弊九 
　　可捐之户如赵甲则私令贿嘱钱乙钱乙则私令贿嘱赵甲朋比分肥弊十 
　　可少捐者捏禀可以多捐可不捐者捏禀可以少捐使捐户知畏因而贿托弊十一 
　　得受馈遗代为朦蔽弊十二 
　　藉可勒捐报复私忿弊十三 
　　瞻狥情面弊十四 
　　私挪捐项公资弊十五 
　　市恩要誉一任庄保浮开丁口意图别庄拨贴弊十六 
　　应缴赈票侵匿入已弊十七 
　　米粮抬价短数弊十八 
　　贫户应领赈钱扣还私债弊十九 
　　米粮搀和潮湿糠粃弊二十 
　　各顾本庄村以及亲族邻里任听不应赈者冐领奖二十一 

　　庄保 

　　开报丁口勒索贫户钱文弊二十二 
　　应赈者因未给钱即不开报弊二十三 
　　诡捏贫户姓名冐赈入己弊二十四 
　　不应赈者多给钱任意开报弊二十五 
　　己故丁口侵收入己弊二十六 
　　出嫁之女匿报朋分弊二十七 
　　以一人而分数村捏冐入已弊二十八 
　　以此村之人迁居彼村两处支赈弊二十九 
　　己故丁口狥情改补弊三十 
　　侵匿赈票资钱入已弊三十一 
　　以同居之父子分两户开报弊三十二 
　　以同居之兄弟分数户开报弊三十三 
　　强扣贫户赈项抵作工食弊三十四 
　　短价收买赈照弊三十五 
　　地方凶横之徒一任浮开冐滥弊三十六 
　　以董事佥押过之丁口册于中页押换增入丁口弊三十七 
　　自知丁口过多于册尾结总项下少开数目朦混总局弊三十八 
　　佃田数十亩及尚管条粮四五钱者混列次贫冐赈弊三十九 

　　贫户 

　　以已故之子女或出嫁之女仍然冐赈弊四十 
　　以出卖之妻或巳醮之媳仍然冐赈弊四十一 
　　以夫妻而分两户名下各开子女弊四十二 
　　以婢女作女或孙女冐赈弊四十三 
　　以一二岁之婴儿捏为四五岁冐赈弊四十四 
　　以五十一二岁捏为六十岁弊四十五 
　　以十七八岁之壮丁捏为四五岁之小丁弊四十六 
　　以分居之兄弟于各人名下开具父母弊四十七 
　　已之父母已故以岳父母作为已之父母冐赈弊四十八 
　　以帮工作为子侄冐赈弊四十九 
　　以手足稍有小疾者作为残疾列入极贫弊五十 
　　以□给他人为螟蛉之子仍作已子冐赈弊五十一 
　　以偶然因歉觅食自认乞丐列入极贫弊五十二 
　　以年力精壮者作为有疾弊五十三 
　　有族戚可依巳经依倚族戚同居仍作鳏寡孤独列入极贫弊五十四 
　　右所开五十四条凡办赈无不皆然言之可为发指本县所以反复谆谆告诫于未事之先者良以人谁无过只求能改便作好人所谓放下屠刀立地成佛当此万口嗸嗸之际苟能出一分心力做一分善事天鉴不远人各努力与其舞弊而蒙天谴受国法孰若一改易之为善耶 

　　谕收捐 

　　为晓谕城乡捐赈银洋统由董事刻日收齐不经书吏之手以归简易而期速集即须示期放赈事照得各庄由董事自认协保者所有殷户认捐之项即归各董事就近催收于收到后各出给图记收票以为凭信统限十月初五日以前扫数收齐将细数报知城局其余城乡未经协保之庄所捐银洋统令各捐户将捐数亲速城局交收登记细数取龚绅图记收帖为据亦统限十月初五日以前如数缴齐各捐户乐善好施既已踊跃书捐务将捐项迅速遵缴以便集有捐数即可示期放赈嗷嗷待哺者不知凡几未可迟迟也各董事收捐时即问明捐户官名并爵秩出身于捐条内注明更正以便据簿分别从优请奖如原捐米谷者亦须请收捐之董事前诣贮粮之处验明加封一并报知城局事须核实功在速成幸勿迟延毋违特示 

　　修石室堰（修他堰仿此） 

　　谕一百三十五庄业佃人等知悉查该庄田亩均赖石室堰水灌注本年堰水甚旺而该庄犹有被旱之处皆由尔等不能预筹坐视袋口漏泄沟路闭塞入夏以来水不流通所致兹据该庄董事宣谓禀称拟将该庄捐赈之项除赈极贫外雇工修筑袋口开通沟路所雇之工即以庄内被旱各村贫民应募其未被旱者概不雇用庶合因工代赈之意其说可行即宜趁此冬晴农隙赶紧办理水利可垂永久为益甚巨妥速行之本县引领望成功焉 
　　今将代赈赈贫章程开后 
　　一雇工必用被旱各村贫民其未被旱者概不雇用各雇工自备饭食每工酌给工钱九十文如被旱贫民不敷方准雇及未被旱之民其外庄之民概不雇用 
　　一捐工无论己末被旱之村如果家资殷实乐捐人工饭食者应听一体捐输捐齐着董事将捐簿送县出榜遍贴该庄各村以昭奖励以杜隐混 
　　一无论捐工雇工有格外勤敏者酌加奖赏有懒惰不前者扣除不用 
　　一修筑开浚必须自源而下先从袋口进水之处起工次及各小沟其地低水足之处毋庸开浚 
　　一修筑堰沟难免跣足入水深冬寒冷即难行事各捐户必须赶紧缴齐以便趁早兴工如缴齐而不兴工咎在董事如拖延不齐致董事逡廵不前咎在各捐户慎勿吝于出纳废于半涂各宜勉旃 
　　一该庄散赈极贫应候县示定期合邑一例至修筑堰沟宜趁初冬晴暖捐项既齐应听董事呈报兴工以早为美 
　　一乞丐中如有力能搬泥运石者无论所住在已未被旱之村应听一体雇用给予工钱 
　　一本庄代赈赈贫皆系为己之事各董事一切伙食皆宜自备不可于捐项开销 

　　为晓谕捐赈粮食应定划一价值以便抵放事 

　　照得劝捐赈济所重原在粮食前因以捐资出外购粮恐多折耗是以酌定章程将来放赈即一律给钱并出示各捐户依限分别归缴在案查此外尚有原捐银洋现在欲捐粮食抵缴者亦有原捐本系粮食者自应查照现在市价酌定划一价值以便收捐放赈两便遵循为此示仰阖邑城乡捐施殷富及领赈贫户人等知悉如有原捐钱洋欲将粮食抵缴者糙米每石作钱三千五百文苞萝每石作钱二千一百文荞麦每石作钱一千八百文小米每石作钱一千九百文小麦每石作钱二千六百文大荳每石作钱二千一百文其原捐粮食者价亦如是谷则减半核算将来散放即照此价核发自示之后以至明春二三月间无论市价低昂总以此价为凖各项粮食均须干洁足石不淮稍有潮湿搀和倘散放时或致贫户不堪领食惟经手验收之人是问并严禁城乡米行铺店不准包揽代交致滋弊窦察出重究在各捐户乐善好施以自存之粮食作价稍平必出于心之所愿在各殷董既自捐资又复费神料理事事一秉至公惟望施者受者相与维持毋得稍有争竞贫富两便各无偏抑是为至幸其各遵照毋违特示 

　　为晓谕乡市店铺各备米粮粜卖毋致推卸缺乏事 

　　照得店铺摆卖粮食自应时常接济不得少有缺乏查五十四庄全旺村系山源出入时需粜籴之处乃该村店铺等有利则均摆粜卖无利则彼此推诿殊非便民之道除饬该庄庄保时刻稽查毋许再有缺销外合亟出示晓谕为此示仰该村店铺等知悉尔等既皆粜卖粮食自应长时接济不得稍有歉缺如该地谷米稀少即应早为筹备措本就近有粮之处购买售销尔等开设有年获利谅亦不少并照时价粜卖亦无不令尔等亏本既可接济地方民食亦可经营获利应各乐从嗣后不得推诿以致缺粜如有不遵仍有粮食缺乏情事即着落该庄保指实禀究各宜遵办毋违特示 

　　临赈再示 

　　照得本年被旱歉收本县仰体　各上宪轸念穷黎谆谕拯济之怀不辞苦口劝捐办赈差幸城乡绅富踊跃乐施计捐银洋米谷统以番银核计共六万八千三百余元查明贫民户口共三万二千二百有零应发赈钱六万三千有零尚有余洋五千元现由在城绅董领照前赴蘓州枫桥购买米石于年内到衢随到随粜辘轳转运接济以冀粮价不致再昂所查贫户花名丁口业巳分别村庄出榜晓示并按户各给执照以凭持验请领又分庄照造底册发交各董事以便放赈时查对核发兹特将各赈各规条详细开列于后其各遵照毋违 
　　一贫民极次例有等差惟查次贫之户农民十居八九本年夏秋被早该农民佃田无几费尽工本辛力竟有颗粒无收者情事最为可悯而又以现有承种地亩可指不得列入极贫若以次贫之名量为减给转不足以昭平允其极贫之户多半系鳏寡孤独素无恒业贫苦本在意中是以此次逐庄挨查虽分极次名目而赈给之数无庸再为区别 
　　一此次发赈不谕极次大丁口每名每日给钱十六文小丁口八文自本年十一月二十日起至来年四月初五日麦熟前止麦熟之后至于早谷登场又是青黄不接拟于来年五月二十日起至六月十九日止通共前后接赈一百六十五日不扣小建每月总发一次第五次赈期三月二十日起扣至四月初五日止系赈半月照数减半末期五月二十日仍放给一月 
　　一放赈之日黎明开厂过午收厂贫民应赈者由县每户预给印照一张填明户名丁口并注明每月应领总数该贫户务遵牌示的期并设厂处所只准一人到厂赍照赴领听董事验明给发随于照尾某月之下盖一发字戳记仍将原照发还该贫户收存下月再行赍领至未后一月发毕扣照汇缴凡赴领者随到随给随领随散毋许携带丁口停留拥挤以及代领包领滋生弊混违者着落庄保指禀扣除若非领赈之人该保随时攅逐倘有匪类藉端索扰立即扭拏禀究 
　　一数庄同时赴领未免人多搀挤业经各董事酌量分设几厂并分作几日如某庄村某日某厂给发先期均于执照内注明至期凭照散给毋或先后舛错致滋混扰 
　　一印照内巳将应给总数核准其因各捐户将米谷杂粮抵缴者即照本县原示各项价值核数抵给丝毫颗粒不准互有出入各贫户亦毋得故为挑检争执所散各粮均不得潮湿搀杂及有克扣升合等弊致滋借口发钱则均以官板制钱不得以小钱搀和如违必根究兑出铺户倍罚惩儆 
　　一原查户口日久必有参差或查开后旋巳物故或以妇女而另经醮嫁或以儿女而出户螟蛉逐月变更不一均着各庄保随时查出报明厂董扣除旋于印照及底册内立即分析注明扣算事竣将扣存之项汇缴以备别项公用如该庄保隐匿冐领查出重办不贷 
　　一查造户口原不应有所遗漏且查非一日亦不应于开赈后再有闻赈来归之人是以此次止准以事故开除不准临时添补以杜冐混惟贫民设将原照一时遗失以致下次无凭领赈者情殊向隅准其邀同族保具结回明董事转请补给于照面注明何日补给字样其遗失之照即作废纸并于底簿将失照另补之处填注明白以备核对 
　　一发赈原为日食无措者起见该贫户给有印照一至赈期自应欣跃赴领若反迟至过期再领或竟一两月后并次请领者自非枵腹待赈之人且恐其中必有重复混冐情弊该董事即应扣照查究 
　　一各董事于逐户赴领之时即于底簿内随时登注发过一次即结算一次并注明有无扣除丁口以备稽核而免舛错俟末期全数发竣将收回之照按簿比对挨次理顺一并汇束缴县以价查核销算 
　　一捐发之项虽由各绅富尚义急公而本年租息既难照常收取即各项生计亦多因歉减成各贫户具有天良亦当念其所来不易今此赈给之数不过藉为苦度之资或买食杂粮或就领得一月之钱男则小营负贩女则尽力女红尤须各安本分勉保室家庶不负为善者竭力拯济之心 
　　以上各条本县悉心酌核期于施受两得其便然有治人无治法所望各绅董谅此苦衷实心经理人言可畏天理难欺是则本县所自矢尤愿在事诸君共矢者特此谕知想宜均悉 

　　为晓谕迅速完捐并劝随时出粜事 

　　照得本年因旱歉收奉　宪劝捐赈济幸得城乡绅富慨然乐助惟查现缴捐项除赴苏采买米石外仅敷初赈支销而以后五次所需为数甚巨迄今缴者寥寥各绅富既巳乐输于前自宜即缴于后未便稽延观望致悞赈需至从前所示粮食价值原照彼时市价专指缴抵捐项而言现在市集粮食渐少价日增昂其原捐钱洋欲将粮食抵捐者仍着遵照前定价值核算外至家有余粮自行出粜及贫民赴籴者自应照现在市价取值买籴之人不得藉称前有定价妄希减价强买出粜之人亦即酌量出粜毋复怀疑阻遏俾领赈得钱者可以就近买食而有粮之户亦得以粜价完捐乃贫富两有便益之道也其务遵行毋违特示 

　　示定期减粜 

　　照得上年劝捐赈济城内除孔氏庄外其余六庄共捐洋银九千余元除赈济城内极贫并拨补各乡庄不足外尚余五千余元经本县禀定章程以此项□余前往江苏丰稔地方购运粮食轮流籴粜以凑接济兹已运到糙米一千石照依衢州行市斗斛加以水脚等费每石合洋银三元四角衢州市价现尚未平自应即日开粜以利贫民为此出示晓谕所有购来之米皆存贮城内社仓现定于正月二十七日起即在城内社仓零星开粜每升收价三十五文不论城乡何项居民人等均准籴食每户每日凡来籴者自一升起至五升止不得逾五升之数另开各条款于后其各遵照毋违 
　　一每日辰正开粜未未封仓巳经封仓之后不准敲门请粜违者必惩 
　　一出粜之升均须一律平准不得颗粒短少 
　　一每日请城局绅董诸位在仓监察以及查核出入总数 
　　一每日由龚绅拨掌赈一人来仓归收粜见之钱不可一日不至每日另支茶点饭食钱一百二十文其粜米之钱仍存龚典挑力由局支销 
　　一每日粜米收钱共需六人责任至重由陈介明茂才妥为拨派每日每人应开销饭食钱一百文 
　　一每日着四隅地保各轮派一人在仓门廵察务于开仓之前先到封仓之后再散每日每人准给饭食钱三十文 
　　一本县此举为平减市价起见且使家计艰难而例不应食赈者亦得均沾其惠现又令绅董催集捐资陆续购运前来如下路粮价亦渐增昂亦必平价出粜务使穷苦小民不致食贵想城乡黎庶必能共谅苦衷如有狡狯之徒妄希渔利甚或有每日冐籴两三次另行贩卖者仰各地保查出送惩决不寛贷 
　　一各乡居民均准来城籴买亦不得逾五升之限 

　　示赈余生息 

　　照得赈粜事宜现在告竣查核原捐之项尚余钱一万二千余千此项由各绅富解囊集腋为嘉惠乡里之举又得经手各董事费十阅月之勤劳自备供顿撙节钩稽得以存留此数殊非易易且本为接济小民起见岂容另款开销自查办赈务至今所有刋刷示条分造赈册赈榜赈照纸张等费均由本县于捐款三百两外另外捐廉给发现将各捐户并出力董事造册详请　奏奖该经书等纸笔饭食亦不许在捐项支销想各绅士均有闻见今幸秋稔可卜所有赈余钱一万二千余千内五庄董事郑卿云等缴存钱七百余千立款发商以生息之资为南乡设立婴堂之用其余定拟全数发商生息每年酌提息钱二百余千补本县婴堂经费之不足此外按季提存府库积有成数再行交商以备将来粮价昂贵时购粮粜济之用且令仍留粜本还商生息以垂永久不准有别项动用庶不负各绅富乐输善举除核明确数即详明各宪立案外诚恐无知之辈别有觊觎合先传知总局并城乡各绅士统令知之本县与诸董事坦白之心可对天日即可对众士庶也 

　　○刘衡 【见保甲书卷二】 

　　办理春荒章程 

　　△办理春荒章程 

　　照得巴邑上年花干秋成歉薄各乡贫户乏食者多本县断不因卸事届期遽行袖手刻下青黄不接计算收割小春尚有四五十日不得不设法以救目前之急因思救贫莫先于保富而救贫正所以安富盖贫民安则不致生事而富民乃安也前经延请城内及三里绅旨入署面商本县之意以为救荒之法聚不如散今议定各顾各保令本保之富户接济本保之贫民盖同保则住居不远人人相识既不至于漏遗亦不虞其冐滥此本县所由不能不厚望于好善乐施之良士也今将救饥章程开后 
　　一各保于接示后即日公举绅耆数人专办救饥之事经众举出者慎勿推诿此系好事出力者阴德无量子孙必然兴旺 
　　一各保于适中之所设立救饥公局以便绅耆会议及富户贫民交收来往 
　　一保内各户大概分为五等富户为第一等次富为第二等虽不富而尚可自赡者为第三等畧有产业生涯而养赡不足者为第四等赤贫者为第五等着局内绅耆确切查明开一清单粘于公局 
　　一保内第一等富户劝令从厚捐施第二等次富劝令量力捐施所捐者或钱或银或米悉听其便第四等为次贫准买减价出粜之米第五等为极贫计口散给捐施之米 
　　一局内绅耆各计算保内极贫若干户户内大小若干口次贫若干户口内大小若干口开单粘壁将各富户捐出之银钱概行买米并将富户所捐之米通盘计算应散给极贫若干应减价粜与次贫若干将数目开单粘壁 
　　一减价粜米所得之钱仍再买米仍再如前减价出粜与次贫展转粜买随粜随买钱尽而止 
　　一极贫领米大口日领市斗米以一合上下为率小口日领市斗米以六勺上下为率定以五日赴局给领一次 
　　一次贫买减价出粜之米亦应予以限制以免囤积之弊大口日买市斗米一合上下小口日买市斗米六勺上下准其随时赴局买给 
　　一四月初旬小春巳出定于四月初十日彻局 
　　一次贫畧有产业之户若无钱买减价之米准其向各富户立约商借些须但不准多借秋后计息清还如素与该富户有隙或该富户不愿借者不准强借违者禀究若还时富户免其算息阴德无量 
　　一各富户之佃客分住畸零未必尽在同团准佃客向招主借贷些须亦不准多借秋间计息清还有押佃钱者准于押佃钱内扣除招主不愿者不许强借违者禀究若还时招主免其算息阴德无量 
　　一上年本县劝民修挖堰塘尚有延未修理者接示后该绅耆论令多雇贫民克日兴工俾贫民得以资生富户藉以兴利以工代赈一举两得 
　　一目下青黄不接务须飞速办理盖迟一日即多饿死数人早一日即多全活百十人也 

　　○袁守定 【见治原】 

　　图民录 

　　△图民录 

　　散赈非难查赈为难查赈非难无滥无遗为难盖滥则伤财遗则伤民无滥无遗办赈之的也其道在被灾之初印官不惮烦苦亲历乡庄眼同邻保逐户挨查询其人口询其田亩询其生理相其屋宇相其丁壮相其畜产亲记档籍分别何者应赈何者不应赈于应赈之中斟酌极贫次贫铢两无差彼不得与者亦帖然矣其所以不伤民不伤财行之顺而无所拂者由查之确也然与其失之刻莫若失之宽此又查赈者不可不知 【查赈为难】 
　　滕元发知郓州淮南京东饥元发虑流民且至将蒸为疠疫度城外营地谕富室使出力为席室一夕成二千五百间井灶器用皆具民至如归凡活五万人当郑公知青州河朔大水流民就食公劝部民出粟益以官廪得公私庐舍数万区散处其人简老弱病瘠者廪之山林陂泽之利可以资生者听流民取之明年麦大熟民各以远近受粮归凡活五十余万人夫赈饥者每为粥食之而其害实甚若择空房或为席室而散处之大小册以志之数日一就而廪给之其利亦滋无守候拥挤践踏之累利一无偏枯不得食之患利二无食冷致疾熏蒸生疫之患利三民得官米为粥为饭樽节而时食之皆得自便不待日中而后得之利四既散处之得采野菜或别逐食以佐官赈之所不足利五官无厂灶器具薪水役夫之费吏亦不得而余侵之利六固知二公之赈饥真万世不易之良法也 【赈饥之法】 
　　凡遇米贵措置须有道如本地米足不藉客米则应减价不减则富民居奇而民食艰矣如地近水次仰藉客米则不应骤减骤减则米商裹足而民食愈艰矣文潞国在成都米价腾贵因就城门相近凡十八处减价平粜翼日米价遂减赵清献在越州两浙旱蝗米价涌贵饥死相望诸州皆榜衢路禁人增米价公独榜通衢令有米者增价粜之于是米商辐辏米价更减二公所行若水火之不相侔而行之各有效由蜀地米足不藉客米越地米不足仰藉客米故也 【斟酌米价】 
　　刘清之为万安丞时江右大祲州县议减常平米直清之曰此惠不过三十里内耳不能及远乡民必有馁死者我有政使大家得钱细民得米两得其便乃请均境内之地为入俾有粟者分赈其乡官为主之规画防闲民甚赖之因思凡岁凶散赈固当分乡贮米以就民便如不及赈例谷贵民饥则劝谕富户分乡平粜或分运常平谷益之俾民就近得沾实惠神明刘公之法惟拯民者运量何如耳 【分乡平粜】 
　　徐九思知句容县岁祲谷涌贵廵抚发仓谷数百石使平价粜而偿值于官九思曰彼籴者皆豪也贫民虽平价不能籴乃以时价粜其半还直于官而以余谷煮粥食饿者全活甚众事载明史因思迩来州县平粜皆奉应故事得籴者非囤贩之户即近城豪民贫者无钱□虽平不得也弱者挨挤不上守候竟日不得也距城远者知不能及巳不来籴也如遇谷贵民饥徐公之法实可仿行事虽违例但能有济于民而官不染指上官必见原宥即不然而罹于参谴官之罪民之福也何惜焉 【通融平□之法】 
　　辛弃疾知隆兴府时江右大饥令尽出公家官钱银器召官吏儒生商贾市民各举有余实者量借钱物运籴不取子钱期月终至城下发粜于是连樯而至其直自减民赖以济事见宋史因思生兹　盛世每遇偏灾　圣主孳孳为民有加无巳所费金银无算实为前史所未曾见惟未尝成灾不及赈例而谷价偶贵民食维艰则惟有借用官钱分路采买米多其价自贱得价仍可还公近时如陈公沧州之在苏州陈公榕门之在江西皆用此道利益地方不小矣 【官钱运粜】 

　　○黄可润 【见保甲书卷三】 

　　用绅富 
　　截漕杜弊法 

　　△用绅富 

　　地方官禁结交绅衿然直隶士民淳朴生监公事进见亦不必峻拒如遇急差雇觅车辆借备器物委之乡地差役则拔一毛而全身皆动向殷实生监雇备不至骚扰至遇灾平粜煮粥不但可劝出钱米并可用董理事宜籽种牛力官廪不足乡村地远不能及皆可谕令出资呈明官为注册验劵乡地保认民不能欠富民亦乐为之余在大城时邑被水灾灾村耕牛皆卖禁之不能止皆以地淹不能得草喂养或以贫售此营生余择被灾附近村庄富民借其场地牛主十家每日轮一人看养每牛借富民干草五觔限收成偿还一月后水涸乃归时富家受寄三十二十牛不等其甚贫者则官为立劵令富民收买新岁临耕不能赎准其领回按价岁底偿以二分之息其愿收一分者听平时礼接临事谆谕以同灾共患之意亦愿从者众知一县譬如一家众子侄有贫有富必令富者恤贫人自为养方克有济切不可听其隔膜如秦越之相视必事事仰给于公仓库有数且亦岂容易动哉 

　　△截漕杜弊法 

　　直隶遇有灾沴截漕赈借然旗丁奸黠作伪搀沙灌水无所不至制府方公深知其弊一奉截漕之旨即拨道员武弁沿途查察然防弊甚难作弊甚易旗丁于将兑时乘夜每舱灌水一桶即涨发而可多百十石之米至发热结块五六日后事渠巳脱然领天津北仓米亦然乾隆十五年十六年各属领漕时皆不堪之米各县不肯兑监兑者虑迟误生事蔓延皆以米回即散赈不用久贮为劝仅将各旗丁薄责押运者哀求各县乃始领然民领之以研粉作酱充饥而巳不大惩创之是养鼠使耗也然又恐诛之不可胜诛余有二法查交通之米以察验严故不敢伪今如一帮百号之船皆截留下令只兑其五十号兑之日择其好者兑交多拨员役计一日可兑多少船临时随点随量次日如之其五十号备用者令赴通或每船兑其半亦可船轻至通较易彼既未知巳之获兑与否自不敢先期作弊以害粮自害且旗户向来愿津兑不愿通兑以省费兼有斛面可余若先作弊是自见弃责惩犹后也此一法也小米不甚受水盗灌所涨无几且易变色故兑小米少弊但虑搀沙耳然有形易见可以法治故截运唯留河南山东小米更与民间相宜以食惯故且北漕之米本隹也不然数十万天庾小民不能悉沾实惠不垂可惜欤 

　　○何士祁 【见保甲书卷三】 

　　灾赈 

　　△灾赈 

　　偶遇偏灾无论有无报案即宜亲临速勘此时衿棍尚未觉察差保不及弊串一经勘定便有把握若迟疑不决必致聚众滋闹然后从而查勘亦巳晚矣 【查赈必须亲临速勘】 
　　灾赈委曲烦重措手极难当以审户为先务户口册造定办灾思过半矣大约户以点灶为凭口以门牌为据虽或未确十得八九至于极次之分不妨稍宽以广　皇仁 【办赈难在审户】 
　　一经勘定即移委教职佐贰分图按户详细开册苟能妥速必须详保舟盘薪水宜格外从厚以恤穷员而民亦得沾实惠至本地绅士之为众推服者必宜与偕询其纤悉示以普同外来委员未必无用恐终属隔膜也 【查灾宜用本县佐贰绅士】 
　　散赈照例给银一经铢分秤色必灭小民再以银易钱以钱易米则利归市侩矣且银有轻重口有多寡分给甚难莫如按照市价官为易钱俱按小口串好每厂唱名随唱随给于民甚便放讫之后开写户口钱数出示一榜使众共知里保之弊不禁自绝 【散钱便民榜示杜弊】 
　　买米平粜原可便民然市侩假名屡籴积少成多安从查禁转牟利而病民矣惟杂粮如山薯苞谷之类充腹有余谋利不足不妨官为发本令铺户领买捐给脚价多设厂局所费有限民之受惠多矣 【宜粜杂粮】 
　　古人施粥全活甚多见诸载籍而今时则有甚难者厂多则经费不支官增虚费厂少则道路写远民苦奔驰且天时寒暑不均易于受病煮粥厚薄不一难于稽查男女混杂老弱拥挤更事在意中不可不虑者也苟非整齐画一确有把握切勿轻设 【粥厂不可轻设】 
　　每人担粥两桶沿途施与或官或民随多随少老病穷民可沾实惠此法于乡村为宜如猝遇大水为灾则多蒸面首面饼之类遣人散给全活尤众但所遣之人须留意选择耳 【担粥之法可行于乡村】 
　　官赈例有定限青黄不接之际则殷户接赈势不客巳但富为贫毌劝分过苛转伤元气失古人保富之道或工程水利诸务因灾兴办以工代赈乃为两得是在贤有司之筹划尽善至凡报销薪水决宜捐廉毋任胥吏借口差役染指若一念涉私恐不为子孙留余地矣 【劝分不可过当杂费必须捐廉】 
　　康济谱灾赈章程诸书固宜考订然皆巳成之事或于因时因地之宜稍有未洽欲知地方实在情形莫如设立木柜于通衢手自封识而柜露一孔令军民人等有灼知地方兴革事宜于民有益者各书所见纳于柜中间日官自启视可采者识之讦人阴私者实时销毁此法余尝试行不但可悉民隐也 【设柜求言以广见闻】 

　　○梁章巨 【见治原】 

　　政事 

　　△政事 

　　吾乡颜光衷 【懋猷】 所著官鉴言救荒之事最备有先先策者谨未然也有先策者备将然也有正策有权策者筹巳然也湘阴王朗川 【之铁】 言行汇纂所载林希元救荒丛言亦好如言救荒有二难曰得人难富户难有三便曰极贫民便赈米次贫民便赈钱稍贫民便赈贷有六急日垂死贫民急饘粥疾病贫民急医药病起贫民急汤米既死贫民急土埋遗弃小儿急收养轻重系囚急宽恤有三权借官钱以籴粜兴工作以助赈贷牛种以通变有六禁曰禁侵渔禁攘盗禁遏籴□□□禁宰牛禁度僧有三戒曰戒迟缓戒拘文戒遣使按救荒事极繁重而其纲领不过此数端求可以一言蔽之者则尽心二字而巳忆道光辛卯秋余藩吴中值江淮大水流民蔽江而来者日以万计吴民惶惶余与守令等尽心筹划出示募捐一面给船资送一面设厂留养亲与城内外巨绅富户约不必踵立局劝捐故套亦不必设专管欵项之人惟在富而好礼者各量力而行称心而出或独任一厂或分襄一事或继众捐所不及或补官办所未周弹压仍归有司出纳自为轻理认办之事既定即榜示灾民口数并大标捐助姓名使受者知食所自来施者知钱所自往合计自秋至冬三月余日资送出境者六十余万人自冬至春四月余日苏州城外设厂留养者四万余人 【凡三十七厂】 外郡州县视此有差其在苏厂者余复倡捐棉衣袴万领闻风好义者又从而附益之故竟一冬数万人无啼饥号寒疾病死丧之事迨壬辰三月始陆续厚资回里时潘功甫舍人复以籽种赠之沿途颇有颂声以为吾属归不少一人且增新产儿数十百辈 

　　○姚士升 【字繸庵江陵人官琼州司李见资治新书】 

　　赈粥示 

　　△赈粥示 

　　上失其道黎民阻饥不但米石玉金即今榔椰各树尖牙摘食殆尽嗟我琼民其何能孑遗耶此皆牧民者之罪也本厅力请于上多方募助得米若干石可充二千人两月有半之粥自今日始设厂晏公庙傍前后置密棚棚内厨房六间官蓬三间沿棚置鹿角栏杆两棚周匝栏内置大水缸数十口盛粥栏外站立饥民栏上杂置盐菜等物先一日本厅亲自验米给做工人次日黎明煮粥辰刻击锣一回本厅到厂饥民齐集庙前本厅亲验其中有瞽者跛者病者老不能健行者皆坐庙外本厅亲督各役先给四项人各粥二升钵具官备少壮男女皆进庙中四项去讫击锣二回本厅亲诣庙前点名给签先女后男人持一签本厅复回厂中手执瓢杓督同各役隔栏给粥人各二升小儿怀抱各给一升钵具官备签尽照前再散盐菜任意取食散讫击锣三回本厅归署本厅每日初到谒神四拜向饥民八叩首散讫再向饥民八叩首以谢不职之愆也庙内多爇苍术防疫气也先散老癃罢疾惧挤跌也做工人即用饥民食力便也自本厅下至门灶舆夫皆不许别带饮食即同用水缸内剩粥期洁净不致米糙污秽也小儿怀抱人给一升彼利在粥不鬻子也有余方给狱囚先无罪后有罪也凡生员暨少妇处女一次后即逐日照粥给米不令再赴厂尊斯文养廉耻不欲以一日之饥亵衣冠之体决内外之防也严禁兵丁及商旅闲人不许入厂虑其诱我饥民鬻子女使仳离也在远未即至者分差各役持米迎之在途未即到者持粥迎之愿守家者量给米付之其殍于道路与毙于室隅者庶几寡矣麦秋将至量道里远近各分米作路食遣之行百里者半九十两月之粥不能达数日之程犹之乎未生也吁嗟乎为人上者先之不能燮理灾沴俾无水旱饥馑次之不能薄敛省徭使民妇子相养乃至无食颠连携扶老弱奔走道路沾糜餬腹抛面涩甲千百为羣拥挤踣侧自顾清夜何以为心虽使两月有余同饱缸中之粥共噉栏头之盐为人上者亦愧死矣尚何颜以对此千百之饥民哉尔饥民姑相与宽此赈厂一官俾汗颜而终此事则幸之幸也谨示 
　　读此而不忍之心未有不油然生者但须施于有政耳 

　　○徐文弼 【见持家】 

　　赈粥法 

　　△赈粥法 

　　赈粥以救饥者所以悯其死而致之生也无法以行之反多戕其生而致之死或乡城不能并举使四乡残弱就食于城致奔走于道路而死及扶挈而至赈所或因拥挤力不能胜而死或因守候廹不及待而死或因聚处既久日曝雨侵蒸为疫气染病而死嗟乎民饥而死犹可委之厄数我招集而速致其死咎将谁归今有最便最易不壅不滞之良法能循法以行之则诸虑皆免可活全无数生命备详其法于后 

　　定厂 
　　备筹 
　　散筹 
　　收筹 
　　给粥 

　　定厂 

　　择定大寺庙无则就宽平地方设厂厂用对面两处各直长五丈横深三丈每一厂中间隔断作两厂共成东西南北四厂 【对面两厂中间空地横长各五丈】 各厂之前檐内安木栅栏一扇每扇栅栏作二十五行宽八寸 【安栅栏宜进前檐滴水处三尺以便行走如街市廊房】 栅栏内安贮粥缸及给粥各器用并派立给粥人役靠近栅栏安长木条桌一张以便领粥人安放碗罐栅栏外四角立各色布旗一面 【厂系东西南北四间东一间立青旗西一间立白旗南一间立红旗北一间立绿旗】 厂之前后俱用围栏正中安门以便出入开闭 

　　备筹 【凡厂内需用贮粥及给粥等器物俱照常备办】 

　　筹用竹片照式备大小两种各四百枝 【此约计之数仍据饥民多少宁多备有余】 大筹头写普济筹三字下用铁印火烙双单字 【双单筹各备一半双日领粥给一双字筹单日给单字筹】 小筹头着青白红绿四种颜色用油涂盖 【每色百枝亦约计之数】 

　　散筹 

　　未领粥之先令领粥之人报名 【或有捏报重领诸弊须另立法清查】 每名给大筹一枝嘱令领粥之日执赴粥厂验筹给粥毋得失落自悞 

　　收筹 

　　给粥之日派在厂外办事人等早至粥厂前门外以二人把门二人收筹 【先将小筹一百枝分定每种颜色二十五枝】 俟领粥人陆续来到收其手中所执之大筹一枝换与一小筹 【嘱令进厂之时看手中是何颜色筹即望何色布旗一方向栅栏边交筹领粥不可错乱如手中是白色筹即望白旗一方如青红绿筹各望青红绿旗一方或再用四人于厂前换小筹之时每人照管一色小筹如管白筹者即招呼手执白筹之二十五人聚立一处待开门进厂时向前带领鱼贯而人引至白旗一方栅外分立随后管青色筹者又带领执青筹之二十五人进厂其管红绿筹者俱照此带领进厂更为妥协】 换完一百枝令把门者开门放进厂内随后关闭又将小筹一百 【照前分定各色二十五枝】 照前换收大筹换毕暂停俟先进厂之人领粥巳毕闻内敲号锣一声仍令开门进厂后俱照此 

　　给粥 

　　派在厂内管理散粥之人分作四起每起四人各归东西南北四角之厂内俟领粥人进厂各就栅栏外交筹领粥时 【挨次耕立照依栅栏一行站立一人共二十五行恰站二十五人不得两人挤在一处】 令各将承粥之器安放长木桌上二人给粥一人收小筹一人换给大筹 【双单字大筹循环给发如双日给筹单日领粥即给单字筹仍嘱其不可失落】 给齐粥后使其从后门出把门人放毕随闭即呜号锣一声以便前门闻之复将领粥之人放进 
　　法亦无他谬巧只是免拥挤免喧争免错乱免迟滞及领给不均而巳所以厂内分东西南北四处者使一百人分于四处每处二十五人虽百人之众不见多斯拥挤之虑免矣所以厂之四处用栅栏四扇每扇二十五行者又将四处之人分作二十五处虽百人之众各限以站立之位斯争喧之虑免矣所以厂之四处用四色之旗又用四色小筹者使之照筹之色认旗之色相合而投其所虽百人之众自知各归各处斯错乱之虑免矣所以就栅栏用长桌令各置领粥之器于其上者虽百人之众给粥速而得粥匀斯迟滞及领给不均之虑免矣至所以用大筹分双单字者本日给筹次日领粥如本日系单日给以双字筹领明日双日之粥是本日乃单日不能重领则冐滥之弊并免矣斯其所以善也 

　　●牧令书卷十五　保息 

　　安肃徐栋致初辑 
　　常变交济斯缓急有须养民之政不亦全乎然有贯注乎常与变而为政之所不可缓者周礼之保息是也能保息然后能养民矣 

　　朱泽澐 
　　张惠言 
　　陶元淳 
　　袁守定 
　　熊宏备 
　　陈宏谋 
　　汪辉祖 
　　刘衡 
　　田文境 
　　潘谘 
　　吴荣光 
　　袁守定 
　　陆世仪 
　　黄可润 
　　栗毓美 
　　叶镇 
　　陈宏谋 
　　崇纶 
　　朱□□ 
　　叶镇 
　　陈宏谋 
　　王士俊 

　　○朱泽澐 【见赋役】 

　　养民 

　　△养民 

　　天下有其人至贱其力足以有为散之不见其多聚之足以为乱者闲民也古之闲民十之一今之闲民十之六通都大邑之闲民十之三穷荒州县之闲民十之六有无田之闲民有无业之闲民有有田而无田有业而无业之闲民夫民何可以闲知其为闲民而不处之使自力几何而不为乱也自井田毁限田之制累朝不能行非通都大邑财货聚积之所则取财之途不广谋生之术无所施周礼九职曰闲民无常职转移职事□师凡无职者出夫布孟子曰廛无夫里之布廛之设也所以处闲民夫布之罚也所以驱闲民使业廛三代圣王位闲民有地教闲民有法闲民之多寡有无上皆知其数而措置之今则督抚不问郡守不问州县不问丰岁优游坐食一遇凶荒相聚为非何所不至夫吏之于民州县为亲近日州县之吏司钱谷之出入而巳百姓多寡虚实之数不知也司催科之缓急而巳百姓流离生死之故不知也灾祲猝至闲民嗷嗷仰望官粟给之不足于用不给展转沟壑击目伤心一岁饥则为盗再岁三岁饥则为寇一郡饥则流离就食一二省饥则寇盗之变有不可言者吕祖谦曰上者修先王预备之政其次修李悝之政不修预备而讲求于临时未见其有济先王预备之政自井田毁数千年不复吕氏犹以此为上者贵得其意耳诗曰嗟嗟保介维莫之春亦又何求如何新畬月令曰王命布农事命田舍东郊修封疆审端径术善相卸陵阪陵原隰土地所宜五谷所殖以教道民必躬亲之农乃不惑古者设农官亲行田亩教诲农事至再至三非故事也王制曰士无故不杀犬豕庶人无故不食珍庶羞不踰牲又曰九年耕必有三年之食月令曰命有司趋民收敛务蓄菜多积聚古者有司教民蓄积食时用礼谆谆恳恳非故事也三代圣王养民之制纵不能复犹得于载籍中推求其怀保无巳之意今并其意而亡之矣既亡其意即日修补救之政欲民不闲游坐困岂可得哉夫预备之政不复徒存此区区之意乌足以济而不知其非也今日州县之吏所漠然无有者此意耳责今日州县之吏使颠连无告之民代种富民之田定之以令不行也随之以罚不行也设又使颠连无告之民日习百工之业教之不胜教也督之不胜督也所望于州县之吏者惟此意也今之为吏者有能致意于沟之洫之耕之耨之者乎有能致意于食之用之节之积之者乎有其意而行之不善于民无益也亡其意而腼然处于民上将焉用之一邑之势养无田无业之闲民难养有田有业之闲民易养闲民于灾荒之日难养闲民于丰亨之日易邑有里里有乡乡有图图有老一图也有田有业者几家有田不耕有业不勤者几家无田无业佣工操作者几家老预教之官亲行之教之以耕耨教之以攻业教之以浚亩浍教之以远服贾教之以量食教之以节俭教之以多蓄积民自为积先王预备之政也官之教之不以为民之事而以为巳之事民之奉行不以为官之事而以为巳之事官之意入乎民民之意体乎官有田有业之民有所余无田无业之民有所赖而又有常平社仓义仓之积以备不时之用此在吏之善为之也呜呼其亦难矣汉唐以来养民之政陵夷堕坏无一存者循吏如龚遂朱邑辈传其人不传其政非政之不传一人之政而非一代之政宜其不传也当此政敝坏民游佚之时望有循吏其人者因意以立政立政以养民岂不难乎幸有其人所用非所长所长非所用加之时势之倥偬赔补之逋累大吏之阻挠奸宄之谗毁卒不得志以去坐使有田有业之民乐岁终身苦凶年不免于死亡又何问无田无业之民乎此有识者所深忧也 

　　○张惠言 【见保甲书卷二】 

　　吏难一 
　　吏难二 

　　△吏难一 

　　古之吏难乎今之吏难乎古者民食君之食而衣君之衣服君之教而事君之事生齿以往至于老死皆有以给之人民车辇马牛六畜皆得以数计故其民有贫富而无冻馁而其为州党之吏者其始皆与其民辈作辈学其德行道艺为众所兴也而还以长其乡里故众服以听其所治上者五百家降是乃百家以下至五家而止其人习故不察而悉其事简故不劳而详当其时吏奉法守条教而天下治后世之吏则不然出五百里乃听仕宦南人使之治北山人使之治泽其土俗固非素悉也州县大者数百里小者乃百里户口以万计簿书案牍出入之扰强者弗能胜也送迎之烦供亿之礼舟车厨传之费廉者勿能节也民富者贫者安居者转徙而流亡者吏不肖不知其何以然也贤者知之矣然而不可如何何则耕无以为之田贾无以为之赀居无以为之宅禀而粟之则无以食之廹而抑之则乱故不得不听其贫而转徙以至于流亡不幸而有盗贼水旱之患虽贳其租宽其赋日赈而月贷之民之死生固不可知也幸而水旱不告盗贼不发租税以时入徭役以期办上下相庆以为太平而颠穷之民父卖其子夫鬻其妻为臧获奴婢以自存者吏不得而知也饥寒之不忍起而为窃盗矫虔无行以入于刑僇枕首死者吏不得而知也失业无告槀项以死填委于沟洫者吏不得而知也然则吏无虐无墨无失法而民之死者巳不可胜数矣呜呼今之吏而欲古之治其亦难矣夫民赖上之力以生其牛以长其子孙自食其力之所出而以其余奉上以相养故尊其君而亲其长无事则长安有事则可用今也民自以其力养生营死以幸脱饥寒死亡之患而未可必得而又损其所以自养者以给君长奉期约束有求焉号嚣而令之帖帖若奴隶锱铢而算之充充若外府然而有以穷困告者庸吏作色贤吏蹙齃卒莫起而为之筹若是求民戴其上不可得也愚以为方今之患独患吏与民阔而不相亲民之视吏也惮然若神鬼之不可即吏之视民也芸然若履崇山而视原隰之草木无所别之民之疾痛颠连而濒于死者有执途人而哀之者矣未有号呼求拯于州县者也其愚者不知州县之职之宜生我也其知者知号呼之无益也且不唯无益而巳州县出一令行一法传呼者数十人奔走者数百人利未见而巳受其害故贤士大夫多以为戒而民亦愿相与休息而无为夫立法而不便者上不悉下也法便而民不劝者下不信上也今夫良将领百万之众虽灶下厮养莫不知其所为而士卒亦莫不与其将同腹心并耳目者非能日侦伺而人抚循也审于其利达于其害法度明而诚信着也故苟有以相亲则百万之众措之若指臂苟无以相亲则内治一妾外驭一仆且不足审其旦暮所事而何以谋长乎里有正图有保是古之门胥□长也宜择士人有行者为之诚能略仿周官管子之意立之教法使各掌其治以时课而问焉暇则与之论利害省谣俗闾阎幽隐之故必可知也令有谋焉则修之乡乡以修之都都以修之图千里之远可使犹一家也上有以知其下故举而不过下有以信其上故令而不悞然则生民之政举而措之可也 

　　△吏难二 

　　夫吏诚有以信于下而有志于生其民则必无狃于目前旦夕之安而务治其原本今夫古之所谓休息无为者不为矫绝之法不立诡俗之制不咈乎民心以求誉如此而巳非谓泛泛焉任其自生自死自荣自悴于其下而我不与知乃曰上与民不相扰也若夫管子之治齐子产之治郑孟子之治滕矫然一变其故纲立纪具朞月之间犂然也故三子之治可谓究其本矣非之而不惧沮之而不挠及其经制既定上下晏然子孙蒙业数十百年可以无坏然则休息无为未有大于此者也今之贤吏曰宽徭役谨赋税去其盗贼理其狱讼民安而治得是则然矣然而其所及者乐业之民也若其失业者虽有宽徭恤役之令而彼无与也饥寒之不恤则所谓盗贼者皆此人矣吏见其盗贼也而以为不足惜呜呼孰知其始之本非盗贼耶而况有不肯为盗贼而死者耶天下之地皆足以衣食天下之民而利之所出不均故得其源者生而失其源者死且夫一人之利二人资之则微十人之利百人资之则匮今民之所以求利者一人得之则千人趋之然则利安得不绌而民安得不贫是故欲民之无饥寒莫若均利源欲利源之均莫若正民业管子曰圣王定民之居成民之事四民者勿使杂处故教有恒而事有考葢古者度地居民而颁执事其要如此今计一县之中田上下之率给几何人山泽所出给几何人四方货贿市井之赢息所食者几何人谣俗所资技艺工匠之巧须几人地硗瘠之可化者几何草木水石之未取者几何四圻之内都会者何所乡里市肆之不当其所者几何行资四方而不弃其乡里者几何人通游者何所利矣总其数而乘除之必使所业与利相当而济其有余不足其农之能尽地力者工之能立物利者商之能裕本计者所在以告吏发币聘之建以为师使长其曹辈而教其不及稽其怠惰者不任者斥之农聚于疆工聚于肆贾聚于市田而不能播耰者不容于疆艺而不能饬材者不容于肆贸迁而不能阜通者不容于市其无田而无资者使相假贷而时其出入男年十六而不业农女年十三而不治丝枲者罚其父母则民劝其业而利修其有饥寒者或寡矣或曰管子之法四民各处其所今民之杂处久矣亦将分之乎否乎曰夫分民者非夺其居而徙其乡也百室之聚必有市有肆有民居之廛其为贾者必就市而工者必就肆其常也吾因其宜而安集之使不至哤杂而巳何难焉曰民既习其业矣利不足又使其它习如之何曰非徙巳习之业也禁其方欲习者而巳夫习焉而不获其利苟愿有徙者吾有以安之而又有以教之则彼亦乐得其所矣今夫一家之中有操作者有厮役者有刍圉者其为之者皆其人之所自欲也而分处其所为者则主伯之事也今一邑之民为士者为农若工贾者问吏以其数则茫然而不知也呜呼仆隶无经事而主伯且得有其家者哉 

　　○陶元淳 【字子师江苏常熟人康熙戊辰进士官昌化县知县有南崖集】 

　　饬吏正俗四约 

　　△饬吏正俗四约 

　　自受命以来随遇谘访深知兹土之民坠于涂炭顷入县境所过田畴芜秽村落邱墟竟日行榛莽间不见一人既抵县治则城垣颓敝学校废弛士无弦诵之声家鲜缾罍之积物产萧条商贾不至较其疾苦殆百所闻知县恻焉心伤思欲救其雕敝而未知所从尔父兄子弟生长此邦凡所以致此之故必知之深矣其悉心条陈利何以兴害何以去务凿凿言之使下不病民而上亦不至病国此则知县之所深期于尔者也知县筮仕日浅材薄力绵四境中有通晓世务谙练事情者不拘何色目人即列其名以报尔曹生长边海向来民牧未有以礼教先之其自安朴陋宜也今欲变易风俗当自我左右之人始有仍亵服徒跣不衣不袜囚垢入公门者必重加惩治夫法纪尊严之地固不容此倨侮之风矣尔其知之勿慢 
　　阴阳之气不相凌内外之职不相紊故男耕而女织人伦之制王化之基也今尔民昼居于内而使其妇沽体涂足力作于外易阴阳之位乱男女之别伤化薄俗莫甚于此且非所以劝勤也夫 
　　一夫不耕必受其饥况通邑之民皆怠弃职业乎今与尔民约男子治外女子治内不得复循固陋自致饥寒即日天气稍凉知县当身行田野亲察勤惰先为布告如左凡我诸生父老通晓文义者宣明我意家喻户晓毋复为此蚩蚩矣 
　　尔民生长兹土一旦飘然远适必有大不堪于中者非天灾之所廹即横敛之所加虽欲须臾少留而势不可得其去此之彼宜也今知县下车之始谘访向曰旧例可裁者即裁可减者即减欲休养斯民凡我父兄子弟孰无庐井乡土之依孰无祖宗坟墓之恋孰无姻戚故旧之欢而乃转徙外地失业流离生为旅人死为客鬼汝等自顾何以堪此今汝等田业尚在但能幡然来归即具名报县量免差役其有贫穷下户实在无力者当量给牛种决不复令失所汝宜鉴我之诚勿复淹留彼中也 

　　○袁守定 【见治原】 

　　图民录 

　　△图民录 

　　凡莅一方当相其所少亟为补之俾民有所利赖任延为九真太守俗以躬猎为业不知牛耕民常告籴交趾每致困乏延乃令铸作田器教之垦辟田畴岁岁开广百姓充给韦丹为江南西道观察使民不知为瓦屋草茨竹椽地多火灾丹召工教为陶人能为屋者受瓦于官度其费不取赢利火患遂息崔实为五原太守五原上宜庥枲而俗不知织绩民冬月无衣积絪草卧其中见吏则衣草而出实至官斥卖储峙为作纺绩练缊之具以教之民得免寒苦刘善明为海陵太守境边海无树木善明课民种榆槚杂菓遂获其利数事皆善补地方之所不足为利溥矣 【善补地方之所不足】 
　　书言如保赤子保字最可味民本不能自立须我保之也诗言宜民宜人宜字最可味民则犹是须我宜之也孟子言保民直可王天下安在弹丸之邑不能理乎诗言宜民受禄于天安在升斗之糈不克保乎 【保民宜民】 
　　朱恭简英尝曰每为民得省一钱还室神气顿爽幸生　圣世无政不举无大利可兴祗为民得省一钱则民受一钱之利如收条漕则彻底洗刷以省耗余理讼狱则迅速审结以杜妄费胥吏有禁毋使婪赃菜薪之需不致短价在官无取办之物料里中绝票差之追呼时时以此存心自然触处有益此今日牧民者第一务也 【为民省钱】 
　　票差当慎凡一票往乡百里必有所费谚所谓官一点朱民一点血也余所历州县每书吏呈票签押辄握管踌躇不能下十格其八九尝循岁例于河神庙演戏票征造台者甚伙余曰一台之微动扰木席紬布夫匠等至十余行之多岂神之所乐乎一保长请曰河神庙之东为某庙旧有台于彼演戏请河神就观可也余答曰善为民惜力神所与也其后遂以为例 【慎票差】 

　　○熊宏备 【见治原】 

　　居官格言 

　　△居官格言 

　　请蠲请赈姑了目前之事不知汰一苛吏革一弊法痛裁冗费务省虚文乃永远便民之事 

　　○陈宏谋 【见保甲书卷三】 

　　手札节要 

　　△手札节要 

　　一切靡文陋例无禆于公而有累于民者及官有些须之益而民受无穷之累者次第清厘去其太甚为百姓省一分扰累即为百姓培养一分元气 【寄顾　鸿书】 
　　绅士刁玩惟宜开诚布公渐次整顿常有同一劝惩而稍有意见则未免遇激流于己甚非保全之善策也 【寄初元方书】 
　　凡地方有富厚之家乃无业贫民所赖以衣食者也遇有讼事是非　一准于理如鉴之空如衡之平乃能服民亦足杜奸俗吏因富避嫌或推富以袒贫均属偏见最长刁风要知安富正所以恤贫也 【寄曹　涵书】 

　　○汪辉祖 【见保甲书卷三】 

　　恤民 

　　△恤民 

　　为吏者但知责民试思身为法吏果能时时畏法事事奉法乎贪酷者无论即谨慎自持终不能于廉俸之外一介不取如所云陋规何者不干　国法特宿弊因仍民与官习法所不及相率幸免耳官不能自闲于法而必绳民以法能无媿欤故遇愚民犯法但能反身自问自然归于平恕法所不容姑脱者原不宜曲法以长奸情尚可以从宽者总不妨原情而畧法 
　　先儒有言一命之士苟留心于受物于物必有所济身为牧令尤当时存此念设遇地方公事不得不资于民力若不严察吏役或又从而假公济私扰累何堪故欲资民力必先为民惜力不惟弭怨亦可问心 
　　地□土宜非守土官之利也偶因取给之便奉上官赠寮友后遂沿为故事甚至市以官价重累部民毒流无既如之何为此厉阶也故旧规所有尚宜斟酌裁减若所产之物素未著名断不可轻用馈遗贻后人之害祸同作俑 
　　境当孔道酬酢殷繁器用食物间有官价之名或取自铺户或供自保役非摊派即垫赔原非善政然陋习相仍概子裁革转恐事多棘手此宜量为节制可已则巳万勿任见小幕客渔利家人借端市索致民力不堪激而上控 
　　藏富于民非专为民计也水旱戎役非财不可长民者保富有素遇需财之时恳恻劝谕虽恡者亦感奋急公而事无不济且富人者贫人之所仰给邑有富户凡自食其力者皆可藉以资生至富者贫而贫者益无以为养适有公事必多梗治之患故保富是为治要道况邑境之无赖专好扰富人以逞其欲保富之道惟在严治诬扰使无赖不敢藉端生事富人可以安分无事而四境不治未之有也 

　　○刘衡 【见保甲书卷二】 

　　蜀僚问答 

　　△蜀僚问答 

　　或问图治以何为先日天下之患在民贫民贫无以为生则轻犯法吾儒身列仕籍有牧民之责道在恤民贫而巳能恤民贫使无犯法则治矣 
　　或问何以恤贫民曰但谨握周礼保富二字而巳葢富民者地方之元气也邑有富民则贫民资以为生富民多便省却官长恤贫一半心力故保富所以恤贫也 
　　或问何以保富曰但力图兴利除弊而己葢兴利则富者益富除弊则富者不贫故皆为保富要务也顾兴利未易言我辈所可勉自主张者其惟除弊乎 
　　或间除弊以何为先曰禁制棍蠹诬扰良民而巳葢富民多羼弱畏吏役如虎狼棍蠹等窥其底里相与勾结视为鱼肉甚则潜串官之门丁诬陷恐吓以取其财而破其家此弊所在皆有赖司牧者有以除其弊而保之也 

　　○田文境 【见用人】 

　　再行劝谕农民节俭葢藏以充民用事 

　　△再行劝谕农民节俭葢藏以充民用事 

　　查民间用财大则纳官粮以免追呼之扰次则留余粟以备终岁之需此外或置产买牛明年当倍而入或娶妇嫁女凡事循分而行或布帛所必需但求温暖或葬祭所不免毋事奢侈即报赛田功而鸡酒豚蹄更多诚意当岁时伏腊而污罇抔饮饶有淳风若因岁入之既丰便尔用财之无度或赴会场而羣相赌博或进酒馆而共快酕醄或恃其有余与人争讼或只图适意不念将来则日用不保其常充青黄必至于不接谚云常将有日思无日不可无时想有时虽属鄙语可为格言合再劝谕为此示仰抚属官民人等知悉将本都院此示不得视为官府具文惟奉作父兄告诚时时寓目刻刻经心而财有不常积用有不常舒者必无是也有父母斯民之责者其转告之有木铎警世之心者其提撕之有好乐无荒之思者其谛听之毋忽 

　　○潘谘 【见屏恶】 

　　语陈修撰 

　　△语陈修撰 

　　凡地方奢华中人之家最难处须以礼法节其财用使地方不贫然奸人游食必众不可使遽无所容治其剧者令各有所事葢地方繁剧百务所会去其过以补不足易为措置至地方极俭朴处必安居贫约与古最近而施予必啬其一二极贫苦人竟无从觅一丝一粒偷盗犯法亦不可不预思安顿之术 

　　○吴荣光 【见农桑下】 

　　养民 

　　△养民 

　　养民之政其端甚多有户口籍贯以奠其居有编甲防盗以御其侮有劝农开垦修堤以课其业有田谷之禁以去其耗有捕蝗伐蛟以除其害有桥梁济渡以利其行有仓储以备于未荒之先有荒政以救于既荒之后有惠恤诸政以周困穷而登仁寿此皆会典所载垂为治要者也至于筑塘堰以资水利备器具以救火灾寒则施衣饥则设粥渴则置茶病则给以医药死则给以棺衾葬则给以义地皆政之切于民生者然此举多由好义绅衿共为施济会典不及备载地方官司宜急加劝励以禆化原 

　　○袁守定 【见治原】 

　　图民录 

　　△图民录 

　　舜称尧曰不虐无告武王称文王曰不敢侮鳏寡周公称祖甲亦曰不敢侮鳏寡称圣人之德而必言其不侮鳏寡无告之民者葢此等穷民人情所易忽于人所易忽者而致敬焉乃为盛德之至 【不虐无告】 
　　五帝之世矜寡孤独废疾者皆有所养文王发政施仁必先四民之无告者王制凡瘖聋跛躃侏儒断者各以所能仰食于官官一方者于政成民信之后善为措置择方正衿耆经理其事多置田亩岁收其租以为常廪堂宇倾者葺之废者兴之孜孜奉行　国家之制以行□意其为益也必多矣 【饩食老疾无告之民】 

　　○陆世仪 【见保甲书卷三】 

　　论赈贷□法 

　　△论赈贷□法 

　　诗云哿矣富人哀此茕独古人发政施仁必先茕独　朝廷体古人之意设孤老院给孤老粮以养茕独德可谓至矣岁久法弛县官漫不经意孤老院坍废殆尽孤老粮为富家乞作存留茕独之被惠者十无其一岂不重负　朝廷德意愚谓为县官者始莅任时当即以此事为急身临其地亲为经理凡院屋宜编号稍加宽敞井厕毕具四等穷民中惟寡妇宜独居一处其余三等当各因其所亲熟束以伍法使之老稚相依聋声相济送死养生互为倚赖是亦处茕独之法 
　　佛教无补于天下而独有益于茕独是不妨因势利导凡孤老院中县官宜择僧徒之有行者使居其处许之募化俾朝夕看养茕独有功则县官劳之其茕独之人愿为僧者亦听盖垂死之人其心别无所乐使其注念西方亦可消遣余生解其愁苦今僧徒中往往建放生庵开放生池畜养鸡鱼豕畜而独无有念及茕独者真可异也 

　　○黄可润 【见保甲书卷三】 

　　留养局 

　　△留养局 

　　直隶留养局创于制府方公总藩时以养天寒道路疾病或衰老不能行者每岁十一月起至正月尽止实力为之与否则存乎其人制府常谓余曰交河令尹侃在肃宁时于贫民甚留意邑有贫民或劝谕其亲属抚恤或官为设法收养邑当被灾后绝少颠连道路之人尹与余曾同办差人似迂谨而存心如此旋擢州牧今乃保举知府循吏未尝不见知也余在大城设留养局共六处自捐劝捐中有四处系大市镇以衿监诚实者司其事盐当铺收钱米乡保于朔望具报而亲察核之乾隆十六年二月核共养二百余人久暂不等中分男女二局每日人米一升钱五文虑乡无医每局自捐寸金丹百十丸医方集验一本以备急需除医药棺敛及去者给盘费外计用钱五十千零米四十石零存床椅锅甑之属留再用尚存银一百六十两余再捐银四十两共二百两交当铺生息每年计得息四十八两可备下年之用又大城陋例每岁迎春旧有彩棚台阁系盐典商承办后商人折价典商二十四两盐商十六两输公发办余谓此无名之费徒饱胥役之橐拒之又不足以明惠乃令盐商将每年十六两充入养局合前共六十四两不足再行量捐典商即令折交旧棉被十件棉衣一百件养局备用经通详立案入于交代案内常年严雪道殣岁二十余人或十余人设局后是年五六人耳此事经制府核实通饬各属然在得人常亲到自不虚应故事也 

　　○栗毓美 【见保甲书卷三】 

　　普济堂并育婴堂条约 

　　△普济堂并育婴堂条约 

　　一查办宜核实也收养贫民有普济堂政先堂体仁堂广仁堂养济院留养局名目不一总为收养鳏寡孤独废疾贫民而设凡收养之初必将籍贯住址年貌及残废笃疾先由地方官捐刷呈式逐细注明亲身点验如果与所开相符即注册给与腰牌准其收养入院不得任听书役代报捏禀以杜冐滥非意存苛刻缘少一名浮冐即多一名实惠全在地方官实力奉行慎勿始勤终怠 
　　一额数宜增广也州县收养孤贫准于地丁内报销者每处不过数名及数十名不等此外或有官地官房收租或醵金交商生息经费有限而额数亦拘往往有因现在孤贫业巳额足其陆续呈报者或因无项可支候缺挨补有候至数年而不得一缺者枵腹以待未免向隅应查明收养在堂者实有若干名报明未入堂者尚有若干名酌量增广二三十名至八九十名均无不可在州县每岁捐费不过数十金及百数余金而穷民受惠实多若再能筹款生息以垂永久则受惠之日更长矣 
　　一口粮宜亲身散放也凡散放口粮各州县有在初旬者有在下旬者须示以定期令贫民等齐集亲领地方官亲身赴堂点名发给如遇公出即移委典史教官前往散放不得任令胥役及堂头代领致滋弊端至老年残废或距城稍远不能亲到者亦可查验腰牌准人代领但须查问明确以杜捏冐干没之弊 
　　一捐给棉衣宜认真也各堂贫民隆冬皆散棉衣然往往委之胥吏托诸罔利之裁缝棉花则易新而旧减厚而薄甚至以敝衣充数御寒何资不若于冬初散放口粮之时当堂查问情愿自行裁做者每名发给大布一疋棉花一觔不能自做者官为制造务派诚实家丁认真稽查花须足觔布须足尺不得稍有克扣 
　　一器具宜周备也楚省郧阳一带居民近山者闲有暖坑其余或用木床或用地铺各随地方风气而收养穷民木床易于损坏应于修理院房时即在屋内门穴口心之下两面靠墙用砖修砌围坑高一尺五寸宽三尺屋大者可住三人小者可住一二人贫民入院之初每人给草簟一个或用稻草或用谷草另给麦秸一大捆席一领铺设既厚则寒湿之气不侵再各给粗碗一个砂锅一个粗瓦盆一个冬月屋门用草帘遮挂穴口心棂用厚纸裱糊以御冽风此外如棹橙之类量为置备各随地方情形变通办理并将所有器具造具清册两本一本存案一本交管堂人照料以凭随时稽查如有盗卖毁坏情事地方官查明责令赔补至堂内尤宜洒扫洁净不得听管堂人等作践蹧蹋院中须广栽果木并杨柳树株数年之后夏日既可乘阴避暑秋冬取材落实兼可添补柴薪 
　　一男女宜分院也收养贫民男女切忌混杂如旧有堂院仅止一宅宜按计房闲相度形势应于何处立墙或分左右或分前后异院出入以别嫌疑而免混杂若本系夫妇宜另隔小院酌拨闲房同室而居俾资团聚 
　　一堂内宜整肃也向来普济各堂院均有管门及孤贫头堂头等名目此种人役原为经管堂务照料贫民而设往往有勾通书役捏名影射及勒索进堂使费克扣廪粮凌弱侮老等情地方官须随时体访严行惩治以肃堂规 
　　一育婴堂宜并建也查恤孤保赤仁政所先不得因民间现无弃儿溺女之事并育婴堂而遽废之嗣后有堂者务须实力奉行无堂者亦即筹欵兴建或先于普济等堂女院内另拨闲房通融试办如有将儿女送入堂内并呈报有遗弃者即觅雇奶妇乳哺仍准其随带自生子女每月给工食钱二千文岁给帛布二疋夏布二疋隆冬加赏棉衣棉皮以御寒至婴儿三岁后能食米饭先尽本身父母领回如父母巳故奶妇仍愿抚养者听其自便如不愿抚养查有亲属可依靠者呈明地方官责令抚养倘亲属贫难兼顾仍照孤贫之例支给口粮棉衣地方官不时存恤如并无亲属而民间有艰于子嗣愿领为义子并领女孩为媳者由地方官确查实系良民准其承领取具地邻甘结存案以杜转卖为婢为奴之弊如该地方实无遗弃婴孩此项经费即作为收养贫妇之需扩充普济等堂之所不足 
　　一疾病宜医治也贫民衣食不给寒暑不时易生疾病地方官应随时查察如有感时疾患疮疡者即责成官医生调治务痊优加赏赉若时疫流行将患病贫民另置一院以免传染 
　　一施棺宜从厚也贫民孤苦零丁死亡谁问应饬管堂人随时呈报地方官查无别情即捐给棺木在于义地埋葬毌许浅埋暴露向来收养贫民皆有发给棺木钱文但恐虚应故事或堂头从中短扣全在地方官严切稽查庶免有名无实 
　　一义地宜添置也各州县皆置有义地为贫民埋殡之所然历年既久则葬无隙地而堂头地保草率了事因埋新棺遂弃旧骨以致尸骸暴露且有不肯深挖旋埋旋发者查掩骼埋胔仁政所先凡城乡暴骨露棺均应妥为收土不独在堂收养之孤贫也地方官亟为添置义地仍派诚实官亲周历查勘 
　　一流民宜递送回籍也各州县于普济等堂之外另立留养局者原为外来流民而设查此种流民固有游手好闲不务正业穷无所归亦有因投亲不遇或中途患病一时旅费无措流落异乡者此等人最远者不过千余里数百里不等每日所需路费不过五六十文地方官应随时查察按其道里之远近一并捐发路费仍备文沿途递送酌给口粮在流民既可生还故土不致流为乞丐转为盗贼亦绥靖地方之一端也 
　　一筹备经费修盖房间须通详立案也各州县收养贫民既巳尽心区画所有经费如置产收租流弊尚少惟交商生息一项间有地方官私自提用日久渐致侵亏应将生息银两晓谕各商给以印照不得任听官吏通挪私相授受违者着赔其房间应随时补修不得任其坍塌每岁年终将经费若干两院房若干间申报一次以备查核如能添筹经费广设院房随地随时扩充办理是地方官以不忍人之心实力奉行则生全者众慎勿视为具文而忽之也 

　　○叶镇 【见治原】 

　　作吏要言 

　　△作吏要言 

　　人皆知恤孤老而不知孤幼更属堪怑荒亭废庙虎豹蛇蝎莫知趋避为上者宜四处访查劝亲属领回抚养如无亲属或收养公所俟稍长可以营生遣之去庶尽父母斯民之道 
　　溺女不但伤风害理凡奸拐卖休买休及穷民终身不得一妇尽根于此女少男多流恶种种能为立法禁革所关世道人心不小须竭诚痛切告诫每经一处即停舆聚父老子弟环听之其欲歌欲泣情状自跃跃不能巳又设广生簿首列示语给保正遍谕挨查遇生女者登记月日姓名月朔缴核贫不得赡者捐给钱米小衣令其暂时存养以俟人之抱养为女为媳公便按簿抽查犯者以法绳之并坐保邻二三年间积习自革即地方辽阔耳目难周宜建育婴堂收养要之民各具天良惟在上者以诚动之况事关天性尤易感格而又立法以随其后不悛者亦希矣 

　　○陈宏谋 【见保甲书卷三】 

　　育婴堂条规事宜册 

　　△育婴堂条规事宜册 

　　一堂内设立堂长司事也查育婴堂从前原设有堂长系廪生曹渼经管看视婴儿稽查假冐并监散乳媪工食该生实心好善井井有条毫无弊混实于善果有益自该生故后未经设立以致有名无实堂事废弛银米冐销今应仍设堂长一人令府县慎选品行端方老成好善家道殷实之士毋论贡监生员许绅衿公举报明入堂地方官优以礼貌每月给以纸笔银一两照例经管稽查监放该堂长管理三年如果实心料理该府县并经管官具详本司给与匾额奖励仍设司事一人专司并协同堂长照管一切事务每月给银六钱亦令该府县慎选诚实良善之人报名充当管理三年实心协办该府给以花红匾额示奖如堂长司事或有怠悞狥私经管官查实即详报另换分别示惩 
　　一乳媪宜详加选择也婴儿之安危全在乳媪之保护凡有愿乳遗婴者令其夫至堂内报明堂长亲至其地相其乳色务择年壮有乳之人取两邻结状保领文约将姓名居址年庚详登号簿俟有遗婴按册给养从前乳媪多有住居堂内但房屋无多且有乳之妇年纪未老既无夫男同处未必不生他隙应照江南苏州规例俱令领婴归养堂长每月密察一二次有不得所者亟易之 
　　一乳媪工食宜核定也查乳媪工食从前每名月给市斗米一斗五升多有吏役侵扣情弊而有米无炊亦属未妥今每名每月酌给京斗米二斗五升银三钱每月初二日经管官将银米支送堂内眼同堂长按名散给并即于是日将婴儿抱赴堂内验视是否壮润洁净以别勤惰 
　　一婴之来去宜加稽查也贫民所生之婴愿送堂内收养者不拘何项人抱至堂长验明具报经管官一面即将本婴生庚年月日时是男是女并询伊父母姓名居址入簿登记给某媪乳育亦即于册内注明如有道傍遗弃行路之人抱送入堂者亦查其怀内有无生辰八字登簿记明并设立竹签上书乳媪姓氏居址及本婴生辰年月手足螺箕疤痣数目用堂长图记为识领给工食时逐一查验以杜混冐至于遗弃婴孩大抵女子居多稍大即有人收领若不报名查察不但乳媪仍冐工食且恐女子失身匪类嗣后婴儿不必拘定三岁民间如有无子女之人欲乞养为子女者预于堂长处说明堂长察其人非下贱家足饔飧者报明经管官许其领去好为收养仍将收领之人姓名住址年月日期登簿查核并取伊或为女为媳不致为奴作婢甘结邻佑保结该管官注册存案其乳媪工食即行停支将签缴销毋得掯索止许承领之人给乳媪扣布一对以为衣服之需至僧尼等类来厯不明之人一概不许领养其领女之人尤须于领结内书写明白至有将自已子女送堂仍交乳媪冐混工食者查出定将本夫重处 
　　一婴儿疾病夭殇宜加轸恤也婴儿遗弃堂中衣服必不能全应春给单衣一件兜肚一个秋给布袄一件并袜裙各一皆新布新絮为之遇有疾病应需调理查德普济堂现有医生一名已经给有工食应即令该医看视其需用药饵应令堂长查明若干服每服给银二分月终于经管官处支领照数给发至婴儿或有夭殇向来未经议给棺木多致浅葬抛露嗣后如有夭殇者堂长验明报经管官一岁给钱一百文二岁给钱二百文三岁给钱三百文买备棺木雇工深坑埋葬免致抛露乳妇工食停支竹签缴销 
　　一钱粮宜加清核也堂内收支数目经管官每月造册申报仍于年底开造总数清册申送本司报销并令堂长将堂内收婴若干领去为嗣若干夭殇若干现存若干乳媪某人第一名自本年某月日乳媪开支工食起逐名如式开列或领去为嗣并夭殇之婴于某年月日乳媪截支工食逐名如式开除造具清册呈送经管官核明缮送本司查考 

　　○崇纶 【号荷卿满洲正白旗人现任陕西盐法道】 

　　陕西育婴堂条规 

　　△陕西育婴堂条规 

　　一是堂大房三进每进五间第一进大门两旁四间 【住堂役及委员董事随人】 第二进居中正厅一间南首二间 【往委员董事】 北首通连二间作为官厅厅后南首井堂一厦北首茅房一厦南北房八间 【安设□房茶炉并厨役人等居住】 内堂门里南北房八所每所三间一连 【住乳妇六名婴孩十二口仆妇一名】 每所房门悬粉牌一面书明乳妇姓氏婴孩姓名 【如有更换者随时改缮】 上正屋五间中设　圣母堂三间两旁耳房各一间 【各住首妪一名乳妇一名婴孩二口】 共住乳妇五十名哺育婴孩百口内堂南首茅房七间北首偏房五间 【存贮物件并防有婴儿天花分住者】 
　　一是堂事繁人众防范宜严盐道总理其事 【每月到堂稽查一次】 清军厅为专管官 【每十日到堂稽查一次】 再由盐道委粮练老成勤干佐杂一员 【每月送薪水钱八千】 约束众人照料诸事 【愿否宿堂听其自便每日必须亲到】 每三日同董事进内堂门逐号巡察功过当时注册 【婴儿安否乳妇优劣首妪公否仆妇勤惰】 倘所犯情节较重者回明清军厅惩办如委员果能任劳任怨经理一年由清军厅查明禀请盐道移司奖励 
　　一堂中事务繁琐由众乡绅公举老成廉洁董事二位 【每位每月束修钱五千每日薪水饥二百文如目不□人难得暂延墓友与委员公办】 经理出入银钱详细登簿公同委员按日算明每月结总送清军厅稽核每年终统共结总造册呈盐道一分清军厅一分本堂一分存案备查并随时约束内外男妇必须常川住宿 【遇有要事不能常住准其轮流值宿不准推故他往】 
　　一堂外看守大门须派老成差役二名 【由盐道选派一名清军厅选派一名每名每日给钱八十文自行买食】 稽查出入接递婴孩拦阻闲人传禀事件如有送婴来堂即时报知委员董事不准迟悞需索钱金犯者必究 
　　一堂役应择老成勤练之辈方准投充须雇厨役二名 【每名每月工钱一千五百文不准偷减食物违者重惩】 火夫二名 【每名每月工钱一干文管理烧茶烧火并内转桶递送饭菜等件】 打扫夫一名 【每月工钱一千文兼带挑水】 买办一名 【每月工钱一干文堂内杂差俱堂服役】 均应遵奉委员董事约束毋得擅离悞公如有舞弊滋事 【若酗酒赚钱偷物懒惰等情】 查实严惩逐换决不宽贷 
　　一首妪为众妇之统属所系匪轻全凭查察周详 【乳妇有无口角是非乳水是否充足并小心各房火烛】 秉公任事督率众妇用心抚养 【如婴儿饱暖饥寒须体贴尽致且防乳妇贪睡覆压等情】 方能保全婴命今堂内人多事繁必须择举首妪二名各分字号以专责成 【每名每月月费钱二干文点心钱三百文】 如非勤练老成曾生子女者不准充当至号内什物 【如乳妇铺盖动用器具每日饭菜并婴儿衣服等件】 应着令照派管理 【准各雇仆妇一名以备役遣工钱与众仆妇同】 并督责各仆妇清晨洒扫 【每处给竹扫箒一把簸箕一个四月一换】 以期洁净倘有违悞堂事以及得受乳妇贿嘱隐匿作弊情事有碍婴孩者定行革退 
　　一雇募乳妇为婴儿生死之所寄选择尤宜慎重凡有投充者或由官媒婆引荐 【先择老成官媒婆一名著其预先留神如雇乳妇一名给钱三百文雇仆妇一名给钱一百文】 或其夫男及亲人挈来俱当报明姓名籍贯住址生业本妇氏某若干年岁 【如在三十上下体壮乳足者为合式不满二十者乳汁纵浓恐其年轻不善哺育年过四十者血气就衰乳必不充以及不论年岁黄瘦有病之妇概不滥收】 有无翁姑子女 【只注册不准进堂如子女未及断乳者准该乳妇于投充之日报明携带进堂只乳堂婴一口工价减半并察其有无偏爱亲生子女以酌去留】 新胎所产者何年月日 【新产子女是否因病不育或别家抱□为溟子养媳查有实落方准留堂恐其贪利抛弃亲生子女也其出堂例应三年须从分娩之日扣起不能由进堂之日扣起以滋流弊】 详细查明并验明面目纯善身无疾病乳浆浓足方准投充 【倘以后乳水渐少即行更换每雇一妇将堂内严规告其夫男知悉释其疑虑】 按名注册派婴哺养 【乳妇一名派哺二婴男女残疾均由委员董事分派不准擅自择领每名每月工钱二千文点心钱二百文】 如妇已满额再有投充者亦记名在外候缺挨次派补 
　　一乳妇一名哺育二婴未免多劳鲜逸一切琐事恐难兼顾当另雇勤干仆妇八名 【每名每月工钱六百文】 每所一名帮同乳妇照料各事各乳妇不得以仆妇视之如查有懒惰不作即行革退至窃取物件及隐匿作弊情事定当送县惩治决不宽贷 
　　一胎婴送堂由委员董事查明来厯 【如姓名籍贯住址年庚婴父生业或系遗腹婴母活计若遇好善者路旁检送或夜间弃掷门外者无从稽查先于　圣母座前设一签筒分书百家姓字样于签遇此即于　神前虔卜抽签为姓其年庚即于进堂之时作为生年月日至于命名男婴以金字为排女婴以玉字为排临时委员拟取】 有无疾病 【如胎红胎黄急惊慢惊鹅口油疯等类】 面貌肥瘠能否吮乳 【外症易验内症难凭以吮乳试之或可畧知一二】 并一切残废者详细注册派妇领养如两岁以外巳能饭食以及病重待毙正出天花者概不收留倘于夜间送婴来堂者当先于大门旁设一转桶上系二铃 【一达董事住所一达门役住房】 铃响该门役即起验看收抱速禀董事照收不得迟悞 
　　一胎婴进堂或由乡间襁负奔驰或系城市路旁检拾风寒暑湿感受巳深一经入堂先宜去其外感 【用葱白三寸豆豉七粒生姜一片煎服或来婴尚未落脐者即用掩脐药少许洒在脐中四围用飞过明矾未上盖棉花油纸再用长褁肚包束坚周俟脐落之后不用矾药仍用棉花油纸护脐褁肚包束若来堂巳落脐之婴则用棉花油纸褁肚其未落脐十日以前不准乳妇任意揭看洗浴倘当落脐之时婴儿啼哭可令乳妇于炕上遮风畧揭些须试看若只落一半即忙用棉花少许垫平俟脐落去仍须褁束切勿透风以损婴命】 清其胎火 【须用人中黄川连各一分蒸服数次】 净其胎垢 【每日早晚用热水一盆代儿盥洗头面下部夏日尤宜洗浴倘有遗溺腌臜污秽以致破肤疮疥等事立即革退】 方保平安倘有疾病疮疡痧痳痘疹责成首妪无分昼夜迅即报明委员董事请医疗治 【每次车礼钱壹百五十文倘医无效另行择请凡遇痧痳痘疹必移住北首偏房以防传染至种牛痘均不避忌】 详细注册 【如某号某婴某日某症】 配发药料 【药料于著名药铺立折取用】 监视熬成灌服 【责成首妪入号监视务令服完】 甚至天殇责令首妪无分昼夜迅即报明请委员董事下号验看曾否报疾医治委系猝病身死 【如有疑窦及贪睡覆压必提该妇送县查明分别惩儆】 然后给故具装殓送埋义冢 【用木匣一个将本婴随身衣服妥为掩埋其掩埋款式另列于后】 详细注销 
　　一婴儿既经送堂即本生父母不准再来看望设有疾病夭殇或经他人领去一概不得与闻 
　　一是堂另设有施种牛痘局局内延有良医携种待布其法婴儿满百日后但无疮癞瘰疬皮湿血热疳积等症便可引种 【多则六颗少则四颗】 种后亦不发热三四日方出痘尖五六日起如小泡六七日即灌清浆八九日浆水满足半月痂落永无后患 【干痂送还本局留为引种他婴之用】 其中最要者种后数日务须抱婴再请原医看视去净其毒倘不请看恐留浆未放毒气不净日后必生恶疮痘毒之患除外来诸婴随时施种外凡堂婴过满百日未出天花者均由痘医生察验引种若种时或生他疾则另请著名婴科疗治以便彼此奏功 
　　一婴孩二口待哺一妇乳水虽充犹恐不足一岁以内早晚两次添哺米汤泡蒸馍半个 【共计二两不准乱搀杂食】 周岁以外日添蒸馍四两断乳后 【断乳以两岁为限须视婴儿强壮无疾能饭食者方可断乳否则应酌量展限】 三岁至五岁日给蒸馍半觔俱责令首妪分派倘乳仆等妇自行偷食一经查出定即革退 
　　一婴儿断乳后先着首妪抚养 【照管衣食起卧】 计首妪二人可抚六婴如年久婴多拨给众仆妇分养 【每仆妇分养一二婴如婴儿过多难以兼顾必随时添雇仆妇另修房间所添仆妇各养四婴】 诚能视同巳出壮实无疾者每月奖赏 【按婴赏钱一百文】 倘有凌辱疏忽等情概不给赏并送县惩儆 
　　一婴孩薙发除严寒大风及婴疾之时不薙外春夏秋每月二次冬令一次应着仆妇抱至前厅轮薙男左女右各留头发一撮以示区别 【俱以六岁留顶女婴以十二岁满留】 
　　一婴儿无论大小有愿领男作子领女作女及为养媳者俱准至堂报明姓名籍贯住址生业委员董事稽查来厯即领至　圣母殿前集齐众婴听其择领 【为子女者每名出钱二千文如实系贫家抱为养媳者免其出钱】 该婴衣裤等物留堂备用当即注明档册取具身家清白不致凌虐贩卖字据及乡保甘结 【倘乡保掯索准在城铺户代为出结】 即由堂中给予执照盖用清军厅印 【临时委员亲自领取毋得假手书吏】 庶日后不得借口驱逐俾堂婴长大不至失所其有绅富官幕愿领为奴婢者除残废外则于　圣母殿前分设男女签筒书众婴排名抽掣给领一体取结予照 【每名出钱三千文与领为子女者所出之钱均一半充补经费备残疾拜师之用一半给乳妇堂役诸人】 倘有假作子女养媳奴婢贪利掠卖压良为贱等事一经查出定即送县严行惩究 
　　一男婴除人愿领抚育外其余养至七岁令进义学读书 【如义学未建即就附近蒙馆酌送修资】 饭食及书籍纸笔费俱交学师管理 【每婴每月饭食钱一千五百文书籍纸笔费按季送钱五百文】 冬夏衣被由堂送给读至十三岁除材可上进堂中按年管顾衣食外 【至十六岁成丁后堂中一概不管】 各量其材妥为安置 【由堂造册送县牌谕绅耆乡保人等代觅栖身之所或帮人耕牧或为人服役或从师学习手艺其学手艺者每人给拜师钱一千文不管衣食其余耕牧服役者衣食钱文俱不管给】 均于何年月日何人引荐何师教习详细注册并取荐主中保的证甘结三分 【一分呈盐道一分呈清军厅一分留本堂】 存案 
　　一男婴残瞎养至十三岁有愿领去教习星卜卦算以为将来倚靠养老者准其报明姓名籍贯住址生业取具本人及族房邻保甘结给予执照一纸自领之后每月朔望带同来堂一验每验给钱一百文 【验以五个月为止钱以一千文为率】 如有不善教养者断不给钱其余残疾婴儿概以养至十三岁即行出堂 【或令男女残瞎相配亦可】 自谋生计 【各给谋生钱一千文】 或拨往养济院以养余生 
　　一女婴除人愿领抚育外其余养至八岁着首妪仆妇教其纺绩缝纫至十三岁确访妥人择配取具本人身家清白及邻保甘结三分存案注销档册 
　　一乳妇俱属壮年防闲必须严密内堂门终日内外扃锁钥匙交委员董事收执除委员董事查号验乳稽查一切之期并收送婴儿更换乳妇及要紧事件委员董事眼同首妪开锁事毕实时封锁余时不准擅开两旁设立转桶二个内梆外点凡早晚饭食及内外所需物件俱击梆点报明某号由转桶交递外堂夫役及内堂各妇不得在此闲谈其交递之项亦不得迟违错乱 【或每号各设一牌以为进出照验更便】 
　　一乳妇如有父母翁姑夫男子女并一切亲属来堂探望准门役回明委员董事即传点令首妪带领该妇在内堂门隔栅会话话毕即回 【一月只准一次多则门役不准代回】 无论男女一概不准进内堂门 
　　一乳妇告假每两月只准一次 【必遇紧要家事方准告假】 出堂时责成首妪搜查堂中各物不准丝毫携带一日不得越二人之数 【所乳婴孩分托同事二人代为暂乳】 至晚即归不准在家住宿来往须亲人伴送不准独行 
　　一乳妇每于乳哺之暇遇事亦当自行动作不得概委仆妇并可藉缝纫以为生计如堂中应备婴儿衣裤袜履等件准其呈请代成即由董事核定物料工价若干按件发给倘贪利而悞乳哺定行革退不贷 
　　一乳妇性情懒惰膜视婴儿无故打骂或不留心常时跌踫等情立即革退如栽跌损伤致成残废不论有心无心送县惩治 
　　一乳妇设遇所哺之婴两口俱殇查得别无疑窦与本妇无干该妇向能善视婴儿而又自愿在堂受雇者禀明委员董事酌留堂中查有乳食不足之婴着其分哺工价减半其殇一婴者工价亦减半俟有新收之婴补额再为照例全给 
　　一乳妇有病应禀明委员董事请医疗治 【每次车礼钱一百五十文】 视病势之重轻分别办理轻者准在堂就医 【药材堂内照单取给】 重者即令夫男等领回将所乳婴孩派妇代乳速唤官媒婆另雇乳妇接育 
　　一堂中供火食者首妪二名乳妇五十名仆妇十名厨役火夫各二名打扫夫买办各一名共计内外男妇六十八名其余俱不供给 
　　一堂中每逢春夏之交多烧苍朮大黄并置贯众于水缸内以辟湿气暨瘟疫传染 
　　一内堂门外设茶炉一座堂中内外茶水俱责令火夫经管均用熬茶勿得有缺 【每日给湖茶叶半觔】 
　　一堂中所置埋葬殇婴义地现交佃户承种每年不纳租稞以作埋婴之费并立约存堂包管掩埋掘土五尺封固垒塜绘图存照有塜之地不准复种 【如塜多地少无甚出息当随时酌予工资】 以后挨次葬满交地抽约再行另置地亩 
　　一堂中各项簿册银钱出入总簿一本委员薪水董事束修薪水簿一本夫役人等工食簿一本乳妇工食簿一本首妪仆妇工食簿一本 【以上各人姓名籍贯住址生业及何人引荐何年月日进堂均于各簿注明】 收婴档册一本乳妇铺盖及婴儿衣服等件簿一本各厅房器具簿一本火食簿一本各妇功过簿一本日用流水簿一本 
　　一是堂经费均属官捐出入必须登记分明除营建堂屋置办器具义地等项巳经用出外 【另有清账】 其余发商生息之项立一总簿 【注明某年月日发给某号典商银若干每月应得利息银若干按季交给某号钱铺凭折支取】 由清军厅总管每逢朔日委员董事查明人数多寡核算用度多少向清军厅酌量支取钱文按照条规支用随时登账送清军厅一月一查以期功归实济费不虚縻 
　　一堂内各号住满后或尚有送婴来堂查其情状实难推却抑或夤夜潜行抛入者应交记名投充乳妇在外寄养 【另立一册登记月日及婴孩旋发箕斗有无痣痕一妇只养一婴如现无记名乳妇即另觅乳足之妇分养】 其工资月给钱一千文 【冬季给婴儿花布钱二百文】 着每届朔望日抱婴来堂验看照数分给俟堂婴缺额将寄婴按册挨补入堂 【寄养乳妇工钱停给】 如堂妇有须更换许该妇等顺次进堂顶充 【一切悉照众堂妇办理】 惟寄养若干名口必视经费羡余随时酌定又或寄养之额亦经足数仍有如前送婴来堂者则速觅在外愿领之妇暂行领乳俟前次寄养之婴得补入堂准即按名接补给以寄养工资 
　　一堂中诸事必求周密而用度浩繁经费实有难敷现虽赖官场捐助粗有规模揆诸远大之功尚未逮也所冀仁人君子乐善好施陆续来堂捐助 【所输若干每届年终勒石以彰善行】 俾经费渐得宽裕堂后尚有清军厅西隙地尽可添盖房屋并可设立义学施舍棺木等件以推广此心而完全善举则是堂为不朽矣 

　　○朱□□ 【见治原】 

　　作吏管见 

　　△作吏管见 

　　育婴堂乃慈幼善政欲禁溺女此为要策细思人之溺女原有二种贫穷小户苦于目前抚养之难不贫之户虑其日后嫁奁之累遂致忍心溺死收入堂内所雇乳媪非其亲生痛痒不关常致疾疫不能生全且乳妇受雇入堂自巳子女不能兼顾若许随带亲子必不均平周到且乳妇住宿官堂往来出入稽查稍疏嫌疑易起莫如查其实系贫乏小户生女者按月酌给衣米听其自巳抚养病亡者停给母女天性痛痒相关自多生全在本妇方靠此女月领衣粮自必更加爱惜或一年或两年即可给人为养女养媳第一州一县之内幅■〈巾员〉辽阔似难周遍惟有选择好善乡耆广为劝谕以佐不逮其给养多寡总以经费而定仍造姓名细册止须好善首事者数人不时登门查验面给衣粮有假冒者禀官将本夫责处至不贫之户原非力不能养须责成乡保查有能养而溺者量罚银米给养别女将建堂葢房雇觅乳媪看堂工食一切杂费均为节省尽充给养之费凡耳目所及果能实力行之人见其收养实在更乐捐助即可推广多养收养有成听伊父母给人为养女养媳有等来历不明暗地送堂之子女则另选附近贫妇之良慈者交其领养给以衣粮不时查验以防凌虐长成者给以奖赏各省有好善绅士如此举行者官师其意而推广行之所以济育婴堂之未及而溺女不禁而自止也 

　　○叶镇 【见治原】 

　　作吏要言 

　　△作吏要言 

　　掩骼埋胔仁政所重近日停棺浅厝所在皆有或溺于风水之说当亟破其疑若果无力营葬亦令立期限责成耆约查察押埋至无主者令该保结报官为埋葬义塜于教孝之内亦寓锡类之仁 
　　注曰有主有力之棺勒限葬埋有主无力者官量捐费押令掩埋无主之棺或有寄放闲房寺庙或有浅厝旷野堤岸官为迁于义塜签记以待搬取在城郭者年底巡查一次分别掩埋在乡者责成地保报官或委佐杂前往查明押埋有绅士施棺代埋者官为奖励地方官平时巡历所到仍随时查问遇人劝戒则暴露者亦自少矣专责乡保结报仍恐虚应故事或藉端滋扰 

　　○陈宏谋 【见保甲书卷三】 

　　掩骼会事宜册 

　　△掩骼会事宜册 

　　一掩骼会从前遇有穷民身故必令赴官投递报呈差人查看乡保回禀往返躭延必至二三日方得备棺领埋死者急不能待每多藁葬今应责令两城总约及保甲遇有身后无人贫苦不能备办者告知乡保查实具报经管官支领棺木并给抬埋人夫工钱四百文星速眼同殓埋仍将死者姓名住址年月日期登明查考毌许稽延如有掯勒躭延经管官查出重处 
　　一掩骼会需用棺木应令经管官每年预先动银制备数十具一半存贮南城一半存贮东城择宽敞寺庙存贮令两城总约及保甲经管以备临期支领经管官仍于年底将动用银两制备棺木若干掩埋人数姓名住址逐一造册申送本司查核 

　　○王士俊 【见治原】 

　　埋胔掩骼 

　　△埋胔掩骼 

　　按埋胔掩骼亦王政所先死者不归尺土犹生者不庇一椽也汉周畅葬洛城弃骸而澍雨降孔融埋四方遗骨而歌颂兴皆河东往事也余宦辙所经辄捐俸钱置义塜立明界址缭以土垣凡寄槥遗榇俱别男女鳞次深埋编列字号姓氏籍贯标立木签林植塜上另给一册朗可勘对以便给领毋许牧放牛羊种植蔬菜兼视标签之字画漫漶者土封之风雨淋蚀者窟穴之狐兔出入者按取地保看守无悞结状贫民无力营葬俱许附阡所以消疵疠而赞庥和不无济云 

　　●牧令书卷十六　教化 

　　安肃徐栋致初辑 
　　富而后能谷民之道也畜而受以履政之经也既养言教以教全养尚有异义哉 

　　王士俊 
　　陈宏谋 
　　叶镇 
　　许三礼 
　　文翔凤 
　　程含章 
　　王凤生 
　　王植 
　　严如熤 
　　叶世倬 
　　袁守定 
　　汪辉祖 
　　潘杓灿 
　　朱 
　　叶镇 
　　王士俊 
　　朱　　 
　　王有孚 
　　汪辉祖 
　　熊宏备 
　　袁守定 
　　田文镜 
　　黄可润 
　　王植 
　　陆世仪 
　　黄可润 
　　王植 
　　汪辉祖 
　　王凤生 
　　何耿绳 
　　叶镇 
　　陈宏谋 
　　栗毓美 
　　倪玢 
　　徐文弼 

　　○王士俊 【见治原】 

　　学校 

　　△学校 

　　古之教者家有塾党有庠州有序国有学所谓学校至不一也然国学有司乐司成为主教事而州闾乡党之学则未闻有司职教之任者唯考之周礼地言所载有党正各掌其党之政令教治孟月属民而读法则以礼属民州长掌其州之教治政令考其德行道艺紏其过恶而劝戒之然后知党正即一党之师也州长即一州之师也以至下之为比长闾胥上之为乡遂大夫莫不皆然葢皆党正等兼领之而未尝另设一官矣后世牧令责重事繁欲其兼司秉铎之任势有不能而博士文学等员所司者青衿子弟耳乡村甿俗不得过而问焉民亦不甚尊礼之非守土君子为之葺学舍则学舍颓为之严规条则规条废兼士与民而掺纵焉非牧令之责而谁之责乎 

　　○陈宏谋 【见保甲书卷三】 

　　广化诲 
　　手札节要 

　　△广化诲 

　　一州一县地广人多官长一能常与民相见遂至官民隔绝若非告状到官比粮到官不能见官长一面何从得官长一语平时不知官长禁令如何迨其触犯按法处治岂非不教而诛甚至听讼比粮之外仍无一语教训而曰民不可教岂非不平之论本部院钦承　德意现将地方风俗利弊刋示晓谕各州县务将示本分发各乡约社长人等令其转告附近邨民该州县每遇因公下乡路过邨庄传齐小民将示内条件撮综大要询问情形谆切面谕并令转相告谕回时经过邨庄亦复如此下次经过仍申前谕并问近来情形如何遵从者奖之不率者戒之其有孝弟廉节乐善任恤之人询得其实或给匾额或当众称许或量赏银米或给帖免差或详请优奖以示风励有为众所共恶之恶人亦即传来严切警戒或每次下乡经过邨庄俱当如此附近有邨庄不妨迂道一往不可随去随来急遽回署有告状者如系口角可以当面剖解如系田土可以乘便往勘果能问明即为释结既免拖累更彰劝惩如事涉疑难非当不可办带回另批另办经过庄稼分别勤惰当面劝戒有应行之井渠水利亦即随往相度比粮审事事完令原被跪齐将本案是非利害以定断情由晓谕一番以免翻控以儆将来或推广泛论指点劝戒切不可急急退堂不肯稍为存留惟恐与民亲近也凡与绅士相见亦当剀切晓谕随机劝戒俾知感发公正立品者以礼延接虚怀相访其有把持滋事以私于者自可拒绝向后不复相见可以示好恶之正即以此广化导之益始而官与民相知继而民与官相信其中大事化小小事化无良善者有所感动奸恶者亦知畏惧弭患未然之计莫善于此所谓日计不足岁计有余者也至于官之行巳邪正作事公私有时可以瞒上官而偏不能以欺愚民百姓经云其下畏而爱之畏爱在民而可畏可爱者仍在于官惟有言动悉依礼法内外同矢洁清而其关切境内之民实有一段缠绵恺切之情其下自必有敬信服从之实此反求诸巳又在化诲之先而不仅以色取者也当与诸君共勉之 

　　△手札节要 

　　居官者惟以缺地之美恶定宦途之顺逆既莅其地遂疾视其民不以为民不知恩则以为民不畏法而民亦从而腹诽之上下交疾而治道不可问矣夫一门之内尚复顽良不一何况一邑何况一省正惟人有顽良也故设官以治之官其地者当与其地之人情苦乐风俗美恶有不容巳之情谊有必当尽之职守早夜孜孜求所以转移化诲之道戒之用威董之用休善政于是乎出国奢示俭国俭示礼善教于是乎兴所谓有不忍之心斯有不忍之政也动谓民不知恩盍先问巳之有恩与否动谓民不奉法盍先问立法之善与否居常持此以自勉并励僚属大率解此者犹不失为循良之吏 【寄张侍御考书】 
　　边地民愚猺獞尤甚然凡民具有天良恩信所孚自能不劳而理每见官莅其地辄先有厌薄之心甚则有嫉恶之意父母斯民之谓何　朝廷殷官为民之谓何果能休养化导有一段实心实力而民顽如故然后责民未晚也 【寄储起纶书】 
　　官民虽有尊卑而天良原所同具居官者倚势作威不以良心相感徒以法术为笼络虽可欺于一二人不能欺于千万人无论内地边方此心此理均属相同也 【寄崔善元书】 
　　法禁于巳然教施于未犯就鞫狱中得其致此之由而随时指点因人化导一时似难见功久之必有移易平时视教字为迂阔动谓人不可化诲殊不知世间不可化诲者原自有人而可以化诲者毕竟为多司牧之官平时无一点惧民不善之心又无一句劝民为善之语直待犯事从而加刑未刑之先如何不至误犯既刑之后如何不复再犯均未之计终非弼教之意 【寄周人骥书】 

　　○叶镇 【见治原】 

　　作吏要言 

　　△作吏要言 

　　留心教化者随事随人皆可劝导如审理事件就案内人依傍本案推广言之凡孝弟忠信礼义廉耻之行俱堪触发他如下乡查办公事于稠人聚观之地亦复如是劝导计一岁中经吾面谕者不下数千人而此数千人辗转传播不下数十万人相与鼓舞风动是莅事临民无处非教化正不专恃朔望讲约为移风易俗之具也 

　　○许三礼 【见农桑上】 

　　答万言问 

　　△答万言问 

　　宁之人失教久矣祖先父母前多不行叩拜礼虽元旦生辰亦然即见神庙祠前俱止一揖而去莅任来教之每朔望叩拜祖先父母巳背者置主行之先从衙门书役教起使知祖父之尊见亲亲之义又不行古讲乡约事小民焉能见　朝廷而知尊莅任来躬率绅衿耆庶开讲古乡约先朝拜而后讲听又令各图制　圣谕牌每朔望乡耆伍保照仪开讲亦先行朝拜礼俾众百姓肃然知敬　朝廷之礼见尊尊之义又宁之士每年两丁大祭日不到泮宫执事行礼闻之浙省在在皆然葢吾党根本之地如此灭没从何知尊师重道之典莅任来与绅衿约每丁先斋宿文庙旁各件修整今竟士子争以职事为荣乡绅穿朝衣捧香帛依期列班而拜突见宗庙之美百官之富翻然改观人人知敬圣尊贤之义又学宫之中久不行乡饮酒礼莅任来复此大典申详公举行礼歌诗见　朝廷慎重大宾之典忽然再覩人人知敬老尊长之义又簿书之冗久不行劝农大典莅任来每逢春月诏各图父老轮诣公堂置酒鼓吹劝勉尊　朝廷请　圣谕劝民输义谷并传教朔望各叩拜祖先父母俾处处都知尊君敬亲之礼见古民牧与小民劳劝之义又宁之俗除祈祷雨晴外如日食月食不救护祀士谷祀山川不成仪莅任后每事讲求谕父老曰天地生成之恩如父母然譬父母有疾痛子则呼天抢地以救之然后子有疾痛则呼父母理当然也食不救护祀不成仪是天地父母恩不知报灾不知愁漠不相关之甚一遇水旱辄呼号以祷之情耶理耶爰令必诚必敬阖邑举行俾人人知敬天灾恤民隐之礼见古先王报本反始之义之数者大纲指示早巳着之行事其实敬天勤民忠君孝亲与夫养老尊贤重农兴化种种精义何一不具独是深者见深浅者见浅谁谓钝根人讲不得上达之道耶 

　　○文翔凤 【字太青山西人余未详见资治新书】 

　　讲约十则之一 

　　△讲约十则之一 

　　讲约每于观庙者非但空闲之所便于集众实欲鬼神法度相维设教而有司之不法不平亦不可以对神明本县反躬自讼饮一滴食一粒尽尔辈脂膏原非取之梓里而谬膺岂弟之任何善可以苏民借此赴讲之期一一进尔辈面教之良为一快此来视寻常官民之分不同我即尔辈师尔辈即我弟子特命之揖拜习礼虽短襟露肘一如士子之仪正以士君子之道待尔辈尔辈亦无以乡人自待有司扶弱抑强三尺者不贷之刑书试看干名犯义有不执而惩之者乎衙蠹士豪有不逮而坐赃者乎予少时即不欲作州县诚不能以鞭扑度岁月鞭扑岂快活生涯而我日为之初令东莱即命一书记专录刑杖名之曰慎刑录每夕检阅惟恐误责一夫自受事之日至出邑之日一板不遗竹刑之坏者收付工房姑以竹刑计葢在县计二十月而坏者计八百条至今追思如负芒剌愿尔辈息忿止讼若两造一具即唐虞之时皋陶为士亦须鞭作官刑安能为之曲贷也 

　　○程含章 【见治原】 

　　与所属牧令书二 

　　△与所属牧令书二 

　　孟子有言爱人不亲反其仁治人不治反其智礼人不答反其敬旨哉何其言之亲切而有味也夫地方官之化民条教号令皆不可缺而要莫备于　圣谕广训十六条司牧者诚能与吾民讲明而切究之朝渐夕摩其为禆益岂浅鲜哉虽然非谓发一号施一令朔望讲一　上谕而民即无不化也有其道焉有其心焉清心寡欲以端其本勤理词讼以恤其力农田水利以裕其食振兴学校以启其源敬老慈幼以立其则旌善惩恶以发其机凡所以教养斯民之道无不尽也而又懃懃恳恳随时随地随人随事莫不有以化之暇则亲历乡村率其绅士耆民讲读　上谕教以孝弟忠信和睦乡邻约束子弟之道恤其饥寒问其疾苦此村而然彼村而亦然一日如是终岁而亦如是凡所以教养斯民之心无不尽也如是不懈则民宜无有不化者矣尚有不化则是吾化民之道与心犹有所未尽也反而求之愈尽吾道愈尽吾心本之以诚持之以久彼民也心非木石安有不从吾教者乎其尚有不从者乃真顽民也锄而去之毌稍姑息则吾之境内如人之一身血脉流行呼吸一气而无有窒碍其间者矣此其道吾尝得之于尧昔者尧使契为司徒命之曰劳之来之匡之直之辅之翼之使自得之又从而振德之夫尧以如天之德又有圣人之契为之臣而其教民之委曲详尽犹如此设尧并无如天之德并无圣人之契为之臣吾知其教民之委曲详尽尚不止此也唯其有如天之德又有圣人之契为之臣而其教民之委曲详尽犹如此此所以成时雍之治而为万古立隆之帝王也今诸君能有尧与契万分之一乎而谓能发一号施一令朔望讲一　上谕而遂能化民乎又况乎不发一号不施一令朔望并不讲一　上谕者之比比然也曾不自反动曰民不可化呜呼岂真民不可化耶其真不知化民者也 

　　○王凤生 【见保甲书卷二】 

　　广教化 

　　△广教化 

　　民本愚也居官者无以伸其教何以化其愚然必先有以服其心而后可使之率其教非徒事文告科条便可家喻而户晓也亦非沽名邀誉以权术驭之遂可心悦而诚服也惟痌瘝在抱出以至诚如节民之财省民之力随时随事只期吾尽吾心而耳而目之默识潜窥不啻深情若揭偶值旱潦之际暑雨祁寒或未禁屠而先茹素或甫请祷而先宿坛凛然恻然确有休戚相关之意时流露于动作词色之间虽强悍之俗向藉以持其短长者亦无不感激涕零变挟制而为体谅衢歌巷祝皆可于无心时证之再于平时敬刷　圣谕广训颁发各乡绅士咸奉一编供于寺院或宗祠公所官为择一二贫士操士音而善讲解者按月从优捐给薪水每值因公下乡之便挈以随往经过□庄先饬地保传集绅耆诣彼等候官到率同行礼礼毕与之席地而坐令讲生立台上敬谨宣讲总期善体俗情使易动听乡民必观者如堵至他乡亦然葢人情非其习见则耳目一新辗转传闻未必不与人心默有关系虽移风易俗非旦夕可期然偶有劝募等事与他邑同举而此则一呼皆应咸乐趋承彼则不信弗从羣相推诿难易悬殊即其明验 

　　○王植 【见治原】 

　　教法 

　　△教法 

　　三代而下无教法属之教者设义学宣　上谕而巳然即宣　上谕一事而实力推行之亦必有效余尝演　上谕通俗解以俗言敷衍广训之文令讲生以上音宣谕听者颇知领略新宁尹王君嵩每次自讲一条反复开导余以口音不对不能为也初至约所令八九十老民得坐于绅士之后一体吃茶但不许禀公事讲约时令平民立听讲毕后从容片时问地方利弊问贫民能力田养亲者能让产者能恤寡嫂孤侄者四五代同居者力建家庙义田宅者修建前贤祠宇者皆置籍记其名并注举报者之名以备确核问年逾九旬安分无争孀守逾二十年事亲抚孤教子者近者召见或给匾语岁一颁胙以荣之问社中闭户读书髫年苦学屡试优等者为谁修桥梁道路周恤里党者为谁皆籍之问有建社仓立义学者为定规条立教法若案犯中不孝不义邪教惑民者唆讼者行窃者赌者淫者亦置一籍于约所一体令其跪听俟三年之内实能改悔社内有保任者方与除籍近约处所有淫祠废庙令呈明改为义学如私建庵院迎神赛会打醮施僧者即　上谕中所谓异端也杖其人毁其所建之淫祠所存之经箱以示民知所趋向皆推广训之意实在施行之法也余所经行处闻读书声辄入少坐观其子弟视其所读何书指示之远出宿寺庙中住持或请拈香谕之日不必此非吾拈香处也在新会时值城隍庙会循例行香见甬路两傍坐若干人人皆诡形怪状装神仙以惑人者余令鞭之曰如果神仙不腾云上必隐形去矣此等皆何为者令衙役尽驱逐远去亦推行广训之义 

　　○严如熤 【见保甲书卷三】 

　　三省边防备览策略 

　　△三省边防备览策略 

　　州陕边徼土著之民十无一二湖广客籍约有五分广东安徽江西各省约有三四分五方杂处无族姓之联缀无礼教之防维呼朋招类动称盟兄姻娅之外别有干亲往来往宿内外无分奸拐之事无日不有人理既灭事变所以频仍也康熙年闲川陕总督鄂海招募客民于各边邑开荒种山邑多设有招徕馆又饬州县选报绅士耆民充为乡长约正宣讲　圣谕城中朔望山内场集均为演讲责成地方官实力奉行风俗丕变盗贼稀少百年以来父老传为盛事善政之化民成俗即边徼亦未必不可举行是所望于志希循良者 

　　○叶世倬 【见保甲书卷二】 

　　律例须知弁言 

　　△律例须知弁言 

　　律例卷帙綦繁势难尽喻于民而百姓囿于见闻之陋锢于习染之汗有明犯爰书而习焉不察者殊堪悯恻兹于律例中择其地方易犯各条略加注释并以律载服制条目附列于后于宣讲圣谕后并讲一二十条使愚民动色相戒又令绅耆家购一编暇日为子弟讲说庶知遵守不复误罗法网则默化潜移藉以保其身家或不无小补云 
　　谨按顺治十二年奏准各问刑衙门止有律书一部小民不得与闻故犯法者众令督抚将刑律有关于民者摘而录之有司于春秋暇日为之讲说并令学官常为士子讲习载在礼部则例 

　　○袁守定 【见治原】 

　　图民录 

　　△图民录 

　　州县设义学荐科举举节孝行乡饮下车入学讲书朔望宣讲圣谕泛泛行之几同故事苟出以至诚纬以精思恪恭震动以为之自有风动之意 【旧制须作意行之】 
　　敬老所以使民兴孝也吾敬其父彼焉得不以孝事父乎故不特来见者当以礼接之有百年者就其家见之可也敬士所以使民兴行也吾敬其为士民焉得不以是为趋而勉为士行乎故不特来见者当以礼接之有贤而隐者就其家见之可也人情敬其父则子悦敬其兄则弟悦敬一人则千万人悦居是方而使一方之人无不悦令闻广誉岂不休哉然而操之者至约也夫亦曰敬而巳矣 【敬老敬士之效】 
　　郑袤守济阴下车旌表孝弟敬礼贤职王希吕所治郡敬礼文学端方之士程迥所厯县隐德潜善必表而出之以励风俗凡莅一方询其有学有行好善乐施之士及孝子节妇志其里居岁一存问每因事过其里即招其人并节妇之子而慰劳之系士耆与之抗礼其家有应试者高其名次岁时祭祀每遗以胙作其气使之有异于众人亦阐扬风教之一端也 【优礼学行节孝之人】 

　　○汪辉祖 【见保甲书卷三】 

　　教民 

　　△教民 

　　教民之要不外劝惩二端如朔望行香宣讲　圣谕劝农课士乡饮宾兴尊礼师儒采访节孝之类皆劝惩之灼然者近多目为具文余初莅宁远时方孟夏示日劝农皆讶异数至乡饮酒礼吏莫详其仪注不揣迂腐一切典礼次第行之三四年中耳目一新顽惰革面士奋科名妇知贞节用力无多收效甚巨夫通都大邑犹曰公务殷繁不遑兼顾若简僻之区何致夙夜鞅掌而亦一概废弛乎故典关劝惩者不可不举 

　　○潘杓灿 【见政畧】 

　　未信编 

　　△未信编 

　　保庶之法唯有教养二端衣食足而后礼义兴教教不先养饱暖无教近于禽兽更为圣人之所深忧伹小民散居村落为上者何能以孝悌之道家谕户晓且乡民朴鲁见官师如帝天即有开导必不相入故莫如以本乡之长老教本乡后生为便易此讲约一节断宜吃紧勿以为迂远也至于乡建社学以教童子实本古制今多不行宜即以讲所为课蒙之地以约长兼塾师之职能设法膳之使小子有造亦父母之所当然也 【讲约】 
　　乡饮古养老之事也达尊有三虽爵者亦得与饮而此礼专尚齿德例于冬杪行之有大宾有介宾大宾与邑长抗礼介宾襄赞其间稍次于大宾要皆居于客位其敦请之法各处仪注不同而席费颇出正项务须延访舆情悦服者当之其有绅衿公举书吏以蜚语毁举者不可轻信葢一当此饮即有匾扬币聘之荣素封者固乐趣以夸于田夫野老而巨狡宿奸亦冀借此以庇毕世之愆行贿者每赂口以行不试之誉而蓄怨者亦乘隙以施嫉贤之诽至有村落痴騃之人累有积贮里地欲施鱼肉蔓延举报葢愚民见邑长如天如帝登公堂如云如雾一闻此言反如驱临陷阱百计求脱奸蠹捱身打点或觅情或指官分肥烹润竟有破家者是非尊贤乃厉民也其于立饮之意不大剌谬乎虽是一节依样葫芦故事然小民有口多关官箴众好众恶必加觉察 【乡饮】 
　　报节孝无有定期或奉　旨举报或上司采风或地方公举凡有真节真孝有关风化者自当洁志表扬不独俯协舆情亦且有光治化若要部抚入告立祠建坊者须查定例详请若止请部抚给匾存案表章者于例稍有上下亦属无碍至于自行给匾光耀本人门门者不必拘例竟可行之要必先凭亲族公呈取具地方结状申详者据呈加看申请职行者据呈加奖批给此事衙役需索最多地方渔润不少故富者多过情之誉而穷孝穷节艰于上闻务须察访真确为妙 【举报节孝】 

　　○朱　　 【见治原】 

　　作吏管见 

　　△作吏管见 

　　地方节烈孝义之事年例巳合者自应请旌未合年例者州县官须有一番维持保护之道平日留心采访某村有节孝义士某人巡厯经过不妨亲加存问并传集本村本家之人当面晓论念其情之可悯奖其事之难能相劝亲族留心扶持照看不可图产欺凌年例末符官先给一匾额以待旌表贫穷者酌给米布以示优恤许其合例即为请旌乡民见官重节义人自知节义之当重本人益坚其志地方有逼孀欺孤夺产之事告官立即查究不少宽贷亦不可延累逼孀抢嫁之徒有所畏惧所全节义不少 

　　○叶镇 【见治原】 

　　作吏要言 

　　△作吏要言 

　　忠贤遗迹年久沉没于荒烟蔓草者亟为搜寻考核复其故址而表章之扬前哲即以励后人举节一事贫族或虑上下衙门胥吏需费竟有迟疑不即呈报者须出示晓谕并留心访实饬速举报或畧为经理不至没潜德之幽光且使人知节义之足重 

　　○王士俊 【见治原】 

　　劝戒 
　　民礼 

　　△劝戒 

　　孝子义士节妇烈女民之标凖也雍正二年奉　上谕直省建忠义孝弟祠及节孝祠男女异域树之绰楔识其姓氏以树仪型固移风易俗磨世砺钝之　大典矣守土之司近多忽畧偶有申请落落无几兼之力能上达多系富饶之家而穷乡僻壤孤苦伶仃无表彰之藉即为采访所不及偶有奇节彪炳势难遏抑则胥吏需索酒食之资舟车笔墨之费贫家反为苦累竟视旌奖若畏途余官禁粤及河东两省俱檄行搜罗一应苛索务必严禁发潜德之幽光震聋瞶之耳目庶以恭体　朝庭激浊扬清之志也夫汉书食货志云春将出民里胥坐于右塾邻长坐于左塾即今乡约遗制也今乡约之设朔望宣讲　圣谕一十六条　广训万言雍正四年立族正以察族之贤不肖雍正七年复于大乡大村设约正一人值月三四人置德业可劝者为一籍过失宜规者为一籍于此乡内有善者众推之有过者值月紏之每月约正询实状值月填簿籍岁终考校其善过汇册报牧令设为劝勉其详如此余曩任粤藩因思记过之籍第可为乡村守分农民偶有过犯而设若夫大奸大慝曾为探囊胠箧之徒月朔不来听讲约正无可纠绳特立木榜劝惩之法以愧励之按律载凡府州县各里俱设立申明亭置板刻榜文于内将奸盗诈伪不孝不弟与一应为恶之人并书姓名于亭能改过自新者则去之有私毁亭舍涂抹姓名者罪如律令杖一百流三千里余之设立木榜遵　国典也风化攸关安得不详明而申谕之 

　　△民礼 

　　王制司徒修六礼以节民性所谓冠婚丧祭乡相见也今贵贱踰制贫富相耀莫如婚丧二事考古之昏礼周官媒氏云入币纯帛无过五两仪礼婚礼云皮帛必可制礼记昏义云妇执笄枣栗月修以见不过如是而巳今则女索男以厚聘男期女以盛奁筐篚之费动踰中人之产犹云未惬又昏礼不贺而今则贺者喧阗昏礼不用乐而今则乐连数部殊可怪矣至丧为大事子路云不若礼不足而哀有余也乃古者桐棺以殓今则玉衣珠璧矣古者奠用素器今则雕簋刻俎矣古者吊尚生刍今则山珍海错矣古者邱陇俱小今则旁置万家矣古者丧必废乐今则金鼓沓奏矣既糜费夫金钱又显背夫古制风俗之弊俱由士大家权舆奢僭艳彼观瞻既而富厚之室效之既而空单之家亦效之竭膏疲血悦耳玩目竟忘昏礼为着代之悲丧礼有怛化之虑若曰不如是不足以避姗笑也岂不愚哉 
　　蔡世远曰婚丧宾祭酌古今之宜因其人情风土制为简易之礼以通之斯善则也 

　　○朱　　 【见治原】 

　　作吏管见 
　　作吏要言注 

　　△作吏管见 

　　一州一县之内四乡风俗有美有恶美者不知其善而劝勉之恶者不知其非而惩戒之即有知其非者以为风俗如斯猝难更改置之无论愿膺民社者到任后留心采访何者为美何者为恶得其的确胪列示民使士民皆知劝戒每见绅士婉切言之绅士奉有官谕自先踊跃遵行善者推广力行恶者渐次汰除愚民有所效法渐次移易但不宜遽绳以法更不可差查滋扰开需索吓诈之端 

　　△作吏要言注 

　　官司文告原不可少要在设身处地入情入理人人易晓自然人人喜看传述既多自有感化最忌者地方官以此告示涂饰耳目自作身分或希图上司往来观听或自巳本有抱歉之事以此塞人口实或幕友卖弄笔头盈篇累幅全无为民真意此等挂壁空文徧处皆是谁人肯看谁人耐看即看去亦徒滋訾议耳 

　　○王有孚 【见用人】 

　　一得偶谈 

　　△一得偶谈 

　　条教号令原是勉人为善戒人为不善不是老生常谈今之文檄告示若将礼法二字说得透彻人虽至愚未有不触目知□者惟仅浮游敷衍不能说到人心坎里去所以视为具文 

　　○汪辉祖 【见保甲书卷三】 

　　告谕 

　　△告谕 

　　吏役乡氓均无远识凡差遣听断不将所以然之故详细谕知必且懵于遵率吏役则周折贻误乡氓则含混滋疑均足累治故告下之语必须详细 

　　○熊宏备 【见治原】 

　　居官格言 

　　△居官格言 

　　善启廸人心者当因其所明而渐通之母强开其所闭善移易风俗者当因其所易而渐反之毋轻矫其所难 

　　○袁守定 【见治原】 

　　图民录 

　　△图民录 

　　为治以教为本祗随人随事随时随地谆谆教诲民自感化所谓善政不如善教之得民也 【以教为本】 
　　凡地方有敝俗革之须有道徒事敲扑文告无益也周举为并州刺史太原旧俗以介子推焚骸有龙忌之禁一月寒食莫敢烟爨老小不堪岁多死者举到州作吊书置子推之庙言盛冬去火残损人命非贤者意应惠示愚民以还温食贾彪为亲息长民贫多不举子时城南有盗刼人者北有妇人杀子者彪出案验掾吏欲引南彪曰寇害人此犹常有母子相残逆天违地遂北行按致其罪数年间人养子以千数曰此贾父所生也辛公义为岷州刺史俗畏病一人有病合家避之病者多死公义欲变其俗分遣官人巡检部内凡有病者皆与置厅事暑月疫时病人或至数百厅廊悉满公义设座其间理事所得秩俸尽用施药迎医疗治之躬视饮食于是悉以差召其亲戚谕之曰死生由命不关相染前汝弃之所以死耳诸病家子孙惭谢自此始相慈爱三事乃移风易俗最善者 【革敝俗须有道】 
　　凡俗好鬼神之事以其能祸福人骤禁之民恐召灾而讹言起矣西门豹治邺处置河伯妇大是快人偶阅后汉书宋均为九江守所属浚遒县祠唐后二山众巫取民女为公妪有妨嫁娶前后守令莫敢禁均命今后为山娶者皆娶巫家女勿扰良民其害遂绝较之西门豹投巫之事不恶而严变移恶俗若行所无事真善衡也 【变易恶俗】 

　　○田文镜 【见用人】 

　　严禁迎神赛会以正风俗事 

　　△严禁迎神赛会以正风俗事 

　　照得异端邪教最易煽惑人心乡愚男妇聚处混杂不但败坏风俗抑且阴作匪为若不严加禁戢日久酿成祸患诚非细故然聚众必有其由而入教必有其渐揆厥根源皆自迎神赛会而起盖小民每于秋收无事之时以及春二三月共为神会挨户敛钱或扎搭高台演唱啰戏或装扮故事鼓乐迎神引诱附近男女招集远方匪类初则假托三皇释门清茶等名色以鼓惑愚民经旬浃月聚而不散遂成党羽因而焚香设誓布散谣言此即邪教之所由起也欲杜邪教先严神会嗣后男耕女织各务本业毋得听信奸棍骗诱佯修善事甘入邪教除民间秋冬祈年报赛凡在应祭神祇许报知乡地赴地方官具禀批准止许日间演戏祭告不得继之以夜亦不得过三日如敢装扮神像鸣锣击鼓迎神赛会者地方官不时严查犯则立挐解辕照巫师邪术例分别首从从重治罪妇女有犯罪坐夫男乡保地邻知而不举一并连坐 

　　○黄可润 【见保甲书卷三】 

　　禁敝俗 
　　劝戒 

　　△禁敝俗 

　　直隶丧礼居丧者有负罪哀痛之容遇亲友则稽颡颇近古而南府人又有大可异者乡俗重女凡父母丧棺榔衣衾厚薄必请命于女女不论家之有无欲为者子不得辞至廹而用浮屠演戏□解惟女之故母丧凡母所遗女皆有之男不得问母党之伯叔兄弟及女眷要索服帛哄闹丧妻丧子媳亦然遭丧者不遑即位哭讲解礼法而痛惩之不但厚风俗且保民之身家焉 
　　直隶顺天天津保定三府之外婚聚尚从省俭中人之家仪币十余金而巳女家女庄奁不过布素视南方奢靡不同然南府有二大弊女必长于男或十余岁或七八岁五六岁故妇持门户压制夫男代诉官长者比比余稔知其弊一日集诸生月课二十余人问之最下室人长三岁两岁耳其乖异如此古礼男三十而娶女二十而嫁今闻女二十而男则仅十三四不但夭折可虞亦非正家之道余见直隶两府之民每村瞽目甚多未必不由此是不可不大声疾呼以禁止 

　　△劝戒 

　　北方土厚水深故其民性质厚朴而无佻巧之习其诈也亦愚而易辨抗粮舞弊起灭讼端聚众械鬪堪舆迷惑诸弊比南方差少而其有害于民之身家者赌也盗也私宰也其有害于民之风俗者居丧演戏也同姓为婚也女流跑解也男女进香宿庙也北省皆然不独直隶示告之外于讲约及大集场下乡相验人众拥观之时将敝俗详悉劝谕民自渐知其非其最难变者赌博耳有窝之于家者有诱之于集场者唯设法稽察以严惩之可以威治不能以德化也 

　　○王植 【见治原】 

　　敝俗 

　　△敝俗 

　　生财有道曰生之者众食之者寡而今则生之者少耗之者多矣礼俗之繁衣食之侈所不待言而最为民蠹者四一曰赌赌之例禁綦严矣今则有曰压宝者处处为之市肆之中庙会之际公然撘棚赁屋地保衙役啮其陋规不但明知不问抑且与为朋伙虽三尺童子有钱一二文亦可一压而取之视掷骰抹牌其害更甚然责成于诸役犯则先惩人知畏法自可禁绝一曰娼无耻妇女市俏卖奸浮浪子弟寻死入局即有土棍包揽名曰掌竿甚则娼赌合为一事名曰花赌衿士中亦有以此牟利不以为耻者然亦无不可禁前邯郸尹王君光燮出示严谕有娼妇犯禁者杖而官卖之秤觔整卖视猪肉价即逃之邻邑余县吴公国栋于土娼分别驱逐外查其家有所畜幼女俱押令转卖或归宗此等事如认真为之人敢以身试法耶一曰庙会循旧会期焚香拜神礼亦可行行商坐贾各携货物人所必用聚于一所亦可勿问若妇女拥挤紏人进驾纷纷若狂恬不知怪一庙所耗费数月衣食之资前余县署事孙公尔周遇走马卖解妇女即拘责夫男将马入官交后任不知者颇疑之知之者以为风俗民生计也余在新会日见会头人等抬城隍神像沿门募化尝有施至十余金者金鼓导从名曰出巡示谕之曰聪明正直之谓神幽明一理也神何乐乎托钵行乞有倡首者罪之乃不敢动一曰演戏春祈秋报偶一为之亦所勿论而地保棍徒动辄敛钱城市阛阓之区喧聒时闻有不愿者强派恶取不知财物竭于优倡子弟易于浮荡赌博剪窃乘机而起余在新会每公事稍暇即闻锣鼓喧阗问知城外河下日有戏船即出示严禁拘挐会首究处有谓为不顺民情者勿之恤也久之有以戏钱修桥道者余出示奖许此风遂衰戏船亦去以上四弊一到任即当示禁而终始实力行之使人民知所重在此至于棍徒纠党盟为兄弟恃强欺弱动辄打架多系悍民习为强梗所宜明示重处又不待言 

　　○陆世仪 【见保甲书卷三】 

　　求才 

　　△求才 

　　治天下以求才为先治一邑亦当以求才为急今之郡县非无才也而有司不知作兴鼓舞之道其留意人才者不过季考月课为文字相知耳夫文字之责上有督学下有学师何烦有司更为数数也愚谓有司季考月课当另为一法分理学经济二科设为条问理学如颜子所好何学之类经济则举时务之切要者每科数条观其所答优劣德行优者养之庠序经济优者措之施行不惟贤才可以立得而闻风兴起者吾知且不可胜计矣 

　　○黄可润 【见保甲书卷三】 

　　教士 

　　△教士 

　　教民总要明理义理义明则凡事皆有圣贤准则其天质清明者可勉焉与古为徒其下焉者亦恐得罪名教而不敢荡轶直隶制府高公藩宪方公尝刻小学及近思录批注明晰颁行属邑又动项赴南方购买　御纂四经每邑发数十部余购买　钦定四书文百部诸生有力者令缴原价其次或数人同售寒士则发学借给之然难在有人讲解耳北方学者多朴鲁却肯认真余在无极每月二次聚诸生课文得其秀者三十余人每课毕问以所读经书异同或有札记来请质者讲论彼此皆有益其中学古有获十余人类分处四乡余凡遇邑诸生皆谕令将应读经书质于邻乡某某之通达者自见颇有传授葢人多岂能皆与讲习但尽心于秀者耳濡目染义理渐明旁推交通弥广而流于永久不独文风日上也 

　　○王植 【见治原】 

　　绅士 

　　△绅士 

　　十室之邑必有忠信况今之牧令比古侯国乎一邑中有学行老成之绅士有能文勤学之俊髦有诗词古作之轶才有闭户潜修之端人皆邑长所宜礼接也除鸱张浮薄不自立品者无庸议外皆当处心物色以时接对昔陈公奕禧为吾邑宰择士子秀者与绅衿子弟为诗文会从容竟日陈公雅琛于义学延明师生童课艺常手自丹铅甲乙之皆文教善政也余在冈州日于五经中各摘八题考其论说记序考辨诸体不限日期不必全作余亦偶拟一篇商之诸贤遂有冈州录课之刻绅士来见者无不实时延入言不及私语必尽情因得以访问贤能因事接见亦政教之一助也至若停征封印时五簋便酌延有学有行之士畧分言情亦常事耳每见州县请客非送规礼之大商即馈节仪之富室贫绅下士漠如也余有延请必先绅士即其人每出意外余笑曰吾辈本一体相与谈地方利病问士习民风不在杯酒间也若不立品者法亦不可废余在阳江比较一生充里长赴卯期余喝令责之将受□余曰生自贱非余苛也虽然吾不以一二人失待士体嗣后无复尔也后在香山衿士抗粮赴比者颇多且谕之不悛余忿其顽钝无耻竟笞之然每以为悔至于童试尤须认真余是日恐有传递点名后令搜检执事人等尽出惟留两门子伺候将封门门子禀曰人已出去矣余曰尔非人耶亦令尽出而后封门出题葢传递不离点役所取非人真才淹抑不得不严也 

　　○汪辉祖 【见保甲书卷三】 

　　治士子干讼 

　　△治士子干讼 

　　士而干讼必不可纵然遽惩以法又非育才之道宁远士习浇漓好以干讼为事畲至与诸生约　国家优待衿士虽巳事许用抱告如事非切已或为邻佑或为干证护符袒讼者点名之后概不问供给予纸笔令在堂右席地作文邻证中自有白丁在审系白丁左袒则与白丁并列之衿士即以白丁之罪罪之立会教官当堂扑责白丁非左袒者衿士亦不复取供而以所作之文年终汇送学使职员监生则先责后详必不姑恕自有此约竟无绅士试法者终四年未扑一衿故知衿士原多知礼不当与讼师同日而语葢士不自爱乃好干讼官能爱之未有不知媿奋者爱之之道先在导之于学为月课为季考□其尤者收之书院义学之中鼓舞之振兴之隆以礼貌优以奖赏与干讼者乐辱迥殊则士以对簿为耻莫不砥厉廉隅不独文教之可以日盛也 
　　往者陈公沧州守江宁始至即谕诸生有行谊修饬而进见以求益者吾与为寡主礼其毁廉隅证争讼者檄诸县簿载其名岁终报府俟督学按试时上之终公之任诸生无证讼者右见望溪集亦治士干讼之一法 

　　○王凤生 【见保甲书卷二】 

　　绅士 

　　△绅士 

　　为政不得罪于巨室交以道接以礼固不可以权势相加即士为齐民之首　朝廷法纪不能尽喻于民惟士与民亲易于取信如有读书敦品之士正赖其转相劝戒俾官之教化得行自当爱之重之偶值公事晋见察其诚笃自重者不妨以其乡之有无盗贼民居作何生业风俗是否淳漓博采周谘以广闻见至于观风奖励书院膏火乡试宾兴或捐资以厚赠遗或筹款以增产业务期培养寒畯文运日兴若干谒以私即推而远之无论衿绅必不容其袖递禀呈关说词讼倘敢非分滋事藐视官长甚以呈词诋毁当众谩言一经尝试必加意整饬明正其非决不可任其得意扬眉以启他日加凌之渐最无状者轻则戒饬重则详革必锄非种以育真才斯足服士心而崇众望 

　　○何耿绳 【见政畧】 

　　绅士 

　　△绅士 

　　绅士为一方领袖官之毁誉多以若辈为转移采其行端望重者偶一府交便觉正气隆重人知向方再为观风月课整饬斯文则众口成碑宵小之徒气类萧索自阴消无数事端 

　　○叶镇 【见治原】 

　　作吏要言 

　　△作吏要言 

　　课士是第一要政或每月或每季分别生童亲视之正其文体示之以所应读之书体验之法并讲明忠孝廉节之义士风未有不骎骎日变者士风变则民风亦变矣 
　　端士习厚民风莫先正其蒙养而蒙养之要端在小学一书经传义蕴广大一时难通小学易解且切于日用凡蒙馆中令择能明小学者为之师初读书时即兼授此俾熟读而讲明之人家子弟无论士农工商幼时莫不送入学舍三五年间其工夫尽可及此乘其天性未漓以此先入之言浸灌于中庶乎有基勿坏日后为士则易成好秀才为农则易成好百姓习俗安得不厚况此亦不难立法考察姑以中县论约计城乡蒙馆不过二百上下查明立册印官无暇遍厯教官亦可分任其责如此庶为师者先要讲明此书理解为父兄者知此书之必当读亦要先择蒙师久之将不待官长考核而成为风教矣 
　　注曰责成蒙师首授小学士农工商皆曾读小学之人于风教人材实有禆益其考察之法莫如将一州一县之内毋论此可以通艺学之穷但不必造册滋覆成童蒙馆查造一册下乡经过不妨到馆先与馆师讲究训读之方示以学徒应读之书下次经过复至馆查问奖劝不独知馆师学问教法学徒内有资性可以上进者亦可物色或赏以书籍加意培植在州县官止须用些心思不惜迂道之劳久之四乡之学皆官学乡馆学徒皆官学之徒师生更加奋勉比之特设义学苦无经费招人肄业不能徧及者不啻事半功倍其馆师仍听各馆自相延请不必官为指定或优者加以奖励不妥者偶以易之总不必分委教官又滋一番去取营求伺候搅扰也 

　　○陈宏谋 【见保甲书卷三】 

　　通查义学租田馆舍檄 
　　义学规条四则 

　　△通查义学租田馆舍檄 

　　滇南越在遐荒夷多汉少士田硗瘠居民穷苦多有俊秀子弟苦于无力延师又夷俗不事诗书罔知礼法亟当诱掖奖劝俾其向学亲师熏陶渐染以化其鄙野强悍之习是义学之设文教所阔风俗所系在滇省尤为紧要也厯任各大宪留心文教加意风俗各属仰承德意建学延师所在多有但查各属从前义学或止为成材而设而童蒙小子未能广行教读或止设在城中便于附近汉人子弟而乡村夷猓未能多设义师夫蒙养为圣功之始则教小子尤急于教成人兴学为变俗之方则教夷人尤切于教汉户今欲使成人小子汉人夷人不以家贫而废学不以地僻而无师到处弦诵衣冠文物耳濡目染夷变为汉非多设义学不可除曾城书院本司议将奉发帑金置产以垂永久业蒙两宪准行外所有各属义学合行通查仰该官吏即便转行所属州县各将本地方有无义学或训成材生童或训夷猓幼童或几处或在城在乡系何时何官建设其中有无公田租息讲堂书舍若干间现在聘何人为师年需束修若干来学生童若干文课每月几次夷童若干有无助给饩廪膏火并将各该地方附乡应设义学几处其教习夷童应用何等人为师年需束修若干一并妥议详报至尚未设立之州县及止设立在城一处而四乡适中之地尚须增设者该地方官悉心筹划设法妥议详请举行或倡义捐设或将地方何项陋规作为义学之用如无项可动亦将应设之处所需若干具详请示即从前已有义学而日久颓废或田租被人侵隐或因近日地方有事废弛未开者亦即确查据实具详以凭核夺 

　　△义学规条四则 

　　一馆师宜慎也成材之学取法宜上经馆之师选择宜严地方官留心采访无论本地举贡生员及外来绅士必须立品端方学有根柢者延之为师至于城乡蒙馆即于本地附近生员儒士内慎选诚朴自好不与外事者地方官不时稽查勤惰并令教官按期协查如能克端师范实心训课该州县优其礼貌时加奖励如虚糜修脯惰于督课者查明另延倘有不安本分于设学之村寨唆讼生事愚弄夷民者是不得义学之益反滋汉奸之扰立即另行延请仍将所犯查审详究以示惩戒每岁开馆以正月为期散馆以十二月为期至岁底散馆将某馆生徒若干成材若干幼童若干注明汉人夷人申报查考不得迟开早散有名无实虚糜馆谷 
　　一化诲宜广也成材之士务在敦勉实学习诵佳文不可仍踵陋习专工浮靡并令馆师将存心立品居家治事之道随事指点切加劝戒至于蒙童则课读而外必训以拜跪坐立之礼仪君亲节孝之大义每逢朔望馆师率领各徒以次序立拜谒　至圣次拜馆师次令各徒交相拜揖馆师于该地方敬将　圣谕广训明白讲解令各学徒环立听讲并许该耆老民人齐集听讲所发　上谕及各书均交馆师递相交代毋使遗失 
　　一学徒宜分别递升以示鼓励也在城义学成材为多在乡义学蒙童为多然亦有蒙童而尽可造就渐至成材者是不可不递加甄别如蒙馆义学内有资性聪颖勤于课业可以学文者即升之在城经馆此等远来就学薪水维艰该地方官量给膏火以示奖励即城中蒙馆童子能晓经书学为文字者亦即升之成材经馆如经馆中有成材生员文笔可造而人材又复可观者仍许遵奉宪檄量给盘费给文送至省城候两宪考取送入书院读书如此层递进取犹是古者由乡而国之意而乡僻生徒各知奋志观光将来于此中提拔数人转相传授士习文风均有裨益至村寨蒙馆夷猓子弟鲜通官语不识汉字其始必以读书为苦是在地方官加意引诱设法奖励并令馆师用心开导俾先通汉音渐识汉字并即训以习礼明义不得以夷猓而忽之更不得以夷猓而拒之也如有土目头人阻挠不许向学者立即究处 
　　一田租宜归官经理以杜私隐也从前学田州县并不管理或教官经手或馆师自收易致盘踞渐多侵隐今拨给各馆田地有一处而分给数馆者有数处而同给一馆者零星分收完欠更难查察嗣后均应归地方官经收分给馆师不许馆师私收不许胥役分肥或租田附近学馆地方官即令老成乡约人等催令租户眼同就近上纳并将纳过数目报明地方官查考如有拖欠立即追比倘秋成尚远馆师不能枵腹课读地方官量行捐垫取领存案于秋收时还项并将此田地租息另给佃户执照于照内填明田亩坐落坵数租斗数目取具佃户租约如佃户逞刁抗欠追照另行招佃将来新旧官交代一并另造清册交代可也 

　　○栗毓美 【见保甲书卷三】 

　　义学条规 

　　△义学条规 

　　一劝捐宜听民便也捐立义学原为无力延师之子弟而设而穷乡僻壤尤宜加意多立一学即培植多少子弟事听民便则人心乐从或一家捐一学或数家公捐一学或一村立一学或数村公立一学馆舍不必择地修金不拘成数大以成大小以成小各就地方情形变通办理童子艰于远涉其本村富户公捐者即在本村立学虽束修无多较之每保每社设一大学者再为妥便且义学设在本村则捐输之家得沾实惠民间闻风向义有不观感兴起者乎 
　　一择师宜慎也义学之设所以正蒙养而广教化延请塾师须于岁前十一月责令绅士首事公同举报再由地方官查考分别准驳果其品端学粹则从游者自众今拟定修金四十两为大学三十两并二十五两为中学二十两十数两为小学大学生徒以二十五名为率中学以二十名为率小学以十五名为率即以学生之多寡定塾师之优劣并以经书之生熟察课读之勤惰若大学不及二十名中学不及十五名小学不及十名者非塾师不能认真课读即品行不满人望许该董事随时查明礼辞另延以免旷功而收实效 
　　一延师宜定章程也各乡义学必须首事议定塾师禀县批准后再行订延其开馆日期均于开印前后择吉入学十二月初间散馆修金按月支送非过事苛刻也缘塾师不无更易一经透支则修脯既亏学将中废固不得不从长计议定以限制而荐食干俸尤为近时积弊必当严行禁止不至有名无实 
　　一义学宜随时稽查也每岁春间开学之始先将各义学学生姓名年岁并所读何书造具清册至秋间再造册一次比较春闲生徒有无增减学业有无长进并可以察塾师之勤惰其册令首事开造交该管地保进城之便投县备查在城义学由儒学造册移县以备查核该地方官仍于因公下乡之时随时稽查分别奖励 
　　一应随时宣讲　圣谕也查各州县向于朔望宜讲　圣谕不过在城市关厢而穷乡僻壤未能周知四乡既立义学自应责成绅士率同约正副乡地保在于该处村集每逢朔望日请塾师敬谨宣讲省城现刻有　圣谕广训　圣谕讲解刷印多本分散各义学其生徒中通晓文义者授读广训若初学能识字者塾师将讲解一书不时宣讲该地方官仍于因公下乡之便即入塾抽查生徒功课如有能讲解　圣谕大意及背诵成熟者即从重奖赏其塾师训课有方亦量加奖励且省中刻有吕新吾先生小儿语好人歌闺戒宗约歌四种每学发给一部俾师徒随时讲习如目前寻常道理即是身心性命之学于人心风俗方有裨益 
　　一学舍宜随时修建也立学之始总以筹备经费为先务迨经费既足即当筹办学舍每当岁晚务闲之时劝令从学之家或出人工或捐物料众擎易举集事无难但求坚固不可徒饰观瞻是在随时劝导因地制宜以图经久 
　　一经费宜严禁侵蚀也凡捐输银两或交商生息或置产纳租伹责令公正绅士自为经理一面造报立案以备查核不得假手胥吏以杜侵吞挪移之弊至于生息之项该管州县发给银两取具该商领结仍发给该商印照并明白晓谕如后任有提用挪借者许该商持谕告阻若该商私允挪借即责令该商着赔仍通详　各宪以垂永久 
　　一寒士宜存恤也义学生徒多系寒家子弟其间材堪造就者正不乏人地方官随时查考如有天资颖异励志芸窗堪以进取即当格外周恤并送入书院肄业俾得有所观摩仍不时亲加考课庶成材不至废弃既可仰副　国家化民成俗之意而振拔寒畯未始非兴贤育才之一端也父母斯民者其勿忽 

　　○倪玢 【云南昆明人嘉庆己巳进士道光初年官陕西洋县知县余未详】 

　　义学条款四则之一 

　　△义学条款四则之一 

　　各乡子弟岂能个个望以功名要认得立学之意是要他识字是要他明理知道父母是要孝顺的尊长是要敬重的邻里乡党是要和睦的架是打不得的状是告不得的奸盗邪淫是犯不得的赌博酗酒等事是犯不得的每日将此好话教训一番子弟听惯便不觉把气质都变化了 

　　○徐文弼 【见持家】 

　　考试点名除弊法 

　　△考试点名除弊法 

　　昔岁予在陈复斋湖南学使幕中因考试点名虞多拥挤如衡州府属之衡阳未分两县时应考童生多至四千余临期齐集尝于四鼓开点已刻方毕虽多方谆谕究难转移再四筹划惟有廪保领进之一法以之厯试数棚行之甚便陈公因命拟奏稿将于科试事竣奏请定行旋以丁忧未果其法以童生县试之日例由廪生画结保送一生所保数名及数十名不等今即令于县试事毕案送府试之时不必依取录名次造册伹将廪生逐名开列每名后载所保童生名姓府考毕取录案名册送院试之时如前院试时即按册上廪保名次先期牌示第一名廪保某逐名挨列俾各廪生知孰先孰后临时先点进第一名廪保则所保童生随之鱼贯而入点毕即令退出随点进次名廪保其所保童生仍前随入或育越次拥挤者责及廪生如此则诸童依廪保为后先廪保视名次为迟速诸童无虞失点自不越次求先且于未入应点之时廪保之所在而诸童随之即可加之约束亦复便于稽查葢廪保之设原以杜冐顶鎗手之弊向来所保各童照试案名次编牌听点一廪生所保前后散列于点名之时廪生齐集侍立两旁自开点以至点毕必逐牌记忆所保之名应接不暇势难细辨故间有顶替鎗手乘机混入及至发觉归责廪生每以不及细认为辞此法行则此辈无乘间混入之虞而廪保杜藉端委卸之弊诸童免奔趋追逐之苦而老生省竚立守侯之劳诚一举而四便也 

　　●牧令书卷十七　刑名上 

　　安肃徐栋致初辑 
　　近今言政特重刑名以为官之考成所系人之生死所关也而吾谓所宜重者尤在弼教以明刑书曰祥刑又曰刑期于无刑岂尚申韩之术者所能哉 

　　王士俊 
　　袁守定 
　　汪辉祖 
　　陆向荣 
　　刘衡 
　　王有孚 
　　无名 
　　栗毓美 
　　李渔 
　　陈宏谋 
　　沈峻 
　　袁守定 
　　汪辉祖 
　　刘衡 
　　裕谦 

　　○王士俊 【见治原】 

　　律令 

　　△律令 

　　律令与礼乐相表里故礼乐不可斯须云身律令亦不可斯须去身也周礼大司寇之职正月之吉始和布刑于邦国都鄙乃悬刑象之法于象魏使万民观刑象浃日而敛之小司寇之职正岁帅其属而观刑象令以木铎曰不用法者国有常刑令辟士宣布于四方宪刑禁此即讲读律令之法使民知刑之可畏而以弼司徒之教也雍正三年　御制大清律集解序畧云先王立法定制将以明示朝野俾官习之而能断民知之而不犯所由息争化俗而致于刑措也刋布内外永为遵守岂惟百尔有位宜精思熟习悉其聪明以察大小之比凡士之注各吏部将膺民社之责者讲明有素则临民治事不假于幕客书吏而判决有余若自通都大色至僻壤穷乡所在州县仿周礼布宪读法之制时为解说令父老子弟递相告戒知畏法而重自爱则听断明于上牒讼息于下风俗可正礼让可兴矣煌煌　天语可不遵哉 

　　○袁守定 【见治原】 

　　律本经术 

　　△律本经术 

　　律中十恶八议原本周礼七出三不去原本大戴礼老小废疾收赎即司刺三赦之义亲属相为容隐即父为子隐子为父隐之义而例内子报父雠奏请　定夺即神明公羊子复雠之义一部大清律损益百王原本经术其设为大防以防民之流皆不得巳之苦心而节目委曲之中具见忠厚仁爱之意孟子所谓行仁义此其鹄矣读之不觉子谅恻隐之心油然而生也 

　　○汪辉祖 【见保甲书卷三】 

　　律例不可不读 

　　△律例不可不读 

　　听讼不协情理虽两造曲遵毕竟是孽断事茫无把握以覆讯收场安得不怠推原其故只是不谙律例所致且官之读律与幕不同幕须全部熟贯官则庶务纷乘势有不暇凡律例之不关听讼者原可任之幕友若田宅婚姻钱债贼盗人命鬪殴诉讼诈伪犯奸杂犯断狱诸条非了然于心则两造对簿猝难质诸幕友者势必游移莫决为讼师之所窥测惟熟之平日则因事傅例讼端百变不难立时折断使讼师慑服诳状自少即获讼简刑清之益每遇公余留心一二条不过数月可得其要惮而不为是为安于怠惰甘于作孽矣 

　　○陆向荣 【见治原】 

　　疫石山房笔记 

　　△疫石山房笔记 

　　近日宦途多依靠幕友而于读律毫不讲解无他声色货利已大耗其精血即留心公务已属绪余遑能读律耶余谓律本无多易于讲习若例则随时变通熟于律而再参酌时事例之精妙出矣 

　　○刘衡 【见保甲书卷二】 

　　蜀僚问答 

　　△蜀僚问答 

　　或问律例浩繁其要旨安在有尤要而宜先读者乎曰有伏查现行律例计四百三十有六门凡一千七百六十有六条言言酌情理之平字字协中和之轨而其要旨敢以一言蔽之曰保全良民禁制棍蠹诬扰而已至诉讼门之十二条断狱门之二十九条则其尤要而宜先读者也司牧者未必人人读律或自图安逸一切民事委之门丁彼门丁者意在得财不知民为何物断不肯助官爱民所在因缘为奸甚则潜结棍蠹择良民而鱼肉之以致弊窦渐滋彼良民者动被诬告而官又好滥准呈词不肯批驳是以被诬者官未见面而家巳全倾此弊比比皆是四川尤甚试思我辈读书得一官官称父母既付一邑民不能利济之巳属可愧顾明知棍蠹等眈眈环伺将肆其爪牙朘我脂膏犹复漠然视之不为援手坐令良民家破皮肉俱尽也忍乎哉衡性钝未尝学问奉檄试令广东时律未熟未得要领苦无胆力是以在粤七年三任自愧有忝厥官己卯冬以忧归乃更悉心读律凡八阅月方得微窥圣人制律之精意辄随读分类录之间级以小注数语录竟得三种一曰理讼撮要一曰通用加减罪例一曰祥刑随笔汇录为一帙以读律心得四字题其签置之案头时用省览明年服阕选授四川垫江知县律例既熟胆力以壮乃能于收呈时依据刑律诉讼门之十二条分别准驳于听断时则体会设身处地四字恪恣断狱门之二十九条分判曲直乃稍稍能禁制棍蠹之害民者惟予性愎所在多触迕间有掣予肘者予犹未得径行其志方歉然虑无以对吾民而民固已无不予信者自是遂无一不结之案更无结而复翻之案司牧者于刑律内诉讼断狱两门共四十一条果能潜心熟读则能于收呈时即发觉棍蠹于未出票之先而禁止之尤为息事安人之要久之又久熟而又熟自能仰见　圣天子视民如伤剔除弊窦之至意矣 
　　或问读律以诉讼断狱诬告各门各条为要其余俱不必读乎曰宜读若人命贼盗鬪殴杂犯受赃诈伪及户礼工各律均须细读况各例未必尽汇于本门内颇有散见休律以待将来移改修并者自应参互读之即如工律营造门有备虑不谨因而杀人以过失杀论一条河防门有挖放他人蓄水鬪杀以窃盗盗所临时拒捕杀人论一条是人命盗贼不尽在刑律未尝不错见于各律也故宜全读但须分目分门以次读之或于审案之前一二日检取本案之笔例悉心细读并与幕友虚衷商搉迟之又久临事既多自然通贯至名例律乃全律之总也枢纽也全部律例各条均不能出其范围譬如满屋散钱一条索子穿得尤宜细心推究但须各律既熟后方读之勿先读也先读则无所依傍茫然不解矣至各律既熟后又须取刑部驳案新编推究之方能于例义案情似是而非之处辨别清晰再读处分则例尤能检朿放心先事知警亦不受人朦蔽 

　　○王有孚 【见用人】 

　　一得偶谈 

　　△一得偶谈 

　　条例是国家令典天下通行一律遵办省例是外省申详事件酌定章程各就一省而言南北办法互有不同亦各自成书大抵江苏省例尤为斟酌得宜可以防弊且可以便民余在山左山右除各就本省情形体察办理外间以江苏办法见诸行事率皆称便并无格碍处 

　　○无名 【见州县须知】 

　　刑名总论 

　　△刑名总论 

　　欲理刑名先明律例律乃一代之章程例为应时之断制有例应照例行无例方照律行律例俱无则用比照比照宜的确不得游移看律之法先明八字之义以者与真犯同准者与真犯有闲皆者不分首从各者彼此同科其者变于先意及者事情连属即者意不尽而使明若者文虽殊而会意八字之外尚有十五字亦宜详也加者数满乃坐减者从轻之意计者对并而言坐者应得之谓听者由其意之所欲依者欲附诸条从者归一科断并者均得本罪余者事外之意递者按次循级之谓重者诸罪之魁伹者不分事之大小物之多寡亦者承接上文之意称者符律所载之文同者一体科罪也五刑笞杖徒流死死有真犯杂犯之不同笞杖徒流折赎凡三条家贫不足以入锾者谓之无力依律决配受责家道畧饶者谓稍有力饶余之家谓之有力分别纳赎若流三等例不准赎者不得听赎也至老幼废疾工役乐户妇人无力者折杖余罪及一应轻赎者为收赎军职正妻例难的决之人及妇人有力者为赎罪赎银数目伹载于律中内外纳赎条例至于理事必成一卷供招看议照不可缺少两造以口白其事之始末上官讯问犯证对答夹而叙之日供分录犯供令当堂具状书押附卷曰招看即堂判或先断后叙或先叙后断大约以据供叙事依律例断罪办拟转详使无驳窦为要议者议得某人合依某律例断罪问者欲以诸律例而拟议之词照者如火之照物盖前招议之内各犯赎赃还官不令遗漏所以总结上文之意拟罪案以初招为重招状以口供为主总要供与词合招与供合从招供定议与招出相引律例纷繁尤宜讲究 
　　顾曼□八字十五字外读律佩触载律眼尚有日俱日从重曰累减曰听减曰得城曰罪同曰同罪等字释义附于律例首卷 
　　王有孚曰八字律母也若体察不透即请尽全部律例亦不能引用又曰文移稿案中一定之式有九此曰钦曰奉曰准曰得曰敬曰为曰蒙曰承曰据有十一奉曰钦曰敬曰承曰备曰该曰先曰续曰依曰今曰明曰又 
　　审理杂案 
　　一畧诱事件须问被畧诱之人是何等人因何熟识如何引诱是何日月时候逃走有无衣物银钱带逃谁家窝主有无他人引道诱逃之后或目为奴婢妻妾子孙或卖与人转卖是何月日何人为牙系转卖与何人得银若干有无别人分去窝主买主及牙保是否知情如系妇人则应问有无奸情年未及岁者须讯明被诱之人是否知情 
　　一逃兵案件须问前在何营食粮随何处出征因何逃走曾否偷窃军前银两马匹并携带器械是何月日逃走从何口出行守口兵役曾否盘诘路上到何处人家窝留是否知情回家之后家中还有何人是否容隐 
　　一凡理逃人若系旗人必先问是何旗色佐领有无主子是何官姓名住址或汉军或满洲或男户是否居何州县何村庄系在东京居住何事来此有无告假凭据如系拏获逃人则应讯其是何年月日逃出带逃有何对象有无同逃之人一向行走何处于何月日到此住在何处现有何行李更须看验面上有无剌字疤痕有则务须根究凡逃人之例最严但逃人能于自首为便也 
　　一赌博案应问何人起意同赌几人谁人纠约何人开场放头抽头赌具系何人所出各带多少银钱输赢若干共抽头多少并赌具来历赌过几次 
　　一拏获赌具当堂验过贮库审结时仍当堂销毁 
　　一造买赌具须问平日作何生理同伙几人何人起意为首谁人雕刻多少工本在谁家造做共做若干何处去卖卖与何人付与银钱若干买去之后是否转贩家中父子兄弟人等是否知情容隐并有无赌博之事 
　　一私盐拒捕须问是否惯贩私盐何人起意兴贩谁人发出本钱谁人同伙分利共若干人买自何场灶买得若干觔数买过之后从何处起身往何处行走共有多少驼担往何处售卖是谁引领是否带有军器路上曾否卖过现在谁家窝贮又另寄顿何处称手牙人是何姓名在何处遇见兵役何人拒捕下手若干人各用何器械并从前犯过几次有无拒捕杀伤犯案 
　　一伪造印信须问起意同伙用何物做成谁人雕刻在何页何行用过多少次数诓骗若干曾否雕过别衙门印信并起止月日私造假票须问何人传授现在何人起意发本同伙若干几时造起共做成若干谁人知情买使谁人进铺换钱诓骗若干共换钱若干各人分用若干现在有无剩存曾否传授别人 
　　一私铸铅钱须问平日作何生理谁人起意为首发出本若干谁人赁房房主是谁赁钱若干是何月日何人搭棚起炉何人出具钳杓铜坛等家伙从何处买备谁人买铜多少觔数于何日开炉铸起谁人掌炉看火翻罐磨钱挑水打炭抽风箱每日铸钱炉一炉有多少土共钱多少谁人卖钱买钱之人是否明知通同共贩至拉火挑水打炭人等是否同伙议明分利抑用价短催房主邻佑是否明知通同纵容受贿隐忍本家父子兄弟是否知情分利并从前私铸次数有无犯案 
　　一偷刨矿砂须问是何人起意纠约几人用何器具何时刨起得砂若干何人烧铅烧成若干觔何人贩卖卖与何人共得若干银钱曾否刨过几处有无窝家地邻是否知情贿纵究明烧铅器具及剩下铅砂下落 
　　一私宰牛只须问牛从何来是否病发何人宰杀何人帮同下手有无开圈积惯害牛等情事并私宰器具来由地邻曾否知情贿纵 
　　一审理强奸须问有无损衣裂肤及邻佑听闻情事如系处女则令稳婆验看明白取血证贮库 
　　一凡关宗族亲谊必须问明是何称呼系何服制 
　　一凡老幼残疾之人必须问明年岁疾病以免加刑 
　　一凡妇人应动刑者必先问明曾否怀孕以免加刑 
　　一凡有前程之人必先问是何功名根究履历 
　　一凡问外籍之人必先问原籍州县住居何处或系久居应问住有若干人若干年有无产业或暂来此处应问何事而来来系何年月日住宿谁家 
　　一囚犯有监毙必先报病后报病故本案不必全叙另叙简明详册填图通报俟批到取具刑书禁卒医生同监人犯确供甘结加具印结并无凌虐情弊详府转详定案随详附送图格 
　　一买窃盗赃物并牛只等项如无知情收买原赃给还失主卖价在于各犯名下追还 
　　一命案尸亲求免验下身取免验甘结附卷 
　　一案眼要明凡叙案前后年月必须问明此人系何年月日来此事系何年月日起中间于何年月日因何致讼必逐一开明 
　　一来路要明如从前无此人后忽添出必将如何供出情形随于供后添叙随即差拘到案 
　　一过桥要明如前官之案后官审理则前官离任以及后官奉委到任日期俱要声叙明白 

　　○栗毓美 【见保甲书卷三】 

　　审断 

　　△审断 

　　凡看案须先分层次命案先叙地保原禀语归简要而案情与罪名大端巳备 
　　次看验尸伤之轻重部位即以验下手之情形是何凶器如何争殴置两人或数人于此互相争殴因何伤在仰面因何伤在□面因何伤在上部因何伤在下部何人致伤何处询其供情比其形势有自然合拍处要必于验尸时逐细看明虚心着想细心摹拟若稍有颟顸伤不确则供不符而情亦不得欲罪名之无出入其可得乎 
　　次看邻证供有当时见证者有当场劝证者有先不知而后查知者有本非当场见证而起衅另有别情为该证所素知者均须隔别讯明再与犯人质对明确方免偏证及串捏诬证之弊其供应分析叙明 
　　次看尸亲供尸亲无不狡赖者哀痛廹切原属至情必先推心置腹一片怜悯悱恻之心使之无所疑虑知所感激全在相验时详慎周至不避秽恶不执成见又不疾言遽色处处惟恐死者被屈代为伸冤尸亲自然相信即或有时分辩当为婉言开导甚至有时顶撞亦当平情理论证供明而犯供确尸亲自然折服否则径情自遂激之翻控纵案无出入而人证之拖累无穷矣 
　　次看犯供犯人未有不贪生畏死避重就轻者此情理之常取供时须平心静气论情论理果能虚衷研鞫隔别研讯即犯人亦未有不激发天良者若徒事刑求非惟犯人不能折服即问官亦难信心矣至于叙供先询其籍贯年岁有无父母并父母年岁有无兄弟妻子并平日作何生理与死者有无嫌隙再将如何起衅如何下半一一与邻证尸亲所供相符然后分别谋故鬪各情详细叙明谋故皆斩候鬪则拟绞分别情实生死关头最为紧要至父母年岁又留养一层所关而父没于何年其母守节若干年兄弟有无出继死者是否亦系独子问刑者不可不知 
　　凡一案之中犯证各供必须与案情相符稍有参差则供情不符犯证供词既确案情巳得引律必须允当稍有轻重出入则情罪不符 
　　凡叙案须供看相符供分地保邻证各有分际于众供见其分于犯供则见其合声叙须详细周密供由情定看从供出合地保邻证正犯所供情节总论一段为看语如供有而看无供无而看有及词意互有抵牾者皆不符也 

　　○李渔 【字笠翁江苏太湖人官知县有资治新书】 

　　论一切词讼 

　　△论一切词讼 

　　好讼之民敢于张大其词以耸宪听不虑审断之无稽者以恃有投状一着为退步耳原词虽虚投状近实以词组之真情葢弥天之大妄不患问官不为我用彼所恃以健讼者在此我所恃以弭讼者亦即在此请督抚严下一令永禁投词凡民闲一切词讼止许一告一诉此外不得再收片纸另增一名上司批发此状即照此状审理实则竟为剖断虚则竟坐反诬无许代为说词强加附会若是则止有初着并无后着即不能字字皆真亦必虚寔相半状词至有一半真情则当准不当准判如黑白伹须执法不移永着为令始有成效可观 

　　○陈宏谋 【见保甲书卷三】 

　　饬各属办案条件檄 
　　论吴中吏治书 
　　手札节要 

　　△饬各属办案条件檄 

　　民间讼事无不由小以积大地方官为民理事全在慎始而虑终时时存一点惟恐累民冤民之心乃不致有累民冤民之事若任意率混得推且推可延即延则小事必酿大患平民皆成案犯而案犯之冤累更不待言矣今汇列条件仰按察司官吏通饬各属悉心阅明后开条件逐一遵行 
　　一命盗等案内一切应问之地邻乡保证佐初审巳经取供别无疑窦覆审时不必再拘拖累凡奉驳覆审者止将有关所驳情节之人摘拘再讯其余不必拘审拖累 
　　一凡审案有正犯及要证在隔属者一面就现犯讯供一面即叙□并专札差役前往守提紧要者一面守提一面通报隔属接到□札立即拘拏关解应讯供者即讯确切口供不能听其混供混覆塘塞如有此等责有攸归 
　　一人犯到案巳将年岁及有无父母兄弟妻子年岁供明迨后问罪如应留养者仍再查讯并邻族确供甘结不得止就初供为凭其所供父母兄弟年岁更须讯之原告尸亲果与符合然后叙入附请留养不得止就本犯邻族所供为定其与留养之例不合者必将因何不准留养之处于招尾声明以杜解审时混供翻告等弊 
　　王有孚曰留养之条是国家法外之仁非可冐滥例内捏结留养各有应得处分乃有狡黠之徒畏罪规避诈称亲老丁单妄希留养听者不察或意存姑息有心开脱书役窥知意旨因而乘机讹索串通保邻人等扶同具结在被害之家或未悉底里或不知例义既经官为审办往往未敢置喙上司据结勘转骤难觉察遂得循例声请或谓此等事可种阴德也不知杀人之人幸逃法网则被杀之人含冤地下为生者□建韶曰初审即□明尚有于未报□之先早安排以为问者若州县平□稽查报册则凶记之父母兄弟年岁俱于牌册内登时一为检查百不□一故保甲乃为汝之总纲不独稽查历类而巳计独不为死者计乎余谓此等事不但无阴德且恐有冥谴欲严其防当于人犯到官之始先将本犯之有无父母兄弟逐一向问该犯念不到此自有真话若初审未即问及直待办详时再向究诘所供巳不足信其有先巳供明本不合例旋复改称嗣为人后或加增亲年者诈伪显然不可不察 
　　一府州县凡审过词讼如何判断务须当堂晓谕仍将断语写于供单之后审后即令经承将原呈诉词禀单断语粘卷一帙用印存房遇有赴上翻控情有可疑者檄行提卷即日申送阅夺以杜押告之弊以免多准之累并省录案之烦 
　　一凡审断词讼之后务将差票当堂缴销尚须传唤者唤到即销切不可因事巳完结视为无用之废票留为不时之吓索凡自理未结之案除缉拏外遇停讼时亦将旧票缴销俟开讼再为佥票知府审转之案审定时将某人应候转解某人回家安业一一酌定当堂唤齐吩咐不得匆匆退堂致原被词证伺候打探无赖棍徒撞骗营求及胥役乘机需索等弊 

　　△论吴中吏治书 

　　牧令之事烦杂难理江左较多苏常二府尤甚而讼狱其大端也大抵人多智巧好事喜争理曲者强词夺之尚易辨白或将无作有或欲扬先抑或欲取姑与官司听之急则不暇致详轻喜易怒稍有失平民得持柄而摇以耸上司之听缓则日久变生狡计百端莫可究诘以致一案化为数案小事酿成大事逆料其词不可信置之不理则虚寔难明繁者益见其繁刁者愈逞其刁矣惟有先之以镇静继之以虚公而又终之以迅速民知官不可欺法不能逃事入官衙是是非非确乎不爽则身受者折服无言即闻风者亦知诳词无益釜底抽薪庶几近之所谓迅速者只在于勤葢吴中风气最讲打点又善营求夜长则梦多事久必弊生向闻赴县告状竟至二三十日尚不批出所批仍属含糊似准不准应拘不拘有拘不审偶审不结以致乡民皆以告亦无益非政简刑清也案牍中留一分精神即可为百姓主持一分公道矧官衙之是非即里闬之从违境内顽恶有所警惧良善得以保全其为劝惩者不少矣古人所谓刑罚得中即刑罚中教化也然欲能如此又在屏省应酬人之心思才力祇有此数于浮文上多一分即于寔事上少一分居官者能以周旋上官之心力致之于民地方民生未有不寔受其惠者究竟凡事莫逃乎实动物不外乎诚及至政简刑清循声卓越亦不患无知音也 

　　△手札节要 

　　地当烦剧民刁好讼若预存刁讼之心未免有畏难苟安之念官恶民刁而民益得逞其刁官畏事烦而事益以难理积疲之习咸由于此欲加振顿却又不可太骤惟有彻底清查提起线索逐事经理完者渐多新案自少民知官有分晓主持刁者无所施其技善良有所恃而安所谓刑罚得中即刑罚中教化而大易所谓不留狱者也 【寄张照乘书】 
　　地方有司每日审理词讼是非虚寔皆关小民身命始于至微成于至巨涓涓不塞将成江河民情虽刁果能有审有断折服其心自不至鋋而走险 【寄陶孚中其愫书】 
　　繁剧之地人情变幻喜事好讼谳决难于折服物议易起亦惟有就事论事平心静气秉公持正久后自有公论著不得一毫巳见瞻顾更着不得一毫矫枉过正 【寄朱南湖书】 

　　○沈峻 【见筹荒下】 

　　折狱论 

　　△折狱论 

　　折狱以平矜释躁从容详细为主吕刑曰非佞折狱言佞人不可以折狱也倘恣其才辨以口给御人致愚民应对失措遂谓能穷其说塞其口炫听断之长为同寮所莫及是直谓之佞不可谓之折狱又或好用刑求无辜必将诬服路温舒曰人情安则乐生痛则思死棰楚之下何求不得况取供于刑求之下解上每多翻异可不慎哉尝见折狱凶人多用刑求而吉人不用也无才者多用刑求而有才者不用也初入官者多用刑求而历练久者不用也不佞不酷然后可与言折狱易贲象山火火虽明而在山下明不及远故曰明庶政无敢折狱旅象火山火至明而又在山上明无不照故日明慎用刑而不留狱惟本之以公明处之以审慎无枉无纵而一归于平允仁恕庶祥刑之遗意欤 
　　合图民录中数则而总括之颇觉条贯 

　　○袁守定 【见治原】 

　　听讼 

　　△听讼 

　　凡呈状无不准无滥准事有不可巳者屡控不准势必忿然不平归而寻衅转滋事矣事有可巳者来控即准迨后传齐质审无大是非徒滋扰矣朱子曰词牒无情理者不必判信哉 【呈状无不准无滥准】 
　　人情好静而讼则必动人情好省事而讼则多事人情好吉而讼则终凶人情好惜钱而讼则耗钱人亦何所乐而为是哉不得巳也物不得其平则鸣鸣矣而不得直则愈不得平矣为民分忧所望良有司至切也 【为民分忧】 
　　余所阅各属民风多矣大约皆论势也丁壮多者谓之有人势强桀好鬬者谓之有蛮势以强凌弱以众暴寡谓之行势乡老处事强者得便宜谓之看风势干证在官不敢以其人之非直陈谓之畏势见人之贵者则曰有宦势见人之富者则曰有财势究竟贵者无势贵而多丁则有势富者无势富而多丁则有势论势虽多无非以人势胜此民之所以多忧而讼之所由以恣也 【论势】 
　　来讼者固有不得巳之情而亦由不能忍苟能容忍则十省七八矣长民者果谆谆切切劝民忍忿兴让必有气平而巳讼者杜畿为河东守有讼者为陈大义令归谛思之嗣后少有讼者刘旷为平乡令以义理晓谕讼者皆引咎而去刘巨为雍邱令以礼让化民民有争讼常引之于前提耳训告以为忿恚可忍县庭不可入使归更寻思讼者感之辄各罢去李焘知双流县仕族张氏子居丧而争产焘曰若忍堕先训乎盍归思之三思复来迄悔艾无讼赵豫为松江知府始至患民俗多讼讼者至辄好言谕之曰明日来众皆笑之有松江太守明日来之谣及讼者踰宿忿渐平或被劝阻多止不讼顾光远知泰和州民好讼光远自书榜联纸长数丈诲谕谆切民争来观观巳去不讼者十二又令凡讼者居谯楼上思三日然后得诉思不三日去不讼者过半矣以数公观之善劝谕者虽未便使民无讼亦必有效于民不无裨益 【劝民息讼】 
　　周礼调人掌司万民之难而谐和之可见乡民和事原是古义乡党耳目之下必得其情州县案牍之闲未必尽得其情是在民所处较在官所断为更允矣以此广劝士耆当亦息讼安人之一道 【乡民和事是古义】 
　　余尝思息讼之法而不能得偶阅汉书尹翁归传见其于所治贤不肖各有记籍因悟得一法似属可行如到一县徧谘所治士耆之方正者以折记之注明某人居某里以其折囊系于绅每行乡村有所得即补记遇民来诉批所知相近之士耆处释即令来诉者持批词给之立言剀切足以感人必有极力排解以副官指者此或息讼之一端也 【息讼之法】 
　　办词讼无他术祗速审结则诸弊不及作而民受其福若拖延岁月不特奔走守候废时损功而证佐饮食之书差勒索之讼棍愚弄之百弊丛生所费多矣尝见有构一讼而为之破家者是谁之过欤 【词讼速结则诸弊不作】 
　　尚书大传日听讼之法大畧有三治必宽宽之术归于察察之术归于义夫察则推求详细物无遁情义则处置攸宜克中人隐而又宽以治之不为巳甚俾小人之意消而后此之殃熄三者诚听讼之要道不可偏废也 【听讼之术有三】 
　　凡审词讼必胸中打扫洁净空空洞洞不豫立一见不豫着一物祗细问详求其情自得若先有依傍之道豫存是非之心先入为主率尔劈断自矜其明转致悞也陈良翰知瑞安县听讼咸得其情或问何术良翰曰无术但公此心如虚堂悬镜耳盖惟虚故公公则生明自然当于事理而讼判矣 【听讼须虚中】 
　　宋文帝诫江夏王义恭曰讯狱虚怀博尽慎无以喜怒加人西凉公李暠诫诸子曰听讼折狱必须和颜任理慎勿逆诈亿必轻加声色二者之言畧同盖听讼之要道也 【无以喜怒加人】 
　　周礼日色听吕刑曰惟貌有稽人中歉者貌必泚此当理也然乡民初入官府威棱所加其心失措者有之周礼曰辞听吕刑曰察词于差人情虚者语必移此常理也然乡民初入官府辩诘之下其词失措者有之听讼者又不可因是生疑而致事理之大误也 【色听词听】 
　　凡听讼当令倾所欲言使人人无不尽之隐不可过用聪明广为辩驳诸经中言讼必曰听葢祗听之而巳而巳不与也况后世词讼必由讼师虽理直之家其所讼情节每为讼师雌黄既非本情便有差谬一加推鞫罅隙丛生穷其渗漏每至不能自明若据以为断则失实矣杨敬仲司理绍兴凡狱端默以听使自吐露真能听讼者也 【诸经中言讼必日听】 
　　吕刑曰明清于单辞单辞者无证之词最为难听余曩所历州县凡无证之词令列地邻始准巳准而要证不到者不审葢以两造单词决不敢信也亦有主证具在各执一端情多疑窦不敢遽断令两造案证公举其乡正直衿耆数人用剌招之告以详慎之意莫不输情有不便直者则恳请和息以全两造之好自用此法无不解之事矣 【单辞难听】 
　　凡无证之词有思理亦能得之傅炎为山阴令有野父争鸡炎问各何以食鸡一云粟一云荳乃破鸡得粟而罪言食荳者范邵为浚仪令有二人挟绢于市互争邵断令各分一半去后遣人密察之有一喜一愠之色于是擒之遂服罪顾宪之为建康令有盗牛者与本主争牛宪之乃令觧牛任其所去牛竟归本家盗者服罪于仲文为固安太守有任杜两家各失牛后得一牛两家争认仲文令各驱牛羣至乃放所认者牛向在氏羣中遂责杜氏单煦为清平军使有二盗杀人捕治不承煦纵使之食甲食乙既乙不下咽执而讯之果杀人者单安仁为浙江按察司副使金华民讼丞受金安仁曰丞贤奈何讦之令图所受金长短方圆状图毕复命诸左证图之图人人殊遂抵讼者罪数事皆思理之极细者 【无证之词有思理】 
　　凡审词讼但以心入其中详细研求必有所见李南公知长沙县有婺妇携儿以嫁七年儿族取儿妇谓非前子讼于官南公问儿年族曰九岁妇曰七岁问其齿曰去年毁矣南公曰男八岁而□尚何争命归儿族程明道为晋城令富民张氏子父死未几有老父至门曰我汝父也来就汝居且陈其由张氏子惊疑相与诣县辨理老父曰某业医远出妻生一子贫不能养以与张氏某年月日某人抱去某人见之明道曰岁久矣汝何记之详也老父曰书于药法册后归而知之因命以其册进册中书云某年月日抱儿与张三翁明道问张氏子汝年几何曰三十六又问汝父年几何曰七十六遂谓老父曰是子之生其父纔年四十人即谓之翁乎老父惊骇遂服罪高定子知夹江县邻邑有争田十余年不决部使者以属定子定子察知伪为质剂其人不服定子曰嘉定改元诏三月始至县安得有嘉定元年正月文书耶两造遂决三事皆研求之极细者 【心入其中必有所见】 
　　凡谳讼祗看其大处大处可据其小节虽有不合不必泥也凡讯词证祗询其中之有知者有知者之言既合其无知者虽有异词不必泥也大抵乡井愚民见理不真是非之辨本不足据加以推鞫之间游词无定往往口之所言非其心之所命若以其椎鲁龌龊谓其言为必可信鲜不误矣 【谳讼祗凭大可据处】 
　　吴佑为胶东侯相于争讼者每为和觧陆象山知荆门军于争讼者多所劝释审词讼原有可以劝释之处凡事关亲族遽绳以法则其情愈暌事关绅士遽直其事则其色不觧而寻衅构难将未巳矣官为劝释亦杜衅止讼之一道也 【审讼为之劝释】 
　　周礼听买卖者以质剂质剂今之契劵也听民买卖之讼含契劵固无可依据然乡曲愚民目不识字即粗能搦管断难一一清晰若买者黠则授稿卖者使依书焉其中界昼可尽信乎不得一概以契为凭而不详加推鞫也 【契劵多买者授稿】 
　　词讼情变百出苦难凭信如证佐可凭也而多贿托契约可凭也而多伪赝官册可凭也而多偷丈族谱可凭也而多栽估然则决讼者将何所据乎惟有准情酌理详细推鞫但能详细民自不冤所可据者此耳 【详细则民不冤】 
　　律载证佐不言寔情杖八十而证佐往往不言者非不言也不敢言也言则情见者必出而与之为难是代人受祸也故不敢言然则如之何而可曰再三鞫之□而下之将杖而不的决焉或者犹敢言乎何也彼有辞于情见者曰吾固不言而杖及之故不得不言如是情见者其谅之乎然伏平民而临之以杖虽未杖巳损矣不可不慎也 【证佐不敢言寔情】 
　　判讼如解结缓之则得其理而结解急之则愈烦愈乱不得其理而结不可解矣故审词讼以去浮释躁从容详细为本 【判讼如解结】 
　　凡词讼祗当堂细审其情自得切不可差人探访盖所差人之未必可信即可信未必有剌事之才也大抵道路悠悠之口言人人殊最不可据若有先人之言以为主而所主又不真转滋悞矣况此风一播好胥市棍皆得假采事为名以愚弄乡曲适足开作弊之门谁适其咎哉 【勿行访】 
　　词讼有不待审即得者有必详审始得者有虽详审而不能得者不能得者当缓之令且散去俟再推鞫切勿遽断遽断则误矣吕文清谓凡事怕待待者详处之谓盖详处之则思虑自出必无不中也 【不得其情勿遽断】 
　　凡谳讼依违不决最能累民易讼利见大人惟九五足以当之以其阳刚中正有大人之德也盖阳则明无不烛刚则果而善断中正则无少偏倚有是三者而后可以断讼而要之本于阳明凡听讼不能决皆由于不明不明则不能照其所蕴而操其所短使民服从而无后言故游移不断或屡审焉而仍不能断讼一日不结民一日不安其为累也大矣 【讼不决最累民】 
　　讼情诡诈百出无非欲愚坐堂上之一人耳虽以详慎处之不能百不失一但既知其误当引咎自责随时改正并将因何误断因何改正并引咎之意俱于谳内声明民自感服切不可谓既断复改必滋讼蔓坚持其终令含屈者无伸期也 【判讼误当改正】 凡自理词讼审后上控误多在官不必尽属民之刁健也须再为详鞫应改正者即引咎自责为之改正不可据原断详结使民负痛剌骨也大抵作吏不能无过道在不文过耳不但听讼一端巳也 【审后上控误多在官】 
　　凡谳讼能自明其有罪者即当原宥所以予自新之路也诸葛武侯治蜀凡服罪输情者虽重必宥书曰既道极厥辜时乃不可杀重罪且然况笞杖乎 【服罪者当宥】 
　　召伯为政常出就蒸众于阡陌陇亩之间而听断讼事吴佑为胶东侯相民有争讼诉者常身到闾里重相和解任昉为新安太守每曳杖徒行有通词讼者就路决焉凡因事往乡即以其乡讼牒带置肩舆中暂驻其里为之讯断了得一案省得百姓一累便民莫要干此矣 【往乡听讼】 
　　凡骨肉兴讼最关风化当以天理民□感动之感而不动然后为判曲直切勿加刑韩延寿为左冯翊行县民有昆弟讼田者延寿曰幸备位为郡表率不能宣明教化令骨肉争讼自伤风化即日移病不听事因闭阁思过于是讼者自相责让愿以田相移终死不复争讦荆为桂阳太守尝行春到阳县有蒋均者兄弟争财互讼荆对之叹曰吾荷国重任而教化不行咎在太守乃顾使吏上书陈状乞诸廷尉均兄弟感悟各求受罪张苌年为汝南太守郡人刘宗之兄弟分析家产惟一半单不决讼于郡庭苌年见而凄之谓曰尔曹以一牛故致此竞脱有二牛必不争乃以巳牛一头赐之于是境中各相戒约咸敦礼让郑宏为阳羡太守民有弟用兄钱者为嫂所责未还嫂诣宏宏为叔还钱兄闻之惭愧自系于狱遂遣妇赍钱还宏宏不受况逵为光泽县尹尝有兄弟争田者逵曰吾视若貌非不恭友者授以伐木之章亲为讽咏解说于是兄弟皆感泣求解知争田为深耻韦景骏为贵乡令有母子相讼者景骏曰令少不天常自痛尔有亲而忘孝耶教之不孚令之罪也因呜咽流涕付授孝经于是母子感悟请自新遂为孝子此皆善于感动者也 【骨肉兴讼当有以感动之】 
　　凡事阙伦纪最宜扶持不扶持则伦纪堕矣伦纪堕则风俗坏矣何由而致治乎胡霆桂为铅山主簿时私酿之禁甚严有妇诉姑私酿霆桂诘曰汝事姑孝乎曰孝曰既孝可代姑受责以私酿律笞之李孝寿为开封府尹有举子为仆所凌牒欲送府同含生劝止乃释戏取牒效尹书判云不勘案决杖二十仆持诣府告其主仿尹书判私用刑尹即追主备言本末尹幡然曰所判正合我意如数予仆杖而谢举子二事善扶人纪而出以机警更觉绰有余趣 【扶持伦纪】 
　　凡词讼韦连妇女者于吏呈票稿内即除其名勿勾到案其有不待呼即至者不许上堂祗讯男丁结案其有大案待质者祗唤到一次先取其供即令归寓遽解妇女令于二门外听点其犯奸尚在疑似者亦免唤讯祗就现犯讯结凡所以养其廉耻亦维持风教之一端也 【勿令妇女上堂】 
　　南方健讼虽山僻州邑必有讼师每运斧斤于空中而投诉者之多如大川腾沸无有止息办讼案者不能使清犹挹川流者不能使竭也若北方则不然讼牍既简来讼者皆据事直书数行可了即稍有遮饰旋即吐露此南北民风之不同欲为循良之吏者惟在北方为较易若南方则全以精神为运量精神不足虽明治理弗能及也 【南比民风不同】 
　　曩在湖南有辰溪令胡君国选夙为制抚幕客称谙练者余尝叩其幕学明曰作幕督抚无他巧祗是报本熟自是阅邸抄一字不敢忽而其大究不过情理而巳可见凖情度理便是办案把鼻 【办案祗是凖情度理】 

　　○汪辉祖 【见保甲书卷三】 

　　亲民 
　　治讼 
　　省事 

　　△亲民 

　　司牧之道教养兼资教非止条告号令具文之谓有其实焉其在听讼时乎使两造皆明义理安得有讼讼之起必有一闇于事者持之不得不受成于官官为明白剖析是非判意气平矣顾听讼者往往乐居内衙而不乐升大堂葢内衙简畧可以起止自如大堂则终日危坐非正衣冠尊瞻视不可且不可以中局而止形劳势苦皆以为不便不知内衙听讼止能平两造之争无以耸旁观之听大堂则堂以下竚立而观者不下数百人止判一事而事之相类者为是为非皆可引伸而旁达焉未讼者可戒巳讼者可息故挞一人须反复开导令晓然于受挞之故则未受挞者潜感默化纵所断之狱未必事事适惬人隐亦既共见其闻可无贝锦蝇玷之虞且讼之为事大概不离乎伦常日用即断讼以申孝友睦婣之义其为言易入其为教易周余前承乏宁远俗素嚣健动辄上控兼好肆为揭帖以诬官长余唯行此法窃禄四年府道未受一辞各宪因为余功乃知大堂理事其利甚溥也故为政亲民莫切于听讼 

　　△治讼 

　　一摘唤须详慎省事之说大属不易尽词之讦控多人者必有讼师主持其事或以泄忿傍牵或以左袒列证我苟不堕其术则反以经承弊脱为词百计扺愬甚且含沙射影妄指幕友关通启官疑窦故核稿时必须细加量衡惟庭讯应问及者方予传唤则凡摘释之人自有确然可删之故遇有刁愬无难明白批斥使讼师不敢肆其请张庶株蔓之风渐息而无辜不致受累批驳勿率易一词到官不惟具状人盛气望准凡讼师差房无不乐于有事一经批驳羣起而谋抵其隙批语稍未中肯非增原告之冤即壮被告之胆图省事而转酿事矣夫人命奸盗及棍徒肆横原非常有之事一切口角争鬬类皆户婚细故两造衅起一时本无不觧之雠第摘其词中要害酌理凖情剀切谕导使弱者心平强者气沮自有亲邻调处与其息于准理之后费入差房何如晓于具状之初谊全婣睦 
　　一核词须认本意谚云无谎不成状每有控近事先述旧事引他事以曲证此事者其实意有专属而讼师率以牵遮为技万一宾主不分势且纠缠无巳又有初词止控一事而续呈渐生枝节或至反宾为主者不知所以翦裁则房差从而滋扰故省事之法第一在批示明白 
　　一据笔迹宜慎凡民间粘呈契约议据等项入手便须过目一发经承间或舞弊挖补初之不慎后且难辨向馆嘉湖吏多宿蠹闻有绝产告赎者业主呈契请验蠹吏挖去绝字仍以绝宇补之问官照见绝字补痕以为业主挖改竟作活产断赎致业主负冤莫白余佐幕时凡遇呈粘契据借约之辞俱于紧要处纸背葢用图记并于词内批明以杜讼源至楚省则人情虽诈只知挖改绝卖为暂典而已欲以笔迹断讼者不可不留意 
　　一勿轻易佥差讼一佥差两造不能无费即彼此相安息销亦且不易余向佐主人为治惟必讯之案方佥差传唤其余细事多批亲族查理或久而不覆经承禀请差催从不允行亦不转票盖事可寝搁必气巳平因而置之有益无损加之差催转多挑拨矣且族亲经有袒护终不敢尽没其真役则惟利是视更不可信也 
　　一宜随机杜弊盖地方风气以官为转移地棍揣摩即视官为迎合官有善政未始不资若辈厉阶如官惩赌博则棍首局诱官治小钱则棍讦搀和官清水利则棍控侵估官严鬪殴则棍饰伪伤宫禁锢婢则棍告占掯官恤穷佃则棍讼业横如此之类悉数难终大概有一利必有一弊甚且利少而弊多全在因利察弊力究冤诬固不可因噎废食断不宜乘风纵火使棍奸可戢官法可行而平民自安无事之福矣 
　　一上台批驳宜细绎盖驳法不一有意在轻宥而驳故从重者有意在正犯而驳及余证者非虚心体会易致歧误至案可完结而碎琐推敲万勿稍生烦厌付以轻心若我所持甚正与上台意见参差必当委曲措词以伸巳意断不可游移迁就使情罪不符亦慎毋使气矜才致上下触忤 
　　一治狱以色听为先书言五听非身历不知余苦短视两造当前恐记认不真必先定气凝神注目以熟察之情虚者良久即眉动而目瞬两颊肉颤不巳出其不意发一语诘之其真立露往往以是得要犯于是堂下人私谓余工相法能辨奸良越年余伪者渐息讼皆易办盖得力于色听者什五六焉较口舌争几事半而功倍也 
　　一听讼宜静明由静生未有不静而能明者长民者衣税食租何事不取给于民所以答民之劳者惟平争息竞导民于义耳片言折狱必尽其辞而后折之非不待其辞之毕也尝见武健之吏以矜躁临之一语不当辄慑以威有细故而批颊百十者有巨案而三木迭加者谓所得之情皆真也吾未之敢信 
　　一未得犯罪真情难成信谳致罪之由犯者自知之不得情情非特入于重彼不能甘即从未减彼亦以官固易欺必图翻异求即于无罪而后快于是为之官者恶其无良也刑以创之愈久而愈失其真古云狱贵初情一犯到官必当详慎推求毕得其实然后酌情理之中权重轻之的求其可生之道予以能生之路则犯自输服谳定如山不可动矣 
　　一要案更不宜刑求词讼细务固可不必加刑矣或谓命盗重案犯多狡□非刑讯难取确供此非笃论也命有伤盗有赃不患无据且重案断不止一人隔别细鞫真供以伪供乱之伪供以真供正之命有下手情形盗有攫赃光景揆之以理衡之以情未有不得其实者官坐堂上可茶可烟可小食从容自如犯跪堂下外则饥惫内则畏惧虽甚刁谲言多必失静听其隙而严诘之受之以需何患不得而必酷以取供爱民者不以为然也婣族互讦毋轻笞挞谚曰刑伤过犯终身之玷不惟自玷而且上辱祖父贻羞子孙为民父母其可易视笞挞耶黠者豪者玩而怙恶者非挞不足示儆愿者能知悔罪巳当稍示矜怜矣至两造族婣互讦细故能分曲直便判输赢一予责惩转留衅隙讼仇所结轇轕成嫌所当于执法之时兼寓笃亲之意将应挞不达之故明白宣谕使之飜然自悟知惧且感则一纸遵依胜公庭百挞矣然此为相对相当之讼可以情恕理谕者言如犯者实系凶横或倚贫扰富或恃尊凌卑稍从曲宥则欲壑难填为之族婣者必致受害无巳遇此种人必须尽法痛惩即老病或妇女亦当究其抱告使知亲不可恃法不可干庶几强暴悔心善良安业 
　　一办重案须得条理一人治一事及一事止数人者权一而心暇自可无误或同寅会鞫事难专断或案关重大牵涉多人稍不静细即滋冤抑遇此等事先须理清端绪分别轻重可以事为经者以人纬之可以人为经者以事纬之自为籍记成算在胷方可有条不紊不堕书吏术中其土音各别须用通事者一语之■〈言为〉毫厘千里尤宜慎之又慎总之办案宜有断制断制云者非师心自用也案无大小总有律例可援援引既定则例得无干者皆无庸勾慑人少牵连案归简净矣 
　　一邻境重案不宜分畛域守士之官治不越境然遇接壤命盗重案一有风闻即宜迅速缉防稍分畛域受之以需致犯得远窜巳失敬公之义其或假道境内终且牵连被议岂非自取之乎 

　　△省事 

　　民气本靖也纵恶以陵之纵役以扰之恩既莫敷威亦难济于是愿朴者亦郁极思奋不得不奔愬于上官上官悯其情廹而理之刁民闻风以起恣意□告而地方官不可为矣使为地方官者以地方为巳□悉心抚字与民休养雪民冤抑民之于官无不可白之隐自无不乐从之令而民气尚或不靖者未之有也百姓去县近去省远县果勤职百姓何爱乎越诉 
　　定例徒罪以上通详杖枷等罪均听州县发落所以归简易也多一重衙门便多一重费用百姓何能堪此故寻常户婚田土细事总以速结为美勿听书办簧鼓轻率详报 
　　不惟小案不宜申报也即奉上官准理事件除牵涉书役必须解勘外其余民间细故亦不妨录供详结以省跋涉至两造吁息则伦纪赃盗而外俱可取结详销亦息事宁人之一端也 
　　投牒候批示期候讯最费百姓时日唯期有一定则民可遵期而至无守候之苦凡示审案件自量才力斟酌挂牌如饰耳目之观以多为贵日留一案即有一案守候之人愈留愈伙累者何堪至勘丈事件人多费多守候更复不易虽风雨寒暑必不可失信 
　　两造讼牒官为结断脱然归去可以各治其生夸大之吏好以示审之勤饰为观美往往审而不结或系或保宕延时日讼者多食用之费家人增悬望之忧是虐民之中有富家牵涉好事者从而妄为揣度谓官可赂营则又重自玷矣故不审不如不示期不结不如不传审 
　　堂事毕后精神勿倦稍有疏畧则黠役刁民乘隙尝试此时尤宜细心检校勘结案件应发文劵议照之类面给两造领回倘不及取领状附卷即于谳后标明发字不必令其再经吏役之手藉端需索致滋守候其它遵佞甘结等项并可类推至两造供词起讫钤缝处皆须一一过目朱笔点钩标识以免他日猾吏抽换增减之弊断不可草率退堂贻民讼本 
　　昔年佐幕每属主人勿轻佥差及身亲为之于此尤慎或传近日有原役号役改役加役拏役之名换一役多一费民何以堪其实准无不审则一票巳足示期不到自可比责原役何烦别添役名乃役催屡屡案终不审徒张役威饱役橐为民父母之义安在且屡催不到非原告情虚规避即被呈胆怯在逃例得暂行注销追呼不巳又何为者吾愿幕之留神尤望官之加意 
　　自爱之人虽事甚切巳尚不耐匍匐公庭况非巳事乎借口地方公事联名具呈必有假以济其私者其非安分可知昔赵韩王得士大夫所投利害文字皆置二大瓮满则焚之李文靖遇中外所陈一切报罢云以此报国二公皆宋名相所为如此盖所见者大且远也联名公呈不宜轻准即事关利害言有可采姑受而不批别自体察举行切勿轻听据详致开纷扰之弊至吏书禀陈公事尤不可信用 

　　○刘衡 【见保甲书卷二】 

　　理讼十条 
　　蜀僚问答 

　　△理讼十条 

　　一严饬代书一切呈词宜直叙情节也到任之初即应照例考代书不妨多取数人当时给戳当差者两三人此外数人记名候补概行榜示其现在当差者谕令遇有告状之人无论事之巨细均向其人查问明确依口直书不准增减情节违者不宥本官于大堂收呈时即向递呈之人逐细讯问口供如有供词与呈词不符者即严究代书若系自来稿即立传该代书入内署严究词稿之所自来及该原告系何人引来同来者共有几人一面亲笔书签立拏该原告同来之人必究出真正讼师严办而后巳一面将该代书枷责革役交保严束以记名候补之代书挨次充补如此则代书破胆再不敢增减情节而讼棍远扬讼案日少矣 
　　一接收呈词宜当堂亲收本日批示也牧令为亲民之官自应当堂亲自收呈实时批示若延至三日或五日而后批发是此呈未批彼状复来书差棍蠹因缘为奸甚则有贿买批语之说种种弊端皆由此起何若临莅大堂亲自收呈于接呈时向告状人逐细诘问即用五听之法或慑以盛怒或入以游词彼讼者自田间来初见官长讼师之浸润未深其人尚朴其胆尚虚其口亦讷真假是非不难立剖较之唤案集讯之时真情尤为易得其有理不甚足者逐层批驳文不厌烦当时即行榜示其情节支离有心播弄者实时取结立案立予薄惩自可以破莠民之胆其巳准者亦即日批出榜示则较之迟迟批示者巳快至数日由是而迅速差传可审即审其尚非切要之人证不必齐全可结即结其无关紧要之供情不妨从畧如此又快至十数日或数十日棍蠹虽刁无从下手则诸弊悉除矣 
　　一出票签差宜确定限期亲查号簿也讼牒既准即应差传人证赴审惟差役承票到手任意需索不饱不休其所以能需索之故则由于官司之延宕而官司之延宕由于立限之不亲自稽查是以此造到案而彼造未传甚至两造俱到而捏称尚有未到之人证故为捱延致令讼者官未见面而家已半□除命盗案立即出票外其一切户婚田土巳准之案签差出票总以收呈之次日辰刻为率断不稍延仍计道路之远近人数之多寡案情之难易亲自酌定到案之日期朱注于簿近者定以即日及一二三日各予以余限一日远者定以四五六七八日各予以余限二日每日晨起亲阅限簿届期者即朱书小票唤某案原差某人到堂问话字样催令依限速到到则记功逾则重处决不姑宽如此则所立限期并非虚应故事且立限既严棍蠹无从下手诸弊悉除矣 
　　一承票差役宜联环保结以防逃避则法可必行也律设衙役以供差遣原不能尽除不用然止应留额设十数名或数十名即地处冲繁亦止应额外再酌留数十名其余冗役概行革除惟革役大非易事官虽革役而役不自革是以有瞒上不瞒下之说应将留者姓名榜示城乡榜内注明年貌住处榜尾大书此榜无名者概巳革黜字样以期人人共晓其留用者给予编号亥字粘贴印花腰牌一件并令联环具保每五人立一总头亦令联保遇有承行事件一票止用一差票内注定限期依限则记功逾限则重责决不姑宽亦不以功抵过或该差躲匿则用连坐之法穷治该差之总头并联环保状内之保人务获严惩而后巳则犯法者无从躲匿而法行矣 
　　一状不轻准准则必审审则断不许和息也民间细故或两造关系亲邻其呈词原不宜轻准诚以事经官断则曲直判然负者不无芥蔕往往有因此构怨久而酿祸者不但耗费民财巳也其有不能不准之案既经批准即应唤来审讯实则究治虚则坐诬断断不准告息葢一准告息则讼棍逆知状可息销便敢放心告状即使凭空结撰概属虚词但须于临审之前数刻一纸调停事即寝息其诡秘之情形鬼蜮之伎俩官既未讯无由得知彼诬告者竟终其身无水落石出之时讼案之所以日滋讼师之所以肆毒未必不由于此州县官既准之词不许告息其亦息讼而杜诬告之一道乎 
　　一审理词讼宁速毌迟也民间词讼例限二十日完结自应实时审理若稍为延缓则旧案未结新案复来愈积愈多小民受累轻则激而上控甚则酿成命案其害不可胜言况讼案无论迟速终须审结在一到即审者固须用一番心即拖延缓审者亦须用一番心是同一用心也并不因迟审便可省却用心其速审者不过用心畧早耳况停盐生卤迟之日久则讼师插入枝节横生转致难于收拾较之速审者难易悬殊是不肯早用其心必致多费其心不但累民且以自累州县官于一切讼案果能随到随审随审随结则棍等虽巧于播弄而策未画定案巳彻底审明且取有确结不能再翻如此则诸弊悉除自可无上控之案其控案较多者即其平日不理民事因而不得民心之确据也应以控案之有无多寡分别功过至于有控案而能虚心审讯详销则功过尚可相抵如既有控案而又不能依限完结或固执回护不肯认错更正则是玩僻性成无可策励即照易结不结之例详请议处亦不为过 
　　一审结一案必须当堂朱笔判语也民间命案及械鬬巨案其起衅之由往往基于细故如些小钱债寻常口角之类其事微矣既经控官不准则巳一经准理倘审断不甚明切或虽巳明切而审后神思偶倦遽尔退堂令差人带两造在外间照堂上面断之语出结毋论堂断之言听者不甚了了即甚了了而两边棍蠹各从而挑拨之必至两造之结各执一词与堂断之言俱不符合甚则书役高下其手竟致供与结亦自两歧或故留漏洞或故示矛盾以为翻异地步如此则未有不翻案及酿成他故者此朱判之所以必不可少也每案审断既毕毋论事之大小即于堂上将面谕之断语朱书于点名单年月之内其日公事稍简则备叙全案之由若十分忙冗亦应将紧要断语明切书之书毕令两造将朱判自读一遍如乡愚不识字饬房书大声宣读俾两造倾听明白则是非曲直讼者各自了然然后令原差带两造入内堂照朱判各具遵结照例粘连成卷钤印存案如此则供与结不至两歧而通案人证之结亦归一律书吏无从高下其手且可杜日后抽换诸弊即将来或有翻异而展卷了如指掌可免混争也 
　　一审案设有错误亟宜自行改正以免上控也自理案件审断时如果虚衷何至舛错但案情百出变诈多端况烦剧之区牍词冗杂地方官纵极聪强不能保其必无失误或事后检点及之或讼者陈词再恳爱民者均须虚心复核果有可商之处即应立予平反盖临下与事上并无二理详上之件设或失误例有检举之文听讼亦然不但失误当改也即微有偏倚未能恰到好处亦不妨一再推求若必以为官之于民体制所在断无认错之理竟尔回护前非恐原审既有不尽之情负曲者必有不平之愬是小民上控之滋多未必不由于长官自信之太过也夫牧令官称父母可谓亲矣亲则无不可白之隐亲则无不可转之机但求无负于吾民何必自讳其小失若因文过而致上控是欲自讳而转以自彰既累民又自累也总之官果爱民则听断必然公允即间有未协之处但无私心民亦无不谅之未有遽行上控者夫既无私心又何妨更正乎 
　　一寻常案件定于三八放告日当堂收呈此外各日切勿滥收也夫小民钱债田土口角一切细故一时负气旁有匪人耸之遂尔贸贸来城忿欲兴讼实则事不要紧所欲讼者非亲即友时过气平往往悔之官若随时收呈则虽有亲邻不及劝阻而讼成矣一经官为讯断曲直分明胜者所值无多负者顿失颜面蓄忿渐深其害有不可胜言者且官即清廉结案即极神速讼者自田间来人地生疏断不能一无所费此长官任事太勇之过也若官非三八日断不收呈则讼者欲告之日未必适逢放告之期此数日中有关爱之亲邻为之劝解则词状未投欲告者旧情未断为所欲告者颜面无伤不难杯酒释憾矣如此则讼端渐少和气所蒸可以兆丰年而酿厚俗又不仅惜民之财巳也倘自诩聪强收呈不以其时能则能矣毋亦不恤民隐乎况更有藉此巧取者吾乌乎知之至如命盗斗斵伤抢亲等案则应各就地方情形择其尤要者酌定十条或八九条刋刻宣示唯其随时喊禀或于太堂悬锣准告者鸣锣官闻锣声立即讯办则又不必呈矣 
　　一究出讼棍必须严惩也民间些小事故两造本无讦讼之心彼讼棍者暗地刁唆诱令告状迨呈词既递鱼肉万端甚至家巳全倾案犹未结且有两造俱不愿终讼彼此就罢而讼师以欲壑未盈不肯罢手者为害于民莫此为甚地方官果能实力稽查多方察访并于当堂收呈及审理讼案时遇有情涉虚诬者立即带回内署究明词系何人所作何人教诱细询其年貌住址即由内署密出签票责成妥役严慎查拏大抵此辈住房总不离官衙左右须于夜阑人静或黎明时亲往围拏且搜其唆讼确据如呈稿抄批之类获案后情重者照例详办其稍轻老仍照学治臆说所载将该犯锁置堂柱令其鹄立看本官断审他案间日决责数板旬月之间未有不惫甚告饶者虽极繁难之缺但须办一二案惩两三人则若辈闻风丧胆外来者褁足本籍者革面矣至州县官审理词讼如审系被告理曲但非再犯其杖笞以下罪名不妨宽免只令对众长跪巳足示惩盖予负者以改过自新之路即留胜者以有余不尽之情亦长官造福之一端也若审系原告情虚则必依律照例加等严惩断断不宜姑息庶诬告者知畏而讼日稀矣又牧令为执法之官用法至枷杖而止枷杖之外不得自专原不宜轻视枷杖则必须临莅大堂于万目共睹之地示以不测之威并震以难回之怒如击案疾呼离座挺立之类不妨稍参权术俾与浩然之正气相辅而行务令观者人人□然于官之所深恶而痛绝者专在于此则一惩百警此后转可以缓罚而省刑此子产之所以称惠人也总之官纵慈祥而惩治棍蠹绝不可露一矜怜之语与稍假以和霁之容一为所窥或被旁观冷眼看破此后人人玩法措手尤难此不但治讼棍为然其书差及一切莠民似皆宜用此法 

　　△蜀僚问答 

　　或问棍蠹诬扰富民集案讯明后严惩之巳足保富良矣收呈时必先讯乎曰收呈时先讯乃临民第一吃紧处盖案经集讯必须出票饬差传唤人证距城近者二三日远者五六日七八日不等差得票到手此数日内便赶紧向富民索诈其诈法倍加凶恶未入城之先必吓以锁练入城之后必私押之卡房羁候所之内实例禁之班房也班房之看役与差等息息相通饭店似非班房比然饭店人等亦与差役通气或即系差役开张遇有人证到店差之凌虐之者无所不至必勒令当烈日寒风之处坐卧或以水泼地或以尿桶粪缸一切秽物置之口鼻切近处饮食不以时给俟其馁渴哀求则昂其价至数十倍甚至百钱不得一盂饭数十钱不得一杯水差等与店家恣食酒肉行令猜枚喧呼快乐一切店内灯油薪水俱勒令派钱若亲属给送饭食则暗唆同押之匪类抢食罄尽良民不得一粒下咽三五日内任意索诈不遂其欲则受一切苦恼迨官讯明释放差等或仍自私押或跟至其人之家大肆闹索必遂其欲乃止而其家破矣然则与其惩棍蠹于集讯之后何如禁棍蠹于收呈之时乎 
　　或问情虚之原告即非讼棍必系刁徒官于收呈时讯鞫其时并无质证之人彼肯引服乎曰此自非易事但须为官者耐顷耳大抵刁徒诬告其呈内情节必有矛盾处谚云事假难真是也官果有爱民之心但须设身处地一面细核呈词一面详问口供但觉供情与呈词略有参差不合处即带人内署密室百端诘问不许胥役一人在旁恐彼知我审案之法可一不可再矣供则官自录之役则令军流犯及水火夫代之或凭空而慑以盛怒或含笑而入以游词盛怒时必唤进皂役多人令其吆喝示威官或以醒木重击案桌或大声疾呼或提出别案应行杖责枷号之犯当原告前发落察其面目眉睫之间是否颤震摸其心窝是否跳突并令吐唾沫于器皿内察其有无津液若竟无之或虽有而甚少却有前项颤跳等情即系情虚可从此穷诘而入矣然乡曲愚民初见官长怵于官威往往有前项颤跳等情未可信为情虚之确据则不如入以游词之为得也入游词之法莫妙于先与间谈如课晴问雨及询其家房屋向背有无竹树一家几人每日饭食若干薪水若干饲蓄牛犬鸡豚各若干之类以炫骛其心错乱其词而衰竭其气如告强占妻女之案则问其妻女年貌我准尔告将被告拏来叫他出钱给尔可免其断还否如告盗葬之案则语以我准尔呈将被告拏来劝他将钱给尔可免其起迁否若系真情伊必不允若虚则必首肯彼见官霁颜与语以为官受其欺巳准其状矣便敢大放厥词剌剌不休谚云言多必失官但虚心细听并设身处地体察情理彼既说得高兴则其在外间与讼师商酌默记之情节必定遗忘必至参差颠倒露出破绽官则忽然折入正文于其破绽处穷诘严追忽喜忽怒忽此忽彼令彼应接不暇必然露出一半真情官则语以此案要审不要审若要审被我审出但有一字涉虚便要严办若不要我审但要将呈词抽出只当尔未曾告状便可罢手彼若情虚必然叩头求将呈词发还请息请免深究是时官仍不可说破诬告该问罪遽示威也一示威则彼疑畏退缩一言不敢直说后半情节全不能得仍与温言开导或赐以茶烟点心之类务令出具切结为要 
　　或问刁徒肯遽出结乎曰此亦非易事但总须爱民者稍自耐烦耳大抵取结之法亦有次第必须以次递进先取误听人言以致诬告情愿息讼归家之结次取妄告之结彼见结内并无诬告字样以为无碍必肯照官之稿写结自用掌模迨两结既得之后方告以尔快直认尔就不认我有此两结亦尽足办尔矣如此则彼必直认诬告仍取诬告切实甘结然后带出大堂当众声明其罪检出诬告律例令读系初犯则照例严惩系再犯以上则比照扰害例量予枷号示众亦无不可夫如是则被诬者尚未到案而案巳审明大抵被告一到略问数语即可释令归家棍蠹无所施其□俩凡意图诬告者闻诬告不能害人反自受枷责也辄息其恶念便暗中省却多少诬告案件所保全者不更多乎 
　　或问不传被告先审原告得毋不合于理乎曰此系遵例而行有何违碍现行律例越诉门有先将原告穷诘之例予在川东实力奉行颇着成效民以为便虽巴县极繁之缺半年后竟累月不接一呈词官逸而民安矣讼棍之外来者潜逃而在本地者俱戢迹或改行矣尤所自慰者巴县衙役七千予莅任一年后役等无所得食退散六千七八百人存者寥寥百余人耳初受代时前任移交千余案迨予赴棉州升任惟吏房举人请咨一案移交此外无一移交之案亦吾尽吾心之效也 
　　或问居官三字诀曰清慎勤以何为要曰三者皆居官之要而勤则其尤要者也不勤则事多拖累夫民之畏拖累不必命盗重案但系寻常户婚田土等细故亦不必名列被告也但列名人证尽足破家庸吏庸言所载理讼十条之第三条曾谆切讲明勤字之理矣其余九条无非推广勤字之意至于官果爱民则更有一字最要者曰简盖官以一人理一县之事即极小之缺案牍必多棍蠹乘官繁冗便敢作弊害民其最简之法自以前条所言多驳呈词为第一义次则莫如票唤人证时择其不甚要紧迹近牵控者酌量摘出免其票唤到案于唤票内其人姓名之旁钤用此人不必定令到案图章一颗又于票尾书明今将不必定令到案人证共若干名开后然细思之与其差票内摘出免到不如于批呈时即将某人不甚要紧似是牵控可以免唤到案缘由批于词尾榜示尤为简易尤能保富安良也 

　　○裕谦 【见筹荒下】 

　　戒讼说 

　　△戒讼说 

　　讼则终凶害多不测小而结怨耗财废时失业大且倾家荡产招祸亡身何不自爱之甚也每思乡里愚民生平不见官长出作入息何等安闲至一入公门便难自主歇家保户诈伪多端累月经年资斧莫继兼之胥吏把持差役勒索迨得质讯巳费多少花销有理者恃气陵人也要向公堂屈膝无理者将曲作直更不堪清夜扪心即赢得官司结下子孙雠怨倘招来刑辱徒增颜面羞惭甚至坐狱沉牢囚系毙命披枷带锁桎梏戕生无一不缘争讼来也更有一种唆讼之徒以簸弄是非为得计以颠倒黑白而迷人每当雨造纷争从中构祸及两造醒悟之后犹复肆行挑唆不肯听其速结何则讼师之溪壑未满则讼事之枝节迭生讼息而刁猾者无所逞其诪张讼久而淳厚者亦将变为浇薄人心风俗之患可胜言哉本府为尔民好讼者计与其伺候公度受隶卒之呵斥何若优游井里乐妇子之团圆平得一分心便积得满家福忍得一分气便省得几多财特将戒讼十条录示于后尔民其慎思之毋负谆谆告诫之意 
　　一曰坏心地大抵好讼者不论理之曲直徒欲以气压人以智胜人不胜则忿心愈炽投讼师造机关颠倒是非以求必胜甚或挟嫌图诈牵砌多人以致无辜拖累此讼之足以坏心地 
　　二曰耗货财事无论大小一经官府茶坊酒肆离他不得亲友顾问慢他不得胥役皂隶少他不得以数年之积蓄不彀一案之花□官司未完家赀巳破此讼之足以耗货财 
　　三曰误正事士农工商各有正务苟涉于讼身不自由抛家失业即有不容巳之事亦因以停搁此讼之足以误正事 
　　四曰伤天伦父子兄弟夫妻天亲至爱或意见不合而相责备或钱财费多而相怨尤或事涉牵缠而株连坐累此讼之足以伤天伦 【若骨肉争讼伦理乖违伤天地之和亏敦睦之谊具家道未有不日见消亡者其子孙未有不日见零落者尤宜善处】 
　　五曰致疾病思虑伤心忿怒伤肝饥渴伤脾忧郁伤肺惊恐伤肾走伤血立伤骨多言伤气以至朝行露宿冒暑冲寒种种受伤一时丛集此讼之足以致疾病 
　　六曰结怨毒谚云冤家宜解不宜结不讼则冤怨犹或可解讼则亲情友谊顷刻顿忘彼此报复无有穷巳此讼之足以结怨毒 
　　七曰生事变公门出入之人大都好生事端幸我有事可以渔利或暗中□唆或乘机挑拨往往事中生事此讼之足以生事变 
　　八曰损品望人无品望者更历讼事弥增狡猾所不待言即平时方言矩行一至讦讼以非为是以曲为直投吏胥觅证佐所不屑与言者与之言所不屑与交者与之交此讼之足以损品望 【生监为四民之首尤宜立品读书勉图上进若涉讼事即属不守卧碑例应斥革惩治务各自爱】 
　　九曰召侮辱官府廉明自无枉断而终讼必凶尝见好讼人受呵叱受笞杖受罚赎甚而受胥皂之辈恶言相加意气陵逼至极不堪试设身处其地则知气死不要告状真名言也此讼之足以召侮辱 【讼虽理直胜负亦难预定与其终讼而召辱何如息讼以全身如有亲友调和各宜及早猛醒】 
　　十曰失家教善教家者日仁曰义曰礼曰智曰信人既好讼则居心刻薄非仁也事理失宜非义也挟怨忿争非礼也倾赀破产非智也欺诈百出非信也家人妇子之见闻无非恶习而欲其内外和顺不至悖常而乱德决无是事此讼之足以失家教 【至妇女出头最为恶俗大千例禁有玷家声里党相嘲宗族不齿上辱祖父下累子孙更宜切戒】 

　　●牧令书卷十八　刑名中 

　　安肃徐栋致初辑 

　　王植 
　　王有孚 
　　白如珍 
　　王元曦 
　　裕谦 
　　陈宏谋 
　　王植 
　　汪辉祖 
　　叶镇 
　　朱 
　　何士祁 
　　王凤生 
　　李士桢 
　　陈宏谋 
　　陈庆门 
　　房廷桢 
　　汪辉祖 
　　王有孚 
　　刘衡 
　　严如煜 
　　徐文弼 
　　袁定守 
　　熊宏备 
　　李渔 
　　陈庆门 
　　王植 
　　朱 
　　叶镇 
　　李渔 
　　何耿绳 

　　○王植 【见治原】 

　　受词 

　　△受词 

　　设代书立状式皆受词之大要也余至香山设正副状式正状止填所告注语及原被干证姓名加批发示副状载原词存衙候审日披阅两造不得见原词则所控诉多相矛盾而情伪易见 

　　○王有孚 【见用人】 

　　一得偶谈 

　　△一得偶谈 

　　批阅呈词先要看透他主意何在其有装点情节希图耸听者凖情度理便可知其为诬果能明白批饬则诈伪之辈自不敢巧为尝试若执笔者省些心血辄予准讯即巳堕其术中若辈鬼蜮之技只图准不图审官票既出而原告先巳避匿在被诬之家惊惶无措胥役乘机需索受诸窘辱到得具词剖诉守候庭质失业废时多所耗费更有被牵中证凭空拖累尤为可恨 
　　人之情伪千态万状到官之始鲜有肯寔吐者苟非悉心推求则游移闪烁易致避重就轻纵此枉彼惟既得真情乃可于办理时原情轻减庶事无颟顸而案得结实 

　　○白如珍 【字符峯江西宜黄人乾隆年间为安徽抚署幕宾有刑名一得】 

　　论批呈词 

　　△论批呈词 

　　批发呈词要能揣度人情物理觉察奸刁诈伪明大义谙律例笔简而该文明而顺方能语语中肯事事适当奸顽可以折服其心讼师不敢尝试其伎若滥准滥驳左翻右覆非冤伸无路即波累无辜呈词日积而日多矣 
　　善听者只能剖辨是非于讼成之后善批者可以解释诬妄于讼起之初果其事势不得已必须审断而始结虽驱小民跋涉亦难惜也如其事真伪显然不过纸上片言可以折断而亦差传候讯即情虚者受其责罚而被告之赀财已遭浪费矣 
　　事无情理无确据或系不干巳事或仅角口负气等情一批而不准再渎而亦不准者必须将不准缘由批驳透彻指摘恰当庶民心畏服如梦方醒可免上控此等批词不妨放开手笔畅所欲言但须字字有所着落不可推砌浮词也果能批驳透彻即有刁徒上控上司一览批词胸中了然虽妆餙呼冤亦不准矣 
　　讼师伎俩大率以假作真以轻为重以无为有捏造妆点巧词强辨或愬肤受或乞哀怜或嘱证佐袒覆藏匿或以妇女老稚出头或搜寻旧事抵搪或牵告过迹挟制或因契据呈词内一二字眼不清反复执辨或捏造改换字据形色如旧或串通书吏捺搁或嘱托承差妄禀诡诈百出难以枚举总在随事洞察明晰剖辨庶使伎无所施讼师不禁而自禁矣 
　　批审事件权其事之轻重票内分别拘唤字样饬差协保传集不得违例滥执每有差役将不同居亲属及稍有瓜葛之人朦禀批准即行锁孥吓诈以致愚民情急自尽酿成大事不可不及早醒悟也 

　　○王元曦 【字汤谷山东人官浙江巡按余未详见资治新书】 

　　禁滥准词讼 

　　△禁滥准词讼 

　　闻得浙中有等神棍端一唆挑百姓起讼兴词至婺郡则尤甚他处讼师尚是唆民起讼此处讼师专是代民奸讼视殷实可啖之家偶遇小事小教辄代驾虚词投官府以疾病老死者为人命以微债索逋者为刼夺以产业交易户婚干连者为强占为悔赖不独被告不料亦且原告不知流弊流毒非大加严禁力障狂澜将无底止近来有司不以此为痛心反以此为得计朝朝放告日日投词片纸只字无不批行承牌者有正差有副差有接差之差有提差之差钻干不休四道并出或恣鹰拏于爪牙或假贪狼干羽翼拘摄之票一来中人之产立尽似此吮吸巳属难堪不调愈出愈甚更添一种烹肥分噬之牛有等衙官专在堂官面前奴颜婢膝趋承帮凑得其欢心因而串通内衙之主文又凭央堂上之吏胥上下关通结成一片县官词讼山积那有件件自理又思衙官趋炎附热岂可无事相酬遂以批审为代劳之具两造为赠答之资内之主文外之吏胥又从旁玉成择其题目大被告多者贴以浮签尽批佐贰佐贰亦遂多罚谷石重拟罪名以此图报当下更以此招致将来一词到手原被勒其馈献胥吏嗾使调停止较金钱之多寡即为听断之输赢彼佐贰下役饿眼馋口幸而有此一日如调饥而得梁肉惟恐肚皮难填如积渴而得酒浆恨不一吸立尽要钱不己必至丝麻布绢尽入网罗狗彘鸡豚悉为携载尤可恨者少不遂意则回诳本官或假为掷碎牌票或借口欺藐小官因而大其名曰拒捕役以是诳之官官以是诳之堂而告状百姓遂不知死所矣一家不已延及亲朋亲朋不巳延及村落村落不已延及里图嗟嗟不捕盗贼而捕百姓真正拒捕之盗贼反畏之如神明不敢声喘之百姓反残之如虫蚁一纸状词遂成卖男鬻女之文卷一张牌票竟是倾家丧命之灵符利归鼠辈怨贻官箴虽至愚所不为而谓长民者为之耶 

　　○裕谦 【见筹荒下】 

　　谕各代书牌 
　　再谕各代书牌 

　　△谕各代书牌 

　　府属各县卫生监军民人等每遇命盗重件暨户婚田土细事来府呈控往往词内列有多名其实仅止一二人到府甚至甫经递呈即行潜匿试问伊等既来告状焉有不亲身到郡又焉有不候批示旋即回归之理其中显有冒名捏控及包告扛讼情弊亟应严行稽察嗣后凡有来府递呈之人该代书必先向歇家查询明确果系本人告状即列本人名目如有多人联名告状亦必查明人俱来郡始准开列词内若无其人不得混行开列本府每逢告期亲自收呈按名传询倘词内有名临点不到即惟该代书是问至收词后批巳榜示听其自便若批未榜示或传本人或传抱告不到即惟该歇家是问代书与歇家无不通同一气均宜留心毋稍玩忽致干重惩 

　　△再谕各代书牌 

　　定例凡有控告事件其呈词责令自作不能自作者准其口诉令官代书据词从直书写如有增减情节者将代书之人照例治罪又妇人非有切巳重情不准告举他人之事因其罪得收赎恐有言亟告害人情弊嗣后凡来府递呈之人如执有词稿者该代书问明代作词人姓名或系本人自作分别填注词面如系依口代写即注明代书作稿字样遇有妇人来府递呈当即问明因何不听伊夫出名具告缘由若系孀妇亦须问明有无子嗣其子现年若干逐一于词内声叙明白方准投递至有顶带人员遇有呈控事件进士举人则须问明科分生员武生则须问明入学年分贡监职员则须问明系何项贡监何项职员何年月日报捐执照是否带来或现存何处俱于词首详细注明以杜捏冒顶替等弊均毋故违致干咎戾该代书务体本府勤求民隐惩刁安良之意断不得因有此谕藉端刁难倘敢故意勒掯察出定即究办不贷 

　　○陈宏谋 【见保甲书卷三】 

　　申明农忙分别停讼檄 

　　△申明农忙分别停讼檄 

　　农忙虽有停讼之例亦有不应停之例如乾隆二年北臬司阎熙尧条奏州县自理词讼务须分别事情轻重缓急随时酌准不得藉称农忙槩置民瘼于罔闻又乾隆四年定例或因天旱争水黄熟抢割争娶打抢聚众打降等事停讼之时亦应准理又乾隆十年蒋前院条奏地方于农忙停讼期内凡遇坟山土地等项务须随时勘断至自理案件倘事关紧要或证佐人等现非务农即不得以时值停讼藉词推诿亦不得滥差羁候致滋扰累各等因俱奉　旨通行遵照在案再户婚田土似在应停之内然抢亲赖婚强娶田地界址买卖未明若不及早审理必致有争夺之事邻县关拏要犯岂能以停忙为诿自理已准之件如原被现在到齐者亦即审结如原被未到者须将差票暂销以杜书差持票不时索扰其不应停者仍须拘审总须有一番分别明白晓谕不可概以停讼自置告案缓急于不问以休息农民之举竟为宫衙偷闲之会且使农民之进退无据奔走伺应更甚于开忙也 

　　○王植 【见治原】 

　　听断 

　　△听断 

　　听讼如作文字必钻研深入往复闲又自有新悟非是不能得题情而中其肯綮也余听事颇能耐心不惮烦每事先详悉阅卷诸所有契卷册籍应查应算者俱当堂逐一办理不委胥吏抚都堂王公初到任咨访檄内问听讼宜以何法余为听讼说以对有曰户田之讼惟查即册丈量有册垦报有册过户有册寔征有册数册互参核其年月册皆有据察其后先土田淆混核其四至四至相类核其形图形图不符勘其现田此其法也坟山之讼问其户税有官有私阅其形图相近相远质之山邻何时殡葬经祭何人就供问证以图核词勘其形势以地核图聚族之葬他姓莫参众姓销葬略分界址穿心九步以为成规粤中人满变通以济此其法也劵约帐簿真伪间杂字有旧新纸有今昔蛀痕可验长短可比如其伪契数张同缴年月远隔纸张一色必有赝契如其伪帐数年完欠一笔写成字迹浓淡亦恒相近必有赝约加以面试当堂授笔纵有伪捏可辨笔姿此其法也非买言买非借言借非偿言偿则当研审立契何地交银何色成交何所同见几人隔别研讯供必不符再令同质虚寔难欺此其法也粤地婚媾鲜用书启庚帖所书即云文定媒证可问爰问其详隔别研讯书帖何所主婚何人宴待何处送礼何仆如其伪者必有参错寔情可得罪有所归此其法也情伪百出载鬼一车以公生明虚心任劳其有遁情或亦鲜矣皆所阅厯而得者也而其要尤在隔别研讯余在新会时民有重卖其田而伪为契价者乃隔别两造证佐而各问之问书契何所交银何地秤银何人银何色何物包褁锭件若干每问一人即手自录供供既毕随唤告者证者俱前而逐一覆问之前供既不能变又不当互异皆变色相怨已则瞪然相视叩头吐寔又有伪契古人田者呈契二纸纸大小不等皆旧迹笔亦互异似非伪己察其二纸中卖主中见名下花宇书出一手诘之乃不能答一呈契二纸前后隔数年矣以二纸颠倒比合乃一纸裁分刀痕宛然诘之乃认伪契无辞此又在虚巳钻研以得其闲也 

　　○汪辉祖 【见保甲书卷三】 

　　勤怠之分 
　　佐治 

　　△勤怠之分 

　　少乡居见人赴城投状率皆两日往还己而候批巳而差传倩亲觅友料理差房劳劳奔走动辄经旬至于示审有期又必邀同邻证先期入城及至临期示改或狡者有所牵引谕俟覆讯则期无一定或三五日或一二十日差不容离民须守候工商旷业农佃雇替差房之应酬城寓之食用无一可省迨事结而两造力巳不支辗转匮乏甚有羁絷公所饥寒疾病因而致死者呜呼官若肯勤何至于是其负屈不审抑郁毕命者无论巳更有事遭横逆不得已告官候之久而批发又候之久而传审中间数日横逆之徒复从而肆扰皆怠者滋之害也故莫善于受牒时诘讯虚即发还其准理者越夕批发克期讯结官只早费数刻心省房差无限需索养两造无限财力至讼师教唆往往控一事而牵他事以为拖累张本得其本指立可折断为吏者有常禄有养廉居官之日皆食民之日乃不以之求治而博奕饮酒高卧自娱民必怨神必怒如之何其不畏耶 

　　△佐治 

　　谚云衙门六扇开有理无钱莫进来非谓官之必贪吏之必墨也一词准理差役到家则有馔赠之资探信入城则有舟车之费及示审有期而讼师词证以及关切之亲朋相率而前无不取给于具呈之人或审期更换则费将重出其它差房陋规名目不一有官法之所不能禁者索诈之赃又无论巳余尝谓作幕者于斩绞流徒重罪无不加意检点其累人造孽多在词讼如乡民有田十亩夫耕妇织可给数口一讼之累费钱三千女便须假子钱以济不二年必至鬻田鬻一亩则少一亩之入辗转借售不七八年而无以为生其贫在七八年之后而致贫之故实在准词之初故事非急切宜批示开导不宜传讯差提人非紧要宜随时省释不宜信手牵连被告多人何妨摘唤干证分列自可摘芟少唤一人即少累一人堂上一点朱民间千点血下笔时多费一刻之心涉讼者已受无穷之惠故幕中之存心以省事为上 【省事】 
　　恃才之官喜以私人为耳目访察公事彼所倚任之人或摇于利或蔽于识未必俱可深信官之听信原不可恃全在幕友持正不挠不为所夺若官以私人为先入幕复以浮言为确据鲜不偾事葢官之治事妙在置身事外故能虚心听断一以先入之言为主则成见在胸动多挂碍矣故访案慎勿轻办 【访案宜慎】 
　　狱贵初情县中初报最关紧要驳诘之繁累官累民皆初报不慎之故初报以简明为上情节之无与罪名者人证之无关出入者皆宜详慎节删多一情节则多一疑窦多一人证则多一拖累何可不慎办案之法不唯入罪宜慎即出罪亦甚不易其人应抵而故为出之则死者含冤余每欲出人罪必反复案情设令死者相质有词以对始下笔办详否则不敢草草动笔故二十余年来可质鬼神者此心如一日也 【慎初报】 

　　○叶镇 【见治原】 

　　作吏要言 

　　△作吏要言 

　　日行事件及时办理退食何等快乐若限早堂者移午堂限午堂者移晚堂则一人偷安外间守候数十人甚苦况其中保无有老病及妇女婴幼难以支持者乎吕叔简日居官只一个快性某谓坐堂宜快审事宜耐惟耐正所以成其快也 
　　慈祥为政之本但形诸言色则为市恩为邀誉其究生其玩狎施诸奸慝则为屈法为养奸其终流于酷烈 
　　凡杖责人于有关世教者坐大堂对众杖之每遇不孝不悌者遣出头门重杖以别于他犯且令行路之人各皆见闻知所炯戒 
　　嫚骂无益于事且最衔怨甘受之杖痛在身不甘受之骂痛在心故折狱但当正言剖断何必恶声污口损威失体非堂堂在上者所宜出 

　　○朱　　 【见治原】 

　　当堂定谳 
　　少准勤审 

　　△当堂定谳 

　　堂上定谳是非曲直当下分剖两造咸知招房书吏不敢添减一切事后揣摩乘机指撞书役操纵掯索诸弊自绝刁徒亦无觊觎翻改渎告不休之事最为理讼善策但州县官才情敏钝笔性紧慢不一急促书写词不达意倘有渗漏继后增添反有形迹莫如审明当堂发落胜负已定唤集两造明白晓谕倘各处语音迥别尤当使两造实在明白而后止退堂后即将谳语斟酌的当次日贴于照壁则亦与当堂晓谕无异两造可以放心归家诸弊亦无从生矣如系招案紧要口供关系罪名出入必须当堂亲手阅改不但易于记忆而情真事确乃可定罪无枉 

　　△少准勤审 

　　少准勤审乃止讼之要法收词准否惟当视其词之虚实不可因事繁而先存少准之成见果能当堂放告按名收词偶施诘问凡雇人代告包告及刁伪显然者原可当下斥责或即释逐若呈内情节原委一时不能即明不妨俟退堂后查明方批切不可因当下不能即批不肯当堂收词或收词而件件即批万一仓猝错悞不无枉屈 

　　○何士祁 【见保甲书卷三】 

　　词讼 

　　△词讼 

　　幕友拟批于副状官过目画押然后墨笔幕友录于正状过朱发榜此通例也然辗转稽迟榜未悬而批词己泄莫如阅定画押即令清书至二堂写榜签押家人眼同对明即加印加朱发出实贴头门然后过批既不匆忙亦可免弊 【所批呈词宜先发榜】 
　　官之所取于民者甚多民之所望于官者惟讼案为最急其拖累困苦情况臆说中言之详矣须先与书□约送稿送签以三日为限传齐禀到亦以三日为限路远人众者限五日签稿迟延传书面讯禀到迟延传差面讯姑且勿责再宽一限即标于原票之上如再不到则薄责之再宽一限仍标于原票之上如再不到则重惩之再限三日如竟不到非原告情虚即不愿终讼暂时注销总不转票改差以累两造民知官于讼事不逾二旬则上下相孚而书役需索可减矣 【已准呈词必宜速讯】 
　　讯而不结则两造守候讹言烦兴其弊甚于不讯大约能详细看卷虚衷推求勿厌烦勿疑惑似亦无难决之狱即或有补传人证查吊契据亦不得过一二日以累小民总之不结不如不审不审不如不准也 【讯案必须断结】 
　　词讼无论烦简皆甚丛杂而其紧要者不过数端一为上控之案一为伦常重案一为鬬殴伤重之案一为近于局诈之案与命案盗案而巳命盗案例有限期势难迟缓其它案则见官之勤惰焉须将紧要之案设立一簿以差为经每差空十余页每案标明事□经承年月空五六行以备登记几时转票则记之几时催审则记之几时上司札催则记之按五日一查其有一差名下案多而不传到转票而不禀复者择尤责处每于停征之后将手记之案及所未记者清理一次使知词讼一事官所经心则安业者多而民受福矣　差票皆朱标即日或三日此陋习也须于票稿上自标日期而手记于簿至期查比更为紧要 【手自标记】 

　　○王凤生 【见保甲书卷二】 

　　放告审呈 
　　亲民在勤 
　　听讼宜慎 
　　治尚明通 
　　访案 
　　编审 

　　△放告审呈 

　　坐大堂收呈非独初次放告宜然即任繁剧之区者按卯俱应如是先谕堂书置收呈簿一本屈告期发交代书将各名下告状姓名挨次填写簿内并令随侍堂侧以备识认其告状人排十名为一起分起点名免令久跪守候所收呈词逐张查问如系旧案只阅粘单所载前批与现呈有无□添情节报窃追租等案略观大意不必深求惟新呈必须穷源竟委讯其大概情形倘对答含糊定属代递当堂掷还令本人自呈倘事不干已藉端讹诈即予责处取具遵结所控决不准行或事关重大而情有可疑必待严加盘诘者则以其词权置一边令其人起立阶下俟本卯呈词收毕再行提讯曩余宰平湖卯期收呈有以殴死人命具控者核其词涉支遁因与反复辨论原告理屈辞穷遂命代书将词列见证之随来者于堂下识认唤之使前立发其伏前一人乃吁求发还呈□□具切结而去由此推之果能使谎告者恐驳诘而不敢尽其辞勒诈者惧鞭笞而无以逞其志则蜃楼海市自可化有为无堂上多尽一分心小民即受无穷益官劳则民逸信而有征况阅呈解识此法分别旧案新词并不过劳心力亦何惮而弗为耶 

　　△亲民在勤 

　　州县官名父母又曰亲民之官父母云何谓与子孙痛痒相关得以随呼辄应也亲者云何谓与小民朝夕相见勿使隔绝不通也故官之亲民凡于听讼必坐大堂官之爱民凡于命案喊禀验伤必随到随即坐堂命案登时查讯固易得情即喊禀验伤事或出于架捏而随到随审亦可真伪立明无事差传拖累若夫大堂听政或有初次登场怯于圜听者然惟注意当前之事更何容心事外之人且州县判断之功在于看卷者十之七在于听言者十之三间有供卷不符是则讼师之播弄乡愚更不难一鞫而伏矣果能挨期编审日以为常官将习惯忘劳民若不期而会每于体察入微之际两造真情毕露俯首无词堂下欢腾如出一口真有上下情□官民一体之乐欲得民心未有捷于此者 

　　△听讼宜慎 

　　亲民之要在于听讼之勤而听讼则须出之以慎两造控争各持一理理之是者固据事直陈即理之非者亦强为附会以争一胜词列证见皆瞻徇情面未肯递吐真情或且窥官意以为左右袒未可据以为实惟在官之酌理准情平心定断必待其词之穷而后巳然亦有无可置辩而察其容色尚似别有隐情中多委曲难保非理之所无而事之或有者不可不设身处地反复深思诱之使毕其词至于屡断屡翻亦当反已自省或前此一时忽畧以致意见偶偏切勿固执以护其短若强之使从苟能掩饰于目前终酿争端于事后别经更正即幸免吏议亦愧悔无及矣堂书招书录供惯于疏漏且有受贿而故为颠倒者紧要之处应自默记俟其录送细核一符即予更改至官断则必官自为之叙案始末必道其详断案情伪必抉其要务令针孔相值天衣无缝以杜将来缠讼之根讼师稔知案定如山亦不敢复思翻异仍令值堂书置堂事簿一本以所审案由判语挨日缮送过朱以备去任移交至于案结退堂人证之分别保释遵结之洞中窾要措词结实皆须一一权衡不可畧近草率如有文契劵约应行发还者饬原差立取保状领状送署一面检出发还俾经承无可留难亦节民财之一道 

　　△治尚明通 

　　听讼又非徒守其经而拘于法已也所收民词千态万状其事故亦百变纷呈尤须相时因地体俗原情以恤民隐而通权变何谓体俗原情如乡僻愚民罔知律例其有习俗相沿众皆视为恒泛实则犯禁令而不知者非有以教之于先未可骤施之以法村曲农桑之际是其身家性命相关若非案涉重情切勿佥差扰累妇女非身有所犯已据众供明确者不可唤案姻党互控但为理明曲直母轻予笞挞俾固讼仇然必须将应挞不挞之故明白宣示使其真知感悔庶不敢于再犯寻常词讼勾摄如其人适值婚期准予宽假缓为发落甚或丰厚之家有涉暧昧不明不得已而以所获作为窃贼送官虽知其情勿发其隐如犯者逞刁供词挟制切勿轻听速为责释完案此其事余亲厯之彼时相与无言今且并忘其姓氏矣何谓相时因地夫地方强弱不同即民之秉质各异非刑固不可用即常刑之轻重亦应随地制宜并有土俗相沿之举事虽出于无稽法非在所不宥亦不得不酌为容恕俯顺与情酷署严寒勿过熬审疾行吁喘勿便施刑官当盛怒之时用法务须斟酌至胥役与现犯形若仇雠恐其挟有素嫌以图报复尤不可使之行杖其或辗转相嘱假手他人则惟临时觉察不必拘定掷签之数立即喝止慎利害于几微切不可忽 

　　△访案 

　　访闻之案如人命私和须先传地保严讯确情再行按名查拘凶徒聚众结盟邪教敛钱惑众宜伺其聚集之时出其不意密往亲击光棍扰害地方确有旧案可凭抑或畏其凶恶首告无人而侦知得实立传被害之家讯明无难摘发者自应严拏究办此外则必须详慎葢官既深居简出无非得自传闻恐寄耳目于他人而其人先不足信其藉以招摇图利挟有嫌怨济私者固不足道即或辗转相传亦难保无误听旁言暗中倾陷之弊一经听信则身在局中未必能以虚衷化其成见以后事多窒碍转为束缚者比比有之万一疑难之案情节支离毫无证据而罪名出入生死攸关若两造均非所愿而自为解说尚属情理可原则姑任阙疑俯从所请以省事安民亦通权之道也 

　　△编审 

　　近时编审案件每以原告两月不到辄为照例详销及其以前情上控又作新案办理亦属了而未了夫编期示审乡民未尽周知且恐差役受被告贿嘱不为传知原告故意捺延预为注销地步其弊不可不防余所莅之邑先谕各房查明积案若干统造总册一本再从中摘出某都某图计有若干起分造各册各按都图出示注明某起系原告某控被告某事由限于某月日带审并于示首声明如果原告外出速令家属赶传如不愿终讼或赴案具息或具结交差保代销经此次晓谕之后倘再迟延两月不到明系情虚畏审即予照例注销等语就近实贴仍汇集通县积案挨叙编审日期晓示大堂自是所编之案无不如期投案每日三数起随到随审有审必结其仅系鼠牙雀角无关罪名但为理其是非不必施之夏楚故亦无始终抗避之人余宰兰溪六阅月审结积案六百余起内息案居三分之一而无一案以原告不到详销者今人动谓词讼繁多之处彼原图准不图□即其言信然苟有勤事之官亦可力反其习 

　　○李士桢 【见资治新书】 

　　覆审 

　　△覆审 

　　原问官或有失出失入批我覆审者如审出枉纵情由必当援情据理明允平反盖明允者明而后允服其心平反者平而后反正其案毌得避嫌疑看情面仍照原问回复以枉民命 

　　○陈宏谋 【见保甲书卷三】 

　　越告 

　　△越告 

　　赴上控告者查系原未在县控告即系越控或予责处或批赴县具告巳告而未审者上司察核月报册内如捏造巳结立即指名行提县承究处如原造未完即发签勒限十日内审结于该月自理词讼内登覆某日完结字样通报至于巳审断结之事如所告情事巳无可疑即可指明批驳不准如尚有可疑未甚平允止批仰某县送卷查阅该县止须将审后粘连之卷即日送详详文止须数句不必录供叙案上司查阅断案平允者将卷随详批发并令将刁告之人提到责处不须再审如不平允然后提审赴司道以上具告者将县卷发府提审改拟知府审明止将谳语叙入连县卷送阅不必叙供具详以省繁牍但不得仍发原审衙门致滋回护冤累如此分别办结层层责成官无滥准批查之烦民难施捏词翻告之计矣 

　　○陈庆门 【见治原】 

　　仕学一贯录 

　　△仕学一贯录 

　　地方官词讼无日无之最足见居官者之明暗而亦戒饬平反革薄从忠之一大段工夫也慨自人心变诈明明被殴而称杀伤分明争财妄云抢刼又或牵引其父兄连及其妇女意谓未辨是非且先使追呼扰动耗财以泄其忿更其中诬赖人命尤极惨酷或以奴仆胁主人或以顽佃诬业主或以卑幼制尊长有亲人逼死而乘机索诈者有冒认亲族而毁门坏屋者种种诬罔不可枚举官长止以尸场一验了事而岂知其鱼縻肉烂鲸吞虎噬已无所不至哉此弊不除人心日益险事变日益多官府亦应接不暇矣吾谓户婚田土当视其情词虚实不宜滥准不准者必指批其不准之故毌使再来翻渎不可粗心浮气畧观大意以不得混渎一语批出了事其准者则必亲问不可听其讲和问则必速不可稽延拖累审明则必断结不可含糊逐出候示又起探听打点之弊投词之日使原告证佐同时到案当堂取证佐确供倘诘出党恶诬证之弊不待被告到案证明先惩其诳证打帮之罪其有情节可审者则限日投审原告情虚固必加罪三等而证佐则尤必加重不过一二月闲扛帮积弊无情诬讼即可去其七八矣诬命一事直是父子兄弟闲以死为利暴尸灭法揣其情节与手刃无异是必严诬告加三等之法惩一警百更榜示告谕则亲族利死之心末俗搬抢之恶风亦可从此渐息 

　　○房廷桢 【字慎庵陕西三原人官江西丰城县知县余未详见居官寡过录】 

　　严反坐 

　　△严反坐 

　　劝息争讼此仁人长者为民惜身家惜性命之苦心也每见文诰所颁情词恺恻计虑周详真不啻垂涕泣而道之矣然徒悬息讼之令而不严反坐之条则奸人之心以为吾之讼胜固可以制人负亦不至损己何所惮而不试其长技乎亦有神明宰官审虚怒发始虽恶其无实旋复悯其无知亦仅薄责示惩不皆依律重拟奸人之心以为吾之讼成固可以直寻败亦止于枉尺何所惮而不幸其偶中乎以故息讼之劝虽殷好讼之风不灭亦徒劳慈父母之诲尔谆谆矣惟如王汤谷先生按浙时示民云前来赴告者必要一字不虚言言可质方可投递如所告人命三命内二命情实一命情虚自治二命以应抵之罪必加一命以反坐之条所告赃私百两内九十两为真十两为假自□九十两以巳得之赃亦必坐十两以虚诬之律本院言不妄发尔等务各三思可巳则已万勿轻举一时遗累后日如此则有所劝于前而知感复有所惩于后而知畏庶几乎讼心可以革讼庭可以闲矣 

　　○汪辉祖 【见保甲书卷三】 

　　治地棍讼师 

　　△治地棍讼师 

　　唆讼者讼师害民者地棍二者不去善政无以及人去之之本则在治吏役始若辈乎日多与吏役关通若辈藉吏役为护符吏役借若辈为爪牙遇有地棍讹诈讼师播弄之案彻底根究一二使吏役畏法则若辈自知敛迹矣 
　　若辈有犯即干遣戍然罪一人应有证成其罪者势将累及平民且若辈党羽钩连被累之人惧有后患往往不敢显与为仇重办颇亦不易向在宁远邑素健讼上官命余严办余廉得数名时时留意两月后有更名具辞者当堂锁系一面检其讼案分别示审一面系之堂柱令观理事隔一日审其所讼一事则薄予杖惩系柱如故不过半月惫不可支所犯未审之案亦多求息盖跪与枷皆可弊混而系柱挺立有目共见又隔日受杖宜其惫也哀吁悔罪从宽保释巳挈家他徙而无更犯者讼牍遂日减矣 

　　○王有孚 【见用人】 

　　一得偶谈 

　　△一得偶谈 

　　讼师教唆词讼例禁綦严恶其播弄乡愚恐吓良善也若夫安分良民或为豪强欺压或为雠盗扳累大则身家几陷小则名节攸关搥胸饮恨抱屈莫伸仅假手于庸碌代书具词呈诉非格格不吐即草草敷衍徒令阅者心烦真情难达于此而得一智能之士为之代作词状摘伏发奸惊心动魄教令对簿当堂理直气壮要言不繁卒致冤者得白奸者坐诬大快人心是不惟无害于人实有功于世律内故有见人愚而不能伸冤教令得实者勿论之文若而人者庶不愧讼师之名哉彼播弄乡愚恐吓良善从而取财者乃讼棍耳安得以师字加之余谓讼棍必当惩而讼师不必禁 

　　○刘衡 【见保甲书卷二】 

　　严除蠹弊告示 
　　禀严束书役革除蠹弊由 
　　劝谕书吏告示 
　　不用差役传案票稿 

　　△严除蠹弊告示 

　　照得县属有等土棍结连衙蠹藉讼扰告良民受害动辄破家若不力为禁止是本县纵蠹殃民尚腼然居民上耶今将蠹弊五条开列于后 
　　一曰勾控人家不要紧的事本人原没有告状的心被蠹等从中挑拨自夸熟识书差包告包准哄得人告了状却样样都要花钱百般敲剥一年半载借债卖田家赀巳尽案还未结吾民因此破家的不少 
　　一曰歧控人家不要紧的事被蠹等引他这个衙门一状那个衙门又一状四五处衙门差役一齐承票捉人闹得鸡犬不安此处结了彼处未结吾民因此破家的不少 
　　一曰串合有种匪类见差役承票唤人他便插入替差人说合钱文多则数十千少亦数千每千向差人抽分背手钱二三百文事后又向出钱人自称帮忙强索酬谢吾民因此破家的不少 
　　一曰冐证有种匪类专以作干证为事得了这边银钱吃喝便帮这边得了那边的银钱吃喝又帮那边若两边都得则两边都帮供词含混一味骑墙甚有冒认为人祖父母父母者至于兄弟妻子无不可以假借其余冒认尸亲冒领贼赃不一而足吾民因此破家的不少 
　　一曰放恶债有种匪类囊有余财打听得某案某人被差等锁押觅钱如渴他却从旁许借吾民正在危急之时饥不择食不管七折八扣忍泪写约暂救目前之急迨后此债变为附骨恶疽还过本钱又将利钱作本再也还不清吾民因此破家的不少 

　　△禀严束书役革除蠹弊由 

　　敬禀者案奉　宪台□卑县禀复石砫厅徐令革除蠹役一案奉批该令驭役素严仰将如何约束书役缘由据实禀复等因奉此卑职伏查安民之道除蠹为先天下无不爱民之官而爱民之政不能下逮者良由蠹等内外勾连牢不可破务以阻挠而扞格之而爱民者往往至于厉民夫律设书役以供差遣原不能尽除不用惟若辈罔顾急公只知骫法所赖本管官束缚而驰骤之俾知畏法不敢放胆妄行倘稍有犯立予严惩免致酿成案件则可以保百姓之身家即所以全役等之性命并藉以自顾考成岂非善事卑职前在家乡亲见衙蠹之害民甚于贼盗大抵役为甚书次之今幸隶仁帡得亲训廸颇知以痛除蠹役为务自到垫江梁山巴县以来放告收呈或准或驳概系当堂当时批明榜示其己准者如具呈时两造俱到卑职谕令等候片时俟批呈毕本日即传讯结此毌庸差唤者也如彼造未到查非显然犯法被告必然逃匿之案则于呈尾批明即令中证或约邻人等转饬被告定于某日自行赴质以免差传字样亦鲜有逾期抗匿不到者此亦毋庸差唤者也其有不能不用差传之案则分别道里之远近人数之多寡事情之难易限以到案日期亦即于收呈之日实时出票签差所差之役卑职于初到任之三五日点卯时止留经制数十名其余概行革黜不留一人其留者榜示城乡榜内载明此榜无名者俱系革黜字样并当堂将留者姓名掣签掣得名次注册以次差遣不许役等于差票上自行签名送案求标其寻常户婚田土钱债等案一票一差从无一票二差之事依限则记功逾限则立责决不实贷亦不以功抵过或该差躲匿则用连坐之法穷治该差之总头及初点卯时所取连环保状内之保人务获惩治而后巳是以卑职并无逾限不到之案有具呈之日即结者有一两日即结者至迟亦不过二十日之例限惟巴邑钱债轇轕追缴迁延不能不稍延时日耳且一案只有一呈盖有告呈而无诉呈其有诉呈者多于临审时递出至催呈则除钱债案外自来未接一纸是以差役虽甚狡狯虽善诈骗只因立限紧严遂至无从下手再查役等扰民多在命盗案件卑县绺窃各匪卑职令保甲团邻守望稽查准其扭送其案发而巳逃逸者不能不签差捕役亦酌予捕费严禁开花至报有命案亲赴相验只用刑仵皂各一名从不带差及家人下乡所有命案正犯俱系保邻送案或犯自投首即巴邑繁剧命案较多亦无差拏之犯若案内要证未到则于相验时告知其亲邻定期于某日到县赴质谕以一讯即释决不留难并先给以来城盘费数十文或百余文该干证等共知不致拖累从未有疑虑躲匿而逾期不到者则亦毋庸差唤者也迨招解之前三五日内卑职遴选家赀殷实之差二人取其连环的保给以盘费解费令其带犯招密是以卑职在垫梁巴三邑所办命案从未出差拘唤一人一证此则仰赖福芘幸无逸匿之犯故卑县之民得以幸免命案差传之扰也至拨头一项垫梁巴三邑俱有此名目垫梁业巳革除巴邑事繁势难净尽但小差有犯则严惩票内标名之正役不准小差代受刑责是以差等畏法不敢滋事生端再查差等吓诈乡愚固藉多带散役尤在妄用锁炼卑职于票内印用不锁二字大图章一颗与私押人证等弊一概禁革曾刋定票差章程四条粘于唤票后幅令乡民一目了然庶承票之差不敢肆行无忌兹谨将章程印刷一纸恭呈慈鉴至若房书之弊多在捺搁案件勾结讼师图翻巳结之案卑职随时惩治绝不姑宽然尚无承票之陋习伏思宰官一身众生托命有利既不能兴乃有弊亦不能革眼看蠹等放开手胆朘民脂膏犹复膜视旁观不为之拊心扰手纵逃吏议难免冥诛岂但上负宪恩下辜民望兹奉前因谨将严束书差不敢纵蠹作孽之苦心率意陈词冒昧无状敬以质之大人未审有当于学道爱人之治于万一否伏乞训示 

　　计附呈卑县差票后幅粘连章程一纸 

　　计附呈卑县差票后幅粘连章程一纸 

　　一票内所佥之差除正身外不许私带白役若票只一差而带至三人票只两差带至四五人者准被害人鸣锣喊禀 
　　一各差承票传唤人证不许妄用锁炼若票内注有用锁二字方准用锁倘敢妄用锁炼准被害人鸣锣喊禀 
　　一差役承票唤案票内注有到案限期如果依限到案该差记功一次补差一票其记大功一次者补差三票若逾限一日记过一次二日责十板三日责二十板四日以上将该差枷责革役 
　　一该差唤到被告人证立即告知房书开单送审不许私行押候虽系昏夜亦应禀明定夺倘人巳到而延不禀审逾两时者责五板逾一夜者责十板逾一日一夜者责二十板逾两日枷责革役许被害人鸣锣喊禀或当堂回明 

　　△劝谕书吏告示 

　　照得各衙门设立书吏佐助本官分办公事期满之日例准考职授官理宜守法本县以为公门中好修行为书吏者不但守法兼可积德若果能随事随时留心行善必有好报是以本县于书吏中遇有无心过失多从宽宥原以书吏虽系在官人役究有体面与各班差役不同养尔等之廉耻即以激发尔等之天良为此示仰各房知悉务将后开各条凛凛奉行便是行善各宜自爱毋以本县之言为迂阔也 
　　一该房亲族有田土钱债婚姻及一切细故可以调处者急宜劝令和息不许倚恃身在衙门唆令兴讼 
　　一不许唆令人犯妄扳以致开花撘桥拖累多人 
　　一讯明释放人证不许私押若差役有私押情事亦责成该房稽查密禀 
　　一出票唤人最宜慎重语云一人到官一家不安嗣后差票内不许妄用拘字及滥用锁拏二字 
　　一案内有押候人证亟应禀催速审如本县别有公事偶尔遗忘准尔每日催禀一次 
　　一案内紧要人证已到一二可以审讯者立即送审不得以人证尚未齐全延不禀请致滋拖累 
　　一词内及供内情节牵涉闺阃妇女或事属暧昧准尔回明摘删不许径行列名叙稿送签 
　　一叙供不许增删情节其有语太支离本应节删者回明定夺 
　　一禁押枷号各犯时加照料大寒大暑尤宜加意 
　　一旧有漏规如纸张饭食之类以资办公且为数无多相沿已久原难遽革但不许额外多索至命案纸张油烛概系本县逐案捐廉办理尔等不得索取分文如敢违禁私取计赃严办 
　　以上十条各宜凛遵违者决不宽宥特示 

　　△不用差役传案票稿 

　　为传知自行投案事据某 【原告姓名】 人以　　　　等词控某人一案查所控系　　细故某 【被告姓名】 人正当投案诉明断无匿不到案之理不必差传为此即着原告某人持此票传交给乡约某该乡约接到此票即连告知被告某人于　月　　日自行到县投案鸣锣立即讯结其要证某人等即着两造自行邀齐赴案一切要件亦各检齐临审呈验以免另行往返致有守候拖累之苦均毌违悞须至票者 
　　此系本县恐吾民受差役扰害故设此票尔等须体我一片苦心届期自行投案一讯即结既不耗费钱文又不废时失业幸勿观望迁延也 

　　○严如煜 【见保甲书卷三】 

　　三省边防备览策畧 

　　△三省边防备览策畧 

　　听讼虽非致治之原而闾阎受累实由于此山内尤甚川楚民情本自好事加以光棍包揽教唆鼠牙雀角便成讼端差役手奉一票视为奇货可居边境距州县窵远者往往将所唤之人羁押中途客店店主中通一气彼此分肥为之关说所欲既遂则回禀未票之先巳往邻省索诈未遂或更有株害之人则云唤至中途被某某私纠众抢回禀请加票唤至城中又羁之保户累月经旬不得质讯差役坐食两造饭银差费一讼所用动至数百至命案之邻证盗案之开花一票尤必破数家民苦莫诉几何不胥民而盗也地方官严勒限期相地远近计日审结案无留牍狱无系民民保而盗自弭矣 
　　吕新吾先生实政录内听讼一款云凡公差勾摄用手牌上书公差有无需索凌虐七字其有无二字令犯人自填听审之时执进如此虽不能尽革奸弊亦可稍止贪残也 

　　○徐文弼 【见持家】 

　　慎刑法 

　　△慎刑法 

　　凡百姓皆吾子也至流为匪类身罹法网此固子弟之不肖亦父母之失教使然不思教化之是亟而惟刑法之务严恐其为败类鞭笞而桎梏之以至于死而不恤是诚何心制刑重而用刑轻立法严而行法恕是则仁人君子之用心矣 

　　○袁定守 【见治原】 

　　慎刑 

　　△慎刑 

　　圣贤重改过惟刑罚误虽知之不能改也王制曰刑者侀也侀者成也一成而不可变故君子尽心焉死者不可复生断者不可复续然则定案之初其可苟乎 【一成而不可变】 
　　民不可遽杖平民一经受杖则终身玷蔑虽创既平扪之犹有余痛尝见有无辜受杖父母妻子相视环泣虽族邻慰之终邑邑无色竟有忧愤成病而卒及自尽者每念及此大可畏也 【民不可遽杖】 
　　范忠宣尹洛多惠政后为执政其子道经河南少憩村店有翁从家出注视其子曰明公容类丞相乃其家子乎曰然翁不语入具衣冠出拜谓其子曰昔丞相尹洛某年四十二生平麤知守分偶意外争鬪事至官得杖罪吏引某褰裳行刑丞相召某前问曰吾察尔非恶人肤体无伤何为至此某以情告丞相曰尔当自新免罚放出非特某得为完人此乡化之至今无争者观此可见人不幸而偶得微罪上之人宽而宥之使得自完必感而思勉若依法杖之则自视缺然不复爱惜而其流愈下矣然则一杖之易系人生平可不慎哉 【一杖之易系人生平】 
　　杖人之病有数端一是天姿溪刻深求百姓之过一是火气盛触之辄动一是习以为常视同游戏一是见道不真以为合当如此一是才短不足以詟服人故以刑威之欲矫数者之病须是学道学道则见理明不恃此为政学道则能扩充其才不假刑服学道则变化气质不至以民尝其怒学道则心常提撕不敢稍放以厉民论语云君子学道则爱人斯言尽之矣 【杖人之病】 
　　凡老幼有事在官虽有罪不可予杖吕叔简所谓老不打少不打是也周礼司剌掌三赦之法一赦曰幼弱再赦曰老髦三赦曰蠢愚重罪且赦况轻罪乎 【老幼不加杖】 
　　事期于中过兴不及非中也然有以过为得中者行过乎恭丧过乎哀用过乎俭是也有以不及为得中者刑法是也试观尚书流宥五刑金作赎刑罪疑惟轻宁失不经五刑不简正于五罚五罚不服正于五过王制附从轻赦从重春秋传善善也长恶恶也短何莫非不及之谓乎 【用刑以不及为中】 
　　厯观前史所谓酷吏者皆锲薄小人假刑立威使庭市流血视民如仇民亦仇之其究也后嗣不昌而亦卒不克免所谓循吏者皆宽厚长者以德化民不事鞭扑而事亦治视民如子民亦父母视之其究也后嗣克昌而身亦大有誉庆鲁恭曰爱人者必有天报岂虚语哉 【爱人者必有天报】 
　　郅都为治严酷号曰苍鹰严延年用刑急迫决囚至血流数里号曰屠伯羊祉天性酷忍颇为深文所经之处人号天狗王志愔以刚鸷为治号为皁鵰谷楷眇一目而性严忍号为瞎虎卞衮性惨毒专事捶楚有大虫之号吴渊所至有能名而政尚严酷有蜈蚣之谣人奈何不为祥麟威凤使人愿得而见之而顾同击物之鹰鹯噬人之豺虎使人望而畏之恶而避之哉 【酷吏之称】 
　　俗初到官每事敲扑以立威棱谓之下马风此大谬也使其后由之而不改则为暴虐使其后倦而渐反其所为则为纵弛吏民有以窥吾之深浅而作奸不可止矣何如正已不忒处事得中自然则而象之服而从之所谓不怒而威于鈇钺也陆象先按察剑南政尚仁恕司马韦抱真谏曰公当峻刑罚以示威不然民慢且无畏对曰政在治之而已合必刑罚以树威乎卒不从而蜀化最为知道 【下马风】 

　　○熊宏备 【见治原】 

　　居官格言 

　　△居官格言 

　　听讼凡觉有一毫怒意切不可用刑即稍停片时待心平气和从头再问未能治人之顽先当平巳之忿尝见世人因怒而严刑以泄忿伤彼父母遗体而泄吾一时忿恨欲子孙之昌盛得乎 
　　救危以刑狱逼迫为重盖水火盗贼等事不系刼运即系定数而刑狱逼迫死生只在居上者轻重间有才者宽刻间也 
　　一人入狱中人之产立破一受重刑终身之苦莫赎 

　　○李渔 【见前】 

　　论刑具 

　　△论刑具 

　　刑其代有变更其载在律条一成而不可易者厥数有六日笞曰杖 【二者皆用荆条笞小杖大】 曰讯 【即今之竹板有重罪不服责以讯之】 曰枷 【项刑用以示众】 曰杻 【手刑俗名手杻】 曰镣 【足刑俗名脚镣】 视罪之重轻为刑之巨细枷轻于杻镣讯轻于枷笞杖又轻于讯非极重之罪有死无赦者不用杻镣非罪犯众怒法当榜示以快人心者不用枷下此常用之具则讯杖笞三者而巳杖笞止于臋受讯则臋股分受三者皆不及股湾恐伤其足当事者无不知之此老吏常谈无庸赘述言其未经道破者而巳矣有同一刑具始用之而重后用之而轻今日用之而轻明日用之而又重者此其故非但官长不知即讯之老年隶卒亦茫然不解窃博谘羣访而得之其倏重倏轻不可测识者则以新旧燥湿之不同而用刑之隶卒又漫不盖藏听其露处故也新设之具其性倍坚况竹木皆产于地未有不带湿气者惟用久则水性渐收锋铓亦去且与人之皮肉相习故受者虽云痛楚未必尽有性命之忧新设者与此一一相左其毙人最易文太青作县时因旧枷刓敝不可用欲置新者仢之虑其伤人即以旧枷圈外之木穴一新孔为容项之地外以新木环之其不忍人之心如此但觉慈祥太过反近迂阔语云物不用新何由得旧惟减其数而慎用之亦足以全好生之德凡此皆言新旧之别当世亦间有知之者至于盖藏一节则从来未讲每至讼庭见桚指竹篦 【即竹板】 及夹棍扛子之属皆委之滴水檐下纔值斜风细雨便皆湿透况值倾盆之檐溜乎官长不察隶卒不知照晴明干燥时一例用刑一般下手以为同此刑具耳受者不死于往日岂其独死于今朝不知轻重殊体一既可以当三燥湿异性十还可以抵百如其不信但取一件刑具先于干燥称重几觔再于湿透时称重几觔则受刑者之痛楚加倍不加倍便可知巳然此犹论轻重之体尚未阐明燥湿之性请得而畅言之寻常无罪之人坐卧于卑下斥卤之地隔以床荐椅褥尚有湿气上蒸侵人骨髓染成剧病而不可医者况以湿潮之具裂开其皮而分析其肉深入于腠理筋骨之间尚冀其受而不病病而不死乎尝有杖不数巡而毙人于庑下枷未去颈而毕命于阶前者未必不由于此伏愿贤明长者各于厅事左右另置高敞庑屋一间甃板于地以防梅雨之月湿气上侵安顿一切利具用则取出不用则束而藏之此高大于门之快捷方式也岂待平反大狱祝网施仁而后为阴德哉衙门人役有能讲此理互相劝谕勤谨收藏每至用刑之际必量其新旧燥湿以为下手之重轻则阴德亦自无量不独官长蒙庥而已也 
　　古人设枷之意不过辱之而已囊头以木榜其罪名动本犯羞耻之心令其悔过亦使远近为恶者见而知警法止此矣原非令之负戴而行何必过于厚重即使过于厚重亦于罪人无害何也坐时原以他物支撑行时亦有亲人扛助厚重之与轻薄初无异耳但知此刑专为亡赖者设略有颜面身家者宁置他法勿用此刑盖以痛可忍羞不可忍血可涤耻不可涤也官府一念之转移系百姓终身之荣辱可不慎哉 
　　杻以挛手镣以拘足皆所以防闲罪人虑其免脱故也苟非大辟即当存镣去杻以遂人情之便何也人身之用足居其一手居其九非此则五官不能自运既不置之死地即当遂其生机使活泼有用之人而为行尸坐肉不但非情且亦非法至于妇人女子虽犯死罪例不加杻为其饮食便溺不可假手于人也 
　　人皆谓后世之法宽于前古以其无刖足之刑也余谓多用夹棍多敲扛子便是刖足之刑犹之杀人以挺与刃初无分别朝廷立法苛与不苛有何定额只在用刑者之慎不慎耳夹棍扛子于法为极重万不得已而用之非常刑也惟强盗人命众口咸证为实即司谳者原情度理亦信其真而本犯坚不承招不得不用此法然以是威之非以是杀之也可试而不可用可一用而不可再用夹棍之得力处全在将收不收之时此时所招多是真招若待收夹加扛此时供吐之言十只可听其一并此一句亦须待放松之后再讯以定其果否常有一夹不招而至再夹再夹不招而至三夹者即使满口供承总非确据以其出于口者非复由中之言犹病极而为谵语据此定案非惟阴骘所关倘遇慈祥之上台解网之恤部霁威曲讯仍吐真情则前案可翻亦足以妨神明之誉至非人命强盗及谋叛重情此等峻法严刑即终身不用亦未为不可 

　　○陈庆门 【见治原】 

　　仕学一贯录 

　　△仕学一贯录 

　　夹棍一物原有不得不用之时不过欲取确供耳初审狡展不妨屡呼要夹而其难其慎不肯即夹三木之下动关人命堂上一声催刑众役奋力受之者魂飞魄散气蔽血壅即有供吐昏迷之中随口强应亦未确凿平日于行刑之人明白指示如不得已必须用夹不得遽收先就情理反复穷诘此时问者之狼狈着急较受刑之人为更甚如不从实供吐催令收刑伹一收止二三分又就案情反复诘问有证据者质之证据使其计穷语塞自必供吐皮时官府审问本犯呼号行刑者暗暗松放再有狡展仍如初置刑内再收亦不过三三分一放一收痛则有之伤人则不能也且其神魂清白语言不至混乱此时供吐方为确切可以定谳俗称夹棍为大刑示不可轻用更不可错用也然不独大刑为然即行杖亦不可忽竹板示警罪当杖者亦视其人气体壮健足以当之而无伤性命者然后如法杖责凡行杖时官暂停阅审卷亦不可别有问答惟注目凝神以观受杖之人一则视其人能受与否倘不能受量减数杖杖虽减而法已尽矣一则防行杖者有任意重责要害毒打一处之弊 【如专打杖头专打腿弯】 余厯任二十年从未因杖责而损伤一人率是道也 

　　○王植 【见治原】 

　　刑具 

　　△刑具 

　　一切刑具大小轻重皆有定式余每莅任之始即查例阅正不合者改慎其始也凡行杖时必遥看其真情如其人声音颜色有异即令少停俟覆问数语应对舒徐然后杖之有满杖枷责人犯即谕明先责二十卸枷后再责二十勿致一时重责人有难堪枷号人犯必于限满前一二日发放若夹棍乃讯供不得巳而用之非以此重刑示惩也紧绳时只许先收一分如不招再收一分总勿许夹至十分致伤其骨真供反难得且三木之下何求不得岂仁人君子之用心乎明吕叔简有刑戒八章尤当玩味余每见皂役用重杖即减其杖数其弊遂止盖以不禁禁之也 

　　○朱　　 【见治原】 

　　作吏管见 

　　△作吏管见 

　　官衙刑杖最易滋弊如竹板不修骨节不杖于腿而杖于腿弯用板头而不用板心一杖一拖三四板即皮破血出又多偏杖破伤之处同一杖也痛苦倍之夹棍则长短干湿绳索紧松皆有偏轻偏重之弊官宜预为验明不可任其去取临用刑时更宜注目留心时加惩戒方免任意残毒有情轻而杖已重者或折减数板至于避夹棍之名而提耳篐脑押膝跪炼烙腿又刑中之最毒者切不可用 
　　吕新吾刑戒有五不打曰老不打幼不打病不打 【老幼不拷讯律有明文恐怒时忽而不察耳】 衣食不继不打 【如乞儿穷汉饥寒切身打后无人调养必死】 人打我不打 【或与人鬪殴而来或被别官巳打又打则打死之名独坐于我】 有五不轻打曰宗室莫轻打 【天潢之派即无名封例不得轻打只启王戒饬或申请上司处分】 官莫轻打 【微末小官亦国家名器且系一生廉耻】 生员莫轻打上司差人莫轻打 【投鼠忌器虽理直亦损上司体面宜尽书犯状密申上司彼自有以处之若畏势含忍又阘冗非体矣】 妇人莫轻打　有五勿就打曰人急勿就打人忿勿就打 【愚民偏见自负理直打则其忿愈甚死亦不服宜加警谕待其自知理亏虽打不怨】 人醉勿就打 【沉醉之人不晓天地宁知礼法打亦不痛倘醉语侵官亦失体统宜暂管押酒醒惩戒亦勿置冷地寒气入心亦足致命】 人随行远路勿就打人跑来喘息勿就打　又有五且缓打 【勿轻打勿就打就受刑之人言且缓打就用刑之官言】 曰我怒且缓打我醉且缓打我病且缓打 【病中用刑多带火气不惟施之不当亦恐用刑面致怒人已俱伤】 我不见真且缓打我不能处分且缓打 【遇有难处之事虽犯之人必先虑其所终作何结局方好加刑若浮气粗心先即刑责倘终难了局反费区处矣】 　有三莫又打已拶莫又打已夹莫又打已枷莫又打 【先打后梆屈伸不便疮溃难调恐致弊命待放枷时方打例有明文恐怒时难制耳】 　有三怜不打曰盛寒酷暑怜不打佳辰令节怜不打人方伤心怜不打 【或新丧父母妻子哀悲伤心再加刑责易致丧生】 　有三应打不打曰尊长该打与卑幼讼不打百姓该打与衙门人讼不打 【即衙门人理直百姓亦宜从宽否则不惟我有庇护衙门人之名后即衙门人理虚亦不敢告矣】 工役铺行该打为修私衙或买办自用物不打　有三禁打禁重杖打 【大杖一足当十中杖二足当十小杖五足当十官之用刑只有太过未见太少若用轻杖则多加杖亦不伤生且我伹见责之多怒易息而杖可已若重杖只见数少而不知其人巳负重伤矣】 禁从下打禁佐贰非刑打以上五者皆系应加刑之人其中原确乎有此数种真情官因其应刑不加体察漫无分别皆难免于冤滥其不打缓打中必有应打者或减或恕随时斟酌总须有一番矜恤乃见慎刑之义 
　　王有孚曰刑戒八章仁者之言洵足为虐民者下一药石为爱民者进一参苓矣然亦有不可姑息处不姑息正是爱民余谓有司衙门有五必打一曰经承压搁稿案必打二曰衙役捺延差票必打三曰仵作捏报伤痕必打四曰皂役行杖不如法必打五曰代书叙事不以实必打盖此五者俱是在官人役必有之弊若犯而不惩则若辈罔知警戒百弊丛生隐受其愚矣 
　　枷犯应发何处当堂标定枷面将所犯之事写贴示众巳发之后仍须查该处有无房间不可露处受潮致病尤查有无累及居民之事每隔几日将枷犯带来查验量其所犯情事可释者释之如有病容仍予保治总不可操纵于差役之手既防瘐毙亦防贿脱枷则不责于释枷日责处寻常枷犯宜遵定例如系逞凶强徒恶贼闯棍又当分别方足惩儆也 

　　○叶镇 【见治原】 

　　作吏要言 

　　△作吏要言 

　　治民最当养其廉耻事至为之剖其曲直谕以理法则彼此之气易平若不论事犯之轻重平素之良顽遽槩予杖有终身低头含羞无能复振者有不复顾惜恣其所为者有仇恨愈深寻衅生端子孙数代不能解释者故刑非甚不得巳未可轻动 
　　凡官司用刑总宜将所以应责之故明白晓谕令其知罪然后施刑倘有真知愧悔者不妨从轻并可宽免虽未加刑责其辱巳甚于刑此中所全不少最忌者忿怒之下不由声说遽加刑责本犯忍痛之后不知因何受责则与枉责何异每每结案之后仍不甘心上控枉断者虽系刁翻之词亦因审官未曾分剖所致也朱性斋总宪注 
　　掌嘴乃法外之刑较笞杖稍轻正惟视之轻人多不甚经意动辄二三十加之不知臋腿尚无人见颜面难以遮羞且伤牙破脸毒更甚于鞭扑惟慎刑者知之 

　　○李渔 【见前】 

　　论监狱 

　　△论监狱 

　　罪有重轻则监有深浅非死罪不入深监非军徒不入浅监此定法也下此则钦犯访蠹虑其疏虞不得不附入监籍自兹以往则笞杖非其人牢狱非其地矣饬丁属之清监戒佐贰之滥禁堤防狱卒勿使凌虐罪囚洁净□扉无致酿成瘟疫此郡邑诸公之能事亦守巡各宪之常规言之无益听闻徒取厌倦而巳独提紧关二事一为生死所系一为名节所关留心民瘼者请谛听之罪人之死于牢狱天年者少非命者多不可不加讯察有狱卒诈索不遂凌虐致死者有雠家贿买狱卒设计致死者有伙盗通同狱卒致死首犯以灭口者有狱霸放债逞凶坑贫取利因而拷逼致死死者有无钱通贿断其狱食视病不报直待垂死而递病呈甚至死后方补病呈者酷弊冤情种种不一若系定案待决之死囚朝庭既有国法自当明正典刑岂有公罪而私杀之假手凶徒使太阿旁落之理若系驳审未结之重犯死罪一日未定终身尚有生机岂有官府不能决断上下交费踌躇反听此辈毅然杀之绝无忌惮之理况有代僵波及之冤民似是而非之疑狱既无昭雪之日反加暧昧之刑虽因吏卒之逞凶实由官长之不察我虽不杀伯仁伯仁由我而死岂得以瘐毙二字草草申详遂卸典守监仓之重任哉与其追究于死后不若申饬于生前时时稽察狱中勿令此辈鱼肉囚犯囚犯有疾责令早具病呈一见病呈即取囚亲告治结状调治不痊者取尸亲告领结状一并粘连以为申报上司之地囚犯无亲属者以里甲邻佑代之盗贼无乡贯者以刑房书吏代之慎密若此非但奸弊不丛保全生命亦可取信上司自立于无过之地常有要紧囚犯瘐毙是真上司不信疑府州县官匿取赃私虑其攻讦自作病呈以灭口者为人即以自为不可不慎也 
　　妇人非犯重辟不得轻易收监此情此理夫人而知之也然亦有知其不可而偶一为之不能终守此戒者以知其浅而不知其深计其今而不计其后也问以不可收监之故则曰此中男妇杂居嫌疑不别况牢吏狱卒半属鳏夫老犯宿囚多年独处妇女至此鲜有不遭其污者渔曰不然羞恶之心是人皆有施强暴于众人属目之地不待贞者而后拒之久则难保无虞旋羁旋释者未必尽有失节之事所可念者妇人幽系一宵则终身不能自白无论乡邻共訾里巷交传指为不洁之妇即至亲如父母恩爱若良人亦难深信其无他而公姑妯娌又可知已此种不白之羞虽有孝子慈孙百世不能湔洗常见有妇人犯罪不死于拘挛桎梏之时而死于羞惭悔恨之后者职此之由渔劝为民上者皆尚以此存心一念稍宽保全几许节操一时偶刻玷辱无限声名此阴施阳报中极大关头万勿视为细事妇人有必不可宽之罪势必系之狱者惟谋杀亲夫殴杀舅姑二项亦必审实定案而后纳之此外即有重罪非着稳婆看守即发亲属保回总令法度纲常并行不悖而巳矣 

　　○何耿绳 【见政畧】 

　　因禁 
　　失囚 

　　△因禁 

　　凡徒罪以上应禁妇人犯死罪及犯实发不准收赎者禁凡窃贼无论罪名轻重皆收禁官犯公私罪军民轻罪老幼废疾皆散禁 
　　凡侵欺钱粮至一千两以上挪移钱粮至五千两以上者锁禁监追其侵欺在一千两以下挪移不及五千两者散禁看守 
　　凡递回原籍人犯如系奉　特旨及犯徒罪以上援免解交地方官管束之犯经过州县仍照例收监外其笞杖等轻罪递回安插者承审衙门于递解票内注明不应收监字样前途接递州县即差役押交坊店歇宿取具收管 
　　凡解审军流以上人犯令各州县酌量地方情形如有相距在五十里以外不及收监者先期拨役传齐地保知会汛兵支更巡逻 
　　凡州县自理之案不得擅用夹讯其申报事件有曾经夹讯者将夹讯几次或未曾夹讯之处于招册内据实声明上司于解讯时察验至佐贰奉上司批审有应夹讯者许请改委印官审理若系印官批发者呈请印官掣回自审违例用者参处 
　　凡强盗十恶谋故杀重犯用铁锁杻镣各三道其余鬪殴人命等案罪犯以及军流徒罪等犯止用铁锁杻镣各一道笞杖等犯止用铁锁一道 
　　凡部发递解及外省解部并解别省军流徒罪发回安插人犯预差官员务选有家业正役解送如人犯中途患病者原解取结方免议处即报明所在官司验明出结即着该地方留养候病痊起解仍将患病日期报部 
　　凡徒罪以下人犯患病者狱官报明验看取具的保保出调治其外解人犯无人保出令其散处外监调治若病毙督抚题报将本犯所犯何罪名所患何病症及有无凌虐曾否保释逐一声明 
　　凡军流徒罪以奉文日为始定限两个月起解如实系患病亦不得过一百日限 
　　凡获犯到案并解审发回之时当堂细加搜检有无夹带金刃等物并严禁禁卒不许将砖石树木铜铁器之类混行取入如有买酒入监者将禁卒严行责治 
　　凡拏获越狱人犯务究与剃头并代为销毁剌字之人 
　　凡邻省递籍人犯一面发遣一面关会原籍并知照经过地方官无论长解短解遵例加差转递 

　　△失囚 

　　刼囚者变自外□反狱者变自内出刼囚不须得囚但刼即坐反狱以打开监门杀伤禁卒为据虽未逃出亦坐脱监者从门出越狱者踰垣出此二者所谓主守不觉失囚也若反监罪减若刼囚罪免 
　　刼囚兼途中曰私窃放囚者非刼也既曰打夺则似与刼同而又立中途打夺一条何也凡罪人已经到官科讯拘禁曰囚其犯事尚未到官初就捕者则曰罪人罪人者重轻未可定之词也其追征钱粮勾摄公事则并不必其有罪者也故其事与刼囚不同而其聚众则可恶故特立此条不然则罪人拒捕与拒殴追缉人已各有律何须此条 
　　已就勾捕则为夺未就勾捕则为拒注云不于中途在家打夺是虽来捕而尚未捕去然或已有拘执将行情形则打夺尚有可□□有谕夺字□□通至云打夺之人即系所勾捕之人以巳夺巳于义何居引用当酌 
 
●牧令书卷十九　刑名下 

　　安肃徐栋致初辑 

　　无　名 
　　李士祯 
　　王士俊 
　　王植 
　　李渔 
　　袁守定 
　　汪辉祖 
　　王凤生 
　　何士祁 
　　何耿绳 
　　李渔 
　　刘衡 
　　何耿绳 
　　王有孚 
　　徐文弼 
　　潘杓灿 
　　无　名 
　　何耿绳 
　　王植 
　　徐文弼 
　　汪辉祖 
　　王凤生 
　　陈宏谋 
　　刘衡 
　　李之芳 
　　田文镜 
　　王凤生 
　　孙　鲁 
　　何耿绳 
　　李渔 
　　徐文弼 
　　汪辉祖 
　　王凤生 
　　何耿绳 

　　○无　名 【见州县须知】 

　　审理命案 

　　△审理命案 

　　人命有真假真命不离七杀杀人而得财为刼杀凡有嫌隙先定计谋而后杀害为谋杀事有怨恨心无宿谋逞怒一时径杀之日故杀故杀不得有从彼此交打原无致死之心或当时打有致死重伤而死曰鬪杀鬪杀而误伤傍人者必须事外傍观之人若在场亲属有交口情事者则仍以鬪杀问拟本欲害甲错中乙身日误杀要究明欲害之尊卑并故谋之原由相打以决胜负因而致死之类□戏杀如投掷砖瓦弹射禽兽不期杀人而偶有致死之类曰过失杀 
　　凡有尸亲呈报人命立即收词看明传唤尸亲如有地邻同至一并唤入详问其与死者是何亲属是何项人凶手系何姓名为从与在场共若干人均系何项人与死者有无亲故因何事起衅有无主使喝令平日有无冤仇再问是何凶器致伤何处据供按验先问尸亲次问地邻一一问取确供令刑书写录呈阅标朱仍教刑书带赴尸场以凭查对此皆率尔取供纵有诈伪不无破绽所谓迅雷不及掩耳也取供看毕将尸亲押起随官赴验勿令先归致有抢打凶手伪作伤痕之弊立即专差妥役星夜赴尸所押地保看守尸身锁拏凶手追取凶器先到尸场候验并票上务须朱笔严批去役不得索取银钱尸属不得吵抄凌辱差役去后官司即带刑仵赴验务须随带左右勿令远离以生弊端及至尸所备取被告凶手确供令多烧苍以辟秽气先令仵作刑人将尸洗净然后带同仵作面同尸亲赴尸旁照式量验背风而立口内先含生姜一块右手用真阿魏一块持以掩鼻使秽气不得入验毕退三五步令醋泼炭于地上跨而过之使秽气脱然随即将伤单令尸亲看明以杜后言如果系杀死人命属真着将尸首备棺盛殓传唤取保收管看守即带行凶手从人等回署寄监取具仵作并无增减遗漏伤痕甘结叙供填图通报切勿听从拦验勿验求免详勿详致干严例如系服毒投水悬梁一切自尽人命虽轻于鬪殴而无伤者俱可取尸亲地邻甘结立未当堂释放倘其中有光棍把持作祟或尸亲有刁顽口供不尽防有事后翻案虽其自尽属实当堂立案释放与例相符并无干碍但恐上司又多一番辨论不若取具各结通报立案以杜刁健之为便也是在临时酌量之谚云久告不离原词各案皆然而命盗两案尤不可容其续告别生枝叶据原词取供据原供定案使始终如一前后相符则案自一线到底而无难结之案尸亲初供纵有捏报不近情理之词切勿驳诘恐有请教讼师临审改供之弊仵作最多奸滑须于仵作喝报之后照单亲验明确若欲避秽一任仵作验报不自亲身逐细查验大是悞事 
　　人命抵偿全凭尸伤验检乃系两项验者看其大畧尸有四缝须依次序看验要害致死之处最宜详审伤色以紫黯肿为最次重者紫赤肿又次者紫赤青紫赤为新青黑则久必须细细分别检者酌其详确次序只作两面正面自发以至趾爪背面自脑后承枕骨以至粪门伤痕或有青紫或赤黑或有血无血有无皮破骨损及量长阔大小深浅令仵作指定报明押尸亲干证认确以朱笔填入尸格令各书押于尸格之上其死状不等检验事理不同详于洗冤录中 
　　王有孚曰州县额设仵作各视缺之繁简以定名数大县不过三四名中简之邑仅设二三名其在事繁之地检验案件常常有之自可随时历练至简僻之区所有仵作止于鬪殴事件验报伤痕尚恐未能了了一遇相验尸躯欲于伤痕之圆长阔狭颜色分寸间辨为何械所殴因何处致命类皆游移无据设有检骨重案更鲜把握势须借拨邻邑谙练之人或邻邑仵作亦未熟练又将辗转访求不远千里而招致之往返需时殊多掣肘人命至重岂可不讲求有素夫讲求之法不外乎洗冤录之所载仵作而不读洗冤录或读而不精将焉用之无如仵作虽设而未能专意讲习者多何也其额设工食每名每年仅支银六两口食不敷势将另谋生计视充役为挂名安望其能悉心供役余尝为所主者议请于若辈额支工食之外每名每日官为捐给米一升俾无枵腹之虞始可用志不纷仍于每日堂事之暇将洗冤录摘段考课当堂讲觧不使稍涉颟顸似此实力行之乃不患其不熟谙 
　　谋杀人命须问有何仇怨如何起意与何人商谋于何处杀害及何人加功先后动手情形如何埋藏尸首有无因而得财之处鬪殴人命须问有无仇怨如何起衅及伤处先后是否是时身死抑或越几日身死是否有心有无同伙共殴及何人在旁见证如系同谋共殴则应问谁人起意谋殴及殴之先后并是否原系谋殴泄忿抑系商谋本要打死 

　　○李士祯 【字毅可山东昌邑人官河南臬司余未详见资治新书】 

　　人命条议五欵 

　　△人命条议五欵 

　　迩来官胥平时既不知讲读律例临审又不能细心参详或出□游移而轻重倒置或元凶漏网而枉累无辜以致讼狱繁兴为害非浅殊不知审有审法招有招体其间毫厘千里之辨稍或贸乱诖误因之民命系之诚不可不慎也兹列未议于左 
　　一人命以原词为据随告随审即迟亦不得过三日此为定规尤不许于临审时更投多词改换情节添减犯证展转牵告除凶犯应行羁禁外见证邻佑多不过三四人随案质审分别保候不许一概羁禁亦不许听信经承差役株连多人致滋诈骗 
　　何耿□曰当场检验全凭干证与尸伤然干证犹有扶同而尸伤则不容伪一人命以伤痕为凭奉禁不许转委佐贰捕员定例印官亲临尸场检验如但隔壁听仵作指报则印官必须亲临尸场之谓何须将伤痕颜色分寸某处近左近右偏左偏右皮破骨折红楂白楂系某器所伤分晰致命不致命如金刃手足砖石木棍等器果与伤痕相合检验的实审与口供无错即填尸格以定山案不可听信仵作经承含糊混报致成疑案难结更不可迟延时日以致尸溃难检 
　　一人命以初情为真检验之日即研讯尸亲凶犯及紧关证佐确实各口供随时追获凶器因何事起衅何人见证何人先后下手何人致命重伤行凶及致死日期为首为从情节逐一讯明即便定案以防后日狡辩参差 
　　一谋杀故杀情律甚重如果有阴谋诡计或有意欲杀须依律坐罪若无谋故实迹证口有据自认无辞者不得轻议强引至鬪殴杀误杀戏杀过失杀以及威逼等项各有一定之律例亦各有不同之情节如鬪杀者以一人而敌一人者也有两人则为共殴非鬪殴矣鬪出一人之手又不可概以鬪杀论如故意杀人意动于心执物毒打致命实时身死是有心害命也此为故杀隔日身死为鬪杀若意欲杀人先告于为从者使随我而杀之则为谋杀非故杀矣故杀者出于一人之意不可以从论也若人不知故杀之意而卒然相遇共殴则亦共殴余人而已同谋共殴有分有合分而言之有同谋而不共殴有共殴而不同谋合而言之始既同谋终又共殴究其下手殴伤致命之处之人坐以绞罪原谋者不论共殴与否并杖一百流三千里以其为祸端之所起若共殴之人虽有别处重伤亦止杖一百以其下手致命者抵偿矣故不深罪若原谋自行下手致命者或混打不知何人下手俱问原谋绞其它俱余人若同行之人既不与谋又不助力乃是不行劝阻只问不应如议甲乙丙俱依同谋共殴人因而致死者以致命伤为重乙下手律绞甲原谋律杖一百流三千里丙余人律杖一百是也 
　　一共殴者惟有凶器又殴有致命重伤者方引充军其虽有凶器而无重伤及虽有重伤而无凶器皆不得剪摘例文妄引如审系某情即定某罪其口供参看引律务须一意到底不许口供牵混参看与引律舛错如共殴致死者须悉某人持某器某处有致命伤口供务与伤痕凶器相合独重者议抵不得揣摩悬坐以滋辩窦或有自尽身死者随即询其无有真正威逼情形即便赶释不究仍差人押令限三日掩埋则轻生刁恶之风自息矣 
　　李渔曰从来办人命未见详悉如此非寝食坐卧于律例者不能道非视人之性命若巳之性命者亦不能道 

　　○王士俊 【见治原】 

　　命案 

　　△命案 

　　狱贵初情伤凭细检不可有不尽之心不可有不殚之力迟则变生速则事定余三任州县所定命案不下百余惟于当场研取确情从未在堂录囚一遇命案立即问明单骑前赴兼褁数日粮从仆二人刑书二人干役二人快头一人仵作一人皂隶四人不令远离一步以杜私弊公案离检所不过丈余至则先问两造口辞即令仵作同两造及地保公同验检不厌其详所报伤迹先录草单俟三词合同方亲至检所逐一加验稍有疑惑令仵作复验果见伤迹凶具相符然后亲注伤格如犯证俱齐即先录邻保口词再录证见再录死者之亲众供画一始取凶犯口词或一人或两三人细细研鞫分别何人造意何人先下手合人伤致命务求颠末了然确定首从不使模糊所伤械物迅即追起不使姑缓果无遁情再复问各犯翻驳尽致果无反复令刑书朗诵口词与各犯仔细倾听书押毕即将凶犯重杖其不行觧散助殴加功者亦加重杖以纾生者之忿以慰死者之心各犯应释者释应保者保应羁者羁务于当场研决不敢迟滞牵累返署后即行申报密即串叙招看复核妥协矣宪批下日即行点觧断不从书役之言以不廹限为迁延之役也夫不于堂上对簿则主唆起灭之奸弊易绝不待久远起觧则杀人正凶之供吐难移此余数年亲历者也如检验时凶犯脱逃或所去不远即令随从干役立刻追捕倘一二日度其可获即在彼处坐候了局或已远扬则悬赏缉捕仍于当场将各犯口词照前录定归署俟获犯之日先行密审然后质对起觧 

　　○王植 【见治原】 

　　命案 

　　△命案 

　　邑无大小不能无命案书生初入官场闻之不无惊心然办理自有节次真实命案有人来告即将凶手何人用何凶器伤有几处有何所一一问明立即轻骑减从带谙练刑房仵作各一人前往以省撘棚之烦防做伤揜伤之弊又须带干役一二人以备差遗捉人勿致凶手远扬此等人皆宜近在左右勿令远离滋事既到尸所即为相验验时当亲身灼见勿远坐避秽委之仵作勿模糊率畧致不详确相验必确方能审讯得实倘稍有未尽致审讯时情形不符伤仗不对辄以我见未确之事忍令罪加无辜之人即锻炼可以取供而此心何以自对大抵相验之法莫确于比肉伤则以此之色比彼之色以此之肿硬比彼之虚浮骨伤则以左比右以上比下以此之血癊血晕比彼之本色以今日乍见之形痕比前此经见之形痕比则易见比则难欺彼仵作辈或揜伤做伤稍有可疑必即其所报之处诘其是伤之实从容详视而令其比以呈我务令尸亲凶手先皆心服则后日审讯成招问心无憾须知伤分致命不致命而致命伤中有速死之伤有必死之伤亦有可以无死之伤要处在头上及前后心伤入骨则令探其浅深分寸致死之故大畧可得此时凶手如现在立刻起出凶仗与伤比对如两三人致死则讯其孰先下手孰后下手盖同一致命伤而后下手之罪重也又问孰为何等器仗皆无疑窦然后填入尸格通报例限六个月审结待各宪批回州县三个月分限将届即为覆审将应诘问处一一补问即可招觧矣招册要口供简明看语要与供相符引律例要与看相符大宪题达时以县供县看为定府司供看止声明与县相符不复重叙院者亦只照原招不再更改此县看所以看重不可不慎也如所□甚确所叙甚妥即上官驳审正可照驳登答案情愈得明确不可因驳惶惑舍已从人为上官所笑余在海丰日有远年觧案屡觧屡驳者疑窦既多支节亦繁且披阅为难乃禀府仍作初详叙供将前奉驳语融入诘问内案既简净府皆照转此等盗案尤多不可不知也至命案中有人虽已获口供已认而伤仗不符情节未协返之于心究难自信宁保释另缉断不可轻以报上枉杀平民初任之员猝遇大案恐凶手难得又防严审诬服遂讳而不报不知设法查缉虚衷研讯自当有绪即终不获凶而以缉凶不力受参罚处分亦有年限若以讳命受劾则罚在目前且定例甚严何为而出诸此余在罗定日有州民陈飞兆与童儿守禾田寮忽皆被杀投之大河久乃得其尸而首不见诚所谓无头命案也余至巳越二载矣奉檄检验仵作人报骨黑色系以毒死头骨无血癊为死后伤余疑毒后又杀之似别有奸状提其母兄及妻隔别鞫问佥供无有问素有雠家乎有相好时往来者乎妻沉呼良久供有积窃剌字黄亚安者常来与夫语余立拘安至状惶恐甚一作色叱问即悚然言知情问所以曰与飞兆盗刘姓牛而分受不均致哄故杀以灭口余叱曰陈自在田寮守禾尔利其财物戕之何同盗耶安即力辨伊田寮中此夕止牛崽被一幅何财物之有且招出同党冯姓为加功余引其兄问田寮所有供相同问牛崽被何物则贫家结缕御寒非常有物也巳而起出其刀血痕殷然旋拘冯姓至供如亚安余以供与尸伤不符犹疑之以他事关取高要仵作人来一日递带至尸所令覆检仵作入一见尸即禀曰骨经蒸洗已可辨无庸再洗实非毒后复杀者也令解之曰骨黑有二遍骨黑黯者必经水浸故若毒则黑止骨节间余当如常血癊亦有微显之别颈骨经刄即血出故癊微然可见也即检一细草枝指出骨端痕如一线然供乃与尸伤相符既而牛亦起出刘姓认明不诬遂定案夫讯供者不在于就事取供而在于无心暗合牛崽被一言非身至其间亲睹其物何以冲口而出若或使之至骨之黑色有二即洗冤等录亦所未及当官者所宜知也此案余初疑为不必检及一检乃得如许情形如一题即有一篇文字固无不可出之题也又服毒案法应以好银簪探口中谷道验其黑色与否或以为毒能入银簪骨里刮之不去尝有父禀其子服毒者原不必验余有此疑遂自带好银簪令探之色果黑余自以沙士擦之色似白再试复尔乃知人言不尽然也至审讯之法不尽在用刑有激其羞恶之心而得者余在阳江日有二人殴毙一人者一年老一少壮皆逃去其伤致命一处不致命三处巳而获其人至鞫之皆不认致命一伤余一日提至堂上极口詈之曰天下有不堪如尔等者乎当相哄时要做强梁好汉辄曰打死你我偿你命今被打者巳死矣如果强梁好汉无论未必偿命即偿命生为好汉死亦强梁好鬼今乃俯首乞哀强讳不认不堪不堪且人巳打死能忍刑终不认乎徒受不堪之名上玷祖宗下辱妻子天下有不堪如尔等者乎余视少壮者色甚忿半老者面亦赤余又极口叱曰不堪的人还怎么说少壮者即挺然曰打易受骂难忍此一重伤实我动手不必讳矣半老者亦慨然曰伊认一伤我三伤之欲谁诿乎余又从容谕之曰如此尔等亦好汉矣但致命一伤应偿命得毋悔乎少壮者又挺然曰我壮年力大反诿之年多力弱者小人不做不堪之人死不改口遂不刑而案定有儆其疑惧之心而得者新会驿前门外六岁儿亚享死于黎家祠众指守祠人黎亚日所为刑讯再三阅五月坚不承外间传其有寄夹棍术且谓罪人必将幸脱余念粤人信鬼可以权济也一日提亚日畧问数语谕之曰尔不吐实将请城隍神送亚享来与尔质乃取片纸手书亚享两字命粘于内署僻处一空室中北壁高下视其身形前设一长明灯而系亚日于东侧一吏二役守之西壁饮食便溺听其便惟不令睡是夜亚日不时视灯下次日即言知享死因第三夜遂悉言其情吏役来禀余升堂命带至问曰尔吐实乎即叩头认死罪曰杀亚享者我也七月二十四日天微雨我适开祠门见亚享握一扇挟书一册过祠涎其项上是银物诱至祠强取不获且惧啼声外闻遽生恶念又自言所得银物一两三钱九分向东门第二钱铺换钱一千三百九十缘锁内有铜三分少得钱三十罪当死命呼其父至即又对父复言之其父喝止之不能提钱铺吴姓问换钱事一如其言复呼儿父问亚享当日曾持何物供握扇挟书问锁银低潮乎曰纹银足色惟锁簧特加铜丝三条便开闭耳凡亚日所供皆控词所未及者当其张目疾声堂下百余人环视不少隐避且言惟恐不尽或骇以为奇余曰此无他亏心之人其胆必虚夜不令睡则神昏神昏则疑心自生暗鬼法当七日必验不意三日即得之后县尉问何供之悉亚日曰我于灯下若见亚享不自觉言之尽耳 

　　○李渔 【见刑名上】 

　　论命案 

　　△论命案 

　　人命中疑狱最多有黑夜被杀见证无人者有尸无下落求检不得者有众口齐证一人而此人夹死不招者有共见打死是实及舁尸检验并无致命重伤者凡遇此等只宜案候密访慎勿自恃摘伏之明炼成附会之狱书曰罪疑惟轻又曰宁失不经夫以皋陶为士犹慎重若此况其它乎今之为官者苟能阙疑慎狱即是窃比皋陶彼锻炼成狱者不及古人远矣何聪明之足恃哉 
　　人命不同他狱谳者不厌精详上司数批检问正谓恐有冤抑欲与下僚商酌为平反计耳要知一人之聪明有限同官之思虑无穷从前承问者岂事事皆能自决亦知重狱非一审可定未必不留余地以俟后人即上司批讯之法亦自不同有词与意合者有词在此而意在彼者又有欲轻其罪而故张大其词以示国法之重者此虽宪体宜然亦以试问官之决断何如承委诸公须出巳见成招慎勿雷同附和若观望上司之批语以定从违或摹写历来之成案以了故事其中倘有毫发冤情罪孽比初审者更重何也天下之事一误尚可挽回再误则永难救正狱情不始于我而死则实成于我也 
　　尸当速相而不可轻检骸可详检而不可轻折折骸蒸骨此人命中万不得已之计倘有一线余地尚不可行若使人命是真抵偿可必则死者受此刦磨尚能瞑目万一抵偿不果枉邅此难令彼何以甘心故轻折不如详检详检不如速验速验不如细审果能审出真情则无事检折矣又凡奉上司批驳情节不明者止审情节尸伤欠确者方检尸伤慎勿一概烦扰以致生死俱累 
　　检尸之弊多端难更仆数其显而易见者备载洗冤等录人所共知另有一种奇弊谓之买尸造伤不惟伤假并尸亦假令人莫可测识有等奸民惯盗新墓中骸骨以皁矾五棓蘓木等物造出浅淡青红等伤卖与诬告人命者贿通仵作以此陷害雠家或竟出仵作一人之手取获重利检官不能觉察曾有诬成大狱者所以检尸一事最难不但伤之真假宜辨并尸之真假亦宜辨也 
　　检尸所以验伤验伤者验尸主所告之伤非验所不告之伤也尸主告检词内言用某器打伤某处即于所告之处验之观所告与所验对与不对故曰验伤犹之百姓告荒而官府踏勘止勘所告之处验其言之信否至于不告之处则虽有灾荒亦过而不问又如百姓被盗而递失单至获盗之日所开何物止追何物给之其余财帛焉知非其固有皆可置而不论同一理也检尸之官倘不顾名思义舍所告之处不验而验他处或遍验通身则无论打伤之情确与不确总无不抵命之人矣何也人生一世自少至老或失足致跌或负重触坚或游戏被击血不流行聚于一处则彼处骨节之上未有不带伤痕者轻则日久渐消重则终身不散如其不信试将病死之人取其骸骨蒸验之若果全身俱是白骨绝无一点血痕则检验之伤真足凭矣如其不然则此种物理尚须讨论常有问官不解此意譬如尸主所告原称当头一击致死及向浑身检验寻出无数伤痕尽入招详申报上司以伤痕不对驳令复审问官不肯认错随增遍殴情节以实之此非有意害人止因此种物理书籍不载人所未闻见有伤痕即疑争殴所致有所凭而定罪不为冤杀无辜故始终信之而不悔也 

　　○袁守定 【见治原】 

　　图民录 

　　△图民录 

　　凡鬪殴伤重当急救之且勿问曲直叶南岩剌蒲时有羣哄者诉于州一人流血被面脑几裂公见恻然时家有刀疮药公入内自捣药令舁至幕廨委谨厚廨子善视勿令伤风曰此人死汝责也其家人不令前乃略加审核收仇家于狱而释其余友人问故公曰凡人争鬪无好气此人不即救死矣此人死即偿命一人又有干证连系不止一人破家此人愈特一鬪殴罪耳且人情欲讼胜虽骨月亦甘心焉吾所以不令其与家人相近也未几人愈所保全者甚多其药取古城或废圹中千年石灰碾细末取连根韮菜捣取汁和之团作小饼置檐下风干勿令见日凡破伤处粉饼掺之即平复余屡用之皆立效 【伤当急救】 
　　李南公知长沙县有鬪者甲强乙弱各有赤青痕南公以手接之曰乙真甲伪讯之果然盖南方有榉柳以叶涂肌则青赤如殴伤者剥其皮置肤上以火熨之则如捧伤水洗不下但殴伤者血聚则硬伪者不硬耳事见天中记又闲以野芋擦汁肌上亦类伤痕民之情伪何所不作所当详也 【辨伪伤】 
　　□□□勿遽二字非教人迟验也当□会狱贵初情固也而以得之尸场者为至初之情更真而易结故相验之顷即命案之所以定局若不得确供遽下尸场以后便多情窦费周章矣谚曰官事进城犯人进监盖言受人指唆官难为力也 【勿遽下尸场】 
　　书差勒赃多藉大案曩所历州县惟办命案一节似无遗憾凡遇报人命即唤其人入署面谕之曰汝速归鸠齐保邻尸属于尸所听审不许撘棚张彩有杯水之费随褁米而往询明情由不抵之案即于尸场发落告以案结之由不许入城应抵之案祗带正犯收禁告以应得之罪不许余人入城默记供情于内署发稿通报初犹差专役迨后并专役亦不差矣初犹带刑书之后并刑书亦不带矣其有证佐不具不得确供者不得巳乃谕令入城即日询明定案告之曰此案应引某律得某罪虽官亦不能高下其手况吏乎尔辈速归留此无益也若透留探听则处及寓家自用此法书差均不能染指 【书差诈赃借大案】 

　　○汪辉祖 【见保甲书卷三】 

　　论命案 

　　△论命案 

　　一生伤勿轻委验验伤填单例取保辜何等慎重或乃委之佐杂不知两造报伤多先嘱托仵作故仵作喝报后印官犹必亲验以定真伪佐杂则惟据仵作口报而已何足深信旦某伤为某殴须取本人确供辨其形势器物万一伤者殒命此即拟抵之据生前之供状未明死后之推求徒费犯供翻异案牍纠缠率由于此则何如亲验之可恃也 
　　一命案受词即宜取供呈报命案非尸亲即地保宜立刻究问衅由及鬪殴之状受伤之处细细诘问察看供情虚实自可得其要领盖尸亲等甫至县城未暇受讼师指挥代书写词不敢大改情节且乡民初见官长尚有惧心立时细鞫真情易露往余在宁远蒋良荣刘开扬自毙诬人二案皆于初报时讯有疑窦不致冤滥平民故知初报即讯是最要关键若被告亦到则更可对簿明确矣 
　　一相验宜速一面讯供即一面佥役无论寒暑远近即往传验以免犯证入城得投讼师商搉中途犯到即择可栖息之处提犯鞫问使其猝不及备得情自易 
　　一验尸宜亲相亲按地方官肩利害莫如验尸盖尸一入棺稍有游移翻供便须开检检验不实即干例议或致罪有出入便不止于禠职相验时仵作报伤之处须将尸身反复亲看遇有发变更须一一手按以辨真伪时当盛暑断不宜稍避秽气且心坚神定秽亦不到鼻孔余屡试之若有鬼神呵护者验毕指定真伤令凶手比对痕合然后棺殓自无后虑如凶手未到或系他物伤者伤痕分寸尤须量准异日追起凶器比合可成信谳 
　　一当场奉洗冤录最可折服刁徒刁悍尸亲或妇女泼横竟有不可口舌争者执发变为伤据指旧痕为新殴毫厘千里非当场诘正事后更难折服宜将洗冤录逐条检出与之明白讲解令遵录细辨终能省悟此亦屡试有效切不可惮半日之烦贻无穷之累 
　　一详开检宜慎折骨洗蒸最为惨毒疑似之间出入重大遇有尸亲翻控先检原详图格逐一精研实有枉抑疑窦然后详检则问心无愧倘系尸亲妄听误告须细细开导果能悔悟自可陈请上官提审取结免检盖检而无伤不惟死者增冤复令生者坐罪而曰我依律办也是耶非耶 
　　一命案出入全在情形情者起衅之由形者争殴之状衅由曲直秋审时之为情实为缓决为可矜区以别焉争殴时所持之具与所伤之处可以定有心无心之分有心者为故杀必干情实无心者为鬪杀可归缓决且殴状不明则狱情易混此是出入最要关键审办时必须令仵作与凶手照供比试所叙详供宛然有争殴之状在目方不游移干驳 
　　一人命宜防牵连前明徐相国阶柄政时作家书示子弟尚诫命案不可牵涉何况寻常百姓往往有凶犯赤贫累归词证者故在官阅报词非紧要人证即当场省释不令入城应取保者讯后立追保状然犹闻有官保私押之事一日不归则其家一日不安如之何勿念至路毙案件差保无可生法每将地主牵入此则真属无辜尤须禁绝核稿时更宜字字验点以防株累 

　　○王凤生 【见保甲书卷二】 

　　命案相验 
　　审命案 
　　假命案 

　　△命案相验 

　　狱贵初词命案为尤甚尸亲初报到官所受讼师指导或未深固细加推问尚易露真情且令将案内人证逐一供明嗣后不准再行添砌地保系其土著耳目难瞒惟与串结勾通代为隐饰则必立时严讯可得端倪随出堂签勒拘凶犯勿令远扬一面饬保傅集人证晨报则夕往夕报则晨往不可稍稽时日相验时先饬尸亲供定受伤部位将尸身洗净亲率仵作反复看验辨其伤痕形似量准分寸令尸亲认明伤仗比对倘有发变务以指按核其真伪虽值盛暑亦不可远避臭秽致为弊混如尸亲刁狡或指旧痕为新殴或执发变为伤痕即将洗冤录所载各条检出与之明白讲解必为当场诘正使其折服再令仵作喝报填格亲督棺殓扛抬厝所盖恐刁蛮地方每伺官去辄将尸棺置诸凶手之家横肆讹诈又致另生枝蔓也仍查核名单除凶犯及紧要见证人等必须带讯外其余如地主邻佑即就地取供省释诸事完毕然后启行维时多耐一刻烦省郄许多后累至随从书役开单亲点非必须使令者悉予删减视其路之远近当众赏给饭钱二三四千文不等谕令不许丝毫骚扰远者准原被告实时扭禀虽远径荒村轿役仍不能不资其啖食然官既给钱复加谕禁究有所忌惮不敢妄为至官之饮食均须自备切勿令有供应及跟班随封名目致滋派累 

　　△审命案 

　　审讯命案谋杀必有致死重情如图财因奸抵制之类故杀则顿起杀机鬪杀则本非有心凡此皆有起衅情节争殴形状必宜虚心静气隔别研讯以彼供乱此供复以此供证彼供如果神色稍露乘其不□一语诘之使其猝无所遁由此根究自得实情切不可徒事刑求浅尝而发之暴至于羣殴之案人数众多其下手先后与致伤部位即殴者事后亦难一一记忆惟须详察情形总以最后下手及伤之重者为紧要关头必为确切推鞫勿稍迁就一经供认即令将所持之具与所殴之伤当堂比对殴状既明斯狱情不致淆混至案内有无涉罪名之情事无关出入之人证均予删除免滋疑窦而省拖累倘犯供定而复翻亦必究诘其所翻之由以期结实非可概以刑罚施也 

　　△假命案 

　　自尽命案最易蔓延使讼师书役从中射利应于具报时核其案情除威逼奸私污蔑及推跌落水以勒作缢等事有关情罪出入自应于相验后带齐犯证覆审其它或以口角轻生或以拚命图赖惟严谕原差吊传证据如期齐集尸场倘有要证不到定惟该差保是问一经验讯死由自取并无伤痕即为当场断结押令棺□取具遵结立时省释任书役百计宕延必坐待各结取齐而后去如临时察看死者之家实系贫难埋葬情有可怜或劝令被累之人酌为资助然亦须将例不断财此系格外施仁之故晓谕尸亲使知感悟是又移步换形非可援以为例者至于失足落河及路毙等案地主邻佑只宜取供备案勿事他求随役人等当众给钱谕禁滋扰如前法纵报案廹值岁除亦必实时亲往立为完案总不使有押带进城致令守候之事久之而吏役亦习惯自然不复萌前念矣 

　　○何士祁 【见保甲书卷三】 

　　命案 

　　△命案 

　　命案一经呈报即宜讯供呈报迟延必须根究惟不可下一断语防讼师之刁诈至真正命案罕有尸场滋闹者惟假命案如自缢失足落河之类尸亲听人主唆动以妇女出头指发变为伤痕索伤单作凭据始则数人出头继则众人附和此际当明白开导惟谕以利害一味镇静自能解散　凡聚众之事皆当镇静正不独尸场为然 【尸场滋闹宜镇以静】 
　　钱谷申详宜用活笔刑名则断不可用出入之语其要尤在初详一经详出更易为难必案可招解而后具详乃为稳妥然例有定限不能迟延则验后速审又在官之勤事矣 【重案宜慎初详】 

　　○何耿绳 【见政畧】 

　　早详 
　　保辜 

　　△早详 

　　自尽命案无关罪名者即尸亲输服亦须及早详报以防日后翻控幕友往往偷懒不肯即详务须随时稽察催办 

　　△保辜 

　　凡保辜者先验伤之重轻或手足或他物或金刃各明白立限手足及以他物伤限二十日金刃及汤火伤限三十日余限各十日折跌肢体及破骨堕胎者无论手足他物金刃皆限五十日除限二十日或平复或成废或身死或因伤不因伤分别正限内外论罪照一日九十六刻扣限声明大建小建时刻例载凡遇有鬪殴伤重不能动履之人闻报即行带领仵作验看不许扛抬赴验 
　　例载正印官亲诣验看外其离城窵远之区及繁冗州县委系不能逐起验看许委佐贰巡捕等官验报仍听印官定限保辜 
　　谋杀伤不准保辜过失伤不责保辜又例载殴大功以下尊长虽死于余限外不论保辜夹签声明 

　　○李渔 【见刑名上】 

　　论人命 

　　△论人命 

　　古法流传至今失其实而仅存其名者莫若人命中保辜一事辜者罪也保辜者令有罪之人自保其罪以塞他日之辨端且救此时之覆辙一事而诸善备焉譬如张三殴伤李四李四病创垂危自分必死随令亲属鸣官求验官府验有真伤审得张三凶殴是实即以李四交付张三责令延医调治照律限期期满之日或生或死定罪发落盖因被殴之人自非慈亲孝子鲜不利其速死以为索诈凶人之地故以调理之责付之凶人凶人以一朝之忿酿成杀身之祸未有不悔恨求生者救人即以自救何金钱之足惜是以一纸保辜活两人生命也倘其疗治不痊如期殒命则于限满发落之时便可定罪结案不致株连一人延缓一日何也以其验伤之际先得两造口供被殴丧命者既以亲口诉冤于生前殴人致毙者难以活口赖伤于死后若说不干巳事则从前之调理为何无证亦可以成招完尸亦可以定罪较审人命于既死之后展转推详而莫究其实凭空摸索而不得其端者其劳逸难易之相去不啻霄壤今世仅存保辜之名而不行非不知人命为极大之案保辜为最急之事无奈吏牍如山不能分别料理每与田土婚姻诸小讼一概准行常有累月经年未遑审结以致凶犯脱逃无人抵命者直待审出真情知其殴死杀伤是实始为追论保辜逆数期限及究行凶之罪势必反复株连欲起死者而问之已无及矣问所以不行保辜之故则曰人情刁恶非复三代遗风十纸人命状词究无一纸是实若必一一验伤人人取结则官长无就憩之时而讼庭少容足之地矣曰不难是别有正刁弭诈之法在在未经放告之先示以画一之规而巳矣请宰州邑者分别状式二纸刋板流行一纸照寻常状格无事更张除人命之外一切奸盗诈伪诸重情以及田土婚姻诸细务总用此格令告者据实填进审得其实固为伸冤泄忿即其词稍有不实亦不必概坐反诬轻则斥逐重则杖惩以民间刁讼之风浸淫日久不能遽革且留余地以待逐渐挽回一纸则另出新裁单为人命而设并柱语亦为刋定止以被杀被殴情节令告者自填词后留空格六行每行分刻其上一曰凶犯二曰凶器三曰伤痕四曰处所五曰时日六曰干证如用木棍殴打则填木棍二字于凶器之下如无凶器系拳脚殴伤者即填拳脚等字顶门有伤则填顶门二字于伤痕之下余皆仿此六项之中如有一项不填不遵此式即系诬诳必不准理如时日稍远即系旧事亦不准理六项之后又刻一行云以上如有一字虚诬自甘反坐令告者亲填花押于下无押者不准如是则小民知为特设与依样葫芦者不同法在必行不待听断之后即写状时已知之矣当事者一见状词实时批发立拘两造及词内有名人等并唤折伤科医士当堂细验以伤痕凶器等项合之词内所填观其对同与否无论事事皆虚者惩诬必尽其法即使五项皆同止有一项不对明知下笔之讹亦必先正妄填之罪责治告状亲属然后审理审得其实即以凶器贮库照前设保辜之法责令凶人领回料理候限满发落倘被殴被杀之人去城窵远若令扛抬到官恐被伤之处中风致殒即委廉明佐贰匹马□与督同医士往验具文详覆以俟躬审验审之际务极精详盖此时耐烦一刻即可为他日于连人等全活数命又免上司批驳之烦省自已推详之苦始劳终逸有禆于人已不浅也其坐诬之法于他讼稍宽而独加严于人命者以别状告虚情虽可恨其所害者不过被告一家人命告虚则不止害雠家直且骚扰衙门侮弄官府令其破有用之工夫验无伤之鬪殴则告者不是害人明是害官害人罪小害官罪大即毙诸杖下彼亦何说之辞夫小民之敢于诬告者自谓我以人命告官府原不以人命听不过户婚田产口角致争之罪名耳胜则可以服人害亦无损于已何所惮而不为今知利害若此关系若此苟非病狂丧心之人必不敢以身试法矣此法一行谓世间犹有假命害人之事吾不信也谓世间犹有误填人命之事吾不信也谓有司苦于钱谷簿书及他种词讼则可谓为驳审人命难定招详今日检尸明日夹犯与凶囚冤鬼为邻者吾不信也但须执法不挠初终如一方能有济若使徇情受托一纸不坐反诬罪当情真一犯容之漏网则此法不行矣要知当此之时事事劝人执法语语诚人徇情无论势有不能即进言者亦难启口居官之执掌颇多不止词讼一事讼词之种类更杂岂止一命一条留此一事以示无私借此一条以明有法亦时势之可行者也况颓俗难以骤更顽民可以渐化焉知一事有效不可行之第二事二事有效不可行之第三事乎由人命而盗贼由盗贼而奸情由奸情而婚姻田土以及鼠牙雀角诸碎事无一不可以此法推之果能如是则鸣琴卧理之风未必不阶于此也 

　　○刘衡 【见保甲书卷二】 

　　遇有鬪殴之案验明伤痕收养署内医治檄 
　　札各牧令相验宜遵例自备夫马少带人役由 

　　△遇有鬪殴之案验明伤痕收养署内医治檄 

　　照得地方鬪殴之案杀人者死　国有常刑是一命而关系两命也然则只须救一命便活二命矣我　朝之法律准行凶人领回受伤者调治谓之保辜定有限期调治得愈虽在限外免其重罪正科伤罪便可杖笞完结若限内平复即杖笞亦律得减二等发落恩至渥也法至善也惟查鬪殴案件抬验到官时人多口杂往往难定供情若止一人一伤则行凶之人尚易推究若受伤不止一处行殴不止一人则某伤确为某人所殴谁重谁轻谁先谁后难以遽得真情若仓卒取具辜状稍有差池则将来必至首从颠倒所关不小若从容研究则必须传唤人证辗转之间宕延时日受伤者未得及时医治恐致不测况鬪殴案类多穷乡僻壤之民离城窵远大率在百十里数十里以外责令抬回或感冐寒暑或受伤人精神败坏则轻者重重者死矣近来外省爱民之官间有断令行凶人酌出医药钱文交付受伤者之亲属即责令亲属领回调治似可免首从颠倒之弊然受伤者之亲属大率乡愚无知无论不谙医理难购药料即使医药凑手而世情变幻多端愚民只求讼胜难保无蓄怨深仇不肯妥为照料故将受伤人致毙以图破行凶者之家本府前在广省八年川东五任于初到任三五口内延请内外科良医各一人邀入署内居住及外科药□先行预备遇有鬪殴受伤之人验明后即将受伤者抬入署中空仓内其墙壁裂缝处所用厚纸裱糊严密不令烈日寒风侵入令受伤者及行凶者之亲属各一二人并老成书役一二人同住□内眼同医生经理又派老成家丁一人专管受伤者医药饮食诸事未有不应手而效者曾记在垫江有击破头顶脑浆迸出者其人年十二龄在梁山有刃伤肚腹膜破肠出者在巴县有刺出肾子一枚者其人年近七旬并有鸟鎗伤骨者无不治愈统计每年医药所费多不过数十金少则十数金而每案可以保全两命且省却解犯上省木笼抬夫饭食书差工食一切费用岂不占了多少便宜为民父母何乐而不为此迨至伤痕既愈将行凶人提出发落而受伤人因伤既平复释从前之憾忘行殴之嫌往往为之痛哭求免则杖笞亦可不用矣岂不心安理得乎且近来装伤图诈捏称内损之案所在多有若留住署内医调本官时加省察其真伪不难立见盖人受伤而至于内损则胃气必有所侵损断不能食但察其饮食如何若食量照常其为装伤不辨而明矣然则署内养伤之法不但可以救良民之命且可以破奸民之胆愿诸君子毌以本府之言为迂阔毌以本府之管见为好异将见善气所蒸太和翔洽在百姓则康乐和亲咸登寿宇在长官则康强逢吉泽及云礽官民上下于以共迓天庥而诞膺多福也岂不懿欤 

　　△札各牧令相验宜遵例自备夫马少带人役由 

　　照得外省命案毋论殴杀自尽路毙一经报官书差等视为奇货勾串门丁先发干役为前站前站到乡辄勒令约保及被告或邻佑人等搭盖棚厂预备席桌并向被告人证索取夫价饭食等项钱文动辄费钱数十千或百数十千迨官往验差恐少带人役不能任意索诈辄吓禀本官妄称风闻尸亲纠约多人恐有不逊宜多带丁役以助威官有戒心辄带领百十人或数十人肩舆怒马蜂拥而来所到之乡鸡犬惊匿任役诈扰不饱不休若系无尸亲之案则向地主山主塘主屋主及所在远近邻佑勒派各项银钱故往往一路毙之案案内牵连邻证数十人家产悉倾甚则延及二三十里内之富户谓之望邻亦被吓诈破家竭良民有限之脂膏供众蠹无厌之吮吸地方元气索然尽矣此其累民者也又况带人过多难于稽察其中必有指官撞骗之人尸亲微有风闻势必不服往往不肯领尸或将尸身抢匿或将尸棺击破甚则有殴差碎轿辱官之事即不至此而尸亲以疑役者疑官官或清填尸格则疑为删减伤痕官如简叙供招则疑为开脱重罪因而讼师放胆讦告无休而疑似之间遽腾官谤上司不得不提省发审遂使谳局之委员主稿之宪幕承案之书隶皆得持柄而摇且逾限处分部议随之种种花销层层棘剌乃至同官齿冷上宪心疑虽平时眷注优隆亦为之顿替幸得保全回任而所费巳不支矣此其自累者也更有甚者百姓之愚见地方官每相验一场被告邻证便须花费甚至倾家因此些小事故辄萌短见意以为拼却一命便可害人受累以致轻生之案愈多一岁之中一隅之地亦添出许多命案嗟乎夫马饭食所值几何乃以计较些微之故致令无罪之民相率就死是剥民之财又戕民之命则皆多带人役滥派夫马饭食之所致此江乡岭表一带恶习也川省尚不至此查例载凡人命呈报到官该地方官立即亲往相验止许随带仵作一名刑书一名皂隶二名一切夫马饭食俱自行备用并严禁书役人等不许需索分文如该地方官不行自备夫马取之地方官照因公科敛例议处役计赃治罪各等语本府查相验少带人役其夫马饭食钱文如系本官自备每案不过一二千文即极远之处亦不过三四千文数本无多并不甚费若派之于民则每案至少亦须数十千文分贤侯一勺之泉存小民十家之产何乐不为假而曰可为而不可为是巳之橐则计及锱铢民之膏则掷同粪土毋论违例且不近情况乎效尤寻死命安由此日多既忍心而显绝其生涯复顺手而暗驱之死路官称父母我有儿孙试一扪胸能无芒背管见以为我辈即遇最瘠之区此项钱文虽典鬻朝衣必须自备盖不独保民财实以全民命也本府在粤八年在川四任所有相验命案因恐带人稍多难以查察不得不恪遵定例止带仵作一名刑书一名其皂隶二名则减为一名令兼仆事并与轿夫轮流持伞轿夫四名长途酷暑则六名或加一马以节夫力通共不过十人此外从未多带一人自携小菜一包饭则随时鬻之市肆其书差一切夫马饭食俱系捐发且所带之人令其在舆前案前伺应不许趱前落后寸步擅离犯者不宥如此则人人皆在眼前稽查较易可免索诈撞骗诸弊而所部百姓见自尽者不能害人徒死无益因此不肯寻死久之轻生之案一年不过两三起是所费有限而所补实多此本府身试之而有奇验者今量移来此怵目爰书服膺成例每遇录囚谳狱未尝不掩卷彷徨起而拊心挥泪诸君子现宰官之身度众生之命香花座上应证前缘我佛慈悲何待钝根人饶舌惟本府积有愚诚以此协寅恭即以此图报称敢以曩作令时相验告示录稿一通附质公堂用资纳牖至于解费一项原被邻证谁为应派之人派则坐赃本府未尝躬蹈且数亦无多捐为合理敢并及之迂疏之见愧不通方殆可为知者道难与外人言也商之特札 

　　附作牧令时相验告示稿 

　　附作牧令时相验告示稿 

　　为相验事照得本县亲赴该处相验不带签押跟班不带茶房号房不带厨子不用头锣高帽不发前站不带差役不用民壮只带轿夫　名刑书一名仵作一名皂班一名本县自带小菜一包其轿夫差役人等每人每日本县各给与饭食钱捌拾文均不许尔等预备饭食并不许搭盖棚厂只许借备方棹一张开水一壶所有旧规夫价及一切漏规银两概行革除本县断不受尔等一文吃尔等一饭其书差人等倘敢勒索及招摇撞骗地保约保倘敢藉端科派本县大堂悬有大锣一面许被害人鸣锣喊禀立即枷革又本县赏给死者棺材钱　百文此示实贴尸场毋违特示 

　　○何耿绳 【见政畧】 

　　检验 
　　人命 

　　△检验 

　　例载地方呈报人命正印官公出则移请邻邑代验或邻邑亦公出或相距窵远则许派丞倅等官代验毋得派杂职滥派者降一级然又载州县同城并无佐贰邻封窵远则亦准饬吏目典史验立伤单申报印官覆验又或距城窵远则并准吏目典史移会该管巡检就近往验申报印官覆验如印官不能即回再请邻邑代验通详事固无一定也 
　　例载不准三检违例者罚俸一年然亦有告三检者取供结通详批准委员会检尚无处分 
　　甫入棺而求官覆验不必详明按此说非也即为日无几尸未发变亦断不可必须讯明何伤漏验何伤不符具结开棺如虚反坐据供结通详候各上司批齐方可开检 
　　凡委别官审理者所委官带同仵作亲诣尸所不得吊尸检验 

　　△人命 

　　凡勘问谋杀人犯果有诡计阴谋者方以造意论斩助殴伤重者方以加功论绞谋而已行人赃现获者方与强盗同辟毋得据一言为造谋指助势为加功坐虚赃为得财一概拟死致伤多命 
　　凡同谋共殴人犯除下手拟绞外必实系造意首祸之人方以原谋拟流殴伤而系执持凶器方合例发遣其但曾与谋而未造意并有重伤而非凶器毋得概拟流戍 
　　故杀注临时有意欲杀非人所知曰故辑注曰若先前有意不在临时则是独谋于心矣若欲杀之意有人得知则是共谋于人矣临时为鬪殴共殴之时也故杀之心必起于殴时故杀之事即在于殴内是以故杀之律入于鬪杀条下凡审故杀情节关键尽于此数语 
　　戏杀注谓以堪杀人之事为戏如比较拳棍之类此语最明若非以堪杀人之事为戏则为过失为鬪殴矣 
　　误杀中分谋故殴又分凡人亲属尊长卑幼 
　　过失杀注耳目所不及思虑所不到二语最要即如下文弹射砖瓦等尚非可以一概论也 
　　弓箭伤人问是否城市及有人居止其放弹投掷砖瓦鸟鎗等亦如之 
　　车马杀伤人问是否街市镇店或乡村旷野及因公急驰 
　　庸医杀人问是否故违本方 
　　窝弓杀人问是否树立竿索 
　　以上各条分谋鬪故戏误过六项虽人命情节变态百出而大约不出乎此此外则有穷凶极恶如杀一家非死罪三人及三人以上者支解人丈又有妖术杀人如采生折割造畜蛊毒者事非恒有另着于篇其同是人命别有名色者亦另着于篇 
　　凡杀一家非死罪三人必系谋杀故杀及放火行盗而杀者乃照律凌迟若系鬪杀共殴另看例定各条　一家注谓同居虽奴婢雇工人皆是或不同居果系本宗五服至亲亦是非死罪注加实犯二字则如准盗进枉法者亦不论也 
　　肢解人当照例问系杀前杀后若系杀后是否欲求避罪割碎弃藏抑系势力不遂凌迟处斩之分极宜详慎 
　　采生折割造畜蛊毒者当究其方术得自何人同学引进何人自巳得后又曾传授何人方术如何炼制试过几次害过几人虽蛊毒不必杀人亦斩亦须严究明确 
　　威逼人致死须看注中威之气焰难当逼之窘廹难受二句情节但此最不易引重则可以引光棍恶棍等例轻则可以酌拟不应其有别项情节如索诈则引恐吓诬蔑则引诬告又各有本条不得用此尽此条以其人命则情重而罪止满杖则法轻故须善酌　因奸盗而威逼人致死其强奸未成但经调戏一闻秽语各条并载例内而因盗则亦最难引此盗字是窃盗无强盗 
　　威力制缚拷打监禁人因而致死威力主使殴打人致死制缚必实系一时逞忿并无欲杀之心方合律主使必实有可畏之威有不敢不从之势方可坐为首与同谋共殴不同 
　　罪人巳就拘执而擅杀罪人不拒捕而擅杀分别罪应死不应死擅杀罪人不论谋故均以鬪殴杀论谋杀者其为从加功依余人论 

　　○王有孚 【见用人】 

　　一得偶谈 

　　△一得偶谈 

　　律载夫殴骂妻妾因而自尽者勿论又例载妻与夫角口以致妻自缢无伤痕者无庸议殴有重伤缢死者其夫杖八十诚以夫为妻纲妇道宜顺妻有过而夫殴骂之亦事之常乃敢角口相争即属不顺而又负气轻生实由自取故依律竟置弗论按例则必殴有重伤者始与重杖律着倡随之义例明夫妇之情并行不悖若止殴有轻伤而辄短见自尽自当照律勿论乃外省办理此等案件有以所殴伤轻拟以笞四十者是于定例之外任意添出不可为训 
　　处决人犯于奉到部文之日仍须查明不停刑日期方始正法此于无可宽贷之中犹得缓其须臾之死至于　列圣诞辰及斋戒期内皆不理刑名有分见于律内各门者亦有例文所不载者余考而辑之汇为一帙曰慎刑便览 

　　○徐文弼 【见持家】 

　　勾决 

　　△勾决 

　　凡遇有按察司衙门钉封公文宜即密折若系委决人犯先唤刑书入内照写犯由牌后传民壮兵丁护卫俟诸事停当方可进监取人或不必上堂即于监中查对年貌绑赴行刑之所不可预先泄漏恐生他变其决过犯尸枭示者着挂通衢取地方收管止绞□畧绞犯尸过□方可给领斩者尸首给与家属收敛严禁刽子藏留勒卖无主之尸即令士工抬向义塜掩埋诸事面谕遵行巳毕方可起身回衙既使地方及早扫除亦免尸身暴露之惨 【决过犯人有遗下衣物在监即唤本犯家属给领防禁卒私取如无家属分给穷囚】 

　　○潘杓灿 【见政畧】 

　　收无主尸 

　　△收无主尸 

　　路死之尸或陆行卒于途中或水面漂浮既无亲人来认土人举报又恐惹事往往暴露日月即或申报官府又着地方买棺棺复不令抬去每至臭秽狼藉有碍行住之人深为不宜若遇此等尸骸先宜示令地方不许不报报明即当捐俸一二金或委衙官或着的役率领仵作协同地方相验明白开造有无伤痕约畧年纪填注面貌衣服如有携带行李财帛公验贮库以俟亲人识认遂将捐去银两买棺盛殓且勿牢钉令土工扛至义塜地上培土暂埋标立记号待日久无人寻认再从其便盖民间好义尚有舍棺掩骼之人身为民上何得以两数银钱亦去扰动里地况此事关系非常若系凶死亦必斟酌申报毌谓恐涉盗案自遗失报凶死之查议也 

　　○无　名 【见州县须知】 

　　审理盗案 

　　△审理盗案 

　　凡审盗案订一书册先将原呈录上再将呈内有名人证取具口供畧节将首获盗犯供出伙盗姓名一一写上每名约存留册纸一二页续有拏获随到随审随写先填某日拏获次填口供畧节次写所供赃物或现犯或寄某处次写所执器械次写有无行奸伤人次写报出人氏差某役缉拏或缉获册后仍存留余纸十数页将某月日申报某衙门如何批驳某日研审某日审定某日审解此案某日题某日部议如何逐日开写写至结案而至 
　　一地方被盗必以事主呈报失单为据状至即传入事主询其被盗情形盗是何时刻从何处入从何处出向何处去如何警觉如何行刼约有若干人持何器械曾否涂面听系何处声音有无器捻等物遗下邻佑地方曾否救应并据单按件讯明衣服新旧色样银两是何成色若干锭件并取无谎开遗漏甘结如有地邻同来亦各取供存卷随即带卷协同城守往勘往勘之时须察其进出形迹如撬门越墙挖空暗进暗出事主当时不觉者则为窃贼或暗进而事主警觉叫喊即开门出户遁去者则为窃盗或暗进而事主惊起赶捕杀伤事主而逃走者亦为窃盗惟人众而明火执杖暗出而明进者暗进而明出者俱为强刼强刼既真急宜通报以免讳盗之咎但须据呈活报不宜太凿此盗案讯报之大畧也盗数以先获之盗供为准事主供单不足为凭供以初供为准不准续报报单以初开为准不准续开律注人少而无凶器者抢夺也人多而有凶器者强刼也窃盗要确是窃盗情形抢夺亦要确是抢夺情形方可取地保甘结加印钤报若稍涉疑似即干驳诘误事不浅 
　　一捕盗之法贵乎迅速迟则盗远赃消百无一获须平日多备赏单告示临时勘明是刼是抢是窃情形填注告示赏单并注明事主姓名村名坐落朱标赏银数目遍行晓谕差缉又移营捕分头跴缉严着捕役初限不获者比责本役再限不获即提家属留监但须防捕役将非本案真盗或挟私妄拏良民希图塘塞免比 
　　一盗贼用刑问供现在所犯之案非真正得财行刼不可遽定大辟起赃必真方可定案 
　　一抢夺强类也当问人之多寡伤人与不伤人拘摸窃类也当问赃之多寡初犯与再犯 
　　一强盗自首须问明行刼几次曾否于何年月日杀人行奸放火然后申详尽自首虽免死罪而律例处治各别宜详审明白 
　　一凡盗犯到案先验其有无私拷伤痕然后问供随到随问切勿延搁致有串合之弊初次问供只在二堂慎勿轻动刑夹必令原捕站立盗犯身旁以察盗捕二人辞色如辞色可疑前后口供矛盾须以好言诱之厉言吓之慎勿徒事刑求致成冤狱从头细问取供每问一条书办录过无讹然后再问第一条问其同伙数目姓名住址约有若干年岁面貌长矮肥瘦问年貌者所以防李代桃僵之弊第二条问其谁人起意为首如何纠约第三条问其有无窝主及住址姓名系何等样人并年貌分赃若干银若干两衣若干件是何颜色第四条问其有无引线及住址姓名年貌并究明引线与事主是何亲故曾否同行分赃若干如非亲故熟识不能引线故问此以办真伪第五条问其手中持何器械巾服是何颜色可曾涂面日中入市有何暗号为记第六条问其会齐之处何地方何时候出入如何行刼有无捆打事主是谁把风瞭望及出门之时有无架主道路第七条问其所刼赃物若干并分赃地方如何分派各分得若干银两锭件成色衣物件数色样现在下落若巳卖即究其卖与何人每件得价若干价银现在何处买主是否知情如系质当即应讯问当于何处当钱若干票上月日姓名当票下落第八条问其家内有无同居父兄伯叔是否知情分赃家中有无财产妻室子女此外有无行刼别案有无杀人行奸放火如有窝伙盗首引线未获则当究其现在何处如有久逃续获等情则又问其一向往何所潜逃后有无为匪问毕令书办将本犯所供伙盗窝主各姓名住址另开一单又将所供名下赃物另抄一纸携出以便缮票拘拏起取其余口供收入内衙切勿发房防有书办捕役改抹串合之弊另有续获盗犯到案随即带入二堂查对其姓名年貌住址又即提先获之犯逐一当堂认识仍问原供盗犯认是何人他是何处住址上盗时他持何器械得赃若干原供两相查对倘有不符即行驳诘若先获巳有数名须要按名提入认识以免依样葫芦查讯明确即将续获之犯逐名逐条讯取确供后获之犯务与先获之犯口供相待方为妥协 
　　一理盗案应问当时事主有无知觉余供照前问明如有拒捕伤主等情或当时获赃而拒或弃赃逃走而拒如系剌字积贼应讯其剌过几次所犯何案如有起除剌字情弊应问有无别人代起其余抢夺掏摸等案大概相同随问其所犯情形而巳 
　　一老贼应问谁人拏钱谁人哨望何人用绳背死客人用何器械刨土埋尸埋在何处余问同前 
　　一窃案事主开报赃物审明之后应传经纪面当事主将巳获未获赃物逐一估记数目以便计赃问罪 
　　一强盗除杀死人命奸淫妇女烧人房屋虽属自首仍问罪外其未下手杀人与并无他隙主谋者俱可准其自首免罪 
　　一凡盗案赃物踏看时本县携带事主所报失单逐件明问衣服则是何颜色花样紬缎布绫或棉单夹是男女衣首饰则问是金银何花样有无珠石轻重若干银则问是何成色数目锭件紬缎布疋则问其颜色丈尺有无字号零星则问其颜色数目新旧分欵挨次开明获盗之后详起赃物必与失单细对一字不可互异前后相符方不致驳诘 
　　一盗犯之伯叔兄弟是否同居有无知情分赃俱应问罪再盗犯之妻子未及许嫁之女俱要变卖赔偿于盗犯初获到案即应讯明叙入获报文内 
　　一未获盗时或现起赃物或他处扳出知确盗下落迅速拏其父兄子弟妻室监追 
　　一强盗行刼令保正甲长邻佑与事主同报如系外来过客行商矢事责令居停脚户一同呈报印官同营汛亲验出入情形撞毁门户遗下油捻器械并事主伤痕取保正甲长两邻更夫救护人等有无见闻影响确供填写通报 
　　一失事之后扣限四个月送疏防职名即三月内申送亦无不可其疏防系具题之案内有盗贼口供则或长或短督抚可以作主若疏防有盗贼口供一应情节俱系照依疏防丝毫难以互异即有改易不免大费踌躇 
　　一拏获邻境盗犯附招请议叙者应将邻员官姓名开送遵例声明一月内外拏获以便内部照例议叙 

　　○何耿绳 【见政畧】 

　　强盗 
　　抢夺 
　　窃盗 
　　窝家 

　　△强盗 

　　凡盗案报到即会营往勘系城中或系乡村营汛远近有无邻居事主住屋几间坐落方向从何处入门何处搜赃何处出去或系明火执仗撞门毁户抑系踰墙撬壁临时警觉行强入室几人曾否涂面如何言语禁吓有无捆缚殴打初时事主可曾喊叫邻佑可曾闻声去时可曾挟架事主送路可曾遗有器械油捻取供估赃勒缉通详 
　　例载事主失单如繁多一时失记准于五日内续报 
　　凡强盗不许捕官私行审讯不许捕役私拷初审时即先验有无伤痕于招内开明并无私拷伤痕字样　强盗问有无父兄伯叔与弟同居及有无知情分赃 【窃盗与窝主皆同禁约例】 
　　盗以赃获为定赃以事主确认为定最防捕役嘱令混认例载起赃须差委捕员眼同起认不可使捕役私起以滋诸弊 
　　凡盗犯到案审实先将各犯家产封记俟题结之日变卖赔赃或无家产及外来人无从封记者将案犯及窝家有家产者赔本身外或有余剩概行变价代赔 
　　凡事主报盗只许到官听审一次认赃一次所认赃即给主释回不许往返拖累 
　　凡获盗有供出他省犯刼者研讯明确毋庸解往质审有例如果有赃迹未明伙盗待质必须解往者亦有例 【窃盗另例亦同】 
　　州县印官公出遇有失事佐贰捕官一面会同汛弁查验缉捕一面申请邻邑印官覆验申报 
　　凡问强盗固不得有心姑息曲为开脱但一字重出骈首就戮预谋行强者不足惜其临时行强者倘非有强形显著要当存求其生而不得之心乾隆二十五年湖南乃香案言语禁吓似强而缚猪情形仍窃乾隆二十一年浙江罗三案临去扬言近于暗进明出而吓禁由于畏追逃逸并未拒捕但有一线即属生机又如乾隆六年江西胡廷秀案指驳入细不科强刼而科抢夺皆可类推也 

　　△抢夺 

　　抢夺之案与强刼相似人少而无凶器抢夺也人多而有凶器强刼也然亦不可拘泥有人少而有凶器为强刼者有人多而无凶器为抢夺者总以情形为凭不在人多人少 
　　例载在白昼为抢夺在夜间为窃盗在途截抢者虽昏夜仍同抢夺止去白昼二字纂注曰谓抢夺必在白昼可谓凡在白昼者皆系抢夺不可也合此诸说参之 

　　△窃盗 

　　凡审窃盗须验有无剌字三犯窃盗须查犯后曾否遇赦其得免并计后再犯各条载新例 
　　凡窃盗赃五十两以上州县同捕官带同捕役□验四十两以下捕官带同捕役前往□验 
　　窃盗须以一主为重若一家内有两家之物一船内有数人之物客店内有众客商之物均作一主论临时行强临时拒捕只分在得财前后拒捕各自杀伤各自事主当各尽本法不得分首从内 

　　△窝家 

　　窃盗窝主当统计各主赃科罪不得照窃盗以一主为重 
　　凡窝主自当严办以清盗贼之源但今人以容留即为窝主非也例载有窝主窝藏之别必须审有造意共谋实情方以窝主论斩若止是勾引容留往来住宿并无造意共谋情状但得以窝藏例发遣毋得概坐骈首其存留几人并载例内 

　　○王植 【见治原】 

　　盗案 
　　大案 

　　△盗案 

　　盗案处分与命案大同讳盗不报与以疑盗为真盗而杀之罪过亦同此其办理亦有一定节次不可轻忽亦不可躁急初闻报盗当即往亲看察其出入踪迹门户墙壁有无破损失主有无被伤左右邻舍有无闻声救护知踪追赶如果被盗是实即遴差捕役查缉宜通报者亦即通报断不可以强为窃压令事主另换窃盗呈词凡差捕役必立严限按日查比能限内拏获真盗即酌其案情捐俸予赏积玩猾役先将家属监比信赏必罚而不尽心查拏者少矣又有一等坐乡捕役分任乡村坐居其地愚民偶少只鸡斗粟者即吓令报官否则先加以讳盗之名一报官则事不由主择肥而噬私刑捆打私拏私放余在平远日悉知其害革去坐乡名色却令分任乡村事一报官仍令查缉伹许拏人到官不许私自拷问报案转稀余凡拏到窃盗无不动刑喝夹虚张声势佥谓偷一株草亦受一夹而实则受夹者无一二也盗一获得其供立即委员同捕役起赃盗获过半即可审供招解凡审盗又有印板问供法先问其的名混名年貌住址次问同伙几人何人为首何人纠党何人作线何日聚齐会于何地何月何日何时到事主家又问何人先入何人瞭望何人入室皆持何凶器曾见事主家何人入其何向室屋所得何赃何时出水至何处分赃散火几分分赃何人分得何物其同伙某人年若干岁如何面貌居住何乡有无妻子兄弟散后今何往又问尔所得赃今何在曾否卖于何人又问窝家为谁偷过几次皆为何乡何家又曾同某某等何人先后盗盗何县何乡人家曾否被获有案至于买赃之人或亦不无知情然处之太严必匿赃不出案反难定凡素非同党偶然误买者必明切谕之断勿株连以示之信赃既得即传唤事主认明封贮库内凶器亦追出入库又缉盗莫先于买线匪窃之流气常相通重赏之下必不代匿既赏之后即别有相通之情可援自首之例以释其罪此皆缉盗审盗之定法也凡初获一盗即照前问供语逐一详问定一供单以为续获印合张本然最要又在详察情形当报盗亲看时即细看其房屋几座门户何何出入道路何在即巳伏审供印合之地余署海丰日有马案山刼船一案其党自首于前令按名拘禁余至阅其牍所失银钱若干而别无赃物船中仅一老妇与木屐百只而男客数人先逃去一水手御盗被伤右手此其失盗之情形也及提讯初不承命首人证之威以刑方随口供词而所供上盗情形各不同所供船中情形亦不符余心疑之刑胥禀曰讯大案非可任其狡展也宜以失盗情形问之首盗即以首盗所供问之众盗不承则严讯之勿令奸狡则供协矣余曰有是乎姑付狱巳而密访得主名因别案小窃唤至人置一处并讯以此案一问即承伏所供船上情形如绘再讯余盗供佥同狱立具提狱中囚问之即首人亦翻然变供矣细鞫其情盖捕役畏比而知自首有免罪例始买嘱一人出首辄取素无行者以实之既而首人避诬扳之罪执之愈坚诸人畏目前之刑亦遂以自诬也余顾向者刑胥乃惶恐长跪请罪为重惩捕役及首人而释诸人于狱使向者如刑胥言情罪既具将所谓皋陶听之犹以为死有余辜者矣余乃益惕然惧也又更有情形可信宜听其词气者余在罗定日有民人获一偷牛贼系其族侄人现获于牛栏中而牛不见余讯之供有张姓者同偷拘至不服日往者有旧雠被诬扳也严讯之坚不承又严讯原贼坚执如故越日又提讯张姓用夹棍威之极口呼曰小人年二十六七尚有下半生还要做人若一受贼名生不如死且小人即照伙偷一牛满杖枷号尽法矣不甚于夹棍也小人何心而受此刑岂一愚而至此乎涕泣哀诉又坚不承复唤偷牛人至亦威以夹棍乃辨曰小人偷牛即被获非张姓接牛去牛何在小人既伏在叔家能隐此牛于何所乎余命系之两处念张姓词气激烈非为窃者也偷牛人系实时现获所供情形又可信越数日单提偷牛人至余佯问役人曰命尔取张姓保领放归巳放去乎应曰昨巳去矣余乃喝偷牛人曰尔不实言因何挟仇妄扳尔今日死矣且牛今何在战栗叩头曰本日之前晚有西省惯买私牛人来小人偷出第一牛即付之再偷第二牛即被获其人亦闻声逸去张姓实以欠伊钱曾被打故欲累之也求开恩余乃依例重处之唤张姓谕之曰尔之冤白矣下半生极力做好人贼咬一口人骨三分嗣后亦勿与此等人为仇可也 

　　△大案 

　　命盗二事外更有事关重大最易株连一张皇则无中生有一详慎则化有为无此在人之识力如何尤不可不慎余在罗定日尚带阳江印有东安无赖子李梅者潜游近邑妄言有李姓王当从西来称罗平年号雕伪印散札付于思开新兴阳江等县受札付者甚众而风影妄传者亦在在有之事发旋即逸去余闻之驰回江邑有匡义者入其党受高州知府札被首到官研讯属实而一时兵役所访乡民所首报者百数十人然细鞫□姓问匪首西来者何人兵马若干粮草器仗旗帜何所皆子虚乌有念此等小人不过以伪札一纸诈愚民财耳然叛案事大株累易及无辜乃具禀大宪请分三等情实有据者严禁候解可疑者暂羁候质仇扳捏报者先行释放制府郝公玉麟即为批允余乃审有据者十人羁县者数人立释者无算及解省大宪委南海刘君庶确讯后语余曰十人者皆不枉也新兴解百数十人审实者数人而巳此雍正八年事也至乾隆五年始获李梅于粤西解东正法而株连瘦毙者巳不可胜计后在新会邑西南沙村司属　国初有社贼之变时世家大族奴仆人多乘多故之时纠聚为乱至戕其主踞其家倚险负固四十余年大兵剿除乃熄至是有匪民区维铎者窃案累累逃西省巳而潜回称在西营食粮扇诱乡曲愚民在山中大关帝庙聚众结盟绅衿中有惩社贼之变者来面禀且言庙祝可证余令秘之巳因他事差人其地命潜带庙祝问话勿泄及至留之署内于内堂密问之曰实有是事某月日维铎为首余数十人刑豕设酒共为盟姓名忆有某某等问皆何等人曰皆村农畏维铎不敢不从今维铎又远扬西省矣问姓名之详曰伊等自有簿记不能尽悉也余乃假比较钱粮于每百姓各摘一二人唤至果皆村农也隔别研问皆不知讳亦不知辨问结盟欲何为曰维铎欲豕酒则我等供之欲结盟则我等从之至意欲何为伊未之言我等亦未问也问姓名簿何在曰维铎去后即焚之矣时佥谓事关聚众宜上禀余念事有因小以酿大者前之社贼是也事有化大而可小者今之愚农是也一为通禀必兴大狱使无辜受累乃传集该地绅耆族老谕令共为察禁而数人者重责枷示并谕以维铎回日即公同拘拏到官不遵者以其罪罪之取结存案事遂解散 

　　○徐文弼 【见持家】 

　　起赃 

　　△起赃 

　　失事之后不惟盗宜即获赃亦宜即起万不可迟延自悞赃有多分有少分有分细有分粗有现在有花费有藏匿有抵换有别得为首线窝远勾来者皆多分把风截门新上道者皆少分黠盗分细弱盗分粗或置之家中或质之典当皆为现在或鬻之市集或准折嫖赌皆为花费其积年狡贼以有赃定罪不肯实供赃所是为藏匿其奸胆捕役起获真赃以旧易新以恶易美是为抵换又有起出之物非盗家所应有又非失主之赃是为别得夫起获多而细者其为首窝等贼无疑少而粗者其为新弱之贼无疑但现在之赃犹可起之家中问之典当花费之赃犹可根究惟市鬻之赃若买主贼不认识未能执途人而问之至于匿赃不实指供质之同伙是其硬证岂能到底深藏所最恨者捕役抵换之赃失主以非本物不敢冐认贼亦知非本物不敢竟指是贼乃真贼赃无真赃此案又何时结乎然盗赃惟起本案之一二真赃则真盗从之可定而余赃可不悉究 

　　○汪辉祖 【见保甲书卷三】 

　　论盗案 

　　△论盗案 

　　安良必先治盗而寄赃买赃之累又因治盗而起凡诬扳窝伙犹可留心访察至寄买赃物之虚实为舆论之所不着不惟黠贼易于挟嫌嫁祸且有捕役牢头择殷教猱困而为利者况不知情而买寄赃物律本无罪迨官为审释良民亦受累不堪矣浙中旧习获贼到官率供无主之案混认多赃指某某寄顿某某价买承行之吏据供吊赃佥差四出迨赃无着落终以游供完结而役婪于橐吏分其肥愿民被获贼之害境内不受治盗之益余居乡时深知此弊故治盗惟严究有主之贼而不起无主之赃今录简易之法以备采择 
　　寻常窃贼止须饬地保谕吊谕内注明速将原赃交保禀解不必到官如果被诬许自行呈愬慎勿托故诿延致干差扰向在嘉湖幕中行之民以为便未有不缴不愬者 
　　案重赃多必须差吊者檄内注明止许吊赃不必带审如未买未寄听本人呈愬毌许提人滋扰庶捕役不敢肆横 
　　被诬呈愬者受词时即提犯质释俾免守候或即于词内批释不必令平民与贼匪对簿以恤善良 
　　无论为窝为伙买赃寄赃有愬称与贼并不相识横被诬扳者其中必有教供之人可令被诬者杂立稠人之中先令贼犯指认如指辨模糊立时谕归安业专治贼犯以诬良之罪然此法须时时变通用之习以为常则其人状貌教供者亦能预先说知倘以识面为非诬恐又成冤狱耳 
　　印官事冗小窃案件有不能不发佐贰代讯之势但听其查办即不免有需索之弊应令讯毕即送草供一切传主吊赃俱由亲核庶权不下移民不受扰 
　　罪从供定犯供最关紧要然五听之法辞止一端且录供之吏难保无上下其手之弊据供定罪尚恐未真余在幕中凡犯应徒罪以上者主人庭讯时必于堂后凝神细听供稍勉强即属主人覆讯常戒主人不得性急用刑往往有讯至四五次及八九次者疑必属讯不顾主人畏难每讯必听余亦不敢惮烦也往岁壬午馆平湖令刘君冰斋署会孝丰事主行舟被刼通详缉捕而邑有回籍逃军曰盛大者以纠匪抢夺被获讯为刼案正盗检阅草供凡起意纠伙上盗伤主刼赃俵分各条无不毕具居然盗也且巳起有蓝布棉被经事主认确矣当晚属刘君覆勘余从堂后听之一一输供无惧色顾供出犯口熟滑如背书然且首伙八人无一语参差者心窃疑之次晚复属刘君故为增减案情隔别再讯则或认或不认八人者各各歧异至有号呼诉桎者遂止不讯而令库书典税书依事主所认布被颜色新旧借购二十余条余私为记别杂以事主原认之被当堂给认竟懵无办识于是提犯研鞫佥不承认细诘其故盖盛大到官之初自意逃军犯抢更无生理故讯及刼案信口妄承而其徒皆附和之实则被为巳物裁制有人即其本罪亦不至于死也遂脱之越二年刘君保举知府而此案正盗由元和发觉起赃主认冰斋回任赴苏会审定案初余欲脱盛大时合署哗然谓余枉法曲纵不顾主人考成余闻之辞馆主人勿听余曰必欲余留止非脱盛大不可且失赃甚多而以一疑似之被骈戮数人非惟吾不忍以子孙易一馆为君计亦恐有他日累也然短余者犹窃窃然私议不止幸刘君不为动至是事发语余曰曩力脱盛大君何神耶余曰君不当抵罪吾不当绝嗣耳盖余自此益不敢以草供为据 

　　○王凤生 【见保甲书卷二】 

　　盗贼案 

　　△盗贼案 

　　盗贼惟凭赃定赃真则盗确罪无可宽惟鼠辈狡黠性成每获到案必将真窝真赃隐匿不吐而嫁祸于平时嫌怨之人指为寄买赃物其有禁押乏钱捕役牢头教串择殷而噬一经吊赃传案吏役为之从中说合给贼多资使其卸供省释大众分肥乡曲愚民最受其害如学治臆说所论余悉照法行之捕贼俱不敢肆横然远贼必有近窝无论陆路负戴多赃不能远涉即小舟偷越亦难以昼行故凡获贼案必须严究窝家又不可任其狡称尽卖与不识姓名人含混完案州县事冗可延佐杂至署代为熬审惟取供后仍亲自查办不令其吊赃拘犯可也 

　　○陈宏谋 【见保甲书卷三】 

　　申明贼盗诬良禁令详 

　　△申明贼盗诬良禁令详 

　　伏查乾隆五年九月初八日钦奉　上谕从来安民之要莫先于弭盗而诬扳之弊使盗贼逞其奸良善受其害尤不可不严为防也盖盗贼中狡黠者多平日之窝伙不肯实供每诬扳素封之家及向有挟隙之人以图陷害而捕役从中播弄借此索诈弊端百出纵有司审出诬扳实情准予省释而被拘被审巳不胜扰累矣朕思各省臬司为刑名总汇审理盗案是其专责当檄行所属凡盗贼供扳窝伙必详加讯问得有确据方可拘拏随到随审如系诬扳立即省释并将诬良盗贼先行重惩以免再有妄扳至于是盗是良虽本人口供难以尽信而其人平日行止如何邻里断无不知之理虚心传讯自无遁情倘有应搜贼赃务令委员往查不得专任捕役致起藉端抄掠之弊各省督抚转饬臬司以副朕息盗安民之至意钦此细绎　上谕正为黠盗恶捕屡次诬扳非仅加等治罪足以示惩故须临时先处以杜一扳再扳也请再通行各属嗣后凡盗贼盗案供出窝伙不得指据游移之供轻易差拏务须根问所扳之人住址年貌何时合伙如何知情情事确凿无疑然后另差拘拏如止供系寄赃而不知情者即于禀上填明不知情字样止令将所寄之赃追出不得乘机搜索提到审讯务将盗贼原供一一追讯如两人口供互异即提同原盗当面诘质以定虚实如原盗诃供审系诬扳立刻将原盗重责并严究有无捕役嘱扳情事将捕役重处被诬之人亦即当堂释放不许仍行管押结案之后仍将原盗按律加等治罪如此则有先期之详慎而受嘱者不能混扳有临审之惩处而一扳者不敢再扳更有事后之加等而凡盗皆知诬扳一人即有一人应得之罪被诬之平人亦可以稍舒忿恨于情法两得其平而层层根究果系真正窝伙亦不致于纵漏矣至于贼盗窝伙初获讯供迟速之间更关弊窦有拏获贼犯而交管押不即见官者捕役家非殷实焉有如许饭食养活羣贼非指索饭钱则嘱扳殷懦非纵令行窃则吓使妄认到官之时有拷打可以验伤而知其如何嘱扳则官固无从得知也此交捕管押之不善也又有禀官而地方官懒于审讯动发捕衙讯供者捕衙官小未尽公明捕役又非所辖含糊一讯串诈朋陷均难究诘一经通报后更难得其实情此交捕衙讯供之不善也请通行各属凡拏到盗贼窝伙不许停留捕役之家务须实时禀官官亦实时传讯被获时审系真贼真伙立即散寄外监如非真伙立即省释不许交捕役管押更不许含糊取保又滋他弊其有捕衙拏获之贼仍许当时一讯或地方公出亦许捕衙一讯随即录供连人解县县亦立即亲审不许捕衙停留则是贼非贼供虽出于本人权须掺于印官捕役勾串供扳之弊亦可以少息矣 

　　○刘衡 【见保甲书卷三】 

　　严禁捕役妄拏告示 

　　△严禁捕役妄拏告示 

　　照得例设捕役专司缉贼诚以贼息则民安法甚善也若妄拏无辜及教贼诬扳良民律有明条罪至斩绞乃本邑捕役承票缉贼往往皆票内无名之人捉影捕风到处吓诈甚则商令伊伙假报窃案迨经奉缉又将伊等平日豢养之贼及曾经犯窃旋即改悔之人捉送到官教令诬扳某人接买赃物某人知情同伙遂至一案辗转波连十数人至二三十人不等层层剥削良善破产倾家不可胜数吾民受害巳深实堪悯恻本县躬膺民社官称父母若明知地方有如此大害不为痛革是本县纵蠹殃民亦即民之贼也除逐案严惩外合行列款出示严禁为此示仰军民人等知悉嗣后捕役不带本县印票及印票内无名之人平空指为某衙门某贼所扳向尔吓诈者准被告之人立即着人赴县鸣锣本县大堂悬有大锣一面立将该差严究断不使尔等丝毫受累也毋违特示 
　　今将严禁捕役诬良妄拏及各役妄用锁炼各款列后 
　　一捕役到乡尔等须问明来历查验有无印票如并无本县印票妄行拏人及起赃者准被害人着人赴县鸣锣喊禀 
　　一捕役到乡虽执有本县印票而所指拏之人票内无名者准被害人着人赴县鸣锣喊禀 
　　一捕役及一切差役到乡承票唤人所唤之人虽系票内有名但姓名之旁并未朱标锁字或票钤有不锁一大字图章而该差竟敢妄行用锁索得银钱始行开放者准被害人到案时口禀以凭追赃算息给领 
　　以上三条本县为吾民革除蠹害既不费钱又不费力但经鸣锣喊禀或当堂面禀不必具呈立予究办若本县仅付空言不能实力为尔作主尚腼然为民父母耶请试之特示 

　　○李之芳 【号邺园山东武定人顺治丁亥进士官至文华殿大学士□文襄有奏疏】 

　　严饬讳盗累民疏 

　　△严饬讳盗累民疏 

　　窃惟近来盗贼日多皆由讳盗讳盗日多皆由民间不敢报盗何□□间报强盗官必曰窃盗民间报强盗杀人官必曰雠杀奸杀盖以强盗杀人则官有缉城处分窃盗与雠杀奸杀则官无缉贼处分故也于是民报盗而官不缉盗反行拷民至有拶逼失主幼女勒供其兄自杀父如夏县署印官张岂等事者奇冤异惨控告无门此其不敢报盗者一也即地方官差捕缉贼矣而积捕不肯踪迹盗贼反以抑勒失主先索酒食次讲差规不餍不休以至上下比较往来解审杖钱路费一切取办于失主小民身家能有几何强盗搜括于前兵捕剥削于后资财产业倍加凋零如武邑县失主李进才被解役刘自玉等逼要盘费情急殴毙二命甘心抵偿则是被盗时幸而不死报盗后反不乐生此其不敢报盗者二也强盗大案势必三推六问失主处处随审弃业抛家一日盗案未结一日不得释放且解到之处问官又未必即审累月经年奔驰守候累死途中者有之淹毙旅店者有之则是强盗未正典刑失主先登鬼箓此其不敢报盗者三也窃念民间被盗己为极苦乃地方官不能与民靖盗反咎民以被盗累官虽明知其苦毫无体恤以致各处地方失主纷纭有一起盗案在审缉之际即有一起失主在汤火之中臣乞　敕部确议通行直省督抚严加禁饬以后民间被盗止许据报缉贼不许事外生情故勘失主捕役承缉止许躧访真贼不许需索食费扰害失主即获盗究审亦止须失主本地认赃不许逐处随审拖累无休违者该督抚立加参处以为庇盗殃民之戒自此被盗之家稍得安生应报之盗不甘容忍则讳盗者少而获盗者多矣 

　　○田文镜 【见用人】 

　　为严饬事 

　　△为严饬事 

　　照得强盗不论得财俱当斩决窃盗赃必满贯始拟绞监候其情罪之轻重不啻天渊不可不慎若不严加详辨一任事主捏报疏防期届必致提参捕限甚严必加勒比捕役被比不过将窃贼拘拏到官搪塞比限官因系参过疏防之案不敢再向窃案一边审拟务令招承大盗严刑之下何求不得势必栽赃买赃教唆口供扳累无辜锻炼成狱诸弊丛生不可究诘及至解审人犯畏夹只得依样招承承问各官又不详审细察依样照转南山可移此判不易一经题达不数月而骈首藁街矣地方官讳匿盗情或以强作窃固干严谴而事主以窃为强或毫无影响捏报盗刼挟制官府亦当照例治罪以遏刁风然欲严盗窃之分必地方官先慎于始一闻报盗不论远近无分风雨立即会同防汛单骑减从飞赴事主之家先验前后出入情形再验有无遗下器械油捻之类再验事主有无拷燎伤痕再讯地邻更夫救护人等有无知觉影响则是窃是强思巳过半然后再加详审事主虽狡口如簧安能遁饰如云定例不许苦累事主则又不然实在强刼则事主报盗认赃之外自不得再有苦累若盗系捏报事当推求者原不得谓为苦累也全在地方官认得确拏得定则公道自在人心定例岂可拘泥如地方官一味懒惰只图安乐闻有民间失盗之事不但漠不关心抑且以为害巳不过唤乡地一问委衙官一查给捕役一批而巳强窃从何而辨虚实从何而分哉只得甘心忍受事主之挟制事主以为县官畏我居然自大因而人人效尤刁风曰长此皆各有司自贻之戚也 

　　○王凤生 【见保甲书卷二】 

　　戒迁就 

　　△戒迁就 

　　习俗移人积重难返如浙之嘉兴府属汊港支河四通八达窃贼多有凡届冬令生监之家失窃辄以少报多以窃报强藉为挟制官长轻省钱漕地步官若允为迁就事主乃复翻然改图此端一开纷纷效尤其弊将不可遏余虽侦知其虚亦必据情申报甘受吏议不入彀中惟比捕则牌示头门一月两卯各按该役之详案多寡有无获贼详注簿内卯期坐大堂核计功过严加责处如逾贯拒捕等案则另牌示比法不少宽倘事主逞刁随时呈催则令当堂立传看比求免者决不依从其追租各案亦置比簿如前法行之至业主当面求枷或求间日追比则我用我法置若罔闻总之官由我做非堂下所可指挥断勿苟且目前示以弱而自捐威望然必责于已者重以周方可以弭其口凡事皆然要在心思细密不惮烦劳也 

　　○孙　鲁 【见刑名上】 

　　慎初招严覆审 

　　△慎初招严覆审 

　　爰书中人命以下手不真致滋辩窦或数人殴一人辄藉在逃者互相委卸究竟有脱抵之元凶矣盗贼以赃物未的致碍成招或一案挂多人辄因无主者更肆罔诬展转多横生之藤蔓矣凡此总繇初情之茫昧耳夫初情何在则人犯甫到官造次之顷安排不及三尺临之尚尔知畏察辞于差庶得其真若一系囹圄狡智百出淹延日久变态日生甚至后谳与前谳绝不相蒙虽欲为五声之听其可得乎窃以为人命初报时即审定某系下手某系加功某系余人某系见证或手足或器仗一一确注繇详中不得空请简验也强盗初获时即讯起赃物几件令失主认明某人盗某家现获某赃经某失主认领一一确注繇详中不得空列姓名也初申有据则历讯难移此后之纷呶永息矣至驳审一节上台原为死生严出入也乃问官不免泄泄一经批驳沉阁多年设皆重辟即瘐死无辞乃一招之中有徒有杖以正犯未结每致余犯监毙干和孰甚即令保候而数数勾提频频解审其磨累巳彻骨矣窃以为驳问招详宜鞫问刻即审结如情节罪犯应配应杖鞫问允孚果与正犯无关者先行摘发其大辟不妨另招报夺庶分轻重之衡以明上下之服株连可省所全者不既多乎盖谨于始则疑狱不生断于终则滞狱一洗是亦弊讼之大端也 

　　○何耿绳 【见政畧】 

　　命盗审限 
　　放火 
　　诱拐 
　　犯奸 

　　△命盗审限 

　　凡卑幼擅杀期功尊长及属下人妻妾奴婢谋故等案承审官限一月内审解府司督抚各限十日审转具题如州县于正限届满尚未审结即于限满之日接扣二参限期州县限二十日府司督抚仍各限十日完结如有迟延分别初参二参照例议处至杀死三命四命之案请督抚即提至省城督同速办其期限悉照杀期功尊长之例 
　　凡寻常命案限六个月盗刼及情重命案奉部事件并抢夺发掘坟墓及一切杂案俱定限四个月其限六个月者州县三个月解府州府州一个月解司司一个月解督抚督抚一个月咨题其限四个月者州县两个月解府州府州二十日解司司二十日解督抚督抚二十日咨题如案内正犯及要证未获情事未得确实者题明展限按察司自理事件限一个月完结府州县自理事件俱限二十日审结上司批审事件限一个月审报若隔属提人及行查者以人文到日起限迟延察参 
　　凡承审命盗及奉部事件至限满不结督抚照例咨部即于限满之日接算二参再限四个月仍令州县两个月解府州府州臬司督抚各分限二十日如逾限不结督抚将易结不结情由题参至承审官内有升任革职降调及因公他往委员接审者如前官承密未及一月者准其按审过日期展扣一月以上离任者准其展限一个月分限三个月两个月事件前官承审历限过半离任者准其扣半加展如前官于二参限内离任者接任官准其以到任之日起无论六个月四个月事件俱扣限四个月审结至原问官审问未当及犯供翻异情节督抚另委贤员或会同原问官审理委审之员扣限一个月该管各上司亦统限一个月核办具题总以两个月完结如承审官借端掩饰不速结者督抚题参如下属巳经解审行饬混驳以致承审官违限并知属官例限将满借端故为委希图展限者一并交部议处 
　　凡盗案获犯到官无论首伙缉获几名如供证确凿赃迹显明者一经获犯限四个月完结如果虚实情形未分盗赃未确限内不能完结者承审官立即据实详报逐细声明该管上司核明预行咨部准其展限两个月审结倘承审官有将易结之盗案滥请展限督抚漫为咨部者并交部议处 
　　凡审理命盗钦部事件及一切杂案内有余犯到案因正犯及要证未获情词未得或盘获贼犯究出多案事主未曾认赃必须等候方可审拟或因隔省行查限内实难完结者承审官将此等情由预行申详督抚分别题咨展限若正犯要证及盗窃案内首从人犯巳经到案间有余犯未获者即将现获之犯据情研审按限完结不得藉词展限亦不得延至日久应就现犯审结之日起限若承审期内遇有续获之犯如到案在州县分限以内者即行一并审拟毋庸另展限期如到案巳在州县分限以外不能并案审拟者将续获人犯另行展案扣限四个月完结如间有获犯到案时在州县分限将满者亦不得逾违统限如该上司不遵定例严加查核听其捏词扣展者均议处 

　　△放火 

　　放火不外谋财挟雠二端谋财必有人助同抢夺其事易明挟雠必独自匿迹潜踪其情难见然而当场攫物者火未必定由伊起而旁观漏网者反系巨凶情罪至重不可不慎律注须放火处捕获有显迹证验明白者乃坐显迹谓如硫磺纸捻引火柴草之类证验如火起之初实有多人共见其在旁引烧遇人始行逃去者或其谋有漏泄者之类 
　　律中首载放火故烧自巳房屋此语鹘突之甚如果自烧则又必有别故自当另拟矣熟思皆无一可通自不必为律回护 
　　失火例载典商一条此放火自烧中所有情弊所谓当另拟者也 

　　△诱拐 

　　凡诱拐之案当分畧诱和诱畧者罔其所不知和者因其所情愿或先被哄骗事出不得巳而始行曲从则方畧巳行即不得谓之和诱矣所诱者不论良人奴婢不论巳卖未卖但诱取巳行即坐何人同谋何人窝顿牙保买主是否知情妇人有无先后奸情幼孩有无施用药术十岁以下虽和同畧 
　　收留迷失及在逃子女与此不同者彼乃有因而攘之义也所当参看譬如因人迷路而诳引相随乘人离怨而诱引出外则即是畧诱和诱矣 

　　△犯奸 

　　凡犯奸曰和奸曰刁奸曰强奸曰轮奸曰纵奸曰卖奸曰拒奸曰捉奸曰杀奸曰调奸和奸□有夫无夫刁奸不论强奸有巳成有未成有强合而和成有虽和以强论刁奸无强轮奸无和轮奸亦分刁奸而刁奸者仍分悔过纵奸与卖奸相同而有异纵奸男妇皆属同心卖奸妇女或由抑勒拒奸或先和而后拒问确由愧悔而拒准拒抑有别故而拒不得以拒论捉奸有得捉有不得捉得捉之人不皆即得杀之人得杀仍问登时问奸所或止杀一人各有例调奸非手足勾引即言语调戏其致死则另有律 
　　凡亲属相奸皆不分尊卑长幼彼此罪等 
　　凡妇女犯奸到案和奸孽由自作其强奸者有部议云或邻佑闻声救护或夺下衣帽或当时拏获或声喊逃跑之时有人见闻多有确据者原不必本妇到官斯亦仁厚之一端也 

　　○李渔 【见刑名上】 

　　论奸情 

　　△论奸情 

　　奸情之章明较着而易断者莫若和奸以捉奸必于奸所奸夫淫妇罪状昭然不敢不以实告故也然而和奸之律一杖之外无加焉为民上者即欲维持风教而除淫涤污之念又穷于无所施所恃以挽回恶俗整顿干纲者惟强奸一律而巳又无奈强奸之真伪最难辨析有其初原属和奸迨事发变羞因羞成怒而以强奸告者有因争宠二好由爱生妬由妬致争而以强奸首者有亲夫原属卖奸因奸夫财尽力竭不能饱其溪壑又恋恋不舍拒绝无由故告强奸以图割绝者又有报雠雪怨而苦于理屈词穷不能保其必胜故用妻子为诬赖计令彼无从置辨者此等诈妄之情实难枚举即云呼救之时声闻于外有邻佑之耳目可凭捉奸之际情廹于中有夺获之衣帽可据然邻佑止闻声音不能以耳代目衣帽虽云合体奚难以窃为攘听讼者于此将以为真也而坐奸夫以死则公道日诎而奸伪曰滋将以为伪也而坐原告以诬则善教愈阻而淫风愈炽每见慈祥当事遇此等疑狱皆以不断断之置奸情于不问但讯其以他事致争之由或责被犯之招尤或惩原告之多事诚以强奸重狱实即当论死不若援引他情朦胧结局所谓不痴不聋难作家翁者是也予独于此有深虑焉好生固是美德而纲常伦理亦非细故人之异于禽兽者仅有此牝牡之分嫌疑之别耳以一念之姑息而比斯民于禽兽可乎苟审得实果无始和中变借奸诬害等情即欲出之亦必治以九死一生之法庶足以快贞妇之心而雪丈夫之耻不然为女子者何乐于拒奸守节而暴露于公庭为之夫者亦何乐有此守贞不屈之妇而反以诗书所尚者为辱身玷名之具哉 
　　强奸不分巳成未成有逼妇女自尽致死者证据若真断宜坐抵万勿慈祥太过而引他故出之盖据强奸之律巳当问绞况又因奸致死人命乎犹之强盗杀人以一身而负两大辟死罪之外既无可加则死罪之中亦无可减但审强奸之情确与不确则致死之真伪不辩自明苟奸情犹在疑似之间则致死之由尚难臆断幸勿胶柱斯言而以形迹置人于死也 
　　凡审奸情最宜持重切勿因其事涉风流遂设风流之局以听之语近亵嫚亦为亵嫚之词以讯之当思平时之举动原系观瞻而此际之威仪尤关风教况下民犯此由于上人失教苟有反躬罪巳之心方且垂涕注之不暇奚忍谈笑而道之哉 

　　○徐文弼 【见持家】 

　　判婚姻 
　　定继立 

　　△判婚姻 

　　婚姻以媒妁为凭亦有虽媒妁而实非媒妁者以聘定为据亦有虽聘定而实非聘定者若皆执以为词吾恐争端不息矣何也所谓媒妁者通两家之好往复致词非伊朝夕所谓聘定者先纳□行礼会其亲眷而后拜受何其慎也若夫宴饮之间片言结好卮酒之献代作蹇修迨后或男巳孤贫或女婴陋疾富者嫌贫而背约贫者则指为赖婚男家恶丑而败盟女家则指为负诺兴词致讼各持其说殊不知皆当日不慎之过耳诸如此类并无实凭实据原属可合可离宜召男女到案亲讯其情愿与否毌为面狥饰说不愿则竟与断离使无非耦不终之叹愿则竟为断合以全遵先不悔之心但女富则当厚赠其妆奁以资窭壻男义则当明正其亲迎以安丑妇是在仁侯婉为劝导之至于媒妁有人聘定有物当其许字巳成百岁之缘岂以陋贫遽失两家之好并宜断合以正人伦以符律例又不必问其愿与不愿也 

　　△定继立 

　　嫡妻年五十以上无子得立庶长子若无庶出先尽亲房无则许立远房以及同姓不得乞养异姓之亲子有遗弃小儿三岁以下虽异姓仍听收养即从本姓但可为义男不得遂立为嗣盖因一立为嗣必令从姓或又居丧承服去之似恩难遽绝存之又与律不符于是宗族有起而争之者矣又有绝产丰厚宗人利继为嗣诱其寡妇不分疏近托立贤能亲爱及其承嗣本生父母假代理为名暗行侵占致寡妇贫困无依吞声莫诉为司牧者又不可不预为之虑也宜将嗣子唤至当堂视其果否贤能何等亲爱并察其本父有无家业素行良惫若情涉可疑宜令族长等公立继嗣执照一纸官长批明日后不遵教训不能孝养以及本生唆诱欺骗财产许鸣公另立应继仍令前立之子归宗若继父尚在却自生子其家产与继立子均分其间义无可厚薄者也或自愿离其继父仍归本生父母律无仍与财产之文以身既归宗义不得与所生共分其有也今每有归宗而亦争受分岂义之正乎或恩爱所锺归非获巳亦听继父母推予之可耳 

　　○汪辉祖 【见保甲书卷三】 

　　查勘 

　　△查勘 

　　侵占勿轻查勘豪强侵占律所不容然世业相承重加修整或本非官产原听民便往往地棍藉端挟持需索不遂即饰词讦控一经准理必先差查差查不巳必须勘断官或不暇遽及则棍差朋比费巳不支此等借名启讼之人多非善类能于呈控时严切批斥使小人畏法固为上策否则速勘严惩必有阴受其福者矣 
　　勘案宜速结事关田房坟墓类须勘结官事甚殷安能日履山泽且批勘之后凡遇催词无可费心故批勘最易不知疆界不清每易酿成他故如案图辨址核计鱼鳞弓口卷册明著者或批断或讯断自能折服其心不得已而批勘必须为之速结所全不少至示勘有期势必多人守候尤万万不宜临期更改 

　　○王凤生 【见保甲书卷二】 

　　勘丈 

　　△勘丈 

　　凡涉控争侵占之案凭空审断固恐信谳难成然亦未可轻易批勘夫田房水利尚可勘丈即明若风水则易于影射牵混山场则本无弓口丈亦难施且批勘以后或因公冗无暇亲往累月经时必致又酿他故惟须逐细核卷先行示审将两造所呈图说互异之处核计鱼鳞串册确询四至设身处地酌为定断并讯之中证是否久洽如所断尚有未平即令中证人等再为秉公妥议禀复或可由此息争倘仍持之甚坚不得巳而示勘则先令地保于两家管业四至处所插签标记并密吊该业之四邻契据令其勘日当面呈阅然后履勘就两造绘图测以南针认正方向凡所争界址疑似及出入路径均须一一亲历再以所争契内之四至核对其四邻契载是否相符阅后抄存备案登时给还然勘场惟以镇静为主是非曲直切勿亟为剖断严谕两造如有喧哗滋事者查系何党之人定向原具呈人根交严究勘毕令自投案另期带审将两图所绘与亲勘情形孰是孰非逐层指示并明白开导讼则终凶必致毁家而后巳使两造心平忿释方能一断无翻而亲勘图说尤必亲笔核定附卷使永息争端不可转委佐杂代勘即使公正亦不足服人也 

　　○何耿绳 【见政畧】 

　　发塜 
　　赌博 
　　私盐 
　　私雕假印 
　　私铸 

　　△发塜 

　　发塜律分见棺见尸例分一次二次至三次以上并纠众索财取赎各条又新增发塜见棺锯缝凿孔抽取衣物并非显露尸身一条按辑注所言见字去声显也露也必开露方坐本罪假如发而未至棺仅于穴旁去指大一砖便可窥见棺椁即坐见棺椁之罪乎今例正合 
　　残毁弃失移尸并载发塜律内辑注曰凡人发塜之罪重于毁弃亲属毁弃之罪重于发塜 

　　△赌博 

　　凡赌博问系偶然聚会有无经旬累月开场放头聚集无赖各情形并讯明赌具来历赌具例禁尤严　窝□家之两邻容留造置赌具之房主并有例 
　　例载凡无藉之徒及生监衙役兵丁窝顿流娼土妓引诱局骗及得受窝顿娼妓之家财物挺身架护者照窝赌例治罪　又按□曼曰民人宿娼向照纵奸奸夫拟杖官吏宿娼杖六十而民人宿娼律无明文或谓当从杖六十上量减为笞当是不应轻 

　　△私盐 

　　私盐例凡事发止理现获人盐如获盐不获人不追获人不获盐不坐此律重诬扳宁纵毋枉之意辑注曰如私盐人多应捕人少当场止获一人余者护盐遁去不得谓获人不获盐不坐又如现获之犯供出同贩脱逃姓名及至捕获供证明白岂得谓获盐不获人不追又如同贩拒捕下手杀伤人脱逃未获有显迹者仍须追究岂可使凶徒漏绌乎就律而酌以情理不可拘执 
　　凡管理盐务及应巡缉私盐之文武各衙门捕获私盐即发有司归勘各衙门不许擅问 

　　△私雕假印 

　　伪造印信分雕刻描摹造成造而未成巳行使未行使关系军机钱粮假官诸弊抑止图骗财为数无多凡不及十两十千为无多凡篆文模糊不全者即造而未成也 
　　诈为文书重在盗用印信不在有无押字盖文书非印信不能行也例极明白　非盗用则伪造矣两条相为表里 

　　△私铸 

　　凡私铸分别铜钱铅钱数在十千以上或不及十千而私铸不止一次或甫经安炉设碓制造钱模尚未开铸分别首犯与匠人及为从买使受雇并房主邻佑等定拟 
　　私销重于私铸凡拏获案犯必先严究有无销毁剪边情事　剪边尚未私销照私销例量减乾隆三十年案 

　　●牧令书卷二十　戢暴 

　　安肃徐栋致初辑 
　　奸猾窃盗不尽泯于刑措之时锄莠安良政之大者也故父母斯民者任安全之责不可无整饬之方 

　　王士俊 
　　袁守定 
　　粟毓美 
　　徐文弼 
　　王植 
　　王凤生 
　　汪辉祖 
　　潘杓灿 
　　陈宏谋 
　　李调元 
　　谢玉珩 
　　李殿图 
　　姚　莹 
　　程含章 
　　陆向荣 
　　郑振图 
　　湖衍虞 
　　于成龙 
　　田文镜 
　　栗毓美 
　　潘杓灿 
　　徐文弼 
　　陈庆门 
　　黄可润 
　　汪辉祖 
　　王凤生 
　　何士祁 
　　陆向荣 
　　刘衡 
　　陈宏谋 
　　王凤生 
　　王有孚 
　　何耿绳 

　　○王士俊 【见治原】 

　　除奸 

　　△除奸 

　　汉张纲云豺狼当道安问狐狸顾豺狼厥状大小亦无定形一省有一省之豺狼一郡有一郡之豺狼一邑有一邑之豺狼一乡有一乡之豺狼大约其人小有材术心狡而行险胆大而志肆蟠踞要津结交胥役吸人脂血析人骨肉冐人田宅攘人子女无告者腐心行路者宛舌倘非强干之吏鲜不为其把持握符乘权势摇山岳讵可畏缩不前狐疑不果耶其访欲确其机欲密其惩欲严其断欲速尹翁归诸臣由此其选也 

　　○袁守定 【见治原】 

　　图民录 

　　△图民录 

　　袁绍问陈元方曰君家在太邱远近稍之何所履行元方日强者绥之以德弱者抚之以仁夫弱者抚以仁人所知也强者绥以德人所不知也见人之强而作威以胜之此俗吏之常态耳要之皆内不足也内足则能使之游于吾度量之中化其桀骜不驯之气而不敢逞吕文清谓仁人所处能变虎狼如人类如虎不入境不害物之类虎狼且可化况人乎何以化之绥之以德而巳 【强者绥之以德】 
　　子路治蒲蒲多壮士难治问于孔子孔子曰恭与敬可以摄勇夫壮士强有力矣而恭敬可以摄之彼既感吾之诚吾亦乐彼之顺人己之间岂不泰然有余裕哉反是而以力制之彼亦以力应之是两较也两较则不能独胜即固胜之而已大费踌躇矣 【恭敬可以摄勇】 
　　董安于治晋阳问政于蹇老蹇老曰忠信敢安于曰安敢乎曰敢于不善人夫害苗者不去则良苗不植不善人不去良民之蠹也古之为政者虽治尚宽恕而于豪右之害民者则必锄而去之虽天子所宠贵不少假借夫何不敢之有但生当　圣世无大憝大恶亟为民害如所谓当道豺狼老若十室邑中鬻呈词以资生计三家村内逞蛮势而讨便宜此狐狸耳莅之以清明绥之以德意自跧伏而不敢动亦何所用吾敢哉 【敢于不善人】 

　　○粟毓美 【见保甲书卷三】 

　　实政遗编 

　　△实政遗编 

　　地方土棍访明惩办未获者榜示各乡不待流徒而自远徙矣 

　　○徐文弼 【见持家】 

　　诚求指 

　　△诚求指 【后所□□□□□因势制宜自行斟酌】 

　　一查灭偷逆子　一查惑众邪教　一查刀笔讼师 
　　一查武断衿棍　一查私造赌具　一查私铸钱文 
　　一查私宰耕牛　一查私藏军器　一查窝贼窝娼 
　　一查隐契漏税　一查结党强丐　一查游荡惰民 
　　此折慎选乡长密授之令每月一报密封亲投有犯某条者即于其下注明某地某人查有某事确据无犯者即于各条下注一无字报后仍亲加细察　折用白柬连前后壳作八面中六面每面稀列二条以便详注并须刋刷多本备循环给领 

　　○王植 【见治原】 

　　顽梗 

　　△顽梗 

　　但当思民贫莫辄言民刁但当言民愚莫谩言民富忍言民刁意欲何为谬言民富更存何意然偶遇顽梗之民处之又不可无法余在新会日邑北杜阮乡俗最悍顺治四年尝戕知县林凤翱世乱莫之讨遂愈骄粮不可输勾人不出又不遵报保长有生员黄作征等谋占族人墟地假建　上谕亭为名余不许上渎府司院余一再查卷覆仍不许适藩司萨公升任将去作征等隐前情但以建亭己竣请行县落成乘批准即□众强建余复录案详奉饬折毁委该管湖连司往不遵且肆无状惧而返余将亲往参府王君荣惩往事欲以兵从余曰今何时而敢不逞耶心念遽折亭必乌合致闹直拘人则惧而鸟兽散矣然令知而先备则不可乃于一日传牛肚司巡检令随行至墟所隔一河即其乡遽命该司留毁亭而余出不意肩舆直至村前作征等迎出令先系之旋少年数十人出语嚣不可辨而势甚恣余命健役十人径前行拘哄然走者大半获数人亦系之遂至村中通行严谕旋墟所亭已毁矣乃系回县审详分别禠责以地还主为设保长于是完粮者亦如期在德庆日州皂快二十四名不足备差遣时差及民壮而壮役中有黠者二人扬言民壮与兵相埒不应杂差如强之即散堂五十名皆惑之余意此等悍役不加惩必恣纵倘果无知散堂亦非体一日众具词禀余唤黠者二人数其罪曰吾久知之是尔意也且押带候禀府请示余众稍缩以不加责亦无哗余令俱前谕之曰尔等贫役何为避差且尔等有常奉差者乎某某应曰有之尔等有愿出差者乎某某应曰惟命命且退既出且理别事稍久乃命带黠者至曰小事何足禀府重杖之除其名次日皆候差惟谨 

　　○王凤生 【见保甲书卷二】 

　　令在必行 
　　刁风宜戢 
　　相机应变 

　　△令在必行 

　　令出惟行谓令在必行而后出也若徒烦文告而不随事认真即严挐地棍禁赌逐娼亦祇饱吏役之橐囊遂刁民之讹诈于地方卒无裨益余所莅之处娼赌侦知其址每不动声色藉查夜以亲拘多有所中惟禁令虽严总不准差役及非分之人禀□首赌纵所禀得实讯结本案亦必究其需索不遂予以责惩至于地棍为闾阎之害拘则必得其人治则必尽其法发之以密行之有恒务有以锻其翼而铲其根断不可姑息养奸若情重法轻治与不治等将视法为可翫益肆横行盖强悍匪徒有以曾犯到官为好汉者严刑峻法正宜于此辈加之 

　　△刁风宜戢 

　　民气宜使之靖而不可纵也有等刁健之徒往往藉端挟制聚众抗官此虽官之平目疏于治理未协舆情然当场不摄以威而抑其气将此事逞而彼事随之此乡创而彼乡效之相习成风一蹶不可复振夫官能治人全在　朝廷名分苟法无可畏而官益可轻犯上作乱之为未始不由此以开其先也州县予夺之权可操之大吏地方风气之坏每肇于一端是又在上官之衡其轻重固不可庇官而抑民尤不可损威而废法 

　　△相机应变 

　　天下虽有犷悍之民未有不畏官者乃非独不畏而且敢犯之是必官之示以无足畏或意太径语太激亦有以致之临民者设逢其事断在有胆有识任其动而静以定之任其翫而庄以临之坐则勿退行则直前惟自忖平昔治民本无怨毒总可推诚剀谕拨乱而返之正若神色稍涉张皇必致乘虚而入酿成巨案浙江湖州府同知分防乌镇兼辖嘉属之秀水石门桐乡三县该处俗尚赌博仗衙门为包庇甚有以陋规纳官者每于江浙交界临河空旷处所搭盖蓬厂演唱女戏聚集多人赌色俱备并招徕苏常一带花船百余只继赌以嫖自朝至夕由夜达旦名曰花赌几与闽省之花会等富家子弟往往被其迷惑荡产倾家且多盗贼溷迹于其间以窃贼恣挥霍大为民害而上下衙门吏役包庇甚坚无从觉察余权是篆时屏绝苞苴严禁聚赌然此辈阳奉阴违如故前此虽经嘉湖府县访闻均未识确址无如之何余侦知得实密往亲挐从役仅十数人皆为暗通消息者余亦知而弗禁使之闻而潜迯及至其地果有溃势然人数尚以万计汹汹然若将拒捕者予挺立不动大声喝谕如系傍观及被诱之人准其走散专挐开赌之家严究众乃退避纷纷鼠窜逐将开场之人挐获发县究办田是赌风乃戢亦以理直而气壮当场不示以怯自尊而人不敢轻也嗣权玉环篆时有程姓者喊禀以己山雇人刈草突遭棍匪数百人持械至山寻殴捆抢二十余人而去生死未知当因控关重大恐差役冐昧酿事札委巡检率役往查并面谕以相机获解逾日忽仓皇而归据称是山四围悬海非舟莫渡亦只一面有樵径可登偪仄纡回仅容一人步行官役之船将至山根即见山顶人如蚁聚乱掷土石而下莫敢仰视舟不能停只得自崖而返其实则未通一语亦莫识其事之端倪也而原告愈以被缚之人恐为致死情词迫切遂传其人覆讯反复推求始据供吐是山甫经前任于去冬断归管业前禀竟抺按未叙也随即吊卷细核始知玉环展复之初地广人稀山业任人□垦不计亩分是山周遭十余里每年所产柴草值钱数百千内除程姓有粮五分任其自划地亩管种外其余荒山向系附近五村居民赖以樵采为生者乃程姓忽思以五分之税妄图笼占全山上年以粮系伊纳山应归管控告官未之察如其所言定断故次年割草之际五村居民邀集登山与之争刈将以命博余阅悉其情随叙简明告示饬各村岙长粘贴于高脚牌上挨村肩论各令其家将任山之人唤回限两日内全行解散而以所缚之人送出另为审断本案否则先拘家属并会营严挐重究后悔无及予仍亲往该村庄适中处所传集耆老晓以利害羣相感悟一一承命当将滋事纠众各犯重杖枷示其山地断令程姓仍照旧址管业余山作为官荒听五村民居樵采并为定界永杜紊争其事遂寝使其时仓猝之来不为求端讯未激则生变咎将谁归今且思之惕然耳 

　　○汪辉祖 【见保甲书卷三】 

　　严治地棍 
　　治莠 
　　逐流丐 

　　△严治地棍 

　　吏治以安良为本而安良莫要于去暴里有地棍比户为之不宁讹借不遂则造端讦告其尤甚者莫如首赌首赌事本无凭可以将宿嫌之家一网打尽无论冤未即雪即至审诬而破家荡产相随属矣惟专处原告不提被告善良始赖焉至若辈倚胥吏为爪牙胥吏倚若辈为腹心则尤不可不察 

　　△治莠 

　　剽悍之徒生事害人此莠民也不治则已治则必宜使之畏法可以破其胆可以锻其翼若不能严治不如且不治盖不遽治若辈犹惧有治之者治与不治等将法可翫而气愈横不至殃民罹辟不止此雈苻多盗先圣思子产为遗爱也然其中间有勇干之才偶尔错路者亦宜随时察识阴为籍记或选充练保或收补民壮慑之以威怀之以德使其明晓礼义就我范围设遇缓急未始不可收驱策之功第此乃使诈使贪之妙用非有知人之明者不能畧一失悞关门养虎矣 

　　△逐流丐 

　　余初至湖南今广信太守张公朝乐方保举知府在省候咨谒访时政公言永州□接广西流丐颇不易治余请其治之之法言前令武陵下乡相验适丐匪羣集役少不能捕谕之去则哗然乞赏路费几不可制见道傍有桑固可容百余人令皆进园候点名登簿按名给赏羣丐入则令干役当其户逐一唱名放出择其壮者令随至县地领赏至则分别究逐皆散去此公之急智也不可以再余至宁远流丐横行民间大累诘其故则上年邻邑歉收扶老挈幼而来什伍成羣徧于各里以其捕之不能捕逐之不可逐是以愈来愈众然乡民莫敢谁何缓之急之皆恐酿事咨询寮属均无良策会初莅例应点卯知三十六里各有专役催粮乃刷印小票数百番给役分发各里耆民协保捕逐使人人有捕丐之责处处皆协捕之人流丐无地可容不旬日而境内丐匪相率远去莅户纳课踊跃倍常因是遂以得民其亦可备逐丐之一术乎 

　　○潘杓灿 【见政畧】 

　　乞丐 

　　△乞丐 

　　乞丐列名养济自可稽查即有民闲贫苦疾病之人不愿名列丐流只自私行求乞此必暂时权宜亦有居址可考别有一种流丐来历无稽妆耸作跛拦路跪街叫号万状昼则捱门闯户假以求乞为名暗租人家出入路径夜则旋为窃盗更有打砖砖头身涂逐秽卧人店铺诈死赖命不舍不休亦盗类也宜令乡保一并驱逐以清盗贼之薮至于乞丐领袖名为甲头坐分地方遇有人家婚丧庆吊之事呼引丐伙动至数十索酒索银不遂其欲叫骂秽污肆横万状有事之家以其无赖吞声忍气受其吓诈殊可深恨宜将甲头严禁痛惩革去坐地名色则此风自绝 

　　○陈宏谋 【见保甲书卷三】 

　　弭盗议详（八条录二） 

　　△弭盗议详（八条录二） 

　　一曰稽查乞丐乞丐以觅食为生日则沿门求乞夜则随地安身出入路径可以乘便而得财货虚实可以游目而知到处成羣不须纠约随手攘取不须窝留昼伏夜行盘诘之所不及东流西窜侦挐尤其所难凡属城媿窃案大半皆有此辈查城乡村镇向均设有丐头地方居民遇有年节婚丧红白之事赏给钱米专为管朿乞丐不许行强横索而设但不查明造册专其责成丐头一身亦难稽管请将境内乞丐通行查清除女丐外共有男丐若干名造册报县各于附近偏僻处所捐置房屋或现存无碍空庙定为羣丐栖止之所每名给以腰牌上书某处某丐头所辖登入姓名常挂腰间日则听其各处乞食夜则催归栖所住宿每丐头颁发丐牌悉如保甲牌式首列丐头姓名次填各丐籍贯年岁悬挂栖所以便点验稽查如有遇晚不归许丐头送县查究所内若有犯窃之丐即将丐头重责遇有在外生事强索者亦可按腰牌根究如无腰牌即系匪犯送官究处现在苏城之三县六门均设有栖流所维时专为安置乞丐得所起见故止许老疾残废者入所栖止其余少壮仍使自食其力不许入所今既于养丐之中寓弭盗之意则少壮之丐尤当令其入所庶有约束至于外来流丐向有查明驱逐之议但此辈随地觅食各处皆然概行驱逐本境己不胜查送之烦回籍之后仍然乞食仍须安插而此境送去彼境送来徒滋缠扰无裨穷丐本司愚见此等乞食穷民何分此疆彼界现在此处乞食即应收于此处栖所听其随处资生毋庸驱逐如有逃亡归籍丐头于朔望回风日报官开除以杜藏匿为匪之弊倘栖流所房间不敷安顿即为量增各府州县原无栖流所者均令设法觅建实力举行具文通报其年刀精壮原能手艺可以佣工之人或□自己本无营业他人不肯雇用不得已而为乞丐者应问明本人即谕该地邻乡保为之觅主佣作并即令乡地邻族公同立契如有事犯不得连累雇主则作主无所顾忌肯为雇用收养一人即可少一人为窃亦弭盗之一端也 
　　一曰管束驿夫通衢大站皆有驿夫专供牵拉扛抬之役若辈无家无业半非良善如遇无差无役之时亦俱在外乞食随地止宿因而行窃亦所不免查各驿散夫现俱设有罡头专管又俱建有伙房听其在内栖止做活应令各管驿官通查在驿供役之夫造具姓名清册每人给以腰牌登入罡头本夫姓名悬之腰间以备稽查仍令五人互保并照保甲之式给以门牌悬于伙房责成罡头稽查日间听其出外夜其督归驿夫于宿头及沿途行窃事发即与互保之夫一并究处该驿丞每夜亲赴伙房查点如有潜出立时挐究仍许罡头不时禀报倘敢容隐一并责处如遇驿夫在站犯窃除罡头重处责革外该管驿官轻则记过重则揭参其养济院之孤贫若有求乞者亦令给以腰牌夜仍宿院责令孤贫头查察纵窃容隐一例治罪 

　　○李调元 【字甫村四川罗江人乾隆癸未进士官至直隶永定河道有函海】 

　　与严署州论蜀咽噜第一书 
　　与严署州论■〈口固〉噜第二书 

　　△与严署州论蜀咽噜第一书 

　　论蜀■〈口固〉噜莫备于近日邱公论状公讳仰文号省斋滋阳人雍正癸丑进士曾官南充知县故知之最详见于所著硕松堂集其言日■〈口固〉噜良民之蟊贼也桹莠不除嘉禾不生又肌肤之疾痛也炙盩不去则元气不复诚哉是言也盖■〈口固〉噜种类甚多大约始乎赌博终于窃刧其中酗酒打降勒索酒食奸拐幼童杀人放火或同伙自杀皆为红钱下此掏摸为生搯包剪绺犯法剌面则红钱不入名曰黑钱大约皆带刀持棍其刀短者曰线鸡尾长者曰黄鳝尾皆以形似而名相争则鞘刀于棍即为长矛此■〈口固〉噜情状也而其害皆起于窝有利其润而窝者如■〈口固〉噜赌博店家抽头是也有不敢不窝者如荒山孤店力不能拒或场镇心力不齐若辈结队太多凶横盘踞隐忍留停是也亦有碍于情面而窝者如先为■〈口固〉噜今有资财已不入羣从前同伙来家牵引聚赌既有挟制复关颜面不便却逐因缘奸拐若辈年幼者名曰小兄弟鬪杀相争皆由此起是也种类不一皆为地方害然未如今日绵州夏家湾郭家沟聚族而居之甚者窃以欲除■〈口固〉噜必先清里甲里甲清严自驻足无所然欲清里甲必先选保牌川省五方糅杂流寓无产者多以朝东暮西之人任充甲役按查则有照点则无有名无实焉能收效故保正牌头必选老干有田业妻室者充之谕令各户门牌移去者缴除新来者注册此为第一要着其次则必严约束立值日稽查之法某场几保某保几牌计牌保其若干某日应某保牌值日付以印簿朱签俾轮流分查某值日则签簿俱传至某甲保家有无窝匪登注明白立时举发自甲至乙周而复始不累及花户但责保牌月底一缴一换其场镇大者一人值日耳目难周则分上中下以界之察查如前法如是则责任专而约束严矣其次则必勤巡视巡视之法躬亲为要佥差下乡徒多差扰捕官职小弹压为难如前任□捕厅至夏家湾为贼匪驱回周汛司至郭家沟被贼匪打轿是也总在印官躬亲巡视择场分大而离县远者或界连他县■〈口固〉噜最易出没往来之所除因事带役巡查外仍不时减装轻骑亲临其地庶里甲保牌弊窦潜消而法令严明矣其次又必信赏罚有窝则尽力根究或某甲保牌狥隐一经花户邻佑举首则立提严处更置倘挐获■〈口固〉噜到官则亲给花红以鼓励之立致贼匪于死地除荒山孤店无益行旅者即毁其坊巢谕令别寻生业其■〈口固〉噜之结队横行劲踞酒肆者则于通县场镇挨门逐户各设齐眉人棍大书专打拒捕■〈口固〉噜匪类八字于上立于门首以鸣锣为号齐力擒解既就拘执不得攒殴如此则他处■〈口固〉噜必闻风而远遁而碍情窝留者亦自顾其身家而不为矣然此必为民上者先以德意宣布之后以刑法齐一之则民皆有耻而无犯又非一朝一夕之故也今明公自到任以来日惕息于驱匪而匪卒不能驱如近日江万明万志横行南河两坝是也意者化民成俗之方毋乃稍疏欤敢布腹心伏惟裁夺 

　　△与严署州论■〈口固〉噜第二书 

　　昨以■〈口固〉噜横行致书商酌承不弃刍荛俯加采择江万明万志已经殴毙合州称快然尚有根株未尽者如夏家聚及陈单鎗现流入敝庄醒园白昼刼取衣物今已命家丁擒获缚送至案业蒙明公收卡然愚尚有不能已于言者伏以窝户者■〈口固〉噜之总头也捕役者■〈口固〉噜之护身也窝匪不去则■〈口固〉匪难除而捕役不清则■〈口固〉噜难尽故清窝之法尤必先清捕役前所云欲清窝户寄之保牌悬以赏格法诚至善顾保牌有首者有不首者有利其分润者有不敢与为仇者计其急公向上之心多不胜其自保身家之切纵本官经历所至闻风暂避事诚有之若云所过一清则未也是非确访严挐净其巢穴不可夫远贼必有近脚坐地亦可分赃如近日之廖老四乃■〈口固〉噜之头目也而藏于里甲宋士义之家已经下甲百三十人呈报在案而下甲捕役王燮犹从而为之隐蔽分肥此愚所谓根株之未尽也夫■〈口固〉噜之情状路径藏匿寄顿惟捕役知之最悉而用捕役以治之又百无一效其故何也■〈口固〉噜一种半系革捕此县犯案迯充彼县类与各捕声息相通因缘为奸官赏之百不如豢盗之一盗之取利十倍于官夫是以严刑重赏而不应者为伤其同类也是以星散之保牌既远而难周而鹰眼之猾役又狡而善变俗所谓瞒上而不瞒下也是以狱讼繁兴终日捕盗而盗不息然则如之何而后可惟在慎选差役而巳慎选奈何凡充役必择有田产妻室明白强干老练者选充快壮各班不加以捕役名号以本地之居民查本地之奸良引之左右究其的实其平日于某场某店多窝或暂留或久住类皆洞悉即佥副捕役蹑其迹而防其弊指名查挐一有疏脱惟捕役是问雷动风行出其不意此与里甲保牌相济为功不得不分别拣用人不必多惟其实事不必数惟其当此非以厮役为耳目也捕役一项譬如医家用乌喙治病不至杀人斯可矣总之清甲为清匪之源清窝为清甲之根窝线既清捕役又善斯根株可尽矣因目下此辈横行身受其害不得不缕陈所见伏祈指示 

　　○谢玉珩 【字宝书号鹤龄陕西安康县人嘉庆庚辰科进士官四川昭化县知县】 

　　严挐匪徒痞棍为害并使病叟泼妇虿扰示 

　　△严挐匪徒痞棍为害并使病叟泼妇虿扰示 

　　牌仰该役前往某里各甲谆谕各乡约户长及团首知悉前次本县谕令齐团之意原欲地方逐段均有守望相助之风庶免匪徒痞棍拖害良民惟转盼即值岁暮诚恐匪徒与痞棍都要寻过年柴米或匪徒藏匿旷野估抢孤客或即在本境早晚掏摸或痞棍藉端索诈持刀逞凶或支使病叟泼妇上门虿卧若约长团首不即拏送在匪徒则必或抢或窃年终愈多在痞棍则不是自往人家寻缢便是逼人自缢不是自行戳毙人命便是被人戳毙种种祸患不可不预为防范总在该约长团首一闻地方被抢被窃之事即行跟踪搜捕务使贼无迯遁一闻地方有口角吵嚷之事即行飞往排解务使民勿鬪争如其不听排解应即禀究并将其支使之夫男一并查拏送案以凭严惩倘约长团首胆敢袖手旁观稍涉玩忽设有匪徒痞棍酿成抢刦人命重案定即签拘该约长团首一律治罪绝不宽贷大约腊月间及封印后更系团上出力之时切不可虚应故事阳奉阴违致使地方毫无齐团之益兹复酌示年终紧要八条于后该役等执牌前去务谆谕约长团首上紧遵照毌违须至牌谕者 
　　一民间每有先年卖过田地之人贫难度岁或自往买业之家痞赖或支使病叟泼妇前往虿索该约长团首应将病叟泼妇立即驱逐回归将支使之夫男立即捆获送案若病叟泼妇不肯回归立即带究毌稍姑息 
　　一民间每有先年通挪过银钱之人贫难度岁复带刀带磁盘往向还过银钱之家痞赖该约长团首应立即劝解使去如其不去立即捆获送案姑俟开印查讯切勿迟缓与人留害 
　　一民间每有恃系老业主或素有瓜葛之人贫难度岁复带刀前往他人界内私砍竹木希图卖钱救急若他人知觉禁阻辄肆痞赖该约长团首应立即捆获送案切勿姑容与人留害 
　　一民间每有平素毫无交染之人贫难度岁私揣某人懦弱辄伪造远年借约假赈往向懦弱之家诈索吵闹该约长团首应立即劝解使去如其不去立即捆获送案姑俟开印严讯切勿迟缓与人留害 
　　一民间每有素未为匪之人贫难度岁忽生盗心或潜匿大路小路之旁占抢孤客财物或即向本境熟识人户黑夜偷窃该约长团首应上紧留心查拏细获送案切勿疏懈与人留害 
　　一民间每有被抢被窃之案大半挐获匪徒十有五之系属乞丐该约长团首应即上紧查看境内如有精壮乞丐不必拘定三五成羣或即只身一人果系形状狡黠者亦应捆获送案切勿纵容与人留害 
　　一民间自缢抺颈及鬬殴伤人杀人案件其起衅之初无不先滋口角该约长团首应听闻地方畧有争嚷之声即赶紧飞往排解饬令走散如其不听排解不必问谁之理直应将强横之人立即捆获送案切勿瞻狥俾酿人命 
　　一本年收成歉薄四乡不少穷民或能有无相通或肯周急济困原属厚德大凡绅民中之囊有余财仓有余粟者务须施仁重义恻隐为怀不必因本县除恶甚严即恃以凌暴乡党亦非本县之所取约长团首皆宜领悟此意 
　　以上八条均系腊月间及封印后民间易犯之事更系团上急当出力之时利己利人皆不外此务各认真妥办毋忽 

　　○李殿图 【见接下】 

　　答不出告示问 

　　△答不出告示问 

　　闽之要政莫过械鬪纠抢洋匪会匪闯棍花会蠹役讼师诸大端示之前此者现在者重迭铺墙壁甚至藩溷沟渠字迹徧满其谁听之而谁应之夫诚意未孚于民空文以强聒之适自亵耳今闽之官民如骇鹿每提一案官则曰是将藉以生发也民则曰是将致我于死地也此犹孩提儿女久受虐于悍妇骤易一慈母非抚摩而噢咻之则亦呱啼而走矣然求治于闽尤有其至难者夫盗贼等项秖寒暑之急症闽之痼疾在于把持乃痿痹之疾心腹之患也公署案卷经胥把持之被证投审蠹役把持之丁耗征输图承把持之词讼起灭制堂把持之关津渡口地棍把持之银粮价值权衡斗斛市侩把持之汛地奸匪海口陋规兵弁把持之如石之顽如木之坚本官有所施行则左右前后无非通风走气之人又苦于言语不通秘之而不容秘所赖积诚以感之耳夫诚无可见本之于洁已洁已则无求于属员而官生畏洁已则处置公允而民知感而又恤其幽隐速于听断则官民皆无可借口且乐为我用而我之势不孤夫然后持之以镇静运之以智慧出之以风厉乘其瑕而攻之大破颜面而众不怨惩一儆百而人知惧片纸只字皆将御风而行矣吾故率此以往历久不渝虽未必遽挽颓风或可稍补万一云尔 

　　○姚　莹 【字石甫安徽桐城人嘉庆戊辰进士官台湾道有石甫文集】 

　　覆方本府求言札子 

　　△覆方本府求言札子 

　　某一介迂儒滥冋剧地冰兢自矢疏拙堪虞惟有遇事虚衷悉心经理察舆情因土俗安辑闾阎慎重赋课不敢偏听幕友不敢委任丁胥不矫激以沽名不因循而废事莅任一载以来地方差觉安宁士民类相亲将者不过因地制宜宽猛兼施而巳至于漳郡七属民情卑职不能尽晓然以所闻见大畧相同既承明问俾竭所知敢以愚见畧陈于左 
　　一开诚心以调文武夫　国家设官定制各有职司文以抚民武以除暴盖如手足之相为用也乃往往不和以致龃龉偾事在文臣体统自持每心轻武人为不晓事而武臣亦每以此自疑不肖兵役从而播煽其间或兵民交涉而争权或礼仪上下而争胜私隙既成遇事自相掣肘此激变生乱之所由来也漳泉民风强悍械鬬频仍陆路海洋盗贼时发用兵之地常多使不能调辑和衷一心并力而能济事安民者鲜矣故宜开心见诚相接以礼相通以情顾大体捐小节文臣与武臣相和胥役与弁兵无间则士卒效命悍民有所畏而盗贼无所容矣 
　　一和乡情以息械鬬夫械鬬之缘有数端或宿雠不解而鬬或讼狱不平而鬬或大小相凌而鬬或睚眦仓卒而鬬其要皆由负气而好胜一夫修怨千百为难地方官苟不究其缘而冒昧轻进或不顾事后而取快一时又或畏怯不前而因循示弱罔不酿成巨患故有兵已临而鬬不休兵己退而鬬如故者此皆乡情未和之故也盖其肇衅之始不过悍族村愚及至鬬势已成遂乃无分良莠执法以往既已不可胜诛抑且互鬬正凶死者不能起辨与其滥杀无罪莫如善处为良故宜震之以威而不用示之以恩而不怯顺其情而平其怨惩其强而抚其弱执法而稍通变之则民和悦而鬬可息矣 
　　一祟文教以明礼让夫争鬬不息由礼让之不行礼让不行由文学之失教今州县中亦多能兴修书院捐设膏火加惠文士然或以为市名之举而无诚意以将之劝课无方师道不立虽月有课文而于明礼讲让之事未有实济甚或以书院为应酬上司之虚席不问品学滥延掌教以至士不翕服即文艺尚不足矜式况于礼让之事乎故必慎选名师品望素重者为之模楷严立规条厚给廪膳俾掌教者时以孝悌忠信礼义之事相为讲习更不时亲临接见诸生从容与之言论使其知敦品立行之可贵察其尤者特加奖异之以励其余而后文学可兴礼让之事可渐明矣 
　　一严刑罚以免姑息书曰威克厥爱允济爱克厥威允罔功礼曰刑乱国用重典夫所谓威与重典者岂必□以刑人杀人为事哉亦使悍民有所痛切知畏而已莹始未来漳即闻有会营围捕破屋焚巢之事颇疑其过及亲履久之然后知其不得已也盖漳所以敢为械鬬不法者恃其族大丁多所居皆坚城筑堡枪牌火药器具悉备兵役往捕势重则空室而逃势寡则闭门拒捕夫民苟良善则一差役可捕何事用兵捕犯而至用兵甚至当官械鬬此与乱民何异则即破其集穴焚其居舍亦无可姑息者第恐不肖之员挟此妄及无事耳苟当其罪即焚之而民不怨如故方伯李公之焚归德堡是也夫边鄙之地尤重国威今使官势重而民势轻犹可以资弹压苟为姑息之政使民愈轻官必且有尾大不掉之虞岂所以忠诚谋　国者哉仁以存心义以制事罪当情真无所用其姑息此亦刑乱用重之一道也 
　　一严保家以究越控漳郡民风既悍而刁或挟嫌而诬控或畏罪而抵饰但图耸听不顾情理有辞无人有告无审又风俗最重原告一经夺先则役不敢捕其或县中图为原告不及者往往不赴县审即蓦越越控初非甚有冤抑必求伸理也不过以此扺制延案而己故亲身上控者十无二三类皆讼师为之包揽代递及至催审并无一人殊使下情掣肘实大有妨于政体夫州县如果贪污昏暗偏听曲断自难逃乎舆论有　国法在参革之可也诛罚之亦可也若夫奸民畏罪逃审徒以片纸虚辞越控辄不察而概准亲提则是示民以州县无权也当此民风强悍之区即重与之权犹恐不足乃更从而掣其肘使民益轻官官何足惜独念　国家设官定制之体乃适以长奸民为乱之渐乎伏愿奋明断饬纪纲访察舆论各属中如有声名不肖者立予揭参至于部民上控之辞平心察其虚实严究保家跟交押发本衙门办理使贤能自爱之员无掣肘之叹而不肖之员亦畏汝自新则民志可定矣 
　　一严书役以讼源夫奸民逞刁诬控法固宜惩然推其所以敢控之源则实讼师为之主谋讼师非他即各衙门之书役也盖漳俗皆强凌弱众暴寡弱小无以自存往往结各衙门书役为援或礼拜为师或虚名挂卯及有事则向若辈问计此固以有事为幸者于是唆之使控而从中把持之事本细也而蔓延之使大愚民方引为心腹比辈实阴为鱼肉包准包提无所不有至于会盟为匪皆敢包芘故民本不控也而若教之民本不刁也而若导之民本不敢为匪也而若芘纵而主之官稿未行已先通消息此其所以为巨蠹也故欲清讼源必严治书役惟辞入不轻准理收呈必究保家则若辈无权而弊可稍止矣 
　　一责赔赃以弭盗贼查保甲之法所以严于平日使无藏匪也然而漳属抢刼之案大扺实盗少而仇刼多既已行刼则虽仇亦盗矣是宜立赏罚之法严饬各家约分地立签各有界自何处被盗即责该地家约先使赔赃苟能救护者免能获盗者有赏盖漳属名村社皆有刀仗火器既不能禁之械鬬莫若即用之捕盗苟坐视该地人民被盗而不出救则必其通盗也否则无义之民也责以赔赃夫复何辞诚使赏罚行则该家约自能率其子弟互相救援以求获盗之赏而免赔赃之罚如此则盗贼之风亦庶几可稍弭矣 
　　一宽法禁以容奸人曹参有言母扰狱市狱市奸人之所容也至哉斯言可谓知为政之要矣天下蚩蚩愚不肖者常多势不能人皆守法必尽执而诛之焉有是理为政者但使各安其所而不为乱斯可矣苟激之必且生变以漳郡论之如倡优赌场烟馆此皆法令之所禁也然天之生民日众矣漳郡尤为繁庶耕商工贾之事不足以养之懦无能者或为佣及诸贱役其强力而不肖者则相聚为诸不法自倡优赌场烟馆之途开藉此而活者万人此皆所谓奸人也然较诸攘夺窃刼则有间矣今必禁之此数万人安往乎彼无所得食有为盗耳伏愿体立法之意操为政之要宽其禁而严其法苟有犯必重惩之而不问其余如此则民安其所而不敢滋事矣 

　　○程含章 【见治原】 

　　论□鬬书 

　　△论□鬬书 

　　粤东风俗之坏莫过于械鬬此风起于福建之漳泉传流至于潮州渐染及惠嘉广肇韶商而以潮州为尤甚祸流数十百年而未有止其初由地方官惟知鱼肉乡民不理民事民间词讼延至数年不结甚或数年不得一见官面愚民无所告诉不得已激而成鬬鬬后仍索贿并不与民分曲直于是黎民咸怨而抗官拒捕之事作矣民既抗官遂致用兵夫马口粮解费出自民间兵役所到室尽为空官视民如寇仇民视官如豺虎上下隔绝情意不通此所以愈治而愈坏也查民间好鬬之故弊有十二其性犷悍而好胜其俗重财而轻生口角细故即忘身命戾夫一呼从者云集鸣锣击鼓刀鎗若林初不计其事不干已也数十金之价争欲顶凶银若到手虽纵之而不逃也顽民习演乌鎗以待雇倩专以杀人为生涯不畏明有　国法幽有鬼神也祠堂积蓄饶多有易鬬之资凶手预先占定有敢鬬之气大乡欺小乡而鬬小乡不服联合多乡以图报复而亦鬬而且族豪藉以自肥而乐于鬬族棍藉以分润而乐于鬬讼师从中播弄而乐于鬬劣衿从中怂恿而乐于鬬胥役从中关说而乐于鬬有此十二弊驱之使鬬愚民欲不鬬而不得又安望鬬风之息耶今则祠堂之积蓄已空田园抛荒民间无银买凶案多不结带兵往索民己习见不畏故官斯土者昔以械鬬为奇货今乃以械鬬为苦事物穷则变能不急思所以转之乎窃计自有械鬬以来各前院司道府牧令或究主谋或办顶凶或封祠堂或搜鸟鎗或责成族长地保飞报非不认真整顿而卒不能挽回者治其末塞其流未有以正本清源之法行之耳正本清源之法伊何亦曰勤政亲民以通上下之情而已矣潮州之弊在官民隔绝情意不通譬之人病在脏腑而胸膈闭塞攻之不下药之则吐必先通关隔药乃可施昔者昌黎在潮化及鳄鱼潮民虽蛮亦有血气心知何至冥顽不灵鳄鱼不若耶虽然有难焉者百年以来潮民之恶官如恶蛇蝎今欲与之亲民必远避而不肯亲官即百般解说呕出心血以示民亦不信曰是为某案而来以甘言诱我欲缚我而置之狱以剥我皮也必闭门而不许入然则为之奈何余曰吾于此得牧人之法焉野马之初见人也非踢则噬不可得而近也牧人乃朝而诱之羣夕而游之水今日饲之刍明日秣之粟渐引渐近辔乃得施可以任我驰驱矣吾于此又得猎人之法焉人之逐虎也若叫嚣而往人少而反为所噬人多则跳哮而逃否则负隅莫攫劳而罔获善猎者乃姑缓之探其踪迹伺其睡熟直入其穴而擒之用力少而成功大则智力使然也官斯士者初则当用牧人之术先其所易后其所难随带彼所素信之三两人直至其乡存问耆老但得三五人出见与之道家常谈风俗问疾苦将伊村数十年来上苦官兵下苦强邻妻子流离家室破败男不得耕女不得织之故痛切言之虽使彼人诉冤不能如是之沈痛悲惨该耆老必澘然泣下妇女弭之必出而哭诉吾但抚慰一番而去不言鬬事已而再至其乡或至邻乡仍用此法再加深切听者渐多乃为之谋生计课农田讲水利教树蓄仍不言鬬事而去已而三至四至仍用此法听者愈多乃为之剖曲直解纷争释仇怨立乡规设族长置党正立义学作人材教孝弟训睦恤所作之事无不青天白日躬先倡率而身任其劳虽使其父为子谋兄为弟谋不能如是之周至民非木石能不知感若乃顽梗之乡蛮悍之族非德化所能转移者必放出巨手痛加剪除此时人心已归线路己熟乃用猎人之法出其不意擒其最恶有敢执械抗拒伤人者格杀无论如是严办三五乡而余乡有不畏威怀德令行禁止者乎余前在南雄即用此二法虽雄民之蛮不似潮州而械鬬抢掳之案亦每岁不下数十其打巡检殴汛官层见迭出余尝带兵拏犯顽民竟敢拒捕鎗刀若林大呼而出余命点放排鎗顽民乃退率兵围拏如是者屡矣雄民之蛮去潮州能几何哉惟不畏难苟安是以终能治之而且羣焉眼矣故曰天下无难为之事惟在得人天下亦无易为之事惟在实心果以精心果力行之未有不底于成者而粤东治理惟以转移鬬风为第一要务故作为此书以励同官亦不过大畧言之若夫神明变化存乎其人且恐所言不当尚冀同心赞助启我之蔽绳我之愆俾鬬风日渐止息稍塞余责耳呜呼安所得郑子产汉龚黄尹虞之伦相与从事于岭海间耶余将瓣香奉之矣 

　　○陆向荣 【见治原】 

　　瘦石山房笔记 

　　△瘦石山房笔记 

　　余任揭扬思弭械鬬之法博访周谘得其要领潮俗以强欺弱以众暴寡睚眦小怨酿成巨案虽烂匪 【粤俗凡滋事不法者谓之烂匪】 从中作祟实由主谋者有以授之柄也治之之法不能不追究主谋而族大势强官欲措手而不可得惟以未事之先图之使强房不得逞其主谋庶为清源之要所谓强房不必富户有功名之人其人本非善类而为烂匪之所依附为之牙爪听其指使如此人得受箝制烂匪无不听命鬬案即可消弭是以数月谘访将各村所称强房姓名一一登记即将此等人设为族长党正如果约束有方通禀给予奖赏匾额倘有鬬案惟若辈是问绅士等咸以为切中治法上禀举行余旋调南武不获责效为可惜也潮属情形大患在官民不通良民畏官躲匿不出烂匪不畏官横行乡曲及至酿成事端缉获烂匪十不及一二而良民巳受害不浅然甘心受此荼毒仍然庇匪如故可深悔耳 
　　余于癸巳冬代庖韶郡斯郡为著名盗薮迭加惩创而盗风未熄总由山深林密最易藏奸而愚悍之性加以外匪勾引遂致肆无忌惮即使兵差缉捕严密而地广路遥往往顾此失彼惟有劝谕绅民力行保甲团练之法使之自相为守责成党正族长捆送匪类更觉得力该管巡检汛官及文武委员兵差须不时游巡以广耳目并壮声威再将山中茅寮一概烧毁山洞处处堵塞其要路圩场盗匪出买米粮接济易于侦探须购的线跴探追捕堵拏以冀得手一经获犯跟究伙党立时设法往捕方可扫穴擒渠至兵差饭食花红赏费必须措应员弁出力予以鼓励若此布置周密庶几有济因行有成效录以存记 

　　○郑振图 【号涵山福建闽县人官临城县知县有涵山文集】 

　　治刼盗议 

　　△治刼盗议 

　　古称乱丝必斩乱民必诛然不得其绪而理之丝可得而斩民不可得而诛也漳泉抢刼由来久矣而漳甚于泉今知所以治漳而泉亦无弗治夫漳民之行刼也始则郊垧继而城市兹则直入衙署矣始刼货物继而地丁兹则颠越官府矣刼徒虽众必有为之窟穴者为之线索者自乌鸦全破案而役之恶彰自高连升破案而兵之罪着役勾结而奸民附之官之左右皆盗也明火执仗而来结队成羣而去其来也重关迭栅如入无人之境其去也明目张胆毫无失事之虞且苞苴多寡囊橐之盈虚一一皆灼知其数此而不治得毋木偶人乎生童之应试也防护皆拨兵何况行旅单丁之来往也被擒皆勒索何况资囊此而不治尚谓有王法乎且刼与鬬互为其根者也刼不能治何有于鬬今之治者比差役而己设防逻而已其事与出关移立赏格同一具文而非要领之所在历考前史如盖宽饶赵广汉之治京兆发奸摘伏如神朱博之治渤海韩延寿之治颖川虞诩之为贼缝衣李崇之令村置鼓捕盗方畧骤难仆数未闻束手无策坐听考成者凡治盗必先治近近莫近于城署矣有镇道有府县有丞倅以下诸员兵役累干数乃入重门如帷闼掠公私如取携视百职庶司如儿戏盖积年以来未□稍失利故翫而横横而无顾忌此正奸徒授首之秋也今之防盗者欲麾之使去吾意欲招之使来择形势之地使人携百金入室故露囊以示之漏夜数十刻刼者必至既至而室中之伏发市中之伏又发要隘之伏又发其漏网者几何矣既擒而斮其跟肘累累然蒲伏则一狱吏事也所难者设伏之人皆吾心膂耳平昔择勇敢之夫抚之以恩信遇之以腹心累月经时验其志气不致为贼用而为我用则事密而力坚伏始可用尝试一二次虽夜关不阖不敢闯然入也内贼清而外盗亦渐散于是广募间谍杂入贼中使其住址姓名状貌衣服皆有暗记其入市侦探者逻卒捕之避居村落者发兵捕之以自首散其羽党以购线得其遁逃近而旬月远则经年而城乡之盗息盗息而鬬亦息矣盖人情恒夺于先声而奸顽必沮于惩创未尝治之而以为不可治则其势愈张一遇创深则羣相詟栗而自为恐吓久久兵役之党不惟不与盗首尾并乐为官耳目以图见功自古诘盗止奸皆是术也若求其本则惟季孙之于莒仆臧孙之于邾庶其言可思也已 

　　○湖衍虞 【见政畧】 

　　治盗贼 

　　△治盗贼 

　　盗非可徒以刑讯治也未起时当知所以弭盗之法方发时当知所以缉盗之法既获时当知所以审盗之法三者备而盗贼庶乎少息矣 

　　弭盗之法 
　　缉盗之法 
　　审盗之法 

　　弭盗之法 

　　一重农事民之为盗大率起于游惰迫于饥寒州县印官穷历田间勤行劝课若营其家计者然则民知务本不至以游闲为非家有积储不至以饥馁生事矣 
　　一严保甲南贑巡抚佟汇白先生 【讳国器关东人】 弭盗奏议云弭盗莫如保甲第实行则事理民安虚行则事烦民扰夫盗也岂能不与人同里而居朝夕相见乎彼生理经营里人有不知者乎所与交游姓名面貌里人有不识者乎纵在孤村岂无亲戚乡党往来乎纵属流寓其来踪去迹居停主人有不熟悉者乎若以乡甲之法实在举行如有一人为盗则阖约举发如有一人非盗而被盗诬扳则阖约保救惟乡甲废而盗贼敢于公行乡甲废而盗贼始有渊薮乡甲废而被刼无声援乡甲废而真盗无举首乡甲废而被盗扳诬不敢保救此盗风所由日炽也乡甲之法严则奸宄无处容身天下不忧不治矣 
　　一禁赌博关西守宪李含馨先生 【讳月桂沈阳人】 禁赌博示云农工商贾各职其事财用于是乎出衣食于是乎充庶几家给人足以成熙皞之治有等游闲无藉之徒不循本业专以赌博为生每每结党成羣煽诱良家子弟窝赌骗财惟图自已暖衣饱食不顾他人败产倾家不肖子弟一堕术中率皆迷而不悟不死不休以至穷饿其父母冻馁其妻子亲友姗弃邻里讥弹且赌穷为盗势所必至越礼败行何所不为迨至犯法亡身悔何及矣一禁游猎大梁巡宪沈绎堂先生 【讳筌松江人】 云近访各属地方有种浪子游棍不胜耕作专事般游或持鸟鎗而走城市或架鹰犬以入山林借打猎之名为资身之策每见出入无常其实形踪闪烁今请申饬各州邑严谕保甲凡乡村中有此等用鸟枪架鹰犬者尽行开报当官试验如技艺果精即当收入民壮之列量给衣粮即令巡缉道涂擒拏贼盗以羁其身倘有不肯改业仍旧胡行该乡邻保立行举首收其枪械严逐重惩盖利器不可以假人而防奸不厌其过密也 
　　一禁私宰不特重农且足弭盗汤锅私宰即盗牛窝家欲清盗牛之窝庇禁私宰之渴锅先究勾通之吏役乡保 【此条见作吏要言附录于此】 
　　一逐娼妓江南总督于北溟先生 【讳成龙山西人】 云江南民风浇薄游手好闲子弟每被无赖棍徒勾堕花柳场中痴心迷恋初则荡产倾家渐至为非作歹且流枭黠贼埋名改姓托身于游娼窠妇之家昼隐宵现结交地头匪类揣探某某家资殷富又想刼盗财物以供缠头鸨妇爱钱百计为之庇讳纳垢藏污莫此为甚嗣后端着保甲长细查该地方若有游妓士娼尽行驱逐通限一月之内另改别业如敢不遵保甲邻佑即行公首到官将龟棍重责枷号娼妇当官配卖如有积棍把持保甲邻佑通同隐讳不报者或经官司察出或被旁人首告先将保甲邻佑各责三十板仍拏积棍与龟棍一同枷号究处 

　　缉盗之法 

　　一伸首盗之令佟汇白先生云凡盗贼自首原准免罪若大功以上亲及同居亲属虽无服者出首与自首同亦准免罪此律愚民不晓故父兄明知子弟为盗而溺于情爱遂致隐瞒凡为盗一二次父兄知之一二月乡邻知之乡邻首盗其实甚难盖官司捕获真盗或赃有可疑尝十数驳未已良善之民出身首盗东奔西走妨工费钱万一审不成狱不惟自坐虚枉且致羣盗报复身命俱丧以难事责之小民似非情矣惟乡甲法行责成甚□则人畏法而不畏盗盗亦雠法而不雠人以后审实初盗其父兄应连坐审实久盗其乡邻应重处 
　　一察为盗之人汇白先生又曰凡不农不商不工不佣无恒业之人与盗近矣不事生计恣意赌博与盗更近矣迨其为盗形状自异出入无时潜去潜归一也往来多面生可疑之人二也常有赢余费用不经三也此皆民间之盗最易觉察者也迩来为盗多是迯兵冐营伍之装饰无将领之钤束地方不敢问捕役不能诘惟有乡保法严流寓必稽则此辈无所容身矣甚至见在食粮之兵亦有为盗者传闻各处禁城居民往往被刼非本弁故纵岂能猖獗至此事发之日该营将领应按军法处斩 
　　一严藏盗之地先生又云藏盗之地除深山大泽绿林啸聚外其欲刼掠城市人家若非住来窥探路径习熟岂能突然而来是以娼家酒楼旅店开场窝赌之处皆为藏盗渊薮庵观寺院次之诚能信赏必罚勒令捕人不时讥察非但得本地之盗已也四方大盗俱无所容矣 
　　一缉窝盗之家李笠翁云禁强必先禁窃究盗不若究窝涓涓不息流为江河小偷弗惩其势必为大盗故于穿窬之获究之务尽其法无论赃多证确剌配无疑即使偶犯赃轻亦必痛惩幽系令亲属具结保其改过而后释之倘以饥寒所迫四字横踞于中草草发落是种大盗之根爱之适以害之也至于窝盗之罪更浮于盗宁纵十盗勿漏一窝无深山不聚豺狼无巨窝不来贼盗窝即盗之源也　汇白先生云世无窝主则盗贼何处潜踪盗之去来无常而窝之居处有定盗之踪迹犹秘而窝之举动甚彰凡被刼之处其盗之窝家近不出五里远至十里二十里止矣盖强盗行刼势难远涉一恐腹饥力尽二恐天明追捕岂有刼掠良久分月臧扰攘之后自二十里外而来复出二十里外而去乎凡盗发后密访附近地方情形可疑之家未有不得盗者此就被刼处言也又有久惯窝盗四出行刼仍串通本地之窝为线索者此乡甲之法不行故也合应着为法令获得其实者一窝准十盗之赏凡本州岛县窝主在别州县事发者即就窝主所在印官以昏庸参革 
　　一严捕盗之法汇白先生云捕盗之法除负固连营者应官兵剿除外凡往来刼掠出没无时者惟责成于捕役盖盗贼原捕役之供户捕役即盗贼之窝主也若信赏必罚法严令明未有不得盗者又盗之动静惟同伙知之当悬重赏如盗伙之中有能出首渠魁及党与引领兵役剿捕者除免本罪外仍论功擢用则盗党人人自疑而有解散之势矣 
　　一慎缉盗之票汇白先生云凡缉挐余党必填明住址年貌若胡涂横开姓名则处处可设牢笼家家可施吓诈矣凡审供余盗时先要讯明某人年岁若干身长身短有须无须面白面黑住于某处一一开注票上庶无影射吓诈之弊不然天下同名同姓之人甚多其为诈索何可胜计 

　　审盗之法 

　　一禁私拷李邺园先生严禁恶捕线盗扳窝示云照得捕役诬陷私刑立法甚严现行则例内开凡番役人等捉获强盗先送官审不许私刑取供违者于本衙门枷号一月责四十板革役如得财反诬陷无辜者从重科罪至于妄用脑篐毛竹连根大板及竹签烙铁等刑致毙人命者以故杀论不准援　赦其初招既定不许续扳又拏获强盗于未审之时承问官即验有无伤痕如有伤即将捕役详审照例惩治等因　国法昭然孰敢违悖讵意奸恶捕役愍不畏死凡遇强窃事案不将真犯上紧缉获先瞷殷实乡愚指窝指盗任意私拏多在深林僻地古庙庵观空房冷屋之内非刑吊拷五毒备至名为做索言之惨不忍闻当此生死呼吸之际何求不得随所意授矢口招承清白无辜之人顷刻即成真盗于是恣其勒诈倾家荡产卖子鬻妻无不饱其虎吻乃复公然私放又虑事后告发故当吊拷之时□勒亲供留为左劵使被害者备受惨苦缄口难言若或诈索不遂即行拷勒口供为凭装点私赃吓令到官照供直认少有更改倍加严刑嗟此蚩蚩之民心胆堕地只顾目前暂缓痛楚含糊供认地方官以获盗为幸以奸捕之刑拷勒供奉为金科玉律冀图结案谁肯细心推勘即司府各官拘泥初招亦不暇更端平反孰知差之毫厘失以千里无辜之民凭空枉陷有案未结而拖累瘐死即间有一二昭雪而身家早已破碎及至真盗就获则又勒嘱扳窝株连妄指统凶肆捉势若抄家抢刼奸淫横行蔑法言念及此奸捕之恶罪不胜诛除一面密访严挐从重究处外合行严禁晓示云云　笠翁云强盗初执到官当察其私下受拷与否倘见有负伤甚重神气索然者则宜平心静气以鞫之且勿遽加刑拷何也以其正在垂毙之时求生之念轻缓死之念重非责其供吐之难责其供吐必实之难也霁威曲讯审视再三彼真情不露于言词必露于神色凡此皆以保善良非以护盗贼也 
　　一慎初审河南臬宪李毅可先生 【土桢】 云强盗以初情为真缉获之日立时研审务先问其贼首窝主引线同盗若干某人某处造意某年月日某家刼财若干或杀伤几人何人下手某某用何器械某某各分赃若干赃仗现存何处再详查盗口所供与失主所开失物伤痕相合随即端委捕官带领捕役起赃不得稍迟以致转换其续获各盗亦隔别研审口供情形赃物一一相对即是同盗但不许令其先知前贼口供恐畏刑妄招果属扳诬当即开释保候毌得枉死人命　又云审贼以慎密为主凡贼初拏获不许在外久停滋弊到官即择深邃之处审问明白所云停宿长智洵非虚语况从来无无窝主之贼亦无不通衙役之贼未审明白之时尤不许衙役出入泄漏使余贼知觉潜逃然审时亦不许徒恃刑法须察言观色推情诘问更在隔别间有供报同伙姓名亦查众贼口供相同者姓名年貌住址一一注明实时出票分差往拏限定时刻到官仍前隔别严审定夺 
　　一慎扳诬佟汇白先生云凡获一盗未有不令供招伙党初获之时神魂无主情实易露亦有狡黠之徒故将睚眦之雠诬扳数人以脱严刑问官不知即有落笔附卷之害据彼口说信笔填写招房辄粘连附卷以图勾摄取钱此票一出捕役上手谁敢向迩此单一经粘卷凡有姓名者即为盗案中人辨得清时身家不可问矣全在问官细心辨其声口察其情状盖真伪之情辞色自别虚捏之语辨问则穷我多方以辨之则掩护之术不及卒备我隔别以讯之则无情之语不及会同如果情节真正无疑此单方可附卷若是覆答差谬其中必有雠扳玉石不分最为大害故审盗有司切不可以参差供单草率附卷也　笠翁云每获真盗一伙必害良民数十家犹之衙蠹之中有一人被访则亲属与雠家皆不能安枕非虑扳赃即防贻祸同一辙也故官长于盗贼之口只宜抑之使闭不当导之使开即云盗伙未获真赃末起难以定招结案势必责令自供然于此时此际亦当内存不得巳之心外示无可奈何之色每闻供报一人必详审数四而后落笔但以又害一民为忧勿以又获一盗为喜盖于初获之首盗尚虑其冤而多方轸恤何况由干而生枝由枝而生叶者哉近日世道浇漓人心不古良民供吐之言尚不足信何况天理蔑亡良心丧尽而为盗者哉 
　　一慎审赃佟汇白先生云盗以赃获失主认为定案然而执赃论盗往往失真每见一招之中盗数多者尝二三十人某人分某物一一分明种种招出未尝不叹鞫狱者之胶柱也今有杂物数十以二十人分之数日后问所分物各自言其所分能不爽矣以一人而言十九人之所分能一一不爽乎况盗皆乌合之众当昏夜之时作仓皇之事能以一人备记某人分某物乎此皆沿习叙招格套而不近情理者也究所分赃尝云花费无存夫以真赃花费而无凭坐盗谁不曰花费无存耶凡盗情未确者则当审其赃归何处卖于何人若夫盗情既确则不必待赃以定狱律称但得财者斩谓一人得财则同行者皆斩故又称同行而不分赃分赃而不同行皆斩也今定狱必拘于赃则真盗以无赃得脱者多矣　又李毅可先生云盗贼以赃仗为凭起赃必须捕官带领捕役公同起获到官即便查对失单并唤失主拣认每审盗案失单多有不清或因受伤仓卒未能逐件全开但有对明失单之赃其余赃物仍许临时酌量听其识认暂寄库内以防侵隐抽换紊乱疑似等弊解报抚院之后即令失主领回分别具领领状入招失主释放回家凡有寄赃之人审不知情亦便保释以省拖累 
　　一辨情迹李毅可先生云强盗务须得其强状必先问其果有明火器械刼财杀伤等情如窃盗抢夺及谋为强而终为窃谋为窃而终为强者原情按律各有正条情律此外如有繁冗舛错口供须前后删正明妥弗得混乱碍难结案 
　　一用矜疑笠翁云强盗杀人之律止于竿首实是千古恨事常有一盗而手刃数人至数十人者即除为盗弗论而以命抵命其罪浮于律之分数亦相倍蓰而无算矣况有刼财毁室之强形拒捕抗官之逆状甚有奸掠并行俾事主之家巢卵俱空身名交丧者无一不堪寸磔而其罪止于一枭岂以此辈之肉为不足食故于一死之外遂不复致详欤衙于此等重狱犹劝当事者予以哀矜则不特为妇人之仁直是以放虎纵狼为义散鸩施毒为恩矣其有止于刼财而未经杀人放火及奸淫者始可用吾矜疑一念推详其入伙之由审究其上盗之实以赃之有无定罪之出入如赃真罪确万无生理虽属饥寒所使亦难贷以　国法所谓如得其情哀矜弗喜者盖为此辈言之也或上盗而未得赃与得赃而无主认者皆可开以一面非故纵之也盖以后世无恒产之授不能责其必有恒心兼以保甲之法不行或行之不力令此辈得以藏奸为上者亦有过焉不得概罪斯民也但此辈属无良止可待以不死万勿遽与开笼使得脱然事外隶入胥靡扳之有北俾狼心有制而不逞鹰眼虽捷而难施庶善与恶两不相妨而解□之仁不致流而为暴矣 

　　○于成龙 【见保甲书卷三】 

　　弭盗安民条约节录 

　　△弭盗安民条约节录 

　　一访得沿湖盗贼日则在湖操舟行刼夜则登陆窝藏奸民之家酗酒赌博又有等佯为庄农市侩日间各处探访约订伙党至夜分下湖行刼客载者更有陆地盗线邀串湖盗乘夜突入村庄大肆刼掠甚至抢去殷富商民挟持取赎者种种横行恣为民害总缘附近奸民窝藏勾引之故各州县应将傍湖一带圩埂居民亲行另编保甲又如前街居民巳编入甲内矣尚有后层临水居民茅檐零落地方官易于忽视遗漏今应详细编查使之联络一处得以互相稽察若一家窝藏匪类容慝不报一经查出甲长八家一体以贼情连坐并将保甲重究仍专责捕盗府佐并该地方印官督令该境内典史巡检率领勤慎捕役不时在于湖边河套各处密行查缉但不许藉端需索保甲长居民供应饭食等项如有故违捕役立拏处死捕官实时斥逐仍按赃治罪 
　　一编烙船号查各湖贼盗多系本处驾船捕鱼之奸民往往出没芦柳丛密汪洋巨浸间探有来往孤舟肆行刼夺后即橹浆齐施风帆远引而去若遇官司捕拏急迫彼则沉赃水底依然渔户更有等积奸□船昼则在港捕鱼夜则出港行刼凡滨江河汊等处无不皆然大为民害今应专责该地方官各就境内情形躬诣水次实心清查将一切渔网鸭嘴划快等船仿照稽察村庄百姓之例编立牌甲遴委公正保长总理查德取联络互结存案该印官不必假手胥役致滋需索之弊即着落各甲长挨甲编定字号于船尾印烙某州县某保某甲第若干号船户某人字样于船身或首尾涂漆颜色记认即远处瞭望亦可分别仍汇造花户字号细册一样二本以一册报官一册存保长处不时查点各船止许白昼撑驾生理□晚聚泊原港如有一船为非作歹及夜间私撑出外者许甲长及同甲入船报明保长公同首官拏究若九船互相容隐经保长查首者将九船并治以罪如保长通同容隐别经事发或地方官访拏者将保长二体连坐至本处额编船数之外另有来历不明之船混入港口以捕鱼为名踪迹诡秘者该保甲长即报官稽查不得私行容留又本甲之船年久折毁者应注销原号其新造者补编入册若买别保旧船应另行编烙俱于月终由保长汇册报官又各衙门差船各营巡船俱令该管官弁一体编烙其漕盐官舫驿道站船并往来巨艘客商重载等船不在查编之列 
　　一设水栅操舟强刼之徒得以肆行无忌者总缘水面四通八达刼夺之后扬帆而去绝无拦阻之故也按大江以南之官河水势甚平俱建有跨塘桥梁远者十余里近者数里不等今酌定凡系官河大路桥梁之下俱应设立坚固水栅责令本地方保甲长轮派该地方甲内之人专司启闭每夜定更时分即将栅栏闭锁甲长鸣锣传唤过往船只湾泊汛墩处所敲梆巡警至天明方许放行其戌亥子丑寅时不许片帆行走如各船巳泊近汛墩而仍被贼刼者必系汛兵通同应报官拏究又如有外来之船除紧急军务兵饷等差许守栅人查明果有前途营汛护送及照验凭据者始准放行其余一切船只俱令停泊仍报明保甲长盘诘前栅擅行放走情由次早报官挨究如本栅私自放行者亦听下栅报官查究至于各处支河小港路口俱应设建水栅责令该保甲居民轮流看管晨昏启闭凡禁约事宜一如前例其有纡流僻汊如果为商民船只所不经由确系盗贼出没之间道该地方官据实详明本部院立椿钉塞若水面宽阔为椿栅所不能施应关会该营汛量拨兵船不时往来游巡加意侦防均毌故违 
　　饬船埠凡商贾军民人等携带锱重远行必投牙埠写船者以船户之来踪去迹惟牙埠知之最详为可倚而可托也乃有等无赖船埠祇图兜揽多趁牙钱竟不查询船户来历轻为揽载以致匪类操舟往往于中途僻处刼财害命深可痛恨嗣后各地方一切船埠俱置立空白厚簿一大本送地方官钤记号印存贮凡遇船户投牙先登询确实来历籍贯及驾船舵水男妇若干名口姓氏年貌如系回空揽载者验其原揽客票内籍贯姓氏果否相符一一填注册内编定字号遇有客商投埠即眼同该商将某年月日装载某客人某项货物行李等类一并填入簿内照誊牙票给商以便长行该埠头仍将印簿按季送地方官倒换稽核倘有谋刼事犯彼处按照牙票本处按照底册立刻关会原籍地方提拏凶身船户并玩法牙行一并置之以法决不稍宽该地方官仍于水路马头大张示谕往来商贾人等务令投埠雇船毋惜牙行小费而私自雇觅并将某某官塘大路防汛整密堪以泊船及某某处港汊丛杂为盗贼出没之区不宜泊船立椿明白晓谕使知趋向定程便于早泊迟开以防意外之虑不致贪赶程途僻道夜行自贻伊戚矣均毌故违一饬捕兵各属应捕原为缉盗而设乃今之承是役者反纵盗为害一捕名下多蓄穿窬小偷纵其在外掏摸献纳月规至大伙强徒亦多受贿通线未露曲为包盖巳露阴放脱逃表里作奸养盗囮利更有汛地守兵瞷过客之厚赀窥居民之饶蓄勾盗伙刼器械既便取携门禁谁复拦阻骫法殃民深属可恨嗣后府厅州县营汛稽察捕兵一如小民保甲之法查收联络保结若捕役有养盗纵盗事发竟以窝家论罪其同结之役不先行举首者一并连坐至防兵为盗该汛千把总并互结之兵俱以知情重究仍将营将飞章参处 
　　一革白捕各属捕役原应官为募充遇有地方失事勒限比缉盗贼乃正捕一名之下又私带白役数名沿历乡村窥探殷懦之家指盗指赃百般索诈正捕利其工于攫金倚为鹰犬甚有白役冐捕昏夜持链铐之具拥众入村混将良民指盗先掠家赀仍带至荒僻处所非刑吊打逼献藏金迨事发报官官籍无名以致追缉查无弋获是假捕害民竟同大盗矣嗣后各捕盗府佐及州县等官应将在官捕役设立卯簿一一点讯明白每名须各给印信腰牌一面写本役姓名年岁籍贯一面图画本役面貌令其出入随身悬挂以听差使仍大张示谕所属军民人等通知如有捕役指挐盗贼而无印信腰牌及有而年貌不对签票无名者许本甲地方人等会同擒缚报官转申本部院按以光棍论罪其携带白役之正捕照衙役犯赃从重究拟法在必行决不姑恕 

　　○田文镜 【见用人】 

　　弭盗要法 

　　△弭盗要法 

　　一城垣宜修葺也凡有雨淋残缺设法修筑坚固并查阅四面如有可踰越之处多置棘剌仍添设窝铺多拨人夫击柝鸣锣每夜往来周巡无倦早开晚关以严启闭 
　　一仓库监狱重地宜严加防范也除库吏收书仓房斗级提牢狱卒照常令其守宿外每夜必须多拨营兵鎗手民壮更夫并看堂守门皂隶轮流看守该州县于夜长寒冷之时多置草荐捐给油灯令其彻夜防护每夜令将派值之人开单送阅仍不时亲身查点勤者量加奖赏倘有该班不到者即行究责 
　　一城内大街小巷关厢镇店村庄俱宜安设栅栏也其栅栏木植必须坚固铁撘铁锁必须牢壮早开晚关每栅一座夜则拨夫五名击梆看守以司启闭至于各处围墙应修筑者督令本处居民协力修筑务期高厚坚实 
　　一各处夜巡宜多设梆锣也梆声不能闻远必须鸣锣酌量人户令其公备力不能多备者官为捐给令上首巡夜之家交明下首每夜如是如上首无交即合报明乡保禀官究治仍令赔偿一遇有警连声敲击附近村庄一齐鸣锣接应如古人村鼓之法此所谓守望相助也 
　　一印捕汛官宜夜巡也初更方起勿庸虚应故事自三更以至五更此其时矣月暗天昏风寒雨雪之夜更为紧要至官出巡夜亦自有法如或预行吩咐衙役则必早为声张彼皆预备巡亦无益必须小灯快马多带家人随役出其不意则怠玩者无从措其手足因而责警一二人人畏法矣远处大小镇店村庄官不能到者责在乡地 
　　一绅衿本身固当优免上下各衙门书役一身不当二役亦应豁除至于子弟家人佃户人等概不能庇护不出俱令与民一体轮值盖小户贫民家藏有限不足以招盗贼盗之所刼所偷常常在大户贫民之出夫为大户守也大户之出夫自为守也此处不可不知如有大户抗不轮值乡保狥情开脱或受贿隐匿官为清查详究 
　　一各省流民必须严查驱逐也逃荒难民负担而行必携妻抱子其鸠形鹄面不辨而知至于精壮后生面目凶恶或假装行客结伙联朋或借名游方打拳卖药或肩无行李栖宿破窑空庙或牵猴拉犬假作乞丐穷民此等形踪诡秘最易物色乡地保甲一有所遇即行盘诘街坊诸色人等亦应公举立为驱逐务令出境远去不得一刻容留 
　　一本地贼线不可不严加查捕也强盗即无窝家必有贼线乌合之众若无本地之人为之牵线不但路径不熟亦不能深知谁家殷实焉能为盗而贼线之所在断不能瞒过捕役欲杜盗源先除贼线欲除贼线先严捕役务必着落捕役协同乡保严加捕缉不许狥纵贼线远扬一境安然无恙矣 
　　一选择捕役当定有责成也捕役原与盗贼一气若不与盗贼相通不能为捕役矣盗贼不投拜捕役门下又断不敢入其境矣务须挑选年力壮健干捕又必有家属之人将伊妻子家口并原籍住址编造入册取具同班伙伴连环保结方许充当分路承缉其应管地方但有鼠窃狗偷之事即着落该管捕役追寻务必赃贼并获免其责比其捕役家口官为设法养赡若能缉拏盗贼到官者分别名数照例给赏盖捕役端于缉捕不比皂快两班凡催粮行杖承票出差各有规例故必须酌给工食使无饥寒之累不然即养盗以自赡也至捕役住家之处又责之乡保地方邻佑倘有匪人出入其家即行密禀拏究 
　　一严查窝家使无处栖身也盗贼之窃发若无窝家便无托足之所其引线探路起意商谋取齐分赃必有藏匿去处方敢肆行无忌若不严拏则盗根不清而欲拏窝家又当责之乡保邻佑民壮捕役盖境内有窝贼之家此辈无有不知而不肯生做冤家者皆由地方官赏不行而罚不严也如不论诸色人等有能出首窝家赃证确实者照例重赏容隐不报者按律连坐则人自不敢窝贼而贼亦无从托足矣 
　　一训练民壮使协力巡捕也奉　旨每州县设立民壮五十名给与工食使之学习弓矢鸟鎗以资捍御法至善也地方官当挑选年力壮健有家口之人亦照捕役编册取结使之充当设法捐制器械勤加训练俟武艺娴熟令其分管地方端以责成彼此声势联络照应一方有警羣起相助分头追捕平日在所管地方协同乡保营兵捕役严行稽查如有匪类入境即行拏解倘肯专心学习技勇捕获多贼者地方官据实详明本部院从优奖励其懒惰玩法者即行责革另募顶补若所管地方失事与捕役一同严比 
　　一寺庙饭店当严加查察也此等去处最易藏奸僧道实意焚修者固不乏人而无藉恶少托迹于黄冠缁衣之流者亦复不少此辈形踪诡秘更难稽查须责之僧道官严加盘察如来历不明即行禀官驱逐倘敢狥容一经事犯僧道官一并责革仍着落追拏其无僧道破落空庙者即行折毁完固者一槩垒塞至于饭店当严出告示设立循环簿朔望倒换即于同街开店之中挑选一人为店头使之经管其事约束各店凡有客商到店务须盘问来踪去迹详登簿内倘无行李面生可疑之人概不许容留安歇早关店门天明放行如敢故违按律究治 
　　一高台啰戏应严行禁逐也查得豫省每于集镇冲要处所扎撘高台演唱啰戏动辄三五日不散戏台之旁开设酒铺饭棚各处匪类闻风羣集白日当街赌博黑夜行窃行强捕役得钱故纵乡保狥情不报恶习相沿不可救止况此等戏子并非梨园子弟业在其中不过游手好闲一时乌合有会即聚而唱戏无戏即散而为盗故多养于捕役之家该地方官严行禁逐以绝盗源如敢故犯立将行头贮库严拏为首之人究治倘有不肖绅衿并各衙门书役营兵人等从中阻挠即行指名详究 
　　一公举密报之法宜行也如一人为盗乡保地邻羣起而攻一家被诬乡保地邻连名而保兵捕豪棍有养盗窝盗者并许开明住址姓名赴官密禀官亦将原禀之人姓名代为隐匿惟密传民壮亲身率领擒拏如迅雷不及掩耳毋得偷安不出转委捕官汛弁仍差兵捕拘缉展转迁延以致贿纵擒拏到案亦止严讯该盗确供追起真赃不得令公举密禀之人对质拖累如赃真情确即将公举密禀之人分别密赏倘仍不肯公举密禀地方官自行查出乡保地邻以扶同徇隐之罪罪之如或挟仇捏报以诬良为盗之罪罪之庶兵捕豪棍不敢养盗窝盗而盗风可息矣 【此条另有檄文今附于此】 

　　○栗毓美 【见保甲书卷三】 

　　缉捕 

　　△缉捕 

　　一匪犯宜随时访拏也州县为亲民之官除莠安良是其专责惟凶横之徒愍不畏法任意滋扰被害者畏其报复不敢举发甚至指告到官亦视为并无重情辄以薄责了事此姑息所以养奸也况必待告发而后惩治已属不及之势矣夫水懦民玩火烈民畏宽猛原应相济同一地方也何以易一官而贼盗肆行又易一官而萑苻悉化总在地方官以民心为已心视民事如已事随事随时随人随地留心察访凡不安本分之徒不待民间指告即设法严拏查办获一赌犯即追究同场伙犯并究问案外不同场之余犯获一盗贼即追究窝伙盗贼并追问案外不同伙之盗贼并邻境所往来之窝伙盗贼获一捻匪即追究同伙捻匪并究问案外不同捻匪邻境所谂知之捻匪则因一人可追出数十人不必一一差拏自然闻风而息若一味因循怠忽畏难苟安无怪乎贼盗棍徒肆行扰害良民不能安堵一旦失事辄议添卡房增经费空言塞责不知既玩忽于平时复懈弛于事后虽多设卡房广筹经费庸有济乎此实力访拏为锄奸戢暴之一法也 
　　一州县宜不时赴乡巡查也凡乡镇集市人烟辐辏商贾云集之地皆匪徒往来游栾滋扰之区虽责成地保稽查路捕巡缉而地保间有得规包庇者路捕亦有坐地分赃者甚至有路捕招集游民聚赌窝贼扰害闾阎者若非亲身赴乡留心查访究办乡民何敢指告即使牌甲人等有稽查之责亦断无不自保身家畏其报复者至州县为亲民之官所辖地方何处为向来匪徒滋事之地无不知之最确全赖地方官不时赴乡于接见□士父老时屏退左右虚心密访凡有见闻即设法严密查拏究办仍不可稍涉张皇使绅士父老异日受报复之累自可收盗息民安之效并可顺便抽查保甲劝谕乡愚凡从前习教滋事之处皆可随时剀切化导使邪慝无自而生则与民相亲民隐无不周知下情均可上达并可免胥役差保朦混之弊 
　　一邻境州县交界地方官每月会哨也州县各有专汛而地处邻封实以唇齿相依有能约朿本境匪徒而专受邻境之累者有因本境查拏认真窜入邻境滋扰者皆地方官耳目未周声势不能联络虽聊固吾圉终不免匪徒溷迹其中且交界处所最易藏奸此拏彼窜不特匪徒恃为藏身之固即两境地保亦各藉词推诿迨经事主指告差拏而差役又畏难苟安卧票不缉遂致匪徒肆无忌惮此养痈所以成患也应责成各地方官实力巡防如交界地方查有匪徒潜匿即彼此密会堵拏则巨猾无从兔脱边界自然肃清仍约期按月会哨一次以壮声威而杜逃窜 
　　一文武宜协力查拏也地方匪犯滋事凡武职例有处分者皆有缉捕之责若不协力查拏往往兵役无多酿成拒捕重案惟武职廉俸甚微经费无出每于下乡之时应由地方官捐给盘费俾得协力共济则跟迹掩捕自能奋勇争先匪徒不致远扬 

　　○潘杓灿 【见政畧】 

　　建栅 
　　夜禁 

　　△建栅 

　　弭盗之法虽多而建栅为第一妙着苟能实行不懈暴客自尔潜踪盖聚众行刼多于深夜道路无所阻当则往来自如无论无人声援易于肆虐即有人追赶当此黑夜之中彼既羣然而来倏然而去虽明者无所施其望勇者无所施其守矣宜于通衢直路半里建一大栅曲径小路两头俱建小栅务要木植坚固锁钥周全起更之后重重上锁栅内居民实捱轮管锁栅之后除生产延医急事令本人持十家保甲总牌照验放行余皆不放再于每栅公制大锣一面传与管栅之人若有盗贼砍栅管栅者不必出外护持竟在家中将锣响打此栅鸣锣彼栅应之栅栅相应则到处鸣锣家家准备盗贼有不胆落逃散者乎其于河道中亦宜依法建之 

　　△夜禁 

　　夜禁之设所以弭盗也梆锣周巡库狱衙门所不可少若民间道路管栅止于栅内击梆支更官差游巡颇属不必盖从来巡夜人员并未获一真盗贼所捉者燕会酒客耳即酒客亦未正犯夜之法止捉得些银钱为巡夜使费耳果有盗贼出没其系窃盗远见巡役灯仗贼即隐遁若系强盗巡役远见火仗先自躲避安敢支吾毫无济事若将栅栏严设则盗贼岂能从天而下然查栅必勤宜无定期更深亲往遇有不闭栅栏与路士行人身无总牌者查从何栅放行一并加责则夜行不禁而自绝矣 

　　○徐文弼 【见持家】 

　　设卡房建栅栏 

　　△设卡房建栅栏 

　　在各乡横直五里内联络各村于要路总会共建一卡房令同卡各村各编一户丁清册又合各村所编汇为一册谓之同卡册其各村人户每十户为一牌以居首者督率十家谓之牌头 【即十家之保长】 就同卡各村人户合举二人管理卡务谓之卡长 【即百家之保正】 就通乡各卡人户合举一人总统十卡谓之乡长亦称乡约 【即一乡之保长】 以次相统属而行守望稽察诸政焉村外有盗贼则协同追捕村内有奸匪则互相稽查夫盘诘不出于其家防护不出于其村是一家一村之民各自为卫亦互相卫也其卡长乡长等必选择而任之其设卡事务必专绅士富户经理之曩于甲申荒后行于本邑值制府差营员拏邻封盗贼擒获数辈供称由某乡自某县窃取某处某赃惟永川县各处设立卡房未敢入境录供申报督院通行檄知在案此设卡之成效也凡行此法第一切要在诸事毫不经由书役如建造卡房止须亲行指示查勘绝不经由工房如编造户册止须乡长卡长当堂呈送给领如有裁酌商定亦回禀面谕绝不经由户房如点牌头充卡长止须当堂呈报绝不经由兵房凡诸事件但令该房等值堂伺候随时听命而巳卡房既设于四乡本城及各乡之镇场墟集又建造栅栏使兼行保甲与各乡之法无异四乡各卡举有卡长为专理各镇场墟集则举客长为总司而皆统于本乡之乡长合而论之以编造人户为首务以慎选乡长为纲领官司无庸张皇民间可不烦扰行所无事愿贤有司三致意焉 

　　○陈庆门 【见治原】 

　　仕学一贯录 

　　△仕学一贯录 

　　盗贼未起防守为要盗贼既起擒捕为要昔李崇剌兖州合村建一楼楼悬一鼓诸村闻楼鼓声各守要路遇盗辄擒李肃为宰不必建楼比户置鼓盗发辄击远近皆应盗遂敛迹吾以为建楼置皷犹有所费止须家置一梆或竹或木一处起梆各处四应有被窃而不传梆者罪坐失主一家传梆而四邻不应及应而不出身协拏者查明责究亦何盗贼足虑乎 

　　○黄可润 【见保甲书卷三】 

　　警盗 

　　△警盗 

　　余令无极时每上省入郡或办差归至境不数十里而候人已至从役未尝先期也怪问之曰闻钟声来耳盖村各有庙庙皆有钟官至则撞之盗发及杀伤人欲捉其凶亦撞之此乡撞而彼乡接顷刻声闻数里唯官至则击者舒至七楹而止盗与命则击者急而无算耳余谓此古人设钟警盗之遗法也适余办理金川派车之役尉亦他出时米贵而多盗又值天寒余乃召所设练长二十人素用以查奸匪课裁植者令拨乡社就两乡相距之中为界彼此交巡至界日两次手持锣遇盗至则击之乡闻一锣声急撞庙中钟四下伺之果获盗持铁钩伏高梁内欲刧卖布者又一起追至邻境而逸官出差于外而境内宁谧如故古人之法裨于后者如是推而行之则监司之任也 

　　○汪辉祖 【见保甲书卷三】 

　　除盗 

　　△除盗 

　　盗必有窝且类与捕役钩通严比捕役未尝不可获盗顾盗之黠者即以平日饷捕为反噬之计官避处分率多颟顸完结而盗益难治夫捕既获盗功过相抵盗果应□当据实陈请上官治盗罪而录捕功再责其获盗补过庶捕知感奋盗可廓清亦权宜之一法也至弭盗之道比捕尤不如亲巡印官不惮巡历佐杂驻防无敢自逸时时有巡官在人意中则捕役常知儆畏而贼盗莫不潜踪矣 

　　○王凤生 【见保甲书卷三】 

　　缉捕 

　　△缉捕 

　　缉捕之法如陆路则街巷卫以木栅捕保分段支更水路则桥梁设以栅栏巡船分头夜缉官虽禁令綦严役只奉行故事必须官为躬亲督察出入无时役之饭食灯油丝毫无累仍按其所巡地段半月一比分别有无被窃明定赏罚章程庶使畏法知恩各严守望至各衙门捕役大率豢贼而不能拏贼为害闾阎殊堪痛恨然推原其故捕役一项俗不准其钩摄公事工食而外别无调剂之方而缉贼之往来船饭购线钱文一有举动即不无所费且经该管衙门提比又须打点上房代为捺搁甚有拟罪应行勘转之犯解府解省在在需钱向只于该役工食内借领令其自行设措宜乎捕役之获贼适以自扰非豢贼不足资生也惟在代为养赡确询其家口人数立册开载按月按名酌给钱米遇有应破要案需用购线之资令其忖量若干官先照数给发唤内面谕如不获犯除将此项追缴仍予严刑重处至一切解费悉出于官俾无所苦后绳之以法捕役俱有天良岂无感悟倘再怙恶不悛寘之死地何憾焉 

　　○何士祁 【见保甲书卷三】 

　　捕役宜养其身家 

　　△捕役宜养其身家 

　　北省捕役经办讼案故差烦而身家足江南则额设捕役本少递解饷鞘巡更值宿之差又多赤紧之区尚有小押娼赌私宰诸规至简僻小县则形同乞丐谚云捕靠贼养若此者贼亦不屑养之欲其捕也难矣况破一案而解费烦重是捕贼转以自累也以恕道待役其不捕也固宜惟当筹划闲款或赃罚各款发典生息每月作为养赡能破逾贯重案者格外优赏至于解费必宜捐廉如是而责功或有效验 

　　○陆向荣 【见治原】 

　　瘦石山房笔记 

　　△瘦石山房笔记 

　　缉捕贵密而走漏消息者即在使令之人往往当事者未知而其下使令之人已先知之非□徇情面即得贿纵放迨奉密捕巳在远扬之后全在平日严明使人知所忌惮不敢泄漏临事措置有方予以不测若辈无所施其伎俩庶几得缉捕之要矣 

　　○刘衡 【见保甲书卷二】 

　　禀缉盗之法用捕役不如使民自捕并严禁诬陷由 

　　△禀缉盗之法用捕役不如使民自捕并严禁诬陷由 

　　伏思盗窃本系齐民原知畏法而其敢于鸱张者盖天下无不豢贼之捕役以捕捕贼适以贼济贼耳是以官驭捕以法则贼扬官假捕以权则贼炽愚以为弭盗之道用捕不如使民自捕盖捕与贼近贼之踪迹捕知之民亦与贼近贼之行径民亦微窥之然捕甘贼之利故匿之惟恐不深民苦贼之害故除之惟恐不尽则与其使捕捕贼似不如听民捕贼且许其送贼贼知民之可以捕而送之也必内自危相率褁足矣然而民之心欲除贼民之力能敌贼而往往逡巡不敢捕而送之者无他恐为贼累也贼何以累民曰送贼需费无费则官不为理理则贼且妄供或牵引送者之子弟及其亲邻官辄信而理之迨事白而家破矣况有不白者乎且捕贼必擒贼擒则难免擅杀擅伤及制缚诸事官辄引法绳之然则非贼累民官累之也然则如之何使送贼者之免于累也其要殆有三焉一曰宫为速理勿听丁役索送费一曰勿听贼反噬一曰勿苛求捕者过失如此则民胆壮贼气馁民乃敢送贼贼乃不敢敌民也他如强丐之为贼媒客保之为贼谍在在宜防是在地方官振作精神而已所难者官予民以送贼之权真贼息而诬贼之风以起民知贼之可以捕而送之也不特棍蠹藉以诬陷善良即送贼者亦遂有挟嫌妄拏嘱贼妄扳之事此流弊所必不免者治贼而不察诬百密一疏良法坏矣尤不可不慎也至于擅摘瓜果律有专条不得谓之为贼此乡邻习见之事情既可原所当加以矜恤者梁邑地阔而冲东南北三面山深路僻素为盗窃出没之区卑职上年到任酌定送匪章程六条禀准本州岛列欵示谕士民等辄以为便同心协力先后获送窃贼及带刀绺匪三十余起均经随时详办其稍涉诬陷者二起亦痛惩详办在案因此捕役失权诬风亦熄贼匪不能托□棍蠹亦遂远扬刻下地方较为安静兹奉前因谨将卑职查缉贼匪不用捕役而使民自捕并严禁诬陷各情形据实禀复并缮送匪章程呈请训示 
　　谨将送匪章程列后 
　　一失主或客保邻佑人等有能捕获贼匪送官者本县大堂檐前悬有大锣一面准其鸣锣喊禀不必具呈立予审讯审实除贼匪究办外赏送者以酒饭仍查照道里之远近送人之多寡酌给盘费钱文以示奖励如挟嫌妄拏照例治罪 
　　一各乡保甲内如有容留贼盗之窝家许邻佑投告客保赴县鸣锣喊禀不必具呈本县立予审究审实立办告人给赏若容隐不举照例连坐如挟嫌妄禀照例治罪 
　　一遇他处匪徒结伙入境毌论有无抢夺生事在场市责成场头客长在乡间责成保正乡约一体持械协力赶逐但经绺窃得赃即准擒拏送县鸣锣喊禀不必具呈立审审实从优重赏 
　　一城乡各栈房饭店腰店设立循环号簿注明来踪去迹一月一换以便稽查如敢容留■〈口固〉匪贼匪住宿及卖给饭食者该约保将该犯捆送到县鸣锣喊禀不必具呈若容隐不举别经发觉治以窝匪之罪 
　　一各保甲内遇有外来年壮恶丐恃众强讨毌论老幼男妇准其各执竹片本枝并力驱逐丐等如敢撒赖准其扭送鸣锣喊禀不必具呈立予审究务使人人有逐匪之权处处无容匪之地庶匪徒稍知敛迹其送匪之人加以慰勉亦酌给花红如系本地乞人及老幼孤寡则宜赒恤不在此例 
　　一贼犯供出买赃之人本县发谕单单内朱书赃物并查照贼犯所卖之价当堂捐给半价钱文将发来钱数亦用朱书即令失主或到案之邻证人等持单及钱邀同附近公正绅耆或客保向买赃之人赎赃其贫贱买赃之人毌论是否知情概免深究俱于单内朱书误买免坐但须交出原赃不必到案字样均免到案以省拖累且可迅速得赃以定贼之真假如讯系积惯窝家及代贼销赃者仍按名拏究 
　　捕之豢贼由来旧矣然因豢贼而废捕则不可脱有重案事件非素畜得力之捕不能办也 

　　○陈宏谋 【见保甲书卷三】 

　　弭盗议详 

　　△弭盗议详 

　　旧贼之内有初犯者有再犯者有初犯而一连几案已为积贼有再犯而尚有营业尚非积贼者必须就中分别于约束之中有资生之计方于地方不致扰累其约束之法若止带枷示警而可以乞食即可以行窃即令朔望回风而每月两次回风之后余皆可以行窃之时徒为捕役下乡传唤需索规例之资若止交地保管束则地保岂能日夜跟随使其不复行窃若令并夜间管领则地保又无如许闲房供贼栖止势必听其夜宿车棚古庙益为勾伙肆窃之地就各属详覆逐加参酌各属积贼原不甚多而积贼之内除有亲属愿保及愿雇佣者应听各自营生毌庸议外其并无亲属保领者每县多不过十余名少不满十名尚有并无一名者此种积贼狗偷几于性成鼠窃是其长技一息尚存舍窃无以营生势难望其改过自新惟有加以拘系并为计其资生庶不致勾引行窃也其拘系之法请如长洲元和海州等州县所议或带小枷长鎗或钉木狗止能移步不能奔逸听其日间在城乞食夜则归于衙门班房内将门封锁拨役轮流看守责成捕衙早夜查点如有能作手艺编蒲织席纺花及充官衙力作挑工之用者亦令充当以供口食夜间总归班房住宿倘有不受约束或恃横强索骚扰街市或勾引同类带枷外窜夜间不归班房者除责惩外竟令关锁班房州县每日给以口粮毋许出外倘城中街市不甚冲繁积贼无可乞食者则如铜山桃源等县所议分散于驿丞巡检驻札之村镇收管日则于附近村庄乞食夜则归于本处班房不许远出不归一切照县城分别拘管凡积贼所带枷鎗均凿明某处管束积贼某人字样如或远逃当夜查知即可到处跟寻亦可不致远扬仍先行出示左近士民毌许容留违者照窝家治罪倘有可以充当纤夫者则如阳湖等县所议归驿雇作纤夫按给工食交罡□管束以上积贼如有改正自新者许本犯自向地保说明取自新遵依同地保甘结禀明开除有犯一并治罪如此则日间有资生之策可以不致为窃夜间仍有约束亦自不能为窃分散于贼□则□□索横扰之事责成于官役则无累及良善之事多其安置之法则可以随地制宜不致掣肘新旧官交代仍将所有积贼姓名及安插地方造册移交病故者仍许报明掩埋庶各属积贼均有约束不能行窃地方窃案自少矣至于初次犯窃或因偶尔失足或被匪党勾引原非积贼自当仍照原议予以自新剌字之后交亲族保领营业但捕役奉批缉贼多于曾经犯窃之内拘挐追问其中或索取规例规例无出自必行窃或拘到私审及至审明匪贼受累巳多虽欲不为窃而不可得请如丹徒如皋桃源等县所议通行严饬捕役缉案务须有赃有证方许拘拏不得以其曾经犯窃便亦混拏私拷更请如昭文等县所议初犯剌字之后既有亲族保领则朔望不必回风以开捕役下乡传唤收取规例之弊如此则初犯窃之人有可以自新之机不致终于为窃矣 

　　○王凤生 【见保甲书卷二】 

　　清贼源 

　　△清贼源 

　　翼房专羁贼犯不可令与管押人杂处并于冬令将各乡之迭经犯案剌匪拘而置诸此地按日每名捐给口粮盐菜一分为之打扫洁净多置草荐免其冻馁另置一簿注明收押月日不时亲往抽查勿令出外则肆窃之风亦可稍靖然此特暂行之法而未足以清其源也惟贼匪有犯罪止杖枷者务于发落之先确切查明其家属亲戚尚可收留即传其到案具领严加管束勿令复窃倘敢不遵准予随时禀究提押翼房不使受累如实无所依或虽有族戚亦不相顾则交地保收管设法安置并汇置一簿存贮稽考每届朔望统令该保带城听候点卯将逐名作何生业是否改悔一一禀明其有该犯虽知悛改而苦无生计即当堂酌给每名钱一二千文交与地保作为肩挑买卖资本仍按卯带县查点察看两年心果坚定准其亲属地保切实保结令其安业即于卯内除名倘领钱之后滥费朋分仍复为匪一经觉察定惟该保追赔重究贼则翼于翼房决不复放惟簿内各犯虽系旧匪然既经分别交管冀其改过自新必须当堂谕禁捕役母许再向索规以免受罪□□□ 

　　○王有孚 【见用人】 

　　一得偶谈 

　　△一得偶谈 

　　鼠窃之辈总由饥寒所迫当其初犯时羞恶之心未尽泯灭何尝不可化诲所以律设大法于窃盗则计赃论罪初犯仅剌小臂不欲遽暴其恶予以自新之路也再犯则剌面三犯则赃多者绞候赃少者分别□戍恶其怙终不悛也若初犯而赃轻罪止杖笞之犯苟其正言切责加以开导决杖而免其剌或可冀其改恶从善卒为梁上君子一经按律详办当堂剌字纵使不再为匪巳是终身之玷况窃盗犯案次数必以剌字为坐若辈既受剌文即为捕役添一门徒将驱之以肆窃豢之以分肥安望其能革面革心治小窃者宜放宽一着不为曲法也至于积猾则又不可轻恕矣小窃到官如审系初犯赃数无多者不必正办只宜杖责发落交保管束勿任复出为匪如仍有犯时具保之人一并治罪当堂剀切晓谕自知怀德畏刑若交捕役管押不即审结则口食无出为捕役者岂能捐赀以食之势必教令妄扳窝伙蒙准票传则恐吓索诈即为若辈利薮迨至事白而拖累无辜怨声载道且有意外之虞不可不慎 

　　○何耿绳 【见政畧】 

　　捕缉 

　　△捕缉 

　　凡脱逃要犯务将该犯年貌籍贯有无须痣详细开明行文通缉各州县于文到之日差捕认缉一面填写印票分给各乡总甲访察如果无踪年底取结转详咨部 
　　凡广缉重犯不得滥给缉票先将该犯年貌案由并差役年貌籍贯及所差名数一面详明督抚知照各该省一面改用通关给与差役携带在身密行侦缉如有踪迹即将通关呈报地方官添差拏解如缉无踪迹仍投换回文以为凭验毋任差人雇倩白役代缉以及藉端勒索诸弊 
　　凡逃回原籍之军流人犯本籍地方官于咨缉文到日即将该犯亲属邻保人等逐一审问根究下落如果未逃回即取确实供结详请咨送刑部及配所省分存案仍不时侦缉 
　　凡交界地方失事探实赃盗之处无存隔县隔府隔省之见一面差役执持印票密拏一面移文关会拏获之后仍报明地方官添差移解其一应窃匪窝赌窝娼等类有窜入邻境者亦照此□办理□若系寻常质对人犯则须关会地方添差不得用此例擅拏 
　　凡邻县阖提人犯限文到二十日拏解若逾限不发议处若听信地保差役捏称并无某人并久经出外空文回复掯不发人者上司行关移督发 

　　●牧令书卷二十一　备武 

　　安肃徐栋致初辑 
　　兵可百年不用不可一日不备太平之世文恬武嬉偶有不虞辄致束手问此时所为教者安在乎所为养者又安在乎刑以齐民兵以卫民兵所以辅刑即所以辅养与教也岂修文事而可弗讲武备乎 

　　主士俊 
　　陆世仪 
　　龚景瀚 
　　宜　绵 
　　方积 
　　严如□ 
　　沈峻 
　　张海珊 
　　魏　源 

　　○主士俊 【见治原】 

　　武备 

　　△武备 

　　古之兵皆出于民是以周礼大司马之制军小司徒之任民相表里何有文官治民武官治兵之分哉自秦汉始有募兵然犹民兵参用至唐之中叶始专用召募而兵与民判文与武亦判矣我国家文武并资兵农兼重无论督抚大吏原系总领标员纪纲尺籍揆文奋武不得偏欹即藩臬以下监司亦有备兵州县犹隶民壮经纬统任何在蔑有同城之中文武犄角则有唇齿互倚之势兵民协和则有舟楫共济之诚赋车籍马简士厉兵正不得谓长鎗大戟非掺毛锥者所得与也 
　　惟行保甲尚得寓兵于农之意是固州县之力所能为者也 

　　○陆世仪 【见保甲书卷三】 

　　论守城 

　　△论守城 

　　凡守令欲守城不可不知城操之法盖人知战阵中号令不可不于平日练习不知城守号令尤不可不千平日练习无论其它只饮食寝息若无号令便自纷然何以御敌况战阵属兵守城属百姓百姓平日全不知号令岂可不豫习一旦有事驱之临陴所谓以不教民战是谓弃之也 
　　州守希声钱公以城守问张临川受先受先以问予予曰是不难太仓一邑地不下百里田不下百万但使亩出米三合银三厘则修练储备之法可以毕举矣受先请筹之予日兵志守城之法一步一甲士十步加五人积贮大县五千小县二三千今大仓一邑城不下千垜则千夫不可少城中不下数万家则五千石不可少使亩出米三合银三厘则一岁当得米三千石银三千两以米千石为岁给千兵之用其二千石以备储蓄积之三年得六千石可以为常平贱敛贵粜其息可以给军食不必复议敛矣其银三千两则以为修凿城隍置买马匹造作弓矢衣甲火器及不时赏赉之用积之三年可九千两百物充足不必复议置矣受先曰食廪之费莫甚于兵今营兵日饷三分且犹不足即使每人日给米二升亦岁需米七千二百石何云千石也予曰不然守城之兵与出战之兵不同养无事时之守兵与有事时之守兵又不同是有权焉受先问何时方议官粜予曰即此可以寄军令矣江南之人未知寇盗不愿为守独每岁五六月米价月涌负贩之家常苦乏食往往官粜减一二钱为幸今试令坊郭之长集里巷贫民欲得米而愿充守兵者约千人稍为什伍谕以每岁五六七月缺米价贵准人给米日一升三月人共九斗余月不给其守兵虽有籍仍不入营伍惟于暇日守令率之城操习守御法岁四五次不拘操之日仍人给米二升以为他日守城之准百姓知其无所苦而有所利必不惮于应命是以百人之食养千人千石之米恰当一岁之用此其便有三焉凡兵非养之为难既养而欲去之为难今惟城操日给米余日不给则操纵在我用之不缺其饷不用即停一便也每岁官粜费而无益今所费无几一举两得吏胥不能干没奸民不得妄食而常平有本又不必岁敛于民二便也岁时城操百姓聚观一人学守教成百人百人学守教成千人使民皆习于金鼓旌旗之令分合进退之法三便也受先以为然 
　　守城之法全在节制须通看一城有几门有若干台铺若干城垜以门统台铺以台铺统垜然后以城中兵民量数分番配之仍以民为经以兵为纬民为正兵为奇兴居有时劳逸有节则可以持久而不弊至于节目之详则愚戊寅岁曾辑城守全书颇为详密 

　　○龚景瀚 【见保甲书卷三】 

　　谕各州县团练乡勇札 
　　修筑砦堡条欵 

　　△谕各州县团练乡勇札（代） 

　　照得团练乡勇保护乡村地方官随时挑其勇壮者给予盐粮带往本地紧要卡隘扼要防堵迎头截杀既遏贼匪奔窜之路亦助官兵追讨之力诚为意良法美本部堂业经通札该厅州县并委各道府州督办在案惟恐奉行不善则利民之法反致累民或假手于吏胥或责成于乡保深居简出不与百姓相见但以签票从事百姓茫然不知官长意向所在于是宵小之徒得以乘机造作谣言使百姓心生疑惧退避不肯向前抑或急于见长一味刑驱斤廹胥役乡保勾通劣衿士豪于其中作奸取利科敛压派百姓未受其利先受其害种种弊端难以枚指合再明白札示札到该厅州县务即遵照先后札示情节亲身轻骑灭从下乡每至一处传齐该处绅士及老年百姓先将　皇上爱民德意宣示明白谕以现在贼匪势巳穷蹙惟因山径纷歧官兵不能到处堵截尔百姓大家齐心合力即可立时蒇事与其贼至奔逃房屋什物全然抛弃何如大家努力使贼不敢前来且并不叫尔百姓出征只叫尔百姓自家操练保全自家的身家即有时地方官带尔等勇壮到各卡隘防堵或遇着贼打仗也只在本境之内同是一州县管的地方就是邻里乡党遇有警急岂有不相救援之理而且一离了家就给与盐菜口粮情理上也是辞不去的除了本境再不调尔到别处去除了尔父母官也再不准别人调尔等去如此剀切开导百姓岂有不情愿之理将此意思说得人人明白然后令其推举一二绅士或身家殷实品行端方为众所信服之人为首领经管此事酌量人户之众寡团练壮丁之多少务皆土著不许外来之人混充置备器械时常演习其有奋勇者另行登记以备本地方官随时带领救援别乡别村或带往本境各卡隘堵剿之用所有挑选操练造册等事俱令本乡所举之人经管胥役乡保皆不得经手乡村零碎酌量情形附近可合者并为一册办有头绪该厅州县仍不时下乡点验慰劳酌加赏赉以示鼓励总之杀贼安民本属地方官分内之事法在必行责无可贷本部堂总其大纲而相地势顺民情则在该州县之善为办理倘奉行不善如本部堂所指出各弊端一有访闻定当严参重究若畏难苟安空文塞责一经察出断不宽贷也 

　　△修筑砦堡条欵 

　　一立砦须择宽广之地以壮声势也查每县可以修砦地方至多不过一二十处若贪图近便或二三百户辄立一砦非惟地势不能妥当且人少势孤贼匪一至先巳心怯终难固守须择山顶宽平可容男妇万余或数千名者方可修筑若限于地势难容多人必须分扎亦当于就近连修数砦声息相通彼此联络庶不为贼所困 
　　一修砦须极险峻以凭固守也查砦栅不险防守甚难徒恃人力亦多糜费须择天险三面陡峻一面可通行人之处起一嘉祥砦名其三面再为修削前面路之两旁俱削成峭壁近砦门二三十步路亦挖断深二三丈宽丈余无事安放板桥以通往来有事即将木板抽撤砦根挑挖壕沟一二道务极深阔砦上周团砌成坚厚石垒约高四尺许里面垫高尺余以便站立守陴 
　　一砦上须有林木水泉以备樵汲木查砦中柴水两项最为紧要须砦上有林木可以砍伐为柴有水泉可供合砦食用者修筑如该处地方并无林木水泉之山砦中平时当多积柴草每家备贮水之器约计柴水足敷数日之用方可无虞 
　　一安设卡隘以备侦伺也砦堡之外紧要路口设立卡房安设壮健义勇数十名按日输换可以诘奸细而远瞭望 
　　一妥择砦长以专责成也查每砦以千户论男妇即不下数千人若无统摄终同乌合须选一家道殷实品行端方明白晓事众所信从之人或绅士或耆民充为砦长官予钤记使总一砦之事一切修筑防守事无论巨细俱遵指画其董视工程稽查出入训练丁壮修饬守备经手铅药掌管册籍以及临时督催廵查诸务非砦长一人所能独任每砦再公举数人各就所长分任其事以为副长诸事商明砦长办理 
　　一分派大小首领以便约束也一砦之中除家无丁男及残废老弱者概不挑选外其余每户计丁之多寡或一人或二三人编为队伍十名择一小领百人择一大领五百人择一总领平时派拨妥当同砦长副长注明册籍一本呈官一本存查止许防守本境并听地方官调防本县边界不许调赴他邑俟有警信砦长传知总领总领传知大领大领传知小领小领传知各散户迅速赴砦防守如有一户不到事过送官讯究到砦之后砦长凡有指授亦须以次禀承以便各归约束 
　　一彼此保以防好匪溷入也南山一带居民土著最少诚恐户口繁多砦长不能一一认识奸良莫辨平时须令十家互相结保方准入砦如无亲识之人不许溷入凡入砦之人共若干户某户男丁若干女口若干注明册籍一本呈官一本存查以备稽核 
　　一盖房屋以备栖止也查每砦多至万人或数千人若无住室势难露处须于砦墙之内留空数丈以为守御之地且防贼匪抛掷火弹其余或瓦房或草屋悉从其便各量其人数多寡以定房间几间听砦长指定地方自行撘盖悬挂门牌书写名姓并登记册籍临时认牌居住庶免争执 
　　一制办火器木石以备轰击也查临阵火器为先而守砦则木石为要每丁壮千名须备鸟枪四百杆制造过山鸟枪二三十杆或四五十杆上镌某县某砦字样排列墙头砦门多安数杆铅药赴官请领墙外紧系滚木垒石两三层并多积碎石以便掷击 
　　一随时操练以期纯熟也查枪炮必须点放纯熟方可得力而刀矛亦必随时演习每月或二次或三次约定日期砦长及各执事副长大小首领与编入壮丁俱赴砦所操练不遵者砦长即行责处 
　　一粮食不许留贮故屋以绝贼食也贼匪所到之处必先搜掠粮食粮食尽搬入砦贼不得粮不战自困砦长及副长等平时分督所属人户各将所有粮石酌留数日食用余俱运入砦中贮于自盖房间之内食尽赴砦再取 
　　一平时轮流守砦以昭慎重也贼匪未来自不便俱株守砦中以致废时失业但砦上房屋粮石不可不留人看守墙垒壕堑亦应随时修砌须酌留一二十人轮班代换砦长副长人等仍不时亲往稽查 
　　一临时须镇静严肃以一心志也砦中男妇幼孩多至万余或数千名口一有贼信易涉张皇喧哗啼哭徒乱人意以致守陴之人手忙脚乱或枪炮木石施放太早至得用之时反无可用砦长等须严谕妇孺不许喧呼率同副长梭织廵查督令守陴之人执定器械毋许张皇俟贼匪逼近枪炮可及之时施放枪炮木石可及之时施放木石不可一时俱发俟贼匪攻扑一面施放一次再扑再放如此两三次贼匪必不敢再扑矣 
　　一守宜坚定勿堕贼匪奸讣也贼匪遇险峻砦栅难以攻克即谎言假道或托词借粮并矢誓不妄伤一人乡民苦无深识轻信其说遂遭毒害砦长须严谕各砦人等断不可轻听其言贼匪又有时故示单弱止用数百人攻扑卡砦我兵轻其人少出砦追杀贼复故意奔逃遗弃马匹衣服等项我兵利其财物跟迹追抢贼匪大队翻从后面夹击或竟抢入砦栅砦长须严约丁壮无论贼之多寡止许在砦轰击不可出砦追赶贼匪遗弃什物不可贪利检取违者砦长实时责处 
　　一防宜周密勿令贼匪乘间也贼匪或日间不能得手往往于四五更我兵疲倦之时或早雾朦胧之侯暗刼卡伦砦长须严谕大小首领丁壮人等日间更番歇息夜间各执器械不得暂离派定所在不许任意盹睡墙内多挂号镫以备伺察另拨更夫数十名击木橐鸣锣砦长及副长等亲身督率廵警毋稍疏懈又贼匪诡诈多端或向一面攻扑我兵齐赴此面堵御贼遂分从他面乘间而入该砦长亦须严谕贼匪所攻一面一面丁壮悉力堵御其它三面丁壮不得擅动庶不至顾此失彼 
　　一多设侦探以便防范也查用兵之法□报为第一要务每砦须择心地明白健步善走者数十人于贼匪未至之先梭织往来探听虚实多寡以使戒备即贼匪已过之后亦须探明贼踪果巳远窜方可解严 
　　一盘诘宜严以防假冐也贼匪未至之前多扮行商僧道差役营兵或妆作文武员弁或假作难民乞丐探视虚实或大队不能得手业巳绕过卡伦复假扮尾追官兵乡勇混入砦栅或令我兵下砦谕话往往中其奸计砦长等最宜防备如有此等人来砦务须盘问来历验明切实凭据确系官兵乡勇方准其入砦 
　　一小心火烛以防不虞也查砦内草房稠密人烟辐辏且铅药俱贮其中火烛一不小心即可延烧净尽若系夜间更恐误认贼人刼砦登时溃乱必至自相践踏砦长须严谕在砦人等时刻留意倘或漫不经心实时责处 
　　一平地村镇亦应筑堡一体防维也南山一带崇山固多而平地村镇市集亦复不少倘商客人等及附近居民于山巅造砦或有不便之处须于本村镇周围挑挖壕沟一二道务须深阔内筑厚围墙其守御之法一如砦栅 
　　一随时奖赏以示鼓励也查砦长为一砦之领袖副长等亦皆劳力劳心如能办理妥协各地方官即行禀明酌赏五六品顶戴其总领大小首领丁壮人等如能认真出力着有劳绩亦即随时禀请优奖以示鼓励 

　　○宜　绵 【嘉庆初年护理四川总督见勘靖教匪述编余未详】 

　　通饬各属仿照南充县曾自木自详定团练章程办理札 

　　△通饬各属仿照南充县曾自木自详定团练章程办理札 

　　案据南充县曾令禀称邪匪滋事以来该县陆路隘口九处水路大小渡口十九处会同文武员弁选拨干练书役分往各要隘督同地方约保人等严密防堵仍不时亲诣各隘督率廵查不敢稍事大意乡勇一项不惟需费浩繁盐粮不继抑且有业者不愿充当其无业游民应充者无事则图支盐粮有事则退缩畏避徒滋糜费不足以资捍卫不若就粮户居民聚集乡团守望相助彼各有田园庐舍父子家室眉睫之灾谁不共切保护现在廵查卡隘亲诣各乡面谕衿约激以大义令其各保各甲选出丁壮自备器械口粮互相联络协力防堵妥议章程严立赏罚集成条约抄单传示复图绘山川形势指明要隘先事预防旋据各乡团衿约禀赍国勇花名计三十余处每处有二三百名至七八百名不等民情颇为踊跃均愿自备器械口粮在于城乡分头堵御近日贼匪扰至蓬州徐家场南部新镇坝及围营山县城警报频传城乡人民尚属安堵并无迁避转徙之状等情本督部堂据此查贼匪并非别有伎俩不过恃众亡命以期乘虚而入凡各处团集乡勇守御稍严辄即纷纷退避如营山渠县大竹等县皆于贼匪逼近城池之时带领乡勇奋力击败其明验也然与其贼匪逼近城池始行设法抵御恐地方巳受蹂躏之惨莫若先为准备大张声威杜其窥同之意所以保全生灵者更大本部堂与随营司道讲求守城守卡之策本之古人成法参以时下机宜其为地方官指示开导者不啻唇焦舌敝乃庸懦之员以为事有难行逞才之辈及复言过其实一闻警报惟以请兵饷为事而于守士二字竟不顾名思义良可慨也今据该县所禀亲诣各乡面谕衿约激以大义令其各保各甲选出丁壮自备器械口粮互相联络协力防堵等语与前此合州龚牧所禀亲赴各乡劝谕绅耆约保立团设卡情形均系民情之所乐为一经官为经理自然倍加踊跃正古人所谓因其势而利导之也一乡如此附近各乡仿而行之则各乡足资保障一邑如此附近各邑仿而行之则各邑足资保障推而至于各州各府无不然岂非在在铜墙铁壁无懈可击夫贼匪起自邪教邪本不能胜正而自官兵痛加屠戮之后即在入教者亦未必无悔心之萌特势同骑虎不得不挺而走险能窜一处即走一处能延一日即活一日若各乡各邑以至各州各府自为保障贼匪无丁男之可裹无米粮之可掳势将不剪自除况官兵四面兜围笼禽槛兽何难一致荡平倘计不出此一任贼匪冲突过境使贼匪日里日多蔓延为害何所底止合由六百里如紧通饬各属各府厅州县遵照办理具报倘该地方官竟敢视为寻常通行事件并不实力奉行无论贼匪失陷城池固当按律严办即□□境内漫无抵御亦必从重参究凛遵无违 
　　一每团置三眼铳铁炮二个中鼓一面中锣一面备用 
　　一□地方有事团勇视团总旗帜所指为趋向不得退缩畏避团总令两人扛抬锣鼓团总执槌欲进击鼓团勇闻鼓声急催则□力向前放鎗砍杀欲退鸣锣团勇闻锣声驻足徐退则步武不乱以防贼人返追如有临事退缩不听号令者送官处治 
　　一每团须设健足探报四名轮流走探如报有贼至先连放号炮三声团总团长即率团勇堵御一面遣健足飞报本县其附近各团闻某团炮声即遣本团健兄飞往探明回报该团总团长迅率团勇各随带器械口粮前往援助如有观望迟缓悞事者即将该团总团长重究 
　　一遇夜安歇各团勇鎗刀器械俱要随身安放刻不可离以防事起仓猝不能徒手应敌 
　　一每团务须定一聚集公所无事则合一团之人或分两班三班议定双单日期轮赴公所演习武艺空日亦可以各照家务公私两得有事则齐集隘口协力堵御不得偷安躲避违者责成团总团长稽查禀究 
　　一贼匪每于黎明人倦之时踏营攻寨无不摧败每夜至鸡鸣之后即当加紧堵御不可以天色将明放心安歇致悞大事通饬章程十六条内有后开团练十条不重录 

　　○方积 【号西堂安徽定远人乾隆己酉拔贡生官至四川布政司有敬恕堂集】 

　　练兵修寨四事 
　　筹办团练章程 

　　△练兵修寨四事 

　　一操练乡兵以备堵截也各州县非无乡勇之患有乡勇而无调练实与无乡勇等梁山县招募乡勇共七千余名除陆续奉调及裁汰不计外近存四千余名广延精于艺者三十余名教以乌鎗刀矛等技盖操演之法与临阵之法同鸟鎗在前刀矛在后皇鎗不精则临阵手颤而发必不中一发不中势必弃鎗而走刀矛手亦因之而惊故必精鸟鎗以收刀矛之用也刀矛不精不但刀矛手不敢近贼鸟鎗手无可恃之人任后其技即精其心不定贼徒骤进亦必弃鎗而走故必精刀矛以收鸟鎗之用也要在日□操演十月于兹近复制硬弓四百余张及药弩三万枝以为伏路守险之用各义首乡勇等自顾身多亦颇知用命并时时勉以大义教以作坐进退之方迩日察看情形似尚可用如果贼人窥境定当竭方堵剿断不致退缩迁延 
　　一修凿城池以定民志也县城为四乡居民之望城中小有惊疑则四境亦闻风而怯查梁山县旧城高仅盈丈兼以无□可恃恐愚民无识易起猜心现将县之旧城普加三尺五寸平处俱挖长濠傍山险处修削益令陡峻城工浩大用度不支既未敢请领帑银而则此军需浩大民力困敝之时更不敢重劳民力除将本年廉俸全行捐用外复传集本城殷实绅耆纳保人等明白晓谕旋据捐石捐木出米粮者络绎而至即令捐助多而人品正者分董其事所有出入一切不用一家丁一书役经手其闲是以用费较省而成功亦较速虽迩日工价合计尚欠三千余金自当妥为办理断不致丝毫有累公项城内小山甚多俱于阨要处设立炮台自铸威远炮六尊以备轰击其余存城劈山炮九子连环炮共四十余尊鸟鎗约九百余杆火药约一百余石铅弹足用刀矛军器约五千余件俱系自为制备其外卡鸟鎗军器尚不在此数内 
　　一设法储粮以备缓急也县内常社两仓共收贮谷二万石有零除奉文碾运军米及支发本境乡勇口粮外现仅余谷一千二百余石仓廪实为空虚设有缓急之用真不足恃再四思维无可为计昨经普谕附近城郭居民令将存谷余石先事运贮城内设使贼人犯境即可轻身入城小民亦知未雨绸缪殊属踊跃且现在官仓闲空其谷不多而无地可以屯贮之家兹巳将官仓借给存贮并明白晓谕以将来设有事端即当借给口粮事竣照市偿价梁山虽小邑颇多知义之民以故鼓舞乐从尚不致疑于官吏 
　　一广修山寨合力守御也查贼匪自去秋起事迄于今日所入之□必先以虗声恐吓俟居民逃窜彼则乘虗而入地方官虽欲禁止逃民而逃民终不可禁以故民心愈恐而□势愈张小民无识贵坚其志必置之于必不可死之地而后有不肯轻去之心民有不肯轻去之心而后贼无可拦人之势梁山境内周围数百余里四面俱有古寨巳令各路约保指名禀出大小不下三十余处有周围三四十里者有周围十余里及七八里者各不等大抵皆峭壁悬崖中通一径现巳亲赴各寨逐加阅视普劝居民令其各家修整大约不过一月之内即可一律修齐其附近城郭之牛头金城七十层子岩等寨日内即可竣工并闻贼众行不里粮待掠而食倘能绝其粮路势不能枵腹持矛是以傍寨居民俱令其将存积谷石全数先行运寨寨上多备滚木擂石并按照寨之大小分给过山鸟鎗等仵如果贼至各路居民自可就近登寨而守或十余团守一寨或数团守一寨并谕各属该居民等于贼至之时勿与接战但坚守不动使我四境之中路路可通寨寨相望不必互相策应而实有互相策应之势贼仰攻不能拔食无所左梗右塞步步防人似有不待驱逐而自退之理 

　　△筹办团练章程 

　　一每一保正所管之地为一团又合数侯正或十数保正之地为一大团每小团设立团长一二人或三四人无论绅士居民务须其人心地明白晓畅大义向来为一方之知望者始准议立不必拘定资格亦不得徇私妄举其大团议立团总一二人或三四人总理各团之事所有大团团总须各团公举后访查明确当面验试如果可以胜在再行给札饬办 
　　一团内团勇须年力精壮十五岁以上五十岁以下者无论是否绅士之家有无田产均列名充当其外来流棍及团总团长□不认识者不得准充派定之后团总另造一册某团长名下管领团勇若干开列姓名年齿呈送过朱以便不时亲临查点倘有违抗不愿入团出力者许团总团长指名具禀治罪 
　　一每团制造红边黄布大杆旗一面土大书某团义勇字样团内派一强干有胆力者遇有事之时执随团总左右各团勇帽系号带一根上亦写某团义勇字样 
　　一贼匪诡诈百出常扮乞丐难民往来伺探团内务须严加盘查如见有面生可疑之人立即协力拏送究治如有别处携眷搬入团内者亦须问明来历或有人认识方准入团居住 
　　一团内制造军火器械修卡挖濠一应费用着团总团长协同保正向花户劝输但须就其力量秉公劝捐既不得徇私勒索亦不许任其违抗务使众心咸服如团总团长保正稍有挟嫌勒派等事一经花户告发定即从重治罪加倍罚追 
　　一团内人家凡有防夜鸟鎗素习施放者即多备绳药砂子团成一队或另制营鎗更妙所用钢矛刀头长一尺余杆长八尺坚硬木料装钉其余叉钯剑戟如有素习熟惯者各随武艺所长备用团成一队 
　　一团内有武艺精强之人据实报县派令传习教演各团团勇公议月费以酬其劳 
　　一各团相巨在二十里内外者每议一定期于附要隘处所齐集会哨或施放鎗炮演试武艺既足以壮声势并可使贼匪闻风远遁彼此认识又得互相联络不失守望相助之义 
　　一每团须设有胆力熟道路之健足探报四名轮流走探如贼人在一二百里之内即须去探以便早为预备贼人若将临境团总团长一面即率团勇赴卡堵御如有三人之家以一人守居二人赴卡其有借故躲延者即以军法从事一面飞报别团别团团总团长迅即一面严守本卡一面抽拨团勇各随带器械口粮前往援助如有观望迟缓悞事者即将该团总团长照军法从重治罪 
　　一团内地方须看明要隘处所或山□或旧寨择其易于守御之地筑卡挖濠安设鎗炮加探有贼匪临境团总团长即带领团勇在卡堵截既有大卡深濠不但人人胆壮易于堵截即贼匪亦不敢轻易来扑每卡须容二三十人卡墙须高四尺厚二尺濠深八尺宽八尺四面安用桥方为合式 
　　一立团虽各处分设而有事之时附近几团务须彼此救护如别团现在与贼扺敌其附近各团一经闻信即须派人带领团勇前往帮同堵截同心保护前卡贼匪既不能过后卡亦可保无虞如有各保各卡自悞大事定照军法从事 
　　一倘或有事之时团勇日夜守卡瞭望协力堵御至夜间伏路廵更尤为紧要必须轮流派拨以均劳逸如有推诿偷安及虗应故事不用心出力者团总团长稽查禀究 
　　一贼匪所到之处先以放火与大声喊叫惊人凡有火起即当整顿堵御不可惊慌退避如闻声喊亦石可胆怯违者军法从事 
　　一团总团长奉行廵查派泼传习教演及一切堵御要务敢有□端需索通同舞弊累居民团勇者立行拏究追缴领牌仍倍罚不贷 
　　一县令制就令旗信签传调某团该团总团长即率团勇依限飞驰照信签揭定处所齐集听候派遣敢有延悞者照军法从事 
　　一各团距城远近不一必须与县署声息相通方可随事缓急酌量办理每大团各择一明白晓事之人常住本城凡有团内应行之事随时禀明核夺 
　　一团规立定之后凡团内旧有居民即不得在其搬徙如有违抗搬移以致摇惑人心者定将家产房屋入官作为地方公用 
　　勘靖教匪述编曰团练之法一详于南充曾公一详于梁山方公后经□制军奏遣官为督理其法巳尽善尽美教匪之平得力于此不少即五省数十州县之民犹有子遗不至相率沦胥于贼也亦赖有此耳然团寨往往多为贼破团练之民亦往往多尽数死贼又似与其聚而歼旃转不若疏散而居犹易于逃匿而或能幸免所以然者何也凡民不无贫富之殊而山谷杂处之民饔飧不给尤十室而九其饶有赢余可赒贷夫人者又二十室而一也今聚而为团练往来应敌守卡坐隘领令牌则州县奔驰备传探则道路梭织官粮之所不及仓窖又多焚刼萃千百饿殍于荒原而又加以平日之嫌衅强弱之偶凌故团寨不必遭贼而先巳多自破且贼之所蹂践者各省边隅林谷深峻之地也而乡陬之愚鲁又其本性然也边民之居星散比闾烟火团聚无多于是有并数团为一团者各家姻连不能遍识尝有至戚先巳从贼不知者仓皇窜徙误往依倚以头送入其门比比也故团人既多而贼杂其中无从察别迨羣党之来内贼倏起应之无不立殄况贼诡计百出或遣其党数人伪为难民逃寨下述行迹历历求暂寄词甚恳挚寨人怜之开门延入彼则自谓曾经遇贼锋甚锐且多幻术寨民巳栗栗危惧贼至案破矣甚有贼妻诈称茌妇携穉子龆女狼狈而来团寨尤无不信他率类此诡计极矣故团练死者尤多至团练之民敢出而与贼鬬者亦惟恃有官军在此不过偶相牵制以待官军之至而剿之也羣狼出游于路数童子奔而抗之在童子必恃多执械持兵之强而有力者随其后童子乃以无恐而狼亦不敢大逞不然适送其命于羣狼之口狼无所损而又得食反疑执械持兵者之为土木偶狼愈饱而其气益骄团练之拒贼何以异是虽然团练亦何可少哉有团练而老弱得藏身之固其壮健者贼退则耕贼来则守智勇亦于是乎出□贼所至虽无官兵而亦稍有所惮且不得裹胁犹得古人寓兵于农之意是又在乎官吏于所设各条法外善于调剂尔又曰乡勇即古乡兵之遗意也古之乡兵属于官今之乡勇有为官招募者有民间聚集自成一队而盐粮则需于官者其自备盐粮不过暂时有之若经年累月一切皆捐诸私橐固无此巨富翁也惟团练仅仅自扞其乡不随官军追逐则无所需于官耳贼匪之起适苗疆未靖兵皆从征存留无几于是招募乡勇以佐兵力而三省各州县之民自相率以抗贼者亦纷纷而起说者谓十年战鬬乡勇皆从贼之平官兵之力亦兼藉乡勇之力然吾谓得力于乡勇者尤有在官兵远来或水土不习道路生疏乡勇人人土著何路可通何隘可守皆烂熟胸中一也同伍之人多亲戚子弟患难无不相救一人有失众必奋力为援二也自护其身家自卫其庐墓而又可以报功获赏自无不竭力致死三也此三者皆乡勇所甚便而　国家既不壅其忠上敌忾之忱又无红白之例银养家之别费征调之需时道途之绎骚此乡勇所以为平内地之贼必资而不可废且乡勇一起而贼计穷乡勇一战而贼势困贼之习教者贼之死党也然习教者几何哉计惟于乡民丁壮中利诱之力胁之以益其众而助之势苟战败而被殄沿途又诱之又胁之而日益加多故官兵之诛戮者皆民也贼虽败而何损自乡勇起而民之安室家者入团练强壮喜事者即为乡勇贼无□翼之人故其计始穷贼之过民寨也必呼曰无与尔事吾不破汝寨足矣慎毋助官兵寨民亦幸其无事闭垒而觇其果远去则还相庆以平安乡勇不然日思杀贼求赏每与贼遇乡勇度其可胜必尽力相杀俾无噍类故贼度乡勇可胜亦必尽力以相杀俾无噍类乡勇与贼遂构成雠仇为乡勇者念贼一日不绝即身家一日不保必力图殄净而后巳故贼势始困乡勇为官兵所必资而不可废者以此吾闻长者言尝有劲贼万余屯某地时乡勇所聚仅百人耳值宵深大雾遣劲而疾足者挟草人数十各持纸炮哭偪贼营竖人而燃炮大呼破贼营乱出鬬疾足者绕阵后复大呼之贼疑阵后者大兵也向前践革人而奔乡勇复令数人分隘大呼杀贼贼不敢向自平旷逸乡勇以二十人伏左右俟前茅过疾挠其后贼前走又如之昏暗中无敢回鬬□殪几尽即此见乡勇大有人在 

　　○严如□ 【见保甲书卷三】 

　　三省边防备览策畧 

　　△三省边防备览策畧 

　　山内防维之策总以安辑流民为第一要务流民开山作厂既各安其业奸徒亦不能以煽惑即偶有蠢动而名保身家长欃白梃尽□劲旅好乱之奸民终不敌良民之多也山内差役多客民充当无风生浪遇棚民有事敲骨吸髓弁兵附和为奸如今日檄令查某寨明日差令禁某事地方窵远山民受其凌虐无可告诉无为申理毅然无复有生之乐一二奸徒倡率争相附从则祸变成矣贤明监司太守十数人落落分布三省边境轸恤民隐勤于稽察俾在官人役不能逞其奸蠹伎俩则土流安业自不至有轻生之心 
　　山内营生之计开荒外有铁厂木厂纸厂木耳厂各项一厂多者恒数百人少者亦数十人贼匪滋事之始有议以各厂人多恐被贼裹诱当严行驱散者是大不然凡开厂之商必有赀本足以养活厂内之人必有力量足以驱使厂内之人工作利其赀值帖然为用各商护其资本侦探贼踪往往较官府为真于开厂之地必绎险峻可守之处结寨屯积粮食贼至搬藏其中贼不能里也若不准开厂则工作之人无资以生添数十万无业流民难保其不附从为乱故只当听其经营不可扰也至于联络各厂各设卡伦无事安心工作有惊协力防堵则耐劳习险之人更有得其实力者是在良司牧之善驾驭矣 
　　山内戡定之功固由将弁而实赖地方之司牧贼匪经胜仗后胁从之众多乘间自投地方官不能安辑任兵役吓诈则无路自新又或苦于苛政甘心作贼则所杀之贼不逮所增之数矣即搜捕之时良司牧功亦有易奏者领兵官所带数千人外不能别有统辖地方官果得民心则所辖数万数十万百姓皆为父子兵寨民于官兵经过多疑惧不敢到营即侦知贼在前途不能相告若地方官则贼所至之地保正寨长均须立报得以预为准备此皆制胜之要弭盗之本也 
　　戡乱之方不难于一战而胜之而难于全局而安之乂安之事宽猛并用曲折周详巨细必须皆到则司牧之责任重矣 
　　林中所产老毛竹节密而坚枝柔而劲贼匪砍作矛杆长一丈七八尺拒抗时千矛攒剌短兵砍拨软不受力前矛甫开后矛巳至贼势不支则拔出矛头弃杆翻山形同猿猱窜至他处又砍竹作杆前敌之兵火铳弓箭林内不便施放亦用长矛彼此剌击马服君曰两鼠鬬穴将勇者胜信哉 
　　平原之中弓箭疏通及远火铳亦可得力故贼匪不轻离老林盩厔之役齐王氏率贼匪数万人出山攻扑王提□营血战竟日子药皆尽贼用马队直卫而前有山西千总崔□者奋勇领虎头藤牌军二百名跳跃出迎贼马惊窜自相践踏营中分兵鼓噪继之贼匪始退次日额侯索伦马队至尽锐冲杀边兵猛勇善射一皆当百贼死伤大半逃遁入山自是不敢轻窥平原剿贼之师弓矢铳矛藤牌均宜分队练习不可偏废也 
　　兵以卫民不戢士卒则虽杀敌致果终非云霓之师也经畧参赞所以克奏肤功者拏定保民二字主见每当下营村老皆得进见询问民间疾苦长吏贤否约束弁兵秋毫无犯德侯常剿贼西乡紫阳间四面皆贼督军前后攻击军中缺粮巳二日兵军有掠寨民粮食者立斩以狥故三省边民感戴异常闻两侯营至老幼夹道欢迎经畧之卒山内军民闻之多遥奠痛哭亦可为领兵者师矣 
　　清野之策可行之山外而不能行于山内溪河两岸早麦三月巳有熟者低山之麦以五月熟高山之麦六七月始熟苞谷种平原山沟者六月底可摘食低山熟以八九月高山之熟则在十月苞谷既熟其穗倒垂经历霜雪粒更坚实山民无仓收贮往往旋摘旋食岁潦则望低山之收岁旱则资高山之熟不能禁民间力作无高低早晚之分持清野之说日下符檄督责州县徒滋兵役扰累于事无济也 
　　因山成寨并村为堡固保聚百姓不致蹂躏之要策而山内营汛有宜捍卫之者凡设营汛之地必地当要隘为我之所必守贼之所必经但营汛既立即当卫此营汛崇山峻岭之中安一外委把总官兵数十名而平时寄住集场无驻憩之房舍有事分伏径路无把扼之壁垒置之散地一夫夜呼怆惶四窜则安用设此弁兵为且一夫当关万夫莫开白必有可当之关而后可靠此当关之一夫如有险不守则与无险同惟是山内必守必争之地多营汛到处安设经费有常讵能俱安城堡即建城堡亦恐兵少不能守御因思办理苗疆有建碉卡扼要之法推其意而为碉堡实可以逸待劳以御御多贼匪往来要路有地势过于逼仄嵚山奇不能立站多人者则扼要安设二三碉楼作梅花瓣势或连珠形子药米薪皆贮碉中贼自不敢偷越其汛地稍平或山中小场集则用碉堡法其碉与守卡四面封砌者不同就堡墙中作碉碉向外三面凸出在内一面空之碉高三层上覆以瓦上中两层作楼层砌铳眼炮眼下层以护堡根中上二层迎敌每碉相隔五六十丈令左碉与右碉铳炮接连得及铳炮眼瞭望眼均外窄内宽令内铳可出外铳不得入堡筑土牛厚四五尺高一丈七八尺不须用排垜女墙门即设二碉间计二百一二十丈之城共作四碉每碉用十人守之寝食其中是二百余丈之城只须守以四十人而百姓即可安居堡内其地势宽者添作五六碉地势窄者少作一碉相地势以建设大小匾长均无不宜单碉楼石砌更好堡碉使用窑砖砖每块长一尺宽五寸厚二寸砌四进连灰计厚二尺有余高一百层连灰计二丈有余三面各宽一丈二尺用砖在一万三千块灰之斤数与砖埒山内薪柴近便计一碉工价百数十金要卡用单碉要汛用碉堡民闲之作塞堡者亦饬令彷效为之处处铜城铁壁矣 
　　坚壁清野均制寇良策山内之野难清巳论于前至坚壁之谋则行之确有成效五年以前贼势之炽者以其到处裹人胁从日众抢掠民食因粮于我也自寨堡之议行民尽倚险结寨平原之中亦挖濠作堡牲畜粮米尽皆收藏其中探有贼信民归寨堡凭险拒守贼至无人可裹无粮可掠贼势自衰矣 
　　追敌之难固限于地险然亦多由军粮之不能接济贼匪随刼随食不须持粮官军不能也贼军日走百数十里官军亦日追百数十里而负粮夫马日止能行数十里往往兵行一日粮两三日始达干粮难以多携不能不住扎等粮寨堡既成官兵经由处所预先贮粮军至辄搬运供给庚癸之无呼实资于此 
　　供运之方当于要路各寨预为储备盖当官兵临境之际必贼匪滋扰之时设法供运亦防贼匪拦抢而供运之人尤当斟酌窃尝谓用家丁不如用差役用差役不如用绅士家丁入山行李先自累坠路径不熟闻贼胆怯往往运粮不到浮开运脚使费差役路径熟悉兼恐误差责惩而人夫不受约束是以亦难得力绅士则居住寨堡之中其心急欲官兵杀贼地方宁静事虽公而切巳办理较实心也地方官于寄粮寨堡择绅士耆民谨厚可靠者先给发运营银两嘱其官兵一至便行转运寨堡中多其子弟亲贯共顾颜面必相助运送决不敢误此在地方司牧平日官民一气有以作其趋事赴公之谊自然休戚相关 
　　寨堡之设固足保民于剿贼机宜亦大有裨益贼匪奔窜山谷不由路径官兵尽力穷追相距总隔一二日程以其前无阻截之者也寨堡既成加以团练贼至据险以拒大兵跟击得及鲜不获大胜者 
　　团练之法各寨寨勇设寨长寨副大旗小旗以次分管寨长必须寨民公保承充十数寨相其人之多寡为设寨总选绅士之有才干为众所服者充之近边要隘则各寨軜拨数人设卡防守当耕作之时百姓分布耕种防匪之突至各卡于高山眺望侦有贼踪放一炮则耕作之人尽皆收检农具侦贼向此路则放二炮人畜皆归寨堡贼近则放三炮寨总紏会各寨尽整器械集壮丁堵御前卡信炮既放后卡闻声接放顷刻之时数百里间咸知警备贼至不放炮与非贼至放炮寨总查出均即禀官严惩 
　　侦探不明便至误事而探卒最难得其人往往于中途逗遛数日回则胡涂捏报团练既行于各邑沿边寨总各给木戳探此本境者其探票内必要取寨总戳记如至邻省邻邑饬令所到营县禀请于票内加用印信以杜道途听说之弊宁优给口粮票内无戳记印信必加重惩 
　　团练乡民不过令其保聚无遭蹂躏非欲以此邀战功也教习之时令其演火铳击石子能于百步外中靶为上不必令习刀矛盖刀矛决生死于五步之内百姓各有身家不值与必死之贼拚命火铳则击之百步之外度不能胜尚可爬山而逸至于善击石子猝遇贼匪手无器械地下石块即可抵御所谓没羽箭也以守寨堡尤宜较之火铳费省而力相当 
　　百姓自捍身家不能出境剿捕间有地当要冲本地民力单弱必须得人帮助者当剀切谕以唇齿之义而所调止在数十里内百姓知无远役地方官又能加之奖励轸其饥寒自然踊跃从事 
　　团练之法有疑其劳民者是大不然当贼匪猬起之时山内州县岂能处处用兵防守团练之众虽不足以当大贼而声势既张则小股贼匪亦不敢轻有窥伺查贼匪将至必先有贼探侦视无备乘虚而入团练既成每月操练两次不过费两日工夫其余二十八日尽可力作若不团练则贼匪日日滋扰地方光棍加以恐吓百姓日藏山洞不敢耕种其废时荒业为何如古人称平贼方畧征调不如招募招募不如团练然总须相兼而行则战守有资矣团练虽民间自捍桑梓须官府激励少为赀助故于有事地方上官当量为调剂俾得展布始可责以固境保民也 
　　山民质朴劲勇耐劳习险非平原百姓气浮而脆者可比果其团练得宜贼匪畏之相遇辄曰土豹子可恨盖贼匪之用以劳我师者我兵必分道架梁而贼匪翻山踰岭其来如虎其去勿鼠跟追倏无踪迹心山民则不然贼匪之能皆山民所自具而贼匪之路径又不逮山民生长其地为更熟也但训练之时有宜与首人讲论者百姓非兵勇难以法治可胜不可败如伤数人则余皆鸟兽散锐气挫矣贼来勿迎头攻击沿途分伏壮健于山湾石角之间贼匪大队过去必有拉后之数十人委顿道途间突出截击可以尽擒前寨既用此计后寨亦依计行之则贼所过寨堡必有损折又贼于夜间有住扎地方附近寨堡拣壮健于夜静更深时用大炮过山鸟遥击之纵不能多杀贼而彻夜不得休息必惊惶拔走明日至他处又复如此则贼亦疲罢拉后被擒者益多我不劳而彼巳不支乡兵困贼之至计也 
　　山中打生猎户平时专驱除虎狼之为民害其火铳百不失一五溪蛮无以踰之又各厂中防■〈口固〉匪刼掠有嫖客技击一可当十壮士往时有捐重赀募数百人护辎重者独无失亡或大军有急挥此辈援之往往转败为胜古名将破贼必蓄选锋此足备军锋之用不事外求者 
　　州县民壮例本与兵一体操演设以卫库狱者近则只以唤词讼提人证操演二字绝不提及盖通弊也山内则有不得不讲者地方辽阔城守之千把汛兵数十名解犯送差而外存城几人偶有盗贼文武措手无策亦决不敢向前搜捕以致浸酿事端窃以山内民壮当相县之大小大县设一百名中小亦必八十名责成县官勤加操练每名岁支口粮一十二两此项经费即查明从前叛产绝业将佃租动拨自可敷用 

　　○沈峻 【见筹荒下】 

　　防海议畧 

　　△防海议畧 

　　高郡东南距海以电白吴川为要害电白外有大小放鸡吴川外有■〈石旬〉洲其地下邻雷州白鸰锦囊南至海安自电白放鸡而南■〈石旬〉洲悬其中暗礁暗沙难以悉数非熟谙者莫敢入实足为高郡之护然邻境洋面未靖则吴邑防范宜严余以为防海之策外洋利哨探内洋利攻击善攻击者在勤操演设团练夫船犹马也水师之船若久泊内港绝不行使则人船不相习不知风水之性不历波涛之险临敌方倾覆是惧乌能制胜故首勤操演兵以卫民不若使民自卫编查各村壮丁分领以团长统领以团总俾老成绅耆充之官予军仗以时操练无事则守望有事则出战既可补汛兵之不足而居民亦藉以保护其身家故次设团练而其要则尤在绝盗需盖盗船必资料粮愚民趋利若骛透漏交通事所不免应严查滨海渔船祗许单桅平底朝出暮归不许双桅尖底经旬不返凡摃料硝磺之类悉厉禁接济内断盗自立散至堵御之法宜合不宜分惟有固海岸防港口专致力于盗所从入之途而巳 

　　○张海珊 【字越来号铁夫江苏吴江人道光辛巳举人有小安乐窝文集】 

　　湖滨备御事宜 

　　△湖滨备御事宜 

　　吾里北枕太湖南则诸漾环绕苇茭丛杂水道错互素为逋逃之薮而西北四安广德长兴诸山绵亘数百里每当天下多故则饥民啸聚尤易藏奸如明季赤脚张三等沿湖被害尤剧　国家承平日久意外之事似非所虑然民贫赋重十室九空兼之旱涝迭至石米五千穷山密箐保无啸聚之事况苏湖内虽空匮外似饶裕吾里又两郡分界人烟稠集甲于东西诸溇尤盗贼所觊觎也备豫不虞古之善教有志之士正当讲求捍御以分郡县大夫之忧以造乡里之福如以为出位之思非吾敢闻 
　　一御盗之法莫如保甲近日　朝廷颁行十家牌盖用阳明先生南贑之法其法每家各置一牌备写门户籍贯及丁口多寡之数有无居住暂宿之人揭于各家门首仍编十家为一牌开列各户姓名日轮一家沿门按牌审察动静但有面目生疏之人踪迹可疑之事即行报官究理当时奉行如揭阳县之编写外兼加义勇之名阳明虽以为生事扰众然他日又有建楼击皷之谕谓各随才力为之不在牌之内且云此法一行则不待调发畜养而家家皆兵人人皆兵诚有如　圣谕所云寓兵法于保甲中也无如十家牌法虽经官府申饬而上下仍以虚文了事今亦不必别求捍御即遵此法而意为之变通可也 
　　一吾里桑麻被野村径百歧守备果严寇盗殆无所措足法宜十家为牌家各置一钲一家闻警十家齐起倘有不行救应同族族长责之异姓牌长责之且以粟米布帛为罚再于水陆塘桥去处树栅为守日轮三人看护每村各划地用更夫二名晓夜廵视皆于十家中轮值用私钱雇者听 
　　一私习器械律有明禁然近日楚蜀教匪之乱乡勇俱习弓刀则有事讲武　朝廷未尝概禁即使置备良难而锄耰棘荆铦手钩戟制梃以挞秦楚者有矣况寇盗之乌合者乎 
　　一寇盗之来拒之岸则难为功拒之湖则易为力翠微北征录所载禁涉□不一曲铁为钩曳之以索谓之聚钩则所触无不伤直铁为针透之于木谓之涉针则所过无不创编竹为索纽篾为刺谓之水毛猬以锥涉者之肌肤断木为轴钉铁为锥谓之水蒺藜以剌水兵之胫股以上四法宜于浅滩若中湖深阔之处则系索网以绊其棹立刀口木曲膝锥以凿其舟贼安能近吾岸哉然贼不能来我亦不能出非计也宜于聚钩涉针所不施之处插柳条编渔沪暗记曲折往复之路庶于出入有便 
　　一守御之器莫良于火顾枪炮非民间所有制造尤艰茅氏止生志中载有竹将军一器似尤便用用猫竹圆厚者长四尺许将圆凿开涌其节止留头节作底节后留一尺四五寸用一木柄柄头照竹节凹凸之形直抵竹节处周围用四肥钉犬牙样钉之以苎麻作辫或三比绳自柄至口紧紧缚固傍节底先置润黄泥三寸以一分厚彀筒口大的铁钱一个盖泥上傍钱上开一药线眼先将双药线引入四五寸直透上为妙方入药一斤看竹之大小增减巳入药用木杆轻轻筑实少用纸团或干土实之又将一分厚彀筒口大的铁钱一个钻眼如莲房式置药上方以彀筒口大的圆石弹一个置钱上或再加碎石铁小铅子于钱上更妙外以麤柴径寸二根长三尺许缚如校架之此器费廉工省且随地刻时可造身轻可负及远一村中若得数百具便不患外寇矣又志中所载粪炮罐法白云神水法水箭法弩箭药法似皆省便可用以方杂不录 
　　一兵法以坚忍为上孙子曰以治待乱以静待哗此治心者也太公曰事莫大于必克重莫大于元默东吴朱伺善战或问之曰两敌共对惟当忍之彼不能忍我能忍是以胜耳朱子曰祗就这腔子里呼吸问便可以弱为强变怯为勇今如岁首讹言一夫夜呼而奔窜者数十里则不能忍之故也倘有寇盗如入无人之境矣须知室家田庐皆在于此去此将奚之乎我能往寇亦能往平时宜常以此意为乡人解说则临事不致仓皇 
　　一一乡之中有一等强梁不逞之徒承平时为民蠹有事时即为乱首然结之以息处之以诚待之以大度制之以威严勿拘拘小节当其得用或反胜于善良使贪使诈有何不可 
　　一吾里室鲜盖藏即殷户亦无数百石之蓄烟户三千计口不下万余通计老幼以人日八合计之当日食米八十石除殷户自给外皆须于平望枫桥等处采买倘诸处闭籴道路疏虞终有流离之患故积谷之策平时不可不讲惟此一着最为难处绸缪未雨所望于有力之仁人君子 

　　○魏　源 【字默深湖南邵阳人道光甲辰进士有清夜斋文集及圣武记海国图志】 

　　城守篇 
　　修备上 
　　修备下 
　　守御上 
　　守御下 
　　制胜上 
　　制胜下 

　　△城守篇 

　　仁人不问伐国书生不足谭兵而守圉之制兼爱者详之专城之名守土者居之道非同傥忽也事非必将帅也用非必乱世也以救人以卫民兵者不得巳而用之故言攻不如言守作城守篇 

　　△修备上 

　　豫备不虞善之大者也不备不虞不可以师故董安于之治晋阳可谓备之于时平者也颜真卿之修平原可谓备之于几动者矣沈璞之缮旴■〈日台〉抱真之实泽潞则以其冲要而备之也宋祖袭清流关之径金人出饶风关之背失于间道而未备之也勿因敌远而忽之如弦子之玩郢勿因地险而恃之如姜维之轻魏备之如何一曰城二曰池三曰城之内外 
　　城所以卫民也守城之法从攻城之谋而生虞仰攻则高垒以卫之虞直攻则厚筑以卫之虞其迫于垣而隳靡也则隍池以卫之虞其远于隍而凭陵也复睥睨以卫之故欲善守必明善攻惟知患者能捍患古者公输墨翟恒相反而相师城之善者一曰险要朔方受降凉州和戎拓地千里不假战功种营宽州复完废垒玠移合城钓山爰徙此之谓据险魏胜海州城枕孤山庭芝守扬敌噉平山皆拓重城包之内环或浚沟渠以限马或潴塘泺以陷敌或沮三海以卫郢或种榆林以制骑此之谓设险一曰基固基固必根深而土实开土及丈或得石或得坚士皆可为胜重之本浮泥松沙必垦令尽试观掘井者一层沙一层泥最下必有黄土至于基址广厚必较其上所载者倍之乃人而不圯一曰坚厚周世宗取虎牢土以筑汴城及蒙古攻汴受炮所击惟凹而巳是之谓坚朱序镇襄阳序母韩氏谓西北角当先受敌于其角斜筑二十余丈贼攻西北溃便固守新城是之谓厚一曰形制宋艺祖筑京城取图以进用御笔涂之如蚓曲焉命依式修造及蔡京攻营扩为方城金人来攻植炮四隅一炮而击应声摧堕然后知艺祖之远见也唐肃宗时武威九姓商胡反时武威大城中有小城七胡据其五判官崔称以二城兵拒之旬日而平则又重城之利也 
　　□所以卫城也濠之得失城之全毁系之故筑城必凿池池有三宜一宜深深不易填约以三丈为度如浅则令内外居民凡筑室烧砖听于壕取土官府工作亦如之民有轻罪者罚推土数车内培城脚而免之谚云池深一丈城高十丈池深及泉城高触天是临深益以助高也二宜阔阔不易越约以十丈为度底阔半之以城上铳弹得及其外岸者为得中太远则铳力不能及敌也沿岸多栽盘根宿草以固之防善崩也三宜暗穽有暗穽则不易偷渡法于池底十步凿井深阔皆丈及泉为度复外引河流内泄城潦以益之又暗表浅处以便道兵渡击也是之谓重渊三者濠事备矣若其山城地势不可以池距城二丈掘坑高卑或错石条以拓冲梯又或冬月囊沙列柳汲水灌之一夜冻厚坚滑莫上功约易守此之谓重险其有溪河遶城可通舟楫者则与树桩木于水上不若伏铁杙于水际盖利器不可以示人故有形者贼易防无形者贼必坠 
　　城之外则敌台宜备堞垣宜备牛马墙宜备暗门宜备敌台者以杀敌为义也不能杀敌则如勿台台之制贵长出不贵横阔大石厚砌其前面所以捍蔽也虚其左右而空其中以梯上下层各窍之以施火器以便瞭望也其孔内狭外阔以便左右取准也各台相距不宜太近近恐对放神器自击其城也更不宜太远远则矢石无力不能及敌也凡敌攻城但顾上击不虞旁攻轒辒木轳旱船之属皆防上而不防下守城者每无如何则任其挖掘若有虚台之制左右夹击则两台之间虽守垣无人贼亦不敢登矣城堞亦名城垜以躲身为义也不能躲身则如勿堞堞不宜太高高则掷石无力堞口不宜太狭狭则碍于击贼今之为堞者高与肩齐口仅容肘皆不可用如欲用之宜于堞内各砌一基高阔三尺则可固堞可击贼可憩卒又必各留悬孔贼远则堞口瞭之铳矢射之近则悬孔视之随机御之我可捍贼贼不能伤我则御之易矣凡悬孔之砖先为弯胚以陶之既成而甃用之若夫牛马墙者则在城外与濠上凡濠之岸不拘宽狭狭即丈许宽不踰倍其滨为墙砖石随便每雉一大铳眼每过五步则一中铳眼距地三尺每眼上各为直缝 【三寸高二寸阔】 以便瞭视再上三尺一小铳眼 【宽止一寸】 墙脊用尖石锐砖以制之贼对濠则小铳击之贼众则大铳击之贼登墙则大斧火棍一击而坠之或一时收敛不及或昏夜难辨不敢开门则避难之人牛畜之属皆暂于墙内以避之城与墙为依墙恃城为命缓急相助进退有卫施之无濠之城尤见其力此刘琦所以胜于顺昌也守御巳坚始可出奇用诈以战代守以御解围则莫要于者门暗门之制潜视出入便处凿城为门外存尺余临时方穿内施排柱铁木柑撑或贼初至营阵未整或暮夜乘贼不觉或贼攻城初息或贼围久巳怠潜出精骑衔枚袭击胜不远追贼疲自逸仍于城上多积砖石防敌犯门急击勿失是为暗门亦曰突门藏于九地之下为暗动于九天之上为突暗门防奸细之逸出突门防敌人之袭入慎之哉 
　　城以内则城路宜备内濠宜备巷战宜备保甲宜备储峙宜备凡城之内多留磴道半里一座以备缓急磴各一栅严司启闭一防贼登一防怠卒凡城之内皆设内濠深广制度与外相当外岸周遭亦作垣墙贼即入城尚有内防互相夹击贼必败伤昔睢阳之围贼于城外筑重濠木栏以守张廵亦于内作濠以拒此之谓也有严城有内濠始可言巷战巷战之法许逵行之于乐陵使民筑墙高过屋宇圭窦其下一丁窦内余皆入伍设伏巷中洞开城户贼果大至火施无所兵加无处旗举伏发擒斩无数盖拒之城外者上也然数贼入城而阖门鼎沸亦不可不防也纵不能按巷尽备而近城要路必不可不严戒以陷敌也至于守土之法可通行之平日与临时者惟保甲与积储保甲之制以兵法部伍其民凡审丁查赈诘盗皆赖以行而施之城守尤急以肃号令以均力役以稽奸细以慎火盗保甲行而储积亦易矣积粮莫便于令民自积盖输之于仓颗粒亦有难色贮之于室虽崇墉谁不乐从但使家有盖藏何虞有警无备然储积非特粟也台城之闭公卿以食为念男女贵贱并出负米而不备薪刍及后坏尚书省以为薪彻荐剉以饲马又不备鱼盐久之人多身肿气急死者什八九是则薪宜备刍宜备盐宜备匈奴围疏勒绝其城外之汲涧北魏围虎牢穿地道以泄城中之井脉则水宜备外此更有医匠技艺必用之人宜备兵器火器木石灰油必用之物宜备 

　　△修备下 

　　兵法曰军无粮食则亡若乃贼无辎重掳掠为资彼巳先犯兵家所忌我将断其乳哺以死之乎抑将借兵而赍粮乎欲筹坚壁必先清野凡清野之法有五一曰清五谷秦人芟麦桓温溃赵犨徙粮黄巢踬寇准土谷敌兵畏惟辅焚粟金师匮于谦空仓强寇悴然或谕之而不信令之而不从者一则城中积贮无所一则官府假借堪虞也必给城中官地或寺观以为囷积令自典守而自粜易之官不过问焉其搬运不尽者而后官籴入之粟有入城无出城则以米易钱乡民便以钱易米城民便饱我饥敌一举三便如迫不及宁从焚土二曰清牧畜凡掳掠之最便者莫如牧畜不烦运载驱之而去未交一兵巳饱敌欲是以李牧严堠入保而胡不窥边陈俊轻骑收掠而贼自散走近城则入城聚之远城则堡壁收之施诸边塞尤为要策三曰清刍草敌恃马以强马恃草以食守边将士每秋月草枯出塞数百里纵火烧荒刘仁恭以之制契丹思摩以之待薛延陀西夏元昊之于辽则且退师三舍每退辄赭其地遂以诱敌取胜矣若夫金人据牟驼冈之刍豆而汴京围于谦空近郊之牧厂而敌骑退则刍茭峙积尤易遗敌往事可鉴矣四曰清水泉敌所资者非草即水秦人毒泾上流以馁晋隋将药境内泉以病虏刘琦毒颖困敌师毒草困敌马五曰清庐□清郊场凡近城三丈内有屋者贼或内伏以仰射或取梁柱为云梯或顺风延燎或乘基走日堙此皆不守之城也严下令撤之急则毁之凡濠外里许皆宜旷野有村落则敌得而据之有台■〈土答〉则敌得而瞰之有土自十则借以填濠而碍炮有丰草沟渠则敌可隐匿其有大树及竹木囷积者皆攻城之具也或除或禁或运入有水筏在百里外者暂移小港而隐匿之违者以军法治五者行而野清矣我能害敌而敌无以害我则先为不可胜矣虽然城之所卫者有限而郊野村落之不可尽卫者无限则所以犄角分错各自为守非堡寨菒尚焉 

　　△守御上 

　　守御之具既备宜筹守御之人大端有三曰定号令严禁约广方略号令之要先一事权守土官为主居中调度余分四面四隅各设正副以丞倅绅士为之小事听其处断如旌旗号令有不便者必禀主守毋得擅易政出多门者败法令不行者败次安乡民土木之变于谦奏凡兵皆出营郭外毋得示弱郭外之民皆徙入内毋令失所凡避乱入城之民有亲者依亲无亲者官为设处男女毋杂各从其伍乡民既多宜防奸细防之之法立栅壕外以诘之分门出入以别之亲识保领以核之然后分汛地聚则难周分则易守段落不可不明也孤则易折众则难摧众志不可不和也然后择贤能有十人之能者统十人有百人之能者统百人有千万人之能者统千万人是得一人则得千百万人失一人则失千百万人也柔懦者不为长昏愚者不为长暴横者不为长执拗者不为长奸私者不为长志不奋发力不强健者不为长一隅稍疏三方失守可勿慎乎然后编丁壮计其贫富以定多寡使富民无丁而有丁贫民无食而有食则均而无怨也堞三四人少亦二人更番宿食各近其居则劳而不困也然后给守具计城若干堞计守具若干事按地而给之余置城楼以备不时之需有神机火器劲弩坚盾于阨要而备之凡人夫各记姓名于堞各识其处而以时演习之如此则号令定矣禁约之宜申者数事禁讹言禁方土恐其煽众而泄情也禁茶坊 【奸人谋议多在茶坊者虑酒后泄言耳】 禁寓店禁夜行恐其薮奸而诲盗也禁吹响器举表竿恐其应贼而乱耳目也禁妄动禁呼噪恐贼惊我而乘之也禁擅离汛地凡门栅台堞库狱中□游营奇营战营各止其所离一步者斩所以壹众也禁擅入汛地恐贼谍托艺贩以觇探也禁私启门窦禁私酬贼语禁私启贼书有犯者斩尤军法所必治也守既固矣乃可以御御之方略曰具犒赏以鼓士共甘苦以固众谨斥堠以备警 【设墩台内设望楼远镜】 厚侦谍以审敌选死士为亲兵以弹压设更番之游兵以策应屯阨要之外兵以犄角凡贼来攻则人各保堞有警轮守无警轮廵传食而迭宿各止其处凡便利皆贮之将热以浇敌也石各以类积之可大摧而小击也灰之以瞀其视也楼橹泥之以防其爇也雉置楮墨以备缓急也时而逻之以稽其疏佚也诛信而赏必所以作其气也凡贼之攻我也有七乘昼夜疲劳乘我惫旷日持久乘我怠风雨晦冥乘我忽矢竭炮稀乘我乏堞单坡平乘我隙失火惊扰乘我急声东击西乘我不意此七乘者城之存亡不可不备也凡守城之术心欲一气欲壮力欲逸足欲定声欲静知同生而共死则其心一矣知攻难而守易则其气壮矣守里不如守丈守丈不如守尺愈远徒劳愈近得力十步而外毋虚矢石则其力逸矣贼攻东南我备西北游兵四应守兵勿易各死其所毋离五尺宁我致人不为人致则其足定矣声乱斯号令不闻声谨斯心志不肃声扰斯贼人得计手示目语毋嚣其气夜惟更柝昼惟旌帜则其声静矣凡贼之屯城也以逸待我劳以饱待我饥以坚忍挫我锐以优游懈我备声言解围以安我意声言增兵以夺我气乍动乍静以疲我志缓进散冲以耗我力筑垒增栅以老我智我惟一定示以不愦撤围勿喜疾攻勿避示怯勿进归师勿蹑约和毋信诈衅毋利忽退毋懈久持毋敝有待援毋出奔奔必死援必生 

　　△守御下 

　　闻之善守者如环使敌不得其间而入焉敌诡有万守岂一端其道赜殽不厌详参请极情变知者观焉防莫重于门槎其外以备敌之焚也坑其内以陷敌之乘也悬板其上以诱敌入而使为禽也凡门之制宜备火攻故窍其扇以出铳槊则攻者不敢前也 【羊侃守台城门凿扇为孔出槊剌贼】 池其上以溜水则火者无所施也 【凿城上近门处为池横长与门等上阔底窄形如檐槽横开七孔临时灌满水如闸泄此灭火上策亦羊侃法】 若火巳然则提瓮缶而掷之或囊糠沙而湿之或益薪月城为火池以隔之皆所以备急也毋徒石砌土填以自塞而张敌也防莫多于堞防堞之法湿毡絮而悬之以蔽矢而制火也 【伹防贼钩竿】 或多悬剌木或外架浮篱防潜袭而梯登也竹编牛皮而凿其中出内矢而捍外射也随攻所向而布幔张之则炮石冲车不能坏也若坏及堞则木为女垣而轮推之所以代堞也若坏及城则急栅而拒之劲枪弩以守之否则益火以绝之急筑偃月城以翼之内掘深濠以备之则敌莫能害也门堞既固乃专防奸凡奸之生也有内外被围者当先安其内而后及其外贼至而甘心从逆贼入而乘机刦夺者穷民之患也开仓而廪之授戈而使之则穷民效用矣北门之管以仕而危维州之垒以嫁而启汝州之城以版筑应募而溃是内应之奸也择亲信以任之加外钥以固之则内应塞矣围守既久人无固思一夫下缒众心危疑或嫌衅于我或贰敌居奇是离畔之奸也单激燕劓即墨怒鄩纵反间降兵疑则离畔止矣严失火之令备救火之具防火药防草场所以杜变也狱者变之薮库者刦之招径窦者贼之媒所以除蘖也奸之外至非惟谍诇也有诡冐焉有潜袭焉有诈诱焉栾乘妇车入曲沃蛮衣败卒陷犍为晖效蜀帜败景崇贼称中使入幽州是之谓诡冐雪入蔡州雾破夹寨则乘晦冥而袭之岁首破秀容元夕夺昆仑则乘令节而袭之梯倚城外华州危甘骑径入隆德破 【宋王德禽姚贼事】 则乘不备而袭之是之谓潜袭佯退而实进巳去而复来声前而□后求和以缓备伪降以纳间是之谓诈诱令严可以杜冐备密可以防袭持重可以制诈虽然敌之外攻者非惟阴谋也有显术焉显攻之术十有二曰土山曰磴道曰填濠曰云梯曰木驴曰地道曰撞木曰钩竿曰蚁附曰炮石曰火攻曰水攻距之之法曰外山既临内山应焉层楼增高明制其巅或则地道潜引彼土陷不能立阴制其下此拒土山之法也囊土积柴将磴以登我潜投蒿杂以松明因风火之彼积必倾此制磴道之法也填濠之攻或草包土掷者如雨或推轮桥中实薪土且荐且覆遂渡莫御若是捍之火药为主星掷飙发敌败而去此制填濠之法也云梯飞空上施湿毡多载壮士翼以轒辒薪土随之填堑遂前则如之何曰度其可焚火箭是宜或则凿垣三木并施一钩一距一则燎之苦皆不制必谋地池通隧蓄干潜焰勿熺重必偏陷鼓鞲急随其焰亘天积尸如坻此制云梯之法也 【或为撞车铁里竽首逐便移徙伺梯撞之】 梯高既败乃创木驴蒙以生革十卒一车径造城下俯劚且锄城臬兀于隍矢石莫如则如之何曰束苇实脂歧如燕尾缒而烧之立烬可俟革湿或阻更以治炉铁汁筛之若并万珠穿厚彻坚溃炙须臾杂以膏油烈焫必俱则制木驴之法也 【或作绞车施钩索四轮可以挽重俟攻具逼城则以长竿举钩索拽而人之术自败】 上攻既穷俯攻复败乃谋暗道凿土为窖角鸣地中墙倾垣坏则如之何曰以山制山以坑防坑绕城多坎伏瓮而听其声空空掘堑以迎扬灰煽烟若鼷遇熏客知有备计辍不行则制地道之法也城攻既钝将谋女墙爰撞爰钩蚁附炮伤四者各施主人仓皇则如之何曰客若撞木来者宜以钩竿割之绳断木坠计不得施客若钩竿来者宜以推刀制之曲刃外向长柄下垂迎刃而陨以锐为宜若拒蚁附其道多端绳钩上挽锥板下抟转石擂木如雨循环急则重斧斫其近攀远则蒺藜剌马碍轘若拒炮石以柔制刚张幕结□布桔囊糠障以牛革补其坏墙此拒四者之法也敢问火攻则如之何曰火之来耶或以高车加镬于□炙炭沸油积薪助嘘得水益焰楼燔可虞宜下湿沙泥浆与俱或束松竿灌膏焚橹利用铁钩以断其炷若燎巳及水灭则宜或筒或袋以熄为期扑缓则殆毋悔噬脐此待火攻之法也□问水攻则如之何曰水之攻耶必城库洼缮版窒窦勿为鱼虾急□善檝载锹乘划衔枚夜出决堰囊沙敌垒溃乱急击无哗此待水攻之法也问者曰善 

　　△制胜上 

　　攻者为客守者为主胜在守乎攻者生地守者死地胜在攻乎日胜无定在制胜在人援不可恃守不可恒凡破军禽敌之道先在自治吊死问伤所以恤下积薪誓死所以厉土鬻财犒军所以劝勇托神设誓所以固众设像朝阙所以激忠诛除反仄所以伸威声言援至所以安困开门出击所以壮气此制胜之本也出如脱兔动如发机此制胜之术也其术如之何曰邀其归路而截之诱其近城而取之佚能劳之饱能饥之静待动暇镇卒佚制囚险而制之犄而角之援而结之围而解之敌将能识之敌矢能取之袆扼八于三岭也桓蹙休于夹石也清河之禽明彻也京口之困兀朮也知归路之可乘矣诩之弱弩诱羗也宫之伪降陷操也雄之设伏间尚也锜之浮桥济敌也知诈诱之可用矣佚而劳之其术有二夜鼓严队若将出击及旦乃寝伺怠忽出备夕攻昼备昼乘夕更冲迭突不令休息此之谓明扰或募死士效敌衣号乘怠刦营因风纵炮电起奋杀电止则寂惊与同惊息与佯息呼散啸聚如万如一暮往晓返东出西入疑鬼疑神无声无迹此之谓暗扰饱能饥之其术有二敌有粮艘募凿沉之敌恃囷积目闲侵之辎重禽之火药焚之此之谓明害毒其水泉以渴其人毒其草刍以饥其乘囊土量沙以□其声此之谓阴害虽然不可以不静也守陴静坐徐城莫测鸡犬无声顺昌逐北巷断夜行刁斗寂默哗则易惊静无不克虽然不可以不暇也临敌仓皇躁则可乘洒门郄扫强敌敛形饮博澶渊解衣新亭其外有余何机不□虽然不可以不佚也毋失饮食之节无绝人马之力无肆寒暑之极请言其要番休迭息彼竭我盈厥势相百虽然不可以坐俟也汉阻兴势爽不前唐扼虎牢夏兵邅玠保大散巴汉全蜀失阴平成都覆燕亡大岘灭广固幽弃榆关胡马牧不守采石侯景祝纵敌渡河金捧腹无悔噬脐无忘蚁筑舍易即难前车屡覆虽然不可以株守也善守者守郊原不善守者守城垣奇正相辅如环无端何处可偏师令牵顾何处可游兵绝饷路何处可伏兵摧半渡步骑屯外分据要害城与相应敌受腹背抄粮掠樵困久必败布围陈宫困于邳慕容离城卒全棘永援鼓城而不入元景守随而分卒虽然不可以孤恃也楚非包胥郢都覆赵非信陵邯郸蹙史慈告急于平原崧女突围于州牧虚声应和者不可恃邻不知兵者不可恃解紏者不控拳救鬬者不搏撠批亢捣虚格形禁势守陴闻之锐气百倍表里夹攻坐收其弊虽然不可以久困也可恃者巳难恃者人求援莫应非奇曷生廉范形之以缓而围解耿恭诡之以神而围解虞诩示之以众而围解田单火攻以牛而围解皇甫火攻乘风而围解刘琨胡笳悲啸而围解光弼地道陷营而围解张廵诈走破敌而围解郝昭死守方战而围解赵襄间其与国而围解陈平间其后宫而围解勾践间其谋臣而围解华元刦其主帅而围解曰然则识敌将之法如之何曰射之以书以观其取而告也尝之蒿矢 【以矢尽故】 以观其走而白也急选善射中之勿失是殪一以当百也请问矢真尽如之何曰缚蒿为人夜缒之城敌争射之其矢盈坑或则垣内张盖往回敌疑主将发矢猬来因资于敌其巧莫阶 

　　△制胜下 

　　问曰莫夫荆扬之国半皆濒水践山为城堑江为池则守岸重于守城水战急于陆战矣敢问守之如何曰舟师可以进可以守东南之师趋三齐者自淮入泗而上趋河北者自汴入河而上舍舟登陆尚得半利趋关中者自河入渭径至长安水陆并进可以全利此皆以舟师进者也塞建平之口使自三陕者不得下据武昌之要使自汉水者不得进守采石之险使自合肥者不得渡防步之津使自盱眙者不得至此皆以舟师守者也扼江之城不过十郡十郡之要不过七渡其中形格势禁扼吭枕背谭兵揽图之士类能道之矣请言舟要大胜小坚胜脆顺风胜逆风顺流胜逆流防浅防火防风防凿防铁锁铁杙以闽船遇倭船如以车碾螳者闽船如城倭船如舱大海相逢鬬船力而不鬬人力此以知大之胜小矣以粤船遇闽船如以石破缶者粤材皆铁力而闽材仅松杉风涛相冲材枯者一撞即碎此以知坚之胜脆矣 【韩世忠以海舶败金兵虞允文以海鳅船沉敌舟】 孙曹刘卢之争 【刘裕卢循】 顺风者得天助逆风者失事机可以知乘风之利矣春秋吴楚之争从水战者楚常胜从陆战者吴常胜可以知上游之利矣虽然鄱阳之战敌舰高大我难仰攻明军纵炬而烬之此以小胜大脆胜坚者也吴越之战敌得风势傅瓘引舟佯避俟敌过而回舟扬灰以败之此易下风为上风者也梁陈之战敌顺流而东直趋建康侯瑱徐出芜湖蹑其后敌舟反风而自焚之此易溯流为上流者也若夫浅之为患则御舟胶沙鄱湖几危然岳平阳么预置草筏以塞港迫敌走险而遂禽之吴攻交州乘潮挑战以伪遁潮落碍杙而后乘之则可以浅致敌也风之为患世杰飓覆于厓门金师涛卷于唐岛然海舶之制两头设柁东风西驰南风北驰占验有定无适不宜是可以人备风也火之为患以孟德之强而败世忠之智而败徐道覆之谲而败或乘风烈而人之或乘无风而火之 【海舰无风不能动】 或分步兵夹岸而火之然厓山之战海舶皆涂泥而火箭不爇河阳之战铁竿拒油艇而须臾自烬是可以计御火也中流失铅一壶千金与其死战于舟上不如阴制于舟下与其破敌之卒不如破敌之艘则凿患甚焉然或舱用夹板或底置铁钉或募善泅以护舟则亦备敌之沈我也若乃敌进欲距敌走欲禽或横铁锁或絙舟轮系树沉石伏椎扼津非皆断水之计欤欲破铁锁暗椎者宜作大筏乘以先之椎着筏去大炬后随长木灌油镕铁断维若破笮联艨艟者宜募壮士披铠进攻绠则中之薪油以从舰断随流焚溺蔽空若破蔑石□浅者宜令善水潜以锐刀笼解水涨顺流莫胶此又防敌之断水者也请言舟制曰八轮船厚板五槽中有八轮其上三桅柁楼后横顺风使帆逆风转轮帆索药浸雨火不侵周以生革捍矢卫兵狼牙钉底用防奸人攻守皆用风涛不惊曰楼船重列女墙战士凭之窻矛穴弩炮车外施湿毡生革御火是宜周环如垒可战而驰牙旗金鼓大将之威无风难使多则非宜此皆用以统率者也曰火轮神舟形如海艘生革障矢上下三重旁轮激水中层刀钉机关以俟下舱伏卒閴疑神鬼募泅善橹破浪如驶佯败争泅空舟以委践机触刃精卒骤起火器四发樯队披靡曰鹰船两头俱锐不辨首尾竹板密钉旁窻出矢进退如飞顺逆可使多其橹桨水战可恃曰渔船材简用巨出海最谙每载三人一桨一帆一以铳护任意往还随波上下敌莫我觇此皆用以哨探者也曰蒙冲多张生革用障矢石篙师在内弩枪是卫但取神速乘其不备空见船行曾惊入渭曰无底船士立两舷旗帜壮观诱敌竞入溺死无算又或三舫联为一贯中实旁虚浮板易谩夜战误敌功倍事半曰走舸舷立女墙多桨如飞壮士径进绝流出奇或火或挑急遁勿疑此皆用以掩袭者也曰子毋舟长余三丈前为□舻广实药薪后舱内虚小舟藏之使风齐驱抵彼火发后舟则逋曰联环舟舟分二截联以环钩外视若一径趋敌舟前冐铁钉载炮实油钉撞于敌环解钩抽炮火击之后去前留此皆用以焚敌者也曰沙船调戗使风三桅五桅一日千里大帆长驰增以舷栅江海是宜曰鬬舰形如楼船其制稍遒外墙内棚伏弩重矛上无蔽覆死土环周冲阵陷敌克壮援枹曰游艇有舷无墙多桨迅□虞侯用之回转阵伍计会进止不失起处此皆用以战敌者也焚敌莫如火碎敌莫如炮炮或自震以筏易船水不可沉风不可颠坚架量高审敌测竿暗表识之远近直弦舟处筏后布障筏前敌莫我测望之如垣贼近发之齐声震天外摧内圉施必万全此用以自守者也若乃饮马天堑欲渡狐疑宜用浮桥枕席过师大艘数十巨笮絙之试诸上游移置敌矶夜钓量江谋士堪师此用以济水者也舟舰缮矣必练水师水师二要一专号令二重募练号繁则淆令纷则杂编什五舟为一■〈舟宗〉哨官领之两哨为一司分总领之三司为一部部将领之旗皆同色异镶异号以别之舟各一总管专其责成而悉钤束之凡舵工必择胆而练者如临战股栗必亟易之此之谓号令募练之法因其渔丁而用之因其老商而用之因其盐徒而用之因其蛋户而用之其効用也或泅钻敌舟而溺之或夜抽艘队而乱之或蓄燧潜发而燎之或铁绠系舟而拽之或出奇载炮而扰之或冐险伺间而侦之或达信围城而应之或赍蜡请援而致之其入水也敌密列星椿则遇而锯之敌张纲缀铃则先触以竿俟其举网而过之其招致也或悬重赏而购之或投金大江而试之此之谓募练水师习矣宜备水器自守之器四或帆或衣或橐或骑水军之命制于帆帆制于火必熬晋石蜂脂矾水以淹之竹箬缭索皆以此浸之再干而后用之则火箭火球不能燎也人不习于水衣不宜于水或瓠片为甲而矾淬之编以鹅雁翎而浮之则皮囊木阁不能及也水底潜伏闭气为难宜屈银橐而三管窍之上二塞鼻而一口含之使气自相呼吸而水不能入也肾与足心 【□涌泉穴】 入水如火水族望之厥来为祸上漆椰瓢以护之下裹漆绢以蔽之则无光而可免也藤为水马腹大如囊四足横出凥尾俱昂前后遮浪中藏干粮漆布为辔手援以行短桡冐铁可战可杭此所以备不虞也攻敌之器六或矢或钩或竿或镖或豆或油火箭力猛过步数百箭劲帆薄虚射无益宜近铁施又以留之欲辟湿则筋缠而漆固之是曰火箭敌近十步箭远非宜焚帆焚棚火是资圆木陷刃空中药施火孔六七倒锥寘之临敌乱掷钉入帆桅或高或下钉着火随是曰火桶可受斗半实硝磺薄沙覆之火碗中央 【温灰焙炭贮碗内平置沙面此临时方置者】 加盖微扃轻掷敌舱火激药发迫不及防以暇出奇急则自伤 【一掷则碗倾而火出药发敌不及返掷我舟故临用时必轻装速掷恐火动药然也】 是曰火桶更有喷筩二尺坚篁缠以绳柄五尺长层药一饼数层迭装 【饼用硝磺樟脑松脂雄黄砒霜制成饼中留渠以拴药线】 实筑虚发十丈莫当远粘樯帆烟发仓皇是曰喷筒此皆火攻之者也更有火而水发之者蜀之石油入水不熄造药作团借火器力一发四迸篷隙舱侧敌备不及水沸愈炽更有火而逆风发之者江豚之性逆浪逆风煅灰炼油硝硫助功狼粪艾肭并焙则同逆风愈劲神焰鬼工此则火攻之奇器也 【明流贼刘七□舟泊□山苏人献计火攻藏药及火于炮水中发之名水老鸦其制未详】 火药不备火攻不及则如之何曰有钩镰焉或割其缭或钩其舷物微用便利轻以弯有撩钩焉三锋一柄左钩右漉或捞首级或钩帆幅梢固铁坚万拽不曲有潜置水中者焉或距或钩严禁勿泄贼艘径撞碎于锐铁此钩之利也 【贼刘七等泊狼山有献器如鸟喙者特入水以喙钻船机自旋转船透可沉】 有铁镖焉升桅斗而掷之船头船尾乘高则驶体重利下巨铁细尾中舟必洞中人必死势难多人技习可使 【首重二斤径一寸尾径二分长七尺全铁为之】 敌舟若近我高彼小钢头竹尾得力为巧掷之如雨敌众云扰 【首重四两尾长七尺】 此大小镖之利也拍竿之制施于楼船上置巨石辘轳贯焉层楼百尺六竿相联壮士数百层环其巅发之碎敌熊罴莫前撞竿之制施于战艇坚木冐铁敌舰莫近迎之立碎摧陷无并此竿之利也以人制人用巧出奇鸡白兼油掷以瓦磁风涛簸掀足滑不持油板易火纵风乘之又闻钱瓘击吴狼山巳船筛沙豆洒敌舷战血所溃僵仆相延又闻倭寇掠舟过吴乡民愤追泥泼其轳我蹑草履倭颠不扶奋前殪之枕尸满涂此油豆沙泥之利也虽然有要焉胜于敌之不及知败于吾之不能秘我以制敌反为敌制浮桥攒钩拒非不善也岑彭预知纵焚桥钩而述兵败竹笼沙石遏非不密也昭达预知潜水斫笼而岭贼溃吴人御晋之计非不力也铁锁截船泄而不免大筏火炬之烧杜山弓御晋之谋非不智也桔槔击船彰而不免长歧枨之拒功以密成谋以泄危微乎危乎智者慎之 
　　世传城守各书总不外于洴澼百金方此亦全本之原书具在讲武事者不可不细加讨论也 

　　●牧令书卷二十二　事汇 

　　安肃徐栋致初辑 
　　外攘内安斯教养裕而政无余矣顾致用不厌其详而推类必要于尽凡有事关牧民而分之不能悉分者总归一编附于各类之后曰事汇庶无分之不备之憾云 

　　李塨 
　　王植 
　　顾炎武 
　　田文镜 
　　潘杓灿 
　　王植 
　　袁守定 
　　严如熤 
　　黄可润 
　　裕谦 
　　栗毓美 
　　黄可润 
　　潘杓灿 
　　袁守定 
　　潘杓灿 
　　徐文弼 
　　许三礼 
　　王植 
　　潘杓灿 
　　袁守定 
　　王士俊 
　　陈宏谋 
　　王凤生 

　　○李塨 【见治原】 

　　富平杨侯慎修初度序 

　　△富平杨侯慎修初度序 

　　史迁传吏以循循者寿道也即孔子善人为邦百年之说也善故循循然庖丁之解牛广成之长生孙敖国侨相人国漆园言无为而为天下皆循循然也循循然则寿身矣寿世矣如富邑门山杨侯非其人欤侯少壮出宰未尝事祈世也而其治也乃以仁寿虽公负伟抱寿一时毒万世岂繄一邑而邑民不能谖矣今暮春之念八日为公揽揆辰予不能谀因件系实政于后俾邑人一读一上寿焉 
　　公甫下车忽当事采买　御麦公力陈非旧例且富麦窳劣不可以供　大厨事巳 
　　富邑习赌旷业耗产公力更捕法获博徒枷责令其别捕方释由足转捕治寂然无呼卢声 
　　邑好鬬米塩口角挥拳相加后且□解结党立采花诸名叱咤睚眦则率众刃铳木攻击甚至会集掠淫妇女公至访其魁立寘之刑又立法凡相鬬重责先动手者乃理曲直恶党解散 
　　俗轻生男妇几微饮恨辄雉经投井报县检验胥隶追呼尸亲亦乘机抄掠破家者相望侯出示厉禁乡地报立刻亲验无伤立令掩土由是民安业而愚夫悍妇亦知轻生无益也全活无数 
　　侯敏于听断到任大开陈告日百余纸不厌也昧爽生堂质鞫三餐皆于堂积年疑讼数语即得其秘要虽受刑者蹒跚下亦欢呼曰吾君责我当半年后民冤尽洗乃禁告讦教和睦而邻封百姓啧啧传语曰富有神君或假称富民来告或告上宪辄跪求曰愿批富邑杨公 
　　邑赋厯年至岁底逋万余侯至减去火耗有收书作蠹立责枷完者赏红酒令不完者斟而跪献又立飞票法令里长开花户甲乙欠若干持付限日完粮缴票不如限者责民不苦隶呼而违限则巳名莫卸里正亦不得以代封为辞肥巳累迹争输逋赋顿清 
　　买办令各行户当堂投领谕曰迟与早与用吾财一也而先与则汝等获利因发银行户为资本取物抵销行户口碑如雷 
　　邑旧有现役四十里轮年应供张及过往杂费侯以累民将革之阖县□不可公费有不能去者今十年一次不甚苦若去之我侯清约固善后官不能必复敛民敛民而无当年分应者必至阖邑扰动更害矣侯踌躇再四曰姑缓之然吾不去之犹去也署中床凡诸物皆自买置宾客至自供给七月部堂来祭魏文帝陵约费数百金解囊以办不丝毫责之民也 
　　下车接五六命案未结公再三研讯持丹笔欷歔生死两无怨负邑夙有党张二姓结嫌一日紏众关党乘夜将垂死之侄舁张家云伊殴死鸣官虽张亦莫知党姓之死所由来也侯至密访死者实过嗣仵氏子因唤仵氏亲族询之乃言死者系其党姓叔与张殴自误伤之因陷张饮食之令伏署内拘党姓造谋者鞫讯不招突出仵氏人质之党姓大惊莫能辩疑冤顿雪 
　　侯知富民嚣犷曰刑乱国用重典不得巳也然每听讼真情既吐即百计为之出脱谆切劝谕令其改化故严而不刻民无怨讟 
　　邑习学刀笔书吏往往能上下其手侯选材干用之而时体察有奸弊立责不以恕皂快追捕无敢勒扰多事者一时有民坐春风吏行永案之谣 
　　富邑结姻后往往壻家贫女家遂别订侯厉禁之尝自出金帛令原壻当堂交拜成夫妇而去恶俗顿革 
　　富邑鬻卖宅产尝数十年后复告补价追赎侯一概斥退刁俗亦革 
　　侯待绅士握手道欢脱去形迹而关说则一无所假也观风课士立义学有才者拊摩务成就之如子弟然 
　　富邑东北流曲美原一带连山亘壤接蒲城耀州民多犷悍前遇官呼尝途刼遁莫谁何侯至效西人装市快鞋布行□缠腿潜步出访情伪由是民时相骇告曰我君来矣凡烧锅屠牛以及教唆窝赌或敛迹或窜逃市井一清 
　　侯覩民疾苦辄忧形于色八月县右雨雹侯闻立踏看民跪言灾状侯为之垂泪或曰灾可五分且仅里许侯曰一里非民田乎五分之灾非灾乎为之缓征借粟 
　　孟秋早侯斋戒徒跣祷城隍愿降祸于身以代民灾备极诚洁三日雨降 
　　腊月中浣侯密访美原镇奸民杨钦之簧鼓本县及白水蒲城等处人民散伪札妄言巳经年乃帓首佩箙领捕役会城守备幸马步突至其乡擒钦之并党羽数十人验札无札者置之鞫供通水西谋逆有时日并扳各处官吏侯概不深究自监缧解秦省先是督抚闻报甚惊巳奏闻及见督院殷公问故曰巳擒来小事耳殷公色变曰谋逆小事乎侯徐曰验其札印或以图章碎填此岂谋大变者耶不过愚民欺人斗粟贯钱耳诛渠释从以闻足矣殷公色霁曰汝言是遂轻其狱巳而各州县于富民侨寓者尽解至侯恻其失业各予以无事文书令回又将未获奸人数人绘貌呈督抚发各州县如貌缉非是勿问是役也变定于俄顷未尝挂一良民化大事为小殷公亟称许赏以锦袍令家人负湩酪送至东郊跪而进及　陛见亦力言富平伪札事系饥民诳食非有他故因荐公仁政雄才秦省有司第 
　　邑监生张吾抱大理寺少卿张冲翼子也卒后惟遗一侧室王氏生遗腹子今甫五岁仆韩忠尽瘁经纪之族人谋吞其产讼忠侯廉知状斥退族众旌节妇义仆各一扁族黠者私毁曰彼饶财讼安得不胜乎巳而节妇家来谢馈厚仪皆骨董可珍者也侯严却之曰吾旌节义乃以利来乎黠者闻知大愧曰我侯不通苞苴一至于此我小人妄议何忍复出口也 
　　为政有实事有虚神如侯之戒赌鬬劝善薄赋恤刑爱才苞苴不通实政也至其精锐果毅敏如转环仁心仁言沁人肺腑将悍俗一旦划然改观也心刮目故钱谷不费敲扑而乐输刑名不待严酷而羣畏且举古人公案旧神明事辗转相传告播于外省都门此虚神也所谓不令而行者也 
　　侯曰此足以为政哉譬理乱丝吾先解其纠缠而巳非理根而疏委也富邑约千村未有籍乡约练长或有或无吾将比党里数乡兵立乡约以宣教化息讼讦立练长以联什伍万统千千统百使民安俗靖富民不知盖藏吾将布农桑法亲帅民耕作节俭富民未知礼让吾将老老尊贤旌孝弟节义黜异端富田无鱼鳞册可互为奸吾将用坵丈法令经理井然富丁役不均吾将均之富有义门孙姜二里田硗民贫吾将相山原而教之蚕桑轻其民赋富有流曲文昌诸渠湮塞吾将测高下量民力兴挑浚制版锸富秀民工章句然周孔之道未讲吾将延名儒传德行道艺诸学而承匮乏自客岁六月或不遑为或引端未竟何日以慰吾民哉 
　　侯折节下天下士如王昆绳杨仁澍张少文诸子皆投纻赠缟即不肖如塨谒选后力延至署方谋师事兄事而不知其不可也其虚怀乐善盖有本矣 

　　○王植 【见治原】 

　　仓庾交代法 

　　△仓庾交代法 

　　交代莫要于仓粮粮米久贮则上有气头下有湿底俱在霉烂之数不便交收除此二项外中间之谷又验成色然风扇晒晾刻求太甚寅协之好动如讦讼故粤中盘例不凖风扇止照一米二谷之例除霉烂腐朽不任碾舂者应行变价买赔余取仓中上中下各一石合碾公量以每石谷得五斗米为率不足者计数酌补又照部议江苏盘例碎米亦作米算知此可以无争矣若将盘时欲知此仓粮数可用方仓丈量之法每粟一石应方一尺高二尺五寸故量其仓内长若干阔若干长与阔相乘得若干再量其粮高若干又相乘得若干而以二归五除算之除柱气筩所占若干外可得实谷数目丈量与用斛亦大畧相符而谷之经久与新收虚实稍异故量收为确至二五归除与四因相同盖四其二五亦一石也余尝委盘清远令该吏量一仓先算其乘数问之曰尔用二五法乎用四因乎虽二法一理以有此一问遂毫不敢欺大抵悞收仓谷有二弊大意之人或因本府同官劝说或因书吏具结遂坦然不疑而以阔畧偾事者有之小见之人因新例盘量补垫之费出自新官而以鄙琐受累者有之皆不可不戒若接收后每逢阴雨必逐仓开看有无漏湿勿稍疏忽又其要也 

　　○顾炎武 【见保甲书卷三】 

　　馆舍街道桥梁官树之政 

　　△馆舍街道桥梁官树之政 

　　读孙樵书褒城驿壁乃知其有沼有鱼有舟读杜子美秦州杂诗又知其驿之有池有林有竹今之驿舍殆于隶人之垣矣予见天下州之为唐旧治者其城郭必皆宽广街道必皆正直廨舍之为唐旧剏者其基址必皆宏厂宋以下所置时弥近者制弥陋此又樵记中所谓州县皆驿而人情之苟且十百于前代矣然今日所以百事皆废者正缘国家取州县之财纤毫尽归之于上而吏与民交困遂无以为修举之资延陵季子游于晋曰吾入其都新□恶而故室美新墙卑而故墙高吾是以知其民力之屈也 【说苑】 又不独人情之苟且也 【汉制官寺乡亨漏败墙垣阤坏不治者不胜任先自劾古人所以百废具举者以此】 
　　古之王者于国中之道路则有条狠氏涤除道上之狼扈而使之洁清于郊外之道路则有野庐氏达之四畿合方氏达之天下使之津梁相凑不得陷绝而又有遂师以廵其道修候人以掌其方之道治至于司险掌九州岛之图以周知其山林川泽之阻而达其道路则舟车所至人力所通无不荡荡平平者矣晋文之霸也亦曰司空以时平易道路而道路若塞川无舟梁单子以卜陈灵之亡自天街不正王路倾危沟潦徧于郊关污秽锺于辇毂诗曰周道如砥其直如矢君子所履小人所视岂斯谓与说苑楚庄王伐陈舍于有萧氏谓路室之人曰巷其不善乎何沟之不浚也以庄王之霸而留意于一巷之沟此以知其勤民矣 
　　唐六典凡天下造舟之梁四 【河则蒲津太阳河阳雒则孝义】 石柱之梁四 【雒则天津永济中桥灞则灞桥】 木柱之梁三 【皆渭水便桥中渭桥东渭桥】 巨梁十有一皆国工修之 【此举京都之冲要】 其余皆所管州县随时营葺其大津无梁皆给船人量其大小难易以定其差等今畿甸荒芜桥梁废坏雄莫之间秋水时至年年陷绝曳轮招舟无赖之徒藉以为利潞河渡子勒索客钱至烦章劾司空不修长吏不问亦巳久矣况于边陲之远能望如赵充国治湟陿以西道桥七十所令可至鲜水从枕席上过师哉五代史王周为义武节度使定州桥坏覆民租车周曰桥梁不修刺史过也乃偿民粟为治其桥此又当今有司之所媿也 
　　周礼野庐氏比国郊及野之道路宿息井树国语单襄公述周制以告王曰列树以表道立鄙食以守路释明曰古者列树以表道道有夹沟以通水潦古人于官道之旁必皆种树以记里至以荫行旅是以南土之棠召伯所茇道周之杜君子来游固巳宣美风谣流恩后嗣子路治蒲树木甚茂子产相郑桃李垂街下至隋唐之代官槐官柳亦多见之诗篇犹是人存政举之效近代政废法弛任人斫伐周道如砥若彼濯濯而官无勿翦之思民鲜侯旬之芘矣后汉百官志将作大匠掌修作宗庙路寝宫室陵园土木之功并树桐梓之类列于道侧是昔人固有专职后周书韦孝宽为雍州刺史先是路侧一里置一土堠经雨颓毁每须修之自孝宽临州乃敕部内当堠处植槐树代之既免修复行旅又得芘荫周文帝后问知之曰岂得一州独尔当令天下同之于是令诸州夹道一里种一树十里种三树百里种五树焉册府元龟唐元宗开元二十八年于两京路及城中苑内种果树 【郑审有奉使廵简两京路种果树事毕八奏诗】 代宗永泰二年种城内六街树 【中朝故事曰天街两畔槐木俗号为槐衙曲江池畔多柳亦号为柳衙以其成行排立也】 旧唐书吴凑传官街树缺所司植榆以补之凑曰榆非九衢之玩命易之以槐及槐阴成而凑卒人指树而怀之周礼朝士注曰槐之言怀也怀来人于此 【淮南子注同】 然则今日之官其无可怀之政也久矣 

　　○田文镜 【见用人】 

　　为严饬事 

　　△为严饬事 

　　照得大路有墩台处所添盖营房以资防御并沿途栽种树木以资庇荫不令派累里民亦不令各官捐备俱着支领价值各州县自应实力奉行营房必须盖造完固墩台必须粉画鲜明一应牌坊旗杆等项必须齐备所种之树必须挑选粗枝大干均匀接连栽植勤加灌溉保护使之生活茂盛毋致枯萎方为实心办事合饬各府州严饬所属州县速将营房墩台有不如式者另加修整完固树木未栽者乘此清明之前即行种植勤加灌溉保护务期生活毋得仍前潦草塞责仍将修盖过墩台营房高低宽窄尺寸所种之树自某处交界起至某处交界止共种若干逐一造具清册申送查核 

　　○潘杓灿 【见政畧】 

　　工役 

　　△工役 

　　修创最为难事然亦有要紧公廨城隍庙及文庙校士馆贡院演武厅之类恣其倒塌避嫌勿顾非公心也如欲举行必须先期佑量工食料作等费开立册簿若大□大造须先申呈上司详准方行小修小葺宜于词讼公罚中取之有犯罪轻者责令买砖瓦若干木石灰钉若干明白交与管工人役入册登记毋得折银入库以生嫌疑其贫无力者量令助工数日亦可 

　　○王植 【见治原】 

　　城署 

　　△城署 

　　城池衙署祠宇公所及库仓监狱之属官事无非家事不可谓力所难任遂传舍视之也余每至一邑城垣祠宇或自捐或倡捐或请帑或详允或即行虽重用民力行有急缓皆不敢任其颓敝也余每初至阅库必尽出其所贮一一检阅宜存者逐件封固加封年久敝坏之物无关紧要者或赏狱囚乞丐或命焚之更有年久巳结命盗案内诸凶物即命土而弃之乃另为库簿加朱存案凡狱囚冬夏宜恤宜备等事常先事谕行迨宪文至而余行在先即枷示人犯常早发于一二日不待满限也若仓储狱囚不时亲行省视屋宇宜修者即命修之一则免仓贮霉变胥役侵渔监犯疏虞狱卒肆虐诸弊亦毋令观风者觇其境内诸事因循贻讥呰窳也 

　　○袁守定 【见治原】 

　　兴作之法 
　　义渡 

　　△兴作之法 

　　吴江长桥被焚绍兴间县令杨同谋新之选十僧领其事分谕上户使出资为助未尝委一吏科一夫而桥遂成瑞州筠阳书院久废仅存荒址近同年生杨公仲兴为瑞守请兴复令属县绅士劝捐得资甚富委经厅掌其藏学正司其钥学副司其封择绅士多人经纪造堂宇事而主其出纳绅士十日一替各书所费于籍令替者稽其数而受代焉以其余交质铺收其息为诸生膏火之困非特吏不能染指官亦未尝经手而书院遂成此皆可为兴作之法 

　　△义渡 

　　县境有渡官之事也加经营焉则行路便矣曩在芷江有晃州驿便水驿两渡为滇黔孔道行人络绎虽设有渡夫工食而司渡者每以不敷为词勒取渡直两地驿卒又借润而撑拄之遂肆为行路之累虽严禁之不能止也岁辛酉属僧悟透者为募首得资颇富乃择衿耆十人经纪义渡事于附渡各购民田以资舟子生计谓之渡田勒石河岸永不得牟取行人而其害遂止 

　　○严如熤 【见保甲书卷三】 

　　三省边防备览策畧 

　　△三省边防备览策畧 

　　山内土壤之性与平原迥殊黄壤杂白者必兼沙涂泥之土则多石兼沙多石之土晴久坚于顽铁雨多则沙石各分决不可取筑城身城傍溪河一经水啮必连基倾覆其尤不可恃者缘山而筑曰扒山城山皆往时老林浮面之土系败叶枯枝所化夏秋霖雨浮面三四尺都成软泥不胜城身之重非坐塌则连山碎折间有山质为石者似为可靠不知土内石质是沙土凝结而成非真石也与煤矿无异每岁必增长数分数年积长一二寸山既长砖石之砌其上者渐次迸开海漫裂缝雨水浸入无不坍塌此皆限于地势者也城工之巩固者以石为首即有倒圯其石尚存扶砌依然完好但必取石之地近如从数里外扛抬则运费过重其次则为灰土城灰土搀合得法工力夯锤能到则结成一片可以经久但灰土保固与砖城均三十年工料所开不及砖石之七故承修者宁砖不灰且砖城必筑土牛山内土色不佳虽拣土夯锤如法日久变新为陈土渐磁实歇下二三寸土牛为砖之所附丽土实而下塌则砖必裂开倒塌砖城无用灰土之例承修者精神命脉全注于砖土牛恒不经意至扒山城由下欹斜而上筑土尤难施力砖块层层侧砌势同悬岩一处臌裂则欹斜处所都不能支其砖城海漫尤为吃紧砖土相接处固易至拆开即砖与砖接经跴踏动摇亦多裂缝雨水从缝浸入直灌而下水积土涨砖城自必臌裂几此皆修造之未得法者也承修各员于地势作法未能十分诸悉而估册一定即心知其弊恐难验收勉强完竣遇有臌裂奉文补修亦只知坍处当补而于所以致坍之由拘于成局难以更变以致贻累无穷定远石城系熤捐创形势稍卑修葺为易华阳兴安各土堡今岁修此明岁塌彼即全行补修而所补之处仍然坍塌留灞砖城砖工向称坚好奈城基一半扒山山顶一段裂开则两旁欹斜之处巳成极险即将头塌之段补修其两旁就倾之势不能维缀至两旁既倾则补修者反被牵连工费尤为徒糜既不能更图改迁而修旧难于作新于补偏救敝之中思永固久完之策惟于原修土城原修砖城之土牛将海漫里外皮连根加筑灰土二三尺筑时八锤八夯勤督工匠勿令偷减务坚致如铁窠使水不至浸入扒山之土牛尤须预先购料鸠工趁天气晴和通力合作筑成一层再加一层决不可分段程工段落一分则相接之处即为异时开裂之地土牛筑成经一伏秋俟其歇定然后外包灰土海漫取估计之砖价为灰土之工料费亦相当得实心任事之人尚可取补偏救敝之益也 
　　山中石多而性浮非徒杂在土山者雨多必至碎裂即一望悬崖本自石骨峥嵘而久雨之后亦自时时坍坠故寨堡之倚岩而结者往往下木椿于石穴之闲方得坚固 
　　山内土性不坚南城洋西各邑号称平衍其土力亦不敌山外西凤各郡也所筑堡城即加工夯筑一经霖雨便至坍塌惟处处有石寻得脉络用铁堑签入击以巨锤用力推挤即翻腾而下取石甚便作堡者用土不如用石工省而坚伹其石性本酥巨石砌根基五尺以上只可石片加高决不可用巨石恐其质重压碎也 

　　○黄可润 【见保甲书卷三】 

　　修城 

　　△修城 

　　南方城垣皆用砖石直隶邑治多土城比来分缓急工以次修治量杂以石灰较筑土稍坚视砖石则省费然余见各处用灰者外堵与里土不相粘着而承修之人灰不能足数工竣涂抹以俟覆验不旋踵而城复于隍矣今未修之城似宜一槩用砖砖则坍而复治不难且新旧相杂无碍也 

　　○裕谦 【见筹荒下】 

　　酌拟贡院章程禀 
　　酌拟堤工章程禀 

　　△酌拟贡院章程禀 

　　楚北贡院号舍湫隘窄狭地势又复低洼易于积水前经卑府筹议将毗连贡院之江夏县马号择地改迁所遗地基永归贡院俾地势较广可以添建号舍并倡捐廉银将低号地基加土培筑同各号舍一律加高以期一劳永逸禀奉各宪批允遵办并通饬各府州广为劝谕绅士公同捐输在案现巳选派熟谙工程诚谨端方绅士设立公局赶紧购料择吉兴工惟是工程浩大事宜繁多一切经管料物督工监修稽查出纳等事必须预定规程俾有循率卑府悉心参酌拟定章程十二条在于贡院列榜晓谕令在工各首士人等遵照办理卑府仍不时亲诣稽查督办总期工程坚固规模宏敞以仰副大人嘉惠士林之至意肃此具禀附呈章程伏乞钧鉴 
　　一添修贡院系嘉惠士林义举由通省郡县绅衿士庶公同捐办工程甚巨需费不赀经理务在得人捐输必期踊跃富厚之家无论千全百两贫寒之士或二三千文或数千文俱各随其所愿总之多多益善尽数办工不许虚糜捐项事竣之日必以捐数多寡及劝捐数目分别详请优加奖励其仅止在工出力者不得滥邀优叙 
　　一新添号舍既多旧号全行改造地方宽广料物纷纭必须分段领修方可互相激劝不可专任一二首士总理工程以致众绅士观望因循不肯勇往任事其分派之法即以号舍原编字号为准凡在工情愿监修首士共有几人即分派几段某人监修某段若干字号预为□定由府出榜悬挂贡院以专责成该首士俱应悉心经理不可假手丁役如果督工不力修不如式即惟该首士是问 
　　一筹备料物先须议定每砖一块宽长厚各尺寸价若干文每瓦一场大小厚薄若干寸价若干文每椽一根长方各尺寸价若干文每过木一根长方各尺寸价若干文每石灰一觔若干文其砖瓦先呈木模并令烧出式样存于公所以便照收砖瓦石灰均须烧透木料务须坚实责成在局委员眼同绅士监收并由府县出示晓谕凡窑匠泥匠木匠有情愿承办者均许其赴工售卖不必专派一二人致启把持之渐 
　　一各窑户送到砖瓦验收后分段堆贮系修理何段动用即另行登记将来查出火候不到烧不如式坏砖坏瓦虽经从前验收仍责令原窑匠罚赔须先谆切谕知免致临时追悔 
　　一凡号舍面宽三尺二寸内深四尺后墙厚一尺左右墙各厚六寸前檐高六尺五寸后檐高八尺每修一号核计工匠小夫需用几工每工日给钱若干共计钱若干千公同酌议一号既有定数各号便可画一包工不包料责成匠头领夫修做不致观望因循可免旷悞糜费但匠头必须多用断不可立总匠头名目盖多用匠头则工程之是否如式彼此比较可以互相激劝且争先恐后并令妥速蒇事其懒惰悞工及修不如式者随时驱逐至匠头或由绅士雇觅或该匠头各自承领悉听其便裁去总匠头名目以杜把持包揽从中渔利之弊 
　　一匠头宜多不宜杂责令认真修理谕以均系民价雇觅不得草率偷减府县随时查验不如式者即予责惩仍令赔修 
　　一工匠人等有绅士平日所任用者不妨令其领工承办但必择诚实可靠者方可使用须严切晓谕在工匠不可有恃无恐在绅士亦不必引嫌避怨须知此次修理乃因体恤士子风檐寸晷之苦期为一劳永逸之计总以公事为重彼此心迹坦白自不致滋物议 
　　一各州县捐赀由监工委员请领交绅士公同赴钱铺易换青钱所需料物工价实时发给照票赴铺支取不得賖欠短少 
　　一公局由武昌府江夏县总理并令派委员数人驻局稽查工匠弹压人夫检点物料缘绅士能任劳不能任怨工匠人等有不安分者随时押送府县严行责惩枷示工所以肃公务 
　　一公局不准书役干预所需服役人等选雇勤慎者酌给辛工 
　　一公局伙食须先酌定以俭约为主不得糜费工竣之日将某官捐银若干某项料物用银若干辛工伙食用银若干逐一分晰列榜晓示并刋刷成本分发各州县凡捐数在十两以上者各给一本俾众周知免贻口实 

　　△酌拟堤工章程禀 

　　湖北素称泽国全赖堤塍为之保障本年夏间江河异涨凡各州县堤岸多被漫决民间庐舍半入水乡仰赖宪台勤求治理念切民依以饥溺之殷怀登闾阎于袵席此中全活者众被德者多其造福巳无量矣乃于赈恤之后筹及各属堤堘为思患预防之计盖以堤防之兴废关亿兆之安危必乘此冬令水涸之时赶紧修筑务使工程巩固江汛安澜方足以卫民生而纾宪廑卑府叨居属吏责任专成敢不仰体仁施认真督办前巳将江咸嘉蒲四县堤工督同委员实力勘丈撙节估计应需工费通禀鉴核在案兹查楚省修堤情形向系夫头包工承修祇知利之在巳不顾工程紧要往往偷减草率其弊百出卑府前在荆州督修各属堤工亲厯所知此江咸嘉蒲四县堤工现请借项修筑必须加意办理今将必应如何采土如何夯硪及工完如何验收之处就其所知谨拟数条其余悉遵原发章程一律照办以期工归稳固费不□□仰副大人保卫民生之至意是否有当相应肃具禀呈伏候批示饬遵 
　　一堤基宜先夯硪结实也查本年各属堤堘被水冲决兼有塌齐平地之处现在勘估修筑期于抵御汛涨务在一劳永逸非寻常岁修可比其修筑之法应于堤根按照原估宽长丈尺逐加夯硪坚实后再行起筑如老堤仅止坍塌处所亦应先将参差不齐堤身一律铲平夯硪结实再行积土加采以免外实中空之弊盖堤基为全堤之本木固则通身自可无虞 
　　一采土定以限制也查每土一方宽长一丈厚一尺采平为一采系民夫工作向来堤工包与夫头分段领修往往各采不齐并有不用采夫之处实属偷漏积弊现宜先制采墩木模逐段发给务令监工委员督率夫工照样采平违则立时究惩 
　　一积土宜加讲求也查民夫担土赴工原应穵取纯结之土不可搀夹沙泥但纯结之土每多成块又非筑堤所宜必须打碎铺平方可加采而不肖夫工往往贪图省力即用土块层层铺积每致土不相粘夯硪不结是以一遇汛涨多有浸漏之虞此次工程紧要务令督工委员押令夫工将土块打碎毋许草率 
　　一夯硪宜稍变通也查修堤每土一采应加三硪有以一尺二寸打实八寸者有以一尺五寸打实一尺者向例虽好伹积土过厚恐行硪不能着实此次工程紧要应令工员督率硪工以采定一尺打实七寸为度每层行硪总须连环套打三遍以硪花为验随时周查锥试不漏方为合式如有草率浮松之处立即押令补硪不得稍存迁就 
　　一硪夫宜令加增也查堤堘虽资土筑尤须用土得宜若以浮土堆筑而土性燥湿不一岂能胶粘坚结本资夯硪得力若硪轻力薄亦难使其黏结此次各属兴修堤工应以一百二十觔大硪每架用夫十二名尽力硪筑则上下土性自必打成一片可期稳固 
　　一取土宜定地步也查卑府属江咸嘉蒲四县向止办理岁修从未大兴工程且外江内湖取土本难诚恐土夫懒于远走削堤外以补堤内铲堤脚以补堤身种种恶弊沿习不改应请饬令各属务于离堤二十丈以外竖立标杆取土修筑标杆以内不准穵取仍令预先相度地势即将本堤取土远近造册登记酌其工价量为加增务须勿刻勿浮以收实效 
　　堤段宜重接头也查堤工浸漏固由土性松浮或由蚁穴獾洞所致往往多在接头处所盖绿夫头领工各分段落筑土行硪必有先后每于接头处所空留沟槽彼此推诿随后补筑以致两不相黏浸缝发漏今宜督令夫头务于接头处或将上段外帮修过下段一丈下段内帮修过上段一丈使其犬牙相错并须实力采筑倍加夯硪不准仍沿旧习再留沟槽违者究惩 
　　一夫头领工宜禁止捏名包揽也查夫头包工图利往往一人包揽数及数十不等皆属暗地假捏多名承领迨至督催严切势难赶修又复暗地使人分修从中渔利以致工程每多迟缓其弊尤甚应严行查禁不凖立总夫头名目亦不凖捏名包揽仍令多雇盖多用夫头则各修各段同时并无所躭延可以克期蒇事又夫头工价断断不可全发恐其领钱到手误工潜逃如修至四分止给与三分工价修至五六分止给与三四分工价总须扣存一二分待其承领工段一律完竣再行全发亦不得稍为扣克短少 
　　一验收堤工须逐细丈量也查堤工积弊首在虚报丈尺次在偷减工土堤面偷减则病在洼顶两帮偷减则病在身党腰甚至堤身之高不及原估尺寸反将堤脚穵深欺冐为高者均应严行查禁务要高宽足额令先预备画有丈尺之高杆两枝存俟将来验收堤工时将高杆派人执定立于堤之内外脚下将杆头用长绳横拉平正以量之细验其堤之身高脚宽是否与估册相符至于面宽则用长绳按五尺打结为记如堤面估宽三丈则以三丈长绳一律量比庶免弓量高下其手之弊倘有偷减即可立见着落赔补并将工员禀请分别记过撤参 
　　一堤外洲滩宜为保护也查洲滩为堤脚之屏障若脚虚面阧波去浪来势必易致奔卸洲滩一奔则堤身纵坚亦必随之坍塌嗣后应饬各属凡有洲滩距堤较近之处俱令业民铲成斜坡用杵硪夯实使水势平缓不致冲激庶堤工得资保障 

　　○栗毓美 【见保甲书卷三】 

　　堤工 

　　△堤工 

　　一应专责成也堤堘保护田庐　国计民生关系紧要向系官督民修诚以任民自修非废弛即违抗甚至包揽渔利百弊丛生是以重其责于官若交官为承修非书侵即役蠹甚至勾串分肥毫无实济是以分其事于民立法本至周详乃日久玩生官以为民修而漫不加意民不见官督而虚应故事有岁修之名无岁修之实连年漫溃民困赋悬其所由来者渐矣州县父母斯民休戚相关应责成视如巳事如家事勘估必亲身周厯审度机宜修筑则硪夯坚实丈尺如式防护则筹划周详有备无患悉心经理处处不遗余力而官督之职分始尽仍当督率□员一体妥办毋任疏懈 
　　一蠹书宜严禁也堤之败坏皆由于工书向虽官督民修而官尽诿其权于书吏于是佥首事有费造估册有费验收功有费甚至串通册书要结首事浮派侵吞无弊不作公项遂尽饱私囊应力行禁约不许干预至于申报文册应捐给纸笔之费 
　　一应多选首事州县为亲民之官公正绅耆何地无之留心延□足供使令况此项堤工数百余年凡近堤之民无不身习其□且利害相关自必竭尽心力应将估定工程或加高或培厚或加子埝查明近堤绅民圩业人等着落分段承修所估土方钱数高宽丈尺先行榜示使人人共知共见再于堤上分插标记各按原估丈尺土方勒限修筑在近堤之民出作入息便于趋事既免撘棚举炊之费而大汛偶有险工一呼即至无不思保护身家则责有攸归防护更为得力 
　　一向来堤费有设公局收支者有册书按粮派征首事执单催纳者有首事承办花户自行赴工兑收土方者有大户出钱小户出夫民间自派自修者各州县情形不一惟一概听之于民而何人完欠官不过问于是惯于包揽之册书刁抗迁延致累首事赔垫因而视为畏途不肖衿棍又与册书工书朋比为奸把持分肥视为利薮遂置要工于不顾又有按地派钱交纳在官久之相率抗延官亦因之受累于工程不免草率仍属有名无实应各就地方情形向系设立总局者选公正绅士经管度支官为稽查出入向系民间自派自修者官为亲厯督催勿任偷减苟且塞责即按地派钱交官承修亦当延访公正绅士分段修筑亲身稽查较之任用书差似为得力于循照旧章之中变通以核实办理之法庶民间派土出夫皆归实济工程可期巩固至于工竣之后凡紧要险工亦应筹备余钱以备防守之用俟安澜后邀集绅士公同核算则通工需费共见共闻司事者亦可明其心迹来年岁修派土更不难于集事立法周密亦可行之久远 
　　一勘估须相度形势也堤堘防御汛涨而高下必审机宜地处低洼虽堤身高巩仍须加倍地势高阜即堤身稍形单薄足资捍御总以本年盛涨水痕为度须督率汛员悉心履勘按十丈一繵逐段丈量并向近堤居民询问明确如盛涨时堤出水面一尺者加高四五尺堤出水面二尺者即应加高三四尺若水漫堤顶一二尺者即应加高七八尺倘必须大为加估高出水面七八尺或一丈数尺方资抵御即可以此类推盖以水痕定水平则上下远近无不一律相称工程既不至缓急失当经费亦用得其宜不致虚糜 
　　一修筑应如式也查筑堤二五收分底顶相配须于铺底时先照原估丈尺间段插签标记使其一律宽阔不得任将堤角收小偷底短铺仍于未铺底之先按照原估宽长丈尺将地面用重硪排筑坚实免致根脚浮松谓之盘底然后加上底坏督夫二铺踩平匀不得结块成团每上土一坏只许一尺二寸□实八寸不得过厚至每层行硪总须连环套打三遍以硪花为验随时周查锥试不漏不得稍存迁就至顶底固应如是而坦坡尤须肥满不许减瘦将来收工时逐段丈量顶坦兼行锥试如有偷减草率责令翻筑赔修 
　　一交界地方宜会同修筑州县堤工接连在居民无不各分畛域有堤在此县而近堤地属彼县业户不准取土遂多观望因循终留缺陷一遇汛水泛涨漫溃堪虞虽上下各堤极力修培不免前功尽弃嗣后凡交界地方应由两县会办示谕居民离堤二十丈外取土有地之户不得藉词阻挠修工之人不许藉端推诿但附近堤根往往有民间庐墓仍严行示禁如敢恃强挖压践踏定予究处 
　　一应酌办石工堤以东水不过堵御汛涨而迎溜顶冲之处一经风浪鼓荡势必崩塌溃决是以向来退挽月堤亦系不与水争地之义然退让仅止数里仍属无济且所费多赀终归虚糜似不若抛砌碎石挡护庶可一劳永逸荆州一带取石较易运脚船价亦廉此外工险石近之处均须相度机宜权其经费多寡酌量办理不必拘泥 
　　一慎防守堤工虽修筑完竣而每当大汛经临凡迎溜顶冲之处风狂浪激难免汕刷崩塌应多备芦草绳木夬扎枕挡护其硪夯畚锸之具亦必于各段酌量备用安澜后存贮公所 
　　一积土牛自来江河皆漫淹为患必堤身高巩方资保障现在查照盛涨水痕一律加高可无汛滥之虞然水势靡定倘有危险风雨交加不但难以施工兼且无处取土应乘冬令水涸之时责令业圩人等先积土牛每土牛高四尺长二丈顶宽二尺底宽一丈隔五尺堆积土牛一座可备缓急之用 
　　一修堡房伏秋两汛风雨不时水势长落无定正堤工吃紧之际自应责令圩业人等小心防守然无栖止之地则露处为难应按四里添盖堡房三间存贮一切防守器具派圩业三名常川驻工一经险要即鸣锣集夫协力防守 

　　○黄可润 【见保甲书卷三】 

　　急事用惠 

　　△急事用惠 

　　河工紧急之时用威不如用惠余常取库钱百十千分置堤上买料雇工急时辄用之故民踊跃而无废事办大差亦然 

　　○潘杓灿 【见政畧】 

　　勤稽察 
　　驿站 

　　△勤稽察 

　　居官不可玩忽诸事俱要儆省至若偶然增出之事更要勤加稽察如运粮河道遇堤决水涸有修浚起浅之夫船攒运粮船有出境入境之查报黄河所经由之处有水涨堤决之防范有栽柳解柳之使费皆宜预为斟酌刻不容悞如外差到境拏人或是逃人或是盗贼或是拖欠钱粮速宜觉察上司差人到境歇宿或是访衙蠹或是买土产或是打听官箴速宜体访以便料理应答凡非平常所意想者事几叵测总要刻刻留心时时动念则心思日惕耳目自近庶不致有事后之嗟 

　　△驿站 

　　驿递通传使命文移事为要紧日逐过客须有勘合方准供应查点动用器物审其成造年月一有损缺筹划补添囚徒审其发到时日冒替买放当为勾回官房舍铺倒塌者酌为修葺廪给人夫必遵照粮单支给毋使虚冒一应上司接临递解钱粮先期关白下程护送必须整齐严肃毋使悞事其在沿河大路有兵马过往人夫船只应付须要预先准备毋使等候以致骚扰地方其关文马匹盐菜更有火牌勘合务必按数供应若为数繁多又无预备之项者凡知照一到即为具文详请院司应动支何项钱粮批准何项即行应付事毕造册请销达部其中经承大有侵冒须亲自勤慎细心察访 
　　冲陆之驿重在养马经制夫马固有定数然马之宜添宜省夫之应汰应留并用马之必均则又当揆时度势立法稽查务期人畜咸宜供顿无悞盖时当差繁则须垫料添马以节其力马力得节虽有垫补之拮据而可免倒毙之买赔是以增为省也时幸差少则减汰瘦瘸省草省料以备差繁之添垫是以省为增也若驿中马夫名目不一有名喂马夫 【专管养马】 有名马牌子 【专管送差】 有名探马 【专管打探往来差使】 其所给工食有二三四分不等其所喂之马有一二三匹不等在牌子探马唯期足用可以循例惟是喂马之夫大宜裁夫并食使身心专一不可因循故习漫无斟酌大约一面大槽可喂四马一夫可管二槽马夫虽属小户一家丁口约以四人为率每人须食二分给与工食非八分不可宜于马厂之中多盖房屋令其携带妻子入厂同住昼夜与马不离工食照数给足则不俟他营自然专心全家以养马为命自然协力而喂无不尽善矣至于用马之法均则无力乏病死之患盖马之良劣不一有官坐者力德俱全宜伺候官长有大差者力胜而性未驯宜负重急行有小差者性驯而力怯宜供往来乘坐各须因材均用大凡差使人员无不欲骑良马而马牌子随马送差途中马有蹶失多受鞭扑故每检官坐送差而驽劣者多置不用于是良马差烦力竭而病驽劣不用痴养而骄供顿恒苦不给法宜立簿给驿令其逐日注差填报不时稽查倘用马不匀即唤喂夫与牌子究质罪坐所由一月之中必定□□马二次又于平时出其不意疾至厂中勘验老喂养之勤惰而赏罚之则各夫儆惕矣 【报差查马簿式附后】 
　　马之臕疲全视草料马夫偷料则马力不足关支不继则马夫有可推诿宜于每年豆草成熟之时预为来年会计买办存贮宁使有余宅内亲丁管理给放马非长差患病不得惜小克减放给之时令马夫各开关领草豆若干小单一纸缴单给发仍令众夫领齐一同起行回厂以绝中途寄匿之窦厂门设一管门人役毋使入厂之后复出盗卖 
　　草料平买马匹官养驿中本无累民之事独有车驴之供应驿中不能全备必拨里地协济若不持公则狡猾村集行贿躲闪贫苦之处迭应偏累更且经临之人虽准勘合支用而颇多自雇长脚止要按数折干者乃以银出协济乡民经管棍蠹每与差员拴通致使吊打勒折重价暗中分润最为民害除必严加查究走立银数亲自启发毋使虐民外其拨协之法虽各处不同大约令村庄将牛驴车辆开报存案以备拨协者多不知此法最为弊薮徒开乡保差役贿隐之门至照田均派则富家大族率少自耕而细户独受分督之累不若查照保甲册上烟户多寡轮派其法须将各村烟户总数分别东西南北四路造写四册挨村递拨东去者拨东路西去者拨西路 【南北亦然】 以该村车驴必至治城受差送毕即便回家不必复经治城省其远道也 【差拨议并票示簿式附后】 
　　报查差马二簿式章获鹿稿 【下同】 
　　报差簿 【循环二本着管驿马经承每日填换】 
　　某年 
　　某月 
　　某日 
　　东南来差使 
　　一件某事奉 
　　某衙门牌勘差某往某处公干遵照牌勘用马若干共几人用饭几餐开廪给若干　支口粮若干 
　　计用某号某项马 【何时走　何时回或未回亦注明以便查草料】 
　　某号某项马 【同前式填注按马填完】 
　　一件 
　　西北来差使 
　　一件某事奉 
　　某衙门 【开报同前】 
　　本日共享马若干匹 【每日逐起□完方结此总】 
　　稽查用马簿式(见图) 

　　○袁守定 【见治原】 

　　火巷 

　　△火巷 

　　凡人烟稠密必滋火灾曩在会同所属洪江为辰沅大市集其地倚山滨河地窄而人稠临河岸者累楼而居每火不可扑灭至一市皆烬岁甲寅火余往勘其灾惟有高墙者岿然尚存询之市人皆曰火畏墙也因倡建火巷议为劝捐择市耆使主之市民基为火巷中空而旁甃以墙凡数处于是蔓延之势少杀闻后之官是方者又增建之而市民稍安枕矣 

　　○潘杓灿 【见政畧】 

　　失火 
　　禁私宰 
　　禁私盐 

　　△失火 

　　民间失火原系一时懈弛错悞虽当惩儆以示榜样然不必过于严酷盖既经火发则失火之家搬移不及产业巳为灰烬后此难以存活若再多差扑捉重杖虐刑多至使费不支性命难保至有连坐邻佑者甚为非法夫邻佑巳遭焦灼之余复问以不相救援之罪岂恶其故为坐视而乐此同归于尽乎抑当责以应听产属之受烧而且救此邻人之屋乎此诚不可解者也大抵凡遇失火当令隔里总甲传报官长亲往督救救援之法泼水为次折去下风近火房屋为上平时宜于弓兵民壮中设立救火人役数十名钩竿榔槌大锯粗索数十副交与捕衙管理一遇火发统领拆救泼水之物令民预备印官佐贰多带衙役严拏抢火之人 

　　△禁私宰 

　　律中严禁私宰耕牛是因妨农不是戒杀为官者多错认谓牛有功于人禁止杀食此缁流冥报之谈非圣王治世之法也甚有禁止蛙螺虾蟮更为可笑夫民之谋生各有恒业农工商贾各有所长幼而习之老而安焉世代不易其业者以人各有能有不能也水乡泽国之户浮家泛宅之人举网击鲜换柴易米夫妻子母非此不生舍此又无他事乃一且禁之以绝其业是只知物命之当恤而不知彼人之啼饥号寒更足哀也每年迎春后宜出示晓谕禁宰耕牛明开律例闸明宰牛妨农之意劝令爱护以备东作之用村落须相觉察有犯禁约者里地举报以凭按律治罪容隐者并究若有老病不堪使用者须与里地保长说明宰杀食卖听从民便不必取结呈官使胥役需索生事 

　　△禁私盐 

　　私盐越境则官盐壅阻销引不前势必缉禁然家喻户晓街稽巷察每事烦而无济法贵清源止于私盐入境之处设防堵塞则□贩自然屏绝倘境内获着私盐必问其从何而至疏纵村镇依法究治扼吭拊背之术也 

　　○徐文弼 【见持家】 

　　缉私盐 

　　△缉私盐 

　　夫盐徒贩私皆系附近有产盐处所奸民与场丁通同私易奸民利得贱盐场丁利得售货其私贩所至之地又必有窝家而邻村小民食私较食官颇贱故羣相争买贩私者亦因其易售视为恒业于是私盐盛行而官盐日壅然更有大伙盐徒南方撑驾大船北方多驴驼负弓刀炮火白昼公行村庄任其经过捕壮不敢稽拦其尤可怪者官商纳课领引到场买盐者也如直隶山东等之商所认各州县额引在场盐运州县例有销引考成不得不督责民间买食其如本商贪图多卖反暗买私盐而充官盐以致盐多难消又借口民多食私而令官壅此北地奸商借官行私之弊也如江淮两浙之商例有管理上场下河等伙计其不肖之徒紏合无赖买私连樯运载明插店口旗号执持官引以为影射江河四达莫敢伊何又闲有大胆豪商贿通官长捆载多觔公然行掣径同额盐一体装往地头发卖或别售他商以取倍称之息此南方奸商借引行私之弊也 
　　一绝小民私贩小民之私贩必有卖地之窝家窝家绝而私盐不行私贩不行而民间无可买虽欲不食官盐得乎其绝窝家宜严保正十家长逐户挨查如有囤私立行拏解倘玩而不察与邻佑知而不举一并连坐重究其拏获私贩务讯买之何所并究所买之人私贩入境必有所来之地务当扼要查拏彼自难容轻涉如是私盐不禁而自绝矣 
　　一绝大伙私枭大伙盐徒经过地方新例地方官照盗案处分岂容入境公行然一二捕役莫敢撄凶所过乡村稍有拒阻非恃众劈栅焚屋即日后行刼报仇须预饬保正十家长庄头等凡探有大伙盐徒将入本境一面飞报本州岛县亲率兵壮星驰其处各村庄鸣梆放铳齐集救援如盐徒恐而他往严守毋令入境若巳入境须大张声势毋轻与交锋彼知官众严整不可犯必弃盐伺空方而遁然遁不必穷追将所获盐除酌量给赏外止以拏获私盐申报院道不必轻叙盐徒带械官兵追捕之语以滋驳查多事也总之盐徒经过乃欲假道他往以图射利今来者巳为亏折而后者又何苦而由斯径耶此大伙盐徒将不禁而自阻矣 
　　一清北商之弊北地之商买私暗充官盐由于引盐到境官不为稽考也夫本州岛县额引若干每引额盐若干本商每年或一次二次运行即将运到引盐若干觔呈报到官本官即出示张挂本店门首将运到引盐若干觔谕城乡约地庄头照烟户于某日为始速赴本商店内照时价公平买卖本商不得故昂其值酌定引期于某日买完本商每月将民间买过引盐若干呈报州县俟定期引完之日将本商卖盐底簿吊查如尚未卖完再行出示催令民闲速买以便销引而副考成如巳照数买完即令本商将运过引目送验具文连引填明批解月日缴销引盐卖完之后本店又复开张或潜行私卖即系买私网利或傍人首告或本州岛县查出定行申报按律究拟向来地方官每于岁终将销引文书径交本商自投运道而引未尝寓目保无匿引影射私盐者乎今引盐按额宗销运引即行验解商无暗卖之私民息多卖之累此借官行私之弊可以杜绝矣 
　　一清南商之弊南方之商运行各省定由长江大河非沿途州县之可稽查也其弭私之责殆在廵鹾使者之与运道乎商人领引赴场买盐灶丁只照引因听买不许将私煎夹带查出本商余盐并究所卖灶丁若批验所掣击之后将引即行截角于择吉开行之后仍有驾船插旗江河行走者即为查拏解究务尽根株每年营销旧引克期报缴不得留藏本商以滋影射夫灶丁不卖余盐掣所严查夹带则私盐不得出场引目照例截缴私贩尽法穷究则商无所容奸此借引行私之弊可以立清矣 

　　○许三礼 【见农桑上】 

　　戚依问 

　　△戚依问 

　　曰古礼天子有元日祈谷之举故厯朝当春有扶梨之典下而郡县立春先一日迎春于东郊有事于青帝皆重农事也又二八月上戊每郡县北郊祭社稷神南郊祭风云雷雨山川城隍之神一祈一报所在有之先生每事讲究件件齐备事事洁诚因而时觉稍旱祈必雨时觉多雨祈必晴数年来丰多歉少宁人于此信天人一理有感斯应归功于先生一身之诚格先主曰否否人之于天犹子之于父母子有疾痛则呼父母人有疾痛则呼天其应无异也且才不才亦各言其字也子而才疾痛必呼父母应之子即不才疾痛必呼父母亦应之宁之人多不知拜父母闻元且亦长揖而巳忆自乙卯七月初一日起先自衙门各书以至各役各耆每朔望先令其拜父母后来点卯由此乡耆伍保每月讲圣谕先教之拜父母拜朝廷如是顿然改观人人心中知有朝廷知有父母是人人皆成孝子顺孙矣聚数千百之孝子顺孙而呼天地父母有不随感随应者乎况司牧一方者一方之父母即一方之天功罪唯巳惨舒在念若事事酿地方之和气戾于何致事事酿地方之乖气祥于何致一人之乖和实肇地方灾祥之端非虚言也一念一事格云乎哉 

　　○王植 【见治原】 

　　事神 

　　△事神 

　　诚格幽明事神亦礼之大者故到任之始即有谒庙行香之例然必辨其正淫释老祠剎惑世诬民无论矣而愚民好兴淫祀人鬼也而天神地祗祀之忠臣义士偏诧其神灵神祇也而人鬼祀之土木衣冠忽撰其姓氏生辰妻室子女余或称之失其实或祀之非其地或求之无其人不妄则诬或僭或滥为之上者自祀典所载春秋致祭外可随俗拜跪以乱编氓视听乎至春秋秩祀一切旧行仪注皆令预为禀明更为斟酌至日牲醴祭品皆一一点阅敬共将事雍正二年文庙中先贤先儒位次皆有部颁成式余皆补其缺失去其僭乱者乡贤名宦之祭旧例委员余多亲诣在新会日见白沙父子并祀乡贤而白沙居中以为非宜移其父琮位于中谓白沙巳从祀庙庑无烦复设命请回家祠礼也至丁戊祭多有短发派扰之弊余邑令刘于堂捐俸发时价先给屠户颁胙之余即为他日速客之用虽近鄙琐后此皆易从亦一道也余在德庆日该房开派祭旧例扫庙夫一项派至数乡又送羊价七两于儒学则事可知矣余发经制额银不敷者以俸廉补足之派累遂绝若祈祷之事余邑令蒋时若祈雨皆素食刘于堂则于署内跪香夜分乃巳不仅斋戒断屠循故事而巳然必循政省刑理滞狱恤孤寡惩胥役害民者而省躬克巳乃其实事祈神祝辞亦必切实责巳恳挚感神余在新会祈雨屏去僧道坛醮俗例惟与文武同城朝夕步祷往往祷无不应署海丰日值岁旱余公出归甫入门见堂下百数十人各握枯禾号呼求祈雨余为恻然即命取素衣布鞋率同官步祷城东三里许龙王庙拜伏默祷旋闻风雷声祷毕见阴云倏布归途大雨如注次日又多人来县情状如前日东乡巳得雨求救城西百姓余即步祷如昨日亦于归途得大雨余念四境内雨未徧欲次日再祷幕友□偶然耳何必画蛇添足余曰焉知偶然不复偶然耶即往祷□途又雨而四境沾足岁报有秋又火灾事余闻报必令多赍钱□命每水一挑给大钱十文水遂不可胜用法无善于此者而拜祷尤不可不诚在和平日东埧火延烧三十余家与城守符君镇往救见号呼河下者惨不可听余为恻然即在火泥中同伏拜开保长吴姓旁立大语□二位官长心诚风止矣火熄矣以为祝颂语耳起视果烟火俱静乃命救息余烬自是益信邑令为一邑主苟诚心为民祈命未有不应者不可视为故事也 

　　○潘杓灿 【见政畧】 

　　祭祀 
　　迎春 
　　救护日月 
　　祈祷 

　　△祭祀 

　　文庙丁祭以及山川社稷忠孝节义神贤例有及时之祭须尽诚敬先祭十日前该房禀请祭祀银两豫备祭礼须查全书经费照例给发令铺亲领备办取领状粘卷其牲帛等物有用印封者检点明白然后印发焚化时必查数印封一并焚烧恐有揭封藏匿另用他处之弊至若因祭祀而有赛会之俗例苟非淫祠邪教姑从民便然必禁其华侈以省诲盗禁其连日以妨正务其有于祠庙处所搭台演戏聚众讲经妇女入庙烧香念佛诸恶习皆系风俗之衰奸盗事端多由此起宜严行禁绝 

　　△迎春 

　　迎春虽属大典好侈者每每装作故事扰乱行铺及至迎时不过目前一眩无补正事也宜循古不必趋时要有实心为民劝农祈谷之意勤敬而巳至于乐户妓女彩楼台阁久经题禁须出示晓□勿使胥吏暗中索钱其送士牛筵席照例支全书经费行 

　　△救护日月 

　　日月薄蚀百职有救护之礼藩司颁檄示知即出示晓谕百姓及期附郭州县例至藩司本府处行朝拜礼僻处则在本衙门□仪注令该房开递照行其照视所蚀影晷分厘例用清油及坛厂器皿俱系借办事毕令行户亲自领归检点发还不可使胥役干没 

　　△祈祷 

　　调燮阴阳以弭灾患乃为政者平时之德化所感非临时可得而挽回者也然悔艾自责为民请命亦圣贤所不废况旱潦瘟疠风雪□蝗人民立见死亡而官持迂阔之言坐视不救岂人心乎亦包弹者所必至也但须实心恳切抒诚竭力以冀天心之格若有异端不经之术呵骂鬼神污亵星曜是以势强为施之同辈尚且不堪岂可加之苍冥乎祈祷之日例禁屠沽所以示斋戒也然奸蠹作法即于铺中勒取甘结得贿则纵其宰杀延途□索荤腥得贿则又放行是为民祈福反以降祸矣故只须谕令各各诚敬斋戒勿杀勿淫哀感天意使灾恶消除何得瞒官昧心偷酿私杀罪上加罪明张告示以劝戒之不必捉拏起端生事 

　　○袁守定 【见治原】 

　　精神之至天且随之 
　　天人感应之捷 

　　△精神之至天且随之 

　　陆象山知荆门军祷雨即雨祷雪即雪许周卿为淮南判官祷雨即雨祷雪即雪黄女肃知安庆府每岁旱祈雨即雨或晨兴登郡阁望灊山再拜而雨即至张文忠养浩为陕西行台中丞时关中大旱饥民相食张道经华山祷雨于岳祠泣拜不能起天忽阴翳一雨二日夫天地之大也人藐焉中处何以感通若此之速哉勇力动天劲志驾日况以修洁之躬行爱民之政精诚之至天且随之不亦宜哉 

　　△天人感应之捷 

　　传言天道远人道迩非善言天者也试观刘琨下拜反风灭火载封将焚大雨湿薪感应之挠闲不容息斯亦迩之至矣所以然者天眷斯民能爱民即契天心故示之以神异所以彰有政亦以风在位也守令之微而能格天天岂远乎哉 

　　○王士俊 【见治原】 

　　神祗 

　　△神祗 

　　神治幽而人治明神岂不据民哉神岂不降福哉然所恃官以感通之幽明相与全赖诚敬超于形声捷于影响盖神犹人也譬如我于是人落落寞寞素不相挟本非肺腑之交一且有急叩门而请欲□不留余力以相佽焉交浅言深岂不难欤至于淫昏之鬼依草依木攘窃牺牲蛊惑子女亦犹人之元恶大憝天将假手若不剪除何恃天子之命吏 

　　○陈宏谋 【见保甲书卷三】 

　　伐蛟说 

　　△伐蛟说 

　　月令季夏之月命渔师伐□伐者何除民害也先王之爱民也至而卫民也周凡妖鸟猛兽之属无不设官以治之蛟之为害尤酷故声其罪而致其讨又着之为令以诏后世也江西缨山带湖本蛟龙所窟宅余来抚之次年适兴国等处蛟水大发漂没我田禾荡析我芦舍□焉心伤思所以按验而剪除之未得其要领也书院主讲梁先生博物君子出一编示子言蛟之情状与所以戢之之法甚详且核有土色之可办有光气之可瞩有声音之可听其镇之也有具其驱之也有方循是则蛟虽暴不难翦除矣云蛟似蛇而四足细颈颈有白婴本龙属也其孕而成形率在陵谷间乃雉与蛇当春而交精沦于地闻雷声则入地成卵渐次下达于泉积数十年气候巳足卵大如轮其地冬雪不存夏苗不长鸟雀不集土色赤有气朝黄而暮黑星夜视之黑气上冲于霄卵既成形闻雷声自泉间渐起而上其地之色与气亦渐显而明未起三月前远闻似秋蝉鸣闷在手中或如醉人声此时蛟能动不能飞可以掘得及渐上距地面三尺许声响渐大不过数日候雷雨即出出多在夏末秋初善识者先于冬雪时视其地围圆不存雪又素无草木复于未起二三月春夏之交观地之色与气掘至三五尺其卵即得大如二斛瓮预以不洁之物或铁与犬血镇之多备利刃剖之其害遂绝又蛟畏金鼓及火山中久雨夜立高竿挂一灯可以辟蛟夏月田闲作金鼓声以督农则蛟不起即起而作波伹迭鼓鸣钲多发火光以作之水势必退皆得之经厯之故老凿凿有据者也予乃稽往验今征物推义为之印证其说日月令季夏夏正之六月也今言蛟之出在夏末秋初其可信一也志称宏治十七年庐山鸣经三日雷电大雨蛟四出今言蛟渐起地声响渐大候雷雨即出知向所谓山鸣乃蛟鸣也其可信二也许旌阳之镇蛟以铁柱今言蛟畏铁其可信三也兵法潜师曰侵声罪曰伐今震之以金鼓烛之以火光如雷如霆俨若六师之致讨与伐之义正相合其可信四也夫以蛟之不难制若此而数千百年来罕有言之者盖田夫野老知而不能言文人学士鄙其事而以为不足言司牧之官又鞅掌于簿书而不暇致详也一且横流猝发载胥及溺然后开仓廪以赈恤之则巳晚矣天下狃于故常而忽于远虑贻害可□道哉予故亟录其说广为刋布且悬示赏格有掘得者官给银十两使僻远乡村之地转相传说人人属耳目注精神先时而侦候临事而周防庶几大害可除此邦永蒙其福而他省之有蛟患者皆可踵而行之幸无以为不急之迂谈也 

　　○王凤生 【见保甲书卷三】 

　　河南永城县捕蝗□□ 

　　△河南永城县捕蝗□□ 

　　一设厂十处每厂人夫或二百余名或三百余名不等每名每日夫工大口二十文小口十六文又府捐赏钱每名十文每厂派一委员监督此捕初生之蝻则然迨生趐为蝗围捕无益各厂之夫仍如前数不给夫工饬令自捕按觔给钱二十文收买其钱较夫价虽多而能收实效因时制宜总以勿惜费勿虚糜为第一要着 
　　一委员派定何处须于该厂就近处所住宿以便齐集人夫早作晚散免致往返躭延 
　　一早晨人夫未到之先委员即督率地保看定蝗蝻聚集处所插立红旗竹竿为记并每厂专派人夫四名即于标记之下风处所用铁鋧木锹挖掘深沟如月牙式其沟须宽长而深为要一人夫齐集饬令一字长排站立沟之上风对面约距里许鸣锣为号闻声即一齐动手平处用巴掌扑打凸凹处及草深地用柴帚驱逐迨渐扑渐近再围成大圈羣驱而纳诸沟内先将沟底畧铺草秸俟蝗蝻跳入沟中复加草纵火烧之烧毕填土夯筑使坚又令人夫站立此沟之外另掘一沟如前法办理自有蝻之地起至无蝻之地止勿使稍有遗漏打完后恐未净尽再如前法折回复打如先由西至东者后则由东至西经两次搜捕便可无留余孽其巴掌柴帚须饬地保预先谕知人夫各自携带并每厂每日买草秸二三担备用 
　　一厂地每人夫五十名派一差役执旗管辖如该厂人夫二百名即派差役四名执旗四面由此类加勿使散乱无纪旗上写差役花名领夫若干俾易稽查并每厂派一家丁总理以资督率一每厂各备宽长苇席一张两旁以竹杆系之钉立沟外遮护再用黄旗四而派四人分执站立席旁不时挥拂仍借备渔网三张蔽于下风处所勿令蝗蝻飞窜 
　　一收买蝗蝻每觔若干钱于何处秤收须于各厂公寓门首并各村镇集市用小告示遍贴晓谕各委员仍带秤一杆赴厂随时随地收买勿令等候现今永邑十厂两旬之间除集夫扑陨焚埋外共收买蝗蝻二万一千余觔 
　　一捕蝗人夫勿令拥聚一处须间三尺站立一名则踞地宽而收效广不致虚糜人工遇有未割麦地及秋稼滋生处所只令用扫帚驱逐使前纳诸沟内不可用巴掌扑打致伤庄稼 
　　一各庄有蝗地面过广四散零星骤难净尽应于设厂雇夫扑打之外并出示晓谕村庄饬令各地户自将该地内所生蝗蝻乘黎明带露蝗翅难飞时无论男女老幼同出捕获并挖掘蝻子就近赴厂收买每觔给钱二十文该地户等既保庄稼又得钱文何乐不为众擎易举自可捕无遗类仍将告示缘由摘叙粘贴于高脚木牌之上饬各地保肩牌挨庄晓谕限以日□□捕净尽如逾限临验何地有蝗即提该地户及地保责处并令地甲等一面将所管各地分析查明何地系何户所种计若干亩写于木签内就地钉立以凭识认稽查第蝻巳成蝗方可以此法□之若初生如蝇遍野跳跃仍须集众围捕又非搜捉所能为力也 
　　一蝗巳生翅若以前法筑沟围捕率多飞逸又须变法捕拏应令委员督令差保先勘明该厂有蝗之地共有若干亩自某处起至某处止通盘画计分作若干段每段作为一起其四面宽长牵绳为记令各厂人夫散于该地挨步前进沿□□寻见即扑捉各携一袋收贮在内俟袋内贮满即赴就返厂所按觔给价收买其甫经扑陨者亦一体收之再令前往复捕尽一日之长获多者钱多获少者钱少定可励勤惰而收实效勿庸另给夫工惟所向何方必须按段循序扑捕不准间断一处免致有丢东遗西并蝗蝻蔓延四散之患 
　　一永邑地亩与安徽宿州境内犬牙相错彼处蝗蝻未灭一遇顺风即逐队窜入本境畛域难分现于交界有蝗处所一律开挖宽沟设立窝堡每堡派夫役五名住宿给以灯锣随时堵捕堡外插立黄旗旗写堵捕窜蝗字样 
　　一飞蝗经过最易生子无论土地坚松皆能深入惟所生处必有小圆洞如芦杆大即于其下深掘之必得蝻子至次年立夏后十八日蝗蝻便欲萌生州县应先期晓谕各乡留心查看慎之于始上年积淹之区鱼虾产子次年涸成陆地若无冬雪亦能代为蝗蝻黄色者系鱼子青色者系虾子须立夏一个月后方生非比蝻子可以寻踪挖掘惟责成地保随时禀报 
　　一鸭子虾蟇能食蝻子须劝该农民多蓄鳬鸭勿捕虾蟇亦消弭蝗蝻之一法至乌鸭最能食蝗势能招之使至也 
　　一世知蝗神惟奉　刘猛将军考之常州郡志载康熙癸未年间吴中传有妇女趁柴船行数里欲去自云我乃驱蝗使者即俗所称金姑娘娘今年江南该有蝗灾上天不忍小民乏食命吾渡江取鸟雀以驱蝗蝻可遍谕乡农凡有蝗来称吾名号即可除倏忽不见继而常州一带果有蝗从北来乡农书金姑娘娘位号供奉祭赛蝗即驱除有蝗处所当奉行以祈禳之 
　　一蝗蝻初生原易扑灭无如地保恐令派夫扑打及官役下乡受累率多匿报即农民等或因春花未割或因秋稼在地一经集夫围捕必遭损伤而初生之蝻甚小所食庄稼无多得雨仍可长发延至蝻巳生翅即可高举远扬害在他方与本境转无大碍故亦隐忍不言惟在州县严饬地保实力稽查如有前项等弊立即重惩 
　　一地方报有蝻生州县务即亲往周遭踏勘有蝻之地共若干亩速于无蝻之处四面挑筑宽沟为界勿使蔓延一面集夫悉于沟内扑捕自易竣事 
　　一飞蝗过境落于地内须集多夫散打不必围扑致令飞逸或用网张更易就获总以就地多设厂所收买使人自为力名有所图自必踊跃从事 
　　一飞蝗过多扑捕不及应于田间牵一长绳上系铜铃一人挽绳动摇声响可驱之使□如过境而未落地则羣起鸣锣放鎗及放炮竹驱之庶不致为灾 
　　一飞蝗最忌油食应饬各乡农以水和油遍洒禾稼之上可保无虞 
　　一地方官捕蝗随从人多凡差役轿夫应各制巴掌一根给与随带谕令见即扑打以钱收买亦不无小补 
　　一捕初生之蝻必须集众围打驱诸沟内烧毁及其生翅能飞则以围打之夫画段饬令散捕若捕剩无多零星四散即责成各地户自行扑捉三者勿紊次序亦无难于净尽也 
　　一飞蝗落地处所可于日间挖一圆大深坑内贮麦秸柴草昏夜举火烧之俾飞蝗见光自行扑于火内较省人力 
　　一捕蝗之法固以收买为最善然本境与邻封俱有蝗蝻若邻封并不收买难免乡民混以邻蝗赚卖钱文虽畛域原无可分而舍巳耘人究应先其急者故设厂须各就有蝗之地查察方周且有等奸民将厂内巳扑损之蝗及树叶土泥搀杂袋内希图加重者秤收时不可不验有则惩之其收买之蝗汇集一处即就地筑一深坑烧毁填埋以免淆混 
　　一蝗捕将竣则捕者愈难然必净尽根枺始无遗孽其时收买之价或须酌量加增俾乡民得以奋往捕获第须查验本境各地蝗蝻实系稀少卖者巳渐无多方可加价否恐网取邻蝗赚卖将不胜其应矣 
　　一捕蝗之日多系炎暑之时各厂委员固须不惮风日宣劳认真监督府县为一方之主呼应较灵尤宜日逐躬亲廵查于夫役人等随事随时予以恩威并济令出惟行切勿怯暑深居一切诿诸丁役虽有前法恐亦属具文矣 
　　一本境与隔省邻境毘连地亩俱有蝗蝻办理最为掣肘如彼境本系急公协力会捕自无难于扑灭倘其意在惜费观望延挨一俟长翼飞腾便可报称净尽此念一萌势必频催罔应其蝗蝻代为收买尚属一视同仁而滋蔓侵寻窃恐本境转难脱累州县设遇其时务须禀明本府移请邻府订期亲临会勘定立章程各设厂夫画界分扑捕以免推诿而贻后患 
　　一邻境生蝗探与本境边界相离不远务速往查预于交界处所挑筑宽沟防备并雇集人夫于沟外代为扑打即远出三五里许亦勿存畛域之见盖需费无多而能使蝗蝻不犯本境为人即以自为也 
　　一飞蝗落地或在彼而不在此疆界了然若蝻子萌生在于两县边界往往互相推诿谓为滋蔓殊不知蝻子初生仅堪跳跃岂能远越其为两地均产无疑惟须亲诣该地邀同面议会捕章程各无歧视如我处捕实净尽而彼处一□玩延方可禀明本府移请邻府会勘亦不必通禀以揭其短俾全邻谊若本境并未捕净巳欲捏饰而思诿过于人终必水落石出两无益也 
　　一收买蝗蝻使人自为功最易奏效此项原例准开销惟一经造报辗转驳查每致有名无实故州县多不愿请领然设遇境内生蝗之地过广收买之费不支州县捐办力有不逮势不能不观望延宕待其生翅远扬再报净尽此飞蝗之所由来也地方大吏应察生蝻较多之州县如果该员认真扑捕净尽捐买蝗价甚巨查无虚捏量子调剂一次倘敢观望一任飞扬报称净尽者立即撤参则惩劝明而人心思奋矣 
　　一捕蝗必得多委佐杂能耐劳苦之员分厂督率并由县选派勤能之家丁差役多人随往第其时每系盛暑赤日奔驰从事不易该委员果能实心办理应由府禀请记功奖励至家丁差役该县亦宜优给饭食分别勤惰随时犒赏方可收指臂之益 

　　●牧令书卷二十三　宪纲 

　　安肃徐栋致初辑 
　　牧令书曷以列宪事也亲民者州县能使州县亲民者上官州县每视上官为转移天下若皆知人善任尽心民事之上官天下安有不治之州县哉故以宪纲终焉 

　　赵吉士 
　　胡承诰 
　　魏象枢 
　　陈宏谋 
　　栗毓美 
　　张贞生 
　　袁守定 
　　卢锡晋 
　　袁　枚 
　　周　镐 
　　蓝鼎元 
　　熊宏备 
　　栗毓美 
　　徐文弼 
　　周　镐 
　　赵申乔 
　　陈宏谋 
　　黄可润 
　　栗毓美 
　　熊宏备 
　　陈　道 
　　龚景瀚 
　　讷　亲 
　　陆世仪 
　　陈宏谋 
　　谢振定 
　　曹一士 
　　贾汉复 
　　程含章 
　　张师诚 
　　曾　镛 

　　○赵吉士 【字天羽号寄园安徽休宁人顺治辛卯举人官至户科给事中有万青阁集】 

　　大法小廉论 

　　△大法小廉论 

　　夫立乎朝廷之上内为天子立纲纪董百官均四海外为牧伯屏翰以倡其下者为大臣其下庶司百执事以逮郡县之吏趋走而承事者为小臣无大臣则事权无所归无小臣则无以承流而逮下是故大小相维内外相辅以佐天子以养万民诚并重也窃尝论之古之时为大臣难为小臣易洎乎后世则为大臣易为小臣难何以明其然也古之时天地初建人物未宁大利大害之事与时而创见而又有弼教明刑变礼易乐之政随其后故其时为大臣者非有神圣之材如禹皋伊旦则无以胜其任而底其功而至于府史胥徒乡遂吏之属不过奉行成事而巳故其时大臣难而小臣易后世固无事矣坐论者主于承奉诏旨而六官之长又皆有成法可遵不劳施为坐以无事而在外之大吏又皆听于六官非六官之所欲行则终不能有所主故体即崇贵亦皆以从容坐镇为优其无可如何者特羣吏耳簿书之赜期会之繁考成文网之密既巳纷扰弗堪而事之难为者其长必下于所司所司以行于外大吏外大吏又层累而下之以至于郡县盖至郡县而更无可下矣而又有诛求之不测毁誉之无凭瞻顾旁皇救过不暇其波及斯民者吏之余也一不当而身与名即败故曰后世之大臣易而小臣难然则将以吏书责三公乎将使庶司皆出入讽议郡县尽假便宜乎是又不然盖天下既平之日不患不能变法而患乎更法而滋弊不患乎奉法之无才而患平有才而不廉昔曹参守法民有画一清静之歌其时贵廉洁贱贪污贾人赃吏俱不得推择汉治之隆由兹而始诚使为大臣者不以虚文矫饰为能加以澹泊无欲正巳率属苞苴必绝举错必公则守一法则杜一弊而庶司百执事以逮郡县之吏贪者知警而廉者亦不必有善事上官之虑神明自暇手足自宽皆将毕智竭力以尽其职而报国家矣又安见大臣之必难而小臣之不易易哉记曰大臣法小臣廉国之肥也斯言其至矣夫 

　　○胡承诰 【见治原】 

　　大吏 

　　△大吏 

　　四海之大郡守县令之多既巳远于阙庭而欲微察清浊则大吏最为枢要焉昔周公诞保文武受命民仲山甫赋政于外四方爰发即其任也大吏好仁下皆为仁以悦之好廉下皆饰廉以奉之好礼好义下皆守礼慕义劝不以□赏惩不以威怒此方良吏必多矣大吏好利下必贪好名下必伪好刻必相残好察必相构言敝于矫伪行衰于鲜终此方良吏必少矣良吏既少倡导无术更以举劾行私臧否尽易劝惩俱爽以此澄清吏课犹却行求前也故欲求治又以大吏为本 

　　○魏象枢 【见屏恶】 

　　答刘辑五书 
　　庸言 

　　△答刘辑五书 

　　惟望执事执法如山守身如玉爱民如子去蠹如雠诲属吏如师之教弟阅招详如弟之亲师荐举贤良如读古人得意之书君命可以不辱矣 

　　△庸言 

　　小臣先大臣而任劳大臣先小臣而任过体也 

　　○陈宏谋 【见保甲书卷三】 

　　寄欧阳永琦书 
　　寄唐莪村书 

　　△寄欧阳永琦书 

　　属员才识短长不齐习尚亦别惟有一秉中正立之标准好民好恶民恶补其偏而救其敝凡檄行之文告批答之札禀相见之谈论矢以真诚示以公溥励以清百将以坦易有长必录有善必奖有过必原有恶必惩始而相知继而相信久则相畏而服矣 

　　△寄唐莪村书 

　　凡有与举宁留宽余庶几事易集而官民两无所累官之洁巳爱民者固不乏人而欲其捐资以为民势有所难累官一二累民何啻八九累官则上司知之因累官而累民则上司不得而知甚有官不自以为累而民愈不胜其累者此官场中所谓名实兼收大可虑也 

　　○栗毓美 【见保甲书卷三】 

　　实政遗编 

　　△实政遗编 

　　属吏不可姑息然有必须曲全者或教而能改亦所以惜人才即以人事君也不必定以弹劾为公忠体国去一不善来者未必尽善何如劝不善者尽为善乎过而不改则所谓倾者覆之也于我何尤焉 
　　人每云于公事之中寓调剂之意以调剂办公事者上也公事是公事调剂是调剂者次也以公事为调剂斯为下矣 

　　○张贞生 【字干臣号篑山江西庐陵人顺治戊戌进士官至翰林院侍读学士有庸书及唾余录】 

　　上高抚军论地方利弊书 

　　△上高抚军论地方利弊书（节录） 

　　伏闻抚军入境清节峻猷一洗中外苞苴之旧羡金之禁凛若严霜部下守令人思自奋洗手奉公岂非盛事贞独以为羡金可减而不可除其禁宜徐而不宜骤何也今之守令谁无家室谁无使令谁无交游服食器用月俸所入不足以办所资者止此羡金耳今欲尽革而去之则必屏妻子去僮仆闭门塞兑鹑衣鷇食而后可如其不能必将取给于词讼夫取给词讼必且变易曲直颠倒是非闾左之祸尚忍言哉盖羡金利散而人不觉鬻狱害人而民不堪以此方彼孰重孰轻是莫若风之以俭朴盖用者无多则取者自少诚得若人即亟登荐剡□以不次之擢吏治翕然其一变矣区区羡金肯自污乎此欲其减而即除禁之徐而实骤者也 

　　○袁守定 【见治原】 

　　有德于民勿自市 

　　△有德于民勿自市 

　　士苟知学必有爱民之心苟知尽职必有爱民之政心与职之所当然非有所为而然也若有一毫自市之政则为近名其所发者不本于天理之公而为人欲之私矣桂林陈公榕门巡抚江西值岁饥早作夜思多方调剂委太守吴公办理赈务一时愚民就赈者讴歌太守之德而不知其出于抚军也甚且以为太守活我抚军不活我也公知之不以屑意委之愈力民藉以全活者甚众迨后知出于公之所为比户感泣至今思之不置呜呼当公极力筹划民食时曷尝有近名之心哉直行其心与职之所当然耳此可为居功德之法 

　　○卢锡晋 【字子弓山东单县人康熙戊辰进士官至直隶正定府知府有尚志馆集】 

　　吏议 

　　△吏议 

　　夫官至有司亦卑矣然位尊者与民不亲其朝夕抚摩吾民如家人父子近处于一室者反不若州县吏是故圣王重吏吏得其职则民安不得其职则民不安自督抚而下丝联绳贯递相觉察遇吏有贪酷不法者既已特疏参处而又以八法惩戒于大计之年宜皆奉职惟谨矣乃惠爱之乃于下者何少也此无他责之太烦役之太贱处之太亵澄之太清凡吏职之所欲尽而不得者皆坐此四者之故古者任人择其能量其才而后使之善理刑者不闻其兼明农善礼乐者不闻其兼治兵盖皋益夔稷皆大圣人也犹且终身一官而不迁况如今日之士哉且士治一经则乡考者录之以举于礼部而试于　大廷夫岂不欲六经之兼通以为人各有能不能不可强责焉及至出宰一邑则百务萃之彼诚竭力于钱谷刑名教养抚字亦可谓能矣若夫盗贼刼截或来自数百里之外而适发于其地吏不能必其无也不幸而一有之虽其治至于夜不闭户道不拾遗亦无救于参罚降革无乃取之者恕而用之者刻耶愚谓宜专其事于防汛之武弁则彼不得有所推诿而疏于游巡以虚糜县官之金钱其有警而有司不通报上官者罪之如此则吏不敢迁就隐匿以顾情面而防守者不得不尽力擒获以求无过彼盗贼闻之亦将不犯其所难今以此分其罪于吏而防守者反得以有名无实之兵为影射之弊博奕饮酒以坐待文吏之捕缉为吏者方役役于风影之不可知尚何暇于民之疾苦即云盘根错节以别利器然人之才力岂能尽如虞诩故日责之太烦以分其心者此也曩时邮驿之政尝以驿丞领之彼单司一事则力专而勤又出身于三者凡州牧之事往来接送之劳攘固非其所难也今惟大镇荒堡仅存其官其余皆归并于州县僻邑犹可支持若一当冲繁孔道则皇华往返日无宁晷而索诈怒詈使人忿恨于心而无可奈何虽公令有直申兵部之例然谁敢冐险获罪于　钦差之贵臣与亲临之上官哉士惟有气节而后可用赏之而知所劝罚之而知所惩者气为之也以驿务程其优劣既已困顿而揉糜之而又贻以赔累应付之苦欲其不扣刻刍牧而横敛于民以救其急其势固有所不能也故曰役之太贱以沮其气者此也　国家欲程士以清谨之节必先养其羞恶之良士方为诸生时上所以养之甚有礼也择其学行兼优者廪而饩焉间有不肖则使学官教之教而不从然后夏楚随之为有司者不得擅行其笞辱有大官行县则拱立路侧一揖而退其培植廉耻如此之厚夫是以士之贤者莫不高自期许不屑为一切卑污之行及至出身作吏则人莫不戒曰官不同于士也士如处女官如新妇然愚以为新妇之敬其舅姑是理所当然也彼舅姑岂欲以不堪者丧其耻哉夫设大官以辖其属不过欲察贤否公荐劾使不敢肆然于民上而已亦丰尝令彼奴视之道路邮亭众目观望之地直听其朝服膝行踞不为让甚至大官之仆隶亦厉声斥骂之呜呼亦亵甚矣为吏者始犹怒于心久则相与安之又久则相与赂之夫如是而向之耻心既已丧失无余于是并其所不屑为者或不幸而为之尚欲求其廉不可得也且奴颜婢膝之人何以居民上哉此所谓处之太亵以变其守者也书曰凡厥正人既富方谷汝弗能使有好于而家时人斯其辜汉宣帝曰小吏勤事而奉薄欲其无侵渔百姓难矣其益吏百石以上俸什五宋内外官吏皆给职田凡此者以为吾先使之俛仰无忧然后责以为善而罚其不善故人之从之也易今　朝廷之于吏非无俸也其于各役非无工银也计一县所费岁不下五六百两不可谓不厚然相传为大吏者因其库有缺额故累年檄令捐补有自除授至升黜未得蒙升斗者　朝廷岂意其如此哉夫吏即贤亦岂能不谋其生或贤者犹能不至于大贪耳然百不得其一二也且非但无禄而己其陋弊相沿至较其所治之大小分定数目以献于一岁之节辰者五谓之规礼大数之外以小数与其亲幸之仆曰门包小数之外又与其传禀之役日茶仪自太守以上皆取之州县以转相馈送至于州县之官复有何项可取若是而尚能毫发不累其民愚以为非陶朱猗顿之富其势不能也今吏取于民上司虽知而不能禁者一役取于民吏虽知而不能禁者百其一者条银之火耗是也上下习闻不以为怪于是加一者为良吏甚者明加其一而阴索其二三不等不然者馈送之资何所出也是故阳禁而阴容之能以所得之半赂上官则横行而不败矣若夫役之取于民以百计者约略之词也其实不可测算彼其人大抵多无赖之徒役之而不养之则必至以法为弊薮不养之而又欲严治之则有逃焉己耳夫吏畏其尽逃是以至于不能禁然则民安得不穷此所谓澄之太清以甚其贪者也今夫富人之养婴儿也既已托于乳媪则必洁其衣丰其食使专志调携保抱又宠异之不与仆妾等而后可望其爱吾之所托若命以井臼烹宰而贱恶冻饥之乃欲其爱婴儿若母子之相依此大惑也是故天下之安危系乎民民之休戚系乎吏 

　　○袁　枚 【见政畧】 

　　覆两江制府策公问兴革事宜书 

　　△覆两江制府策公问兴革事宜书 

　　某月日明公公牒到县命将地方应兴应革事宜明析敷陈具见大君子尊主隆民卓然有所建立之意枚伏念江南州县七十有奇其间刚柔异俗风土异宜印官为所得为不必烦称于大府若冒陈细事在上为侵官在下为塞责非所以副盛意也其所应陈者或同是恩施而应分缓急或名为成宪而实可变通或事关全省而非敷奏不为功或效在百年而非骇俗不能办此则责难君子之事明公其有意乎夫从古蠲租赐复之恩未有隆于　本朝者　皇上登极未久巳两免天下全租含哺熙熙贫富共之独不免累年积欠者　圣心非有吝也以为蠲者上之特恩税者国之正供两不相假政体宜然然积欠有应征者有不应征者有虽应征而不能征者民欠吏侵此应征者也坍荒水旱此不应征者也吏虽侵而吏亡民虽欠而民亡此虽应征而不能征者也□一例征之势必屈笮而行或命后来业户为前人代偿或取现在田庐将坍粮飞入官虽逼认而不能言其理民虽强认而无以服其心此处似宜分别详勘奏请征免也与其宽百万应纳之税以恩富民孰若免锱铢不应纳之税以恩贫民乎常平者汉时良法也东汉刘般传中已极言其弊而今更甚某地登谷官往买商亦往买商买而谷仍贱官买而谷必贵者何也商东买而西卖官一买而不出故也当其买时运工若干拨撒若干及其贮也雀鼠耗之郁蒸耗之一县贮三万石十县便三十万石矣十县之地不满六七百里而虚糜三十万石此米贵之本也及至新谷己升例应平粜大府虑州县巧为出脱一驳不许再驳不许或竟许之矣则又牢守粜之例溢米不增挈其盈余上输司库仍发奏定之价严督买补州县明知粜易买难则宁坐视米价翔贵而姑且贮之以省累夫钱谷之在民间犹血脉之在人身也商贾之在民间犹气之行血脉也气一日不行血一日不流则人病愚以为钱之所在即谷之所在也今之民未闻有抱青蚨而饿死者商之所在即仓之所在也今之商未闻有积死货而不流通者为积贮计宜存谷价于库待本地丰收随粜随补成灾时有谷赈谷无谷账钱于邻省之拨赈亦然其挽输便故无糠沙糅杂之弊其除放明故无升斗侵削之弊四方之商闻某地之钱多而米少虽万千石往矣至于粜价盈缩本无一定原非公家之利应交州县仍归原额不必上输如此则钱谷流通而政体亦得社仓者宋时良法也金华社仓记已极言其弊而今又甚社何谷民谷也为贫民借者计也今贫者求借不得富者不肯借而必强与之所以然者虑借者不偿而社长代偿虑社长不偿而官将代偿故也然则非社长过矣并非官过矣是督抚之误民谷为官谷而奏入交代者之过矣州县敷衍成例不得不诡立姓名申于上曰某也借某也还其实终年屹然存社长之家而已有若无实若虚与民何益而且社长一与官接费累不支素封之家宁贿吏以求免而里胥知其然也则又故报多人为索贿计是社仓于贫民无角尖之益而于富民有邱山之累愚以为乡闾任恤非官所强每一邑中或应捐应借应还或竟不必捐不必借不必还听州县自为区画迨至灾年然后核其成效以定课最所谓良药期于利济不期于古方也访漕者上游剔弊之苦心不知访不足以禁弊而徒生访之弊州县者命官也尚疑其非贤而访之所遣访之人非命官也何以知其为贤而信之乎且也民不畏有形之浮收而畏无形之勒索虽极贫者负粟而来莫不多带升合备耗折之需今操之以蹙逻察成羣风影未来消息已到料量掩覆仍取之民从来弊不生于法中则生于法外法中之弊易见而法外之弊难稽上之所禁浮收也不禁其择米也其应否揄簸米难自言矣上之所察者斛面也不察其抑勒也其谁为后先无从察核矣于是有行贿争先者有倍价折帛者有嘱绅衿諈诿者有罄其行李资粮而号呼于路者嘻好除弊而不善除弊之效乃至于此愚以为访官者宜访之于平日而不必专访之于收漕察漕者宜察之于民间而不必专察之于仓内王道荡平不先逆诈果有横征听民上控严禁抑勒而宽假于浮收如是则大体立而要领得矣蝗为天灾春秋书有蜚未书捕之之法吾刘兰不捕蝗关中转丰唐姚崇始议捕之而白居易诗中巳极言其弊今督捕之官大多一虫甫生众官集车马之所跆藉兵役之所轥轹委员武弁之所驿骚上官过往之所供应无知之蝗食禾而已有知之蝗先于食官而终于食民捕虱而裂其衣熏鼠而折其屋固不如勿捕勿熏之为愈也且蝗之捕果可尽乎凡所谓捕蝗而蝗尽者皆欺也皆待疾风暴雨而后歼旃者也听民自捕而官不与焉民间之禾蝗食者半存者半强民分捕而官督焉民间之禾蝗食者尽蝗不食者亦尽愚以为嗣后捕蝗之法宜专责有司不必多差官弁果匿灾耶自有王章若因其所小不便而转生其所大不便固不可也今夫训州县者辄曰尔其察吏乎勤民乎除盗乎愚以为上之所以相诏与其所以相率者事事相反也夫州县之胥所恃以剥民者无他文檄而已上官之胥所恃以剥州县者亦无他文檄而已无端而取遵依无端而取册结无端而款式不合无端而印文不全此固若辈剔嬲之故智而为上官者乃亦不信人而信法偏好立规条教令之权以济其奸即以江邑近年论之一行版图顺庄再行保甲循环簿再行印契之三联完粮之版串再行道府之提比约正之值月当其始也明罚敕法若不可终日而意在必行及其终也形格势禁亦自悔其初心而视为故纸愚以为督抚之使吏治民如使工人之制器也物勒工名以考其成足矣何必为之制一斤造一削代斵而迫驱之乎又如田主之督佃也予之牛种待其□获足矣何必为之隔疆越界揠其苗而助之长乎邃古以来未有多令而能行多禁而能止者也诗曰谁能烹鱼溉之釜鬵言烹鱼烦则碎治民烦则散也荀朂曰省官不如省事省事不如省心上行文书能省尤善其必不能省者挈其最凡月行若干行少则大府之体尊必行则　朝廷之法立其在上也官与官共事而不使吏与吏共事其在下也官与民共事而不许吏与民共事捐死法而任生人隋刘炫对杨素之语深可思也左氏有之日非德莫如勤尚书曰六府三事惟勤勤之益于政也如是今公亦知州县中有求勤而不得者乎赤紧之地四冲之衢严上官之威以及其妻孥子姓以及其傔人别奏若行辕若水驿若厨传酒浆若阍钱杂赐琑屑繁重而为大吏者方且盱衡厉色矜矜自持馈刍禾不受馈牲牢不受然而不受之费往住更甚于受者何哉在大府以为吾既不饮一勺水矣其所应备之馆舍夫马当无误也而不知扈从之人所需不遂则毁精舍而污之鞭人夫而逸之诡程途而误之入山县则索鱼入水县则取雉临行或并□供应之屋幕几帟银杯象箸而满载之虽忠直之士亦多畜缩隐忍佯为不与较之说以自宽而不知为政之精神已消磨于无益之地矣其在会城者地大民杂事务尤多不知每日参谒之例是何条教天明而往日昳而归坐军门外听鼓吹者几何时投手板者几何时待音旨者几何时忍渴饥冒寒暑而卒不知其何所为以为尊督抚耶至尊者　天子而未闻在京百官终日往宫门请安以为待训诲耶一面不谋何训诲之有而父之教子亦无终朝嚾嚾者及至命下许归而传呼者又至不曰堂庑瓦漏则曰射堂须圬不曰大府宴客则曰行香何所畧一停候一筹划则漏冬冬下矣虽兼人之勇其尚能课农桑而理讼狱哉不知当其杂坐戏谑欠伸假寐之时即乡城老幼毁肢折体而待诉之时也当其修垣辕治供具之时即胥吏舞文匿案而逞权之时也朝廷设州县果为督抚作奴耶抑为民作爹耶清夜自思既自愧又自笑也愚以为国家设佐贰丞尉本属闲曹一切杂徭宜委办治使州县得尽心民事如此而田野不辟讼狱不理者宜亟亟劾去以让贤路除盗之法自当责成捕役然庶民在官久无下士之禄吏胥分润良民犹之可也捕役之财取之盗贼取其财而捕之无是理也而大府一行提比则来往有需经承有需行杖者有需彼方困膝踠足供帐之不暇而何暇擒盗且以忠恕之道待捕役势有不得不取盗财者就江邑论之额设捕三十法当领八十金以八十金养三十捕每名约得二金有奇而其所谓工金者制府之鸣钲者分焉扬旗者分焉巡道之击柝而张伞者分焉名下之白役又分焉其足不足尚待问哉及至诣府受遣践更递换莫不鲜衣肥体称娖而前递解军流莫不器械资粮犁然具备思其所以谋生所以应官与其所以甘心敲扑之故而不禁心寒发指矣虽然彼养盗者名捕也能养之必能擒之今之充捕者乞匄类也不能养盗而盗亦不屑供养之然则何以自给曰赖朝廷有乐户蒱博宰牛等禁彼取月例吓飞钱以度其日而攘狱遏讼以及为盗囮者亦间有之彼之所藏身立命者仍在禁令之中然则禁者何以禁而令者又何以令乎愚以为欲擒盗宜先养捕将严罚宜先重赏嗣后请核县库司库一切赃罚闲欵合计若干增为禀假充为赏费俾此辈守法度于平时买细作于临事则路不拾遗非难事也天下人才本于学校学校之设多在州县选士学臣一过便已造士校官率多颓废与士相亲非州县而谁今执州县问曰尔所治某士贤某士不肖大率不知也其所知者非巨绅即大贾而已其病亦自上率之也州县进见大吏无问文风士习者上有不好下必有甚焉者矣且夫　国家武学之设似可省也天下之民秀者为文勇者为武其勇者既有兵丁行伍收而用之矣其秀者又有胶庠生贡收而用之矣　国家养兵业己多费复为之设武学而三年一大比焉糜各省钱粮万计其所得者多非文非武之人临试则习走斥张具□櫜鞑平时弃之倚符鸱张一邑之中破败者十六七大抵虣勇之人无所拘束则必横行兵之不敢横行者训练多而管约众也武生即兵类也督学远教职卑其谁训练约束之按武举始于武后武学始于宋绍兴本属权宜之制公盍题革此科以其费为各省养士养兵之用未尝非盛举也凡上数条明知日不增烛昼有余光然春雷既声百虫难嘿亦尚有明知不能强公而又不敢不告者则莫如用人夫用人何以不能强也以荀令之明而失之严象以诸葛之明而失之马谡公羊曰听远者闻其疾不闻其舒望远者察其形不察其貌此之谓也然窾要亦有可言者大抵居高位者能识同体之善而忘异量之美故使人得以揣合幸进愿明公起而矫之已高明则必加意于沉潜之士己厚重则必宽容夫倜傥之人己苛察则不可轻信谰言己静镇则不可竟无耳目己不媚　天子而后能觉人之謟谀己能力追古人而后能识人之庸俗病百姓者虽小必诛误顿递者虽大必赦工献纳者虽敏非才昧是非者虽廉实蠹龚黄不同术而同归于治周来不同虐而同归于乱要在观其大节之所在而审其情性之真而己枚所见如是未必皆当然于大君子之前布露所蓄或不以人废而采其言或即以言观而知其人幸甚 

　　○周　镐 【字怀西号犊山江苏金匮人乾隆己亥举人官至漳州府知府有犊山类槀】 

　　上制军条陈利弊书 

　　△上制军条陈利弊书 

　　窃惟州县为亲民之官位虽卑而所系甚重百姓之休戚天下之治乱恒必由之惟其甚重也故选用不可不精惟其位卑也故体恤不可不到宪札欲周知利弊夫利弊不胜穷也有一利即有一弊其始也因利立法而弊即伏于法之中其继也变法救弊而弊又生于法之外此虽朝更暮易何补于地方毫末哉故善求治者不任法而任人任得其人则有利无弊任失其人则有弊无利自然之效也方今所患者不患法之未备而串州县之未得其人更患州县之虽得其人而未足为治何也法太密而信不行也法太密则顾忌不得不多信不行则劝惩无以为据职备位知县请举州县之当与变通者为阁下陈之一曰资格宜破也夫缺有繁简才有大小量才授缺则人地适宜今例拣发试用人员不问短长优劣惟以到省先后及出缺早晚依次挨补如出一繁缺而应补者才有所穷但求合例不顾其事浮于人也出一简缺而应补者才有所余亦但求合例不惜其人浮于事也近又定为实授三年方准调繁之例是使才长者沉于短驭恐有拂郁颓惰之心即才短者若于重肩亦必有覆餗废弛之患甚非所以励人材而忧国事也为此议者必曰上司之爱恶不齐属员之巧拙不一巧者投所爱而先登拙者逢所恶而淹弃惟定为此例庶督抚无所容其私耳岂知督抚皆　朝廷简用大臣方且倚为屏翰乌有区区补一县令而犹虑其不公不正者哉既不公正则亦何事不能舞弊而犹可倚为屏翰者哉是又防所不胜防也二曰处分宜宽也事无大小靡不始于州县精神耳目稍有未周百弊即因之而起故以处分督责之小则罚俸大则降革几于一事一处分矣原其始诚恐州县之玩延隐讳不得不大为之防及其后州县且畏忌处分不得不巧为之避是直恶其秽而又禁其濯也如定例失察私雕假印诓骗侵盗者降二级调用知而听行者与犯人同科立法极平极允乃近岁如温州乐清县查办假印诓财一案吏议以虽经自行查办但行用己在二月以上仍照失察处分是查办之人与始终失察者全无异也失察不过降调查办亦不免降调失察之降调迟而未形查办之降调速而立见则人亦孰肯自发其覆而不安于隐饰也哉即此类推而州县之畏处分而匿其事与夫化大为小避重就轻者不可胜诘矣职以为案无巨细凡本任不办经后任查出或别行发觉者俱照例议处其有自行查办及查出前任之案续经报办者不论久近应将查办之员概免处分如此则州县自顾考成而又乐于免累天下无不明之案矣三曰事权宜假也民情风俗随处异宜全在地方官因时调剂审其轻重视其缓急而次第布之庶几可有成效今举州县毫毛之事无一得以自专而簿书文报之间苛责不暇稍一强项议已随其后矣宓子贱宰单父犹切切焉以掣肘为忧而况今日州县之才之德万万不如子贱者乎职以为宜稍假之事权俾得从容展布阁下则但总其纲领而考其成功其有昏庸不职者立黜去之又不在有权无权也四曰捐欵宜裁也古者制禄起于代耕自下士至于卿大夫皆量其出入以为差等凡使归于各足而已今州县廉俸多者千两少者五六百两以之延请幕友尚虑不敷加以养父母畜妻子仆役之工饩差使之往来上司之应酬亲友同僚之赠答皆人情事势之所不能已者又以莅任之初以及交代盘查奏销册报等项由府房以至司院各房随举一事必有规费凖之廉俸不啻数倍矣况以捐欵派之一年之间为数无定区区州县岂有点金术耶以故缓则敲筋炙髓而取之于民急则剜肉医疮而盗之于库凡今各县之亏空捐欵居十之四五其明验也夫　国家经费必有旧章用民力者民力承之无庸捐也动　国帑者　国帑承之亦无庸捐也今也下不在民上不在国而曰捐之州县岂知州县且上侵其国下病其民而并归于积欠也哉职以为前亏之捐欵概予豁销嗣后则永不捐派并其各房之规费而痛革之庶几州县之力少苏而仓库亦可渐图弥补矣五曰名实宜核也人之才质不同而志趋亦异有专心为民疏于奉上者亦有工于奉上而无意为民者若以一人之意向为凭而不察万民之好恶则名实紊而是非乱矣阁下试思今之所谓大能员者取其能治民乎抑取其能事上乎如取其治民则当问民心之爱戴与否不必问吾心之顺适与否也如取其事上则彼有逢迎而巳矣结纳而已矣民生之利病何足关其病痒哉且夫名者实之宾感之则起讴歌怨之则生谤讟必然之理也今州县之取谤讟者不察其敛怨之实尽归咎于民刁俗悍其得讴歌者则又不察其致感之实而以为是特市名夫使名而可市则彼猛于虎而媚于狐者何不取美名而市之而必市千万人之谤讟耶在上者循其名而更考其实焉斯得矣六曰赏罚宜信也夫帝王之所以策驭羣才而风示天下者赏罚而已矣当赏不赏是为沮善当罚不罚是为养奸每闻各宪之品题州县曰某也廉某也贪某也才某也不肖议论非不公也而所谓廉而才者犹夫故也未见其拔而升之也所谓贪而不肖者亦犹夫故也未见其劾而去之也昔齐桓问郭氏之亡野人曰郭氏善善而恶恶桓公曰若是则何以亡野人曰郭氏善善而不能用恶恶而不能退也今日之病毋乃类此故赏罚严者鼓天下之中材而进之功业之途赏罚废者推天下之中材而纳之暴弃之域孔子日举直错诸枉能使枉者直至论也夫破资格则收器使之功宽处分则开自赎之路假事权则贤才得以行其志裁捐款则簠簋得以励其廉核名实则巧伪不能相蒙信赏罚则恶有所惩而善有所观所谓州县之当与变通者盖如此方今浙省大吏类皆洁清自矢然而政治未能日进者盖由上下皆务因循苟简以偷目前之安无事则与州县争名有事则于州县诿过岂知州县当以四境为一家督抚司道当以七十六州县为一家州县得人而治不必名自己出也州县之功皆其功也州县失人而废不必过自巳成也州县之罪皆其罪也先之以知人之明公之以无我之量而又于此六事者变通而力行之庶乎可以治矣若夫地方之利弊则固不胜穷也 

　　○蓝鼎元 【见保甲书卷三】 

　　棉阳学凖闲存录 

　　△棉阳学凖闲存录 

　　制抚位尊权重虽分封藩王不能及也当思何德何能君父以此位我必如何而后可以不负简任将昼夜不遑寝食矣 
　　为国家爱惜人才是制抚第一事乃有以属吏才能为忌嫉而欲挫折排挤以示威于庸庸之辈使之恐惧奉承此不可解者也 
　　举劾大事关系激浊扬清若为一已作威市利朝廷典法安在 
　　属僚大小皆朝廷命官大者固当礼敬小者亦宜体恤不可以州县之功名性命作大吏交际回答之盘飧 
　　州县一官之能否关系百里之福命以篚筐为举劾如苍生何 
　　藩司以布政为名其责甚重全省吏治民生当一力肩任以钱粮自诿者固非蟠结党类把持腥臭更非也 
　　臬司操全省民命一举一动关人死生兴亡二十分谨凛兢业尚恐刑罚不中况将之以私意临之以威福冥冥之中有操劵而随其后者 
　　监司之职在于正巳率属纲举目张不以烦苛骚扰为才旷职侵官皆戾也 
　　监司侵守令之职难乎其为下矣孳孳然惟利是图虽督抚如弟昆而庶民嫉之守令鄙之富豪奸棍皆得以奴隶指挥之此何如监司哉 
　　属僚贤否知之明而处之当使廉能皆得以伸其志节而不肖者有所惮而不敢妄为斯可以为监司而无愧矣 
　　守令弗能其官监司得紏举之制抚弗便于民监司得匡救之膺斯任者何重也依阿诡随无所建自已负当宁简用盛心况背公营私虐属残民毛色其面目而蛇虺其肺肝也噫 
　　在下位不获乎上民不可得而治谁敢与上官颉颃哉事非关系自无不委曲听从若欺君蠹国亦与附和此可谓之人乎所以为上官者不可咎属僚之拂我当清夜扪心问我所作者何如 

　　○熊宏备 【见治原】 

　　居官格言 

　　△居官格言 

　　做上官底只是要尊重迎送欲远称呼欲尊拜跪欲恭供具欲丽酒席欲丰驺从欲都伺候欲谨行部所至万人负累千家愁苦即使于地方有益苍生所损巳多及问其职业悉是虚文滥套纵虎狼之吏胥骚扰传邮重琐尾之文移督绳郡县括奇异之货弊交结要津习圆软之容辞网罗声誉至民生疾苦若聋瞽然岂不骤贵腊迁然而显负君恩阴触天怒是生民之苦累而子孙之祸因也吾党戒之 

　　○栗毓美 【见保甲书卷三】 

　　实政遗编 

　　△实政遗编 

　　余曾为州县州县之难知之最深上司过境而供应必求备焉是薄待上司也知上司不以此为喜怒正所以敬上司也上司必能察之上司自用十金属员供应便须百金出门带几人马几匹开单沿途面交地方官俾知此外皆黑差则所省多矣不在矫情绝俗转致地方官难以措置 

　　○徐文弼 【见持家】 

　　论驿传之害 

　　△论驿传之害 

　　凡驿传之设有冲有僻冲则谓之驿站僻则谓之里甲马仅以供本州岛邑之驰递故又谓之递马递马之设不过数匹驿站每州邑或再设甚冲或三设每站额马六十七十不等其廪粮工料存留项下支销而岁终随地丁奏报焉其为差也官则给以勘合役则给以火牌而水驿之船只陆驿之夫马则遵照部填其马有官坐有紧差小差散差包马之不一其役有总理马号家中有兵房有马牌马夫背包送差医兽之同事至于额外之差有上司之纸牌有邻封之协济有过差之越站有马匹之多索各项之苛求辱官殴吏锁挞马夫之肆横在昔明代末年海□多事差使繁多往来络绎员役狠如狼虎拷索惨同盗贼方解鞍下马酒肉如山任其醉饱但喧呼索马不与牌抄马集成羣皆非中选其意在于勒诈也迨饱其欲方许抄牌试马多索之外又要折干诡云马不堪骑贴并之外又需惜马若遇水陆较冲之地既索诸费又欲坐舟及拨至官船又嫌滞重欲坐民船于是埠头行户四出封拏及集河干众皆敛金馈送方坐一舟而行或竟不用舟仍乘驿马而去所乘不过数马所坐不过一舟而官役受其骚扰水陆遭其剥削前差甫去后差又来冲繁疲驿何堪此累然此犹其小差也若天差出京部文先行知会沿途督抚地方州县预期料理马匹伺侯供帐办买用物传集工匠无不毕备遣骑侦探于数百里外闻风所至尽皆胆落官有才能应付麤具者尚能黾勉支持以图侥幸其庸员苦缺则束手无策附近统辖上司惧祸及已乃于所属州县调马协济辄一二百匹守候多时离乡窵远刍粮俱尽马毙夫逃不可胜数及差使将临督抚护送标员兵部差官及各差前跕带领司庖飞驰先至本官诣馆接见供应之外各送规礼先求差官前跕包收而旌节使至又致敬赆仪餐毕登程始保无事稍有不周良骥指为驽骀盛馔匿为草具辱官锁胥毁房掠器协济诸□尽行越站鞭棰驰骋必使马毙而令赔偿于他驿也然此犹为经过之差言也若本省上司按临及纸牌应付则更有甚焉夫州县之获罪于经过使臣也督抚知之犹或垂怜冲剧尚为掩覆纵使臣蓄怨思报犹事缓而祸迟至于上司按临其供帐之盛仪卫之隆姑不具论此外幕客内司与夫书门承舍皂隶舆台之属无不有馈苟或少疏则媒蘖有司之短长播弄属役之过失功名身命属在须臾岂不发速而祸大乎若夫督抚值班之书役司府公务之差承亦本省之子民也而狐假虎威需索凌虐甚于过差附带亲朋互为羽翼党恶横行恬不之怪嗟乎朝廷置驿所以速邮传而驱驰王事讵容此无端之荼毒耶牧令览此未有不寒心酸鼻者吾默一筹思誓此生有居尊位乘轩輶之日断不蹈此故辙则无形之造福已不啻甘雨随车矣 

　　○周　镐 【见前】 

　　上玉抚军条议 

　　△上玉抚军条议 

　　夫书吏之弊至今极矣然愚以为州县之书吏易治而上宪之书吏难治何也州县之书吏弊在虐民富者百般勒索贫者任意留难或勾通讼棍借事兴波或授意罪人诬扳嫁祸甚或藏匿旧案抽换卷宗使是非可以混淆而本末无从考信其弊诚不胜枚举然州县为亲民之官统驭少而耳目近少则易遍近则易知但使为州县者实能以民心为巳心视民事如家事日坐大堂与民相见表里洞达无阻无隐其有勒索而留难者许民面愬立提质究则弊除矣其被诬牵累者即从所以诬牵之故讯出勾通授意之由立予责革则弊除矣且藏匿抽换必乘新旧交代之际或数年数十年而后发防范最难然苟钤印卷宗又令各书将经手案件登记号簿官为用印以入交代倘有遗失惟最后接收之书吏是问则其弊亦可肃清故曰州县之书吏易治也若夫上宪之书吏则鱼肉州县之书吏而并能挟制其官州县莅任先索到任陋规其后交代有费盘查有费经征有费奏销有费滋生烟户有费赋役全书有费蠲除有费工程有费　恩赏有费领有领费解有解费划扣有划扣费举州县毫毛之事莫不有费诚如宪札所云动笔即索事无空过者稍不遂意则驳换捺延处分降罚其祸立至故州县畏之如虎而奉之如神州县之书吏亦不得不多方搜索以求解免此吏治之所以日难而亏欠之所由日积也且夫州县之书吏上宪得而惩治之上宪之书吏州县不能约束之而并不敢诵言之譬诸城狐社鼠灌之不可焚之不得稍一非议不以为去狐鼠也而反以为攻城社故曰上宪之书吏难治也其所以难治者有二一日书缺买定也某书管某县某吏值某科皆量其出息之多寡以为授受州县特其佃户耳买定之后则以此缺为传家之□官有迁调而吏无变更即或因事革除而易名顶替者仍其人也是以州县宁隐忍以免目前不敢触犯以贻后祸一曰权从书出也幕宾案牍既繁一切片稿半由拟送稍为出入便已低昂虽有核裁岂无疏忽诚如宪札所云高下在心也更有不可解者如户口之增减仓库之盈虚惟州县知其确数以为具文具则文可也以为实报则实报可也而司书则曰彼有程序所谓程序者又不肯显颁于下屡送屡驳无所适从费到而册始定其实上下仍相蒙也去此二弊约有三端一曰汰冗滥酌公事之繁简定书吏之多少择其勤慎廉能者留房办事其余悉裁去之俾归民业如敢挂名射利及私相顶替重治其罪一曰定额费使各衙门之书吏开具实在必须之费详院核定行知州县遵为定额上下晓然敢有额外滥索及借事刁难倾陷者许州县据实指禀违则参办又如处州于通省最为贫苦甚有岁入不及千金者日用尚虑不敷何力应酬诸费应请概予删除而将该悬应办事宜并入经管大县之书吏兼办庶公私两无贻误一曰颁册式一切造册章程县书未经目覩者即请颁一样本饬令县书如式照造以免驳换如是则宪书之事简而其权亦轻庶几无所容其奸矣至于州县之书吏前记已详设有昏庸不职之令任其舞弊者自有宪法治之无难立断也虽然有治人无治法在上位者能正已率属剔蠹除奸则书吏自然敛迹否则防一弊又生一弊州县且救过不暇何敢与之争费哉 

　　○赵申乔 【见屏恶】 

　　禁司道府县滥差檄 

　　△禁司道府县滥差檄 

　　凡严禁滥差以杜扰累事查定例内开督抚以下道府以上官员凡叛逆军需驿递公文等紧要重大事情照例差人外其余止许行牌催提如违例差遣者督抚指名　题参议处如督抚徇情不参或科道　题参或部内查出将督抚一并议处如督抚□常小事差役害民者或科道紏参或部内查出交与该部议处等因遵行在案□衙门蠹役眈眈择食嘱通经承贿买差票经承受其贿嘱朦胧禀官一应号件或钱粮或词讼事事差催椿椿守提此辈差票到手便为奇货呼群引类驾船乘马一到地方要歇寓要供应要盘缠要谢仪稍不满欲则借题挟制凌虐属官捉锁经承必餍饱而后止虽曰公务实则营私虽曰官差竟同凶暴下属碍于上司只得吞声忍气甚至一差未去一差又来初催之差甫到违限之差又至往来如织威焰日张俨如上司亲临谁敢不为承奉司道差役到府则诸费派之州县府差役到州县则州县派之经承经承又派之里下昔人谓驱数百虎狼于民间又谓纸上一点朱民间一点血者诚可痛也除密行访拿外合行严饬为此票仰该司道州县官吏查照来文事理即将现差各役尽数撤回恪遵定例俱用纸票催提三催之后许用木签提比经承如遇紧要重大事情或下属疲玩不遵必须差催者即选谨慎小心之役严立限期责令回销不得无故逗遛代意需索仍一面将催提事件差役姓名回销限期报明本部院以凭查考如有故违一经察出即行照例　题参决不姑贷其上司差役到府州县该府州县即刻具文交付来役依限回销仍一面报明本部院销号倘有大胆差役仍前不法亦即于文内报明听候拏究至于该州县一切钱粮词讼俱不得违例滥差扰累小民致千参□一并严加通饬各取遵依报查毌违 

　　○陈宏谋 【见保甲书卷三】 

　　饬巡道清查州县词讼檄 
　　寄家雨泉书 

　　△饬巡道清查州县词讼檄 

　　自理词讼原奉部议定例责成该管巡道稽查督率巡到州县地方即将讼案号簿提到查核勒限催审有关积贼刁棍衙蠹及胥役弊匿等情立即亲提究治仍将未完几件开单移司报院如玩延不结即行详参知府直隶州未结词讼亦即照此办理等因法至善也乃兹据两司会议以一道所辖之州县多寡远近不同一时难以遍历请通饬各州县各于月底将一月准理事件开列事由巳结者就簿登销其有证佐未齐原被患病不能依期完结者亦于册内据实登明各于次月之朔呈送巡道查核递月倒换院司府厅批发事件各听原行衙门催办并饬分理之丞倅各循此式一体申送查核等情惟查自理词讼逐月造报久奉定例祗因事涉繁冗造报难信徒繁无益所以近又定例责成巡道到县就近提到号簿逐一稽核既有号簿可查不必再令各属造报如果巡道每到一县即肯坐守查办未结词讼纵号簿或有遗漏而有告无审之事两造必然告发不难查出正可即此参核以定所报之虚实今若令其月底造报势必仍如从前止将巳完者造入塞责又成故套本部院莅任悉心体访从前虽议行月报仍然漫无稽核亦未曾催结一案近则报者亦少更有全然不报则所报之有无遗漏更无从查考矣至于道员所辖州县至多不过十余处二十处如驻札之县正可日日查催原不待巡方始查其余各县遇有因公往县及查勘公出之事经过之州县停骖数日即可查办其不在沿途者相离大路亦不过数十里至远不过一二百里迂道一行亦自不难何至惮此一二日之程不肯一往况此等州县之民生利弊水利农田皆赖巡道经心措置主持筹划所谓一道之惨舒系焉者又不必专为词讼而词讼亦其大端非沿途经过之县道方巡历不在沿途即不必巡历也况分巡所至原应有放告之事凡民间冤抑道远未能赴控者皆得就近具控巡道亦可就近办理应查审者查审应提卷者提卷三四日之间即有可以办结之案是巡道一到地方是非明白劝戒昭著庶巡道不为虚设分巡亦非空行办过一县即将一县先未结而今结者若干尚有未结者若干经巡道提审完结者若干止须简明开单移司报院则该县未结案件之多少巡道办结案件之多少亦有可考凡一时未能即结者回署后又复指催待下次再巡又为□其虚实或有赴控者亦可定其虚实各属官吏皆知巡道将到虽极疲玩亦必上紧审结胥吏亦必不敢任意延捺清理词讼之中即寓策励属员惩戒胥役之道不得以州县窵远不能分巡为言更不可止令造报不必分巡也 

　　△寄家雨泉书 

　　甄别州县之能否理事知府而外专责巡道稽查督催如两官交代接任官将前官已未完词讼若干通报后来者亦复如此则各官任内理讼勤惰自巳皆有责成上司亦有查考试用者一委暂署即可以此定其能否胜任矣 

　　○黄可润 【见保甲书卷三】 

　　巡查 

　　△巡查 

　　直隶道府每岁有巡查各属之例然不过一经其地而已其实欲查亦甚容易观其井利之修废麦田之多寡种树之疏密沟渠之通塞可得之眉睫间矣 

　　○栗毓美 【见保甲书卷三】 

　　实政遗编 

　　△实政遗编 

　　所过地方不阻人告状可以徧悉人情风俗不必准者原不可滥准然不准理非不准收也 

　　○熊宏备 【见治原】 

　　居官格言 

　　△居官格言 

　　一人入狱十人罢业株连波及更属无辜且狱中夏有疫疾湿蒸冬有皲豕冻裂或以小罪经年桎梏或以轻罪迫就死亡狱卒囚长需索凌辱尤可深痛时令马上飞吊监簿查勘以狱囚多寡定有司之贤否行之期年郡属州县吏无敢妄系一人矣 

　　○陈　道 【字绍□江西新城人乾隆戊辰进士官知县有凝斋先生遗集】 

　　官戒示长儿 

　　△官戒示长儿 【子守诚任金衢严道】 

　　初到地方宜博访僚属察其俗尚美恶旧政沿习何似无甚害义者且循故迹无轻率变动未能洞悉原委而轻妄动不惟无益而且滋扰渐次熟练知其端的而后可以图议治属疆界山川道里均宜先知托同官练达者将各府绘一总图地之肥瘠高下土地所宜水利开塞以及州县接壤水陆道途所通及大市镇并细注图内吏胥机巧非智计所能防察当立定章程使不能为弊□信相孚使不欲欺不假权于若辈批判一由内幕而尤严饬门仆无与为比内署左右为书吏耳目所系本官性情又为左右所伺察必自守严正安重无偏好无轻言妄动使人得而玩之 
　　日用物件悉照民价平买无贪小利短折累民或旧有官价陋规须潜访察明张告示无为买办蒙蔽食用须酌定章程丰俭适中他物宁自节省无好侈靡奢而不足必致妄取于人所得甚小而所失甚大 
　　衙署房屋足蔽风雨即便安居不必修葺如令属官代修尤为不可图一已之快而为累于人何为也凡有馈遗概宜谢绝即食品不便却亦须择其至轻者凡送物投汝所好必将有所为且与门仆相通方能如是宜峻拒之稍涉游移后将引类而至所累甚多而玩物甘言尤易歆动切宜谨守至于托人购买对象尤为非理此口一开人无不轻而玩之 
　　养廉按月支给无豫借诸友馆谷逐季送清余以给日用能节存十之二三以备急用为妙万一不敷宁补凑断不可妄取人钱祖父以清白传家非义之物一介不可取事上宜恭谨而不可卑謟平素守正不阿人自不以非理事相委若素常诡随临时岂能谢绝凡与人交不可求一时亲密人之易见喜者必易见怒惟遵礼致敬不见好亦不招尤所谓淡而可久是也见两司及在抚军坐中凡言他属能否与计议政事不可轻易出言本属有公事及官当迁调之处均宜先与两司商定再陈之抚军盖两司总持风纪通省政事皆其主张分巡职当听命无专擅之理遇公事差遣切不可推诿院司书禀宜常通但须择地方切要有益而可行者无泛举动以启人厌 
　　待僚属宜宽平和易使人相信而不疑故作威福欲以生人敬畏而不知适足以使人轻贱遇一老猾者虑其不测即先发以相制未能制人而先自败属吏能否当于政治实绩间验之语言状貌未足为凭固不可先设疑心待人亦不可以词组投合便深信不疑也今有察吏之责益不可不详慎矣 
　　州县相见并须和悦颜色论地方政事须听其畅言毕后方诘其曲折或所见不同亦宜和婉相商有能抗论是非者必其中有所见尤宜平心下气加意采择无执巳见遽折人非人有胆弱者一折便将不顾事理曲附上官贻悞民事不浅同是公事只期事理得当而巳人巳意见断不可留 
　　本境武官尤宜和协若有事相关者和同办理无分彼此无大小接待总宜谦下 
　　出巡于地方未能有益而先于属官有损但初任不能不一行部切宜轻装减从一幕友二三老实家人书吏晓事者各二人足供使令便好此外无多带仆从夫马及船自发钱雇无取于县尤要在不遗头站人诸弊皆从此生先巳行牌通知断无须人前去属吏预备执事郊迎俱拒回随留数人备传呼而巳所带家人只一可信者应门余俱不得与府县人相通所到地方或有讼狱当折者就近理之利害当兴革者细心察看与同官参议回署再酌无以己见遽出令也一切馈遗除酒食外概行谢绝无因语意殷勤稍涉游移或办差务及往省均须酌定合用人数无多带闲人善柔之人能以曲说巧语入人心腹当前甚觉可喜或引而近之谓此人必为我用而不知为此者盖有所图也图之既得或他事未尽如意即生怨怒心将转媚他人遂不难加以谗谮陷害此自古迄今小人之常态未足为怪阅历未深者往往为其所中事后追悔已无及矣官场中倾轧之事甚多而此尤难测好谀者当随地自省加意防察 
　　幕中诸友须情意亲洽礼貌周到不可疏忽饮食酌定数品时常陪饭便令厨子不敢损减论事当和婉相商无执巳见轻行改窜即或意见不合亦宜以礼貌相别无出恶言 
　　分巡虽有察吏之责而无进退之权梢一专擅欲自见长则上疑于僭下嫌其侵矣故以安静恬退为守官之道为政最不可喜事喜事见能必致生事滋扰而奉行不善者非藉以取巧即因缘为奸然又不可因此而自怠苟安也事到面前无大小皆当细心体察分所得为者审时度势随事救正于民生不无小补也 
　　人惟能受善言能知人善任使虽无才亦可免过矜智恃才以自用者乃下愚小器适以自害而已用人听言之道前巳详说今更提撕当时时以此自省 
　　一纸家言为政之体用咸在后数则中肯处得之阅历者尤多当与乐山聂翁诫子书并传不朽 

　　○龚景瀚 【见保甲书卷三】 

　　与林春园同年书 
　　复林春园知府书 

　　△与林春园同年书 

　　太守居二千石之寄筦千余里之地行其所学其有济于生民甚大今日所处较难然以善事上官体恤属员为要善事非逢迎之谓也承上接下不得上司之心则言不听计不从而州县之事亦掣肘而不可办故必积诚以动之勤劳以结之委曲以图其成权宜以济其变使彼虽贪暴亦必敬我爱我而不疑然后惟吾意之所为利可兴而弊可革体恤非徇庇之谓也人才各有短长州县中非有大不肖者皆可琢磨扶掖以底于成开诚布公使人得尽言则下情毕达平心和气使胸无成见则处事无差而大要尤在有担荷勿但顾一已考成而不顾他人性命至于约束下人屏绝供应又其余事佐杂教职等官尤宜周恤小过可捐微劳必录则无不勉之人无不成之功矣署中虽有幕友长随然一事不可不经目一文不可不手判非独练习庶务亦以塞清弊窦民隐不可不恤又不可轻准词讼以启告讦之渐吏治不可不振又不可纷纷差提以多滋扰之累盖府尊之体又与州县不同轻重缓急所当斟酌其间也 

　　△复林春园知府书 

　　今日而言循良谈何容易束缚于法令纷扰于差事奉行文书苟幸无过而已能行度外之事窥古人于万一乎然尽一分之心则必有一分之效阁下到任三月而政声已流播远迩此其彰明较著者也故官无大小势无难易尽职或不敢言尽心则可自勉诚如来教民自多情第愧抚绥无术耳袁州虽称清苦于今日却甚相宜人无可欲则我得以自守惟戚友往来同僚缓急作自了汉固不可而必各遂其求恐亦难为之继亦惟自尽其心焉而已力可为者竭其力力所不能为者致其情丰供饩隆礼貌使当时无可致怨而久后自能见谅此亦贫家勤扫地贫女早梳头之理也若深居简出或欲一望颜色而不能则谤言繁兴□为话柄故此等处最宜留心阍人尤当加之意也来教谓作守难于作令此言诚然然积之以诚则上下之情通行之以恕则人巳之理得属员贤不肖不等其为无心之过皆可从权而援手其为有心之恶不必从井以救人以理度之而无计较于利害祸福斯得之矣 

　　○讷　亲 【满洲镶黄旗人官至保和殿大学士余未详见　皇清奏议】 

　　请考核州县实政疏 

　　△请考核州县实政疏 

　　窃惟吏治贵有实效奉行务去虚文外省自督抚以及各州县皆有应尽之职守而州县为亲民之官凡教养大端能尽一分实力则百姓受一分实惠加以督抚综核得宜自然令行禁止有月异岁不同之象外省政务非不遵循成宪办理然浮文常多实惠殊少如钦奉　上谕暨内外臣工条奏应行事务在督抚大吏固皆恪遵罔懈督课维严由司道行之州县亦复郑重严明但于行文出示之外求其遵奉之实际则十无一二窃思朝廷良法美意凡以为民也但其中有未能期效于旦夕者亦有实力奉行即可收实效者如兴学校端士习振民风及农桑树畜河渠水利诸善政皆所应行其造曲烧锅赌博健讼刁悍诸事定例綦严皆所应禁然当因地制宜从容观效未可以期之旦夕也至于盗窃打降及崇尚邪教等事关系民生风俗不可不为急除果能力为整顿固可旋至而立效也其所以行之而无效者盖以各省州县惟以簿书钱谷为事其于境内户口之贫富地土之肥瘠物产之丰啬民情之趋向习俗之美恶以及山川原隰桥梁道路一切漫不经心官之与民条教而外既无余事民之与官纳课而外漠不相关上下之情不相联属安望其令行而禁止乎臣请　敕下各省督抚酌量各州县地方之大小事务之繁简定以一年半年之限令该州县官徧历境内乡村逐一体访确实各就地方情形将某事所当兴举某事所当整饬行之有无效验之处据实造册详报该上司即举此以为考核岁终督抚将通省某某州县某事兴举若何某事整饬若何有效无效核实具折奏　闻如此则为州县者知上司之考核以实不以文凡职分所当为考成之所系自必实力奉行不敢虚应故事况百姓之休戚果能相通地方之情形又能熟悉其平日一应户婚田土词讼钱粮自易于措办可省案牍之烦即猝遇水旱不齐亦可斟酌缓急措置得宜则事事皆为实政于吏治民生不无裨益矣 

　　○陆世仪 【见保甲书卷三】 

　　笔记 

　　△笔记 

　　海刚峯为应天巡抚凡所属各府州县正佐首领以及学校之官皆令置簿光立欵目如某利当兴某害当除某人善恶某事可否一有闻见皆援笔记之不时吊查借此以悉民情亦即以卜地方官贤否诚长民者所当师法 

　　○陈宏谋 【见保甲书卷三】 

　　寄杨青江锡绂书 

　　△寄杨青江锡绂书 

　　大抵今日属员中能干民事勤勤恳恳不肯漠视者皆有志向上虽所行未尽惬而路数不差自当鼓舞而振作之至于凡事只图自占地步不顾民生苦乐者虽才具敏捷或自负老到究于地方无益尝有上司交口推为能员而体访舆论竟大不然者三代直道至今在人公听并观考言询事庶是非黜陟上下相孚举直错杜则民服耳 

　　○谢振定 【号乡泉湖南湘乡人乾隆庚子进士官至御史有知耻斋集】 

　　饬吏八则 

　　△饬吏八则 

　　一州县官宜辨其品庸陋无能刚愎自是固不可以牧民而专意逢迎应酬周到者必非认真办事之人如果实心实力为地方兴利除弊其视缺之繁简无二也虽僻壤小邑必有应办之事即日夜勤劳犹恐不给何为孜孜于世故周旋耶但办事认真未能随俗附和则长吏同寅鲜不以为迂拘甚且相与议剌之排挤之矣故众恶众好不可不察而访察臧否在各道府尤亲切宜有责成 
　　一州县宜节其用除署中修膳因用应酬外各上司有规礼有摊捐项有帮贴项有一切解费册费考棚费多者万余金少亦不减五六千金州县养廉俸银不过千余金而费用如许是从何来上司能设法筹划为之省去费用庶责其廉而罪其贪于势为顺于心为安 
　　一州县宜禁其奢侈俭以养廉亦以端化自是作吏之要近来外官舆服仆从之盛饮馔应酬之丰虽较前稍减而积习未除为害不小袪贪污杜亏空似必于此塞其源还淳返朴在大吏倡之更易为力至官僚幕友终日宴饮或与仆吏辈昼夜聚赌恬不为怪此风尤宜痛惩 
　　一州县宜养其廉耻州县官纵不自爱重未有不顾体面者也上宪视属吏无论贤否皆等之隶卒吏风所以日下凡有宪札事无巨细辄以参揭套文重加申饬连文累牍严示而不信行无怪州县一切皆视为具文此其弊在书吏幕友率意签行上司所不及察至于上宪差提委员徒滋烦扰殊乖政体似宜斟酌一州县仓谷勿轻准借粜每年春借秋还直是官吏家人藉此分肥毫无实惠及民每次禀请借粜司房使费甚重挪移亏空弊窦多端惟荒年发赈万不得巳然且昧心染指比比皆是何怪民间之盗贼纷纷也 
　　一州县利弊宜责令指陈何事当兴何事当革不妨各抒所见缕悉上呈大吏藉以觇牧令之才识知地方之情形因而措施得当旌别有权在实心任事者可得所禀承即有意见长者亦从□鼓□或者不致任意废弛也 
　　一州县勿轻更调官不久于其任虽敏才未能禆于地方如上宪谦冲恳挚使贤良吏得以尽心利济岂必急急于迁擢乎用才奖善不窒自新之路不开躁进之门大君子当有灼见或有案件差错札调来省最足滋累或实缺州县藉端赴省夤缘干求最为恶习即有司官逢五十日必上衙门似亦烦琐有事不妨每日求见无事则朔望可也 
　　一州县毋任欺罔凡牧令事无轻重必由道府转申中途阻格累月经年且紧要事必与首府首县商通办理往往变幻失真串谋蒙蔽上司殊难觉察而外州县必有坐省家人与院司吏役及首府首县家人勾通探听凡大宪言语喜怒升迁降调事未举而通省皆知弥缝夤缘无所不至此贤否所以难辨而错置未易允当也若使事可径达机不外泄则属吏之志可通而上宪之柄不摇矣 

　　○曹一士 【字谔庭江苏上海人雍正庚戌进士官至给事中有四焉斋集】 

　　请分别贤能疏 

　　△请分别贤能疏 

　　督抚不扰守令守令不扰小民而天下之民莫不安矣自大吏以至小吏皆有贤员有能员贤能兼者上也贤而不足于能者次之能有余而贤不足者又其次也何谓贤务持大体与民休息者是也何谓能趋事赴功综核名实者是也天下能吏多而贤吏少则吏治必有不得其平者不可不亟加甄别也臣查督抚之保题守冷其辞约有数端曰年力富强也为人明白也办事勤慎也其实迹则钱粮无欠也开恳多方也善捕盗贼也果如其言洵所谓能吏也乃未几而或以赃污亏空□或以草菅民命劾所谓贪吏酷吏者无一不出于能吏之中彼诚有才焉以济其恶耳若夫吏之贤者则不然恻怛爱人而巳悃愊无革而已方于事上不能诡随而已吏人同声谓之不烦而巳此数者皆督抚所视为无能者也然而贤者则必出于其中度今世不少其人而督抚荐剡曾未及此毋亦重视能而轻视贤耶抑亦狃于积习以能吏即为贤吏耶且臣恐督抚所谓能者非真能也以趋走便利而谓之能则老成者为迟钝矣以应对捷给而谓之能则木讷者为迂疏矣以逞才喜事而谓之能则镇静者为怠缓矣且或以武健严酷不恤人言而谓之能则劳于抚字拙于锻炼者谓之沽名钓誉才力不及而掇拾细故以劾罢之矣好尚一乖取舍顿异及至所取者溃败决裂则曰臣不合误举于前统听部议而巳夫有误举必有误劾误举者可议其罪误劾者复何从而加之罚乎臣闻之子舆氏曰尊贤使能又曰贤者在位能者在职明贤与能之宜别也臣愚以为今之督抚其所属守令　敕于保题荐举时各分填贤员能员字样然后条疏实事于下如能员而有败行许督抚自行检举若贤员而着劣迹则督抚从重处分倘其属所举皆能员而无一贤员则非大吏乏正巳率属之方即贤者有壅于上闻之患督抚之贤否且视其所举而瞭如矣如是则以知人之哲为安民之惠皇上之仁心仁政寄之数人天下百姓有不并受其福者哉 

　　○贾汉复 【见屏恶】 

　　取贤否册 

　　△取贤否册 

　　为汇取官员贤否事照得本部院职任抚绥抚绥之权首在察吏未有吏治不清而能嘉惠元元者也兹值莅任之初激扬伊始有司布列既广一人耳目难周因思各郡之贤否不能欺司道各邑之贤否不能欺府厅佐贰首领之贤否不能欺堂官若肯从公品骘绝无混淆何难肃清吏治但恐司道府厅等官不无养骄市恩之习忧谗畏讥之心或以资格为拘泥或徇情托为委蛇或保全亲识或瞻顾津要或喜趋承而隐庇大奸或听诬诱而中伤正直或惜穷途而姑容窃位一路之哭徒闻三尺之法莫逮不几以朝廷彰善瘅恶之典为宵人颠倒渔利之资乎言之腐心急宜痛革本部院端本澄源期于贪墨解绶所有各官贤否合行查取为此仰司官吏即将抚属大小官员秉公采访严加品题某官德政卓荦某官治行平常某官才不称职务令□心肖貌刻画逼真据实开填援事证考总不得虚应故事中有不肖之尤者另开事迹密揭呈报以凭紏参本部院即以品定贤否之真伪定秉笔者之贤否所谓不知其人视其所与者是也如或瞻狥故纵毁誉失真则本官之治行可知白简无情恐不独问之下吏也 

　　○程含章 【见治原】 

　　八条察吏 

　　△八条察吏 

　　一郡守牧令中能以经术饰吏治尽心于农桑水利学校人才日与绅士耆民讲让型仁培养元气为地方兴大利除大害效在数十百世者是为儒吏定当破格保举 
　　一居心诚朴守洁才明盗息民安政平讼理合境内之人为一心视百姓之事为已事或水旱为灾而能尽心救济全活数万人者是谓循吏从优保举 
　　一才具开展吏治精勤除暴安良案无留牍或水旱为灾而能设法捍御事集而民不扰或奸宄萌动而能掩捕神速害去而人不知者是谓能吏从优保举 
　　一遇事勤勤恳恳不辞劳瘁或虚心学习或闻过知改或守优于才或才优于守或熟习兵刑或精通钱谷或善于缉捕或达于河工是虽贤不如循吏才不如能吏而一长可取亦当并蓄兼收随事保举 
　　一听断不勤案多不结或偏执粗率颠倒是非或验讯不实枉纵人命或约束不严丁役肆扰或捕务废弛盗贼滋多或境有豪棍 【土豪讼棍窝家赌局教匪劣衿皆是】 而不除或地有灾荒而不报乃如之人纵使操守可信而民间之受累巳多是谓昏庸之吏立予参革 
　　一用度奢侈债累满身或狂童美妾车马如云或朝歌夜□日高不起或□心曲蘖罔恤民艰或侈谈诗文旷误职守乃如之人纵使不贪不酉吉仓库必致侵亏即不侵亏民事必多惰废是谓荒淫之吏立予参革 
　　一性情浮躁行止卑污或居心险诈挟制长官或作事乖张扰累百姓是谓恶劣之吏立予参革 
　　一婪索赃私鬻狱卖法或藉端苛敛或侵亏钱粮或审断案件并不细心研鞫一味刑求致有冤滥或非刑拷打致毙无辜是谓贪酷之吏立予参革治罪 

　　○张师诚 【号兰渚浙江归安人乾隆庚戌进士官至礼部侍郎见　　皇朝经世文编】 

　　杜州县交代积弊议 

　　△杜州县交代积弊议 

　　为酌拟革除州县交代通融积习以绝新亏而杜弊源事窃照安河仓库亏空累累清查一次续添一次凡遇交代无不迟延轇轕每多通融结报以致亏数日增旧亏未补新亏又起通省仓库几无完善之区推原其故大半由于摊款之多摊款约有数种州县在任之时欲图侵蚀往往虚报工程等事自谓力难独任禀请本管府州分年流摊府州徇情批准恃为护符后任见前任有此办法亦复效尤遂改换题目另造一案仿照办理此其一也州县卸事之后欠款甚多或捏一名色藉称因公赔累私求本管府州批准分年流摊或凭监盘说合公立议单分年摊认或以抵款不敷将交项剔出数条归入摊款或以前摊未交又请展摊数年以为延宕之计此其一也即偶尔一亏空之员恐其罪名较重不肯将亏数全行托出仍删除数款归入流摊此其一也接任之员其始也未尝不刻意认真及至交相劝说见上司批准流摊有案仍即接收既接之后又视为摊款无关紧要并不按日交出任其短缺陈陈相因愈积愈多此等名为摊款实皆正款总由本管府州姑息市恩一意通融狥隐以致不肖之员肆无顾忌习以为常又如垫完民欠私粜仓谷写立欠票物件作抵等类均系积弊大端本司自上年七月到任以来细加访察得悉前情即经剀切通饬不准混摊以冀痛除积弊现奉　特旨清查旧亏所有从前亏扺各款皆当彻底严查务令水落石出旧亏既应查明新亏尤宜杜绝若不藉此画清界限革除积习何以挽狂澜而杜流弊今就本司管见所及酌拟数条胪列于左 
　　一凡修理一切工程概不准流摊也查州县修理城垣监狱仓廒衙署庙宇棚厂桥道以及一切工程如逾保固限期实在坍塌应修例准详请动项原不责令地方官捐赔如果工程紧要必须修葺何难照例详请委员勘估领项兴修乃近来州县往往以一详立案不候批准辄动库项垫办旋即浮开用数率称独力难支详请分年摊补竟有并无要工平空捏造专为交代流摊地步者此等因亏空而捏程工程私求本管府州批准立案□□后任实为第一大弊安河似此流摊作抵者处处皆有日多一日若不严行革除何以杜欺诈而绝漏卮应请自道光元年起凡有一切地方紧要工程悉令照例通详德候委员勘估分别办理不准再行擅动库项垫办率请流摊如未奉院司道批准率擅动库项兴修者不准后任接收作抵仍责成该管府州据实详请撤参倘府州徇情容隐批准流摊即将府州严行揭参或经监盘说合私议流摊即将说合之监盘滥接之后任一并严参所摊银两分别着赔 
　　一凡一切因公费用概不准议摊也查地方偶有公事或缉拏匪犯或偶遇差使及一切因公费用本应各归各任办理乃州县于得项则视为分所应得于公用则不肯自出己赀往往于交卸之后私求本管府州批准分年流摊或凭监盘说合公立议单分年摊认自开此端不肖之员遂相率效尤捏造赔欵纷纷详禀为掩饰亏空侵挪巴已张本以致摊欵日积日多亏空愈积愈大更当严行禁革以杜流弊应自道光元年起不准再有此等流摊名目如果各州县实有因公赔累过多之事且能办理妥善者自当酌量调剂倘敢仍蹈前辙即照前条分别严参 
　　一民欠不准再有垫完也查征收钱粮定例按日计考原所以察州县之勤惰各牧令如果秉公催科将书差银匠人等之弊查察革除百姓自必踊跃输将断不致任意拖欠无如近来州县往往任听书差朦蔽滋弊日多以致催征不起及至奏销不足分数又复规避处分挪新掩旧接任之员亦各辗转挪移经年累月变成无着此亦致亏之一大端也查捏报全完例千革职乃竟相习成风任意捏报不可不申严禁绝应自道光元年起凡丁地漕项芦课等欵再不许丝毫垫解如敢规避处分仍前挪解即照例请参并着落本员赔补不许后任接收作抵如后任徇情接收除揭参外即将所垫民欠着落分赔该管府州知情容隐一并参处 
　　一仓项不准作价流交也州县仓贮米谷麦豆等项均应实贮以备缓急之用定例原不许作价交代乃州县平日署中食用往往动碾仓谷甚有藉请出粜出借之时私行多粜渔利种种弊端不一而足盖私粜可获重价而交代只须每石作银六钱是以相率效尤任意动缺名为作价流交又不以实银交出问其谷则曰有价问其价则在抵欵银谷两空实堪痛恨其或奉文买补由司领去价银仍不即买转将价银挪用虚出仓收并又以例价不敷擅行挪垫委员盘验又往往通同徇隐并不亲往丈盘仅取该州县覆文率行加结及至交代短缺辄以气头廒底为词作为赔欵殊不知气头廒底不过数十石一二百石焉能盈千累万之多乃相习成风以至通省仓项大半空虚此亦致亏之一大端也应自道光元年起州县仓贮米谷麦豆等项除奉文碾拨及旧亏奏报有案未经买补各数外其余应实贮若干不准作价流交倘有短缺令后任据实揭报不准接收价银如敢仍蹈前辙通融接收亦照前条分别严参 
　　一接收交代不准私立欠票也查仓库钱粮丝粟均关　国帑如有亏短应即据实揭报参追治罪不容稍有隐徇如后任通融接收虚出通关例应革职分赔定例不为不严乃近来交代往往互相通融私立欠票辗转流交几致　国法可废尚复成何治体更须严行革禁力挽颓风应自道光元年起凡遇交代不许丝粟短交如有亏缺责成接收之员据实揭报请参不许稍有容隐倘敢仍行接收期票一经发觉即将本管府州及监盘同前后任一并严参治罪 
　　一接收交代不许以对象作抵也查州县钱粮应尽征尽解不容稍有存留致滋亏挪节次清查案内竟有以陈设玩器及衣物等项暂行作抵者此等对象如果可以售变何难实时变价移交乃必欲暂抵其为高抬价值以少抵多显而易见况仓库均关　国帑岂容以此等物件作抵急应严行禁革应自道光元年起永不许再有此等抵欵亦不准后任接收倘敢故违即严参治罪 
　　以上各条皆各州县掩饰亏挪之弊必须严行禁革有犯必惩而其大要尤在本管府州同心协志实力稽查盖府州为亲临上司见闻最近不能隐瞒凡州县交代亏缺不应扺而混抵不应摊而混摊之欵虽有监交说合无不先向本管府州请示如果府州秉公持正监交之员何敢擅行立议接任之员亦何肯滥行接收嗣后如再有滥抵滥收各弊应将本管府州一并专折特参庶足以昭炯戒其直隶州交代系本管道员专责应照知府一律办理如此明白通饬庶俾各牧令咸知道光元年以后仓库一有亏倚即当严参治罪丝粟不能掩饰自必各顾身家诸从节俭续亏之弊可以稍杜矣 

　　○曾　镛 【号鲸堂浙江泰顺人官知县有复斋集】 

　　答汪方伯书 

　　△答汪方伯书 

　　吕叔简曰变民风易变士风难变士风易变仕风难仕风变而天下治所以然者民风从乎俗非必有干誉干禄之见固结而不可变也士风从乎学非遽有患得患失之心战悸而不能变也若仕风则富贵之权诱于外利害之念迫于中有欲变而不能自立者矣有变此而无以自容者矣董子曰琴瑟不调甚者必解而更张之为政不行甚者必变而更化之今下而州县仕也任变民风士风之责者也上而督抚亦仕也又操变仕风之权者也督抚之贤者诚不乏人窃以为失于粉饰太平之意多也州县之不肖诚非一端窃以为坏于诎支弥补之故亦不少也财赋者国之大政天下之大命也盛衰兴废靡不由之今州县亏空之弊极矣前此为上司者既不能慎之于始姑息调护酿成巨弊至于今日新故相乘各存一切徼幸苟免之心其谨弱者日夜勾稽以免咎而穷年有所不支强悍者苟且补苴以干进而外此举所不知又何暇加意于汛汛然之士风民风为从容摩厉于农桑学校间哉是故言兵刑向曰办案今且有所谓做案者矣言钱谷向曰交盘今且有所谓交帐者矣此仕风一大弊州县之不肖亦上司粉饰之过也大臣身膺国计民生之寄即无虑久久发露罪且及身一旦横有方千里之灾一省突有数州县之盗仓皇待济问何以给虽然欲弥补必设法矣洵思之设何法财赋者不雨于天不涌于地欲举一二十年之积弊骤取偿于岁月非朘民何由得此夫征敛之际贪墨之府也其所以不敢肆为溪壑者仅仅恃　国家理财持宏纲大体以提防之耳更迫以势之无可奈何予以事之得所借口明目张胆何所不为窃恐在亏空之日则相习为盗臣在弥补之时且相习为聚敛臣伤邦本以补国计其患有不可胜言者也愚谓病无良医与其病民无宁病国与其爱不能割使寅挪卯粮在府库巳缺一年之实而催科讫无宁晷无宁涣其大号破格施恩俾天下一空从前之累而征输得循旧章除见在州县本任亏数立限追补外其确为前任之所亏者一并弃去不复穷究于是肃清本源更遵成法按届输将庶几积弊一袪可图再造料天下赋税之所入与州县仓库之所亏多不过损　国家半岁费耳未为大病也而府库无空名之承受岁时无先期之催科民免浮额之诛求吏少借端之剥削不补而财转实不弥而法已行岂不直截何计出于童穉之所知而事苦于国家之所难也古今国势之强弱治乱不患蓄积之不多患度支之无实不在灾凶寇盗之有无在吏治人心之动静昔孔子与子贡论政至于必不得巳曰去食去之乃所以足之也藉不能为此则且取州县之大贪纵者诛之究之夺且追之以惩一时其在中材则且视历任所亏量其多寡假之岁时或三四年或七八年或十年分年赔补一切急遽苟且之法概行罢去庶几州县之职得从容从事守牧以上亦得以风化相□率而不至以财赋偏注于一途　国家之财有可得而理师师之风亦不至遽坏而不然者急则败矣上以此蹙之官官必以此剥之民幸而无故取怨讟耳设不幸而小小加以灾凶寇盗一夫偏袒千百景从此时即欲倾一邑亏补之数为一邑捍御之需其可得相当耶是故国可贫民必不可使穷夫岂独民不可使穷即州县亦不可使穷也民穷则乱官穷则贪贪固乱之由也此当今一变仕风之至急务也至欲正其本原则无非崇节俭节俭之道坏其大者固莫如上司苞苴之公行岁时舟车之绎络然上能绝之使不上行下不能抑之使不自纵则是能节之于公不能节之于私终无益也每见一行作吏服食起居便诟儒素方其莅任负逋不赀而远近尚视为金穴辗转引荐擎履调笙充满廊庑一人所蚀少者数十多者数百甚或盈千一署之内用以致富者不一奈何其不穷且贫也愚以为胥役众害民使令众害官此皆力宜裁抑者也若夫欲循职守则莫如少更调古今吏治之坏多起于不久其职汉宣帝以为吏数变易则下不安久于其职则民服教化其二千石有治理效辄赐金增秧或爵至关内侯迨公卿缺则以次用之故其时吏称职民安业号称中兴宋文帝恭俭勤政百官皆久于其职守宰以六期为断元嘉之际四境晏安户口蕃息亦三十年左雄上疏言典城百里转动无常各怀一切莫虑久长特选横调损政伤民咎皆在此此真达吏治之言也　国家之爵禄崇卑大小固所以鼓人才年限太拘未免沉滞然亦宜稍稍持久不宜太烦庶几上下相望贤者得以究其所施中材亦不敢心存苟且故吏之不才者虽终朝褫之不为骤若见一吏才辄调一缺所调员缺又加调焉而更委员署之且无论五月报政期月已可世难其人恐二三强干之员转相促急精神作用不在下民专在上司更何怪尽心守职之难概见也愚以为地方多一衙门适多一地方之累官府多一更调并多一仓库之累吏胥得乘间舞弊故此尤当谨也若夫群下之所揣摩大员之所顾忌内自献纳之微外讫军国之大有非法制可得而闲者而今日未敢悉言也 

　　●跋 

　　致初先生辑牧令书稿凡□易阅十数寒暑而成炜受而卒读之谋付诸梓时以庐居之暇潜心雠校幸得备睹我 
　　朝名卿硕彦章疏文檄条教讽议及各杂录凡百三十有七家而其间本末先后之序错综异同之数繁简常变之宜靡不肌分脉贯以体诸一人之身汇为一邑之事而遂若成一家之言噫嘻先生之为牧令朂者用心勤矣夫圣门从政才皆各眂其所长汉以下循吏代见亦第撮举一二端以垂史册顾安所得不世材以奄有众善哉是书采择精当其大旨归于简要而或一议而迭伸前说一事而胪列众论良以民俗相其地事势相其时器识相其人必得张弛兼衡利病互审然后遇事折衷而推行可不迷于所往输翟以异技而同巧龚黄以异政而同治古人所谓求其是者仕与学非有二也虽然炜尝窃有请于先生矣农桑教化言民事未及回民事汇言祈祷未载祈雨之法因欲以陆朗甫先生论回民启王吴节先生雩说均附于编而未之许谓陆公论回汉通姻其事已格于俗不可行王氏仿春秋繁露言造龙法亦非天人感应之常故宁阙之然则人情即政理也典礼皆治道也　先生但存其大者正者而凡事之稍有所窒碍说之稍近于诞异即不得爽吾权衡而淆吾宗旨此不独治术之精抑亦学术之醇也炜于保甲四卷缀以肤言愧未能表章大箸今全书告竣得至堂中丞为之序凡朝廷所以重亲民之官吾党所以着通经之用与夫是书之与保甲为终始而其得力不始于文法其收效并不止于一邑者悉有以昭示之以益为天下后世信昔欧阳永叔为夷陵令取积年案牍尽阅之因得究知人情物理后亦有禆于相业况是书之体用兼备而皆有绳尺可循与又况贤且智之万万不如永叔者与南山之竹不揉自直器车之轮不自圜苟未逮此而不师前事炜甚愳其为跅弛之士等诮于覂驾也愿共取是书而读之李炜谨跋 

　　论语治天下为君相言之非为牧令言也牧令亲民莅事条目纷繁非徒总其大纲而巳淳自壮岁令山左十年讲求治谱略观前代循良纪载类多时易事殊至　本朝诸先哲治言亦或时时散见特未有裒辑成编便于涉览允为牧令准绳者及来陕右得读致初先生所集牧令书于吏治无不备与论语相发明皆可实见诸行事两载榆林秉为圭臬矣今幸属隶帡幪晨夕侍从习见先生立身行政知得力于是书者良多书适梓成公诸当世俾读是书者体此以治民则先生之嘉惠牧令即所以嘉惠斯民牧令幸甚斯民幸甚时道光戊申秋八月属吏福淳谨跋 

　　甚矣吏治之难也子侨郑卿黄霸汉相乃子长孟坚修史不列于卿相而退见循吏何哉想其秉笔时深知循吏之难得无子侨黄霸则传为减色此子长孟坚之苦心不谋而合者也吏治岂易言哉夫至作吏之时始习为吏治其生平所读何书所学何事以古循良自待者当早计之矣今天下制科之文沦入肌骨一第之后所学尽为无用而所用皆非所学非具过人之才鲜不茫然失据况又有声色货利以汨其心即不然溺情文墨肆志风雅其废失时事较好声色货利者有清浊之分无是非之别也使易其所好而讲求实事初虽茫然久则了然且仕且学亦未为晚盖一州一邑之中自钱谷兵刑农田水利蚕□学校捕盗救荒诸大政是六官庶司之所分职而州县独兼之甚矣州县之难也天下者州县之所积牧令得其人则州县治州县无不治则天下治矣顾安所得牧令之贤且多耶世之业医者众矣好奕者亦众矣岂必人人皆扁鹊人人皆奕秋然扁之方为病设病已而方传秋之谱以奕成奕久而谱备人苟以扁之方秋之谱思之思之神明而变化之其于病未有不宜于奕未有不□较私心之创为方与谱者其难易工拙何如耶致初先生潜心吏治数十余年辑成牧令一书采自当代名贤法不拘古言不托空广益集思美矣备矣不以开为不才属参订其用之州县诚为扁之方秋之谱然二子之方与谱虽善苟用违其宜犹将败厥事若此书则随地随时信手展阅皆能益人神智固为牧令之津梁而括而通之天下无余事矣牧令去乎哉　先生可谓不惜金针者矣留心吏治者当铸金事之戊申八月江开跋 

　　牧令书  

