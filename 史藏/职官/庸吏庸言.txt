庸吏庸言　　（清）刘衡 撰 

　　●目录 

　　原序 
　　自序 
　　上卷 
　　下卷 
　　庸吏余谈 

　　●原序 

　　予以己卯使粤时帘舫先生官于粤当道多言其贤余亟欲一见同使者吴瀹斋殿撰曾受业先生之门先生来试院而余适他往遂不获见前岁余奉关防来蜀先生为阆守私幸当得一见以罄积悃及予至阆先生已移守成都意予还成都时当得数数相见及余归自建昌先生已擢开归道仅得再晤其于先生素所蓄积莫由测也先生濒行出自治官书一卷示余于闾阎之休戚风土之利弊筹划详备若秦越人治病洞见垣一方是以药剂应手必效而先生未尝以是为足余于是知先生之所以自期者远也古有为政论者有为治县谱者孔北海诸葛武侯集皆有手教近世如王阳明吕叔简集内所存条教皆视他文为胜盖心之专注在是故明白朗畅其言可以晓妇孺而圣贤无以易其理所谓诚乎诚无不格所以先生自县令而刺史而郡守而观察皆出　特简天下莫不仰　　圣天子知人之明而令嗣成进士为名翰林则天鉴先生之诚而为循良之报者亦云厚矣而先生顾谦甚曰是庸言也噫唯其庸也所以不可易也夫时道光十年岁次庚寅仲秋月上澣四川督学使者郭尚先撰 

　　●庸吏庸言自序 

　　予俗吏也俗则庸矣予以嘉庆庚申　恩科乡举副榜补国子监汉教习官十三年岁戊辰俸满录用知县以铨选期远自京师归时先大父编修公自云南退居林下先大夫以岁贡生里居授徒屡以官箴勖衡曰他日毋作孼也又尝课衡读律暨廿四史循吏良能诸列传旁及昔贤荒政水利保甲弭盗听讼理冤狱诸法曰尔师此他日毋作孼也予性钝故不能文顾嗜法家言尝私计一行作吏吏一人而附吏以售弊者恒百十人且逼处肘腋率乘隙环而攻所谓吏者则惴惴然知毋作孼之难也家故藏书辄搜取古今人总集别集之语近吏治者泛览而涉猎之虽小说家未尝不寓目焉岁癸酉奉檄广东试用知县丁亥由四川巴县迁绵州直隶州知州凡待罪牧令者十有五年矣在官一遵　功令次亦规仿前人成法无出臆见稍稍自立异者庸矣予窃幸得与民□安于庸也民乃独信予顾予往往与书役辈忤而所在僚佐之门丁善书役者咸恚予且以予署不设司阍者恐同官效子则若辈无噉饭处更无论其它也辄相与附和书役言又从而为之词自是予交游中遂有诧予立异者予异乎哉夫　国家计吏之典直省遴举贤员谓之卓异大臣以人事君所以激扬治行鼓舞羣材者正在一异字然则诸君子之异予者乃其誉予者也予则何敢予受大贤知己之恩迭邀　宠命行有日矣异乎否乎予不可以无言在粤者不必言言其在蜀者言其在蜀为郡守牧令者既受代小憩馆垣心泊如也辄检此间禀札告条之尚存稿者敬以质之同心以明予之不用门丁不昵书役硁硁然守　王章而服家训者祇此区区不敢纵蠹作孼之苦心庸也非异也何足当大雅一噱哉爰署此编为庸吏庸言而率书其缘起如右同人仓卒付梓义例参差当改正之道光十年庚寅七月既望南丰刘衡 

　　●庸吏庸言上卷 

　　南丰刘　衡存稿 

　　巴县到任自誓告示 
　　到任谒城隍神誓 
　　博采良谟告示 
　　鸣锣条款 
　　严禁捕役妄拏告示（各役妄用锁炼附） 
　　不用差役传案票稿 
　　劝谕书吏告示 
　　禀严束书役革除蠹弊由 
　　札各牧令严禁蠹役由 
　　札商各牧令官须自做慎用门丁由 
　　札各牧令相验宜遵例自备夫马少带人役由 
　　札各属自尽命案应遵例尸场结案由 
　　严禁藉命扰害及赏格告示 
　　劝民切勿轻生告示 
　　禀制宪札询民风好讼应如何妥议章程遵即议复十条由 
　　理讼十条 
　　禀复断追不能速缴之案遵札办理由 

　　○巴县到任自誓告示 

　　为立誓事照得本县德薄才疏未谙治谱所差堪自信者惟此羞恶之良常惺不昧所愿与此邦之贤士大夫相为砥砺也本县世受　国恩夙承庭训自蒙养时即习闻义利之辨壮年游学他乡阅历世故更能立定脚根毅然有所不为曩者备员东粤八年三任永矢此心昨岁选授垫江量移梁邑今复调任来兹蒙各宪谆谆以清慎相勖若竟变易初心敢于词讼案件收受案内外人银钱物件千百之多铢两之少一经染指即属受赃至于罚赎一事借充公以巧取此穿窬伎俩而又明目张胆以行之所谓小人无忌惮者尤为无耻之尤本县如或有此不特违宪训而玷家声吾知天理之所不容必为天条之所不赦即使偶逃　国法亦断难幸免冥诛江水滔滔危滩千里我舟载宝何以杭之冥冥者断不能为贪赃鬻案之刘衡恕也合行出示晓谕为此示仰合属寅僚绅士军民人等知悉区区此心其共鉴之嗣后一切案件敢有干我以私诱我以贿者是直以倡优盗窃待我也本县誓不与之俱生毋论何人立即详办懔之并将自誓对联附刻于后凡以自白且自励也特示 

　　○到任谒城隍神誓 

　　维神聪明维神正直以佑我民以福我　国惟小子衡自慨凉德今来作宰行不敢墨除原用旧章之不病民者未便遽革此外一切词讼案件傥敢受百姓一文维神其殛□百姓一饭维神其殛故纵书差索扰维神其殛或遇事不肯尽心任其延宕以致拖累维神其殛敬陈誓文用表我心用尽我职神鉴昭昭尚其来格敢告 

　　○博采良谟告示 

　　为博采良谟以襄治典事照得本县世受　国恩夙承庭训爱民若子疾恶如仇颇不以俗吏妄自菲薄今者莅任是邦若不尽心尽职视公事如家事不特天理所不容亦即家声之大玷惟自问德薄能鲜未谙治谱况下车伊始于本邑民情土俗尚未周知而吏役家人难分良莠断不敢假以事权寄之耳目俾得售其欺罔锢我聪明非徒无益而又害之因思知县为亲民之官官与民亲则血脉贯通官民联为一体而情无不通即事无不治则所赖以相助为理者计莫如本邑公正绅衿耆老既生长于是邦自见闻之较切本邑何利当兴何弊当除果有真知灼见即速公同确议剀切禀陈本县将嘉纳焉抑又思之为治以去蠹为先邑内谁为教唆词讼之人及有无拜会结盟容留嘓匪窝贼开赌横行乡里为民害者毋论绅士耆民准其承递密函本县密延入署询问明确立即密拏讯办并不令棍等知访闻之来历以免挟嫌思报本县为地方求治起见是以虚衷博采爱憎取舍绝不徇一己之私尚其鉴我苦衷直言无隐则不以本县为俗吏也本县之幸地方之福也特示 

　　○鸣锣条款 

　　一告结盟拜会谋为不轨者 
　　一告捕役妄拏及教贼开花者 
　　一告差役无票妄拏者 
　　一告差役私押者 
　　一告差役诈赃者 
　　一告差役作贼及窝贼者 
　　一告棍徒唆讼及诬告者 
　　一报人命案者 
　　一报盗案抢案窃案及抢亲案者 
　　一捆送嘓匪及强丐者 
　　以上十条俱许喊禀本县大堂檐前悬有大锣一□准其鸣锣本县一闻锣声立即出堂讯究十条之外照例具呈特示 

　　○严禁捕役妄拏告示（各役妄用锁炼附） 

　　为严禁捕役妄拏事照得例设捕役专司缉贼诚以贼息则民乃安法甚善也若妄拏无辜及教贼诬扳良民律有明条罪名斩绞煌煌　功令谁敢故违乃本邑捕役承票缉贼往往将票内无名之人捉影捕风到处吓诈甚则商令伊伙假报窃案迨经奉缉又将伊等平日豢养之贼及曾经犯窃旋即改悔之人捉送到官教令诬扳某人接买赃物某人知情同伙遂至一案辗转波连十数人至二三十人不等层层剥削良善破产倾家不可胜数吾民受害巳深实堪悯恻本县在江西也是百姓设身处地何能堪此今躬膺民社官称父母若明知地方有如此大害不为痛革是本县纵蠹殃民亦即民之贼也本县之子孙岂但被捕役诬陷耶除逐案严惩外合行列款出示严禁为此示仰军民人等知悉嗣后捕役不带本县印票及印票内无名之人凭空指为某衙门某贼所扳向尔索诈者准被告之人立即着人赴县鸣锣本县大堂悬有大锣一□立将该差严究断不使尔等丝毫受累也毌违特示 
　　今将严禁捕役诬良妄拏及各役妄用锁炼各款列后 
　　一捕役到乡尔等须问明来历查验有无印票如并无本县印票妄行拏人及起赃者准被害人着人赴县鸣锣喊禀 
　　一捕役到乡虽执有本县印票而所指拏之人票内无名者准被害人着人赴县鸣锣喊禀 
　　一捕役及一切差役到乡承票唤人所唤之人虽系票内有名但姓名之旁并未朱标锁字或票钤有不锁二大字图章而该差竟敢妄行用锁索得银钱始行开放者准被害人到案时口禀以凭追赃算息给领 
　　以上三条本县为吾民革除蠹害一片苦心既不费钱又不费力但经鸣锣喊禀或当堂面禀不必具呈立予究办为吾民伸冤吐气若本县仅付空言不能实力为尔作主尚腼然为民父母耶请试之特示 

　　○不用差役传案票稿 

　　为传知自行投案事据某 【 原告姓名】 人以　　等词控某人一案查所控系　　细故某 【 被告姓名】 人正当投案诉明断无匿不到案之理不必差传为此即着原告某人持此传票交给乡约某该乡约接到此票即速告知被告某人定于　月　　日自行到县投案鸣锣立即讯结其要证某人等即着两造自行邀齐赴案一切要件亦各检齐临审呈验以免另行往返致有守候拖累之苦均无违误须票　加朱批此系本县恐吾民受差役扰害故设此票尔等须体我一片苦心届期自行投案一讯即结既不耗费钱文又不废时失业幸勿观望迁延可也 

　　○劝谕书吏告示 

　　为晓谕书吏守法行善事照得各衙门设立书吏佐助本官分办公事期满之日例准考职授官理宜守法本县以为公门中好修行为书吏者不但守法兼可积德若果能随事随时留心行善必有好报是以本县于书吏中遇有无心过失多从宽宥原以书吏虽系在官人役究有体面与各班差役不同养尔等之廉耻即以激发尔等之天良也试观前明表表名臣如徐况诸公皆由吏员出身　本朝吏员仕至大位者不一而足至于吏员之子孙显秩清班更难枚举那一个不从行善得来若不肯行善又复行恶即使获免　王章断不能幸逃阴谴屈指算去历历无差报应之机公门尤捷良可畏也为此示仰各房知悉尔等务将后开各条懔懔奉行便是行善各宜自爱毋以本县之言为迂阔也 
　　计开 
　　一该房亲族有田土钱债婚姻及一切细故可以调处者急宜劝令和息不许倚恃身在衙门唆令兴讼 
　　一不许唆令人犯妄攀以致开花搭桥拖累多人 
　　一讯明释放人证不许私押若差役有私押情事亦责成该房稽查密禀 
　　一出票唤人最宜慎重语云一人到官一家不安嗣后差票内不许妄用拘字及滥用锁拏二字 
　　一案内有押侯人证亟宜禀催速审如本县别有公事偶尔遗忘准尔每日催禀一次 
　　一案内紧要人证已到一二可以审讯者立即送审不得以人证尚未齐全延不禀请致滋拖累 
　　一词内及供内情节牵涉闺阃妇女或事属暧昧准尔回明摘删不许径行列名叙稿送签 
　　一叙供不许增删情节其有语太支离木应节删者回明定夺 
　　一禁押枷号各犯时加照料大寒大暑尤宜加意 
　　一旧有漏规如纸张饭食之类以资办公且为数无多相沿巳久原难遽革但不许额外多索至命案纸张油烛概系本县逐案捐廉办理尔等不得索取分文如敢违禁私取计赃严办 
　　以上各条各宜懔遵违者决不宽宥 

　　○禀严束书役革除蠹弊由 

　　敬禀者案奉宪台批卑县禀复石柱厅徐令革除蠹役一案奉批该令驭役素严仰将如何约束书役缘由据实禀复等因奉此卑职复查安民之道除蠹为先天下无不爱民之官而爱民之政不能下逮者良由蠹等内外勾连牢不可破务以阻挠而扞格之而爱民者往往或至于厉民夫律设书役以供差遣原不能尽除不用惟若辈罔顾急公只知骫法所赖本管官束缚而驰骤之俾知畏法不敢放胆肆行倘稍有犯立予严惩免致酿成案件则可以保百姓之身家即所以全役等之性命并藉以自顾考成岂非善事卑职前在家乡亲见衙蠹之害民甚于盗贼大抵役为甚书次之今幸隶仁帡得亲训廸颇知以痛除蠹役为务自到垫江梁山巴县以来放告收呈或准或驳概系当堂当时批明榜示其已准者如具呈时两造俱到卑职谕令等候片时俟批呈毕本日即为讯结此毋庸差唤者也如彼造末到查非显然犯法被告必然逃匿之案则于呈尾批明即令申证或约邻人等转饬被告定于某日自行赴质以免差传字样亦鲜有逾期抗匿不到者此亦毋庸差唤者也其有不能不用差传之案则分别道里之远近人数之多寡事情之难易限以到案日期亦即于收呈之日实时出票签差所差之役卑职于初到任之三五日点卯时只留经制数十名其余概行革黜不留一人其留者榜示城乡榜内载明此榜无名者俱系革黜字样并当堂将留者姓名掣签掣得名次注册以次差遣不许役等于差票上自行签名送案求标其寻常户婚田土钱债等案一票一差从无一票二差之事依限则记功逾限则立责决不姑宽亦不以功抵过或该差躲匿则用连坐之法穷治该差之总头及初点卯时所取连环保状内之保人务获惩治而后巳是以卑职并无逾期不到之案有具呈之日即结者有一两日即结者至迟亦不过二十日之例限惟巴邑钱债轇轕追缴迁延不能不稍延时日耳且一案只有一呈盖有告呈而无诉呈其有诉呈者多于临审时递出至催呈则除钱债案外自来未接一纸是以差役虽甚狡狯虽善诈骗只因立限紧严遂至无从下手再查役等扰民多在命盗案件卑县绺窃各匪卑职令保甲团邻守望稽查准其扭送其案发而巳逃逸者不能不签押捕役卑职亦酌予捕费严禁开花至报有命案卑职亲赴相验只用刑仵皂各一名从不带差及家人下乡所有命案正犯仰蒙福庇俱系保邻送案或犯自投首即巴邑繁剧命案较多亦无差拏之犯若案内要证未到则于相验时告知其亲邻定期于某日到县赴质谕以一讯即释决不留难并先给以来城盘费数十文或百余文该干证等共知不致拖累惠然肯来从未有疑虑躲匿而逾期不到者则亦毋庸差唤者也迨招解之前三五日内卑职遴选家赀殷实之差二人取具连环的保给以盘费解费令其带犯招审是以卑职在垫梁巴三邑所办命案从未出差拘唤一人一证此则仰赖福庇幸无逸匿之犯故卑县之民得以幸免命案差传之扰也至拨头一项垫梁巴三邑俱有此名目垫梁业巳革除巴邑事繁势难净尽但小差有犯则严惩票内标名之正役不准小差代受刑责是以差等畏法不敢滋事生端再查差等吓诈乡愚固藉多带散役尤在妄用锁炼卑职于票差内印用不锁二字大图章一颗与私押人证等弊一概革除曾刊定票差章程四条粘于唤票之后幅令乡民一目了然庶承票之差不敢肆行无忌兹谨将章程印刷一纸恭呈慈鉴至若房书之弊多在??柰搁案件勾结讼师图翻已结之案卑职随时惩治绝不姑宽然尚无承票之陋习卑职伏思州县衙门百弊丛集而莫甚于役役借官以剥民官断无忍于纵役之理无柰有助役为虐者即官所用之门丁是也役有大过则为之缓颊而通信焉令其巧为弥缝役有微劳则为之张大而粉饰之令其长邀恩宠卑职至愚以为欲除蠹弊先驭门丁未有信用门丁而独能翦除蠹弊者区区管窥所及知无常也卑职素沐训诲颇知爱民即知力去其病民者或者乃以卑职为寡恩苛刻卑职不恤也盖宰官一身众生托命尝自念穷措大博得一官何苦自沈孼海有利既不能兴乃有弊亦不能革眼看着蠹役放开手胆朘我膏脂犹复膜视旁观不为之拊心援手纵逃吏议难免冥诛岂但上负宪恩下辜民望卑职虽甚颛愚极知震惕兹奉前因谨将卑职严朿书差不敢纵蠹作孼之苦心率意陈词冒昧无状敬以质之大人未审有当于学道爱人之心之治于万一否伏乞训示为此具禀 
　　计附呈卑县差票后幅粘连章程一纸 
　　今将差役承票章程开列于后 
　　一票内所签之差除正身外不许私带白役若票只一差而带至三人票只两差带至四五人者准被害人鸣锣喊禀 
　　一各差承票传唤人证不许妄用锁炼若票内注有用锁二字方准用锁倘敢妄用锁炼准被害人鸣锣喊禀 
　　一差役承票唤案票内注有到案限期如果依限到案该差记功一次补差一票其记大功一次者补差三票若逾限一日记过一次二日责十板三日责二十板四日以上定将该差枷责革役 
　　一该差唤出被告人证立即告知房书开单送审不许私行押候虽系昏夜亦应禀明定夺倘人巳到而延不禀审逾两时者责五板逾一夜者责一十板逾一日一夜者责二十板逾两日枷责革役许被害人鸣锣喊禀或当堂回明 
　　以上四条该差等各遵毋违本县执法素严决不姑宽切勿以身试法特谕 

　　○札各牧令严禁蠹役由 

　　为严禁蠹役事照得安民之道除蠹为先而衙蠹之凶差役为甚天下无不爱民之官然爱民之政往往不能下逮者良由蠹役内外勾连从中扞格而爱民者或至于厉民夫律设衙役以供差遣原不能尽除不用惟若辈概系匪徒不顾急公只图作弊不可以理喻不可以情动不可以德化不可以恩结所畏者法而巳矣全赖本管官朿缚而驰骤之俾知畏法不敢放开手胆但经有犯立予严惩免致酿成案件则可以保百姓之身家即所以全役等之性命并藉以自顾考成岂非善事本府前在家乡并先年游迹所经亲见蠹役之害民甚于贼盗盖贼盗既畏事主之喊拏尤惧官差之捕获役则藉官势以肆恶一票到手吓诈百端大而命盗案件罔陷无辜赃可栽诬供能逼串其小焉者首赌不必起有赌具禀奸不必获在登时承缉则任指伙窝吊赃则妄称销寄以及多带帮差擅用锁炼私押人证讼师地棍店主悉与狼狈为奸彼良民者但经票上有名一讼之费动辄破家冤苦莫伸辄寻自尽该役等蠹恶如此既经发觉即当尽法严惩俾受害者帖然心服则虽未能约束于平时尚不徇庇于事后犹得援自行审办之文照例免议乃计不出此反为之竭力弥缝无论知情徇纵律有明文即使幸逃吏议清夜自思为民父母当如是乎此外省之积习也川省近蒙大宪训廸吏治蒸蒸保属尤为谨饬惟蠹役害民则在所不免本府到任巳届两月接阅民词概系控差索诈之案岂尽捏情耸饰耶回思我辈少时羣居言志无不愿做好官一行作吏岂遂顿易肺肠盖官本爱民断无忍于纵役之理即役亦本畏官断无敢于害民之事无柰有庇役助役为之线索者则官所用之门丁是也役有过则弥缝之微劳则张大之丁以役为爪牙役结丁为耳目本官濡染既久性情嗜好渐为所移以为用役则事事顺手不觉好恶为之颠倒遂有寄役以心腹者不知役己弄官于股掌也而公事不可问矣而元气剥削尽矣本府管见以为欲除蠹役先驭门丁未有信用门丁而独能翦除役弊者该州县驭下尚严可与道此本府故敢以此言进札到务期再励精神专力除蠹但使有犯必惩便可免其上控此即自全之道也但官称父母须刻刻以民为心以民为事何于蠹役而爱惜护庇之使扰吾民也本府前在垫梁巴绵时刊有票差章程四条粘于差票之后钤用印信令乡民一目了然承票之差不敢肆行无忌是以差等尚不多事幸免事端而区区之心因得以见信于百姓计自到蜀以来五年四任无一上控之案即本州岛本府未受一词非其明验耶兹发去原刷章程一纸仰即照刊多刷每差票之尾粘连一张犯者必惩切勿宽贷则蠹弊除而爱民之心与政乃能下逮矣一切遵照办理毋违速速此札 【 票差章程见前】 

　　○札商各牧令官须自做慎用门丁由 

　　为札商事案据昭化县禀复本府札发严禁蠹役并刊发票差章程一案据覆称将命宣词尤赖门丁而出纳等语本府查设立门丁以供传宣出纳律例并无其文夫宾客寅僚往来传帖各衙门设有柬房即跟班茶房可兼其事何庸专设门丁至于传呼胥役出纳文书则有看守宅门之官役例设转桶原有深心亦不必门丁经手况本官日坐堂皇或兀坐二堂重门洞开检点簿书俱系亲手若告诫吏役则当堂可以而谕更无庸门上传宣夫牧令官称父母是以例定仪从不用回避牌以其亲民也若于咽喉之地添一阻隔之物致令亲民之官与百姓气脉不通则官民交病矣盖此辈为利而来见识浅鄙断无敦品明理可备谘访之人祇工于作弊而巳假而曰有才可用则尤宜加倍防闲彼门以外之蠹役刁书其初原不敢公然舞弊必先于门上探听消息久则串成一气官之一言一动外闲纤悉周知而勾控私押搁案诬拏诸弊从此起矣甚则有牵鼻反唇之事本府前在广东曾见一县奉文缉一要犯选差勒限悬赏一千圆差于限内获犯解县门丁李某令差且押犯私馆语官云犯巳远扬增三千圆则可官不得巳许二千圆仍不得犯欲比差则门丁匿差且为缓颊竟如数予三千圆始将所获之犯交出此一事也又见一县税契盈于原额几倍一官到任门丁曾某串吏为奸佯语官云此地频年短税柰何官愕然求策则徐曰盍令户书包办乎不可则强之官颔之吏则佯为不受命也者迟之旬日门丁佯迫之吏乃勉强应命官以为幸免赔累也待门丁有加礼而不知所获乃倍蓰也其后某官卒以挪缺挂弹章此又一事也皆向所目击者此类不可枚举然特不利于官而巳其贻害于民者更甚焉则更难悉数矣大抵若辈所最不喜者官有惠政官有廉名必多方阻挠之使惠绩不及于民且使官廉而民仍不免于费又必肆行污蔑乃能售其招摇射利之私且其巧于迎合也官喜朴诚则伪为椎鲁官喜伶俐则强作聪明官信之固正用其欺官疑之则反行其诈处处树党种种夤缘官即精明颇难跳出圈套之外深可畏也此弊各省皆然保属恐亦不免本府平情论事以为官果聪强出众实有驾驭之方自不妨设立阍人听其拏事否则手持太阿授人以柄未有不阴受其害者即不偾事而官非自做难以扪心况我辈读书从政聪明才识自与庸众不同即使资仅中材而莲花幕下尽有嘉宾岂不足备谘诹而资集益顾必旁落于厮养舆台之贱其意何居且举地方最切要重大之 
　　件皇上大宪所郑重寄托于官而复稽查之钤制之防闲之者竟倾心拱手而?之降志相从惟命是听是直以信君子者信小人且以未肯遽施之君子者竟儿戏而付之小人则与前代任宵小信奸邪者何以异哉毋惑乎覆车之接踵也即谓官之用之也未必尽出于信任之诚不过藉之以代劳耳我辈以穷措大博得一官　恩深任重当思官系何人而令若辈代劳乎况若辈何所图而肯尽瘁其心力以代我劳乎又况一切公事总须亲阅亲讯亲自经心究竟不能脱然事外则若辈亦何能代我劳乎管见以为与其画依样之葫芦何若下砭身之药石如果革门丁而不用固征实力实心倘系冲途万不得巳计莫如用一无用之人如耳聋口吃之类只令传帖并不假以事权不干与公事不与书差熟识接谈如此则官能自做而刁书蠹役失所凭依德政可以下行民隐不难上达事一而功十矣本府才具短拙自揣无驾驭门丁之才是以服官以来虽屡任冲繁之缺所有家人只令伺应茶饭跟班诸杂役无所谓管理案件及传谕书役主张公事之门公自粤至川廿年七任所办公事并不因未设门丁致形竭蹶且无一上控之案此贤刺史令尹所共见共闻者合行札商该牧令关心民瘼贯耳贤声尚其克自振拔用门丁而不为门丁所用焉斯可矣总之本府此番商确乃据理而言非一家言也乃循例而行非我行我法也本府苦口苦心现身说法且举半生阅历所见所闻所知者倾仓倒廪而出之盖惟痛痒之相关不觉腹心之款布区区诚悃尚其鉴旃至于能行与否自有主裁毋相强也商之商之特札 
　　今将本府作牧令不用门丁所有书役送进案件及发出案件章程列后 
　　一二堂之东设长棹一张棹上分界数格每房一格八房则分为八格九房则分为九格格内正中油书某房送进字样又另立粉牌数块每房一块牌上亦油书某房送进四字所有各房送进之案件令该书自送于棹上某房格内以某房粉牌压之免被风吹且一目了然 
　　一二堂之西设长棹一张棹上分格及粉牌俱照东棹制备但棹上格内油书发某房三字粉牌所书亦如之所有内署发房之案件令签押家人放于棹上某房格内以某房粉牌压之 
　　一东棹之旁设磬或小竹梆一具其各房送进案件立即敲磬或击梆三声以便收□核办其发出时只须一看门人役指喊某房令其自进二堂收去 
　　一各处差役都系分乡分里另制一小书箱照乡里分格所有各乡里差人禀帖或缴销差票俱令其自行放入书箱之各格内其发出者概系当堂面给 

　　○札各牧令相验宜遵例自备夫马少带人役由 

　　为札饬命案相验应遵例自备夫马饭食少带人役以全民命事照得本府生长江乡宦游岭表窃见外省命案毋论殴杀自尽路毙一经报官书差等视为奇货勾串门丁先发干役为前站前站到乡辄勒令约保及被告或邻佑人等搭盖棚厂预备席棹并向被告人证索取夫价饭食等项钱文动辄费钱数十千或百数十千迨官往验差恐少带人役不能任意索诈辄吓禀本官妄称风闻尸亲纠约多人恐有不逊宜多带丁役以助威官有戒心辄带领百十人或数十人肩舆怒马蜂拥而来所到之乡鸡犬惊匿任役诈扰不饱不休若系无尸亲之案则向地主山主塘主屋主及所在远近邻佑勒派各项银钱故往往一路毙之案案内牵连邻证数十人家产悉倾甚则延及二三十里内之富户谓之望邻亦被吓诈破家竭良民有限之脂膏供众蠹无厌之吮吸地方元气索然尽矣此其累民者也又况带人过多难于稽查其中必有指官撞骗之人尸亲微有风闻势必不服往往不肯领尸或将尸身抢匿或将尸棺击破甚则有殴差碎轿辱官之事即不至此而尸亲以疑役者疑官官或亲填尸格则疑为删减伤痕官如简叙供招则疑为开脱重罪因而讼师放胆讦告无休而疑似之间遽腾官谤上司不得不提省发审遂使谳局之委员主稿之宪幕承案之书隶皆得持柄而摇且逾限处分部议随之种种花销层层荆棘乃至同官齿冷上宪心疑虽平时眷注优隆亦为之顿替幸得保全回任而所费巳不支矣此其自累者也而更有甚焉者百姓至愚彼见地方官每相验一场被告邻证便须花费甚至倾家因此些小事故辄萌短见意以为拚却一命便可害人受累以致轻生之案愈验愈多一岁之中一隅之地亦添出许多命案嗟乎夫马饭食所值几何乃以计较些微之故致令无罪之民相率就死是剥民之财又戕民之命也言之怃然则皆多带人役滥派夫马饭食之所致也此江乡岭表一带恶习也川省尚不至此查例载凡人命呈报到官该地方官立即亲往相验止许随带仵作一名刑书一名皂隶二名一切夫马饭食俱自行备用并严禁书役人等不许需索分文如该地方官不行自备夫马取之地方官照因公科敛律议处书役计赃治罪各等语法至严也本府查相验如果少带人役其夫马饭食钱文如系本官自备每案不过一二千文即极远之处亦不过三四千文数本无多并不甚费若派之于民则每案至少亦须数十千文分贤侯一勺之泉存小民十家之产何乐不为假而曰可为而不可为是己之橐则积及锱铢民之膏则掷同粪土毋论违例且不近情况乎效尤寻死命案由此日多既忍心而显绝其生涯复顺手而暗驱之死路官称父母我有儿孙试一扪胸能无芒背管见以为我辈即遇最瘠之区此项钱文虽典鬻朝衣必须自备盖不独保民财实以全民命也本府在粤八年在川四任所有相验命案因恐带人稍多难于查察不得不恪遵定例止带仵作一名刑书一名其皂隶二名则减为一名令兼仆事并与轿夫轮流持伞轿夫四名长途酷暑则六名或加一马以节夫力通其不过十人此外从未多带一人自携小菜一包饭则随时鬻之市肆其书差一切夫马饭食俱系捐发且所带之人令其在舆前案前伺应不许趱前落后寸步擅离犯者不宥如此则人人皆在眼前稽查较易可免索诈撞骗诸弊而所部百姓见自尽者不能害人徒死无益因此不肯寻死久之轻生之案一年不过两三起是所费有限而所补实多此本府身试之而有奇验者今量移来此怵目爰书服膺成例每遇录囚谳狱未尝不掩卷彷徨起而拊心挥泪诸君子现宰官之身度众生之命香花座上应证前缘我佛慈悲何待钝根人饶舌惟本府穷措大耳自问下愚受　　恩深重别无本领积有愚诚以此协寅恭即以此图报称而巳敢以曩作令时相验告示录稿一通附质公堂用资纳牖至于解费一项原被邻证谁为应派之人派则坐赃本府未尝躬蹈且数亦无多捐为合理敢并及之迂疏之见愧不通方殆可为知者道难与外人言也笥箧藏之希勿宣示恐为忌者口实又且曰沽名也商之特札 

　　附作牧令时相验告示稿 

　　?附作牧令时相验告示稿 

　　为相验事照得本县亲赴该处相验不带签押跟班不带茶房号房不带厨子不用头锣高帽不发前站不带差役不用民壮只带轿夫□名刑书一名仵作一名皂班一名本县自带小菜一包其轿夫差役人等每人每日本县各给予饭食钱捌拾文均不许尔等预备饭食并不许搭盖棚厂只许借备方棹一张开水一壶所有旧规夫价及一切漏规银两概行革除本县断不受尔等一文吃尔等一饭其书差人等倘敢勒索及招摇撞骗地保约保倘敢藉端科派本县大堂悬有大锣一□许被害人鸣锣喊禀立即枷革又本县赏给死者棺材钱□百文此示实贴尸场毋违特示 

　　○札各属自尽命案应遵例尸场结案由 

　　札为自尽命案宜遵例尸场结案以免拖累事查户婚田土等案例限二十日完结所以宽其限者良以此等寻常案件民即被诬尚可从容剖辩不致受累若命案牵连役等奉差势同狼虎不但被告干证苦累难堪即地主邻人但有名字到官亦俱饮泣吞声任其剥噬假而官肯早结如自尽命案即在尸场取结何至吾民苦累耶查例载凡人命系轻生自尽者即于尸场定案将原被邻证人等释放如该地方官故意迟延拖累者照易结不结例处分各等语所以禁延缓而惩拖累也合行札饬札到该州县嗣后自尽人命验无别故务须遵例即于尸场取结结案一切原被邻证立即释放万勿带一人进城盖一进城无论书差等撞骗勒索关系官声酿生事件且以当场可了之案而必令无罪之民跋涉往来举家惊扰即使不甚受累尤不免失业废时揆之父母之心终难膈膜本府查释放人证并非难办之事只须贤父母在尸场略耐烦一两刻便可取结完事许多方便又不要花费一文何乐不为总之事关命案迟结一刻则民多含一刻之冤早放片时则民先脱片时之累贤刺史令尹视民如伤断无自尽之案可结不结而带人进城故行延缓之理原可毋庸谆嘱惟成例昭然本府□时恪遵罔懈用特申明例文转行知照所望谨防拖累刻刻留心则百姓之受福无穷即长官之种德无量也仰将如何办理缘由及曾否遵照定例自备夫马饭食少带人役相验之处一并禀复毋违特札 

　　○严禁藉命扰害及赏格告示 

　　为严禁藉命图利事照得人命案件最能扰害地方本县向在外省游幕多年曾见地方官办理命案接受报呈故意迁延先差凶役为前站向被告索取夫价饭食及红袍银两并押令搭盖棚厂及其往验则又多带家人差役动辄数十人多则百人乘轿至一二十顶之多甚则出票则有票费招解则有解费如系路毙及无尸亲之案则向地保及所在地主邻佑并二三十里内之富室科派各项银钱以致讼师放胆敢于妄控牵累其被告者家产倾尽而族邻及二三十里之富民亦被吓索致令鸡犬不安嗟乎知县者民之父母也不能以德化民致令酿成命案巳属可愧乃竟藉命图利纵令书差诈扰其与强盗何异乎本县锐意图治除弊为先诚恐无心误蹈合行列款示禁为此示谕合邑军民人等知悉尔等居住所在倘不幸而有命案将后开各条逐一遵照可也 
　　计开 
　　一速报 【 地方有一命案地保及尸亲邻证不分雨夜立即赴县报明现在大堂悬有大锣一面准其鸣锣喊禀不必具呈如或迟延定行严究】 
　　一速验 【 本县据报亦不分雨夜立即赴验】 
　　一不带家人及门号房厨子 
　　一不发前站 
　　一不用头锣高帽民壮 
　　一祇带书办一名仵作一名皂隶一名 
　　一不要搭盖棚厂 
　　一不要夫价 【 轿夫挑夫俱系本县捐廉自雇】 
　　一不要饭食 【 本县自备饭食其书办一名仵作一名差役一名每名每日本县各给饭食钱捌拾文】 
　　一不要红袍银两及一切陋规 
　　一不要差费 【 本县捐廉办理】 
　　一不许妄开邻证 
　　一不许妄控帮凶 
　　一不许妄指伤痕 
　　以上各条本县实心果力断不食言书差等倘敢指官撞骗及自行索诈准被害人鸣锣喊禀其地保尸亲听信讼师迁延缓报及妄告牵累者照例严究 
　　赏格 
　　一每案赏给棺木钱□百文 【 毋论路毙及自尽并实系殴毙命案一律给赏】 
　　一寻常命案能于未报官之先登时将正凶拏获者审实从重给赏如拏获正凶或指引差拏在既报官之后亦酌量给赏 
　　一有关服制重案族邻地保毋论何项人能将正凶拏获者本县查核服制酌量案情多则赏银三四百两至少亦赏银壹百两 
　　以上赏格决不食言尔等能将凶犯捆送到官既免签差之扰亦无牵累之虞又得多银岂不甚便如敢妄拏照例坐诬有心纵放严拏究办 

　　○劝民切勿轻生告示 

　　为劝民切勿轻生以全性命事照得虫蚁尚且贪生何况于人人身难得死者不可复生若死后经官相验便永远不得超生实在可怜川省愚夫愚妇往往因亲邻些小事故遽尔寻死或吊颈或投水一念之差片时毕命在死的人心里妄想我只拚了一条命便可以害他受罪至少也叫他破财却要晓得自己寻死谓之轻生律例内并无抵命之条连板子都不打的何能害人受罪况现在各地方官个个清正书差都不敢吓诈那被告及地主们并不要花一文何能破他的财若尸亲多事地方官照例治他的罪重则流徒轻则枷杖尸亲不但不能讹诈还要连累受罪这等看来那死的人岂不是白送了性命可怜可怜本府前在垫江梁山巴县任内没有什么好处只是劝谕百姓们不要轻生那些百姓都听我的话各相劝戒不肯寻死到后来假命案都没有了今到此半年核看各属轻生之案许多性命如此勾销几同虫蚁固由百姓之愚亦因本府之失教凄恻之余又增惭恧合亟劝谕为此示仰各属百姓们知悉你们总要忍气能忍气便是有福的人自后你心里但有气忿不甘的事只要忍耐半个时辰投人讲理要紧紧记得本府的话切不可寻死轻生你要晓得白白死了没有一点好处不但不能害人破财反连累尸亲捱打枉送性命尸遭相验真不值得除将例文开后并札饬各州县一切命案如有多事尸亲照例严办外愿我百姓自后同登寿域永乐　　升平切莫轻生致辜负本府爱你劝你一片苦心毋违特示 
　　今将律例三条开后 
　　一例载自尽之案如刁悍之徒藉命打抢照白昼抢夺例拟罪仍追抢毁物件给还原主 
　　一例载自尽之案尸亲混行吵闹殴打勒掯行诈者杖一百枷号两个月 
　　一例载诸人自缢溺水身死别无他故亲属情愿安葬官司详审明白凖告免验 
　　务望绅耆及读书明理之人遇邻里中有气忿想去寻死的立即苦口苦心将本府此番劝谕告示向他劝解劝得一人便是救活一命积善之家必有余庆德孚桑梓泽及儿孙天保佑尔理固足据也特谕 

　　○禀制宪札询民风好讼应如何妥议章程遵即议复十条由 

　　敬禀者窃卑府接奉钧札内开川省词讼之多甲于他省且近有京控之案总由吏治疲玩以致民俗诪张差役因之舞弊讼棍由此乘机控案因而日增即命案之多未始不由于此知府有表率之责应如何定立审限考核功过禁绝衙蠹查拏讼徒其各就地方情形妥议章程详覆察夺等因奉此卑府循诵再三仰见大人察吏安民至意不胜钦服伏查川省民情向称淳朴今则渐即浇漓者皆由卑府等暨所属州县吏治怠弛有以致之而州县之所以怠弛者其端大约有二一则临民之无畏心也窃惟□朝廷设牧令以为民也官必爱民民乃爱官卑府愚以为欲民之爱官必先使之畏官畏之云者非必坐堂皇而敲扑之也其道首在于公公则一准于理理之所在官之刑赏即因之是以刑得其当固足以示惩即赏得其平亦足以生警盖民于其赏之之信即逆知其罚之之必也如是则畏官矣其次殆莫如勤勤则励精图治案无留牍事必躬亲既自具严厉之精神即显露严凝之气象如是则畏官矣民畏官乃爱官而抑知官之兢兢业业不敢稍肆者固先存一畏民之隐乃能行其爱民之政耶礼曰大畏民志言民畏官也书曰可畏非民又曰用顾畏于民碞言官畏民也交相畏斯交相爱耳否则平日既无反躬自讼之心又无劝民改过之语一旦有犯动曰民刁试思同此民也俗吏曰刁而良吏之民何以不刁也能吏间亦曰刁而循吏之民何以不刁也此卑府所以深求畏民之理以期稍得爱民之道也一则平日狃于习俗也州县一官必须自做然而书写拘唤之劳势不能不分权于书役奔走传宣之细势不能不使令夫家丁乃官则委以腹心寄以耳目由此而通线索由此而树党援丁则以役为爪牙役则藉丁为靠背以致民情浮动官谤沸腾而彼昏不知也夫　国家登进人才慎重公事不知几经综核而后予之以官今一旦拱手而?之乌合之家丁狼贪之书役随波逐流千人一辙一似舍此两种人则断不能坐堂皇理民事也者其有一二矫矫自好之人同僚辄诧为怪物上宪或疑其好名此吏治之所以难言言吏治者所由废然自阻而思得所折衷者也爵宪大人痌瘝民隐澄叙官方目下吏治民风蒸蒸日上业巳着有成效卑府作牧令十有五年矣虽甚颛愚极知震惕别无本领祇有愚诚用敢将作牧令时凭臆而行者追忆及之率书十条谨缮清折敬呈钧座未审有当于为国为民之心于万一否为此具禀 

　　○理讼十条 

　　一严饬代书一切呈词宜直叙情节也到任之初即应照例考代书不妨多取数人当时给戳当差者两三人此外数人记名候补概行榜示其现在当差者谕令遇有告状之人无论事之巨细均向其人查问明确依口直书不准增减情节违者不宥本官于大堂收呈时即向递呈之人逐细讯问口供如有供词与呈词不符者立传该代书人内署严究词稿之所自来及该原告系何人引来同来者共有几人一而亲笔书签立拏该原告同来之人必究出真正讼师严办而后巳一而将该代书枷责革役交保严朿以记名候补之代书挨次充补如此则代书破胆再不敢增减情节而讼棍远扬讼案日少矣所可哂者川省州县考代书向有陋规之说此壮夫之所不为尤自爱爱民者所宜厉禁也 
　　一接收呈词宜当堂亲收本日批示也牧令为亲民之官自应当堂亲自收呈实时批示若延至三日或五日而后批发是此呈未批后状复来书差棍蠹因缘为奸甚则有贿买批语之说种种弊端皆由此起何若临莅大堂亲自收呈于接呈时向告状人逐细诘问即用五听之法或慑以盛怒或人以游词彼讼者自田间而来初见官长讼师之浸润未深其人尚朴其胆尚虚其口亦讷真假是非不难立剖较之唤案集讯之时真情尤为易得其有理不甚足者逐层批驳文不厌烦当时即行榜示其情节支离有心播弄者实时取结立案立予薄惩自可以破莠民之胆矣其巳准者亦即日批出榜示则较之迟迟批示者巳快至数日由是而迅速差传可审即审其尚非切要之人证不必齐全可结即结其无关紧要之供情不妨从略如此又快至十数日或数十日棍蠹虽刁无从下手则诸弊悉除矣其亦州县官息讼而杜诬告之一道乎 
　　一出票签差宜确定限期亲查号簿也讼牒既准即应差传人证赴审惟差役承票到手任意需索不饱不休其所以能需索之故则由于官司之延宕而官司之延宕由于立限之不亲自稽查是以此造到案而彼造未传甚至两造俱到而捏称尚有未到之人证故为捱延致令讼者官未见面而家巳半倾皆由不亲查限簿因而不催比原差之故卑府前在牧令时除命盗案立即出票外其一切户婚田土巳准之案签差出票总以收呈之次日辰刻为率断不稍延仍计道路之远近人数之多寡案情之难易亲自酌定到案之日期朱注于票墨注于簿近者定以即日及一二三日各予以余限一日远者定以四五六七八日各予以余限二日每日晨起亲阅限簿届期者即朱书小票唤某案原差某人到堂问话字样催令依限速到到则记功逾则重处决不姑宽如此则所立限期并非虚应故事无不到之案矣且立限既严棍蠹虽刁无从下手诸弊悉除矣谨将卑府作牧令时刊刻限期簿式刷就一条呈览 
　　告状姓名为　　　　　　　事控　　　　　案　房 
　　限　　　日销扣至　　　　　日限满差 
　　告状姓名为　　　　　　　事控　　　　　案　房 
　　限　　　日销扣至　　　　　日限满差 
　　告状姓名为　　　　　　　事控　　　　　案　房 
　　限　　　日销扣至　　　　　日限满差 
　　一承票差役宜连环保结以防逃避则法可必行也律设衙役以供差遣原不能尽除不用然止应留额设十数名或数十名即地处冲繁亦止应额外再酌留数十名其余冗役概行革黜惟革役大非易事官虽革役而役不自革是以有瞒上不瞒下之说应将留者姓名榜示城乡榜内注明年貌住处榜尾大书此榜无名者概行革黜字样以期人人共晓其留用者给予编号刻字粘贴印花腰牌一件并令连环具保每五人立一总头亦令联保遇有承行事件一票止用一差票内注定限期依限则记功逾限则重责决不姑宽亦不以功抵过或该差躲匿则用连坐之法穷治该差之总头并连环保状内之保人务获严惩而后巳则犯法者无从躲匿而法行矣抑更有进焉者卑府愚以为欲除蠹役先驭门丁未有信用门丁而独能翦除蠹役者盖役等虽甚狡狯其初原不敢公然舞弊必有所恃以通线索透消息者则门丁也州县官果能驭下以严束缚之而驰骤之俾知畏法其亦爱民自爱之一道乎 
　　一状不轻准准则必审审则断不许和息也民问细故或两造关系亲邻其呈词原不宜轻准诚以事经官断则曲直判然负者不无芥蔕往往有因此构怨久而酿祸者不但耗费民财巳也其有不能不准之案既经批准即应唤来审讯实则究治虚则坐诬断断不准告息盖一准告息则讼棍逆知状可息销便敢放心告状即使凭空结撰概属虚词但须于临审之前数刻一纸调停事即寝息其诡密之情形鬼蜮之伎俩官既未讯无由得知彼诬告者竟终其身无水落石出之时讼案之所以日滋讼师之所以肆毒未必不由于此州县官既准之词不许告息其亦息讼而杜诬告之一道乎 
　　一审理词讼宁速毋迟也民问词讼例限二十日完结自应实时审理若稍为延缓则旧案未结新案复来愈积愈多小民受累一讼之费动辄破家轻则激而上控甚则酿成命案其害不可胜言况讼案毋论迟速终须审结在一到即审者固须用一番心即拖延缓审者亦须用一番心是同一用心也并不因迟审便可省却用心其速审者不过用心略早些耳况停盐生卤迟之日久则讼师插入枝节横生转致难于收拾较之速审者难易悬殊是不肯早用其心者必致多费其心不但累民且以自累其失多矣州县官于一切讼案果能随到随审随审随结则棍等虽巧于播弄而策未画定案已澈底审明且取有确结不能再翻如此则诸弊悉除自可无一上控之案其控案较多者即其平日不理民事因而不得民心之确据也似应以控案之有无多寡分别功过至于有控案而能虚心审讯详销则功过尚可相抵如既有控案而又不能依限完结或固执回护不肯认错更正则是玩僻性成无可策励即照易结不结之例详请议处亦不为过 
　　一审结一案必须当堂朱书判语也民问命案及械鬬巨案其起衅之由往往基于细故不可不慎也如些小钱债寻常口角之类其事微矣既经控官不准则巳一经准理倘审断不甚明切或虽巳明切而审后神思偶倦遽尔退堂令差人带两造在外间照堂上面断之语出结毋论堂断之言听者不甚了了即甚了了而两边棍蠹各从而挑拨之必至两造之结各执一词与堂断之言俱不符合甚则书役高下其手竟致供与结亦自两歧或故留漏洞或故示矛盾以为翻异地步如此则未有不翻案及酿成他故者此朱判之所以必不可少也每案审断既毕毋论事之大小官且勿遽退食即于堂皇之上将面论之断语朱书于点名单年月之内其日公事稍简则备叙全案之由若十分忙冗亦应将紧要断语明切书之书毕令两造将朱判自读一遍如乡愚不识字则饬房书大声宣读俾两造倾听明白则是非曲直讼者各自了然然后令原差带两造入内堂照朱判各具遵结照例粘连成卷钤印存案如此则供与结不至两歧而通案人证之结亦归一律书吏无从高下其手且可杜日后抽换诸弊即将来或有翻异而展卷了如指掌可免混争也 
　　一审断设有错误亟宜自行改正以免上控也自理案件审断时如果虚衷何至舛错但案情百出变诈多端况繁剧之区牍词冗杂地方官纵极聪强不能保其必无失误或事后检点及之或讼者陈词再恳爱民者均须虚心复核果有可商之处即应立予平反盖临下与事上并无二理详上之件设或失误例有检举之文听讼亦然不但失误当改也即微有偏倚未能恰到好处亦不妨一再推求若必以为官之于民体制所在断无认错之理竟尔回护前非恐原审既有不尽之情则负屈者必有不平之愬是小民上控之滋多未必不由于长官自信之太过也夫牧令官称父母可谓亲矣亲则无不可曰之隐亲则无不可转之机但求无负于吾民何必自讳其小失若因文过而致上控是欲自讳而转以自彰既累民又自累也卑府作令十余年无一上控之案即本州岛本府亦未受一词非必所断俱允协详尽也特断后一再思之但有错处偏处即无惮改正耳总之官果爱民则听断必然公允即问有未协之处但无私心民亦无不谅之未有遽行上控者夫既无私心又何妨更正乎 
　　一寻常案件定于三八放告日当堂收呈此外各日切勿滥收也夫小民钱债田土口角一切细故一时负气旁有匪人耸之遂尔贸贸来城忿欲兴讼实则事不要紧所欲讼者非亲即友时过气平往往悔之官若随时收呈则虽有亲邻不及劝阻而讼成矣一经官为讯断曲直分明胜者所值无多负者顿失颜面蓄忿渐深□害有不可胜言者且官即清廉结案即极神速讼者自田间来人地生疏断不能一无所费此长官任事太勇之过也若官非三八日断不收呈则讼者欲告之日未必适逢放告之期此数日中有关爱之亲邻为之劝解则词状未投欲告者旧情未断为所欲告者颜面无伤不难杯酒释恨矣夫如此则讼端渐少和气所蒸可以兆丰年而酿厚俗又不仅惜民之财巳也此爱民者所宜体量及之者也倘自诩聪强收呈不以其时能则能矣毋亦不恤民隐乎况更有藉此巧取者吾乌乎知之至如命盗斗伤抢亲等案则应各就地方情形择其尤要者酌定十条或八九条刊刻宣示准其随时喊禀或于大堂悬锣准告者鸣锣官闻锣声立即讯办则又不必具呈矣 
　　一究出讼棍必须严惩也民问些小事故两造本无讦讼之心彼讼棍者暗地刁唆诱令告状迨呈词既递鱼肉万端甚至家巳全倾案犹未结且有两造俱不愿终讼彼此求罢而讼师以欲壑未盈不肯罢手者为害于民莫此为甚地方官果能实力稽查多方察访并于当堂收呈及审理讼案时遇有情涉虚诬者立即带回内署究明词系何人所作何人教诱细询其年貌住址即出内署密出签票责成妥役严慎查拏大抵此辈住房总不离官衙左右须于夜阑人静或黎明时亲自围拏且搜其唆讼确据如呈稿抄批之类获案后情重者照例详办其稍轻者仿照萧山汪龙庄先生学治臆说所载将该犯锁置堂柱令其鹄立看本官审断他案问日责决数板旬月之问未有不惫甚告饶者虽极繁难之缺但须办一二案惩两三人则若辈闻风丧胆外来者裹足本籍者革面矣抑卑府更有请者州县官审理词讼如审系被告理曲但非再犯其杖笞以下罪名不妨宽免只令对众长跪巳足示惩盖予负者以改过自新之路即留胜者以有余不尽之情亦长官造福之一端也若审系原告情虚则必须依律照例加等严惩断断不宜姑息庶诬告者知畏而讼日稀矣抑又有请者牧令为执法之官而用法至枷杖而止枷杖之外不得自专原不宜轻视枷杖惟既用枷杖则必须临莅大堂于万目其覩之地示以不测之威并震以难回之怒如击案疾呼离座挺立之类不妨稍参权术俾与浩然之正气相辅而行务令观者人人晓然于官之所深恶而痛绝者专在于此则一惩百警此后转可以缓罚而省刑此子产之所以称惠人也总之官纵慈祥而惩治棍蠹绝不可露一矜怜之语与稍假以和霁之容一为所窥或被旁观冷眼看破此后人人玩法措手尤难此不但治讼棍为然其书差及一切莠民似皆宜用此法 

　　○禀复断追不能速缴之案遵札办理由 

　　敬禀者奉本州岛转奉宪台札开嗣后凡有断追不能速缴之案即将审断数目缘由另写审单附卷仍照钞一张钤印粘连原契劵付本主收执不准先将契劵附卷等因奉此仰见大人轸念民依严防蠹弊之至意卑职无任心悦诚服之至遵查卑职除命盗拐窃等缉案另有章程外其户婚各项讼案俱计路程之远近人数之多寡事情之难易立限唤审严查号簿依限则记功逾限则重责差等畏法不□逾延合邑周知讼者无不如期而至是以各案尚能依限审结并无十日不到之人亦无十日未销之案且有具呈时两造俱来即日为之审结批结及劝释者至如钱债轇轕田土牵连有词尾粘呈契劵请验者卑职当堂一面于契劵粘连处钤以图记即于呈批内将钤连及并无挖补缘由批示迨讯明时卑职将讦讼原委及剖断情节于点名单内当堂当时用朱字逐一叙明谓之审单亦曰堂判一案必有一判虽陋率不文然皆当堂亲笔朱书从不假手幕友书吏其所呈契劵各据应附卷者附卷应给还者当堂给还各主即于点名单内各姓名下分别朱注某项附卷某项发还字样其卷内片纸只字俱照例粘连成卷钤印归档区区之见亦以杜串改抽藏致启图翻诸弊□然巳结之案可以如此办理而巳断尚未缴领完结之案其粘呈之契劵则仍然附卷并未发还本主此卑职识见浅陋未能计及蠹弊与意外损失之虞所谓知其一不知其二也兹奉札饬将审单照钞一张钤印连所呈契劵给本主收执俟缴领两清撤回附卷等因如此办理既可免蠹莠生心串骗兼免抽改损失等弊实属意美法良卑职愚昧无识今蒙指示周详方知前此之迂疏远不及宪心之周密亟应遵照办理以仰副善政宜民保良防蠹之□心于万一为此具禀 


　　●庸吏庸言下卷 

　　南丰刘　衡存稿 

　　劝民息讼告示 
　　劝喻生监敦品善俗以襄教化告示 
　　劝民崇俭告示 
　　严除蠹弊告示 
　　禀缉盗之法用捕役不如使民自捕并严禁诬害由 
　　禀复义田积谷过多筹议变通由 
　　禀复酌拨义田租谷收养孤贫由 
　　禀复筹款收养孤贫由 
　　收养孤贫劝捐告示 
　　梁山县新建养济院记 
　　办理春荒章程 
　　禀呈编联保甲章程兼行团练由 
　　保甲章程 
　　团练章程 

　　○劝民息讼告示 

　　为劝民息讼以保身命事照得钱债田土坟山及一切口角细故原是百姓们常有的自有一定的道理若实在被人欺负只要投告老诚公道的亲友族邻替你讲理可以和息也就罢了断不可告官讦讼在讼棍必劝你说他熟识衙门不消多费可以替你告官出气若依本县府看来这话万万听信不得大凡告状的人自做呈之日起到出结之日止无事不要花钱到城市便被店家捉弄到衙门便受书差吓索过了好些时花了好些钱还未见官的面等到示期审讯先要邀请邻证早早守候房租吃喝夫马那一样不是钱刚要审了却又挂出牌来改了日期你从前那些钱都白花了又等了好些时探听了好几回到书办房里催了好几次做工商的丢了生涯耕田的雇人代替算起来也不知花费了多少钱纔得见官的面不问是输是赢你的家产已先典卖空了你的身子巳先折磨坏了若是输了枷杖收卡身受苦楚被人耻笑气也气死还要花许多呕气的钱若是赢了那对头人吃了亏记了仇断不肯和你干休总要想出主意来害你叫你防备不得便到子孙手里还要报复闹出人命也不定更是可怕这都是你自己不能忍气又被讼师哄骗所以到这个田地本县府不忍见你如此所以苦口劝你为此示谕百姓们知悉你们日后若遇田土钱债等小事就算有十分道理也要忍气牢牢记得本官的话只要投告亲族和息就吃点亏总比见官较有便宜若还只有五六分道理便要快快和息你若不听本县府的话到听讼师的话只肯告状不肯和息你父母兄弟妻子一家不安还是小事只怕败了你的身家还要送了你的性命那时想起本县府的话悔恨不该告状却巳迟了本县府在江西也是百姓我家二百年来不敢告状讦讼暗中得了多少便宜也只是忍气的好处你们不可辜负我教你一片苦心切记切记毋违特示 

　　○劝喻生监敦品善俗以襄教化告示 

　　为劝谕生监敦品善俗以襄教化事照得士首四民士习端则民风厚不特甲科乡宦民望攸归即俊秀生儒亦均有表率齐民之责盖百姓颛愚囿于近习守令虽亲民之官究不能家谕户晓所赖读书明理之人居处同乡见闻较切平时则一动一言无非矩矱遇事则排难解纷动之以人情晓之以　国法百姓虽愚见体面人如此恳恳勤勤自然弱者感化强者畏服便息了地方多少事端省了官府许多气力可见一乡有善士胜于一邑有好官谓其情更亲而机亦顺也我郡各属硕学宏儒后先接踵是以风俗素号敦庞乃者本府来守此土细察情形其间贤士大夫品端学粹类能矜式珂乡而乡曲编氓误蹈法网者亦复不少推原其故固由本府教导不先咎难自诿即生□亦与有责焉合行劝谕为此示仰合邑诸生俊秀人等知悉生等读圣贤书所学何事如作状唆讼及一切习俗常犯之事毅然有所不为固不待言惟种种易犯之事里甲中必有误犯之人可以瞒官长之见闻断不能逃亲邻之耳目况生等既为民表则合族通乡率皆望风式化无论何事但经开导无不依从较之本府告示印文尤为易于取信本府从前在家时也曾做过秀才今忝膺民社自问德薄鲜能未谙治谱然不自菲薄无刻不以化俗为心每遇谳狱录囚辄自引疚所望我辈同心人监我苦衷相助为理务将上年制宪戴刊发　　圣训六谕及恭衍诗章六十首广为讲解并将孝经敬长睦族和邻毋习邪教毋好讦讼毋好勇斗狠诸大端随时劝说总要视乡里人如自己人视乡里事如自己事不但训饬其子弟并且劝诱其父兄既以身先又以言教既不费力又易见功在今日为翘材在他年必为良吏化先里党泽及儿孙于以敬桑梓而培元气则果能相与以有成也地方之福长官之幸也本府言有尽而心无尽各遵特示 

　　○劝民崇俭告示 

　　为劝民崇俭以厚风俗事照得梁邑风俗竞尚奢华大户倡之齐民效之鬬靡夸多彼此求胜以为不如是则贻人讪笑甚至以侏儒下走之所欣羡者士大夫亦翕然从之而恬不为怪习俗移人贤者不免良足慨也不知奢则必盈既隐触鬼神之怒奢则必僭又显干　国法之诛况天地生财祇有此数我辈草茅寒素一事之浮夸一念之侈肆中人之产不数载而荡然或及身而堕入邪途或子孙而流为饿殍身家既丧廉耻亦亡其祸不可胜言试稽往事厥有明征奢之害民身家性命者如此此地方官之责也本县躬膺民社廉俸所余即服一华美之衣进一丰腴之馔亦何至遽虑亏空惟是化民成俗端在躬行本县除公服外一切袍衫悉用布茧早晚两饭菜腐为多寻常不敢御肉禁止饮酒宴客不过五簋从前在广省及任垫邑时每日米盐零碎统以六百钱为率苟逾此数必苦节数日所费以追补之非矫也凡以守吾素也是以所莅虽甚瘠区而独无亏累此可以为吾民告者士为四民之首本邑绅衿大户不下数百家俱有表率齐民之责嗣后一切用度允宜黜奢崇俭大则惜福小亦省钱礼曰国奢则示之以俭此我邑风俗人心所系非浅鲜焉者区区此心所以先为民劝也传曰俭德之共也凡我邑民世世子孙永保用享岂不懿欤各遵特示 
　　今将崇俭各款开后 
　　一筵宴不许过五碗不许用品碗 【 五碗中禁用燕窝只许用海味一碗仍用素菜一碗所有嫁娶及延宾师会亲友概准诸此】 
　　一服饰除绅士生监外一切无顶带之人只许穿布不许穿绸縀 【 共余服饰悉遵会典】 
　　一丧礼除祭品外一切吊客执事人役饮食概用素菜不许饮酒食肉设宴不许作乐不许发孝布 【 其余仪制悉遵会典】 
　　一妇女不许烧香入庙不许拜寄干亲 【 情弊甚多不能枚举亦未便明言耗财其一端也】 
　　一不许买食鸦片烟 【 例禁森严除巳往不究外限六个月痛改断绝限内免究限外严办多饮烧酒亦可断引】 
　　以上五条简便易行各宜懔遵如果家有余资则有义仓义学赈贫穷恤孤寡育婴孩施棺药诸善事可以随意举行俾尔子孙诞膺多福何苦以有用之财置之无用之地耶思之思之犯者不宥 

　　○严除蠹弊告示 

　　为严除蠹弊事照得为治之道首在安良而安良莫先于除蠹本县访得县属有等土棍结连衙蠹藉讼扰害其弊有五良民被害动辄破家本县在江西也是百姓今服官来此既访闻地方有此种串蠹之局扛蠹之人若不力为禁止是本县纵蠹殃民尚腼然居民上耶今将蠹弊五条开列于后 
　　计开 
　　一曰勾控人家不要紧的事本人原莫有告状的心被蠹等从中挑拨自夸熟识书差包告包准哄得人告了状却样样都要花钱百般敲剥一年半载借债卖田家赀巳尽案还未结吾民因此破家的不少 
　　一曰歧控人家不要紧的事被蠹等引他这个衙门一状那个衙门又一状四五处衙门差役一齐承票捉人闹得鸡犬不安此处结了彼处未结吾民因此破家的不少 
　　一曰串合有种匪类兄差役承票唤人他便插入替差人说合钱文多则数十千少亦数千每千向差人抽分背手钱二三百文事后又向出钱人自称帮忙强索酬谢吾民因此破家的不少 
　　一曰冒证有种匪类专以作干证为事得了这边银钱吃喝便帮这边得了那边的银钱吃喝又帮那边若两边都得则两边都帮供词含混一味骑墙甚有冒认为人祖父母父母者至于兄弟妻子无不可以假借其余冒认尸亲冒领贼赃不一而足吾民因此破家的不少 
　　一曰放恶债有种匪类囊有余财打听得某案某人被差等锁押觅钱如渴他却从旁边许借吾民正在危急之时饥不择食不管七折八扣忍泪写约暂救日前之急迨后此债变为附骨恶疽还过本钱又将利钱作本再也还不清吾民因此破家的不少 
　　以上五种蠹弊士农工贾俱有其人绰号燕儿毛又曰滚刀皮其替人做呈词名曰画猫猫其串通索诈名曰敲钉锤曰起二黄篾名色不一而统名曰斗方法又曰管闲事乡间处处都有城市一带尤多某人某人姓名住处本县早巳访闻确实姑宽巳往再犯不宥懔之慎之特谕你不再犯我不寻你你若再犯我不饶你 

　　○禀缉盗之法用捕役不如使民自捕并严禁诬害由 

　　敬禀者案奉宪台札开地方遇有盗窃案件自应勤求捕务该县近来盗风渐息仰将如何缉捕缘由据实禀明等因奉此仰见大人除虣安良勤求治理之至意卑职伏思盗窃本系齐民原知畏法而其敢于鸱张者盖天下无不豢贼之捕役以捕捕贼适以贼济贼耳是以官驭捕以法则贼扬官假捕以权而贼炽卑职愚以为弭贼之道用捕不如使民自捕盖捕与贼近贼之踪迹捕知之民亦与贼近贼之行径民亦微窥之然捕甘贼之利故匿之惟恐不深民苦贼之害故除之惟恐不尽则与其使捕捕贼似不如听民捕贼且许其送贼贼知民之可以捕而送之也必内自危相率裹足矣然而民之心欲除贼民之力能敌贼而往往逡巡不敢捕而送之者无他恐为贼累也贼何以累民曰送贼需费无费则官不为理理则贼且妄供或牵引送者之子弟及其亲邻官辄信而理之迨事白而家破矣况有不白者乎且捕贼必擒贼擒则难免擅杀擅伤及制缚诸事官辄引法绳之然则非贼累民官累之也然则如之何使送贼者之免于累也卑职愚以为其要殆有三焉一日官为速理勿听丁役阻送人索送费一日勿听贼反噬一日勿苛求捕者过失如此则民胆壮贼气馁矣夫而后民乃敢送贼贼乃不敢敌民也有不远去者乎他如强丐之为贼媒客保之为贼谍在在宜防是在地方官振作精神而巳矣所难者官予民以送贼之权真贼息而诬贼之风以起民知贼之可以捕而送之也不特棍蠹藉以诬害善良即送贼者亦遂有挟嫌妄拿嘱贼妄扳之事此流弊所必不免者治贼而不察诬百密一疏良法坏矣尤不可不慎也至于擅摘瓜果律有专条不得谓之为贼此乡邻习见之事情既可原所当加以矜恤者梁邑地阔而冲东南北三面山深路僻素为盗窃出没之区卑职上年到任酌定送匪章程六条禀准本州岛列款示谕士民等辄以为便同心协力先后获送窃贼及带刀绺匪三十余起均经卑职随时详办其稍涉诬陷者二起亦痛惩详办在案因此捕役失权诬风亦熄贼匪不能托足棍蠹亦遂远扬仰蒙福庇刻下地方较为安静兹奉前因谨将卑职查缉贼匪不用捕役而使民自捕并严禁诬陷各情形据实禀复并缮送匪章程呈请训示 
　　谨将送匪章程列后 
　　一失主或客保邻佑人等有能捕获贼匪送官者本县大堂檐下悬有大锣一面准其鸣锣喊禀不必具呈立予审讯审实除贼匪究办外赏送者以酒饭仍查照道理之远近送人之多寡酌给盘费钱文以示奖励如挟嫌妄拏照例治罪 
　　一各乡保甲内如有容留贼盗之窝家许邻佑投告客保赴县鸣锣喊禀不必具呈本县立予审究审实立办告人给赏若容隐不举照例连坐如挟嫌妄禀照例治罪 
　　一遇他处匪徒结伙入境毋论有无抢夺生事在场市责成场头客长在乡间责成乡约保正一体□械协力赶逐但经绺窃得赃即准擒拏送县鸣锣喊禀不必具呈立审审实从优重赏 
　　一城乡各栈房饭店腰店设立循环号簿注明来踪去迹一月一换以便稽查如敢容留嘓匪贼匪住宿及卖给饭食者该约保将该犯捆送到县鸣锣喊禀不必具呈若容隐不举别经发觉治以窝匪之罪 
　　一各保甲内遇有外来年壮恶丐恃众强讨毋论老幼男妇准其各执木片竹枝并力驱逐丐等如敢撒赖准其扭送鸣锣喊禀不必具呈立予审究务使人人有逐匪之权处处无容匪之地庶匪徒稍知敛迹其送匪之人加以慰勉亦酌给花红如系本地乞人及老幼孤寡则宜赒恤不在此例 
　　一贼犯供出买赃之人本县立发谕单单内朱书赃物并查照贼犯所卖之价当堂捐给半价钱文将发来钱数亦用朱书即令失主或到案之邻证人等 【 不必签差】 持单及钱邀同附近公正绅耆或客保向买赃之人赎赃其贫贱买赃之人毋论是否知情概免深究俱于单内朱书误买免坐但须交出原赃不必到案字样均免到案以省拖累且可迅速得赃以定贼之真假如讯系积惯窝家及代贼销赃者仍按名拏究 
　　以上各条均经卑职于到任时列款示谕在案 

　　○禀复义田积谷过多筹议变通由 

　　敬禀者案奉宪札以川省捐办义田收租积谷原议为歉年赈恤贫民之用惟川省历少歉年道光四年以前此项租谷巳积至二十余万之多饬即查明情形悉心妥议总期足以杜霉蛀侵亏诸弊端而仍不失有备无患之意斯为尽善各抒巳见切实禀复等因奉此仰见大人慎重积贮念切民依之至意卑职伏查义田收租积谷日积日多原议卖谷添买良田一节恐通省膏腴不数十年半为公产诚如宪谕委非便民之道应毋庸议社仓每年借粜各法繁琐难行徒滋弊窦亦毋庸议则欲免霉蛀之虞杜侵亏之渐而又不失有备无患之意不得不预为筹议矣卑职未尝学问愚昧无识何能稍裨高深惟既蒙垂问殷拳罔敢自外除道光四年以前实贮在仓之谷以备灾歉毋庸更动外谨将五年以后岁收租谷就管见所及率举五条为我宪台陈之 
　　一每年拨出若干成以养孤贫也义田原为备赈而设惟贫民之待赈事在荒年若年老残废之人虽时值屡丰亦势难存活是矜怜茕独较之赈恤灾黎尤为急切况同一活人之术一则悬待而莫计其期一则及时而立收其效所宜量为变通者也应请嗣后每年于新收义谷内拨出若干成为增养孤贫之用仍分别地方之水陆原捐议谷之多少酌量动拨缘近水则商贩可通得谷较易请以四成为率陆路则难于挽运积贮不厌其多请以二成或一成为率伏候裁夺 
　　一每年拨剩存仓之谷亦应酌议成数分别贮粜也每年所收谷数内既拨出若干成为增养孤贫之用所余之谷日积日多易致红朽应请将此项动拨余谷分为十成以三成贮仓以七成出粜每年青黄不接之时将七成出粜之谷动碾成米查照时价九折收钱零碎粜卖与贫民该管官将谷数钱价列榜晓示其所得之谷价或暂行存库或发商生息随时结报如谷价尚未动支遇有交卸将钱列人应交项下于总结外另加一结一禀其三成贮仓之谷为数无多应与道光四年以前实贮之谷留为备赈之用按年结报以杜弊端其近水之州县或以一成贮仓九成出粜伏候裁夺 
　　一粜卖之谷价即可为乡学延师之修俸也学设四乡其馆地修俸之多少视所得谷价之多少以为准总之以上年所得之谷价为次年学馆之修仪仍通盘核计准其将谷价尽数支销列榜晓示仍行结报 
　　一义谷应按年分挨次动拨出粜也凡每年动拨增养孤贫之若干成及出粜之若干成该管官均应查照义谷上仓年分择其最先到仓之谷先行动用按年挨次蝉联而下则十年以外之陈谷以次出仓矣 
　　一请将拨给义谷各缘由　奏明列入仓项以资考成也此项义谷并非正项各地方官或未免意存膜视可否将捐置义田缘由及现在积谷若干并量为变通各情形专折具　奏并声明嗣后将此款列入仓项以交代为盘查该管官倘有亏短霉变情事照例分别参处则考成所系更当加意经心庶免弊混 
　　以上五条迂谬无当因明问所及自忘其漏率臆陈言伏希仁恕为此具禀 

　　○禀复酌拨义田租谷收养孤贫由 

　　敬禀者案奉本州岛转奉宪台以川省年老无告之民深堪矜悯拟于前办义田岁收租谷内拨出三成或四成以为收养孤贫之需有无流弊饬即妥筹详议直抒已见分析利弊切实禀复等因奉此仰见大人痌瘝在抱慎重仓储之至意卑职伏查义田积谷原为备赈之需惟贫民之待赈事在荒年若无告之人虽遇丰登亦形颠沛谁缓谁急必有能辨之者义田现贮租谷陈陈相因将安用之兹奉前因既可以免义谷霉蛀侵亏之弊而酌以成数仍不失捐置义田有备无患之本意且无须动支正项亦不必筹款劝捐一转移间遂使垂毙之孤贫立有起色一举而数善备焉易知易从可大可久此仁政之莫大焉者盖有利而无弊也而宪台精益求精犹以有无流弊下问刍荛卑职至愚以为法本无弊特患奉行者之不实心焉则弊生矣大抵收养孤贫其法大约有五一曰出缺必查明一曰补缺必亲验一曰注年貌最宜确切一曰给印牌勿稍含糊一曰散给口粮须有确数虽风雨亦勿改期倘迟误毋遽裁革至于义田一项谷有新旧自应依年分挨次出陈数有出入必取经手人亲笔切结而且以榜示杜侵隐以交代为盘查防范既严弊端自绝总在卑职等各矢天良悉心经理不假手于丁书而巳矣抑卑职更有请焉者川省州县有陆路水次之分情形微有不同盖近水则船只往来得谷较易陆路不通舟楫挽运维艰一遇歉年虽加增米价而商贩不来若积贮加多可免临时棘手不揣冒昧仰求宪台可否分别地方之水陆酌拨义谷之成数如系近水之州县则以四成为率如系陆路州县距水次在一百里以外者则请以二成或一成为率若尚不敷收养似应准其请动地丁或别筹间款或劝令殷户捐输亦无不可愚昧之见极知无当然管窥所及不避谴责用敢率陈以仰副泰山河海之量于万一卑县梁山岁收义田仓斗谷三百九十六石四斗道光四年以前共积谷二千八百一十四石八斗又梁邑四面皆山距水次在一百里以外均合声明所有卑职奉饬筹议缘由理合禀复大人察核俯赐训示转禀为此具禀 

　　○禀复筹款收养孤贫由 

　　敬禀者奉本州岛转奉宪台以卑县境内如有衰老无依及残废笃疾应行收养之人饬即确切查明筹款妥议禀复等因奉此仰见大人痌瘝在抱实政仁心不胜心悦诚服之至卑职遵查卑县向有入官田亩一分岁收仓斗租谷三十六石额设孤贫五名每日支谷二升嗣经前令添增三名其不敷之数捐廉补给年终详请核销在案卑职查梁邑地广人稠其残废无告者断不止此八人且出一缺方补一人垂毙之民安能久待本年闰七月卑职到任时查点孤贫即见及此曾于原额八名之外先后补收一十八名每月十七日捐廉当堂散给每人每月钱二百四十文尚有随时酌给一二百文或数十文十数文者惟是人数较多而经费无出且只可润及附郭之民其远在四乡者势难遍及又其事仅能敷衍于一时未可经行于久远若不设法筹款妥议章程听其死亡相继卑职尚腼然为民父母耶兹奉前因卑职捐出廉钱三百千文发交卑县当商生息并查有库贮湖北营弁于嘉庆四年移存盐菜支剩银一百五十四两零似属闲款经兑出钱一百七十二千五百文亦发交卑县当商生息以上二项均每千每月支息钱一十二文作为收养额外孤贫之费可以酌增一十九名巳另文详请立案并请此外再增孤贫口粮二十名另行详请于来年地丁正项存留项下坐支报销如蒙允准则原额五名原增三名额外捐增一十九名详请新增二十名通共四十七名较之原额收养稍宽惟是卑县残废无告应行收养之民尚不止此大约前数之外尚须收养百十人方能上副体仁长人之至意而卑职亦稍可扪心查此等义举邑内岂无好施乐善之人该绅耆等如果慷慨捐输则较之筹款捐增尤为众擎易举卑职到任已五阅月民情颇能相信一经劝谕无不乐从其劝捐之法只令好善之家从优佽助不愿者听之断不敢稍事勒派盖本属爱民之政乃反以此厉民本属周恤贫民之举乃先以此扰累富民卑职虽愚断不出此谨将拟就劝捐告示呈览一俟捐有成数即查照捐数之多寡或发商生息或置产收租或附郭建堂或分乡设局或按旬给发或每月支销卑职悉心妥议章程务期经久无弊毋滥毋苛另行禀请训示再卑职劝捐不令书役与闻绅士则择其殷实者掌收支勤干者司酬对而巳总之卑职愚诚所结祇知仰体宪慈勤求民瘼以求自尽其心非敢为一身之是非毁誉计也缘受大人国士之知用敢不避琐猥上渎宪聪为此具禀 

　　○收养孤贫劝捐告示 

　　为劝谕殷户捐赀周济穷民事案奉布政使陆宪札内开各属境内鳏寡孤独残废无告之人着地方官留心查察立法妥办等因奉此仰见宪德好生痌瘝在抱本县查我梁邑普济堂额设孤贫五名增添三名本县莅□后又陆续收养一十八名于每月十七日捐出廉钱当堂散给此外亦随时酌量周恤在案惟是梁邑残废无告之民约计城乡内外何止二百人本县触目伤心自恨力有未逮今奉大宪札饬本县现巳捐出廉钱三百千并库贮闲款一百五十四两零作钱一百七十二千五百文一并交给恒丰当生息按月支息散给孤贫统计原额捐增两项只可收养孤贫二十六七名除再详请动支地丁收养二十名此外向隅者尚不下百数十名若不设法周恤听其死亡相继本县尚腼然为民父母耶惟本县无款可筹则不能不厚望于好善乐施之贤士大夫矣合行劝捐为此示谕合邑殷户知悉尔等各甲岂无残废无告之人如系尔族则与尔共祖宗如系尔戚则与尔为姻亲如系尔邻则与尔同乡党平时既謦欬之相通今　身命垂危别无依倚所赖以苟延残喘者更有何人乃尔则坐享温饱彼则立待死亡此仁人君子所为恻然者也古人有言积善之家必有余庆富贵寿考都从阴骘中来悭吝刻薄断断不能成家徒招众怨本县此次劝捐所望绅士耆民各发善心共成善举或钱或银或米或谷随意捐施送交城内文昌祠绅士收存即将所捐之数自行登注捐簿以凭本县核明榜示勒石须于量力之中加意从厚盖多捐数两即多活数人且多一仁人即少几个饿殍此等好事不必富厚之家即使仅堪自给但能行其心之所安尽其力之所到在穷民得以苟延性命在捐户即为广积阴功善气所征福气必大德孚桑梓泽及儿孙其各勉力为之毋负大宪好生之德及本县区区苦心可也仍候核明捐赀之多寡详请分别具　题议叙及建坊给匾岂不荣哉其有家赀殷富不愿捐助者是其人立意不肯行善既不通族戚之情岂能受长官之教本县亦不值向其劝谕也各遵毋违特示 

　　○梁山县新建养济院记 

　　道光四年岁甲申秋衡由垫江知县奉檄摄邑篆邑富庶为忠夔冠其患不在贫在不均故其无告之民视垫邑且倍蓰而县旧孤贫额纔八名耳为恻然伤之其明年春勉捐钱三百千典史山阴宋君照捐钱五十千益以库贮闲款共得钱七百千文交典商会其息月取子钱八千四百文凡收养孤贫三十五名谓之官捐孤贫稍增于旧矣然遗者强半意未慊也会钱塘陆心兰先生以理学名儒来为布政司使饬通省查办孤贫衡乃得筹所以扩充之者辄延集近城绅士设劝捐局听民自输初则惴惴然恐民之不我从也邑士民乃曰善哉斯举也若惟恐不当使君意者不三月局撤共收捐项钱八千六百九十三千有奇买腴田二处岁收市斗谷三百七十八石四升二合五勺购东城外附郭地一区建养济院为屋一百二十八间又得收养孤贫一百有四名谓之绅捐孤贫前后凡七阅月乃告竣焉过此以往哀我茕独其获遂其生于光天化日下乎顾以衡不德未谙治谱乃与邑贤士大夫相与以有成也然非士民勇于好善诸君子尽慎竭诚则所以务远大之图建久长之计者未必能聿观厥成如此共盛且速也是役也肩其事者为前任安徽颍上县知县李君堪瑞坐补富顺县儒学教谕秦君树庠禀贡生李堪文县学附生刁思恭国子监生罗耀廷钱莹理凡六人诸君子在局不设供馔轮值归食不受薪俸不妄支一钱尤为不数数觏者衡调任巴县行有口矣尤愿诸君子之有以善其后也呜呼敬之哉南丰刘衡 
　　今将新建养济院碑刻五项列后 
　　计开 
　　一养济院记 
　　一绅捐孤贫章程十七条 
　　一官捐孤贫章程十六条 
　　一沙垭场唐家坝田契并丈尺亩数图 
　　一观音寺田契并丈尺亩数图 

　　○办理春荒章程 

　　为劝谕各顾各保 【 保即团也】 设法救饥事照得巴邑上年花干秋成歉薄各乡贫户乏食者多本县为民父母断不因卸事届期遽行袖手刻下青黄不接计算收割小春尚有四五十日不得不设法以救目前之急因思救贫莫先于保富而救贫正所以安富盖贫民安则不致生事而富民乃安也前经延请城内及三里绅耆入署而商本县之意以为救荒之法聚不如散今议定邑中各顾各保令本保之富户接济本保之贫民盖同保则住居不远人人相识既不至于漏遗亦不虞其冒滥此本县所由不能不厚望于好善乐施之良士也今将救饥章程开后 
　　计开 
　　一各保于接到此示后即日公举绅耆数人专办救饥之事经众举出者慎勿推诿此系好事出力者阴德无量子孙必然兴旺 
　　一各保于适中之所设立救饥公局以便绅耆会议及富户贫民来往 
　　一保内各户大概分为五等富户为第一等次富为第二等虽不富而尚可自赡者为第三等略有产业生涯而养赡不足者为第四等赤贫者为第五等着局内绅耆确切查明开一清单粘于公局 
　　一保内第一等富户劝令从厚捐施第二等次富劝令量力捐施所捐者或钱或银或谷或米悉听其便第四等为次贫准买减价出粜之米第五等为极贫计口散给捐施之米 
　　一局内绅耆各计算保内极贫若干户户内大小若干口次贫若干户户内大小若干口开单粘壁将各富户捐出之银钱概行买米并将富户所捐之米通盘计算应散给极贫若干应减价粜与次贫若干将数目开单粘壁 
　　一减价粜米所得之钱仍再买米仍再如前减价出粜与次贫展转粜买随粜随买钱尽而止 
　　一极贫领米大口日领市斗米以一合上下为率小口日领市斗米以六勺上下为率定以五日赴局给领一次一次贫买减价出粜之米亦应予以限制以免囤积之弊大口日买市斗米一合上下小口日买市斗米六勺上下准其随时赴局买给 
　　一四月初旬小春巳出定于四月初十日撤局 
　　一次贫畧有产业之户若无钱买减价之米准其向各富户立约商借些须但不准多借秋后计息清还如素与该富户有隙或该富户不愿借者不准强借违者禀究若还时富户免其算息阴德无量 
　　一各富户之佃客分住畸零未必尽在同团准佃客向招主借贷些须亦不准多借秋问计息清还有押佃钱者准于押佃钱内扣除招主不愿者不许强借违者禀究若还时招主免其算息阴德无量 
　　一上年本县劝民修挖堰塘闻尚有延未修理者接示后该绅耆谕令多雇贫民克日兴工俾贫民得以资生富户藉以兴利以工代赈一举两得 
　　一目下青黄不接务须飞速办理盖迟一日即多饿死数人早一日即多全活百十人也 
　　以上各条本县斟酌时势与合县绅耆议定既可以济贫民亦不致累富户此本县办荒之急计亦即区区保富之苦心也本县在任口以保富为怀从不许衙蠹向富民诈扰此吾民所共见共闻者今将交卸适遇偏灾敢以此事重劳吾民我知诸富户必能鉴我苦衷相助为理伫见德孚桑梓泽及儿孙积善之家必有余庆即本县亦并受其福不特诸绅耆富户等永迓天庥巳也本县行有□矣愿以好善怜贫为富户劝即以安分耐贫为贫民勖也毋违特示 

　　○禀呈编联保甲章程兼行团练由 

　　敬禀者案奉宪台转奉督宪札饬编查保甲等因奉此卑职伏查保甲昉于周官历代行之辄着成效嘉庆十九年钦奉　　特旨编查惟时卑职备员广东窃见各属奉行保甲绝少稽查之实徒滋科派之烦是以该处绅士齐民视保甲为畏途求免入册其入册者相率减漏户口推原其故良由地方官疲于案牍不能不假手书差而一切工料饭食夫马之赀无不费用大约书役取给于约保约保购之甲长甲长索之牌头牌头则敛之花户层层索费在在需钱而清册门牌任意填写以致村多漏户户有漏丁徒费民财竟成废纸此外省办理不善之□大率类此此次卑职奉行保甲一切乎自亲裁毫不假手书吏惟卑县究有日行事件势不能日久居乡佐杂各有专责亦未便远离卑职于奉札后传谕各衿耆公举老成端重众所信服之人仿周官比闾族党之意推为保正按甲分之大小分别段落每保正一人先给草册一本二笔一墨并日给饭食钱文令将所管段落毋论山尖岭角将各户丁口查照卑职所定编法章程分别填注册内填毕呈验查核无讹然后填给门牌其牌头甲长听保正举报实时批准绝不令书役干与卑职仍不时轻骑前诣各乡及因公相验履勘之便随意抽查或于审理词讼时向两造查询其有不符者实时更正除将编联之法恭缮呈览外卑职才识迂疏所幸到此巳及半年民心颇能相信所颁示谕翕然乐从看来保甲之法可以必行所有一切应行事宜据管见所及凡可以因地制宜推广良法而承宣德意者均当次第举行再查团练之法其弊在于打造军器私藏违禁刀械行之不善流弊原多至于设鼓传梆互相守望一有盗警彼此救援亦古者寓兵于农之遗意如果袭其意而力去其弊似不妨与保甲相辅而行卑职于到任之初即经出示劝民团练现在业巳举行过半未便中止曾节次谆切示谕止许置备木棍竹枪仍送县印烙其一切刀械及制缚擅杀等弊严行禁绝毋廑宪怀盖卑县民情极为安静惟界连七属山深路僻外患宜防卑职至愚以为保甲可以靖本地之匪徒而团练则可以捍外来之宵小是以因地设施不得不兼行团练合并陈明为此具禀 

　　○保甲章程 

　　巴县编联保甲示　为通饬遵办事案奉藩臬宪详准督宪通省编查保甲等因奉此查此次本县奉行保甲与从前办法不同事事系官为经理不准书役一人下乡致滋索扰尔保正牌甲人等但须查照后开编法将烟户丁口确切清查照式填注将来奸宄屏迹比户可封本县与吾民共享承平康乐之福岂非官民之厚幸耶除俟编成后再将规条给发饬令遵照外合将编联之法先行栞刻开列于后 
　　今将编联之法开后 
　　计开 
　　一巴邑三里各甲俱经本县选定保正每保正一人给予草册一本二笔一墨令将所管地段确切查明各户姓名作何生理有无粮业及户内丁口若干填注于草册内户户开列不准遗漏一户户内人人开列不准遗漏一人 
　　谨查草册者未用官印之册也册之式凡三一曰户册详列一户丁口生业每一户造册半纸一曰牌册以次挨列十户内丁口之数及迁移生死等事每一牌造册一纸一曰甲册以次挨列十牌内丁口之数每一甲造册半纸各册之式现俱刊发尔等造册时查照分别填注 
　　一编联之法每十户为一牌牌内择一人为牌长每十牌为一甲甲内择一人为甲长均须年力精壮明白端谨者方可胜任每十甲为一保设保正一人或三四十甲五六十甲共为一保共设一保正亦可 
　　一编联之法每牌十户若有零户数在三户以内则附于末牌之末如数过三户则与末牌均分为两牌每甲十牌若有零牌数在三牌以内则附于末甲之末如数过三甲则与末甲匀分为两甲 
　　一该场该村有仅止数户不满十户者即就本场本村编为一牌或仅止数牌不满十牌者即就本场本村编为一甲 
　　一城厢内外及场镇市集毋论绅士兵丁百姓及官员公馆逐户编联填注户册 
　　谨查户册之式凡三一曰民户之册编绅士军民各户用之一曰铺户之册编铺店及煤窑各厂无家室者用之如铺户有家室者则仍用民户册一曰方外户之册编庵观寺院用之各册之式现俱刊发尔等造册时查照分别填注 
　　一巴邑城市及各场镇半系铺家以一铺为一户注明铺户姓名伙计几人其与居民杂处者不拘居民铺户着于十户中选一端谨之人为牌长如十户俱系铺民即就户中选一端谨之人为牌长 
　　一路旁小店腰店客店以一店为一户庵观寺院以一处为一户各列之附近之场市或村落牌内 
　　一巴邑除城厢及场市外所有居民俱系住处畸零并数里绝无邻居者应查明相隔最近之场市或最近之亲族房主田邻附入牌内 
　　一穷苦孤独之民及游手无业之徒往往数姓或十数姓同居一院藏垢纳污在所不免保甲正为此辈而设编联时除同院而同姓同宗者可并为一户外若同院而俱异姓及虽同姓而不同宗者必须以一姓为一户各填户册每户半纸于册尾上格填写此户一院几家字样但此等杂户颇难择立牌长编联时仍应以一院为一户查明房主在内居住则以房主出名立户如房主不同居则以有妻室或丁口最多者出名立户 
　　一牌甲中有平日犯窃及习过各色邪教并一切作奸犯科不安本分之徒各牌众多不敢与之同牌或不屑与之为伍不知编联保甲正为此辈而设倘不编联使成漏户彼反置身牌外恃无稽查肆无忌惮又安用此保甲为也本县为尔牌众等作主务即一体编入牌中不准一户遗漏准于册内该户之上盖用自新二字戳记以示区别一二年内能改过则去之 
　　一甲内各户如有搬去迁来者牌长查明搬往何甲何牌迁自何甲何牌十日内告知甲长保正于牌册内后幅注明每季将搬去者门牌缴县迁来者禀请补给 
　　一甲内各户如有添生幼丁及患病身故等事牌长五日内告知甲长保正各于牌册内后幅注明 
　　一烟户既清草册造竣保正将草册送县本县将草册照式誊写登于正册各钤以印正册有二一曰循册一曰环册每保正先给循册一分每年腊月封印后送县换给环册 
　　一正册既定每户给门牌一面每牌长给十家牌一而每甲长另给一牌开列该甲长及十家牌长姓名俱令各将牌实贴薄板之上朝挂夕收如有遗失准告知保正里长禀请补给 
　　一甲内公事随时具禀往返奔驰殊非所以优待之意今给保正每人戳记一个甲长则五人共给戳记一个凡系保甲中公事准用戳遣人代递禀词不必亲递若与保甲无干者不准擅用违者即系多事之徒轻则训斥重则严究 
　　一本县因公下乡即携带环册顺道抽查若公事稍暇则示期分路查点以便该保正甲长人等齐集听点本县一切夫马饭食俱系自备断不费尔一钱吃尔一饭倘有向尔索钱者本县大堂设有大锣一面准尔等鸣锣喊禀 
　　一此次编查保甲一切纸笔刷印用费俱系本县捐办不要尔等花费一文尔等缴送草册及领门牌领循册并将来换领环册本县俱在大堂亲收亲发不假书差之手且随到随发不须守候倘有向尔索钱者鸣锣喊禀 
　　以上十七条系本县悉心酌议简便易行务即遵照办理毋稍违延至于各保中分讲　　　圣谕解说告示清查邪教侦缉要犯以及弭盗施赈禁赌逐娼与夫兴水利备灾荒建义仓设义学恤孤寡育婴孩等事凡可以因地制宜推广良法而承宣宪德均当次第举行应俟保甲编成后再行给发规条劝谕各保悉心办理可也各遵毋违 
　　一民户　　　系　　　人年　　　岁　　为业妻　氏 
　　粮民　　　里甲　　　房系　　业无粮佃　　田土　　　房 
　　祖母　　　氏年　　　岁母　　　氏年　　　　岁 
　　弟　年　　　岁　　为业妇　氏侄　年　岁　为业妇　　氏 
　　弟　年　　　岁　　为业妇　氏侄　年　岁　为业妇　　氏 
　　弟　年　　　岁　　为业妇　氏侄　年　岁　为业妇　　氏 
　　子　年　　　岁　　为业媳　氏子　年　岁　为业媳　　氏 
　　子　年　　　岁　　为业媳　氏子　年　岁　为业媳　　氏 
　　子　年　　　岁　　为业媳　氏子　年　岁　为业媳　　氏 
　　孙　年　　　岁　　为业媳　氏女　　口孙女　　　　　口 
　　孙　年　　　岁　　为业媳　氏 
　　孙　年　　　岁　　为业媳　氏曾孙　　　丁曾孙女　口 
　　孙　年　　　岁　　为业媳　氏亲友 
　　孙　年　　　岁　　为业媳　氏 
　　雇工　　　　　　　　　　　亲友 
　　雇工 
　　此户共男　　　丁内幼　　丁女　口内幼　口 
　　巴县　　里　甲　保正　　　　甲长　牌长　　　第　　　甲　牌 
　　道光六年　　月　　　日民户册 
　　一铺户　　　系　　　人年　　　岁现开　　铺 
　　招牌系　　字号家住　　　里　甲保正 
　　管下第　　甲第　　牌 
　　合伙　　　　系　　　　人年　　　岁 
　　合伙　　　　系　　　　人年　　　岁 
　　掌柜先生　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　小伙雇工　　系　　　　人年　　　岁 
　　此户共男　　　　　丁 
　　巴县　里　甲　保正　　　　甲　牌长　　　第　　　甲　牌 
　　道光六年　　月　　　日铺户册 
　　一方外户　　　观管家道　系　　人年　　　　岁 
　　寺管家僧　人年　　　　岁 
　　庵管家尼　人年　　　　岁 
　　粮民　　里　　甲　　　户无粮佃　　田　　地 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　徒众　　　人年　　岁徒众　　　人年　　　岁 
　　雇工　　　人年　　岁雇工　　　人年　　　岁 
　　雇工　　　人年　　岁雇工　　　人年　　　岁 
　　此户大小　共　　　人雇工共　　　人 
　　巴县　里　甲　保正　　　　甲　牌长　　　第　　　甲　牌 
　　道光六年　　　　月　　　　　日 
　　巴县正堂加八级刘　新编十家为一牌册 
　　一户　　　男共　丁内幼　丁女共　口内幼　　口 
　　二户　　　男共　丁内幼　丁女共　口内幼　　口 
　　三户　　　男共　丁内幼　丁女共　口内幼　　口 
　　四户　　　男共　丁内幼　丁女共　口内幼　　口 
　　五户　　　男共　丁内幼　丁女共　口内幼　　口 
　　六户　　　男共　丁内幼　丁女共　口内幼　　口 
　　七户　　　男共　丁内幼　丁女共　口内幼　　口 
　　八户　　　男共　丁内幼　丁女共　口内幼　　口 
　　九户　　　男共　丁内幼　丁女共　口内幼　　口 
　　十户　　　男共　丁内幼　丁女共　口内幼　　口 
　　里　　甲保正　　　管下 
　　甲长　　管下第　甲 
　　牌长　　管下第　牌 
　　零十一户　　男共　丁内幼　丁女共　口内幼　　口 
　　零十二户　　男共　丁内幼　丁女共　口内幼　　口 
　　零十三户　　男共　丁内幼　丁女共　口内幼　　口 
　　以上　　户男大小共　　丁女大小共　　口 
　　第　　户 
　　搬去第　　户　　搬往保正　第　甲　牌去 
　　第　　户 
　　第　　户 
　　迁来第　　户　　自保正　第　甲　牌移至 
　　第　　户 
　　添生第　户　　　人生　第　户　　　人生 
　　第　户　　　人生　第　户　　　人生 
　　丁口第　户　　　人生　第　户　　　人生 
　　第　户　　　人生　第　户　　　人生 
　　病故第　户　　　人　第　户　　　人 
　　第　户　　　人　第　户　　　人 
　　实在男大小共　　　丁女大小共　　　口 
　　道光六年　　月　　　日 
　　巴县正堂加八级刘　新编十牌为一甲册 
　　一牌男大小共　　丁女大小共　　口牌长 
　　二牌男大小共　　丁女大小共　　口牌长 
　　三牌男大小共　　丁女大小共　　口牌长 
　　四牌男大小共　　丁女大小共　　口牌长 
　　五牌男大小共　　丁女大小共　　口牌长 
　　六牌男大小共　　丁女大小共　　口牌长 
　　七牌男大小共　　丁女大小共　　口牌长 
　　八牌男大小共　　丁女大小共　　口牌长 
　　九牌男大小共　　丁女大小共　　口牌长 
　　十牌男大小共　　丁女大小共　　口牌长 
　　零十一牌男大小共　　丁女大小共　　口牌长 
　　零十二牌男大小共　　丁女大小共　　口牌长 
　　零十三牌男大小共　　丁女大小共　　口牌长 
　　以上　　　　牌男共　　　丁女共　　　口 
　　右系　里　甲保正　　　管下甲长　　　第　甲 
　　此系　　里　甲保正　　　管下甲长　　　第　甲 
　　一牌男大小共　　丁女大小共　　口牌长 
　　二牌男大小共　　丁女大小共　　口牌长 
　　三牌男大小共　　丁女大小共　　口牌长 
　　四牌男大小共　　丁女大小共　　口牌长 
　　五牌男大小共　　丁女大小共　　口牌长 
　　六牌男大小共　　丁女大小共　　口牌长 
　　七牌男大小共　　丁女大小共　　口牌长 
　　八牌男大小共　　丁女大小共　　口牌长 
　　九牌男大小共　　丁女大小共　　口牌长 
　　十牌男大小共　　丁女大小共　　口牌长 
　　零十一牌男大小共　　丁女大小共　　口牌长 
　　零十二牌男大小共　　丁女大小共　　口牌长 
　　零十三牌男大小共　　丁女大小共　　口牌长 
　　以上　　　牌男共　　丁女共　　　口 
　　道光六年　　月　　　　日 


　　○团练章程（广东所行附录于此） 

　　计开 
　　一每村之中或党正或保正或公举绅衿耆老二三人为董事先选派壮丁限五日内自行造册 
　　一大户派出壮丁三四名中户二三名小户两户一名 
　　一壮丁每人置备竹梆一个火把二十个防护刀棍长四尺以上者各一件各棍上刻写某村壮丁某姓名字样不许置造违禁器械如违重究 
　　一各村附近总要路口及相离村庄较近之山径泃??乂阨要处所限十日内建立望楼 【 筑土为之或以土为砖堆砌成楼亦可】 以便瞭望如系大村及路径分歧所在建造二三座中村一二座小村一座 
　　一建楼及置备各器具之工料本村则按照大中小户三等派捐该董事自行办理若各村交界处所则各村各户公办均不许书役一人与闻 
　　一壮丁即系本村各户农工执业之人以本村之人守护本村之地所谓民自为守既不劳力亦不费财即古者寓兵于农之意也不得雇用游手无赖之人如目下更夫之类既费工食又往往勾匪肆劫非徒无益而又害之惟壮丁内实有贸易探亲外山者及绅衿耆老力不能持械者许其选派雇工家丁或雇倩本村年壮良民代替仍报知董事注册 
　　一望楼每座壮丁八名至少亦须六名夜间上楼支更巡逻五日一换轮流更替以均劳逸日则仍各执农工本业不致旷废 
　　一望楼置备铜锣一面螺角一个其各居民铺户每家各置铜锣一面如实系贫窘无力则改用竹梆亦可 
　　一遇有盗匪来村即在望楼上鸣锣吹角其锣以随手连击不断为号本村各户壮丁立即鸣锣接应其锣亦以随手连击不断为号各壮丁明火持械飞出救援 
　　一遇有盗警之附近各望楼各村各户一闻连击不断之锣声立即鸣锣接应其锣以连击五声为号各壮丁明火持械飞赴锣声连击不断处之村庄救援 
　　一遇有盗警较远之各望楼各村各户一闻五声锣响立即鸣锣接应其锣以连击三声为号各壮丁明火持械飞赴五声锣处以次至锣声连击不断处之村庄救援 
　　一壮丁擒获伙盗一名本县赏银二十两如盗匪拒捕该壮丁登时格杀一名亦赏银五两如擒获盗首本县赏银五十两格杀亦赏银二十两如有拏获积案巨盗者从优奖赏 
　　一壮丁有怀挟私嫌诬拏良民者审实照诬良为盗例严办 
　　一壮丁应听董事稽查如有抗违不遵及不在望楼支更值宿者立提究处 
　　一壮丁姓名年岁董事造册一样两分一存董事处一送县署本县立刻当堂钤印过朱分别给发存署不须片刻守候 
　　以上十五条经本县通详督抚两大宪批准通行既不费财又不劳力并不许书差人等干与实属简便易行该绅耆务宜遵照办理限二十日内办妥本县为保护地方起见尔等勉力为之可也特谕 

　　衡案此予曩在广东任四会时所拟章程禀准通行者也四会邻清远地多山盗薮也予以此法行之终其任二年又五阅月民无以盗愬者犹记嘉庆十九年冬邻邑广宁之回龙墟被贼焚劫四十八户其地与四会之田东村衡宇相望中间畧无山水阻隔顾卒无一匪敢犯我田东者以团练告成也川省惟城邑场镇民户聚集而居此外皆散处畸零不成村落无十家联屋而住者此法竟不能行所行者其意而已然匪类究有所严惮非无补也自记 

　　●庸吏余谈 

　　跋 
　　行各属秋冬收养无依之幼孩于署内养赡以全民命而迓天和檄 
　　行各州县遇有鬬殴之案验明伤痕收养署内延医调治檄 
　　发昭化县具覆遵查何定元上控差役赵喜等一件禀批 

　　○跋 

　　道光九年岁在己丑衡调成都知府越明年闰四月之吉奉　　旨擢授河南开归陈许道员七月卸成都府篆既受代僦居旅舍寅僚咸来问吏治焉嘻予庸吏也何足以知吏治哉然诸君子雅意不可却也爰举四川数任内所巳行者所能言者口讲而手画之顾疟疾初起不耐酬对烦颇觉其惫幕宾山阴吴君寿椿以法家言世其家者诚笃君子也相知最深相处亦最久辄检其十余年所录存予所作禀启牌檄批文诸稿促付梓人云可代口舌劳予不获辞爰刊一编所谓庸吏庸言者仓卒付梓义例未能条贯字体亦多讹脱岁辛卯予引疾奉母携眷南归儿辈搜检旧箧又择其禀启牌檄之尚可行者得三纸檄二批禀一令儿辈续刻之另为一卷题其签曰庸吏余谈时道光十一年岁在辛卯孟冬月上澣南丰刘衡自序 

　　○行各属秋冬收养无依之幼孩于署内养赡以全民命而迓天和檄 

　　照得鳏寡孤独王政所先我　朝各州县设有养济院收养孤贫其口粮于各处留支地丁正项留支报销恩至渥也此外各省又有育婴堂孤贫院之类无非推广仁政之一端然必须通都大邑富商大贾聚集之处始能有此本府各属多系穷乡僻壤本府出门时于城镇场市往往见有年未及岁之幼孩啼饥号寒面有菜色者多则一二十人少则三五人情殊可悯查此等幼孩既无父母伯叔兄弟可靠又不能自食其力本管官若不设法保护则是坐视其死而不救非为父母者之所忍出也本府管见以为无论城乡遇有无依之幼孩即令衙役带至署内先赐稀粥三五日后俟其脏气渐复每人每顿给以干饭二碗本府前在巴县时曾身试之颇有明验所费不多而所全不少兹将章程开后敬以质之高明望贤父母其留意焉 
　　计开 
　　一幼孩至署内先问明姓名及其祖父伯叔存殁住址令书办当堂注册存案 
　　一衙署宽窄不同然必有空仓宜择一背北而向阳者用厚纸糊好令幼孩居住每二人给草毡一床绵被一床每十人令老成衙役一人老成书办一人专管其寝食衣服事宜 
　　一次年春令天气晴和二月十六日起出示令各幼孩之父母伯叔兄弟及亲属当堂领回如有不愿领回者准军民人等无子嗣者领为子嗣本管官当堂给予印照一纸俾得放心收养 
　　以上各条各州县如有不合宜处不妨酌量改定 

　　○行各州县遇有鬬殴之案验明伤痕收养署内延医调治檄 

　　照得地方鬬殴之案杀人者死　国有常刑是一命而关系两命也然则只须救一命便活二命矣我　朝之法律准行凶人领回受伤者调治谓之保辜定有限期调治得愈虽在限外免其重罪止科伤罪便可杖笞完结若限内平复即杖笞亦律得减二等发落恩至渥也法至善也惟查斗殴案件抬验到官时人多口杂往往难定供情若止一人一伤则行凶之人尚易推究若受伤不止一处行殴不止一人则某伤确为某人所殴谁重谁轻谁先谁后难以遽得真情若仓卒取具辜状稍有差池则将来必至首从颠倒所关不小若从容研究则必须传唤人证辗转之闲宕延时日受伤者未得及时医治恐致不测况斗殴案类多穷乡僻壤之民离城窵远大率在百十里数十里以外责令抬回或感冒寒暑或受伤人精神败坏则轻者重重者死矣近来外省爱民之官闲有断令行凶人酌出医药钱文交付受伤者之亲属即责令亲属领回调治似可免首从颠倒之弊矣然受伤者之亲属大率乡愚无知无论不谙医理难购药料即使医药凑手而世情变幻多端愚民只求讼胜难保无蓄怨深仇不肯妥为照料故将受 
　　伤人致毙以图破行凶者之家本府籍隶江西亲串中曾有此等一案总角时实亲见之迨游幕他乡承乏岭表似此者不一而足岂不冤哉本府前在广省八年川东五任于初到任三五日内延请内外科良医各一人邀入署内居住及外科药料先行预备遇有斗殴受伤之人验明后即将受伤者抬入署中空仓内其墙壁裂缝处所用厚纸裱糊严密不令烈日寒风侵人令受伤者及行凶者之亲属各一二人并老成书役一二人同住仓内眼同医生经理又派老成家丁一人专管受伤者医药饮食诸事宜未有不应手而效者曾记在垫江有击破头顶脑浆迸出者其人年十二龄在梁山有刃伤肚腹膜破肠出者在巴县有刺出肾子一枚者其人年近七旬并有鸟鎗伤骨者无不治愈统计每年医药所费多不过数十金少则十数金而每案可以保全两命且省却解犯上省木笼抬夫饭食书差工食一切费用岂不占了多少便宜为民父母者何乐而不为此迨至伤痕既愈将行凶人提出发落而受伤人因伤既平复释从前之憾而忘行殴之嫌往往为之痛哭求免则杖笞亦可不用矣岂不心安理得乎诸君子读书从政百姓称之曰父母此等极便宜事所费于己者不过些须而所全于百姓者每案二命且近来装伤图诈捏称内损之案所在多有若留住署内医调本官时加省察其真伪不难立见盖人既受伤受伤而至于内损则胃气必有所侵损断不能食但察其饮食如何若食量照常其为装伤不辨而明矣然则署内养伤之法不但可以救良民之命且可以破奸民之胆矣愿诸君子毋以本府之言为迂阔毋以本府之管见为好异将见善气所蒸太和翔洽在百姓则康乐和亲咸登寿宇在长官则康强逢吉泽及云仍官民上下于以共迓天庥而诞膺多福也岂不懿欤 

　　○发昭化县具覆遵查何定元上控差役赵喜等一件禀批 

　　据禀已悉该署令到任以来办事甚妥此禀则妄谬特甚何显文即系乡约例无派出解费之文况其为事主乎伊又自未首告该令因何藉差役一言辄以候质为名致滋羁累是只图博蠹役之欢心竟不顾舆情之隐痛毋怪伊子之哓哓也贤侯为民父母固如是乎本府细核禀词不无虚饰如果属实则差役赵喜收受解费钱至壹拾贰千文之多犹敢明目张胆扭禀妄讨实堪诧异蠹□拾两以上例应科罪刺面该管官吏议綦严该犯既经供认不讳该县因何徇不详办却又公然列入禀章岂以解费钱文为不妨勒派耶殊不可解本府自作吏以来所有解费及相验夫马刑仵饭食钱文均系自行捐给从未索派一文岂不知派之于民则可省己赀然卒不敢妄派且勉强设措不嫌自累者以不敢违例也该令如果心切爱民理应恪遵　功令毋蹈科派恶习毋轻信差言苦累事主毋迁怒准理之长官率行陈禀庶乎近之夫君子有自反之学就令本府柔懦不能督察该令读书闻道试自扪心何显文应否出钱赵喜应否扭讨何定元因父苦累应否控府本府职在安民应否准理一经自反当晓然于告状者情非得巳未必概属刁顽而被告者事非无因不必遽行愤激如此则任理而不任气可以化怫然者为怡然何至亲民之官满腔子只觉得百姓不好耶本府作令垂二十年历任繁难自来无一上控书差之案区区此心祇守此爱民畏民之素而巳矣盖求民之情而不激民之怒驭役以法而不助役为虐初未敢妄希成效然而役焰息则民生安矣该令平素办事尚妥可与道此仍着明白禀复再何显文曾否省释禀内漏未声明万一酿命则非本府之所敢知也敢布寅衷切宜子细此缴 

　　庸吏庸言
