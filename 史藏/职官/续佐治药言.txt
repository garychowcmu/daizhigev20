续佐治药言　　（清）汪辉祖 纂 

　　●目录 

　　摘唤须详慎 
　　批驳勿率易 
　　核词须认本意 
　　人命宜防牵连 
　　侵占勿轻查勘 
　　勘案宜速结 
　　押犯宜勤查 
　　勿轻易佥差 
　　宜随机杜弊 
　　草供未可全信 
　　上台驳批宜细绎 
　　不受关防先宜谨敕 
　　须成主人之美 
　　处久交更难 
　　宾主不可忘形 
　　不宜经手银钱 
　　勿求全小节 
　　勿忘本计 
　　囚关绝祀者尤宜详审 
　　定罪时有鬼物凭依 
　　删改自首之报 
　　事关入罪者口宜谨 
　　仁恕获福 
　　忌辣手 
　　择主人获益 
　　玉成有自 

　　●续佐治药言 

　　萧山汪辉祖焕曾纂 

　　○摘唤须详慎 

　　省事之说大属不易盖词之讦控多人者必有讼师主持其事或以泄忿旁牵或以左袒列证不堕其术往往以经承弊脱为词百计抵愬甚且含沙射影妄指幕友关通启官疑窦故核稿时必须细加衡量主人庭讯应问及者方予传唤则凡摘释之人自有确然可删之故遇有刁愬无难明白批斥使讼师不敢肆其诪张庶株蔓之风渐息而无辜不致受累矣 

　　○批驳勿率易 

　　一词到官不惟具状人盛气望准凡讼师差房无不乐于有事一经批驳羣起而谋抵其隙批语稍未中肯非增原告之冤即壮被告之胆图省事而转酿事矣夫人命奸盗及棍徒肆横原非常有之事一切口角争鬬类皆户婚细故两造非亲则故非族则邻情深累世衅起一时本无不解之雠第摘其词中要害酌理准情凯切谕导使弱者心平强者气沮自有亲邻调处与其息于准理之后费入差房何如晓于具状之初谊全婣睦 

　　○核词须认本意 

　　谚云无谎不成状每有控近事而先述旧事引他事以曲证此事者其实意有专属而讼师率以牵摭为技万一宾主不分势且纠缠无巳又有初词止控一事而续呈渐生枝节或至反宾为主者不知所以剪裁则房差从而滋扰故省事之法第一在批示明白 

　　○人命宜防牵连 

　　前明徐相国阶柄政时作家书示子弟尚□命案不可牵涉何况寻常百姓余乡居见命案列证便举家惶骇往往有凶犯赤贫累归词证者故在馆阅报词非紧要人证即属主人当场省释不令入城应取保者訉后立追保状然犹闻有官保私押之事一日不归则其家一日不宁如之何勿念至路毙案件差保无可生发每将地主牵入此则真属无辜尤须属主人禁绝核稿时更宜字字检点以防株累 

　　○侵占勿轻查勘 

　　豪强侵占律所不容若世业相承重加修整或本非官产原听民便往往地棍藉端挟持需索不遂即饰词讦控一经准理必先差查差查不已必须勘断官或不暇遽及则棍差朋比费已不赀此等借名启讼之人多非善类能于呈控时严切批斥使小人畏法固为上策否则催主人速勘惩必有阴受其福者矣 

　　○勘案宜速结 

　　事关田房坟墓类须勘结官事甚殷安能日履山泽且批勘之后凡遇催词无可费心故批勘最易不知疆界不清每易酿成他故如按图辨址核计鱼鳞弓口?册明著者或批断或訉断自能折服其心不得已而批勘须属主人为之速结使造葬无稽亦所全不少至示勘有期势必多人守候尤万万不宜临时更改 

　　○押犯宜勤查 

　　案有犯证尚须覆訉者势不能不暂予羁管繁剧之处尤所多有然羁管之弊甚于监禁盖犯归监禁尚有管狱官时时稽查羁管则权归差役差不遂欲则系之秽处饿之终日恣为陵虐无所不至至有酿成人命贻累本官者若贼犯久押则纵窃分肥为害更大此等人犯官难毕记全在幕友立簿检察以便随时办结即官有代任幕有替人亦可免贿脱之患 

　　○勿轻易佥差 

　　讼一佥差两造不能无费即彼此相安息销亦且不易余向佐主人为治惟必訉之案方佥差传唤其余细事多批族亲查理或久而不覆经承禀请差催从不允行亦不转票葢事可寝搁必其气已平因而置之有益无损加以差催转多挑拨矣且族亲纵有袒护终不敢尽没其真役则惟利是视更不可信也 

　　○宜随机杜弊 

　　地方风气以官为转移地棍揣摩即视官为迎合官有善政未始不资若辈厉阶如官惩赌博则棍首局诱官治小钱则棍讦搀和官清水利则棍控侵占官严鬬殴则棍饰伪伤官禁锢婢则棍告占掯官恤穷佃则棍讼业横如此之类悉数难终大概有一利必有一弊甚且利少而弊多在全幕友因利察弊力究冤诬固不可因噎废食断不宜乘风纵火使棍奸可戢官法可行则平民自安无事之福矣 

　　○草供未可全信 

　　罪从供定犯供最关紧要然五听之法辞止一端且录供之吏难保一无上下其手之弊据供定罪尚恐未真余在幕中凡犯应徒罪以上者主人庭訉时必于堂后凝神细听供稍勉强即属主人覆訉常戒主人不得性急用刑往往有訉至四五次及八九次者疑必属訉不顾主人畏难每訉必听余亦不敢惮烦也往岁壬午八月馆平湖令刘君冰斋署会孝丰事主行舟被刼通详缉捕封篆后余还里度岁而邑有回籍逃军曰盛大者以纠匪抢夺被获訉为刼案正盗冰斋迓余至馆检阅草供凡起意纠伙上盗伤主刼赃俵分各条无不毕具居然盗也且已起有蓝布绵被经事主认确矣当晚属冰斋覆勘余从堂后听之一一输供无惧色顾供出犯口熟滑如背书然且首伙八人无一语参差者心窃疑之次晚复属冰斋故为增减案情隔别再訉则或认或不认八人者各各歧异至有号呼诉枉者遂止不訉而令库书典税书依事主所认布被颜色新旧借购二十余条余私为记别杂以事主原认之被属冰斋当堂给认竟懵无辨识于是提犯研鞫佥不承认细诘其故盖盛大到官之初自意逃军犯抢更无生理故訉及刼案信口妄承而其徒皆附和之实则被为已物裁制有人即其本罪亦不至于死也遂脱之越二年冰斋保举知府引见而此案正盗由元和发觉起赃主认冰斋回任赴苏会审定案初余欲脱盛大时阖署哗然谓余枉法曲纵不顾主人考成余闻之辞冰斋冰斋勿听余曰必欲余留止者非脱盛大不可且失赃甚多而以一疑似之被骈戮数人非惟吾不忍以子孙易一馆为君计亦恐有他日累也然短余者犹窃窃然私议不止幸冰斋不为动至是冰斋语余曰曩力脱盛大君何神耶余曰君不当抵罪吾不当绝嗣耳盖余自此益不敢以草供为据矣 

　　○上台驳批宜细绎 

　　初报宜慎前已言之或奉上台驳诘尤须详绎盖驳法不一有意在轻宥而驳故从重者有意在正犯而驳及余证者非虚心体会易致歧误至案可完结而碎琐推敲万勿稍生烦厌付以轻心若主人所持甚正与上台意见参差必当委曲措词以伸主人之意断不可游移迁就使情罪不符亦慎毋使气矜才致上下触忤 

　　○不受关防先宜谨敕 

　　关防之名必不可受而可以不受关防之故全在谨敕朋友为五伦之一主宾特朋友之一重一主人而尽疏朋友固非端人之所以自处然因主人不我关防而律己不严将声名有玷为主人轻薄终有不得不受关防之势故亲友往来必须令主人知名有事出宅门亦须令主人确知所往事事磊落光明主人察其可信自不敢露关防之迹否则主人举身家以听安能禁其不加体访也 

　　○须成主人之美 

　　吾言不合则去非悻悻也人之才质各有所偏宾之于主贵相其偏而补之审于韦弦水火之用始尽佐治之任不合云者必公事实有不便不可全以意气矜张主人事有未善分当范之于善不能就范则引身而退是谓不合则去若吾说虽正而主人别有善念此则必须辗转筹划以成其美方于百姓有益断不宜坚持不合之义恝然舍去即谚所云公门中好修行也 

　　○处久交更难 

　　人知宾主初交不易而不知交久更难盖到馆之始主人情谊未甚浃洽尽我本分可告无媿若相处多年其为契合可知交既投契议论必有裨益官声所系须事事为之谋出万全任劳分谤俱义所应得引嫌避怨便失朋友之道特不可恃主人倚重挟势以济其私耳 

　　○宾主不可忘形 

　　交至忘形方为密契独吾辈之于主人宾主形迹断不可略盖幕客之得尽其言以行其志全在主人敬以致信一言一动须主人有不敢简慢之意妄形则易狎狎则玩心生而言有不听者矣余与光山刘君仙圃甚洽仙圃令平湖时欲联齿叙之欢余曰俟去馆日如命同事者多笑之仙圃不余讶也故仙圃升任余赠别诗有形迹略存宾主分情怀雅逼弟兄真之句盖纪实云 

　　○不宜经手银钱 

　　署中银钱出入其任甚重其事甚琐不惟刑名幕友不可越俎即钱谷职司会计亦止主簿籍之成筦嬴绌之数而巳出入经手非其分也盖既经手银钱势不能不计较节啬其后必为怨府况权之所归将有伺颜色逢意旨者而公事多碍人品因之易坏且出入簿计一时难以交卸虽有不合亦不能去如之何其自立耶 

　　○勿求全小节 

　　入幕以宾为名主人礼貌盛衰即敬肆所别大段仪文何可不讲若诚意无渝则小节亦须从略饮馔之类当视主人之自奉何如果其自奉素丰而俭以待我是谓不诚若待我虽俭而巳丰于彼之自奉即为加礼更不宜琐琐求全向客胡观察文伯处因言肉败责逐庖丁常以为悔故后来厯幕从不以口腹责人至主人所用仆从大率不知大体万不可稍假词色或启干求之渐若些小过失量为包容亦远怨之一端也 

　　○勿忘本计 

　　鬻文为活非快意事固不可有寒乞相使主人菲薄而本来面目却须时时自念食饶粱肉念家有应赡之妻孥自不忍从粱肉外更计肥甘赉及优伶念家有待济之戚友自不暇向优伶中妄博欢笑且客中节一钱之费则家中嬴一钱之资家食无亏行装可卸又何必以衰年心力长为他人肩忧患哉 

　　○囚关绝祀者尤宜详审 

　　外舅王坦人先生 【 讳】 宗闵令金山时余初入幕平湖杨君砚耕为外舅故交时从山西来言雍正年闲尝馆虞乡主人兼署临晋县有疑狱久未决主人素负能名不数日鞫实乃弟殴胞兄至死遂秉烛拟罪属稿毕夜已过半未及灭烛而寝忽闻床上钩鸣帐微启以为风也复寐少顷钩复鸣惊寤则帐悬钩上有白须老人跪床前叩头叱之不见几上纸翻动有声急起视即拟谳稿也反复细审罪实无枉惟凶手四世单传其父始生二子一死非命一又伏辜则五世之祀绝矣狱无可疑而以疑久宕殆老人长为乞怜耳因毁稿存疑如故后闻今皇帝御极大赦是案竟以疑宥余闻而谨识之故凡遇父子兄弟共犯者尤加意审慎焉 

　　○定罪时有鬼物凭依 

　　乾隆二十年闲浙江司臬同公尝为人言办秋审时夜将半令小僮提灯亲至各房科察看皆灭烛酣睡一室灯烛明穴窗纸视之一老吏方手治文书凡案前一白发翁一年二十许妇人左右侍心甚骇异俄见吏毁稿复书讫妇人敛袵退吏别检一卷坐良久书签白发翁亦长揖不见遂入署传诘此吏先书者为台州因奸致死之案本犯为县学生初意怜才欲请缓决后以败检酿命改拟情实后书者为宁波索欠连殴致死之案初意欲请情实后念衅由理直情急还殴与逞凶不同故拟缓决然则年二十许者为捐躯之妇白发翁乃凶手之先人矣吏之拟稿不过请示鬼犹瞯之况秉笔定罪者可勿慎欤 

　　○删改自首之报 

　　余馆秀水时幕寮在三堂东又东为内宅门门外东南为庖厨室故为楼甚宏敞板梯久毁西向尚悬爱日楼匾额天阴雨辄闻鬼泣声令君孙景溪先生徧询署中人无知其故者一老吏年八十余言康熙时令有母喜诵佛号始创此楼奉佛雍正初年刑名幕友胡姓歙人盛夏不欲人见因独处楼中凡案牍饮馔缒而上下一日薄暮闻楼头惨号声从者急梯而上则胡赤身仰卧自剸刃于腹刲肌肤如刻画血被体问之曰向客湖南某县有妇与人私夫为私者所杀妇首于官吾恐主人罹失察处分作访拏详报拟妇凌迟顷见金甲神率妇上楼刃吾腹他不知也号呼越夕而死嗣常见形楼头板梯所由撤也先生为文忏之后稍戢今不知庖厨有更易否夫律例一书于明刑之中矜恤曲至犯罪自首一条网开一面乃求生之路删改而致之重辟是死于我非死于法也鬼之为厉宜矣 

　　○事关入罪者口宜谨 

　　谚云好动扶人手莫开杀人口居幕席者更当三复此言昔吴兴某以善治钱谷有声为当事某公所慢会故人子官浙中大僚某讦其侵盗阴事竟成大狱狱甫定某忽自啮其舌至本溃以死顷读无锡诸类谷先生洛近稿载其邑人张希仲事尤可鉴也希仲馆归安令裘鲁青署归安有民妇与人私而所私杀其夫者狱具裘以非同谋欲出之时希仲在座大言曰赵盾不讨贼为弒君许世子不尝药为弒父春秋有诛意之法是不可纵也妇竟论死后希仲梦一女子披发持剑搏膺而至曰我无死法尔何助之急也以刃刺之旦日其刺处痛甚自是夜必来遂归归数日鬼复至愈厉使巫视之如梦竟死夫某公侵盗有据于法得死宜为大僚所治□言非虚妄特意出于私尚罹阴祸况传闻有未实者平若希仲诛意之说非法家所忍言宜为鬼雠矣吾辈读律佐治身当其任自不得曲法姑宽如不在其位又何忍下石耶 

　　○仁恕获福 

　　外舅之母舅韩其相先生 【 榜姓何名大镛】 居萧山之迎龙闸为诸生时工刀笔久困场屋且无子馆公安县幕治刑名绝意进取雍正癸卯梦神人召而语之曰汝因笔孽多尽削禄嗣今治狱仁恕偿汝科及子其速归时已七月初旬韩不之信也越夕复梦如故答以试期不及神曰吾当送汝寤而急理归装江行风利八月初二日抵杭适中丞大收遗才补送入闱果中式次年举一子乾隆十三年外舅尉山阳济源大司空卫公哲治方守淮安询知旧客山阴姚升阶先生为外舅婣连因言先生在幕十余年无刻不以息事为念偶罪一人则旁皇周室行食饮不怡真仁人也其后必大时先生之子墟尚应童子试也俄补博士弟子由乾隆壬申举人官肃州州同告养归侍先生躬膺敕封与德配白首相庄赡养二十余年见冡孙斌游庠年八十余无疾而终卫公之言验矣又会稽唐我佩先生久幕江苏治狱慈慎有唐老佛之称子廷櫆乾隆辛未进士令江西时先生亲享禄养也 

　　○忌辣手 

　　同里丁君某游幕河南为制府田公赏识羔币充庭者十余年余年十岁时君归里过先大父先大父问其何以得致盛名君累举数事余童騃不能解记先大父曰得母太辣手乎君曰不如此则事不易了君既去先生妣奉茗以进先大父曰顷丁某言汝闻否虽多财不足羡也辣则忍忍则刻恐造孽不少其能久乎复摩余顶曰省否对曰省先大父曰省便好未几丁君旅没厥子年十五六酷嗜饮博不六七年资产罄尽妇亦死遂流荡不知所终余旧撰馆联所云辣手须防人不堪者志先大父训也 

　　○择主人获益 

　　前言就馆宜慎犹为处馆言之实则人品成败所关尤巨盖寻常友朋鲜能经年聚处惟幕友之与主人朝夕相习性情气质最易染移所主非人往往违离其本曩余初入幕时懵无知识在外舅署二年不甚预官事也迨至常州主海阳胡公举目生疏始懔懔自励公官太守而自奉俭约过于寒士无声色嗜好无游谈诳语日未出先仆从起坐书室治官文书夜必二更余方入内室风雨寒暑无闲每办一事必彻始终反复辩难以求其是尝言心之职思愈用愈出思字之义以心为田田中横竖二画四面俱到缺一面便不成字僚属号公三世佛谓过去现在未来无不周计也余司书记而公善余持论遇刑名钱谷大事必招共议颇多刍荛之采余是以乐为知己用既敬公正直廉勤又以公之生年月同先君子仅后先君子一日益严事之公亦雅器重余有国士之目礼貌视他友加等故他友皆苦公琐细不乐久居余独相依六载觉立身制事之道师资不少其后择主与公异辙者辄不就孔子曰居是邦也事其大夫之贤者岂可苟焉巳哉 

　　○玉成有自 

　　余安贫自守固禀二母训不敢陨越然玉我于成临桂中堂陈公实有力焉而人未之知也往岁庚辰二月余馆长洲有某髯者蛊余以利谓非此不足济贫且诡玷前辈知名诸君以相歆动并导余纳赂之术余笑而不答髯意余诺也如其术来严斥之增赂以复余甚恐拟批提主讼人髯来谒大诧余谢曰主人意也遂绝之至七月余归应乡试代庖者误为所惑比余九月至馆甫三日而事败奉中丞访究二人苍黄窜逸中丞临桂公也于是余私自幸益悚然于法之不可试利之不可近贞初志以迄今未尝见弃于大人先生盖数十年来得力全在怀刑二字也 

　　余既书佐治药言四十则示孙甥兰启归里后偶有记忆又得二十六则皆馆中所躬行而习言者命儿子继坊录草寄甥续入前编征事者颇近果报藉以相规行益自勉也乙巳小春五日龙庄居士跋 

　　续佐治药言终
