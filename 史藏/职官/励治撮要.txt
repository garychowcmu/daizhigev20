励治撮要　　（清）张经田 着 

　　●目录 

　　序 
　　自序 
　　求治在人 
　　无事论 
　　做官要办事 
　　事戒明察 
　　访闻宜慎 
　　察胥吏 
　　寅谊 
　　读律 
　　出罪宜当 
　　求生 
　　审事坐大堂 
　　听狱 
　　保甲简易法 
　　以人治人 
　　词讼 
　　签差催案法 
　　专治原告 
　　严挐讼棍 
　　严治诬告 
　　押犯宜勤查 
　　体恤捕役 
　　治窝主以靖盗源 
　　命案相验法 
　　平粜（附便民仓碑记） 
　　安置配犯 
　　禁宰耕牛 
　　平治道路 
　　邑事 
　　跋 

　　●励治撮要序 

　　闻之民为邦本本固邦宁故自来各省设官由封疆大吏以致牧令丞倅之繁且重者凡以为民也夫人情一日不再食则饥终岁不制衣则寒饥寒迫而不为非者寡矣且夫民亦岂好为非哉凡民莫不爱其身体气力也莫不爱其父母妻子也莫不爱其田庐赀产也为之牧者不以兴作疲其筋力不以刑法残其体肤不以征役散其父母妻子不以诛求耗其田庐赀产则是上好人也至矣而谓下仍有顽梗不好义之民岂情也哉昔予旬宣两浙时中湘司马知杭郡东塘海防事廉干有声及需次皖江见重上游委谳无虚日屡摄郡邑篆民咸颂之非实心孚于上实惠及于民不至此今观司马手着励治撮要其肫肫爱民之心具见于二十余条中而一归本于已之守与为可谓得官箴之要矣夫一介之士苟存心于爱物犹必有所济于物况事权在手而身居民上者乎诚能于古人之所为重民生勤民事薄民赋保民富宽民力从民便悯民穷恤民灾除民害询民瘼者尽心力以为所得为而又为之广教化振学校崇师儒育英才谨好尚严旌别勤勤焉恳恳焉务期衣食足而礼义可兴礼义兴而狱讼自息将见人心固结而邦本不可动摇矣揆之我国家所以设外官之意不在斯乎不在斯乎余于斯非敢曰一一能之也特因司马爱民之言而推广言之以自勉焉并愿爱民如司马者交相勉之也是为序 
　　嘉庆十年岁在乙丑九月初二日稼门汪志伊书于苏州节署平政堂 

　　吏治甲两汉而循吏才吏分焉循吏务德化所居无赫赫名及其化行俗美民日远罪迁善而不能自已此卓鲁龚黄召杜所为继隆于三代非任之专且久也无以致是赵广汉郅都董宣以才显如锥在囊其末立见下车未几而民之心志耳目肃然改观亦可枹鼓不惊奸宄不作急不得循吏则思才吏而才吏亦难张君励治撮要所为作也昔江都汪氏尝为佐治药言一书多切中时习大要服官必先清慎而致之者勤也事不忧丛脞暇以谧易为详审且日与劳苦习而酣豢逸乐之意消清慎得行焉不事事而徒以清慎鸣譬庭植木偶虽不移寸步不饮不食而四境卒以不治昔贤有云食焉而怠其事不有人祸必有天殃而世不之察者中特反复申之余亦条晰洞烛皆阅厯于勤而言之有物殆与汪氏之作可并传矣张君今晋太守将赴思州地固简凈益克力德化以涵濡其民即欲得循吏其在是乎其在是乎余故揭其所得力者以为民牧劝且为张君?日耳力?此行也初彭龄跋 

　　张壶山太守由皖江司马建双旌而来既相见手一编授余曰励治撮要余暇而读之凡二十余条切于利弊练于事情大约忠信明决要之以守而一根于仁爱之心因喟然曰壶山得为治之本矣夫壶山之作为牧令亲民者言耳吾黔与他省异自守而丞而倅皆有亲辖则皆为亲民之官壶山之必能整躬率属为良二千石无疑而余则谓作吏者果能以民心为已心以民事为已事夙夜懃懃恳恳不湛于逸而荒于嬉孜孜于所以休飬生息之术则听讼折狱犹其末焉者也率是道以治一邑则一邑治治一郡则一郡治治一方则一方治即以之治天下而天下罔不治者黄霸为颍川时治行卓卓及作相而四海无闻岂经术犹有未纯与抑未能扩此心而霖雨之也既又思 
　　国家设一法即有一弊今且百弊不可止则又设一法以制之辗转相因于是法尽废而弊独存此天下之通患也善乎求治在人之条曰善用其弊则弊皆法轻用其法则法即弊兹两言者救世之微权可以赅众说矣是编也汪稼门初颐园两先生抚江南时尝击节之仆不敏不能步两先生后尘而于匪懈之义未之敢忘用是撮其最要者畧抒所见与同官互相戒勉而兼以自?日耳力?云 
　　嘉庆十二年丁卯九月荫原李长森书后 

　　●自序 

　　作令之道以爱民为本守之不洁者必不能无取于民而任事无才者亦不能为民分忧则守与为尚矣有人于此因循苟安利无所兴弊无所革而但曰取其无欲身则善矣民何利焉又有人于此善承风旨外餙强干中图进取而但曰取其有为吏则能矣民何益焉是则有守者非徒砥廉隅之谓有为者非徒工肆应之谓是在能爱民而已欧文忠公之母曰利虽不得溥于物要其心之厚于仁康诰曰如保赤子心诚求之旨哉斯言凡以云爱也夫人学古入官职司亲民罔恤民艰罔悉民隐而诩诩焉自以为廉自以为能则所负多矣余筮仕以来历浙江安徽贵州三省摄府县篆务不一其地凡有关于吏治民生者留心体察公余之暇博采名论可为法则者亦有就多年阅厯而行之有效者辑成是篇凡二十余条一洗福惠之陈言颇切今时之利弊特恐立意未醰措词未当世之留心经济者幸教我以所不逮焉 
　　嘉庆庚午仲秋壶山张经田识于思南府署之慎思堂 

　　●励治撮要 

　　中湘张经田壶山着　　长沙徐庆勋重刊 

　　○求治在人 

　　三代以上弊少而法亦疏三代以下法严而弊愈出此风气所趋亦人心使之也夫法所以防弊而弊即生于法之中立法者必除弊然也而不尽然也法与弊相辅而行穷于法之所不能行者往往赖弊以补救之立法者不求其法与弊所以相为维系之故而规规然惟弊是禁至日久禁弛其弊终于不能禁至于不能禁而仍其弊则民知上之不能禁也且肆无忌惮而其弊滋甚大概有一利必有一弊是在因利察弊以法救弊求其有济去其太甚惟官执法而不泥于法使民畏法而不入于法求治之道莫外于是是非有治人不可有治人而善用其弊则弊皆法也无治人而轻用其法则法即弊也可不审与 

　　○无事论 

　　缺有繁简事有多寡缺繁则事多缺简则事少其大较然也缺简者动称无事而非尽无事也欲求无事先从不厌事不怠事始惟事其事而渐归于无事则真无事矣守土者希图安静因循废弛遇案不办而得云无事乎民之情伪讼端不已其细小者无论巳命案不办而杀人无忌矣贼盗案不办而偷刼公行矣田户案不办而争占竞起矣盖官以治民治者何法耳官不执法则民无由知法而畏法而犯法者众矣欲求无事而地方之事愈多民气不得伸民枉不得理因之强凌众暴酿成巨案其咎不在民而在官其害不在目前而在他日守土者于未事则出示提警之使民知所趋避于已事则按律惩创之使民知所儆惕由是犯法者少地方清宁官与民共享无事之福此真所谓无事耳 

　　○做官要办事 

　　今之做好官者辄曰我不要钱做官不要钱诚善矣而未可以此塞责也亦顾其办事何如耳彼夫要钱而能办事明于听断长于治理容或量人而取之遇事而枉之而不取不枉之地多有受其惠者若不要钱而不办事则因循苟安畧无建树其所废弛者且不可胜纪矣以此较之孰得孰失必有能办之者曾闻荆中丞有言曰庸碌之人其害甚于贪酷此言盖有激而发盖深有鉴于世之不办事之为民害者不浅反不得不为要钱者宽其说耳今之做好官者其共勉于有为而兼有守则无间矣 

　　○事戒明察 

　　知守者必知一府之事知县者必知一县之事顾名思义则一府一县之事不可不知明矣然而水至清则无鱼人至察则无徒必知之而以察察为能是不足以息事而适足以滋事衙门中事情伪百出变幻万端凡情节之无甚关系者得结便结应手而化无以吹求为也若恃明干而工穷诘不肯轻易放过从此反生出许多枝节是自取扰也大事化小小事化无全在能办事者善自操纵耳 

　　○访闻宜慎 

　　凡事不可豫设以成见察察者自恃聪明往往寄耳目于私人求确据于浮论以此求信适以自欺耳惟公生明惟明则哲虚其中以应之而定论昭焉一以访闻为主彼所倚任之人或涉于嫌疑而惑于利害因之颠倒是非罔顾轻重信之鲜有不偾事者晋书顾和对王导曰明公宁使网漏吞舟何忍采风闻以察察为政夫风闻且不可而顾汲汲于访闻乎 

　　○察胥吏 

　　长随胥吏之所以舞文弄法动辄作弊者以上之人非昏愦胡涂即性躭安逸于公事畧不加意耳故得乘其懈而施其术若能件件过目事事留心尚难保无疏畧受其朦蔽之处然究有所严惮而不敢以朦蔽之术巧为尝试矣此语闻之汪稼门制军时录之以儆有位 

　　○寅谊 

　　同寅协恭和衷哉寅谊为重自古然也居恒交以道接以礼相见输以诚持以正由是议公事则妥酌情理不存私臆遇会审则详参例案一秉大公此狎昵所由化而寅谊所由敦与近日世俗浇漓心不古若官厅聚会或私好恶而心存忌克则一堂而千里矣或喜戏谑而流为轻薄则衣冠而市井矣甚至面托金兰胎藏鬼蜮他日推井下石者即呼兄称弟之人也至于文武同城最易起衅或因彼此各怀意见兵民互相袒护以至公事参商相为攻讦酿成大祸者此皆不恭不和之积渐所由欤 

　　○读律 

　　士人学古入官读书尤贵读律律之为书仁至义尽词简意赅一句一字具有精蕴存焉而律为一定不易之成规例则为因时制宜之良法凡律有未备藉例以权其大小轻重之衡纤悉比附胥归至当非就其同异之处宽严之别参互而考订之遇有一案到手且茫然无所适从善办案者以案就例兼之以例就案两相就以凖乎宽严之并济合乎仁义之至尽有一成而不可变者是在平日明习例文深知其意庶于审案时中有把握且亦知所趋避而操纵自如矣 

　　○出罪宜当 

　　书曰罪疑惟轻又曰与其杀不辜宁失不轻此诚千古忠厚之至论近日办案家失入者少失出者多胥本此论以归于忠厚仁者用心自当如是然而生人而当谓之仁杀人而当亦谓之仁义之尽仁之至也如其人应抵于法而有心出之或罪在不原而故从末减甚至听其和息匿不详办令死者含冤于地下非所以成其仁也今之承问官非以姑息为念意存开脱即以招解为难希图省事以至曲法营私纵奸长恶不仁孰甚焉伏读世宗宪皇帝圣谕刑即是教怨即是恩义刑义杀即所以仁育仁怀诚千古莫易之大法也 

　　○求生 

　　欧阳文忠公有言曰求其生而不得然则生可求乎求其生而不得则必有求之而得者然则生可求而得乎生虽不必期于得要其心之诚于求此可以见文忠公之用心矣夫国有常刑原不容意为疏纵其或罪在可疑情有可原介乎可轻可重之间而故刻意从严方诩诩焉自以为办案结实上官莫余诘也非仁人君子所宜出此轻重之间所争在词组而出入所关甚大当其录供定谳时巳伏秋审情实缓决死生界限矣此非反复诚求之不可推此诚求之一心必有一段生气到笔端上来 

　　○审事坐大堂 

　　知县为亲民之官与小民休戚相关者也有司深居简出懒于治理闲一坐二堂与两造原被站班书吏相周旋而已余谓断官事无大小宜勤坐大堂何者宜何者曲敦为举孰为错环而伺者晓然于义之所当趋凛然于法之不敢犯有催审投到者遇便稽查有负屈申诉者随时剖析断事之暇问民间疾苦询年岁丰歉一邑之中情伪备悉如是则官与民相融洽无阂隔之虞矣此方不愧为亲民者耳 

　　○听狱 

　　古人用刑之道在惩创而哀矜寓焉贵严明而忠厚存焉虞夏商周之书论刑特详禹谟曰与其杀不辜宁失不经此为千古论刑之要汉唐以来论治狱者亦兢兢三致意焉欧阳修曰求其生而不得则死者与我皆无恨古人用意之厚此一语尽之治狱者深有味乎其言吾知哀怜无辜之心油然生矣夫人情安则乐生痛则思死捶楚之下何求不得三木无论也余以事无大小凡死生出入之案未可遽加以刑惟在悉以鞫问仔细推敲察言观色乘隙捣虚要其道总不外一耐字近日问官惟事刑求多不耐问我问尚不耐独不顾彼之能耐刑乎夫所谓问供者在我之问以待彼答一一供自犯人口中出乃成信谳不待问而遽加以刑负罪者不胜痛惟上之所指示以应之治狱者利其供则更鍜炼而周内之上官不知其刑求也遂据据供定罪大者抵死小者发遣或至过堂翻供发下按究承审者不思申理且餙前非者有之或同人瞻顾照依原审者有之遂至凶徒漏网无辜含冤世之非罪而羁缧绁不白而就刀锯者何可胜数咎将安在然则国家设立五刑竟姑息而不用乎豪横狡猾之徒贪生恶死避重就轻其智足以餙非其悍足以拒刑有不得不以刑求者不得已而后用刑刑可用而不可骤酌其大小轻重而递加之先用其大者重者后将难为继也然责情定罪未可仅据一面之词亦必众供确凿然后定所以不甚要紧之余犯不可轻易放过如命盗案内之不上盗不动手从旁观望者尤宜一一考究旁敲侧击以为通案印证虽非案内要犯而正凶从此得案情由此定且夫众供者欲其同也而无取乎同也欲其不谋而同也则隔别研究之法所宜究心也究之法维何曰分者合之虚者实之如同谋杀人之案是曰在何处同谋起意者何人加功者何人先动手者何人分头穷问其情节稍有参差即不足以成信谳所谓分者合之也即当日同谋光景不拘所见所闻所作所为与案内情节不相涉而影射者出其不意随机触问甲者如是供乙者亦如是供有二三符合处亦可为案内情节之暗证此则于不着意处着意在犯人无意露出在我已得个中消息所谓虚者实之也听狱之道难以言尽惟会心人自领之夫死生出入攸关所关匪细既务求得确情亦博得此心无愧耳若依样葫芦惟凭刑讯案则结矣问之于心能无愧乎嗟夫人命至重清议莫逃凡罪关死生出入稍有人心咸知慎重至于军流发遣之犯则曰彼得生矣夫何足惜往往漫不关心任意问拟岂知其御魑魅而投三危肝脑涂而筋骨绝生还者几何人死亡者踵相接哉刑至三木极矣用之未有不愀然动怀者至于笞杖为人所易忽恬然不以为怪独不念一芒触而肤栗片发拔而色变疾痛疴痒人我一体问刑者于此时一作设身想乎夫办案则重斩绞而轻徒流用刑则慎三木而忽笞杖此狱吏之通病甚至筮仕日久性灵汩没习不加察且用三木如常刑杀人如刈草其残酷可胜道哉爰进古人之言而申其说俾同寅暇时省览在内则存哀矜之仁则在外则流忠厚之泽以此律已以此淑人余虽无济于世诸君子之善非即我善也夫 

　　○保甲简易法 

　　保甲之制由诸周礼奸暴由此而戢仁让由此而成实化民成俗之善政迩来生齿日繁人烟稠密其中良莠不一防范难周若非按户编查使之甲为自纠人自为治不足以清窝顿而安良善惟民苗易惑而难信旧制繁琐而难行自应参酌变通师保甲之意而不拘成法庶民志乐从而行之可久伏思前明王守仁守贑南立保甲以清盗源其法以十家为甲村自为保每甲为十家牌自纠甲内之人一家为匪九家连坐不查丁口不诿胥役其立法冣简而取义甚赅彼夫奸民有犯人人切齿每因畏其报复又视为事不干己而相率瞻狥者无法令以制之耳自连坐之令出而法随使民知所严惮凛然知匪之必不可为又使民互相稽查知一家为匪之共受其累虽欲不举而不能由是恶者日迁于善而翻然自新善者不敢入于恶以自取罪戾此保甲之良法美意厯古今不易也者查设立门牌保甲原与编查户口相表里而事有烦简之判保甲简而易行户口烦而滋扰则宜从其简者而酌斟酌出之盖编查户口则一户之大小男妇丁口纤细必书之于牌册其生故婚嫁又湏随时添注涂改日新月易弊窦丛生计州县中大者数十万户小者不下万余户头绪纷繁未有舛不错疏漏者若行之于民苗杂处之区其滋扰尤甚夫保甲之意止于禁暴止奸俾之互相查报以绝窝顿而杜瞻狥者且定一例家共犯其罪止坐家长惟邻佑知而不首各有治罪明文推原例义要在法制相维专在其责成而巳惟当仿照保甲之意定以十家合为一牌其畸零不等者或五六家一牌或十二三家一牌悉从民便每牌止书各户家长姓名而不琐琐于男妇丁口数目其十家牌内开明十家共列一牌共出一结各家轮流查察内有一家为匪及容留为匪之人九家公同首报倘能敢狥情隐蔽受贿遮瞒一经事发九家连坐如日后同牌之户有一家迁移出境或新搬入境分别删增统于牌内注明俟年终出具连名甘结呈缴旧牌以凭换给新牌如此酌量变通既不病于繁琐而于设立保甲之意亦可得其要领矣所有刊发十家牌告示及出结各式开列于后余所至行之有效并蒙上宪据禀通饬遵行有案录之以备采择 

　　○十家牌示 

　　△△△正堂△为通饬保甲以靖地方事照得保甲之法以十家共列一牌共出一结各家轮流查察牌内有一家为匪及窝留为匪之人九家即公同首报使此辈无所容身而地方自获安宁之福如敢狥情隐蔽受贿遮瞒及至事发九家连坐决不姑宽各宜凛遵毋违特示 
　　计开 
　　一户　　　　　六户 
　　二户　　　　　七户 
　　三户　　　　　八户 
　　四户　　　　　九户 
　　五户　　　　　十户 
　　嘉庆△年△月△△日示 

　　○告示式 

　　某 【 府厅州县】 正堂△为晓谕通行保甲以靖地方事照得弭盗所以安良而立法莫善于保甲况地邻明知奸匪不行首报例应一体治罪则保甲尤卫民之善政也兹本△遵奉上谕酌仿保甲之意特立十家牌门俾尔等互相稽察旌别淑慝以期保室宁家长为盛世良民已将十家牌示式捐资刊板刷印多张合亟出示遍行晓谕为此示仰阖属绅士民苗及乡约人等知悉速即遵照某寨定以十家列为一牌有畸零不等者或五六家或十二三家共列一牌每牌出一连名甘结交付乡约汇送来衙呈逓本△即照结内姓名填入门牌随到随填并于即日过朱盖印当堂发给并不稽留片刻致尔士民有守候之累该乡约领获门牌即持归分散各户牌首用木粘贴轮流张挂如日后同牌之户有一家迁移出境即于牌内注明删除或有一家新搬入境亦于牌内注明添入统俟年终出具连名甘结呈缴旧牌以凭换给新牌其并无迁移出境及新搬入境者均毋庸缴换此系本△捐赀办理并不使尔士民有分文之耗该乡约汇缴各结代领门牌亦分所应当断不许向各牌藉称盘费需索分文如若各牌士民有情愿公派一人亲赍连名甘结呈领门牌者悉听其便惟此番编设门牌断不许一家遗漏如有一家并不列牌并不共结必系素行不端畏人查报该乡约邻人即应指明若人不法事迹据实禀报以凭拏究如敢狥隐一并问罪各宜凛遵毋违特示 
　　具连名甘结△地△△等今于与甘结事为通行保甲事实结得△等十户共领门牌一张轮流张挂互相查察如有一家为匪及窝留为匪之人九家公同首报倘有狥隐愿甘同罪出具连名甘结是实 
　　嘉庆△年△月△△日 

　　○以人治人 

　　近日民多上控生监尤甚为有司者辄曰民情刁士习坏而不尽然也士有智愚贤不肖不等民亦有良莠之别亦在上之人有以羁縻而固结之耳民何负于官哉官自飬廉以外能无取于民乎不能也一切差务频仍能无累于民乎不能也公是公非匹夫自有公论官而贤也官而廉也民未有不感且颂者民颂其贤感其廉则官爱民民亦爱官纵有一二累民取民之事民亦相与谅之彼夫豪衿劣监与其平日不安本分之徒以告官为事以挟制为能日见夫官贤之且廉也无由蘖其短而议其后何者民心帖服则士论附随夫其口众而我寡也良善同风则奸谗敛迹所谓相观而渐摩也 

　　○词讼 

　　朝廷设官分职无大小有一官即有应尽之职亦曰在官思官而已而亲民之官莫如州县官以治民而其要归于爱民凡于命盗案件罪名出入民命所关皆知讲明切究加意慎重每于词讼辄轻心掉之而不知累人造孽多在于此谚有之曰衙门六扇开有理无钱莫进来是岂贪官墨吏一一舍理而求财乎一词理准而差票随之必饱其欲而后送案差役既已悉索于前而讼师词证环而伺焉相率而取给于后其余挂牌出结差房规例有官法之所不能禁者富民负气不惜倾家乡民受愚多至鬻产此皆一讼之为累也邑中命盗事一仅有涉讼者不尽有深仇积怨类皆口角争鬬户婚田土细故果能按事切理导以利害谕以情法剀切批示有以折服其心使其无可置喙亦可随时消释如开导之不足则批亲邻调处以次寖息其中或有讼师调唆以至控告不休亦即访查拏问究治以去其主谋之人则词不待理而自息矣若事有关紧要必湏准理者以速提为妙尤以速结为妙一词到官具状人望其审尤望其结原被词证入城待质不惟费钱兼之旷业其羁管监禁者更不堪矣况事到即办随审随结虽事剧亦暇暇则绰有余地而心自清若遇事因循日积一事积愈多而理愈难虽事简亦忙忙则无所措手而神先乱讼师猾吏乘懈作奸百端舞弊由是辗转上控之案从此起而拖弊畏累自尽之案从此生其流毒可胜言哉 

　　○签差催案法 

　　词宜速结盖息事即以宁人也然每逢拘究之案经旬累月而原差不禀到者催审至再原差总以人证未齐为词或由两造畏虚贿搁不肯到案亦多由于原差之欲未饱迁延时日以遂其需索耳案不到则比差夫人而知之余则不尽然每签一票其原差必传见内堂叮咛告诫之视路之远近限以几日带讯违者责革另签果能如期带到随签一票以鼓励之余清理词讼以利其速原差亦希图他日之签赏而利其速也所谓不费之惠以别此勤惰即以此明赏罚不犹愈于责比与胥役者吾之指臂吾之爪牙也一县中凡百余人岂能一一记忆其传见内堂者所以辨别其人而备驱策也而必叮口?宁告诫之者藉以指授机宜而重民事也 

　　○专治原告 

　　吏治以安良为本而安良必先去暴尤以宁人为要而宁人必先息讼近有一种地棍讼棍遇事生风专以讹借为能讹借不遂则藉端讦告以泄私忿而恣贪壑或首赌首奸全无凭据或指实某事毫不干已无论所冤未即昭雪迨至审诬得实而被诬之家荡析离产其受害巳无穷矣此等刁健狡猾之辈欺官虐民一经据诉提讯即堕其术中矣如首赌首奸及事不干已于控告到日无论所控孰虚孰实概置不论惟专处原告不提被告使讼师土豪不敢肆其诪张庶株蔓之风息而无辜不致受累矣此亦息讼之法于近日为宜 

　　○严挐讼棍 

　　士农工商各执一业近有以讼为业者案积经年累月而不得结既结之后阅时翻异者皆讼师阶之厉也乡愚无知之徒豪猾喜事之辈一纸一字一供一结莫不听命于讼师讼师坐地分肥从中主唆以至辗转首告弄小成大案久不诘随结随翻拖累良民欺凌官长害莫大焉凡遇有难结之案且缓集讯先究讼棍凡讼棍踪迹歇家无不周知被害之家亦必悉其底里严切跟究无不得者先除讼棍以去其主谋捉刀之人则好讼者且束手而无所适从案不期而自结矣 

　　附录戒刀笔文 

　　古人制字而有述作原以阐明道理后人读书作文亦以广教化博科第此读书人之本色也近日人心不古愈诈愈险于言语文字之外习为刀笔一家于士农工商之中学为讼师一门混淆曲直颠到是非诬轻为重??欺虚为实瞀迷耳目蛊或听闻虽决断如赵颖川正直如于廷尉其刁词易信诳语易欺亦难片言折狱一讯得情也以故片纸入公门或至屈人之杖枉人之刑费人之财杀人之命其为害何可胜言大凡构讼者自盗贼人命而外类皆口角争鬬户婚细故衅起一时雠非莫解操刀笔者从中主之于不讼处激成必讼小讼处激成大讼于无罪中织成有罪小罪中织成大罪如放一炷火卒燎于原不可扑灭为害滋大如偷窃之案希图挟制架为强刼重情嫁娶之家短少财礼坐以抢夺罪案伤痕凶首随意指扳病死轻生动称谋逼上控之词图准耸听不曰官府受贿即曰书役诈赃他如遇事生风凭空结撰种种虚诳不可端倪因之构隙结雠争强角胜轻之破家荡产重则坐诬问罪虽构讼者之愚实刀笔者害之也是刀笔祸人最烈砚池即是血池笔头快若刀头其罪岂不大者大凡为讼师者皆粗晓文义之人读两句书识几个字何艺不可习何技不可专而乃以文墨之徒弄其刀笔耶世人习此一家不过觅蝇头之利以飬身飬家耳不知陷人之身以飬已身破人之家以飬已家造此大孽非身受王法即阴遭天谴神明在上果报昭昭有不身被刑宪家灭灰尘者则万万无此理现奉上谕狱讼之繁多由讼师从中构衅播弄愚民拖累良善勾通胥吏把持官府种种鬼蜮伎俩为害滋甚饬令地方官严行查禁以清讼源而重民俗钦此迭奉大宪札饬所属遇有包揽词讼棍徒立即严拿究办功令何等森严近日京控上控遇有诬告案件讯出代做呈词之人无不严挐究办谅亦习闻之矣彼夫健讼者始而互相戕害惟患谮愬之不工一旦按诬科罪身败名裂难邀末减噬脐何及吾愿士民各宜惩忿息争以安生业断不可听人教唆甘为所愚而身受其害为讼师者亟宜革面洗心改恶从善以保身家人人不习刀笔兴讼者自然无刁词无诳语听讼者自然无屈杖无枉刑由是人心醰厚地方清宁此官民之福也夫善政不如善教之得民吾甚悯夫世人之狃于故习懵然罔觉以自陷于刑也爰作戒刀笔文广为刊示俾知警惕而息争讼自爱自重者幸其听之戒之勿以余言为河汉特告 

　　○严治诬告 

　　两造一原一被而曲直分焉举错判焉如原告所告属实则当问被告以应得之罪所告属虚则当律原告以反坐之条原无中立之势近日办案家但求了事惟恐翻案往往调停迁就曲为开脱从宽完结此诬告之风所由日炽与此等健讼之徒遇事生风凭空结撰种种虚诳不可思议非思讹诈以肥已即藉拖累以泄忿若不严加惩治力儆刁风若辈仗刀笔作生涯视告状若儿戏耳既得遂其讹诈拖累之心而又不治以反坐加等之罪则亦何惮而不告哉严拿讼棍即以杜诬告之门盖诬告之术皆讼师主之也严办诬告即以塞讼棍之路盖诬告得罪则讼师无权矣此清理词讼之大原也 

　　○押犯宜勤查 

　　案有犯证尚须复讯者势不能不暂予羁管然羁管之苦甚于监禁盖犯归监禁有粮可以充饥有官为之照料羁管则数十人聚一幽室秽气熏蒸不可终日与地狱无异况押犯即权归差役差不遂欲则恣为凌辱甚至酿成人命贻累本官害莫大焉至于贼犯非三犯逾贯罪不至死若因拘伙起赃久困羁管系之秽处饿之终日以速其朽于心忍乎全赖官立簿检察以便随时办结不致拖毙尤宜按月按旬亲自查点亦可免书役私押贿脱之患余需次皖江荆大中丞以怀宁押犯过多命余清查目覩其鸠形鹄面之状耳闻其疾痛惨怛之声此中愀然有不堪者此不独怀宁为然也为有司者其可忽诸 

　　○体恤捕役 

　　劝诫捕役之法非有他端赏则从厚比则从严而巳而更有不止于是者余任巢邑遇有盗窃呈报立即批差缉拿按限比责而捕获者寥寥余心疑之有老捕某某人较诚实因询其故老捕应曰捕役非不爱赏畏比也非尽飬贼纵贼也但破一案不易办一案更不易破一案必多雇帮役百端踹跴盘缠饭食其费从何而出办一案于审明后赃据确实重则拟死轻则充发解府解省等候多时花消不少费又从何而出每结一案费至一二百金不等穷役费无所出是以宁受责毋拿贼也余访得积窃某某巨窝某某因命老捕于散役中择三数能事多带帮役以捕之给以盘费许以重赏认以批觧之费旬日之内拿获多名尽法惩治而贼风稍息所费无多为地方除一积匪去一巨窝岂非大快事哉今之有司但知厚赏以诱之孰知获贼之赏不敌解贼之费也但知严比以儆之又讵知出费之难更甚于剥肤之痛也况其未必赏而捕役更无所劝未必比而捕役更无所畏哉惟宜厚其飬赡使捕役不至飬贼纵贼以为生又曲加体恤而使办案之费有所出如是则捕役无不踊跃急公以拿贼为务矣为有司者不可不知 

　　○治窝主以靖盗源 

　　贼之未行也非窝则无藏身之所其将行也非窝则无聚谋之所及其既行矣非窝则无寄赃之所此皆窝之为害也欲除贼匪先去窝家窝去则贼之势孤势孤则其党渐散饥寒之子流为盗贼有教法之所不能禁者惟去其窝以孤其势而散其党虽不能禁其无贼亦不至酿成大案矣平日窝贼之家呼朋引类坐地分肥必有远方来历不明匪徒时常往来出入形踪诡秘之状附近乡地邻佑无有不知何难捕获又有一种巨窝类皆高楼广厦甚至顶冠束带则居然一富衿也人莫名其窝亦莫之敢撄此而侦实乘虚集厚力以捕之亦不难总因地方官怠玩不力而应捕之人每与贼打成一片乡地邻佑又视为无与已事互相容隐或畏其挟嫌妄扳不敢声张以至盗贼盘踞地方不宁害莫大焉欲靖盗源先拿窝主此保甲第一要着也 

　　○命案相验法 

　　大抵相验之法莫确于比如肉则以此之色比被之色以此之肿硬比彼之虚浮骨则以左比右以上比下以此之血癊血晕比彼之本色以今日乍见之形痕比前此经见之形痕比则易见比则难欺彼仵作辈或揜伤做伤觉有可疑必即其所报之处结其是伤之实从容详视而令其比以呈我伤有致命不致命之分而致命伤中有速死之伤有必死之伤亦有可以不死之伤其浅深分寸致死之故大畧可得此时凶手现在即起出凶仗与伤痕比对俾尸亲凶手皆心服无词则日后审讯成招问心无憾矣 

　　○平粜 

　　平粜以济民食然值岁歉价昂经地方官详请出粜湏由道道府核准辗转申请旷日持久缓不济急囤户乘闲居寄贫民延颈待哺迨至详定奉文开仓而民不堪命矣余是以有设立便民仓之举合自捐与众捐共储谷若干详明立案每遇青黄不接之时碾谷为米以米易钱较市价每升酌减十文或十余文既以济民食即藉以压市价旋乘秋收谷贱及时买补买价比粜价有余即以有余之价继买加增以广仓储仍详明立案每年出入会计于首士核其实还于官长总其成上下互相维制以防欺隐便民之道莫善于此余任思州行之而有效立有便民仓碑记并附录于后 
　　嘉庆十有二年余奉简命来守是邦下车后问民疾苦知此地山多田少土瘠人贫每逢夏秋之交粮价骤昂恒虞艰食癸酉冬余为筹议设立便民仓特捐廉俸买谷二百石有贡生田大易者义捐买谷银两余为易谷四百石并建仓三间定以每岁青黄不接时减价出粜秋成买补详奉各宪允准并将该生优加奖励锡以匾额该生田大易受恩感激又捐二百石续详在案兹于本年夏粜秋买之后其价尚有嬴余除修理仓廒弥补失耗外续买谷二百石计前后共储谷一千石从此谨其盖藏时其出纳陈陈相因而谷加增而岁有备庚癸之呼庶有豸乎夫黔中遍地皆山出谷甚少岁一不登黎民阻饥矣是仓之设其事甚简其利甚溥仿而行之是积于不涸之源而藏于不竭之府也其功德可胜言哉爰述其端末勒之于石以为爱民者劝 
　　嘉庆戊寅年季冬月　　　谷旦立 

　　○安置配犯 

　　在配改遣及寻常军流徒犯全在地方官设法管束近查通缉文内详报脱逃者不一而足皆由不能安插得宜又不加意防范所致窃思在配徒流军遣多系凶横酿命奸宄玩法之徒而积匪猾贼一项为尤甚此辈居心狡狯桀骜不驯管束为难又苦边隅瘠薄艰于生计安置尤不易惟是一配之中不下数十人其原犯案由与到配情形不同其如何安置之法难以一例内如挟赀营运及年久落业并有随行妻子就地成家者身有所系其心安焉可以不烦安顿亦无庸过于拘管只湏照例随时查点而已其有孑然一身了无存活者分别于专兼两衙门充当水火更夫以供驱使有不能遍用者酌给全分半分口粮以资飬赡仍不时加意防维或竟有顽梗滋事怙恶不悛者恐其窜逸无计羁縻则用铁鎗木靴等项以严束缚若者宜严若者宜宽分册登记于专兼之员各存档册随时展阅再于每犯各置腰牌一面每日于专管官处晨领夕缴以备稽考即于经捕厅署之旁置栖流房数间按日收放以严管束如此示以区别分以等差庶宽严可以因施而稽查较有把握矣 

　　○禁宰耕牛 

　　牛者上天元武之精下土太牢之饩非郊祀不敢用非天神不敢歆盖以服耕之苦有功于人当老则畜之死则埋之更何忍付之刀俎使受炮烙之苦至惨之刑哉况宰牛之禁国家设有令典世祖章皇帝谕刻戒牛文遍赐羣臣颁行天下可为法戒夫田家力穑专藉耕牛官司重农必除私宰近有无赖之徒专以屠牛为业致使穿窬横窃鬻入屠肆立付刀镬在偷牛者希灭迹而贱售屠牛者且贪赃而故纵是都市有一屠牛之家即地方多一庇贼之薮是谁之咎与夫人不食牛则屠牛易业矣人不屠牛则盗牛敛手矣记载食牛者冥报最重况屠牛者乎余谓官听民私宰而莫之禁则咎有攸归其罪更为阴律所不援地方官应禁之事甚多杀牛则物命与民命攸关所当禁者莫大于是 

　　○平治道路 

　　除道成梁夏令最备视涂列树周制维详传载司空以时平易道路其为职也尤专诚致治之大端而地方官之所当视为急务者也修路造桥并着于阴骘文盖路以利行人数百年利之千万人利之其利最溥其功莫大余所至之区山路崎岖途径狭隘在在皆是而黔省为尤甚每见肩挑担荷之夫负重陟陁举步艰危塩汗交下喘息薄喉傍徨颠踬之状舆中人有不忍覩者夫地有常形不因人之恶险而辍其广所赖守斯土者相地施工补偏救弊期于以好易恶即不难化险为平近日冲途牧令疲于差务未遑计议路久不治日积日弛既以病民夫之往来亦无以壮驿路之观瞻非致治之道也地方官身历险阻岂竟不恤民劳而恻然动念者大抵由于畏难而苟安习不加察耳小人以力为飬君子以心养人如果锐意经营广思集益或视亩出夫或募众劝施或捐廉助理或筹欵开销将臻效于荡平而收功于层累必有一叚善缘可以藉手 

　　○邑事 

　　邑无论大小应办之事甚多特守土者不肯留心耳民之黠者为胥役或藐法以蠹民或舞文以欺官所以约束而防闲之者有事民之秀者为学校何以正品术何以广教化所以鼓励而化导之者有事民之愚者为乡役里氓何以昭勤俭何以消桀骜讲信修睦之道作奸犯科之诫所以晓示而切究之者有事若夫于案牍则速结之于刑狱则慎恤之于祷祀则敬将之于潜修芳洁之士则优礼之于急公乐善之家则奖励之于城垣祠宇津梁道路以及农田水利之属则修葺而浚导之于育婴堂养济院义学义塜义田之类则董率而经理之凡此皆民事也无往而非己事也为有司者以民事为己事治民之道在此公门中最好修行为善之道亦在此 

　　●励治撮要跋 

　　吏治与学问杷维系古之人处为纯儒出即为良吏诚以□□需学也勲幼而先学重以潦倒风尘几二十年一旦滥膺民社兢兢焉常賏?必掺刀之伤偶于故簏中捡□乡先达张公是编见其言简而义赅词深而旨远每莅事即以为先路之导幸籍此免?墙之讥吾侪荀遵而行之未始非斯民□福耳□捐廉重雕以永其传同出?心谙君子幸留意为长沙徐庆勋识于南澳厅署之靖海堂 

　　励治撮要
