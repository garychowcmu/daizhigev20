文静涵大守自历言　　（清）文海 着 

　　●目录 

　　叙 
　　文静涵大守自历言 

　　●自厯言叙 

　　天下之治乱在民民之治乱在上在上者之亲民尤莫切于牧令今之所谓牧令者吾亦知之矣其果能各尽乃心以心乎民之心如慈父母之哺儿于怀而时其饥饱燥湿耶虽然亦岂尽人之不仁哉无学以济之斯贸贸然不知万物之与我为一体无精神以委输无气脉以流贯又复识力不足自卫谙练不足周防而环伺左右者乃争假神威以攘窃牲醴民之命几何而不尽于愦愦者之冥焉罔觉也然则士大夫本其所阅厯乎世变者为言以垂吏治之凖绳其诸尚免小民之衔冤负痛救死不赡者乎壬辰秋胞弟之杰供职农曹由京师邮寄文静涵太守自厯言一编余览其言细而不苛慈而有断而尤于家丁胥役之弄权舞弊三致意焉今之为牧令者果能则而效之以遇事经心庶有豸乎生民之疾苦甚矣有心者救焚拯溺虽被发以往犹愳莫之及也然则是编之广其传又乌可一日缓耶爰饬征信局以活印板速印而行之并缀数语以志简端愿与世之为贤牧令者共质之 
　　光绪十八年秋七月清泉王之春撰于湖北藩署 

　　嘻牧令岂易为哉今天下之牧令有为有守者固不乏人而一经补缺内外渐以汰侈仆从渐以骄奢甚至颠倒其所为汨丧其所守者亦颇有人故牧令者天下最不易为之官也生杀之权衡自我操之赋税之出入自我主之考试为国求贤审断使民无讼学校风俗如何教之化之丰歉水患瘟疫蝗蝻如何捄之驱之皆有司所当讲求而速理者若乃抚字亦可催科催科亦兼抚字是在贤能神而明之难以罄之于笔楮也至于账房出入宜自经理省俭得宜使无怨谤每年应入若干应出若干弊端在于何处如何立帐如何杜绝年会日计考公私有无亏缺每遇交代不须假手于人一切了如指掌即门印家人贤愚不一如何驾驭如何恩养知其艰苦如何立定章程使其无犯咸知畏威不敢专权蠹书猾役不能不用伊有薄产岂肯充役一家全赖衙门养活如何整顿除弊如何恩威并济如何呼应即灵使其畏威怀德各知守法地方讼棍土豪光棍到处皆有诛之不可胜诛如何化导整顿使其各知敛迹他如士子如何教养良民如何恩养贼匪如何缉捕遇有荒灾如何防患于未然务使各得其所人命盗案户婚田土如何审断无枉无纵使其悦服永无后患所有交代何为正杂捐摊兵粮余租兵折兵加寄庄缓征带征并征分解杂税捐摊流交各欵名目接授出结后可能了然自信于心且各省风俗不同一州一县情形不一其中奸巧利弊细微曲折民情隐衷人事变迁竟有出乎人情之外者尤宜因地制宜见机行事傥在家既有夙累到省又须负债借用长随之银名为带肚门上到任后向库户通融明说规礼长随书吏半是通家怂恿贪赃枉法巧言顺水推舟债主内外坐讨其势难保清廉奚暇讲求吏治哉要知官场名为宦海人即为舟旦夕风波夫岂能料总须平心自然舵稳惟未讲求于平日岂能定决于临时苟不明其所以然辨其所当然必不能禁其不然防其未然缘举目厯之事略记若干条名之曰自厯言不事涂泽不编次目直将亲身经厯之事剀切剖陈亦庶几莅官勤民之一助云尔 
　　旹 
　　道光二十六年丙午岁冬月知抚州府事燕山文海静涵叙 

　　●自厯言 

　　燕山文海静涵氏着 
　　一未禀到前须先拜首县及各衙门首领再禀见首府司道后谒见　督抚宪此一定之理谒见　各宪问答须要简明且宜寡言即在官厅亦须寡言为是 
　　一省中同寅宜拜往各署幕友宜亲近与常办发审同寅前辈前虚心受教遇事学习多看审案每看一案必将全卷细参再听同寅如何审讯如何取结如何办稿出详遇有开捡之案更宜随同多看捡验之道金刃手足他物伤人当有把握如下部受伤应在上部并推跌服毒捆勒烧死等伤一切渺然全在阅厯互相考较稍有疑似凭何定案如不预为谙练身入其境茫无主见但以刑忤之言是听可能自信于心乎 
　　一刑钱幕友最关紧要不惟学问优长民情洞悉人品更要端方所请不善受累无穷大凡州县到省荐友者不知凡几不请则有碍情面允请则不知贤否若恐开罪于人凡有荐者均请则力有未逮种种作难不可枚举莫如未禀到之前自行访请即为关订虽有荐者言未到省之前托某某早为延订已在公馆如此回复必可推卸在我访请良友系慎重公事起见荐者断不因此而介意州县到省某日拜友某日延订送关凡在幕者知之最确况知幕友巳定谋馆之意必息缘幕友谋馆之念更甚于我辈余居首县时深知幕友无馆之苦同寅荐馆之难并见州县延友之害可谓初任人员到省第一要事也 
　　一刑钱幕友请至公馆朝夕盘桓询问本省风土人情要案限期处分逐一讨论均须默记至小席幕友不必自订应留为首府同寅相好荐友地步此亦情之不可郄者缺分较优多请数位或送半年修脯以通人情缘幕友无馆之苦笔难尽述如寒士谋书院求漕馆送字画不可鄙吝及医卜星相之士亦不可拒绝以存厚道至于刑钱幕友所关非细岂可碍于情面草率延订然自行访请固属理所当然而其中亦有许多难处之境惟初任者酌之 
　　一收长随应留意也州县到省荐者纷纷人之贤否岂能一望而知且为政之道用人理财为先居官其权在我执事其权在人不必问其专权舞弊即如要案传呈送到门房伊先看过无分案之轻重且询有无出息得钱速办无利从缓次送签押又要从容细阅何处下手刁难书差任意躭延卖批卖票种种弊端笔难尽述余目睹同寅中所用门上有呈报忤逆禀案并指告谋为不轨重案辗转延搁致首逆正凶在逃不获本官因而问罢该家人安然无事此等案件尚敢如此其它事可知至若辈中学问见识高者亦有其人如居心纯正见利思义者十不过一二况若辈中其奸巧诈伪一言一动并与本官闲谈之间均有深意或买通宅门以内之人以为引线或买对象去重价而报轻价以此取信于官或串通书差公事非专用伊一人必多掣肘或商同经承银匠把持钱漕重利盘算种种弊端初任人员岂能逆料即有守有为之官稍不留意即堕其术中盖小人为难养也在为有司者量才驱使随时驾驭必须恩威并济激劝相兼仍令其稍沾余润不可刻薄如查出劣迹更不可怒骂暗消其权使其善退可耳 
　　一省中所荐之长随宜少收为是若有碍情面带至署中上等长随派门印不办事即告假中等不派门印即告假上等要回书中等要荐书亦须送给盘费回省仍布散谣言各省情形大概相同要知若辈求荐不易与其有悞伊之时光莫如在省中早为开发遇有情不可郄者酌量赏赐好言安慰去之为得也 
　　一州县到任宜水日不宜火日更不宜进南门主地方亢旱离属火火克金也大凡到任宜进东门取生气为是又衙门平顺万不可更改且衙门以大堂厨房官之住舍三项为要余每见大堂暖阁上或左或右开门即宜闭之厨房宜在震方不宜东北方二堂公案左右不宜对冲如有犯者宜改之 
　　一新官到任各房送稿传讯往往以不愿终讼之案书差讼棍假新官到任出票传讯又添一番扰害乘间抽换堂断颠倒原被两造名次并将巳革蠹书猾役私入卯册种种弊端总在新旧官交卸之际诸宜留意余每到任晓谕各房先将上控并命盗忤逆服制窃案分别送稿其余户婚田土之案俟放告后有催呈者再行送稿如无催呈上控之案应照原告两月不到照例详销况自理之案乎不惟免民间许多滋扰亦可以分别案之轻重缓急并可结许多积案此余厯任如此办理颇得其效故记之 
　　一到任查明人命盗案忤逆服制上控各案用粉牌分别写挂签押房办事案桌对面人命将何日报案何日出详何日招解凶犯是否获逃至某月几参某日逾限各处分均要注明每日早起逐一看过应传讯者示期传讯应详应招解者即催送稿出详时时触目惊心则要案或不致久延完结一案粉牌上即销一案又将本年应解地丁钱粮及屯粮余租杂税等欵亦照前分别欵项写在牌上各欵项下注明某欵每年解银若干方无处分如本缺厯任不能全完亦应查明本任至奏销所解之银数较上年须有盈无绌为是少解若干是何处分均在各欵下注明惟道欵处分最易忽略更宜留意久久行之不惟解项必有起色各欵处分亦易于明白此余厯任办理刑钱并无处分之验故记之 
　　一州县班房久干例禁然遇人命窃案未定案之前及屡传不到要犯或枷犯或应追公私欠项或初次贼犯既不应收禁又无人取保岂任在外不能不管押者每遇管押一人为有司者必须详慎稍可保出外候审者宜取保为上万不得已者押者先要分别良民贼犯不可混押一处派管执事须用心地良善之人仍要随时劝谕善恶果报如此妥协必须格外加恩所用非人其流弊不可胜数余每日晨起未办公事前先看所押犯簿应讯者即提讯应办者即催稿人证不到不能讯者即催差示审应开枷应开释者宜早发放有病者簿内注明赶紧请医调治稍可保者即交差取保又有门上书差利未到手禀官说无人肯保亦有书差得原告之贿总不带讯更有窝家买通看役甚至绝贼犯饮食以灭其口有司可不慎诸余或早或晚或夜间不拘时候亲至班房询其在押之人见证何以不到公项何以不交书差有无朦弊看役有无凌虐寒苦者赏费粥食棉袄布袜草鞋等物夏日宜备水令其沐浴剃头并给茶水时时用大黄苍朮等物熏烧以除污秽之气并令其分班打埽洁净久则各犯见官如此抚恤案亦能速结至监狱班房若有司不为经理其弊端真有出于天理人情之外者余厯任以来以监狱班房时刻为念逐日清理是以积案甚少所押之犯亦无多病薄有虚名之效故记之 
　　一州县到任应饬各房经承将前五任交代印册检出与前任移交之册详细核明有无重抵遗漏所有地丁漕米税契正欵及捐摊各欵每年应解应摊应捐若干实数晓谕各房分款各造册一本前任何款解清何款欠解若干不惟交代易于核明免致重抵遗漏本任将应解正欵及捐杂各项随时登记每年核算是否解清抑或欠解若干有无亏缺自然明白不拘何时交代皆清楚也余厯任交代均能自行核算全赖平日查核之力临时掘井迟矣 
　　一账房最关紧要也州县一官事务殷繁公事自行经理不假手于人者当称勤能账房多半延友经管岂能自信于心如用亲丁管理账房恐一切欵项不能明晰请友虽分门别类登记本官查看非统计核算不能一目了然易于朦混余厯任账房中或亲或友延请二位一管银钱一管帐目到任时假如初一日起立银钱帐各一本注明入存银钱若干每日应用若干除用应存若干逐一核明每日将所用之项按日入在某日名下照前登记出入之项随时查核一看即明此名万本归源之总簿也余公事毕不拘时候至账房将总帐看过所入之项是否相符并用去之项有无浮滥可省之处俭之鄙吝之处加之仍将征解捐摊俸工役食酬应赏号各欵分类立簿须另行登记加每月会计巳征若干巳解若干应捐应摊之欵有无亏缺自然明白即交代时欵项既熟庶不致被人朦混虽如此立帐接收交代时更宜将厯任交代印册查明有无遗漏并取具各房如有遗漏惟各房是问甘结备案每日饬承管钱漕家人将每日所进钱漕税契等项开具清单呈阅与账房本日入帐各项核对是否相符以杜遗漏此余厯任如此办理颇有效验交代一切了如指掌故记之 
　　一到任应出示晓谕署中应买各物均照时价发给现钱毫无余欠恐有官亲家人以及书差指名赊欠一概不准应付傥敢滋事准其扭禀并用木板实贴悬挂头门宅门恐日久松懈年年出示晓谕余自厯任如此办理交卸后并无各铺户来署催讨欠项否则官亲家人倚恃官势任意赊欠迨官交卸登门吵闹无所不至往往铺户血本被其坑骗失察之咎实难免焉 
　　一新官到任每多先以严刑刻责书差以肆其威不知书差本应严束若因其下役任意凌虐久则心离公事必致掣肘因而受害者颇多余每责书差必使众心甘服断不肯因私事或因得罪家人随意责差稍有微劳立予恩施至老书差更不可轻易责革实有把持情形必须惩办亦俟数月后人心归向暗消其权方可慢慢下手总之箭不虚发机宜谨慎若徒托空言毫无经济再以刻薄严刑加之书差或绝其利人心溃散受害之处不可救药缘书差衙门利弊透熟伊串通刁生劣监指欵控告必是要害每见优缺变而为苦缺者大率书差内外勾串使然为有司者不可不知 
　　一衙门中茶房多在书房服役一举一动即要紧案件或奉上宪饬拏要犯署中尚未举行而外边周知其弊全在茶房伊虽系在官人役实系地方土豪讼棍书差之耳目不可不禁每到任晓谕茶房非会绅士坐堂理事外不准擅入二门署中三小子行为与茶房相似而三小子不能禁其不准入二门应禁少用更不宜用本地人幕友官亲如用本地人均不相宜凡遇紧要公事宜机密即所用长随均宜留意焉 
　　一到任后留心暗访四城内外土豪讼棍地税赌局花会标厂窝家并厯传不到之犯逐一访明按照四门住址详细开一清折遇有审案之时伊为中保干证即为拏究或下乡乘其无备而擒之缘若辈无不与书差结交擒拏不易官未举行书差早为通信余厯任不动声色如此查拏该犯等颇知敛迹士民悦服黎庶颇觉安静故记之 
　　一到任查明应祭各庙坛祠及先贤理学名儒各祠牌位碑记倾圮者修之残缺者补之各庙坛祭器务要修整以昭诚敬余每见各庙倾圮祭器残缺至坛庙风云雷雨神牌无处设位其祭器多是书差向各店借用亵渎神灵至于此极我朝圣天子每逢御祭何等敬谨各省春秋祭项准在地丁正项报销所费不赀原祈风调雨顺物阜民安之意近有庙坛倾圮祭器残缺在有司以为向来如此不必论其自奉之丰即请客亦须洁净岂可以国家大典草率主祭乎余所到之处庙坛祭器捐廉修整各坛祀祭物大半无有余捐置一分祭时领出祭后收回主祭必敬以昭丹诚此余厯任地方并无水旱偏灾年岁均属丰稔故记之 
　　一审案时不可使书差在堂上多言官打民不羞书差多言士民必不输服宜严禁以肃堂规 
　　一审词讼各案宜随到随结不可轻信差役禀称人证不齐以致拖累多人况原被两造所请中证不可尽信总在地方官准情酌理断之盖干证内公正者固不乏人而贪酒食图财利阿好狥私以黑为白者正自不少问官往往被其愚弄致有冤屈全正听讼时之明决 
　　一审案不可轻为用刑申移中多有研审研鞫者最宜细玩揣摩凡遇命案盗案固宜细心研鞫即寻常词讼亦应详细讯问平心静气观色察言使实情可得如果理曲词穷尚复固执方可动用刑法 
　　一凡命案报到实时过堂悉心研讯先可得其大概缘初报案时纵有教唆未能详尽猝不及防真情易吐临场相验查看情形所报之呈与所供相符所供之情形与相验之伤相符三事合参均能无异疑案似可靠然后传邻佑干证反复诘问录取确供将凶器比对毫无疑虑方可定案凡一切开验翻供各案多半初验不能细心致多藉词上控事关命案出入匪轻果能尽心秉公为之申冤如有鬼神默助者予亲身经见显应已多非笔墨所能尽述 
　　一凡命盗要案情词支离应即饬差严密查问问明同来报案几人内中有无讼棍立传到案分别研讯不难水落石出缘报案者全仗有人教供而同来者未防官即传讯如此乘间而入傥有虚捏易于审出若一迟缓则连成一气矣 
　　一遇命盗要案不可用刑宜开导研讯或熬审令伊自供断不可任书差指领犯人顺口乱供致多疑窦如用刑讯往往误事夹棍固不可用即英雄架打二棒与三人枷俱法外严刑断不可用署中向来如有此物应即毁之亦恤刑之法也 
　　一用刑之时务须留心恐被告之人身有暗疾或带铜铁各物且恐□役受嘱诈赃等弊轻重实操之伊手看其刑重不妨当时喝止少打数板全在临时斟酌 
　　一监狱押房最关紧要非人命要案不可轻收轻押司事之役不得其人流弊甚大不特有关考成亦且有关阴骘 
　　一地方捆送之人验明有无私行拷打不可实时用刑恐已受暗伤再受官刑设致立毙原告竟得脱身事外凡遇此等案件即捆送贼匪必须细细讯明应押者管押次日复讯明白应责应枷再行究办临时不可不慎 
　　一慎字所包甚广不独刑罚之措施钱谷之出纳凡堂上之一喜一怒署内之一言一动俱有关系不可任我性情 
　　一整顿地方自书差始整顿书差自约束官亲家人始约束家人官亲自正巳始 
　　一州县最忌奢华尤不可一味鄙吝 
　　一居官操守要好心术要正操守不好虽智者亦昏何况中人之资心术不正则才愈好公事愈坏偏见固执其害有什伯于庸愚者矣 
　　一州县缺分虽优衣食均宜省俭为是也大凡州县一官缺分较优饮食起居多半被家奴长随逢迎所误要知署中官一俭朴而亲丁人等无不从俭若在上者稍好奢华在下者必有甚焉如遇荒年蠲缓钱漕不惟进项既无更须赔累为有司者不可不预为筹备每遇高兴时当思我有何能全赖宗祖父母积德累功得有寸进兹当何以报之族中至亲寒苦者当何以恤之即丁忧病故或被议参劾之同寅流落异乡不能归里者当何以济之鳏寡孤独之穷民无所归者当何以安之时存此念高兴必可稍减久而行之则本性之善庶不致被声色货利所迷余虽不肖亦知向善故书此以自警 
　　一州县缺苦克勤克俭以苦守操洁为要也如遇苦缺轻信人言或借债巴结以调优缺或挪移公项将来调缺再为弥补或贪利以济燃眉均非上策余身厯十五县地方每见苦缺人员能洁身自守其声名较之优缺易于上达各宪必有调济因此而青云直上者有之断无有屈抑之人余目睹真情厯厯可举愿我辈旗员中及凡入仕途者均采询焉 
　　一事上以诚敬待友以忠信视士民如一家务须痛痒相关至用家人当以德感不可率意怒骂合则留不合则去要有决断如缠绵不制必受其害书差要知其甘苦恩威并用弟侄子男不可令其擅自出门与书差相识至用官亲务量其才识不可偏爱偏憎使贪使诈更须时刻留神曲为体贴稍涉大意其弊易生其资斧家用当在不丰不啬之间此固因人而定者也至宅门以内人断不可干预公事准情与否尚有疑似而谣言四起声名巳坏矣故子弟及官亲人等干预公事是衙署中之大忌谚云作官容易用人难官之清浊其权在我授事与彼其权在人财帛既易动心拮据又非易守最宜甘苦与共不使彼忍于负我而后可其间善处之法祗可意会竟不能言语形容也 
　　一清正之官往往被官亲家人引诱牵制若无一定见识必堕其术中其术能令始而犹疑继而信听即或始终不听又能内外勾通使之公事掣肘毫无把握逼上歧路而后巳一经失节终身莫赎虽痛悔巳晚矣 
　　一旗员中多有重用家奴受害者颇多在我辈念该奴等在京服役有年倍觉辛苦虽无才亦重用之新来长随因而与之联络代赊对象引诱嫖赌吃烟并教以舞弊弄钱书差亦设法逢迎无知小人一旦得志从此性气骄傲任意奢华久则目无家主败坏官之声名开罪同寅属员舞法作弊无所不至久则声名狼籍官被劾参长随四散而家奴亦必多谋善地如欲强留必致卷逃而后巳此余阅厯多年目睹其情非笔下刻也余用家奴派门印先令其学习不准其办事分赏与办事印门同以酬其劳然必须将伊所得之项酌量扣存恐若辈有钱享用既奢动辄用人服役回京仍能为我服役者鲜矣 
　　一地方绅士宜敬而远之恐日近日亲致生玩狎易起目无官长之弊与其后来拒绝莫如慎之于始至地方有益之事无弊之言自悉心以听竭力而为俾民渐知感戴但不可徒务虚名毫无实济傥遇乡贤名宦又当事之如师敬之如友虽日亲近奉为圭臬可也 
　　一严办地方土豪讼棍辣棍颇有分别辣棍之整顿尚易讼棍土豪非有确实凭证不宜轻举盖土豪多钱财讼棍多刁猾略有可乘之隙伊即砌词上控迭告不休若经提讯与地方官势不两立毕力相鬬讯结愈难至各宪严檄频催委审官希图了结不得不曲为开脱反使地方官难以为情而肘腋问树以仇敌傥人人效尤则刁风日炽故不得不慎之于始 
　　一地方如有地棍宜即严办整顿但须细看有无疾病是否强壮轻重缓急之间随时留意毋贻后悔 
　　一食鸦片烟赌博私宰流娼到处皆有新官到任自应出示严禁切不可轻信门印书差之言出票查拏缘书差串通门印票一到手任意索诈不惟不能整顿地方反多一番骚扰甚至酿成巨案余厯任地方遇有此等案件照例严办使之畏法各知敛迹可也 
　　一水旱马头娼妇固宜严禁要知此等妇人岂能尽诛新官严禁书差假以需索地棍假以讹诈即使认真查拏不能容留亦必奔走他方非卖娼无可为生余思妇人嫁后当娼者系出本妇情愿其间有小女子从小被人买去教以弹唱养大胁逼为娼情殊可悯余厯任办理此等案件先讯明娼家现有买来几个女子传到发交媒人为之择配并要查明实系娶妻良民取其邻保甘结立有婚书备案其财礼仍给老妓以赀养赡如此办理方可谓清源之法也若能不动声色访明查办使落入烟花之女各得其所功德更无量矣然访此颇难所派非人其流害不浅故余厯任未能访明查办爰书此以待我辈中有才者为之 
　　一地方水旱偏灾最难办理不得不预为筹备也凡遇地方或雨多或亢旱或飞蝗入境或瘟疫流行为有司者必须先为虔祷诚祈以尽供职如巳成灾必须据实详报稍存私心灾民更受其害甚至酿成巨案然而办理灾务有普灾有花灾有一隅中之一隅灾又有决河之患有蛟水徒发事起仓猝士民迫不及防水过之区寸草不留多伤人口更甚于水旱虫疫等灾若待通详查明受灾之处禀请缓赈恐灾民饥寒交迫不能待也余常见办灾之法前人之述备矣虽智者亦难再出范围全在用人得当缓急得宜必须先之劳之以安灾民之心办灾之法莫妙于首先提捐再劝殷实富户捐赀汇齐不准书役经手公举素行可靠士民出境买米贱粜一法最为简便救急并可以平粜接济先食再将仓谷一而出详一面砻米贱价平粜如灾民饥溺有迫不可待之患或将常平仓谷酌量先发口粮以救民命详请分年弥补缘常平仓本为救荒而设州县万不得巳捐给难民口食分年归补各宪自必俯准必俟请明委员查明被灾分数再俟禀定缓赈需延月日为有司者目击子民哀鸿遍野厌厌待毙实在情形不能早为设法安置依然安坐衙斋静候批示遵行与玩视民瘼者何异自问父母之心果能安乎查地方成灾分数不能违例请赈或详请缓征以抒民力或详请发仓谷以平市价或详请借发籽种再劝富户减价平粜或劝散借粮食秋收归还南省可劝富户开设谷当各保梓里总在为有司者因地制宜不辞劳瘁饥由巳饥溺由巳溺如此居心认真设法为之救援若使灾民各得其所更无浮滥之弊未敢言也即有不周士民亦必谅之余不惮烦絮重言以申明之愿同志 
　　诸君子加意细参焉 

　　文静涵大守自历言
