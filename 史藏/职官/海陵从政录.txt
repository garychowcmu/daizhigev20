海陵从政录　　（清）周际华 着 

　　●目录 

　　详河道宪兴化水利禀 
　　请随时开放拦江坝以全下河七州县禀 
　　戒招摇撞骗示 
　　劝民十约 
　　捐助文正书院修脯示 
　　谕书院诸生 
　　申谕诸生 
　　与诸生讲学随笔 
　　申劝诸生 
　　丁酉科捐廉备奖示期决科谕 
　　己亥乡试决科捐助卷费川资示 
　　劝纺织 
　　招习纺织 
　　谕代书条约 
　　严禁搭台讹诈 
　　严禁棍徒诈扰 
　　谕传差人役 
　　戒书差奢侈 
　　谕禁卒 
　　严禁赌博 
　　严禁妇女涂闹 
　　申谕妇女 
　　严禁妇女宿庙烧香 
　　禁止佛事道场 
　　谕禁僧尼 
　　严禁焰口 
　　严禁高装 
　　筹备盗贼 
　　八蜡庙倡修序 
　　重葺圣庙记 
　　文昌阁增修记 
　　文昌宫改建记 
　　移置节孝祠记 
　　毁淫祠示 
　　严禁吸食鸦片烟示 
　　严禁兴贩鸦片烟开馆诱食示 
　　严切谕缴烟土烟具示 
　　严禁书差吸食鸦片及包庇隐漏檄 
　　颁发摘录鸦片烟新例禀 
　　谕书役并给鸦片烟新例示 
　　谕各乡保并给鸦片烟新例 
　　谨摘议禁鸦片烟新例二十条 
　　严禁贩米出境并酌定市价示 
　　改复陈公祠记 

　　●海陵从政录 

　　黔筑石藩周际华着　　　　　侄葆　元　顗 
　　男颀颖顁颋顼颚灏仝校刊 

　　○详河道宪兴化水利禀 

　　窃卑职自到任以来查考兴化情形士习民风已非昔比然或者勉竭驽骀妄希转移于万一惟查下河水利有谓治其源者则复归仁堤以遏黄流使淮水势杀庶运河堤可保无虞也有谓导其流者则浚白驹小海草堰诸闸使由牛湾河入海庶不至白涂等河壅塞也有谓复十四塘者纳泗州贝于贻天长诸水使不至泛滥于高宝诸湖致伤运河堤也或议开子婴河闸浚射阳湖神台出天妃口入海则高邮以下水势减泄庶不至决坝破堤也或议开瓜洲仪征二闸挖郡城东之沙坝及芒稻河坝则河湖两水皆可稍减而高宝运堤即可以不惧也更查芒稻河中钉品字桩祗令通水不令通船故私盐不得偷渡若开沙坝即照芒稻河钉桩再开瓜闸亦照芒稻河钉桩视湖水之增减为启闭则湖水南流愈多减闸之水自杀是亦权宜之计也然皆言易行难工费浩大惟查芒稻河奉高宗纯皇帝上谕永远开放泐石现存而盐务以为有妨挽运于芒稻河下流另筑拦江坝以遏之是以下河七州县迭有灾年夫果来源太旺江潮顶上虽拦江坝开犹恐宣泄不及至以盐运省费之故而使亿万生灵尽受淹没不惟民命至重即钱漕之岁入其视盐运之牵费相去几何耶傥芒稻河可以永远开放则沙坝瓜口皆不复再开矣卑职甫经到任祗悉大概情形而就中可行不可行之处尚未能了然于心除更详细审查另行申禀外现虑夏秋之际水势涨发即为亿万人生命所关身职司牧能无惴惴仰维大人宣力有年下河之灾早廑慈虑伏乞不弃菲材详明指示俾得有所依据以为救败之图则作德作福心祝瓣香矣 

　　○请随时开放拦江坝以全下河七州县禀 

　　伏查自黄河徙夺淮流河强淮弱不能并流归海全淮之水汇注洪泽湖者不得不开高堰河坝归高宝等湖导之入江一线漕堤遏障东注以保下河州县危乎危矣入江之口岸自金湾新旧闸而南则东西湾凤凰桥壁虎桥湾头闸人字河芒稻河等处前河督宪张以上游之来源宽于入江之去委量源度委奏起芒稻七闸矶心开瓦窑铺新河使去委与来源相当疏通宣畅必来源甚旺去委全开犹属宣泄不及万不得巳乃开高邮以南之五里坝新坝草坝车逻昭关等坝东注下河归海但各坝开放水性盈科而进必先灌满下河民田积阻于民灶分界之范堤乃由兴化东台两邑之丁溪草堰白驹刘庄四闸受水东注归鬬龙港入海其在盐城者则东门之石□闸北门之天妃闸皆归新洋港上冈镇之闸入野潮洋其在阜宁者则南门外之大关归通洋港野潮洋浅窄不足以资宣泄其三港受水计闸祇十有八座金门仅六七十丈而入海之程皆约三百余里邮南五坝迤逦二百四十丈每开一坝皆悬流下注高八九尺不等以二百余丈悬流下注之水归六七十丈曲折萦回之港又三百余里始得入海焉能宣泄得及故每开五坝下河州县必被淹漫即泰州分司所辖北五场灶亦皆被淹厯年有民赈即有灶赈有案可稽又兴邑地当水冲形同釜底受西南北三面之水惟东路可通于海而地形偏高范堤内束又成侧釜之势故兴之受患尢深且久承前河宪张大辟归江之路故湖水消泄较速非入江各口全开之后不轻开下坝其入江之口惟人字河宣泄最灵向为蓄水运盐故于人字河口芒稻河之上游筑坝即所谓拦江坝者特以蓄资挽运此盐务持议不肯轻开也其不欲开者恐坝开溜急牵挽稍艰后经河道宪议以邵伯镇运河三沟闸之志水至一丈二尺于盐运无碍即先开拦江坝上年水已过志前府刘勘明即据应开情形通禀将坝土尽行启除水无壅遏是以下坝未开下河州县皆获全收今年水亦过志府县禀请开放未奉回批坝自溃决下河又获全收上年九月并据刘府将开坝之后与盐运毫无窒碍等情禀请署督宪林照三沟闸水一丈二尺之定志即由府会扬粮厅启放不必禀请多延时日致有壅遏如禀批准饬司道议覆督宪陶回任批详俟扬州运河长生庵志水至五尺以外府厅飞速禀请办理不得径开等因在案夫既经禀请往返必十数日乃奉批回此十数日闲来源既旺去委未通已成迫不及待之势如是则必开放下坝下坝一开不但七州县被淹蠲免赈恤即五场灶亦被淹待赈于民大害于灶亦殊有损至盐务所虑坝开溜急难以牵挽者不过十四里牵挽之费所用几何以较下河七邑赋课田庐亿百万生灵之命其轻重利害当有彰明较著者也职分居司牧不忍膜视谨据众情上禀并将五坝一开下河各邑被水淹没情形绘图呈览仰恳大人俯察全局轸念民依嗣后请如前署督林议高堰坝开邵伯运河水至三沟闸一丈二尺之志即由府会厅将人字河拦江坝启放不必禀请辗转多延时日致有满涨淹没之虞似于国赋民命两有裨益如蒙允准即饬遵泐石以垂永远愚昧之见合肃禀闻图附后 
　　（见图）西水内灌里河被灾图湖水盛涨拦江坝不开宣泄不及势必启放五坝灌入里河水性盈科后进而兴邑尢极卑下必田庐涨满方到海门每至数月不退四野民居概沈巨浸河路迷没更无逃处即勉构巢居亦无衣无食束手待尽而巳 

　　图说 

　　图说 

　　谋大者不及小计全者不及偏此智者之用也流离之状不触于目则不觉呼号之声不入于耳则不知此仁者之术也兴邑于全省一隅之隅偶有灾伤亦第如一人之身一节之疾病又僻在极偏号呼难达即达矣并有语言文字所莫能状者噫宜乎智者之或遗而仁者之不能尽知乎有以发之而目之所触恍乎耳有所闻斯仁智之心于是得所用焉巳石藩并记 

　　○戒招摇撞骗示 

　　窃维士以廉隅为贵官以清慎为先未有有志砺节而行同市狯者也本县家道奇穷而此志不敢少易诚谓读古人书所学何事傥被不韪之名致抱惭于衾影上无以对父母下更无以式子孙自问何人能无恐惧况暮夜之金尢为儒者所耻向曾有句云黑夜有人持白镪苍生何处见青天本志如是是以十年辉县两袖清风不特可以自信亦有可以共信者矣春仲来宰兴阳秉性硁硁断不改弦易辙所以听讼必于大堂者俾庶民共见以示清白之心也犹恐与民未信或容有不尽知我者此中招摇撞骗正未可必将使我受贪墨之名其害犹浅而使乡民受身家之累其害实深为此徧谕绅民人等知悉嗣后雀角鼠牙可已则已不得已而兴讼是非曲直本县自定权衡旁人不得稍参末议虽不敢谓事事确当人心而胸中独断决无所谓先入之言尔等幸勿误听人欺私相属托致堕招摇撞骗之谋庶几我得其名而尔辈亦不至于受累不然者力求争胜辄至倾家自干与受之科徒饱奸宄之腹身罹重典悔不可追本县执法綦严断不从宽姑贷也凛之慎之毋违特示 

　　○劝民十约 

　　为剀切晓谕事本县莅任两月查勘士习备询民风虽未周知已悉大概力学敦行之士原不乏人其或迫于贫穷激于意气遂致不检于制行者有之耕田凿井之民本乐无事其或轻于听信狃于乡愚遂致不安于本分者有之尔民各具心知岂其终无悔悟本县任父母斯人之责喜与更始更乐与图终此后或读或耕羣相劝勉日趋于善勿罹于刑是所切属其有急不能变之顽民与其刑之使惧不若导之使明因儗为十约徧谕乡城有则改之无则加勉本县有厚望焉爰列其目于左 
　　一男子不可无执业窃见街坊镇市游手者多此辈或习技艺或力佣工年华方盛何事不可为乃甘心浪荡好懒偷闲琐尾流离势不至为盗贼不止今与尔辈约急须改换心肠力图操作切勿自甘颓惰即于匪彝本县不忍不教而诛然教而不改亦不能为尔等宽也凛之 
　　一女子之职以纺织为功本县莅辉十载劝桑课织至今聿有成效乃观此地妇女半属宽闲或倚门观望徒耗日时或甘学清音竟忘羞耻此等恶习风化攸关今与尔辈约与其偷安而受困何如急起而有功务望每一家各置纺车一架五家共置机床一架买棉纺线费少功多不惟可以束身心亦可以资衣食尚何至于朝夕不给甚至流为娼妓而不悔也此事责成乡保挨门劝谕如谓本邑向不习此本县现已捐廉设局置办车床延聘女师为之教习除另示晓谕外尔等万勿观望再蹈前习为勖 
　　一狱讼之兴原为必不得已之事男子为之尚滋拖累乃更使妇女出头相习成风恬不知耻其意恃妇逞刁希图泼赖甚至乡里中偶有口角辄率妇女涂闹以为莫之敢撄此种恶风断不可长今与尔辈约嗣后再有妇人具控而丈夫作抱告者先责丈夫有老妇具控而其子作抱告者先责其子更有聚党成羣口冈嗓 【 兴俗谓吵闹为口冈嗓】 构祸者即按律重惩之本县言出法随决不姑贷着乡保传谕各村镇知之毋忽 
　　一纠众滋事例载三人以上者即从重治罪法最严也乃此地动辄聚众或私行抄抢或恃众把持此风一长何所不至即如乡镇中恶棍殃民尽可令乡保出首送官惩治或身受者自行具控本县以除暴安良为务果有劣迹断不姑容亦断不因人众而迁就也今与尔辈约嗣后如再有聚众抄毁及联名呈控挟制官长者定当按律究办不贷 
　　一此地乡民皆聚族而居多至数百家少亦数十家不等如果协力同心守望相助何至盗贼之来如入无人之境也今与尔辈约既居同里必敦亲睦每十家为一联联有长择其精悍者为之五十家为一团团有总择其持重老成者主之出具耰锄入资捍卫偶有贼至羣起而捉之将见水环四面人集四围贼何逃之有否则祗知为己虽害及邻家而不顾安知其不遂及于己也至被贼而后鸣官迟之又久贼已远扬纵或获案而失物已不能瓦全矣此事责成乡保各就庄村公议务须实力奉行切莫空言了事 
　　一置田房产业酌其多寡贵贱之数请凭中证议价若干立契为定何容更有加补之理乃闻此处情形除正价之外又有加补且有三次加补殊出情理之外尢可笑者业未到手便豫支加补三次更为耳目所未经虽乡俗使然抑亦人心之不古也今与尔辈约嗣后凡有置产者该价若干愿买者买愿卖者卖立契之后毋得肆行滋扰不惟可以息争讼亦可以敦信行并望士大夫中深明事理者互相开导务使此风转移不可狃于故习自贻苦恼也如竟不遵本县照例核断加之笞朴其毋悔 
　　一此地多水难以种树固矣然村落之中圩田之壈如肯种树则材木之需薪燎之用皆可取资即圩堤亦增强固胡为平原一望空阔无林殊非资生之道今与尔辈约以戊戌之春为始有田者堤上各植柳树有室者室旁各栽杂树十年之后落实取材其利不小予于辉县行之今皆各得其利矣尔农民其敬志之 
　　一江苏半资蚕桑之利独兴化未之见也盖饲蚕必先种桑孟子曰树墙下以桑则老者可以衣帛可知种桑不必择地而于卑湿之乡尢易栽培盖不资乎灌溉之烦也且有宅即有墙墙下树桑无须广土尔辈不得其利故妇女安闲生计日绌现在苏松之俗每年收利若干即溧阳小邑亦丝价以数万计岂未闻之耶今与尔辈约以戊戌之春为始广购桑枝而徧插之数年之后女红聿兴安知不媲美江南也其各留意勿忽 
　　一丧葬宜称家之有无谚云亡人得土如得金诚以人死为归归而藏之以免尸变且防水火之灾最是急务乃或狃于积习有经数十年而不葬者其意恐薄待其亲而不知忍心暴露尢其薄之甚者也今与尔辈约有余之家何嫌厚葬但须速办为宜即贫无所资第求敛手足形亦非难事孔子曰旋葬而窆人岂非之是亦可以了然矣况久而不葬法律难容能毋惧耶 
　　一佛事之设所以愚弄平民以恣贪恶也此邦佞佛者多而所谓佛者僧而巳矣是以秃厮焰炽藉以渔利而愚民日受穷迫而不知夫佛教之荒唐亦习而不察尔试问长年奉佛有何好处既不获益则亦可废然返矣夫士敦孝友民重彝伦即此便是为善若第施舍万钱以事虚无之佛法而身家不顾叛道离经反曰善事其悖谬为何如耶今与尔辈约有用之钱不必置之无用之地傥果其余即以厚宗族而赈婣娅庶几正教可崇而邪说自敛尚其猛省之 

　　○捐助文正书院修脯示 

　　书院之设为国家储材为诸生肄业资文艺以征器识培士气以厚民风为政之经莫太于此本县前宰共城独捐廉俸改创书院实心实力教养十年遂觉人文日进风俗日淳秋试春闱科第不绝可见道德自在人心忠信不遗十室惟是风尘俗吏亦既笑为迂图即在明健有司亦复视为文具因之振作无人遂令进修无路本县甫莅此邦卷查城中文正书院条款虽详经费不足若不急为捐助何以鼓舞士心今查本院山长每年修金一百六十两薪水制钱六十千文向无支销定款以至后先诿卸艰于延聘名师今本县每年捐廉足纹二百两以为山长修脯毫不开销书院经费至生童膏火仍旧给发惟望诸生童体朝廷作人之意知有司养士之心砥砺廉隅涵养学识蒸蒸乎以家修之业为廷献之资入则为善士为大儒出则为名相为纯臣予亦与有荣施矣特谕 

　　○谕书院诸生 

　　窃谓儒者之有章服所以别于庶民也考课之必点名所以稽夫顶冒也乃有司盛服而来又复斋心以待而诸生竟迟之又久而不至其至焉者大都不具衣冠率以亵越从事是有司以敬诸生为心而诸生不能自敬以敬有司也夫敬者身世之本道德功名胥于一敬成之故自古以来未有心不敬而身可修身不修而业可就者也乃屡经劝谕而必不听是岂故以倨侮之习与有司争胜以为傲上张本耶抑或执政者德有可议行有可疑威仪有所不淑自启夫侮慢之由耶若然则予当益加内省愈谨愈恭断不敢于瞩目之场先开不敬之路也尔诸生读书明理淑慎宜知苟非冥顽不灵当必稍存顾忌痛改前非以毋贻有司羞也 

　　○申谕诸生 

　　从古崇重儒士特尊为衣冠之伦所以昭名实之相需而表里之如一也今无论实之难副即外见之衣冠亦皆不能整饬是甘背乎士而显出乎衣冠之伦矣且衣冠之设所以明敬本县自履任以来虽寻常课试亦必整冠黼绣以与尔诸生相见是本县之敬事即所以敬诸生也岂诸生而转可不敬乎至不衫不屦不修边幅以及脱落形骸诸语世皆沿为美谈不知此辈所称或山林隐逸不得于时者之所为至若晋代清狂弊遗风俗论者尢为大憾今诸生遭遇圣明列胶庠求进取又岂可借口于此用再谆谆申谕务于此次谆谕之后必须各整衣冠无论布素一例修整由是因表以测里形外以诚中浸浸乎蒸为圭璧之华而无负衣冠之目焉不亦休哉 

　　○与诸生讲学随笔 

　　天地万物即在心上见天地自位也岂待人而后位万物自育也岂待人而后育祗此一心之理通于天贯于物自是一气相感故一念中和即一念位育一事中和即一事位育推而无一念不中和无一事不中和便无时无处而非位育矣若祗就事功上说则尧舜能之而孔子不能孔子能之而凡儒者皆不能也亦何贵乎存心养性乎故学以认心为主心外无理理外无天天外无人 
　　厯来言儒术者讲到极要处不过正心修身尽之心尽乎理身尽乎理理实则学为不虚若漫言博学口舌之功于身心何裨且舍身心而言博学其能事不过一词人一文人而止否则王荆公自误而因以误天下国家其失有甚于不学者矣学以明理乃是读书人最切近事而理即在心上一身之彝伦日用随处认理而行到得理顺心安此身极是受用孔颜乐事何以加此 
　　心者体也思者用也志意念虑皆思之所之有异名无异候也学贵慎思慎之于未思之前则易慎之于既思之后则难而其功在先明乎理理足则神完神完则气静故寂然不动感而遂通若理有未明则寂时似佛感时便棼欲之所引体用两亡有何受用处故慎思之学先以明理为主 
　　心性之学大学中庸两篇至矣尽矣蔑以加矣孟子言心性周子作太极图说易通早包括在学字中字里许特详言之俾学者易知之尔自后儒朱陆异同之辨起纷纷聚讼徒乱人意反开后学之旁门矣王子阳明倡为良知之说原从真切处指点使人容易下手而诋之者不志其志不行其行徒以口舌辨心性实未尝以力量见心性也夫性具于心尽心养性原无二理究其实皆以其身为本身以内格致诚正必于身验之身以外齐治均平皆于身始之贤希圣圣希天不越乎此第其下手时认定本末始终四字即从伦常日用闲循序做去其几始于慎独其要归于诚身而已诚字为身心骨子一有不实则身非其身心非其心性非其性学非其学矣纵能将天地理数动静阴阳内外物我翻拨到尽头处总是空谈无补实际尔士苟有志于性学祗要各从心里打埽清楚见得鸢飞鱼跃头头是道再于身上检点明白放开眼孔耐着心肠立定脚根紧依先儒做去做到是处便了微有见解之不同求其同归于是而巳以儒卫儒且惧不及何门户为 
　　读书能进退古人为卓识故与古人为难为挟私春秋以来前有五子后有五子斯道乃以不孤尔若大天地得数子撑持至是厯万劫而不朽厥功伟哉无可议也矣自朱陆有异同辨始于陆子静诋谪濂溪晦翁争之遂至于龃龉而不相入愈辨愈争愈争愈辨其门人又附和之竟成门户矣阳明起为之解而桂萼议以欲立异以鸣高则非朱子格致之论后之人遂议阳明与子静同为异端不亦过乎儒者扶世翼教各具苦心致知致良知名有不同其所用心以求至于道一也特高明沈潜各不相假尔果其悖道若异端举世攻之不为过若犹是语心性重彝伦敦事实心主于明理而其行又称之即此内外皆有着落其为实学无疑若更于言语文字闲曲相排诋彼著书立说而实行毫无者其又何说耶故吾谓惟尼山无议尔如孟子如朱子人尚有议之者其它更不必言矣吾辈幸生古人后得读其书明其理足矣吹毛而求疵于古人无损也亦自取妄诞走入魔道而已 
　　人必有恒方能有益如做这件事愈做愈熟愈做愈精过则日见而可以任我陶汰善则日进而可以任我扩充是故以之宅心则贞而固以之处事则顺而常以之泽物利民则久而化成自古孝子悌弟理学名臣孰非从耐久得来如无恒心虽做一好事亦祗一时高兴境过即忘有何益处然非识力兼到者万难有恒 
　　人皆各有本分必从本分上时时用心方能尽分如读书人时在学问中细细思想曲曲揣摩未有德不加进而业不日精者做官人时时在民事上细细体贴曲曲筹划未有利不能兴而弊不能去者直至用心既久虽梦寐饮食时亦丢不下则日进有功矣思之思之鬼神通之其理即在里许 
　　今人工夫较古人已省一半而德业却远逊古人者其患则在于不能自勉古人下手必先即物穷理方得是非了然今则大中至正之理灿着于经训之中但读得四子书已知善之当为与恶之当去惟不知自勉遂至苟且因循终身无一是处 
　　好人一边亦分两等一则事事周匝面面圆通居乡则为善人居官则为能吏一则事事务实时时用心居家则性情洽浃血气流通为孝子为悌弟居官则实政实心不厌不倦为循吏为纯臣此皆要好的人惟心术上微有分别遂处处不同是在人性之所近处善择所从 
　　乡愚之讼大半由生监怂成即非主谋当其未成讼时或为宗族或为里党必先以其事来告果能随时譬喻劝戒未必不中止也况一讼之成多至倾家失产如能劝息其隐德亦复不浅 
　　读书之家率多寒士必以教读为事试想人将子弟尽礼尽敬属之于我无论恣情游荡全不经心显然悞人子弟即日坐斋头而不能用心体贴因其才质随时造就亦必悞人子弟大抵能尽一分心必食一分报予家四世教读其先证也即乡里中亦有可借观者况教读时不能用心则做官时亦必不能用心 
　　古人云文必己出又云陈言务去又云漱六艺之芳润是我辈虽无书不读及把笔为文必求摆脱一切自出心裁即六经彝训亦必融取汁浆不可生吞活剥况是陈腐墨卷当时已为侥幸厯久益见支离即大家全藳所传或因子语而存或因子比而存不必篇篇尽善甚且明末诸老按时势以立言藉制义以摅臆施之今日尢为大谬近来陋习每逢课文之时辄事钞袭以图饶幸其心又恐人知势必搜取诡僻之文或大家遗藳或陈滥墨裁本既不无疵累一经指摘考置下等即执卷哗然谓此固某大家文此固其中式文藉以指斥阅者之无目而并忘自己钞录之无耻居心之坏行踪之陋莫此为甚试思国家造就人才有司宏奖士类原为有益于本身假使徒事钞录虽试皆优列亦于己何益又马迁云士伸于知己而屈于不知己是即文自己出尽善尽美而阅者不能尽知亦不过非我知己于我何损亦于人何尢如此一思心平气和当增多少蕴酿况本非佳制敝帚自奇尢为不量之甚士先器识而后文艺务亟湔除积习涵养身心其文亦必有蒸蒸日上者矣 

　　○申劝诸生 

　　为课心求益以儆无耻事孔子曰行己有耻孟子亦谓人不可以无耻是皆为学者痛下针砭省心克己之要害也吾谓文章之道亦宜有耻耻不若人则必求所以若人且不过人而不已焉斯真求益者矣非如本不若人而藉古人之文以为过人之地其无耻孰甚耶即如项水心吕晚村文之佼佼者也然其行谊己无可取纵传其文亦祗传其丑尔吾辈屏而弃之犹恐或浼况复录其文以欺师长竟恬然不以为怪其自待居何等矣至晚村文在例禁钞录尢谬不以为谬而以愚人其待师长为何如人矣大凡乡鄙都邑皆有塾师不惜厚礼而致之者为弟子求进益也父戒其子兄戒其弟谓延师大不易尔辈宜切实用功断不许钞袭以自误此亦天下之通义也书院之山长亦家塾等尔有司立意培材山长苦心校阅揆其义皆父兄师保之心程其功即发名成业之地果其立志求益何忍录旧欺人耶况人之有心用之则灵泛用则困学者一题入手必须得一题之理尽一艺之能始则窒继则通始则拙继则巧日起有功不惟学者有悦心之候即教者亦有快意之时庶几月异岁不同而文风亦蒸蒸日上岂非司牧者之幸哉乃计不出此日取古人冷背之文而钞胥自任否则倩他人手而代书之于作者何益于阅者又何损也阅者就文论文而已而其人之高下长短数课之后已了然于胸中是必有不可欺者矣不可欺而欺之愚也即令可欺而自欺之害谁又受之尢其愚之甚者也故吾愿与诸生课文先与诸生课心心者入德之本也器识小大皆从此基而文章亦即由此达器识之不讲则文章皆为无用矣文章之不习则器识日就卑污矣势有固然不可诬也尢可怪者县课虽有得失所关不过数百钱尔有志者且不因此而自贬况山长之课并无关于得失乃亦肆行钞袭悍然而不顾吾更不知其肺肠矣夫锢蔽巳深则针砭宜重嗣后有仍蹈前习者必先招覆而后出榜如竟文笔不符当即加之惩戒诸生其因此自励以无负谆谆教诲之心他日获益无穷实尔诸生所身受山长有司皆无与焉且吾所到处皆实心培植绝非假书院虚名为要誉之地必欲长相欺罔则孜孜寸心亦自觉殊为无谓矣尔多士其敬省之 

　　○丁酉科捐廉备奖示期决科谕 

　　窃照菁莪毓秀化起朝廷杞梓储才教先守令上溯书升之礼举必从乡载循读灋之章师原称县是宾兴盛典黜陟自有专司鼓舞微权利钝何妨豫卜况本县诗书衍泽甲第起家派出濂溪卜居黔筑高曾而上笏不胜书祖父以来枚堪约举桂林独秀先大父兆献贤书棣萼联辉先大夫并膺乡荐洎予昆季三开荆树之花亦越诸儿两侍琼林之宴盖得乡举者三成进士者五入词馆者二问谢公之子弟半忝清班稽李氏之通家率叨显秩祖孙四世科第百年揆厥渊源胥关培植至本县薇垣入直旧窥天上之书玉尺分量曾校中州之士尢可见翰墨之因缘不尽作风尘之俗吏矣兴邑旧海陵也作江北之名区标中原之才子人文辈出仆数难终欲与振兴务先作养此下车伊始即捐廉延师为诸生讲肄且亲加程课不惮丹黄迄今数月以来已具千里之概虽珠光照水近尚渊沈而剑气摩霄竚看颖脱况且琴堂鼓静渐清雀鼠之争绣壤秧齐尽绝蝗蝻之患既屡丰之有兆刚大比之届期习飞鹰隼健翮巳全待化鲲鹏抟风欲上此日傥轻卢肇应遗守牧之羞即今豫识正元当亦长官之幸为此示期某月某日通谕城乡徧招生监务皆橐笔而来静待黏题而试饭八簋以授餐钱万选以备奖官厨致薄作鹿鸣酒醴之先声清俸虽微当虎榜花红之豫兆幸勿五称五穷所望再接再厉非矜零落残牙昔曾啖饼自喜朦胧老眼今尚无花待卜出身切毋裹足此谕 

　　○己亥乡试决科捐助卷费川资示 

　　窃照宾兴盛典上为朝廷取士之科下即学者进身之路异日出膺民社入赞皇猷循吏名臣胥基于此惟是偏隅悬隔既距省之维遥志士清寒每办装之不易往往阮囊竟涩边笥徒盈学绩三年情艰一往亲朋莫告枉教踏徧槐花登进无资漫羡攀来桂树遂使玉终韫椟谁怜珠竟沈渊顾□单寒实堪矜恤前于丁酉科本县特为诸生豫决利钝独出俸廉置备重奖酌给川资并捐试卷今届己亥乡试之年谨蠲吉某月某日敬备牲牢恭诣　文昌阁告祀凡我诸生届期各具衣冠黎明齐集随班行礼旋集院中听候黏题代决利钝除饮食花红试卷照前备送外所有此次捐送川资即以文艺之短长别川金之多寡考列前十名者助钱六千文次十名四千以后概助二千藉青钱以将意肇诸生中选之祥望黄榜以书名慰长吏培才之愿特此通谕城乡届期无悞此谕 

　　○劝纺织 

　　古来治生之道首详农事次及女红读豳风七月之章为上者导之以先公后私而民即安于男耕女织室家和乐风气恬熙上下相亲何其懿也天生人有男有女即各有应为之事男子而治女子之事则乖女子而擅男子之权则乱故古人以阃之内外闲之断未有旷废手足驰骋心思以至于涂闹乡邻喧阗街巷抛头露面不畏公庭者也夫女子之性不勤则淫敬姜所谓劳则善心生逸则恶心生其理其势有必然者特愚妇人不及知而司牧者欲阴为之转移则惟习为劳苦使操作之不暇自不至于舍力而淫心而不然者任其宽闲无所事事竞相诟谇罔顾羞惭妇教之不明皆其父母夫男有以纵之也本县深察夫游惰之形推原其浇漓之渐思有以维持之是以逢人劝戒力加创惩而积习竟不能骤解乃设为教民纺织之法以阴行潜移默化之方现先捐制钱五百绵择于城中幽静处制为机床二架纺车三十召穷家幼女给以棉絮饭资延善织者为之师轮流学习四乡各镇皆可仿此为之不出五年机声满县利赖无穷岂惟可以靖嚣陵亦即可以广财用矣傥织之不务而甘受饥穷穷之不已而相为泼赖其为世道人心之害者岂浅鲜耶江南丝布之乡也其以织获利者苏松之殷富已有明征矣何以此邦妇女竟计不及此此由偷惰之风已成而长官从未有议及者故相仍而不觉尔兹特捐廉倡率以开其端于五月廿五日设局陈公祠延女师三人教习于内除另示招习外尢愿殷实绅民襄兹善举有心风俗者尚其集众力以相资分羣言以共劝并望各乡保广为传谕俟民闲知此之为利而争为之则乡保各录其姓氏以闻予亦即察其功力之勤惰机杼之多寡而予之赏罚幸勿以予言为具文也幸甚 

　　○招习纺织 

　　治家之道男子力耕女子勤织此农事与女工所由并重也兴邑习尚偷安在缙绅之家妇女尚知廉耻其贫穷之女工作不勤既宽闲其手足遂放浪其形骸或藉些小微嫌喧哗于乡里或藉口角细故涉讼于公庭出乖露丑不守闺箴深堪痛恨本县亟思补救业已捐廉设为纺局如有穷民幼女自十一岁以至十三岁者选三十人习学给以棉絮饭食辰入申出并谕董事延师教习广为示谕在案兹董事已赴丹徒延有女教习左尚桂并女工二名来兴现在设局陈公祠除捐备机床纺车棉花等物发局应用外合再出示晓谕为此示仰阖邑军民人等知悉尔等如有幼女年自十一岁至十三岁者情愿习学纺织许即告知董事开列姓氏年岁注名入局本县捐给饭食先教之纺后教之织以三十人为额以五月为期期满已能习熟者即令出局另招补入轮流习学其有离城较远不能赴局者现亦分谕各乡一体举董劝办务使羣重女工无惰农亦无惰女不数年闲布帛有余民皆温饱利赖无穷本县有厚望焉 

　　○谕代书条约 

　　讼必终凶古今同戒本县昨甫下车即以止讼二字分考尔等第思民既含冤自应呈告而告必有辞辞不尽实或捏造事由或妆点情节或多为支节以行其朦蔽之私或胪列多人以肆其拖累之毒甚至恃衿符以纵恶假妇女以逞刁以及呈辞既投而原告逃匿传讯无踨凡此种种其出于来藁者固多其出于代书之手者亦复不少故欲求止讼之方必先于尔等是责合先分示条约尔等务各凛遵傥敢故违立予严究毋忽 
　　一定例凡有控告必令本人自作呈辞此后凡来写辞者必问明或系自作或托人代作并问明代作之人姓名居址填注辞面 
　　一本人不能自作呈辞则令其从实口诉尔等据直代写毋许稍有增减妆点并将尔等代作填注辞面 
　　一凡来写辞者尔等务即问明居址或系居乡则必问明歇家属令静听批传毋使投递后有隐匿不到之弊尔等素与歇家相通一气均宜留心关会 
　　一绅衿来告则问明系何职官系何科案分别填注以杜假冒 
　　一定例妇女事非切己重情不准告举他人事实嗣后如有妇女出头则问明有无夫男有无子孙现年若干何不听其夫男子孙呈控填注明白 
　　一辞内胪列多人必问明歇家是否属实然后代为书写 
　　一既非告期又非重案无得代为书写以防搭台之弊 
　　一告期递呈者或本人或抱告皆令亲身投递以便照辞查诘 
　　一尔等经此次条谕后务体本县分别虚实息讼安民之意如藉此刁难勒索致使民隐不伸则一经访闻立加重办 

　　○严禁搭台讹诈 

　　听讼为吏治首务小民果有冤抑目应据实书辞遵照告期当堂投递听候核其真伪分别准驳辨曲直明是非除暴安良实究虚坐其于风俗民心最为关系乃本县未曾履任即闻台诈之风此地最甚每遇乡儒家稍温饱即有一种不法棍徒惯行假捏事由装点情节名曰搭台不遵告期串通书吏专俟承值之日或朦混传辞或颟顸喊禀但图一准出票签差便可肆行讹索凡此被害之人率皆乡懦深畏到官祗得受其欺陵任其讹索衔悲茹痛荡□倾家迨至所欲既餍随以一和了事其所为毒害良民者最为凶险之极本县既为父母之官即有斯民之责焉能坐视良民受尔毒害现已严谕书役代书人等凡有含冤具控者据实书写或系来辞注明纸上总于三八告期当堂投递本县无论寒暑皆必亲自收阅核其真伪分别准驳随时研鞫稍有假饰不待更传被告立予责惩傥有不遵告期妄行投辞者除不收阅外仍提该书等一并究责总之本县阅厯数十载服官十余年加以哀矜良民细心研察其于鬼蜮行踪纵令装点无痕应亦难逃鉴察况此种不法棍徒及不肖书役现已访查确实惟本县政先教化兼存隐恶扬善之心务行先劝后惩之意与其未教而先诛莫若化恶以从善为此通行晓谕务即痛革非心尽除积习一切搭台讹□诸弊永行革除庶几良民安枕风俗淳熙以渐副本县殷殷求治之意傥仍意存观望不即湔除则是自外生成甘蹈法网本县惩恶之意甚于仇雠势必尽法严惩断不稍存宽假教豫刑先法随言后谅本县如此谆谆断非空言了事者各宜凛遵毋忽 

　　○严禁棍徒诈扰 

　　粮莠不除则嘉禾不植棍徒不靖则民业难安查得兴邑地方有等无赖棍徒呼朋引类结队成羣赌博是其生涯讹诈视为恒业或托送货物聚众硬索于街坊或散帖庆生恃强勒献于乡曲习惯自然肆行无忌温饱者惧累而不敢控告孱弱者畏威而莫与撄锋往往忍气吞声受其毒虐而该棍徒等亦因莫敢与较益无忌惮矣此等恶习本县久有所闻兹已将陆林张猛虎访获到案分别枷示究惩犹恐在外诈扰者不止陆林等数人合行剀切晓谕为此示仰阖邑军民人等知悉自示之后各棍徒务须痛改前非各谋生业毋再仍前托送讹诈扰害良民傥敢复蹈故辙许尔等即刻扭禀断不姑容并督令乡保随时稽查一有见闻立即禀究傥相容隐一并严惩凛之慎之 

　　○谕传差人役 

　　本县每遇讼案签差尔等提传人证尔等积习往往故意逗遛以为需索原告地步及到被传之家故作威吓又复无限需索如得贿既足或报病或报远出以致案悬无结即人已传齐又不即行禀到使之日羁署旁刁难万状致令被传之人既不得见官又不敢散去一则多费盘缠一则废时失业甚至酿成祸端思之大堪痛恨用特严加诰谕几本县签传一案务即按照票限日期随时禀销即或所传之人实系有病实系外出亦不难实时禀报傥有逾限不销及前指各弊一经察出定即严惩不贷特谕 

　　○戒书差奢侈 

　　人必能俭方能廉其理统上下而言本县到此年来见尔等冬则重裘夏则轻葛并闻饮食征逐嫖赌吃烟极其奢侈试想此种费用从何而来不过亏空钱粮婪赃卖法所得推尔等奢侈之意以为如此方始体面殊不思亏空钱粮一到比较之时万挨不过枷责锁押其不体面无过于此至于卖法婪赃不但害民先害自身从来需索之人总有发觉之日轻犯轻办重犯重惩身家不保至使妻儿流落其不体面更甚万倍且凡民闲富贵之家一经奢侈必至流落是虽祖父遗留之钱亦不可奢侈况是亏空婪索者乎何如不亏空不婪赃随常衣食自然饱暖使上而父母下而妻子不为尔悬心不为尔受苦本官见尔朴诚亦必信用百姓见尔老实亦必爱重终身安乐是何等受用即是何等体面本县自身及子弟人等衣食一切皆尔等所常见曾有一人一事奢侈者否上下火食不过千余文子弟皆无华丽服饰诸孙一律布衣亦尔等所共见共闻者曾有一切习气否尔等其各体此意速即痛改前非既不害民又可保身公私两有裨益况吸食鸦片徒自戕生并不得谓之体面且功令森严犯之者死尢宜亟即戒绝本县实悯尔等之愚故谆谕如此其各凛遵毋忽 

　　○谕禁卒 

　　监禁之设所以锢凶恶防奸宄入其中者总皆身陷刑章罪恶显著者也然仁人矜恤随处皆然无论狱囚之中尽有罪不至死应当抚恤者即罪干大戮亦应待其明正典刑不可听其瘦毙乃有禁卒人等或于入禁之初勒诈财物稍不遂意即加陵虐或于棉衣饭食给散之时恣竟克减又有禁中老犯恃强陵弱种种不法等事皆应严行禁止为此谕仰禁卒人等知悉除狱中各犯偶感疾病立即禀闻传医胗治外傥有前指各弊及陵虐不法等事或经本县亲身查出或随时访闻立即严行惩办断不姑宽各宜凛遵特谕 

　　○严禁赌博 

　　士农工商各有恒业鬬牌掷骰最坏人心近今访得有等游手之徒不务正业专以局赌为生呼朋引类喝雉呼卢负则因忿成争胜则损人利己迨至囊橐皆空饥寒难忍流为贼党甘受官刑更闻富屋豪门恃有深房密户摸牌押宝小则废时失业大则荡产倾家甚至不避嫌疑不分昼夜古人有云赌为奸盗之媒思之深可危悚更有一等恶棍开场诱赌致令无知子弟堕其术中往往沈溺不返父母不以为子乡里不以为人贻害多端尢堪痛恨本县爱民如子疾恶如仇除饬差查拏究处外合亟出示谕禁为此示仰阖邑军民人等知悉嗣后各宜回头猛省痛改前非如敢复循故辙怙恶不悛定拏重究断不姑宽凛之慎之 

　　○严禁妇女涂闹 

　　窃维妇女之道首重三从在家从父出嫁从夫夫死从子古之制也古人慎重闺门绝不使妇女干预外事礼曰外言不入于阃内言不出于阃所以别男女之嫌杜奸淫之渐未闻抛头露面闾里争雄甚至恃妇逞刁公庭涉讼者也乃此邦习惯成风动辄以妇女构祸始则其父与夫纵之继则虽父与夫亦不能自制是以街坊口角村舍纷争一家有事亲族随之众口难调蔓延不了此在施之者以为得计而在受之者真有无可如何者矣本县每阅呈辞无案不因泼赖时行乡曲何处得免喧豗欲靖鸮风先严法令嗣后无论乡城军民人等切宜父戒其女夫戒其妇子劝其母务守闺帷之义勿为涂闹之行反己自思设身处地自然消除戾气而祸患可以不生不然长此嚣陵尔辈亦难安家室矣然正人必先正己试思人以妇女陵己己必不愿而又使己之妇女陵人人岂忍受哉势不相忍必至彼此效尢此风其何日已耶本县悉及祸机故不惜反复开导如再不知悔悟则是尔等冥顽不灵终不可以教诲也有父者责其父有失者责其夫有子者责其子无夫无子即责其身必不能为尔等再宽矣凛之慎之 

　　○申谕妇女 

　　盖闻女重闺门礼严阃教所以端风化之原养廉耻之道也兴邑妇女除读书绅士慎守家规此外乡曲街房鲜知羞恶矣牌名别棍羣居则浪费闲钱曲度清音贫家则居为奇货或倚门而观望绝无避忌之心或披发以喧阗共作口冈嗓之举烧香佛庙奉彼羣僧构讼公庭泼及官长倚父母以助其嚣陵借夫男而逞其讹诈往往酿成命案甘作尸亲直忘骨肉之恩肆其局诈之计凡此种种揆诸丈夫之心未必不以为耻无如彼妇之口久巳习以为常寡廉鲜耻逞恶放刁风俗之偷于斯为极本县怵目已深刿心实甚惟易俗移风之是亟恨家谕户晓之难周除巳捐廉设立机坊教之纺织既愿妇职之维修更望夫纲之克振自此示谕后凡为之父母夫男者力扶阳教急敛雌风勿使浪游于中市勿使观戏于广场勿使肆毒于街邻勿使求福于庵观自幼至长时时导以箴规由城及乡处处明其耻让庶几女功日益而良善可安矣否则三尺法在必不姑容尔妇女其各凛之尔父母夫男其早图之 

　　○严禁妇女宿庙烧香 

　　窃以福善祸淫天之道也为妇女者有姑嫜则顺事之有夫男则敬承之有子孙则正教之有邻里亲族则和睦之平其嚣陵溪刻之心守其柔顺坚贞之德穷则听命富则济人毋恃妇以逞刁毋偷闲以自逸神人共慰福即随之若夫忤逆之事泼赖之行损人利己之思长舌逞刁之状人且难近何况于神而犹焚顶烧指拜忏理经以希必不可得之护佑曾亦思聪明正直之神馨尔香楮爱尔钱财遂被尔以厚福耶尢可异者一声传戒众妇偕来不惜布施便是弭灾之诀多情宿庙即为作福之缘秽德丑行何可言状而为之父母与夫男者曾不一为禁之何其愚也夫不务民义而肆力于神不守闺门而乞灵于庙不安妇道而要福于绝无知识之僧有风教之责者乌能忍此自今以往务思恪循妇道毋许宿庙烧香傥竟不遵即传其父母夫男当堂戒斥并谕各庙僧人有胆敢违示再蹈前愆者即予斥逐决不宽贷毋谓言之不早也 

　　○禁止佛事道场 

　　为崇正黜邪以正人心以维风俗事窃维天地鬼神赏善罚恶可知人之祸福基于善与不善非关佛事道场念经持呪遂可以转祸而为福也其所谓好善者敦孝弟则无凉薄之行矢忠厚则无狡诈之习勿损人而利己勿作伪以劳心安乎耕读之谋养以廉耻之道自然德修而善积矣善积者神必福此不待求而自至者若夫自作不道乖伦纪坏心术弃名义逞奸邪明有律条幽受冥谪虽百拜稽首叩神灵而吁之必有不可得而应者矣乃此邦习惯成风非好佛即好道不惟愚贱无知之侣焚顶烧指敬事妖僧即俨然儒者之家亦曾读书自命乃亦随声附和争建道场恬然不以为怪吾不知所读之书如四书十三经中曾有是事否也读书人为之则愚贱人不待言矣男子为之则妇女更不可问矣推其心以为是即好事是即可以转祸为福而不知千名犯义乱俗败常破产倾家寡廉鲜耻皆于是乎肇之而妖僧恶道更从而煽惑其闲是以藏垢纳污欺愚饰智邪淫争逞醉饱无厌邑之人日受其祸而不知而犹自名功德至于死而不知试问诸人之所以待其父兄宗族朋友婣娅者能若是之敬且爱确且诚以至于牢不可破如此耶本县自顾有风化之责不忍不尽言之所望读书君子相与维持逢人而劝导之开其迷悟使知好佛好道之有损而无益而殚其心于父兄宗族朋友婣娅之闲将不求福而福可自至否则僧焰日炽民财日困风俗日偷本县惟有操三尺法从事而已尔绅民其共图之 

　　○谕禁僧尼 

　　照得僧道女冠既巳奉教法门自合深参净域麦餐冰宿自绝贪嗔暮鼓晨钟不惮劳苦托金盔以向空门本图忏悔拥蒲团而课静室宜守清规岂可放浪形骸罔知忌惮本县莅任兹土加意民风每见绀宇琳宫尽被僧流占住香台兰若每多女冠羣居或贪得香资劝愚妇烧香于庙宇或雀角细故捏虚词涉讼于公庭甚至男女不分僧尼同席茹荤饮酒杂沓喧哗不特亵渎神明抑且有关风化言念及此实堪痛恨合行出示晓谕为此示仰阖邑僧道女尼人等知悉自示之后尔等务宜恪守清规毋许僧尼道士交结往来煽惑良民烧香布施并不许诱放游民出入如敢不遵本县耳目最周一经访拏到案定即照例惩办决不宽贷勿谓告诫之不早也 

　　○严禁焰口 

　　妇女烧香久经查禁奸僧射利即予创惩所以杜邪淫而维风俗也乃锢蔽已深冥顽如故本县访得张家庄潘秀闵者父子兄弟煽惑愚民聚妇女千余人集坟头数十处又致众僧讽呪各户敛钱不惟有骇听闻实属大伤风化试思会名枯髅几见有鬼来馨口诵多罗祗供秃厮果腹岂其鬼门关上真有轮回胡以东郭墦闲顿成乐国逞无端之臆说假焰口以弭灾舍有用之金钱买奸僧之邪说愚而可耻恶且难堪况光天化日之区安许羣狐满地三令五申之后何竟大胆包天用予枷笞晓示愚昧自示以后亟早悛心若竟积习难除定行详办戒之凛之 

　　○严禁高装 【 兴俗赛会之期有种游手棍徒上装戏目下用沙木两株或八九尺一二丈者不等缚于腿际随会行走高出屋脊名曰高装多有跌伤殒命者】 

　　古有大傩亦有大蜡或驱疠疫或报土功是凡俗尚迎神而绝无关碍者应亦在所不禁乃人心好异鬬靡争长女舞秋千男装鬼物招摇过市举国若狂破费金钱酿成淫慝此等积习已属可憎尢有甚者名曰高装缚木于跗截长数丈徒形丑态甘蹈危机以此逞才才亦何用以此求利利又无多以此壮观观即生厌课厥姓名率皆无赖推其流弊易事奸偷酌理准情均堪痛恨自今以往亟即驱除其或不恭常刑不宥既与尔约言出法随毋贻后悔 

　　○筹备盗贼 

　　盗贼之来每起于无备备之之道必捕快勤能乡保查察有案必获有贼必惩庶几境内游民及外来积匪皆有所儆畏而不敢蒙乃迩来报窃已多即劫抢亦复闲出严责捕快究属无裨推原其故兴邑之捕快无多又极庸疲不堪驱策每有案出先乏资斧遂甘坐视且恐破案之后往返招解盘费滋多不惟力量不能拏贼即见贼亦不肯拏甚至藉贼以养生甘受肉比而不悔者是亦事之无可如何者也本县日夕忧劳筹无善策不得不与尔绅民共筹之忆昔本县宰共城时每村庄各保充坊快一名分东西南北四乡每乡设两总捕之察之城中亦分东西南北四城每城各有坊快仍设两总捕察之每年麦秋两季皆由本乡本庄绅耆庄保公按田亩之多寡出谷若干以为捕快资生之计绝不使胥役经手又自十月初一日起至二月三十日止无论城乡每十家出更夫一名终夜巡视毋许怠忽是以贼风竟息因思此地贼盗较多又系泽国艰于缉捕尔绅民身家所系断无不自防维者然一人防一家不若众人共防一家与其防之不及而报官不若豫先防之而无失嗣后即仿照本县旧治章程为之宜无不可查兴邑凡七乡即立总捕十四名四城宽大分立四名总捕本县择而立之所有坊快即着各村庄选其勤能有力者酌保一人统归各乡总捕管理每乡犯案即为总捕坊快是问庶事有专责而法不可逃矣其所资工食亦着城乡各绅耆公议给之试思一乡一庄养一坊快所费几何在坊快既食其禄而不忠其事虽血比宜无辞也并于十月初酌派更夫以资巡查百姓得有安枕之乐即本县亦享无事之荣矣惟尔绅民共筹之 

　　○八蜡庙倡修序 

　　八蜡首先啬终昆虫其中农坊司啬邮表水庸实皆功德在民祀必百世者也古始伊耆厯世不坠国朝州邑各立专祠载在祀典凡以崇农功重民事报本追始仁至义尽非若无稽祠祀徒饰观瞻争祭飨忏祸要福惑世诬民之比也厯久失实绅士农民率以八蜡专主昆虫而江淮之闲夙少蝗孼以致民忘其本祭失其名有司岁时不过奉行一祭而日被其泽者方且奔走汗逐日掷金钱以饰琳宇以焕梵宫丰歉报赛羣仆仆于黄冠缁褐之旁而八蜡神祠无过而祭之者矣故凡一邑之中佛寺道观不下十百类皆肚丽辉焕而八蜡一祠坐听摧圮岂民力有足有不足民心有愿有不愿哉民忘其本故饮食之祝不于先农而于佛老祭失其名故丰歉之祷不于司啬而于缁黄报本追远之谓何而顾可听其忘返乎况夫兴化泽国水庸尢为切要又江淮去冬雪未深透蝻孼萌生延及兴邑予既尽力堵捕步祷神祠幸悉飞扬未伤禾稼固民之福实神之灵也而又可忘夫崇报哉昨以虔祷至祠瞻拜庙貌见凡正殿三楹中奉三皇饮食之祖也左奉风云雷雨长养之神也右奉八蜡崇报之主也又前庑奉刘猛将军诚所谓功德在民祀必百世者也无如祭赛日虚庙貌日剥丹碧摧蚀楹桷倾斜潮湿卑陋不可以居从而新之是守土者之责当亦民所乐趋矣况计其功不过佛老寺观之一隅度其义迥过忏祸要福之万倍绅士农民孰是不被其泽者而乃慢不加察耶且去秋迄今蝗所过处诅呪则立见残食祷祝则立见远扬又皆农民所共覩而神灵之彰明较著者也予用捐廉为阖邑倡并为之叙以卜其成凡我绅民幸襄厥事是诚祀典农功民事之所关而岁岁年年吹豳击鼓所以祝大有而颂屡丰者将于是乎基焉是为序 

　　○重葺圣庙记 

　　学贵尊师礼崇报本古之道也儒者读圣人之书行圣人之行则圣庙即儒者之本修圣庙即以见儒者报本之心上自临雍下而一州一邑羣天下趋而敬之固有不烦赘说者矣今查兴邑圣庙创于宋天圣中范文正公重修于嘉靖三十七年再修于本朝康熙二十三年复修于乾隆五十七年迄今几五十年榱栋朽糜瓦椽零落上漏下湿不可以居而且两庑墙倾棂星石倚蓬蒿芜秽其何以肃观瞻而将寅畏也己亥春谋及学师及诸董事华先捐制钱三百千而绅民之乐为附和者随力捐助共襄盛举于三月十六日开工羣绅趋事鼓舞欢欣至仲秋月杪方始蒇事凡以见文治之昌明与夫尊师报本之忱所以郁积乎人心者固有大彰明较著者矣因纪其时日于石 

　　○文昌阁增修记 

　　儒者为政必先教化而教化尢莫先于学术科名其后焉者也使学术不正则操之无本虽科名显赫究无裨于国无益于民其又何取焉故形家者言每以科名为据谈言微中事诚有之而理不尽可解也丁酉春予甫下车即立十约与百姓务本业又严课书院诸生捐俸延师相与讲贯窃以学术正而后科名乃可期也公余绅士请曰学之巽地旧立文昌阁前明欧阳公建也国朝白公增建后楼实本邑文运所系今圮废祈新之且述明王公揭文相国魁字于明伦堂而次年李文定公大魁天下以为休征之证予曰是固非政之急务然多士欣欣或以形家者言争自懋勉以求步李文定公之后未必非教化之助第所费或巨势必劝捐不又烦吾民乎诸绅曰约费数百缗今公存且二百有奇予曰是不难矣遂捐百缗助之自春杪迄秋初凡四阅月予将送诸生乡试授餐备奖为阖邑豫决利钝而是阁适成绅士请为之记予曰有其举之莫敢废也但望我诸生勿以形家之故而妄冀科名勿以科名之故始从事于学术庶几官民交勖渐渍优游而学术可正教化可行矣后之掇巍科登显仕树大业为乡里增辉者安知不比迹先贤而是阁且因以传不朽耶阁仍旧地增高一丈二尺后楼祀关帝绅董谓为风云聚会之意亦仍其旧惟旧奉观音殊不类令迁他寺所以崇正学也其庀材程料出入经费均命列之碑阴而是记不具焉 

　　○文昌宫改建记 

　　宫在孔子庙东陋室三楹湫隘实甚祭之日露立更衣局蹐将事其无以作诚心而昭祀典者斯其极矣宫之南有阁既卑且圮丁酉春予下车后绅董以重修请予即倡捐以峻之益以众士之乐输经九秋而蒇其事而犹以宫之湫隘为歉然也夫文昌者即在天之六匡星也礼隆九叩飨以太牢为其光昭云汉象着文明祀之以为斯文之主宰非如世所称述一十七世为士大夫身荒诞而不可信也制祭者崇敬天之道承祭者凛王制之仪其谁敢亵越将之者而乃任其湫隘如此也邑中佞佛祗奉妖僧八大丛林侈不可言矣其次焉者雕甍峻宇金碧焜煌亦复不少岂独非敛民财而为之者耶何以佛殿焕然而文昌宫且颓然也拟择丛林更易之论者以为利在东南必不宜于西北用卜南门内玉虚观改建焉戊戌夏季捐资理之高其闬闳迁其泥佛奠我神居乃得于仲秋奉行典礼额之以化成天下俾邑之人知所敬事使毋淫情于佛庙焉是亦守土者之所厚幸也谨记 

　　○移置节孝祠记 

　　兴邑尼庵四十二处女尼一百一十九名噫何若是之多也而其所为节孝祠者略具屋形上渗下湿不可以片刻居予心惄然矣夫以节孝之重仰邀朝廷宪典下验风俗淳庞惩桑濮之污励柏舟之志门楣光大乡里训行其为世道人心系者岂浅鲜耶礼宜奉之清洁之祠崇以馨香之祀以彰往德以劝将来斯为理顺心安之事乃尼庵纳垢方且广厦是营而潜德幽栖甚至数椽不备司风化者何以堪之乃与绅董共议移祠于净莲庵中并仿丹涂请建总坊之例采石鸠工克日兴造即以庵之外宅改立石坊以为之门正殿三楹旧皆无名土佛徙之而去以安木主即留尼僧之好洁者以供洒埽是役也董事某等共成之其经费亦董事之所劝捐者因为之记其时日于石 

　　○毁淫祠示 

　　为毁淫祠以正人心事礼曰非其所祭而祭之名曰淫祀淫祀无福是正所以破人心之狂惑挽祈福之邪思也彼李君玉昌者山阳之役当时褒之然无各邑建立专祠之典是即具有神灵亦与兴化人无与何以公然范像议建专祠好事者倡之于前众人和之于后敛钱动众蛊惑民心其贻害实非浅鲜前经本县访闻训戒谆谆已非一次乃邈官迎建举国若狂若辈意欲何为而必力争此无福之淫祀耶其胆玩为何如也况此地营情佛老为祸已深业经严禁今更假托正名肆为妖惑其害较佛老为尢甚本县为人心风俗起见除将李君假像毁化外相应出示晓谕为此晓示阖邑军民人等知悉各宜痛自敛束凡有所谓急报祠者立即毁去毋许聚众烧香致滋敛惑之咎傥敢竟有不遵仰乡约保正立刻禀明从重治罪决不姑宽 

　　○严禁吸食鸦片烟示 

　　本县下车以来特于地方事宜细心讲究觉现在最为病民者无如鸦片之害固亦人所皆知而犹不免吸食者大约其始皆系被人引诱继并欲戒不能致令父母不以为子乡党不以为人本富者荡尽家资本贫者流为匪类精枯骨立无复人形即或残喘苟延亦必俾昼作夜外则不能谋生内并不能育子是其毒并不止于杀身而且至于绝嗣加以一经访拏立受刑辱种种毒害明在眼前本县既为父母之官断不忍坐视尔等甘蹈刑章自入死路合先申明谕禁自谕之后务即痛自改悔立时戒绝傥或视为具文不知悛改本县现在严密访查或早或迟终必发觉当必尽法惩治断不姑宽各宜凛遵特谕 

　　○严禁兴贩鸦片烟开馆诱食示 

　　遂生务先除慝治流尢必清源鸦片之毒固中于吸食之人而吸食之害实起于兴贩开馆之棍故定例分明其于此种不法棍徒治之尢为严峻本县下车以来细察本邑地殊都会向不通商固无大趸兴贩鸦片之弊然亦有种匪徒勾串船户夹带烟土往来贩买以及潜匿境内开馆诱食者其恶尢堪痛恨若不严拏惩办不足以埽净根源而保全民命除本县严密访查外合行出示晓谕为此示仰阖邑士庶军民人等知悉自示之后务知戒烟得生吸食则死祸福祗在转移之闲其贩土开馆者当思败露拏获立时身膺重典家产性命皆不能保急早回头另谋生业如再不知改悔仍然贩土煎熬开馆诱食一经访实立即严拏从重究办傥有书役地保以及往来船户得钱包庇立予严惩本县下车伊始务在除慝清源断不徒为文具且尔等试思吸食之人行踪隐秘访查或有不周至于尔等往来交易断不止于一人但有一人犯案本县必行严加根究买从何人是尔等断无幸免之理务即细思痛改傥仍不悟本县言出法随决不宽贷凛遵特谕 

　　○严切谕缴烟土烟具示 

　　鸦片流毒向经本县诫谕谆谆至再至三嗣奉黄鸿胪条奏及各大宪札发告条徧贴晓谕明示吸烟者死戒烟者生生死之机祗争一念本县细思尔等欲求一念之恒必先断媒櫱之具如家无赌具虽以夙系博徒亦祗好暂行忍过熬忍既久自然断绝可知尔等欲思断瘾必首去吸食之鎗又兴贩开馆之徒迭经拏办身家不保亦皆尔等所深知今各宪复谕尔等吸食者呈缴烟鎗兴贩开馆者呈缴烟土概免治罪是改悔则予以自新故违则严行究治转移至捷祸福随人此理分明虽愚亦解用特严切告谕务即赴县呈缴均免治罪傥仍执迷观望自蹈刑章一经访拏立予重究新例不日颁行旧习速行湔革各宜凛遵毋违特示 

　　○严禁书差吸食鸦片及包庇隐漏檄 

　　本县痛恶鸦片之毒厯经惩谕皆尔等所熟闻今接邸钞读科道许条陈原折及所奉上谕其于尔等情形尽行指发无微不到是向日百姓所为藉尔包庇倚尔隐漏借尔传递消息诸弊与尔等自恃在官恣情吸食无复顾忌之心今皆先从尔等治起加等严办是尔先不能自顾焉能顾人且诸弊指陈眉分自别按条查办破败登时官虽至懦至愚亦不肯为尔受过况本县执法有素尔所深知断不敢忽朝廷之严谕而为尔等作护身符也用将原折及上谕敬谨钞录人给一纸万勿仍踵积习视为具文本县谆谕再三法在不贷毋忽 

　　○颁发摘录鸦片烟新例禀 

　　本年七月初五日接奉钧札并蒙颁发查禁鸦片烟条例一本遵经胪列剀切晓示伏念鸦片烟流入中国愚民沾染己深积习原难骤返惟自上年及今雷厉风行查办不遗余力此时奉颁新例一律从严若不乘时协力同心严行查禁势将冷灰复燃贻患更无底止在大人爱民如子嫉恶如仇深愿蚩蚩者流断瘾戒烟即为良善而于开馆之引诱良人贩土之故违禁令则遴委干员随时访拏究办卑职素沭恩施至优极渥尢当仰体慈怀自效绵薄共收指臂之助窃念四乡辽阔一时恐难周知而欲禁四乡必自城厢始欲禁城厢之士庶必自本署之书役始盖此辈洁己奉公者虽有而游手好闲居多且其切近衙门易于觉察卑职现将禁烟新例刊刻成书每房每班各给一本并令总书总头自相稽察凡有本身吸烟有瘾尚未戒绝者谕令迅速遵照前颁药方制药服食全行断绝其本房本班各书役中凡有食烟之人亦即晓以利害将烟土烟膏烟鎗烟具立即赴官呈缴照例准其免罪如敢徇情容隐察出一并治罪卑职仍随时密访将食烟有瘾之书役签提到案当堂试验其余城厢庄镇则徧传乡保分给新例告示数本令其会同本庄耆老谆谆告诫务使家喻户晓卑职仍于因公下乡之便顺道亲访随时查拏有犯必惩不敢稍形松劲如此则吸食者共畏刑章兴贩者无从托足将见净尽根株永清流弊矣卑职愚昧之见是否有当伏乞训示遵行再查新例凡三十九条细密谨严汇成一卷而百姓蚩蚩几难卒读惟于周密之中敬求简明之法庶几易知易从根株可以净尽用敢于三十九条内除开设窑口等弊为本邑所无又旗人太监之犯禁吏兵部议官吏之失察均与平民无相干涉不复开载外谨择其与书役兵丁军民人等切实紧要者敬录二十条另刊发交书役乡保人给一册俾令易于观览触目警心以仰副大人刑期无刑之至意卑职实从小民无知力求简明起见是否有当伏乞训示施行实为德便附呈摘录新例二十条 

　　○谕书役并给鸦片烟新例示 

　　窃照现奉新颁条例吸食鸦片烟人犯各直省以奉到部文之日为始予限一年六个月限满不知悛改无论官员军民人等一概拟绞监候其在一年六个月限内平民杖一百流二千里不能供出贩卖之人杖一百流二千五百里在官人役照平民加一等治罪盖书役为本官耳目办理文案勾摄罪人是其专责若先故违禁令吸食鸦片是明知故犯矣故例加平民一等本县自上年奉文查禁之后因思法行自近稽察之方必以书役为首屡经谆谆告诫凡有平时食烟之人迅速遵照颁发药方依法制服全行断绝并令尔等总书总役出具互保切结此后书役中如再有违禁吸烟情事一经查出定将互保之书役一体治罪本县仍随时密访将食烟有瘾者签提到案当堂试验并令呈缴烟具汇案缴销一年以来虽不乏制方断瘾之人而倚恃蠹猾仍然吸食者亦复不少本县考成所在岂肯为尔等受朦蔽之名自贻失察之咎除将奉颁条例刊刻二十条出示晓禁外合行谕饬谕到该房班总书役等各自猛省及早回头如系本身吸烟有瘾尚未戒绝迅速查照前颁良方制药服食其本房班各书役中凡有食烟之人亦即晓以利害将烟土器具立即赴案呈缴勿使迷途不返傥该书役等瞻徇情面代为容隐本县耳目最近一经访闻得实定将该总书役等照知情容隐之地保邻佑与本犯一律惩办勿谓言之不早也凛遵特谕朱书一通六房三班各给一纸实贴晓谕又新例一本 

　　○谕各乡保并给鸦片烟新例 

　　照得鸦片烟新例凡开设烟馆栽种售卖等犯兵役受贿包庇与本犯一律科罪其知情之地保邻佑杖一百徒三年有赃者计赃准枉法从重论等语诚以开馆诱食煎熬售卖该乡保闻见最近无不周知苟非受贿故纵即系知情容隐至于吸食之人既经食烟有瘾亦难掩人耳目欲绝其萌芽之始必先惩其庇护之人本县奉文之后已将颁发新例摘录二十条剀切晓谕诚恐该乡保等视为具文玩泄从事合行谕饬谕到该乡保即将发去告示条例会同本庄耆老徧行晓谕将开馆引诱制土煎熬及吸食鸦片烟之人劝令立即据实赴官自首并将烟土烟膏烟鎗烟具尽数呈缴照例准予免罪傥经此次晓谕之后该庄地面再有前项开馆贩土食烟等犯一经本县亲自访闻查拏除将正犯照例治罪外定将知情容隐之地保邻佑各照新例分别惩办决不宽贷该乡保等务各自顾身家认真稽察切勿代人受过自取谴尢凛之慎之特谕每庄地保各给一纸并告示新例一本 

　　○谨摘议禁鸦片烟新例二十条 

　　一开设鸦片烟馆原例为首拟绞监候为从拟满流今拟私开鸦片烟馆引诱良家子弟者首犯拟绞立决房屋入官从犯及知情租给房屋之犯发新疆给官兵为奴房屋一律入官兵役受贿包庇与犯一体科罪其知情之地保邻佑人等俱仍照旧例杖一百徒三年有赃者计赃准枉法从重论 
　　一得财卖放鸦片烟案犯之官役人等向无治罪专条今拟拏获兴贩鸦片烟及吸食之犯如有不肖官吏并兵役人等得财卖放者与本犯一体治罪赃重者计赃以枉法从重论 
　　一禁卒人等递给鸦片烟与犯人吸食向无治罪专条今拟内外问刑衙门收禁人犯如有禁卒人等私行传递或代买鸦片烟与犯人吸食者发极边烟瘴充军其奉官解递看守之犯解役看役人等有犯前项情弊发近边充军赃重者计赃以枉法从重论 
　　一栽烟诬赖之犯向无治罪专条今拟拏获鸦片烟见瘾发有据者方坐不许妄扳拖累如兵役人等并地方匪棍冒充兵役假以查拏鸦片烟为由肆行抢夺并怀挟仇恨或希图讹诈栽烟诬赖审实不分首从俱照诬良为盗例发边远充军赃至一百二十两以上者为首拟绞监候 
　　一鸦片烟案犯告称留养向无专条今拟鸦片烟案内问拟流罪以上人犯有告称留养者概不查办 
　　一鸦片烟案内自首及闻拏投首人犯向无专条今拟鸦片烟案内人犯如有事未发而自首者照犯罪自首律准其免罪闻拏投首者于本罪上减一等科断首后复犯加一等治罪不准再首 
　　一吸食鸦片烟之案止准地方官弁访拏究办不准旁人讦告如有讦告者均不准审理傥系干犯名义仍照本例治罪 
　　一栽种鸦片烟及买土煎熬售卖人犯原例为首发边远充军为从流二千里兴贩鸦片烟人犯为首发近边充军加枷为从满徒今拟内地奸民人等有栽种罂粟花收浆制造鸦片烟土或煎熬成膏售卖及兴贩鸦片烟膏烟土发卖图利数至五百两或虽不及五百两而兴贩多次者首犯拟绞监候为从发极边烟瘴充军若兴贩仅止一二次并为数不及五百两为首发新疆给官兵为奴为从发极边足四千里充军兵役受贿包庇与首犯一体科罪赃重者计赃以枉法从重论其知情租给田地房屋之业主及知情受雇之船户俱在一年以外者发边远充军一年以内杖一百流二千里半年以内杖一百徒三年田地船只房屋一律入官有能自行首告将犯指拏到官者免罪田地船只房屋并免入官首而无获者但准免罪田地船只房屋仍行入官邻佑地保知而不首各杖一百有赃者计赃准枉法从重论 
　　一吸食鸦片烟人犯在京各衙门以奉 
　　旨之日为始各直省以奉到部文之日为始均予限一年六个月限满不知悛改无论官员军民人等一概拟绞监候其在一年六个月限内犯者仍分别办理 
　　一平民吸食鸦片烟在一年六个月限内犯案者照旧例加重杖一百流二千里不能供出贩卖之人加一等杖一百流二千五百里 
　　一在官人役并官亲幕友长随人等一年六个月内吸食者照平民加一等治罪 
　　一职官买食鸦片烟原例加平民一等治罪今拟职官买食鸦片烟在一年六个月内者仍加平民一等治罪均从重发往新疆地方当苦差 
　　一兵丁买食鸦片烟原例加平民一等治罪今拟在京各旗及各省驻防绿营兵丁买食鸦片烟在一年六个月内者发近边充军 
　　一开设烟馆及栽种罂粟等花制烟售卖并兴贩鸦片烟首从各犯除现拟死罪外其余亦俟一年六个月后均拟绞监候 
　　一拏获吸食鸦片烟人犯讯明虽经改悔戒绝但存有鸦片烟灰未经毁弃者向无专条均酌照不应重律杖八十今拟加二等杖一百治罪 
　　一制造及贩卖鸦片烟器具者照造卖赌具例分别治罪 
　　一同居子弟有买食鸦片者除本犯照例惩办外将家长照不能禁约子弟为窃之例治罪 
　　一职官吸食鸦片犯案在一年六个月以内发往新疆者永不叙用各该大臣等概不准因事保奏 
　　一向例缉私兵弁准带官编字号鸟鎗遇有大伙盐枭拒捕准令开放格杀勿论嗣后查拏鸦片遇有大伙聚众持械拒敌官兵者亦准施放鸟鎗格杀勿论其拒捕之犯聚至三人以上执持器械杀人者为首并杀人之犯俱拟斩立决伤人之犯斩监候若伤人未死首犯斩监候为从下手如刃伤及折伤以上者拟绞监候伤非金刃又非折伤及在场助势未曾伤人各犯俱发往新疆给官兵为奴其聚众持械未经拒捕之首犯无论兴贩次数及烟数多寡俱拟绞监候为从发极边烟瘴充军 
　　一吸食巳戒平民例得免罪而官民应分别办理查吸食鸦片期于能戒而止平民已戒即同无罪之人若现任官员为民表率但经吸食之人即难更司查办之责嗣后现任各员如有曾经吸食者该上司即行揭参勒令休致 

　　○严禁贩米出境并酌定市价示 

　　国以民为本民以食为天兴邑地处下河田有高低收有丰歉所产稻谷仅敷本地民食兹访闻米价近日每石陡长至四五百文之多总由奸牙勾通殷户囤积稻谷堆贮廒栈抬价居奇并不照依市值发行砻米平卖甚至勾引外来客商私行趸贩装运出境当此青黄不接小民买食维艰私贩愈多则市价愈贵储蓄愈空甚至捏造谣言谎传水讯以为抬价居奇之地致使人心惶惑民不聊生思之实堪痛恨除密访查拏酌定市价外合行出示严禁为此仰阖邑牙行人等知悉自示之后尔等殷户务将稻谷照依现定价值发行砻米平卖毋许堆贮囤积高抬市价串同客商贩运出境渔利病民傥敢故违一经察出定提严究断不宽贷各宜凛遵毋违特示 

　　○改复陈公祠记 

　　予因教民女纺织不得其处闻县署外街南有乡约所为乡约办公之地予趋视之见有神像询之知为陈公宇祠也考县志不载陈公为何时人亦不详其乡贯祗于名宦中得其人而无传古者有功于民则祀之想此公必非无因而祀也第揆以有举莫废之义令乡约办事其中则可因乡约而失陈公之名则不可遂易以匾额设织局焉俾邑之人知贤有司之名即以励后之凡为有司者 

　　海陵从政录
