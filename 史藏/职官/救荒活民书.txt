钦定四库全书

　　史部十三

　　救荒活民书

　　政书类三

　　邦计之属

　　提要

　　臣等谨案救荒活民书三卷宋董煟撰煟字季兴鄱阳人绍熙五年进士尝知瑞安县是书前有自序谓上卷考古以证今中卷条陈救荒之策下卷备述本朝名臣贤士之所议论施行可为法戒者书中所叙如以常平为始自隋义仓为始自唐太宗皆不能逺考本原然其载常平粟米之数固隋书所未及志也其宋代蠲免优恤之典载在宋史纪志及文献通考续通鉴长编者此撮其大要不过得十之二三而当时利弊言之颇悉实足补宋志之缺劝分亦宋之政令史所失载而此书有焉他若减租代种淳熙恤灾令格皆可为史氏拾遗而宋代名臣救荒善政亦多堪与本传相叅证犹古书中之有禆实用者也

　　乾隆四十五年五月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●救荒活民书原序

　　臣闻水旱霜蝗之变何世无之然救荒无术则民有流离饿莩转死沟壑之患臣不才幼尝窃慕先朝冨弼活河朔饥民五十余万私心以为贤于中书二十四考远矣困处闾阎熟覩民间利病与夫州县施行之善否心口相誓异时获预从政愿少摅活民之志于是编次厯代荒政厘为三卷上卷考古以证今中卷条陈今日救荒之策下卷则备述本朝名臣贤士之所议论施行可鉴可戒可为矜式者以备缓急观览名曰救荒活民书然半生竒蹇晚叨一第而忧患薫心齿髪疎落深恐蒲栁之资不任风雪则臣之素志无由获伸谨缮写进呈伏望圣慈万几余闲俯赐乙夜之览傥或可备采择乞赐睿旨颁行州县庻几上助九重惠泽黎元之万一云臣诚惶诚恐顿首顿首从政郎臣董煟上进

　　救荒活民书原序

　　●钦定四库全书

　　救荒活民书卷上

　　（宋）董煟 撰

　　帝曰弃黎民阻饥汝后稷播时百糓禹曰洪水滔天浩浩懐山襄陵下民昏垫予乗四载随山刋木暨益奏庶鲜食予决九川距四海浚畎浍距川曁稷播奏庶艰食鲜食懋迁有无化居烝民乃粒万邦作乂
　　煟曰唐虞之时国用尚简上之人取于民者甚少凡山泽之利尽在于民故当阻饥之际特使通融有无而已今世民困财竭则通融有无须上之人有以考之然规模浅陋者犹滞于一隅殊失唐虞懋迁之意

　　汤旱而祷曰政不节欤使民疾欤何以不雨而至斯极也宫室崇欤妇谒盛欤何以不雨而至斯极也苞苴行欤谗夫昌欤何以不雨而至斯极也
　　煟曰公孙弘以汤之旱为桀之余烈遂有以启武帝之玩心大抵天变如父母之震怒为人子者知其虽非在已亦当恐惧敬事以得父母之欢心成汤圣人平时岂有此六事然必一一以为言者所以见其敬天之至也况未至成汤者可不自责哉

　　大司徒以荒政十有二聚万民一曰散利二曰薄征三曰缓刑四曰弛力五曰舍禁六曰去几【闗市不讥也】七曰眚礼【凶荒杀礼】八曰杀哀九曰蕃乐【蕃读为藩谓闭蔵乐器而不作】十曰多昏十有一曰索鬼神【求废祀而修之也】十有二曰除盗贼
　　煟曰周礼救荒以散利薄征居其首今之郡县专促办财赋而讳言灾伤州县之官有抑民吿诉者检视之官有不敢保明分数者非不识古人活民之意顾亦迫于诸司之征榷有所不暇计虑耳然以生民社稷为念者忍无策以处之

　　大荒大札则令邦国移民通财舍禁弛力薄征缓刑
　　煟曰谨按注云大荒大凶年也大札大疾疫也移民者辟灾就贱也其有守不可移者则输之谷梁王移民粟之举正得周礼救荒之遗意而孟子不取者非不取夫此也特讥其平居无事不能行仁政徒知罪岁而已耳

　　遗人掌邦之委积以待施惠乡里之委积以恤囏厄门闗之委积以养老孤郊里之委积以待宾客野鄙之委积以待羇旅县都之委积以待凶荒
　　煟曰今之义仓诚得遗人委积之遗意然散贮于乡里郊野县都之间故所及者均遍比年义仓专输之州县一有凶歉村落不能遍及矣今有仁人在上安保其无复仿此意而行之者乎

　　国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色然后天子食日举以乐
　　煟曰古称九年之蓄者盖率土臣民通为之计固非独丰廪庾而已后代失典籍备虑之意忘先王子爱之心所蓄粮储惟计廪庾不知国富民贫其祸尤速今州县有常平仓有义仓朝廷诸路又有封桩米斛至于大军仓丰储仓州仓县仓皆不与焉但赋敛繁重民间实无所蓄耳然官之所蓄又各有司存而不敢发驯致积为埃尘盍亦讲求古人凶年通财之义乎

　　宣王承厉王之烈内有拨乱之志遇烖而惧侧身修行欲销去之诗曰天降丧乱饥馑荐臻靡神不举靡爱斯牲又曰靡人不周无不能止
　　煟曰靡神不举靡爱斯牲说者谓慰安人心然山川祷祠从古有之亦见古人忧畏之切至于靡人不周无不能止自非当时有实惠及民安能如是

　　月令季春之月天子布德行惠命有司发仓廪赐贫穷赈乏絶
　　煟曰古人赈给多在季春之月盖蚕麦未登正宜行惠非特饥荒之时方行赈济而已

　　隐六年京师来告饥公为之请籴于宋卫齐郑礼也庄二十八年冬饥臧孙辰告籴于齐礼也
　　煟曰春秋之时诸侯窃地专封然同盟之国犹有救患分灾之义未尝遏籴也今之郡县不知本原但不容米下河出界回视春秋列国为有愧矣

　　国语鲁饥臧文仲言于庄公曰夫为四邻之援结诸侯之信重之以昏姻申之以盟誓固国之艰急是为铸名器藏寳财固民之殄病是待今国病矣君盍以名器请籴于齐于是以鬯圭玉磬如齐告籴曰不腆先君之敝器敢告滞积以救敝邑
　　煟曰饥荒之年古人虽鬯圭玉磬皆不敢惜犹以请籴今常平义仓本备饥荒内帑之积军旅之外本支凶年若吝而不发诚未考古耳

　　僖十二年冬晋荐饥使乞籴于秦百里奚曰天灾流行国家代有救灾恤邻道也行道有福秦于是输粟于晋自雍及绛相继命之曰泛舟之役僖十四年秦饥乞籴于晋晋人不与僖十五年晋侯及秦伯战于韩获晋侯传云晋饥秦输之粟秦饥晋闭之籴故秦伯伐晋
　　煟曰春秋于诸侯无书获之例而经书曰获晋侯贬絶之也春秋之世王道不絶如线一闭籴而圣人诛之本朝列圣视民如伤屡降诏旨不许诸路遏籴坐以违制而迩来官司各专其民辄违上意此皆讲求未至耳

　　僖二十一年夏大旱欲焚巫尫臧文仲曰非旱备也修城郭贬食省用务穑劝分有无相济此其务也
　　煟曰有无相济真救荒之良法今州县各私其民官司各私其职莫肯通融异县贮储不恤邻邑哀哉

　　春秋之时郑饥未及麦民病子皮饩国人粟户一锺是以得郑国之民故罕氏世掌国政以为上卿宋饥司城子罕出公粟以贷使大夫皆贷司城氏贷而不书宋无饥人晋叔向闻之曰郑之罕宋之乐二者其皆得国乎
　　煟曰子皮子罕为二国之卿固与宰天下者大相逺不知其惠之所及者能几而天之佑善罕氏遂世掌国政于郑乐氏遂有后于宋葢亦传所谓天灾流行国家代有行道有福者理必然耶

　　管仲相桓公通轻重之权曰岁有凶穰故谷有贵贱民有余则轻之故人君敛之以轻民不足则重之故人君散之以重使万室之邑有万锺之藏千室之邑有千锺之藏故大贾蓄家不得豪夺吾民矣
　　煟曰李悝之平籴寿昌之常平其源盖祖于此今之和籴者务求小利以为功殊忘敛散所以为民之意

　　哀公问于有若曰年饥用不足如之何对曰盍彻乎曰二吾犹不足如之何其彻也曰百姓足君孰与不足百姓不足君孰与足
　　煟曰圣贤救荒大抵以寛征薄赋为先书曰民为邦本本固邦宁

　　葵丘之会五命曰无曲防无遏籴
　　煟曰赵岐注云无曲防无曲意设防禁也无遏籴无止谷不通邻国也然必当时已有遏籴之患故齐威因诸侯之会而预戒之

　　梁惠王曰寡人之于国也尽心焉耳矣河内凶则移其民于河东移其粟于河内河东凶亦然察邻国之政无如寡人之用心者邻国之民不加少寡人之民不加多何也孟子乃以王政告之曰今狗彘食人食而不知检涂有饿莩而不知发人死则曰非我也岁也王无罪岁斯天下之民至焉
　　煟曰人君平居无事横征暴敛不能使民养生丧死而无憾一遇水旱虽移民移粟孟子以为不知本

　　李悝为魏文侯作平籴之法曰籴甚贵伤民甚贱伤农若民伤则离散农伤则国贫故甚贱与甚贵其伤一也善为国者使民无伤而农益劝故大熟则上籴三而舍一【计民食终岁长四百石官籴二百石】中熟籴二下熟籴一使民适足价平而止小饥则发小熟之敛中饥则发中熟之敛大饥则发大熟之敛而粜之故虽遇饥馑水旱籴不贵而民不散取有余而补不足行之魏国国以富强
　　煟曰今之和籴其弊在于籍数定价且不能视上中下熟故民不乐与官为市所为患者吏胥为奸交纳之际必有诛求稍不满欲量折监赔之患纷然而起故籴买之官不得不低价满量豪夺于民以逃旷责是其为籴也乌得谓之和哉至于已籴之后又不能以新易陈故积而不散化为埃尘而民间之米愈少也汉食货志曰吏良而令行故民赖其利焉诚哉是言

　　汉兴接秦之敝诸侯并起民失业作而大饥馑米石五千人相食死者过半髙祖乃令饥民就食蜀汉文帝后元六年大旱蝗弛山泽发仓庾以济民
　　煟曰宣帝本始三年旱后汉章帝元年旱并免民租税汉家救荒大抵厚下

　　景帝后元二年令内史郡不得食马粟没入县官令徒衣七緵布止马舂为岁不登禁天下食不造岁省列侯遣之国
　　煟曰谨按曲礼岁凶年谷不登君膳不祭肺马不食谷驰道不除祭事不县大夫不食粱士饮酒不乐玉藻曰年不顺成君衣布搢本闗梁不租山泽列而不赋土功不兴大夫不得造车马榖梁曰大侵之礼君食不兼味台榭不涂鬼神祷而不祀古人救荒之政凡可以利及于民者靡不毕举景帝所行皆得古人救荒之遗法所以与文帝并称为贤君欤

　　鼌错曰人情一日不再食则饥终岁不制衣则寒腹饥不得食肤寒不得衣虽慈母不能保其子君安能以有其民哉明主知其然故务农桑薄赋敛广蓄积以实仓廪备水旱故民可得而有也夫珠玉金银饥不可食寒不可衣故明君贵五榖而贱金玉
　　煟曰陆贽尝谓国家救荒所费者财用所得者人心今错谓腹饥不得食虽慈母不能保其子人君安能以有其民此意惟贽得之

　　错建言今募天下入粟县官得以拜爵除罪又言入粟郡县足支一岁以上时赦勿收民租如此则德泽加于万民若遭水旱民不困乏其后上郡以西旱复修卖爵令
　　煟曰国家赈济之赏非不明白五千石承节郎进士迪功郎四千石承信郎进士补上州之学然近年州县行之无法出粟之后所费不一故民有不愿就者焉

　　武帝时河内失火延烧千余家上使汲黯往视之还报曰家人失火屋比延烧不足忧臣过河南贫人伤水旱万余家或父子相食臣谨以便宜持节发河南仓粟以赈贫民臣请归节伏矫制之罪上贤而释之
　　煟曰古者社稷之臣其识见施为与俗吏固不同也黯时为谒者而能矫制以活生灵今之太守号曰牧民一遇水旱牵掣顾望不敢专决视黯当内愧矣

　　元封元年旱上令官求雨卜式言县官当食租衣税而已今弘羊令吏坐市列肆贩物求利烹弘羊天乃雨
　　煟曰桑弘羊领大农作平凖之法于京师令逺方之物如异时商贾所转贩者为赋尽笼天下之货物贵则卖之贱则买之万物不得腾踊民不益赋而天下用饶当时议者犹欲烹之谓夺民之利伤和气也今民利无遗矣而聚敛之臣黙思弘羊可烹之语可不寒心哉

　　元封四年闗东流民二百万口无名数者四十万公卿议欲徙流民于边丞相石庆上书乞骸骨上诏报切责之
　　煟曰流民移徙诚当安集劳来乃欲徙之于边固非良策顾乃切责宰相武皇救荒之术疎矣本朝富弼青州赈救流民规画过于汉家逺甚

　　武帝元鼎元年诏曰京师虽未为丰年山林池泽之饶与民共之今水潦移于江南迫隆冬至朕惧其饥寒不活方下巴蜀之粟致之江陵遣博士等分行谕告所抵无令重困吏民有赈饥民免其厄者具举以闻
　　煟曰江南水潦下巴蜀之粟致之江陵其通融有无不滞于一隅与近来州县配抑认米赈籴有间矣是时师旅宫室百役并兴而忧民之心其切如此武帝所以异于秦皇也

　　宣帝五鳯四年丰穰谷石至五钱耿寿昌建言令边郡皆筑仓以谷贱时増价而籴以利农谷贵时减价而粜以利民名曰常平仓民甚便之
　　煟曰汉之常平止立于北边李唐之时亦不及于江淮以南本朝常平之法遍天下葢非汉唐之所能及也

　　元帝即位大水齐地饥民多饿死诸儒多言盐铁官常平仓可罢毋与民争利上从其议皆罢
　　煟曰盐铁可罢而常平不可罢但厘革其弊可耳今乃遽罢之过矣元帝之失岂特优柔无断欤

　　王莽时南方枯旱使民煮木为酪酪不可食重为烦扰又令饥人掘鳬茈食之流民入闗者数十万人置养赡院以廪之吏盗其廪饥死十七八
　　煟曰木岂可煮以为酪莽之规模如此其即日败亡也宜哉

　　后汉建武六年春诏曰徃岁旱蝗虫为灾人用困乏其令郡国有谷者廪给永兴二年诏五谷不登其令郡国种芜菁以助人食
　　煟曰饥年食蕨根煮野菜拾橡子采圣米凡可以度命之计者随所在而为之无遗法要是上之人当有以通融之使下无遏籴抑价闭粜之患斯为上也

　　永元五年遣使者分行三十余郡贫民开仓赈给六年诏流民所过郡国皆廪之永初二年遣光禄大夫樊凖吕仓分行冀兖二州廪贷流民
　　煟曰近岁温台衢婺流民过淮甸者接踵于道冲冐风雪扶老携幼狼狈者不可胜言而为政者不闻其留意者不过张榜河渡劝抑使还岂知业已破荡归无自安之路矣回视所过郡国皆廪之者宁不愧哉

　　魏黄初二年冀州大蝗岁饥使尚书杜畿持节开仓廪以赈之
　　五年冀州饥遣使者开仓廪赈之
　　六年春遣使者巡行沛郡问民间疾苦贫者赈贷之
　　孙权赤乌三年民饥诏遣使开仓廪赈贫者
　　晋武帝泰始三年青徐兖州水遣使赈恤
　　煟曰人主身居九重每患下情不能上达故遣使若孙权曹操立国之初礼仪简略故使者所过无烦扰本朝诸路置使一有水旱而诸司悉以上闻矣此其享国之长所以过于前代

　　隋文帝开皇三年置常平仓粟藏九年米藏五年下湿之地粟藏五年米藏三年皆着于令
　　煟曰今之常平义仓多藏米而少藏粟故积乆不发化为埃尘非但支移之弊而已近有臣寮奏请虑立法太重而上下蔽蒙虚文为害乞令州县各具见在常平钱米实数与提举司差官盘量检点自今日以后不许他用而尽赦其日前支移之罪庶几缓急之际不至有误其说似可行也

　　唐太宗谓王珪曰开皇十四年大旱隋文帝不许赈给而令百姓就食山东比至末年天下储积可供五十年炀帝恃其富饶侈心无厌卒亡天下但使仓庾之积足以备凶年其余何用哉
　　煟曰蓄积藏于民为上藏于官次之积而不发者又其最次太宗咎隋文积粟起炀帝之侈心其规模宏逺不乐聚敛可知矣近世救荒有司鄙吝不敢尽发常平之粟至于丰储广惠等仓又往往乆不支动化为埃尘谅未悉太宗之意

　　闗中旱饥民多卖子以接衣食诏出御府金帛为赎之归其父母诏以去岁霖雨今兹旱蝗赦天下其略曰若使百姓丰稔天下乂安移灾朕身以存万国是所愿也甘心无吝会所在有雨民大恱
　　煟曰王者以得民为本凡此举动皆足以得民之欢心太宗真至治不世出之主哉

　　畿内有蝗上入苑中见蝗掇数枚祝之曰民以谷为命而汝食之宁食吾之肺肝举手欲食之左右諌曰恶物或成疾上曰朕为民受灾何疾之避遂吞之是岁蝗不为灾
　　煟曰太宗存心爱民观其朕为民受灾何疾之避之语其爱民之心真切如此宜其一念感通蝗不能为害也

　　太宗置义仓常平仓以备凶荒髙宗以后稍假义仓以给他费至神龙中略尽元宗即位复置之其后第五琦请天下常平仓皆置库以蓄本钱徳宗时赵赞又言自军兴常平仓废垂三十年凶荒费散馁死相食不可胜纪自陛下即位京城两京置常平虽频少雨泽米不腾贵可推而广之徳宗纳其言
　　煟曰常平和籴救荒实政然尝观宪宗即位之初有司以岁丰熟请畿内和籴当时府县配户督限有稽违则迫蹙鞭挞甚于赋税号为和籴其实害民今之和籴者可不鍳惩此弊乎

　　大厯二年秋霖损稼渭南令刘澡称县境苗独不损上曰霖雨溥博岂渭南独无更命御史朱教视之损三千余顷上叹曰县令字民之官不损犹应言损乃不仁如是乎贬澡南浦尉
　　煟曰代宗斯言真得人君之体然今之县令孰无爱民之心顾惟一有荒歉县道固难支吾矣而上司责令赈救供报纷然费扰不一又有使者不测巡按吏辈诛求小不满意则妄生事端由是月桩月解愈难办集今须上官先灼见此弊上下同心勤恤民隐可也

　　贞元十四年旱民请蠲免租京兆尹韩皋虑府帑已空奏不敢实其后事闻于上贬抚州司马
　　煟曰旱伤所当赈恤傥不蠲租则催科日逼而民必思乱其祸有不可测者韩皋之贬也宜哉

　　元和间南方旱饥遣使赈恤将行宪宗戒之曰朕宫中用帛一匹皆计其数惟赈恤百姓则不计所费卿辈当体此意煟
　　曰洪范云天子作民父母以为天下王谓之作民父母当以斯民为念宪宗云惟赈恤百姓则不计所费非惟识人君之体正与洪范父母之意合

　　宪宗元和七年上谓宰相曰卿辈屡言淮南去岁水旱近有御史自彼还言不至为灾李绛对曰御史欲为奸谀以恱上意耳上曰国以人为本民间有灾当急救之岂可复疑即命速蠲其租
　　煟曰陆贽论江淮水旱有云流俗多狥謟谀揣所恱意则侈其言度其恶闻即小其事斯言正与李绛合

　　咸通十年陜民诉旱观察使崔嶤指庭树曰此尚有叶何旱之有杖之民怒作乱逐嶤
　　煟曰水旱灾伤而不知以民为念其祸必至于此书曰臣为上为徳为下为民若嶤者失其所以为民之义矣安知辅上之徳哉

　　懿宗时淮北大水征赋不能办人人思乱及龎勋反附者六七万人自闗东至海大旱冬蔬皆尽贫者以蓬子为面槐叶为虀干符中大旱山东饥中官田令孜为神策中尉怙权用事督赋益急王仙芝黄巢等起天下遂乱公私困竭昭宗在鳯翔为兵所围城中人相食父食其子天子食粥六官及宗室多饥死而唐祚遂亡
　　煟曰当太宗时元年饥二年蝗三年大水上忧勤而抚之至四年而米斗四五钱观此则知广明之乱虽起于饥荒之余亦上之人无忧民之念耳葢天下非有水旱之可忧而无水旱之备者为可惧

　　同光三年大水两河流徙庄宗与后畋逰是时大雪军士寒冻宰相请出库物以给军后不许宰相论于延英后居屏间属耳因取妆奁及皇子满喜置帝前曰诸侯所贡给赐已尽宫中惟有此耳请鬻以给军及赵在礼乱始出库物以赉之军士负而诉曰吾妻子已饿死得此何为上曰适得魏王报平蜀得金银五十万尽给尔等曰与之太晚得之亦不感恩
　　煟曰尝考周人财用之制有内府以受其藏有职内以受其用宜可以纵一人之欲然天子无私藏王后无移用者以冡宰制财用之故岁荒民乏则权或薄征或散利皆可以通融筭有无天子敛其财特以为天下之用而吾身无与焉自汉人以私藏归之少府专供上用后世因之为私有于是民虽告病而上不知恤海内旣贫而人主独富凡内库所蓄欲损尺帛斗粟以及民而重如丘山盖流弊之极有如庄宗者可不鍳哉

　　国朝建隆元年遣户部郎中沈伦使呉越归奏扬泗饥民多死郡中军储尚百余万斛可贷于民至秋复収新粟有司沮伦曰今以军储赈饥民岁若荐饥恶所収取孰任其咎帝以难伦伦曰国家以廪粟济民自当召和乐而致丰年岂复有水旱耶帝即命发廪贷民
　　煟曰圣主所为其英谋睿断自有出人意表者敬观太祖皇帝不惑羣议发军储以救民饥真得通融有无以陈易新之术

　　干徳元年夏四月诏诸州长吏视民田旱甚者则蠲其租不俟报
　　煟曰岁之灾变旱伤至易晓也歴时不雨孰不知旱旱则命长吏上闻而蠲其租何必俟报臣见今时州县或遇灾伤两次差官检覆使生民先被骚扰之苦然后量减租入之数所得几不偿所费矣宜以干徳之诏为法

　　至道二年诏官仓发粟数十万石贷京畿及内郡民为种有司言请量留以供国马太宗曰民田无种不能尽地利且竭廪以给之国马以蒭藁可矣
　　煟曰廐焚子退朝曰伤人乎不问马孟子曰廐有肥马民有饥色野有饿莩此率兽而食人也圣人贵人贱物如此饥荒之年其忍以菽粟给马哉

　　祥符中澶州上言民诉水旱二十亩以下求蠲租者所伤不多望勿受其诉真宗曰若此贫民田少者常不及矣朕以灾沴蠲租正为贫民下户岂以多少为限耶独虑诸州不晓此意当徧戒之
　　煟曰自田制壊而兼并之法行贫民下户极多而中产之家赈贷之所不及一遇水旱狼狈无策祗有流离饿莩耳今真宗以灾沴蠲租正为贫民下户此非圣谟宏逺灼见闾阎之病乎

　　大中祥符诏江淮发运司岁留上供米五千石以备饥年赈济
　　煟曰祖宗之时上供之米犹每歳截留以备赈济则常平义仓无所吝惜可知矣然则祥符之诏可不端拜而大书乎

　　仁宗初即位干兴元年十二月以京城谷价翔贵出常平仓米分十四场贱粜以济贫民庆歴元年十一月以京城谷价涌贵发廪一百万石减价出粜以济贫民四年正月诏陜西榖价翔贵其令转运司出常平仓米减价以济贫民皇佑三年十二月癸巳诏曰天下常平仓其依元籴价粜以济贫民毋得収余利以希恩赏
　　煟曰昔苏轼论救荒大计全在广粜常平斛斗若乗艰食之际便行减价出粜平凖在市米价则人皆受赐亦可免流移之灾此外更无长策若巡门俵米拦街散粥终无救于饥馑其俵散之利所及者狭不如出粜之利所及者广也观此则知蘓轼所论真得祖宗之遗意但当推行村落尤为尽善尽美耳

　　仁宗尝谓顷者江南岁饥贷民种粮数十万斛且屡经倚阁而转运督责不已民贫不能自偿昨遣使安抚始以事闻不尔则民间之弊无由上达其悉蠲之
　　煟曰李沆为相毎奏对尝以四方水旱盗贼为言范仲淹为江淮宣抚使见民间以蝗虫和野菜煮食即日取以奏御乞宣示六宫非特下情当上达亦诚相业所当为也

　　天禧元年四月濮州侯日成上言本州岛富民储蓄斛■〈豆斗〉不少近来不住増其价直乞差使臣与通判点检逐户数目量留一年之费外依祥符八年秋时毎斛上収钱十五文省尽令出粜以济贫民诏只依前后勅旨劝诱出粜余不得行虑扰民也
　　煟曰富民有米本欲粜钱官司迫之愈见藏匿须当有术以出之其术谓何臣于劝分抑价篇论之详矣然则祖宗不从日成上言真识大体

　　天圣七年闰二月诏河北转运司契丹流民其令分送唐邓襄汝州以闲田处之并令所过日人给米二升初河北转运司言契丹歳大饥民流过界河上谓辅臣曰虽境外之民皆是朕之赤子也可赈救之故降是诏
　　煟曰境外之民一遇饥歉流徙过界仁皇尚且赈救之圣度广大如此况同路同郡之民为守令者其可不加意乎

　　天圣七年六月河北大水坏澶州浮桥七月命三司刑部郎中锺离瑾为河北安抚使仍诏瑾所至发官廪以赈贫之其被溺之家见存三口者给钱二千不及者半之溺死而不能収敛者官为瘗埋已检放税外听近输官权停州县配率其经水仓库营壁亟修全之卑下者徙髙阜处水损官物先为给遣坊监亡失官马者更不加罪止令根究所部官吏贪暴不能存恤者奏劾之见系狱囚委长吏从轻决遣其备边事机民间疾苦悉具经画以闻
　　煟曰祖宗救灾非特旱伤祷祈蠲减而已凡大水卒然而至漂荡民庐浸湿官廪其赈恤经画之方尤为详悉真可端拜为矜式也

　　庆歴四年二月遣内侍赍奉宸库银三万两下陜西博籴谷麦以济饥民
　　煟曰水旱先发常平赈粜义仓赈济度其不足则预觅度牒借内库钱于丰熟去处循环粜籴以济饥民祖宗未尝吝惜今为守令者不知典故惟以等第科抑使出米赈粜不知饥荒之年中产之家自不给足安能有余赈粜哉

　　庆厯七年以旱避正殿诏中外臣僚指陈当世切务又下诏曰咎自朕致民实何愆与其降咎于人不若降灾于朕辛丑祈雨炎日却葢不御是岁江东大饥运使杨弦发义仓以赈之吏欲取旨弦谓吏曰国家置义仓本虑凶岁今须臾而发人将殍死上闻乃褒之
　　煟曰杨逸为光州刺史荒歉连歳以仓粟赈给有司难之逸曰国以人为本人以食为天以此获戾乃所甘心韩韶为嬴长他县流民入界韶闻之乃开仓赈救主藏者争之韶曰长活沟壑之民以此获罪又何歉祖宗毎遇水旱忧惧如此今弦不俟取旨而发义仓诚得二子之用心

　　仁宗毎见天下有奏灾伤州郡必加存恤嘉佑中河北蝗涝时霸州文水县不依编勅告示灾伤百姓状诉及本州岛不以时差官检视转运以为言上曰朝廷之政寄于郡县郡县之政寄于守令守宰之官最为亲民民无灾伤尚当存恤况有灾伤而不为管理岂有心于恤民乎主簿赵师锡罚铜九斤司户晁舜之录事叅军周约判官冯泌各罚铜八斤通判王嘉锡罚铜七斤知县雷守臣冲替上谓左右曰所以必行罚者欲使天下官吏知朝廷恤民之意
　　煟曰祖宗之时州县灾伤不时差官检踏虽主簿司户至微之官姓名亦彻于上至劳圣断责罚可见下情无壅圣主留意饥民如是也

　　熈宁间上以乆旱忧见容色毎辅臣进见未尝不嗟叹恳恻尽罢保甲方田等事以谓地力亦荒政急务宜即施行王安石曰水旱常数尧汤所不免陛下即位以来累年丰稔今之旱暵但当益修人事以应天灾不足贻圣虑上曰此岂细事朕今所以恐惧者正为人事有所未修也于是中书条奏请蠲减赈恤
　　煟曰神宗皇帝毎遇水旱忧见容色至云此岂小事圣主忧民诚笃如此社稷安得不乆长哉

　　熈宁间京师乆旱下求直言之诏其略曰朕之听纳有不得于理欤狱讼非其情欤赋敛失其节欤忠谋谠言郁于上闻而阿谀壅蔽以成其私者众欤诏出人情大悦是日乃雨
　　煟曰谨按是时韩维知制诰京师旱上曰天乆不雨朕夙夜焦劳奈何维曰陛下忧悯灾伤损膳避殿此乃举行故事恐不足以应天变书曰惟先格王正厥事近日畿内诸县督索青苖钱甚急往往鞭挞取足至伐桑为薪以易钱货旱伤之际重罹此苦愿陛下发自英断过而飬人不犹愈于过而杀人也神宗感悟遂下诏

　　熈宁七年正月河阳灾伤常平仓赈济斛斗不足乞更发省仓诏赐常平榖万石兴修水利以赈济饥民六月诏常平仓司卫州封桩粮四万九千余石贷共城获嘉等三县中等阙食户
　　煟曰以常平榖万石兴修水利以济饥民此以工役救荒者也凶年饥歳上户力厚可以无饥下户赈济粗可以免饥惟中等之户力旣不逮赈又不及最为狼狈今以数万石贷中等户国家救荒允惬人情如此

　　熈宁八年正月诏曰方农作时雨雪颇足流民所在令州县晓谕丁壮各愿归乡者并听保结经所属给粮毎程人给米豆一升幼者半之妇女凖此州县毋辄强逐
　　煟曰近年江浙流移之民过淮上者接踵于道暨至失所悔恨欲归无策忧愁而死者不可胜数然则熈宁之诏州县宜效之以为法

　　熈宁八年三月上批沂州淮阳军灾伤特甚百姓不惟阙食农乏谷种田事殆废粒食絶望纠集为盗者多实可矜闵若不优加赈恤恐转至连结羣党难以擒捕陷溺其良民投之死地可速议所以赈恤之遂诏京东路转运提举司发常平钱省仓米等给散孤贫户听差待阙得替官就村依乞人例赈济道殣无主官为収瘗之
　　煟曰凶年饥岁细民得钱亦可杂置他物以充饥膓神宗诏发常平钱并省仓米等第给散葢虑米不给足而继之以钱真得救荒之活法然国家所失者财用而所得者人心陆贽之言惟神宗得之

　　政和七年九月手诏州县遏籴以私境内殊失惠养元元之意自今有犯必罚无赦
　　煟曰嘉佑四年诏诸路运司凡邻路灾伤而辄闭籴者以违制坐之至此复有是诏非州县不能奉行盖俗吏识见浅狭者多也

　　建炎二年七月十九日御批大水飞蝗为害最重之处仰百姓自陈州县监司次第保明奏闻量轻重与免租税
　　煟曰水旱检放止免田租而已今御批欲与免税政合唐人免调之意髙宗真中兴圣主哉

　　绍兴中福建帅臣奏乞措置拯济事髙宗曰拯济为贫民近世拯济止及城郭市井之内而乡村之逺者未尝及之须令措置州下县县下之乡虽幽僻去处亦分委官属必躬必亲则贫民沾实惠矣
　　煟曰赈济当及乡村尝于义仓论之详矣然尝闻蜀道冦作临汝侯嘲罗研曰卿蜀人何乐祸如此研曰蜀中百家为村有食者不过数家贫迫之人十常八九束缚之吏十有二三各令有五母鸡一母彘床上有百钱甑中有数升麦饭虽苏张巧说于前韩白按剑于后将不能一夫为盗葢赈济不及村落其弊如此髙宗论拯济谓幽僻去处亦分委官属必躬必亲所谓不出户庭而周知天下者欤

　　绍兴间户部尚书韩仲通乞以上供之米所余之数岁桩一百万石别廪贮之遇水旱则助军粮及减収籴号丰储仓诏从之上曰所储遇水旱诚为有补非细事也
　　煟曰丰储乃上供所余本备水旱助军食耳后之经国用者倘遇水旱可不明立仓之本意哉

　　绍兴二十八年平江绍兴湖秀诸处被水欲除下户积欠宰执拟令户部具有无损岁计上曰止令具数便于内库拨还朕平时无妄费所积本欲备水旱尔本是民间钱却为民间用复何所惜
　　煟曰王者以天下为家不以私藏为意也髙宗拨内库钱除被水下户之积欠且曰本是民间钱却为民间用复何所惜真王者之度欤

　　绍兴戊寅户部侍郎赵令衿请将州县义仓陈米出粜右仆射沈该等言义仓米在法不应粜籴恐失预备上曰逐郡自有米数若量粜十之三桩其价次年复籴亦何所损
　　煟曰义仓本民间所寄在法不当粜钱但太陈腐则不可食髙宗令桩其价次年复籴与今之粜钱移用者有间矣

　　绍兴间诏义仓之设所以备凶荒水旱又曰祖宗义仓以待水旱最为良法州县奉行不虔寖失本意或遇水旱何以赈救可令监司检视实数补还侵失
　　煟曰屡言义仓本民间以义掊率寄之于官凶荒水旱直以还民不宜认为已物吝而不发也髙宗诏义仓之设所以备凶荒水旱又令检视实数补还侵失大哉王言矣

　　孝宗干道御笔有今春闽中艰食朕甚念之向时诸处赈济多止及于城郭而不及乡村甚为未均卿等一一奏来
　　煟曰韩愈诗云前年闗中旱闾井多死饥我欲进短策无由到丹墀聂夷中亦云我愿君王心化作光明烛不照罗绮筵只照逃亡屋葢伤上之人不恤下也今孝宗虑赈济未均不及村落令卿等一一奏来岂有下情之不上达哉

　　干道七年饶州旱伤措画赈济米本州岛义仓八万余石又拨附近州县义仓五万石并截留在州桩管上供米三万石及献助米二千石并立赏格劝谕上户出米措置赈粜知饶州王秬札子借会子五万贯接续収籴米麦之类得旨依江州旱伤亦措置拨本州岛义仓米四千余石又截上供米六千五百余石劝诱到上户认粜米二万八千六百余石截留贑州起到一万石赈籴本钱四万余贯作本収籴米斛又拨本路常平米十万石吉筠等州见起赴建康府米八万余石桩管米六万七千余石
　　煟曰救饥截留本州岛桩管上供及借会子収籴米麦赈粜皆所当行然非主圣则事多龃龉孝宗以天下生灵为心略无难色然则万世人主宜以为法也

　　干道九年诏江淮闽浙或荐告饥意者水利不修失所以为旱备朕将即官吏勤惰行殿最各殚厥心毋蹈后悔
　　煟曰水利凡农民之与税户自知留心不待上之人加劝而后始兴也但农夫毎患贫而无力税户虽助之然工用终不坚实古人春省耕而补不足意者亦留意于斯欤

　　淳熈令课利场务经灾伤者各随夏秋限依所放分数于租额除豁
　　煟曰当歉歳民穷于财而百事减省课利场务安得如旧臣窃观本朝熈宁八年灾伤最甚放苖米一百三十万石而酒课亏减亦六七十万余贯此可槩见自髙宗中兴之后陈亨伯等议立经緫制窠名而大抵多出酒税茶盐与夫税赋之所入自绍兴三十年臣僚建请始为定额行下诸路提刑司毎岁如数拘催不管拖欠其发纳有限其■〈走赞〉办有赏其违欠有罚自立额之后至凶年饥岁而有司督办益峻而民始以为病矣孝宗着入令中而州县虽遇灾伤不闻举行盖不知本末源流也

　　淳熈九年两降指挥诸路官司不许遏籴多出文榜晓谕如敢违戾令总司觉察申奏
　　煟曰本朝列圣一有水旱皆避内殿减膳彻乐或出宫人理寃狱此皆得古圣人用心孝宗尤切惓惓焉宜其享国长乆恩徳在人虽千百世而未艾也

　　救荒活民书卷上

　　●钦定四库全书

　　救荒活民书卷中

　　（宋）董煟 撰

　　救荒之法不一而大致有五常平以赈粜义仓以赈济不足则劝分于有力之家又遏籴有禁抑价有禁能行五者则亦庶乎其可矣至于检旱也减租也贷种也遣使也弛禁也鬻爵也度僧也优农也治盗也捕蝗也和籴也存恤流民劝种二麦通融有无借贷内库之类又在随宜而施行焉

　　○常平

　　煟曰常平之法专为凶荒赈粜谷贱则増价而籴使不害农谷贵则减价而粜使不病民谓之常平者此也比年州县窘匮往往率多移用差官核实亦不过文具而已自干道间给降会子一百万道兊起诸路常平钱一百万贯而郡县遂多侵用义仓后虽许用会子措置和籴其间未免抑配当时甚患之然则平籴之法遂不可行乎曰不然臣前于李悝后于和籴篇论之详矣但官司籴时不可籍数定价须视歳上中下熟一依民间实直宁毎升髙于时价一二文以诱其来何患人之不竞售哉葢官司措置惟欲救民之病财用非所较若以私家理财规式处之则失所以为常平之意矣
　　一常平法本无岁不籴无岁不粜上熟籴三而舍一中熟籴二下熟籴一此无岁不籴也小饥则发小熟之敛中饥则发中熟之敛大饥则发大熟之敛此无岁不粜也近来熟无所籴饥无所粜其间有司之吝闭为埃尘良可叹息
　　一常平钱物不许移用不知他费不许移用至于救荒正所当用若必待报则事无及矣今遇旱伤去处州县仰一面计度用常平钱于丰熟处循环収籴以济饥民俟结局日以籴本拨还常平可也
　　一常平赈粜其弊在于不能遍及乡村今委隅官里正监视类多文具无实惠及民宜仿富弼青州监散米豆之法变通而行之但水脚之费般运之折无所从出故县不敢请于州村不敢请于县不知饥荒之年人患无米不患无钱毎升増于官中所定之价一文以充上件廪费则自无折阅之虑矣何患赈粜之米不能遍及村落哉但当逐保给歴零卖以防近上户人频买兴贩之
　　一绍兴庚午髙宗皇帝谓执政曰国家常平以待水旱宜令有司以陈易新不得侵用若临时贷于积谷之家徒为文具无实效也
　　一昔苏轼奏臣在浙中二年亲行荒政只用出粜常平米一事更不施行余策若欲抄札贫民不惟所费浩大有出无収而此声一布贫民云集盗贼疾疫客主俱毙惟有依此条将常平斛■〈豆斗〉出粜即官司简便不劳抄札勘■〈豆斗〉给纳烦费但得数万石斛■〈豆斗〉在市自无压下物价境内百姓人人受赐古今之法莫良于此臣谓苏轼之法止及于城市若使县镇通行方为良法也况赈济自有义仓并行不悖此又为政者所当知
　　一或谓减价出粜官廪以压物价固善矣然饥荒之年常平无米则如之何臣曰不然元佑元年四月左司諌王岩叟言访闻淮南旱甚物价涌贵本路监司殊不留意诏发运司截留上供米一十万石比市价量减出粜与闗米人户毎户不得过三石其粜到钱起发上京又何患于无米即此例前贤行之甚多兹不再举

　　○义仓

　　煟曰义仓民间储蓄以备水旱者也一遇凶歉直当给以还民岂可吝而不发发而遽有徳色哉谨按隋开皇五年长孙平建言诸州立社仓于当社委社司执帐检校毎年収积遇岁不熟则均给之唐贞观初尚书左丞戴胄上言隋开皇置天下社仓终文皇得无饥太宗曰为百姓先作储贮以备凶年亦非横敛宜下有司具为令王公以下垦田畞税六升天寳八年天下义仓无虑六千三百七十万余石长庆大中以来约束旣严贮贷不絶至于五代因之以饥馑加之以战伐而义仓不得不废矣庆歴间王其上言以为旧事乆废当酌轻法以行之如唐田亩之税其费太重永徽中别颁新格自上户以降出粟又且不均方今之宜莫若第五等以上于夏秋正税之外毎二■〈豆斗〉纳一升随常赋以入各于州邑择其便地别置仓以储之领于本路转运司今天下大率取一中郡计之夏秋正税粟麦之属且以十万石为率则义仓米一中郡岁得五千石矣【若大官斗収一升则又倍之】矧天下所入之广乎使仍岁丰熟捐有余补不足实天下之利上于是诏天下立义仓然今之州县因仍既乆忘其所以为斯民所寄之物矣
　　一义仓合于民间散贮逺都择人掌之如社仓之法今输于州县非也葢憔悴之民多在乡村于城郭颇少诸储州军多时义仓米随冬苖输纳州仓一有饥馑人民难以委弃庐舍逺赴州郡请求今欲毎遇凶歉之年相度诸县饥之大小拨还义仓米斛其水脚之需亦于米内量地里逺近消克县之于乡亦然如此则山谷之民皆蒙其惠不犹愈于闭为埃尘耗于雀鼠仍使斯民饥饿而死乎
　　一检准令文州县镇寨岁于十月初差官抄检内外老疾贫乏不能自存之人十一月起支【后到者听支】每人日支一升七岁以下减半每五日一次并支至次年正月终止【遇闰及本土収成早晚者官司相度给散时月日通给百五十日止】今江浙水田种麦不广冬间民未困乏其困乏多在青黄未接之时此为政者所宜究也
　　一熈宁初陈留知县苏消言臣领几邑请为文下倡户五等自二石四■〈豆斗〉出粟有差毎社有仓各置守者耆为输纳官为籍记岁凶则出以赈民藏之乆则又为立法使新陈相登即诏行之旣而王安石沮之遂不果行石介著书亦谓隋唐义仓最便若每村立一仓委有年徳者主之遇饥馑量口以给则民不乏矣此法向来福建亦行之若乃民间再自出米不若即义仓行之之为善
　　一绍圣着令诸县义仓米■〈豆斗〉収五合即元丰旧法也大观初乃令増■〈豆斗〉収一升以备赈荒至今行之然义仓米不留诸乡而入县仓悉为官吏移用始也县仓于民犹近取后上三等户皆令输郡则义米带入郡仓转充军食或资颁费岂复还民故遇凶年无以救民之死今若以常歳所取义米令诸乡各建仓贮之县籍其数主以有年徳之辈遇饥馑还以赈民且不劳逺致推行诸乡即民被实惠岂不胜于科抑赈粜之策乎
　　一庆元六年六月臣寮札子言常平义仓国家专恃以待赈救据诸路提举司申户部数目常平钱七十余万缗义仓钱五十余万缗二司之米各几二百万石縁提举主管略不经意徒存虚名二司遂为虚设臣谓常平有籴本固当有钱义仓五十余万缗则诚非令典也攘民所寄之物而私用粜钱廷臣方且昌言而不怪习俗之移人如此
　　一赈济之弊如麻抄札之时里正乞觅强梁者得之善弱者不得也附近者得之逺僻者不得也胥吏里正之所厚者得之鳏寡孤独疾病无告者未必得也赈或已是深冬官司疑之又令覆实使饥民自备糇粮数赴点集空手而归困踏于风霜凛冽之时甚非古人视民如伤之意今县令宜毎乡委请一土户平时信义为乡里推服官员一名为提督赈济官令其逐都择一二有声誉行止公干之人为监视每月送朱墨点心钱县道委令监里正分团抄札不许邀阻乞觅如有乞觅可径于提督官投状申县断治如更抑遏可自于本县或佐官厅陈诉当痛惩一二以励其余其发米赈粜亦如之若此则庶乎少革耳
　　一赈济所以救饥民者多以支米为便不知支米最为重费弊幸又多不系沿流及产米去处般运极为费力往往夫脚与米价相等更有在路减窃拌和之弊若是大荒年分谷米絶无民间艰食不容不措置移运米斛若不是十分荒歉米斛流通物价不涌不如支钱最省便更无伪滥之弊小民将钱可以抽赎典过斛斗或是一■〈豆斗〉米钱可买二■〈豆斗〉杂斛以三二升拌和菜茄煮以为食则是二■〈豆斗〉之粜斛可供一家五七口数日之费然恐官于支钱所委不得其人亦有减克之弊不若钱米兼支实为两利

　　○劝分

　　煟曰民户有米得价粜钱何待官司之劝只縁官司以户等髙下一例科配且不测到场检点故人户忧恐藉以为名闭籴深藏以备不测其往还道路与无厯头之人反无告籴之所推原其弊皆縁吏无策但欲认米之足数假劝分之美名欺罔上司以图观美不知适以病民也臣居村落日观其弊谓上户固所当劝自余中下之家不必劝所谓上户者田亩之跨连阡陌蓄积之红腐相因然今之乡落所谓上户者亦不多矣中下之户凶荒之余所入未能供所出安能有余以赈粜哉人之常情劝之出米则愈不出惟以不劝劝之则其米自出臣谓今莫若劝诱上户及富商巨贾俾之出钱官差牙吏于丰熟去处贩米豆各归乡里以济小民结局日以本钱还之村落无巨贾处许十余家率钱共贩或乡人不愿以钱输官而愿自粜贩者听官不抑价利之所在自然乐趋富室亦恐后时争先发廪则米不期而自出矣此劝分之要术更宜斟酌而行之若山路不通舟楫处又有抄札赈给就食散钱之法初非执一
　　一呉遵路知通州时淮甸灾伤民多流转惟遵路劝诱富豪之家得钱万贯遣牙吏二十六次和赁海船往苏秀収籴米豆归本处依元价出粜使通州灾伤之地常与苏秀米价不殊当时范仲淹乞宣付史馆诚以饥荒之年人旣阙米官复以认米责之则其势颇逆惟俾之出钱各自运来其策为最
　　一天下有有田而富之民有无田而富之民有田而富者每岁输官固藉苗利一遇饥馑自能出其余以济佃客至于无田而富者平时射利浸渔百姓缓急之际可不出力斡旋以救饥民为异时根本之地哉汉家重困商贾盖为此耳今饥馑之年劝诱此曹使出钱粜贩初非重困又况救荒乃暂时之役彼亦安得而辞
　　一淳熈间臣寮上言州县荒政所谓劝分者葢以豪家富室储积旣多因而劝之赈发以惠穷民以济乡里此亦所当然臣访闻去岁州县劝谕赈粜乃有不问有无只以戸等髙下科定数目俾之出备赈粜于是吏乗为奸多少任情至有人户名系上等家实贫窘至鬻田籴米以应期限而豪民得以计免者其余乗日中之急济其奸利縁此多受其害臣窃见朝廷重立赏格劝谕赈粜已是详备所有用等则科粜理宜禁止臣愚欲望睿旨下诸路漕臣严戒所部如有依前用等则科粜即许按劾仍许人户越诉重作施行寻得旨止行劝谕毋得科抑则圣意诚知科抑之弊扰民矣
　　一凶年粜粟以活百姓可谓惠而不费况所及者皆乡曲邻里可以结恩惠可以积阴徳可以感召和气而驯致丰稔可以使盗贼不作而长保富赡其于大姓亦有补矣倘使小民转死沟壑流移他所大姓占田何暇自耕土地荒芜必有所损况又有甚于此者乎止縁间有小民谓官司抑配我所当得不知感谢却使大姓有怠于劝分之意此为县令者所宜知而以此意晓谕可也

　　○禁遏籴

　　煟曰嘉佑四年谏官呉及言春秋之时诸侯相倾窃地专封固不以天下生灵为忧然同盟之国有救患分灾之义秦饥晋闭之籴而春秋诛之圣朝恩施动植视民如伤然州郡之间官司各专其民擅造闭籴之令一路饥则邻路为之闭籴一郡饥则邻郡为之闭籴夫□以上所宜同国休戚而宣布主恩坐视流离又甚于春秋之时岂圣朝所以子育兆民之意者故丁丑诏诸路转运司凡邻郡灾伤而辄闭籴者以违制坐之
　　一或者谓遏籴固非美名然聴他处之人恣行般运不加禁止本州岛本县自至艰籴臣曰此见识狭陋之论也天下一家饥荒亦有路分今邻郡以吾境内丰稔而来告籴义所当恤此宜物色上流丰熟去处劝诱大姓或本州岛发钱差人转籴循环粜贩非惟可活吾境内之民又且可活邻郡邻路之饥民尚何艰籴之有脱使此间之米不许出吾界他处之米亦不许入吾界一有饥馑环视壁立无告籴之所则饥民必起而作乱以延旦夕之命此祸乱之尤速者也淳熈八年八月勅今岁间有旱伤州县全藉邻境或旁近丰熟去处通放客贩米斛已降指挥不得遏籴访闻上流得熟州郡尚不能体认朝廷均一爱民之意辄将客贩米斛邀阻禁遏圣旨札付诸路帅漕司各检坐条法遍行所部州军恪意奉行如敢违戾仰逐司觉察按劾尚或容蔽委御史台弹奏小民闻官司有榜禁遏每遇外人籴米则数十为羣胁持取钱殴人伤损村民亦不敢担米入市民间遂致阙食其令下诈起类如此
　　一检会编勅诸兴贩斛■〈豆斗〉虽遇灾伤官司不得禁止又条法兴贩斛■〈豆斗〉及以柴炭草木博籴粮食者并免纳脚力税钱注云旧收税处依旧即灾伤地分虽有旧例亦免观此则知条勅不许遏籴明矣

　　○不抑价

　　煟曰常平令文诸粜籴不得抑勒谓之不得抑勒则米价随时低昻官司不得禁抑可知也比年为政者不明立法之意谓民间无钱须当籍定其价不知官抑其价则客米不来若他处腾涌而此间之价独低则谁肯兴贩兴贩不至则境内乏食上户之民有蓄积者愈不敢出矣饥民手持其钱终日皇皇无告籴之所其不肯甘心就死者必起而为乱人情易于扇摇此莫大之患何者饥荒之年人虽卖妻鬻产以延旦夕之命亦所不顾若客贩不来上户闭籴有饥死而已耳有刼掠而已耳可不思所以救之哉惟不抑价非惟舟车辐凑而上户亦恐后时争先发廪而米价亦自低矣
　　一昔范仲淹知杭州二浙阻饥谷价方涌■〈豆斗〉计百二十文仲淹増至百八十众不知所为仍多出榜文具述杭饥及米价所増之数于是商贾闻之晨夕争先惟恐后且虞后者继来米旣辐凑价亦随减包拯知庐州亦不限米价而贾至益多不日米贱此皆前贤已行之明验
　　一臣在村落尝见蓄积之家不肯粜米与土居百姓而外县牙人在乡村収籴其数颇多旣是邻邑救荒官司自不敢辄加禁遏止縁上司指挥不得妄増米价本欲少抑兼并存恤细民不知四境之外米价差髙小民欲増钱籴于上户辄为小人胁持独牙侩乃平立文字私加钱于粜主谓之暗点人之趋利如水就下是以牙侩可籴而土民阙食今若不抑其价彼将由近而及逺矣安忍专粜于外邑人哉
　　一绍兴五年行在■〈豆斗〉米千钱时留守叅政孟庾户部尚书章谊亦不抑价大出陈廪毎升粜二十五文仅得时价四之一旣于小民大有所济次年米贱令诸路以上供钱収籴复多赢余况村落腾涌极不过三两月民若食新则价自定矣

　　○检旱

　　煟曰灾伤水旱而告之官岂民间之得已今之守令专办财赋贪丰熟之美名讳闻荒歉之事不受灾伤之状责令里正伏熟为里正者亦虑委官经过所费不一故妄行供认以免目前陪费不虑他日流离饿莩刼夺之祸良可叹也
　　一在法陈诉旱伤之限至八月终止诉在限外不得受理昨来臣寮奏请晚禾成熟乃在八月之后今旱有浅深得雨之处有早晚之不同乞寛期限得旨展半月臣寮申请乞以指挥到县日为始
　　一淳熈元年孝宗御札委帅臣监司令从实检放不得信凭保正伏熟时宪司揭榜许人户经本州岛陈状别差官检放时已十一月矣及帐目到户部户部以令文至八月终止出限者不合受理皆不为除放而人户恃宪司榜示不肯输纳鞭挞过多反为民害
　　一元佑元年谏议大夫孙觉言诸路灾伤各以实言不实者坐之灾伤虽小而言涉过当者不问今民间纵有被诉灾伤县道往往多不受理间有受理去处又不及时差官检踏比至秋成田间所有虽曰无几其服田之家只得随多少収割以就耕垦官司惟见民间収割已毕便指作十分丰熟不容检収是时开场受纳遂即举催全苗贫民下户欲诉则田无可验之禾欲纳则家无见储之粟于是始伐桑柘鬻田产流离转徙弃坟墓而之四方矣

　　○减租

　　煟曰谨按唐人水旱损四则免租损六则免调损七则租庸调俱免今之夏税则唐人之调绢也役钱则庸直也今州县水旱十分去处而夏税役钱未有减免之文至于检放止及田租耳犹切切焉勺合之是计全未识古人用其一缓其二之意臣幼读毕仲衍元丰备对录记熈宁全盛时天下两税钱五百五十余万缗顷年户部侍郎刘邦翰上奏天下经总制钱岁额二千万缗而实到者亦千万缗夫斯钱者唐人除陌之类而其数乃倍于承平时正赋且又东南之一隅民困极矣脱遇水旱是可不为寒心而思所以寛恤之哉

　　○贷种

　　煟曰贷种固所以惠民然不必责其偿也人情易于贷而难于偿征催不集必有勾追鞭挞之患青苗之法可见矣仁宗朝江南岁饥贷民种粮十万斛屡经倚阁而官司督责不已贫民不能自偿上怜而蠲之周世宗亦谓淮南饥当以之贷民或曰民贫恐不能偿世宗曰安有子倒垂而父不为之解者安在责其必偿也今之议贷种粮者当识此意名之曰贷防其滥请之弊耳其所可忧者抄札之际利未之及而扰先之若措置施行之得人此等皆不足为虑

　　○恤农

　　煟曰耕而食者农民也不耕而食者游手浮食之民也自来官司之赈给常先市井之游手与乡落之浮食而缓于农民耕夫且农家寒耕热耘以供众人之食及其饥也不耕者得食而耕者反不得食不免采掘蕨根野葛以充饥肠岂不甚可怜哉臣谓今行抄札之时自五家为甲递相保委同其罪罚曰某人为游手某人为工某人为商某人为农而官之赈给以农为先浮食者次之此诱民务本之一术也

　　○遣使

　　煟曰古人救荒或遣使开仓遣使赈恤遣使循行周询民间疾苦然法令尚简故所过无扰比来诸道置使民间利害悉以上闻安有水旱之不知其所缺者在于赈济无术类多虚文耳今但责监司郡县推救荒之实政则民受其惠不然民方饥饿官方窘匮而王人之来所至烦扰未必实惠及民而先被其扰者多矣神宗时司马光曰今朝廷毎有一事不委之将帅监司守宰使自为方略责以成效而施刑赏常好遣使者衔命奔走旁午于道徒有烦扰之弊而于事未必有益不若勿遣之为愈也

　　○弛禁

　　煟曰古人泽梁无禁闗市讥而不征今山林河泊各有所主又民心不醇一闻榜示因而砍伐坟林大起争竞则弛泽梁之禁已为难行惟有场务邀阻米船此当禁约耳然比年场务课额稍重多藉舟车虽令文米麦不许収税而场务别为名色号曰公使钱多端邀阻虽累降指挥诸处埸务不得将客米船违法収税庻几商贾兴贩然终未能革臣谓为监司太守莫若每遇凶荒去处相度饥年大小奏之朝廷乞权减场务课额一月或半月如此则少寛煎逼之弊自然不敢重困米船亦古人凶年弛禁之意况淳熈令课利场务经灾伤者各随夏秋限依所放分数于租额除豁

　　○鬻爵

　　煟曰名器固不可滥然饥荒之年假此以活百姓之命权以济事又何患焉谨按干道七年八月勅节文湖南江南旱伤委州县守令劝诱有米斛富室上户如有赈济饥民今来立定格目补授名次今具下项　无官人一千五百石补进义校尉【愿补不理选限将仕郎听】二千石进武校尉【如系进士与免文解一次如不系进士候到部与免短使一次】四千石补承信郎【如系进士与补上州文学】五千石承节郎【如进士补廸功郎】文臣一千石减二年磨勘【系选人循一资】二千石减三年磨勘【系选人循一资】仍与占射差遣一次三千石转一官【系选人循两资】仍占射差遣一次五千石以上【取旨优异推恩】武臣一千石减二年磨勘升一年名次二千石减三年磨勘占射差遣一次三千石补转一官占射差遣一次五千石以上【取旨优异推恩】勘会旱伤州县劝诱积粟之家赈济系崇尚风谊即与进纳事体不同三省同奉圣旨依拟定令帅臣监司将劝诱到米斛依数着实置厯拘収委官赈济务令实惠及民仍开具出米人姓名并米数保明申取朝廷指挥依人米立定赏格推恩出给付身其赈粜之家依此减放推赏如有不实官吏重作施行臣谓民间纳米而即得官谁不乐为只縁入米之后所费倍多未能遽得故多疑畏今上下若能惩革此弊先给空名告身付之则救荒不患无米矣或谓大将军告身才易一醉其弊若何不知鳯翔军兴用之无节今只饥荒地分数月计耳就丰熟即已之何滥之有

　　○度僧

　　煟曰度牒换米葢亦一时权宜所当行议者咸谓度牒广行人丁丧失不知今日游民甚多而所谓童行者不可数计今日度牒一本度一人为僧而活有十人之命何惮而不为然平时所以不轻出者政为缓急之举也淳熈九年勅勘会已降指挥令广东福建帅臣晓谕愿为僧道之人每名备米三百石请换度牒一道续降指挥给到空名度牒一百道付绍兴府毎道许人户以米三百石请换虑恐米数稍多圣旨毎道特与减五十石余依已降指挥今乞依仿孝宗之法施行然须州郡相度申请可也

　　○治盗

　　煟曰凶年饥歳民之不肯就死亡者必起而为盗以延旦夕之命倘不禁戢则啸聚猖獗其患有不可胜言者臣尝闻干道间饶郡大饥诸处啸聚开廪刼夺者纷然时通守柴瑾封劔付诸县曰敢为渠魁者斩之羣盗望风遯匿淳熈十五年徳兴饥荒民有剽掠道路者县令曽棐亷得二人鎻项号令于地头日给米一升俟来年麦熟日放盗贼由是衰止绍兴四年乐平饥村民携钱市米山路遇亡命缚而取之邑宰杨简曰此曹断刺则复为盗配去则复逃归断一足筋传都示众一境肃然此虽一时之政然深合周公荒政除盗贼之意

　　○捕蝗

　　煟曰太宗吞蝗姚崇捕蝗或者讥其以人胜天臣曰不然天灾非一有可以用力者有不可以用力者凡水与霜非人力所为姑得任之至于旱伤则有车戽之利蝗蝻则有捕瘗之法凡可以用力者岂可坐视而不救耶为守宰者当激劝斯民使自为方略以御之可也呉遵路知蝗不食豆苗且虑其遗种为患故广収豌豆教民种食非惟蝗虫不食次年三四月间民大获其利古人处事其周悉如此臣谨按熈宁八年八月诏有蝗蝻处委县令佐躬亲打扑如地里广阔分差通判职官监司提举仍募人得蝻五升或蝗一■〈豆斗〉给细色谷一斗蝗种一升给麤色谷二升给价钱者作中等实直仍委官烧瘗监司差官覆按以闻即因穿掘打扑损苗种者除其税仍计价官给地主钱数毋过一顷则本朝之法尤为详悉

　　○和籴

　　煟前尝论和籴之弊在于籍数定价不能因岁上中下熟须一依民间实直宁毎升髙于时价一二文以诱其来或难臣以此说不可行葢今民间无钱若官司和籴増长米价则小民目下之患大为不便臣曰不然和籴本谷贱伤农増价以称提之耳若此处不熟米价腾涌又何于此而籴哉古人和籴皆行于丰熟去处其间止縁官司识见浅陋以得小利为己功籴买之官低价满量以备交纳之折交量之所飞斛弄■〈豆斗〉以为乞索之端上下诛求遂致失时艰于及数将来计无所出必有配抑之患今诚能及时収之多寡相时水脚之费交量之弊抑价之说一切尽革又何患焉然臣之所深虑者在于官司知籴而不知粜夫积而不散非惟化为埃尘亏折常平籴本而民间之米由是愈少矣此为政者所当致思然饥荒之年非独収籴粳米而已凡粟豆荞麦之类茍可以救民命者亦何所择

　　○存恤流民

　　煟曰流民如水之流治其源则易为力遏其末则难为功若本处地分赋敛稍寛自然安土重迁谁肯移徙凡所以离乡井去亲戚弃坟墓皆非其所得已也臣亲见浙人流移过淮甸者始焉扶老携幼接踵于道或转死于沟壑者多矣然本处不可存活而抑之使不得动于理固逆至于一动之后中途官司禁遏抑勒使之复回此又非所宜也臣谓今未流者固宜赈救已流者莫若令所过州县多方存恤推行富弼之法以济之然富弼之法人罕得其详臣今编録于末卷

　　○劝种二麦

　　煟曰春秋于他不书惟无麦即书仲舒建议令民广种宿麦无令后时葢二麦以新陈未接之时最为得力不可不广也按四时纂要及诸家种艺之书八月三夘日种麦十倍全収今民非不知种但贫而无力故后时耳古人春省耕而补不足秋省敛而助不给今为政者于饥之年能捐帑廪推行补助之法此非徒救荒亦因寓务农重本之意

　　○通融有无

　　煟曰通融有无真救荒活法然而其法有公有私何谓公曰支拨官廪借兊内库如假军储以救民饥者是也何谓私曰劝人发廪劝人籴贩劝诱商贾率钱贩米归乡共济乡人者是也臣谨按淳熈九年常州无锡饥臣寮奏乞令提举司速急于平江府通融支常平斗斛或借拨别邑米前去接续赈恤得旨于平江府朝廷桩管米内支三千石接续赈济又干道元年浙西被水臣寮言太平州芜湖见桩管常平米一十六万石未有支使圣旨令临安府于内取拨五万石平江府常州三万石湖秀各二万石镇江府一万石仰逐州旧下差官押发人船前去般取专充赈籴不得他用其粜到钱逐项桩管秋成収籴拨还此则孝宗诚知通融之术今日宜当举行之

　　○借贷内库

　　煟曰天子不当有私财私财充羡则侈心生李迪在翰林仍歳旱蝗国用不足一日归沐忽传诏对内东门上出三司所上岁出入财用数目问何以济迪曰祖宗初置内藏库复西北故土及以支凶荒今边无他费陛下用此佐国用财赋寛则民不劳矣上曰今当出金帛数百万借三司迪曰天子于财无内外愿下诏赐三司以显示徳泽何必曰借上恱从之然则今之州郡间有仍歳凶歉去处而匮乏无策者可不斟酌多寡拨赐以为籴本耶

　　○守臣到任预讲救荒之政

　　煟曰救荒无定法风土不一山川异宜惟在预先讲究而已今欲诸州守臣到任不以逺近限一月以后询究本州岛管下诸县镇可以为救荒之备及其它措置之策讲求实惠断然可行者不拘件数条具奏闻与斟酌可否行下责令本州岛守臣自守其说如任内设遇旱涝即检举施行不得自有违戾外委监司内委台谏常切觉察臣谓救荒有赈粜有赈济有赈贷三者其名各不同而其用亦各有体诚能识认其体则实惠及民矣今条陈于后
　　赈粜
　　此系用常平米其法在于平凖市价黙消闭籴之风如市价三十文一升常平只等籴时本钱或十五六至二十文一升出粜然出粜之时亦须遍及乡县村落之民不可止及城郭游手而已若所蓄之米度不足支用当以常平钱委官四出于有米去处循环粜籴务在救民不得计较所费规图小利以为己能然施行之际须令上下官吏咸识此意乃可
　　赈济
　　此系用义仓米其法当及老幼残疾孤贫不能自存之人使无告者免于夭亡然亦不可止及城郭或米不足则近来州县有义仓钱当用此钱广籴豆麦谷粟之类同共赈给或散钱与之但抄札之际须当革弊【臣亲见徽州婺源村落赈济里正先赴门抄札每家觅钱无钱者不与抄名逮至官司散米皆陈腐沙土不可食之物得不偿失极为可恨】然全在施行委选得人村落之间又各委本土公正有望为乡闾所信服者【不可信凭公人所举须参寄居及土人贤者之论庻人望稍服】仍先延见委谕之因察其人物【不许子弟代名出官】时以杯酒礼貎激动使乐为效命又须有术察其任私不职者略责一二以警其余然此等设施非可一概论又在临机应变也
　　赈贷
　　此系截留上供米或者省仓米或为朝廷乞封桩米或于诸色仓厫权时那用一面申奏朝廷借内库乞度牒籴米补还其法专及中等之户与夫农民耕夫之无力者既不取息其势必偿此真得以陈易新之术家计不过一石但支给之际戒有虚伪催索之时戒有搔扰交纳之时戒有乞觅仍不得用小■〈豆斗〉量出大■〈豆斗〉交入须用収支■〈豆斗〉斛一同又不得取民间头子朱墨勘合抄纸等钱其间实系流亡或有不能偿者姑已之譬之赈济一散无収亦岂有责其必偿哉此乃官司一时救荒之举纵有陪费失陷居上者亦当以社稷报本为念是乃利国家之大者也

　　○唐刘景先进救荒仙方

　　唐永宁三年七月二十七日黄门侍郎刘景先上表云臣遇太白山隐士传此法闻京师米粮大贵饥死人民吾将此法令人服食即得不饥颜色充恱气力加倍可以济人之命臣闻之惊愕谓是狂言又云吾服此药五年不食矣但依吾法贵贱皆服不问少长永可不饥臣遂依法修制令家中儿女大小服之五个月不食耳目聪明身轻体健气力强壮臣家中七十余口更不食别物惟饮水一巵若不如斯臣一家甘受诛戮具方于后
　　四季用黒豆五■〈豆斗〉淘洗干后蒸三遍去皮大麻子三■〈豆斗〉浸一宿控出蒸三遍令开口去殻【用豆五升麻子三升作小料亦可】
　　右先捣豆黄为细末然后捣麻子仁极细渐渐下豆黄令匀作圆子如拳头大入甑内蒸过从晨着火至夜半子时住火直至天晓出甑至午时晒干捣为细末服之但以不饥为度不得食一切别物第一顿七日不饥第二顿四十九日不饥第三顿得三百日不饥第四顿得三千四百日不饥如更服永不饥也不问老少但依服食令人强壮面色红白无有憔悴渴中饮新汲井水或研火麻子浆饮之若要重吃物用葵菜子碾为末煎汤冷服当下药如金色但吃诸物并无所损

　　○今具旱伤勅令格式下项

　　淳熈令
　　诸官私田灾伤夏田以四月秋田以七月水田以八月听经县陈诉至月终止若应诉月并次两月过闰者各展半月诉在限外不得受理【非时灾伤者不拘月分自被灾伤后限一月止】其所诉状县录式晓示又具二本不得连名如未检覆而改种者并量留根查以备检视【不愿作灾伤者聴】
　　诸受诉灾伤状限当日量伤灾多少以元状差通判或幕职官【本州岛缺官即申转运司差】州给籍用印限一日起发仍同令佐同诣田所躬亲先检见存苗亩次检灾伤田改具所诣田所检村及姓名应放分数注籍毎五日一申州其籍候检毕缴申州州以状对籍点检自往受诉状复通限四十日具应放税租色额外分数榜示元不曽布种者不在放限仍报县申州州自受状及检放毕申所属监司检察即检放有不当监司选差邻州官覆检【若非亲检次第照依州委官法】失检察者提举刑狱司觉察究治以上被差官不许辞避
　　诸官私田灾伤而诉状多者令佐分受置籍其载以税租簿勘同受状五日内缴申州本州岛限一日以闻
　　诸诉灾伤状不依全式者实时籍记退换理元下状日月不得出违申州日限

　　淳熈勅
　　诸县灾伤应诉而过时不受状或抑遏者徒二年州及监司不觉察者减三等
　　诸乡书手贴司代人户诉灾伤者各杖一百因而受乞财物赃重者坐赃论加一等许人告
　　诸州县及被差检覆灾伤于令有违者杖一百检放官不躬亲徧诸田者以违制论
　　诸诈称灾伤减免税租者论回避诈匿不论律许人告

　　淳熈格
　　告获诈称灾伤减免税租者
　　杖罪钱一十贯　徒罪钱二十贯
　　流罪钱三十贯
　　告获乡书手贴司代人户诉灾伤状者毎名钱五十贯【三百贯止】

　　淳熈式
　　勅诉灾伤状
　　某县某乡村姓名今具本户灾伤如后
　　一户内元管田若干顷畞某都计夏秋税若干
　　夏税某色若干　秋税某色若干
　　【非已业田依此别为开拆】
　　一今种到夏或秋某色田若干顷计
　　某色若干田系旱伤损【或损余灾伤处随状言之】
　　某色若干田苗色见存【如全损亦言灾伤及见存田并每叚开折】
　　右所诉田段各立土埄牌子如经差官检量却与今状不同先甘虚妄之罪复此额不询谨状年月日姓名
　　检覆灾伤状
　　检覆官具位准某处牒帖据某乡申人户被诉灾伤某等寻与本县某官姓名诣所诉田段检覆到合放税租数取责村乡又结罪保证状入案如后
　　某县据某人等若干户某月终以前【两县以上各依此例】
　　披诉状为某色灾伤【如限外非时灾伤则别具某日月至某月日投披诉之非】
　　正色共若干　合放每色若干　租课作正税
　　右件状如前所检覆只是权放某年夏或秋一料内租即无夹带种时不敷及无状披诉并不系灾伤妄破税租保明是实如后具同甘俟朝典谨具申某处谨状年月日依例程

　　淳熈令
　　诸承买官田宅纳钱有限而遇灾伤本户放税及五分者再展半年再遇者各准
　　此诸州雨雪过常或愆亢提举常平司体量次第申尚书户部
　　虫蝗水旱州申监司各具施行次第以闻如本州岛隐蔽或所申不尽不实监司体访奏闻

　　淳熈令
　　诸州县丰熟灾伤转运司约分数奏闻其未収者监司知州不许预奏丰熟

　　救荒活民书卷中

　　●钦定四库全书

　　救荒活民书卷下

　　（宋）董煟 撰

　　○救荒杂说

　　臣尝谓救荒之政有人主所当行者有宰执所当行者有监司太守县令所当行者监司守令所当行人主宰执之所不必行人主宰执之所行又非监司太守县令之所宜行今各条列于后
　　人主救荒所当行一曰恐惧修省二曰减膳彻乐三曰降诏求直言四曰遣使发廪五曰省奏章而从谏诤六曰散积藏以厚黎元　宰执救荒所当行一曰以爕调为己责二曰以饥溺为己任三曰启人主警畏之心四曰虑社稷颠危之渐五曰陈缓征固本之言六曰建散财发粟之策七曰择监司以察守令八曰开言路以通下情　监司救荒所当行一曰察邻路丰熟上下以为告籴之备二曰视部内旱伤大小而行赈救之策三曰通融有无四曰紏察官吏五曰寛州县之财赋六曰发常平之滞积七曰无崇遏籴八曰毋启抑价九曰无厌奏请十曰无拘文法　太守救荒所当行一曰稽考常平以赈粜二曰凖备储蓄以赈济三曰视州县三等之饥而为之计【小饥则劝分发廪中饥则赈济赈籴大饥则告朝廷截上供乞度牒乞鬻爵借内库钱为籴本】四曰视邻郡三等之熟而为之备【纔觉旱涝先发常平钱遣牙吏于邻郡丰熟处告籴以备赈粜米豆杂料皆可】五曰申明遏籴之禁六曰寛弛抑价之令七曰计州用之虚盈【存下一歳官吏支遣余皆以救荒不给则告籴他郡】八曰察县吏之能否【县令不职劾罢则有迎送之费姑委佐官以辅之不然对移他邑之贤者】九曰委诸县各条赈济之方十曰因民情各施赈救之术十有一曰差官祈祷十有二曰存恤流民十有三曰早检放以安人情十有四曰预措备以寛州用十有五曰因所积以济民饥十有六曰散药饵以救民疾　县令救荒所当行一曰闻旱则诚心祈祷二曰已旱则一面申州三曰告旱不可邀阻四曰检旱不可后时五曰申上司乞常平以赈粜六曰申上司觅义仓以赈济七曰劝巨室之发廪八曰诱富民之兴贩九曰防渗漏之奸十曰戢虚文之弊十有一曰听客人之粜籴十有二曰任米价之低昻十有三曰请提督十有四曰择监视十有五曰叅考是非十有六曰激劝功劳十有七曰旌赏孝弟以励俗【饥荒之年有骨肉不相保者今妇有逊食于姑孙能养其祖父母者密物色之】十有八曰散施药饵以救民【饥荒之际必有疾病】十有九曰寛征催二十曰除盗贼

　　○田锡论救灾

　　臣近见沧州奏全家饥死一十七口虽有指挥下转运司相度减价赈粜却未见别有指挥若有司只如此行道实未称陛下忧劳之心陛下为民父母使百姓饥死乃是陛下辜负百姓也宰相调爕阴阳启导圣徳而惠泽不下流王道未融明是宰相辜负陛下也今陛下何不引咎如禹汤罪已降玉音下饥饿州府使民心知陛下忧恤然后赈廪给贷人以救其死若仓廪虚而馈运不足日即无可给贷则是执政素不用心所致昔伊尹作相耻一夫不获今饿死人如此所谓焉用彼相今陛下可将此事略面责宰相观其何辞以对待三日而后无所建明不拜章求退疑忍人也忍人而犹相之是陛下不以百姓为心矣若不别进用贤臣恐危乱之萌将来滋蔓语曰十室之邑必有忠信况皇家富有万国岂无人焉可于常参官自来五日一转对中观其所上之言有逺大谋略经纶才业者可以非次擢用不然臣恐国家未能早致太平也

　　○毕仲游救荒

　　耀州大旱野无青草仲游谓郡县赈济多后时力愈劳而民不救故先民之未饥多揭榜示曰郡将赈济且平籴若干万石实大张其数劝谕以无出境民皆欢然安堵已而果渐艰食乃出粟以赈且平籴以给之邻境流散殆尽而耀民之当徙就食者乃十七万九千口顾所发粟不及万石以民粟继之而家给人足无一人逃者监司乃故搜于长安得二人焉曰此耀之流民也送还郡仲游验问皆中民之逐利者所赍持自厚即非流民监司愧沮

　　○滕达道赈济

　　滕达道知郓州岁方饥乞淮南米二十万石为备后淮南东京皆大饥达道独有所乞米召城市富民与约曰流民且至无以处之则疾疫起并及汝矣吾得城外废营田欲为席屋以待之民曰诺为屋二千五百间一夕而成流民至以次授地井灶器用皆具以兵法部勒少者炊壮者樵妇女汲民至如归上遣工部侍郎王古按视庐舍道巷引绳碁布肃然如营阵古大惊图上其事有诏褒美所活者凡五万人

　　○呉遵路赈济

　　民既俵米即令采薪刍出官钱収买却于常平仓市米物归赡老穉凡买柴二十二万束比至严冬雨雪市无束薪即依元价化鬻官不伤财民再获利又以飞蝗遗种劝种豌豆民卒免艰食之患其说已见捕蝗门

　　○文彦博减价粜米

　　文彦博在成都米价腾贵因就诸城门相近寺院凡十八处减价粜米仍不限其数张榜通衢翌日米价遂减前此或限升■〈豆斗〉出粜或抑市井价值适足以増其气熖而价终不能平大抵临事须当有术臣谓此非特能止腾涌亦以陈易新之法也

　　○韩琦平价济村民

　　韩琦论自来常平仓遇年歳不稔物价稍髙合减元价出粜出粜之时令诸县取逐乡近下等第户姓名印给闗子令収执赴仓每户粜与三石或两石惟是坊郭则每日零细粜与浮居之人每日五升或一■〈豆斗〉故民受实惠甚济饥乏即未曽见坊郭有物业人户乃来零粜常平仓斛■〈豆斗〉者前贤处事精审如此臣谓谷可留而米不可乆留若过三年以上则不可食不于饥荒之时粜钱他日易新则终化埃尘而已

　　○彭思永赈救水灾

　　彭思永通判睦州会海水夜败台州城郭人多死诏监司择良吏往抚之思永选行将至吏民皆号诉于道思永悉心救养不惮劳苦至忘寝食尽塟溺死者为文以祭之问疾苦赈饥乏去盗贼抚羸弱其始至也城无全舍思永周行相视为之规画朝夕暴露未尝憩息民贫不能营葺者命工伐木以助之数日而公私舎毕完人复安其居思永视故城頺坏仅有髣髴思为逺图召僚属而谓之曰郡濒海而无城此水所以为害也当与诸君图之程役劝功民忘其劳城遂为永利天子嘉之锡书奬谕后去台还睦二州之民喜跃啼恋者交于道

　　○吕公着赈济

　　元佑三年冬频雪民苦寒多有冻死者吕公着为相日与同列议所以救御之术乃发官米炭遣官数十分置场于京师贱鬻以惠贫民又出内库钱十万缗委开封府官吏走遍闾阎周视而赈之又遣官按视四福田院存抚丐者给以日廪须春暮而止农民贷种粮流移在道者所过州县存恤寓以官舍续其食流配罪人随所在寄禁亦委官吏安存之或为饘粥汤药以救疾或为毡笠绵衣以御寒民有弃老稚于路者皆设法救养之凡待赈而活者一路或数十万口赖贷以济者又倍焉

　　○曽巩劝谕赈粜

　　曽巩知越州岁饥度常平不足以赈给而田居野处之人不能皆至城郭至者羣聚有疾疠之虞前期谕属县召富人使自实粟数总得十五万石视常平价稍増以予民民得从便受粟不出田里而食有余粟价自平又出粟五万贷民为种粮使随处赋入官农事赖以不乏臣曰此策固善但视常平价稍増则视时价必稍损矣恐成科抑非本朝诏旨不若前期劝谕商贾富民出钱循环粜贩之为愈亦须官司先有以表率之

　　○范祖禹乞常平籴本

　　元佑三年范祖禹言今以常平所有之钱収籴亦未广陛下诚能出内库金帛数十万以为籴本专备水旱凶荒发敛以时则官本常存而民被惠泽无穷矣济民之惠无大于此况祖宗内藏库本备军旅非常之用仁宗常出钱一百万缗以供常平籴本此仁惠所以深结于民心夫财出于民复以济民但使民存不致流亡则今年散之明年复有何患无财也

　　○蘓轼乞粜官米

　　出粜官米虽是数目浩瀚然止于粜买不失官本亦易应副但令浙西官场粜米不絶直至来年十月终则虽天灾流行不能尽害陛下赤子也如蒙施行即乞先降手诏令监司出榜晓谕军民令一路晓然知朝廷已有指挥令发运司将上供对桩斛■〈豆斗〉应副浙西诸郡粜米直至明年七月终不惟安慰人心破奸雄之谋亦使蓄积之家知不乆官米豆至自然趁时出卖所济不少惟望圣明深愍一方危急早赐施行

　　○程珦遇水种豆

　　程珦知徐州沛县会乆雨平原出水谷旣不登晚种不入民无卒歳珦谓俟可耕而种时已过矣乃募富家得豆数十石以贷民使布之水中水未尽涸而甲巳露矣是时遂不艰食

　　○王曽论水灾宜寛赋

　　天圣五年八月河北大水上谓辅臣曰比令内侍往沿边视水灾如闻有龙堰于海口可遣致祭王曽对曰边郡数大水正洪范所谓不润下之证海口恐非龙堰宜寛民赋以应天灾于是下诏河北水灾州军免今年秋税

　　○谢绛论救蝗

　　窃见比日蝗虫亘野坌入郛郭而使者数出府县监捕驱逐蹂践田舍民不聊生谨按春秋书螟为哀公赋敛之虐又汉儒推蝗为兵象臣愿令公卿以下举州府守臣而使自辟属县令长务求方略不限资格然后寛以约束许便宜从事期年条上理状叅考不诬奏之朝廷旌赏录用以示激劝

　　○范镇论救荒

　　范镇知谏院言今歳荒歉朝廷为放税免役及开常平仓军食拯贷存恤不为不至然而人民流离父母妻子不能相保者平居无事时不能寛其力役轻其租赋虽大熟使民不得终岁之饱及小歉虽重施固已无及矣此无他重敛之政在前故也臣窃以为水旱之作由民生不足忧愁无聊之叹上薄天地之和耳

　　○程頥论赈济

　　不制民之产无储蓄之备饥而后发廪以食之廪有竭而饥者不可胜济也今不暇论其本且救月前之死亡惟有节则所及者广常见今时州县济饥之法或给之米豆或食之粥饭来者与之不复有辨中虽欲辨之不能也谷贵之时何人不愿得仓廪旣竭则殍死者在前无以救之矣鸡鸣而起亲视俵散官吏后至者必责怒之于是流民歌咏至者日众未几谷尽殍者满道愚尝矜其用心而嗤其不善处事救饥者使之免死而已非欲其丰肥也当择寛广之处宿戒使辰入至巳则阖门不纳午而后与之食申而出之【给来者午时出】日得一食则不死矣其力自能营一食者皆不来矣比之不择而与者当活数倍之多也凡济饥当分两处择羸弱者作稀粥早晚两给勿使至饱使气稍平然后一给第一先营寛广居处切不得令狼籍如作粥饭须官员亲尝恐生及入石灰或不给浮浪游手无此理也平日当禁游惰至其饥饿哀矜则一也【此论固髙但日与一食恐饥民易成疾痛未甚为稳】

　　○李之纯论粜不可废

　　李之纯为成都路运判时成都每岁官出米六万斛减其直出粜以济贫民议者谓幸民而损上诏下其议之纯曰成都蜀部根本民恃此为生百年矣茍夺之将转徙无所不至愿仍旧贯议遂格

　　○王尧臣乞饥民减死

　　尧臣知光州岁大饥羣盗发民仓廪吏以法当死尧臣曰此饥民求食尔荒政之所恤也乃请以减死论其后遂以着令至今用之真宗时陈从易知处州时歳饥有持杖盗发囷仓者请一切减死论于是全活千余人

　　○刘彛给米收弃子

　　刘彛所至多善政其知处州也会江西饥歉民多弃子于道上彛揭榜通衢召人収养日给广惠仓米二升每月一次抱至官中看视又推行于县镇细民利二升之给皆为字养故一境生子无夭阏者

　　○晁补之活饥民塟遗体

　　晁补之知齐州歳饥河北流民道齐境不絶补之请粟于朝得万斛乃为流民者治舍次具器用人旣集居又且日给麋粥药物补之皆躬临治之凡活数千人择髙原以葬死者男女异墟使者颇媢其功欲有以挠之旣至境按视乃更叹服

　　○刘安世救荒

　　刘安世请删常平之法将一路所有钱衮同应副一路之中不得偏聚一州一州之境不得偏聚一县各随户口之多寡以置粜此通融有无之法但今亦艰行然为政者当识前辈规模广大不局一隅之意

　　○范纯仁救荒法

　　范纯仁为襄邑宰因歳大旱度来年必歉于是尽籍境内客舟诱之运粟许为主粜明春客米大至而邑人遂赖以无饥

　　○折克柔保借米赈贷

　　熈寜七年知河东府折克柔奏今岁河外饥馑虽蒙赈贷尚未周给人欲流散必求生路恐北人因而招诱遂掳北边民户臣乞保借米三万石粟二万石赈贷俟熟令偿诏赐省仓粟二万石赈济米三万石借贷

　　○苏杲卖田赈济乡里

　　苏杲眉州苏洵之父杲轻财好施急人之病孜孜若不及凶岁卖田以赈济其邻里乡党逮熟人将偿之君辞不受以至数破其业危于饥寒然未尝以为悔而好施益甚

　　○上官均赈恤五术

　　元佑初河北京东淮南灾伤监察御史上官均言赈恤五术一欲施予得实二移粟就民三随厚薄散施四选择官吏五告谕免纳夏秋二税上嘉纳此循环粜籴也

　　○王孝先不限时月粜米

　　绍圣元年七月司农卿王孝先言置场籴米今后遇斛■〈豆斗〉价髙须正月半已后方许出粜至麦熟罢诏今后所在置场粜米更不限时月如遇在京斛价髙户部取旨出粜

　　○黄寔乞减价出粜封桩米

　　元符元年六月河北转运副使黄寔言乞将封桩斛■〈豆斗〉今后于新陈未接间不亏元本量减市价出粜从之

　　○张咏减价粜米

　　张咏守蜀季春粜廪米其价比时减三之一以济贫民凡土户为保一家犯罪一保皆坐不得籴民以此少敢犯法王文康知益州献议者变咏之法穷民无所济复为冦文康奏复之蜀人大喜为之谣曰蜀守之良先张后王惠我赤子俾无流亡何以报之俾寿而康

　　○张咏赈粜法

　　宣和五年正月臣寮上言闻蜀父老谓本朝名臣治蜀非一独张咏徳政居多如赈粜米事着在皇佑中令常刻石遵守至今行且百年其法一■〈豆斗〉止约小铁钱三百五十文人日二升团甲给厯赴场请粜岁计米六万石始二月一日至七月终贫民缺食之际悉被朝廷实惠

　　○向经以圭田租赈饥民

　　向经知河阳大旱蝗民乏食经度官廪岁支无余乃先以已圭田所入租赈救之已而富人皆争效慕出粟所全活甚众

　　○扈称出禄米赈济

　　仁宗时扈称为梓州路转运使属岁饥道殣相望称先出禄米赈民故富家大族皆愿以米输入官而全活者数万人降勅奬谕

　　○苏轼乞预救荒

　　救灾恤患尤当在早若灾伤之民救之于未饥则用物约而所及广不过寛减上供粜卖常平官无大失而人人受赐今岁之事是也若救之于已饥则用物博而所及微至于耗散省仓亏损课利官为一困而已饥之民终于死亡熈寜之事是也熈寜之灾伤本縁天旱米贵而沈起张靓之流不先事奏闻但立赏闭籴富民皆争藏谷小民无所得食流殍既作然后朝廷知之始勅运江西及截本路上供米一百二十三万石济之沿门俵米拦街散粥终不能救饥馑旣成继之以疫疾本路死者五十余万人城郭萧条田野丘墟两税课利皆失其旧勘会熈寜八年本路放税米一百三十万石酒税亏减六十七万余贯略计所失共计三百余万石其余耗散不可悉数至今转运司贫乏不能举手此无他不先事处置之过也去年浙西数郡先水后旱灾伤不减熈寜二圣仁智聪明于去年十一月中首发徳音截拨本路上供斛■〈豆斗〉二十万石赈粜又于十二月时寛减转运司元佑四年上供■〈豆斗〉斛三分之二为米五千余斛赈粜尽用其钱买银绢上供了无一毫亏损县官而命下之日在在欢呼官旣住粜米价自落又自正月开仓粜常平米仍免数路税场所収五谷力胜钱且赐度牒三百道以助赈济本路帖然絶无一人饿殍者此无他先事处置之力也由此观之事豫则立不豫则废其祸福相絶如此

　　○富弼青州赈济行道

　　此河北流移之民逐熟青淄五州非如本界分灾伤而行赈济也盖丰稔而出米济流民则其势易荒歉而出米济饥民则其势难此凡为政者所当知也要识前辈处事规模不茍如此

　　○擘画屋舍安泊流民事指挥

　　当司访闻青淄登潍莱五州地分甚有河北灾伤流移人民逐熟过来其乡村县镇人户不那■〈走赞〉房屋安泊多是暴露并无居止目下渐向冬寒窃虑老少人口别致饥冻死伤甚损和气须议别行擘画下项
　　一州县坊郭等人户虽有房屋人縁见是出赁与人户居住难得空闲屋室今逐等合那■〈走赞〉房屋间数如后
　　第一等五间　第二等三间
　　第三等两间　第四等五等一间
　　一乡村人户甚有空闲房屋易得小可屋合逐等合那■〈走赞〉间数如后
　　第一等七间　第二等五间
　　第三等三间　第四等五等两间
　　右各请体认见今流民不少在州即请本州岛出榜在县镇乡村即指挥县司晓示人户依前项房屋间数各令那■〈走赞〉立定日限须官数足数内城郭勒厢界管当其乡村即指挥逐地分耆壮抄点逐等姓名■〈走赞〉那到房屋间数申官仍叮咛约束管当人等不得因縁骚扰乞觅人户钱物如有违犯严行断决仍指挥州县城镇门头人常切辨认才候见有上件灾伤流民老小到门内其在州则引于司理处出头其在乡即引于知县处出头其在镇内即引于监务处出头各仰逐官相度人数指定那■〈走赞〉房屋主人姓名令干当人尽将引押于抄点下房屋内安泊如门头不肯引领者许流民于随处官员处出头速取劝决讫当使指挥安泊了当如有流民欲前去未肯安泊者亦听从便如有流民不奔州县直往乡村内安泊者仰耆壮尽将引领于■〈走赞〉那下房内安泊讫申报本县及当职官员躬亲劝诱逐家量口数各与桑土或贷种救济种植度日内有见在房数少者亦令収拾小可材料权与盖造应副若有下等人户委的贫虚别无房屋那应不得一例施行除此擘画之外如更有安泊不尽老少即指挥逐处僧尼等寺道士女冠宫观门楼廊庑及更别■〈走赞〉那新居房屋安泊河北逐熟老小如有指挥不及事件亦请当职官员相度利害一面指挥施行务要流民安居不至暴露失所

　　○晓示流民许令诸般采取营运事指挥

　　当司访闻近者被灾流民多在山林泊野打刈柴薪衣食不充已逼饥寒时弃沟壑坐见死亡之阨岂无赈恤之方又缘仓廪所収簿书有数流民不絶济赡难周欲尽救灾必须众力庻几冻馁稍可安存况乎今年田苗旣大丰于累载而又诸郡物价复数倍于常时盖因流民之来遂収踊贵之直岂可只思厚己不肯救人共覩灾伤谅皆痛悯兼日来累据诸处申报以斛■〈豆斗〉不住増长价例乞当司指挥诸州县城郭乡村百姓不得私下擅添物价所贵饥民易得粮食见今别路州县城郭乡村并皆有此指挥惟当司不曽行葢恐止定价例则伤我土居之人须至期作擘画可使两无所失其上须五州乡村人户分等第并令量出口食以济急难施斗石之微在我则无所损聚万千之数于彼则甚有功凡在部封共成利济敛本路之物救邻封之民实用通其有无岂复分于彼此令其逐家均定所出斛米数目如后
　　第一等二石　第二等一石五斗
　　第三等一石　第四等七斗
　　第五等四斗客户三斗
　　已上并米豆中半送纳
　　右件事须降此告谕当云各令知悉随有其余约束事件并从别牒处分庆厯八年十月日告谕
　　约束事件逐一指挥如后
　　一逐州据封去告谕米数约量县分大小擘画逐县仍令逐县亦相度耆分大小散与耆分司令遍告示乡村等第大户一依告谕上六等粜斛硕■〈豆斗〉出办救济流民务在及时措置附近州城镇县耆分内第一第二等人户即于逐州县送纳其第三第四第五等并客户及不近州县镇城逺处第一等以下应条合纳斛■〈豆斗〉人户并只于本耆送纳仰县司据逐耆人户合纳都数均分与当耆内第一等人户令圆那房室盛贮如耆长系第一等即亦令均分収附仍仰耆长同共专切提举管干在耆都数不至散失及别致疎虞
　　右具如前各牒青淄潍登莱五州候到将降去本使告谕若干本数収管限管日内一依上项逐件约束指挥施行仍仰指挥逐县官员分头专切提举管干断定不得信纵交纳干当人等乱有邀难住滞人户乞觅钱物并指挥逐县按此人户収成之际限三五日内早令送纳了足专候催纳了讫开坐逐县纳到石斗诸实事状入马递供申当司定取日近俵散饥民不得信纵拖延误事若是内有系大段灾伤人户委的难为出办郡不得一例施行亦不得为有此指挥别生弊情透漏有力人户如稍有违罪无轻恕所有将来俵散救济流民次第别听状当司指挥【臣曰此系丰熟州军令民间出米故行移稍峻】

　　○支散流民斛■〈豆斗〉画一指挥

　　当司昨为河北遭水失业流民拥并过河南于京东青淄潍登莱五州丰熟处逐处散在城郭乡村不少当司虽已诸般擘画采取事件指挥逐州官吏多方安泊存恤救济施行本使体量尚恐流民失所寻出给告谕文字送逐州给散诸县令逐耆长将告谕指挥乡村等第人户并客户依所定石斗出办米豆数内近州县镇只于城郭内送纳其去州县镇城逺处只于逐耆令耆长置厯受纳于逐耆第一等人户处圆那房屋盛贮収附封鎻施行去讫日后据逐州申报已告谕到斛■〈豆斗〉数目受纳各有次第今体量得饥饿死损须至令上项五州一例于正月一日委官分头支散上件勘谕到斛■〈豆斗〉救济饥民者
　　一请本州岛才候牒到立便酌量逐县耆分多少差官每一官令专管十耆或五七耆据耆分合用员数除逐县正官外请于见任并前资寄居及文学助教长史等官员内须是拣择有行止清亷干当得事不作过犯官员仍勘会所差官员本贯将县分交互差委支散免致所居县分亲故颜情不肯尽公及将封去帖牒书填定官员职位姓名所管耆分去处给与逐官収执火急发遣往差定县分计会县司尽时将在县収到城罚钱或头子钱并检取逺年不用放纸卖钱収买小纸依封去式様字号空敬雕遍印板酌量流民多少寛剰出给印押厯子头各于厯子后粘连空纸三两张便令差定官员令本县约度逐耆流民家数分擘厯子与所差官员使令亲自収执分头下乡勒耆壮引领排门点检抄札流民每见流民逐家尽底唤出本家骨肉亲自当面审问的实人口填定姓名口数逐家便各给厯子一道收执照证准备请领米豆即不曽差委公人耆壮抄札别致作弊虚伪重迭请却厯子
　　一指挥差委官抄札给厯子时仔细点检逐处流民如内有虽是流民见今已与人家作客锄田养种及有钱本机织贩舂诸般买卖图运过日不致失所人更不得一例抄札姓名给与厯子请领米豆
　　一应保流民虽有房舍权时居住只是旋打州柴草日逐旋求口食人等并尽底抄札给与厯子令请领米豆
　　一应有流民老小羸瘦全然单寒及孤独之人只是寻村乞丐安泊居止不定等人委所差官员擘画归着耆分或在庙寺院安泊亦使出给厯子请领米豆又不得谓难为拘管辄敢违弃却致抛掷死损请提举官常切觉察
　　一应系土居贫穷年老残患孤独见求乞贫子等仰抄札流民官员躬亲检点如果不是虚伪亦各给厯子令依此请领米豆
　　一指挥差委官员须是于十二月二十五日已前抄札集定流民家口数给散厯子了当须管自皇佑元年正月一日起首一齐支给不得拖延有误至日支散亦不得日数前后不齐
　　一流民所支米豆十五岁以上毎人日支一升十五岁以下毎人日给五合五岁以下男女不在支给仍厯子头上分别细筭定一家口数合请米豆都数逐旋依都数支给所贵更不临时旋讨者
　　一縁已就门抄札见流民逐家口数及岁数则支散日更不令全家到来只每家一名亲执厯子请领
　　一逐官如管十耆即每日支两耆逐耆并支五日口食候五日支遍十耆即却从头支散所贵逐耆每日有官员躬亲支散如管五七耆者即将耆分大者每日支散一耆其耆分小者每日支散两耆亦须每日一次支遍逐次并支五日口食仍预先于村庄明出晓示及令本耆壮丁四散告报流民指定支散日分去处分明开说甚字号耆分仍仰差去官员须是及早亲自先到闗支斛斗去处等候流民到来逐旋支散才候支絶一耆速往下次合支耆分不得自作违慢拖延过时别至流民归家迟晚道涂冻露
　　一指挥差委官员相度逐处受纳下米豆如内有在耆分遥逺第一等户人家収附恐流民所去请领遥逺即勒耆壮量事图那车乗般赴本耆地分中心穏便人家房室内収附就彼便行支散贵要一耆之内流民尽得就近请领
　　一指挥所差官员除抄札籍定给散流民外如有逐旋新到流民并须官员亲到审问仔细点检本家的实口数安泊去处如委不是重迭虚伪立便给与厯子据所到日分起请如有已得厯子流民起移仰居停主人画时令流民将元给厯子于监散官员处毁抹若是不来申报及称带却厯子并仰量行科决不得卤莽重迭给印厯子亦不得阻滞流民
　　一逐耆各均匀纳下斛斗窃恐流民于逐耆分安泊不均仰县司勘会据流民多处耆分酌量人数发遣■〈走赞〉并于少处耆分安泊令逐耆均匀支散救济若是流民安泊处穏便不愿起移即■〈走赞〉并别耆斛斗就便支俵不得抑勒流民须令起移
　　一州县镇城郭内流民只差委本处见任官员亦先且躬亲排门抄札逐户家口数依此给与厯子每一度并支五日米豆候食尽挨排日分接续支给米豆一般施行
　　一逐州除逐处监散官员仍请与通判或选差清干职官一员往本州岛界内往来都大提举诸县支散米豆官吏仍点检逐耆元纳并逐官支散文歴一依逐件钤束指挥施行仍亲到所支散米豆处子细体问流民所请米豆委得均济别无漏落如有官员弛慢不切用心信纵手下公人作弊减克流民合请米豆不得均济即密具事由申报本州岛别选差官员冲替讫申当司不得盖庇
　　一所支斛斗如州县内支絶已纳到告谕斛斗外有未催到数目便且于省食斛斗内权时借支据见欠斛斗立便催纳依数拨填其乡村所纳斛斗如未足处亦逐旋请紧切催促不得阙絶支散闪误流民
　　一每官一员在县摘差手分■〈豆斗〉子各一名随行干官仍给升■〈豆斗〉各一只差本县公人三两人当直如在县公人数少即权差壮丁亦不得过三人
　　一所差官员除见任官外应系权差请官如手下干当人并耆壮等及流民内有作过者本官不得一面区分具事由押送本县勘断施行
　　一权差官每月于前项赃罚头子等钱内支给食直钱五贯文见任官不得一例支给
　　一权差官已有当司封去帖牒若差见任官员即请本州岛出给文字干当其赏罚一依当司封去权差官帖牒内事理施行
　　一才候起支当司必然别州差官遍诣逐州逐县逐耆点检如有一事一件违慢本州岛承牒手分并县司官吏必然勘罪严断的不虚行指挥
　　一逐州县镇候差定官员将印行指挥画一抄札一本付逐官収执照会施行
　　一勘会二麦将熟诸处流民尽欲归乡寻指挥逐州并监散官员将见今籍定流民据毎人合请米豆数目自五月初一日筭至五月终一并支与流民充路粮令各任便归乡
　　一指挥出榜青淄等州河口晓示与免流民税渡钱仍不得邀难住滞
　　一指挥青淄等州晓示道店不得要流民房宿钱事
　　右具如前事颁各牒青淄潍莱登五州候到各请遵依前项逐件指挥施行就报所有当司封去帖牒如有剰数却请封送当司不得有违

　　○宣问救济流民事札子

　　臣伏奉圣旨取索擘画救济流民事件令节略编纂作四策具状缴奏去讫臣部下九州岛军其间近河五州颇熟逐醵于民得粟十五万斛【第二等两石第五等三斗而已民甚乐输】只令人户就本村耆随处収纳贵不劳我土民【多差官员领之见任不足即指请前资寄任待阙闲官】又先时已于州县城镇乡村抄下舍宇十余万间流民来者随其意散处民舍中逐家给一厯厯各有号使不相侵欺仍于厯前计定逐家口数及合给物数令官员诣逐乡逐耆就流人所居近处每人日给生豆米各半升流民至者安居而日享食物又以其散在村野薪水之利甚不难致似此直养活至去年五月终麦熟仍各给与一去路粮而遣归而按籍緫三十余万人此是于必死之中救得活者也与夫只于城中煮粥使四逺饥羸老弱毎日奔走屯聚城下终日等候或得或不得闪误死者大不侔也其余未至羸病老弱稍营运自给者不预此籍然亦遍晓示五州人民应是山林河泊有利可取者其地主不得占却一任流民采掇如此救活者甚多即不见数目山林河泊地主寜无所损然损者无大害而流民获利者便活性命其利害较然也又减利物广招兵徒一万人寻常利物毎一人可招三人或四五口及四五万人大约通计不下四五十万人传云生全百万者妄也谨具札子奏闻

　　○程迥代能仁院赈济疏

　　伏以释迦如来以无碍神通放大光明照见一切众生受诸苦恼乃发大慈悲愿力救度无量众生凡有饥渴皆得饱满我释氏子躬受佛教成就志愿亦复如是恭惟知县某公知丞某公仙尉某公皆宿植善根与我士民有大因縁故受天子命来为民主宰今岁在庚子水旱饥馑委乡官抄札鳏寡孤独跛眇废疾不能自存之人计一千五百九十九人虽屡申上司乞发下义仓米赈济然使府所临一郡八县监司所统一路百城虽许量拨至今未下度其米斛不足沾济今用米一升可活一人一日之命积之百五十日则麦熟可自活是用米石五官斗可活一人之命今我大檀越诸公能倾囷倒廪救活一人二人三人以至十人百人之命获福无量皆与佛等下至贫庻之家老节衣食以救饥困以至童男女能辍饼果之资以为布施一钱已上皆获善果今敬对三寳前焚香礼拜发此大愿天地鬼神实临之凡我施主官员则愿加秩进禄三锡九迁儒士则聪明颖开早掇科第民庻公吏则家道昌盛子孙荣显所求称意逢遇吉庆至于僧道童行皆于道法早得超度晋童子聚沙以戏见佛施佛佛为受记为转轮如来四之一其后百年阿育王是也是以布施受福若影随形如响应声不可诬也伏愿仁慈见闻喜舍俟圆满日具名宣懴是时劝分赈粜无所不至复用此策令僧道劝谕之可见其不敢科亦明矣

　　○曽巩救灾议

　　河北地震水灾隳城郭坏庐舍百姓暴露乏食主上忧悯下缓刑之令遣拊循之使恩甚厚也然百姓患于暴露非钱不可以立屋患于乏食非粟不可以饱二者不易之理然非得此二者虽主上忧劳于上使者旁午于下无以救其患塞其求也有司建言请发仓廪与之粟壮者人日二升幼者人日一升主上不旋日而许之赐之可谓大矣然有司之言特常行之法非审计终始见于众人之所未见也今河北地震水灾所毁败者甚众可谓非常之变也遭非常之变者亦有非常之恩然后可以振之今百姓暴露乏食已废其业矣使之相率日待二升之廪于上则其势必不暇乎他为是农不复得修其畎亩商不复得治其货贿工不复得利其器用闲民不复得转移执事一切弃百事而专意于待升合之食以偷为性命之计是直以饿殍养之而已非深思逺虑为百姓长计也以中户计之户为十人壮者六人月当受粟三石六斗幼者四人月当受粟一石二斗率一户月当受粟五石难可以乆行也不行则百姓何以赡其后乆行之则被水之地旣无秋成之望非至来岁麦熟赈之未可以罢自今至于麦熟凡十月一户当受粟五十石今被灾者十余州州以二十万户计之中户以上及非灾害所被不仰食县官者去其半则仰食县官者为十万户食之不遍则为施不均而民有无吿者也食之遍则当用粟五百万石而足何以办此又非深思逺虑为公家长计也至于给授之际有淹速有均否有真伪有会集之扰有辨察之烦措置一差皆足致弊又羣而处之气乆蒸薄必生疾疠此皆必至之害也且此不过能使之得旦暮之食耳其于屋庐修筑之费将安取哉屋庐修筑之费旣无所取而就食于州县必相率而去其故居虽有颓墙坏屋之尚可全者故材旧瓦之尚可因者什器众物之尚可赖者必弃之而不暇顾甚则杀牛马而去之者有之伐桑枣而去之者有之其害又可谓甚也今秋气已半霜露方始而民露处不知所蔽葢流亡者亦已众矣如不可止则将空近塞之地空近塞之地失战斗之民此众士大夫之所虑而不可谓无患者也空近塞之地失耕桑之民此众士大夫之所未虑而患之尤甚者也何则失战斗之民异时有警边戍不可以不増尔失耕桑之民异时无事边籴不可以不贵矣二者皆可不深念欤万一或出于无聊之计有窥仓库盗一囊之粟一束之帛者彼知己负有司之禁则必鸟骇鼠窜窃弄锄挺于草茅之中以扞游徼之吏强者旣嚣而动则弱者必随而聚矣不幸或连一二城之地有桴鼓之警国家胡能晏然而已乎况夫外有边陲之可虑内有郊祀之将行安得不防之于未然而销之于未萌也然则为今之策下方纸之诏赐之以钱五十万贯贷之以粟一百万石而事定矣何则今被灾之州为十万户如一户得粟十石得钱五千下户常产之赀平日未有及此者也彼得钱以全其居得粟以给其食则农得修其畎畆商得治其货贿工得利其器用闲民得转移执事一切得复其业而不失夫常生之计与专意以待二升之廪于上而势不暇乎他为岂不逺哉此可谓深思逺虑为百姓长计者也由有司之说则用十月之费为粟五百万石由今之说则用两月之费为粟一百万石况贷之于今而收之于后足以赈其艰乏而终无损于储蓄之实则所实费者钱五巨万贯而已此可谓深思逺虑为公家长计者也又无给授之弊疾疠之忧民不必去其故居茍有颓墙坏屋之尚可全者故材旧瓦之尚可因者什器众物之尚可赖者皆得而不失况于全牛马保桑枣其利又可谓甚也虽寒气方始而无暴露之患民安居足食则有乐生自重之心各复其业则势不暇乎他为虽驱之不去诱之不为盗矣夫饥岁聚饿殍之民而与升合之食无益于救灾补败之数此常行之弊法也今破去常行之弊法以钱与粟一举而赈之足以救其患复其业河北之民因诏令之出必皆喜上之足赖而自安于畎亩之中负钱与粟而归与其父母妻子脱于流转死亡之祸则戴上之施而懐欲报之心岂有已哉天下之民闻国家措置如此恩泽之厚其谁不震动感激悦主上之义于无穷乎如是而人和不可致天意不可悦者未之有也人和洽于下天意悦于上然后玉辂徐动就阳而郊荒裔殊陬奉币来享疆内安辑里无嚣声岂不遏变于可为之时消患于无形之内乎此所谓审计终始见于众人之所未见也不早出此或至于一有枹皷之警则虽欲为之将不及矣或谓方今钱粟恐不足以办此夫王者之富藏之于民有余则取不足则与此理之不易者也故曰百姓足君孰与不足百姓不足君孰与足盖百姓富实而国独贫与百姓饥殍而上独能保其富者自古及今未之有也故又曰不患贫而患不安此古今之至戒者也是故古者二十七年耕有九年之蓄足以备水旱之灾然后谓之王政之成尧水汤旱而民无捐瘠者以是故也今国家仓库之积固不独为公家之费而已凡以为民也虽仓无余粟库无余财至于救灾补败尚不可已况今仓库之积尚可以用独安可以过忧将来之不足而立视夫民之死乎古人有言曰剪爪宜及肤割髪宜及体先王之于救灾髪肤尚无足爱况外物乎且今河北军州凡三十七灾害所被十余州军而已他州之田秋稼足望今有司于籴米常价斗増一二十钱非独足以利农其余増籴一百万石易矣斗増一二十钱吾权一时之事有以为之耳以实钱给其常价以茶荈香药之类佐其虚估不过捐茶荈香药之类为钱数万贯其费已足茶荈香药之类与百姓之命孰为可惜不待议而可知也夫费钱五巨万贯又捐茶荈香药之类为钱数巨万贯而足以救一时之患为天下之计利害轻重又非难明也愿吾之有司能越拘挛之见破常行之法与否而已此时事之急也故述斯议焉

　　○赵抃救菑记

　　熈寜八年呉越大旱抃以资政殿大学士知越州前民之未饥为书问属县菑所被者有几乡民能自食者有几当廪于官者几人沟防兴筑可僦民使治之者几所库钱仓粟可发者几何富人可募出粟者几家僧道士食之羡粟书于籍其几具存使各书以对而谨其备州县吏录民之孤老疾弱不能自食者二万一千九百余人以告故事岁廪穷人当给粟三十石而止抃检富人所输及僧道士食之羡者得粟四万八千余石佐其费使自十月朔日人受粟日一升幼小者半之忧其众相蹂也使受粟者男女异日而人受二日之食忧其且流亡也于城市郊野为给粟之所五十有七使各以便受之而告以去其家者勿给计官为不足用也取吏之不在职而寓于境者给其食而任以事告富人无得闭籴又为之出官粟得五万二千余石平其价予民为粜粟之所凡十有八使籴者自便如受粟又僦民修城四千一百丈为工三万五千下户乏食者赈粜有田无力耕者与赈贷阖境五邑以乡村逺近均粟置场每场以一总首主出纳十场以一官吏专伺察越人至今称之

　　○冯檝劝谕赈济诗

　　绍兴辛未岁歉米贵泸帅冯檝出俸钱买米减价粜卖赈济救民赋诗示干事人
　　我昔未第日乡间逢岁饥两率闾里人相共行赈济饥民仅得食免困饿而毙及我登第后被罪归田里寻复拜召命迤逦治行计忽见道途间小儿有遗弃复自劝乡邦割已用施惠日饭八千人八旬乃休止于时已麦熟粮食相接济我始趋行朝蒙恩长宗寺初本不望报人以为能事制司具切奏还官不容避今年又少歉我适帅泸水无户备饭食所济俱用米聊舍三百斛十中活一二又以一千石减价平行市毎石减十钱庻几无涌贵更有不熟处资简潼川类计用减价粜所祈均获济我非财有余但愍民不易一时所施行乐为之识记

　　○洪浩救荒法

　　宣和六年浩为秀州録事秋大水田不没者十一流民塞路仓库空虚无赈救策公白于郡守以荒政自任悉籍境内粟留一年食发其余粜于城之四隅不能自食官为主之立屋于西南两废寺十人一室男女异处防其殽伪湼黒子识其手东五之南三之负爨樵汲有职民羸不可杖有侵牟斗嚣者乱其手文逐之借用所掌发运名钱且尽会浙东纲常平米斛四万过城下公遣吏鎻津栅谕守便截留守禁不肯曰此御笔所起也罪死不赦浩曰民仰哺当至麦熟今腊犹未尽中道而止则如勿救寜以一身易十万人命讫留之居无何亷访使者王孝竭至郡曰平江哀号诉饥者旁午此独无何也守具以对郡延公如两寺验视孝竭曰吾尝行边军法不过是也违制抵罪为君脱之又请得二万石所活九万五千余人后诸卒以城畔虏掠无一家免过门曰此洪佛子家也汝毋得入

　　○赵令良赈济法

　　赵令良隆兴二年帅绍兴是时流民聚城郭待赈济饿而死者不可胜计通判王恬阎立寜孙建策云今尽常平义仓之米赈给之至来年麦熟止恐无以为继况旬给斗升之米官不胜其劳民不胜其病莫若计其地里之逺近日数之多寡人给两月之粮令归治本业不犹愈于聚于城郭待斗升之给困饿而死乎赵行其言委官抄札给粮以遣之不旬日间城中无一死人欢呼盈道全活者甚众此用曽南丰之美意

　　○徐宁孙建赈济三策

　　一赈济饥民今请自本州岛县当职官多方措置从实抄札实系孤老残疾并贫乏不能自存阙食饥民大人小儿数目籍定姓名将义仓斛■〈豆斗〉各逐坊巷逐村逐镇分散赈济不必聚落逐处劝请乡官或士人各三人乡村无上户士人处请税户主管置立収支给散闗子每五日一次并给内大人日支一升小儿减半州县镇市乡村并令同日以巳时支散用革重迭冐请之弊仍将本州岛县见养济乞丐人亦同日别作一处支米不得衮合饥民赈给臣谓其说固是但不言义仓之米如何得到村镇
　　一粜卖米斛本谓接济艰食之民今访闻州县却是在市牙侩与有力强猾之徒借倩人力假为繿缕之服与卖所合干人通同搀夺不及乡村无食之民今仰本州岛立赏钱一百贯约束密切委官讥察不得容牙子停贮贩有力强猾公吏军兵之家假作贫民请买务要实及乡村民无致冐滥如有违犯之人断罪追偿
　　一赈济当支散日用五色旗分为五处每处分差指使二员吏人二名抄札饥民毎一名给与牌子并小色旗候支俵及数前来赈济所报覆一处先了先令赴请所贵分头集事又且饥民不致并就一处喧闹

　　○赵雄乞桩积钱给散

　　契勘前件诸州多是不通水路若从外台乞米搬运实非良策欲望圣慈特降睿旨于緫所朝廷积钱内支降钱引二十万道拨赴帅司计臣同本路漕臣视诸州旱伤人户数随宜给散令守臣多力措置于得熟去处趁时収籴米不足则籴菽粟麦荞之类茍可以救死亦何所择目今若不预为之备更俟十月刈获见得十分饥荒方行奏请则缓不及事矣

　　○苏次参赈济法

　　苏次参澧州赈济患抄札不公给印厯一本用纸半幅上书某家口数若干大人若干小儿若干合请米若干实贴于各人门首壁上内声迹如有虚伪许人告首甘伏断罪以备委官检点又患请米冗并今几人为一队逐队用旗引卯时一刻引第一队二刻第二队以至辰巳皆用前法则自无冗杂且老幼疾病妇女皆得均籴又任澧阳司户日权安乡县正值大涝始至令典押将县图逐乡抹出全涝者用緑半涝者用青无水之乡用黄不以示人又令乡司抹麦参合方请乡耆逐乡为图复以青緑黄色别其村分出图参验故不检涝而可知分数催科赈济亦视此为先后其法甚简要也

　　○救荒报应

　　张咏镇蜀时梦谒紫府真君接语未乆吏忽报请到西门黄兼济黄幅巾道服真君降阶迎接甚谨且揖咏坐黄之下询顾详欵似有钦叹之意咏翊日命吏请黄戒令常服来比至一如梦中所见遂以梦告因问黄有何阴徳蒙真君礼遇如此黄曰无他长惟每岁禾麦熟时以三万缗収籴民或艰食即以元籴斛■〈豆斗〉不増价粜之在兼济初无损于小民颇有补咏曰此君所以居咏上也命二吏掖持黄令坐索公裳拜之三四世之富民逸居饱暖无所用心不为嗜欲所惑则必为悭慢贪嫉强横奸诈所恼矣黄能如此宜为真君所重
　　饶州富民段二十八绍兴丁卯岁大饥流民满道段积谷数仓闭不肯粜一日方与家人评论物斛低昻间忽天雨晦冥火光满屋段遂为震雷所击家人发仓求救其所贮谷亦为天火所烧尽矣葢饥者岁之不幸虽冥数如此而上帝岂不念之安有不能赈济而又利其价之踊贵耶宜其自取诛戮也
　　庆厯八年大水岁饥流民满道韩琦大发仓廪并募人入粟分命官吏设粥食之日往按视逺近归之不可胜数明年皆给路粮遣各还业所活甚多明诏嘉奬琦薨后数年侍禁孙勉以杀鼋为泰山所追至一公府见厅上金紫而坐者乃韩琦勉以老幼无托告之琦已恻然密谕勉云今到彼若告不下即报乞检房簿勉出又至一公府守卫者愈严恶见厅上有三金紫者坐在案头鼋亦在侧勉大怖屡吿不允遂报乞检房簿金紫者怒曰汝安知有房簿耶谁泄此事命加凌窘勉不禁其苦遂以实告三金紫者皆首肯嗟叹曰韩侍中在阳间常存心救济天下往年水灾所活七百万人今在此尚欲活人吾侪所不及也即命检房簿少顷数鬼■〈扌舁〉一大木■〈木匣〉至三吏由厅而下检簿上呈西向坐者读毕谕鼋云孙勉已伏偿命然尚余一十五年寿至期当令受罪鼋灭勉亦得还昨州府岁饥大疫郡守怜之劝谕士民出粟拯济委官专领其事此官烦于应对且不欲饥民在市悉载过江置诸坝中但日以一粥饭食之而已然日出雨至皆无所避无何水暴至饥民尽被漂溺不数日此官亦病疫死回视韩琦相去逺甚一入冥路事知如何
　　汉州长者李发遇岁不登辄为食以食饿者自春徂冬日以千数干道戊子民饥甚官为发廪劝分而就食李家者日至三四万人明年流逋未复而荒政已罢民愈困敝数百里间扶老携幼挈釡采薪而以李为归者其众又倍于前葢李之为此自绍兴之丙辰至此三十余年岁以为常所出捐不知其若干■〈豆斗〉所全活不知其几何人矣及是而惠益广绩愈茂故州郡及诸使者始上其事孝宗皇帝嘉之授初品官其后孙寅仲登第唱名第三世皆以为赈济之报

　　救荒活民书卷下

　　●钦定四库全书

　　救荒活民书拾遗

　　（宋）董煟 撰

　　贞元九年盐鐡使张滂奏去岁水灾减税用度不足请税茶以足之自明年以往税茶之钱令所在别贮俟有水旱以代民田税自是岁収茶税钱四十万缗未尝以救水旱
　　煟曰张滂初请税茶本欲别贮其钱俟有水旱代民田租其建议非不善徳宗収税钱后已不能行故当时陆贽亦谓岁収五十万缗未尝以救水旱比年榷货务上言茶盐税钱额二千万缗今每遇水旱盍亦推原盐茶之本意少捐数十万缗以济之可乎

　　梁末侯景作乱江南连年旱蝗江扬尤甚百姓流亡相与入山谷江湖采草根木叶菱芡而食之所在皆毙死者蔽野富室无食皆乌面鹄形衣罗绮懐金玉俯伏床帷待命听终千里絶烟人迹罕见白骨聚如丘山
　　煟曰春秋之时战争相寻秦晋之饥犹且乞籴梁末旱蝗土宇虽狭盗贼虽起然百里之地犹足以朝诸侯况据大江之南乎时宇文泰在魏方讲行府兵有惠养黎元之志傥走一介赍寳玉以告滞积仍乞护送彼以生民为念其忍坐视而弗救乎惜也梁之君臣昏庸不知布徳施惠百姓转死乎沟壑甚至衣罗锦懐金玉以待尽悲夫

　　大业七年炀帝谋讨髙丽发民夫运米积于泸河懐逺耕稼失时田畴多荒饥馑荐臻谷价涌贵米■〈豆斗〉直数百钱所运米或麤恶令民籴以偿之重以官吏侵渔不知困穷财力俱竭安居则不胜冻馁剽掠则犹得延生于是始相聚为羣盗
　　煟曰自古盗贼之起未尝不始于饥馑上之人不惜财用知所以赈救之则庻几其少安不然鲜有不殃及社稷者况夫军旅之后必有凶年耕稼失时田畴多荒民力殊难也于此犹欲以和籴抑配之可不鉴乎

　　十四年炀帝幸江都郡县竞刻剥以充贡献外为盗贼所掠内为郡县所贼生计无遗加之饥馑无食始采木皮叶或捣藁为末或煮土而食之然官廪犹充牣吏皆畏法莫敢赈救
　　煟曰张官置吏本以为民今吏皆畏法莫敢赈救是必上之人讳闻荒歉也以荒歉为讳者其祸至此然天子者民之父母也子既饥饿父母其忍坐视乎今民至采木皮捣藁末以充饥肠而上犹不知炀帝不亡何待哉

　　隋末河南山东大水饿殍满野死者数万人徐世绩言于李密曰天下大乱本为饥馑今更得黎阳仓大事济矣密遣世绩于黎阳开仓恣民就食
　　煟曰为人上者平居暇日其所贮积正为斯民饥馑计尔不知发廪赈恤乃至英雄散之以沽誉迹其祸患可不鉴欤然尝观密至洛口仓散米无防守取之者随意多少或就仓之后力不能致委弃衢路自仓城至郭门米厚数寸为车马所躏践羣盗来就食者并家属近百万口无瓮盎织荆筐淘米洛水西岸千里之间望之如白沙密喜谓贾闰甫曰此可谓足食矣噫食也者民所赖以为命而轻弃若此使密得志岂生灵之福欤

　　隋末马邑太守王仁恭不能赈施刘武周欲谋作乱宣言曰今百姓饥馑僵尸满道王府君闭仓不赈抑岂为民父母之意众皆愤怒武周称疾卧家豪杰候问武周椎牛纵酒因大言曰壮士岂能坐待沟壑仓粟闭积谁能与我共取之豪杰皆许诺未几以计斩仁恭郡中无敢动者开仓赈贫民境内属城皆下之
　　煟曰饥馑而不发廪往往奸雄多假此号召百姓以倡乱臣观义寕元年左翊卫郭子和坐徙榆林会郡中大饥子和潜结敢死士十八人执郡丞王才数以不恤百姓之罪斩之开仓赈施此虽盗贼之行不足污齿颊然亦足以为不留意赈恤者之戒

　　天寳十三年水旱相继闗中大饥杨国忠恶京兆尹李岘不附已以灾沴归咎于是贬长沙太守上忧雨伤稼国忠取禾之善者献之曰雨虽多不害稼也上以为然扶风太守房管言所部水灾国忠使御史推之是岁天下无敢言灾者髙力士侍侧上曰淫雨不已卿可尽言对曰自陛下以权假宰相赏罚无章阴阳失度臣何敢言上黙然
　　煟曰自古奸臣固位惟欲謟事人主不乐闻四方水旱盗贼之警故多为掩遏之计不知稔成祸基非国之福孟子曰入则无法家拂士出则无敌国外患者国恒亡是欲使人主常懐恐惧也况水旱不恤民心日离国忠不学无术何足以知之

　　唐卢坦为宣歙观察使到郡岁饥谷价日増或请损之坦曰所部土狭谷少仰四方之来者若价贱谷不复来益困矣旣而商米辐凑市估遂平民赖以生
　　煟曰不抑价则商贾来此不易之论昧者反之其意止欲沽誉不知絶市无告籴之所适以召变而起谤也坦有定见如此哉

　　○除蝗条令

　　淳熈勅
　　诸虫蝗初生若飞落地主邻人隐蔽不言耆保不实时申举扑除者各杖一百许人告当职官承报不受理及受理而不即亲临扑除或扑除未尽而妄申尽静者各加二等
　　诸官私荒田【収地同】经飞蝗住落处令佐应差募人取掘虫子而取不尽因致次年生发者杖一百
　　诸蝗虫生发飞落及遗子而扑掘不尽致再生长者地主耆保各杖一百
　　诸给散捕取虫蝗谷而减克者论如吏人乡书手揽纳税受乞财物法
　　诸系公人因扑掘虫蝗乞取人户财物者论如重禄公人因职受乞法
　　诸令佐遇有虫蝗生发虽已差出而不离本界者若縁虫蝗论罪并依在任法

　　煟窃谓本朝捕蝗之法甚严然蝗虫初生最易捕打往往村落之民惑于祭拜不敢打扑以故遗患未已是未知姚崇倪若水卢懐慎之辩论也臣今录于后或遇蝗蝻生发去处宜急刋此作手榜散示烦士夫父老转相告谕亦开晓愚俗之一端也开元四年山东大蝗民祭拜坐视食苖不敢捕宰相姚崇奏云秉彼蟊贼付畀炎火此古除蝗义也乃出御史为捕蝗使分道杀蝗汴州刺史倪若水上言除天灾者当以徳昔刘聪除蝗不克而害愈甚崇移书诮之曰聪伪主德不胜妖今妖不胜德古者良守蝗避其境今坐视食苗因以无年刺史其谓何若水惧乃纵捕得蝗十四万石时议者喧哗帝疑复问崇曰庸儒泥文不知变且讨蝗纵不能尽不愈于养以遗患乎帝然之卢懐慎曰凡天灾安可以人力制也且杀蝗多必戾和气崇曰昔楚王吞蛭而厥疾瘳叔敖断蛇而福乃降今蝗幸可驱若纵之谷且尽杀虫救人祸归于崇不以诿公也蝗害遂息

　　○捕蝗法

　　一蝗在麦苗禾稼深草中者每日侵晨尽聚草梢食露体重不能飞跃宜用筲箕褚栲之类左右抄掠倾入布袋或蒸或焙或浇以沸汤或掘坑焚火倾入其中若只瘗埋隔宿多能穴地而出不可不知
　　一蝗最难死初生如蚁之时用竹作撘非惟击之不救且易损坏莫若只用旧皮鞋底或草鞋旧鞋之类蹲地掴撘应手而毙且狭小不损伤苗稼一张牛皮或裁数十杖散与甲头复収之北人闻亦用此法
　　一蝗有在光地者宜掘坑于前长阔为佳两旁用板及门扇接连八字铺摆却集众用木板发喊赶逐入坑又于对坑用扫箒十数把俟有跳跃而上者复扫下覆以干草发火焚之然其下终是不死须以土压之过一宿乃可【一法先燃火于坑然后赶入】
　　一捕蝗不必差官下乡非惟文具且一行人从未免蚕食里正其里正又只取之民户未见除蝗之利百姓先被捕蝗之扰不可不戒
　　一附郭乡村即印捕蝗法作手榜告示每米一升换蝗一■〈豆斗〉不问妇人小儿携到实时交支如此则回环数十里内者可尽矣
　　一五家为甲姑且警众使知不可不捕其要法只在不惜常平义仓钱米博换蝗虫虽不驱之使捕而四逺自辐凑矣然须是稽考钱米必支傥或减克邀勒则捕者沮矣国家贮积本为斯民今蝗害稼民有饿殍之忧譬之赈济因以捕蝗岂不胜于化为埃尘耗于鼠雀乎
　　一烧蝗法掘一坑深阔约五尺长倍之下用干柴茅草发火正炎将袋中蝗虫倾下坑中一经火气无能跳跃此诗所谓秉畀炎火是也古人亦知瘗埋可复出故以火治之事不师古鲜克有济诚哉是言
　　右件虽不仁之术倘不屏除则遗种昌炽诚何以堪姚崇所谓杀虫救人祸归于崇不以诿公真贤相识见也

　　○李珏赈济法

　　将灾伤都分作四等抄札仁字系有产税物业之家义字系中下户虽有产税灾伤实无所収之家礼字系五等下户及佃人之田并薄有艺业而饥荒难于求趁之人智字系孤寡贫弱疾废乞丐之人除仁字不系赈救义字赈粜礼字半济半粜信字全济并给厯计口如常法惟济米预散榜文十日一次委官支毗陵与鄱阳常行此法民至于今称之

　　○鄱阳赈救法

　　丁卯鄱阳旱暵宪使李珏招臣措置荒政李昔守毗陵赈救有声臣见约束简明无俟更改但乞将义仓米每日就城中多置场减价出粜先救城内外之民却以此钱纳价计口逐月一顿支给以济村落之民非惟深山穷谷皆沾实惠且免减窃拌和之弊一物两用其利甚博会李不权州臣迫官期出局故行之未免作辍良可叹息或谓赈饥给钱非法令所载臣曰此庸儒之论且村民得钱非惟取赎农器经理生业以系其心又可抽赎种子収买籴斛和野菜煮食一日之粮可化为数日之粮岂不简便【已上见中卷赈济条】

　　○不俟劝分村落有米法

　　发米下乡般运水脚减窃拌和弊端非一故今税户等第认米谓之劝分非惟抑配扰民且适启闭籴今莫若责隅官交领常平钱逐都给与所保土户每都数千缗随都分大小増损令于丰熟处循环収籴米豆归乡置场随时价出粜麦熟日以本钱还官饥荒甚处赈至小熟官不抑价只认都内有米其领钱不兴贩及兴贩而不归本乡粜者皆有罚利之所在人自乐为富室亦恐后时争先发廪矣何必劝分扰扰

　　○杂记条画

　　一寻常官司赈济初无竒策只下保抄札丁口姓名云已劝分到若干数目用好纸装写数本申诸司此是故纸救荒徒扰百姓实无所益今宜革之供报上司只用幅纸申述施行之方可也
　　一抄札最当留意急则卤莽多遗落缓则玩弛不及事其间有多狥私意者须明赏罚以励之断在必行不当姑息仍多出手榜严行禁约更用蘓次参实粘姓名口数于门首之法
　　一检点抄札须逐县得人以行之然其法繁琐奸弊最多若夫要法有三城市则减价出粜常平米村落则一顿支散义仓钱其不系赈济之人则有逐都上户领钱兴贩循环粜籴之法简要便民无踰于此解见于前
　　一近臣寮札子官司平日预先抄札五家为甲有死亡迁徙当月里正申县改正此意亦善今用四等之法每知县到任责令用心抄札存留当县以备缓急庶免临期里正卖弄之弊一遇荒歉按籍可凭赈救矣
　　一臣尝亲任州县救荒不先措置临时仓卒鞭挞里正抄札大段卤莽迨抄札既毕未见施行村民扶携入郡请米官司米即支散褁粮旣竭馁死纷然是以赈济之名误其来而杀之也亦有诈作流民经过请乞官吏多厌烦之然此皆饥穷实非得已官司积蔵本为斯民正当矜怜岂可坐视今凡赈恤须预印手榜晓谕以见行措置发钱米下乡未可轻动恐名籍紊乱反无所得庻革饥贫云集之弊
　　一昨江东运判俞亨宗赈济踏杀妇人一百六十二人乞待罪是未知分场分队逐队用旗引之法徐宁孙建苏次参皆有成式似可通变而行大抵百人已上便虑冗杂不可平日无纪律者况饥羸之躯易蹂践乎
　　一徽州婺源东门县学前姓胡人平日不以赈恤为念出纳■〈豆斗〉秤大小不同开禧丙寅五月坐阁上阅簿书忽震雷击死簿书焚毁■〈豆斗〉秤剖折其妻为神物提下肢体无伤闾巷之人皆知之

　　淳熈八年敇浙西常平司奏本路去岁旱伤轻重不均在法五分以上方许赈济今来逐县各乡都分有分数不等若以统县言之则不该赈济若据各乡都分有旱至重去处则理当存恤除已逐一从实括责五分以上量行赈济五分以下量行赈粜得贽依
　　煟曰饥荒大小不同傥不分都分等降则惠不均而力不给今五分已上赈济五分已下赈粜其法固简易然三分以下都分贫弱狼狈之人亦多不若四等抄札为均济也

　　代宗广徳中岁大饥萧复家百口不自振议鬻昭应墅宰相王缙欲得之使其弟弦说曰以君之才宜在左右胡不以墅奉丞相取右职复曰鬻先人之墅以济孀单吾何用美官使门内寒且馁乎缙憾之由是坐废数岁改同州刺史岁歉有京畿观察使储粟复发之以贷百姓有司劾治诏削停刺史或吊之复曰茍利于人胡责之辞其后拜兵部尚书
　　煟曰官职自有定分以巧得之不若拙而见称于后世萧复以墅奉宰相岂不立取富贵不发观察使储粟岂至削停刺史然一时龃龉其后亦为兵部尚书岂非官职自有分定虽巧何益耶后之赈济者但当诚心为民可行即行一己利害非所当计

　　仪鳯间王方翼为肃州刺史蝗独不至方翼境而邻郡民或馁死皆重茧走方翼治下乃出私钱作水硙簿其直济饥瘵起舍数十百楹居之全活甚众
　　煟曰流民至当为法以处之富弼令樵采打鱼之数地主不得为主是也但一时未免侵扰莫若修堤浚河兴水利公私两便不然官司出钱租赁民间芦场或柴莜山近县郭市各去处纵流民樵采官复置场买之非惟流民得自食其力雪寒平价出卖亦可济应细民

　　南楚新闻孙儒之乱米■〈豆斗〉四十千将金玉换易仅得一撮一合谓之通肠米言饥人不可食他物惟广煎水饮可以稍通肠胃
　　煟曰昔唐兵围洛阳城中乏食民食草根木叶皆尽相与澄浮泥投米屑作饼食之皆病身肿脚弱死者相枕倚葢乆饥肠胃噎塞乍饱多死惟米饮可以通肠尝记干道间江西大饥民有食白膳土筑杀者时帅出劝农饥民入状借钱贩粜度荒帅判云纷纷党与立三朝五十余年积未消野老不知当日事尚持片纸觅青苗当时若责上户领钱往他处収买杂斛循环粜籴以救饥民未必若此也惜哉

　　马寻明习法律皇佑四年知襄州会岁饥或羣入人家掠园粟狱吏鞫以强盗寻曰此脱死耳其情与为盗异奏得减死论遂着为例
　　煟曰荒政除盗亦当原情顷有尹京者以死囚代为盗者沉之于江此最为得策葢凶荒之年强有力者好倡乱须当有以耸动之使逺迩自肃之为上不然则羣聚而起杀伤多矣

　　隋末河内饥人相食李轨兴义兵僣称帝号倾家财以赈之不足欲发仓粟召羣臣议曹珍等曰国以民为本岂恡仓粟坐视委死乎时有隋官心不服排珍曰百姓饥者自是羸弱勇壮之士终不至此国家仓粟以备不虞岂可散之以饷羸弱仆射苟恱人情不为国计非忠臣也轨以为然由是士民离散寻致败
　　煟曰李轨饥贼耳固不足论然行反间者多倡为仓粟不可散之说使失士民之心况夫万乗之主欲为根本虑者岂爱惜仓粟坐视百姓死亡乎

　　建州瓯宁县有洞曰回源其北与建阳接境乃建炎初剧贼范汝为窃发之地民性悍而习为暴小遇饥馑羣起剽掠去岁因旱凶民社八子乗时啸聚首破建阳逐官吏杀居民至夏张大一李大二复于洞中作过本路帅臣仍岁遣官军荡定时进士魏掞之谓民易动葢縁艰食乃请于提举常平官得米一千六百石以贷乡民至冬而取逺置仓于邑之长滩铺自后每岁散敛如常民得以济不复思乱而草冦遂息人谓掞之所请乃社仓遗意使诸乡各有仓储粟则缓急可恃矣
　　煟曰社仓乃公私储积救济小民使兼并者无所肆其侵渔之心傥天下郡邑诸乡皆能行之为利甚博今列社仓规约于后

　　○朱熹社仓奏请

　　淳熈八年十一月浙东提举朱熹奏臣所居建宁府崇安县开耀乡有社仓一所系干道四年乡民艰食本府给常平米六百石委臣与土居朝奉郎刘如愚同共赈贷至冬収到元米次年夏间本府复令依前贷与人户冬间纳还臣等申府措置每石量収息米二斗自后逐年从此敛散或遇少歉即蠲其息之半大歉则尽蠲之至今十有四年量支息米造成仓厫三间収贮已将元米六百石纳还本府其见管三千一百石并是累年人户纳到息米已申本府照会人众依前敛散更不収息每石只収耗米三升系臣差本乡土居官及士人数人同共掌管遇敛散时即申府差县官一员监视出纳以此之故一乡四五十里之间虽遇凶年人不阙食窃谓其法可以推广行之他处而法令无文人情难保妄意欲乞圣慈特依义役体例行下诸路州军晓谕人户有愿依此置立社仓者州县量支常平米斛责与本都上富等人户主执敛散每石収米二■〈豆斗〉仍差本都土居或寄居官员士人有行义者与本县同共出纳収到息米十倍本米之数即送元米还官却将息米敛散每石只収耗米三升其有富家情愿出米本者亦从其便息米及数亦与拨还如有乡土风俗不同者更许随宜立约申官遵守实为乆逺之利其不愿置立去处官司不得抑勒则亦不至纷扰此在今日言之虽无济于目前之急然实公私储蓄预备乆逺之计人必愿从者伏望圣慈详察施行圣贽户部看详闻奏本部看详欲行下诸路提举司随下本路诸州县晓示任从民便如照依上件施行而本乡土居或寄居官员有行义者具状赴本州岛县自陈量于义仓米内支拨其敛散之事与本乡耆老公共措置州县并不得干预抑勒十二月日三省回奉圣贽依户部看详到事理施行

　　○崇安社仓条约

　　一逐年二月分委诸都社首保正副将旧保簿重行编排产钱六百文以上及有营运衣食不缺之人即注不合请米字外有合请米人户即仰询问愿与不愿请米各令亲押字三月内将所排保簿赴官交纳乡官点检抽摘审问仍出榜许人告首如有漏落及新添一户一口不实即申县根治如无欺弊即与支贷
　　一逐年五月下旬前后新陈未接之际预于四月上旬申县乞依例支贷
　　一申县讫一面出榜排定日分分都支散【先逺后近】晓示人户各依日限具状【状内开说大人小儿口数】结保【每十人为一保递相委保如保内有逃亡之人同保均备取定十人以下不成保不支】正身赴仓请米仍仰社首保正副队长并各赴仓识认面目照对保簿如无伪冐重迭即与全押保明其日乡官同入仓据状支散给闗子具本息耗米数付令収执
　　一人户所贷官米至冬纳还【不得过十一月下句】先于十月上旬定日申县乞差吏■〈豆斗〉前来収纳两平交量每石収息米二斗【小歉除息之半大歉全免収息】候满十年以本米送还元借官司每石量収耗米三升凖备折阅及支吏■〈豆斗〉等人饭米其米正行附厯収支每遇支散交纳日本县人吏一名■〈豆斗〉子一名仓子两名每名支饭米一■〈豆斗〉乡官并人役每名支饭米五升【人从每位不过二人】

　　○金华县社仓规约

　　社仓谷本五百石
　　社仓只置都簿一面纸尽置第二面
　　一甲不许过三十人甲头一人不满十人附甲不许诡名冐借【犯者出社甲头改替许同甲告罚甲头所纳给赏】
　　散谷以三时【谓除夜或旧不接新并须甲头相度】
　　一户借一户甲头倍之无居止及有艺人不借【若口累家多作田广甲头保明别议増倍】
　　借谷上簿不立契【还谷就簿内销】
　　借谷日每户纳钱五十文甲头免【十五文给甲头十文守仓人十文杂支十五文掌仓量钱此外不许分文乞索许甲内人告以所得钱支赏】
　　量谷本甲甲头执概【并见清量掌仓分擅执概改替】
　　选以三限限以三日【谓如十甲每甲若干人一限纳若干并甲头预报定日子一人不到甲内谷并留仓足交量】
　　息谷二分【谓石取息二斗】中饥减半大饥尽免本户纳息已满十年免収息【谓第一年纳至十一年免】
　　耗谷三厘【谓谷一石取耗三升以备折阅及充每岁社仓杂费】
　　甲内逃亡甲头同甲内均填甲头倍之【若系时疾户絶甲头申仓差人审实候还谷日销落若不循理者虽已还出社】
　　息谷有余遇饥荒给散【许所有每人大人二升小儿一升十日止并以户口为定】
　　社众于规约犯一事不借一年再犯出籍

　　○清江县社仓规约

　　一所给借贵均平亦虑失陷米本其支借时乡官审问社首及甲内人某人可借若干众以为可方可支借其素号游手及虽农业而众以为懒惰顽慢者亦不支贷
　　一乡官踏逐善书冩百姓一人【不得用罢任过犯人】专充书冩簿书如収支执概就差社首遇収支日日支饭米一■〈豆斗〉
　　一仓中事务并委乡官掌管但差使保正编排人户驱磨簿厯弹压敛散踏逐仓厫追断逋负之类须官司行遣于县官内择一时可委之人以司其事
　　一乡官从本军给帖及木朱记主执行遣
　　一籍厯纸札每岁于息内支破

　　煟曰社仓规约虽不同使天下郡邑皆能钦此意以行之虽有水旱民不困乏矣

　　救荒活民书拾遗哉凡为君为臣者不可无此书而为守为令者舍是无所用其心矣奈何世之人见人文集虽无益于世者必汲汲然刻梓以传视此反不挂意葢不知当务之为急者也程子云一命之士茍存心于爱物于人必有所济当时若见此书未必不击节叹赏也 
