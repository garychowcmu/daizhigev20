居官必要为政便览　　（明）不着撰人 

　　●目录 

　　卷之上 
　　卷之下 

　　●新刻居官必要卷之上 

　　初仕类 
　　吏类 
　　户类 
　　礼类 
　　兵类 

　　○初仕类 

　　守选在京全要节俭临选时切勿管求好地方恐铨曹窥破反遗钻刺之名机不密而累匪轻 
　　初选出在京时有应具书启预通同僚者有应具禀帖同履历预申上司或堂官者须与便人顺赍或发报马顺稍仍探听有本管官在京必须候见迎送但不可送礼又不可逆科其不受若一处受讫所费不多再一处又受讫似此所费觉多万一自巳乏囊势必借贷但要斟酌不可太费切不可以迎合为高 
　　凡要做清官不在服官之日先干居家发榜时就要节省若能甘淡泊则中后不作婴儿之尢心费用必少所负于人者亦少当官之日欲学伯夷何难 
　　授官后自朝服祭服公服之外止可做黄石绢圆领一二套彩服不必多制如夏天用纱一套秋冬吉服用红绉纱一套便可 【通用】 冬天必用貂鼠帽套一个价廉者三两风领一条价又次之有等少年必求时样美观恐外面无良工也若借债做衣一件可当外面两件矣 
　　选官势必借贷如借之亲戚乡里不得必借之行户者切不可借之治下商贾并听选监生若有佐贰同时选出者切不可托之借贷尤不可同借贷恐日后反眼噬脐无及大都钱债一节但得巳不可借不得巳以借借时容易及偿时为难到任不久债主追逼本轻利重俸钞微薄将何抵偿欲□□得欲清不得 
　　在京有夫马迎接即留用不妨若时禁方严切不可□□□驿棍抄入循环不但冐破官钱亦于官箴大玷若借用勘□应付须严禁仆从生事其害不小 
　　选后有治下纳粟者在京即有同年亲友为之先容亦不可与之假贷交杯酒布心腹并受馈送恐小人假此虚张声势需索乡人所关不小 
　　选后有治下士夫请酒者有送下程者在士夫谊不可郄其次亦不可过于分别使人难堪若馈送则一毫不可受无大小一也 
　　选后遇前官或本处士夫及邻封游宦者须细问民情吏弊因访以前仕宦者某以何事有声某以何故败名即记之亦可为法则也 
　　赴任辨礼仪时值送上司礼香绢京靴此不可少者余外但畧买纱紬数疋如其不受价不甚多不置无用若多备辨上司不受其物束之高合债则记日加息也临行赴任有亲友请饯者有祖饯者虽事烦冗切不可便生厌恶使亲友大无颜色吾同榜中有蹈此病颇不为人所喜不可不知 

　　○吏类 

　　未入境先若有署印者府佐则用青面手本经历教官则用请帖入城后见府佐即更素衣照旧庭参或后堂见惟彼所命切不可动念大丈夫为龙为蛇何难一屈膝也其余照常往来置酒相款咨询民情土俗衙门利病彼系久任地方未必无一得之□将到地方即令吏礼房照旧规用何生拜帖回同僚并儒学差人迎接乡士夫差人接红白柬俱要□□仍问有迎接者某起该下轿某不该下轿 
　　参见上司两院司道南方规矩有本府引见者必须先问□事者礼节若本道用礼与否亦因其人 
　　任后凡事要立定规矩言必求其可践事必酌其可行限期宁宽板数宁少犯者一毫不可放过见今时做官有严中宽者有宽中严者若一味严厉恐下人难以荅应下情不能上达若一味宽纵致羣小作弊罢软之名自此败官但当因其地方必须威惠并行庶几可矣 
　　□□官每日早堂放风回风毕即签押文书应亲逓上司详验公文必须择小心吏书专管对读明白一字无差方许用印如有差错潦草罪责对读吏书此为官第一大体若应逓公文内有差错致上司批驳回来纵将吏书解去领罪本官将何颜以见上司古云罪虽吏当官何人也自此上司以不精明视之不可不知签押用印毕即打听上司开门作揖逓公文回衙方纔投文理事毕即见客拜客午堂问理刑名事毕看招稿文书至晚标封点更夫禁卒上重犯刑具放更筹 
　　签押用印 
　　此节其弊多端初到任时尤宜谨慎有吏书人役侵用□两假作前官支用补卷补领者有事情难处前官不敢主张乘机申缴者有以小事出牌票需索者诸如此类不可胜数须先出示晓谕凡一应签押用印公文俱以本职到任之日为始以前公文未经本职施行者及以前支销钱粮领状文卷牌票等件俱不许朦胧签押用印违者治罪其应签押用印公文须于先一日送后堂查验如有详验公文差错□□□□承行该吏及写字书手如有作弊情由重责究革待□□一付六房挨次签押用印毕应入逓公文实时封完发行□有紧要招详事情即用钉封以防折改更有铺兵作弊将上司钉封公文暗自拆开用长线一根从钉眼穿入取出文书偷看毕依旧装入将线抽出封完此铺兵受贿私拆公文之弊不可不知 
　　各院道按临考察须要细查条约一一遵行但有六房悞事罪责于行吏书牌到之日务要差的当人投打探前去是何行事其中途驻宿公馆及中火处所曾不■■齐□或差殷实义官同该吏预先到彼查看■■铺垫齐整至□门户锁钥及东厕茅纸之类■■不备若或苟且慢不加意以致悞事虽■■■吏官何人也正官须要留心 
　　佐二官遇考察彼时每常被人造谤受戒如罪果当则巳但有亏枉或素行谨守须为极力分辩听与不听付之当事者葢佐二平时既与我同心共济偶有不测之辱安可等秦越乎此不惟可以安佐二之心理当如此 
　　六房吏书守法者少不才者多苟无大过不必开送果有实迹显著切不可庇护恐后日上司访知反与我不便但吏书之弊在在有之只宜自巳发觉则无大害也 
　　谒见本管上司自有一定之礼不要有慠态不惟不得上司之心亦非所以安职分也然亦稍稍留大夫之气若膝下蒲伏至亟奉承此何谓也上司同僚少有知识者巳心窃贱之矣 
　　谒见上司若在本处察院每日可亲执一角公文不□□□逓上方纔作揖此为见上之礼上司亦见本官留心政事□须将各上司批行一应公文大小事务俱要逐件理会在□以备上司问答如其难处即委曲商量若一槩漫不经心及问时无言可答倘上司平易者则宽容以待遇克削之人则视我为慢事恐贤否由此而订亦未可知 
　　采撷民风臧否吏治为政所先任后令吏房查造僚属官吏及六房吏典职名册一本送衙以便评品考订听备上司取用但安民之道要在知人尤当详慎乃考人正所以自考一考订官员贤否务要查出身原有不同毁誉爱憎辄因以异如某政行颇僻敢于放肆骋其才能多方掩餙若在甲科之列则必匿其故实而保护之矣如某长材大器不拘小节任职理事足称卓异若遇阴忌之辈则必摭其瑕庇而媒孽之矣如某心地朴实动守规矩事惟求是不善弥缝若遇好媚之夫则必怒其慢巳而穽陷之矣又有某财矣贤矣不幸上之人疑且恠焉承委者则捏其事而中之矣又有奸矣贪矣幸而上之人爱且信焉承委者必文其事而扬之矣此数者皆能损伤善类灭绝天理究其报应殊及子孙诸约所谓天地鬼神之照临岂不诚可畏哉 
　　遇上司将按临到县预先责差廵捕官同各房能干吏典带领精壮夫马伞轿等项及门皂厨役并中火住宿处应用之物在于该管地界迎接替换宁可守候勿致悞事遇相知者同事地方彼或有切巳之事托我转与上司处荐言慎勿应承宁可亟力为彼游扬不使之知也若扬然自任应之如□不惟效与不效恐以此招谤葢末世人情一自举趾高便欲以礼法相接故旧少不如意嫌自此起近来多有生平号□莫逆及至仕路每每芥蒂致成大衅者职此故也可不慎之 

　　○户类 

　　交盘仓库必须在未上任前一日若系县佐下四府掌印即预行票仰库吏书将库中现在银两照两院循环簿造册二本俟到任日交盘如有借动在库官银必另造一册明注某项借支何项抵补其本年钱粮收支见在各若干未征若干将未完另造一册以便稽查若册内银两不明又无卷案可据即将经手人役承行吏书究罪其见在银两逐一兑明务要见银与盘册相对如有不明务将该管人役质对待交盘毕逐一细查其仓粮监犯俱要清查三日之后将仓库狱司锁钥牒送佐贰看守惟库钥收之后衙往见上司 
　　钱粮关系民生利害正官之名节近有远嫌者委之殷寔义官或收头使其秤兑太重皆正官之过也 
　　仓库狱囚最为紧要簠簋不饰则才力不及上司风闻未真或仓库一时有失葢朝发而夕挂弹章矣切宜慎之到任之后法当十分严密墙垣务要高厚多加棘茨门户务要坚牢完固房屋务要苫葢无损遇有渗漏即行修葺库内之房上下四旁俱用粗木作栅栏接头俱用铁皮包褁库门亦用铁皮钉完以防风火门外乃用栅栏柜顾用榆粟枣木为之重重封锁封条用竹纸糊封每晚责廵风吏查点库夫廵更如有老弱不堪之人即行更换禁卒尤为紧要必用样选强壮不饮酒之人然正官全在严谨库狱为苐一事也 
　　田地钱粮源头不可不清欲正其本先澄其源惟北方为□至于田地开收并无一字在官止凭各社书手收一本帐□官如在梦中每年听其作弊有力之家将自巳名下田地□付书手有开无收或买各书手竟自裁去亩数便将银数酒派各家每年不下四五百两习以成风予在北邑时熟知此弊因而先将通县田地一总查出后将各家地亩出示晓谕里甲人户有田之家各开顷亩数目并四至限五日呈逓以便查对躬亲丈量一里丈明则各里自不难查如有里排串同书手仍行蒙蔽者依律究治内有□□粮存□典卖未曾过割者就将邻田人户审明酌量分豁此后田粮无有不清者但牧民之官苟非其人则听凭下人隐瞒以致不才之名有由然矣 
　　查本县每年额征钱粮原委何人管收天平等子有无大小法马有无轻重小民交纳有无留难衙门积棍有无包纳收银人役有无私收侵用若有此等即令速行改正免究今后收银设立官柜须选殷寔良民正身在二门外秤收每晚交进官库不许仍蹈旧辙仍置号簿一本将花户每日交纳银两挨次登记各给由票用印钤号在簿票给纳户收照仍出示严禁收银人役留难需索如将银两不行入柜登簿即系侵欺依律究遣每晚将未用尽由票同簿总交官库掌□□乘暇暗行查对有无明白如收完□即当堂对簿折兑照数领销成锭应起解者起解若钱粮重大难完许截数起解如有羡余俱另封登记明正支销为政之体若钱粮不明则名节从此而败矣 
　　任后出示晓谕各铺户凡系本衙取用一应货物俱照时价实时给与官银差人易买恐中间指官□□或赊欠□□□行生事□弊许被害人口禀以凭究治 
　　凡有卫所去处必有屯田征收屯粮给官军月粮之用忽有不足方赴有司补给须要申明上司详允方行借支恐有不才管屯官每遇征粮价贵则收本色价贱则收折□□而火耗有加三四收完不解仓库任意侵那营运二遇查盘不白花户拖欠则云灾伤无征官军月粮却赴有司关支如有此等定要请详上司批允仍取该卫所印信□状附卷备查如将不急之务妄申冐支殊为奸弊尤宜体认乃系钱谷所关正官全要加意 
　　征收夏麦秋粮每日晚将所收过数日开报如有奸猾及势豪之人不行依期完纳者呈禀责催 
　　告示禁革揽纳须先出由票散给花户自执交纳赴官注销如粮里人等诱哄小民于私家收受者治罪亦不可听信小民愿与附纳中间恐有蒙蔽 
　　征寄庒田粮须省令里长先谕佃户于秋成时照数交纳倘有奸猾不完者下年勿与耕种以杜欺弊 
　　招抚流移乃正官本等职业必须会同治农官遍行出示晓论城市乡村小民知悉即今某处以下水势渐消田有耕耘之望某处以上秋田颇熟土皆复旧沃壤似此丰稔流民宜当复业开垦如无牛种木县即议动官银给买俟其成熟三年然后责令输偿纳粮当差仍每户给帖付照计丁授田不许里书及土豪人等假诈追取旧欠捏情告扰各宜安心□归故土凡有复业人户许不时具状投逓存查内年多盗葢由贫者不能自给富者不能周贫是以贫者□具良心而富者盗斯夺之矣故保安富户必先赈给穷民然赈饥之仁所以寓弭盗之术当此之际或请蠲或缓征或劝借而完一方之命脉以解目前之倒悬乃牧民官急务也 
　　地方灾伤或天道亢晹雨泽愆期蝗蝻旱涝氷雹疫疠俱报抚按以便早题蠲免原有定例有司多不得知如夏灾定在四月秋灾定在八月申呈院道若待过期申报及至委官踏勘又复□劳不肯躬亲履亩止据里耆扶同册报了事多不详寔以致百姓之死徒皆由正官之过也 
　　年岁凶荒小民扶老携幼抛弃乡井奔投他处乞食岂得巳哉为人上者当此之际岂不动念然枵腹待哺之民众口嗷嗷畧无他想但地方饥荒势必多盗何也乃饥寒所迫而为之若人人尽诛虑恐激变必须设法消弭切勿坐视不理以遗后患甚至劫夺杀人或将人肉煮作馿犬肉卖者或削榆皮或挖草根扫草子或抢糠皮麸查以充饥甚至父食其子者或夫妇各奔活路竟彼此不相顾者牧民之官其心安忍必须预出告示遍谕云照得移民就食荒政之常愚民无知不明伦理不晓王法况食人之肉不久眼红而死骨肉恩情心何忍为果有幼小子女不能飬活许邻近地方富户买去投生不许阻当所得之银尤足数日之食子女又得存活若有以人肉相食者不论真假除照律例杀一家三人正犯凌迟处死邻人并保甲一体治罪仍委廵捕厅不时查验屠户及饭食店内验果真实依律治罪此弭盗恤民之一策焉 
　　先年部剳行廵按御史选委贤能官员亲诣各地方从公踏勘灾伤轻重分别具奏以凭覆请勘灾官员毋侍过为姑息致有后言再照救荒委无善政但求救于停折宽一分即得一分求救于赈给与十分止得三分且三分之中皆附城之奸民在乡之能民也窵远孱弱者百无二三其七分吏胥得其三里书得其三余一则消折耳在公家为实费在小民为虚文虽才有司亦无如之何求其策之善者全赖各该有司先之以俭静不扰次之以就地设法故有富弼之政则青州不为灾有苏轼之政则杭州不能困不然无先事之□而徒仰给于内帑非惟缓不及事且以天下之□即尽内帑之财不足为用合行各抚按转行各有司及时预备毋得临渴掘井止凭申请以沽虚名为民牧者宜体此当留意焉 
　　版藉田粮政事之要中间须要分别官民军匠灶户僧道等各若干官田地若干民田地若干每岁民间夏秋税粮若干官田租粮若干各分项造册开报以备清查 

　　○礼类 

　　上任规矩各处乡俗不同似难报一俱预令礼房吏开写仪注先期送览庶免临时差错仍谕令吏房吏将六房额设事宜及承奉上司文书逐件分房不拘久近开具蕳明手册或自本年某月某日起一件为某事因何至今未完并承行吏书姓名并查仍具本房司典吏不致扶同隐漏事件甘结一同呈逓俱收入衙内以便检查陆续举行则前件易元亦□吏书之比责又见正官留心政事 
　　学校作兴虽不可太过致使师生交浅望深少不遂意反□恠恨致生诽□□□□□处之平易待任后半载到朔望日下学行香讲书会馔将有进益生员详宿号萟业灯油之类区书赐给劝勤惩怠庶仿效奋志其应免差徭照例除□如有不遵教育敢于建言讦讼把持公事者照律呈详院道黜退此所以培养人才以资任用之意 
　　各处寺庙僧道未必尽皆土著多系流寓无赖近日获盗率多此辈今后示知不许容留外来面生可疑不明之人亦不许容妇女入寺烧香如违连地方一并坐罪 
　　各处例设僧道每府不得过四十名州不过三十名县不过二十名额外即为擅收若三丁以上年十六以下出家许每名领度牒一道如无度牒及私收徒弟依律还俗 
　　乡宦频频入见殊非体任后即令守门人遇到即先票知候请入座即分付六房吏侍侧以免私嘱此绝请托之法也 
　　凡庆贺习仪拜牌救护祈睛祷雨须预出告示谕僚属人等至期齐集行礼如有失悞依律究罪 
　　迎春乃各处俗规百姓乐事宜从乡俗行之至于春酒花杖等费不可扰派里甲只依旧规而行 
　　春秋祭丁祭兹必用牲口查照旧案动支官银给牙行收买低取旧日分送士夫历日胙内簿查看酌量 
　　孝子顺孙义夫节妇乃地方风化所关必须预行访实俟□保举转达表杨不许里老循私妄报及隐漏不实 
　　乡饮之设乃朝廷养老尚贤之典非齿德俱尊不敢擅与此席厥典甚重匪今为然恐有无知礼生贪图谢赂或将平昔有过之人或以白丁纳职报名到县以致人情不恊岂惟士者齿笑今后正官须要留心访实务要学优生员数名保□年高有德众所敬服之人及以礼致仕乡宦开名呈县□□查访的寔至期具红请帖应亲请者自行敦请应遣人请□令生员请之席馔之类必须宾主相称至乡考宾客来去正官俱要顾待有礼如此则人人皆有乡饮之荣各知自重以为善而奸恶者亦愧心而改趍矣 
　　上任有乡士夫及同僚具礼来贺即令管礼吏书将礼帖依序粘定抄写入礼簿上不可遗漏一物其乡士夫原送礼物仍付原人收侯当日事毕即亲拜回送若不如此恐礼多一有差错士夫又难于言大有不便至佐贰礼仪丝毫绝不可受我辈既以廉介责之佐领所送之礼何处得来必定取之地方若同僚送礼先将原礼回送随后差人荅礼若彼礼未到我先施之更好至用礼物可买之铺家不受退还可免揭债 
　　待过客照旧规迎送其一切应付即如本管上司礼行乃为不失礼于人设告慠物为高品以奔走为俗流自两司以下往来畧不介意彼下人见我慢待或者求一饱不得遂刁难夫马以致驲逓所苦虽圣人复起亦难必其无怨言者 
　　过客相待彼虽极谦我岂可放肆至坐立进退一毫不可躐等况举世尚承奉又不可以意气望人只以本管之礼相待奚为不可然不可拘执畧无香火之情恐彼反以借口也 
　　下程小饭虽是未节寔下马必用之物亲管上司尤为紧要切勿信凭下人草率了事小人之心止知侵渔而不顾为官名节事虽旧规仍要临时斟酌因人而施但有短少不堪即以冐破治罪惩之于始使后人知所畏思而不敢再犯矣□闻昔日有一按院中火品物全备因天时亢旱止少一味青菜遂将驲官斥遂真可唉叹 
　　养济院乃朝廷存恤鳏孤独及笃废无依之人不致致失所之意任后按簿点查不许假冐若见道路乞丐如果老弱不堪验实收养不必行里老举报应得衣粮按月支给不许克减至千房舍修理完固遇有死亡甲头随即报官除名毋得冐领衣粮若有新今告人者审实收入 
　　漏泽园自大江迤北置者颇多南方少有何也葢囚地狭田稠任后查看本处有无义塜如无即查城外空地荒田若系民地即用价买查明四至设立碑记以为牧埋无主尸骨此亦为政之仁务也 
　　遇本管各上司新任或升转并年节及寿旦旧规应否行备何等礼物致贺或无礼止具启文用红纸青売手本楷书并印批差官或吏赏投或遇有疾应否差人问侯须要正官临时斟酌又不可拘泥旧规 
　　民有恒产则有恒心士农工商各居一业则自不为非任后即查本处如有游食好闲及行术惑众夜聚晓散赌博为非忤逆父母暴横乡里不遵教训者即密行采访姓名注簿以俟惩戒其人若知惧改过则巳如仍舅不悛则治之以法乃□□惩恶迁善之要务也 
　　□处有乡蓍以其年高有德谙晓土俗民倩与夫民之疾苦□情难易可问而知者中间有等年虽高大德行实缺或买□□宿名色交结衙门隐避差徭蠹政害人者任后密访注簿劣处则善知劝恶知警矣 

　　○兵类 

　　遇二司按临下马之日贵差勤慎识字吏农或皂快在外伺候探听将每日出入所行一切事务用连七纸裁两截□□手折逐一细开干内每晚待上司闭门赴县投逓观看虽闭门亦要探听恐有事传出逐日如此起马方免 
　　查本衙及所属额设祗候禁卒弓兵各若干名于某年月日着役原额工食若干系何项银内动给清查注簿 
　　行所属廵司驲逓及镇集保甲凡有交界接壤去处易于越境为盗或任卖卜行术或托乞丐或假僧道抄化东三西四白日分散乡村探视人家有无窥瞷出入路径晚夕投聚空闲庙宇造意给党更深行劫如近日北方挐护者每每皆是今后严行司官或保甲用心缉访如有前项可疑之人着实盘诘但遇言语支吾形迹异样即行拏解赴官审寔治罪有功之人重加奖赏 
　　凡应付即照原来真勘合牌票额数给与不可克减增添或来年勘合牌票及分外多索者不许应付 
　　走逓差马无驲去处必选有力之家佥充一年更换如有棍徒包充假称士夫之家恃强顾觅荅应致悞公差者重究革退如若纵容包当万一应付迟滞以致差人回日竟以马迟为词因而上司归咎于官也今后将马头姓名置小圆牌挂于堂侧遇有差到兵房吏将牌票禀明验数发□给马依次轮差不致失悞 
　　任后即查本处额设马匹车辆数目水路额设舡只人夫若干从实开报查考 
　　民壮之设原为缉拏盗贼迩来虚应故事殊非法纪今后即查本处原设民壮几名有无工食验果年力精壮兮马熟闲者充役每人各置腰牌一面开写年貌标给悬带籍名在官遇有地方失事即给批轮流访拏不许乘机生事害人访实重治 
　　上司按临或经过只可酌量逢迎曾闻昔有一按院经过属县小邑县官即谕所属大小镇店逐门逐户各备香案花灯及围裙齐整伺候经过村野地方焉能完备有将泥土捏作香炉外包锡箔者有将柴筒作烛草棍作香者有将孩童裙愊或色被充围裙者诚然儿戏可为一哂此末务也至于城门之上用全红大纸书迎恩字悬贴城内街市满垫新席挨门逐户排设香案桌椅围裙古铜炉瓶及灯架灯笼直至院前院门外高结彩楼盛如迎王铺设至堂檐之上及两旁栅栏俱用緌布结球其地上铺垫自前至后尽用新红毡条遍垫穿廊之内设香几玩器盆景山石琹棊古尽悉皆取之于民此大破常格不过止住一宿耳此院见其迎合太盛观听不雅次早临行将礼兵房吏责究革役仍访本官指此科派各铺行贿赂八百竟坐弹章一上遂以王官打发矣嗣后此院转尚宝丞亦以考察浮躁而回但本县官自揣出身又因此院性气躁暴止知阿谀为尚更不知太过为嫌此过于奉承之鉴也又闻近日有惯尚阿谀之辈将送察院木炭尽刷红色观此则其余可知贪位慕禄奚止于此劳民伤则即此可见倘遇上司喜迎合而正官因其地僻不能承奉以致见恠者有之亦有不喜逢迎而正官多方取办一忽投其意者有之如此之类不可不留心体认 

　　新刻居官必要卷之上终 

　　●新刻居官必要卷之下 

　　刑类 
　　工类 

　　○刑类 

　　放告任后出告示谕知照依格式每状不过三行每行不过五十字年月后无写状人姓名住址者不准一状牵告二事者不准其户婚田土等事许依告期若人命强盗鬬殴及土豪势要窝访重情不拘期限临期将告状尽行收完省令众人次日听候将状当晚看完应准者标判无理者将状后批写因何不准次日俱贴于大门外使各人知之安心休息不致复行告扰 
　　词状勾摄切勿差皂快及里老下乡生事只差原告亲拘如不服方差皂快勾提限定日期如离城三十里限一日回话六十里限二日九十里限三日用朱笔批注查考如违一日责十板违三日责三十再违将家属监比拘人到县即行审问量情发落不许羁候有妨农业此为听断不可不知 
　　遇刁诈询讼拘到审理先将干证并原被告人吊开三处不许交言先问干证口词书写审单之上如语言支吾必是受贿买嘱即取下各色刑具吓说务要供出真情若三人□问相同不必深完如果皂白难辨更寔观色察言仍须暗行访问是实方不敢具招拟罪 
　　在监囚犯未必无冤葢生死之权不在正官直待抚按恤刑审录开豁切不可因其俛首无词遂为情真须将原招反复参详至情可疑处用笔批注所以可疑之故或曾经院部开驳若驳者是入者非即将本犯再一严审细查初招研究原证委可矜疑仍参律例果系冤枉力与开豁但狱贵初情参语中要说出矜疑情状听上司详夺 
　　凡有奏辩冤枉者先将见在人卷参审得实有冤方提人开什无冤仍依原问若事本无枉宜当罪坐奏辩者 
　　凡问人命重情不可自恃聪明辄便轻易推问具招申请恐中间倘有不实不惟人命冤枉抑且目下隐漏真情事有反复致有后词务要设法缉访必须事得其情刑服其罪毋拘成案而枉生母因姑息而冤死 
　　囚犯在监关防宜谨关防之法在严禁狱卒慎启闭不许放松杻镣亦不许送酒入监每晚严今点监吏照簿点入监房如强盗即上匣封锁重犯即上杻镣次日辰时方放狱食此狱禁当严关系不小若稍有疏纵恐生不测责在掌印廵捕及刑房吏之过也 
　　大伙盐徒聚众兴贩私塩馿驼船载廵盐官快串同受贿明知故纵止将肩挑背负小贩穷人拏作私盐抵数搪塞官司不察信其蒙蔽而问罪拟徒竟将真盗漏网岂精明之为乎 
　　明火持杖得财伤人大伙强盗事发全在初审如阵上拏获者不论得财伤人即为真盗若地方报首应捕捉获者虽真亦颇难问临审全要隔别研究为首为从之人曾否分有赃物见在有无伤人及奸污妇女或烧毁房屋逐名究问供出口词相同即亲笔注定审单将各贼面钉镣杻收监招详上司如有妄扳之人即行什放葢强贼妄扳或为报仇或为挟骗审究之时全要详察若遇强口能词亦必再三研审 
　　强盗赃证未明暂且牢固监候不可妄行捶楚防有他变后日难以对证若非真盗恐有冤枉所以上干天和不致民□者此也 
　　在监真盗责令刑房吏三名每日轮流宿监看守督令禁卒日夕堤防牢固监候禁卒选择精壮者充当不许饮酒怠惰万一不测责有所归葢强盗成狱未必肯甘心就死雄心尚在余党尚多恐怀越狱之意不可不妨正官倘有公暇可暗自下监点视使其无备至于狱内房屋墙垣须要高厚墙头多加棘茨门户锁钥俱要严密女监必另居一所不许接联男监仍严防狱卒受贿私放奸宿事发连该吏并究 
　　凡窃盗初犯取定供招牢固镣杻具招呈道批允发配若是三犯方依律问绞呈按院详夺监候 
　　凡家主告仆盗财仆告家主奸情恐系诬捏不可轻准此二事俱要指寔有据服罪无词方行决断 
　　遇告子不孝系伤伦理父纵不慈不可加罪如子有过仍须拘审邻佑委果众口一词再问是否亲母方断为子之罪 
　　凡告人命远不过三日如过期日久者不准若谋杀故　闘杀速行查勘庶不悞两家事情 
　　凡妇告夫或夫告妻须子细详察不可轻易发落 
　　凡兄弟入叔侄并亲戚兴词争论不能决者每日令犯人连锁杻带出差人押至申明亭示众自悔姑息此乃不令而使之自行和解之法 【亭乃申明教化劝美惩恶之□也】 
　　凡鬪殴事俱要当日陈告即拘到官验伤是真情令被告率领医生带同原告眼同医治调理平复照依辜限回报如伤重不堪医治须呈明究治将原犯监候 
　　缉访盐盗定行廵捡司责令弓兵分派地方用心廵缉定以功绩分数比较如该分地方事发各行责承果系盐徒势众即吊乡兵截拏捉获私盐兵器葢行申报上司贮库变卖贼犯监侯详夺 
　　上司倘有紧密重事差人到县或公文人铺未到验其有无钉封勿令左右知之发露消息事难究结先将公文袖人私衙处置停妥方发六房 
　　小民犯事若一人系狱合家不宁若正官慢不经心以致监禁日久或至暑热之时瘟疫流传不惟贫民若于供馈狱食甚至因一分纸价未究而竟淹死于狱者有之任后即便清查监仓簿除见在重犯照旧羁候外其军徒以下应起解者起解应讨保者讨保应释放者释放如追赃不完则察其所以不完之故如果家产尽绝即便申豁发遣查系无于亲属竟行释放如系至亲家属行令讨保即为申请庶监禁一清囹圄无久淹之叹矣 
　　人命行财乃常事也问官不可执一但愚民无知见他人死便仓卒慌忙无措可恨棍徒拨弄其中彼畏惧希图了事更不知死者之家指此为左劵矣若问官以此为指寔而遂定其罪冤之甚矣若以人命议偿即情真罪当犹曰求其生而不得则生者死者俱无怨也 
　　人命苦主或亲老子幼不愿抵偿求得埋葬银自给者此法所不载情有可原苟事情暧昧宁可听其情愿若拘泥巳见恐老幼牵连奔走或死者之冤未雪而生者且有性命之忧不可不为动念 
　　凡检验尸伤最妨仵作报伤一受其贿虽真亦假少不满□假亦作真何也但看所报之伤以致命者为重余伤为轻若无致命重伤则情有可疑仍须亲日辩验比对伤痕相同否倘遇暑热宜避臭秽触目若止听其行符妄报则人命之权柄尽在此辈之手矣临检切宜慎之有人云若人命不真则不必检验自予观之恐此辈之类以人命挟骗全在初时一检果无致命伤痕彼心亦服若全然不检验彼即借口为词或致告争不巳识者详之 
　　人命检验查照洗冤明冤无冤各录验伤书云仵字以午万物至午则中正矣又午属火火明则破暗检尸以申冤忿亦犹是邪若仵作受财临检报伤不实新例用三百斤枷号一月情重三个月发边卫充军 
　　凡毒死缢饿冻烧渰病死者须照冤录查明大抵问人命事用不得聪明一用聪明则冤者众矣慎之 
　　人命事情若无的证必为疑狱与其杀不辜宁失不经苟以一时之见罗织成案后有不胜其悔者矣昔一富家被盗将家主杀死止一婢获免后法司详审俱以为婢子同奸夫杀之也议拟凌迟决后而真盗事发招出前情问官皆得有罪夫一身之荣辱不足惜则黑夜事情安可悬断哉如此之类诚为冤狱矣所以为官之人欲要昌后当与此处存一善念可也 
　　遇上司行委检验尸伤如系初检全要验审切寔则后日复检官再不能改移前招若是复检更须查验致命之处比前官检伤有无互异切勿彼此雷同乃人命所关岂可草率忽□□□要预备其香苍术解其秽恶 
　　凡参阅招情要知中间何处为紧关情节即用笔票记何处事证明白何处口词涉疑临时再鞫更要究心期在狱平讼理无冤无枉可也 
　　问理词讼倘过泼恶之徒或见问官偏执多出不逊之言相廒冐犯切不可乘怒用刑只谈咲自若万一忿眼责之太过使无辜之人毙于杖下者多矣不惟上于天和抑且自伤阴骘一或借口扬言害事不小 
　　各处乡语不同初任未必通晓如平时同之衙门之人可知十三临审令其从容言说再看原状不甚相远切不宜当堂令门役左右解说恐其诈骗下人不可不妨 
　　任后即出示晓谕凡有人命初死许地方人等即日投逓首状以便检验若日久则腐烂难辩恐仵作因而作弊人命果真即亲自辩看致命之伤比对相合方拟罪详决如无致命之伤或系图赖当即取供议拟应得之罪或应存状案候者乃可以息仇口更不知乡愚以人命为奇货若死一人即扛尸上门图赖打碎门户抢掳财物又伙棍徒因而挟诈私下买和无所不至未曾见官其家巳破矣如有违犯定行重惩警众 
　　人命真假皆有每匹夫匹妇一时不忍辄服信以□验法看唇吻多黑遍身发疱指甲多青忤作受贿不以寔报竟问抵偿一或检出上司驳云仓卒之际毒从何来更不知上西地方各家多有砒信何也此处田地多有虫伤禾苗须用砒霜入土庶免损伤之故固此取用便易当官不可不知若以□死论抵则冤者众矣 
　　问理人命切勿避嫌若受嘱而执定成案曲八人罪自有天理即富家人命是假未有致命重伤亦与开释若从重拟万一冤死后经别官开释其人之命寔我致死也昔一兵宪详阅强盗招案见其事情矛盾不合令掌招吏细查参驳其吏因而开释七人至一十年后此又巳七十七岁忽一日得疾昏晕但见一官言说你先日曾活七人之命只筭半功可到八十边其吏复苏而白于亲识此吏因而卧床果延至七十九岁而卒其効验有如此者至千别官拟人死罪上司将招驳行我问若见情真有屈慎毋谓恐伤同寮上司之心遂依样画葫芦也仍须委曲参详使彼无故八之嫌又可活无辜之命或上司亦见我为精明之官矣若人命经三官检勘便牢不可破矣 
　　审理不可任性轻率须要隔别严审参究情刑若事重大自有理法事小又宜少顺人情欲槩以法行恐刁恶赴上告争所以问理全要推情 
　　例给囚粮重囚每日七合强盗三合病验给药除死罪枷杻外徒以下病重开疏笞以下保出医全断决老幼严疾散收无家属者日给一升病给医全决断 
　　取供书手作弊葢因上官不谙法律凡事只托若辈因而得行其私做官公余时若肯留心律例如斩绞军徒之律不过数条熟看详玩每遇招详只照原取口词敷演不可添减一字成稿后预送后堂参看明白若干口词外妄添一字即是一作弊定行责治凡招情必须合律合例但律条有限事变无穷若罪不入律或有别例可引亦要查明引用 
　　招后参语更要留心如问人一罪须要详其所以得罪者为何开人一罪须要详其所以应释者为何固不可大卖学问亦不可草率无文又不可浮泛不切于事情上司之所以观吾辈之抱负者多在于此切宜详慎 
　　讼师徤讼多系刁恶棍徒起灭任后凡遇状内见证须要留心识认若一人屡次为人作硬证全要识其面貌破其奸欺此可以寒狐鼠之心仍该问以应得之罪庶刁风可息矣 
　　上司批来词如今日到即令该房写起数牌挂出将□行文卷参看事情即行密问应否出入如有疑难必须委曲处洽务于埋法人情无得若有连及无干之人审明省放止解紧关之人若批状多则以事易工小者先问则易发落彼观者见其神速人犯可免久羁矣 
　　上司批词宜出堂时便问则精神奏聚或留之下场未免散漫问理之时宁宽毋刻至于问罪入赃尤宜详慎未可遽以巳见八人死罪或上司拘定初问又遇后问官不反前招小民巳荡尽家私甚则有毙于狱者葢入赃甚为不便穷民监追日久力不能完或至病死累及子孙逮及吏书经年比较未完似此伤人害物切宜慎之惟人命盗贼关系生死更宜详慎若妄出则纵有罪妄入则害无辜即且关系名节不惟上干天和必致贻患后□岂可不慎 
　　凡审问重犯情真要取服辩状在官使之甘服无词 
　　词状最防寝合之弊问理后有申详定夺者有申解者令招房速具招稿参看明白发该房即日写真文书并招册差人投逓上司慎勿迟延若上司牌票尤宜速缴似此亦见本官勤于政事矣 
　　自理词讼切不可多问不应罪又不可多批佐式官葢小民多穷偶以一事不平求理于我设若问罪不惟关系名节且使穷民负累变产鬻儿岂人心乎佐贰奉承堂官但得批词即问罪重罚以致下人因而索诈穷民欲其政声不坏未可必也 
　　问断切不可有成心又不可执拗到底虽要聪明又不可太苛克亦能悞事起衅败名如其人素行为恶若偶犯一事未必该治重罪切不可因而罗织成案恐罪未必成反使得以借口又恐上人谓我不达事体也又或一事我是如此问倘上司驳行别官彼又轻重改易此亦常事切勿动念如事情无大关系听其改易无妨如系人命事情亦须从容辩白听其自悟如彼是我非便当虚心谢答切不可自是 
　　凡所属地方被盗劫财伤人即便申报合于上司仍行廵捕首领及应捕严行缉拏务要必获解赴上司免比如至期不获亦解上司比责庶知畏惧用心缉拏稍有怠慢则官受罚俸吏役受比若听信各役畏罪不报遂致捕役慢不经心恐上司访知或盗在别处事发正官将何词以答之是益重捕官及各役之罪也官吏疏纵之责罪亦难辞 
　　任后令廵捕首领官将应捕人役分定地方如有贼盗生发各照地方缉拿以便责成切不可令其押贼起赃扰害平人乃廵捕首领之过也 
　　应捕人甚于盗贼况强窃盗贼与应捕原是通气常纳月钱若遇比较多以窃盗及无赖棍徒搪塞若一获强盗径自预先在于空野古庙私用非刑拷打如燕儿飞弯弓法牛望月或用毛翎探入阳物内深缴逼令招认赃物将破毁衣衫指作真□而众贼中如出一口又逼令妄扳富家假倚搜赃诈骗平民不可胜记当官者不留心详察则冤死者众矣到任后须要晓谕小民□明法纪树一白牌于门外云凡有应捕人役指盗扳害小民者抱牌径告不惟应捕知警而良民得以安生亦见本官风力若遇盗贼生发则先责治应捕平时失于觉察之罪应捕既畏何患盗不获乎 
　　各处有差人执批文来关本州岛县人作强盗须要细验来文是否真正印信盘问明寔方行先拘本人里邻俱细审询问平素作何生理有无妻子产业如素不守分行迹可疑方才发去若邻里为彼称冤即取邻佑里老保结付差人回去若轻易发去倘彼处正官精明则其人不致扳害如其未也此良民无辜毙之囹圄未可知也子民之官不可不知 
　　本州岛县人民有曾经问过窃盗兄徒满日归家仍前贼性不改不务本业以致鸡犬不宁若不以法制驭依然为害不小到任后令刑房置簿一扇将曾经间徒窃盗满日回家原为事缘由俱注簿内以后每一月朔日令地方保长投保结一张案候如不愿保结便是不改前非以后但遇地方失事即拿来比较庶知警省 
　　上司按临审录时谨防囚犯走失须预行严禁解囚人役不许受贿饮酒及纵放脱去囚犯刑具若纵放囚犯饮酒非为醉后多有仗酒将解人打伤而逃走者虽将解人抵罪正法亦于正官有碍先须谕令廵捕官并刑房吏严行防范如遇疏虞责有攸归不可不慎乃近日常有之事非泛言也 
　　重犯在监年久遂为牢头以狱中为垄断凡送人犯下监必索见面灯油藁铺等钱或指同爨科索财物少不遂意就行凌虐甚至断其水浆有饥饿致死者该吏禁子莫不知□任后严行禁治仍令置大锣悬挂监内如有前弊许犯人鸣锣以凭究治如惧恶不敢鸣锣访出并究不恕 
　　听断全要秉公详慎如问匿名投匦一事依律问投匿名文书人该绞有能连人捉获送官者官赏银十两若被告人自获者不赏或尊投告卑止拟不应卑投害尊依本律如一人在京友人诈写伊父病故家书稍与本人见书即回行至中途身死又如写词帖与访事校尉陷人及空纸用印假他人文书买嘱铺兵投逓到官害人或诈他人姓名意欲使人得罪者又如官衙门宅后对山上有僧寺巳经禁人禾冬窥有人与僧仇恨假着僧衣故向山上窥望官怒将僧拘责以致邂逅而死者俱如匿名合依本律必须亲审复令犯人亲写字迹相同再行详究事情方拟重辟干系人命不可不慎 
　　凡问伪造印信等项者律斩不准自首有能告捕者官赏银五十两伪造关防印记者徒三年临审责令犯人当官复刻与原获篆文相同 【方可】 成招仍要追出雕刀印色朱笔之类同假印贮库文书涂抺附卷 
　　任后查所属地方四通之路原有额设急□铺几处司兵几名例该每铺司兵一名铺兵四名于附近有力之家点充选少壮正身与免杂差其仕物每铺设赤历二本官为用印夹板一付黄布包袱一个夹包公文应用梆钤铜锣小黄旗□日伞各一件每日将接到入逓一应公文俱挨日□时抄写于历簿之内不许遗漏以便挨查如司兵遇有老弱即禀明更换 
　　凡访察势在难巳但近来有司各官一遇上司委托采访岂能以坐照哉不过委其事于奴隶之人而令其采访以塞责耳此辈一受其委以为奇货必赴窝访之家而买访焉夫窝访之徒与各府州县访事之人相为通同但此辈若非衙门积猾必系地方棍徒平日专一采访官吏政迹搜求民间是非编成联句列为条款集稿以待来索爱憎出乎其心死生出乎其手案前之虚寔未分而袖中之军徒先定矣窝访一得其姓名则卖于买访之人买访人得其姓名则以次转闻于廵按按院一至其地则凭原访单而拏之不问其假先行解院解至则先责治方行发问幸而不死者犹之可也故真正元凶大恶之辈自恐访及互相结交反得漏网而良善无辜之人偶以睚眦细微而往往被其陷穽者似此声势大彰则州县自佐领以下卫所自指挥以下府之首领以下悉为笼络与之交好帖具官衔处以宾礼厚其馈遗要一奉十中有特立而耻于诡随者鲜不为彼所陷是使惩恶之典反开□骗之门地方之害莫胜于此虽间有处治竟莫能除其根缘党类多故也迩来耳目太多机事欠密遂令此辈大开骗局谓之通访正官任后须要留心密切暗自徐徐探访要在不露形迹果有大奸大恶州县官不能禁治者即据寔闻干上司拏治而不为虐仍查访本地有无窝访之家夫抵耳目可有而不可多多则必至于滥机事贵密而不贵泄泄则必害夫成欲深知其害而亟救其害在善用乎权而不示以权则正官之才力可见矣 
　　遇上司发问被访人犯必须虚心鞫究照款研审不得辄用捶楚务求真寔亦不得拘泥访单但有事涉虚捏委果冤枉不妨申豁若赃贝正俱明服罪无词即当依律重治如是则民命少苏而干窝访有戒也 
　　保甲之设原为弭盗安民其来巳久我　皇祖中始立十家牌无非振民育德之意今乃视为泛常而有司正官不肯督率廵捕首领着寔举行以致保甲反为贼盗窝主或坐家分赃或指引行劫往往败露事发而捕役受贿卖放皆由正官法令疏纵所致今后每十家置□木牌一面书各成丁姓名每家轮流收挂每牌置响锣一面并应用器械如一家被盗九家鸣锣恊力救获如有躲避不出救投重者治枷号内有一家为非九家不举一并坐罪若肯遵行即四境无虞黎庶安枕或少可塞有司瘝旷之愆矣 
　　保甲之法贵在廵捕官着寔稽查捕官责之捕役捕役查之牌头牌头即查一牌之内九家无事不许求索有事不许容隐各为身家毋求安逸又恐奉行之人视为奇货假此肆行骗害是以御暴而反以为暴也又在各官因俗弛张迎机利导分定规式从寔举行此为弭盗保民第一件 
　　保甲之内尽皆贫丁下户彼无身家之虑是以不肯用心堤防而有力之家悉从优免一忽有事责在此辈但无赖之夫受其捶楚地方亦何赖焉今后优免止准本家住宅其余僦□与人者即将住家八丁编入牌甲一体应役仍出示晓谕以服人心 
　　凡问理过词状人犯纳过纸价例该八分八官二分公用其入官之数申详类解公用之数须要支销明白凡有支用俱取领状在官备查其赎罪米价暂收在库听秋成买谷上仓备赈俱要申达上司知会 
　　禁约小民凡词状敢有不经本县本州岛告理辄赴上司越欣者将犯人家属收禁以待问完发下之日依律问拟越欣罪名 
　　任后咨访民情须出示云切照家乡宦□远隔千瑞安得土俗人情一体尽合凡有与革益民之事许诸人陈说有长于此而短于彼者有宜于彼而不宜于此者有某事应兴有某事应革不拘一条二条明白开写前来以凭折衷参取施行其境内有职治体高年厚德之人定然以礼迎接请益咨访以通下情毋得视为故套 
　　任后禁除民害须出示云访得有等在官人役有因公差下乡狐假虎威虚张声势指官诓诈扰害良民明知卿农少入城市怕见官府只得受其凌虐鸡犬为之不宁有本差一人有帮二三人者一至其家势如饿虎不满其心不休也今后敢有前项情弊许被害人赴官口禀以凭痛治究遣 
　　任后禁民为非出告示云访得在城有等光棍喇唬不顺父母指教不安本分生理三五成羣恃酒行凶打街骂巷赌愽宿娼通宵在外日夜不归以致父母忧恨妻子饥窘今后敢再不改前非将来赌必为盗奸必致杀为患不小此等之徒许地方并两邻首告以凭捉拏重治枷号如有从容访出一并连坐不贷 

　　○工类 

　　本治公堂衙字迎宾馆及六房等处务令修理完固以壮观赡至于公衙宅门尤宜严谨宅门之内置一云牌门外置木梆门旁墙中置转桶有事传进令击梆有事传出令击云牌退堂入衙该吏承印至宅门外门子接印盒送入宅内即将印牌取出如取印出堂将印牌交进门子即出不许容令穿房人户行走但此辈皆游手游食之徒不谙事不知法度一遇官府宠用即在外架言倚势诓骗靡不畏惧人人皆云某门子是太爷耳躲官箴即由此大坏官尚不得而知任后务选小心勤慎之人应用不过听其使令而巳岂可托以心腹纵容坏事远者不必论即以近日济宁州同升临清知州将济宁宠用一门子带随临清衙内而又宠一临清门子为心腹以致济门如恨竟将此官剌死衙内而临门亦被搠数刁未死此可为宠用小人之龟鉴也迩来惯宠此辈者多矣宜当知省 
　　城垣乃一方保障遇有崩坏若设卫所去处就便行令作速修理否则该州县查估申请动支或设处修葺不然则内外通达窃贼由之而出入其库狱干系不小抑正官与廵捕官章任匪轻 
　　城内察院公馆所在及公用器物之类系官钱民力所辨要以时查点恐致颓坏埋没务要置粉牌开列悬记过坏随修加少追究免致重复劳费 
　　圩岸塘长姓名及坐落地方并应纳课程俱令置簿登记以备清查勾换 
　　军器成造及胖祅■〈革翁〉鞋弓箭器械等件俱先令匠役各造一件呈样俱要精致以为定则庶奸役不敢低昂作弊 
　　遇上司廵历经过本治地方道路或有山石不平或有水冲低洼不便行走务要预行责差能干官同该吏督率附近居民修垫平正通河处所多备舡只同候摆渡往来 
　　到任后令该房行各里将本治所辖四至之内山河风景古迹道路寺宇镇店大小乡村烟居之处定与尺寸式样画为一图待其齐完集为一册叶再令画匠以郭城为主自近而远会为总图表背于公座之后以便查阅地方形胜不可不知 

　　新刻居官必要卷之下终 
