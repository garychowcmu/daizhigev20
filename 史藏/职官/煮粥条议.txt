煮粥条议

万历三十七年岁饥，巡抚都御史周孔教檄知府张九德、华亭知县聂绍昌、青浦知县韩原善，分往乡村作粥，以济饥民，皆取给署丞顾正心济荒米，使乡士夫好义者监视之。乡市煮粥凡十八处。余山一路，俞廷谔独捐米三百石，于宣妙寺煮粥，就食者颇众。余因作此条议云。佘山道人陈继懦识。

一、设粥于城郭，则游手之人多；设粥于乡村，则力耕之农众。聚则疫痢易染，分则道里适中。宜设于城郭十一、乡村十九，较得其平矣。

一、委官监视，不无供应之烦，及左右需索。不如敦请缙绅贤士为地方信服者主之，事既办集，小民呼应亦便。

一、搭厂既费竹木工食，又防火烛风雨，不如寺院之中水浆造锅，寓房贮积种种便益。

一、执事即选饥民中健旺好洁者，给米二升，令司炊爨。

一、粞粥不如米粥。往时粞粥多不全熟，或有搀和石膏，往往食后致病而死。故以白米为主。米粥或以石灰入锅，易于胀熟，害甚。石膏尤宜检察。

一、草柴不如术柴，火力既盛，搬载堆积亦易，余炭又可煮茶。饥民待粥者，即令劈柴，劈完加粥一碗。

一、吃粥上午一次，下午一次，俱自带碗著就食。倘遇风雨，遭途艰难，许自带瓦器，并给二次，以便携归。

一、给粥老人先于童壮，妇人先于男子。老人尫赢不能久待，妇人领粥出自万不得已，俱宜体恤，来即发之。

一、童子最难驯伏，须择人官摄，击锣为号。五童一队，挨次散之。壮男俟末后散之。

一、丐流另设粥场，仍令丐头管领，毋使混扰饥民。

一、凡远近有体面人如学究、医生之类，以绝粒为苦而又，当给竹筹，烙铁印记，即托人代领，不必亲至。道路桥梁有缺坏毁腐者，皆补筑修理，勿使饥病之人倾跌致毙，宜周密预为之。

一、粥之生熟厚薄有无插和，监视者当亲看、亲尝，则诸弊悉除，饥民得沾实惠。

一、煮粥须用砖灶，一则耐久，一少灰尘。

附录
周抚院（讳孔教)《救荒条谕》 

民闲之积贮有限，而商贾之通济无穷。商贾来则谷米多，谷米多则米价自平。故疏通商贾，尤为救荒急务。本院心切济民，先切通商，各属有司，其价随时高下，昕商民从便交易，务使商民两得其平。 

每见荒年，一番佥报，阖邑骚然；奸民乘之，攘臂而起，致令富家巨室，人人自危。今本院捐俸为首，以及次道、府、州、县，倘乡绅先生慷慨仗义行仁者，听其自书；若干不愿者，不强也。至于任侠慕义，如顾正心者，三吴岂谓无人？倘有捐数万金救民者，本院即为题旌；万金而下，竖坊给扁，俱无所吝。欲冠带者，给冠带，以荣终身；欲效用者，给札付，以令效用。又为之免其重役。即如输米百五十石者，免五百亩之差三年；输米三百石者，免千亩之差三年。米递加，田亦递免，俱听其自书，有司不得一毫强勒。近清浦县候选序班王仕捐资五百两助赈，吴县监生朱国宾措银千两助粜，即令县官亲往其家，县扁以旌之，仍免三年重役，使得为善之报。本院之不食言如此。夫请蠲、请赈、禁抢夺、禁强借，本院之保护富家，不遗余力。倘富家终吝一钱不出，无论辜负本院，且非自为身家计也。 

议荒政而及于鸠工，其无烦官帑，有益大户，而兼可以济贫民者，无如修圩一事。盖圩埂日塌，仅存一线，所以一遇大水，捍御无策。今诚及八九月水退之时，县官轻舟寡从，遍至穷乡，每圩之中有田而稍饶者，计亩出米若干，有田而家贫者，计亩出力若干，即以饶者之米充贫者之腹，使之毕力修筑。狭者培之，低者增之。有数千亩共一圩者，仍界画为数圩，而多筑埂以分之。夫埂厚而高，则御水有具；圩分而小，则车戽可施。在出米者，非置之无用之地；在出力者，即自为己田之谋，且可以目前救荒之谋，为后来备荒之用。其地非水乡，无圩可修，或缮治城池，或平治桥道，或营建官廨，大都动千人之工，则活千人，动万人之工，则活万人。但须于富民不扰，于饥民得济，此又救荒一端也。 

本院因此年岁凶荒，苦心竭力，凡可救活百姓，不爱发肤。如请蠲、请赈、积米、平粜等项，不一而足。尔等直仰体本院真意，若好勇疾贫，乘机抢夺，如奸徒卢文献、罗二、高二等已经拿懈前来，缚押游示六门毕，即毙之通衙。讫夫各犯抢人粮米，本以幸生，反以速死，此等奸徒在在有之。若不及早改行，本院决不姑息。治乱民正以安良民。为此谕军民人等，务农者，趁此水退，随便耕种杂粮、蔬菜，亦可糊口；经营者，肩挑步担，佣工超食，亦可活命。各安生理，省俭度日，未必即死。若怙终不悛如卢文献等，顷刻立毙，尸骸暴露，谁为怜惜？尔等思之，速速改过，毋蹈覆辙。

