州县事宜　　（清）田文镜、李卫 撰 

　　●目录 

　　序 
　　圣谕条列事宜 
　　圣谕条列州县事宜 

　　●序 

　　州县事宜 

　　钦颁州县事宜 
　　佐治药言 【 续言附后】 
　　学治臆说 【 续言附后】 
　　梦痕录节钞 
　　折岳便览 
　　亲民之官莫如州县使州县皆淂人则政蕳刑清民安物阜又何有兵革之患哉故州县造福易作孽亦易其造端甚微而身家民命皆系之催科抚字在今日为尤难宜何所遵守也爰恭录钦颁州县事宜及时贤之述吏治名法者凡五种汇为宦海指南亦仕途利济之一助云是为序 
　　钱唐许乃普 

　　钦颁州县事宜世宗宪皇帝谕旨 

　　奉上谕牧令为亲民之官一人之贤否关系万姓之休戚故自古以来慎重其选而朕之广揽旁求训勉告诫冀其奏循良之绩以惠我蒸黎者亦备极苦心矣惟是地方事务皆发端于州县头绪纷繁情伪百出而膺斯任者类皆初登仕籍之人未练习于平时而欲措施于一旦无怪乎彷徨瞻顾心志茫然即采访咨询而告之者未必其尽言无隐此古人所以有学制美锦之叹也向以大学士朱轼左都御史沈近思外任多年周知地方利弊雍正二年曾令二臣商酌规则以为州县之南车乃书未就绪而沈近思物故迩年以来朱轼复时多病此事遂至迟延去年始降旨委诸总督田文镜李卫今二臣各抒所见缮录诸条以进朕亲加披览见其条理详明言词剀切民情吏习罔不兼该大纲细目莫不备举诚新进之津梁庶官之模范也在二臣各就其所阅历者而言繁简同异之间不必一致而慎守官方勤恤民隐兴利除害易俗移风其大旨则一而巳矣爰就本文付之剞劂颁赐州县官各一帙俾置之几案问朝夕观览省察提撕治效未臻必思所以勉之弊端未革必思所以去之本之以实心行之以实力毋始勤而终怠毋静言而庸违如此则不但国家得司牧之贤草野有父母之颂而尔等身膺显擢叨被荣光福贻子孙名标史册岂不美欤特谕 

　　●圣谕条列事宜 

　　到任 
　　交盘 
　　关防 
　　宜讲圣谕律条 
　　放告 
　　催科 
　　借粜仓谷 
　　弭盗 
　　验伤 
　　听断 
　　堂事 
　　防胥吏 
　　慎延幕宾 
　　待绅士 
　　免行户 
　　谨差下乡 
　　劝农桑 
　　严禁狱 
　　讲读律条 
　　操守 

　　河东总督臣田文镜钦遵 
　　圣谕条列事宜 

　　○到任 

　　州县初膺民社。通籍仕版。上为圣天子抚字符元。加惠地方。致身事君。始基之矣。正宜崇简持约。饬官方。励操守。以图远大。建白当时。无如俗吏以到任为荣。而奸胥喜以铺垫为事。衙门则必重为修饰。轿伞则必另制新鲜。甚至毡彩围屏。务求华丽。桌几灯烛。不厌碎烦。在长官释褐方新。扬扬入署。视为衙门旧例。快意当前。而不知派累行户。苛敛里民。追呼悉索。已费中人之产矣。其实备办供官者。不过十之二三。而侵蚀分肥者。已踰十之七八。是民为鱼肉。官为唇齿。恣意大嚼。乃供羣蠹之饱。俾其扪腹匿笑。岂不愚哉。况先声狼籍。民口难防。一遇铁□之上司。则朝垂黄绶。而夕登白简。亦又可惜也。故于未到任之先。必须严切发谕。禁止铺垫。务要棱棱铮铮说。得啮钉嚼铁。则伊等捧檄而读。便已心凛此官具有风力。不敢擅自派敛。然非徒托诸空言也。到任之后。青毡原有故物。环堵且自萧然。地方之一糹?系一粟。一物一器。不但不取。并亦不借。临时需用。发价平买。吏既不能为奸。民亦无从滋扰。新政精明。人歌来暮矣。但胥役巧猾。小民愚懦。保无有阳奉阴违。藉名暗诈者乎。此又在留心密访。遇有发觉者倍法以惩。慎勿令若辈当面卖却也。 

　　○交盘 

　　州县到任。交盘乃第一要务。盖今日之受于人者。即异日之交于人者也。苟不慎之于始。鲜不贻累于后。虽不可刻薄居心。过于苛求。尤不可狥情滥接。代人受过。亏足务得其实。巨细务得其详。清查之法。不可不知也。如地丁钱粮则应查其全书额编实征银数。按前官到任离任月日。任内征收过若干。解支过各若干。应存库银若干。未完民欠若干。分年分款。先清其纲领。将应存库银即按款照数兑交。其征收数目。又必验其串根流水。核其日报总簿。而串根流水报簿。尚有假捏改造。征多报少之弊。其解支款项。又必照验其批回。稽查其领状。而领状批回。尚有洗补年月。改换银数之弊。均当细察。然有批领未交。而前官称系解过某项。支过某项者。则当详明所解衙门。查明所领员役。果非虚捏。方可凭信。至于民欠。清厘尤难。官侵役蚀。多暗藏于民欠之中。新任之员。第知责成于经管钱粮之总吏库吏经承柜书。取其并无捏欠。愿甘赔补之结状。不知此辈或受前官贿嘱。或系已身侵蚀。通同狥隐。彼此欺瞒。结状实为具文。是在责令经承柜书。开造花名细册。先查某年民欠总数。次查某里某甲民欠细数。然后将花户姓名。欠银数目。大张告示。晓谕通知。有以完作欠。以少作多。令本户告理。更须出其不意。摘拘完纳。查询虚实。一有弊端。即穷究到底。官侵则据实揭报。役蚀则立即监追。务使户户无虚。厘厘着实。不但已身无赔累之虞。即小民亦免重纳之累。此清查民欠。尤为交盘中第一要着也。若夫仓储米谷。颗粒为重。从前州县多用量仓之法。用杆丈量。约畧算交。其中有无亏缺霉烂。不能确知。今仓粮交盘。已按米谷之多寡。定限期之迟速。自当彻底盘查。如有亏空短少。霉烂糠粃。即据实揭报。其有前官私粜未补。折价留交者。断不可违例接收。至奉文平粜。虽非前官私动。然须察其实在粜卖之数。催交价银贮库。惟民借一项。其弊多端。有本系亏空。乘奉文出借。以少报多。捏混掩饰者。有远年民欠。改换领状。以旧作新者。有奸胥蠹役。侵收冒领。混人民欠者。尤不可草率误征。必须详细查察。如查钱粮民欠之法。开造花名细册。另取欠户领状。以杜诸弊。他如水旱驿递船只。则查其是否齐全整备。马匹则查其有无疲瘦缺少。农坛藉田。忠节祠宇。仓廒城垣。则查有无坍损。此外或有前官经修工程。经手钱粮。又当随事察核。不可使有纤悉遗漏。然此皆就关系钱谷者而言。至于钦部事件。命盗重情。承审迟延。失察违匿。接任官均有处分。亦何可以刑名不入交盘。而姑置勿论也。总之前官之事。一交卸于后官。即为后官之肩承。欲免后累而尽职守。则授受之际。不可不慎也。 

　　○关防 

　　百官分职。各有攸司。虽体制不无大小之分。而关防则有内外之辨。所以肃政治。别嫌疑。防奸伪也。况州县职司民社。堂隅最近。一不加谨。则内外交弛。情伪百出矣。然而关防者。非徒严锁钥。扃门户之谓也。盖州县一官。刑名钱谷。难自为理。事权所托。易启钻营。则关防首在幕地。一人出仕。举室皆荣。子弟相依。渐为耳目。则关防又在亲戚。管宅门。管仓驿。管签押用印等项。处处需人。事事有弊。则关防多在家奴。用火夫。用水夫。用厨役泥水等匠。出入不觉。传递最便。则关防下在厮养。更有星流相士。墨客山人。捕影捉风。诈称交好。拉蓬扯纤。遇事招摇。此尤不在衙门之中。而关防更宜周密者也。故州县到任。延请名贤。分勤夙夜。而商酌办公之地。不得闲杂窥探。走漏机事。二三子弟。代治家政。而数米量盐之外。不许干预公事。滋其威柄。长随家人。择其诚朴堪信者。管宅门。管签押。而驿递仓粮。自有经承可问。何须僮仆。夫役匠作。酌其当紧。自宜需用。而出入作息。则须稽察维严。防有指使。至于乡村寺观。不时查访。流寓藉名。即行拏究。如此则内外不既肃清。而关防之道。其尽矣乎。然皆事之在人者也。倘利欲有以熏心。苞苴不无染指。目无定见。耳有偏听。器量不公。或喜怒而任性。面皮不冷。或瞻顾以狥情。则是在已一身。全无检束。众人匿笑。奚有遵循。夫身任地方。而欲澄清吏治者。其于众人之关防。固不可不严。而于已身之关防。尤不可不切也。故曰关防者。非徒严锁钥。扃门户之词也。 

　　○宜讲圣谕律条 

　　伏读圣祖仁皇帝圣谕十六条。大哉王言。化民成俗。六十载熙皞从风。千百国梯航向义。良有由也。恭逢我皇上承天立极。法祖施仁。乃于万几余暇。阐发精微。昭垂广训。其所以正人心。端世教者。剀切详明。巨细毕举。此诚天下率由之旧章。万世遵循之宝鉴也。又悯小民无知犯法。特命刊示律条。使之家喻户晓。庶几革面洗心。仰见皇上保赤之怀。提撕警觉。仁至义尽。有加无已。凡为州县者。父母斯民。首先教导。每遇朔望两期。务须率同教官佐贰杂职各员。亲至公所。齐集兵民。敬将圣谕广训。逐条讲解。浅譬曲喻。使之通晓。并将所刊律条。亦为明白宣宗。俾知凛惕。至于四外乡村。不能分身兼到者。则遵照定例。在于大乡大村。设立讲约所。选举诚实堪信。素无过犯之绅士。充为约正。值月分讲。印官仍不时亲往查督。以重其事。总之宣讲时。必要州县官先有一段实心。认定此事不是虚文。谆谆然如父之教子。如师之诲弟。恳切往复。津津不倦。然后精诚浃洽。百姓环听之下。亦自触动天良。悦于耳。得于心。民日迁善。诚有不知其为之者。若但视为习套。朔望之辰。鸣锣张葢。前诣城隍庙中。公服端坐。不出一语。视同木偶。而礼生绅士。请诵圣谕一遍。讲不晰其义。听不得其详。官民杂沓。哄然各散。上无以扬圣天子启牖斯民之化。下无以振众百姓观感自新之风。此俗吏之苟且因循。所谓尸位而素餐者也。贤有司励志功名。将为朝廷宣德意。加惠元元。可不于此知所重哉。 

　　○放告 

　　州县放告。不可拘三六九日期。每日早堂。接收一次。闲时要心气和平。不可一味滥准。亦不可执意批驳。更不可批发衙官。盖小民之冤抑无诉。始行呈告。若不为准理。则是非不明。曲直不分。若批发衙官。则恐狥情枉断。受贿行私。势必奔控上司。是反开其越告之门也。准后又要速审速结。斯不致妨农失业。花费盘缠。且官府处延一日工夫。则房差等多一番需索。虽未尝不竭力严禁。然乡愚无知。即有事体缠身。则银钱容易骗诈。所以为有司者。固要严禁衙役。更要自已勤劳。以速审速结为要也。然拘审时。断不可即差快皂。致滋需索。只须牌给原告。着交该里总甲。或乡保拘唤。计其远近。限以时日。务令拘到听审。或有一二顽梗之徒。不服拘唤者。然后差拏。拏到之后。先责其抗违。再剖其曲直。则未有不输服其情罪者。果能如此行之有信。则不但法立令行。由此政简刑清不难矣。 

　　○催科 

　　夫任土作贡。国家之常经。抚字催科。有司之专责。为有司者。固不可任性滥刑。徒事敲扑。亦不可沽名邀誉。一味怠延。要在劝输有术。宽严合宜。使粮无逋欠。民无扰累。则催科之道得。而抚字即寓其中矣。州县征粮之法。各处不同。有用差役分里坐催者。有用里书甲总历年不换者。有用花户为催头。责令听比者。名难悉数。法皆不善。如乡村农民。素未入城见官。一点催头。则茫然无措。而衙门人役。欺其愚懦。恣意苛索。乡民视应催头为畏途。百计营免。书役视报催头为利薮。择肥而噬。此用催头之弊也。其坐差里书甲总。派定里分。竟同世业。经承收役。狼狈相依。凡造册听比。俱有陋规。经承收役。取之于坐差里书甲总。坐差里书甲总。又取之于花户。非计亩津贴。即敛麦敛秋。毋论用一派十。层层剥削。而小民止此脂膏。多用一分浮费。即少完一分正供。况若辈既得陋规。自不肯破面力催。非朦混免比。即倩雇代责。否或以愚懦之户。串拏塞责。甚者包揽侵蚀。飞洒加派。无弊不作。一至水落石出。脱身潜逃。又累本户重完。是百姓受点催头之累如彼。- 668-1 - 受坐差等之累又如此。欲除此累。惟行滚单。议者每谓滚单便于赋少之州县。而不便于赋多之州县。不知行之得法。赋少者固便。赋多者亦便。惟村庄宜顺。催造单册宜早。签点单头宜公。验票改滚宜速。稽查卧单宜勤。村庄既顺。则可就近滚催。无隔越难行之事。催造既早。则可彻底查对。无飞洒加派。单册不符之弊。改滚既速。则花户不致在城守候。稽查既勤。则顽户不敢玩法卧单。他如分单分限。权宜变通。事无一定。法在必信。行之既久。官民相习。不烦差催。而按限输将。非特坐差里书地保催头。一应催粮人役。均可革除。而滚单本户。银系自封。票经官验。举凡包揽侵收。及大小票种种弊端。不革而自除矣。至花户纳粮。尚有银匠勒令打印。多索火钱。钱桌减估银色。多压戥头。柜书吊封抵盗。剪边换块诸弊。皆为累民之事。又不可不刻刻防闲。一一厘剔。州县官不专力于此。而惟以追呼敲扑为催科。怠催懒比为抚字。亦惑之甚者矣。而或者以为怠催懒比之员。较滥刑严比之员。为彼善于此。不知粮从地出。百姓收一年之颗。纳一年之粮。递年清楚。按限输将。力尚宽舒。若怠情玩延。任其逋欠。致使百姓将现在银钱。随手花费。年复一年。积逋愈多。欲以一年之所入。完数年之正供。则完者不易。催者愈难。即导民以抗欠钱粮之恶习。又贻民以并力输将之后患。其罪岂出滥刑严比下哉。至若横派私征。暗加重耗。滥捉短封。此又黩货虐民。罪不容诛者也。为有司者其详慎之。 

　　○借粜仓谷 

　　积贮者。足国足民之至计也。借粜者。出陈易新之良法也。慎借粜而严还籴者。有司之责也。借粜不慎。则籴谷之时。富商势豪。囤积贩卖。小民不沾实惠。其害在民。借谷之时。绅衿牙蠹。捏名冒领。仓储虚悬其害在官。还籴不严。则籴谷还谷之时。牙侩斗级书役家人。短价多量。需索掯勒。致招民怨。参劾随之。其害在民而亦在官。夫一法必有一弊。除弊又在立法。粜谷弊在囤贩。法当亲历巡查。而囤贩自绝。是莫若就城内仓谷。每日清晨。酌量一日可卖之数量出。分发四门关厢粜卖。本官以午前半日监粜。午后半日理事。往来巡历。诸弊不生。若惑于便民之说。而令四乡分粜。离城既远。设厂又多。同日开粜。则一官势难分身。不得不委诸佐贰教职。彼等不惟不能查禁囤贩。而且通同粜卖。奸弊丛生。苟欲亲身监粜。而令各乡分定日期。则一乡开粜。各乡之民云集。毋论小民拥挤守候。而奸商之伙计。势豪之佣佃。混入其中。亦难辨别。非善法也。借谷弊在捏冒。法当清查于未借之先。严究于既借之后。而捏冒自绝。是必将借谷册领。先与牌甲粮册查对。果系牌甲有名。即系实户。粮地无多。即系贫民。设有顽绅劣衿。奸牙积蠹。串通乡保地方。假名冒领。一经查出。即照定例详革。枷责倍追。乡保地方。严审有无受赃。分别治罪。其百姓所借之谷。本年十月内。亦必催全数还仓。不使拖欠颗粒。则仓廪充实。缓急可通。若出借之时。一任乡保地方。递领混借。追还之日。又听绅衿牙蠹。出头应比。挨至次年春闲。又不执法详革究追。反为倒换领状。改旧欠为新借。以愚盘查官之耳目。则弊复生弊。年甚一年。而仓谷益难清追矣。籴谷弊在短价。法当照时公买。不可发给斗户。及乡保地方。分发里民。以致辗转侵扣。亏短价值。还谷弊在多收。法当原斛平量。不可任听书役斗级家人。需索斗钱。多量斛面。而百姓运谷到仓。或籴或还。俱必随到随收。毋许掯勒守候。如此则春粜秋籴。春借秋还。百姓沾接济之惠。仓储无红腐之虞。积弊除而良法行矣。若本官不以积贮为重。而仓廪不修。晒晾不时。以致渗漏浥烂。自取参赔之咎。其或侵那亏空。而乘借粜以捏报掩饰。或假公济私。而乘还籴以横敛勒派。则又居心不肖。法无可贷者也。 

　　○弭盗 

　　居官守在安民。安民必先弭盗。欲知弭盗之法。当先知盗风之所由炽。葢地方失事。州县官即详报严拏。获贼治罪。盗贼自然畏法敛迹。无如庸懦之员。平日不知防范。一旦失事。惟思规避处分。而刑书捕役。又畏上司提比。从旁怂恿。遂隐讳不报。或抑勒事主。改强为窃。官则搁置不比。役则怠忽不缉。以致盗贼玩法公行。是庸吏讳盗。而盗风益炽。如州县拏获窃盗。即照律刺字。计赃问罪。小惩大创。则屡犯者不致漏网。初犯者知所改过。无如庸吏又博长厚之名。违例不刺。减估赃物。改重为轻。姑息养奸。渐成大盗。又如一案之内。仅获数人。则以为获贼过半。案可完结。而不复严缉。其有前官任内盗案。赃贼未获。则又以为事非已任。例无处分。而竟置膜外。以致盗贼狎官无忌。是庸吏纵盗而盗风益炽。例所严讳盗纵盗之处分者此也。然则何以弭之。一在严其缉捕。葢缉黠盗。必须黠捕。而驾驭黠捕。要自有法。捕役原系无赖之徒。多与盗贼通气。坐地分赃。州县官务遵定例。于本衙门他役工食。量为并给。差缉之时。另给盘费。获盗之日。又按所获名数。给以重赏。如怠玩延挨。则将其家属。监禁勒比。不获不已。不全获不已。夫既有工食盘费以资其用。而不至于匮乏。又悬重赏以鼓舞其志。而使之有所希冀。复监比其家属。以系恋其心。而使之不敢在外逍遥。如是而犹有不获之盗。不结之案。断无此事。一在靖其根源。盗有盗窝。贼有贼线。盗非窝。无以存留。贼非线。无以□探。是窝线者。盗贼之根源也。州县除一盗贼。不如除一窝家。获一伙盗。不如获一引线。然缉拏窝家。尤难于缉拏引线。葢窝家者非不法营兵衙役。即系地棍势豪。保正甲长。被其笼络。贪其贿赂。不肯举报。牌邻族正人等。畏其凶恶。惧其报复。又不敢首告。至于捕役。素与地棍势豪人等通同一气。利其馈送。亦明知故纵。故必赏罚严明。稽察勤密。使捕役不敢豢盗通窝。而力于访缉。更严狥隐之罪。开密首之路使保正甲长牌邻族正。各顾身家。而不敢始终庇获。且无忧于报复。而不敢瞻顾迟回。其诸色人等。有能擒获盗窝送官者。更加以重赏。则盗窝可除。而盗源自清矣。一在严其防范。要在州县力行保甲。遴选勤慎练达之人。使充保正甲长。遵法编查。务使一牌之内。互相稽查。如有面生可疑之人。私相往来。容留在家。立即报官拘审。夜则轮流守更。一家失事。则阖村护救。一村声喊。则各村接应。声势联络。追捕争先。获贼有功者。则按名给赏。闻呌不救者。则照例治罪。州县官仍于朔望查点地保之时。严加训饬。或乘公务下乡之便。到处提撕。更出其不意。轻骑减从。亲往稽查。勿徒事挂一门牌。取一甘结。斯为实行保甲。而乡村之防范始密。至若响马老?。种种凶贼。形迹尤为诡秘。或假装行客。或冒充官宦。往来大路。阳为结伴。阴图劫刺。响马则于旷野无人之地。公然截劫。老?则乘深更暮夜之时。害命图财。防老?。必须逐程逐店。大张告示。晓谕行客。不得贪程。早行晚宿。更须严饬店家。非至天明。不许放行。则老?无所施其技矣。若防响马。惟预饬汛兵保甲。如遇截劫。汛汛相追。村村接应。尾追不已。俟其马乏人疲。协力擒缚。此又防御响马老?之大畧也。地方官既能不讳不纵。而又如此防范。如此缉捕。如此穷究。盗贼犹不畏法敛迹。而革面洗心者。未之有也。若夫因地制宜。师古酌今。存乎其人。更进而勤宣德教。四境之内。夜不闭户。道不拾遗。盗息民安。治臻上理。是又所望于良有司也。 

　　○验伤 

　　人命重情。全凭尸伤定案。伤仗相符。供情明确。问拟始得平允。每见州县等官。初入仕途。不谙检验之法。遇有人命。不即往验。因仍旧习。先差衙役催搭尸棚。预备相验什物。种种骚扰。该役既自索差钱。又为仵作刑书串说行贿。官尚未到尸场。而书役贿赂已得。安排已定。及至临场相验。官又躲避臭秽。一任仵作混报。增减伤痕。改易部位。甚或以打为磕。以砍为抹。以致伤仗参差。案情混淆。详驳覆验。罪有出入。官被参处。莫不因此而起。夫检验尸伤之法。备载洗冤录中。凡为牧令。悉当留心讲究。熟习平时。一遇地方报到命案。一面差拘凶首。毋使疏脱。一而传集仵作刑书。单骑减从。亲往相验。切勿差催搭棚等项。亦不可任仵作刑书远离左右。一到尸场。即唤原被证佐讯问。彼此有无仇隙。因何起衅。用何器械。打伤几处。几人动手。各伤何处。几日身死。得其实情。然后令人将尸移放平明地上。督同仵作细验。某处系何物致伤。是何颜色。长阔浅深。是何分寸。生前有无残疾。死后有无妆点。沿身上下。务须亲加察看。朱填尸格。不得避秽远离。任听仵作喝报。被其欺朦。又须追起凶器。比对伤痕。果否相符。有无疑窦。葢验讯既速。则尸无发变之虞。役无贿诈之弊。凶无狡饰之情。伤无不确之患。诸弊除而信案成矣。倘或初验失实。必致后来覆验。为时愈久。滋弊愈多。死骨有蒸刷之惨。生命含覆盆之冤。可不慎耶。 

　　○听断 

　　州县为民父母。上之宣朝廷之德化。以移风易俗。次之奉朝廷之法令。以勤善惩恶。听讼者所以行法令而施劝惩者也。明是非。剖曲直。锄豪强。安良懦。使善者从风而向化。恶者革面而洗心。则由听讼以驯致无讼。法令行而德化亦与之俱行矣。彼夫受贿枉断。曲法狥情者。固无论已。其或明不足以烛奸。刚不足以除暴。好恶不能一出于大公。宽严不能悉归于至当。皆足为听断之累。为有司者。审理词讼。事无大小。必虚公详慎。勿任一时之性。勿执一已之见。勿因证佐串通一气。而摇惑是非。勿因原被各执一词。而依违两可。勿过于浮躁。而使懦者不能尽言。勿任其争辩。而使强词得以夺理。勿因前官断定。而不为平反。勿因上司驳查。而强为回护。兵役与百姓争讼。勿偏袒兵役。绅衿与百姓争讼。勿偏袒绅衿。审系虚诬。则当治以反坐之本罪。勿宽原告而长刁。究出教唆。则当审其起灭之实情。勿纵讼师而长恶。桚夹严刑。必不得已而用。勿因懒于研求。而擅用桚夹。监狱重地。原为要犯而设。勿以无干牵连。而滥行监禁。带审之时。则先查限期有无违悞。既审之后。则又讯差役有无需索。而尤要者。人命必以伤供为定。不可任尸亲罗织。而无辜被冤。盗案必以赃证为凭。不可任捕役私拷。而诬良致毙。斗殴有应保辜者。即取保辜。毋任差押以致拖累。田土有应勘丈者。即行勘丈。毋委佐贰以滋弊端。自理词讼。则随到随审。实时断结。钦部案件。则或详或解。依限速完。如此则案无留牍。民无滞冤。讼庭无鼠牙雀角之争。草野有让畔让路之美。和气致祥。天庥滋至。熙熙皞皞。共享太平之福。讵不盛欤。 

　　○堂事 

　　我朝重熙累洽。物阜民康。我皇上端拱九重。垂裳可治。乃犹励精宵旰。日总万几。内外臣工。惟有夙夜匪解。孜孜自?日耳力?。庶以仰答圣明。况州县初任亲民。奉职维勤。尤当加意。故出堂理事。不但午晚两时。而及早一堂。尤风雨寒暄之不可少者。葢州县之官。无论地方繁简。均有刑名钱谷户婚田土等事。待其分理。然听断比较。时有时无。况遇应审之事。应比之期。则午晚两堂。亦自有不得不坐之势。独至清晨出堂。率多迁延偷惰。或十人之内。不过一二人。或十日之中。不过一二次。求其鸡鸣问夜。待旦视事者。诚未能数数觏也。不知古语云。一年之计在春。一日之计在寅。且衙门规矩。一切上下投。百姓控诉。书吏胥役之禀事回话。咸皆晨集于门。若不料理发落。人皆守候。事有稽延。而案牍之丛脞。即由此起。况平旦之气。精神清爽。尤宜于办事。能将一日案件。趁早检点。则午晚两时。诸务从容就理。更省纷扰之繁。若但晏然高卧。废时悞公。莫此为甚。故为牧令者。勿论有事无事。每早定须视堂一次。勤之于始。勿懈于终。然后官谙民情。日近日亲。乃无疏隔之势。吏知官性。必警必戒。亦无怠玩之心矣。 

　　○防胥吏 

　　官有胥吏。原以供书写而备差遣。其中虽不乏勤慎之人。然衙门习气。营私舞弊者居多。苟本官严于稽查。善于驾驭。则奸猾者亦皆畏法而敛迹。否则纵恣无忌。虽勤慎者亦且相率而效尤。此胥吏之不可不防也。赴任之初。迎接跟随。皆是窥探之计。即任之日。左右前后。无非伺察之人。家人亲友。择官之所亲信者。而先致殷勤。举止动静。就官之所喜好者。而巧为迎合。官而爱财。彼则诱以巧取之方。而于中染指。官而任性。彼则激以动怒之语。而自作威福。官而无才。彼则从旁献策。而明操其权柄。官而多疑。彼则因事浸润。而暗用其机谋。官喜偏听。彼则密讦人之阴私。以倾陷其所雠。而快其私忿。官好慈祥。彼则扬言人之冤苦。以周全其所托。而图其重贿。官恶受赃犯法。彼则先以守法奉公取官之信。官喜急公办事。彼则先以小忠小信结官之心。官如强干。彼则倚官势以凌人。官如软弱。彼则卖官法以狥已。官如任用家人。彼则贿通家人以为内应。官如听信乡绅。彼则联结乡绅以为外援。舞文作弊。则云一时疏忽。出票催规。则曰历年旧例。凡此皆不可不严防者也。至于办理文案。则防其抽换按捺。经管钱粮。则防其侵收吞蚀。捕役缉盗。则防其私拷诬良。仵作验尸。则防其匿伤混报。一役有一役之弊。一事有一事之弊。胥吏惟思作弊。故无一事不欲瞒官。而官首在除弊。故无一事不可不防胥吏。葢胥吏之作奸犯科。全视乎官之性情。所贵喜怒不形。使彼无所揣摩。嚬笑不假。使彼无所倚恃。而最要者。廉以律已。严以执法。明以烛奸。勤以察弊。如点经承。点柜书。断不可因仍陋规。收受分。换头役。出差票。断不可纵令家人。索取糹?系毫。否则不但有欲无刚。不能禁其作弊。亦且立身不正。何颜与此辈相对。苟能遵而行之。则官无纵容失察之愆。民无恐吓索诈之累。而此辈之心思才力。亦皆用之于办理公事之中。为我所用。而不为其所欺。则胥吏亦可收臂指之助矣。 

　　○慎延幕宾 

　　按唐之节度观察等使。赴任之时。皆自征辟幕僚所谓参谋记室。即今之幕宾也。我圣上加意吏治。特颁上谕。嗣后督抚所延幕客。须择历练老成。深信不疑之人。将姓名具题。如効力有年。果称厥职。行文咨部议叙。授之职位。以示砥砺。钦此。仰见睿虑周详。明无不照。葢以外吏之幕宾。共勷政治。务在得人天语煌煌。诚慎之也。然自督抚以下。司道府厅州县。衙门虽自不同。俱各延有幕宾。均宜仰体圣意。择交维谨。而初任之有司。更当慎重其事。葢刀箧簿书。既未学于平日。刑名钱谷。岂能谙于临时。全赖将伯。助兹鞅掌。若所倚非人。则彼以滥竽而败事。我即覆餗而负咎矣。故筮仕方新。必求品行端洁。学问优长。既历练于事情。更精卓于识见者。延之入幕。与共晨夕。资其佐理。以勤夙夜。庶几宾主砥厉。相藉有成也。但幕宾之慎其选。人犹知之。而于挂号一事。则多视为末节。不知州县公务。头绪繁多。凡一应正杂钱粮。文移牌票。各宜立簿稽查。俱须登记明白。乃百事之条目。庶务之纲领也。必择其熟练精细者。为之职掌。分门别类。眉目毕清。然后事之应行应覆。应比应催者。一览可查。均得依期完结。按限督销。而书役混朦之弊。技无所施。否者徒有一簿。而不知缓急何事。空有一号。而不查迟早何时。案牍纷纭。定滋丛脞。所以幕宾需人。固不可不慎其选。而挂号一项。又不可不重其事也。 

　　○待绅士 

　　绅为一邑之望。士为四民之首。在绅士与州县。既不若农工商贾。势分悬殊。不敢往来。而州县与绅士。亦不若院道司府。体统尊严。不轻晋接。然其中优劣不等。淑慝攸异。则待之固自有道也。待之之道无他。曰以礼法绳之而已。有等凭借门第。倚恃护符。包揽钱粮。起灭词讼。出入衙门。武断乡曲者。廉访确实。是必具详参革。严加惩处。使顽绅劣士。知所敛迹。不敢妄为。葢稂莠不除。非所以植嘉谷也。残暴不去。非所以安良善也。果其爵尊望重。德邵年高。品行端方。学问宏博者。有司临莅是邦。则交际自不可少。地方利弊。可以采访。政事得失。可以咨询。岁时伏腊。讲射读法之余。可以亲正人而闻正言。上之有裨于吏治。次之有益于身心。所谓事贤友仁。端在乎是。正不必以谢客为高也。惟是绅士家人子弟。必预为告诫。而有犯即惩。绅士之馈送礼遗。当婉为谢绝。而一物不受。事非切已。毋令干预以滋弊。法不容情。毋为袒护以长奸。总之欵接不可不恭。酬酢无庸太密。此其所以敦体统而杜奔竞也。若夫拜门生。讲世谊。贷银钱。假什物。则皆大碍官箴。甚干功令。有司正已率人。慎勿蹈之。如此则轻重得宜。礼法兼备。而于待绅士之道。其庶几矣。 

　　○免行户 

　　行户当官。最为恶习。职司民牧。首宜严禁。葢一物必有一物之值。一物必有一物之价。交易不平。则亏折为累矣。但州县衙门。所有日用食物布帛等项。往往有概不照依时占。十而予以四五者。亦有勒派取用。并不发给钱一钱者。短给而称为官价。白用而号曰当官。以致行户赔垫。贾贩吞声。官既喜其省钱。役亦乐夫中饱。夫身任地方。固百姓之所藉以持平也。凡地方之奸牙势棍。其买卖中有短价者。犹必究以强买。有白取者。犹必治以抢骗。而俨然位居人上。乃欲自为强买抢骗之事。其何以腼此面目而无媿乎。且强买抢骗。无赖之行。村农市侩。稍知自好者。犹且不为。而官自为之。则又可羞之甚也。况擅取铺户。不即给价。及短价致令亏苦。皆奉有例禁。犯者即列贪婪。是铺户行家。实官评所系。正不得滥取一糹?系。短发一毫。致遭上司之访察。有烦弹章之纠劾也。故于到任之初。即为痛行革除。一概禁免。切不可因循瞻顾。曰此旧规也。此往例也。希图便易。则自悞不浅矣。 

　　○谨差下乡 

　　官有贤否。而世之通称。则皆曰民之父母。役亦有良善。而人之通目。则皆曰官之爪牙。夫曰父母。则民之望于官者可知。曰爪牙。则民之畏夫役者亦可知矣。故初任牧令。于此最要体贴。除人命盗贼。钱粮顽户。逃犯赌博。一切事关地方者。自应照常差役。着落查捕。不可稍有纵延外。至于无事之时。断不可听其藉名怂恿。轻差下乡。葢此辈城狐社鼠。假威以逞。其视村农犹鱼肉也。一且奉差赴乡。声焰俱赫。里巷妇子。畏之如蛇蝎。而且指东话西。大言恐。饱噉鸡黍。勒索钱文。稍拂其意。辄咆哮詈辱。莫敢谁何。小民但期无事。惟有吞声受之而巳。所以不但无事不可轻差。即有平常需差之处。亦必当而谆谕。务令敛迹奉公。只此一端。便是爱民实际也。再衙门之弊。尚有买号谋签者。乞恩赏票者。夫发签出票。不过奔走之事。乃至于为恩为赏。可谋可买。则差之为利显然。而差之为害亦显。然也。百姓吾子也。而忍令其困于爪牙之搏噬乎。父母斯民者。可不慎之又慎欤。 

　　○劝农桑 

　　农桑为衣食之本。稼穑为风化之源。我皇上特举躬耕大典。礼重三推。并命各省督抚。下及郡县。通行耤田之礼。仰见圣。天子崇实敦本。重农贵粟。其所以表羣工而风兆庶者。诚旷千古而独隆矣。凡有守土之责。自应加意农桑。以勷圣治。而初任之州县。尤不可不知。劝农之法。如南亩西畴。正当有事。则一切胥役。不许下乡。恐追呼妨业。如秉耒执筐。都无暇日。则一切雀角鼠牙。不与听理。恐牵连失时。如野有荒田。则督其垦萟。以尽人功。如地鲜水利。则令开沟洫。以资灌引。如民多游手。则力禁赌博。严查宵匪。而人皆食力于耕锄。野有惰农。则禁止社赛。驱逐窝娼。而民皆相安于勤苦。凡此皆所以劝之也。至于春耕秋敛。所谓主伯-亚旅者。咸举趾田间。公务之暇。不时单骑减从。亲诣乡村。问其播种者如何。收获者如何。奖其勤朴。戒其奢靡。谕省物力于丰收。令储葢藏于籽粒。麻麦桑柘之间。以与父老子弟。殷殷相慰劳。闻其忧则恤。闻其喜则庆。俾知长官重念农桑。莫不感激鼓舞。以自尽力于出作。此又劝之以心。而非但劝之以身也。况来往闾阎。官民相习。而地方之风气。人情之淳漓。并得周知其详。其于初任者。不更多所裨益哉。 

　　○严禁狱 

　　禁狱。重地也。虽在初任之官。亦知当严锁钥。谨启闭。高墙垣。勤巡逻。无敢怠忽从事。然而禁狱之防范。固有不止于此者。如初获继获盗犯。未经审确成招。则狱中隔别宜严。恐其共系一处。串改口供。谋扳良善。如重囚凶犯。自知必无生理。则其衣被柴薪。送入禁内者。更宜严加搜检。恐其夹带笔墨凶器。以防意外。如逢年遇节。狱卒贪饮致醉。往往疏虞悞事。更宜严饬小心。防其窜越。至于圜扉之内。百弊丛生。或内外关通。将钱卖放。或听许财物松其肘镣。或因官公出。而乘机纵脱。或挖穿墙壁。而偷空使逸。欲掩其贿纵。或将头颅打伤。称为反狱。欲就其轻罪。或云偶尔睡熟。失之不觉。若非稽查之严。鲜不令其朦蔽。再狠心狱卒。无恶不作。往往有诈索不遂。凌虐致死者。有雠家买求狱卒。设计致死者。有伙盗通同狱卒。致死首犯以灭口者。有狱霸放债逞凶。专利坑贫。因而致死者。有无钱通贿断其供给。以致冻馁瘐毙者。有囚病不报。待其垂死而递病呈。或死后而补病呈者。种种惨毒。均宜严加察禁。如有实系致死者。审出必按律问拟。如此则狱卒稍知敛迹。而囚有应得之罪。不致遭非法之凌虐矣。故初任州县。若能洞悉诸弊。而加以巡察之勤。防范之密。则禁狱重地。岂尚有疏失之虞哉。 

　　○讲读律条 

　　弼教在于明刑。陈法因而布令。律例一书乃本朝之定典。万世之成宪也。蒙我皇上圣明鉴定。归于允协。特赐颁发。以昭遵守。仰见治益求治之圣怀。刑期无刑之至意。百司官吏士庶。均应熟读讲明。而在州县中之初任。尤其须臾不可释手者。葢州县亲民之官。百姓诉讼。既听其剖断以辨是非。上司批发。更藉其审定以成谳狱。若胸中茫然。并不谙晓律意。则事由之轻重。案情之出入。不能识其端委。而奸胥猾吏。得以高下其手。曲直莫分。颠倒任意。民间将有覆盆矣。如曰署中延有幕宾。是固熟谙律例者。何必官又读之讲之也。不知幕中之友。佐理簿书以分其劳。而刑名钱谷。我为官守。若不能明白于胸。了然于口。□□□首尾。斟酌于情理。而梦梦焉徒听于入幕之宾。此即谓尸位而素餐也。又何以堪。况当听断之际。哓哓讦讼。摘奸发隐。止须片言。即足以折其心。而俯其首。所谓老吏断狱者。葢其得于讲读也深矣。故初任牧令。其于办事之暇。即应将大清律例。逐篇熟读。逐段细讲。务必晓畅精意。而于轻重疏密之间。以会其仁至义重之理。然后胸有定见。遇事可决。而民无冤狱。上佐祝网之仁。下有明允之誉。不亦美乎。但人之心思才智。多不善用。每见少年州县。喜恃聪明。或于无事时。学书学画。讲弈讲诗。津津然自诩为能。而问之以律例。则吶吶不能出诸口。夫书画诗弈等类。家居文人之余事也。律例者。出仕治人之大纲也。既巳出仕治人。而乃效彼家居者。挥毫拈韵。子声铮铮然。以侈得意。是何异于舍巳芸人者之可笑也。夫居官之贤否。视乎吏治。若经济无闻。纵其笔墨入妙。而巳无当于国计民生之要。况必至于废时。必至于误公。是以有用之精神。施于无用之游衍。方且足以引累而招尤。岂不甚可惜哉。若以此副心思。而于退食之下。究心律例。所谓学问中实际也。故圣人有云。君子思不出其位。又云。君子素其位而行。初仕者之讲读律例。正所以靖共尔位也。可不勉欤。 

　　○操守 

　　士君子立品自好。必曰砥砺廉隅。可见操守两字。严于家修。非必俟释褐登朝。而后讲究做清白吏也。然至服官。更为吃１。葢操守者。出仕之根柢。必于此处立稳。则事功经济。由此而起。否则大本先拨。虽有枝叶向荣。徒供斤斧摧折耳。况今之知县。古耶官也。今之知州。古刺史二千石也。郎官上应列宿。二千石位跻浚明。顾名思义。即当廉洁自爱以副朝廷名器之重。若操守不严。则行止卑污。上司必刻刻体访。处处防范。仓库恐其侵盗。词讼疑其婪赃。而一糹?系一粟。皆虑其来自暮夜。虽云属吏。是直以鼠窃目之。狗偷待之矣。夫为圣天子膺民社。黄绶铜章。人称父母。乃以不知有操守。至令上官视若穿窬。中夜扪心。能无面热汗下。今戏指途人。而呼之曰盗。则其人必怒。身为牧令。而不翻然自痛者。则亦有腼面目之人耳。故初任州县。其于操守一端。所谓人鬼关也。必于此处首先勘破。而勘破之道。惟在利义分明。葢认得正。则世间之纷华靡丽。方不足以摇其志。持得定。则官场之膏梁文绣。方不足以移其情。家本富也。素封之室。仕不为贫。何至垂涎民膏。又肥私橐。正当冰蘖自励。以图远大。家本贫也。淡泊之风。相安巳久。况既衣税食租。养廉并厚。益当感激图报。勉作清官。贤有司若能深体此意。矢志一诚。上思不欺于□君。下思不欺于民。勿诈勿伪。始终不渝。严一介于取与。凛四知于旦明。重禄厚糈。酬庸有巨典焉。苟非然者。象有齿以焚身。贾藏珠而剖腹。孰得孰失。初任者当必有以辨也。 

　　●圣谕条列州县事宜 

　　浙江总督臣李卫钦遵 
　　圣谕条列州县事宜 
　　一受寄民社。而命之曰知州。曰知县。顾名思义。必于此一州一县中。户口几何。钱粮若干。道路之险夷安在。控制之扼塞何方。与夫风俗之奢俭正淫。民生之疾苦休戚。知之悉周。而后处之始当。故凡四境之内。毋论远近。或因公务出赴省郡。或缘命盗往来乡村。途次所经。必随事随时。详加体访。凡有踏勘风水。清理地界。稽查保甲。省视农桑之事。皆可顺便办理。无非有益于民。若深居简出。高坐衙署。使百姓难于见□。于一切物理民情。茫然无知。判然隔绝。不几负此设官之名乎。况州邑之内。强凌弱。众暴寡。逞巧诈以欺侮愚蒙。恃势力而横行乡曲。皆赖百里长为之剖是非。定曲直。有以服其心而慑其气。自不至于越控上司。守候失业。乃有一等阘葺之员。听断乏才。优柔不决。经年累月。拖累无期。更有不堪之人。虽畏惧功令。不敢要钱。然但知严比钱粮。沾润余耗。苟求免于考成。便谓职分已尽。此外民事。置若罔闻。遇盗窃。则与失主为雠。有人命。则与尸亲作对。百计抑勒。讳饰不报。一切户婚田土争讼。概不准理。使受冤者无所控诉。或激成仇杀重情。或奔驰上司告理。亡身命而荡家资。谁为父母。酿此祸端。朝廷亦安用此庸恶陋劣之官。使一方受涂炭之苦乎。故有守有为者上也。即操守稍平。而能办理民事。整顿地方。犹可教之改过迁善。惟此偷安旷职。如病者之通身痿痹不仁。此则实为贻误地方。而不可姑容者矣。 
　　一州县所司。不外刑名钱谷。而刑名之重者。莫若人命。初报到官。自应实时相。就凶手尸亲。邻证地保等。在场之际。将各项情形。详加推问。又须不嫌秽气。亲验尸伤。逐处指认。起出凶仗。比对符合。当此初报仓猝之时。加以目击尸身之惨。谁无良心。供吐必实。凡旁观之乡里老成。以及知识人事之穉子。俱可讯问起衅根由。争殴情状。初供既得。便易成招。除下手加功正犯。带回收禁外。其余应保应释。实时可定。至于各种伤痕。轻重浅深。真假变幻。洗冤录开载甚明。平时留心讲究。临时自难朦蔽。乃有司之悠忽者。每多迟延日期。以致尸身发变。且于洗冤诸录。全不寓目。此中既已茫然。及到尸场。又以亵秽为嫌。远坐他所。止凭仵作衙役混报。既未目击。又不令两造面质。草草讯供。游移通详。甚则故留空隙。使将来易于出入。迨至发票行拘。一任经差舞弊。株连案外无辜。藉称人犯未齐。恣意捺搁。迨欲壑既盈。始行禀审。业已两造俱有讼师。教唆纯熟。供情闪烁。推诿狡变。而问官先既未将尸伤亲看。亦复胸无确见。难定爰书。更有参展迟延。仍然氷搁。挨到覆参限满。不得不草率完局。锻炼成招。不但生死含冤。且有牵连拖累。致小民倾家荡产。废时失业者。深堪悯恻。人命如此。其它可知。又如钱谷之重者在征收。平时既不设法劝催。临比又不清厘完欠。分别勤情。惩一儆百。上堂毫无头绪。徒听经蠹指挥。应比盈庭。无非雇倩。终宵朴责。总系虚名。甚有一身包揽几图。轮流受责。皆此一人。面貌尚不能辨。适为皂隶及代杖之人。作一生涯。似此昼夜查比。徒费工夫。在本官精神有限。疲困难支。非唯次早不能办事。两三日间。尚昏昏欲卧。而小民多出一分应卯雇打之钱。即少完一分正供。劳民伤财。徒自苦耳。其于钱粮。更有何益。再如完纳官票。其书吏作奸。多有改多为少。切头截脚。串根流水不符之弊。而昏庸州县。毫无觉察。一任朦混。莫可稽查。夫国家分设庶司。有一官。必尽一官之职。未有亲民之吏。于刑名钱谷之大者。如此胡涂。而能使地方宁辑。民生得所者也。嗣后人命报官。相视不可稽延。验伤务在的实。尸场须讯确供。审详必遵定限期。人命自可早结。其钱粮悉照顺庄滚单之法。使人立的名。粮归本户。比屋而居者。催科不出一乡。田连阡陌者。完办总在一处。大族但不花分。小民必无逋欠。摘拿沉搁。究比顽抗。留心串票。不难一日了然。无事逐图混比。而钱粮亦得早清矣。 
　　一征粮之有耗羡。其来巳久。虽多寡不等。而从前各官之办理公事。养赡家口。悉皆取给于此。皇上体恤臣工。爱养百姓。先准原任山西抚臣谐敏之议。酌提耗羡解司。以充本处地方公务。及各官养廉之用。现在各省中多有遵照奉行者。官无匮乏之忧。民免重耗之累。此诚千载一时。亘古所未有之隆恩也。但恐州县各官。或因起解钱粮。尚有零费。或因用度不节。支给未敷。虽不敢公然额外加耗。竟有设立银匠数人。名为官匠。端司倾销打戳。将民间完粮之银。苛折成色。勒索火钱各二三分不等。迨至发倾元宝之时。则每百两暗扣一二两。令银匠添补。是出名者在匠。而巧取者实在官矣。不知耗羡一项。浙省除提解之外。每两原留一分。听为解费。并零合总。尚有些须。其各官用度。若能谨慎节省。则恩费养廉银两。亦可藉以撑持。何得额外妄索。况民间完粮。定例自封投柜。果有青潮短少。不难发出原封。令本户验明照补。即恐成色稍有不足。倾销便至缺娄?殳。亦当于通县银匠。各给名字戳记。听从民便。赴店倾镕。额定每两火炭工钱三五文。不许多索。仍于起解时。查明各匠经手名戳。足数发销。毋得从中扣克。则官匠不能藉名赔补。而勒索于民。知县亦不得指称青潮。而巧取于匠。如有违犯。上司从重严参。加倍治罪。庶小民于正耗外。不受指勒横征之累。共戴皇上爱养黎元之厚泽于靡涯矣。 
　　一额征米石漕白。所以供天庾。南丈秋储。所以给兵饷。各州县多者数万。少亦几千。盘量收斛。原非印官所能亲为者。自不得不假手于胥役。虑其舞弊也。又不得不遣家人长随以监看之。而胥役之狡黠。与家人长随之不肖者。往往彼此勾通。朋比作奸。于是有抑勒好米。故为饰搧之弊。有掯迟不收。守候失时之苦。又有明加斛面。淋尖浮满之端。并有婪得陋规。滥收不堪之事。在州县虽不能亲任手足之劳。岂竟无察访耳目之寄。非漫不留心。即明知故纵。凡有前弊发觉。本官自当并参。至于不肖有司。私派漕规。遂为运弁窥破。借以挟持。往往故意憎嫌米色。掯勒兑运。非通同科派以分肥。即彼此详讦而误限。此等劣员。更当从重治罪。又如漕兑限期急迫。小民偶因事故。完纳不前。州县代为买米应兑者。间有不得不然之势。止宜照依原买价值。量加脚费。收纳归款。但于原数无亏。自属官民两便。而不恤民瘼者。每于时价外。每石多征三四钱。并有于给兵南米。私行重价折收。买米交解。以图盈余者。是皆剥民贪利之尤。屡经分晰严加禁革。不使轻蹈者也。 
　　一害民莫如盗贼。而大伙强劫。皆出小窃既惯。遂致胆大手滑。故定律于窃贼。无论赃之多少。每次必行刺字。三犯即当拟绞。正使畏法警戒。不至轻陷刑辟也。今州县于窃贼到官多用薄责。或止枷号了事。并不依律刺面。即有赃重者。亦任经胥朦蔽。假以追赃为由。藉名延挨。竟不发落。且于刺字之时。印官不亲身看视。听其手法轻浅。虚应故事。以致恶贼辄将热豆腐膏药之类。用术脱去。灭其痕迹。使人不能识认。即犯至十余次。而仍然宽纵。不拟绞罪。姑息养痈。莫此为甚。臣于浙省及下江窃盗案件。审明之日。即饬先行深重刺字。追赃发落后。项带小木圆牌。刻出所犯事由。悬铃充儆。交与保长约束。朔望赴县查点。三年无过。取结详释。若能拏获盗贼匪类。按起分别早放。讹诈诬首。加等治罪。其有三犯窃盗。俱照例拟绞。不令漏网。但此等积习。他省皆然。推而行之。或亦创惩奸匪之一节也。 
　　一积贮者。地方之本计也。有司不能使百姓务本重农。崇俭节用。实有耕九余三之备。而徒恃公家之仓廪以接济。其为治之术已疏。若再不广蓄储。筹出纳。谨筦钥。慎葢藏。致民食有匮乏之忧。仓庾滋朽蠹之患。则失职甚矣。皇上廑念民瘼。于仓谷积贮。频颁诏谕。设立规条。其筹划极为周悉。今之长吏。已不敢有侵渔干没之弊。而奉行犹未能尽善者。一在州县之畏赔累。而不肯任事。一在上司之多拘执。而不知变通。葢米谷非银钱可比。多贮一日。即有一日之折耗。盘量一次。即有一次之亏赔。故州县每幸数目之少。而不乐于多贮。又恐出入之繁。而并停其粜借。则有名无实之弊见矣。又如存七粜三。出陈易新。最为善政。然必当青黄不接。米谷价昂之时。照市值量减二三分出籴。但使不致缺乏。自然价值渐平。又必乘秋收米多价减之际。早为买补。或令民以米谷抵纳钱粮。将粜价拨补。则于原额。不但无亏。亦可稍得溢余。以抵折耗之数。乃于其粜也。必详请再三。而时已过矣。又必多减价值。而数已亏矣。及至秋成。则原银既发稽迟。而不得乘贱以收买。籴价层层驳减。而不问市值之低昂。于是有司病其苛刻。往往延挨推卸。或仍折价存库。一旦需用。仓廪空虚。所由然也。夫积贮所以备不虞。今不肯预先领价采买。按时平粜接济。或又派发都图。领买病民。以致偶遇歉岁。手足无措。即与有误民命之罪无异。故必有实心任事之州县。而无从中掣肘之上司。出入以时。监粜如法。庶穷民得沾实惠。再能因地制宜。推行社仓之法。不扰民。不怠忽。数年之内。积贮渐可充盈。民食有备无患矣。 
　　一救灾恤荒。乃有司之要务。旱潦不时。虽尧汤之世。未免有之。全赖地方官视同切肤。设法拯济。使不至于流离失所。方为无忝厥职。乃州县或止图粉饰。隐匿灾伤。或朦胧申报。察勘不实。迨奉文蠲赈。皆出圣主洪恩。必令真正灾民。得沾实惠。倘不亲赴村庄。逐户验看。则经胥里蠹。往往将赤贫穷民。漏造入册。而捏报鬼名。虚填户口。重复冒支。分肥入橐。甚至将不曾被灾之欠户。每钱粮一两。得银三四钱。混列蠲册。名曰卖荒。印官毫无觉察。如乌程县知县王懋讷者。经臣察出。参革。分别究拟治罪在案。至于赈济之法。又须因地制宜。极贫者煮粥给食。次贫者散领米谷。而煮赈则当多分厂所。毋使匍匐远道。处置得法。勿令拥挤守候。病者时其医药。死者速为掩埋。以免传染疫疠。伤残民命。散赈则印官亲督佐贰教官杂职。沿家验其情状丁口。当面给发。不得止凭里册朦混搀杂。一面买米平粜。招商转运。使稍有力者不致困于贵籴。似此随事救济。犹可保全灾黎。若夫平日能留心民瘼。先事预防。修筑塘堤。疏浚水利。使灌溉有资。蓄泄有备。则又贤牧令之所为。当急于举擢。以示风劝者也。 
　　一州县于本衙门吏蠹。及境内盗贼赌博光棍。未经自行处治。而为上司查拏。仍发本官审理者。此或因其地剧事繁。偶有耳目所不及。尚非同于故纵。或因其才守别可节取。不忍于一生?月废弃。使之得援自行审出。以免例议。为州县者。自当愧悔从前疏忽之愆。据实穷究定拟。乃因失察在先。多方回护。吏蠹则掩饰其赃私。盗贼则曲讳其犯案。虽开场呼卢。而以为饮食小赌。虽遇事讹诈。而以为证据未明。即至私宰耕牛。亦赖为病毙开剥。无不移重作轻。巧为出脱。是前之失察。犹为无心。而后之故纵。实属有意矣。又如上司拟定罪名。批行州县发落者。多因经书受贿。于斋戒之日。出文回复。捏具遵依。嗣后竟置沉搁。全不加责。以致凶恶奸徒。得以漏网。此等有负职守。所当严行参处。以为耻过作非。纵恶养奸之戒。 
　　一民间田地。每图向分十甲编征。从前陋例。设立粮长现年名色。即于里户内按年轮充。其初不过粮长管催米石。现年管催地丁。止于奔走之劳。而后则踵弊相沿。凡一切私派。悉于粮现名下催缴。而经承差役。巧立规礼。分门别类。百般苛索。不但代受比责。亦且费用赀财。甚至地方相验人命。踏勘公务。往来供应。悉取给于现年。常有轮当之时。卖田鬻产。尚然不足者。厯经题明禁革。而锢弊牢不可破。因各州县中。闲有附近江河。逐年坍没。或偶遇山溪水发。石压沙淤。以及逃亡。积荒无征粮额。皆责令现年包赔。若使遵照革除。则前项钱粮。即归无着。是以虽有才能之吏。亦多阳奉阴违。臣访知弊源。急图厘革。故于上虞县夏葢湖开垦淤地案内。具题请旨。将额外交出所垦田粮。除抵补本县荒缺无征外。有余者以之拨抵各县摊赔粮额。荷蒙俞允钦遵在案。葢新垦报升。于国家增益之粮。为数有限。而抵补积荒。免无事赔纳之累。为利无穷。且可由此永除积欠之弊。使急公完赋之民。追呼不扰。耕凿相安。皆出圣主休养抚恤之仁矣。 
　　一五刑之中。徒罪列于三等。其去军流不远。皆系作奸犯法之人。摆站拘役。原有年限释放。未尝禁锢终身。乃各驿中。或有驿丞专司。或系本县带管。在驿丞官职卑微。惟图营利。而知县地方事冗。不复经心。此等奸黠徒犯。每多夤缘贿买。私放归家。或倩人顶替。本犯潜回。枭贩仍然卖盐。窃盗依旧作贼。或遇旁人首告。在未经拏住者。则星夜逃回原驿。以为并未远离。倘连人捕获。则该驿倒提年月。捏报脱逃在先。借以掩饰。甚至随到卖放。旋即报逃。有一驿而连逃数人者。如此之事。经臣咨参斥革究拟。不一而足。现在严行各属。于起解之时。造具真实年貌册结。解送各驿收管。州县印官。按月查点。又不时委员分途前往稽察。如非本犯正身在驿。即行严拏。加倍治罪。驿丞斥革。计赃究拟。葢此等事务。上司每视为不急。未肯留心。不知虎兕出柙。为害多端。欲安良善。必去奸宄。州县果能留心。逃徒自当敛迹矣。 

　　○钦颁州县事宜原跋 

　　臣闻亲民之官。得其人则百废兴。不得其人则百弊兴。所谓人存政举。有治人无治法也。顾居是官者。大抵皆初登仕籍之人。不习为吏。一旦临民治事。无所依据。欲其无忝厥职。往往难之。伏读 
　　世宗宪皇帝敕谕田文镜李卫所撰州县事宜一书。法戒详明。纲目备具。冠以圣训。诚万世治道之津梁也。颁行既久。板渐漶漫。岁戊子。再承恩命。出抚山西。仰奉德音。总以地方得人为要。夫得人岂惟其簿书期会已哉。必使民安物阜。俗美风淳。襄大化之流行。庆太和之翔洽也。自维吏能浅薄。惧无以为同寮倡。藩司臣叶绍本。因出是编。敬谨校刊。饬发各属。俾诸牧令。得以朝夕观法。身体而力行之。勉为循良。共襄郅治。庶冀教化兴行。风俗移易。上副皇上缵绪承庥。励精图治之至意。其有裨于地方民生者。岂浅鲜哉。赐进士出身。　太子少保头品顶带兵部侍郎兼都察院右副都御史巡抚山西兼管提督盐政印务节制太原城守尉臣卢坤恭跋 

　　谨案州县事宜一书。系雍正年间世宗宪皇帝特命总督田文镜李卫所撰。刊刻通行。冠以谕旨。凡州县应行事宜。地方利弊。无不缕悉指陈。周详明备。洵为吏术金科。足以垂示万世。我圣朝大法小廉。黎元蒙福。超越古今。实由于此。第阅时既久。板渐漫漶。亟宜随时刊播。小臣不敏。世受国恩。自父兄皆践历节使方岳。臣复以丁亥之秋。蒙恩擢任晋藩。高厚鸿慈。莫名顶戴。窃念藩司之职。首在察吏安民。我国家圣圣相承。重熙累洽。所以整饬纪纲。训迪臣工者。无微不至。郡县官荷朝廷任使。为国牧民。曷可不力矢公廉。勉勤职业爰请之节臣。就江西藩司臣继昌在云南时所恭刊本敬谨重加校订。授之梓人。俾阖省官僚。俱得共凛王章。恪循典宪。以期政美民和。副圣天子熙绩厘工之盛治。诵斯册者。其何可忽诸。 
　　道光八年岁在戊子秋八月中瀚 
　　赐进士出身山西等处承宣布政使司布政使前翰林院编修提督福建学政臣叶绍本恭跋 

　　右州县事宜逎世宗宪皇帝钦颁之书原以士人初登仕版用为牧令未能谙练事机熟悉情伪欲其慎守官方勤恤民隐于兴利除害有非治谱所能尽者为之举其纲维详其节目指示周密法戒昭然而首冠以谕旨圣谟洋洋昭垂万世司牧者所宜奉为准绳也臣自祖父以至弟兄子姓世受国恩非供职部曹即外任府厅县令恒以此书为禀承臣不敏荷蒙宣宗成皇帝简?出守荆州旋移首郡恭逢圣主新政肃清百尔臣工罔不恪恭奉职顾臣责任表率思以是书传示各属而楚北尚未版行因就山右原本敬谨校订重授梓人俾诸牧令朝夕省览勉为良有司以副皇上勤求上理整饬纪纲之至意吏治蒸蒸羣黎徧德其在是欤 

　　州县事宜 


