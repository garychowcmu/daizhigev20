麟台故事   [宋]程俱

进麒台故事申省原状
卷一
        沿革    省舍    储藏
卷二
        修纂    职掌
卷三
        选任
卷四
        官联
卷五
        恩荣    禄廪
麟台故事后序



进麒台故事申省原状
        朝奉大夫守秘书少监程俱奏：「窃见车驾移跸以来，百司文书，例从省记，按以从事，蠹敝或生。日者朝廷复置秘书省，稽参旧章，稍储俊造，而臣滥膺盛选，待罪省贰。窃以谓典籍之府，宪章所由，当有记述，以存一司之守。辄采摭见闻及方册所载、法令所该，比次为书，凡十有二篇，列为五卷，名曰《麟台故事》，缮写成二册，诣通进司投进。如有可采，许以副本藏之秘省，以备讨论。」谨录奏闻，伏候敕旨。九月十九日奉圣旨，依奏。右札送中书程舍人。绍兴元年九月二十日。




卷一
沿革
        国初循前代之制，以昭文馆、史馆、集贤院为三馆，通名之曰崇文院。直馆至校勘通谓之馆职，必试而后命；不试而命者，皆异恩与功伐，或省府监司之久次者。元丰官制行，尽以三馆职事归秘书省，省官自监少至正字皆为职事官。至元佑中，又举试学士院入等者，命以为校理、校勘，供职秘书省；若秘书省官，则不试而命。至于进擢之异，待遇之渥，资任之优，选除之遴，简书之略，盖不与他司等也。
        端拱元年五月辛酉，诏置秘阁于崇文院中堂。按《六典》，秘书省中外三阁，掌典图书，古今文字皆在禁中。两汉或徙金马门外，历代不常其处。唐季乱离，中原多故，儒雅之风，几将坠地。故百王之书，荡然散失，兰台延阁，空存名号。上崇尚儒术、屡下明诏，访求羣书，四方文籍，往往而出，未数年间，已充牣于书府矣。至是，乃于史馆建秘阁，仍选三馆书万余卷以实其中，及内出古画墨迹藏其中。凡史馆先贮天文、占候、谶纬、方术书五千十二卷，图画百十四轴，尽付秘阁。有晋王羲之、献之、庾亮、萧子云、唐太宗、明皇、颜真卿、欧阳询、柳公权、怀素、怀仁墨迹，顾恺之画维摩诘像、韩干马、薛稷鹤、戴崧牛及近代东丹王李赞华千角鹿、西川黄筌白兔，亦一时之妙也。
        淳化元年八月，李至等言：「王者藏书之府，自汉置未央宫，即麒麟、天禄阁在其中。命刘向、扬雄典校，皆在禁中，谓之中书，即内库书也。东汉藏之东观，亦在禁中也。至桓帝，始置秘书监掌禁中图书秘记，谓之秘书。及魏分秘书为中书，而秘书监掌艺文图籍之事。后以秘书属少府，故王肃为秘书监，表论不应属少府，以为魏之秘书即汉之东观，因是不属少府。而兰台亦有所藏之书，故薛夏云兰台为外台，秘书为内阁。然则秘阁之书，藏之于内明矣。晋、宋以还，皆有秘阁之号，故晋孝武好览文艺，敕秘书郎徐广典秘书阁，辑四部三万余卷。宋谢灵运为秘书监，补秘阁之遗逸。齐末兵火延烧秘阁，经籍遗散。梁江子一亦请归秘阁观书。隋写秘阁之书，分为三品，于观文殿东西廊贮之。然则秘阁之设，其来久矣。及唐开元五年，亦于干元殿东廊写四库书以充内库，命散骑常侍褚无量、秘书监马怀素总其事。至十三年，乃更为集贤殿，因置集贤书院。虽沿革不常，然秘阁之书皆置于内也。自唐室陵夷，中原多故，经籍文物，荡然流离，近及百年，斯道几废。国家承衰弊之末，复兴经籍，三馆之书，访求渐备。馆内复建秘阁，以藏奇书，总羣经之博要，资乙夜之观览，斯实出于宸心，非因羣下之议也。况睿藻宸翰，盈编积简，则其奥秘非复与羣司为比。然自建置之后，寒暑再周，顾其官司，未详所处。乞降明诏，令与三馆并列。至于高下之次，先后之称，亦昭示明文，着为定式。其秘书省既无书籍，原隶京百司，诸如旧制。」诏曰：「朕肇兴秘府，典掌羣书，仍选名儒，入直于内。文籍大备，粲然可观，处中禁以宏开，非外司之为比。自今秘阁宜次三馆，其秘书省依旧属京百司。」
        淳化三年五月，诏增修秘阁。先是，度崇文院之中堂为秘阁之址，而层宇未立，书籍止置偏厅庑内。至是始修之，八月阁成。景德四年五月，诏分内藏西库地广秘阁。



省舍
        大中祥符七年二月，徙起居院。为礼仪院故也。
        大中祥符八年，荣王宫火，焚及崇文院。命翰林学士陈彭年检讨建置馆阁故事。彭年言：「唐中书、门下两省，宫城之内有内省，宫城之外有外省。今欲据秘阁旧屋宇间数，重修为内院，奉安太宗圣容及御书额，置供御书籍、天文禁书、图画；其四廊并充书库，及史馆日历库。至馆阁直官、校理宿直；校勘及抄写书籍、雕造印版，并就外院，即于左右掖门外近便处修盖，仍别置三馆书库。其三馆书籍名目，候将来分擘正副本，取便安置。」从之。上以内廷火禁甚严，而馆阁羣臣更直寓宿，寒冱之月，饮食非便，因命有司检讨故事而行之。崇文外院既置于左右掖门外，遂以旧地还内藏。
        天圣中，祠部员外郎直集贤院谢绛言：「唐室丽正、史官之局，并在大明、华清宫内。太宗肇修三馆，更立秘阁于升龙门左，亲飞白题额，作赞刻石于阁下。景德中，图书寖广，大延天下英俊之士，乃益以内帑西库。二圣因子临幸，亲加劳问，递宿广内，有不时之召。人人力道术，究艺文，知天子尊礼甚勤，而名臣高位繇此其选也。往者延燔之后，简编略尽，访求典籍，是正疑文，而笔工坌集；有司引两省故事，别创外馆，以从缮写考校之便。然直舍卑喧，民栏丛接，大官卫尉，供拟滋削，非先朝所以隆儒育才之本意。愿开内馆，以恢景德之制。」从之。 
        天圣九年十一月，徙三馆于左升龙门外。嘉佑四年，还崇文院于禁中。内藏库请以前十三间与三馆，诏从之。元丰六年，复以还内藏库。元佑二年，既复置馆职，在省凡二十余员，遂以大庆殿中朝服法物库与内藏库，而嘉佑所广十三间复以归秘书省，于是遂定。
        政和中，新作明堂于皇城之东隅，迁左藏库于天汉桥之东北。又度地于端门之东南、驰道之左、横街之南为秘书省。方栋宇未成，迁秘书省于西府之空位。空位二相属，前位居省官与秘阁四库之书，古画、器物咸在；后位为著作局编修会要所。宣和三年，新省成。棂星门东向，在景灵宫东北门少西，殿门南向，中为右文殿。殿之后为道山堂，堂之后为监、少直舍。直舍之后为著作局，局有厅，有直舍、书库、吏舍，周以两庑。右文殿东庑便门之东，秘阁在焉。秘阁之后为提举官厅事，厅事之后为提举官直舍，直舍之后为编修会要所。书局旋罢，不果入。秘阁之南为丞、郎直舍，直舍之南为提举三馆秘阁官厅事，周以四庑，校、正直舍与吏舍、书库等在焉。朱碧辉焕，栋宇宏丽，上邻清都，为京城官府之冠。



储藏
         淳化元年七月，以御制《秘藏诠》十卷、《逍遥咏》十一卷、《秘藏诸杂诗赋》十卷、《佛赋》一卷、《幽隐律诗》四卷、《感怀一百韵诗》四卷、《怀感回文五七言》一卷，凡四十一卷，藏于秘阁。
        淳化三年九月，幸新秘阁。帝登阁，观羣书齐整，喜形于色，谓侍臣曰：「丧乱以来，经籍散失，周孔之教，将坠于地，朕即位之后，多方收拾，抄写购募，今方及数万卷，千古治乱之道，并在其中矣。」即召侍臣赐坐命酒，仍召三馆学上预坐。日晚还宫，顾昭宣使王继恩曰：「尔可召傅潜、戴兴，令至阁下，恣观书籍，给御酒与诸将饮宴。」潜等皆典禁兵，帝欲其知文儒之盛故也。他日，又诏侍臣曰：「迩来武人子孙，颇有习儒学者，盖由人所好耳。」吕蒙正曰：「国家襃待文士，爵禄非轻，故人人自劝，乃圣化所及。」
        至道元年六月，命内品、监秘阁三馆书籍裴愈使江南、两浙诸州，寻访图书。如愿进纳入官，优给价值；如不愿进纳者，就所在差能书吏借本抄写，实时给还，仍赍御书石本所在分赐之。愈还，凡得古书六十余卷，名画四十五轴，古琴九，王羲之、贝灵该、怀素等墨迹共八本，藏于秘阁。先是，遣使于诸道，访募古书、奇画及先贤墨迹，小则偿以金帛，大则授之以官，数年之间，献图书于阙下者不可胜计，诸道又募得者数倍。复诏史馆尽取天文、占候、谶纬、方术等书五千一十二卷，并内出古画、墨迹百一十四轴，悉令藏于秘阁，图书之盛，近代无比。
        咸平二年七月甲辰，幸国子监，还幸崇文院阅羣书，命从官纵览。登秘阁，观太宗圣制墨迹。上恻怆久之。赐秘书监杨徽之、集贤院学士钱若水及馆阁官、点检书籍刘承珪等器帛职掌缗钱。
        咸平三年二月，诏藏《太宗御集》三十卷于秘阁，仍录别本藏三馆。
        咸平间，帝尝谓宰臣曰：「三馆秘阁书籍，近闻颇不整一，多有散失，雠校亦匪精详，遂使传闻迭为差误，自今凡差官校勘及典掌者，当严行约束，庶绝因循。」直史馆谢泌上言：「国家图书，未有次序。唐朝尝分经、史、子、集为四库，命薛稷、沈佺期、武平一、马怀素人掌一库，望遵故事。」上嘉之，遂命泌与馆职四人分领四库，泌领集库。四年三月，诏三馆所少书有进纳者，卷给千钱，三百卷以上，量材录用。



卷二
修纂
        太平兴国七年，诏翰林学士承旨李昉、翰林学士扈蒙、给事中直学士院徐铉、中书舍人宋白、知制诰贾黄中、吕蒙正、李至，司封员外郎李穆，库部员外郎杨徽之，监察御史李范，秘书丞杨砺，著作佐郎吴淑、吕文仲、胡汀，著作佐郎直史馆战贻庆，国子监丞杜镐，将作监丞舒雅等阅前代文集，撮其精要，以类分之，为《文苑英华》。续命翰林学士苏易简，中书舍人王佑，知制诰范杲、宋湜与宋白等共成之。雍熙三年上之，凡一千卷。
        咸平三年十月，上命翰林学士承旨宋白、起居舍人知制诰李宗谔修《续通典》，以秘阁校理舒雅、直集贤院利瓦伊、石中立、王随为编修官，直秘阁事杜镐为检讨官。四年九月成二百卷，上乃诏特付秘阁。先是淳化中，太宗命翰林学士苏易简与三馆文学之士撰集此书，会易简等各莅他务，罢其事，至是复诏成之。
        咸平四年九月，翰林侍讲学士国子祭酒邢昺，直秘阁杜镐，秘阁校理舒雅，直集贤院利瓦伊，诸王府侍讲孙奭，殿中丞李慕清，大理寺丞王焕、刘士玄，国子监直讲崔偓佺表上重校定《周礼》、《仪礼》、《公羊》、《谷梁传》、《孝经》、《论语》、《尔雅》七经疏义，凡一百六十五卷，命摹印颁行。赐宴于国子监，昺加中散大夫，镐等并迁秩。至景德二年九月，又命侍讲学士邢昺，两制详定《尚书》、《论语》、《孝经》、《尔雅》错误文字，以杜镐、孙奭被诏详校，疏其谬误故也。
       景德二年九月，命刑部侍郎资政殿学士王钦若、右司谏知制诰杨亿修《历代君臣事迹》。钦若等奏请以太仆少卿直秘阁钱惟演，都官郎中直秘阁龙图阁待制杜镐，驾部员外郎直秘阁刁衎，户部员外郎直集贤院利瓦伊，右正言秘阁校理龙图阁待制戚纶，太常博士直史馆王希逸，秘书丞直史馆陈彭年、姜屿，太子右赞善大夫宋贻序，著作佐郎直史馆陈越同编修。初命钦若、亿等，俄又取秘书丞陈从易、秘阁校理刘筠。及希逸卒，贻序贬官，又取直史馆查道、太常博士王曙，后复取直集贤院夏竦，又命职方员外郎孙奭注撰《音义》，凡九年，至大中祥符六年成一千卷上之。总三十一部，部有总序；一千一百四门，门有小类；外《目录》、《音义》各十卷。上览久之，赐名《册府元龟》。又录妇人事迹为八十卷，赐名《彤范》。
        景德四年八月己亥，幸上清宫大相国寺，还幸崇文院，观所编《君臣事迹》。王钦若、杨亿以草本进御，上徧览久之。又入四库阅视图籍，谓宰臣等曰：「著书难事，议者称先朝《实录》尚有漏略。」亿进曰：「史臣纪事，诚合详备。臣预修《太宗实录》，凡事有依据、可载简册者，方得纪录。」上然之，赐修书官器币有差。
        大中祥符元年六月，崇文院检讨杜镐等校定《南华真经》摹刻版本毕，赐辅臣人各一本。五年四月，崇文院上新印《列子冲虚至德真经》，诏赐亲王、辅臣人各一本。景德中，朝谒诸陵，路经列子观，诏加「至德」之号，又命官校正其书。至是刊版成，赐校勘官金帛有差。二年二月，诸王府侍讲兼国子监直讲孙奭言：「《庄子》注本前后甚多，惟郭象所注特会庄生之旨，请依《道德经》例，差馆阁众官校定，与陆德明所撰《庄子释文》三卷雕印。」诏奭与龙图阁待制杜镐等同校定以闻。已而言者以为国学版本《尔雅释文》颇多舛误，又命镐、奭同详定之。至大中祥符四年，又命李宗谔、杨亿、陈彭年等雠校《庄子序》，摹印而行之。盖先是，崇文院校《庄子》本，以其序非郭象之文，去之。至是，上谓其文理可尚，故有是命。
        大中祥符元年十一月，天书扶持使丁谓请以天书降后祥瑞编次撰赞，绘画于昭应宫。诏谓与龙图阁待制戚纶联条奏，其赞令中书门下、枢密院、两制、尚书丞郎、给谏、待制、馆阁官分撰。
        大中祥符元年十二月，刑部员外郎直史馆龙图阁待制陈彭年请以天书降后、至上尊号以前，制敕章表仪注等编为《大中祥符封禅记》。诏翰林学士李宗谔、权三司使丁谓、秘阁校理龙图阁待制戚纶与彭年编录，送五使看详。
        大中祥符九年三月，加王钦若检校太师，又加兵部郎中直史馆张复、祠部员外郎直集贤院祁暐阶勋，赐度支员外郎直集贤院钱易、太常博士秘阁校理慎镛绯鱼，皆预校《道藏》故也。是日，曲宴赏花于后苑，上作五言诗，从臣咸赋，因射于太清楼下。
        天禧四年，词臣杨亿、钱惟演、盛度、薛暎、王曙、陈尧咨、刘筠、晏殊、宋绶、李行简请出《御集》，笺解其义。诏亿等并同注释，宰相寇准都参详，参知政事李迪同参详，直馆、校理二十八人充检阅官，成一百五十卷。是冬，中书、枢密院又请重编《御集》，钱惟演、王曾领之，成三百卷。又采至道、咸平后至大中、祥符九年时政记、起居注、日历、嘉言、美事为《圣政记》一百五十卷。
        天圣末，《国史》成，始于修史院续纂《会要》。明道二年，命参知政事宋绶看详修纂。庆历四年四月，监修国史章得象上新修《国朝会要》一百五十卷。以编修官尚书工部员外郎天章阁待制史馆检讨王洙兼直龙图阁，赐三品服。
        景佑二年九月，诏翰林学士张观等刊定《前汉书》、《孟子》，下国子监颁行。议者以为前代经史皆以纸素传写，虽有舛误，然尚可参雠。至五代，官始用墨版摹六经，诚欲一其文字，使学者不惑。至太宗朝，又摹印司马迁、班固、范晔诸史，与六经皆传，于是世之写本悉不用。然墨版讹驳，初不是正，而后学者更无他本可以刊验。会秘书丞余靖建言《前汉书》官本差舛，请行刊正，因诏靖及王洙尽取秘阁古本校对，踰年，乃上《汉书刊误》三十卷。至是，改旧摹版，以从新校。然犹有未尽者，而司马迁、范晔史尤多脱略，惜其后不复有古本可正其舛谬云。明年，以校勘《史记》、《汉书》官秘书丞余靖为集贤校理，大理评事国子监直讲王洙为史馆检讨。赐详定官翰林学士张观，知制诰李淑、宋祁器币有差。
        景佑三年十月乙丑，御崇政殿，观三馆秘阁新校两库子集书，凡万二千余卷。赐校勘官并管勾使臣、写书吏器币有差。是日，赐辅臣、两制、馆阁官宴于崇文院。
       仁宗尝集天地、辰纬、云气、杂占凡百五十六篇，离三十门，为十卷，号《宝元天人祥异书》。宝元二年，召辅臣于太清楼，出而示之，命庋于秘阁。
        庆历元年十二月，翰林学士王尧臣等上新修《崇文院总目》六十卷。景佑中，以三馆秘阁所藏书，其间亦有谬滥及不完之书，命官定其存废，因仿《开元四部录》，着为《总目》而上之。庚寅，诏提举修《总目》官资政殿学士尚书礼部侍郎张观、右谏议大夫宋庠、翰林学士兼龙图阁学士尚书兵部员外郎知制浩判集贤院王尧臣、翰林学士兼侍读学士张复、尚书兵部郎中知制诰判昭文馆聂冠卿、尚书兵部员外郎知制诰郭稹，并加阶及食邑有差。编修官太常博士直集贤院吕公绰为尚书工部员外郎，殿中丞天章阁侍讲史馆检讨王洙为太常博士，馆阁校勘殿中丞刁约、太子中允欧阳修、秘书省著作佐郎杨仪、大理评事陈经并为集贤校理，管勾三馆秘阁内殿承制王从礼为供备库副使，入内东头供奉官裴滋候御药院满日优与改官，高班杨安显为高品。张观、宋庠虽在外，以尝典领，亦预之。
        嘉佑四年九月，欧阳修为史馆修撰，言：「史之为书，以纪朝廷政事得失及臣下善恶功过，宜藏之有司。往时李淑以本朝正史进入禁中而焚其草，今史院惟守空司而已。乞诏龙图阁别写一本下编修院，以备讨阅故事。」从之。
        熙宁三年十月，诏馆阁校勘王存、顾临、秘书省著作佐郎钱长卿、大理寺丞刘奉世同编《经武要略》，兼删定诸房例册，仍令都副承旨管勾。
        熙宁八年六月，尚书都官员外郎刘师旦言：「今《九域图》涉六十余年，州县有废置，名号有改易，等第有升降，而所载古迹有出于俚俗不经者。」诏三馆秘阁删定。其后又专命太常博士直集贤校理赵彦若、卫州获嘉县令馆阁校勘曾肇删定，就秘阁不置局。彦若免删定，从之。以旧书不绘地形，难以称图，更赐名曰《九域志》。



职掌
        秘书省在光化坊，隶京百司。判省事一人，如监阙，以判秘书省官兼充。景德四年，诏秘阁书籍内臣同提举。掌祭祀版，《正辞录》外，有常例祭者，并著作局分撰，或在京阙著作局官，亦有秘书丞、郎撰者。旧制，常祀祝文秘书省岳渎并进书，学士院惟五岳进书，四渎则否。至咸平六年十二月，诏四渎祝文并进书。大中祥符二年，更令两制、龙图阁待制与太常礼院取秘书省、学士院祝版，据《正辞录》复位，付逐司遵用。景德初，诏秘书省拣能书人写祝版，委秘书监躬亲点检，谨楷不错，方得进书。省有监、少监、丞、郎、校书郎、正字、著作郎、佐郎，是时皆以为官，常带出入，亦犹尚书省寺监丞郎、卿少、郎官、丞簿等，皆为官也。即官至秘书监今中大夫，有特令供职者，或以他官兼监。至道中，宋白以翰林学士承旨兼秘书监。淳化中，李至自前执政以吏部侍郎今通奉大夫兼秘书监。大中祥符九年，杨亿以秘书监判秘阁兼秘书省事是也。然议者以为亿正为秘书监矣，不当更言判省阁，盖有司之误也。自后，两省五品以上官不兼监者止云判，其秘书省事亦掌为之。秘书监之领秘阁、省事，犹著作佐郎今宣教郎在三馆则修日历，正言今承议郎、司谏今朝奉郎供职本院或在从班，则行谏诤之职。侍御史今朝请郎、监察御史今承议郎供职本台则行纠弹之职也。太平兴国中，左拾遗田锡上疏，以为今三馆之中有集贤院书籍，而无集贤院职官，虽有秘书省职官，而无秘书省图籍。然至淳化元年，始以太子中允和?直集贤院。若秘书省，则所掌祠祭、祝版而已。书籍实在三馆秘阁，而所谓职官者，犹今寄禄官耳，则虽无书籍可也。
         崇文院于三馆直院、直馆、直阁、校理、校勘之外，三馆、秘阁又各置检讨、编校书籍等官，其位遇职业亦馆职也。校勘、校对书籍不带出。天圣五年，晏殊知南京，辟馆阁校勘王琪签书南京留守判官公事，特许带行，以殊故也。嘉佑四年正月，置馆阁编定书籍官，以秘阁校理蔡抗、陈襄，集贤校理苏颂，馆阁校勘陈绎，分史馆、昭文馆、集贤院、秘阁书而编定之。元丰官制行，既皆罢而不置。至元佑中，秘书省职事官与馆职之外，又置校黄本书籍，盖校书之比也。
        元丰官制行，秘书省分四案：曰国史案，掌编修日历事；曰太史案，掌太史、天文、浑仪等事；曰经籍案，掌典籍之事；曰知杂案，掌本省杂事，大?如此。有《元丰官制格子》具载，访索未获。政和中，增置道教案。
        崇宁以后，置编修国朝会要所，详定九域图志所二局于秘书省。《会要》以从官为编修，余官为参详，修书官为检阅文字，与祖宗时异。祖宗时，《会要》已有检阅文字官，然林希以检阅文字而诏俾同编修，则知检阅文字官不编修，编修官乃下笔耳。崇宁反是。《九域图志》，前朝固尝修定，止就馆阁而不置局。崇宁虽就秘书省，然置局设官，以从官为详定，余官为参详，修书官为编修官，检阅编修，其进用视秘书省官而无定员，当时宰执、从官大抵由此涂出，合秘书省之士至数十人。然二书皆祖宗时所尝修，亦在三馆，但不别置局耳。初，王黼得政，欲尽去冗费，专事燕山，于是在京诸局皆罢，编修《会要》亦不复置官，与《九域图志》令省官分修而已。初罢诸局，黼念贵幸恐复造膝开陈，卒不可罢，于是得旨亟行，令局官当日罢，书库官人吏皆即赴吏部。于是文书草沓，皆散失。乃不知朝廷每有讨论，不下国史院而常下会要所者，盖以事各类从，每一事则自建隆元年以来至当时因革利害，源流皆在，不如国史之散漫简约，难见首尾也。故论者惜其罢之无渐，而处之无术也。
        祖宗朝，三馆宿官或被夜召，故宿直惟谨。秘书省监、丞以下日轮一员省宿，当宿官请急，即轮以次官，参假日补填；内长、贰五日一员，正旦、寒食、冬至节假并入伏不轮。其后，宿官请急，不报以次官，止关皇城司照会。至元佑，遂引例立为法，宿官请假，更不轮以次官。政和六年，措置秘书省官请当宿官告假即轮以次官，候参假补填，月具直宿请假官员数、职位、姓名报御史台。官、吏各为历、长、贰点检觉察，即吏告假报以次人及补填，如宿官法。日轮职掌二人，孔目官、专副至守当官通轮；楷书二人，正名楷书至守阙通轮；库子二人，装界作、翰林司、厨子各一人，亲事官四人，剩员五人。
    景德初，置龙图阁学士、直学士、待制、直阁，并寓直秘阁，每五日一员递宿。后置天章阁待制，亦寓直于秘阁，与龙图阁官递宿。



卷三
选任
        国初既已削平僭乱，海?为一，于是圣主思与天下涵泳休息，崇儒论道，以享太平之功。时三馆之士固已异于常僚，其后简用益高，故恩礼益异，以至治平、熙宁之间，公卿侍从莫不由此涂出。至元丰改官制，易崇文院为秘书省，自正字以上虽同职事官，然选任之意尚仿祖宗故事云。
        秘阁初建，李至以前执政为秘书监，则其选可知矣。时宋泌以直史馆兼直秘阁，杜镐以史馆检讨为秘阁校理，端拱元年也。
        秘阁既具官属，淳化初始以和?直集贤院，又以起居舍人直史馆吕佑之、左司谏直史馆赵昂、金部员外郎直史馆安德裕、虞部员外郎直史馆句中正并直昭文馆。先是，但有直史馆；至是，始命佑之等分直昭文馆，备三馆之职。
        祖宗朝，馆职多以试除，亦有自荐而试者。至道三年，金部郎中直昭文馆李若拙上书自陈，乃命学士院试制诰三道，因以为兵部郎中史馆修撰。时若拙既已为馆职矣，又自陈丐迁，盖与张去华乞与词臣较其文艺之优劣，而得知制诰者同类，此可谓误恩，非可以为永训也。咸平初，有秘书丞监三白渠孙冕上书言事，召赐绯鱼，且令知制浩王禹偁试文，除直史馆，后为名臣。
       真宗咸平二年七月丙午，以兵部侍郎兼秘书监杨徽之、户部侍郎夏侯峤并守本官充翰林侍读学士，国子祭酒邢昺守本官充翰林侍讲学士，翰林侍读兵部员外郎吕文仲为工部郎中充翰林侍读学士，按故事，唐开元中置侍读，其后有翰林侍讲学士。五代以来，四方多事，时君右武，不暇向学，故此职久废。太宗崇尚儒术，听政之暇，观书为乐，殆至宵分，手不释卷。由是命文仲为翰林侍读，寓直禁中，以备顾问，然名秩未崇。帝聪明稽古，奉承先志，首置此职，择耆儒旧学以充其选，班秩次翰林学士，禄赐如之。设直庐于秘阁，侍读更直，侍讲长上，日给尚食珍膳，夜则迭宿，令监馆阁书籍中使刘崇超日具当宿官名于内东门进入，自是多召讨对询访，或至中夕焉。
        咸平中，王曾为进士第一，通判济州。代还，当试学士院，时寇准作相，素闻其名，特试于政事堂，除著作郎直史馆。
        干兴元年十一月，以集贤校理王举正、馆阁校勘李淑并为史馆编修官。时修撰利瓦伊、宋绶言：「史馆修撰旧四员，今祖士衡出外。伏缘先朝《日历》，自大中祥符元年后未曾撰集，欲望择馆阁二员为编修官。」遂以命之。
        明道年间，武宁军节度使兼侍中夏竦、武胜军节度使同中书门下平章事程琳荐尚书屯田员外郎张硕、秘书丞蔡抗、太子中舍季仲昌、节度掌书记李师锡等试馆职。仁宗以为：馆职当用文学之士、名实相称者居之；时大臣所举多浮薄之人，盖欲以立私恩尔，朕甚不取也。于是硕等送审官院与记姓名而已。然士逊之子友直竟为秘阁校勘，与盛度之子申甫皆赐同进士出身。后陈升之为谏官，言：「比来馆阁选任益轻，非所以聚天下贤才、长育成就之意也。请约自今在职者之数着为定员，有论荐者，中书籍其名，若有阙，即取其文学行义杰然为众所推者召试，仍不许大臣缘恩例求试补亲属。」上曰：「自今大臣举馆职，中书籍其名即员阙，选其文行卓然者取旨，召试学士院考校，毋得假借等第。」自是近臣无复以恩求试职者。至至和元年十月，宰臣刘沆子大常寺太祝瑾令学士院召试馆职。先是，沆以监护温成皇后园陵毕，固辞恩赉，而为其子请之。嘉佑二年，遂除秘阁校勘。
       景佑三年四月，宰臣文彦博言：「直史馆张瓌十余年不磨勘，朝廷奖其退静，尝特迁两官。今自两浙转运使代还差知颍州，亦未尝以资序自言。殿中丞王安石进士第四人及第，旧制一任还，进所业求试馆职，安石凡数任，并无所陈，朝廷特令召试，而亦辞以家贫亲老，且文馆之职，士人所欲，而安石恬然自守，未易多得。大理评事韩维尝预南省高荐，自后五六岁不出仕宦，好古嗜学，安于退静。并乞特赐甄擢。」诏赐张瓌三品服；召王安石赴阙，俟试毕，别取旨；韩维下学士院与试。然二人者卒不就试。至和二年，始以维为史馆检付。嘉佑元年，瓌同修起居注；四年，安石直集贤院。
        庆历五年，诏翰林学士王尧臣详定选任馆阁官，请自今遇馆阁阙人，许带职大两省以上举有文学行实者二人，在外举一人，更从中书采择召试，其进士及第三人以上自如旧例。诏凡有臣僚奏举，并临时听旨。
        祖宗朝有馆阁读书，或上书自陈，或美妙被选，或宰执子弟。景德初，抚州进士晏殊年十四，特召试诗、赋各一首，乃赐进士出身。后二日，复召试诗、赋、论三题于殿内，移晷而就，上益嘉之，以示辅臣及两制、馆阁考卷官，擢为秘书省正字，赐袍笏，令阅书于秘阁，就直馆陈彭年温习，以其尚少，虑性或迁染故也。后翰林侍读学士杨徽之卒，以遗恩官其外孙宋绶为太常寺太祝。绶年十五，召试中书，真宗奇其文，特迁大理评事，听于秘阁读书，同校勘天下图经。大中祥符元年，复试学士院为集贤校理，与父皋同在馆阁，每赐书辄得二本，世以为荣。封泰山覃恩，真宗先赐同进士出身，翼日乃转大理寺丞。真宗得此二人，盖天下之英也。
        先是，有秘书省正字邵焕乞于秘阁读书，尝从其请。天圣四年，枢密副使张士逊请其子大理评事友直为校勘，上曰：「馆职所以待英俊，可以恩请乎？」止令于馆阁读书。因诏自今馆阁校勘，毋得增员。明道元年冬，以太常博士杨伟、郭稹并为集贤校理，殿中丞宋祁、太子中允韩琦为太常丞直集贤院，大理评事石延年、赵宗道为秘阁校理。又诏自今须召试，无得陈乞。明年，光禄寺丞盛申甫、马直方犹自陈在馆读书岁久，愿得帖职。上止令大官给食，候三年与试。因诏后毋得置。申甫先以其父翰林侍读学士知河阳府盛度之请，得读书馆阁云。他日，上谓辅臣曰：「图书之府，所以待贤隽而备讨论也。比来公卿之族多以恩泽为请，殆非详慎之意也。其诏自今辅臣、两省、侍从不得陈乞子弟亲戚为馆职，进士及第第三人以上亦考所进文，召试入等者除之。」
        嘉佑三年，以光禄卿张子宪、赵良规、掌禹锡、齐廓、张子思并直秘阁。先是，张子宪等皆为太常少卿直秘阁，当迁谏议大夫，而中书以为谏议大夫不可多除，故并迁正卿。而故事，大卿监无带馆职者，至是，特为请而还之。四年，三馆、秘阁各置官编校书籍，率常除足。
        仁宗谓辅臣曰：「二府政事之臣既日谋谟于前，至于侍从之臣亦间尝访对。朕设三馆以育才，当有通明边防攻御之宜、国家利病之要者，然而未闻有所言，岂以违远而难于自达耶？其诏自今三馆臣僚各上封事，如须面陈，并许请对。」
        嘉佑中，以太子中允王陶、大理评事赵彦若编校昭文馆书籍，国子博士傅卞编校集贤院书籍，杭州于潜县令孙洙编校秘阁书籍；其后又以太平州司法参军曾巩编校史馆书籍。六年，以洙为馆阁校勘，于是诏编校书籍供职及二年，得补校勘，盖自洙始。后吕惠卿、梁焘、沈括皆自编校为馆职。至熙宁中，以前河南府永安县主簿邢恕为崇文院校书。先是，御史中丞吕公着荐恕，以为贾谊、马周之流，召对而有是命。乃诏今后应选举可试用人，并令除崇文院校书，以备访问任使；候二年取旨，或除馆职，或合入差遣。
        英宗尝谓辅臣曰：「馆阁所以育俊才，比欲选人出使无可者，岂乏才耶？」参知政事欧阳修曰：「取才路狭，馆阁止用编校书籍选人，进用稍迟，当广任才之路，渐入此职，庶几可以得人。」赵?曰：「养育人材，当试其所长而用之。」上曰：「公等为朕各举才行兼善者数人，虽亲戚世家勿避，朕当亲阅可否。」宰相曾公亮曰：「使臣等自荐而用之，未免于嫌也。」韩琦曰：「臣等所患，人才难以中选，果得其人，议论能否，固何嫌也。」上固使荐之。于是琦、公亮、修、?所举者凡十余人，上皆令召试。琦等又以人多难之，上曰：「既委公等举，苟贤岂患多也？」乃先召尚书度支员外郎蔡延庆，尚书屯田员外郎叶均，太常博士刘攽、夏倚，太子中允张公裕、大理寺丞李常，光禄寺丞胡宗愈，雄武军节度推官章惇，前密州观察推官王存等十人，余须后试。已而召试学士院，夏倚、章惇虽入等，以御史有言，倚得江西转运判官，惇改著作佐郎而已；以刘攽、王存为馆阁校勘，张公裕、李常为秘阁校理，胡宗愈为集贤校理。治平四年，御史吴申言：「先诏十人试馆职，渐至冗滥，兼所试止于诗赋，非经国治民之急，欲乞兼用两制荐举，仍罢诗赋，试论策三道，问经史时务，每道问十事，以通否定高下去留。其先召试人，亦乞通新法考试。」诏两制详定以闻，其后翰林学士承旨王珪等言：宜罢试诗赋如申言。于是诏自今馆职试论一首、策一道。至元佑中，复举试馆职，则试策一道而已。元丰官制行，始以龙图阁直学士判将作监王益柔为秘书监，明年出知蔡州，以司勋郎中叶均为秘书少监。不阅月，会李常为礼部侍郎，太常少卿孙觉有亲嫌，遂以觉为秘书少监，而均为太常少卿。明年，右谏议大夫赵彦若以越职言事，降为秘书监，然亦皆一时之选也。均，故翰林学士清臣之子，治平初以宰执荐，召试馆职入等。秘书省建，初以奉议郎集贤校理知太常礼院林希为承议郎行秘书省著作佐郎，后迁礼部郎中，仍兼著作，盖史官难其人如此。元丰五年六月，以通直郎监察御史丰稷为秘书省著作佐郎。先是，稷言：方官制施行，而执政、尚书、侍郎、郎官、丞簿或以欺罔赃私之徒预选，何以示四方？故有是命。顷之，为吏部员外郎。崇宁初，王沩之为司谏，以避妻父张商英为著作郎兼国史馆；其后曾楙为监察御史，以避妻父吴执中为著作佐郎。宣和中，潘良贵以主客员外郎对不合旨为著作，亦清选也。
        祖宗时，有大典礼政事讲究因革，则三馆之士必令预议，如范仲淹议职田状、苏轼议贡举者，即其事也。详议典礼，率令太常礼院与崇文院详定以闻，盖太常礼乐之司，崇文院简册之府，而又国史典章在焉。合羣英之议，考古今之宜，则其施于政事典礼，必不诡于经理矣。熙宁中，轼任直史馆，尝召对，亲奉德音，以为「凡在馆阁，皆当为朕深思治乱，指陈得失，无有所隐」。然则承学之士，其有不思所以竭忠图报者乎！
        元丰七年，叶祖洽除知湖州，上批以「祖洽熙宁首榜高第，可与秘书省职事官」，遂除校书郎。初，邢恕、王仲修并以秘阁校勘除校书郎，范祖禹以修《资治通鉴》成纔得正字。后邢恕迁著作佐郎，再迁为都司，祖禹至元佑间方为著作郎兼侍讲，盖吝选如此。故事，馆阁兼职与迁转不同。景德初，直秘阁杜镐、秘阁校理戚纶皆以旧职充龙图阁得制。后数年，镐以司封郎中直秘阁充龙图阁待制，迁右谏议大夫龙图阁直学士，亦异恩也。其余大率秘阁校理迁直秘阁，集贤校理迁直集贤院，或迁直龙图阁，至和中如张子思、赵良规、钱延年是也。直史馆迁直昭文馆，淳化中如吕佑之、赵昂、安德裕、句中正是也。直馆、直院有除知制诰者，吕佑之以直昭文馆，和?、王安石以直集贤院，皆除知制诰。至于校理、校勘，往往随其领职之高下而迁之，如吕溱、李绚以直集贤院，余靖、彭乘、蒲宗孟、孙洙、安焘、黄履、曾巩、赵彦若以集贤校理，皆为同修起居注，蔡襄以校勘迁直史馆知谏院，邓润甫以检正中书户房公事为集贤校理直舍人院，未几知制诰，常秩以大理评事特起为左正言直集贤院，未几直舍人院，亦异恩也。毕仲衍以秘阁校理除左史，王安礼以校勘迁直集贤院，王震以校勘为检正礼房公事迁右司员外郎，仲衍、震皆更官制之初也。官制既行，秘书省官异于故时，馆职惟兼经筵，国史实录院官则其迁稍异。元佑中，张耒、黄庭坚皆以著作佐郎。绍圣中，邓洵武、吴伯举皆以校书郎，迁左右史，以兼国史院官故也。



卷四
官联
        宋集贤院大学士一人，以宰相充。学士无定员，以给谏卿监以上充；直学士不常置。掌同昭文。判院事一人，以两省五品以上充，或差二人。
        三馆通为崇文院，别置官吏。有：检讨，无定员，以京朝官充；校勘，无定员，以京朝幕府州县官充。掌聚三馆之图籍。监一人，内侍充，兼监秘阁图书。天禧五年，又置同勾当官一人。
        秘阁至端拱二年，于崇文院中堂建，择三馆书籍真本，并内出古画墨迹等藏之。淳化元年，诏次三馆、直阁以朝官充，校理以京朝官充。掌缮写秘藏供御典籍图书之事。判阁一人，旧常以丞、郎、学士兼秘书监领阁事，大中祥符九年后，以诸司三品、两省五品以上官判。国初又置秘阁校理，通掌阁事。咸平后者皆不领务。
        史馆旧寓集贤院，监修国史以宰相充。开宝中，薛居正以参知政事监修。自后参知政事亦有管勾修国史者，不常置。景德中，又有同修国史之名，史毕即停。修撰以朝官充，直馆以京朝官充。又有检阅、编修之名，不常置。掌修国史、日历及典图籍之事。判馆事一人，以两省五品以上充。后改官制，日历隶国史案，每修前朝国史、实录，则别置国史、实录院。国史院以首相提举，翰林学士以上为修国史，余侍从官为同修国史，庶官为编修官。实录院提举官如国史，从官为修撰，余官为检讨。
        咸平五年八月，以秘书丞直史馆判三司度支局院孙冕为左正言，度支判官仓部郎中直秘阁潘慎修为考功郎中，都官郎中直史馆刘蒙叟为职方郎中。先是，京朝官任中外职事受代者，考课引对，多获叙迁，而计司、三馆不预兹例，有久次者。内出姓名，故有是拜。
        咸平六年十月辛酉，翰林学士承旨宋白等言：「奉诏详定浴堂五院、宣徽、学士院、馆阁、客省、合门职授勒留及出官条制。馆阁孔目官、书直官、书库、表奏、守当官四年授勒留，遇恩二年授勒留。后守当官八年，书直、书库、表奏官七年，孔目官六年出职。其职次迁补者许通计年考，授料钱官者更留三年。典书、楷书五选赴集格。三馆入流，岁数已少，不得以诸色优劳减选。」
        大中祥符二年十一月，令史馆别置楷书二人，专掌抄写日历，月给钱一贯五百、米二石，春、冬赐衣。实理五选，候年满日授外官勒留，遇恩重与迁转，永不出外官。时朝旨以所修日历多涉机秘之事故也。
       《国史》、《会要》：昭文馆孔目官一人，书库官一人，守当官三人，楷书五人；史馆孔目官一人，四库书直官一人，表奏官一人，书库官四人，守当官三人、楷书十三人。大中祥符中又置写日历楷书二人，集贤院孔目官一人，表奏官一人，掌舍一人，秘阁典书三人，楷书七人，写御书十人，装裁匠十二人，秘书省书令史一人，楷书六人。
        熙宁八年，诏职司资序以上及带馆职人降差遣者，令每任取旨。旧制，馆职出补外官代还，径供职馆下，元佑时尚复举行。其后亦罢其贴职，任京师宫观及外任代还与外补未行者，惟车驾出端门，则赴省迎驾起居而已。
        元丰五年，官制行，即崇文院为秘书省，以寄禄官易监、少至正字，以秘书监、少监、承、郎、著作郎、佐郎、校书郎、正字为职事官。馆职不复试除，见带馆职人依旧如除职事官，校理以上转一官，校勘减磨勘三年，校书减二年，并罢所带职。
        元丰官制：秘书监、少监各一人，或少监二人，丞二人，秘书郎二人，通掌省事。著作郎、佐郎各二人，专修日历。校书郎四人，正字二人，校对书籍。政和末，无复定员，官冗且滥。至宣和三年，论事者屡以为言，上亦厌之，乃诏三省定员数，且清其选。于是仿元丰之制，止增著作佐郎、校书郎、正字各二员，监、少之外，定为十八员，以仿有唐登瀛之数，其溢员皆外补。
        祖宗时，馆职到馆一年理通判资序，三年理知州，已系通判者二年理知州，关升不用举主。及元丰肇新官制，改崇文院为秘书省，诏书虽称「凡厥恩数，悉如旧章」，然理资序法无复昔时。至元佑间复置馆职，因再举行，绍圣旋罢。至重和元年十二月，诏参酌旧法立为定制：应著作郎到任及一年，承务郎以上任校书郎；及二年，与通判资序，著作佐郎以上满三年，与理知州资序，即已系通判资序及二年、校书郎已系通判资序及三年者准此。行之逾年，御史以谓均为职事官，而秘书省官所理资序特异，非是，遂格不行。
        崇宁中，以元丰法参立孔目官等品、从条：昭文馆孔目官、书库官、头名守当官、史馆孔目官、四库书直官、表奏官、上二名书库官，集贤院孔目官、书库官，为流外从九品。
        政和四年，点检措置秘书省官以旧条参定吏领及迁补法：投名人旧以三百五十人为额，遇守阙系名有阙，即试补；至是，以不系迁与请给，遂不限人数。守阙系名五十人，遇正系名有阙，即补填，更不试。正系名五十人，遇守阙有阙，即试补。并试补、迁补，并依旧法；守阙旧以二十五人为额，三馆各五人，秘阁十人，省五人为二十人，试中守阙人分探归三馆、秘阁。
        昭文馆守阙五人，遇本馆正名楷书或守当官有阙，即迁补。据所见阙，分两头项迁补出职：一项补正名楷书，以五人为额，至头名及四年出选人，自补正名楷书至头名共及二十年出官；一项守当官三人递迁书库官，书库官一名递迁孔目官，孔目官一名旧法四年半出选人，自补守当官递迁至孔目官出职共及二十二年半，至是人减半年，为四年出选人，自补守当官至孔目官年满出职共二十年。
        史馆守阙五人，遇本馆正名楷书或守当官有阙，即迁阙。据所见阙，分两头项迁补出职：一项补正名楷书，以十三人为额，至头名及一年半出选人，自补正名楷书至头名出官共及十九年半；一项补守当官，递迁转补，守当官三人递迁书库官，书库官四人递迁表奏官，表奏官一名递迁四库书直官，四库书直官一人递迁孔目官，孔目官一名旧法二年满出选人，自补守当官迁迁至孔目官出职共二十二年，今减作一年一十个月出选人，自补守当官至孔目官年满出职共二十年零两个月。
        集贤院守阙五人，遇本院正名楷书或守当官有阙，即迁补。据所见阙，分两项迁补出职：一项补正名楷书，以七人为额，至头名及二年十个月出选人，自补正名楷书至头名出官共及十九年零十个月；一项补守当官，递迁转补，守当官二人递迁书库官，书库官一名递迁孔目官，孔目官旧法五年半出选人，自补守当官递迁至孔目官出职共及二十二年，今减作五年出选人，自补守当官至孔目官年满出职共二十年。
       秘阁守阙旧以十人为额，今减作五人为额，遇本阁正名楷书或典书有阙，即迁补。据所见阙，分两项迁补出职：一项补正名楷书，旧法以七人为额，至头名及三年，今减作二年九个月山选人，自补正名楷书至头名年满出职共十九年零三个月；一项补典书，旧法以三人为额，至头名及七年出选人，自补典书至头名出官共二十一年，今添作五人为额，内迁一名充孔目官，递迁出职，典书四人递迁孔目官，孔目官一名今三年十个月出选人，自补典书至孔目官年满出职共十九年零两个月。
    投名人并本省职掌楷书以上保引，保二人、引一人。非游手工作及犯刑、责、刺札三路及凶恶之人，三馆、秘阁官试验书读《孟子》，书三百字不误十字、读三百字不差十字为合格。长、贰、丞、郎试覆，注籍收系，即宣降抽差，充禁中诸殿阁位手分管干文字。掌笺奏之类者，须入仕及一年以上，无过犯，仍长、贰、丞、郎再试验读《毛诗》、《老子》各三百字，不差十字，及书札真楷，乃遣。即试不合格，许执奏，虽奉特旨，亦奏知不行。若不再试及试不如格辄发遣者，官吏及被差人并徒二年，许人告，每名赏钱二百贯。其投名不如令者，以违御笔论，不知情减二等，许人告，每名赏钱二百贯。
       政和七年，始置提举秘书省道录院，以大学士至使相、三孤充职，置管勾文字官二员，视殿中丞。
       宣和二年，以中贵人提点三馆秘阁，亦以节度使至使相为之，皆以恩幸选，非故事也。旧有监书库官内臣一员，至是又下吏部差使臣一员；监门使臣一员，则本省奏辟。



卷五
恩荣
       太宗皇帝待遇三馆特厚。淳化二年，诏翰林学士苏易简以上三体书石本遗吏部侍郎兼秘书监李至、左谏议大夫杨徽之及三馆学士，凡二十五人，皆上表谢。明年，以新印《儒行篇》赐中书、枢密院、两制、三馆、御史中丞、尚书丞郎、给谏等，人各一轴。又尝内出御制「独飞大鹅」、「大海求明珠」二棊势示三馆学士，皆不晓，上召中使裴愈授以指要，修撰范杲等相率上表称谢。自是奎文宸翰必以宣示，新异之物必以燕赏，制作必令歌颂，常与宰执、侍从等，而其从容文藻则又过之。
    淳化初，诏自今游宴宣召直馆，其集贤秘阁校理并令预会。先是，帝宴近臣于后苑，三馆学士悉预。李宗谔任集贤校理，合门吏第令直馆赴会，宗谔献诗述其事，故有是诏。议者以为直馆、修撰、校理之职，名数虽异，职务略同，合门拒校理不得预宴，盖吏失之也。又请令京官得乘马入禁门，并为故事。宗谔诗云：「戴了宫花赋了诗，不容重见赭黄衣。无聊独出金门去，恰似当年下第归。」



       淳化元年八月一日，李至召右仆射李昉、吏部尚书宋琪、左散骑常侍徐铉及翰林学士、诸曹侍郎、给事、谏议、舍人等诣阁观御书图籍。帝知之，即召内品裴愈就赐御筵，出书籍令纵观，尽醉而罢。二日，又召权御史中丞王化基及三馆学士纵观，赐宴如前。帝作赞赐之，宰臣李昉等请刻石阁下。李至上表，引唐秘书省有薛稷画鹤、郎余令画凤、贺知章草书，当时目为三绝。又引颜真卿请肃宗题放生池碑额，及近时翰林学士丞旨苏易简乞御书飞白书「玉堂之署」为比，愿赐新额，以光秘府。诏中书、枢密院、近臣观新阁，又赐上尊酒，大官供膳，是日，遣中使赍御飞白书「秘阁」二字以赐李至、李昉等，相率诣便殿称谢，退就饮宴，三馆学士预焉。又赐御赞以美其事，李至上表谢，仍请以御制赞刻石秘阁。帝以重违其意，因赐诏曰：「近以延阁载新，万机多暇，聊书赞咏，以美成功。所纪徽猷，深虞漏略，出于乘兴，岂足多称？遽览封章，愿刊穹石，垂于不朽，良积厚颜，其赞并序，朕兼为亲书并篆额，以旌秘省。」
       淳化四年四月辛巳，赐宰相、枢密、三司使、翰林学士、尚书、丞郎、给事、谏议、御史中丞、三馆学士建州新茶各一斤。
       淳化四年，曲宴苑中，馆阁读书光禄寺丞杨亿以非馆职，不预，上特召赴宴，因除直集贤院。寻表乞归家迎母，赐钱十五万。
       至道元年正月，水部郎中直秘阁朱昂等言：「御制《秘阁赞》碑已建立，臣等职居秘府，愿以爵里附于秘书监李至之下刊刻。」从之。
       至道元年四月，敕御史台于三馆不得与京百司同例。六月戊戌，上召史馆编修舒雅、杜镐、吴淑、吕文仲于便殿。人读古碑一篇，读毕，又令文仲再读，因赐章服，命为翰林侍读。翼日，再召文仲读《文选》，赐鞍勒马。又翼日，再召读《江海赋》，赐钱三十万，命于御书院与侍书王着夜直，以备顾问。十月，翰林学士、秘书监、知制诸及三馆学士以上以新增琴、阮弦，各献歌、赋、颂，以美其事。上谓宰相曰：「近日朝廷文物甚盛，前代所不及矣。羣臣所献歌颂，朕一一览之，校其工拙，惟李宗谔、赵安仁、杨亿词理精当，有老成之风，可召至中书奖谕。」又曰：「吴淑、安德裕、胡旦或词彩古雅，或学问优博，又其次也。」明日，以秘书丞李宗谔为太常博士，依前直昭文馆；著作佐郎赵安仁为太常丞、依前直集贤院；光禄寺丞直集贤院杨亿赐绯鱼袋，赏之也。
       咸平元年三月壬申，赐及第进士孙仅等宴于琼林苑，学士、两制、尚书、侍郎、馆阁直官、校理皆预，后常以为故事。
    咸平五年七月，幸秘阁阅羣书，赐直馆、校理器帛有差，又赐书吏缗钱，因召从官射于后苑。
    大中祥符七年六月庚辰，上作《周易诗》三章，命羣臣属和。
       故事，三馆直馆、校理每遇差遣，许赴便殿告谢。天禧二年，秘书监知礼仪院判秘阁杨亿请依此例，从之。
       故事，进士唱名日，馆职皆侍立殿上，所以备顾问也。政和以后，合门寖紊旧制，遂令秘书省官立殿下，失祖宗之本意也。殿试官不以官高卑，皆得侍立殿上，事讫赐茶，馆阁官许称学士，载于天圣令文。
       仁宗每着歌诗，间命辅臣、宗室、两制、馆阁官属继和。天圣四年四月乙卯，内出《后苑双头牡丹芍药花图》以示辅臣，仍令馆阁官为诗赋以献。
       唐张说为集贤院大学士，尝宴集贤院。故事，官尊者先饮，说曰：「吾闻儒以道相高，不以官阀为先后。先帝时修史十九人，长孙无忌以元舅，每宴不肯先举爵。长安中预修《珠英》，当时学士亦不以品秩为限。」于是引觞同饮，时服其有体。至今馆职序坐，犹以年齿为差，亦燕公流风之所及欤！
       故刑部胡尚书尝云：「祖宗时，馆职暑月许开角门，于大庆殿廊纳凉，因石曼卿被酒扣殿求对，寻有约束，自后不复开矣。」
       政和中，车驾幸秘书省，在省官皆进秩一等，人吏转资、卒徒支赐有差。宣和四年三月二日，幸秘书省，迁转支赐如故事，秘书少监、提举所管勾文字官仍赐章服。是日，遂幸太学，时新省固已迁出端门之外。先是，有司下尚书礼部取幸秘书省、太学仪注，而幸秘书省独无有，盖自祖宗朝崇文院在禁中，寔天子图书之府，从容临幸，跬步可及，不与他司比，仪卫侍从取具临时可也，故前此不具仪注。俱以为今秘书省既在端门之外，备千乘万骑具官而后出，不可以无述。时备员南宫，于是退纪是日仪注，以备他日有司之采择云。车驾将幸秘书省，命提举秘书省官择日以闻。前一日，宰相至省阅视，提举秘书省、提举三馆秘阁官，皆诣省阅视，供张文籍、书画、古器等排比储偫，在省职事官皆省宿。质明，皇帝御祥曦殿，宰执、侍从以下起居导驾如常仪，应在省官吏皆迎驾于驰道之东，本省西便门之外。是日，特宣前宰臣亦于此迎驾，车驾入御道山堂御幄。须臾，右文殿班齐，驾坐右文殿，宰执、侍从皆侍立。有司奏宣到某官姓名，起居讫，升殿立。秘书少监以下在省官起居，提举三馆秘阁中贵人以手诏授秘书少监，受讫，与在省官皆再拜。驾兴，诣秘阁，宣羣臣观累朝御书御制、书画、古器等，皆列置秘阁下。正字以上皆侍立阁下，退，立班右文殿下。上御右文殿，皆赐坐、赐茶，从官以上坐殿上，秘书少监以下坐两庑，用中墩，太学用席；中墩，异恩也。赐茶讫，坐者皆起，在省官再拜庭下。提举、三馆、秘阁及知合门中贵人喝赐转官等恩例，驾兴，改章服者皆受赐殿门外。上再御提举厅事，须臾，宣召宰执、从官及特宣召等官观御府书画。传呼置笏，皆置笏，趋至庭下。诏毋拜，喝不要拜，班首奏圣躬万福，以次升。上离御榻，就大书案出祖宗御书及古书画，皆聚观。余官不敢前者，诏别设书案于前，命提举官或保和殿学士持以示之，皆得纵观。宰执赐御书画各二轴，十体书一册，三公、宰臣、使相有别被赐者不在此数，从官以下人赐御书二纸、御画一纸，出墨箧分赐。灵台郎奏辰正，将进膳，宰臣等逡巡请退，皆拜赐而出。上进膳毕，幸太学。



禄廪
        《政和禄格》：行秘书监职钱四十二贯，守三十八贯，试三十五贯，米、麦各十石。行少监职钱三十五贯，守三十二贯，试三十贯，米、麦各七石五斗。行丞、著作郎职钱二十五贯，守二十二贯，试二十贯。行秘书郎、著作佐郎职钱二十二贯，守二十贯，试十八贯。行校书郎职钱十八贯，守十六贯，试十四贯。行正字职钱十六贯，守十五贯，试十四贯。宣和七年，讲议司措置以合破太仓食纽价支钱，监、少为第二等，厨食钱月十五贯。著作郎、干办三馆秘阁为第三等，厨食钱月十二贯。丞、郎、著作佐郎、校书郎、正字为第四等，厨食钱月九贯。时服：监少罗公服，天宁节、十月朔夹公服，小绫汗衫，小绫勒帛、大绫夹袴。丞以下至正字罗公服，天宁节、十月朔夹公服，绢汗衫，幕职州县官不赐。
       政和四年，点检措置秘书省官建请增吏禄。
       秘书省都孔目官旧请食料钱、大官局折食钱，除假故不定，约十四贯五百。春、冬衣绢各五疋，冬棉十五两，增为料钱八贯五百，添给钱八贯五百，米、麦各一石五斗，春、冬衣绢各十疋，棉二十两。史馆、昭文、集贤院孔目官旧请约十二贯五百至十贯，春衣绢一疋，葛布一疋，冬绢二疋，棉十两，增为料钱、添给钱各七贯五百，米、麦各一石，春、冬衣绢各五疋，棉十五两。
       史馆四库书直官旧请钱七贯五百，粮一石，折细色六斗，绢、葛、棉如三馆孔目官，增为料钱，添给钱各五贯，米、麦各一石，春、冬衣绢各二疋，棉十两。书直官旧请钱七贯，余如史馆四库书直官，增为料钱、添给钱各四贯五百，余如史馆四库书直官。表奏官旧请钱七贯，绢、葛、棉如书直官，增为料钱、添给钱各四贯五百，米一石，春、冬衣绢各二疋，棉十两。书库官旧请钱六贯五百，增为料钱、添给钱各四贯，米、绢、棉如表奏官。守当官旧请钱五贯七百，增为料钱、添给钱各四贯，米一石，春、冬衣绢各一疋，棉十两。守阙旧请钱三贯五百，初补正名楷书每月食料钱各二贯，共四贯，补正名楷书及三年增支钱一贯，米二石，寻轮差应副祠祭祗应并抄写本省文字增钱三贯。
       昭文馆、集贤院书库官旧请钱六贯五百，绢、葛、棉同史馆四库书直官，增为料钱、添给钱各四贯，米一石，春、冬衣绢各二疋，棉十两。守当官旧请钱五贯七百，增为料钱、添给钱各四贯，米一石，春、冬衣绢各一疋，棉十两。正名楷书并守阙同史馆正名楷书并守阙。
       秘阁典书旧请钱七贯五百，米二石，端午紫罗窄衫、绢襕，十月朔光色紫大绫棉旋襕，增为料钱、添给钱各五贯，米二石，春、冬衣绢各二疋，棉十两。正名楷书并守阙食料钱三贯五百，正名楷书请给自补充日支月钱五贯，米二石，端午紫平絁衫，十月朔紫小绫棉旋襕，寻以轮差祠祭祗应并抄写本省文字每月添钱三贯。
       秘阁添置孔目官一名，请给比附三馆孔目官量增，仍支时服，月给料钱、添给钱各七贯五百，米二石，小麦一石，春、冬衣绢各五疋，棉十五两，端午紫罗窄衫、绢襕，十月朔光色紫大绫棉旋襕。
       人从：监，厅子一名，衣粮亲事官六人，承送六人。少监，厅子一名，衣粮亲事官四人，承送四人。丞，厅子一名，衣粮亲事官二人，承送二人。秘书郎、著作郎、著作佐郎，并厅子一名，衣粮亲事官二人，承送二人。校书郎、正字，并厅子一名，承送二人。厅子食钱二贯，衣粮亲事官食料钱一贯五百，粮一石五斗，准细色九斗，内粳米五斗四升，小麦三斗六升，春衣绢一疋，布一疋，冬衣绢二疋，布一疋，棉十两。承送人各每月食料钱二贯八百文。
       秘书省看管巡宿、把门洒扫兵士二十人，内节级二人，后增十人为三十人。帐设司及著作局各二人，工匠、院子等共十七人，并翰林司二人，每节人支钱三百五十。省大门差皇城司亲事官五人，节级一人，后增亲事官三人，节级一人，内二人识字。分两番把门搜检、抄转出入文历、投下文字，照管洒火烛、掌管头刃。日支食钱，内识字亲事官日添食钱五十。什物银器库子二人，依三馆库子见请则例，月粮二石，料钱三百，装着钱一贯，折食钱每日五十，素日二十五，仓法钱三贯五百，春衣绢一疋，布半疋，丝五两，冬衣绢二疋，布半疋，棉十五两，端午紫平絁衫一领，十月朔紫小绫棉旋襕一领，并大礼紫小绫棉旋襕一领，明堂紫絁衫一领，钱三贯。



麟台故事后序
       右《麟台故事》五卷。绍兴元年二月丙戌，丞相臣宗尹、参知政事臣守、参知政事臣某言：「祖宗以来，馆阁之职所以养人才，备任使，一时名公卿皆由此涂出。崇宁以后，选授寖轻，自军兴时巡，务省冗官，秘省随罢。今多难未弭，人才为急，四方俊杰，号召日至，而职事官员阙太少，殆无以处。事固有若缓而急者，此类是也。谓宜量复馆职，以待天下之士。」制曰：「其复秘书省，置监若少监一人，丞、著作郎，佐郎各一人，校书郎、正字各二人。其省事所应行，除官到条具上尚书省。」三月甲辰，诏以朝请郎直秘阁臣程俱试秘书少监。臣愚无似，初以编修国朝会要检阅官节寓馆下，又再佐著作；今兹修废官以举令典，又以人乏首被久虚之选，踧踖惧不称。受职之始，按求简牍皆无有。窃念惟昔三入秘书省，皆以薄技隶太史氏，颇记祖宗三馆故事与耳日所见闻；老吏奔散死亡之余，亦尚有存者。或取故牍煨烬泥涂中，参考裁定，条上尚书，请置孔目官一人，楷书吏十有二人，专知吏一人，其谁何缮治守藏、防合庖涤之徒卒不过八人，其案典文书法式、期会廪稍人从皆如旧格，参以近制从事。尚书以闻，制曰可，于是士庶始有以家藏国史、实录、宝训、会要等书来献者，国有大礼大事，于兹有考焉。而校书郎、正字又杂以祖宗之制，召试学士院而后命之。臣俱谨按：《周官》：外史掌四方之志，掌三皇五帝之书，太史正岁年以序事，颁之于官府及都鄙，颁告朔于邦国，与夫所谓左史书言、右史书动者，今秘书省实兼有之。汉、魏以降，名称不一，要为史官，故唐龙朔中，以秘书监为太史，少监为兰台侍郎。今有司文书散缺尚众，例从《省记》，按以从事，蠢敝或生；而典籍之府，宪章所由，顾可漫无记述，以备一司之守乎？昔孙伯黡司晋之典籍，及辛有之二子董之，故伯黡之后在晋为籍氏，辛有之后在晋为董氏，则谈、狐是也。臣衰绪寒远，虽非世官，然身出入麟台者十四年于此矣，则其纂故事、裨阙文者，亦臣之职也。因采摭三馆旧闻，简册所识，比次缵缉，事以类从，法令略存，因革咸载，为书十有二篇，列为五卷，录上尚书，副在省阁，以备有司之讨论。臣俱昧死谨上。

  
