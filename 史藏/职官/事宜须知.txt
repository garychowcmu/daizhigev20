事宜须知　　（清）延昌 撰 

　　●目录 

　　序 
　　跋 
　　叙 
　　卷一 
　　卷二 
　　卷三 
　　卷四 
　　自序 
　　续增八条（光绪丁酉附刊） 

　　●序 

　　袁子才由翰林散知县留别诗云行来官礼我犹生纪实也盖外官礼节非止翰苑诸公不知体例即部曹各衙门司员亦多欠理会所以然者京官只有堂司之分无问品级如六部郎中正五品昔年多有加至三品衔者而八品笔帖式则视若同官无差等也若外官道四品府亦四品正从之分判若霄壤此事之大可笑人者也会典一书繁重难觅而由京外用者往往获咎于无心上游量大者或可原谅否则有因一言一动而自误名程者由是观之则我长白　寿峯观察之惠人不浅也是虽满与汉小有异昔与今畧不同缺有优劣之分境有富贫之判上司好恶亦难轻尝同僚性情亦难预揣要其大旨不外乎此行而宜之之谓义事非所宜鲜不招损况宦场乎得此一编以为圭臬以先知觉后知世之相须者正殷居心如观察可谓贤矣 
　　光绪丁亥暮春山阳秦焕拜识于粤西之八桂堂 

　　●跋 

　　郡伯寿峯都转扬厯中外将三十年矣动容周旋无不中礼盛德之至也光绪六年秋□典浔郡 【宗庚】 时权贵县篆为郡属邑旋补桂平为附郭首邑朝夕亲□深服其居官行政有条不紊今年夏出示手编事宜湏知一书自谒选至到任分揔纲四条目八十有四真良二千石之宝鉴也亟请付梓以广其传俾同官者淂有遵循其嘉惠寅僚岂浅鲜哉光绪十有一年乙酉夏属吏李宗庚谨跋并书 

　　●叙 

　　寿峯观察学优而仕厯官中外卓著循声丁亥春由浔返省以事宜须知一册见示其中仕途之礼节仪文详晰备录有条不紊使后之初膺外任者奉作凖绳岂小补哉　观察于此尚复拳拳其于国计民生则更可想见矣　徐绍枢谨注 

　　●事宜须知卷一 

　　长白寿峯延昌识 

　　在京 

　　二十四条 
　　取具图片 
　　呈递供状 
　　呈递互结 
　　赴部投供 
　　二十截缺 
　　吏部验到 
　　选缺议官 
　　午门掣签 
　　月终验看 
　　进月官卷 
　　内阁验放 
　　验放覆奏 
　　具折谢恩 
　　召见礼节 
　　谒见各堂 
　　在部请假 
　　由部领凭 
　　缮发禀信 
　　备带书籍 
　　备带衣物 
　　延请幕宾 
　　京内布置 
　　酌带家丁 
　　措办旅费 

　　○取具图片 

　　大凡旗员候选班次。选期将近。应先取具本佐领图片。叙明案由。呈报吏部。注册候选。如系汉员。须用同乡京官印结报部。 

　　○呈递供状 

　　每月朔之前一日。应递供状一件。须托吏部。稳妥之书吏照料。款式系具供状某旗某人。或某省某县某人。由候选知府。今赴大部投供是实。后面注写年月日。 

　　○呈递互结 

　　每月朔日。应递互结一件。必须亲到。欵式系具互结某花样某官某名。今于与互结事。依奉结得同选官。某名某旗某生。或某省某县某生。由某班候选在案。今赴大部投供验到。委系亲身。所结是实。后面注写年月日。互结官某画押。此一节尤为紧要。总须两人晤面。所谓互结者。盖彼此互相具结也。 

　　○赴部投供 

　　月朔投供。尤须亲身听点。以防假冒舛错之弊。点名者系满汉司员二人。 

　　○二十截缺 

　　凡遇选缺。到班二十日以内见缺。归本月选。二十日以外见缺。归下月选。 

　　○吏部验到 

　　轮选到班。于二十四日赴部验到。在大堂北向。立背某名若干岁。至于服色。总以蓝袍补褂挂珠为是。旗员背清语。 

　　○选缺议官 

　　每月二十四日。吏部将本月应选缺分查明。名曰议官。即开选也。 

　　○午门掣签 

　　每月二十五日。吏部将本月应选缺分人名。各缮一签。请吏部堂官一位。在午门监掣。虽一人一缺。亦须掣签。名曰坐掣。盖存案也。 

　　○月终验看 

　　每月二十八日。吏部将巳选之员。带赴　东阙门内。预备钦派王大臣验看。东向立背某名若干岁。服色与验到同。 

　　○进月官卷 

　　选缺后于次月次一日。吏部呈进月官卷一分。如系旗员。内开奴才某名某旗某佐领下某生。年若干岁。如系汉员。须写臣某名某省某县某生。年若干岁。叙明案由云云。今签掣某省某府知府。敬缮履厯。恭呈　　御览。谨奏。后面敬书年月日。 

　　○内阁验放 

　　选缺后。于次月初五日黎明前。穿蓝袍补褂挂珠。并带荷包手巾。 【即外省所呼之忠孝带也】 赴　内阁验放。齐至大堂北向跪奏。旗员系阿呵某名若干岁。汉员系臣某名若干岁。旗员之若干岁。仍背诵清语。譬如三十岁系孤伸色。四十岁系得西色之类。 【阿呵二字清语也即奴才之谓】 

　　○验放覆奏 

　　验放之次日。　　钦派王大臣。将前一日验放各员。以堪以补授奏　闻。如各该员内。有曾经保奖。俟补缺后。　　赏加某衔字样。是日即可换戴。 【以上验放及覆奏两条盖指未　　亲政以前而言迨　　亲政后一律带领引见】 

　　○具折谢恩 

　　覆奏之次日。专折谢　　恩。如系旗员。应用清汉折各一件。汉字履厯一件。清汉字膳牌一件。托军机处缮办最妥。并可托军机苏拉照料无悞。 【苏拉者即听差也清语呼闲散为苏拉】 倘系汉员。不用清折。进　内时。须先面见　　御前王大臣。军机王大臣。当面称名。随禀因选授某府知府。今日具折谢　　恩。服色亦仍穿蓝袍天青补褂挂珠。夏令应穿实纱袍褂。戴罗胎帽。不可穿亮纱戴万丝帽。冬令如遇冬腊月分。应穿白风毛褂。均须佩带荷包手巾。靴子应拣整齐而稍旧者穿用。底旧不滑。以免跌足失仪。有节子及透空之朝珠。均不可用。未带之前。须重新穿好。所为新线结实。不致脱落。帽绊更要缝妥。尤须捆护膝。至于　　天语垂问之件。断难预料。须于前数日。将籍贯年岁出身履厯。在某部某司。及兼行之衙门。当差年分。得过何项保奖。所办何事。现时本管各堂官。本司掌印各姓名。新选之缺。离京路程。所属几县。此缺在该省之某方。督抚藩臬学政。与本缺前任署任各姓名。有无烟瘴。及洋人传教等事。或当年曾在某省带兵剿贼。擒拿某要匪姓名。山川形势。如系汉员。须将本籍近来地方情形。雨旸如何。及京内近日银粮各价。逐一注写手折。连日熟看。往来于胸。以备奏对。此不过举其大畧也。若所问之语。在预备之外。应如何奏对。则神而明之。存乎其人矣。 

　　○召见礼节 

　　寅初进　内。于面见各堂后。应在九卿房静坐。听起儿如有信。苏拉必来禀知。及进　干清门后。另有坐落。俟军机王大臣见毕。由　　御前太监带进。在　养心殿召见时居多。俟到殿内东帘外少候。　　御前太监。必从帘隙微窥。然后太监掀帘将我辈往里稍带。迈进门坎。不过一二步。向东北面　　君跪。一面摘帽。放在右腿旁。 【翎子向上、】 一面口奏。如系旗员。应背阿呵某名。阿布开。克什德。亨其勒们比。 【此清语也即系奴才某人、叩谢天恩、】 汉员应背臣某名。叩谢　　天恩。旋即戴帽跕立。仍向东北斜行三五步。以有垫子为凖。在垫子之外跪。 【此军机大臣所跪垫子、不可不避、】 静听　　问话。不必摘帽。此时须沉心静气。所看之处。总以　宝座根脚为是。太高则神不敬。太低则气不舒。均非所宜。奏对之语。不可太多。问何事。奏何事足矣。多则恐有舛悞之虞。　上面有话。饬令去罢。再为跕起下来。须退行斜向。至门坎外。帘要轻放。方为敬慎之至。 

　　○谒见各堂 

　　召见下来。又须面见　　御前王大臣。军机王大臣。及本管各堂官。将适纔奏对之语。大畧回明。再往各堂王大臣府宅。叩谢求见。如不见。须再去。总以去三四次为妥。到宅之头一次。须有门包。每宅不过八两六两四两之数。府宅轿班车班。亦须点缀。均视缺分如何。各府门包。须向至熟友人酌定。至到府宅应用大红双单片。 【到府用双片、到宅用单片、】 写新选某省某府知府某名。不用手版倘或传见。到客厅。即行叩头。如外官礼所见各堂。如系常见相熟者。仍自称司官为是。倘遇泛泛堂官。亦可称卑府。或有世谊年谊戚谊者。按实在称呼。亦未尝不可。总之因时制宜也。 【在京见王大臣、与旗员堂官、若句句称卑府、不惟不合体例、反贻笑大方、】 京官不讲送茶。如堂官系由外任调京者。一经让茶。我辈即须告退本。省督抚藩臬道。本管道。或有此时到京者。或此时自京新放者。应早去谒见。上手版。呈履厯。称卑府。一如外官礼不可不知。 

　　○在部请假 

　　如系旗员。应取具佐领图片。于是月报明吏部。呈请病假一月。汉员则取同乡京官印结。 

　　○由部领凭 

　　假期届满。应再取本佐领图片锁假。到部领凭。领凭后。或再续假两个月。万勿再多。不续亦可。 

　　○缮发禀信 

　　选缺后。应速发本省督抚藩臬道本道学政。各官衔手版一分。履厯手版一分。颂扬手版一分。名曰三套红禀。须拜恳内行缮办。方合规矩。交本省提塘寄发。以期迅速。首府首县署本缺知府。及所属之首县。与夫本省如有旧交者。均应一律致函。方为周密。 

　　○备带书籍 

　　今将光绪五年。昌选补浔州府时。备带书籍。开列于后。 
　　皇朝经世文编　　　　　　四库全书目录 
　　大清律例　　　　　　　　佩文韵府 
　　大清会典　　　　　　　　廿一史约编 
　　大婚典礼　　　　　　　　廿四史 
　　大葬典礼　　　　　　　　渊鉴类函 
　　钦工备要　　　　　　　　纲鉴易知录 
　　康熙字典　　　　　　　　渔阳精华录 
　　雍正上谕　　　　　　　　各种丛书 
　　朱批谕旨　　　　　　　　啸庭杂录本朝掌故 
　　南巡盛典　　　　　　　　昭明文选 
　　圣武记　　　　　　　　　律例便览 
　　宸垣识畧　　　　　　　　折狱便览 
　　文庙祀位考　　　　　　　满汉名臣传 
　　陵寝图考　　　　　　　　□法指掌 
　　吕子节录　　　　　　　　从政必读 
　　居官日省录　　　　　　　洗冤录详节 
　　六部处分则例　　　　　　福惠全书 
　　各部各司则例　　　　　　牧令书 
　　秋审实缓比较　　　　　　驳案新编续编 
　　军卫道里表　　　　　　　律表 
　　聊斋志异　　　　　　　　红楼梦 
　　随园诗话　　　　　　　　鸿雪因缘 
　　本草备要附医方集解　验方新编 
　　笔花医镜　　　　　　　　不知医必要 
　　陈文恭公全集　　　　　　各部经卷 
　　满洲祭祀婚丧礼节　　　　吏部新定保举章程 
　　府考应用各书列后 
　　钦定四书文　　　　　　　四书体注 
　　圣谕广训　　　　　　　　小本十三经 
　　御选唐诗　　　　　　　　诗韵合璧 
　　性理精义　　　　　　　　同馆诗赋解题 
　　唐宋诗醇　　　　　　　　临文敬避 
　　读书作文谱附父师善诱法　　　　文武科□条例 
　　古文名文　　　　　　　　武经 
　　近科墨选　　　　　　　　马步须知 
　　以上各书。不过记其大畧。所带尚不止此。即以浔州而论。书坊既少。书目不全。且纸板过劣。其势必须由京多带。若三江两湖。羣书如林。美不胜收矣。 

　　○备带衣物 

　　应用衣服备送礼物。有万不可少者。必须在京购买。开列细单于后。 
　　朝冠 【一罗一皮足矣】 　　　披肩一件　　　　朝衣一件 【朝裙亦可】 
　　蟒袍单纱各一件　京帽各一顶　　　本色貂褂一件 
　　白风毛褂一件　　京靴各双　　　　皮棉夹单纱袍褂各一件 
　　夹衬袄　　　　　罗衬衫　　　　　青绸单褂青纱褂各一件 
　　红呢帽罩一件　　大呢荷衫一件　　朝珠 
　　各色卷领　　　　补子雨缨　　　　荷包手巾拜垫各一分 
　　翎支翎管　　　　顶珠顶托　　　　小刀 
　　火镰　　　　　　缺襟袍马褂 【不必多置敷用足矣】 便衣不拘齐全更妙 
　　以上盖自用应有之物。非谓炫羙章服若缺苦路近。亦可随时置办。不必多带。至于送礼之物。另有一单。 
　　袍褂料一套 【总以绸料为上】 宫样活计 【九件七件、均不可少、】 连托头品顶珠 
　　帽缨　　　　　　皮帽沿　　　　　皮??由头 
　　头二品补子　　　京靴　　　　　　大小部搢绅 
　　书籍 
　　以上送礼之件。预备十色。足敷应用。因　各宪不能满收。所收者。不过搢绅书籍而巳。若无书籍另酌一物亦可。 

　　○延请幕宾 

　　刑钱一席。总应到本省奉请为是。以其熟悉地方情形也。至书启管账两席。如有旧交素识可靠之人。请定同行尤妙。既可不拘形迹。又免长途寂寞。此盖指自京新选外任而言。若曾任知府。所有刑钱书启二席。有数年钦佩者。奉约同往。尤为妥协。管账一席。不必太拘。昌赴浔接印后关税出入。及大宗各账目。自行经理。则易于查点。一目了然每见外任经管银钱。半皆友人。或子侄辈。综核计明。有条不紊。固不乏人而百弊业生亦正指不胜屈矣。 

　　○京内布置 

　　应布置者。盖有三焉。一缮办禀信。二经理款项三办理冗务。均属不可少之举。　　御前王大臣。军机王大臣。本管各堂官。受业之老夫子。均应缮禀呈递。到任后及每遇年节。与夫升迁等事。尤应呈递贺禀。若由任所缮办。路近者。固不致悞。倘或路远寄到恐迟。是以必须请定有人。在京代办。言定每年朿修若干两。按节寄到信件亦可托办。惟款项一节。尤为紧要。外官离京之后。必有应酬。拖欠账目。以及接济族中等款。所托非人鲜不受累。须在本族与戚友中。奉请素所佩服者。及办事详慎得当之人。恳为一手经理方免贻悞。如有兄弟或子侄。须择其能干有为。深知大体者。一二人办理。以专责成。亦未始不可。置办冗务一事。责之子侄。或托至亲可也。 

　　○酌带家丁 

　　此一事为最难。每遇缺分一露消息。荐者纷纭。竟有万难摆脱之势。而多年旧仆。近日新仆。无不愿往若辈存心。所为此去发财耳。酌带一节。尤属紧要。平日未有缺之先。将巳用旧仆。及戚友中。留心体查。择其老成可靠。通晓官事者一二人。其次或精明。或安详。或本分。或粗笨。各为一门。敷用足矣。此日须斟酌高下。暗定去留。密记在心。不可宣露。一经得缺。不致茫无所措。各处所荐之人。愿留者。须早定。不留者。宜善遣。相关情而。以免开罪于人。其中如有难遣之处。不妨酌赠几金。以安慰之。倘有携资而往。俗名日带肚常随。此辈但能不用为是。若用此等款项到任后颇难位置。不可不慎之于始。 

　　○措办旅费 

　　家计素裕。不必筹措者。无论矣。若必须措办。应在族中。或戚友前挪借。方妥倘其势不能通融。亦应极力设法。总以不押凭为万全之策。庶免许多掣肘。虽利息稍多。不必计较。 

　　●事宜须知卷二 

　　长白寿峯延昌识 

　　起程 

　　七条 
　　呈报起程 
　　严密带凭 
　　在途账目 
　　登写日记 
　　留览名胜 
　　沿途拜客 
　　丹车□经 

　　○呈报起程 

　　旗员仍取本佐领图片。汉员取同乡京官印结。将起程日期。呈报吏户两部户科等衙门。旗员仍报本旗。 

　　○严密带凭 

　　凭为此官之所系。衣箱书笥。均不可放。应做一小布袋。再用油绸。将凭包好。装入袋内。缝在本官之内衣。勿令人知。乃为严密办法。仍将原凭字样。全录一纸。另为收存。以防意外之虞。此慎而又慎者也。 

　　○在途账目 

　　拜托同行之友。或委派家丁。一手经理。以专责成倘能自行经管尤妙。 

　　○登写日记 

　　此虽琐屑之举。然长途无事。无论舟车。不免寂寞。如能按日登记。既可消遣。又可备查。他日展卷一观。亦存雪鸿之意。 

　　○留览名胜 

　　沿途经过。倘遇名胜之区。不妨停车停泊。留览一番。我辈宦游。行踪无定。湖山揽胜。最不易逢。若能即景吟诗。藉抒怀抱。并可藉资考据。又可开阔胸襟。山水因缘。未始非人生一乐事也。 

　　○沿途拜客 

　　所过城郡。如有戚友。现在任所。或至熟之人。留寓于此。必须往拜。挑灯夜话。旧雨联欢。亦联络友朋之一道也。 

　　○舟车唪经 

　　或舟或车。每于黎明开行时。颇可端坐唪经。心定神清。不觉行路之苦。况清晨气爽。妄念不生。一心专诵弥陀。诸神默为呵护。消愆灭罪。化险为夷。受福真无量矣。 

　　●事宜须知卷三 

　　长白寿峯延昌识 

　　到省 

　　二十三条 
　　禀到请假 
　　拜首府县 
　　谒见礼节 
　　衙门三日 
　　寻常禀见 
　　初拜各官 
　　应行缴凭 
　　分别送礼 
　　坐省幕宾 
　　坐省长班 
　　宪荐各幕 
　　同官荐仆 
　　奉饬赴任 
　　叩谢饬知 
　　禀辞起程 
　　上宪回拜 
　　上宪请饭 
　　同官习见 
　　同官请饭 
　　各等称谓 
　　购买书籍 
　　寄发红谕 
　　接须知册 

　　○禀到请假 

　　到省之日。遣人到各宪衙门。上手版禀到。随请假三日。外官向来如此。窥度其意。因甫到省垣。征尘未扫。稍为休息。以便演习进见礼节。 

　　○拜首府县 

　　请假之内。应拜首府县二公。请教谒见各宪礼节。首府与我。虽系平行官。初见时须叩头行大礼。应称某翁先生。拜首县时。亦称某翁。至于自称。总是兄弟。其中如有年谊世谊戚谊者。应按实在称谓。 

　　○谒见礼节 

　　知府各官。向系首府带见。总应自首道见起。由下而上。层次不可倒置。应早为缮妥履厯数分。谒见时总是叩头行礼。然后请安。一面将履厯呈递。应穿蟒袍补褂挂珠。见时放挖杭。 【清语呼马蹏袖为挖杭】 此时上宪必送茶。我应离坐稍退。再去向上宪似欲敬茶。上宪必用手微阻。我辞上坐不敢居。上宪必让。然后再坐。自称卑府。面称督抚藩臬道学政。均系大人。若对此上宪。背称各上宪。则加台字。如制台抚台藩台臬台道台学台之类。如制台系大学士。面称背称。均曰中堂。上宪问话毕。让茶再走面称将军。曰将军。背称将军。曰某将军。如　　钦差大臣到省。面称曰大人。背称曰某犬人。随带司员。亦面称大人。对上宪称各府知府。及在省候补知府。均曰某守。同知曰某丞。通判曰某倅。州曰某牧。县曰某令。直隶州州同。曰某州丞。州判曰某州倅。散州州同。曰某州同。府经县丞。以至未入流。均系上加姓下缀衔。并无别称。 【再制台应称制军、若系宫保、则称宫保、抚台应称中丞、藩台应称方伯、臬台应称廉访道台应称观察、】 

　　○衙门三曰 

　　自初次谒见后。仍穿花衣。连上衙门三曰。上手版。各宪传见。与否。不能预定。见面请安。不必再叩头。 

　　○寻常禀见 

　　仪门外下轿。进角门。坐官厅。长班投手版。院署交巡捕。藩臬道署交号房。与初见同。至传见礼节。亦与初次无异。惟不必叩头。不必穿花衣。面见请安而巳。 

　　○初拜各官 

　　初拜候补道各位。仍用手版。面见叩头后请安。称大人。自称卑府。平日谒见。仍就请安。道台亦必还安。初拜同班知府。亦须叩头后一揖。平日相见。彼此一揖。至于拜州县佐杂等官。无不挡驾者。若果相见。州县等向我请安。我亦还安。 

　　○应行缴凭 

　　三日花衣后。应行缴凭。宜先见藩台面禀。然后办一红白禀。将凭夹入投缴。总以早缴为是。 

　　○分别送礼 

　　应送各大宪礼物。详于首卷。不必再叙。至于首府县。以及候补道府诸公。应如何致送折衷办理可也。 【送上宪礼单应直书平行礼单应横书】 

　　○坐省幕宾 

　　此节万不可少。亦视缺分何如耳。请定奉送关书。按月寄送修金。所有省城年节贺禀信件等事。即可拜托一并办理。来往致函。大可通声气也。 

　　○坐省长班 

　　各府俱有坐省长班。每日辕门抄。按期寄到一切礼节。渠辈无不熟悉。初到省时。彼即迎出数里。并可令其看定公馆。伊必有一番布置。我待之如长随。不过加以词色。每月赏项。分别酌给 

　　○宪荐各幕 

　　苦缺无论矣。若系中上之缺。上宪不免荐刑钱书启及干馆各席。我惟有送关书奉请而巳。万不可因此等均系冗费。宛转推辞。致违宪意。遂有痕迹。至于刑钱一席。必须各大宪所推许。同人所钦佩者。方可延定。如赐荐家丁。只得留用。不可推却。其中位置。在乎量材器使。无一定凖则。细心人自委任得当也。 

　　○同官荐仆 

　　此事亦甚为难。不留有碍情面。全留难以位置。况若辈行为。岂能一望而知。惟有暂行留名。均令其自行后去。我既可节省盘费。而渠等倘或畏难。亦必终止。此亦善遣之一法也。如有举荐干馆者。似应酌量致送。未便全行延定。然亦视缺分如何耳。 

　　○奉饬赴任 

　　奉饬者。奉札饬也。此系藩台专政。先为挂牌。一经牌示。则赴任有期矣。每逢实缺新官到省。上宪必有一番斟酌。查看该员。若果胜任。挂牌必早。否则须迟数月。或令暂为在省当差。或暂署他缺知府。均难预料。 

　　○叩谢饬知 

　　奉饬之次日。即应到各宪衙门。面为叩谢。如初见礼。 

　　○禀辞起程 

　　行期一定。即到各宪衙门叩辞。须面云请大人垂训。俾有遵循云云。此语不可太多。多则生厌。到此时各宪署须送门包。至于数目。须在省酌定。总以不即不离为妥。若系首府到任之初。即于接印之日。到各宪衙门禀明。今日接印任事。 

　　○上宪回拜 

　　应行预备押席。穿补褂到官厅先行交帖。院署交巡捕。藩臬道署交号房。到花厅请安。入座时。上宪送酒。我应回敬。席毕请安谢。俱如京中仪。既出。仍上手版谢酒。若上宪专请便饭。我仍应穿补褂。 

　　○上宪请饭 

　　我辈如在本署。宜先到暖阁后侍立。预先令人到花厅。撤去主垫。到花厅。我向上宪请安。上宪必还安。上宪命添主垫。当即安设如旧。让我同坐。然后同坐。给上宪先送杏仁茶。再送桂元莲子汤。再送香片茶。凡三送。以致恭敬之意。上宪欲行。我应先趋至轿旁立侍。上宪到轿旁。我应请安。上宪升轿。我揖送。即刻到宪署上手版。谢步缴帖。我辈若住公馆。上宪来拜。亦如前仪。但能挡驾。总以不请为是。或路遇上宪。则我轿宜回避旁转。迎接上宪。我辈应在上宪下轿之前数步。排班侍立。官大者居前。官小者居后。如上宪行香之类。若遇府考。学宪按临。与此礼同。 

　　○同官习见 

　　习见不必叩头。惟主人以茶敬客。客必回敬客上轿之前。必向主人一揖。主人还揖。升轿之后。主人揖送。客还揖。凡外官相拜。虽主人迎出。彼此不揖不请安。俟到花厅。始相为礼。 

　　○同官请饭 

　　俟到花厅。向主人一揖。当面缴帖。以官阶为坐次。非至熟不叙齿。其余皆如京官仪。 

　　○各等称谓 

　　同通班称我辈曰太尊。或堂台。如有运司衔。必称我为都转。有道衔。必称我为观察。自称曰晚生。我称同通曰老兄。县班及佐杂等。称我。如有加衔。总称大人。自称总是卑职。山长刑钱书启各席。称我辈与同通相等。我称各席。均曰老夫子。自称总是兄弟。 

　　○购买书籍 

　　全省通志。本府志书。及本省名儒著作。不可不早为购买。俾广见闻。且须买本省近科乡墨。以备府考之用。庶免出题重复。 

　　○寄发红谕 

　　在省禀辞起程。离本任府城将近。应于前四五日。派一明白家丁。持红谕先到本府署。用名帖拜署任。即将红谕交礼房张贴。宣示阖署及军民人等。本府定于某年某月某日某时。接印视事云云。此盖指省外各府而言也。 

　　○接须知册 

　　须知册者。各房应办事宜也。新官既发红谕。所有本府署各房。必将应办之事。各缮一册。于接印之前几日。呈递。以备留览。 

　　●事宜须知卷四 

　　长白寿峯延昌识 

　　莅任 

　　三十条 
　　行抵府城 
　　点派门稿 
　　点派签稿 
　　点派用印 
　　点派传帖 
　　点派杂务 
　　各官拜见 
　　暂住署外 
　　前任送印 
　　收藏印信 
　　接印礼节 
　　另有图章 
　　延请刑钱 
　　延请山长 
　　延请书启 
　　答拜各官 
　　吏役点卯 
　　考取代书 
　　三八放告 
　　择吉行香 
　　择吉阅城 
　　举行观风 
　　接见僚属 
　　致送干修 
　　公正绅士 
　　到任通详 
　　移知各府 
　　致各府书 
　　札饬所属 
　　地方情形 

　　○行抵府城 

　　行抵之日。如遇年节将近。总宜过一二日再到为是。以免各县酬应。所为体恤下情也。并应避　国忌家忌各日期。 

　　○点派门稿 

　　门稿为各家人之领袖。到府城之前几日。即应派定。俾得专司。不可不慎。稍有未当。关系匪轻。其中曲折情形。难以枚举。过来人自能备悉。初任者更宜留意。 

　　○点派签稿 

　　签稿专管誊批挂号等事。所要紧者。不可倒置。不可遗漏。随到随办。层次井然。是为至要。 

　　○点派用印 

　　用印一节。尤为慎重。必须斟酌十分可靠之人。始可委派。尤宜严密责成。以免推诿牵混之弊。此第一紧要关键也。 

　　○点派传帖 

　　传帖所以致词主客也。必须跟过外任者。始能合式。若京中跟出之旧仆。充当此差。势必格格不入。反致贻笑大方。 

　　○点派杂务 

　　此等差使。专管署中一切杂事。派一二人足矣。 

　　○各官拜见 

　　行抵府城之日。所有文武各官。及属员。必来拜见。彼此叩头。虽在舟次。我应送茶。待以上宾。自居主坐。以后无论何时相见。总应自卑而尊人。愈谦愈妙。 

　　○暂住署外 

　　未接印之前。署任者其势不能移出衙署。我或先住考棚。而接印礼节。应在府内。须让署任。缓为料理。不可催迫。以尽人情。无考棚之处。暂为另住公馆亦可。 

　　○前任送印 

　　接印之期巳定。前任必于吉时以前。派府经厯。敬谨送印。我即令派定用印之家人经管 

　　○收藏印信 

　　前任将印送到之后。即应妥为收藏。总以本官住屋卧榻左右。装入大箱为妥。万勿轻交子侄。及家丁看守。初任者。于此等处。尤宜留神。万勿疏忽。 

　　○接印礼节 

　　接印之前一二日。吏房呈递礼节单。吉时将届。首县上手版禀请。应穿蟒袍补褂挂珠。登轿开导。自署外至府署下轿。祭土地祠。行一跪三叩首礼。复祭仪门。行一跪三叩首礼。登轿进内署。祭灶神。行一跪三叩首礼。礼毕。稍坐候片刻。内司请换朝衣朝冠挂珠升大堂。吏礼两房捧　印敕安放正中。本官向北拜　阙谢　　恩。行三跪九叩首礼。旋即拜　印。跪叩亦然回内厅。候发头二三。鼓换蟒袍补褂挂珠。仍出大堂。所属各官。以三揖参见。我以三揖还。随升公座。头役跪禀升堂。开门放炮。吏房跪。禀请用印。用印毕。头役又跪。禀堂事毕。各官又复参见如前仪。然后退堂。 

　　○另有图章 

　　接印之后。所有批发公事。及紧要信函。自应另盖图章。以归画一而辨真伪。 

　　○延请刑钱 

　　刑钱为府署紧要首席。此时即应延定。奉请入署。我应虚心请教。遇事相商。不可偏执己见。则宾主相得。公事自然无悞。每逢致函各席。下款应自称教弟。 

　　○延请山长 

　　山长有训士之责。每于初到任时。必须采访品学兼优之士。敬谨延请。所谓风化转移。本乎学校。亦尊师重道之意。 

　　○延请书启 

　　书启所以专办笔墨事也。亦须文理精通。方可胜任。 

　　○答拜各官 

　　接印事毕。即应答拜前任。及在城文武各官。请教一切。用表谦光。应酌送礼物。同班官来拜。必须升炮。便衣则否。 

　　○吏役点卯 

　　择定一日。传齐阖署吏役人等伺候。俟本官升大堂。按册点名。不到者革除。以示惩儆。 

　　○考取代书 

　　本官自画押一个。交刑房书吏。刻成木戳。名曰考代书。每遇接收呈词。盖用此戳。又名曰恩戳。所为防假冒之弊。 

　　○三八放告 

　　挂牌放告。接收呈词。 

　　○择吉行香 

　　礼房呈礼节单。吉时将届。首县上手版禀请。穿蟒袍补褂挂珠。登轿不开导。至各庙次第行香。此下车伊始。敬神之道。至于每月朔望。以及春秋各庙祭祀礼节。由礼房随时禀明。 

　　○择吉阅城 

　　工房呈礼节单。吉时将届。首县上手版禀请。穿蟒袍补褂挂珠。登轿开导。至各城瞻仰如有坍塌不齐之处。以备将来修补。所为固吾疆圉也。 

　　○举行观风 

　　风俗人情。为地方官宜先知者。所以外省道府州县。每于到任后。择日考试。出诗文题各一。藉观民风。虽属具文。亦太史陈诗之遗意也。 

　　○接见僚属 

　　僚者同寅。属者所属州县及佐杂各官也。每逢相见。所有各属利弊。寅友中不妨侃侃而谈。我须留心体查。以便兴除。至属员贤否。日久自知。随时惩劝。则庸懦者固难登上考。循良者皆有用之才也。 

　　○致送干修 

　　缺分较好荐者更多。缘此辈谋馆之苦。笔难尽述。我应酌量数目。按月按季致送。以存厚道。如系同乡。更难漠视。此亦情之不可却者。 

　　○公正绅士 

　　本城举监生员。及告休家居之大小官员。均谓之绅士。其中公正廉明者。正不乏人。我应格外加以礼貌。往往地方有事。非此等人调处不可。至于刁生劣监。万不可使之相近。则无所施其伎俩矣。 

　　○到任通详 

　　应将到任接印月日。赶紧通详。此照例事。 

　　○移知各府 

　　应将到任接印月日。移知各府。亦照例事。 

　　○致各府书 

　　通套信件。 

　　○札饬所属 

　　照例办理。 

　　○地方情形 

　　到任三个月。应将地方风土人情。具禀通详。 

　　桂林杨鸿文堂刻刷 

　　●自序 

　　亰师供职二十年矣举凡一切□公各项典礼畧知梗概至光绪庚辰岁蒙思选授广西浔郡公私事件茫无所措如瞽目行路者然仰赖戚友随时指示幸各□仪若不笔之于书将日久渐忘有负觧人垂惠之意淂勿憾乎昌于公□之暇追念前事遂将应办事宜兮为四类曰在京曰起程曰到省曰莅任按次编录名曰事宜湏知不□自存笔记而己虽悉心缮订恐挂漏尚多更有今昔稍异处所望由是途者再加　赐览详我所畧则幸甚矣 
　　光绪十一年乙酉仲春长白延昌自识 

　　●续增八条（光绪丁酉附刊） 

　　一此本礼节盖专指知府一官而论若由府升道或改归道班 【谓知府开底缺者】 则礼貌称谓又不同矣譬如顿改道班藩臬两司必约至上官厅坐落改道班初见两司仍然请安自称旧属再见方可一揖初见督抚亦如之向来同班知府此时必以道班目我上手版称卑府我应十分谦抑敬避手版倘由京径放道员应寄督抚三套红禀藩臬以次通函致候有年谊世谊戚谊长辈按旧谊称稩 【专指藩臬以下督抚仍具红禀】 禀到后见督抚先是叩头然后一揖凡属员向我请安者我均以安还之向督抚自称职道向两司自称教弟其余则自称兄弟矣 
　　一奉饬之后无论何项班次总以早接印为是选择吉期与本命无碍足矣至于正五九不到任之说按唐武德二年正月甲子诏自今正月五月九月不得行死刑禁屠杀因之不食荤后遂因此不上官菽粟杂记谓新官上任祭神必须宰杀故忌之窃思此等避忌不必尽拘倘新官到省才具厯练为上宪所深知即令接任以收实效又或在省年久之员威望声名在人耳目或厯经办赈或屡次拏贼均着成效一时地方有事札调赴署此皆刻不容缓之事若拘泥避忌迟延不到岂不抗违宪意贻悞事机权衡重轻似宜不拘为上策 
　　一各省督抚藩臬道府州县各等衙门往往有避忌之处如某门多年不开开则不吉某门多年不闭闭则不利不可因己意随意妄改至于某神应祭某树应祭亦宜照例举行所谓仍旧贯之意 
　　一外任不可令子侄官亲干预公事尤不可信任家丁致招物议此外任最要之关键亦外任最难之关键也旗员及各省人员左右服役总以家乡老成人为妥盖为儿女计也当其幼穉诱掖需人礼貌言谈不可忘本迨至熏陶日久则云为动作相化于无形矣迨至一旦返里仍是乡音所为少小离家乡音无改之意旗员子弟随任多年往往问以旗分则不知问以佐领则莫对然未可概论也有心人自能随时留意矣旗员之子若就京职引　　见　　召见以无口音为上旗员之女及岁进京有备选秀女一节尤不可有口音此亦慎终于始之一义也 
　　一府考文童理宜严密慎重将前数届府县考及本省厯科乡试各题目另缮一册备查以免出题重复再将上全下偏上偏下全接搭枯窘典制理境与夫长章大节各项题目分类各书密册以备临场出题之用虽至近熟人不可与之商酌恐漏消息考生未必尽知避忌字样应颁发临文敬避一书 【此书系自行刷印者】 以示模范至阅卷时不得不请山长教官帮同详阅然评定甲乙仍归自主弃取稍偏嫌怨随之不可不慎 
　　一府考武童尤宜躬亲校阅考生未必尽明步伐应早颁发马步射须知一书 【此书自行藏板】 以示程序再将县试箭册列入前矛者悉心评定与夫弓刀石各场力不及者不准率请头号恐勉强要好气力稍差致伤筋骨各场一律平妥乃可取中所最难防者文武两场枪冒耳 
　　一搜捕着匪以解散胁从为第要义人未必甘心为恶有迫于不得已之势胁从既散即为良民其有固结不解相助为恶者或枪炮伤官或乡里害民或偷坟掘墓或在场得赃种种情形法所难宥既欲早为拏获必须禀明督抚宪悬重赏购眼线设法以宥之然非局中人不易获也此中窍要要有胆量有见识有威望有权术缺一不可有时本官深入贼巢始能获案不能不慎至于顶凶卖命意在得财实出情理之外为民牧者遇此等案件尤应吹求尽致真伪顿分使正凶不致幸逃显戮方为心安理得也 
　　一宪交复审之案不厌推求所以命盗之案有关生死者首从宜急分也奸淫忤逆等案有关名节者虚实宜急辨也窝娼聚赌系乎风化钱财细故判乎曲直尤宜揣摩尽致也一或不慎阴骘攸关午夜扪心其能对衾影无愧耶尤有难者惯匪素能挺刑供招不易乡愚无知悞犯情意堪怜其中曲折宛转情形非虚心研鞫不能知其底蕴虚则躁念平偏见泯如竹之中空矣研则揣情景辨毫厘如墨之磨细矣庶几狡展翻供不致逞其伎俩岂不在我掌握中乎 

　　事宜须知
