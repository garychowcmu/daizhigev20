共城从政录　　（清）周际华 着 

　　●目录 

　　观风 
　　移置百泉书院城内记 
　　与诸生论文随笔 
　　百泉书院岁修纪略 
　　建义学碑记（建立凡二十记略同） 
　　劝农 
　　劝织 
　　劝种树 
　　种树记 
　　种桑记 
　　劝保甲 
　　劝息讼 
　　禁饮酒赌博 
　　申禁赌博 
　　禁拾麦 
　　禁大秤小斗 
　　禁夜戏淫词 
　　祈雨 
　　劝葬说 
　　佛说 
　　烧香说 
　　劝减迎神会 
　　劝修道路 
　　劝修理河渠 
　　劝重疏玉带河 
　　筑东石河 
　　重疏峪河筑红石堰碑记 
　　新修　　万寿宫碑记 
　　修三城楼记 
　　新建文光阁记 
　　重修卫源庙碑记 
　　重修姚文献公祠堂记 
　　新修耶律文正公祠碑记 
　　邵康节夫子祭田约 
　　改报德祠碑记 
　　重修啸台记 
　　百泉工竣纪略 
　　云石记 
　　采访节孝引 
　　民之父母辨 
　　详各宪请赐作辉县志序禀 
　　附莘原从政录 

　　●共城从政录 

　　黔筑石藩周际华着 
　　侄葆　元　顗 
　　男颀颖顁颋顼颚灏仝校刊 

　　○观风 

　　窃维士首四民国家所以维风俗正人伦者须于吾辈基之周礼以乡三物教万民而宾兴之其非徒摭拾遗经搜罗逸史作为文章以儌幸于青紫者也是以课士者必先德行而后文艺夫果德与文兼尚已有其文而无其德孰若蓄其德而拙于文也使舍德而言文予又乌乎取焉共城为先贤子羔故里风俗之淳厚有自来矣嗣是而孙公和邵尧夫许平仲以及耶律晋卿姚文献定甫诸公后先辉映至夏峯孙锺元先生父子祖孙尢为天下望又其近而可师者也予尝读尧夫劝学一篇慨然想见其为人而孙夏峯之维风议救时议荒田议诸作彼其德行为何如而其文乃纲维世运如此耶以此求文斯得之矣顾或者谓今之所谓八股文者争尚揣摩以投时好其于德行乎何关不知朝廷以制艺取士即是敷奏以言之旨心通其理而后言之言得其理而遂行之则德行文艺一以贯之矣予宰兹土愿与诸生正其谊明其道以端其本源然后取古人文之有益于身心性情者学之根柢乎六经寝食乎先辈苟非名作弃不之取则以是为文即以是砺德将见处为名儒出为名宦虎变豹变克绍前修非司牧者之厚望与兹定于某日观风届期诸生童毕集听试试文诗各一篇予老荒疏虽未必能作师范然出其葑菲勉效观摩得与诸生相与有成为异日储公辅器庶不负恒岳之灵珠泉之秀尔尔诸生其共勉之 

　　○移置百泉书院城内记 

　　百泉在县城西五里泉上有山曰苏门为晋孙公和读易处宋则邵尧夫居之元则姚雪斋父子赵仁甫许鲁斋窦子声诸贤先后讲学于此而孙夏峯先生则于国初由容城徙家夏峯授生徒于百泉上汤潜庵耿诚斋其尢得力于先生者也太极书院之名辟于姚赵二公偕许窦诸公讲明太极之理此书院之所由始也明吴伯通为提学副使更名百泉百泉云者盖忧俗学支离冀诸生探本穷源得蒙养之道尔孙用正谓太极书院专以为己百泉书院有督课学校之责专为下学之士言之有木者如是是之取尔其址旧在泉之左崇祯壬午汴梁遭寇决水没城遂移乡试于河北改百泉书院作贡院至顺治己亥始复贡院于汴而屋舍犹存康熙二十三年改作科岁试考棚乾隆十五年改作翠华行宫时邑令银江文公季棠课士最勤谋欲重建而有志未逮至四十一年曹县何公文耀始得地于邵子祠之南而书院乃移于泉右矣阅八十年来渐零渐落半厦无存道光六年予莅任之初祈雨泉上惟见颓垣碎甓而已青衿城阙是用隐忧因念圣天子作育羣材培养备至边隅僻壤均荷陶甄矧此地代产名儒师资固不远也川流岳峙何独于此时无灵耶儒行之不修督课之不力尔我辈读书成名身膺司牧不此之务将焉务哉于是筹所以葺之者计工料必需四千金以上而诸生膏火亦必以数千金生息乃可势不能更新筑于泉上幸城内南街有官房一所完舍百余闲以此讲业宽然有余乃捐金一千四百两置之移百泉书院于此虽易其地而仍其名以志不忘先儒之意且以为诸生务本之箴庶几乎肄业有所矣而膏火之资未备也爰谋之郭槑坪璩艮斋两学博集诸绅议捐闻者乐赴共捐钱三千余贯分商生息按夏冬两季分给除每月校试捐廉优奖外又岁捐修金三百两聘请名师力加训课考校之暇讲明身世之本并作为学约十条以资磨砺此规模之粗具者也顾此事为国家储材非徒为诸生豢养来兹学者须深求乎姚许诸儒讲学之旨与夫太极百泉之所以名各正性命自课身心俾道学之传不让前贤独步斯文风日振士习可端家诵户弦科名不待问矣是为之记 

　　附学约十条 

　　立学 
　　立教 
　　立志 
　　立身 
　　立品 
　　立德 
　　立功 
　　立言 
　　立名 
　　立诚 

　　立学 

　　学于古训乃有获学者斆也斆为父子斆为君臣斆为长幼夫妇朋友全要在五伦上用功因自己未能知道爰取古圣贤作个样子照着样子斆去始而费力久后也就自然了如忠孝节义古人事迹多端斆其处常如何处变又如何无大无小悉具胸中然后将我之所以言行者证之果有会心斯为实学若徒读其书而不明其义知其事而不能师其行纵考据精详文章灿烂其于学相去远矣故学者先问我所学何事 

　　立教 

　　传道授业解惑之谓教教者必先明乎道之所由修业之所由成惑之所由辨然后以其所得使人各得庶几乎师道立而善人多也今之学者大则为功名起见小则为温饱是图尔无所谓道无所谓业终其身于狂惑之途而又以其所惑惑人外惑生徒内惑子孙修身立命之旨不闻讲说日以其庸俗不可耐之八股文私相传染牢不可破是自误而因以误人也百泉旧为先儒讲学之地阅其所讲有如诸生之所谓私传八股文否乎诸生收视返听能潜心于尊德性道问学两端则山水之灵当必特锺于儒者岂姚许赵窦而后遂不复有达人哉予日望之矣 

　　立志 

　　学记云士先志凡事必要立定主意站定脚跟齩定牙关做去事方有成若见异思迁或委靡不振到底一事无成譬如欲行千里立定心肠要走日复一日终有到时若一日不走便一日不到此亦事理之至明者矣故大学首重知止乃能得止总视乎志之定不定尔诸生读古人书便要志在古人看准了那一条路是我当走的即竭力以赴那一条路是我不当走的即死心不为谚云有志者事竟成切莫把念头错过 

　　立身 

　　人莫不爱身幸而得为读书人是何等身分此更要自爱了故内而格致诚正外而齐治均平皆以一身任之若把此身看轻了便可无所不为而心思骸骨皆为无用岂止无用已哉必将败度败礼以速戾于厥身是不如不有此身之为愈矣吾身能为圣贤岂不甚好即不能到圣贤地位断不可流于不肖故爱身为学人第一要务诸生能看得此身甚重然后事业可图否则罔之生也幸而免尔岂不危哉 

　　立品 

　　士君子立品宜高取法乃大所谓正其谊不谋其利明其道不计其功其立品者峻也彼卑污之习声色货利之谋丑声秽行为鬼为蜮是谓败类衣冠中岂宜有此既为士人即宜从气节上用心气节可伸虽贫贱何辱虽富贵何荣卓然如苍松翠竹经岁寒而不变乃为可贵孟子曰人有不为也而后可以有为其品之所在光明磊落当不似龌龊寒酸矣 

　　立德 

　　孔子曰据于德训行道而有得于心之谓此事原不是高远难行的只要在人生日用闲随处体贴如吾事吾亲能尽一点心能出一点力便是一点孝自大本大原之地以至于一言一动之微推而广之无所不实则德已无所不具矣读书人不从己身上积德每见圣贤行事概以为非我所能道之不明何问乎德德之不立何所为据诸生能于家常行习闲事事物物逐处讲求先明乎道乃可蓄德事业文章何所施而不顺也 

　　立功 

　　儒者有道德而后有事功事功根于道德非矜言才气驰逐荣华之谓也生人际遇各殊莫不各有当为之事即莫不各有当尽之功幸而得志于时则为相为卿功在天下等而下之一官一邑各随其职分之所为皆可以展吾抱负即不幸山林终老无所发挥而遇事程材亦足以成人善俗如汉之王彦方陈太邱辈仪型乡里熏其德皆为善良非儒者功耶处士纯盗虚声愿先生宏此远谟是不可无立功之愿 

　　立言 

　　言以阐道古来载籍极博必其道明于心见于行而后发于言也取士以制艺将以其言验其所识与其所行尔非徒摭拾陈言敲金戞玉袭取声调掠影浮光仅仅焉为博青紫计也学者作文原是藉题发挥各摅底蕴若先不明其理必是言之无物朝廷三年考校凡得一士即以为服官之选岂可以无味之谈违心之论与人家国事哉诸生有志为文宜取古人立言之旨而深味之然后味乎其言而言且不朽也夫德行本也文艺末也求其本末知所先后可与八德矣岂徒掇科第已哉 

　　立名 

　　声闻过情君子所耻盖无其实而荣其名实足为士行之累尔然疾没世而名不称其又谓之何也彼甘心废弃之流见事则葸其或坚僻成性又故与世违者无不托名高洁以遂其偷惰倨侮之私不知好高洁亦名也而卒未尝高且洁焉其亦适成为无用之名而已矣况至于不顾其名又岂止于无用耶果其立志为人当必有奋发于中而日章于外者故君子原无近名之心而不可无立名之道 

　　立诚 

　　所谓诚其意者毋自欺也这是人闲生死关头诚则为人不诚则鬼诚伪之辨敬肆之所由分即人禽之所由判也是以君子慎之孔子曰谨曰信曰忠曰敬千言万语总是要学人矢一片诚心心信得过方可为人若自问先不自信又何以求信于人乎天地之诚于物之可见验之圣贤之诚于人所不见基之始于一心而成于万事忍于一夕而积之终身稍有欺罔魂梦难安矣学者曷自思之 

　　○与诸生论文随笔 

　　史礼堂先生论文三十则详哉其言之矣初学入手路径宜分则读文先不可苟须择其清真雅正者讲明其立意之道运气之方用笔之奇选辞之要与夫层次出没之妙俾之心花鼓荡正路分明自然不落尘障苟意不立便浮泛而不切矣气不运则支离而不通矣笔不奇则平庸而不振矣辞不择则粗俗而不驯矣起落无层次则精神筋骨皆不能联络矣是均宜于读文时体之吾见今之读者不读先辈名文或读之如嚼蜡然全无趣味日以其父兄师保之窗课文与其科岁考不得已而幸取之文奉为圭臬学使就地取才亦竟得利遂逼令其子弟生徒苦相传习是以深入肌髓并不知世上更有文章也无论主试者出何题目不清不楚不难不易总以其胸中固有之套蒙头套去那复顾阅者之遂至于不可忍耐也呜乎经史之不阅四子书之不讲先儒语录之不知四海九州岛名山大川之不见其胸襟为何如矣又不肯于先辈文细意体之无怪乎自误而因以误人也吾今与诸生约日读四子书二三段古文一篇经书各随其力量以为限不必躐等却不可闲断再取理法清真之文或一百徧或三百徧总期心头了了而后即安并将从前旧套投之东洋庶几自新有路而结习可免予日望之 

　　○百泉书院岁修纪略 

　　书院分中东西三院计房一百余闲论者以为屋舍过多来学者颇形寥廓且岁修难于筹款恐终倾废殊非长久之策乃集诸绅商之以西院四十余舍为讲学之所以中东两院出售廉其值售钱千贯发当商生息计周一年得息百千归儒学司其出入除岁时补葺费用外每有乡科即以所余修费资在院肄业诸生俾寒士得以观光以劝来者其仅在外应课者亦准给以院内之半无论人数之多寡尽其所有资之本金切不可动永以为准傥后有乐善之家从丰添补使之宽然有余尢为守土者所厚望也谨书其略于石 

　　○建义学碑记（建立凡二十记略同） 

　　古之教者党有庠家有塾春仲出民里胥邻长坐于左右塾稽其勤惰至农隙而于此肄习焉义学之设盖仿诸此先王非徒以是广登进之路也惟使天下之人无不学斯野处者既不匿其秀而惷愚无知之民习闻仁义中正之训亦得相安于耕凿衣食不至惑于异端邪说陷罪戾而不自知此三代之隆所由道德一而风俗同也国家文教诞敷无远弗届偏州下邑皆设有书院义学以广乐育兴教化顾奉行岁久名存实亡者有之丙戌春予始莅辉邑首捐立书院于县治之南为诸生讲业地其城关乡镇劝谕共立义学邑中绅耆咸踊跃从事东关为近城地经首事孝廉方正秦炳生员张兆芳及绅士人等公议设于子羔夫子祠之庑下并劝捐钱壹百千予亦助钱壹百千共贰百千生息以充公用其延师修脯附学额数一切经费出入诸首事分年轮班经理备刻于石以垂永久其余城关村镇共捐十九处规条悉准东关焉抑予考县志所载义学之处今俱不存岂非有司视为具文而经理之人处置有未善与则凡诸君子之司其事者实力奉行久而不坠使人材辈出以仰副盛朝崇儒重道之谊其必有不俟予言者文治之兴将拭目视之是为序 

　　○劝农 

　　为申儆惰农以储民食事书曰服田力穑乃亦有秋又曰惰农自安越其罔有黍稷古来农政特详而其所最要者皆以惩游惰为亟务盖力作勤斯仓廪实野有葢藏国无饥岁皆自劳苦中得之未有手足享安闲而身家获饱暖者也夫膏腴之壤非不多也即如辉邑除近山石田不计外其余沃土不下十分之七又泉水满地较他邑更易滋培乃谷八有限民食甚艰者何也生之者寡食之者众且即此生之之中力不勤而粪亦不讲也予屡出哨巡见种旱地者一犁而已种矣种稻田者亦一锄而已种矣治之不熟粪又不备任其地力之自成获多获寡不待智者而后知也今四乡之民类多游食其种地者大都聚谈村落好尚宽闲甚而力作未几便思午睡名之曰歇晌此等恶习深可痛恨夫地力必资以人力奈何以有用之力等之于无用致使易沃之壤终至于瘠壤耶试合全邑之民计之男子七万余人女子亦七万余人以七万男子之力供十四五万男女之口而男子之中老与幼去其三分之一学者工者商者又去其三分之一此即力耕不辍尚恐其供亿之不逮况其相率而入于游惰也前以妇女游惰之故教以蚕织不过资之以佐农功尔若农功先惰其害尢深今与尔民约嗣后经本县巡视之处有勤于力作者定加优奖傥再仍故习嗜睡贪闲重惩必及并望父教其子兄教其弟夫教其妻内外之闲毋相好逸豫庶几农桑并劝衣食饶而民气自乐如其恬不知悔本县言出法随决不姑贷凛之慎之 

　　○劝织 

　　窃念民以耕为本女以织为业男女互相操作俾布粟皆余未有家不饶而俗不善者也辉邑向多游民不思勤奋耕者悉以惰农自安本县已谆谆劝课矣果其天良感发亟早图维尚可以振兹颓靡惟彼妇女非不自疾其穷也乃竟衣食无资恬不愧悔或结队烧香或呼羣拾麦或当场瞧唱或暗地摩牌或袖手闲谈或出头构讼露面抛头盈于道路识者羞之是皆为之家长者夙使嬉游全无管束以致少成习惯不以为非本县每一念及深愧教导之无能而益恨其夫男之过纵也明告以风俗之偷而不喻又施以严禁之罚而不羞身为司牧而俗敝如此其能不隐痛耶于是思为默化潜移之计惟蚕织其庶几乎蚕事之兴必待桑之既成而后可而纺花织布则随时皆可见功尔百姓亦未尝无纺织者特游手者过多尔兹本县于城之西街先设机坊一处置机床二座纺车三十架觅善织者每月给以工食以为之师所有贫家幼女自十岁以外十三岁以内有愿学者以三十人为额即至机坊学习每人给以饭钱并给以棉花先教之纺次教以织俟其学习有成又以三十人易之永以为例并责成女师勤为教导毋使偷安傥此局一有成效各乡镇皆仿而行之由此家谕户晓羣重女红不惟可以生财亦可以挽兹敝俗矣开局之期及局内章程另单示悉 

　　○劝种树 

　　窃读袁氏世范载桑果竹木之属春时种植甚非难事十年二十年之闲即享其利矣今人往往于荒山闲地任其废弃至于兄弟析产或因一根荄之微争忿失欢比邻山地偶有竹木在两界者则兴讼连年倾家破产而不惜是何不以兴讼所费佣工植木十余年后材木已不可胜用乎前此本县三令五申谆谆劝谕尔百姓已共乐之今年正月按簿登记桑树得四万余株杂树得十五万余株八秋查视存活者得其半尔然于十年后计之每株纵仅值钱一千文则所值已十数万千钱矣自兹以往每年加树若干亦每年加钱若干坐收其利而不劳阴致其富而不觉尔百姓各有心知当必不因勉强从官聊作应酬之局来春冻解种植宜增与其镇日偷闲何如举手得利仍望尔辈实力奉行照簿登载各以其所种之数备稽该管地方更宜乘兹利导挨户严查以共成殷富之举所种者多定加奖赏若经本县所到之处其宅不毛其地多旷立将该地方严行责处并提地主重究决不姑宽更有北山一带举目荒凉殊为可惜傥能广植橡槲则可以放蚕可以烧炭其利更属无穷为此仰该管地方不惜辛勤挨户传谕几近山居者或属己山或属主人之山各构槲子种之不待十年即可治茧其有地属官山与其荒芜何如蕃植民闲有愿出力种槲者许其呈请立案给以执照以凭管业断不至有滋扰之害切勿以山石为难种而终弃之是所望切盖此山之前岂无茂树良由斧斤伐之牛羊又从而牧之尔辈又不肯随时补植是以若彼濯濯也若果石山难于种树彼大佛殿前后山亦皆石尔何以槲树之多且荣其亦明证不远矣愿尔百姓一旦奋发竟不留余力以植之则今日之童山即异日之牛山也尔百姓共享之利尔百姓其共勉之傥如此申劝竟有不遵是尔辈冥顽不灵本县必不能为尔宽宥矣言出法随其毋贻悔种后尢不许乞匄暨小儿辈擅行毁折并不许牧牛羊者任意践踏责成该管地方一见即禀或种植之家自行具禀本县立加惩戒断不从宽毋违特示再查高庄黄水口薄壁等处卖柴者络绎不绝问之采自深山视之皆树之根也夫树必庇荫其本根而后枝叶畅茂譬之人必孝养其父母而后蕃育其子孙此亦事理之至明者矣采樵者但取其枝叶而留其本根则生者不息而用者亦可以不穷若并其本根而伤之且尽拔之造物虽仁亦难供亿是即如人已无本而生机尚可问乎现在劝尔辈种树是自无而使之有也乃本有而必使之无岂不悖谬况山岩之中有挖之者无种之者迨其所挖既尽而劝种之又将借口于石山之难种也于心何安于理更不可解自今示禁后再有无知之辈敢行挖掘者该地方查实扭禀即加惩治非禁尔穷百姓采樵也留其本根以供尔辈不绝之用尔人力难求生机易息本县用是隐忧愿与百姓实力培之 

　　○种树记 

　　古者诸侯建国各树其土之所宜木是故道无表树单子知陈之不祀诚以为上者不能利导而布之利源一塞民必重困自然之理也太史公传货殖种植之利至与千户侯等自后纪传所载贤君循吏课民种树之令可按籍而稽夫岂无益于民而徒为此文具哉辉邑负山临流土多膏沃予下车之始循行乡镇见夫山则童地则旷即谆谆劝谕以种植为事而惰民习惯成风遂等于姑妄言之姑妄听之尔戊子冬乃严立课程责成里甲令户各种数十株并申放牧蹂践及戕折之禁于是民咸知奋数月以来计报所种者除桑树四万余株外得杂树十五万有奇夫种树有数利而田谷不与焉室宇器具落实取材薪蒸樵苏仰取俯拾且藩篱之蔽可备不虞夏日之阴以荫暍者其益溥矣昔后汉樊重欲造器物先种梓漆人或嗤之及其树成向之嗤者咸资其用人情务近而忽远良可叹也今吾民既知种树之益当勤加培护岁时增植补其阙损十年之后蕃荫成林羣享其利予虽不敢尸其功然以推广国家仁民之政则固与有责焉 

　　○种桑记 

　　予既下种树之令因思养民之政农桑并重今天下无地不耕而蚕织之利或通都大邑机杼不闻恬然莫以为怪其所从来者久矣夫养蚕必先种桑树木各有土地所宜独桑则无地不可种厯考史册虽穷边冱寒之地皆得资其利焉况在中州沃野而独使东南数郡得专其利人事之不修吾民之过亦有司之过也且辉邑接壤若泽紬内黄绢通货四方即境内侯兆川闻亦颇有饲蚕者予惜其不广也爰于戊子之冬令民每户种十株据里胥所报虽不如数固已有四万余株矣己丑夏初又令民出地或三亩二亩一亩一等仿泛胜之种椹之法行之数年之后枝条蕃茂行将募取织手令民学习使络纬之声四境相闻其利盖有不可胜道者然皆尔民受之予何有焉惟是修其公事痛改偷惰之风不致□五成羣拾麦争竞庶几慰予奠民生厚风俗之至意 

　　○劝保甲 

　　严饬捕务以弭盗贼本县下车之始已剀切申谕至再至三矣辉县民风质朴尚少奸悍之徒是以向无盗案即或有之亦系外路来者傥无窝主何所藏身是宜以十家相保之法行之庶不至藏垢纳污以滋不靖至于狗偷鼠窃皆系贫民无业始则好为游闲继则难甘冻馁虽属不得已而为之然扰害良民实属可恨是必有窝主熟识门户导之往来乃敢公然出入肆行无忌而为之邻舍者或惧其结怨或惧其干连聋瞶自甘从无首发贼风昌炽职此之由本县屡奉上宪饬行保甲而民闲又虑其滋扰是以自捐纸板刷印门牌合十家互相稽查一家为匪十家连坐其首告者免罪又择公正者立为牌头以率之又饬地方保正甲长以纠之本县不时查阅务期共矢精勤不避嫌怨无论镇市村庄及零星小户皆各就其附近者联而属之有十家则十家同牌或五六家或七八家亦可相保每岁届冬至日各牌头酌定户口赴县填换不许书役纷纷下乡滋扰并不许领牌需索使费其有原牌户口或经死徙或经新入悉按实填注毋滥毋隐傥尔百姓同心振作锄莠安良则奸无所藏而贼自远矣若仍蹈前习作自了汉则日夜受偷窃之累至于呈报以求偿而尔辈已苦不可言矣况又犯连坐之法虽苦中又苦本县亦不能为尔等宥也慎之 

　　○劝息讼 

　　为杜争止讼息事安民事尝读王士晋宗规谓太平百姓完赋役绝争讼便是天堂世界盖讼事有害无利要盘缠要奔走若造机关又坏心术且无论官府廉明若何但到城市便被歇家撮弄到衙门便受胥皂呵叱伺候多日方得见官理直讼赢已是吃亏不少况理曲讼输受笞杖受锁押甚至破家辱身冤冤相报害及子孙总之自一念客气始如能忍气此心遂平想到讼时苦恼则自然冰释矣即有万不得已关系祖宗父母兄弟妻子情事急宜私下调处至不得已闻之于官亦只宜从直告诉切莫架桥捏怪以便问官易于了结得早回家安业易曰惕中吉终凶此是锦囊妙策不可不慎尢须要自作主张不可听讼师教唆财被人得祸自己当是为切要予每于听讼时见许多呈词只消一乡保调处便可了事者乃竟极口鸣冤等于肤受或口角微嫌或鸡鸭细故或事不干己而出头架祸或事已渐息而簸弄不休始于不能容忍而其后遂成不可救药本县为尔辈恨尢为尔辈怜之用是申明利害以破愚衷嗣后傥有族人兴讼则族长与之调停外人兴讼则地方邻里为之解释留得闲钱好做人家趁好光阴以谋生计不为客气所使亦是自家讨便宜处如再不猛省花钱受气任自为之本县惟有从公执法力加痛惩毋贻后悔或者谓听讼不清其源而徒制其流无益也孔子曰必也使无讼乎推原其本在于明德予德薄愧不能大畏民志然每至用罚用刑之际未尝不深自刻责引咎不遑也予先自勉愿尔百姓各自爱焉 

　　○禁饮酒赌博 

　　为申禁饮酒赌博以肃民风事本县自莅任以来于今三载时以饮酒赌博孜孜示戒就中良心不昧悔悟顿开者固不乏人而习惯成风尚未能全行洗革是以屡经犯案身受重惩本县每于用罚之时隐多不忍之意是何必不得已之事必犯法而为之以至于逞凶购祸破产倾家贻害良民酿成恶俗竟梦梦焉不力加痛改也试思饮酒必醉轻则失仪重则滋乱兴之所至何事不为其在缙绅之族已贻失德之羞矧为暴戾之徒必有任情之举及其既醒而后悔之伤身犹末也而祸事已不可救矣其有好赌者自甘匪辟复诱良民鼠伏狐藏罔知天日此亦何乐为之耶况乎胜者心淫输者气短为奸为盗势所必然人孰无心而忍为此本县每念及此深为尔辈哀之自今以往凡殷实之家及穷苦百姓识文字者劝彼庸愚为父兄者谨其子弟务使各勤正业同乐康平痛惩已往之愆急走自新之路比匪无闻蒲鞭不作司牧者亦与有荣施矣傥怙恶不悛仍甘积习本县访查最密耳目难逃一入公庭定行尽法处治决不肯稍事姑容留作民闲之毒尔百姓其共凛之再者巡役地方具有稽查之责如有前项不法情事自宜随时禀闻以凭严究傥敢扶同隐匿甚至从中取利一经查出较犯法者加一倍惩之本县言出法随切勿视为具文自甘重咎毋谓言之不早也 

　　○申禁赌博 

　　本县莅任有年惩办赌案不一而足或自行投首或密行拏获有犯必责从无宽假近来四乡镇市类皆敛迹窃为尔百姓喜矣乃法可制远而不可制近访得城关赌局正不乏人推原其故皆由书吏衙役主持其闲羣以为衙门足恃是以肆行无忌胆敢朋比为奸而地方巡役亦得藉此生财互相隐庇独不思赌博一事所关最大或索取赌账剥衣夺物鬬殴致命者有之或无物偿还逃往他方短见自尽者有之况愈贫愈赌愈赌愈贫始则鼠窃狗偷继则纠伙行劫命案盗案半由于此尔等得受书役包庇以为可以欺官而不知实所以害己为此示仰军民人等知悉嗣后务宜各安本业痛改前非立志做人庶免罪悔傥仍蹈前辙一经访闻拏获窝赌之主房屋入官同赌之人责罚备受其有书役及地方路捕皆加等重治决不姑宽此系本县爱惜尔等一片苦心苟有天良各宜猛省勿待刑罚及身而后悔也凛之 

　　○禁拾麦 

　　为严禁拾麦以靖浇风事照得拾麦之风由来已久亦所在皆然诗曰彼有遗秉此有滞穗伊寡妇之利此最仁人所宜矜恤而不必过为禁止者也乃辉邑之俗不惟老妇与寡妇为之即青年妇女无论富贫类皆游手好闲不勤纺织一朝麦熟遂呼羣引类阡陌充盈恬然不以为耻且自恃女流莫之敢拒或偷或抢酿成厉阶并不自顾死生如蜂赴蜜如蚁赴膻婉转乎镰刃之下奔鼠乎车轴之闲偶有击触虽死不惧种种祸端不一而足谁为之父母与夫男者而竟听其女妇之购祸而不之遏也夫羞恶之心人皆有之为家主者苟于平昔申明夫廉耻之道悚责以祸患之机虽隋璧夜珠亦不妄取而况乎非我之物为利又属无多何其攘夺而不知悔也且使设身处地我有麦而人取之其将何以自处况拾麦之人未必非种麦之人以人取我而深恶之以我取人而遂安之更非忠恕之道尢有异者辉邑之东北则林县其西北则山西之陵川县也每当刈麦之秋类多扶老携幼而来必至十余日而始去合高庄薄壁两路计之不下二千余人矣试思种麦之家终岁劳苦始有此麦乃甘听他人之拾而加之以攘窃人苟有心当必不忍本县每念及此深为痛恨是以每岁亲为游厯多方劝谕近年虽稍敛迹而所谓羞恶之心未必人人体贴合行出示晓谕自今以往凡遇有林县陵川县来者概不准收留使彼无所住扎自然不驱而退而本乡之就近者祗许鳏寡孤独穷而无告之人拾之傥有年轻妇女不知愧悟仍蹈前非除本县私查惩创外该地方一有所见即行禀知并将该妇女之父兄夫男一体送究毋得扶同容隐自取罪戾凛之 

　　○禁大秤小斗 

　　为申谨市侩以重权量以便贫民事照得权量之设所以昭公平而杜欺枉也大秤小斗法所必惩尔百姓宜共知之乃射利之徒不公不平率以欺枉相尚是以秤不按度斗不中律小往大来轻出重入种种弊端害我贫民深可痛恨试思乡懦贫民终岁勤劳或履险而采彼药材或竭力而成兹菜菓或巉岩梯涉而得此樵薪或手足胼胝而谋斯升斗揆以怜贫之义祗宜益寡而裒多伤哉害物之心何苦损人而利己阴谋暗筭较蜂螫以难防活剥生吞比萑苻而更烈竟宽雷霆之击天网犹疏难逃法吏之诛王章不宥合行出示晓谕各行店商贾居民人等知悉凡贸易往来及粮石出入务宜各矢天良公平互劝勿为罔道之谋勿蹈从前之习秤以十六两为度量则官斗是遵傥有轻重大小之不一者不妨赴衙门呈换本县开诚布公念尔有路自新断不肯诱汝前来忽置之罚定限一月内一律改换如过一月后仍蹈前非或经本县亲查或被贫民告发立即照例惩办决不再宽 

　　○禁夜戏淫词 

　　为随俗正俗以挽浇风事照得民闲演戏所以事神果其诚敬聿修以崇报赛原不必过为禁止惟是瞧唱者多则游手必众聚赌者出则祸事必生且使青年妇女涂脂抹粉结伴观场竟置女红于不问而少年轻薄之子从中混杂送目传眉最足为诲淫之渐更兼开场作剧无非谑语狂言或逞妖艳之情或传邪辟之态说真道假顿起私心风俗之浇皆因乎此本县前已示劝酌于农工告竣之秋各村庄祗许演剧一本并严禁夜戏以防盗贼以靖赌风业已再三谆谕尔等各具心知宜其大加谨饬乃喧阗之响震及红尘灯烛之光明如白昼驰情欢乐竟忘子夜之筹任意恢谐不惜盗淫之害本县引躬自责未尝或启其端尔民旧俗相沿何至一成不变兴言及此无任隐忧为此申谕乡城士民人等知悉嗣后各村庄报赛田功祗许仍前演剧一本如或过演即将首事者加之惩责其所演之戏务择古人之忠孝节义足以激发人心者演之庶几歌也有思哭也有怀亦未始非易俗之一道若肆行谑笑语涉邪淫仰该管地方驱之出境毋使诱我良民傥再不遵一经本县私访确切先将该地方从重究治决不姑宽诲尔谆谆幸勿听之邈邈 

　　○祈雨 

　　天久不雨祈祷无灵惟宰官之故累及农民或刑赏不当或听断不明或贪求不足或酷烈不仁皇天亶怒吝此甘霖胡不惟宰官是罚而波及于苍生自今省过徧谕乡城如有弊政不公不明或有暴骨速使我闻我即改悔以顺天心我即收埋以慰幽冥以希万一之幸或其鉴此愚诚 

　　○劝葬说 

　　窃以人死为鬼鬼者归也谓魂气归于天形魄归于地也人之所乐有子者乐其能归父母于土尔是故先王制为丧礼始死而袭袭而敛三日而殡殡即治葬葬之期天子不过七月诸侯不过五月大夫不过三月士不过逾月先时而葬者谓之渴葬后时而葬者谓之怠葬自殡至葬中闲皆不治他事日夕拮据葬而后已以为人子所以安亲体者必至乎葬而乃有所归也殡而不葬是使其亲退不得返乎寝进不得即于墓为人不能为鬼又不许父母何辜而忍令其无所归着也况水火为灾世所时有烟户繁多之处此祸更属难防一旦延烧何能措手谁非人子岂不萦怀乃闻□城旧俗葬每迁延有一丧经数年而不葬者有积丧经数十年而亦不葬者推原其故侈于殡埋之饰习惯成风从俭为之则大滋物议是徒知备物丰盈之宜从其厚而不思危亲悖礼之大罹厥愆也孔子曰敛首足形还葬而无椁称其财斯之谓礼至圣之言尚不肯信何愚至此耶其或狃于风水之说而停之停之而遂忘之是直以父母及祖父母无着之尸骸为子孙求富贵之待岂非病狂之尢甚者哉有唐郑延祚母卒二十九年殡僧舍垣地颜真卿劾奏之兄弟终身不齿后周太祖敕曰先王垂训孝子因心非以厚葬为贤祗以称家为礼负土成坟贵乎尽力务使九原绝痛恨之魂千古无不归之骨今后有父母祖父母亡没未葬者其家长不得辄求仕进又宋王子韶以不葬父母贬官刘昺兄弟以不葬父母夺职古人以此垂戒如是其至切者良以仁人孝子之用心宜有所大不忍于此也本县以仁孝为尔辈望事关至性无所用其刑威是宜激发天良深自愧悟祗求尽礼不避人言庶几吾邑无不葬之丧而尔辈亦不至有后悔不及之惧岂非幸与但村愚无知须从一二读书自好之士为之反复开导且即以身先之乃为有益愿与诸君子急图之 

　　○佛说 【时内子之丧有进以佛事者予素守家传深以佛为戒不知罪悔之可忏也因作佛说谢之】 

　　说佛者曰佛觉也觉一切种智复能觉有情如睡梦觉也吾以为此皆叛道之儒生好奇嗜僻创为坚深之说以惑世诬民而遂不计其流毒之甚至如今日之所谓和尚者败常乱俗而莫可穷极也彼天竺梦自西周金人梦入东汉是皆得之于梦尔梦之不已而说为迦陵为震旦为莲花为贝叶为鹿苑之缁流为鱼山之梵呗长此说梦厯千百年其果觉耶否耶孟子曰我亦欲正人心息邪说邪说之不息其如人心何也韩子原道篇佛骨表其说既详且尽而读书自命者奉吾道而尊事之竟不知我之为何如人宜作何如事宜守何如说昧焉没焉甘为佛弟子而不辞是又将安说也吾见卓然名士通籍尊官设为经堂以供盂盔岂不以为有益哉何梁武帝三度舍身而卒无补于祸败也士大夫身列名教不肯以圣贤自待而忍以狂悖误人世道人心何所寄托此傅奕之疏诋浮图而贻詈于萧瑀之地狱其锢蔽类如斯矣夫佛说以三昧为正定以四禅为解脱其意力主乎空未尝不与吾儒之定静安相似然其弊在不虑不虑故无所得其俨然儒生者不能惇本务实徒窃其近似之迹以自违其实行是其祸道之所由然也更不可解者佛巳荒唐而僧尢悖戾今世之披袈娑坐蒲团者其果能散天花者乎其果能施法雨者乎其果能禅心镇定自安于清寂而不即于淫虐者乎究遵何术而能使仕宦之家不惜金币贫贱之子不顾邪淫千百为羣焚香礼拜毕竟何所便宜必至于破产辱身而决不自悔也天下丛林侈矣天竺灵隐等寺所在僧人皆以数百计无不取给于好施之主嗟乎僧何如人非吾兄弟子孙非吾友朋婣娅日以其艰辛困苦之钱施之于伦理荡灭之处并吾之所谓兄弟子孙友朋婣娅者皆莫之逮焉是可痛恨也共城小邑尔人情非不朴实然大小村庄皆必有禅林精舍而城镇又无论矣问其地亩或一二顷以上至七八顷不等而僧又日以重利盘剥为事是以民闲之地有八之者无出之者傥称此以往则众姓必至为无着之孤独园而众僧乃即为有情之射利子矣以言乎佛则僧弗觉以言乎利则觉惟僧司牧者曾不一加查禁又从而作护法焉遂使秃厮焰炽编户风浇居丧者梵呪盈庭甘置吾亲于罪孼之地礼忏者裙钗宿庙忍捐吾妇以贞节之闲彼牧竖耕夫罔知顾忌犹可说也亦既口谈诗礼身寄伦常以天下必不可有之人资为家中必不容巳之用是独何心而梦梦不觉也吾力小不能尽□者而发之又不能徧嘱天下所愿与读书明理之儒随所值而重加开导告以人伦之旨惕以邪说之诬俾之天良感发亦不难渐挽愚风傥竟如韩子所云人其人火其书卢其居岂非吾道之幸而或者深慕乎李青莲之自托如来白香山之擅名禅伯也则吾说不存可也 

　　○烧香说 

　　圣人神道设教将以济国法之穷也盖人道莫先于立心心之不敬何事不可妄为故恶积于心者刑罚所不及惩而于是明夫善恶之报悚以祸福之原俾愚夫愚妇心有所怵而欲不敢逞以是为辅治之具云尔孔子曰敬鬼神而远之敬之者存心之道非儌福之道也是其权祗在我而不在鬼神然此意不可以责诸愚贱故任其交相崇奉而不之禁亦或者可以防淫而止乱也乃其始藉以防淫而止乱而其后遂至于诲淫而导乱则有如今日之烧香者乃大可骇矣天下之愚莫愚于佞佛佞佛而因以佞僧又其愚之甚者也杭浙之风不可言已即如共城小邑尔驰情赶会肆志烧香千百为羣如蜂如蚁不惜五铢之费顿轻千里之途朝山拜忏广济妖僧甚至锁颈挛身摸牌宿庙秽行丑状恬不知羞曷不思神果有灵则降祥必于善类乃素不务正而欲以辱身蒙耻乞怜于神明神必不许且神即好媚则求者已多焉得人人而悦之耶况尔辈烧香有年矣连年烧香亦复连年受苦并不闻神有私授幸儌奇福徒以饱恶僧之心肥恶僧之产而已乃竟略不加悔是诚何心且尔辈之子忤其父媳忤其姑者正复不少何不以事神之心事尔父母眼前无送忤逆之刑异日足享儿孙之孝岂不报应昭昭耶何以愈忤逆而愈烧香愈烧香而愈困苦为之父母夫男者曾不一加痛惩也予不忍尔辈长此梦梦姑即报应之说为尔言之夫神之所以报应不爽者以其聪明正直故能福善祸淫而无所私昵于其闲者也非如贪官污吏可以贿嘱可以情求傥情贿之可通虽神灵其奚畏愿尔百姓即心见神即因神课心有父母者尽子职有翁姑者修妇事即此是立心之本亦即此是事神之诚而又能忠厚待物勤俭持家自然家室和平庭闱豫顺不必入庙烧香而神已默默报之矣易曰积善之家必有余庆者此也此之不务而日起烧香受罪之不暇又何问乎受福哉第愚民无知所赖读书自好之儒相与随时开导未必果积重之难返也予日为诸生厚望焉 

　　○劝减迎神会 

　　为酌减繁费以挽愚风事照得共城旧俗每岁正月闲自城里三关暨各村镇争演神会响器喧阗炮雷轰震以致男女混杂举邑若狂其滋扰之难堪实尔等所身受本县应即尽裁以除民累因大傩之礼自古为然众姓既以敬神为辞势不便骤行更革然揆以物力之艰难应酬之侈靡妇女之游观种种可虑况称此以往踵事增华其必淫心舍力酿成厉阶放辟邪侈何所不至尔辈厯年阴受其累岂其见不及此亦阻于众好而莫可如何尔本县念切民劳于从俗之中寓以变俗之法为尔辈暂行酌减以期渐次消除明年自城中始又明年及东关又明年及西关而后及于南关以一年之所耗分作四年为之其省费已不少又自爱之家父戒其女夫戒其妻不得脂粉艳妆羣相奔逐其省费又不少响器之设只一二班足矣何必数十为羣使人意炫其有炮火连环尢堪惊愕且于例禁有干予已示禁久矣于此二者节之其省费又不少且能不事繁华去其背装除其台阁则四乡妇女不愿来观远者无车马之供居者无供顿之耗其省费又不少至于乡庄巨镇原不禁尔等迎神然浮费之端日消月息而不自知也务期及时猛省互相节约以无负谆谆劝戒之苦心实有土者所深幸若仍是冥顽不灵肆行无忌三尺法在再不能为尔等作原情之论矣毋悔 

　　○劝修道路 

　　按周礼司空以时平易道路所以便往来也而乡村里巷亦各有应行之道急宜修理乃人情争行快捷方式不由正轨每从麦禾地中竞相践踏有地之家不得已而掘坑以杜之又不得已而筑垒以闲之百计千方竟不能止而应行之正路或茅塞或泥淤概置之不理是以车马之遄行不利而麦禾之滋害己多本县每于周厯所见自恨劝导之不先又何怪尔等之因仍大振也夫行不由径古人慎之此义不可以责诸愚贱而车马之艰难麦禾之践踏虽钝根人亦具有心知岂无有过而伤之者何不各出乃力以救而正之为此示谕各里大户及地方知悉限一月内务于大路所在塌者培之阙者补之洼者填之路之两旁另为壕堑各宽三四尺不等即将壕堑掘出之土垫之路上则路凸而堑自凹庶几积潦有归而泥泞可免驱驰循辙而禾麦无伤所谓遵道遵路者不已见荡平之极则乎至于田闲地角各以其次壈为限毋许更从麦禾中任意行走以祸厥生机非惟造汝阴功亦所以正人心术也当兹冱寒未至土脉可疏及此闲暇之时为之便可收效于来岁是在该地方不惮勤劳各大户不惜财力并无财而可出力者即以其力助之不得懒惰推诿更不得从中阻挠互相振作其利岂浅鲜耶傥视为具文坐视不理或有阻挠生事者定即提该地方严行重处而各大户亦在必斥凛之 

　　○劝修理河渠 

　　兴水利者有司之责避水祸者百姓之宜辉邑东北地高所虞者亢旱也西南洼下所虞者水涝也北阳云门流河等处往往秋水涨盛淹没时形此自来之形势使然然亦筹备之不力也四月二十八日予因公至峪河镇适值雨盛初更后地方以获雨深透报窃喜麦之可饱而秋之可种也雨竟夜不止昧爽报大水忽至汗漫无律南北街成渠深丈许入民房者三四尺墙倾屋陷水势雷鸣予困于镇者四日乡邻音耗不得通水稍杀登楼而望麦陇皆泽国矣忧危无计询其故则峪河淤垫久未疏通是以横溢无归致为民害予乃集诸绅而谋之劝其及时疏浚先捐百金以倡众皆乐赴旋归而儿城等处报灾者三十有奇一面据情转报一面亲诣查勘询之老农皆云四月水灾从古未见此水自太行山建瓴而下沙石飞走麦之受害犹□也而地之受压难堪矣聚灾民相与筹议类皆束手无策予曰身为民牧而使民受害若此予为何如人耶乃先捐俸为暂时疏通积水之计又为之寻视河流访聂公旧渠而深之并劝各就其村庄之极低者用地二三十亩或五六十亩不等公众捐钱买出出夫力以浚之俾永为受水之处庶几水有所归不致横决尔佥曰如此办理甚善顾以御小水则可若大水至则南流之丹河壅滞而北下之水势难消虽辉邑疏通其如获嘉新乡之沮碍何也予亦俯首无辞惟请命于天而巳 

　　○劝重疏玉带河 

　　为重疏玉带河以培风脉以资灌溉事查县志载海虞陈侯必谦以万厯四十五年为辉县尹见卫河南下一往无情因创改新河名曰玉带自礼字闸下引水东流至新桥折而南下由三里屯西南流至胡家桥入智字闸下仍归卫河纡抱城邑以培风水一时人文鹊起科甲蝉联不惟本邑称盛即他县之发迹者亦多系辉人应验不爽厯厯可征后因山水涨淤至国朝康熙二十八年县尹滑公彬详请复浚久之又塞乾隆十五年县尹文公兆奭又浚之每浚则文风户口无不增盛今又八十年矣人文寥落令人徒致慨于山川之明秀也而且向称素封之家概就衰微即商人贸易亦复难期殷实追溯其由未必非此河淤塞之故且自方山而下山水涨发城之东南湮没者无可以御是疏浚之功诚不可缓本县自丙戌年来宰兹土面奉前抚宪程谕疏此河乃因连年修葺颇多恐同时力不暇及未便兼营本年各工渐次就理儌天之幸年谷顺成民心和乐不乘此兴役其又奚俟当经亲诣勘验故道依然带同弓手丈量自礼字闸起至智字闸止计长一千四百五十丈约计经费不过三千余金即可蒇事商之众绅耆无不踊跃乐从并以捐钱雇夫恐多滋扰不若仿河工论段之例较为简捷计辉邑共二十里分作二十段量其里分远近酌其段落长短各出民夫照段疏浚是为众擎易举邑中急公好义者当莫不以为有益之举争先恐后而委靡苟安者或以为劳民伤财竟致观望因循亦未可定为此示仰合邑绅民人等知悉尔等务须乘此农功未起寒气初融各具厥金锹以襄其事仍照旧制宽深各二丈以期一律疏通不使稍有阻滞并即勒石为界俾年久遇有壅塞之处皆可按界挑挖免致推诿夫天与辉人以灵秀而人自弃之是民之咎也民望有司以率作而有司自委之非独民之咎矣明赵公彦复撰创改新河记县尹滑公彬详请开复水道原文该绅民等自系习闻可知此河为利无穷本县谆谆告诫愿同志者互相劝导使得克日成功岂特人文蔚起哉即农工商贾藉兹振作亦可转啬为丰而城之东南亦可永绝水患矣振衰起靡莫此为急众庶同心一呼即至其各具耰锄毋缓 

　　○筑东石河 

　　东石河自方山而南汇众山积水建瓴而下其势横决不可遏抑每于夏秋之际大雨时行由东郭至于南关不特淹没地亩甚多即民房亦受其祸推原其故上流过急而下泄无所夫是以任情冲突如此兹已重疏新河则此水顺河而去自可安流矣惟是入河一段地势突起皆前此水壅沙积之故若不急为开凿则横决不免横决不免则新河仍塞此必不得已之功不可不急备者也爰诹吉日亲率民夫塞者疏之缺者培之近河六十余丈凿与河平其北岸则就所凿之土筑成坚坝毋使旁溢所幸民皆乐赴荷锸如云不一月而蒇事而文生刘大用者督劝其闲尢为出力实堪嘉尚爰勒之石以告来者 

　　○重疏峪河筑红石堰碑记 

　　峪河在县西南六十里由山西流入辉县界厯平田老路窑等处至张家庄入获嘉县汇丹河入卫河当山水涨发势甚盛也旧有红石堰以御旁溢红石堰坏而峪河遂淤塞矣予莅任后即为劝修奈经费过多难以图始本年四月二十八日因公住峪河镇值雨甚水势瀚漫伤农实多是以倡捐俸钱以为率作之资而绅民创深痛巨亦急欲趁此以弭灾也用是羣情鼓舞奋袂偕来愿各出民夫相为疏筑予实嘉之择吉于九月二十四日开工予亲诣河上祭告土神董其事者有周其城周容周十图宋玉珩等互相督率日计二三百夫欢呼之声闻于道路予亦顾而乐之冬至前已告竣矣众生请纪其事于石以昭示来兹予曰物久必坏此理之常尔辈利害切身此后善自为谋当有不俟有司之督劝者况人之欲善谁不如我百年以后之事前人不能豫知而后人未尝不乐补也故以为予功予不任受以为民力民亦宜然夫何昭示之有惟是御患虽有同心而举事必循旧典则即以今日之筹办为异日之章程庶几可乎爰为之记以纪之 

　　○新修　　万寿宫碑记 

　　祝厘者臣民之所以致敬也自省垣以迄郡县无人不戴高厚之恩即无人不生云日之慕妇孺皆然而矧其在官绅也际华自丙戌莅此恭逢庆祝之秋竟无拜跪之所不得已而以祝融庙代之不安孰甚急欲建修万寿宫率吾民而拜舞其下又苦于择地之甚难癸巳之秋有拔贡李君瑶林岁贡孟君大炳等请于予曰邑有佛寺居城之中倾圮实甚众绅等不忍听其破坏羣欲修之矣请即以此为祝厘之所卜日兴工阅七月而蒇事计得大殿三楹东西朝房各一座头门三楹左右角门亦各一座围墙七十余丈绅民所乐输者二千余缗经费虽约而规模实壮于是体统以尊观瞻以肃过其下者父老嬉娱儿童舞蹈其乐有不可支者其东偏旧有砖塔高十余仞久就倾斜据形家言此方属干为老父既于巽方建文光阁则此塔尢宜修整遂并葺之因书其略于石 

　　○修三城楼记 【辉邑旧无北城门城上一卡房而巳】 

　　封建必以城郭为先非徒示以观瞻实乃资之保障城上有楼名之曰敌以伺寇戎以贮甲兵以严刁斗胥于是乎在焉吾侪身处太平目不见旌旗耳不闻金鼓岂非大幸然古人安不忘危则思患而豫防之惟有备乃可无患昔董安于之治晋阳也公宫之垣皆以荻蒿苫楚廧之公宫之室皆以炼铜为柱质尹铎循之孟谈资之赵襄子恃以不败颜真卿之备平原也逆知禄山芽孼乃阳托霖雨增陴浚隍科丁壮储廥廪以备不虞厥后禄山反河朔尽陷惟平原存魏时元王谟犹在滑台江淮无警而沈璞为盱眙太守缮城浚隍为城守之备僚属皆非之及魏兵南向郡邑皆亡惟璞城守此皆寓深心于无心而弭有事于无事者也前师不远安得人人而效之耶共城僻在山坳原非形势所必争之地然而西壅太行深崖巉穴或者伏戎于莽竟未可知宋岳忠武战金乌珠于侯兆川中此地悉遭蹂躏国朝嘉庆十八年滑匪李文成率数千人由北流河迤逦窜入四十八盘藉司寨以为据所过之处去城二十里尔其时南城已圮五十余丈而守望竟无楼可凭众生皇皇莫知所措苟非总戎杨诚村以兵出临淇闲道聚而歼之 【杨诚村黔人后封果勇侯】 官斯土者将何所-恃以无恐耶丙戌春杪予莅兹邑他务未遑先将南城修举次及监狱仓廒衙署邵康节夫子祠孙夏峯夫子祠姚文献夫子祠次第兴工幸废败粗举而犹以三城楼未修为缺陷正筹款闲东关张生城愿出钱三百缗请修东门楼贾生裕盛亦愿出钱三百缗请修南门楼予即捐俸助之自夏孟鸠工而秋初悉告成矣巍然并峙顾者乐之于是筹及西关无可告助而此处又不止无楼也城闉石圮过往皆危于是命彼工人磨砖采石购料兴工而不图乐善者之惠然偕来也同时鹾商暨典商面局皆虑予为公事累共捐银三百五十两以佐西门楼之费即于秋九之下旬蒇事共计三城楼修费一千九百两有奇论者初亦以为不急之举迨三楼咸建而观者称雄快焉予乃进而告之曰尔辈得生□人时享无事福登斯楼者东望潞王之垄南望凡城之月转而西焉则太行屏列北麓云横固足以资旷览而逞胜游矣而或者兴怀忠武动念杨侯则所喜者当不在游目骋怀极一时之壮丽已也予为斯宰当为斯备不待言矣即张生贾生皆寓居城下亦属分所应捐所难得者鹾商则出自津门典商面局皆家于山右乃同声乐赴众志成城其好善之雅不更足多乎哉是为之记 

　　○新建文光阁记 

　　予莅辉五年时以振兴文教为念下车即捐廉移置百泉书院于城之西偏为诸生肄业地又阅县志自明季开玉带河后科甲相继文风为诸邑冠于是疏而浚之还其旧观而诸绅士董其役者复据形家言羣请捐资建阁于城之东南隅颜曰文光盖其位居巽地与干方砖塔相峙古者灵台辟廱在国之阳文明之象固信而有征也于是择吉于孟秋二十三日兴工越两月而蒇事方治地得石础二疑昔本有是阁而志乘不载故老亦无有能道之者抑或昔人已得吉卜而有志未逮留此片石以待今日之兴葺耶砖塔久就倾圮今亦同兹修葺庶几文运可振兴乎虽然天时地利与人事交相应予尢愿诸君子务修其实而不徒乞灵于地之发祥于以掇巍科取荣名固有若操左券而可自信者是在诸君子勉之而已 

　　○重修卫源庙碑记 

　　国家惇崇秩祀凡名山大川之在郡邑者岁时命有司虔恭将事所以答神庥重祀典也四渎之在中州者有二曰淮曰济然济发于怀旋已伏流而淮入于河独卫源为河北巨镇兴云降雨泽沛四方附泉良田数百顷咸资灌溉而下流合丹淇诸水自临清而北至直沽会河入海委迤千余里通漕济运千艘衔尾以达神京水德灵长尢非仅一州一邑之利赖已也考县志庙始建于隋加封徽号爵同王者厯唐宋元明迄我朝康熙三十四年岁次乙亥相继修理乾隆十五年岁次庚午翠华临莅宸翰亲颁山川焜曜迨兹几百年矣道光五年前令监利仙舫游君悯其日就颓敝与今儒学槑坪郭君艮斋璩君共谋所以新之捐廉倡修众绅乐附不逾时而正殿大门均巳告成适游君以忧去丙戌春予承乏斯邑展事庙中周览循视尚有西庑及钟鼓两楼皆已倾圮御碑亭亦就剥落与夫像设之未整丹艧之未施是皆不可不亟为兴饬者爰召绅耆捐俸以为之导亦皆踊跃乐从遂鸠工庀材阅五月而蒇事飞甍舒翼俯镜清泉绀阙凌云仰规碧巘灵居肃秘神贶允昭岁比有秋灾疠不作亦可见天人感应甚微而至速矣夫妥神以为民祈福及补前人未竟之功皆守土者责也而诸绅耆恪恭执事寒暑无懈亦有可嘉者爰书其事于石其乐捐姓名并工费若干详记碑阴惟后来者留意焉 

　　○重修姚文献公祠堂记 

　　辉邑多古名贤遗迹而开道学之统者自文献公始国朝孙征君继之其卜筑苏门盖亦以步武雪斋希踪先哲非徒乐其山水已也明嘉靖初始建专祠祀公康熙时邑绅孙君暨乾隆三十五年前令吴君相继修葺迄今五十余年又就圮矣丙戌春予始莅兹邑慨古迹之尽废拟次第修复首葺孙征君祠适文献嗣孙一峯呈请修理顾同时并作力有不逮是以属其族众共襄盛举而予即捐俸以助今年五月一峯以重修落成告请署祠额并为之记其事于石予维表彰先贤遗轨乃司牧之事方愧未能独任而既得其贤子孙追崇根本焕然更新树一邑之典型来四方之观法尢可喜也方今圣天子敦尚正学若征君者既从祀圣庙而文献公名在天壤庙食千祀固非兹一邑所独推而奉之也然而里居在焉族姓相仍箕裘罔坠则所宜观感而兴起者当何如又况为其子孙者乎爰书之以彰其不忘先泽之美而并勖其后嗣共相砥砺远绍数百年正学之传是予之厚望也若夫文献之学问渊源与其出处大节则有其遗书及史传在兹不复书 

　　○新修耶律文正公祠碑记 

　　元儒耶律晋卿名楚材谥文正其出处详载元史不复赘录兹以其宜祀诸泉上之义为都人士告之公以晚年去相读易梅溪着有梅溪诗集梅溪去泉上里许尔予考其旧址故老皆不能详徒于荒烟蔓草中作凭吊无聊之感大惧崇祀之不修而儒行之终没也泉之东北有屋三楹几于剥落初不知其为前明贤邑宰张侯克俭祠也因葺而新之祀公于此公之所以托迹梅溪者盖无时不乐乎泉上矣以其所乐而奠其所居神其有灵当必我许且得与周程邵孙诸夫子环泉相同俨乎晤对一堂非尢其所乐耶方肇修适中丞杨海梁先生巡阅至泉上乐闻此举即捐俸百金以助阅两月而告成设木主以致祭而公于是乎有所托矣嗣知其为张侯旧祠而文正已主之奈何因更设张侯木主以配张侯有知或崇儒有同心而恕予之考古不力也幸甚 

　　○邵康节夫子祭田约 

　　律载凡子孙盗卖祖遗祀产至五十亩者照投献捏卖祖坟山地例发边远充军知情谋买者同罪法至严亦义至重也案查邵夫子祭田旧存三百六十亩现存三百二十七亩坐落北关村南北两处前因邵水安出当与朱文炘得受当价钱七百五十千文嗣经屡控前任断罚朱姓三百五十千为修葺祠堂费准邵氏以钱四百千赎取各具甘结在案道光八年邵怀安备钱请赎予即亲为履勘查明四至立石界之案乃定夫以平民盗卖祭产其律尚如此之严况先儒祭田曾经奉敕责成奉祀生看守法愈严而义愈重何尔辈之梦梦也今姑从宽结案大惧此后之复蹈前非因为勒石于祠以昭炯戒愿邵氏贤子孙相与护持毋轻自弃并以告凡厥庶民使咸知法断不可罹兹重罪也其各守此约为戒实厚望焉 

　　附臬宪麟邵夫子祠碑记 

　　附臬宪麟邵夫子祠碑记 

　　邵子之学本于言理而极于言数始于豪迈而终于谨细基于刻苦而成于安乐虽其所造诣与二程横渠稍有异同而明道以为内圣外王之学晦翁以为古之风流人豪至于言易且引其说以补伊川所未备然则先生之于程朱岂有闲哉辉县苏门山向传为邵子所居之地考诸本传邵子先世范阳人曾祖令进徙衡漳父古又徙共城共城者今辉邑也以居母丧庐于苏门山百泉之上坚自淬厉冬不炉夏不箑夜不就席者数年是时北海李之才以获嘉主簿权共城令闻其笃苦乃往与语物理性命之学授以易图而邵子妙悟天授旁通四达其超然自得者有非之才之学所可尽也其后客游四方葬亲伊水上遂定居焉诏书纁帛屡征不出安乐窝之名闻天下而不知其始实托基于辉之苏门山百泉也辉邑山水多奇秀而苏门与百泉最名非但其地之佳胜足以怡人亦以邵子之故其学之探赜索隐钩深致远足以知百世之后其风之顽廉懦立鄙宽薄敦足以师百世之下凡孔子孟子之所言者邵子皆足以当之然则其祠之废而弗举非略与山旧有邵子安乐窝后移泉上其西南有桃竹园园有击壤亭亭有邵子像其后裔祠奉焉予于道光七年摄视按察使事以护送凯旋大兵道出百泉见墙宇倾圮竹树荒芜恻焉伤之会黔中周大令际华有兴修之举而欣然为之助今年八月落成易亭为祠而奉像于其中书来嘱为之记予惟邵子之学久有定论浅瞀末识诚不足以测其渊深徒以生平仰止之怀而又适经所栖息之地诚不忍先贤遗址遽就湮没祠旧有祭田久而失之周侯复为经理其废以田属县学收其税入用供祭祀而以所余给奉祀生祠之用庶以永久园之南有孙夏峯征君祠亦久废前大中丞歙邑程公扩而新之懿哉圣学庶由此益明非但为山水生色而巳也是为记 

　　○改报德祠碑记 

　　邵子安乐窝旧在苏门山之西麓乾隆十五年添置新安乐窝于旧窝之南彼其时盖取其游览之便遂不计其名实之诬也麟见亭先生秉臬来豫偶憩百泉上访邵子遗踪属修击壤亭亭成勒之石桃竹园即其所也并属将新安乐窝改作报德祠凡有功德于泉上者皆宜春秋享祀以报之而仍以安乐之名还之旧窝毋使牵混俾考古者得所依据焉斯善矣华于是遵而改之祀中丞章公总河嵇公等二十三人于其内旋于旧窝建祠三楹聚石为□以期永久而新窝之遗像乃有所归矣是举也有两善焉案乐窝之名原无新旧还其本来之而目庶几地有专属而名无两歧也且人之好善谁不如我有此祠以彰之则往者可以不朽而来者亦因以自劝有此二者予不敢忘见亭先生之意也爰勒之石以告后之守此土者 

　　○重修啸台记 

　　太行之麓苏门之巅晋孙公和长啸有台存焉台不详始于何时考之乘志有明御史许完重修之祀之以像国朝共城令滑彬又重修之自康熙二十九年庚午岁迄今百四十余年矣废址颓垣又几为兔葵燕麦之场而不可问欲振而新之非具大力当不易办癸巳之夏巡宪文一飞观察查卫河憩百泉上登苏门山而凭吊焉有长啸一声歇高台千古闲之句徘徊良久不忍舍去遂出白镪千二百金属华修之且曰台不似台像不能像去其像庶可还本来之面目峻其台乃可表贤士之高风乎华敬而志之购料兴工五越月而蒇事台之下有阁高十余仞已就倾斜台之右则邵夫子之安乐窝也破庙纵横芳踪不辨悉趁此而理之而苏门山俨然完整矣华读明副史李梦阳记又读祭酒王教纪游慨然想见孙公和之为人所谓不降其志不辱其身者非耶而世乃传为隐士且比于列仙误矣张梧冈太史作啸台赞辨之甚详予喜有同心因付之石以备参考而尢幸巡宪之独成此举也夫抗心古处儒者皆然顾慕古而不能为之表章与不能为之振饬古人亦何赖焉炼补天之石以弥兹缺陷非其识力过人乌足以语此此华之所为幸际其盛而与有荣施者也爰纪其颠末以告来者 

　　附张梧冈太史啸台赞 

　　附张梧冈太史啸台赞 

　　昔者幼安浮海不污余赃子春杜门誓逃世网然而悬车岁迫尚致弓招介石操贞屡烦吏议虽抗志不辱而知机未神至若膏煎兰焚遂夭天年世清目明不辞秽迹遇虽可悲人尢足惜者矣易曰君子之道或出或处或默或语知进退存亡而不失其正者其惟圣人乎当涂之季三纲沦亡人道尽矣司马氏方收揽豪儁规为己用诛锄异议以绝祸本生其时者自非潜德内充贞曜不惑匪戮斯辱鲜得免焉先生含章用晦保素养真乐天不违与物无竞网罗所不及灾害无由生土室偃仰采山而食何殊首阳之节被发行吟入水无忤庶几柳下之风所谓不降其志不辱其身遯世无闷与时偕作者矣迹虽邻于遗佚身实持乎名教而论者不察等诸玩世又或谓其服食养性冲举上升列之仙传尢无取焉仆少读晋书窃知向往薄游河溯五载共城高台屡登遗像斯在披寻碑志罕所惬心用是不揣勉着斯赞以寄尚论之志云尔其辞曰 
　　大道既微见几者寡德匪中正行乖取舍才高祸速名成迹下明哲保身夫惟大雅 【其一】 黄精既坠运属金行井龙赋悼石马呈祥燎原莫救大厦将倾举世混浊谁与独醒 【其二】 邈矣先生涵贞抱璞冥鸿何慕潜虬斯伏寂寞空山一弦自足莫得亲疏安知荣辱 【其三】 嵇生幽愤阮生独狂涂穷辙痛弦绝音伤先生逌然天高日长匪徒忘世世亦我忘 【其四】 苏门之巅百泉之沚遗祠瞻拜高台徙倚鸾凤清音如将在耳载咏高风流徽千祀 【其五】 道光十三年六月上澣金陵张德凤撰 

　　○百泉工竣纪略 

　　苏门山下有泉源焉旧名百泉何止百泉也泉方一顷二十亩有奇为卫水之所自出环泉者皆厯代先儒祠宇闲之以亭阁中州名胜之区惟此为最自乾隆十五年修举距今八十余祀摧残剥落不堪寓目久矣丙戌春予宰斯邑妄以百泉主人自任立意修葺甚不欲负此名泉也儌天之幸岁稔民和又持之以久得以渐次补苴更蒙各上宪捐资筹款以成厥事庶几一律见新居然完璧盖八年于此矣土木之工殊无虚夕而民不知役匠无怨咨不假手于书差故价不虚縻而工亦坚实也予不识会计幸有髫年友聂基堂者于工料甚悉且胸中具有邱壑随所点缀皆成文理代予力任此工数年之闲心力俱瘁而予得以倚重焉人各有能有不能予于此事不得不让之矣前后计修孙公和啸台一座邵尧夫安乐窝击壤亭耶律晋卿祠孙夏峯祠各一所万寿清晖两阁涌金喷玉振衣思贤四亭又卫源庙报德祠程公泉白露园飞虹桥等处百泉之上无遗工而山川灵秀显豁呈露寸草纤鳞各还其素士民偕来熙攘于路或揽物以兴怀或留连而延竚而主人之名亦于是乎着矣然使非天之宽以岁月各宪之乐于成全基堂之工于布署纵有是心无是力有是力无是才其又奚以观厥成耶时有废兴缘须凑合予何幸而适逢其会也是不可以不志 

　　○云石记 

　　员峤之山有奇石广可数百里驳骆如锦扣之云片片蓊然出世所传云石是也齐书海上有越王石尝隐蔽云雾谣云清廉太守乃得见虞愿为晋太守往观之清澈无云翳其征验殊不虚异哉何员峤之石以云传而越王之石又以无云显石同而云之取舍不同毋亦天之生是石为云母而其子清浊异气为休为咎各以类应之也耶煮可为粮化可为鹊佐岳通理惠以甘霖是谓休征鞭之而血陨之而星摩拂竹木坠于江都是谓咎征休咎之不齐云亦有幸有不幸尔顾云因石出石因云蔽云与石两有所分从未闻是云是石即石即云以为云而不浮以为石而不蠢形状苍劲精神郁盘秉天地之坚心耸冈陵之瘦骨岸然棱然斑斑然如百门泉之云石者也石不知其何自邑志载之而不言其颠末寻之而无其踪意谓不与俗吏见如越王石之隐蔽焉未可知也抑亦员峤山引而去之不复向人闲出云作雨焉尔癸巳秋吾友聂基堂助予凿泉得石长六尺方广三尺有奇云气萦纡生波迭绉极有□理扪之如老龙鳞欲脱不脱狎猎参差离奇不可儗似举之泥沙之窟树之云桥之墟就石而问之胡为乎其隐也岂避俗如仇雠甘为尺蠖而不悔耶胡为乎其又见也岂将与石藩为石友以类相从聊壮苏门山色耶吾将用汝作础润之征备兴云之象溅珠泉之渖降甘澍之灵汝其能之吾为尔祝祝曰云耶石耶来从何处止汝于此且莫飞去 

　　附前抚宪程孙夫子祠碑记 
　　附抚宪杨重修清晖阁记 

　　附前抚宪程孙夫子祠碑记 

　　容城三贤者光明俊伟皆足以撑柱宇宙元刘子静修明杨子椒山及明与大清交会之际则有孙子夏峯三君子有合刊文集行于世如华岳三峯动千古之仰企焉夏峯先生讳奇逢字启泰万厯二十八年庚子领乡荐癸丑试礼部报罢是年交周吏部顺昌庚申魏科都大中出使江右与先生定交于杨忠愍祠天启元年客都门左佥院光斗亦以气节敦交谊吏部科都交先生皆假于鹿职方善继而佥院之交先生则假于科都也左魏与周先后罹珰难先生与定兴鹿氏祖孙父子苦心营救不可得作乙丙纪事载集中佥院身后谥忠毅科都谥忠节吏部谥忠介三忠姓名芳流史笔视其所友则先生可知矣崇祯三年庚午御史黄鹤岭疏请征聘以病辞八年乙亥礼科给事中王正志疏举真孝真廉乞擢用不赴九年丙子聚义勇守容城直隶巡抚张其平恤刑员外胡向化迭次荐举皆不就十一年戊寅入五峯山结茅为避地讲习计国朝顺治六年己丑告墓移家南徙至祁州忠毅门下士刁生名包者留止其家七年庚寅徙辉县九年壬辰卫河使马光裕以夏峯田庐持赠疏篱敝席兀然一榻先生安焉顺天巡抚御史陈渒水举山林隐逸督抚巡按下所司起送赴京以老辞圣人宽厚全其志不加敦迫十年癸巳作十友社讲学月一会于百泉康熙五年丙午九月睢州汤公斌诣百泉问学门弟子负笈数千百里来受教者无数皆称为夏峯先生十四年乙卯捐馆舍葬夏峯东原睢州作启约辉邑合卫郡绅耆儒生具牒吁督学使者祀先生于百泉是即所谓夏峯先生祠也方望溪宗伯作先生年谱序云其行事或近于侠烈而治身与心则粹乎先儒睢州序征君文集云当草昧初开干戈未戢人心几如重寐赖先生履道坦坦贞不绝俗使人知正心诚意之学为兴朝理学之大宗二公之言可为定论予奉帝命来抚中州得读先生全集心切向往久矣越三年前山右刘观察大观述及夏峯祠堂日就颓坏予曰是有司之责也爰捐俸于辉县周大令际华大令亦踊跃愿捐俸终其事遂起工适稽赈务抵获嘉去辉咫尺拜先生祠下见祠后有空室数楹为比邱积薪所因思先生营救左魏诸公时多义士冒危险忘身家性命相与奔走络绎皆以先生之心为心者也即空室为忠义祠以定兴鹿太公正忠节公善继及夏峯先生与三忠颉颃于中余子列诸左右忠肝义胆既炳照于生前复得萃临于奕冀准以古法实无乖违在天灵爽当亦欣然也然扶持正人动捋虎尾在人为一生奇特事在先生则为余事先生庐墓六年着麻衣以读礼是立本于孝也鹤书频下终守白云是进退有据也睢州执弟子礼得先生指授以理学名臣配飨圣庙是师道立成就天下之真儒也夫孝廉侠烈隐逸三德备于一身先生为何如人哉然犹未足以尽先生正心诚意全节完名卧岩谷而师天下其道尊矣祠续修于道光丙戌之秋而迄工于冬爰伐鹿门山中一片石记述先生之峻德清风使钦仰者知俎豆馨香非幸致而出于世道人心之所不得已也是为记 

　　附抚宪杨重修清晖阁记 

　　太行之支山有苏门其下为百泉园林亭榭甲于豫中苔绣雨啮日就荒阤邑令周君石藩于政事之暇率其邑人士以游以休揣民之所乐以振其颓坏节级补缀不独疏泉源剔灌莽如涌金喷玉诸亭咸施丹垩与飞漫茂林掩映于烟沈日朗之际一若疲委者起郁塞者宣凡居斯土者奔走熙熙亦既同其乐矣予尝驻旆观风厯览岩麓憩幽篁中俯临明镜延耆宿而问焉皆以为清晖一阁尢据百泉之胜但易榱正瓦动虑繁费县令不欲以民之所乐者转以病民故修整犹有所待适黎观察云屏告予曰名迹不可以久圮况询谋佥同乎遂各捐俸若干属周君规图全局拆阁而更新之周君又于阁之下添设船房以资辅翼改筑云桥以束体势曲径缭垣周遮包络室之陋者华亭之摧者立鸠工始于辛卯春涉秋而竣所需逾捐数周君力任之并请予为之记予谓是役也其浚流也可以激浊而扬清其植材也可以扶危而固本其延揽无遗也可使邑之人散者聚而隐者显其旁达交通而咸宜也可使邑之人各得乎其所且将使后来者不以为登临之美观而推寻抚恤之深意也是则予之所望也已是为记 

　　○采访节孝引 

　　易曰苦节不可贞节之难贞之难也节而能孝孝而能烈是盖天地之正气不泯于人闲而清白之家风并锺于女子明知其苦而能贞斯之谓节顾节有贫富强弱之不同富者衣食常饶强者扶持可恃闺中之鸾镜虽残门外之鸮音不作有志者尚可力为若夫屋不足以蔽风雨炊不足以继饔飧伯叔雕残亲朋零落遗孤不保呼助无门凄风偕苦雨齐飘黄鹄与青鸾并泣知我如此不如无生此意盖不堪为外人告矣况乎茕茕在抱时惊衰病之亲孑孑无依大惧强梁之辱苟延蚁命如坐针毡涂而受污空惜生前有誓翦金示志谁怜死后余香所幸朝廷锡宽大之恩用褒清节宅里荷旌扬之诏不负贞心庶几慕义者深斯立志者笃尔共城旧属卫地卫多君子何独于女子而疑之夫泛舟作誓实成千秋节义之宗因墓成台更深一邑神明之祝 【共姜台在署东偏民闲妇女事神甚笃】 寄怀冰雪生原无意于褒扬抗节松筠终必具传其姓氏伏查县志所载节孝共姜其首著者也周之后无闻焉降而元得时赵两氏而已至前明则有二十三人光辉史册论者遂以为锺毓之异我国朝恤典加优贞良倍出载在邑乘者节妇七十一孝女一贞妾二其闲自乾隆丁丑至今七十四年未经采访者尚不可以数计不及此时求之越异日文献无征终将灭没矣空山有恨枯骨怀芳潜德未彰幽魂徒泣责膺司牧岂忘表励之心力藉搜罗端赖缙绅之族所望诸君子共矢精勤同惇风化各就其族里婣亲悉心敬访其确有事实可征者当即禀请建坊以昭苦志即使日久事淹芳名犹在亦当赐之匾额以旌其闾断不可听其灭没抱痛于九京也至节孝祠旧在西门内地本湫隘难肃观瞻诸君子有志图新则县署之西有马王赘庙焉请更之可乎 

　　○民之父母辨 

　　鞠秋之朔五日为予生辰予自念服官后禄养不能及故誓毕生不作称寿举己丑秋仲劝农至四郊民闲有请为予祝者予示以不乐并为诗却之嗣又闻阖邑皆欲列名衣伞以进此尢违禁而不可为者也大加呵叱乃寝然犹以上匾为说届生辰予适因公赴郡至望后始旋计得免此妄祝矣乃羣情恃众来数百人鼓吹盈庭树之广额闻其众止之弗及视其匾则民之父母四字异哉予何德于民民不怨予而父母予哉是不可以不辨父之为言矩也以矩率人德主于教故父之母之为言牧也以恩牧人德主于养故母之惟教养备至者然后有父之尊有母之亲实至名归固亦不必属毛而离里也而不然者谓他人父谓他人母强而附之施者必怒于色而受者已怵于心矣昔子产治郑宽猛相济政是以和然犹曰犹众人之母也能食之而不能教也而况政不及子产母之且难又父之哉两汉召信臣杜诗先后为南阳守民为之语曰前有召父后有杜母举父母而分属之吾曾讶其难称而又乌能以两人之心思才力合并于一人而自信教养之克全性情之不隔耶予宰兹三年矣菜茹可奉乎廉不如孔奋之治姑臧也桑雉可驯乎德不如鲁恭之宰中牟也堂有镜而未必全明庭有草而岂竟无狱青青子衿斯文未振闲闲十亩不昏作劳士行之不修而田功之不力也非予之咎哉丁亥岁麦秀两歧嘉禾合颖都人士以为休征之应然访之他邑亦多有之是不得独为共城庆矣方抱惭于殿最岂希诵于舆人即令不敢惮劳时忧作孼亦职守之所宜然而此心之所不得不然尔与民相亲固所愿也爱民如子吾谁欺乎而乃腼然听南山之歌膺乐只之诵殊使我出入之交惄然不敢仰视且不能释然于魂梦闲也去之则众口难调留之则我心兹累其奈之何或曰迹汝所为皆有实政实政固有司职也然民见所未见则相与私之亦属情所难却胡弗姑存之以为朝夕观省之助或由此不敢自是之心推之迟之又久未必不适如民愿使借口于不能而因而委之是自外于国人相望之意而此后更难期振作矣即汝终不能当亦可为后来者属焉其又何辨之有 

　　○详各宪请赐作辉县志序禀 

　　窃卑职自道光六年三月履任共城于兹九载仰蒙榘诲勉矢驽骀凡民闲应办事宜不敢不曲殚愚忱力图报称幸得官民相信渐次补苴首建万寿宫以展祝厘之敬次葺先儒祠以彰道学之传书院移于城中就便经生问字义学严于乡社希图竖子知书城堞聿修藉资保障河渠共凿俾御狂流古迹残碑差觉摩挲殆尽豚蹄篝火不忘劝课频仍侯兆川中强梁敛迹苏门山下台阁生新藉种树以生材本是自然之利因修桥而筑路亦属共便之谋求免鹈濡终惭鸠拙不胜干惕之至乃绅民过望不鄙不文复以续修邑志为请卑职边黔末学章句庸才既不容辞亦不敢擅商确良久乃设局百泉书院集众绅而共订并就山掌刘屺南给谏共订之伏查旧志始于有明之嘉靖六年重修于万厯八年至国朝顺治十六年重修之康熙二十九年又重修之自是而后积六十余年至乾隆二十二年文令兆奭振衰起靡抉旧抽新东璧之光辉煌于今日者固莫不信而有征矣然由今逆计之又八十余年其闲政治之兴衰户口之登耗科名之积累节孝之幽潜事久则文献无征时移则搜罗罔据爰谋集腋敢效绩貂或任分编或司采访或膺校录缺略者补繁杂者删纪事必核其真纂言必求其当不敢以疑团贻后学亦不敢以私意没前徽原属依样葫芦又惧登场傀儡仰惟大人望隆班马学贯天人织云锦以成裳铸鼎铭而式训运如椽之笔不难点铁成金挥大匠之斤自可移花接木伏冀鉴兹椎鲁锡以弁言表熙朝治化之隆开乡里见闻之陋不惟光昭典册并以鼓舞淳风宰官幸甚阖邑绅民幸甚现在规模粗具已付枣梨容俟告成当即敬谨呈霓先肃请序豫授梓人伏惟迅赐施行是所虔祷 

　　●附莘原从政录 

　　劝捐修硖石路引 
　　改修硖石路小记 
　　书达摩塔碑后 

　　○劝捐修硖石路引 

　　崤陵之险都人士夙共知之而颠车倒马折骨毁胔之形状固未必皆亲见也穷宦孤商老夫幼妇之啼号固未必能共闻也本署州于夏初经此同日之内惊相告者不绝于耳况前之往后之来颠危而无告者不知凡几矣恻然于衷欲遣之而不能去幸前刺史王已有倡修之举而窘于经费之浩繁又适以委署汝郡而去予虽暂权此篆不欲以五日京兆漠不关心拟为集腋之谋大惧呼将不应昨因童试遂以此事策问诸生幸诸生皆有同志策对云一人为之则难众人为之则易穷人为之则难富人为之则易是意也是以劝捐勖我也人之欲善谁不如我度都人士亦必有同此意者第旧路难以开拓将议改而新之庶鳖葢石小硖石东坡七盘坡干濠之东西坡诸险悉可避去而鸠工买地所费不赀约非六七千金不可已经通禀在案惟冀都人士分其厚积之余资共解倒悬之大厄作德之报不俟予言而目击行李安然无恙岂非当前快活事耶况盛世恩隆有善必赏果能捐至三百两以上者从优议叙荣显立加此较之捐纳为何如何惜而不为此用布缕缕为都人士劝之 

　　○改修硖石路小记 

　　予既倡捐改修硖石道路幸众力襄举程功已半适有文帘之聘天复雨不止工匠难施几疑地险所在天亦不欲其成矣亟诣虔祷竟爽晴二十日而予工适成官檄悤悤俶装就发绅民遮请泐石时实不及应也又尝谓凡作一事第问成不成记与否皆末也及入闱与林虑令起滨弟分帘而校详问前事欣然而代为之记且亦有说姑存之以志友于之义云尔 

　　附起滨弟记 

　　附起滨弟记 

　　古今兴废之故造物者主之而不尽造物主之者亦视乎其人之心与力为何如而为名之见不与焉传云人之欲善谁不如我顾袭为善之迹欲藉一二事以成其名而又转计夫事之难成而易获咎也则姑为稍安勿躁之说以全其无名之名而天下事遂不可问矣解之者曰是无力者也虽无其力而尚有其心者也夫力由心生舍其力而咎其心则可舍其心而咎其力则不可孔子曰有能用其力于仁我未见力不足者此课心之法力不得而受过也吾闻陕州之硖石古所谓崤有二陵为四方往来之总汇也自国初王公士俊为河东总制时以一万五千金重修之洎今几二百年怪石崚嶒或凹或凸驱车而过日告伤夷身受者自属难堪目击者每怀不忍而卒听其自然竟莫能为之所焉力之不及心之不坚也何者由硖石东至渑池界相距二十余里旧道或临深堑或倚石壁窘极不可复修改而新之动虑费繁独捐不能众捐又不协是以难之即令经费有资而数百穷民藉险以渔利有其修之必将阻之惧众怒之难犯势不能不寂然而忍之也如是而以力谢谁不谅之哉不然前任刺史多矣翳岂无心而安之若是是亦可以巳矣乃吾家石藩兄则有异兄令共城者也六年之闲为共城捐置百泉书院一建乡城义学二十有二葺先儒祠堂四修城楼三疏河道二其余卫源庙清晖阁白露园及涌金喷玉洗心思贤诸亭一律更新而衙斋仓廒又其所先及者也土木之工竟无虚日而民无怨言者此何故哉其事皆出于不容已而其心又能与民相信心既实而力乃副之尔壬辰春委篆莘原适值王刺史鸣庭兴修道路而深以硖石为难临去举以相属盖亦素知吾兄之心而亦有以谅吾兄之力也兄果概然诺之下车后政令一新羣情慑服因乘童试时作为策问诸生皆以乐输对且归语其父兄而劝善之苦心巳达于全属矣州之绅民集而议之数日内得五千金灵宝阌乡卢氏三县又各以乐输至共六千两有奇而工资于是始备方委员跴修新路而无业奸民素倚险以为利者号集多人为阻修之计有僧鸣钟而召之兄即选干役数人出其不意系僧至重笞之于是羣凶胆落逃匿不知其所遂得命匠鸠工日以七八百人从事计署任不及四月而是功已告成矣当其始也闻者莫不以为难即绅士之乐输者绝不自料其积数之多如此也即奸民之共阻者亦不自料其向化之速如此也至于工竣后行者歌之乘者颂之相与传说于道路闲者皆疑其有异人之力而不知其心之切而坚者已不啻对金石而盟之者矣故吾谓事无所难亦顾其心何如尔兄年已六十莘原之役又不过五日京兆非若共城之可以岁计可以数岁计者而乃以指顾闲成百余年难成之事虽曰运会岂非人力哉滨稔闻其险而乐其事之成也欲为之记以纪之而兄决以为不可谓滨曰吾兄弟身受朝廷厚泽幸膺民社凡事有得为与所能为者不为之则必负罪为之而不成则又负罪为而成之而使人共怨焉则仍负罪矣兄是役也幸其成而无怨焉者亦足矣又何功之足录乎子姑巳之滨曰兄论是已顾吾兄自矢其心以求尽乎其力何如使吾家弟侄子孙共知心之不可不尽以为他日能尽其力之地乎滨莅任林虑得与共城接壤兄之所为滨亦与有取资而不能不屡白于众者正为兄显扬计兄固不得而私之也况此事为天下所必周知天下自有公论何待予言惟念黔南以边远小省有王总制肇之于前兄复承之于后遥遥相映几二百年岂非黔人幸事哉即兄一生所为如此类者恐亦未必有几其又可忽耶因书其略以志之 

　　○书达摩塔碑后 

　　物之显晦视乎时古今篆隶行楷载于金石考綦备而有时偶有未载者时之不至待其人而后显也予修峡石险路为改旧道周厯无余偶登熊耳山作游憩计尔西山一寺魏公孙瓒割据处后因其地作禅院屋宇雄扩荆棘丛生忽于蓬蒿中见碑一座背刻观音像而则达摩塔记也相传达摩坐化于此事不可知而其书法端楷近今未见也谛审之则陈公宽撰文崔公倬书实时搨出数纸上半完整下半为风雨所蚀稍觉模糊然古刻如此之完好者盖鲜旋搨数百纸分赠汴中人士羣以为奇物之有待而显或即以酬修路之微劳也因纪其时日于左道光十二年壬辰之秋九月石藩志 

　　附共城士庶十愿歌 

　　附共城士庶十愿歌 

　　石藩周邑侯治辉十载实政多端不可枚举本年朱荫堂先生为豫省方伯公以婣亲回避去任邑民留之不得乃为歌送之名曰十愿歌歌曰 
　　霜风搅树声飕飗我侯去辉逢三秋黄童白叟攀辕留山川无色天为愁我侯迁升在吴会光仪遥望云山外但愿他年重返苏门山千家万户皆欢颜 
　　程邵姚许聚此邦谁与接迹兼山堂我侯先后遥相望笃行实践非寻常 【公着有省心录皆言修齐之要务】 召杜诚哉民父母区区岂足报高厚 【先时邑民上民之父母额】 但愿我侯位置山水闲名与昔贤共长久 
　　袯襫团坐声嬉嬉共听我侯劝农诗 【公着有劝农诗刊布邑中】 此中何预我侯事焦劳终日心忧危飘然一去谁怜我黔阳万里烟云锁但愿侯之善政垂千春沐其德者思其人 
　　山涨漰湃声喧豗良田转瞬成污莱我侯捐俸重疏凿从此仓赤登春台红石堰筑如铁牢峪水净渌环周遭 【公重疏聂公渠又筑红石堰以防峪水】 但愿此堤永不改千载我侯川上在 【百泉夫子庙有川上二字额传为子在川上处】 
　　讲堂新设张皋比诸生鱼贯何委蛇我侯退食问晨炊犹搜箱箧延名师 【公建百泉书院于城内所聘山长如张梧冈太史刘屺南给谏皆当代伟人束金悉出自己囊所成就人才甚众邻邑且多有来学者】 人文蔚起联甲第果然高折蟾宫桂 【甲午乙未两科获隽者四人】 但愿贤令好士皆如此行见韦布化青紫 
　　环宅若画浓阴凉仓庚音滑如娇簧中有女手织七襄机声札札闻邻墙问何以故风俗良皆因我侯劝蚕桑 【公有劝种桑诗且立机房以教民织】 但愿民闲衣帛徧黎老不藉天公黄棉袄 
　　秦镜照胆明如何我侯高坐威严多鬼蜮现形魑魅惧相戒莫犯包阎罗至今治辉十年久巷无打降与酗酒 【俗谓鬬殴为打降公出示严禁棍徒皆为敛迹】 但愿此后阖境无强梁耕食凿饮游羲皇 
　　琳宫梵宇穷人工沙门惑众谈虚空我侯棒喝如霹雳力维人道倡文风改建义学二十处至今牧童皆识字 【公着佛说戒民事佛改寺宇为义学二十余所绅民皆踊跃捐田以供膏火之费】 但愿我侯百代继书香子孙俱作紫薇郎 
　　玻璃十顷涵云烟涌金喷玉翻珠圆天生奇物不容没云石高矗船房边 【公重修清晖阁及泉上诸亭台又修船房三闲从泉中掘出云石作为记立于船房之南】 君不见清晖高阁波心起倾欹有年今就理吾愿游人思所来莫误此闲作海市 
　　侯来十稔阅星霜百废具举纲纪张我欲忘之不能忘新修邑志堪参详 【公重修邑志补录八十余年遗事而公之实政亦略见于此】 此去何方作霖雨亿万赤子失哺乳但愿我侯眉寿登千龄举世永奉为仪型 
　　道光乙未秋九月望后八日邑人郭琬沐手敬录 

　　共城从政录 
