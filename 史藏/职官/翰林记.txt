　　钦定四库全书

　　史部十二

　　翰林记

　　职官类一

　　官制之属

　　提要

　　臣等谨按翰林记二十卷原本不着撰人名氏专载有明一代翰林掌故始自洪武迄于正徳嘉靖间每事各有标目凡二百二十六条本末赅具首尾贯穿叙次颇为详悉如所纪殿阁卿寺转衔与明会典诸书互有同异又会议缮写诸条制度甚详均足以备考核其十七十八两巻具列馆阁题名尤足以见一代人材升降之概案明史艺文志载黄佐有翰林记二十卷而廖道南殿阁词林记序有与泰泉黄佐纂翰林杂记之语则是书为出佐手无疑葢道南与佐同年进士又同在词垣故九卷以后多采佐书以足成之而以此本互相检核则其文不尽相合葢道南又有所点窜惟此为佐原本较为完赡以继李肇程俱陈骙王士点诸人所作而唐宋以来词林故事乃畧备矣佐字才伯香山人正徳辛巳进士改庶吉士授编修厯官詹事府少詹事谥文裕事迹具明史文苑传所著有乐典诸书俱别著录云

　　乾隆四十三年九月恭校上

　　总纂官 （臣）纪昀 （臣）陆锡熊 （臣）孙士毅

　　总校官 （臣）陆费墀

　　●钦定四库全书

　　翰林记卷一

　　（明）黄佐 撰

　　官制因革

　　圣祖髙皇帝定天下之初首阐人文建翰林院吴元年五月己亥设本院学士正三品侍讲学士正四品直学士正五品修撰典簿正七品编修正八品洪武三年正月戊申定本院学士承旨正三品学士从三品侍讲学士正四品侍读学士从四品直学士正五品典簿正七品属官待制从五品修撰正六品应奉正七品编修正八品典籍从八品九年闰九月癸巳诏定百官品级承旨与六部尚书俱正三品学士从三品侍讲学士从四品十三年八月己卯増设检阅从九品十四年五月癸未改正五品衙门设学士一人侍讲学士二人侍读学士二人孔目一人属官侍讲二人侍读二人五经博士五人典籍二人侍书二人待诏六人史官修撰三人编修四人检讨四人革承旨直学士待制应奉检阅典簿十八年三月丁丑命吏部定正官学士一人正五品侍读学士侍讲学士各二人从五品首领官孔目一人未入流属官侍读侍讲各二人正六品五经博士五人正八品典籍二人从八品侍书二人正九品待诏六人从九品史官修撰三人从六品编修四人正七品检讨四人从七品又定华盖殿武英殿文华殿文渊阁东阁设大学士各一人俱正五品班在本院学士上其后简用取自上裁官无定员而侍读先侍讲则始于此革除年间更易官制仍设正官学士承旨一员在学士之上改侍读学士侍讲学士俱为文学博士设文翰文史二馆文翰馆以居侍读侍讲侍书五经博士典籍待诏其侍书升正七品文史馆以居修撰编修检讨改孔目为典簿创置典簿厅而革中书舍人改为侍书以隶翰林又增设文渊阁待诏及拾遗补阙等官永乐初皆复旧制即洪武十八年所定者也寻命编修等官于文渊阁参预机务谓之内阁渐升至学士及詹事府诸职洪熙元年以辅导任重加升至师保及尚书侍郎卿使仍兼学士大学士自后因之或止以侍读等官入预阁事其入阁者虽登穹秩朝旨公移止称翰林院焉永乐七年以顺天府为北京本院官扈从者称行在翰林院后定北京为京师遂革行在之称既建今衙门遂以旧署之在留都者为南京翰林院其南京翰林院止设学士一员掌之遇有员缺从内阁推举其后侍讲以上官皆得徃掌院事仍设孔目一人掌文案若修撰等官或因事始添设焉

　　列衔

　　凡列衔学士正五品初授奉议大夫升授奉政大夫勲曰修正庶尹侍读学士侍讲学士从五品初授奉训大夫升授奉直大夫勲曰协正庶尹侍读侍讲正六品初授承直郎升授承徳郎修撰从六品初授承务郎升授儒林郎编修正七品初授承事郎升授文林郎检讨从七品初授从仕郎升授征仕郎五经博士正八品初授廸功郎升授修职郎典籍从八品初授廸功佐郎升授修职佐郎侍书正九品初授将仕郎升授登仕郎待诏从九品初授将仕佐郎升授登仕佐郎凡给授之时本院行吏部该司开报奏闻每佥押卷启止书职名以品级为次序惟纂修及进呈书籍试录等始书散官勲阶凡书必系于职名之下者以所职乃宸翰国史示有尊也若以他职兼本院官则否

　　职掌

　　学士之职凡赞翊皇猷敷扬人文论思献纳修纂制诰书翰等事无所不掌侍读学士之职凡遇上习读经史则侍左右以偹顾问帅其属以从侍讲学士之职凡遇上讲究经史亦如之侍读侍讲视侍读学士侍讲学士凡入侍其职亦如之五经博士之职掌易者一人掌书者一人掌诗者一人掌春秋者一人掌礼记者一人人各专门明经同异得失究其指归以偹讲读典籍之职掌四库书籍守扄钥以伺上命侍书之职明习六书之法凡遇上习书则侍左右以备考订点画音声待诏之职凡遇上宣问文义以备呼召编摩誊写等事亦如之史官之职修撰掌撰述编修掌纂辑检讨掌检阅凡史事俾专掌焉孔目以首领为职掌言语趋走会计簿书之事窃惟国家置本院以来官不必偹以待儒学之臣必如所谓明仁义礼乐通古今治乱文章议论可以决疑定策论道经邦者始可以处之故洪武永乐宣徳间虽待诏孔目不轻授人凡居是职者咸知自重若遽谓官虽有异名其实无异职諰諰焉而有出位之图殊失圣祖命官之意也若乃国史不别置院者尝考周官掌王之八柄之法以诏王治凡命诸侯及孤卿大夫则策命之丘浚曰八柄诏于冡宰内史复掌以诏王盖史官公论之所出爵禄废置杀生予夺之柄有所不公直以笔之呉澄谓内史为翰林之职盖以命诸侯大夫公卿则策命之犹今学士之掌制诏也然谓之史乃掌文书赞治之名今制并史馆于翰林其亦此意欤然则圣祖命官之意正与成周嫓隆非徒逺过唐宋而已

　　詹事府

　　洪武初建大本堂延名儒以教皇太子亲王此东宫辅导之始也后乃设东宫官属有同知詹事院事副詹事左右詹事詹事丞左右率府使副使同知左右率府事谕徳赞善文学中舍正字侍正洗马庶子等官皆以勲旧大臣兼之不别设府僚又改赞善为赞善大夫设赞读洪武三年十二月礼部尚书陶凯请选人专任东宫官属罢兼领者庶于辅导有所责成上谕以父子一体君臣一心之意遂止十年置通事司令司丞十四年三月丁未设左右司直郎十五年设左右二春坊又设司经局二十二年置詹事院以统属之二十四年七月丁未改院为府定设詹事一人正三品少詹事二人正四品丞二人正六品首领官主簿一人从七品录事二人正九品二十九年十一月壬戍增设属官通事舍人二人从九品其堂上官与本院官互兼职事而凡讲读纂修考试等事皆与本院同坊局虽各有印然事则詹事府统之南京詹事府今不设官止设主簿一员盖詹之为义省也给也谓省给太子之家也詹事之职于内外众务无所不掌少詹事则贰之丞则掌文书以赞之通事舍人掌通谒宾赞禁令之事主簿掌勾稽録事掌传递云

　　左右春坊

　　洪武初置春坊以为东宫辅道侍从之臣官无定员十五年四月丙申更定春坊为左右春坊置左春坊大学士一人正五品左庶子一人正五品左谕徳一人从五品左中允二人正六品左赞善二人左司直郎二人俱从六品右春坊同二十九年十一月壬戍增设左春坊左清纪郎一人从八品左司谏二人从九品右春坊同亦与本院互兼职事盖二坊之设犹馆阁也大学士综劝学辅徳文翰记注之事庶子掌宫中并诸王之适子及支庶版籍行则负玺护驾拜则左右扶掖之谕徳掌侍从赞谕中允掌侍从礼仪驳正启奏并监药理刑赞善掌侍从翊养司直掌弹劾绳紏皆汉唐以来旧制清纪掌伺察司谏掌谏诤过失其设也则自本朝始

　　司经局

　　洪武十五年四月丙申置司经局设洗马二人校书二人正字二人二十三年六月命定司经局礼部考唐制言太子司经局洗马从五品校书正九品正字从九品其余职官禄各有差本朝禄增多于唐宜从裁减诏自洗马而下官秩依唐制其俸禄则从本朝二十四年七月丁未定司经局官品秩俱仍其旧按典经局始置自南梁其后随改司经局唐为桂坊洗马洗之言先也太子出则前驱导威仪也掌图籍经史之事校书掌雠校经籍正字掌刋正文字与本院互兼职事正字或中书科兼之

　　御制诰词

　　国初百官除授各有诰勑循宋制也呉元年授翰林侍讲学士朱升制有曰备顾问于内廷叅宻命于翰苑又曰议礼作乐郊庙所资修已及人国家所尚擢登玉署侍讲彤闱鳯池兼掌于丝纶麟史仍叅于笔削地天交泰有资翊赞之功云汉昭回共致文明之治洪武元年正月庚子授翰林学士陶安诰有曰国家之立必有一心之臣尊戴匡辅用能张其纪纲植其表仪正其名位善其辞命基图以大国家以安又曰开翰苑以崇文治立学士以冠儒英重道尊贤莫先于尔是用擢居宥密俾职论思兹特赐以宠章用昭国典尚其勤于献纳赞我皇猷综理人文以臻至治其眷注隆重如此尝考翰林之名昉于扬雄所为赋学士大夫亦汉人称谓之常尔虽唐人始以命官所谓待诏供奉北门学士与学士院亦惟以言语文字为职未见其为国家轻重也宋元因之至我朝而任益崇凡议礼制度考文之大柄一以付之论道经邦之辅由此其选而政之枢要史之权衡皆所综焉二诰命词有足征者矣又按永乐末仁宗即位华盖殿大学士杨士竒等进升少保本院以士竒等所授诰进呈上取笔亲增二语曰勿谓崇髙而难入勿以有所从违而或怠顾士竒等曰此实朕心卿其勉之士竒对曰圣徳能容臣等敢不勉昔富弼有言愿不以同异为喜怒不以喜怒为用舍成汤改过不吝所以为圣人愿陛下常以古人为法于戏观于此则上下之交真若元首股肱相须而成一体者又圣子神孙万世之所当鉴也

　　御制箴

　　宣宗章皇帝宣徳七年六月赐御制翰林院箴其文曰廷有司言自周则然后世袭用愈密而重策命所出讲学所资机务之严于度于咨代有贤哲博闻明识克励翼之用光厥职咨尔儒臣朝夕左右必端乃志必慎乃守启沃之言惟义与仁尧舜之道邹孟以陈词尚典实浮薄是戒谋议所属出毖于外心存大公罔役于私昔人四禁汝惟励之献纳论思以匡以益以匹前休钦哉无斁于戱圣言嘉彰万世守官者之所敬遵也今揭于院之后堂朱髹榜字用金涂之

　　公署

　　公署盖为听事而设国朝建官以本院为近侍衙门故公署虽在外而僚属相聚恒在馆阁洪武初建翰林院于皇城内学士而下晩朝即宿其中扁之曰词林其后兼考唐宋制度诏改建于皇城东南宗人府之后詹事府居其次洪武二十六年十月兴工至二十七年十月辛巳告成诏皆赐宴落之今为南京翰林院永乐中行在本院官仍在禁内供奉不别立公署正统七年八月有诏复建于京师长安左门外玉河西岸銮驾库之右而东岸则为詹事府焉命中官陈姓者督工踰年落成正堂三间中设大学士侍读学士侍讲学士公座左为史官堂右为讲读堂首领官房在仪门之外之右学士杨济辈为诗纪其事然同僚相与毎常朝毕本院官立东阁前竢大学士至入阁中讲读史官皆序立圜揖而退五经博士而下揖于阁外出复序立于史馆前亦圜揖揖毕各书公会乃入馆修书史待宣召日昃而出公署惟履任斋宿始一至若掌印官查公移收放俸粮则莅院视事按唐制翰林院在银台之北后复建东翰林院于金銮殿之西因曰銮坡盖随乘舆所在而迁取其便耳正厅曰玉堂中设视草台毎草制则具衣冠据台而坐后以车驾经幸不复如此但存空台而已玉堂云者出于道家之说李肇翰林志言居翰苑者皆谓凌玉清遡紫霄岂止于登瀛洲哉亦曰登玉堂焉然未有榜至宋太宗乃以红罗飞白玉堂之署四字赐之今则虽不尽符然私记徃徃犹曰玉堂视草用故事也

　　朝房

　　本院朝房在午门外右第六区毎候朝则殿阁大学士本院学士讲读官史官皆在焉詹事府朝房在午门外右第十八区毎候朝则詹事少詹事府丞左右春坊官司经局官皆在焉鼓初严各诣左掖棕篷下序坐俟鼓终严而入其后本院学士候朝亦在詹事府朝房盖以侪辈相与之惯故也又有外朝房在长安右门外以待漏云

　　史馆

　　圣祖初建呉国重史事设起居注甲辰年十月以宋濓为之日侍左右纪言动继濓者王祎乐韶凤即大位后呉琳魏观刘季道由明经任郭传由翰林应奉任范常由直学士任蒋学阎钝蒋子杰由举人任熊鼎由考功博士任陈敬由编修任未几革之洪武十四年九月己丑诏复置起居注秩从七品以儒士单仲佑任焉二十四年詹同犹为起居注其后竟废令本院史官专之毎朝则立班纪事入馆则载笔以从书动以为日厯书言以为寳训永乐中王直在翰林犹从事于记注宣徳后寖以废矣今史馆凡十所在东阁之右中藏列圣实录古今书史毎被命修书则本院官日聚集焉常时公会后恒扄钥之无复载笔于其间者成化弘治中臣僚累建言欲复起居注之旧或欲即命史官记时政于其中如宋朝政房之制皆未举行夫世之门生故吏于其所尊事者犹编有语录谈记而矧圣明盛徳大业焜耀如日星而可以无述乎在洪武时日厯寳训常勤删述其旧迹犹有可寻者于戱圣祖之制所当复也

　　印信

　　本院印信系铜铸方二寸四分厚四分五厘九叠篆文其在南京者则加南京二字詹事府亦铜印方二寸七分厚六分左右春坊司经局铜印制度俱与本院同文渊阁别有印其印银铸方一寸七分厚六分其文玉箸篆文也各衙门印皆用于行移中独内阁印惟机密文宗钤封进呈御前开折始用之近世讹传此印为司礼监所夺甚或形诸章奏归咎三杨盖不考之过一至于此

　　文移

　　本院公文凡行六部用呈三品衙门用平关应有行移俱由该部转行其呈关俱有定式见大明会典其它常务则用手本如官吏职役铨注给授散官勲阶则行吏部俸粻则行户部领朝叅牙牌则行礼部闗皂隶柴薪则行兵部之类俱用本院印若左右二春坊司经局毎事惟呈行詹事府然后转行云

　　序秩

　　本院官与詹事府坊局官多互兼职事以品秩尊卑为序若非兼职而同品秩者先书本院官然后及詹事府坊局官如学士则序于春坊大学士及庻子之上侍读学士侍讲学士则序于谕徳之上侍读侍讲则序于府丞中允之上修撰则序于赞善司直之上典籍先清纪待诏先司谏录事通事舍人盖亦然也此为修书考试等事书职名而言若平居相与则惟序齿

　　公私聚会序坐


　　公朝侍坐公燕序坐本院官及詹事府坊局官皆以品级论若候朝入馆阁则学士自为一类讲读官自为一类史官自为一类皆尚齿东宫官僚亦以其类相叅尚齿亦如之见于彭时所记盖天顺以前为然其后座主门生私会皆相宾主李东阳尝曰今之诸曹百执事各有长属以法相视事有禀白可不可则唯唯而退以事当出立受约束于庭已辄俛首去不敢漫及他语其势分悬絶固然莫怪也惟馆阁以道徳文字为事虽师保耆宿位尊而望重亦与后进之士相宾主下上论议誾誾侃侃各中其度情交而义达喜有庆行有饯周旋乎礼乐而发越乎文章倡和联属亹亹而不厌所以汲引成就之意甚厚此词林之盛事也嗟乎势位重则道谊轻而献谀干进之人至矣然则为后进者盍亦自重乎哉

　　翰林记卷一

　　●钦定四库全书

　　翰林记卷二

　　（明）黄佐 撰

　　殿阁大学士

　　洪武十五年十二月戊午仿宋制置殿阁学士以礼部尚书邵质为华盖殿大学士翰林院学士宋讷为文渊阁大学士检讨吴伯宗为武英殿大学士典籍吴沈为东阁大学士文华殿亦设大学士是月辛酉以命耆儒鲍恂余诠张长年皆辞不拜遂以全思诚为之永乐二十二年九月丁酉仁宗昭皇帝増设谨身殿大学士命太子少傅杨荣兼之其序次华葢殿谨身殿文华殿武英殿文渊阁东阁凡六大学士至今因之而文华殿则不常设

　　内阁亲擢

　　洪武之末翰林不及十数人壬午六月太宗即位首诏吏部及本院举文学行谊才识之士授职始闻待诏解缙名稍亲近之召对喜其豪杰敢言益见信用七月侍书黄淮改中书舍人入见上与语大奇之凡侍朝特命与缙立于御榻之左以备顾问上以万几丛脞日御奉天门左室毎夕召语至夜分上或就寝赐坐榻前论议几密同列不得与闻是时呉府审理副杨士奇在翰林充修史官亦有誉望亲擢为编修已而改给事中金幼孜桐城县知县胡俨为检讨寻升缙为侍读修撰胡靖为侍讲编修杨子荣为修撰而改子荣名荣继又升淮为编修九月遂开内阁于东角门内召七人者谕以委任腹心之意俾入处其中专典密务虽学士王景辈不得与焉明日赐织金罗衣各一袭时几务孔殷毎旦奏事退内阁之臣造扆前进呈文字商几务承顾问率漏下十数刻始退十一月升缙为侍读学士靖淮俨皆侍读荣士奇幼孜皆侍讲寻复改靖名广永乐元年九月上御右顺门召缙等谕之曰朕即位以来尔七人者朝夕相与共事鲜离左右朕嘉尔等恭慎不懈皆赐五品公服二年正月七人皆赐二品织金衣且劳之曰天下事咸朕与若等同计非若六卿之分理也三月册立皇太子进缙为学士兼左春坊大学士奉议大夫淮为左春坊左庶子广为右春坊右庶子皆奉议大夫仍兼侍读俨为左春坊左谕徳仍兼侍读荣为右春坊右谕徳仍兼侍讲士奇以本官兼左春坊左中允幼孜以本官兼右春坊右中允各赐袍笏九月俨出为国子祭酒四年缙坐亊去广遂进学士兼左春坊大学士奉政大夫五年二月淮进右春坊大学士仍兼侍读寻进学士仍兼右春坊大学士士奇进左春坊左谕徳幼孜进右春坊右谕徳俱奉训大夫仍兼侍讲十二年淮坐事去十四年四月广进文渊阁大学士荣幼孜进学士三人仍兼春坊原职十五年二月士奇进学士仍兼春坊原职十六年五月广卒十八年闰正月命荣幼孜并为文渊阁大学士兼学士十九年正月改士奇为左春坊大学士终永乐之世内阁之臣不过五品而华盖等殿大学士亦不复设盖虽不崇以穹秩然皆出于亲擢寄以天下大政而且谏行言听得以奏其启沃之功此所以为儒者之至荣也英宗复辟思复永乐之旧时修撰岳正毎开口论大事以世务自许上亷知其名吏部尚书王翱亦荐之天顺元年六月召见文华殿上遥见遽曰好旣升陛登殿连曰好好问年若干对曰四十上曰正好问何处人对曰漷县上曰又是此北方人问治何经曰尚书上曰是书经尤善问何科进士对曰正统十三年上益喜曰又是我所取者乃顾谓曰今用汝内阁叅预机务凡事为朕主张许彬老矣不足恃也正顿首辞至再乃出赴阁九月上御文华殿召太常少卿兼侍读彭时入见令近榻前问曰汝是正统十三年状元耶对曰不才误蒙圣恩拔擢至今感戴不忘因叩头三又曰第二名是陈鉴第三名岳正时对曰是又问今年几何对曰臣犬马之齿四十二上笑曰正好用出外吃酒饭去时叩头而已命下着文渊阁办事盖前此未尝无亲擢者而其事弗传观此则列圣礼重儒臣之意赫赫犹目前也咨询必及其年者岂不以老成谋国必有壮猷新进少年或至败事与用人慎始如此真可为后世之法

　　内阁视事坐次

　　殿阁大学士虽设自洪武中然同在内阁视事则自永乐初年始其坐次不敢正席者以车驾所尝临故也天顺中大学士李贤疑与外衙门同将欲正席而坐同列彭时不可乃止时尝记其事曰文渊阁在午门之外迤东文华殿南面砖城凡十间皆覆以黄瓦西五间中揭文渊阁三大字牌扁牌下置红柜藏三朝实録副本尽前楹设凳东西坐余四间皆后列书柜隔前楹为退休所李公自吏部进以傍坐不安令人移红柜壁后欲设公座予曰不可闻宣徳初年圣驾至此故不设公座李曰事久矣今设何妨予曰此内府也亦不宜南面正坐李曰东边食处与各房却正坐如何予曰此有牌扁故为正彼皆无扁故也李曰东阁有扁亦正坐何必拘此予曰东阁西面非正南也李词气稍不平曰乌有居是官而不正其位乎予曰正位在外诸衙门则可在内决不可如欲正位则华盖谨身武英文华诸殿大学士将如何耶盖殿阁皆至尊所御原设官之意止可侍坐以备顾问决无正坐理李语塞然意犹未巳踰数日上遣太监傅恭送范铜饰金孔子并四配像一龛来敬置于中间又数日遣太监裴富送圣贤画像一副来悬于龛后壁上乃罢不设焉

　　叅预几务

　　内阁叅预几务虽肇自文皇践阼之初然职惟大学士曁学士而已永乐二十二年八月仁宗继统以文渊阁大学士杨荣等辅导东宫积有年劳于是升荣为太常寺卿金幼孜为戸部右侍郎俱兼前职杨士奇为礼部左侍郎兼华盖殿大学士起前左春坊大学士黄淮为通政司通政使兼武英殿大学士四人俱掌内制不预所升职务内阁带三品官衔始此上毎退朝还宫遇有几务须计议者必亲御翰墨书荣等姓名识以御寳或用御押封出使之规画荣等条对用文渊阁印封入人不得闻九月加士奇少保仍兼前职荣太子少傅兼谨身殿大学士幼孜太子少保兼武英殿大学士内阁位至三孤始此尊师重傅之礼至是极矣十一月士奇复进少傅兼职如故洪熙元年正月淮进少保戸部尚书士奇进兵部尚书幼孜进礼部尚书俱兼大学士如故内阁带尚书官衔亦始此是年闰七月宣宗即位罢弘文阁命太常寺卿兼学士杨溥与士竒等同视事宣徳元年三月升行在礼部右侍郎张瑛为左侍郎兼华盖殿大学士九月淮致仕二年二月升行在户部左侍郎陈山为本部尚书兼谨身殿大学士瑛亦进本部尚书兼职如故二人者东宫旧僚也自是毎新朝必晋陟侍从谓之从龙恩云然山与瑛皆不厌人望山直内阁无何被踈斥即致仕去久之瑛亦改南京礼部尚书六年十二月幼孜卒九年八月溥进礼部尚书兼职如故九月瑛起复入见上老之留为尚书兼大学士仍前衔几务不复得与闻英宗之嗣位也在东宫未及出阁讲学故无推恩者正统元年七月瑛卒三年四月士竒暨荣俱进少师兼职如故溥进少保兼武英殿大学士内阁以实录成进官始此五年七月荣卒九年三月士奇卒十一年二月溥卒于是老成尽矣是时侍讲学士陈循进戸部左侍郎兼学士入阁叅预几务侍读苗衷侍讲学士髙榖马愉侍讲曹鼐以经筵日讲官命与循同视事未几鼐进学士又进吏部左侍郎兼学士衷进兵部左侍郎兼侍读学士愉进礼部右侍郎榖进工部右侍郎俱兼侍讲学士愉寻卒十四年八月鼐扈从北征没于土木之难景帝以郕王监国擢修撰商辂彭时入阁办事及即位藩府旧僚推恩官止侍郎不得厕内阁而循榖各进本部尚书兼学士时皆进侍读时以忧去又擢户部右侍郎江渊兼学士入阁叅预几务寻又以命礼部左侍郎俞纲纲在内阁三月改南京礼部去盖朝廷欲修文皇故事故擢用诸人然进退亦颇轻矣景泰元年二月衷进本部尚书兼学士寻致仕九月辂进学士十一月以礼部左侍郎王一寜国子监祭酒萧镃各兼学士俱入阁叅预几务寻加循少保兼文渊阁大学士榖少保兼东阁大学士仍兼尚书如故四月命循榖俱兼太子太傅升渊一寜镃俱太子少师辂兵部左侍郎学士兼左春坊大学士一寜寻卒十月命太子太保兼都察院左都御史王文入阁办事外官不由翰林得叅预几务者始此初文与中官王诚结为兄弟谋入阁尝私以语髙榖会中旨增内阁员陈循举萧维祯榖遂举文奏上果用文人皆骇愕四年二月命文为太子太保吏部尚书兼学士寻加少保兼东阁大学士尚书如故七年五月改循兼华盖殿大学士榖文俱兼谨身殿大学士镃进本部尚书兼职如故英宗复辟天顺元年正月命都察院左副都御史徐有贞兼学士入阁叅预几务有贞始名珵由侍讲升任以迎复功故有是命是日升太常寺卿许彬为礼部左侍郎兼学士与有贞同视事明日升有贞为兵部尚书兼职如故诏罪谋立襄藩者王文伏法陈循江渊谪戍萧镃商辂发为民盖事闗社稷有所不得已故也又明日升大理寺卿薛瑄为礼部右侍郎兼学士入阁叅预几务又数日榖致仕去三月命吏部右侍郎李贤兼学士入阁叅预机务有贞为奉天翊运推诚宣力守正文臣特进光禄大夫封武功伯兼东阁大学士寻改兼华盖殿大学士掌文渊阁事曰掌文渊阁事有贞所自署也阁在御府大内非人臣所可掌识者讥之矧非军功而冐封爵固占知其不终矣寻进贤为本部尚书兼官如故五月彬瑄转左侍郎仍兼职六月命通政司左叅议兼侍讲吕原继命修撰岳正俱入阁叅预机务有贞贤坐事左迁贤为吏部左侍郎瑄遂致仕去瑄制行纯悫邃于理学其去也盖见几而作云七月有贞革爵逺窜彬坐黜复贤官视事如故永乐中胡俨自内阁出不复再入再入自贤始也正寻坐事去九月命太常寺少卿兼侍读彭时复入阁叅预机务十二月时进兼学士改原为侍读学士二年五月原进学士六年七月加贤太子太保八月原以忧去十一月卒七年二月升詹事府詹事陈文为礼部右侍郎兼学士入阁叅预机务十一月召正还八年正月宪宗嗣位三月复正原职不预机务加贤少保兼华盖殿大学士尚书如故文吏部左侍郎时吏部右侍郎仍兼原职十月时进兵部尚书成化元年三月文进礼部尚书二年十二月命太常寺少卿兼侍读学士刘定之入阁叅预机务是年贤以忧去夺情起视事寻卒三年三月复商辂原职视事如故八月文时俱加太子少保仍前尚书兼文渊阁大学士定之进工部左侍郎兼学士四年四月文卒十月辂进本部尚书定之转礼部左侍郎俱兼职如故七年六月定之卒十一年正月时进少保三月卒四月辂进文渊阁大学士十二年六月加太子少保改吏部十三年二月进兼谨身殿大学士十四年辂致仕去加少保终成化之世又有刘珝万安刘吉尹直彭华弘治中则徐溥丘浚刘健李东阳谢迁正徳中则焦芳刘宇曹元王鏊刘忠杨廷和梁储费宏靳贵杨一清蒋冕毛纪若芳与宇元由逆瑾进者也其末也惟廷和惟储惟冕惟纪得奉遗诏翊新政焉以近事尚在人耳目不复悉记夫内阁密勿之地寄以几务即邹孟氏之所谓亲臣也始虽以待儒彦而其后则元老巨寮为天下具瞻者乃得与焉非惟亲臣亦重臣也百余年来政治之枢要实在于此国朝不设丞相而世以宰相称之过矣嗟乎用非其人固足以覆餗然或不见亲且信焉虽有真儒安所宣其效哉

　　传旨条旨

　　唐宋以来传旨属之执政故有所谓三旨宰相者若臣寮奏章凡有所批荅皆臣下代言中书省及集贤院翰林院学士专之国朝始犹设中书省丞相政事由之以出纳其后革去分任五军九卿衙门中外奏章皆上彻睿览毎断大事决大疑臣下惟面奏取旨有所可否则命翰林儒臣折衷今古而后行之故洪武中批答与御前传旨为一事当笔者所书即天语也永乐洪熙二朝每召内阁造膝密议人不得与闻虽倚毗之意甚专然批答出自御笔未尝委之他人也宣庙时始令内阁杨士竒辈及尚书兼詹事蹇义夏原吉于凡中外章奏许用小票墨书贴各疏面以进谓之条旨中易红书批出上或亲书或否及遇大事大疑犹命大臣面议议旣定即传旨处分不待批答当时公移毎书曰某学士某传于某殿某门钦奉圣旨即孝宗谓大学士刘健曰先生辈亦传得旨是也自正统后始专命内阁条旨然中毎依违或径由中出是时上方幼冲委政宦官王振一至于此上下蒙蔽乃及土木之难英宗复辟毎事与内阁面议然后批行弘治末上揽干纲内阁条旨多出御笔事渉重大至厪宣问几复祖宗之旧正徳时批荅大率与正统相类今之建议者徒知批荅当依内阁所条而不知有面议传旨故事或误以条为调和之义也审尔则是漫无可否以听上裁惟恐见忤矣岂所望于以道事君者哉茍利社稷死生以之可也

　　密疏言事

　　内阁密务有难扬言敷奏者太宗许宻封进呈谓之密疏永乐十七年十二月乙丑学士杨荣密疏进言十事皆斥五府六部三法司积弊太宗览而嘉之密谕荣曰汝言实切时病但汝为腹心之臣若遽进此言恐羣臣益相猜疑不若使慎密御史言之于是得监察御史邓真畀入奏众皆股栗免冠请罪诏诸司即日悛改怙终者不赦盖荣所为奏留中真则受其意者也仁宗初即位兵部尚书李庆言于上曰民间马畜蕃甚已散之军伍尚余数千请令朝觐官领之少苏民力大学士杨士竒独密奏谓朝廷求贤任官今乃使养马而课责与民同非贵贤贱畜之意明日面请内批罢其事不报明日又入对请罢上曰吾偶忘之当即批出不爽也午刻上御思善门召谕曰批岂真忘之念卿孤立为众所伤不欲因卿言而罢耳今有名矣出示一章乃陜西按察使陈智所言者命士竒据此草勅止之已领者准洪武中官员乘例不责生息亏损不责偿未给者止勿给复谓曰继今令有不便惟密与朕言李庆辈不识大体不足语也二十二年十一月学士杨溥密疏言事上嘉纳御札奬谕之曰览卿所奏为国家之计诚合朕心但望卿始终如一知无不言相朕致治以承天休感卿忠恳特用酬报今赐卿彩币一双钞一千贯卿其领之夫机事不密则害成上所以委曲为之处者如此而又宠以旌赏真可谓一徳一心矣其后内阁言事循此例类用题奏揭帖不宣闻于外云天顺癸未空中有声大学士李贤密奏曰传言无形有声谓之鼓妖上不恤民则有此异因条不便于民者十事上皆从之即诏天下贤又请罢江南所造缎疋磁器清锦衣卫囚止各邉守臣进贡下畨所遣使臣停中外买办采办上不从贤执之数次止取前十条行之左右见贤力争皆寒心同列亦为贤惧贤曰古之大臣知无不言今虽不能尽然至于利害繋国家安危者岂可黙黙以茍禄位然上圣明亦不以为忤也盖尝论之嘉谋嘉猷入告于内与扬言敷奏者不同必利害繋国家安危而后言之又与争一事之得失陈一时之利害者不同内阁事功称三杨一李然其所遭际可考也夫惟声色不动而诚意潜孚阅歴旣多而识见素定乃可以当此然亦难矣岳正在内阁尝宻言吉祥石亨罪恶二人谮之被黜有士人告之曰先生犯孔子戒矣问之云何则曰未信而谏是也正曰初上用我左右责任教诫甚至敢不尽心若子以谏官处我则恐未然夫正之言诚是也沃心之论造膝之谋初不事于表暴而天下自阴受其赐此内阁之所以异于谏官也若先朝之委任杨李真可以为万世之法

　　会议

　　宣徳以前毎有政事与羣臣面议正统十年始命内阁官与六部都察院通政司大理寺堂上官六科掌印官会议遂为例徐有贞曰景泰四年十月上以河决沙湾久弗克治集左右丞弼暨百执事之官于文渊阁议举可以治水者佥以有贞应诏即其事也叶盛曰凡中外陈奏皆礼部于内府会议礼部侍郎宣言其要诸部院正官面决可否自正官外更无出一言者天顺中罢之近例凡朝廷有大事当会议者该部奏请如合会儒臣则本院詹事府左右春坊司经局及国子监皆预

　　缮冩疏章

　　太宗时内阁进学者二十八人皆面稽而身教之王英王直徳器才学尤为侪辈所推首擢为修撰以皆慎密可任并入秘阁书进呈机密奏疏永乐末累擢至讲读学士盖尝试以为大用之地云宣宗时复增左春坊大学士曽棨俾入直未几棨卒二王亦出理部事缮冩章疏之任遂废

　　书办

　　大明会典云凡内阁所掌制勑诏旨诰命册表寳文玉牒讲章碑额及题奏揭帖等项一应机密文书及王府勑符底簿皆制勑房书办文官诰勑及畨译勑书并四裔来文揭帖兵部纪工勘合底簿等项皆诰勑房书办各用中书舍人等官于本院或各该衙门带俸遇有升迁仍旧供职其有堪别用者亦从吏部推举

　　内阁严禁

　　袓宗规制严内阁之禁凡一应官员闲杂人等不许擅入违者治罪今内阁门额悬挂圣旨叶盛云文渊阁宥密之地外臣非公事不能至迁升机宜无敢泄者杨文贞文定文敏三先生典型尚存文贞间遇知己或问近日外间有何事或某事便否亦甚鲜也后来者则有稍稍传闻于人甚而方面官见辞后必造谒或举子入考文字又甚而造膝之言代言之笔不待莫出禁门而已徧告多人矣此盖指景泰中之用事者故云然

　　官员入见

　　凡本院官入见内阁必先使孔目通姓名而后见初授官谢恩后入见例留饭可斋杂记云予官修撰谢恩后偕同年陈缉熙岳季方诣阁下见曹陈苖髙四先生遂留早飡酒饭随光禄寺所供不增设诸先生笑曰此是本院故事儒官清淡只如此盖以寮友待之也其后内阁官尊或有座主门生之分遂令六品以下揖于阶下五品及詹事府官送迎如寮友礼若朝见及冬至正旦行礼后不暇易服徃见焉非公事不复至或议朝政质问可否使孔目请入乃入外官入见亦以公事会典所载凡各衙门领勑官员俱赴内阁会有勑书方赴鸿胪寺报名辞朝领勑其它则国子监官送书课提督四夷馆送畨译文字之类具有定规云

　　弘文馆阁

　　洪武三年四月庚辰置弘文馆设学士一员及校书郎等官九年闰九月定官制遂罢之居是职者刘基詹同罗复仁胡铉也仁宗在东宫潜心问学及即位建弘文馆于思善门外盖法圣祖遗意永乐二十二年八月命本院学士杨溥掌之与侍讲王进时承顾问讨论经籍又擢编修杨敬给事中何澄俾预焉又起用检讨陈继凡在阁者五人上尝临幸讲论经史不倦洪熙元年闰七月溥等奏纳弘文阁印各还原任宣宗可之仍命溥与杨士竒等同治内阁事正徳初建议者谓宜仿弘文阁故事命侍从文学之臣更畨入直或召天下之文学而恬退者一二人如起用陈继之例听政之暇游息之间特至阁中畧去威严从容访问或讲经书或论古今成败有暇则至不必拘其时有疑则问不必严其礼如是则圣学缉熙义理纯熟凡百玩好自不暇及而所召必皆一时之闻人则亦可以收拾天下之遗才矣此亦复祖宗君臣同逰之渐也惜论建未及上徒付之空言而已

　　东阁储用

　　正统丁卯诏选本院官之有誉望者入东阁读中秘书修撰刘俨商辂编修陈文吕原等凡十人且命之侍经筵日在内府进学不倦盖储之以待大用也其后多入内阁为名臣者然非职掌之旧殆与庶吉士同矣

　　翰林记卷二

　　●钦定四库全书

　　翰林记卷三

　　（明）黄佐 撰

　　荐举

　　圣祖之靖元乱也干戈未定即大召四方名儒随所在馆谷之使各以其所知荐戊戍十二月辟儒士范祖干叶仪命为咨议己亥正月克婺州分置中书省召儒士许元胡翰十余人皆会食省中日令二人进讲经史敷陈治道及克处州又有荐青田刘基龙泉章溢丽水叶琛金华宋濓者即遣使以书币征之庚子三月至建康入见甚喜赐坐从容与论经史及咨以时事深见尊宠既而命有司即所居之西创礼贤馆以处之始置儒台校理以官儒臣时朱文忠守金华复荐王祎王天锡至皆用之寻建尚宾馆以待荐举至者丙午年置博士厅设博士一人典籖十余人以备顾问博士则许瑗许存仁典籖则刘秩鲍颖吴毅刘辰黄晳徐颖之属侍从文学职寔权舆于此及置翰林院则擢诸儒之最有文行者任焉洪武六年复大征天下儒士浙江叅政徐本首以桂彦良荐待诏阙下奏对称旨擢太子正字未几浙江布政使安然等以怀逺县教谕王景等荐既至命日直翰林随班见赐燕西序七年学士宋濓侍上登武楼赐坐问及宿学之士濓以会稽郭传对上索其文览之称善即日召见谨身殿称旨擢应奉翰林文字十年上闻金华儒士呉沉名侍臣复荐之十月召见称旨以为待制十三年五月典籍戴安荐儒士杨良卿王成季刘仲海邹鲁狂编修呉沉荐儒士呉慎明教授童冀典籍呉伯宗荐儒士宋季子皆降勅召之十五年复征耆儒隠逸侍臣张宁以宛平儒士董伦荐召至以为太子赞善大夫赐冠带是年置谏院官十月以耆儒刘靖为谏院左司谏兼左春坊左庶子闗贤为右司谏兼右春坊右庶子赵肃为谏院左正言兼左春坊左谕徳何显周为右正言兼右春坊右谕徳十七年七月下诏征贤耆儒汪仲鲁至自婺源司礼司引见上举西伯戡黎篇命之讲释称旨授左春坊左司直郎又数日刘三吾至自茶陵入见上喜其庄重宏博甚礼重之即拜左春坊左赞善未几擢本院学士十八年三月开进士科始定进士入翰林之制自此荐举者乃不轻授云永乐初本院员少上命侍臣更荐引之于是首荐擢审理副杨士竒为编修继擢儒士曽日章为侍读助教邹缉为侍读改给事中金幼孜王洪桐城县知县胡俨为检讨应天训导王汝玉芜湖训导张伯颕为五经博士皆异数也自后惟于进士及庶吉士内擢用宣徳七年大学士杨士竒荐交址南灵州知州黎恬文学操行可任近侍遂拜右春坊右谕徳恬既至不副舆论江西人在翰林者或咻之乃求归其乡自是荐举进者益罕矣天顺二年忠国公石亨大学士李贤交荐抚州处士呉与弼召以为左春坊左谕徳固辞不拜成化十八年广东布政使彭韶廵抚两广都御史朱英交荐新会举人陈献章既至吏部欲试之以疾辞自陈患病乞归侍养诏授检讨待亲终病愈仍来供职献章即与弼门人也后累被荐皆被诏不行二人者皆以理学鸣于时隠居求志天下髙之窃谓科目未足以尽天下之贤才矧岩居川观抱道不售与就试有司而屡黜者岂无其人乎荐举之典诚不可废也

　　进士铨注

　　洪武初年本院官皆由荐举进四年辛亥虽设进士科未有入翰林者十八年三月丙子以第一甲赐进士及第丁显练安黄子澄为修撰第二甲赐进士出身马京齐麟等为编修呉文等为检讨皆出简用不由选法命下吏部惟铨注而已后遂为例二十一年策进士以第一人任亨泰为修撰第二人唐震第三人卢原质为编修着为令至今因之二十四年则许观张显宗呉言信二十七年则张信景清戴徳彛三十年则陈■〈安阝〉尹昌隆刘谔是年六月覆试则韩克忠王恕焦胜革除庚辰科遵洪武乙丑之例第一甲胡广王艮李贯皆修撰第二甲呉溥杨子荣杨溥刘现皆编修永乐二年进士第一人曽棨擢修撰第二人周述第三人周孟简仍皆编修则复遵戊辰之令也四年林环陈全刘素九年萧时中苖衷黄晹十年马铎林志王钰十三年陈循李贞陈景着十六年李骐刘江邓珍十九年曽鹤龄刘矩裴纶二十二年邢寛梁禋孙曰恭宣徳二年马愉杜宁谢琏五年林震龚锜林文八年曹鼐赵恢锺复正统元年周旋陈文刘定之四年施盘杨鼐倪谦七年刘俨吕原黄谏十年商辂周洪谟刘俊十三年彭时陈鉴岳正景泰二年柯潜刘升王■〈亻与〉五年孙贤徐溥徐辖天顺元年黎淳徐琼陈秉中四年王一夔李永通郑环八年彭教呉釴罗璟成化二年罗伦程敏政陆简五年张升丁溥董越八年呉寛刘震李仁杰十一年谢迁刘戬王鏊十四年曽彦杨守址曽追十七年王华黄珣张天瑞二十年李旻白钺王敕二十三年费宏刘春涂瑞弘治三年钱福刘存业靳贵六年毛澄徐穆罗钦顺九年朱希周王瓒陈澜十二年伦文叙丰熙刘龙十五年康海孙清李廷相十八年顾鼎臣董玘谢丕正徳三年吕柟景旸戴大宾时大学士焦芳用事第二甲第一人焦黄中芳子也有中旨以黄中及第三甲胡缵宗俱为检讨及黄中之败也缵宗亦坐贬六年杨慎余本邹守益九年唐皋黄初蔡昻十二年舒芬伦以训崔桐十六年杨惟聪陆釴费懋中盖自永乐以来进士得铨注者惟第一甲而二甲三甲必改庶吉士乃得铨注云

　　庶吉士铨法

　　庶吉士之选始自洪武十八年乙丑上以诸进士未更事欲优待之俾观政于诸司俟谙练然后任之其在本院承敕监等近侍衙门者采书经庶常吉士之义俱改称为庶吉士其在六部及诸司者则仍称进士云是科本院庶吉士则陈淇等吏科则杨靖等戸科则郭资等礼科则徐旭等然其详则不可考矣二十一年可考者惟解缙黄金华为中书吉士永乐二年因之本院庶吉士取数十人择二十五人暨首甲三人俾进学内阁周忱自陈愿与其列遂增忱二十九人命学士解缙领其事上亲教之五年丁亥首擢王英王直为编修十年壬辰又擢罗汝敬余鼎彭汝器为编修余学夔为检讨杨相刘钦章敞陈敬宗沈升李时勉段民倪维启吾绅杨勉等俱刑部主事盖上意欲作养积久因其成材次第擢用然急于进者或觖望焉故相等皆除刑部四年丙戌庶吉士陈孟洁曽春龄辈卒于京师或以教习已近十年为言上怒于是张叔颕等皆除府通判九年辛卯二甲庶吉士钱习礼陈璲黄寿生陈用刘永清等教习未久皆擢检讨十年壬辰庶吉士方复等擢除莫考十三年乙未庶吉士王翱擢大理寺左寺正宋琰郑雍言髙榖张益俱中书舍人黄仲芳等授知县惟曹义授编修许彬刘麟应连智授检讨十六年戊戌庶吉士周叙董璘习嘉言杨珙尹凤岐陈询俱授编修余皆授诸司官有差十九年辛丑二十二年甲辰不可考宣徳中合三科进士选入翰林为庶吉士者二十八人萧镃萨琦赖世隆呉节江渊徐珪林补授编修王玉王振姜洪李绍何瑄授检讨董镛等授知县是年犹有选入六科近侍诸衙门者正统元年丙辰庶吉士王鉴等十四人除擢莫考自是以后始定庶吉士止入翰林然四年七年十年进士皆不选至十三年戊辰始纯选北方及蜀产者二甲万安刘吉刘珝李泰授编修三甲邢让李本授检讨尹旻等授给事中监察御史王恕授大理寺评事景泰二年二甲呉汇周舆戚澜刘宣杨守陈王献童縁授编修三甲张业江朝宗授检讨刘清等授给事中五年二甲丘浚彭华牛纶扈直授编修耿裕等授给事中三甲陈政等授御史天顺四年二甲张元祯汪谐刘健授编修三甲周经郑纪张颐授检讨八年二甲李东阳倪岳焦芳陈音谢铎授编修三甲傅瀚张泰呉希贤授检讨成化二年三甲林瀚章懋李杰黄仲昭宋应奎商良臣授编修三甲庄■〈日上永下〉授检讨四年二甲费誾尹龙乔维翰王臣授编修十四年二甲梁储张澯杨杰敖山刘中于材徐鹏邓焲江澜马廷用授编修三甲刘机张芮杨廷和杨时畅武卫授检讨庶吉士之留官在翰林者至是盛矣二十三年二甲程楷蒋冕黄穆傅珪华峦呉俨罗玘苏葵授编修三甲李逊学石珤毛纪授检讨弘治六年二甲顾清沈焘呉一鹏汪俊周玉黄澜授编修三甲薛格授检讨九年二甲濮韶陈霁叶徳贾咏授编修三甲汪伟王九思刘瑞授检讨十五年二甲鲁铎温仁和李时滕霄毕济川何瑭授编修三甲周祯盛端明授检讨十八年二甲崔铣严嵩湛若水陆深翟銮徐缙授编修三甲段炅穆孔晖孙绍先易舒诰张邦竒授检讨正徳三年二甲第四人刘仁宇之子也逆瑾传中旨并其上二名邵鋭黄芳及第三甲李志学韩守愚凡五人为庶吉士数月即拜锐芳仁为编修瑾败仁黜锐芳皆坐累左迁云六年二甲许成名刘栋张璧应良尹襄刘朴费宷张潮王思孙承恩刘泉林文俊孙绍祖授编修三甲金皋呉惠郭维藩王元正陈寰张衍庆边寭授检讨十二年二甲汪佃余承勋黄易江晖刘世盛叶桂章叶式马汝骥王三锡陈沂邝灏授编修三甲张星萧与成林时季方汤惟学授检讨二科庶吉士留用之多前此所未有也十六年二甲廖道南江汝璧童承叙黄佐王相王同祖王用宾授编修盖自宣徳以前兼授部属中书等官正统间始有授科道者成化后不授中书正徳辛未丁丑止授科道而无部属辛巳乃复兼授焉祖宗时最重是选虽二甲第一人及礼部第一人或选而不预或预而不留其严如此丘浚尝谓毎科不必多选所选不过二十人毎选不必多留所留不过三五辈其言诚是也然必有通融之术而后可以免遗材之叹文皇帝之久于教习也盖欲尽使之积学以待问蓄徳以充位而后己未尝遽出之前辈谓翰林官惟首甲即除授选为庶吉士者逺则八九年近则四五年而后除授有不堪者乃改授他职世以职清务闲称翰林为玉堂仙好事者因称一甲三人为天上生仙余为半路修行亦切喻也观此可见今公署教习不过三年即评品而去留之使有晩成者出乎其间曷由进哉窃谓当体文皇帝之意该授科道部属等官有志进学者许自陈愿就近侍他职如高榖辈授中书舍人之例榖后以学行独优升司直郎遂入翰林为侍讲宜着为令庶使华国之儒不至有遗而祖宗之制因可复也

　　纂修擢用

　　洪武六年十二月以儒士朱右赵埙朱濓孙作为编修以纂日厯故也作辞不拜明年五月日厯始成云纂修擢用盖自此始洪武末年充修史官者有教谕等官王景高让具勤赵友士端孝思张秉彛唐畊叶惠仲胡仲昭等景即拜侍读余各除主事及王府官永乐初修高庙实録成以太常寺博士钱仲益知县杨觏梁潜王褒为修撰国子助教王达给事中朱纮为编修行人蒋骥为检讨国子博士金玉铉为五经博士晋府伴读苏伯厚为侍书教谕解荣刘宗平为待诏誊録生员金寔为典籍亦有京职擢为外任及止改本职者皆上所裁故也迨重修高庙实録及修四书五经性理大全永乐大典等书成主事李时勉陈敬宗等擢侍讲等官有差其后纂修擢用者主事刘球陈叔刚改侍讲御史邵宏誉改编修然或不擢入翰林者亦多自是纂修专用本院官此例遂废

　　擢用孝徳

　　洪武二十六年八月上闻浦江郑氏累世同居家范惟笃伦理里人王氏效之思选用之以风励天下乃征二家子弟年三十以上者诣阙既至令自推举乃以郑济为左春坊左庶子王懃为右春坊右庶子徐州民权谨十歳丧父哀毁几絶洪武中以荐知乐安县进光禄寺署丞迎母就养母疾吁天求以身代母年九十卒负土成坟庐墓三年哭泣不辍事闻召拜文华殿大学士洪熙元年三月也谨固辞不称朝廷不允欲以风励天下之为人子者寻改通政司右叅议致仕仍旌其门曰孝行云诗有之曰有冯有翼有孝有徳以引以翼祖宗之用贤盖本乎此后之官近侍者动以文墨自矜炫或罔修于家庭独何心哉

　　擢用直谏

　　洪武十五年二月以福建儒士沈士荣为待诏士荣抗疏言天下事谓当修徳省刑且请给笔札条列事宜或入侍左右剧论庶事上以其鲠直赐手诏褒谕之故有是命十六年十月秀才周焕奎高孟文入见召对时事剀切上大喜皆擢为检讨二十六年十一月天下学职入觐者咸命侍朝或试文辞询问经史及民间政事得失在列者多应对不称旨独秦州训导门克新敷奏亮直擢左赞善绍兴府学教授王俊华以善文辞擢右赞善召二人谓之曰吾所以左克新而右俊华者重直言故也皆悚然悦服他日侍臣李思廸马懿顾问黙黙则黜之嗟乎圣祖之诒谋逺矣

　　擢用耆俊

　　太祖尝曰古之老者虽不任以政至于询咨谋谟则老者阅歴多而闻见广达于人情有可资者故洪武中多擢老成之士官以本院及为东驾辅导时耆儒刘靖闗贤为庶子赵肃何显为谕徳世拟诸四皓学士刘三吾文渊阁大学士朱善左司直郎汪仲鲁皆年踰六十时承顾问翊赞东宫趋朝则同班赐坐则联席衣冠俨雅修洁人望而敬之时称翰林三老洪武十九年七月诏举经明行修练达时务之士年七十以下者郡县礼送京师上曰比来有司不体朕意士有耆年便置不问岂知老成古人所重文王用吕尚而兴穆公不听蹇叔而败伏生虽老犹足传经岂可槩以耄而弃之也若年六十以上七十以下者当置翰林以备顾问太祖之诒燕如此故百余年来任用老成臻于至治有非前代可及者

　　征聘隠逸

　　处士呉与弼之见荐也天顺元年十月上遣行人曹隆赍诏起之勅有曰渴望来仪以资启沃二年五月壬寅至京师上诏大学士李贤问曰与弼授以谕徳何如对曰可然谕徳有左右上曰与之左遂授左春坊左谕徳与弼上疏固辞上召入文华殿从容顾问寻遣使赐纱罗羊酒柴米有旨朝廷久闻高谊特用征聘今惠然逺来朕甚嘉悦然币以将诚官以命徳礼非过也不允所辞或劝就职与弼曰浅陋之学衰病之躯岂堪任使敢窃禄哉再疏辞有旨固知本心不干禄仕亦不烦以冗务特处以宫僚之职不必再辞戊申大学士李贤请旨召入内阁讲中庸己酉二疏辞且请阅中秘书有旨固辞虽得难进之义揆之中道无乃过乎欲观秘书可勉就职丙辰令其子瑮赴吏部告疾七月庚寅四疏终辞奉旨既年老有病不能供职准辞丙申进封事十策一曰崇圣志二曰广圣学三曰隆圣徳四曰子庶民五曰谨教令六曰敦教化七曰清百僚八曰齐庶政九曰广言路十曰君相一徳同心己未召入文华殿上眷注无已丁宁纂修书籍赉以银币给以月廪复遣行人王惟善送归仍赐诏褒嘉示以拳拳至意与弼既辞上令中官传旨勅惟善曰天气近寒呉与弼年老一路好生看顾莫教他费力圣主褒贤之盛节大臣推贤之盛举于是乎至矣

　　録用圣贤后裔

　　洪武六年四月孔子五十五世孙孔克表以学行举入见上与语经史皆称旨拜修撰兼国史编修官永乐以后累举象贤世禄之典颜子孟子周子程子朱子后裔择宗子以闻皆授世袭五经博士惟居乡给俸以奉祭祀而已景泰时诚意伯刘基后裔亦援此例得世袭五经博士弘治中孔子嫡派在浙江衢州者有司以宗子孔彦绳奏闻诏授世袭五经博士寻改刘基之后为指挥于是崇道酬勲之意始昭然矣

　　任子

　　洪武九年六月上谓学士承旨宋濓曰朕以布衣为天子卿亦起草莱列侍从为开国文臣之首俾世世与国同休戚不亦美乎趣令取子孙官之屡辞谢不敢有诏不允遂征冡子瓒之子慎为殿廷仪礼司序班未几复召仲子璲除中书舍人上时政暇辄命题试璲与慎而戒勅之上笑与濓曰朕为卿教子孙濓或奏事久称倦上命璲慎共扶下殿父子祖孙三世皆官内庭当世以为异事后复録濓之孙怿为本院侍书云永乐中学士胡广卒诏以其子穜为检讨累选至修撰洪熙时尚书兼詹事金忠之子达擢检讨以乏文学赐归依亲读书正统末改给事中尚书王直之子■〈禾资〉亦荫检讨大学士杨士竒杨荣则皆荫尚寳丞及中书舍人自是遂为定制无任翰林者孝宗眷注大学士丘浚辈官其后多至三四人皆出圣意然或有援以陈乞者矣独宣徳中大学士金幼孜疾革士竒荣问之惟言受国家恩重上无益朝廷下无益生民复何言傍或启之请身后之泽者则正色曰为子弟求禄君子所耻此其最可称者也

　　改擢

　　本院官祖宗时不轻改擢学士官虽五品序秩于尚书之上洪武三年七月丙申以太常寺卿魏观为侍读学士六年四月丙辰以兵部尚书乐韶凤为侍讲学士吏部尚书詹同为学士承旨仍兼吏部尚书八年三月以广西按察司佥事答禄与权为修撰十三年五月癸丑以山西右布政赵新为修撰十五年十一月戊午以礼部尚书邵质为华盖殿大学士十六年十月以佥都御史茹太素为检讨琼州府知府赵瑁为谕徳三十四年九月以左佥都御史凌汉为左赞善盖本院自革承旨之后为五品衙门在外庶寮以学行着闻而超擢者品秩大都由尊改卑盖崇儒右文之体当如是也永乐初进太祖实録列纂修官职名犹先学士王景而后及礼部尚书李至刚其尊重可知曾棨以状元及第事太宗将二十年始得侍讲学士上顾左右谓曰曾棨与学士矣意犹谓其得之早也然则庶寮之改擢讵可轻哉是时燕邸左长史金忠不得厕名翰林惟拜工部右侍郎宣宗虽擢陈山张瑛入翰林以尝为詹事府旧寮之故也未久即斥去景帝兴自郕邸其左长史仪铭亦官止礼部左侍郎未有遽擢为学士者其后一日拜六学士时人以为名器之滥兵部尚书陈汝言谓人曰昔十八学士登瀛州今六学士同登何谓多邪此景帝之治所以不终也窃谓慎重名器当自本院始叶盛所著水东日记盖备纪之

　　兼职

　　本院官始惟与詹事府左右春坊司经局互兼职事洪武中未设编修时多以修撰兼国史编修官其后以修撰任亨泰为詹事府少詹事兼修撰则东宫官兼本院官之始也文华殿大学士全思诚兼左春坊左中允则学士兼宫寮之始也凡宫寮必竢储位既正而后设然必互兼无有专任者仁宗御东驾始以尚书蹇义金忠兼詹事府詹事尚书李至刚兼左春坊大学士学士解缙兼右春坊大学士以至侍读杨士竒等兼中允皆本太祖设官之意也洪熙以后始有三孤及太子三师三少六部尚书侍郎通政司太常寺卿少卿尚寳司卿兼本院官者正统以后始有都御史大理寺卿通政司叅议兼本院与殿阁官者若詹事府詹事或不设而以尚书兼学士掌之左右论徳及司经洗马或兼讲读或兼修撰编修或兼校书等官惟上所命而已成化以后内阁止用吏戸礼三部兼职若左谕徳则兼侍读右谕徳则兼侍讲之类一定而不易则自弘治时始正徳中詹事府左右春坊司经局等官通无一员百余年来所未有也坊局诸印皆寄之本院本院学士又缺有一人带管二印者盖逆瑾与奸芳主之大学士李东阳尝曰旁观坐视不能救正咎有所归正指此也然则东驾宫寮固不可缺然必用本院官兼之而后不失祖宗之制

　　翰林记卷三

　　●钦定四库全书

　　翰林记卷四

　　（明）黄佐 撰

　　文华堂肄业

　　洪武六年开文华堂禁中以为储材蓄徳之所乡贡举人至京师诏免会试择年少俊异者俾肄业其中正月甲寅有司以河南第一人张唯等名上召见便殿亲命题俾赋诗诗成称旨唯及王辉李端张翀皆擢编修萧韶为秘书监直长赐带冠衣服又明日以山东第三人王琏等见召试如之琏及张鳯任敬马亮陈敏皆擢编修赐予之受命入堂读书诏词林名臣分教之太子赞善大夫宋濓太子正字桂彦良等与焉上谓曰昔许鲁斋诸生多为宰辅卿其勉之于是聴政之暇輙幸堂中取其文亲评优劣命光禄寺日给酒馔毎食皇太子亲王迭为之主唯等侍食左右冬夏赐衣时赐白金弓矢鞍马宠锡甚厚濓辈虽司启迪顾诸生皆上所亲教不敢以师道自居一日侍燕间询及肄业孰进益濓对曰无如张唯者因备述其隽才请録为弟子员上笑而许之盖同时进者凡十有七人又选成均之秀入武英堂俾练习政事方征彭通宋善王惟吉等皆拜给事中礼遇虽不及唯等然侍从车驾应制备顾问未始异也其后多至执政有声光云

　　文渊阁进学

　　永乐三年正月壬子先是太宗命学士兼右春坊大学士解缙等新进士中选材质美敏者俾就文渊阁进学至是缙等选修撰曾棨编修周述周孟简庶吉士杨相王训王直吾绅彭汝器刘子钦余学夔童朴卢翰熊直王道罗汝敬沈升柴广敬王英全鼎杨流洪顺段民杨勉章敞李时勉倪维哲陈敬宗袁添禄二十八人入见上谕勉之曰人须立志志立则功就天下古今之人未有无志而能建功成事者汝等简拔于千百人中为进士又简拔于进士中至此固皆今之英俊然当立志逺大不可安于小成为学必造道徳之微必具体用之全为文必并驱班马韩欧之间如此立心日进不已未有不成者古之文学之士岂皆天成亦积功所至也汝等勉之朕不任尔以事文渊阁古今载籍所萃尔各食禄日就阁中恣尔玩赏务实得于已庶国家将来皆得尔用不可自怠以孤朕期待之意时庶吉士周忱自陈年少愿进学上喜曰有志之士也命增忱为二十九人遂命司礼监月给笔墨纸光禄寺给朝暮膳礼部月给膏烛钞人三锭工部择近第宅居之且命缙领其事数召至便殿问以经史诸子故实或至抵暮方退五日一休沐使内臣道之校尉备驺从人莫不歆其荣艶上时搜竒书僻事以验所学棨等多对诵如流上甚喜之多所奬赉恒顾羣臣曰秀才辈性子直可亲近缙尝以钟山蟠龙诗试诸人甚称彭汝器所作一日上问捕蛇者说汝器即朗诵于前上竒其才王训以大江遶金陵赋进上最称之且程试课业大严赏罚之典而王英王直尤为侪辈所推让云盖是时庶吉士隶本院者尚多如孙子良洽顺李昌祺萧省身江铁张宗琏田忠等无虑数十人皆不得与其与者皆被选者也后上尝亲征廵狩虽有庶吉士之选诏如甲申例车驾不及亲莅焉宣庙末年锐志储材合临御以来三科进士数百人拔其尤者凡二十八人以应二十八宿时癸丑丙辰诸进士发各衙门观政或既奉使出外矣诏追还选之皆入文渊阁进学其优礼给赐一循永乐甲申之制仍赐御制诗以示劝励

　　东阁进学

　　景帝兴自藩邸议者谓与太宗同故在御恒思复太宗之旧景泰二年诏选庶吉士并首甲柯潜等二十八人命进学于东阁赐居第给大官酒馔及膏烛纸费命内阁大臣典领之盖不别立师不出就外公署一如永乐初科故事然车驾未尝亲莅教也五年亦选庶吉士暨首甲孙贤等十八人遂遵正统时例矣

　　公署教习

　　庶吉士在外公署教习始自正统初年大明会典云凡庶吉士内阁奏请学士等官二员教习本院仍行户部给灯油钱兵部拨皂隶刑部给纸札工部拨房屋顺天府给笔墨光禄寺给酒饭内阁按月考试俟有成效送吏部铨注本院并除各衙门职事窃谓庶吉士教习寖与文华堂文渊阁时旧规不同其所拨给第虚应故事耳本院不以上请朝廷曷由知之自今宜依祖宗时入禁中侍燕屡承顾问上以储才蓄徳而为教则下亦必涵养进修而自朂不惟人才造就而君徳赞辅有攸赖焉若不得已就外教习领其事者宜奏请专使校雠中秘书日令有所撰述以为九重之献暇则演习经筵讲章日久与之讨论古今商确经史同异得失且究竟名理归诸身心以行谊相砥励务得真儒以为国家之用若其学业高下宜黙识之其或求见邀名则斥而退之勿收匪人以招物议则非惟育材有成效抑亦奉祖宗之遗训也茍舍大纲而先末艺以诗文记诵为学而道徳政学则忽弃焉授受之际既近于学究而乃设会簿稽勤惰惟严声厉色以督责之亦浅乎哉其待士矣正统以来在公署读书者大都从事词章内阁所谓按月考试则诗文各一篇第其高下俱揭帖开列名氏发本院立案以为去留之地致使卑陋者多至奔竞有志者甚或谢病而去不能去者多称病不徃将近三年则纷然计议邀求解馆最可笑也弘治癸丑学士李东阳程敏政教庶吉士至院阅会簿悉注病假而去乃赋一絶云回廊寂寂锁斋居白日都消病歴余窃食大官无寸补緑阴庭上看医书其流弊一至于此又闻之前辈云天顺甲申庶吉士次年相率入内阁求解馆大学士李贤谓曰贤辈教养未久奈何遽欲入仕计礼抗声对曰今日比永乐时何等教养且老先生从何处教养来贤稍责之即曰吾辈教习虽例该三年已烧却一年矣谓癸未春闱灾故也贤怒甚明日请旨各授职罚礼观政刑部又数月拜南京刑部主事礼之言虽近不恭然不可谓无稽者观此则教法不复祖宗之旧其能服英俊之心乎作人秉钧者宜加之意

　　庶寮召试

　　圣祖时南昌县学训导朱善以学行闻本府以名上于朝升教授洪武八年起取天下教职曾被荐擢者赴京师上廷试之擢善第一除修撰十六年十月东昌府学教授冯献考最召试称旨除左赞善二十年十一月戊子以河南府学训导葛钧为侍讲学士钧学行着闻上召试之果不谬故有是命三十年六月召试行人司副陈性善行人陈成称旨皆擢检讨他如傅藻袁涣雎稼唐肃等擢应奉孙蕡等擢典籍皆起自州县庶寮召试云壬午太祖闻桐城知县胡俨有文学召试之称旨改除检讨仁宣以后无闻焉惟正统四年进士钱溥由楷书得为检讨自云召试非其实也

　　文华殿考艺

　　永乐中召试庶吉士文艺多在文华殿宣徳八年冬宣宗御文华殿召诸庶吉士诣文渊阁试以诸葛孔明可与兴礼乐论亲第其高下取十三人翰林以徐珵为首赐寳镪百锭余有差盖因永乐之旧也已而别选尹昌等六人萧镃等二人及斋宫所选者八人以足二十八人之数时多需次于家及在诸司观政俱得召试云正统元年诏以前二十八人分等第官中外复宣徳故事于新科进士百人中选十四人补其处而考艺则大臣司之自是遂为例

　　斋宫考艺

　　宣徳五年三月诏取庶吉士三十人分隶近侍诸衙门如洪武乙丑之制次日引入斋宫御试与进士九十七人命题出取士何以得真材论止选八人入翰林萨琦为首次第皆上亲裁在前列者赐白金五两纻币五十缗余有差其隶六科为庶吉士者有廖庄之属杨宁等令归乡读书至八年复合前后科进士二十八人入翰林焉正统后庶吉士止隶翰林然考艺岀于当宁者自是罕矣

　　幼童教习

　　会典云凡各处举到幼童奉旨送本院读书习字者月给米食内阁稽考课业俟有成效奏请擢用其愿科举出身者听按竒童被荐入翰林读中秘书者始自英宗朝兵部尚书程信之子敏政后以本院秀才中顺天府郷试第二名成化丙戌进士及第第二人继而云南竒童杨一清亦以荐为本院秀才中成化辛卯顺天府乡试高等明年登进士第成化末崇仁洪锺七岁善书有司以竒童荐宪宗召见嘉叹命入翰林充秀才读中秘书弘治己酉中顺天府乡试第六明年举进士授中书舍人时年十八云

　　选充秀才

　　秀才之选始自太祖时然未始隶翰林也英宗时始选竒童及善书者充本院秀才天顺时有姜立刚之属

　　俸粮

　　凡本院官吏及带俸官俸粮旧于礼部带支后奏准本院自行收支学士正五品月支米十六石岁该一百九十二石侍读学士侍讲学士从五品月支米十四石岁该一百六十八石侍读侍讲正六品月支米十石岁该一百二十石修撰从六品月支米八石岁该九十六石编修正七品月支米七石五斗岁该九十石检讨从七品月支米七石岁该八十四石五经博士正八品月支米六石五斗岁该七十八石典籍从八品月支米六石岁该七十二石侍书正九品月支米五石五斗岁该六十六石待诏从九品月支米五石岁该六十石其内阁大臣随所带职衔支俸不在此例洪武中俱给全俸其后始有折色永乐十九年以行在衙门裁革令随从在京官员一品至五品三分米七分钞六品至九品四分米六分钞而本院官有被特恩全支本色者二十年始定毎司给米一石于折钞内扣除余以椒米折钞若南京翰林院官吏俸粮与本院同宣徳六年始有折绢之令七年始有赃罚库物件折俸之令正统七年始定仍给本色之令天顺元年始定照旧于南京本色之令七年始定折绢为四月五月之数成化四年令折色俸钱钞兼支三分钞四分钱钱二文准钞一贯十六年折俸钱折支三梭布毎一疋折米二十石弘治十年始定三分四分本色俸自后毎石折银七钱而凡在任患病三月者住俸公差无家小者明白开报回日补支詹事府春坊司经局官吏俸粮景泰三年始令于本衙门收放详见会典

　　供需

　　会典云凡内阁官光禄寺日逐给料物拨厨役制造酒饭司礼监拨匠作装制书籍纸札工部轮拨班匠供役本院官酒饭俱于光禄寺支给宣徳以前讲读史官岁拨班匠一名其后寝凡内阁合用笔墨及雌黄朱墨俱于司礼监闗给纸札本监及刑部闗给木炭惜薪司及工部闗给南京翰林院合用匠役于南京工部拨给詹事府合用纸札毎月于刑部闗给笔墨印色顺天府买办送用若食盐毎日例支一觔乃祖设各衙门以来常例本院该吏于各官处先各领银三钱送户部折钞谓之扛抬费

　　兼职支俸

　　国朝设官有兼职者如本院学士承旨兼吏部尚书之类其俸皆二职兼支洪熙初元杨士竒黄淮杨荣金幼孜皆以三孤或太子三少兼尚书及大学士三俸例皆兼支始士竒固辞尚书不拜上厉色曰黄淮杨荣金幼孜皆三职卿独二职人将谓何卿勿辞因请辞俸上曰卿于朕劳勤二十年故赒以此禄何用辞士竒曰尚书月俸六十石可养壮士六十人臣受二俸已过分安敢复加时尚书蹇义在侧言宜听士竒辞学士俸士竒言辞禄当辞厚何用取虚名上曰朕成卿志及听辞顾义谓曰亷贪之风士竒有焉于是黄淮亦辞戸部尚书俸其后内阁大学士带衔三孤仍兼太子三师与尚书凡四俸兼支或止支二俸用士竒故事也其本院官与詹事府坊局互兼职者支俸或兼或否悉取自上裁

　　分俸养亲

　　洪武四年诏许中外官员有父母者分俸于原籍供奉养仁宗即位诏复因之遂为令时大学士黄淮父性进封少保奏请分俸于乡如例上从之宣徳初侍讲学士王英奏乞分俸养母于家上亦从之自是多所祈允不能悉记

　　办事带俸

　　本院办事带俸官以书办为职起自内阁三杨用事时于制诏制勅二房听用多由秀才儒士译字生举任始授鸿胪寺序班稍迁至中书舍人升授大理寺卿正寺副评事尚寳司卿少卿司丞太常寺卿少卿寺丞各部左右侍郎郎中员外主事等职至三品而止独华亭沈度善书驰声永乐时自典籍累迁学士景泰中中书舍人赵昻升编修进通政司叅议为特异其后亦有由官生及举人进士入者弘治中林章官至三品遇恩加勲阶至荣禄大夫前此未有也

　　吏役

　　本院司吏一名由在外州与县司拨詹事府令史二名由在外府司吏拨左右春坊司吏各一名经局司吏一名其由拨俱与本院同办事旧制以三年为限后递减至二年若急办拨与本院及詹事府坊局各官者不限在外府州县司典或多至五六人以一年为限有互相借用者其在内阁则又益多矣庶吉士及本院办事带俸官毎员止拨一名

　　皂隶

　　皂隶之役出自兵部拨送宣徳间令随从皂隶系不愿应当者毎名月办柴薪银一两说者谓出于大学士杨士竒所建议正统间定五品六品四名七品至九品二名内本院编修检讨中书舍人系近侍官各加一名本院译字官一名其后奏准庶吉士钦与一名本院直堂十五名詹事府左春坊直堂各八名右春坊直堂五名司经局直堂六名詹事府主簿厅直厅一名制勅房看朝房皂隶四名若内阁大臣则随所带衔拨与非复本院例也成化初修撰罗伦独不受皂隶柴薪银尝论咎杨东里之失或谓出自君命受之无害于义然或有署印互争直堂至成隙者有之其视伦贤不肖抑又逺矣

　　舆马

　　本院官皆乘马迁至三品例乘肩舆独掌署南京院印者与三品同盖旧规也前辈质朴庶吉士多步行或有乘驴者若途次相遇洪武中学士遇公侯引马却避四品引马侧立三品分道而行永乐以后本院虽六品以下官惟前辈在内阁官尊者引马侧立余举手而已成化中有史官遇尚书为所呵内阁闻而使人让之谢过乃已盖本院职虽卑而倚任则重故与公卿抗礼而不避自太宗时始也虽然行修名彰足为舆卫谁敢侮之若过自贬损怯媚权势则不可尔

　　翰林记卷四

　　●钦定四库全书

　　翰林记卷五

　　（明）黄佐 撰

　　到任燕会

　　本院官铨注后吏部题本以到任管事请有旨俞允具公服谢恩择日诣外公署与同寮相见谓之到任本院自内阁学士至孔目皆出燕钱置盛筵于后堂用乐学士列坐于上新任者坐于前之左讲读坐于前之右余皆旁坐公燕之盛葢诸衙门所无又数日新任者回席比前务加盛若甲首则状元出燕钱倍第二第三人其后并在一日同寮先设小席以待新任者序宾主东西列坐饮数行即彻去就新任者之席劝酬大率成礼而已然五品以上博士以下不预唯讲读史官在焉非旧典也聚金之燕或久乃举行云庶吉士入馆则内阁学士而下皆送至外公署备燕席待之诸士亦回席然不谓之到任者以非职官故也

　　考满

　　本院官凡歴俸连闰计三年例给由考满六年九年皆然先具脚色事迹及过名有无呈掌印官以凭考核乃徃吏部相见六品以下循廊至堂上送迎待以殊礼五品以上冢宰迎至后堂宾主坐谈送出移咨都察院掌院官皆迎至后堂坐谈送出不计以崇卑云洪武十四年十月壬申定考核之法翰林院等衙门为近侍不系常选官员任满黜陟取自上裁盖未尝徃吏部也十六年六月己卯吏部奏定考核之制在京翰林院等衙门属官俱从正官考核各以功过称职与否开具送部核考从之永乐元年吏部奏准本院五品以下堂上官照例不考五年奏准詹事府六品以上官亦不考俟九年奏请黜陟而凡左右春坊司经局中书舍人俱不咨都察院惟吏部考核而本院官犹咨都察院札付河南道覆考稍与洪武时异矣近凡考满皆吏部引奏复职六年亦然九年则考功司例差官送题作文不知起自何时大率皆非祖宗礼待文学侍从之旧也九年考满该升品级具奏取自上裁尚循旧典焉若考察之法或间一举行成化四年令翰林院属官并带俸官译字等官本院学士会同内阁考察弘治元年令翰林院官亦从吏部考察十年令两京官照例考察惟翰林学士不在五品之例百余年来儒臣未尝玷清议自考察之典行修撰钱福编修孙清盖由兹退者夫惟祖宗之世日勤晋接照临虽逺不遗而何迩臣之能掩然既着为令甲耳目有攸寄矣嗟乎慎名检者盍自励哉

　　迁转

　　圣祖定本院官为近侍清贵之职凡迁转皆出自上裁未尝付诸铨衡百余年来遵之不易然洪武中自本院官迁转者多大拜二年十月以应奉雎稼为中书省叅政十九年二月以待诏朱善为文渊阁大学士三月以检讨茹太素为戸部尚书二十七年九月以少詹事任亨泰为礼部尚书二十八年四月以编修齐麟为礼部右侍郎卢原质为太常寺少卿六月命编修马京署通政使司事己而拜礼部左侍郎二十九年正月以詹事府丞杜泽为吏部尚书左赞善门克新为礼部尚书又有依资格者三年十二月以侍读学士魏观为国子祭酒太史令刘基为弘文馆学士十二年十一月以修撰迮原霖为通政司右叅议十五年四月以正字魏徳寿为春坊司直郎八月祭酒呉颙有罪以文渊阁大学士宋讷代之二十九年二月以修撰黄观为尚寳司卿编修张显宗为太常寺丞凡此皆出自亲擢故也又有止在本院者如侍读学士朱升为学士之类永乐迁转亦止在本院独元年十一月为异典时举人王偁以荐为检讨既命下上问左右曰检讨之下何官曰博士典籍侍书待诏问已除人否复以已除对上叹曰古所谓用人如积薪此类是也国家用人以贤以劳偁之贤既未可知劳亦未有而令贤有劳者居其下何以服士心遂命吏部凡翰林自博士以下皆升职与偁同遂升博士张伯颕王汝玉典籍沈度潘畿侍书苏伯厚待诏王延龄刘宗平解荣皆检讨其后内阁升擢渐至三孤仁宣二朝任益隆矣事见前卷自是本院迁转非九年考满则纂修书籍名虽亲擢实则循资格也惟正统末侍讲杨鼎徐珵擢副都御史检讨王询擢大理寺丞各廵抚河南山东贵州等处地方成化初修撰张颐擢佥都御史廵抚特殊余惟始迁詹事府左右春坊司经局转则吏部尚书侍郎以至内阁不及他途云天顺二年学士李绍升礼部右侍郎实出上命及履任公卿徃贺吏部尚书王翱举酒酹曰天选侍郎也前此幸进者多旨授故云然已而权幸不平伺间譛绍奏事多南音上曰大臣以徳选何以声音为会祭酒缺吏部请以绍兼领之上谓王翱曰吏部不可无此人其别选代之翱退语同列曰我不知李侍郎见重于上如此孝宗登极推恩宫寮擢少詹事兼侍讲学士杨守陈为吏部右侍郎初当笔者犹拟南京上览疏以笔涂去南京二字列圣礼重儒臣若此者尚多姑记其畧

　　貤恩封赠

　　凡貤恩受封赠三年考满及特恩始有之本院正官颁给诰命取自上裁吏部奏闻其手本开冩合授散官并年籍脚色送中书舍人候书冩完备吏部仍具手本于御前用寳讫具奏御前颁给讲读以下官亦如之第用同寮勘给送吏部验封司为不同耳其最异者洪武九年十一月学士承旨宋濓致仕诏赠其父原赠礼部侍郎文招为嘉议大夫礼部尚书母宜人陈氏为淑人祖徳政赠亚中大夫太常寺少卿祖妣金氏赠淑人妻贾氏封亦如之诰辞皆上所亲制称濓有曰徳量之弘如千顷陂澄之不清挠之不浊天下荣之成化十五年少詹事兼学士王献满三载乞恩移封父母许之时制凡朝臣五品已封者即四品不封献父已赠谕徳于是加赠少詹事皆兼两衔妣亦由宜人加恭人人罕与为嫓时又工部右侍郎兼学士刘定之太常寺卿兼侍读刘珝以亲老陈情未经一考乞貤恩给封诰诏从之弘治中礼部右侍郎谢铎考绩奏言祖母赵氏以节死请辍所得封诰移为旌典诏特表为贞节之门仍予诰命皆出异数也

　　改调外擢

　　呉二年修撰朱梦炎转山西行省员外郎此改调外擢之始也洪武三年学士陶安出为江西行省叅政八年编修朱右以稽古不能详上谴之出为晋府长史九年编修张凤擢广西行省叅政十六年八月以侍讲学士李翀为浙江右布政使左春坊正字魏徳寿为江西右布政使二十五年八月左春坊大学士董伦坐东宫事出为河南左叅议自是近侍文学之臣或遂以为例而或有出自上怒者永乐初淇国公丘福以储位未建请立汉王高煦上诏学士解缙定议立仁宗然秘未发明年立皇太子又明年福等所议泄于外高煦言于上曰藩府之旧泄者其惟缙乎遂出缙为广西右叅议又有出自荐举者正统元年正月大学士杨士竒举侍讲刘永清材堪繁剧出为广东右布政使十三年十月侍讲陈文亦以大学士高榖荐出为云南右布政使成化二十三年司经局洗马罗璟服阕至京师为乡人所阴中调南京礼部员外郎弘治十一年庶子王世以事出为广西左叅政若太祖时起居注王袆出为南康府同知特赐金带宠劳之后复召自漳州判为待制特歴试以难剧且出于宠劳非左迁也正徳时学士张芮或咎其无文名逆瑾用事遂出为镇江府同知修撰何瑭以抗直不跪逆瑾出为开州同知大率本院官外擢皆升高位无有对品调者若王袆则出自圣祖亲擢事体不同不宜援以为例也

　　降谪

　　洪武中本院官降职为属官或国子及风宪等职元年十月以直学士詹同侍读学士秦裕伯为待制此降职之始也三年十一月学士宋濓待制王袆坐失朝降为编修八年七月降编修荅禄与权为典籍九年十月降编修朱孟辨为中书舍人十二年十二月降待制呉沉为编修十三年六月复官寻降典籍拜东阁大学士十六年八月降东阁大学士呉沉为侍书以进讲后期考功监劾之故也寻改为国子博士十五年华盖殿大学士邵质降监察御史二十二年十二月降学士刘三吾为国子博士侍讲学士葛钧为助教三吾等受命授晋王世子经吏部侍郎侯庸劾奏三吾等在职怠惰而黜降别用上曰儒者不任剧事俱令教国子未几俱复职二十四年钧以稽古不称旨仍降助教三十年编修景清改御史其后侍讲戴徳彛编修尹昌隆亦然洪熙初侍讲李时勉以言事降交址道御史修撰罗汝敬亦以言事降河南道御史此皆内任者洪武四年八月侍读学士魏观坐考礼不以时谪龙南知县编修宋濓坐祭孔子迟慢谪安逺知县五年二月召致仕学士詹同等至京师赐宴奉天门复同官观与濓皆礼部主事十二月擢观国子祭酒濓太子赞善大夫此外谪复任之始也九年六月修撰朱善以家属不完谪教辽东未至赐还乡十五年三月谪编修呉沉为临洮府渭原县学教谕未行复以为典籍十六年典籍呉伯宗降太常寺丞不拜又除国子司业又辞忤旨贬金县知县正统中编修赖世隆坐事降浙江台州府经歴后召还已卒天顺中修撰岳正谪广东钦州同知未行复令编戍曹石谮之故也学士李贤亦外谪复留成化元年学士黄谏坐罪降广州府通判二年侍读学士钱溥坐罪降顺徳知县三年修撰罗伦以言大学士李贤夺情起复事忤旨降福建泉州市舶司副提举五年编修章懋黄仲昭检讨庄■〈日上永下〉同疏谏上元灯火不宜令词臣应制赋诗上怒杖之调懋及仲昭为知县■〈日上永下〉为判官未行用给事中毛弘言改懋及仲昭南京大理寺评事■〈日上永下〉南京行人司副未几伦亦召还时人谓之翰林四谏十二年学士江朝宗坐事降广东市舶司提举正徳初修孝宗实録挤黜大半修会典者亦退降其升职于是侍读徐穆等调南京员外郎亦有降知县者皆以扩充政务为名事出逆瑾非上意也寻皆召复后编修王思直谏谪广东三河驿丞上南廵修撰舒芬等以谏亦谪副提举等官观诸圣祖时降谪虽或不免而其牵复眷顾之恩与各衙门自不同矣优待儒臣夐出前代盖未尝有一斥不复者此所以为文明之世也

　　起用

　　洪武元年起故元学士承旨危素学士张以宁王时等至京师以素及时为侍讲学士以宁为侍读学士又起前起居注王祎为待制兼国史院编修官十六年驿召金县知县呉伯宗除检讨寻拜武英殿大学士以荐举失人出知三河县复召还为检讨十七年上思用老成驿召前修撰朱善于家至则授待诏寻拜文渊阁大学士三十一年起前河南左叅议董伦至自云南拜礼部左侍郎兼学士前山西右叅政王景亦谪云南召以为侍读又起汉中府学教授方孝孺为侍讲前御史解缙为待诏永乐二十二年八月仁宗起左春坊大学士兼侍读学士黄淮于狱命为通政使兼武英殿大学士又起前司经局洗马兼编修杨溥复其官寻升学士正统四年查夲院剩员检讨李绍等放归田里期年驿召复任天顺八年前修撰岳正自戍所召还未及用而上晏驾宪宗即位有诏仍原职吏部言当调南京有旨其勿调命充经筵官成化二年闰三月复顺徳知县钱溥为侍读学士致仕寻起为南京礼部侍郎三年三月起用前学士商辂于内阁五年七月起前学士倪谦复职寻进礼部右侍郎六年复市舶提举罗伦为修撰弘治初侍讲谢铎编修张元祯起于谢病编修王勅起自外谪为四川提学佥事南京礼部员外郎罗璟起为福建提学副使十年五月侍读学士致仕程敏政前左庶子张升皆复官正徳五年逆瑾诛起南京兵部员外郎徐穆等为侍读等官处州府同知张芮亦起为南京尚寳司卿寻擢南京太常寺卿检讨刘瑞起自外谪为浙江提学副使十六年前修撰何瑭亦起自外谪为副使提学山西云

　　起复

　　国初隆重儒臣惟以孝徳故学士宋濓待制王祎皆当丁忧未尝夺情起复其起复者扣算年月以为差葢以诏臣子之移孝为忠也惟永乐中始有制中起复之事六年夏学士杨荣居父丧给传归既葬遂命起复是年冬复居母丧奏归守制时已下诏廵北京不许九年春奉命始奔丧遣中使护送荣还时洗马杨溥侍春宫丁父忧诏夺情起复侍读二十二年大学士黄淮丁母忧乞守制不许特命乘传奔丧起复内阁视事洪熙元年大学士金幼孜亦丁母忧宣宗召修两朝实録起为总裁官正统十四年八月修撰彭时居母忧忽校尉至门宣唤入朝传郕王令旨着时与商辂同陈循等办事时具启辞不允令夺情办事内官促送入内阁乃去景泰七年少詹事刘铉养母死朝廷欲夺情力求终制从之成化初大学士李贤遭丧去官诏留之台谏不敢论说修撰罗伦诣其私第告以不可贤始以其言为然既数日伦上疏陈古今起复之非是且曰如其不然必凖富弼故事终丧刘珙故事言事卒不允七年四月有诏起复学士柯潜为祭酒具疏恳乞终制许之时内阁大学士刘吉罹艰起复侍讲陈音劝使终制且与之书言当身纲常以先百僚吉终身衘之呜呼昔尝读宋人起复陈升之为宰相之制也未尝不掩卷而三叹息焉其言曰闵子绖而服政先贤称得事君之宜晋侯墨而即戎前志谓达变化之用呜呼升之果如何人哉自罗伦之疏播传于世此风稍革然正徳中尚有起复大学士杨廷和之命不果行云

　　恩泽奏改

　　会典云凡父兄伯叔任堂上官其弟男子侄有任科道者对品改调然未始改入翰林也天顺元年右都御史耿九畴子裕方为给事中建言父子同在要地非宜遂改裕为检讨恩泽奏改始此九畴寻坐事裕亦出为泗州判官正徳中吏部尚书许进援九畴例奏改其子户科给事中诰为检讨监察御史赞为编修后进为逆瑾所挤于是调诰全州判官赞临江知县

　　添设

　　洪武十六年十月增本院尚书博士二人秩从八品以儒士饶仲恭张庸为之令仲恭于潭王府说书庸于鲁王府说书添设始此成化中改修撰罗伦为南京翰林院修撰伦养病而去二十三年修撰曾彦编修杨守址同以秩满有嗾之者俱升南京侍读食从五品俸弘治改元召还本院皆添设也然非初制矣

　　乞外

　　洪武六年编修孙作辞不拜乃乞外得太平府学教授七年编修张翀入对乞外命为南阳府学教授永乐中编修李贞为高州府学教授陈景着为福州府学教授贞以痼疾景着以养母俱乞外而景着得任原籍云原圣祖所以处之于风化之职者盖优之也其后作复起为司业翀复起为御史贞暨景着未久卒于任焉又其后检讨潘畿黄约仲欲致仕不可皆告除本县教授以去英宗时始择文学之臣出任宪司总学政正统元年修撰王钰自致仕起用辞疾乞外任诏擢江西佥事提督学校未几编修彭琉出为广东提学佥事检讨陈璲出为广西提学佥事康政亦出为四川提学佥事自是本院官乞外者后以为例成化中侍讲焦芳编修敖山弘治中编修苏葵检讨李逊学刘瑞正徳中编修余本检讨盛端明张邦竒皆然歴俸稍深则擢副使若葵则以事忤权贵而去者学士王鏊赠之诗有曰严生久厌承明直杨亿俄成乞外书盖有所为而发

　　给假

　　在京官凡省亲展墓归娶及送子还乡改塟先墓具有定制独本院儒臣多出特恩宋濓事太祖壬寅年八月告归省亲有白金文绮之赐洪武初编修张藻仲归娶诏给驿舟并赐寳钞七年十月皇太子临大本堂召东宫赞读及诸王府侍读凡二十五人立庭下谕之曰尔等离父母去坟墓者三年矣今冬气向深草木摇落宁不恻然动怀土之情乎吾已为尔请于上宜各旋归归即遄至毋久淹为也因出内府钱分赐以为道涂费永乐元年七月侍讲杨荣请告归省诏驰驿徃还十月荣以妻丧复诏乘传归葬仁宗即位诏百官有亲违离三年以上者听给告归省于是大学士金幼孜首奏归省其母左春坊大学士王英亦乞归省皆俾驰驿徃还赐赉甚厚宣宗初特诏翰林诸词臣还乡焚黄宣徳元年三月学士杨溥得告归省其母于时不得见者十有八年矣十月大学士张瑛给假省父侍读曾鹤龄告归省亦俞允宣徳六年二月编修谢琏初考得貤封二亲遂给假归省正统初大学士杨士竒还乡展墓甫数旬而还诏劳赉之于是侍读林环侍讲邢寛编修陈全江渊龚锜皆得请二年十二月右谕徳黎恬在任甫五年谒告归展先墓赐道里费给驿舟修撰连景贤展墓亦如之三年六月学士李时勉以歴三年赐展墓五年二月少师杨士竒奉勅展墓宠锡便蕃前此未有也是年庶吉士雷复等亦归省予告十二年四月学士马愉以父病乞归省诏许之赐以驿骑并药饵费实异数云天顺初洗马兼修撰柯潜拜尚寳少卿兼职如故即告归省得允修撰黄献入仕仅五年亦得赐归省皆给驿徃还成化元年南京礼部尚书倪谦致仕而南其子编修岳予告省亲及谦疾再乞归省因得终制二年大学士彭时乞归省诏驰驿徃还太监许安致道里费长随张敬护送抵家未踰月手勅促还朝明年二月至上慰劳之弘治中侍读学士傅瀚在官二十四年矣上疏归省许之学士张芮右谕徳蒋冕乞归省母上皆许给传焉编修谢丕授官踰年给假省亲亦从其请正徳中编修孙绍祖修撰唐皋乞归改葬先墓诏允之检讨张星给假送母南还亦从其请大率近侍衙门多沾恩赐而本院尤渥故予告之典亦多旷见者姑识所闻如此

　　侍亲

　　皇朝以孝治天下侍养之典着在令甲其在近臣予告尤多洪武中太子赞善大夫和希文言于东朝曰小臣有母春秋之高八十有四矣无他兄弟以为养臣行年亦且六十虽有子仅四岁耳乌鸟私情其能已乎言讫澘然出涕东朝以其言闻于圣祖诏许归养焉此后侍亲者多见俞允不能悉记正统中则有检讨何瑄之属皆终养起用弘治四年南京侍讲学士张元祯以母老再谢病归越五年召修会典迁学士充日讲官兼侍东宫讲读数月以母忧去六年编修刘存业乞归侍养以五年为期从之后存业起复先母而卒论者俱有遗憾

　　迎养

　　国初尝令在京官员有亲在者许迎养永乐中修撰罗汝敬之父以明就养京师朝上于奉天门见皇太子于文华殿特加问劳命大官赐膳人皆荣之黄淮之父性累封至右春坊大学士仁宗监国屡问安否尝赐琼玉膏一器天顺中李贤之父升封少保吏部尚书兼大学士以貤恩诣阙谢就养者数月及升陛辞上特赐寳镪三千贯因顾谓贤曰先生已尽天伦之乐乎贤顿首曰臣父子所以有今日者皆陛下之赐也迎养父母者尚多有之而其特蒙优赐惟三数公为然

　　养疾

　　国初乙巳年春三月起居注宋濓卧病京师之官舍不入侍者六日上顾问近臣曰老宋起居何久不见耶因言其致疾之时上忧形于色曰宋起居纯饬之士不参以分毫人伪侍十五年犹一日也不知何以有斯疾乎越一日又问病势稍损否对曰如初越二日又问复对如初上恻然曰尔徃传命俾归养金华山中父子祖孙驩然同聚疾必易愈愈且速造朝国家文翰庶有赖哉及宣上旨濓力疾起拜命越翼日陛辞上勅黄门内使出大府金籍以束帛赐之自后候问之使相属于道时方严肩舆之禁虽相国亦不之许特命造安车给健卒十六人以载此尤异数也又数日皇太子以旧学故复遣内臣存问赉以缯币白金之属又二日上道夏四月十七日始抵金华故居十八日具谢表一通进上并致书太子上谓太子曰此书汝当日诵一过复亲御翰墨赐书褒答其文则上所自制字乃侍臣代书其外封九字内年月六字及花押封上之亲笔也复出官局文绮白金各一命太子署名缄封遣使者即其家以赐六月七日也濓之自叙如此圣明之礼遇文儒可谓隆矣宣徳初大学士黄淮乞骸骨不许固请始令归田养疾赐楮镪万贯陛辞加赐万贯既归遂乞致仕丁外艰赐祭塟以一品礼淮入谢赐逰西苑召淮之子采从行且特命乘肩舆登万岁山赐宴于山之麓淮献诗以谢上悦比辞宴饯于太液池亲洒宸翰制诗送之给路费赐金织纱衣一袭且谕之曰明年朕生日卿其复来如期至上留之数月乃还又明年英宗即位淮入朝进香亦留月余乃辞归去正统元年编修杨珙养疾诏许之天顺末礼部侍郎兼学士李绍为修实録副总裁书垂成沾微疾即上章求解任累不获俞允成化二年八月上察其诚许暂归候疾愈复来七年用洪武初起致仕尚书刘崧署司业例起为祭酒降勅召之未及门而绍卒矣三年编修张元祯谢病得允家居者二十年孝宗即位乃起为左赞善二十三年太子少保礼部尚书兼学士彭华始得风疾上命医徃视遣中官赐羊酒蔬米越三月辞禄不许又三月诏令官赐麒麟服再辞辞益恳乃得俞旨俾归就医药疾已即来濒行又赐金绮袭衣舆疾出都城过阙门匍匐稽颡因泣下沾臆而去弘治四年少詹事兼侍读学士汪谐疾作在告三月上疏请停俸给不许毎时节珍味即赐于家宪庙实録成以副总裁升礼部右侍郎明年复恳辞乃许之仍诏疾愈当复用十六年礼部右侍郎掌国子监事谢铎以疾在告累疏乃许归就医命给驿以行令有司俟疾愈奏闻盖养疾得给驿者惟本院遂为制焉

　　移疾

　　在内臣工或以事移疾者祖宗以来未尝沮盖顺人情以为治也惟成化初编修陆简之叔刑部主事恺卒于京邸简移疾乞恩护其丧归塟上特许之词林皆高其谊

　　辞职不拜

　　洪武初故元温州路教授江宁陈遇隠居于宁以谋臣秦从龙荐召见上与语大悦即拜学士固辞不受命上不之强也其后征聘之士膺馆职不拜者多从其请国子学士苏伯权擢国史编修官以聩辞归已而学士承旨宋濓致仕将还上命举可自代者即以伯权应诏既至复固辞上悯其诚赐文绮赏之俾老焉天顺中呉与弼辞左谕徳语在荐举类皆高尚不事者也

　　优老

　　呉元年十一月诏以侍讲学士朱升年老特免朝谒洪武二年以危素为侍讲学士寻兼弘文馆学士赐小车免朝谒七年五月命学士承旨兼吏部尚书詹同致仕六月复召以为学士承旨罢所兼职务以优之又以学士宋濓老而艰于行步特诏皇太子选良马以赐上亲作马歌令羣臣赓和示宠泽焉永乐中学士曾棨年踰六十老疾一日侍朝遄引退上见之辄免当日朝宣徳中上念先朝老臣尚书兼詹事蹇义大学士杨荣等四人皆春秋高并赐勅褒谕命辍职务朝夕左右侍论议赐玉带及御制诗画以见优宠正统时学士王直累迁至尚书年近八十以上特诏免朝谒学士王英亦累迁至礼部侍郎上章乞休者屡次十三年八月上特升英为南京礼部尚书谢恩之日内传旨曰以卿久仕先朝多効勤劳进秩南京俾得安逸弘治十年少傅兼太子太傅吏部尚书谨身殿大学士徐溥年七十以疾在告疏上辞不许命医诊视遣中使赐羊酒楮币仍令风雨及大寒暑免朝盖成周尊礼黄耉俾膳饮从于游不啻如此

　　致仕优礼

　　洪武七年学士承旨詹同既复任欲以年请老不敢言上知之八月甲辰诏致仕官其一子鲁召同入赐坐从容慰劳之夜漏下十刻始勅内官扶掖而出乙巳亲制文一篇以赐九年十二月学士承旨宋濓致仕将行上曰卿去何时复来见朕乎幸相待数日姑徐徐行由是留者数月十年二月遂辞归濒行赐钞币文绮及御制文集皇太子赠以衣三袭上谕曰朕最慎于赏予嘉卿忠诚可贯金石故以是赐卿今年几何矣曰六十有八上曰藏此绮三十二年后作百岁衣也濓叩首谢上复曰大江涨不可舟宜循内河达家庶几无虞仍俾其孙中书舍人慎护行濓至家即拜表遣慎诣阙称谢复上笺皇太子申明正心治国之要上赐诏褒答谓忠良之臣勲荣既着文章必传功成身退惟卿得全耳濓辞时请岁一来朝是年九月朔遂入朝越十有四日见上于端门上伫想已久廷问屡矣及见大喜加劳再三皇太子诸王皆驩动颜色翌日上降勅特遣仪习奉醪膳诸物抵寓馆以赐自是日侍上逰歴观阙盘旋禁籞咨询备至便殿侍食日晏始退恩礼之优羣臣莫敢望上尝喟然叹曰纯臣哉尔濓纯臣哉尔濓方今四方皆知卿名卿其自爱濓避谢不敢当凡所谏论皆古之格言朝廷百官惟恐濓不见留寺人卫卒见濓亦皆以手加额推排迎拜留凡七旬余以岁暮力辞还复选中贵人赐上尊至于道所经行皆上为之指画既行数日上问其子璲曰尔父道中无恙否璲以安对未几复谓璲曰朕畴昔之夜梦见尔父笑谈如曩时尔父虽去其容仪俨然在朕目中也璲叩首谢曰非陛下垂念臣父之至何以形诸梦寐于是中书舍人史靖可太子正字桂彦良皆为诗歌以纪之八年正月修撰李叔兑以年老乞致仕从之七月待制王僎致仕赐以绮帛给舟车还乡十年八月赐应奉陈传还乡御制诗文赐之十一年四月赐编修张美和致仕制文赐之有曰千载一遇古人之通言然全于始终者罕矣今卿善始善终不亦美乎八年七月赐待制王僎致仕十四年九月赐修撰赵楫致仕十五年十二月赐文华殿大学士兼左中允全思诚致仕并加优礼皆年老之致也十八年九月文渊阁大学士朱善遘危疾上命医治月余增剧遣其子逢掖诣阙上诉得告归十九年二月左司直郎汪仲鲁请老上期秋至乃俞其请三月朏上御奉天门召仲鲁至赐坐顾曰若知所以见召乎起对曰不知日昨期秋方许尔归已乃思之若年光阴有限矧喘嗽诚未易痊今即还乡无庸再来矣所戒者近侍之归郡邑官或来见当闭门谢之否则笔之于简俾僮仆示之答曰仲鲁幸蒙圣恩予告还乡理宜杜门谢客输租应役则有恒制矣其敢以是自速厥戾如是则可以考终矣仲鲁叩首谢明日陛辞而还洪熙元年春国子祭酒兼侍讲掌本院事胡俨以疾辞加授太子宾客致仕赐玺书褒美复其子孙诏给舟车赐楮币为道里费未几侍讲余鼎修撰桂宗儒以疾陈乞致仕许之英宗复辟大学士高榖恳乞骸骨上悯其老特允所请赐白金楮币织金袭衣给驿舟送归其乡赐勅褒之学士薛瑄入阁数月见将臣石亨等窃弄威福叹曰君子见几而作岂俟终日乎遂引疾乞致仕去成化十三年太子少保吏部尚书兼谨身殿大学士商辂以疾致仕诏升少保兼职如故赐玺书金币袭衣珤镪给驿以归孝宗即位少师兼大学士万安等老当致仕上风之使退安居位自若勅遣中官解其牙牌乃去弘治十年少师兼大学士徐溥以目眚致仕上加优渥焉正徳初逆瑾用事少师兼大学士刘健少保兼大学士谢迁皆致仕而少傅兼大学士李东阳独留其和迁登舟见寄诗有曰天外冥鸿君得志池边蹲凤我何人盖自伤也东阳于是调和其间瑾诛后累加至少师食正一品俸致仕岁时赐鲜及颁上尊珍馔与任事时同郊祀庆成光禄犹致宴皆先是所未有者

　　宥过

　　本院刑名属刑部山西清吏司及大理寺左寺紏核过名则属河南道御史然祖宗时礼待儒绅多见宥免洪武初有御史言学士陶安隐微之事者上曰朕素知安安岂有此且尔何由知之对曰闻之道路上曰御史但听道路之言以毁誉人以此为尽职乎不听已而本院官以失仪见呵太子正字桂彦良奏言当取其长而畧其短上曰不然吾因其长而后责其短以造其全耳九年十月壬午上御午门楼学士承旨宋濓编修傅藻等奏事由左门入监察御史吉昌等劾之诏皆宥之他日濓又以事情见责上制其诰词有曰使尔检阅则有余用之施行则甚有不足盖惜之也二十二年八月监察御史秦新奏劾诸司案牍稽迟者请速问之诏贷其罪以移文责报惟翰林院勿问二十五年闰十二月学士刘三吾自陈子婿户部尚书赵勉夫妇坐赃皆缘失教自当引退以励亷耻遂免其官明年九月复职永乐中侍讲曾棨起复扈从同邑有坐奸党事连棨者人以为危太宗特原之曰朕惜尔才也所居西长安门外家人不戒火延及禁门止亦以棨故不问编修杨敬便道过家有司奏其冐支廪给擅使驿递人夫上怒曰敬奉朕命奈何辱之诏不问水东日记云凡大班奏事有常规亦多所司预进事目惟正统戊辰状元彭时谢恩以夜坐久误入朝被劾上赦之国家之礼重儒臣如此

　　曲宥私亲

　　永乐六年上北巡皇太子监国留左谕徳兼侍讲杨士竒辅导明年其同母弟罗京以事当徙北京为民士竒顾其子尚幼而母墓无守之者乃以情白仁宗乞留京不徙且言京兄弟二人兄从戍逺方京复当徙困苦流离有足矜者辞意甚恳切监国悯之遂以京给士竒并开罗氏军籍学士杨溥江陵产也国初江陵人有南徼之戍什伍连属杨氏亦隶籍焉其地在瘴乡徃戌者多不得生还追逮无虚岁溥母甚厌苦之溥乘间以闻上优诏复其家

　　恤典

　　成宪凡学士大学士以一品兼者及赠一品者其殁也赐祭四坛若父母妻则一坛以侍郎兼学士赠尚书者赐祭二坛他官四品以下芜有恤典惟本院最为崇异洪武二十四年十月编修唐震卒于四川命礼部遣官徃祭之仍命还其丧于京师二十三年十月编修卢原质奔父丧诏赐驿舟楮币遣归辛巳年九月修撰王艮卒遣礼部左侍郎黄观谕祭宣徳七年少詹事兼侍读学士王英丁母忧上命礼部赐祭工部造坟遣中官阮童护之奔丧寻夺哀还朝成化四年学士柯潜丁父忧有司请赐祭有旨并与葬六年正月复丁母忧朝廷闻知遣官谕祭五品父母有恤典自潜始也七年左庶子兼侍讲徐溥丁父忧特遣官赐祭十三年溥以少詹事兼侍讲学士丁母忧赐白金楮币及葬祭二十年侍讲学士李东阳丁父忧赐祭一坛正徳初学士张芮以宫恩加从四品俸丁母忧特赐葬祭

　　翰林记卷五

　　●钦定四库全书

　　翰林记卷六

　　（明）黄佐 撰

　　朝叅

　　凡朝叅洪武中常朝御谨身华葢奉天三殿命本院官序立居文武第一班之后稍近上便于观聴不许搀越毎遇上御奉天门则立御榻之左皆常服朝朔望上御奉天殿具公服随班行礼毕诣文华殿朝东宫云永乐初令内阁儒臣侍朝立金台东御三殿皆升殿赐燕宅忧则御西角门如常朝奉天门之制正统初内阁官始移下贴御道东序立本院官则序立丹墀之东第一班后御西角门亦如之若午朝晩朝之仪洪武时无可考者永乐中午朝御左顺门既升御座内官设案内阁及本院侍班官俱于案西序立晚朝或御右顺门仪节亦如之宣徳以后止御早朝退御便殿景泰中复御午朝而晚朝遂废大学士王鏊论视朝曰在易泰之象曰上下交而其志同否之象曰上下不交而天下无邦下之情达于上上之情达于下所以为泰不然虽有国若无国矣故曰无邦也交则泰不交则否自古皆然而不交之弊未有如近世之甚者也君臣相见不过视朝数刻遥相唯诺君或不识其臣臣或不交一言于君上下从事不过章疏批答相闗接刑名法度相把持而已非独沿袭故常亦其地使然何也本朝视朝于奉天门未尝一日废可谓勤矣然堂陛悬絶威严赫奕将军持鈲御史紏仪鸿胪举不如法通政司奏上特是之命所司知之而已谢恩见辞惴惴而退上何尝问一事下何尝进一言哉此无他地势悬絶虽欲言无由言也愚以为欲上下之交莫若复古内朝之法盖周之时有三朝库门之外曰外朝询大事在焉路门之外为治朝日视朝在焉路门之内曰内朝亦曰燕朝玉藻云君日出而视朝退适路寝听政说者以为视朝而视羣臣所以通上下之情听政而适路寝所以决可否之计汉制大司马左右前后将军侍中散骑诸吏为中朝丞相以下至六百石为外朝盖外朝为尊中朝为亲也唐皇城之南一门曰承天正旦冬至受万国之朝贡则御焉盖古之外朝也其北曰太极门其内曰太极殿朔望视朝在焉盖古之中朝也又北曰两仪门其内曰两仪殿常日听朝而视事盖古之内朝也宋时常朝则文徳殿五日一起居则垂拱殿正旦冬至圣节称贺则大庆殿赐宴则紫宸殿或集武英殿试进士则崇政殿侍从以下五日一员上殿谓之轮对则必及时政利害内殿引见亦或赐坐或免穿执盖亦三朝之遗意焉夫天有三垣天子象之中朝象太微也外朝象天市也内朝象紫微也国朝朔望正旦冬至大朝会则奉天殿即古之正朝也常朝则奉天门即古之治朝也而内朝独缺然非缺也太祖太宗时华盖谨身武英等殿筵宴奏事则内朝也而今久不御三殿深严人臣鲜或窥焉故上下之交絶而不通天下之弊由是而积臣愚欲于常朝之外于便殿之侧仿古内朝之法或三日或五日一御焉外朝或可间歇而内朝必以时举六部诸司以次奏事上随意决之难决者或从容问之大臣五日一次起居侍从台谏五日一员上殿轮对或不时召见凡谢恩朝见之类皆得上殿咫尺相对畧去威严上不难于问下不难于对人才之贤否政事之得失风俗之美恶闾阎之疾苦古今之治乱皆得毕陈于前如此则上下之情可通内外之壅蔽可决天下之事将无不可为者

　　侍坐

　　洪武三年七月礼部尚书崔亮奏准凡大朝会赐宴文官三品以上武官四品以上上殿者赐坐墩其退朝燕闲行幸之处勋旧之臣文学之官赐坐者仍加绒罽绣褥九年定学士承旨于六部尚书之上学士在光禄卿之上侍讲学士在侍郎之上时正官列卿先侍郎故也其后学士虽五品犹先尚书焉十六年十一月甲寅诏定朝叅官员坐次凡奉天门赐坐六部侍郎应天府尹国子监祭酒翰林院官谏官佥都御史坐于西角门东向若华盖殿坐于鹿顶外东西向永乐以后御三殿或便殿行幸无不赐坐者惟仁宣二朝始以尚书侍郎兼学士官于是学士非兼三品以上职者乃坐其下英庙以来接见儒臣之日少故侍坐之仪遂废若大祀天地次日庆成大宴羣臣学士升殿侍坐在文职四品之上本院及詹事府坊局经筵官在六科都给事中之上中左门序坐修撰等官在六科给事中之上本院带俸官在太常寺博士之上詹事府主簿通事舍人在鸿胪寺署丞之上丹墀中序坐正统二年特命侍讲一人升殿列学士之下成化四年令修撰等官凡近侍风宪者另别于丹陛下之东西稍北而庶吉士与焉

　　殿上侍班

　　常朝御谨身华盖奉天三殿百官行叩头礼毕本院官用学士侍读学士侍讲学士侍读侍讲修撰编修升殿侍班洪武二十四年三月辛未诏文武官除分诣文华殿启事外凡遇升殿合用履鞋照依品级侍班有违越失仪者从监察御史仪礼司紏劾东班则六部等掌印官本院官及春坊学士尚寳司西班则五府等武官及给事中中书舍人正统以后惟万寿圣节冬至正旦大朝贺及颁诏进实録册立册封始御奉天殿其侍班惟用修撰编修检讨等官四员是日早具朝服履鞋偕礼部鸿胪寺及导驾给事中紏仪御史等官最先入循殿旁至华盖殿前候上出鸿胪寺官奏执事官行礼礼甫毕即趋出复从殿旁趋出奉天殿内北向立候双炬自中前导则驾至矣及上升寳座导驾官分东西立定趋至寳座之东西向与中书舍人对立候行礼毕自殿门以次趋出若东宫千秋节及冬至正旦朝贺亦用修撰等官二员与春坊司经局官对立侍班于文华殿行礼云

　　奏事

　　洪武三年七月己亥礼部尚书崔亮奏凡诸儒官于御前奏事或进呈文字恐有口气体气须退立二三步毋辄近御案凡立必于东西隅不得直前制曰可永乐四年令六部及近侍官有事当商畧者皆于晚朝陈奏景泰二年令午朝翰林院先奏事学士周叙尝言于景帝曰臣自永乐以来职叨班行伏见太宗仁宗宣宗临御之时大班既退即于门上说事各衙门官轮流向前君臣相与商确政务罄尽所言人怀畏惮而事几不泄成密勿庙堂之美自正统以来王振擅权独立在旁于是辅弼大臣及近侍官员不得召对或有召对亦不敢详尽以致酿成今日之祸宜令羣臣依旧制轮流向前说事上止与对者相知他人皆不得预闻庶得吐露肝胆而不宣泄于外然竟莫能行今按三朝圣谕録所载曰翰林诸臣奏事右顺门又曰上御西角门翰林诸臣奏事退如此之类不一而足当时君臣相与盖可见也

　　便殿入奏

　　国初信用儒臣谒见无时毎出御奉天门诸司有奏事常规退御便殿有特以事入奏者许径入洪武二十九年五月戊寅初命詹事府翰林院尚寳司中书舍人六科给事中仪礼司于午门内出入者各给牌为验已而罢之使近侍官得日至便殿奏事永乐二十二年八月杨士竒新改华盖殿大学士谢恩毕闻惜薪司奏准循岁例赋北京山东枣八十万觔供宫中香炭之用士竒入将奏之时蹇义夏原吉奏事未退上望见士竒笑谓蹇夏曰新华盖学士来奏事必有理试共听之士竒言诏下裁两日今闻惜薪司传旨赋枣八十万觔得无过多是虽岁例然诏书所减除者皆岁例上喜曰吾固知学士言有理吾数日来宫中事丛脞此是急遽中答之不暇致审即命减除四十万觔即其事也至正统时遂废景泰中侍讲刘定之抗疏言凡政事有早朝未及决者宜日御便殿使近臣侍于侧大臣奏于前言官察其邪而加纠弹史官书其言动以示惩劝君臣之间询谋畴咨互相可否以求至当此前代故事祖宗成法也遵而行之则剖决万几日益以熟审察百官日益以明圣政益新天命益隆矣若乃仍如前日无事但以奏本进入旨意批出臣恐偏听生奸独任成乱治化无由底于雍熙也疏上不省今按圣祖时出入禁籞以至临朝侍臣无不从者有所拟议欲修播告则翰林院官承旨草制中书舍人当御誊冩谓之副墨尚寳官用寳实时发行若有憸邪在侧或事当叅驳则六科给事中十三道御史抗声于御前执奏谓之对仗弹劾定之所云与王鏊论视朝互相发然犹未详及于此采而行之以复成宪是在今日

　　入直

　　洪武永乐洪熙宣徳四朝近侍官轮班入直若本院官则日在馆阁呉沉刘三吾胡广杨士竒胡俨王英王直辈尝有内直倡和诗偶记曽棨东华门内新馆初成入直有作云东华楼观郁岧嶤高阁新成抗碧霄秘府图书金作匮御沟流水玉为桥草分翠色承殷辂鸟弄歌声和舜韶儤直几回清坐久隔帘时有御香飘盖当时车驾尝临幸馆阁故也不独宣召燕对与供奉文字而已

　　留宿

　　洪武三年将剖符封功臣下学士宋濓议五等封爵召宿大本堂讨论逹旦永乐中内阁七人者常召至燕寝论事或命假寐至达旦乃出及太宗上宾仁宗命尚书蹇义夏原吉学士杨荣杨士竒侍读王直侍讲王英同定大丧礼议国政宿内阁者凡七日正统中三殿新成学士杨溥受命草诏夜直东阁作诗纪其事有奎宿光临东阁邃觚棱影接北辰高之句云

　　侍逰禁苑

　　圣祖制大诰首以君臣同逰为言故当时儒臣毎得侍上逰观禁苑而亭台楼阁靡不登眺相与笑谈一如家人父子凡以通上下之情而成天地之交也学士宋濓尝侍上后苑观获上曰农事成矣对曰国以民为本民以食为天陛下知稼穑之艰难而念生民之良苦实盛徳也洪武六年正月丙午上御武楼之便阁召御史中丞陈宁太子赞善大夫宋濓赐坐左右上谈嘉祥之应勅中贵人取所储膏露于宫中俄盛以翠罂跪进玉洁珠圆世所未覩也已而诏畀爨器至用金杓炼水二升火既匀水势成涛上起自龙帐中亲启罂以投须臾融化与水为一上取杓倾泻二内侍举幕承之查滓已净重漉以绛纱囊上饮一爵而分赐宁与濓焉且曰此天地至和所凝也卿等服之去沉痾而享遐龄宁等饮毕奠爵于几顿首而退赋甘露浆诗以侈其荣濓在上前所陈说不为隠蔽虽家事茍有问亦一一道之尝曰君犹父也天也其可欺邪一日上问曰卿昨饮酒座客为谁馔为何物濓悉以其实对上笑曰卿饮时朕令人视之果如卿言卿信不欺我久益厚之毎燕见必命茶赐坐毎旦令侍膳询访旧章讲求治道或至夜分乃退永乐中学士解缙胡广等七人从上幸北京毎令节燕闲扈驾登万岁山侍宴广寒殿泛太液池以为常广等多为歌诗以纪之宣宗时宸逰尤多宣徳三年三月庚辰上命尚书蹇义内阁学士杨士竒杨荣等十有八人同逰万岁山许乘马及将从者二人既入东上北门乘马及干宁门下马步出度桥中官导引登山周览复赐登御舟泛太液池赐茶及素羞十余品而凡荡桨持楫者皆中使倡和合律既而抵新建圆殿地势竒胜金碧照耀恍若身在蓬莱宫阙有间上乘马至慰劳甚周皆叩首称万岁上大喜徘徊久之特召士竒荣谕以天下无事不可流于安逸而政务之暇命卿等至此以开豁心目庶几古人逰豫之乐不在拘检也士竒荣叩首称谢而退传谕羣臣方凭槛观中官挐舟网鱼复有旨人赐御酿玉醅一瓯饮既复命乘马逰小山行一里许上乘马继至羣臣匆促将下马迎特旨勿下谕中官人赐钞三千贯从者人三锭且令中官陪至小山饮馔尽醉而归驾遂回未半里遇池中水鸟羣飞上亲发一矢中一鸟坠马前诸臣方入小山门遥见中官持鸟至传命赐义等炙食之羣臣望阙叩首谢遂徧逰小山观二狮子滚球并金龙喷水水帘及曲水流觞之处皆雕琢竒异布置神巧莫不赞叹良乆乃退坐松栢间享酒馔皆珍竒之品中官相与劝酬甚欢酒未阑人赐鹦鹉杯将彻复赐从者酒食皆醉饱而归及出西安门天已暝抵家则漏初下矣朔旦义等方相率诣御前称谢而中官传旨免谢云士竒与荣皆为诗以纪之七月十有一日召尚书蹇义夏原吉杨士竒杨荣同逰东苑夹路皆嘉植前至一殿栋宇宏壮金碧焜耀其后瑶台玉砌竒石森耸环植花卉香艳秾郁引泉为方池上玉龙高盈丈喷激下注入于石渠直透殿内两旁石沟之首圆转各有二窍并列其一水贯其中委曲萦回复流至第二窍乃入于池直通殿外石池之中竒石屹立不假雕琢宛若升龙之状上四窍以通泉脉而常闭之启其窍则水皆涌出直上盈丈与殿后石龙吐水相应池南又有台高数尺森列异石植以花卉纷披掩映殿陛前有二石左如龙翔右如凤舞天然竒巧宛若生成初上御殿中召义等语政务良久乃曰此旁复有草舍一区乃朕致斋之所非敢比古人茅茨不翦之意然庶几不忘乎俭矣卿等可徧观于是中官引至一小殿梁栋椽桷皆以山木为之而覆之以草四面阑楯亦然不加斵削少西有路迂回入荆扉则有河石甃之河南有小桥覆以草亭左右复有草亭亦东西相望宛若台星枕桥而渡其下皆水游鱼牣跃可观中为小殿有东西斋有轩以为弹琴读书之所悉以草覆之四围编竹篱篱下皆蔬茹匏瓜之类观毕上临河命举网得鱼数尾命中官具酒馔赐鱼羮既而召至前赐以金帛绦环玉钩等物遂赐宴于东庑珍羞异味不可胜纪复被旨令各尽醉而归则暝矣士竒赋四言诗九章曰斋宫曰圆亭曰方沼曰翠渠曰黛峰曰灵泉曰御苑曰嘉鱼曰瑞匏荣亦赋长歌次早进谢焉七年七月上登万岁山坐广寒殿召翰林儒臣侍命周览都畿山川形势既毕上谕以元兴替之故曰兹山兹宇顺帝所日宴逰者也岂不可感侍臣叩首曰纣之迹周之监也上曰然正统景泰中盖鲜闻矣英宗复辟始与诸大臣同逰天顺四年四月十六辰刻上御南熏殿召尚书王翱李贤马昻学士彭时吕原五人入侍命内侍三人鼓琴上曰琴音和平足以养性曩在南宫自抚一二曲今不暇矣所传曲调得于太监李永昌永昌经事先帝最精于琴是三人者皆不及也贤等对曰由此不辍亦可精矣因皆叩首曰愿皇上歌南风之词以解民愠幸甚上起人赐镶鹤顶博带一条皆亲举授五人者皆叩首而出尝观君臣之际上贵致其礼下贵尽其诚若私昵媟亵流连光景殆非圣祖所谓同逰之初意也已

　　燕饮赓和

　　洪武二年十一月二十有二日上御外朝召学士宋濓侍讲学士危素侍读学士詹同直学士陈桱待制王祎起居注魏观呉琳列坐左右既而命本官进馔赐封酒饮之上屡尽觞中官承旨宣劝甚力濓数以弗胜桮杓固辞上曰卿但饮无伤也酒终上亲御翰墨赋冬日诗一章复繋小序于首命各以诗进濓最先祎次之观琳桱同又次之素最后诗以民瘼为言上曰素终老成其有轸忧苍生之意乎于是各沾醉而退六年开局禁中修大明日厯十一月十五日前御史中丞诚意伯刘基偕学士宋濓詹同侍上燕干清宫之便阁同被酒而还时缮书监生黄■〈日上永下〉在馆同爱其有俊才赋诗赠之字大如斚少选奉御传宣召濓等赴右顺门会上适乗步辇而至同余醒犹未解上谓之曰卿醉犹未醒耶同对曰臣虽醉犹能赋诗赠黄秀才谓昶也上曰诗何在同对曰在史馆中上顾濓亟取之既上奏上笑谓濓曰朕即和同诗卿当为朕书之濓于是受命书焉同诗不过称昶才美而御制之诗则并及君臣燕饮之故濓归与昶言之以为词坛盛事八年八月甲午上观于水陋尹程秋水赋言不契道乃更为之赋成召学士宋濓等观之且令各撰赋以进濓率同列撰成诣东阁次第投献上皆亲览焉复寘品评于其间已而赐坐勅大官进天厨竒珍内臣行觞觞已上顾濓曰卿何不尽饮濓出跪奏曰臣荷陛下圣慈赐以醇酎敢不如诏第臣年衰迈恐不胜杯酌志不摄气或愆于礼度无以上承宠光尔上曰卿姑试之濓即席而饮将彻上复顾曰卿宜更釂一觞濓再起固辞上曰一觞岂解醉人乎卒饮之濓举觞至口端又复瑟缩者三上叹曰男子何不慷慨为对曰天威咫尺间不敢重有所渎勉强一吸至尽上大悦濓颜面变頳顿觉精神遐漂若行浮云中上复叹曰卿宜自述一诗朕亦为卿赋醉歌二奉御捧黄绫案进上挥翰如飞须臾成楚辞一章濓既醉下笔倾欹字不成行列甫缀五韵上遽召至前命编修朱右重书以遗濓遂谕曰卿蔵之以示子孙非惟见朕宠爱卿亦可见一时君臣道合安乐太平之盛也濓行五拜礼叩首以谢上更勅给事中宋善等赋醉学士歌云宣宗尤喜为诗初即位起学士李时勉而任用之一日幸文渊阁赐诸学士饮呼时勉谓曰卿非朕安得饮此酒时勉顿首谢他日侍逰东苑上赐时勉酒酌以上所御金瓯时勉顿首辞曰臣可与陛下同饮不敢与陛下同器上悦命易以银爵既醉上出御制诗俾赓之宣徳六年万寿圣节上御制诗一章赐尚书胡濙蹇义大学士杨士竒杨荣且曰朕茂膺天命惟尔四人赞翼之功赐宴尽欢而罢明日士竒荣各奉和睿制以献又尝与大学士黄淮燕饮于万岁山淮献诗他日陛辞复燕饮于太液池御制长歌以赠焉语在第五卷嗟乎虞廷喜起卷阿逰歌其响不闻久矣至我朝而续夫燕所以示慈惠也诗所以道性情也燕饮赓和之际而至情蔼然迥出千古祖宗盛时上下之交有如是哉

　　召对

　　祖宗以来于凡燕闲之际执政大臣左右近侍时常皆得接见自英宗以幼冲嗣位此礼遂废惟有大事则传奉召之问对一二语遽出因袭以为故事景帝时壅蔽尤甚及英宗复辟始知其由乃亲决章奏日与大学士李贤议之贤据便殿入奏旧规毎朝退独留不待呼召径诣上燕闲入见以承顾问然同列彭时吕原恒不得与焉上尝谓景泰全然不理政务或用人升官明日谢恩不知所以文武大臣未尝接言上下之情如何得通贤曰自古明君未尝不与大臣相接商确治天下之道所谓接贤士大夫之时多亲宦官宫妾之时少也上曰如此天下岂不治安观英宗圣志盖励精求治而贤不能同人致交有功为可憾耳李东阳曰东阳自乙卯承乏内阁时孝宗皇帝临朝渊黙自朝叅复命经筵日讲之外罕接天颜凡有拟奏陈说答问之类毎用本票揭帖大则具题本虽日积月累徃徃不能尽弘治十年三月二十二日朝食前忽遣司礼监太监韦泰驰至阁亟呼曰宣四先生叩其故曰不知臣溥臣健臣东阳臣迁亟具衣冠至文华殿叩头毕上曰近前于是直叩御榻司礼监诸太监皆环跪于案侧上曰看文书诸太监取本付臣溥臣健又分置朱砚朱笔授片纸数幅于臣东阳臣迁毎一本上曰与先生辈计较臣溥等看毕相与议定批辞以次陈奏得允乃録于纸上以进上览毕亲批本面或更定二三字或删去一二句皆应手疾书宸翰清逸畧无凝滞有山西巡抚官本上顾曰此欲提问一副总兵该提否臣溥等对曰此事轻副总兵恐不必提止提都指挥以下三人可也上曰然边情事重小官亦不可不提耳又礼部本拟一是字上曰天下事亦还看本内事情若止批一是字恐有遗失因取本阅之则曰是只须一是字足矣又一本臣健奏曰此本事多臣等将下细看拟奏上曰文书尚多都要一看下去也是闲就此商量岂不好皆应曰诺上指余本谓左右曰此皆常行事不过该衙门知道耳乃皆叩头退上复谓左右曰吃茶出文华门尚膳监官捧茶以俟韦太监喜曰茶已具矣盖时出急召未有宿办也自天顺至今四十年先帝及今上之初间尝召内阁不过一二语是日经筵罢有此召因得以窥天质之明睿庙算之周详圣心之仁厚有不可测量者如此自是平台暖阁稍稍召对并及部院大臣询其政务若欲复祖宗之旧者及孝肃太皇太后之丧议礼考文久或移晷多或连月蔼然家人父子之情顾上既明习国事天语严密议论层出或累数十句臣下虽承造膝欲荩一二语至无间可入或不竟其辞而退退而寻绎所受亦不能悉记也议者以为孝宗若久于天位非惟奏事之制可复而隆平之治且成矣

　　召慰

　　编修杨士竒始入内阁毎敷对望见天威犹有惧色太宗召而慰之曰朕知尔文学亲擢于此尔但尽心勿自疑畏英庙既复位退御文华殿召大学士高榖学士商辂谓曰朕在南京知尔二人无偏向心如今正要用尔好用心办事成化四年彗见言官劾内阁大臣商辂等遂求退奉旨朕用卿不疑何恤人言至诘责言者曰唐太宗用王魏朕用商辂有何不可欲加谴调辂奏言臣尝劝陛下优容言官已荷嘉纳如修撰罗伦辈复请召用今因论臣而又责之如公论何上以为然乃释言官不问而召辂至御榻前慰勉再三祖宗之礼貌儒臣徃徃如此

　　召示文翰

　　太祖皇帝尝出御制诗文以示词臣太子正字桂彦良即于上前大声诵之琅然左右惊愕学士承旨詹同私戒之上知之谓曰儒者事君正当诚意毋事矫揉也又尝出御制勅使彦良指摘彦良受命尽言称上意焉洪武二十年二月甲辰御注尚书洪范成先是命儒臣书洪范揭于御座之右朝夕观览乃自为注至是成召赞善刘三吾曰朕观洪范一篇帝王为治之要道也所以叙彛伦立皇极保万民叙四时成百谷本于天道而验于人事箕子为武王陈之武王犹自谦曰五帝之道我未能焉朕毎为惕然遂疏其指为注朝夕省览三吾对曰陛下留心是书上明圣道下福生民为万世开太平者也宣徳七年七月宣宗燕闲阅内库书画得元赵孟俯所绘豳风图因赋长诗一章召翰林词臣示之曰豳诗周公陈后稷公刘致王业之由与民事早晩之宜以告成王使知稼穑艰难万世人君皆当鉴此朕爱斯图为赋诗欲揭于便殿之壁朝夕在目有所儆励尔书于图之后九年十二月宣宗退朝御文华殿召少傅杨士竒等出御书洪范篇及御制序文示之且谕之曰所论或未当卿等当直言勿隐士竒等对曰圣论皆当直得古人精藴上曰朕在宫中虽寒暑不废书册士竒等对曰帝王勤学问则宗社生民有赖矣惟愿陛下始终此心上笑曰卿等亦常须直言朕不为忤

　　翰林记卷六

　　●钦定四库全书

　　翰林记卷七

　　（明）黄佐 撰

　　议礼上

　　祖宗时凡国家礼乐制度皆命本院儒臣议而行之咸取自上裁洪武元年二月壬寅朔中书省臣及学士陶安等进郊社宗庙议曰圜丘曰方丘曰宗庙曰社稷各具沿革安等奏天子大社必受风雨霜露以逹天地之气若亡国之社则屋之不受天阳也今于坛创屋非宜若祭而遇风雨则于斋宫望祭上是之又定宗庙时享之礼安与侍讲学士朱升待制詹同等奏汉以下庙皆同堂异室四时皆合祭今四庙特享宜仿之上命春特祭余三时合祭如古制二年三月戊戍朱升等奏勅撰斋戒文大祀四日戒三日斋凡七日中祀三日戒二日斋凡五日上命凡祭天地社稷宗庙山川等神是为生灵祈福下令百官一体斋戒若自有所祷不关于民者不下令八月定大祀受誓戒九月乙巳诏以司中司命司民司禄及寿星五神为中祀命翰林院撰文七年六月乙卯上以大祀终献毕方行分献于礼未当用宋濓詹同议以上行初献礼奠玉帛将毕分献官行初献礼亚献中献皆如之八月辛酉监察御史答禄与权请行禘祭事下礼部太常寺翰林院议以为虞夏商周四代世系明白其始所从出可得而推故禘礼可行自汉唐以来世系无考莫能明其始祖所自出当时所谓禘祭不过合已祧之主序昭穆而祭之乃古之大祫非禘也宋神宗尝曰禘祖之所自出是则莫知祖之所自出禘礼不可行也今国家既追尊四庙而始祖之所自出者未有所考则于禘祭之礼似难遽行上是其议八年十一月乙丑诏翰林院考定大祀登坛脱舄之礼学士乐韶凤奏祭日大驾临坛入幕次脱舄升坛执事等官皆脱舄于外以次升坛供事协律郎乐舞生依前跣韈就位祭毕降坛纳舄从之十二年正月乙卯合祀天地于南郊诏翰林儒臣纪其事九年五月乙丑将有事于方丘适有晋王妃之丧上命宋濓考古制以闻对曰郊社之礼国之大事圣人所重虽有三年之丧亦不敢废示有尊也二十五年六月戊辰以皇太子丧时享在迩命翰林院礼部议之学士刘三吾等奏王制三年不祭惟天地社稷不敢以卑废尊宋真宗居丧易月服除之明年遂享太庙祀天地服衮冕车辂仪物音乐縁神事者不废其卤簿鼓吹诸乐皆备而不作定议天地社稷先师歴代帝王等神宜如宋制惟太庙先祖神灵所在国既有丧而时享用乐恐神不乐所宜亦备而不作从之已而上自以已意定郊庙礼乐庶吉士解缙尝上疏言六经残缺莫甚于礼乐宜正礼经及访求审乐之儒作乐书又言祀天宜复埽地之规尊祖宜备七庙之制太常非可以肄俗乐上嘉其议先是洪武二年八月诏天下郡邑举素志高洁博通今古练达时宜之士年四十以上者礼送至京纂修礼书二十年十月谕礼部集诸儒臣寮尊卑礼仪旧制重加删订凡二十六条行之改元之初即定释奠先师仲春仲秋二上丁日降香遣官祭于国学又诏定亲征遣将诸军礼及官民丧服之制又定太岁风云雷雨岳镇山川城隍诸神祭礼其冠礼皇太子冠翰林院撰祝文祝辞因定天子冠礼寻定皇太子亲王及士庶婚礼俱本院偕中书省臣议上其王国礼乐及合祀山川之仪则本院礼部与王府官议上遂命燕齐祭东海齐鲁祭东镇秦蜀祭西海晋祭北海若晋王妃谢氏丧秦愍王丧懿文皇太子丧孝慈皇后丧则专诏本院定议以闻成穆贵妃薨诏本院稽古典定丧服之制令父母俱斩衰三年子为庶母服朞年书成颁行曰孝慈録又考议陵寝朔望节序之祭及祭前代忠臣用便服行礼等节目亦皆本院所定今见于诸儒所纂大明集礼洪武礼制等书虽损益古今之宜然多出自圣意众莫敢违也虽敢言如解缙明指其非古然上亦未尝以其异已而罪之也夫以异已者为罪则必以迎合者为功则是礼乐自臣下出也于戏圣祖之虑之逺如此

　　议礼下

　　开国之初命儒臣议定郊祀等大礼承平后虽时有所损益不过丧塟祧祔名号宴贺仪文度数之属永乐十一年十二月鸿胪寺奏习正旦贺仪上召礼部及本院官问曰正旦日食百官贺礼可行乎尚书吕震对曰日食与朝贺之时先后不相妨侍郎仪智曰既然同日免贺为当上顾问翰林诸臣古有日食行贺礼否杨士竒对曰日食天变之大者前代元正日食多不受朝宋仁宗时元正日食富弼请罢宴彻乐宰相吕夷简不从弼曰万一契丹行之为中国羞后有自契丹回者言辽是日罢宴仁宗深悔今免贺诚当上遂免贺及宴仍赐百官节钞十四年十一月周王橚楚王桢相继来朝例次日谒孝陵周王先至适遇节上命东宫皇太孙及小皇孙陪谒已出东华门上遽召杨荣金幼孜杨士竒问谒陵展敬之位如何士竒对曰周楚二王属尊当列稍前两傍东宫殿下列稍后居中皇太孙殿下亦居中列于东宫之后诸皇孙与皇太孙同班而分列两傍上曰尔所言有据乎对曰宋儒朱熹家礼大约如此上曰吾未尝熟家礼但据已见书其位次遂出宸翰所书正与所言合然下有六字未书授笔命足之遂遣鸿胪丞周升驰赍赴陵俾率行之二十二年九月礼部尚书吕震言于仁宗曰今丧服已踰二十七日请如太祖仿汉制释缞易吉服奏巳士竒谓震曰今丧服未可比此例盖洪武有遗诏且仁孝皇后崩太宗皇帝在上缞服后仍服数月白衣冠绖带今上于皇考乃遽即吉乎时黄淮议同士竒然不敢明言忤震震出忿言尚书蹇义从旁解之曰渠言当理国家事公岂应偏执己见请兼取二说明旦皆素衣冠黑角带遂偕六部都察院具奏报可明旦上素冠麻衣绖带视朝文臣惟学士武臣惟英国公如上所服余皆从义等所定朝退上召蹇义夏原吉及士竒等谕曰吕震昨奏易服云皆与汝等议定然后奏时吾已疑其非但聴臣下易之梓宫在殡吾岂忍易后闻士竒有言始知震妄士竒所执是因叹曰张辅知礼六卿乃有不及又顾义曰汝所折衷亦未当然不必再以语人羣臣聴其便十二月庚午百官习新正仪于海印寺用乐明日士竒等进言近礼部与臣等已议定新正朝仪不用乐昨日习仪所仍用乐不改今四方朝觐官皆集于此观礼乞勅礼部设乐不作不报盖入吕震之言也杨荣金幼孜皆欲已荣即趋出士竒与淮不可三人遂复进言夜漏下十刻未得旨不肯退遂有旨命礼部设乐不作正月二日特召士竒等四人至奉天门谕之曰吕震毎事悞朕卿等所执停乐最是夫为君以受直言为美不受直言则过益深焉为臣以能直言为贤不能直言则忠不尽如昨日朝会若从震言今悔何及自今遇朕行有未审但尽意言之母以不从为虑各赐钞千缗文币一表里天顺中圣烈慈寿皇太后崩上见学士李贤所服斩衰与众异取视之乃知贤服制合古即以为法命宫中悉易之孟冬享太庙适大丧礼未终上以问贤贤言且俟释服后庶人情事理两安上从之癸未春上以足疾不视朝召贤曰大礼将至而疾未愈欲遣官代行可乎贤曰亦须至坛所虽不能行礼人心亦安上至斋宫复召贤曰朕惟俯伏难兴欲令一人扶之何如贤曰陛下能力疾行礼尤见敬天之诚遂成事而还上以母后胡氏因疾请尊号静慈仙师非令典欲上皇后尊谥而左右以为不便召问贤贤曰陛下此一念天地鬼神实临之然臣之愚必须陵寝享殿神主皆如奉先殿之式庶几称陛下之明孝不然为虚文上即命举行尊恭让章皇后乃英庙嫡母也宪宗即位内臣夏时昌言钱后久病欲专致隆于上生母贤与彭时援遗诏执不可夏入传仁寿宫旨曰子为皇帝母当为太后岂有无子称太后者耶时曰今日与宣徳末年事不同胡后曾上表让位退居别宫故正统初不加尊号今日名分故在岂得不尊夏谓宜照例冩让表贤与时曰臣子谁敢擅冩天子新即位四海颙望凡事宜遵遗诏庶几顺天理服人心夏作色以为偏向时拱手向天曰祖宗神灵在上钱后已无后何所利而为之所以争者为全皇上圣徳故也若推大孝之心则两宫同尊为宜贤等皆曰然夏乃再入请命曰适皇上再三劝谕已俞允矣时等遂执笔书尊皇后为慈懿皇太后母妃为皇太后夏以为疑时曰加二字好称呼耳非有尊卑于其间也于是尊号之诏遂下后数日太监覃包至内阁言曰并尊二母本出上意但屈于生母有难言者而不知礼之人且欲逢迎其间非二先生力争几误大事矣时同寮有未发言者有惭色盖此诏之行贤与时之力也及议山陵贤等具疏请建玄宫为三穴夏复执不从成化四年六月慈懿皇太后崩传旨议山陵时等曰梓宫当合葬裕陵神主当祔庙此一定礼无可议者礼部尚书姚夔赞之曰此正礼也夏独曰不可慈懿无子且有疾岂可入山陵只可比胡后例葬西山耳已而上御文华殿召内阁三人及诸内臣入面议时等曰当依正礼上曰朕岂不知正礼是好但于周娘娘有碍故令尔等议务要处得合宜商辂曰外议汹汹若不祔葬则人心不服且于圣徳有损刘定之曰孝子从义不从令虽圣母有言亦不可从也上黙然良久曰合葬固是孝若因此失了娘娘心亦不可谓孝时曰皇上大孝当以先帝之心为心先帝待慈懿始终如一今若安厝于左虚其右以待后来则两全其美庶不失先帝之意夏曰比先阁下议作三位已不允时曰彼时虑有今日故预为此议今须依前处置乃宜耳上虽未允而玉色未和时因曰臣等言未当欲具本言之乞皇上再三申劝圣母以终大事上曰可进来看当晩时等具本进奉有旨令百官会议明日礼部集文武大臣议皆云时等言是内批未允欲别择地于是伏阙哭谏乃行焉语在伏阙弘治初元诏议宪宗升祔及孝穆皇太后祔享之礼议者言人人殊礼部左侍郎倪岳言徳祖以上无可复推则徳祖视周后稷太祖太宗视周文武百世不祧懿祖而下以次迭迁今宪考升祔则懿祖神主当祧宜于太庙寝殿之后畧仿夹室之制别建一殿九室以蔵祧主毎岁暮时享则奉祧主仍居旧位以应古祫祭之制又周礼春官大司乐歌中吕舞大濩以享先妣谓姜嫄也帝喾之妃后稷之母故特立庙以祀而宋元徳懿徳二太后俱有别庙章献章懿俱建奉慈殿孝穆神主宜于奉先殿旁别为一庙岁时祭享悉如奉先殿之仪从之于是遂建祧庙及奉慈殿时惟学士杨守陈独以徳祖比宋禧祖百世不迁为非礼抗言礼天子七庙祖有功宗有徳乃孔子之言故凡号太祖者即始祖必事之以配天若商周之契稷皆以功而非论其本统也宋之禧祖及我徳祖可比商祖乙周亚圉非契稷比议者徒谓大儒尝有取于王安石之说而不从孔子遂使七庙有始祖又有太祖太祖既以配天而不正南面之位名与实乖岂先王之礼哉若以降而合食为非礼则王者既立始祖之庙又推始祖所自出之帝而配之固无嫌也宪宗升祔请并祧徳懿熙三祖自仁祖以下为七庙异时祧尽则以太祖拟契稷而祧主蔵于后寝祫礼行于前庙时享则尊太祖祫祭则尊徳祖各不失尊庶无悖礼议者不从以太庙之制已有九庙又难于并祧故也十七年三月圣慈仁寿太皇太后崩上御西角门朝退召学士刘健李东阳谢迁至门内扉遂阖上御暖阁素幄起立床前顾谓曰先生辈上来健等皆至幄内上曰为陵庙事与先生辈商量健等仰奏曰昨蒙遣太监扶安谕示孝庄睿皇后葬不合礼欲为厘正此盛徳事臣等仰见皇上圣孝高出前古不胜忻慕上袖出裕陵图一纸指示陵门内有二隧道其一西行北转而至者为英宗皇堂虚其右圹而中有道可通徃来其一东行北转而至者为孝庄玄堂相去可数丈中隔不通因曰此大非礼东阳对以初不知此上因言出自内官所为又曰内官有几个识道理的昨见成化年彭时姚夔辈奏章先朝大臣都忠厚为国如此健与迁对曰英宗有遗命钱后与我合葬大学士李贤记在阁下上曰既有遗命当时奈何违之东阳对曰臣等闻当时尚有别议故委曲至此非先帝意也上曰先帝亦甚不得已耳健等奏曰诚如圣谕但今日断自圣衷勿惮改作则天下臣民无不痛快垂之史册万世有光矣上曰钦天监言恐动风水朕不以为然迁曰阴阳拘忌之说不足信上曰朕已折之矣今日开圹合葬不为动风水乎皇堂不通则天地否塞因以指画纸曰若如此通则风气流行恶得言动推一点诚心为之料亦无害东阳赞曰皇上一念孝诚可以格天吉无不利健等皆力赞曰皇上所见高出寻常万万愿勿复疑上曰此事不难若祔庙之礼尤所当讲健等奏曰先年奏议已定慈懿太后居左今大行太皇太后居右令祔裕陵配享英庙且引唐宋故事为证臣等如此不敢轻议其实汉以前惟一帝一后唐始有二后宋亦有三后并祔者上曰二后已非若三后尤为非礼迁对曰彼三后一乃继立一则所生母也上曰事非师古末世鄙亵之事不足学东阳对曰皇上当以尧舜为法上曰然宗庙事闗系纲常极重岂可有毫髪僭差太皇太后鞠育朕躬恩徳深厚朕何敢忘但一人之私情耳钱太后乃皇祖册立正后我朝祖宗以来惟一帝一后今若并祔乃从朕坏起恐后来杂乱无纪极耳且奉先之祭先生辈尚不知英宗皇帝止设一座毎祭饭一分匙一张而已健等仓卒不解上意但应曰唯唯退思之盖孝庄尚未配食也上曰孝穆太后朕生身母止尊称为皇太后别祀于奉慈殿今仁寿宫前殿尽寛意欲奉太皇太后于此他日奉孝穆太后于后殿岁时祭享如太庙不敢少缺健等皆未敢应圣意盖谓今皇太后千秋万岁后也东阳曰皇上言及孝穆太后尤见大公至正之心可以服天下矣上曰此事却难处行之则理有未安不行则违先帝之意又违羣臣会议会议犹可奈先帝何朕尝思之夜不能寐先帝固重而祖宗之制为尤重耳东阳曰愿圣见主张得定臣等无不奉行上曰朕亦难于降旨先生辈是朕腹心大臣好为处置健等曰须下礼部令多官议之上曰虽多官亦不敢主张仍须先生辈为之耳健等曰容臣等计议上闻上曰先生辈辛苦且回去办事是日上称心腹者三呼先生者以十数健等感激称谢皆叩头起上前下板阶顾内官启扉立送而出时尊谥议已进奉旨撰册未上几筵健等乃具题本言当时先帝遇天下难处之事羣臣为委曲将顺之词或者不能无疑乞勅礼部会集多官再加详议次日朝退上起立呼内阁健等至暖阁幄前立问曰先生辈昨日所进令多官会议是几个衙门健等对曰即前日进谥议者东阳歴对曰五府六部都察院通政司大理寺及詹事府翰林院言未毕上遽曰有翰林院最好考据古今大典礼须用翰林院又曰有科道乎皆对曰有上又曰好少顷曰别无说话回去办事盖是日专为翰林问也自是毎召必于朝退立呼内阁未尝呼名二十一日复召上袖出会议本问曰此事如何健等对曰议得是东阳奏曰未知圣意如何上曰先生辈如何说健等对曰正是古礼上曰仍称太皇太后可否皆对曰既是别庙须如此尊称为当上曰如何批答迁对曰须说得委曲东阳曰要见重事上曰然宗庙事重要见令后世子孙崇奉不缺之意此本随文书下来健等曰臣等领去上即以本授健复目送而出二十二日复召上袖出奉先殿图指示曰此与太庙寝规制一般常时祭荐皆在此又指其廊间有门通西一区曰此奉慈殿也旧为神库今廊庑及井俱未动又指其东一区别为门面南五间东西廊各五间此神厨也欲如此建庙可乎健等皆对曰此地最便东阳曰但未知寛窄如何上曰寛窄有数因指其傍小字曰东西几丈南北二十丈后有墙墙之后有米仓盖较之奉慈殿区深不及八尺皆请曰墙可展否上曰须展之其西偏有井亭亦须去之耳又曰欲迁孝穆太后并祭于此如何健等皆对曰甚当再问再对上曰位序如何健等对曰太皇太后中一室孝穆太后或左或右一室上曰须在左后来有如此者却居右东阳曰太皇太后居中乃可迁奏曰会议本未知今日可出否东阳曰外廷瞻仰此本已数日上曰正为庙地未定今既定即出矣皆拜出如前会礼部尚书呉寛亦言周祭姜嫄于别庙诗谓之閟宫鲁桓公之母仲子不得祔庙春秋书考仲子之宫至宋始有两后并祔之说然岂后世所宜法哉与上意合二十五日御批云祀享重事礼当详慎卿等稽考古典及祖宗庙制既已明白都准议特建庙奉享仍称太皇太后以伸朕尊亲之意后世子孙遵守崇奉永为定制于是中外翕然称为得礼惟陵事竟不行盖因钦天监奏岁杀在北方之说而圣意终不释然乃于陵殿神座移英庙居中孝庄居左孝肃居其右云

　　审乐

　　呉元年七月乙亥先是命选道童俊秀者充乐舞生至是始集上御戟门召学士朱升领之入见设杂乐阅试之上亲击石磬命升辨识五音升以宫音为征音上曰何乃以宫作征邪起居注熊鼎对曰八音之中石最难和故书曰于予击石拊石百兽率舞上曰石声固难和然乐以人声为主人声和则八音和矣因命乐生登歌一曲上复叹曰古者作乐以和民声格神人而与天地同其和近世儒者鲜知音律之学欲乐和顾不难耶升等对曰乐音不在外求实在人君一心和则天地之气亦和天地之气和则乐亦无不和矣上深然之其后命升等撰圜丘方丘乐章而朝享太庙诸乐章则诏翰林诸儒臣梁寅等分为之永乐元年九月诏侍臣曰皇考功徳隆盛祖宗乐章未有称述尔等其议为之于是学士王景等拟述以闻然竟未施行盖缺典也凡舞用画干郊坛武舞服左袖上书除暴安民四字亦出圣祖所定久废弘治中用儒臣建议复之惟中和韶乐司于教坊诚有如解缙所论者审音以宪古改纪以召和岂有待于今日耶

　　定制度

　　圣祖有天下之初凡有制度命翰林儒臣稽考古今隆杀之宜以闻令中书省具奏上为裁定于是左丞相宣国公李善长本院学士陶安集诸儒论建以适厥中自朝廷以达邦国上下品次第明其等威洪武元年二月安等奏定天子冕服之制上曰五冕礼太繁今祭天地宗庙则服衮冕社稷等祀则服通天冠绛纱袍余不用十一月甲子礼部翰林等官议定乘舆以下冠服之制三年六月中书省臣与翰林院定文武官朝服之制四年正月戊子礼部太常司翰林院议奏上亲祀圜丘方丘宗庙及朝日夕月服衮冕祭星辰社稷太岁风云雷雨岳镇海渎山川先农皆用皮弁服羣臣陪祭各服本品梁冠祭服五年五月癸卯亲王仪仗车辂成亦礼官诸儒所定也八月乙亥礼部及翰林院议省牲宜用常服十六年七月戊午诏更定冕服之制先是礼部言虞周以来冕服制度不一国初所制虽叅酌古制然尚未备宜加考定于是翰林诸臣议上从之二十年冬十月召六部都察院通政司左右春坊大理寺及本院官着礼仪定式明日礼部以合行事宜凡一十四欵上进诏颁行之二十四年六月己未诏六部都察院同翰林儒臣叅考歴代礼制更定冠服居室制度于是羣臣集国初以来礼制斟酌损益以闻二十九年十一月诏翰林斟酌唐宋制度定官民房屋坟茔等第及食禄之家兴贩禁例为书名曰稽古定制颁行天下又宪纲事类肇自洪武中载都察院十三道御史所宜行者宣徳末勅礼部同翰林院考旧文而申明之凡祖宗所定风宪事体悉载其中至正统四年十月始颁行云

　　定律令

　　呉元年十月诏修律令命学士陶安为议律官十二月甲辰律令成命刋布中外洪武元年正月大明令刋成条分吏户礼兵刑工大明律亦如之儒臣奉二书以进上曰律令者治天下之法也令以教之于先律以齐之于后今所定律令芟繁就简使之归一直言其事庶几人人易知而难犯八月己卯上念律令尚有轻重失宜有乖中典命儒臣四人同刑部官讲唐律日冩二十条取进止择其可者从之其或轻重失宜则亲加损益务求至当六年十月命刑部与翰林院审定大明律七年二月律成学士宋濓撰表以进二十二年八月更定大明律初命翰林院同刑部官将比年律条叅考折衷以类编附曰名例律附于断狱下至是特载诸篇首颁行之 

　　议封爵诰勅

　　洪武三年十一月丙申大封功臣其五等封爵皆学士宋濓所定始制五等公曰国侯伯曰郡子男曰县至是罢子男不封惟系公于国各赐之铁劵云二十三年九月乙未加封中山王徐达岐阳王李文忠三代皆王爵先是命翰林院议侍讲学士葛钧等奏王三代惟本朝开平王常遇春出自特恩上谓二王皆元勲宜如开平王例自今开国功臣死后俱追封三代其爵子孙非建立竒功者生死止依本爵其劵文诰命皆词臣撰进其称号曰奉天翊运推诚宣力守正武臣者开国元勲也永乐时曰奉天靖难后止曰奉天翊卫其下文多同亦有损益取自上裁者文武官诰命之制洪武五年三月定学士宋濓偕礼部议奏叅考唐宋诰命皆由三省官列衔书名复用吏部告身等印章本朝诰勅既用御寳则省臣不敢署见勅花様籖轴制度俱有等第不须改作又宋绍兴间工部言官诰院所用绫纸易以伪冐乞下文思院别织一体花様专充官诰今议于诰尾添织某字号以为闗防及取工部神帛勅诰局已造完诰命书冩用寳颁于文武官从之九年四月癸卯命中书省兵部定给武官诰勅之制大都督府咨于中书省送兵部覆奏贴黄考监叅考同奏附籍部儗散官移文翰林院撰文付司文监校勘奏付中书舍人书冩署名用印十六年三月中书省与翰林院定嫡妾封赠例诏颁示中外复议文官赠叙之例十一荫叙之例五二十四年五月辛卯诏定文武官封赠旧制一品封赠三代二品三品封赠二代四品至七品封赠一代兵部试尚书茹瑺奏请上命翰林院考古制学士刘三吾奏宋制与今例同诏从宋制又奏庶子袭父职例止封赠嫡母复命礼部翰林院同考古制三吾奏宋制母以子贵庶母亦依所生子之秩封赠诏从宋制六月丙寅命礼部翰林院议军官侄男替袭伯叔职事及弟袭兄职养子女婿承袭养父妻父封赠礼制八月己巳瑺又奏言武臣封赠父母妻姓名有以嫡母生母同请有以正妻次妻并书者乃命翰林院稽考古制学士刘三吾言宋制嫡母继母亡许封赠所生母正妻次妻并封古无此制今议正妻有子无子皆得封赠如正妻无子次妻有子俱从来未有定论上命只封嫡母正妻所生母则从宋制永乐元年十一月乙亥广平侯袁容嫡母孙生母刘俱亡独继嫡母罗氏在而封赠事例不同上命礼部与翰林院议侍读学士解缙等议上若所生母与继母俱在礼难并封今继母在当封所生母并嫡母俱亡亦可一体追封从之仍命后不为例

　　考订声音文字

　　圣祖尝召侍讲学士乐韶凤宋濓待制王僎修撰李叔允编修朱右赵埙朱濓典簿瞿庄邹孟达典籍孙蕡答禄与权谕之曰韵学起于江左殊失正音有独用当并为通用者如东冬清青之属亦有一韵当析为二韵者如虞模麻遮之属若斯之类不可枚举卿等当广询通音韵者重刋定之韶凤等奉诏撰成七十六韵共十六卷书奏赐名曰洪武正韵濓序之畧曰古者之音唯取谐协故无不通江左制韵之初但知从有四声而不知衡有七音故经纬不交而失立韵之原七音者牙舌唇齿喉及舌齿各半是也分其清浊定为角征宫商羽以至于半商半征而天下之音在是矣然则音者其韵书之权舆乎旋宫以七音为均均言韵也有能推十二律以合八十四调旋转相交而大乐之和亦在是矣自后奏启进呈文字点画音韵并从是书违者有罚洪武二年四月命翰林院定官民书札仪式禁革民间名字有犯先圣先贤大国君臣并汉晋唐宋等字者中书省臣具奏行之若正统十年进士登科録凡天字皆作■〈艹曳〉云出内阁意景泰中幸太学表内阁自为之中有管窥霄蠡测海句盖亦避天字也与宋宣和时禁君天等八字同识者惊异殆非洪武旧制矣

　　议祀典

　　圣祖之正祀典也首诏岳渎城隍等神皆削去后世所加封号止从实称之惟孔子则仍其旧盖崇儒重道虽出宸衷亦有取乎侍臣之所论建洪武元年遣官释奠于先师孔子定以二丁降香遣官祭于国子监毎岁二丁传制遣官致祭孔子若豋极皆遣官祭告阙里二十四年十月乙丑南丰县典史冯坚言九事内一事歴代忠臣烈士有功徳于民者宜勅有司访其事迹俾礼部翰林院考究明白量加封谥上喜而宠擢之然终以徃古名臣非异代之君所宜褒赠卒亦仍其旧焉二十六年颁大成乐于天下府学令州县如式制造以祀孔子二十八年用儒臣言黜莽大夫扬雄进董仲舒从祀孔子正统二十年从本院议进胡安国蔡沈真徳秀从祀八年追封元呉澄为临川郡公从祀时建言者谓当祀刘因及本朝学士薛瑄内阁刘定之驳二人皆无著述遂沮然澄实宋进士仕元失节且封郡公爵亚程朱识者非之时学士丘浚尝着论许衡无益于名教则澄又可知也成化三年用大学士商辂议封仲舒为广川伯安国为建宁伯沈为崇安伯徳秀为浦城伯从之辂又请加孔子以道配天地之号事寝不行弘治九年追封宋杨时为将乐伯从祀言者因谓罗从愿李侗亦当从祀礼部侍郎傅瀚言二子著述视尹焞游酢谢良佐未知所先后二子从祀则三人似不可遗道学所在其可轻乎乃止先是元年八月侍读学士程敏政建议欲将马融刘向贾逵王弼何休戴圣王肃杜预褫爵罢祀郑众卢植郑玄服虔范宁五人各祀于其乡而增后苍若荀况言性恶宜依扬雄例黜之而祀王通七十弟子中申枨申党疑误当为一人宜存枨去党公伯寮秦冉颜何蘧瑗林放五人既不载于家语亦宜罢去颜子曾子子思配享于殿而父在两庑非所以明人伦宜于各处庙学如乡贤祠之制别立一祠中祀启圣王以杞国公颜无繇莱芜侯曾点泗水侯孔鲤并邾国公孟孙氏配享永平伯程珦献靖公朱松量加封爵祀焉祭酒谢铎建议则谓呉澄出处不正当黜其祀俱诏廷议之学士呉寛言从祀亦观其有益经传否耳茍有益于经传则扬雄马融昔皆不废今何独废澄也礼部尚书倪岳亦言马融王弼之徒其立身不无可贬然秦汉以来六经出于煨烬赖诸子抱遗经专门讲授经以复存自唐之注疏多祖其言今之经传引用尚多其说则何可尽废七十子名字自马迁以来相沿已久今生千百年后何可臆定于是咸仍其旧云夫孔子之道彛伦而已矣如以经传著述为道学则颜冉著述安在哉况表章六经始自汉武马融辈不过剽窃记诵安得专其功较定功徳斥去陋儒以正昭代崇道之典斯固辅道侍从者之责也

　　制名号

　　圣祖有天下之初即追尊四代考妣为帝后其庙号尊谥皆学士朱升等所定凡皇子命名受封及公主封号功臣爵名皆学士宋濓等拟奏取自上裁寻又命正天下各神祇名号洪武九年四月诏天下驲传之名多因俚俗所称兵部具数次闻命翰林院考古正之凡二百三十二自后凡建置郡县命名皆以属焉继世之时上慈闱尊号上先帝陵号之类必以命内阁会典云凡皇子名及各王府奏请子名亲王公主及郡王郡主县主郡君县君乡君封号俱内阁拟奏请旨点用礼部抄出施行

　　改元

　　国初改元洪武出自圣祖睿裁继世之后始命翰林儒臣拟奏择而用之太宗即位始拟用永清后乃用永乐自是毎朝纪年不复再改盖圣祖始谋之善实前代所未有也英庙复辟召内阁高榖商辂至文华殿问曰今年号宜改否榖对曰周虽旧邦其命维新宜改新元年辂曰年号多与前代同者臣等具数年号请上自择上称善已而用徐有贞等言用天顺改元或请去景泰故号仍纪正统上不从而不知天顺亦前代号也尝搜歴代帝王以及僭伪毎取一字聨之如宋祁年号谱之例且为诗以櫽括曰建元承大寳太上始真王武定开干统文明应国光弘仁洪至治崇徳本淳阳天地初熙泰神人正普康晏安同庆久延寿保隆长宁靖成更化中和启顺章清平河汉景孝义雀龙祥嘉会兴贞永丰豋广显昌凤麟重赤白玉露绍青黄通道咸宣意端居拱圣皇其谱颇多不录然元顺帝之子昭宗主沙漠传二世其年号无从考边徼盗贼多有建美号者不独僭伪而已改元之际不可以不详慎此宋祖所以有须用读书人之叹也

　　拟谥

　　国初追尊四代考妣为帝后尊谥皆儒臣拟奏请旨孝慈皇后懿文皇太子亦然洪武二十五年诏凡亲王及功臣赐谥令礼部行本院拟奏请旨弘治十五年奏准文武大臣有请谥者本部照例上请得旨行吏兵二部备查实迹礼部定为上中下三等开送本院拟奏请旨本部抄出施行亲王例用一字郡王二字其文武大臣亦用二字若官品未高而侍从有劳或以死勤事特恩赐谥者不拘常例本院官有谥始自洪武末待制王祎赐谥文节自是曾入翰林者俱用文为谥如胡广谥文穆之类亦有以名避者惟大学士陈文谥庄靖翰林之外得谥为文者魏骥文靖呉讷文恪姚夔文敏叶盛文庄何乔新文肃皆异数也

　　翰林记卷七

　　●钦定四库全书

　　翰林记卷八

　　（明）黄佐 撰

　　备顾问

　　侍从文学之臣朝夕论思日月献纳自汉已然至唐始设翰林以言语文字备顾问因有天子私人与内相之目而待制次对有非他职所望者宋元因之至我朝眷注尤隆重国初儒臣虽布衣皆得备顾问葢明目逹聪稽古右文治体当如是也及置本院凡上御奉天华葢谨身文华武英诸殿文渊阁东阁东西黄阁文楼武楼奉天左顺右顺中左中右思善等门并出入禁籞无有不从者又定为入直奏事之制入直即唐之待制也奏事即唐之次对也观诸太祖太宗仁宗宣宗实録所载可见矣所谓顾问大率咨询理道商搉政务评隲经史而使之援据古今以对宣宗尝谓侍臣曰君臣一体犹元首之有股肱故于儒臣毎燕见必从容咨访使尽其意此所以上下交而徳业成也正统以后入直奏事之制既废凡有宣召得承顾问咸歆艳以为荣云尝观祖宗时本院官得备顾问者不可悉记惟洪武中太祖尝祀方丘患心不宁以问学士宋濓对曰孟轲有言养心莫善于寡欲审能行之心清而身泰矣上深然之夫以逆耳之言发格心之学濓真以道事君者也然濓毎有所陈对絶不以语人署温树二字于居室之壁有问及内事者指以示之褆身之慎几事之密若濓者诚可为备顾问之法永乐时内阁七人惟杨荣金幼孜黄淮杨士竒当顾问时从容详慎不激不随亦濓之亚也

　　责尽言

　　圣祖立国不设谏官使人人皆得以尽言而尤责备于近侍洪武二十九年十一月以修撰张信为侍读编修戴徳彛为侍讲谕之曰官翰林者虽以论思为职然既列近侍旦夕在朕左右凡国家政治得失生民利病当知无不言昔唐陆贽崔羣李绛之徒在翰林皆能正言谠论补益当时显闻后世尔等当以古人自期毋负朕擢用之意水乐三年四月太宗御奉天门视朝罢召六科给事中谕曰朕日临百官可否庶务或有失中者尔等宜直言无隠又顾翰林学士解缙等曰敢为之臣易求敢言之臣难得敢为者强于已敢言者强于君所以王魏之风世不多见若使进言者无所畏听言者无所忤天下何患不治朕与尔等皆勉之又尝谓诸近臣曰早来在宫中偶忘一事问左右皆不能记忆盖沉思久而后得之朕以一人之智处万机之繁岂能一一记忆不忘一一处置不误拾遗补过近侍之职自今事之丛脞者尔等但悉记之以备顾问所行有未合理亦当直谏朕自起兵以来未尝违忤直谏尔等慎勿有所顾避由此言之近侍得备顾问者何可不尽言也

　　将顺

　　洪武中太祖欲省刑思所以优礼臣工学士詹同承顾问顿首贺曰陛下之言及此天下之庆也因言古者刑不上大夫上深然之又尝当春月欲行刑以为疑问于左司直郎汪仲鲁仲鲁顿首涕泣曰此天地之仁也请即免行刑上允所奏景帝之葬也左右请以汪妃殉上不忍以问大学士徐有贞李贤贤言景泰初汪后即不得志况二女皆幼可悯臣愚以为宜厚遇之上怃然以为是上思建庶人幽大内六十年欲赦之左右多以为不可召问贤曰陛下此一念太祖在天之灵实临之尧舜存心不过如此上意遂决遣中官卫送居之凤阳所出入自便上厌左右招权纳贿与贤言之贤谓人君之权不可下移惟自揽取则彼之势自消上曰然无此相碍何事不顺吾五更三点起拜祖宗毕即出视朝循此旧规不敢有误退朝至文华或有政事访问大臣商确复省决章奏左右乃曰此等章奏何必一一亲览亦不可送与阁下看奸邪不忠如此贤曰自古贤君修徳勤政莫不皆然愿陛下持此不衰坚如金石可以为尧舜之君矣上一日又曰内官蒋冕虽尝効劳其实谗乱小人朕初复位即于太后前言曰皇后无子当换朕即斥之及立东宫日复曰其母如何朕曰当为皇贵妃乃止以此远絶之贤曰谗说殄行自古帝王所深恶者絶之最是贤之善于将顺此类也故当时奏对无不当上心者成化十一年十一月诏复郕戾王位号初下羣臣议又遣太监怀恩等至内阁问大学士商辂万安等辂力陈所以当复之故言甚剀切左右皆泣辂亦泣上闻为之感动疏入即允其请辂举手加额曰皇上此举尧舜之盛徳也遂上景皇帝尊谥云

　　调护

　　太宗时巡狩日多汉庶人高煦窥伺储贰上不能无疑永乐九年三月翰林诸臣奏事右顺门退特召杨士竒还上问曰汝辅监国久东宫所行果如何对曰孝敬上曰试言其事对曰于事宗庙甚虔凡笾豆之类皆亲阅视一日当时享偶头风作医言当汗殿下曰汗即不敢莅祭左右有言可遣人代者殿下曰上以命我我又遣人乎及期遂亲莅祭祭毕还未至宫遍体汗不药而愈毎尚膳进御用物诣行在皆一一阅过然后缄识遣行不辄信任下人自车驾北征恒切怀忧不遑寜居日中昃始食及勅使至始释然寛慰上曰闻辅臣中独尔能持直道不见忤否对曰臣性戅殿下恒见容纳殿下天资甚高非众人所能及或有过未尝不知知之未尝不悔而速改且殿下最用心处在以爱人为本将来宗庙社稷之寄允不负陛下付托上甚喜命尚膳赐酒馔十四年上在北京闻高煦有异及还以问士竒曰汝与蹇义在此汉府事皆当悉知昨问义不肯言汝盍言之如朕未知汝辈虑有离间之罪朕既知矣汝何虑对曰汉王始受册封国云南不肯行改青州又坚不行今朝廷将徙都惟欲留守南京天下皆疑其心惟陛下善处之乃诏削其两护卫处之乐安州曰此去北京甚迩即其作祸可朝发而夕擒也宣徳元年高煦果反车驾亲征罪人既得师还六部遣尚书陈山迎驾山见上言宜乘胜移师向彰徳袭执赵王则朝廷永安矣上召杨荣蹇义夏原吉杨士竒谋之有以为言者上令士竒草勅士竒执不从遂还京一日问士竒曰言者论赵王日益多奈何士竒请遣驸马广平侯袁容赍玺书徃开谕之上从其请王喜即献护卫且上奏表谢而言者顿息自是上待赵王日益亲厚而薄陈山踰数月召士竒至南宫赍谕之曰吾待赵叔不失亲亲之礼尔有力焉自今毋以见忤为嫌遂赐白金寳楮文绮若士竒者可谓善调护朝廷骨肉之间者矣惟景泰中易储一事当国者有腼颜焉而大学士陈循辈犹自以为功何也

　　论荐

　　洪武中学士宋濓侍圣祖尝问及廷臣臧否濓惟举荐名士称其善者不置问否者为谁对曰善者与臣为友故知之否者纵有臣不知也自是毎用人多命本院官举而用之宣徳三年六月朝退命光禄赐近臣食毕召杨荣杨士竒谓曰祖宗时朝臣无贪者年来贪浊之风满朝因问其甚者荣以都御史刘观对士竒曰风宪所以警肃百寮宪长如此则不肖御史皆效之不肖御史差出四方则不肖有司皆效之上抚掌叹曰除恶务本又问廷臣中今谁可使掌宪二人久未对上曰未必都无一人士竒对曰通政使顾佐亷公有威曾任御史及按察司皆有风采荣曰佐亦尝为京兆尹能防禁下吏政清弊革上喜曰顾佐乃能如此命赐茶而退数日擢佐右都御史而治观罪及士竒寝疾英宗遣内侍询人才举检讨李绍等五人以对皆至大用天顺中李贤在内阁奬进亷介之士首举耿九畴为都御史轩輗为刑部尚书年富为戸部尚书九畴为权臣所排輗不得志去贤屡言于上还之礼部缺侍郎有求近习荐升者上问贤贤曰不知其人臣所知者学士李绍可任此因言士风不振多夤縁求进如用绍请于黼座召吏部面命之庶几士类知警上从之命下之日倾朝戄然初石亨以文臣总军务于边使武臣不得逞因请罢之居无何边徼骚然上悟其非命贤举可任巡抚者贤以都御史李秉芮钊白圭王宇陈翌荐一时号得人后松潘冦发荐都督许贵果徃平靖之成化中编修陈音抗疏言言路日塞异端日炽宜召还致仕吏部尚书李秉修撰罗伦编修张元祯评事章懋给事中王徽新会举人陈献章置之台谏革去法王佛子真人位号禁止创建寺观则正人用言路开妖妄息矣不报景泰末学士商辂荐司直郎林聪先任刑科给事中学优识长操持端洁存心公正遇事敢言见今吏科都给事中久病不出宜以聪兼之俸禄无增品秩仍旧事体无损而政务有益诏复前职后聪忤宰执欲加重辟辂力辨之乃得降京职歴宪宗朝聪遂大拜南京礼部右侍郎姚夔考满至京辂又特本荐留后夔洊歴礼吏二部尚书亦辂汲引之故也大臣固当以人事君而能不自以为功乃见其功茍以此揽权贾利独何心哉

　　申捄

　　洪武初朝臣有上疏万余言者太祖厌其迂衍欲罪之有阿意者指疏曰此不敬此诋谤罪当诛上怒未解学士宋濓对曰彼应诏上疏其心为朝廷耳乌可深罪乎上乃览疏中有足采者召阿意者骂曰吾怒时若等不能谏乃激吾诛之何异以膏沃火向非濓之言几不误罪言者耶洪熙初大理少卿弋谦数言事有言其卖直沽名者大学士杨士竒对曰主圣则臣直惟陛下容之不然进言者将惧矣仁庙虽不罪谦然免其朝叅令专坐司视事自是一月余言事者少仁宗谕士竒曰自弋谦免朝言者不至岂果无事可言遂令士竒就榻前书勅引过命谦如旧朝叅令百官言事毋以谦为戒景泰五年十月给事中有忤执政者执政欲害之乃讽御史劾其私而罗织其罪大学士高谷请从轻典卒得左迁七年顺天府乡试太常卿兼侍读刘俨为考官时大学士陈循之子英王文之子伦入试不中二人交章奏俨去取不公欲寘于法乞诏翰林六科十三道覆考榖时以病不出闻之即强起预考毕入言曰大臣子与寒士并进已不可况又不安于命欲杀考官可乎由是俨得释而诏以英伦为特赐举人榖由此与二人者不合屡求退天顺中彭时在内阁上方倚任李贤日与贤面议贤退乃谘商于时有不可者时毎执不肯初或相忤久之乃相协后锦衣卫指挥使门达用事忌贤阴中伤之上怒曰贤且得罪行当专用彭时中贵以语时时戄然曰李公何遽至此因为力辨其诬语闻得释一日钦天监汤序言变异由奸臣未尽之故上以问修撰岳正正曰奸臣未有闻于朝著者若求之人人自危耳序术疏浅不足信事遂寝弘治中武冈知州刘逊为岷府所奏讦被逮至京师科道奏乞寛贷上怒俱下之诏狱大学士刘健等言逊诚情轻谴重言官为国尽忠而槩以为罪后有大利害大阙失谁肯言者上乃释之正徳二年尚寳卿崔璇御史姚祥张彧主事张伟给事中安奎各因事被系时刘瑾用事欲俱令枷号大学士李东阳等奏各官所坐有本法枷号重典不宜滥施俱得寛释三年六月二十六日早朝有文书一卷投于御路录瑾过恶上命瑾等诘问无肯承者遂执朝官三百六十余人送诏狱东阳暨王鏊奏此事必一人阴谋所为同朝诸臣仓卒拜起岂能知之一人之外盖皆无罪之人也乃尽得释其后瑾益凶横罗织之使四出动辄籍没朝臣家产骈首死于狱间因东阳言或释一二焉

　　诤得失

　　凡被顾问诤及得失必闗于国家大体而后言之不宜毛举细事永乐五年冬广东布政徐竒朝京师载岭南藤簟诸物将以遗廷臣或得其单以进上阅视无杨士竒名乃独召之问故将以私交罪之士竒曰竒自都给事中受命赴广时众皆作诗文赠之故有此馈臣不预者以当时病未有所作不然亦不免今众名虽具然受否未可知且物微意当无他上意解即付中官单目令毁之一无所问二十年闰十二月甲子诏复西征方以士马粮饷为艰有以建文间江西垜集民兵与馈运夫十余万可征用为言上以其奏示学士杨荣荣对曰此兵夫昔有诏令复业今复征之是失信也上曰卿言是也遂寝其奏洪熙元年四月有旨故东宫官邹济徐善述王汝玉皆赠官赐谥令官建祠于墓四时赐祭士竒进曰礼贵得中朝廷惟宗庙以四时享虽社稷孔子亦止皆春秋二祀济等虽有劳祀之乃与宗庙等可乎上曰吾过矣遽召礼部改春秋祭其它审法正度议礼考文士竒多据理争之皆此类也景泰元年八月太上皇帝车驾自北狩还方议奉迎礼众涉疑未定千户龚遂荣寓书于大学士高榖言奉迎当从厚榖即袖其书以进且曰武夫尚如此况儒臣乎已而朝廷以遂荣非分下锦衣狱会车驾至百官郊迎榖复上章以伸前议闻者韪之而遂荣亦释后太上居南宫指挥卢忠妄言南内事景帝欲穷治之学士商辂请止罪忠一人以全大体上从之天顺初锦衣卫官校逻得一僧自言当大贵众惑之至妻以女以觊非分狱具当坐反及太监牛玉援近例请官逻者内阁修撰岳正言事纵得实不过合妖言律治其从十数人逻者准应捕律而已时忠国公石亨与太监曹吉祥怙宠擅权有投匿名书指斥朝政者独不及亨缉捕甚急举朝惶骇亨劝上出榜募能捕告者赏以三品职上令内阁撰榜格岳正与吕原见上曰为政自有体式盗贼责兵部奸宄责法司岂有天子自出榜购募之理且尧建进善之旌舜立诽谤之木秦始皇护短杜谏乃下诽谤妖言之令由此过失不闻卒至国亡陛下新复寳祚正当以尧舜为法以秦为戒纵欲穷治其事缓则人情怠忽事自觉露急则人情危惧愈求韬晦不如勿究吉祥从旁请究甚力上徐谓曰正言是也成化初太监刘永成死言其有军功宜追封为伯大学士彭时力争之或曰自古有封侯王者时曰此盛世事耶祖宗成宪具在谁敢违之事遂寝十二年七月上建玉皇阁于宫北别创礼仪乐章将有事焉学士商辂论毁之十三年四月太监汪直创西厂立威拟至尊内外官卧不帖席辂与同寅疏其擅自抄没三品以上京官擒械边将换易近侍等十罪以闻上即命革罢而辂亦致仕去

　　斥奸佞

　　永乐中上与学士解缙论羣臣御笔书蹇义等十人名命各疏于下十人皆上所信任亦多与缙善而具以实对于义曰其资厚重而中无定见于夏原吉曰有徳有量不远小人于刘儁曰虽有才干不知顾义于郑赐曰可为君子颇短于才于李至刚曰诞而附势虽才不端于黄福曰秉心易直确有执守于陈瑛曰刻于用法好恶颇端于宋礼曰戅直而苛人怨不恤于陈洽曰疏通警敏亦不失正于方宾曰簿书之才驵侩之心既奏上以授仁宗曰李至刚朕洞烛之矣余徐验之问尹昌隆王汝玉对曰昌隆君子而量不弘汝玉文翰不易得所惜者有市心耳后十余年仁宗出其所奏示杨士竒曰人率谓缙狂士缙非狂士向所论皆定见也宣宗为皇太孙时宫寮左庶子陈山邪佞得宠同列戴纶林长懋以直谏为山所谗害上即位始知之宣徳四年十月一日朝罢杨士竒侍上于左顺门遥望见山上曰汝试言山为人对曰君父有问不敢不尽诚以对山虽侍从陛下久然其人寡学多欲而昧于大体非君子也上曰然赵王事几为所误朕以此甚薄之近闻渠于诸司日有干求不厌当不令溷内阁也盖上初临御以山及张瑛东宫旧臣俱升内阁视事二人行相类至是浸闻于上数日后有旨调瑛南京礼部山专教内竖俱罢内阁之任朝士皆颂上明决山自此不复得近扆前矣天顺初内阁修撰岳正间为上极言曹石势太盛虑有变宜早为节制上曰汝可以朕意告之正径造亨讽令稍自敛戢二人怨之正遂被斥窜及二人诛上召李贤谓曰向者岳正固言之他日又思正曰岳正倒好只是大胆因召还焉武宗时逆瑾用事凶焰张甚大学士刘健等率诸大臣伏上前请诛之内有阴为瑾地者事遂沮而健与迁辈皆引去于此见君子胜小人之难也当其事者必先事豫而后可虽然天实为之将奈何哉

　　计事

　　永乐初太宗一日晩出右顺门召内阁诸臣独杨荣一人在出江西三司奏章示之言吉安乡民之啸聚者已悉复业朝廷初有闻即遣行人许子谟赍勅抚谕子谟行将一月又遣都督韩观率兵继之如抚谕不下即加兵及是奏至上曰非观至不下宜降勅褒观荣读讫奏曰计发奏之日观尚在中道未足褒也从之后询之果然荣自是益见重邉人阿噜台既纳欵欲收女直吐蕃诸部听其约束请朝廷刻制词于金定集诸部长磨酒饮之以盟上以问翰林诸臣黄淮对曰边人心地质实使各自为心则力易制若并为一则力大难制矣此举实其秘奸谋也上顾左右曰黄淮如立高冈无逺不见尔等如立平地所见惟目前耳天顺初石亨从子彪镇大同遣使献捷内阁询其状其人盛陈战伐且称斩首无算皆枭于林木不能悉致岳正取地图指示曰某地至某地四面皆沙漠枭于何所其人惊伏成化四年平凉土人穆苏反官军连失利遣都御史项忠徃抚捕之大学士彭时商辂料其必成功而朝议汹汹咸欲再遣将出师时等执不可或以危言动之时等不为动未几献俘至上喜甚各赐俘奴一人

　　筹边

　　洪武十七年侍讲李翀论武事重在任将上曰任将固重必任之专信之笃而后成功齐用穰苴魏用乐羊可谓专且笃矣故皆有功若唐用鱼朝恩吐突承璀为监军使将掣肘故败事也永乐以来边事长劳庙算经略永乐五年谕徳杨荣奉命徃甘肃同总兵议边务察视守备还奏称旨七年春荣扈从北京甘肃总兵何福奏托克托布哈等率部来归命荣徃同福处置还奏上悦遂奉命持节徃额齐诺之地封福为宁远侯十年冬甘肃守帅西宁侯宋琥奏叛候娄达衮迯居齐勤蒙古卫将为边患时丰城侯李彬镇陜西遂勅彬率师剿之且命荣徃与彬计度十二月还奏饷道险阻今冱寒人疲马瘠不可行且小丑不足以烦王师遂勅彬旋师无几叛者复归二十一年秋荣复扈从西征驻万全一切军务悉付荣掌之宁阳侯陈懋奏畨主额森图噶来归命荣徃议定降归奏称照顾二十二年复从北征中道军饷不继上闻之命荣与金幼孜总计其数遂如所言遣使谕之释其不臣之罪下令班师宣徳二年十月交址黎利遣人进前安南陈王三世嫡孙高表乞立为陈氏后其辞恳恻上密以示英国公张辅辅请发兵讨之辅退乃召尚书蹇义夏原吉谓曰何以处之二人对曰举以与之无名徒示弱耳二人退召杨荣杨士竒出表示之且谕以三人所对曰今日与尔两人决之荣曰永乐中费数万人命得此至今劳者未息困者未苏发兵之说必不可从不若因其请而与之可旋祸为福上顾问士竒云何对曰荣言当从求立陈氏后者太宗皇帝之初心求之不得乃郡县其地十数年来兵民困于交址之役极矣此皆祖宗之赤子行祖宗之初心以保祖宗之赤子此正陛下之盛徳何谓无名且汉弃珠厓前史为荣何谓示弱臣侍仁宗皇帝久圣心数追憾此事臣愿陛下今日明决上曰汝两人言正合吾意皇考言吾亦闻之屡矣今吾三人可谓同心同徳遂令尚膳赐酒馔明旦罢朝出高表示文武羣臣皆曰从之便遂赦交址命羣臣举奉使者佥举安众上闻已定明日蹇义欲易以伏伯安莫敢异之士竒私谓夏原吉曰此无藉小人用之必辱朝廷公当榻前力主张盖时上多主夏言已而有旨召众皆入蹇义遂奏用伏上顾问夏夏对曰不可用蹇曰伏善言语非众所及士竒曰伏有秽行而无学识遣之必辱国遂不用英宗北狩郕王即大位有倡议南迁者中外汹汹大学士陈循高榖侍讲商辂等上言圣驾一移大势去矣乃出榜晓谕人心稍安无何冦大举进迫京城众论战守不一循等皆言兵败之余只宜固守且彼乘胜远来势必难久宜伏兵归路击之时京师戒严内阁诸臣运谋设策迄昏乃出至忘寝食外谕诸将奬其忠义之心日令操练军马整饬器械以备战守遣官分投安辑畿内降人以防不虞严督边闗固守要害然敌攻益急总兵官石亨折弓矢厉声曰宰臣不出计策我莫能支矣循与辂乃上疏发勅宣府辽东令总兵官杨洪曹义各选劲骑刻期以进与京军夹击又为张榜各营有能擒获也先者加大爵厚赏复冩作喜宁与司礼太监兴安云约诱也先入冦宜乘其孤军合兵剿杀盖喜宁非汉种为内侍至太监与敌通谋者也勅与书为也先逻卒所获未几宣府辽东兵至我军大振敌闻夕遁去京师遂定时闻江浙两广云贵皆盗发羽书络绎内阁筹划之功居多天顺中两广用兵编修丘浚条用兵事宜内阁具本缴进行之弘治十七年六月北敌小王子遣使求贡甚急大同守臣以闻已许二十人入贡既而不来或报冦有异谋内阁具揭帖乞会同司礼监及兵部尚书照成化年例于左顺门详审上朝退召刘健李东阳至暖阁上曰各边闗粮草须与刘大夏说用心整理大夏者兵部尚书也健奏曰京营官军亦须整点听征上曰然东阳曰令总兵官管事固可领兵则未知如何健曰须用曾经战阵者上曰未必要用经战阵但要有谋略耳东阳对曰圣谕甚当有谋略与经战阵者须兼用乃可耳但京军有名无实初设团营时有十二万今消耗过半前年选听征一万便不能及数矣古人云足食足兵今食不足兵不足臣等毎思及此寝食不安上曰军士须管军官抚恤不可剥削东阳对曰诚如圣谕但近年官军做工太多既累身力又陪钱使用外卫轮班皆过期不至正为此耳上曰宣徳以前军士皆不做工内官监自有匠人云云此句听不能悉东阳叩头对曰皇上明见朝廷养军本以拱卫京畿不为工役今后工程望乞减省不令军士受累养其鋭气庶缓急有济上曰然又曰京营军士都着刘大夏用心整理先生辈亦传得旨可以朕意语之健等对曰诺上又曰先生辈是腹心大臣有事须说如昨日所进揭帖不说时朕不得知东阳曰臣等有所闻见固不敢不尽心陈说惟望皇上断而行之耳上又曰然遂叩头出于左顺门会审走回男子一人云在敌中闻有议者欲抢黄里黄里谓京城也又三人云诺延卫头目额尔竒木领三百人徃北敌通和小王子与一小女寄养似有引诱入冦之迹各具揭帖以闻二十四日健与东阳廷议进御敌事宜又计处差官整理边闗粮草缺乏七月初四日复召至暖阁上袖出大同镇巡官奏言北敌势重近又掘墩杀军上曰边军皆我赤子被彼杀者苦何可言朕当与作主京军已选听征二万须再选一万整理齐备定委领军名目即日启行健等对曰皇上重念赤子一言诚宗社之福京军亦须整点但未宜轻动迁曰边事固急京师尤重居重驭轻亦须内顾家当上犹未释东阳曰近日北敌与诺延交通潮河川甚为可虑健因备言大同险远本镇尚可支持潮河川去京师不过一日最为切近诚宜先虑上曰今亦未便出军但须预备停当待报乃行免致临期失措皆对曰圣虑甚当退拟通选京军三万令兵部推委领军官临期酌量地方事势具奏定夺不可轻出大意与内阁同师乃不出已而沿边将帅杀获次第捷报而敌谋亦沮尝观守成之世武事大率不振而国势亦随以弱其故何也委大柄于私门以官军为私役虽欲张皇其将能乎诵圣祖之彛训体孝皇之远忧筹边者不可不早为之所也

　　建言

　　自本院儒臣既远黼座所谓近侍之职一切玩愒从事于是朝廷以传旨为顾问而疏奏以批答为都俞虽或因事建言少输忠荩特取罪尔考之永乐二十年三殿灾金幼孜杨荣等陈便宜十数事皆见施行而他官建言如萧仪辈多获罪死侍读李时勉自刑曹入院即慨然疏论天下事被系两岁不死洪熙初复抗言极谏被廷扑不死改交址道御史又三上章下诏狱不死盖未始有申捄之者修撰罗汝敬亦言时政十五事降云南道御史萧时中言致灾八事侍讲谢琏上治安十五事皆不见用正统八年四月雷震奉天殿鸱吻诏求直言时宦官王振专恣侍讲刘球上疏谓权不可下移振怒欲嫁祸无由适修撰董璘自求为太常卿下锦衣卫狱而球所言有谓太常卿必得儒者卫使马顺迎合振意诬球与璘朋奸亦下狱竟死焉学士刘定之因京师大水上十事土木之变复上十事皆不行景泰初上皇将至自北朝廷惟具报礼不及迎复满朝不敢言惟检讨邢让奏言前次勅书不具迎复上皇之意闻者壮之然让坐是不通显时方春久旱两京灾异迭见南京学士周叙建言大臣之罪固不可辞台谏之臣缄黙无补各处镇守中官病民尤重皆致灾之由也有旨内官不动会叙考满至京师命留本院办事叙辞不允吏部具奏南京翰林院缺官视事乃命叙徃编修周洪谟始授官即上疏条陈十二事继是歴官两京以至为学士凡有所见即封章具闻前后无虑数十宣徳正统以馆阁之臣章奏之多未有踰之者而或訾其多言宪宗初即位编修张元祯上疏劝行三年丧又上疏言治道大本大原曰讲学曰定治曰用人曰厚风化行此四者则庶政毕举未几与时宰议不合乞归家居者二十余年修撰罗伦编修章懋黄孔昭检讨庄昶相继言事皆远贬及复用则皆官南京慈懿皇太后之丧修撰罗璟上疏言宜合葬裕陵又与诸学士合章以请其后亦左迁南京员外郎嗟乎圣祖不设言官以广聪明而惟以尽言责诸近侍近侍莫如翰林之见重者其意盖可暏矣因袭之弊汲引申救罔攸赖焉则谁肯逆龙鳞以犯天祸者近世议者以翰林建言为出位然则圣祖之诒训非耶

　　出使言事

　　宣宗初元大学士金幼孜奉命持节册封安化真宁二王妃歴河南北闗东西之境所过兵民休戚既还具言于上景泰五年南京灾上念祖宗陵寝所在大学士高榖徃祭事竣録被灾者千余家悉发廪赈之归奏称旨弘治十七年闰四月阙里因重建孔庙落成遣大学士李东阳祭告五月事竣还朝以所经过天灾民瘼上奏诏查议行之

　　致仕言事

　　正统中李时勉自学士为祭酒致仕家居己巳之变手疏选将练兵奬忠节正名分三事上之时年七十有六矣忠臣虽在畎■〈亩么〉其不忘君如此

　　庶吉士言事

　　洪武二十一年四月上谓庶吉士解缙曰朕今命尔义则君臣恩犹父子当知无不言缙于是上封事万言皆人所讳者上嘉奬之景泰初西北用兵庶吉士刘清上封事多见采録清由是知名累擢兵部侍郎成化二十三年十月庶吉士邹智因灾异上疏畧曰星变见于朝廷盖阳不能制阴之象也宜进君子而退小人其原当先于内阁少师万安恃权怙宠殊无厌足少师刘吉附下罔上漫无可否太子少保尹直挟诈怀奸恬无亷耻世之所谓小人也南京兵部尚书致仕王恕素志忠直可任大事兵部尚书致仕王竑秉节刚劲可寝大奸右都御史彭韶学识纯正可决大疑世之所谓君子也然君子之所以不进小人之所以不退者岂无自哉大抵宦官有以阴主之也自古君子小人进退之机未尝不决于此曹之盛衰也愿陛下凡待宦官一以太祖为法凡任内阁一以太宗为法则君子可进小人可退而天下之治成矣疏上不省权臣中伤之谪石城千户所吏目而死

　　伏阙

　　伏阙泣谏自唐宋以来有之成化四年六月慈懿皇太后钱氏崩宪庙嫡母也诏大臣议葬所众相视莫敢先发大学士彭时谓同朝曰梓宫当合葬裕陵主当祔庙此一定礼无可议即与礼部尚书姚夔定议且疏引汉文帝合葬吕后宋仁宗合葬刘后故事乞念纲常之大体先帝之心必求其至当此莫大典礼万一有违在廷百辟将有言之宗室亲王将有言之天下之大万世亦将有言之岂能保其终无据理改而从正者乎上犹重违母后之意未允时率羣臣伏文华殿以请号哭不起上闻之使中官宣谕使众官退翰林中有呵中官使还者众官皆曰死不敢奉诏且不得命不敢退时与学士商辂刘定之进曰人心如此实天理所在望朝廷俯从羣臣下情于是中官入奏上感动母后亦悟即传旨谕羣臣曰卿等昨者会议大行慈懿皇大后合祔陵庙固朕素志但圣母疑事有相妨未即俞允朕心终不自安再三据礼所幸圣慈开喻特赐允诺卿等其如前议施行勿有所疑故谕众闻命咸呼万岁而退盖此事非上曲全孝道何以至此真盛徳主也正徳中伏阙请诛逆瑾及跪门号泣谏止南巡皆不见听盖此乃先朝典故上或未知之尔虽然上下之情相亲相信如宣徳以前则衮职之阙自当潜消而黙补亦何至是哉

　　进谏旌赏

　　大学士杨士竒辈在仁宣二朝言听谏行毎被旌赏初永乐中御史李祥舒仲成奉勅理木植岁课之弊王汝玉预焉汝玉上监国时所爱者令旨命祥等削其名勿奏二人力言不可万一太宗有闻得罪反重既迕意遂已犯者后皆茍免上嗣位尚书蹇义因奏仲成他事上曰是尝为御史查得南京木植税课乎对曰然曰李祥安在曰丁母忧去时仲成已升湖广宪副即命都察院捕治仲成士竒闻之进疏曰向来小人得罪者多陛下即位以来皆已宥之今又追理前事即诏书不信汉景帝为太子时召卫绾称病不赴即位进用绾前史韪之上览之喜即有旨罢治仲成而降勅奬谕士竒且赐米及钞币又面谕之曰卿尽心如此朕复何忧宣徳六年七月时上好微行一夕漏下二十刻以四骑出过士竒家时报者言范太监来士竒仓皇出迎上巳入门立月中士竒俯伏悚惧言陛下奈何以宗庙社稷之身而自轻扰尘埃昏暗谁识至尊万一或有识者变起仓卒何以备之上笑曰思见卿一言故来耳遂屏左右语竟顾谓士竒曰此居且敝当为汝葺理士竒叩头恳辞曰陛下宫殿未建臣必不敢当且车驾今夕俯临外间明日必有知者万万自此慎出事变不测当虑也驾还宫明旦遣太监范弘密问士竒车驾幸临曷不谢曰至尊夜出愚臣迨今中心惴栗未已岂敢言谢又数日遣弘问士竒曰今天下平靖上时一微行何足虑尧不微行乎士竒对曰陛下尊居九重恩泽岂能遍洽幽隠万一有寃夫怨卒窥伺窃发诚不可无虑后旬余锦衣卫获至二盗盖盗尝杀人官捕之急私结约候车驾之玉泉寺挟弓矢伏道边林莽中作乱时有捕盗校尉亦变服如盗入盗羣真盗不疑以其谋告之遂为所获上既诛二盗叹曰士竒言不虚即日遣范太监赐白金文绮士竒明旦入谢上谕以盗谋且曰爱朕莫如汝自今如汝言不复微行他如杨溥密疏获赏之类不可枚举自是以来蹇谔之风渐少而言之亦未必不干怒也惟弘治五年四月大学士丘浚奏疏万余言大槩谓上改元之初岁在戊申与太祖洪武初元同符今天灾迭见宜厘革庶政尽复太祖之旧以应天意因儗为二十二条歴指竒衺之辈上览奏甚悦批答以为切中时弊行之自此圣心向用恒加赏赉然浚时年已耄矣其后上日英明颇远近习而信听内阁亦浚有以启之也武宗时逆瑾柄国虽大臣言出祸从大学士刘健等极言时弊以为即位之初诏书一下天下延颈想望太平而朝令夕改讫无宁日百官庶府仿效成风非惟废格不行抑且变易殆尽建言者以为多言干事者以为生事累章执奏则谓之奏扰查革旧弊则谓之纷更忧在于民生国计则若罔闻知事涉于近幸贵戚则牢不可破以一二人之私恩坏百年之定制而不顾以一二人之邪说违满朝之公论而不恤臣等叨居重地徒拥虚衔或旨从中出畧不预闻或有所拟议径行改易寻又奏言政令十失言甚剀切瑾怒遂皆谢去已而宸逰欲徧海内进谏有杖死者呜呼回视仁宣之世若越宇宙而邈不可及也旌赏直言以成至治天意其将有待于今日乎

　　翰林记卷八

　　●钦定四库全书

　　翰林记卷九

　　（明）黄佐 撰

　　御前讲论经文

　　己亥年正月圣祖克婺州置中书分省召诸名儒会食省中日令二人进讲经史敷陈治道此论道讲学之始也即王位则设博士厅令博士许存仁等日讲尚书等书及有天下令文学侍从之臣毎于御前讲说经史无定日亦无定所寻设华盖文华武英等殿说书以儒士沈徳辈为之其后惟本院及殿阁大学士专其事罢诸殿说书官然圣学缉熈甚力毎进讲必反复讨论以求义理之极致讲毕必及政事以为常当是时未有经筵之名也洪武三年二月上御东阁学士宋濓待制王祎等进讲大学传之十章至有土有人濓反复言之上曰人者国之本徳厚则人怀人安则国固故人主有仁厚之徳则人归之如父母人心既归则有土有财自然之理也若徳不足以怀众虽有财亦何用哉十六年八月上御谨身殿东阁大学士吴沈等进讲周书罔有立政憸人上曰有小人必败君子故唐虞任禹稷必去四凶鲁用仲尼必去正卯沈曰书云去邪勿疑所以深致其戒上曰国家不幸有小人如畜毒药不急去之必为身患小人巧于恱上忍于贼下君若但喜其顺适己意任其所为而不问辟如犬马伤人人不怨畜犬马者乎十八年九月御文华殿命文渊阁大学士朱善讲周易至家人上曰齐家治国其理无二使一家之间长幼内外各尽其分事事循理则一家治矣一家既治逹之一国以及天下举而措之耳朕观其要只在诚实而有威严诚则笃亲亲之恩严则无闺门之失善对曰诚如圣谕大学士李贤曰髙庙看书议论英发驾宋儒而上之毎儒臣进讲必有辩说因讲攻乎异端斯害也已辩曰攻是攻城之攻已止也孔子之意盖谓攻去异端则邪说之害止而正道可行也宋儒乃以攻为专治而欲精之为害已甚岂不谬哉如此之类所辩甚多自汉唐以来人君能事诗书如此留意者亦不多见盖由圣资髙迈所以不袭故常而发前贤之所未发也太宗仁宗宣宗皆因之不设经筵宣徳四年三月上退朝御便殿与儒臣论史因问汉唐诸君在位孰久以武帝玄宗对上曰汉武末年惩过玄宗久而恣欲汉武犹为彼善于此六年三月上视朝退御便殿命翰林儒臣进讲大学平天下章竟上曰治天下国家不可无财用即如生之者众四语行之不必暴征横敛而国用有余矣又曰秦誓曲尽君子小人情状人君审乎此则好恶用舍当矣盖列圣真有得乎学问思辨而后见之躬行以施于治非惟徒事口耳而已若进讲之际上无所问下无所陈徒美观听非所谓圣学也

　　御前进读

　　祖宗时设官侍上读书日在左右或使进读必谛聴而折衷之髙帝尝御华盖殿文渊阁大学士朱善进读心箴毕上曰人心道心有倚伏之几盖仁爱之心生则忮害之心息正直之心存则邪诐之心消羞恶之心形则贪鄙之心絶忠悫之心萌则巧伪之心伏故人常持此心不为物欲所蔽则至公无私自无物我之累矣呜呼大哉圣人之言乎帝王万世心学之要旨不外乎此他如读经及史见于四朝宝训者俱有评隲不可悉记今进读之制寖已渝昔矣

　　讲章

　　进讲以讲章进呈始于太宗朝永乐二年八月学士解缙等进呈大学正心诚意讲章上览之至再谕缙等曰人君诚不可有所好乐一有好乐泥而不返则欲必胜理若心能静虚事来则应事去如明镜止水自然纯是天理朕毎退朝黙坐未尝不思管束此心为切要也杨士竒等先于六月亦进呈文华殿大学讲义上览毕称善因曰先儒谓尧典克明峻徳一章一部大学皆具士竒对曰诚如圣谕尧舜禹汤文武数圣人凡修诸躬施于家国天下者皆大学之理上曰孟子道性善必举尧舜尔等于讲说道理处必举前古为证庶几明白易入又曰帝王之学贵切已实用讲说之际一切浮泛无益之语勿用此则圣意因览讲章而旁及经书者也盖留神融会必妙悟至理而后已祖宗时皆如此所谓援古为证勿用浮辞尤讲章之定式其后讲官将进呈讲章先期送内阁看定封进遂为例然流弊多繁词颂美渐失初意成化初洗马杨守陈进讲不为謟语一日讲武成篇曰鲁论称舜无为而治周书称武王垂拱而天下治然后世人主有深居禁中委政内侍者召阎乐之祸有髙拱无为惟宠嬖艶者启禄山之变是何也盖舜之所以垂拱者由其列爵分土以至崇徳报功无一不究其心皆尝忧劳以有为乃始佚乐而无为也后世人主则孟子所谓安其危利其菑乐其所以亡者耳惟陛下留意时左右聴者悚然守陈真善于启廸者矣孝宗时尝召大学士刘健李东阳谢迁议事因谓曰昨日令李荣来说日讲时刘机讲陈善闭邪陈字觧做陈说不是止云敷陈其说乃可耳皆应曰诺李荣盖所遣中官也健进曰昨李荣又说以善道启沃他他字不是上微笑曰他字也不妨大抵讲书须要明白透彻直言无讳道理皆是书上原有的不是纂出若不说尽也无进益且先生軰与翰林院是辅导之职皆所当言健对曰臣等若不敢言则百官无敢言者矣上曰然迁曰圣明如此讲官愈好尽心东阳曰今年圣学缉熙中外臣民无不仰戴臣等敢不仰承圣意皆叩头谢上又曰先生軰可传与他不必顾忌昨所讲似有顾忌耳又曰他字亦不妨昨因话偶及此意以为不若启沃之更好然不必深计也皆复谢而出是日天颜和悦似以昨所传未的恐讲官因此有所观望故特示详悉如此盖经筵讲章自数岁以来始去旧时谀颂之习加以规谏未尝少忤及闻此谕益知上意所向云

　　讲读合用书籍

　　圣祖潜心道艺于凡经史百家之书无不贯通然毎自博求约惟务得其要圣学益醇如也尝令儒臣进讲四书以大学为先五经以尚书为先今经筵因之诸史旧皆进讲今则惟用朱子通鉴纲目若东宫则兼用文华大训等书弘治中学士张元祯上疏劝经筵讲太极圗西铭以及诸性理书东宫则用孝经小学孝宗欣然嘉纳亟索太极圗以观曰天生斯人以开朕也然今犹未果用云圣祖尝问侍臣三代以上所读何书宋濓对曰上古载籍未立不专读诵而尚躬行人君兼治教之责躬行以率之天下无有不从其化者矣又问帝王之学何书最要濓请读大学衍义上览而悦之令左右大书掲之两庑之壁时时睇观之仁宗在东宫闻杨士竒言大学衍义可读即召典籍取阅既大喜曰此为治之条例也因命翻刻以赐诸子故今经筵以大学衍义进读后又兼读贞观政要窃谓性理诸书固当进讲然圣学心法不可废也衍义政要二书固可备乙夜之观然祖训条章尤不可违也

　　开经筵

　　宣徳末年英宗嗣位年纔九龄圣学未及缉熙大学士杨士竒等始奏请开经筵其疏畧曰去年十月内宣宗皇帝御左顺门召臣士竒谕之曰明年春暖东宫出文华殿读书凡内外侍从俱用慎择贤良廉谨之臣臣士竒叩头对曰此国家第一事正维其时伏望皇上留心不幸先帝上宾哀戚之中臣未敢遽言然此事至重不敢乆黙伏望山陵毕早开经筵以进圣学因具合行事宜曰今当豫择讲官必得问学淹贯言行端正老成重厚识逹大体者数人以共其职乞豫命吏部礼部翰林院公同推举具名陈奏取自上裁又曰天子就学其事体与皇太子亲王不同乞先命礼部翰林院详定讲筵礼仪陈奏又曰凡起居出入一应随侍及使用之人皆宜选择行动端庄立心行已正当者使在左右如或其人举动轻佻言语亵慢立心行已不正者皆宜早去之若不早去随侍既乆情意相洽不觉其非言聴计从后来欲去其势难矣此在常人尚须决择况天子之左右伏望太皇太后陛下皇太后陛下万万留意诏可其请正统元年二月降勅曰朕祗奉天命嗣承祖宗大寳统御天下用主神人而即位以来勿遑夙夜永惟厥道必学乃明今以初九日御经筵命尔翰林院春坊儒臣分直侍讲夫道原于天尧舜禹汤文武以隆政教而周公孔子阐明之我祖宗世所师法以安天下卿等宜一心竭诚相与讨论务归至当毋隠而弗彰毋曲而徇好庶明之于心诚之于行以兴治化以福苍生用不忝天与祖宗之命钦哉于是以太师英国公张辅知经筵事少传兵部尚书兼华盖殿大学士杨士竒少傅工部尚书兼谨身殿大学士杨荣礼部尚书兼学士杨溥同知经筵事詹事府少詹事兼侍读学士王直少詹事兼侍讲学士王英侍读学士李时勉钱习礼侍讲学士陈循侍读田衷侍讲髙榖修撰马愉曹鼐兼经筵官然讲官推举实出内阁吏礼二部承其意而已遂定为制其后各部侍郎国子祭酒出自本院者得与焉然当是时吏部郎中李茂弘已窃有君臣之情不通经筵徒为文具之叹矣会典所载经筵初开仪今附于此凡经筵初开勅勲臣一人知经筵事内阁学士或知或同知经筵事六部尚书左右都御史通政司使大理寺卿及学士等官侍班翰林春坊等官及国子监祭酒二员进讲翰林春坊等官二员展书给事御史各二员侍仪鸿胪寺锦衣卫堂上官各一员供事鸣赞一员赞礼序班四员举案侯伯一人领将军先期直殿内官于文华殿设御座及设御案殿内御座之东稍南设讲案于御案之南稍东是日早司礼监官先陈所讲四书经史各一册置御案又各一册置讲案皆四书东经史西先期讲官撰四书经史讲章各一篇豫置于册内是日早上御奉天门早朝毕退御文华殿升御座将军侍卫如仪鸿胪寺官引知经筵及侍班讲读侍仪执事等官于丹陛上行五拜三叩头礼毕以次上殿依品级东西序立知经筵官序于侍班官上侍仪御史给事中各二员于殿门之内分东西北向立序班二员举御案置御座前二员举讲案置御案之南正中鸿胪寺官赞进讲讲官一员从东班出一员从西班出诣讲案前稍南北向并立鸿胪寺官赞鞠躬拜叩头兴平身毕展书官一员从东班出进诣御案前跪展四书毕起退立于御案东稍南讲官一员进至讲案前立奏讲某书讲毕稍退展书官复诣御案前跪掩四书毕退就东班又展书官一员从西班出进诣御案前跪展经毕起退立于御案西稍南讲官一员进至讲案前立奏讲某经或某史毕少退仍并立展书官复诣御案前跪掩书毕退就西班鸿胪寺官赞讲官鞠躬拜叩头兴平身礼毕各退就东西班序班二员举御案二员举讲案退置原所鸿胪寺官赞礼毕命赐宴鸿胪寺等官及讲官皆跪承旨光禄寺官设宴于左顺门宴毕叩头出

　　经筵月讲

　　会典载月讲常仪云每月初二十二二十二日会讲先期司礼监官陈设书籍御案如前仪至期候上御文华殿侍卫侍仪执事进读赐宴礼同但各官止行叩头礼孝宗时经筵虽隆冬盛暑不废弘治十年四月二日当会讲以飨太庙有旨改是月三日至期遇雨又改四日盖圣学之勤不以事而废如此

　　经筵日讲

　　会典载日讲常仪云凡日讲止用讲读官内阁学士侍班不用侍卫侍仪执事等官侍班讲读等官入见行叩头礼东西分立先读四书次读经或读史毎本读十数遍后讲官先讲四书次讲经或讲史务在直说大义明白易晓讲读后侍书官侍上习书毕各官叩头退毎三日一温讲将所讲书通讲一遍若讲官中有事故同列代讲其直觧则讲毕补进

　　讲官入直

　　洪武中令儒臣更番入直禁中每日用一员进讲迟误者论罪大学士吴沈尝坐进讲迟误被劾永乐以后不可考自设经筵后讲官不复入直惟令本院及坊局官相轮侍班乆之选为展书官又自展书乃得充月讲官若日讲则用年资深而品秩尊者正统中修撰商辂侍班上亷知其名谕学士曹鼐等曰商辂着展书宜选一人与辂为对初选王玉弗称旨选编修陈文乃俞允未逾月复谕鼐曰商辂陈文着讲书盖自后鲜出亲擢云

　　讲官趋召

　　圣祖时凡观书史中有句读字义未明者必召翰林儒臣质之虽有知书内侍能文字人不得近盖因是以延接贤士大夫不特紬绎义理而已洪武末侍讲方希直有诗云风暖彤庭尚薄寒御炉香遶玉阑干黄门忽报文渊阁天子看书召讲官即其事也太宗寳训云上视朝之暇輙御便殿阅书史或召翰林儒臣讲论则永乐以后盖莫不然

　　讲官陈论

　　祖宗时讲官于讲书后得言时政阙失及陈论所见洪武中大学士吴沈进讲毕进去邪勿疑之说因曰小人中懐奸邪甚似忠信不可不察上曰然宪宗在东驾时学士刘珝讲周书无逸篇文王懐保恵鲜章遂及时事数十天颜豫悦虽不言而深有契于心未几嗣大位即却贡献减财赋罢诸道镇守官皆昔所论也弘治中侍讲学士李东阳大旱应诏言事摘经筵所讲孟子中要论切于治道者析为数条极论其理而时政得失以类附焉上嘉纳之虽非面陈然均之为启沃之义

　　经筵恩赉

　　正统初经筵始开锡宴于礼部知经筵官赏白金八十两寳钞四千贯文绮四表里同知经筵及讲官赏白金五十两寳钞二千贯文绮四表里侍班官赏白金三十两寳钞三千贯文绮二表里余皆赏寳钞有差次日具表称谢有曰万几有暇恒亲御于经筵多闻是求肆详延于儒雅臣等荷丝纶之饬励继宴锡之骈蕃于缉熈单厥心允恊周成之徳念终始典于学敬陈商说之篇已而讲官各赐厢玳瑁香帯大红织金纱罗袭衣冠履皆具虽修撰与焉景泰后恩赉不可考天顺八年八月宪宗御经筵讲官学士柯濳等赐金三十两寳钞三千贯文绮二表里而庻子侍讲徐溥侍读倪岳编修彭华等与焉成化四年十二月赐经筵儒臣七人袭衣冠履时柯潜已闻父丧上命即其家赐之十二年大学士商辂等题奏言太常寺卿兼侍读刘珝日侍经筵进讲经史其劳与少詹事兼侍读学士柯潜李泰同但翊以三品而兼翰林属官会揖之际甚为不便宜于所兼侍读之下加学士二字从之十四年四月十一日皇太子御左春坊进讲大学首章退宴文华门十二日上御经筵进讲中庸二十章退宴左顺门宠锡稠叠词林诧以为前此所未有也孝宗时尤重经筵多有匪颁之赉学士程敏政记其事云弘治元年三月十二日初开经筵赐宴白金及寳镪十三日早文华后殿进读尚书孟子及午乃进讲大学衍义以为常读毕赐宴讲毕赐茶上皆呼先生而不名四月二十八日以后屡赐鲜笋桃杏郁李莲房筥上黄封或题上林苑监进干清宫八字或题上林苑海子进干清宫九字或题司苑局进干清宫茶房上用十一字敏政等具表称谢且纪之以诗有曰黄封尽帯干清字朱实平分上苑香七月二十日文华后殿讲毕上顾中官赐讲臣冠帯鞾袍臣敏政与赐织金云鴈绯袍一对又金帯一及乌纱帽皂鞾面谢讫上顾谓曰先生辛苦共对曰此皆职分当为顿首而退有诗纪之云日上罘罳晓殿深湛恩稠叠驾亲临对衣红濯天机锦束帯黄分内帑金乆幸清班容宦履渐惭华髪点朝簮经生职分寻常事消得君王念苦辛时上最重儒臣学士张元祯短小毎进讲上特为低几就聴之正徳元年开经筵赐宴及白金彩币有差知经筵事者太师兼太子太师英国公张懋少师兼太子太师吏部尚书华盖殿大学士刘健同知经筵事者少傅兼太子太傅戸部尚书谨身殿大学士李东阳少傅兼太子太傅礼部尚书武英殿大学士谢迁兼经筵官礼部右侍郎王华少詹事兼学士刘机江澜杨廷和太常少卿兼侍讲学士杨时畅国子监祭酒张灿学士刘忠白钺刘春太常少卿兼侍读费宏左春坊左庻子兼侍读毛澄左春坊左谕徳兼侍讲毛纪傅珪右春坊右谕徳兼侍讲蒋冕侍读罗玘修撰石珤也然武宗后多事宸逰经筵罕御云

　　翰林记卷九

　　●钦定四库全书

　　翰林记卷十

　　（明）黄佐 撰

　　大本堂授经

　　国初置大本堂取古今图书充其中召四方名儒教皇太子亲王用学士宋濓待制兼编修王祎修撰王僎耆儒陶凯辈分畨夜直选才俊之士充伴读所授经书上亲督之尝命祎采故实韵为四言诗以授皇太子上时时赐燕赋诗商榷古今评论文字无虚日寻命勲旧之子执经入侍于是郑国公常茂曹国公李景隆蕲春侯康铎等与焉洪武元年十一月辛丑燕东宫官及儒士各赐冠服是日上命大本堂诸儒作钟山蟠龙赋置酒欢甚乃自作时雪赋故有是赐其后皇太子读书在文华殿而亲王则出就所居府十二年三月戊辰朔上御华葢殿皇太子侍上问比日所读何书对曰昨看书至商周之际上曰看书亦知古人为君之道否因谕曰君道以事天爱民为重其本在敬身人君一言一行皆上通于天下系于民必敬以将之而后所行无不善盖善天必鉴之一言而善四海蒙福一行不谨四海罹殃言行如此可不敬乎圣祖之始训如此真可谓得其大本矣诸儒授经惟奉行上意而已严君在上贤师友辅之睿徳之懋斯可望矣

　　东宫师友

　　太祖始令宋濓为王世子师庚子年十月奉命入内授经遇纲常大义再三言之乙巳年三月濓以起居注告病诏还家调治仍赐金帛世子致赐有加焉六月濓上笺谢恩复奉书东宫勉以孝友恭敬谨敏读书无怠惰无骄纵修徳进业以副天下之望上览书喜甚召东宫语以书意具赐书答之其略曰曩昔先生教吾子以严相训是为不佞也以圣人文法变俗言教之是为疏通也所守者忠贞所用者节俭是为得体也昔闻古人今则见之复以文绮侑书洪武元年设东宫师傅官令勲臣兼之十月以耆儒梁王仪为太子宾客秦镛卢明徳张昌为太子谕徳上以东宫师傅皆勲旧大臣当待以殊礼朝贺东宫难同庻僚命礼部考古定议礼部及翰林诸儒臣议令凡遇大朝贺前期设皇太子座于大本堂设答拜褥位于堂中设三师宾客谕徳拜位于堂前赞礼二人于三师之北内赞礼二人于堂中俱东西相向至日皇太子常服升座三师宾客谕徳常服入位北向立皇太子起立南向赞礼唱鞠躬四拜皇太子受前二拜答后二拜礼毕而出五年太子赞善大夫宋濓辅导东宫一言一动皆以礼法讽谕使归于道每读书至切于政教及前代兴亡必拱手扬言曰君国子民之道当如是不当如彼且推人情物理以明其义皇太子每敛容嘉纳敬礼未尝少衰言则必曰师父师父云且书旧学二字以赐二十六年七月戊申选秀才张宗浚等随詹事府左右春坊官班分入直文华殿侍讲毕近前说民间利害田里稼穑等事开陈古今孝弟忠信文学材艺诸故事日以为常永乐二年春诏简东宫官属时詹事春坊司经局其长贰以廷臣兼之次简六科中书及大学郡县学官升而用之于是以尚书蹇义兼詹事侍郎郭进等兼少詹事黄宗载兼府丞尚书李至刚内阁七人者皆兼春坊大学士庻子谕徳等官修撰梁潜等兼赞善而国子博士徐善述助教晁铸等升左右司直郎有差寻又以赞善王汝玉等兼编修善述暨汝玉东宫尤见亲礼尝令善述择选诗二十余首分类赋比兴以为法又与之书言欲作表卿可一如诗题立例具诗题与表题间日封进且问其疾劳慰备至且曰卿今年迈恐辅余为学有日似卿朴直苦口者百无一二面谀顺颜者比比有之趂卿康健无惮劳勚弼余成业惟望药石之言一日甚一日毋务犯鳞触讳之虑其所与书必字之曰好古或曰致书赞善好古先生云其与汝玉书有曰愿求致治之方又曰善政之音如至有如暗逐明之谕其望启沃之切如此毎遇节序燕劳东朝之臣起居慰问煦濡谆切一如家人父子焉然太宗常恐东驾亲近匪人每北廵必训戒之又命学士胡广杨士竒杨荣侍读学士王逹洗马杨溥等广求名儒分直讲读而典籍金寔郎中叶砥等与焉毎讲罢必从容以正心务徳亲贤去邪尚俭戒逸之言进及访以政事必陈其切要及先后缓急之序恳切无少避忌故仁宗之为皇太子也监国视朝之暇専意文字手不释卷被服寛博大类儒者畜经籍法书甚富云大明会典曰永乐初定东宫讲读仪春坊官与翰林院官日分二员讲书以四书春秋通鉴大学衍义贞观政要等书进讲须要纂其事之始终直述大义辑成篇章进呈御览毕然后赴文华殿讲说三师三少及詹事府官鸿胪寺并每科给事一员侍立进讲毕众官齐出及有召问亦须前项官员一同进出如有独退并独员留者许给事中并鸿胪寺官并司直郎清纪郎纠劾凡讲读毕毎遇五府军政六部紧要事务及抚谕四裔恩意其大经大法詹事府掌同春坊官将縁由于众官未退之时一一敷陈为三朝圣谕录云永乐二年七月侍读学士王逹讲干之九四举储贰为说讲毕东驾召杨士竒问曰于此恐无储贰之说逹不含讥否士竒对曰诸臣非正道不陈岂敢含讥此出宋儒胡瑗之说殿下曰对我言此常人得此爻亦用此说乎士竒因举程子云凡卦中六爻人人有用圣贤有圣贤用众人有众人用君有君用臣有臣用无所不通又举王昭素对宋太祖之言以对殿下说又对曰今翰林春坊诸臣分撰诸经讲章有上旨命内阁之臣阅校未当处悉与改正然后呈御览允当然后以讲内阁觧缙专阅书胡广阅诗金幼孜阅春秋臣士竒阅易昨日进至此条上问储贰说有据否臣士竒对以胡瑗之说上甚喜盖讲臣非有据不敢妄出意见殿下喜自是讲义有疑处必召觧胡等四人相与辩折畅而后已遂作数巨册命春坊司经局臣分録讲章以备常阅

　　东宫出阁讲书

　　凡东宫年八岁即出阁讲学永乐以前东宫皆年长英宗未及出阁遂登大寳故出阁之仪至天顺二年始定其讲学师友惟用东宫官及本院官分班讲读内阁提督之不别选他职其讲读侍班及教书正字官从内阁具名奏请每日讲书直觧先送内阁看定讲毕补进与经筵同列以史官修撰编修兼校书正字则以制勅房官兼之会典载初出阁仪云是日早侍卫侍仪如常仪执事等官于文华殿行四拜礼毕鸿胪寺官请皇太子升文华殿执事官导引至殿升座师保等官于丹陛上行四拜礼毕各官退出内侍官导皇太子至后殿升座以书案进毎日侍班侍读讲官以次进读叩头而退每日讲读仪云一每日早朝退后皇太子出阁升座内侍以书案进不用侍卫侍仪执事等官惟侍班侍读讲官入侍叩头礼毕分班向东西立内侍展书先读四书则东班侍读官向前伴读十数遍退复原班次读经或读史则西班侍读官向前伴读亦如之务要字音正当句读分明读毕各官退一每日巳时侍班侍读侍讲及侍书官俟皇太子升座毕入东西向立侍班内侍展书先读早所读四书则东班侍讲官进讲一遍退复原班次讲早所读经史则西班侍讲官进讲亦务要直言觧说明白易晓讲毕内侍收书讫侍书官向前侍习冩字务要开说笔法点画端楷冩毕各官叩头而退一午膳后从容游息或习骑射一每日晚读本日所授书各数遍至熟而止一凡读书三日后一温须背诵成熟遇温书日免授新书讲读官通讲须晓大义一凡冩字春夏秋月每日冩一百字冬月每日冩五十字一凡遇朔望节假及大雨雪隆冬盛暑暂停讲读冩字今按此仪稍变永乐之旧矣成化中孝宗出阁最勤学十九年御制文华大训成少詹事兼学士彭华进讲东宫加从二品禄左中允周经亦预讲是书东宫每起立拱聴内阁大臣或以为劳谓经宜跪请坐聴经不从竟得如礼盖将以隆君父之道也弘治中武宗在东宫学士吴寛率同僚上疏曰窃惟东宫讲学自寒暑风雨朔望令节外一岁之中不过数月一日之内不过数刻况其间又多间歇人生八岁出就外傅居宿于外诚欲离近习亲正人也庻民且然况有天下者乎借曰习读于内终不若出就外傅亲近儒臣讲明治道所得为多也其意甚美然讲读之后敷陈时政如永乐时最为要务惜寛建明未之及耳

　　东宫礼仪

　　凡东宫礼仪官詹事府者皆宜谙练洪武中定奏事之仪具有次第独于文华殿启事则詹事府在先余依奏事次第每皇太子御文华殿官员人等承旨召入者方许入凡启事者称臣会典载东宫朝仪云永乐二年定文武官员常朝行叩头礼毕三师三少詹事府官左右春坊官翰林院鸿胪寺官六科给事中锦衣卫官左右序立于文华殿门之外鸿胪寺序班通事舎人引文武百官于丹陛上丹墀内东西序立照依衙门资次启事监察御史二员司直郎清纪郎日轮二员北向侍立纠仪启事毕百官齐退及有召问亦须前项官员一同进出如独进并独员留后者许监察御史鸿胪寺官司直郎清纪郎纠核一合启事务在京衙门止用奏本在外衙门务要奏本一本启本一本其詹事府主簿録事同春坊司直郎清纪郎司谏分为六科将本内启过事件同六科给事中逐一奏闻主簿録事司直郎清纪郎司谏仍于司礼监共关掲帖开冩逐日启过本内事件畧节縁由六科给事中亦具题帖各另奏进凡遇正旦冬至节行庆贺礼并进厯进春等事詹事府例启皇太子知必先奏闻俟得旨方具启本进凡遇皇太子千秋节行庆贺礼奏启本同进侍班用坊局官见第六卷正旦冬至千秋节礼部官进笺并进厯进春通事二员举案又有监国等仪以非常典故不悉记

　　皇太孙辅导讲读

　　皇太孙辅导讲读在洪武时无可考者太宗以东宫官僚兼之永乐六年七月命内阁胡广等辅导皇长孙赐勅曰朕为令徳所成本乎天赋养正之学实弘圣功故有聪明纯一之资必有诗书礼乐之教所以充其徳性而广其噐识也朕嫡长孙天章日表玉质龙姿孝友英明寛仁大度年未一纪体具志寜动必中规言必中道好道之笃夙夜孜孜日诵万言心领要义朕尝试之以事辄能裁决得中斯实宗庙之灵上天锡庆笃生异质以福佑天下而基命于无穷然宏材之建必由匠石之功圭瓒之成必假琢磨之力卿皆茂简徳艺职辅东宫东宫之子必资兼弼宜协同心志辅导于成推广仁义道徳之源开陈二帝三王之治与太祖髙皇帝之大经大法凡创业守成之难生民稼穑之事朝夕讲论以涵养本源恢弘智量充其盛大之噐以为宗社生民之福国家有无穷之休卿等亦有无穷之闻钦哉九年九月皇太子命杨荣等侍诸皇孙读书文华后殿且谕诸皇孙曰此皇祖近臣汝軰当加礼敬又谓荣等曰他日学成即汝训廸之功也后皇太子复传上命召吏部翰林院官令举老成正大儒者侍皇太孙讲读明日东宫特召尚书蹇义及杨士竒问已得人否义对曰臣两人共举礼部侍郎仪智然众鲜知之议尚未决东宫曰徃者吾举李鼎大误后悔无及智甚端正但觉老矣士竒对曰智虽颇老然起家学官道理明执守正精神不衰目前廷臣中老成正大未见其比是日午朝上问东宫曰太孙处侍从讲读已得人否对曰已举礼部侍郎仪智然议尚未决上喜曰此得人矣虽年老然识朝廷大体能直言不阿向之元正日食吕震等皆欲行贺礼惟此老与杨士竒言宜免贺朕从之智诚可用遂召礼部翰林诸臣谕曰仪智甚好朕知之矣令侍太孙讲读又令尚书蹇义选廷臣行止端慎语音明正者以充讲官于是给事中林长懋张瑛陈山戴纶等得入侍皇太孙已而宣宗正储位长懋等俱授春坊左右中允其讲读仪虽不可考要之当与东宫无大异也

　　亲王出阁读书

　　洪武中亲王出阁命选儒士授本院博士等职事令于各王府讲说永乐中妙简宫僚以辅诸王于是以詹事府丞周孟简为襄王府左长史司直郎金寔为卫王府左长史俾辅导侍讲读其后亲王出阁止除进士之老成有学问者除检讨及王就封即拜长史不复升转弘治三年进士被是选者恣出怨言吏部闻之实人情不堪之故也茍行通融之法升转如常格自当无不効命者会典云诸王读书用内阁提督检讨等官讲读为拟定经书起止所习仿学每日进看其仪天顺二年定一初入书堂其日早王至右顺门之北书堂面东中坐提督讲读并讲读官行四拜礼毕内官捧书展于案上就案左立讲读官进立于案右伴读十遍叩头退每一日讲读清晨王至书堂讲读官行叩头礼伴读十遍出饭后复诣书堂伴读看写字毕讲书直说大意毕仍叩头退内侍以所写字送内阁点看

　　习书

　　习书虽六学之一艺然事属经筵颁为帝制亦不可以为末务洪武时无可考太宗喜楷书时典籍沈度书法丰润上深爱之每有大制作必命度誊冩累迁至学士惟食学士俸仍事书办赐象笏镂金刻度姓名其上以宠耀之其弟粲亦起自书办累官侍读自此沈字盛行于朝然上习书尚未以度字为式宣宗自冲龄习古法帖宸翰妙絶盖始学赵孟俯而加以遒劲真所谓精能之至出神入化者孝宗亦爱沈度书宫中妙习焉尝求其后官之物色得其孙世隆授之中书舎人故今朝廷制诰犹用沈体云

　　翰林记卷十

　　●钦定四库全书

　　翰林记卷十一

　　（明）黄佐 撰

　　知制诰

　　翰林职代王言唐以应行文字待诏北门与中书舍人分掌制勅谓之两制宋始有知制诰之名然后初入院者旋即得迁其任尚轻其后试博学宏辞中科者始获任用然属之中书国朝两制悉归本院非鸿儒歴显秩者不可掌而以中书主誊写吴元年十二月乙丑上命开读诏赦前期翰林院官承制草诏及文武官除授合用诰命勅命皆即日撰写故学士陶安宋濓辈系衔皆曰知制诰于时封拜无虚日安等尝拟撰诰命千余首以待而犹不足乃使诸儒士在馆者分局代为之其后定一考封赠之制初除授所领诰勅皆革去于是其务稍省矣永乐初内阁七人掌内外两制尝见杨荣金幼孜诸人自署职衔亦曰知制诰用洪武时故事也仁宗始命内阁专典内制而择学士一人专管文官诰勅正统以后罢之文官诰勅皆属内阁如永乐时弘治七年复设以学士年深或尚书侍郎兼者为之亦得以知制诰自署两制遂稍分矣按宋两制曰册文表本青词宻词祝文斋文诏书批答口宣内制也曰皇后皇妃追封先代皇女皇族册封进封文武封百官迁擢致仕加恩等诰勅外制也若国朝内制则制勑诰旨诰命册表寳文郊祀祭文祭享太庙文皇太后授册寳谒谢文皇后授册寳谒诰文皇妃授册祭文祭陵文皇太子亲王等冠辞祝辞亲征禡祭旗纛露布巡狩所至祭山川旗纛軷祭文走骠骑祭马神等及五祀祭文大丧及皇妃赠谥等册文亲王妃公主郡王郡王妃世子世孙及妃镇国等将军丧葬祭文谥册圹志谕祭文及文武大臣谕祭文经筵讲章碑额及题奏揭帖之属外制则文官诰勑而已凡五府六部等衙门诸勅行事偹词奏请既得旨移文本院依奏草勑内阁实时拟撰文官诰勑之类亦然进稿毕编类勘合中书舍人领出书写其王府谥册等文礼部抄出施行原稿俱缴纳云

　　视草

　　凡王言例先具藁进呈谓之视草待上允而后行诸般播告两制皆然洪武中有大政令词臣録圣语不敢増损故凡诏令多尔每好生等字者皆圣祖所面授也其后始令本院官为之渐至骈俪永乐二年杨士竒等进呈勑边将藁上曰武臣边将不谙文理只用直言俗说使之通晓庶不悞事他日编入实録却用文六年冬巡狩北京诏书命士竒视草上覧之再三喜曰简当更勿改易其择日书之颁下又曰试与诸尚书观之诸尚书皆称善独兵部刘儁私于士竒曰请以有字易自字如何士竒曰善即以告于众众曰义无相逺不足易且上既善之矣士竒独以闻请易之黄淮于上前执不足易士竒曰于国家大体尚当用儁言上顾士竒曰从汝明日谕胡广曰杨士竒能服善难得二十二年十月仁宗御西角门视朝罢时风寒顾谓翰林臣曰朕与卿等居重城中犹觉凛凛如此守边将士昼夜严警殆不可胜遂命书勑遣使以钞币赐縁边将士宣德五年二月上御南斋宫召杨士竒谕曰吾欲下寛恤之令今独与尔商之然吾未能悉知尔当効帮助遂命内侍具楮笔上曰免灾伤税粮当是首事闻民间亏欠畜马驴骡所司追偿甚迫民计无出亦甚艰难部官坐视而不言对曰陛下圣念及此生民之幸然所当寛恤者殆非此两事因言百姓积年负欠薪刍及采办买办之物所司责偿甚急各处官司起科不一而租额皆重苏州尤甚细民至于逃徙部符下郡县采办买办诸物一槩派征非出产处百姓数十倍价买纳年来刑狱寃滥者多工匠之弊四方逺近每戸不问凡丁悉在京多为所管之人私役南方运粮甚难而仓廪无闗防奸人盗窃动輙数万若此者请有以处之上以为然即令草勑明旦颁行遂令尚膳赐馔勑谕既下上闻众心悦戴召士竒赐钞三千缗文绮二端羊酒士竒叩头受赐上笑曰薄用润笔耳七年二月上召士竒至文华殿谕曰忆五年二月共尔南斋宫论寛恤事今两阅岁矣民事不又有可恤者乎士竒复言戸部沮格官田减租及课程选举等数事且曰臣一人见闻不广愿更得一人同论此事上曰若多令人知即勅谕未下事已徧播于外矣曰大臣中固有谨厚者上曰胡濙谨厚汝与之宻议就録稿进来于是退同濙议増十数事通録明旦进呈上悦三月朔玺书遂下是时君臣同心言听计行泽及天下如此景泰末易储大学士陈循等阴主其事诏既下视草实出循吏部尚书何文渊谓人曰诏语天佑下民作之君父有天下传之子吾所为也独石关报捷诏奬之循视草乃反加诘责其后与文渊皆被祸循就逮时或以复辟诏书问之循为一聨云多难兴邦高帝脱平城而祚汉殷忧启圣文王出羑里以开周上闻之喜遂免循死天顺初承天门灾上下诏责躬实修撰岳正视草歴陈弊政词极切直天下传之遂有飞语指为谤讪七月内批降正为广东钦州同知由是言之视草固非易事也

　　撰表笺

　　洪武六年九月庚戌诏禁四六文辞先是上命翰林儒臣择唐宋名儒表笺可为法者遂以韩愈贺雨表栁宗元代栁公绰谢表进上命中书省臣録二表颁为天下式因谕羣臣曰唐虞三代典谟训诰之辞质实不华诚可为千万世法汉魏之间犹为近古晋宋以降文体日衰骈俪绮靡而古法荡然矣唐宋名儒辈出虽欲变之而卒未能尽近代诏诰章表之类仍蹈旧习朕尝厌其琱琢殊异古体且使事实为浮文所蔽其自今凡诰谕臣下之辞务从简古以革弊习尔中书省宜播告中外臣民凡表笺奏疏毋用四六对偶悉从典雅十二年六月壬申命翰林院定皇太子与诸王徃复书简之式二十九年八月上以天下诸司所进表笺务多竒巧词体骈俪心甚厌之乃命学士刘三吾右赞善王俊华撰庆贺谢恩表笺成式颁于天下诸司令如式録进自是词垣秉笔者多用散文如宋濓进大明律表是也太宗在北京有白鹊之瑞行在礼部行南京庆贺自皇太子监国以下及五府六部例各进表时杨士竒以病在告监国表命庶子赞善呈稿殿下不怿命尚书蹇义以示士竒士竒曰甚寂寥且不着题似贺白龟白鹿皆可因命改益士竒改一聨云望金门而送喜驯彤陛以有仪后増一聨云与鳯同类跄跄于帝舜之庭如玉之辉翯翯在文王之囿义以进殿下喜曰此方是帝王家白鹊适内使陈昂进御馔彻以赐之且有旨使勉进药食早相见也按国初升除犹有具表陈谢之文其后惟状元率诸进士谢恩衍圣公及公侯伯袭封谢恩始用之车驾幸馆阁及大学初开经筵及有非常之赐亦具谢表朝廷有大喜庆及诸祥瑞具贺表进呈实録及书籍等皆具进呈表例本院词臣司之若有东宫则増一笺云会典云凡南京各衙门遇朝廷册立大礼及上徽号等项合用庆贺表笺南京礼部行南京翰林院撰进

　　评驳奏启

　　洪武十四年十二月丁巳命翰林院编修检讨典籍左春坊左司直郎正字赞读考驳诸司奏启以闻如平允则署其衔曰翰林院兼评驳诸司文章某官某列名书之永乐以后四方章疏经御覧者内有艰词难字始令本院考究不复先期评驳

　　评驳进呈试録

　　凡乡试録旧制例呈进祖宗时令翰林院儒臣评驳之后其制渐弛成化十四年天下乡试録多舛谬或犯国讳少詹事兼侍读黎淳摘奏十条下礼部翰林院议治考试提调官罪且申定格例行之至今按是年山东刻文论语不曰坚乎磨而不磷不曰白乎湼而不淄最为纰缪遂逮举人张天瑞治之以墨卷不同乃止其严如此

　　正文体

　　国初文体承元末之陋皆务竒博其弊遂寖丛秽圣祖思有以变之凡擢用词臣务令以浑厚醇正为宗洪武二年三月戊申上谓侍读学士詹同曰古人为文章或以明道德或以通当世之务如典谟之言皆明白易直无深怪险僻之语至如诸葛孔明出师表亦何尝雕刻为文而诚意溢出至今使人诵之自然忠义感激近世文士不究道德之本不逹当世之务其辞虽艰深而意实浅近即使过于相如扬雄何禆实用自今翰林为文但取通道理明世务者毋事浮藻于戏大哉皇言乎万世之通训也然近日文体或务追秦汉而失之险或驾言韩欧而失之弱本院儒臣宜知所守然风靡者多矣举圣谟以戒勅之是在当宁

　　应制诗文

　　本院以供奉文字为职凡被命有所述作则谓之应制然祖宗皆出于面命或相与赓和其后惟中官传旨而已丙午年六月旱上祷钟山大雨获应赋七言喜雨诗命待制黄哲等赓和已而诸将告捷多令翰林诸儒臣应制赋诗上亲加评品洪武元年十一月召大本堂儒士试以钟山蟠龙赋时与文学之臣燕钦赓和语在第六卷大诰三编成命学士刘三吾为序既成上评以为无疵祖训成学士宋濓被命序其后积诚録成则命大学士吴沈序之太子正字桂彦良入见上命制香几赞司直郎汪仲鲁被命制续熏风南来诸曲皆称旨洪武八年五月丁丑上御端门召翰林词臣出示巨桃半核盖元内库所藏物其长五寸广四寸七分有西王母赐汉武桃及宣和殿十字命宋濓撰蟠桃核赋又尝命宋濓咏鹰濓七举足而成有自古戒禽荒之言上称赏曰卿可谓善谏矣十年十月造观心亭于宫城上亲幸其中召濓为记十二年上制十题命典籍吴伯宗赋之援笔立就词语峻洁上嘉其才敏赐织金锦衣尝幸清流关赋诗命扈从儒臣和之起居注刘季道有治世不教还纵逸功成犹遣歴间关之句上叹赏曰可谓安不忘危赐以白金文绮又起居注符子杰应命即物赋咏立成上大悦时宠赐和章一日命羣儒造纵豢鹤文吴府伴读王骥操觚立就学士宋濓为之进呈上称善及日将南至大祀于圜丘上复命羣臣赋七言律十二韵冠以三百言序骥与王昹先成跽读御榻前上听毕加奬励命进学士云十五年学士宋讷撰宣圣庙碑称旨改文渊阁大学士洪武二年二月乙亥立皇陵碑学士承旨危素承命撰进寻以辞多润饰乃御制一篇阅江楼成宋濓被命撰记上亦更制一篇加评隲焉圣祖之崇文如此洪武二年正月丙申朔封京师及天下城隍神秩号有差命翰林撰文颁之其后革去学士宋讷尝被命撰僧道领教事者勑命千余通其后又革去永乐八年二月上亲征北方壬戍度野狐岭至岭山巅召学士胡广等指示山川形势与语良久奉制各于马上赋平邉诗杨荣有曰圣主尊居四海安恐教边裔自相残上甚喜之广等谍知彼中布尼雅实哩与其下阿噜台雠杀东西奔遁亟召荣谕曰此中果自相残汝前日之诗安知不为谶乎荣下马叩首谢上喜命赐羊酒三月乙未次清水源水皆苦咸不可饮人马俱渴明日营西北二三里许忽有泉涌出清澈可爱命广与荣徃观遣中官以银瓶汲取上亲尝之味甚甘美赐广等饮讫士马争趋之皆给足命曰神应泉又明日应制撰神应泉诗铭上嘉之各赐上尊又尝命诸文学侍从赋青海天马歌修撰曽棨最先成为上所褒美宣德中每遇令节令词臣应制赋诗是时太平无事上留意词艺翰林儒臣尝被命赋京师八景诗以献曰琼岛春云曰太液晴波曰西山霁雪曰玉泉垂虹曰卢沟晓月曰蓟门烟树曰金台夕照曰居庸迭翠英宗増其二曰南囿秋风曰东郊时雨为十景焉景泰中学士倪谦辈应制赋诗中官尝立俟以进成化初学士刘定之应制赋元夕诗絶句百首顷刻而成又尝以东风解冻春山雪霁等为题令翰林学士等分赋之弘治初上注意讲学遣太监戴义传示圣意命学士李东阳等各撰诗十首用寓启沃东阳拟十题各撰七言律诗一章曰敬天曰法祖曰勤政曰务学曰任贤曰纳谏曰节用曰爱民曰恤刑曰讲武上嘉纳焉又尝命内阁撰祭三清乐章大学士刘健李东阳谢迁上疏言天子祭天地以简为贵祭不过南郊故祀五帝儒者非之况三清者道家邪妄之说不敢奉诏上遂止愚按国初勲戚大臣神道碑铭多出本院儒臣奉勑撰述其后不过私家谒请而已至于应制诗文虽内阁罕闻焉盖故事寝废久矣

　　搜摭故事

　　圣祖将正位宸极命诏起居注熊鼎采故事可备惩劝者书之新宫厢壁鼎受命具故事上之称旨由是大见礼重太宗将制为善阴隲孝顺事实二书以风厉天下乃预命翰林儒臣搜摭故事以献仁宗在东宫一日观汉书叹张释之之不易得洗马杨溥进曰释之诚贤然非文帝之寛仁何由得行其志臣以为释之汉一时不易得如文帝三代而下不易得也退采文帝事编为事类以献仁宗甚悦赐书褒美

　　进呈书诗文序

　　前辈自应奉之外以已所闻见撰述为书进呈者殆不数人洪武十五年二月前太子正字桂彦良入朝献万世太平治要策凡十二事上嘉纳之永乐七年侍讲杨士竒侍东宫皇太子喜读易凡决疑必用蓍而以易断命取朱子本义纂其要以进名曰周易直指士竒因进曰易固为卜筮而作然文王周公所系辞凡修齐治平之道悉具请编辑以偹览观遂辑成书以进仁宗览之大喜名曰周易大义赐士竒绣衣银带先是徐好古作尚书直指金幼孜作春秋直指皆以进云成化末学士丘浚纂大学衍义补书成适孝宗登极表上之上览之甚喜批答有曰卿所纂书考据精详论述该洽有禆政治朕甚嘉之赐白金二十两纻丝二表里升浚礼部尚书且命録其副发书坊刋行至今论政务者多宗其说言足以兴若浚者馆阁一人而已乃若进呈歌颂诗赋则多有之太祖平陈友谅待制王袆进平江西颂上览之而喜曰吾固知浙东有二儒者卿与宋濓耳学问之博卿不如濓才思之雄濓不如卿洪武二年十月甲戌膏露降于干清宫后苑松树学士宋濓献膏露颂三年四月陜西寳鸡县进瑞麦弘文馆学士刘基献瑞麦颂五月戊申祀地祇于方丘宿雨顿霁复为颂献之四年八月平四川明升基又献平西颂上为文答焉五年六月句容县民张观园生嘉瓜双实同蒂圆如合璧礼部尚书陶凯奉之以献诏寘之干清宫明日荐于太庙宋濓献嘉瓜颂二十九年天下多嘉禾之瑞学士刘三吾进嘉禾赋永乐二年八月周王畋于钧州获驺虞九月丁未王献于阙下侍读梁潜进驺虞诗侍讲杨荣进驺虞颂已而甘露屡降嘉禾呈瑞外国献麒麟白雉元兎白鹿白象灵犀白兎之属荣与学士胡广等咸为诗歌以进上嘉之三年九月朔赐太祖御书嘉禾诗于诸王及近臣先是洪武二十八年九月庚戌北平永清卫之龙门有禾异茎同穗上在潜邸遣使驰献太祖亲御宸翰赋长诗一篇以赐上念手泽之存摹勒于石装治成轴分赐诸王及学士解缙等又适有嘉禾之瑞缙献嘉禾颂四年二月视学太子亲王从上服皮弁御宸翰赋长诗赐祭酒胡俨司业张智坐讲文武三品以上及翰林儒臣皆赐坐以听讲毕赐茶明日俨等率师生上表谢赐赉有差大燕羣臣于奉天门学士胡广进视学诗一时词林诸儒臣咸和之八年五月己夘上北征败布尼雅实哩于饮马河七月壬午驾还士竒献平边颂及铙歌鼓吹诗十二年六月亲征卫喇特败之于萨里噶又败之于图喇河擒斩无算八月驾还庶子邹缉献永乐清边颂十七年十一月甘露降于孝陵松柏凡四日学士王直献瑞应甘露诗十八年正月礼部郎中周讷请封禅大臣有阴主之者于是学士胡广献却封禅颂上遂止宣德二年三月驺虞复见大学士杨荣献颂上褒赏之三年九月荣扈从北征凯旋进平边诗凡十篇各立题命意上览之喜屡沐白金钞币之赐自是每同逰匪颁荣与士竒等多以诗进遇令节被召宴游亦多以诗谢恩自正统后此事寝不闻矣

　　纪时政

　　学士宋濓尝辑洪武圣政记此纪时之政也自后学士解缙有大明帝纪记洪武中事大学士杨士竒有三朝圣谕録纪永乐宣德时际遇召对诸事天顺日録则大学士李贤所著虽纪时政然旁及论建与所传闻是时又有可斋杂记专纪在已见用之事而本院故事多在焉则大学士彭时笔也謇斋琐缀为学士尹直所记近大学士李东阳着燕对録则孝宗召见语也按宋有时政房每遇上召对即贴黄具冩付之虽胜国亦然若师其迹以凭传信亦圣政聿新之一助也

　　禁异说

　　先王之制一道德以同俗其有造言非圣者必刑无赦圣祖崇重儒道以濓洛关闽为宗罔敢有悖焉者也永乐中饶州士人朱季友献所著书斥濓洛关闽之说上览之怒曰此儒之贼也时礼部尚书李至刚学士解缙侍讲胡广侍读杨士竒侍侧上示以其书缙曰惑世诬民莫甚于此至刚曰不罪之无以示儆宜杖之摈之四裔士竒曰当尽毁其所著书庶几不悞后人广曰闻其人年已七十毁书示儆足矣上曰谤先贤毁正道治之可拘常例邪遣行人押季友还饶州会布政及府州县官与其乡士人明谕其罪而笞以示罚考索其所著书焚之上复谕羣臣曰除恶不可不尽悉毁其所著书最是然成化以后学者多肆其胸臆以为自得虽馆阁中亦有改易经籍以私于家者此天下所以风靡也夫

　　评论诗文

　　洪武中上尝召词臣赋诗歌以为乐且与评论诗法太子正字桂彦良每应制先众而就尝进曰治道具在六经典谟训诰愿留圣意诗非所急也上深然之自是恩遇隆洽称曰老桂不名永乐七年仁宗东宫赞善王汝玉毎日于文华后殿道说作诗之法一日顾杨士竒曰古人主为诗者其高下优劣如何士竒对曰诗以言志明良喜起之歌南熏之诗是唐虞之君之志最为尚矣后来汉高大风歌唐太宗雪耻酬百王除凶报千古之句则所尚者霸力皆非王道汉武帝秋风辞志气已衰如隋炀帝陈后主所为则万世之鉴戒也殿下于明道玩经之余欲娱意文事则两汉诏令亦可观非独文词高简近古其间亦有可禆益治道如诗人无益之诗不足为也仁宗曰太宗高皇帝有诗集甚多何谓诗不足为士竒对曰帝王之学所重者不在诗太祖皇帝圣学之大者在尚书及诸书注作诗特其余事可姑缓仁宗曰世之儒者亦作诗否士竒对曰儒者鲜不作诗然儒之品有高下高者道德之儒若记诵词章前辈君子谓之俗儒为人主尤当致辨于此时仁宗监国视朝之暇专意文事因覧文章正宗一日谕士竒曰真德秀学识甚正选辑此书有益学者对曰德秀是道学之儒所以志识端正其所著大学衍义一书大有益学者及朝廷为君不可不知为臣不可不知君臣不观大学衍义则其为治皆茍而已仁宗即召翰林典籍取阅大喜曰此为治之条例监戒不可无因留一部朝夕自阅又取一部命翻刻以赐诸子谕士竒曰果然为臣亦所当知遂赐一部又尝与士竒言欧阳文忠公之文雍容醇厚气象近三代有生不同时之叹且爱其谏疏明白切直数举以厉羣臣遂命校正重刻以传廷臣之知文者各赐一部时不过三四人而止恒谓士竒曰为文而不本正道斯无用之文为臣而不能正言斯不忠之臣欧阳真无忝矣故馆阁文字自士竒以来皆宗欧阳体也

　　传问事义

　　祖宗时文学近侍之臣皆面相问难故圣学有所发明使中官传问事义自正统后始有之大学士李东阳尝曰弘治中上令中官问龙生九子忆少时于杂书中见之仓卒不能悉具又莫知所出询之罗编修玘谨疏其五六得于其师左参政赞者止此又询于吏部刘员外续以故册来面备録其说亦不知所从出因据以复命盖记问之难如此

　　翰林记卷十一

　　●钦定四库全书

　　翰林记卷十二

　　（明）黄佐 撰

　　收藏秘书

　　按周礼太史掌建邦之六典外史掌四方之志三皇五帝之书汉图籍所在有石渠石室延阁广内藏之于外府又有御史居殿中掌兰台秘书及麒麟天祥二阁藏之于内禁后汉图书在东观置秘书监又有鸿都等处唐有秘书监集贤院宋建昭文史馆集贤院置大学士直学士修撰等官以掌之又有秘书省崇文馆其重如此圣祖甫定天下即遣使求遗书国初四库之书多藏文华堂堂在禁中抵奉天门下百武车驾尝幸临之洪武三年三月庚子置秘书监秩正六品先除监丞一员直长二员十三年七月癸巳以内府书籍已有本院典籍掌之于是罢秘书监典籍张敏行者掌书籍中使传宣索书即启钥以上时时得燕见圣祖稽古右文其勤如此盖罢掌书之官并其任于翰林实自此始今内阁史馆凡御制文字宸翰列圣实録及玉牒副本经史子集类书之属皆在焉永乐四年四月上视朝之暇輙御便殿阅书史或召翰林儒臣讲论尝问文渊阁经史子集备否学士解缙对曰经史粗备子集尚多阙上曰士人家稍有余赀皆欲积书况于朝廷可阙乎遂召礼部尚书郑赐令择通知典籍者四出购求遗书且曰书籍不可较价直惟其所欲与之庶竒书可得又顾解缙等曰置书不难湏常览阅乃有益凡人积金玉亦欲遗子孙金玉之利有限书籍之利岂有穷也十六年遣修撰陈循徃南京起取本阁所贮古今一切书籍自一部至百部以上各取一部北上余悉封识收贮盖两京皆有储书也十九年四月庚子夜奉天华盖谨身殿灾火势猛烈而奉天门东庑切近秘阁学士杨荣奋身直入麾武士三百人将御书图籍并积岁制勅丈书舁至东华门河次明日上召谕之曰昨夜火发在目前者几人卿能收拾御书图籍不避艰危可谓难矣因褒赏之是时书籍淆乱无纪典籍周翰理淆葺乱逾二载而后复旧今馆阁书目盖永乐间定也自正统以前凡官本院者每朝退即入阁中检所未见书盖馆阁无政事以讨论考校为业故得纵观中秘而受命进学者亦与焉景泰时编修周洪谟辈尤出入自恣始为内阁所扃钥弘治五年五月大学士丘浚请访求遗书言太祖于丙午年已求遗书既平元都得其馆阁秘藏而又广购于民间没入于罪稽一时储积不减前代然藏畜数多不无乱杂积歴年久不无鼠蠧经该人众不无散失今因内阁储书有匮书目有簿皆可查考乞勅内阁量要学士并讲读以下官督同典籍拨与吏典班匠人等将书目校雠有无全欠分为经史子集四类及杂书类书二类开具奏报仍刻考校年月委官名衔识于卷末立案存照又勅两京内外大臣会同南京礼部本院官查盘永乐中原留南京内府书籍有无全欠具数奏知于凡两京书籍令两京国子监誊写各令两监藏之以偹遗失夫国家采辑佛道书以为藏经雕以文梓饰以文绫徧赐天下寺观储以髹红函匮载以金碧轮藏况此书籍乃自帝王传心之要道经世之大典礼乐刑政制度文为之所具乌可吝惜小费而不为经久之计哉请勑内阁将书目付礼部抄誊分送直十三布政司督提学校宪臣用心设法访求抄写送京以补所未备仍于内阁近便去处别建重楼一所专用砖石累砌如民间所谓土库者令内阁书办中书等官遇其闲暇抄誊累朝实録各一部盛以铜匮于楼之上层凡内府衙门收藏国家大事文书如玉牒之类皆附焉其制勑房一应文书如诏册制诰勑书等项并检行礼仪注应制诗文等项底本前朝遗文旧事等项杂録亦各抄一部盛以铁匮贮于楼之下层凡内府衙门所藏文书可备异日纂修一代全史之用者如永乐以前文武官贴黄之类皆附焉茍无御灾备急之具一或散失后之秉史笔者无所凭据徃徃求之于草泽访之于传闻简牍无稽真赝莫辨非但大功异政不得纪载而明君良臣为人所诬揑者亦有之矣至若列圣实録及圣祖御制等书请依洪武六年纂集日厯以为寳训事例勒成一书颁行天下如此则祖宗之功德在万世永传信而无疑国家之典章垂百王逓沿袭而有本所谓金匮石室岂虚文哉奉圣旨太祖御制书籍着翰林院官打点见数收贮南京书籍查照目録开写缺少的去着守备同南京礼部翰林院点检送来天下遗书礼部行移南北直隶十三布政司访求其余罢然是时有司不能如命遂因循至今正德中为人盗窃残缺日甚论道讲学尚何所资耶言之可为拊膺不无有望于今日也

　　开局纂修事始

　　国初召儒臣载笔以定有天下之制分三局以总之一曰律局以定律令凡旧官之练宪典者居焉二曰礼局以究礼仪凡宿儒之通古制者居焉三曰诰局以撰诰命凡俊材之优文辞者居焉此开局之始也汪克寛曰洪武元年命中书省翰林太常率诸儒定拟三礼明年再命集议礼乐又明年徧征在野道德文章之士分局相与订正之亦正指此其后纂修国史每分为十馆以均六局之多寡六局一曰吏以究人材之进退二曰戸以量地利之盈缩三曰礼以考礼仪之沿革四曰兵以载军政之臧否五曰刑以书刑罚之详滥六曰工以审力役之纠缓皆本六官职掌为之十馆所修不能统一则摠勘如修他书则有不尽然者盖自罢起居注之后本院职专文史遇有纂修旋设馆席给笔札惟官长凡例是遵逐事呈稿笔削惟命其中虽有所见亦不敢尽用已意盖官局修书从古然也

　　监修

　　洪武二年二月丙寅朔勑修元史以中书左丞相宣国公李善长为监修不预史事三十五年十一月已未重修太祖高皇帝实録勑太子太师曹国公李景隆为监修都总裁官太子少保兼兵部尚书忠勤伯茹瑺为副监修官永乐九年十月又重修之勑戸部尚书夏原吉太子少保姚广孝监修未及成而广孝死原吉独专其事洪熙元年五月庚午朔勑修太宗皇帝实録闰七月甲辰勑修仁宗皇帝实録俱以太师英国公张辅少师兼吏部尚书蹇义少保兼太子少傅戸部尚书夏原吉监修自永乐以来多豫秉笔与国初不同宣德十年九月庚午勑修宣宗皇帝实録止用张辅为监修始复不预秉笔矣监修英宗皇帝实録者会昌侯孙继宗监修宪宗皇帝实録英国公张懋监修孝宗皇帝实録者亦懋也若修他书则罕设惟永乐元年七月修永乐大典以太子少师荣国公姚广孝礼部尚书郑赐为监修刑部左侍郎刘季箎副之余不可尽考

　　总裁

　　国初修元史以前起居注宋濓漳州通判王袆为总裁未几濓进学士袆拜待制三年二月乙丑续修元史仍为总裁太祖皇帝实録总裁者始为礼部左侍郎兼学士董伦与侍讲方希直重修李景隆与侍读解缙再重修则文渊阁大学士兼左春坊大学士胡广学士兼右庶子杨荣祭酒兼侍讲胡俨也太宗仁宗两朝实録总裁为少傅兵部尚书兼华盖殿大学士杨士竒太子少傅工部尚书兼谨身殿大学士杨荣太子少保礼部尚书兼武英殿大学士金幼孜戸部尚书兼武英殿大学士陈山礼部尚书兼华盖殿大学士张瑛太常寺卿兼学士杨溥自是其柄始尽归馆阁矣宣宗皇帝实録总裁为少傅工部尚书兼谨身殿大学士杨荣行在礼部尚书兼学士杨溥总裁兼纂修为少詹事兼侍读王直少詹事兼侍讲学士王英总裁兼纂修前此未有也英宗皇帝实録总裁为少保吏部尚书兼华盖殿大学士李贤礼部尚书兼学士陈文兵部尚书兼学士彭时副总裁为礼部右侍郎李绍太常寺少卿兼侍读学士刘定之吴节副总裁盖自此始绍虽为侍郎然发身则自翰林故与焉宪宗皇帝实録总裁为少傅兼太子太师吏部尚书谨身殿大学士刘吉礼部尚书兼文渊阁大学士徐溥礼部右侍郎兼学士刘健副总裁为礼部尚书丘浚詹事兼侍讲学士汪谐孝宗皇帝实録总裁为少师兼太子太师吏部尚书华盖殿大学士李东阳少傅兼太子太傅吏部尚书谨身殿大学士焦芳戸部尚书兼文渊阁大学士杨廷和副总裁为吏部左侍郎兼学士梁储若纂修日厯惟洪武时有之总裁为学士承旨兼吏部尚书詹同侍读学士宋濓圣祖所修诸书多不可考独太宗时永乐大典分局皆有总裁学士解缙修撰吴溥检讨王洪礼部郎中邹济布衣陈济等皆得为之无虑十余人盖门彚多而事实繁故也大明一统志总裁为吏部尚书兼学士李贤太常寺少卿兼学士彭时学士吕原副总裁为学士林文刘定之侍读学士钱溥大明会典总裁为大学士李东阳焦芳杨廷和副总裁为学士梁储若四书五经性理大全宋元资治通鉴纲目等书多不设总裁止用纂修官

　　纂修

　　国初纂修皆用山林隠逸之士洪武日厯纂修者皆儒士职官独员外郎吴伯宗一人戊寅年勑修太祖皇帝实録纂修可考者为侍读学士兼太常寺少卿高逊志太常寺少卿廖升都察院左佥都御史程本立礼部郎中夏止善修撰李贯编修吴溥杨子荣刘观检讨陈性善侍书刘彦铭史官高譲吴勤赵友士端孝思张秉彝唐畔畊国子博士王缙佥事胡子昭知县叶惠仲儒士杨士竒等永乐初重修太祖实録纂修为学士礼部尚书李至刚侍读胡靖曽日章王灌胡俨侍讲邹缉杨荣金幼孜杨士竒修撰李贯编修吴溥郑好义检讨王洪博士张伯颕王汝玉典籍沈度潘畿待诏王延龄给事中朱纮吏部郎中徐旭礼部郎中胡逺太常寺博士钱仲益国子助教王逹博士金玉铉行人蒋骥晋府伴读苏伯厚佥事李宜叶砥知府刘辰靖江府教授张显楚府教授吴勤知府邹济知县杨觏梁潜王褒沈瑜赵委通唐云教谕解荣刘宗平训导富贵清罗师程儒士端礼王孟易朱逢吉莫士安凡外官生儒之预此者皆由本院官举荐及再重修其纂修者学士兼谕德金幼孜杨士竒侍讲学士曽棨侍读兼赞善梁潜侍讲王英修撰罗汝敬刑部主事李时勉陈敬宗也太宗仁宗两朝实録纂修官为左春坊大学士兼侍读学士曽棨右春坊大学士兼侍讲学士王英右春坊右庶子兼侍读王直左春坊左谕德兼侍读周述侍读李时勉钱习礼侍讲余学夔陈循蔺从善蒋骥修撰苖衷曽鹤龄张洪刘永清编修周叙孙曰恭杨敬检讨周翰王雅杨翥五经博士陈继戸部主事陈中四川道御史陈叔刚福建右参议潘文奎知县万节教授丘锡教谕梁萼盖自是不复用儒士矣宣宗皇帝实録纂修官为侍读学士李时勉钱习礼侍讲学士陈循洗马蔺从善侍读苖衷曽鹤龄马愉侍讲高榖胡穜邢寛修撰周叙尹鳯岐孙曰恭习嘉言陈询陈叔刚曹鼐仪铭王一宁杜宁储懋编修杨翥董璘杨寿夫林文锺复主事刘玹洪玙刘球与评事张益御史邵宏誉英宗皇帝实録纂修官为学士柯潜万安侍讲学士李泰太常寺少卿兼侍读孙贤刘珝左谕德黎淳右谕德童縁刘宣侍讲江朝宗杨守陈修撰王一夔彭教编修尹直徐琼陈秉中李永通郑环刘健汪谐张元祯吴釴罗璟检讨耿裕周经纂修兼校正官为侍读刘吉陈鉴侍讲丘浚编修彭华盖自是専用本院及詹事府官而纂修兼校正始见于此宪宗皇帝实録纂修官为太常寺少卿兼侍读傅瀚少詹事兼侍读费誾左庶子兼侍读谢迁右庶子兼侍讲陆简侍读曽彦杨守址侍讲刘戬王鏊杨杰梁储左赞善张元祯修撰刘机武卫张芮编修刘忠邓焲黄珣张天瑞刘春涂瑞检讨杨时畅纂修兼校正官为南京国子监祭酒李杰左庶子兼侍讲学士李东阳左庶子兼侍读吴寛右庶子兼侍讲董越纂修兼参对官为修撰杨廷和编修江澜纂修兼参对亦始见于此孝宗皇帝实録纂修官为侍读毛纪傅珪朱希周侍讲丰熙沈焘吴一鹏修撰顾鼎臣编修王俊李廷相温仁和李时滕霄何瑭董玘检讨汪伟王九思潘辰至于修他书者不能尽记大率成化以后纂修皆纯用本院官而永乐大典四书五经性理大全寰宇通志庶吉士亦得与焉

　　催纂

　　洪武日厯设催纂官以侍讲学士乐韶鳯为之永乐初重修太祖实録催纂兼誊写为礼部主事陆颙瑞端孝思始不用本院官宣德初太宗仁宗两朝实録因之以礼部主事张习为催纂宣宗实録则又不同编修萧镃赖世隆吴节徐珵检讨李绍王汝玉姜洪何宣主事潘勤正字沈寅俱为稽考参对并催纂官英宗实録以编修李东阳倪岳谢铎焦芳陈音程敏政检讨吴希贤吏部验封司员外郎韩定中书舍人马麟焦■〈王扁〉李溥俱为催纂官宪宗实録以吏部员外郎季通中书舍人胡清为催纂官盖自此专用制勑房诰勑房官云

　　稽考参对

　　稽考参对太宗仁宗两朝实録以修撰邢寛蒋礼胡穜编修陈询刘矩裴纶梁禋孔目沈寅为之盖纂修之次也然寛乃永乐甲辰进士第一禋次之孙曰恭又次之寛禋同为稽考参对而曰恭乃得纂修此类最多有不可晓者宣宗实録稽考参对与催纂并为一事英宗实録因之止以催纂为名宪宗实録以纂修者兼校正或兼参对孝宗实録稽考参对者修撰吕柟编修崔铣湛若水翟銮徐缙景旸检讨段炅易舒诰穆孔晖张邦竒焦黄中胡缵宗也盖至是始复专设其赏格与催纂同

　　誊写

　　洪武中修日厯誊写用举人监生永乐初重修太祖实録以催纂者兼誊写官其誊写用监生生员儒士凡二十五人太宗仁宗两朝实録改誊写为誊録用检讨许彬连智马信周贵等四人中书舍人萧湘等十八人郎中员外郎主事寺副等官程云南等九人儒士生员各一员凡三十三人宣宗实録有誊録正副本官用郎中员外郎主事寺正评事侍书冠带秀才监生生员秀才凡二十九人又有誊藁官焉修撰黄裳编修许彬周贵中允蒋礼郎中何贤夏衡寺副石庆姚本温良英宗实録誊録有太仆寺卿余濓山东左参议林章礼部郎中吴谦等中书舍人凌晖等又有鸿胪主簿王佑白真序班毛显本院译字官胡清徐德王臣凌逺与监生生员秀才之属共三十五人官虽不同大率皆制勑诰勑二房办事者也宪宗实録亦如之自太常寺卿林章等以及监生许鉴等三十四人孝宗实録誊録者太常寺少卿沈冬魁等以及秀才张保等三十六人

　　收掌一应文籍

　　太宗仁宗两朝实録收掌一应文籍者为检讨胡让典籍李锡牛麟张礼宣宗实録则为修撰胡让寺副陈纪中书舍人靳通英宗实録则为光禄寺署丞冀舞鸿胪寺主簿高鉴宪宗实録则为鸿胪寺主簿靳瑭本院孔目张翰自催纂而下若修他书多不可考姑阙之以俟续书

　　翰林记卷十二

　　●钦定四库全书

　　翰林记卷十三

　　（明）黄佐 撰

　　修日厯寳训

　　圣祖时设起居注后惟专设本院史官常谕学士詹同等曰国史贵直书是非善恶昔唐太宗观史命直书建成之事其意欲以公天下也予平日言行可记其是非善恶汝等皆当明白直书勿为隐讳庶使后世观之不失其实洪武六年七月壬寅学士承旨兼吏部尚书詹同等言自上起兵渡江以来征讨平定之绩礼乐治道之详虽有纪载而未成书乞编日厯藏之金匮传之后世上从其请八月甲申上御东黄阁命同与侍讲学士宋濓为总裁官侍读学士乐韶鳯为催纂官员外郎吴伯宗儒士朱右赵埙朱亷徐一夔孙作徐尊生同纂修乡贡进士黄昶国子生陈益旸等誊写九月四日开局于西华门内分年纂辑日轮寺人守阍大官进膳羞其事甚严且秘同等昧爽而入至日曛始出复会宿于词林虞有宣泄不敢不慎也十二月擢右埙亷为编修作为太平府教授一夔辈以病乞归许之七年五月丙寅朔纂修大明日厯成自上起兵泗濠至即位六年癸丑冬十二月凡征伐次第礼乐沿革行政设施羣臣功过四夷朝贡之类莫不具载合一百卷同等率诸儒上进命藏之金匮其副藏于秘书监同与亷又言于上曰日厯藏之天府人欲见之有不可得臣请依唐太宗贞观政要分类更辑圣政为书以传天下后世从之于是分为四十类自敬天至制蛮夷厘为五卷总四万五千五百余言名曰皇明寳训自是以后凡有圣政史官纪録之随类増入按永乐以后日厯之修遂废学士王直在馆阁私自纪述及纂修太宗实録辑以为寳训然列圣以来所谓实録宝训大都出于继世之后旁搜泛索盖有不得其真者矣詹宋所言足为成宪诚使史馆载笔之臣日事编纂则所谓纪言动者不至鳏官而后世观之足以传信也

　　修实録

　　洪武三十一年九月勑修太祖高皇帝实録不知成于何年始不可考三十五年十月己未勅景隆等重修庚申谕修实録官曰此建文中信用方孝孺等纂述实録任其私见以致盛美弗彰尔等其以古良史自期必详必公用光昭我皇考创业垂统武功文治之盛与乾坤相为无穷斯无忝厥职矣永乐元年六月辛酉景隆等以实録成表上之凡一百八十三卷大行赏赉仍赐宴奉天门命公侯伯五府六部都察院通政司大理寺国子监应天府太医院钦天监堂上官皆预焉九年十月上以太祖实録建文时修多失其实永乐初再修亦仓卒未偹命史臣重修勑户部尚书夏原吉与太子少师姚广孝监修学士胡广杨荣等为总裁金幼孜等与纂修未几广孝死原吉独专其事凡七年始成十六年五月庚戌朔原吉等以实録进凡若干卷共二百五册寳训凡若干卷十五册上御奉天殿受之披阅良久嘉奬再四曰庶几少副朕心辛亥赐宴于礼部洪熙元年五月庚午朔勅修仁宗实録宣德五年正月壬戌书成太宗实録凡一百三十卷一百二十四册寳训凡若干卷十五册仁宗实録凡十卷二十册寳训凡若干卷六册太师英国公张辅等表上之上御奉天殿受焉癸亥赐宴于中府赏赉如永乐时宣德十年九月庚午勑修宣宗皇帝实録赐宴礼部正统三年四月己巳实録成凡一百一十五卷一百一十六册寳训凡十二卷十册太师英国公张辅等具表上御奉天门慰劳再三加升赏焉赐宴于礼部一云西苑天顺八年三月勑修英宗皇帝实録附以景泰时事成化三年八月实録成凡若干卷三百六十册寳训凡若干卷十二册郕戾王附太保会昌侯孙继宗等具表上进成化二十二年二月勑修宪宗皇帝实録弘治四年八月实録成凡若干卷二百九十三册宝训凡若干卷十册太傅兼太子太师英国公张懋等具表上进弘治十八年五月勑修孝宗皇帝实録正德四年五月实録成凡一百二十四巻若干册寳训凡十巻若干册太傅兼太子太师英国公张懋等具表上进自成化以来宴赉一如故事进实録仪则具载会典云按国初儒臣徐一夔曰元朝制度文为务从简便且闻史事尤甚疎畧不置日厯不置起居注独中书置时政科以一文学掾掌之以事付史馆及继世之后则国史院据所付修实録而已詹事杨守陈在史馆尝言古人谓国可灭史不可灭我太祖定天下即命儒臣撰元史太宗靖内难其后史臣不纪建文君事遂使建文数年朝廷政事及当时忠于所事者皆湮没不传及今采辑尚可补国史之缺景皇帝已复位号而英宗实録标目犹书郕戾王附是宜改正旧例羣臣章疏留中者虽有可传皆不得书乞以留中之奏悉付史馆择而书之盖国初修纂圣政以为日厯故言动犹详后之所据以为实録者惟中外臣僚章疏与所行事例焉耳二人所论良足箴也

　　焚藁

　　凡进呈实録之日其草稿内阁大臣会司礼监官于内府烧毁李东阳曰正德四年五月二十五日在海子西岸焚实録稿事毕尚膳供宴是日入西苑门望南台登广寒殿过芭蕉园而还是时焚稿例供宴也

　　修玉牒

　　凡玉牒每十年一次宗人府具各王府宗支开报内阁奏请学士等官二员纂修其修合用纸札洪熙元年勑司礼监别造本院委官一员公同附注宣徳三年命本院一员同宗人府经歴于史馆内附写其后合用纸札弘治十年命刑部闗领附注之日令吏部拨办事吏三名宣宗宣德五年四月重修玉牒成少傅杨士竒太子少傅杨荣以进上览之因言国家族属之盛士竒等请逺法帝尧明峻德以亲九族上以为然孝宗时太常寺少卿兼侍讲学士杨时畅进玉牒按宋制于正殿登受前此所未有也

　　修书

　　洪武中稽古右文以开至治故纂述之事殆无虚日元年六月命礼部尚书陶凯辑自古太子诸王之嘉言善行为书既成上未慊意更令修撰王僎等删定之二年二月书成凡一百一十余条为二巻赐名昭鉴録又命学士朱升等同本院儒士修女戒是年三月辛未朔书成四年七月存心録成六年三月宋濓进辨奸録分赐皇太子亲王濓尝被命辑自古奸宄之迹为书至是进呈七年九月孝慈録成命翰林定服制也十三年五月臣戒録成先是上命本院儒臣纂録歴代诸侯王宗戚宦官之属悖逆不道者二百二十人备其行事以类书之既成赐今名命颁布中外十四年五月朔编修吴沉典籍刘仲质吴伯宗进千家姓凡为姓一千九百六十有八十六年二月东阁大学士吴沉等进精诚録类编圣贤所言三事曰敬天曰忠君曰孝亲十八年三月省躬録成初上命翰林儒臣编集歴代帝王祭祀祥异感应可为鉴戒者为书名曰存心録朝夕观览后复命赞善刘三吾编类汉唐以来灾异之应于臣下者别为一书名曰省躬録至是成诏颁行之二十一年九月颁武士训戒録亦翰林儒臣所修也二十六年诸司职掌成先是命吏部同本院儒臣仿唐六典自五府六部都察院以下职务类编为书至是成刋布中外又尝诏本院稽考汉唐宋功臣封爵食邑多寡及名号虚实等第为书名曰稽制録至是亦颁示功臣十二月永鉴録成颁赐诸王世臣总録成颁示中外羣臣皆本院儒臣所修也二十七年七月寰宇通志成时上以舆地之广不可无书以纪之乃命本院儒臣及廷臣以天下道里之数总类为书复编洪武志书二十八年十二月成刋行之二十九年十一月颁稽古定制亦翰林儒臣所定勋旧食禄之家禁例礼节也他如皇明祖训大诰三编大诰武臣资世通训御制诗文御注洪范御注尚书御注道徳经皆出宸衷而令本院儒臣商确之又有志戒録忠义録为政要録彰善瘅恶録武臣鉴戒醒贪简要録务农技艺简要録大率皆翰林院所修而年月莫考洪武戊寅尝诏编辑经史百家之言为类要侍读唐愚士等纂修未成永乐元年七月上谕侍读学士解缙等曰朕欲悉采各书所载事物类聚之而统之以韵凡书契以来经史子集百家之书至于天文地志阴阳医卜僧道技艺之言备辑为一书毋厌浩繁于是广召四方儒者许侍臣各举所知至三年正月开局纂修命太子少师姚广孝礼部尚书郑赐监修刑部左侍郎刘季篪副监修赐卒以赞善梁潜代焉其总裁副总裁纂修等无虑数百人书成名曰永乐大典元年九月勑谕翰林儒臣辑自古嘉言善行有益于太子以储君昭鉴録为主稍充广之名曰文华寳鉴二年四月书成上御奉天门召皇太子授焉又命解缙等编次古今后妃诸侯大夫士庶人妻之事分为三卷元年十一月进御赐名古今列女传上亲序之颁之六宫行之天下时庶吉士余鼎辈读书文渊阁上命编纂君臣父子诸格言各为类名曰圣学心法七年二月书成亦亲序之出示学士胡广等因命司礼监刋印又以玺书谕皇太子令学士黄淮杨士竒等采古名臣直言并奏疏彚类以便观览十四年十二月书成赐名歴代名臣奏议遂命刋印以赐皇太子皇太孙及大臣十六年六月乙酉诏修天下郡邑志书命学士杨荣等总之戸部尚书夏原吉提调上尝巡北京以仁宗随行道途所经过农家徧览农具及其衣食且谕以农民勤苦之事曰此为帝王者不可不知也遂作务本之训以授仁宗又为善阴隲孝顺事实二书以风厉天下虽出御制而本院儒臣亦与闻焉宣德元年正月乙夘勑修歴代臣鉴外戚事鉴皆命大学士杨荣总之且谕荣以书馆中编纂及缮写官有不遵约束者悉听稽督责罚敢有违越者具闻黜之荣处之适当人皆悦服二年九月书成颁赐在廷诸臣及戚畹又诏修五伦书正统十年三月书成景帝时勅修君鉴及寰宇通志成英宗复辟以寰宇通志多泛滥勅本院儒臣约为一统志天顺五年五月大明一统志成上亲序之宪宗时肇建东宫诏修文华大训本院官预者惟学士王献侍讲学士杨守陈侍读倪岳等四人篇目条例多本大学衍义独事渉中人者悉不以书守陈争曰是何以为训撮其贤否得失之故分注一条议者不能夺成化十八年二月文华大训成上亲授诸皇太子令宫臣进读弘治十年三月诏修大明会典大学士李东阳焦芳等总之其凡例本诸司职掌而旁及诸制书以官职制度为纲事物名数仪文等级为目每有事例因革损益皆详载焉十五年十二月书成凡一百八十卷上亲为序正德六年四月司礼太监张永传奉圣旨命儒臣重加参校十二月大学士李东阳以重校大明会典表上之武宗复为序始纂修时学士王鏊欲如唐六典之本庶润色有文简明易见总之者不能从也一代之制虽云具备然宫中所设职掌皆未详载岂当时中人之焰方煽与重加改正悬诸象魏以为法守在今日而已凡进书例有表上其仪见会典

　　修史

　　洪武二年二月丙寅朔诏修元史以中书左丞相宣国公李善长为监修前起居注宋濓漳州府通判王袆为总裁征山林遗逸之士汪克寛胡翰宋禧陶凯陈基赵埙曾鲁高启赵汸张文海徐尊生黄箎傅恕王锜傅着谢徽十六人同为纂修开局于天界寺取元经世大典诸书以资叅考时方召诸儒考礼于是儒士徐一夔梁寅周子谅胡行简刘宗弼董彝蔡深滕公琰时曾鲁辈以元史方成共奏留之因命与诸儒同纂修九月元史成纪三十八卷志五十三卷表六卷传六十二卷濓等表上之惟元统以后尚缺三年二月乙丑诏续修元史时儒士欧阳佑等采摭元统以后实事还朝仍命濓与待制王祎总裁儒士赵埙朱右贝琼朱世廉王彝张孟兼高逊志李懋张宣李汶张简杜寅殷弼俞同十四人同纂修七月丁亥朔续修元史成计五十三册纪十志五表二列传三十六凡前书未偹者悉补完之通二百十二卷濓等率诸儒以进诏刋行之人赐白金二十两文绮帛各二授儒士张宣等官各有差惟赵埙朱右朱濓乞还田里从之后令解缙还家著述十年乃复来朝因命改修元史之舛误及踵成宋书删定经礼凡例皆以留中未几缙以太祖大丧入朝进香被谪书盖未成也成化八年十月诏修宋元通鉴纲目十二年十一月成凡若干卷大学士商辂等表上之弘治十六年三月诏修歴代通鉴纂要正德六年十月成凡若干卷大学士李东阳等表上之二书皆上亲为序盖纂修之事必集众长而后可成正统中南京侍读学士周叙独受诏修宋辽金三史未及成而卒至今犹为缺典顾此非一人精力所能就虽开局可也

　　订辑经传

　　经书注释言人人殊自国朝订辑之而后五经六籍益明于世洪武六年诏修撰孔克表御史中丞刘基秦府纪善林温取诸经要言以恒言释之使人易晓因手释二章赐克表为例克表等承诏释四书五经以上赐名羣书类要圣祖尝览蔡氏书传指摘其可议者二十四年十一月礼部右侍郎张智等奉命同学士刘三吾等会议改正蔡氏书传并定程文格式颁行天下学校其改正之说曰前元科举尚书专以蔡传为主考之传内如天文一节已自差缪谓日月随天而左旋今仰观干象甚为不然夫日月五星之丽天也除太阳则人目不能见其形于列宿之间其太阴与五星昭然右旋何以见之当天清气爽之时借一宿为主使太阴居列宿之西一丈许尽一夜则太阴过而东矣盖列宿附天舍次定而不动者太阴过东则其右旋明矣夫左旋者随天体也右旋者非天体也又如五星右旋为顺行左旋为退行其顺行之日常多退行之日间有若依蔡氏之说则退行多而顺行少岂理也哉皆干象昭然有目之所共见蔡氏不知而妄为异说以致愚惑后世之愚儒俗士又皆诵习纸上之文莫有能仰观天象以究其非者若不革正有误方来今后学学尚书者天文一节当依朱氏诗传十月之交注文为是又如洪范内惟天阴隲下民相协厥居一节蔡氏俱以天言殊不知阴隲下民乃天之事相协厥居乃人君之事天之阴隲下民者何风雨霜露均调四时五榖结实立烝民之命此天之阴隲也君之相协攸居者何敷五教五典以教民以五刑而弼教保佑和协使强不得凌弱众不得暴寡而各安其居也若如蔡氏之说则相协之事皆付之于天而人君但宴安自若于奉天勤民之政略不相与又岂天佑下民作之君师之意哉今后当依此说二十七年四月复诏征儒臣考正蔡氏书传于是太子少保唐铎等举致仕编修张美和国子监博士钱宰等二十七人皆宿儒也并遣行人驰传征之既至上语以正定书传之意且曰尔等知天象乎皆对曰不知上曰朕每观天象自洪武初有黒气凝于奎壁奎壁乃文章之府朕甚异焉今年春暮其间黑气始消文运始兴尔等宜考古正今有所述作而称朕意于是命三吾等总其事开局翰林院至九月书成三吾等率诸儒上进赐名曰书传会选命礼部刋行天下赐诸儒绮缯衣物等并御制诗燕享命坐殿中濒行又赐宝钞俾驰驿而还上又尝谓孟子一书不可泛观二十二年四月诏集耆儒钱宰等二十七人命刘三吾总之参订孟子纂其要语删去八十五条至九月书成进御命之曰孟子节文寻又命三吾订正周礼上躬与之裁定盖由圣心沉潜经术既久故能探赜诣极以成书永乐十二年十一月甲寅上谕学士胡广杨荣金幼孜曰五经四书皆圣贤精义要道传注之外诸儒议论有发明者尔等宜采附于下周程张朱诸君子性理之言如太极图通书西铭正蒙之类皆六经羽翼然各自为书未有统会卿等宜类聚成编务极精备用垂永久命广等三人总其事仍举朝臣及在外教官有文学者同修开馆东华门外命光禄寺给朝夕馔甚丰十三年九月己酉书成赐名性理大全广等表上之上亲为序冠其首诏颁于六部两京国子监及天下学校按圣祖命刘三吾定科举取士之制四书义主朱氏集注章句易主程氏传朱氏本义书主蔡氏传及古注疏后主会选诗主朱氏集传春秋主三传及胡氏张洽传礼记主古传疏广等所定惟四书及易诗如旧书主蔡氏春秋主胡氏礼记主陈澔集说尝求其故盖当时编纂惟据元人四书五经性理会通稍加删润而成非为异也

　　校勘书史

　　洪武中本院儒臣校勘书史进御日以为常盖圣祖好学手未尝释卷故也仁宗在东宫尝命侍讲杨士竒赞善陈济校雠欧阳修文集正其误补其阙厘为一百五十三卷命刻以传成化中本院官受命校勘资治通鉴纲目贞观政要二书翻刻以赐在廷大臣正德时命重校大明会典语见前余多莫考

　　修书升赏

　　凡书成进御例有升赏酬劳也洪武中修元史及书传会选升赏见前然擢用皆儒臣之未授官者若本院官则赏而不升盖以文墨特其职分之常故尔永乐元年六月癸亥太祖皇帝实録成侍读学士解缙传于奉天门钦奉圣旨修史官除翰林院及尚书李至刚外其余官员监生生员人等说与吏部引选发落钦此丙寅吏部将修史郎中等官同儒士监生生员吏部引选诏以郎中等官徐旭等各升一级儒士监生生员吏员王孟易等除授主事御史中书舍人并都事等官有官者修史得升擢始见于此于是以吏部郎中徐旭为国子监祭酒太常寺博士钱仲益知县杨觏梁潜王褒为修撰国子助教王达给事中朱纮为编修行人蒋骥为检讨国子博士金玉铉为五经博士晋府侍读苏伯厚为侍书教谕解荣刘宗平为待诏靖江府教授张显为国子监学正训导富贵清罗师程为国子监学録知府刘辰为江西右叅政礼部郎中胡逺为江西左叅议广东佥事李宜为福建左叅议佥事叶砥改吏部考功郎中知州邹济改礼部仪制郎中知县赵季通例应升而以疾乞教职授国子博士知县唐云改监察御史楚府教授吴勤改开封府学教授升誊写官主事陆颙为礼部员外朗端孝思为兵部员外郎擢监生锺子勤陈彝训刘谦沈文为中书舍人梁逢吉叶蕃沈绍先华嵩乔岳卫谈郑中余从善陈俊良陈实为监察御史生员金实为翰林典籍汪琦等十人为知县而纂修儒士王孟易端礼朱逢吉莫士安升授莫考以圣诏推其次第盖授主事云十六年再重修太祖实録成改纂修主事李时勉陈敬宗为侍讲监修以下赐金帛钞币纱衣有差太宗仁宗两朝实録吏部据行在翰林院备开修史官员人等姓名具题请旨奉圣旨曾棨王英王直都升少詹事支正四品俸仍兼原兼职事周述升庶子支正五品俸仍兼原兼职事李时勉钱习礼都升侍读学士余学夔既告老疾着冠带回去闲住陈循蒋骥都升侍讲学士蔺从善升洗马仍在翰林院办事刘永清邢寛胡穜都升侍讲蒋礼升中允仍在翰林院办事周叙孙曰恭杨敬都升修撰王雅等四员都升编修陈继升检讨张礼升行人署典籍事沈寅升正字署孔目事蒋晖程南云都升从四品俸兼翰林院侍书夏衡宣嗣宗都升郎中张习苏鉴王观升员外洪益中升左寺正丘宗杨玹邵暹升右寺正萧湘至胡宜衡升左评士解祯期至冦原升右评士潘文奎他老了着冠带回去闲住陈中升员外陈叔刚升修撰万节升左寺副丘锡还做府学教授支九品俸梁蕚升府学教授邹循为翰林待诏朱铨做翰林侍书办事吏翁选至李用都做县丞钦此盖自是本院官始以纂修升矣然纂修与稽考叅对皆混升又有令其闲住者实断自宸衷故也宣宗实録据行在礼部开报具题奉圣旨皇考实録修完特念他每勤劳英国公于原号加佐理二字岁加禄米百石杨士奇杨荣升少师兼职如旧杨溥升少保兼尚书武英殿大学士钦此随又奉圣旨英国公张辅等四员已发落了王直王英俱升礼部左侍郎兼职如旧不管部事李时勉钱习礼蔺从善俱升翰林院学士苖衷升侍读学士曾鹤龄高榖马愉俱升侍读学士周叙尹鳯岐孙曰恭习嘉言陈叔刚陈恂俱升侍读曹鼐仪铭王一宁杜宁诸懋升侍讲杨翥董璘杨寿夫林文锺复张益邵宏誉俱升修撰刘球刘铉洪玙对品改除侍讲俱升从五品俸胡穜邢寛及萧镃至靳通共三十三员俱照本等品级各升俸一级内有原升俸的还照例加俸一级陈循徐珵王玉既丁忧且不升秀才陈学等十八名俱授试中书舍人给半俸三年后实授办事颜聚等十一名各照原资格除授钦此盖监修及总裁官升擢自此始英宗实録成吏部据翰林院开报具题奉圣旨皇帝实録修完念他每勤劳会昌侯孙继宗升太傅陈文升太子太保兼礼部尚书彭时升太子太保兼兵部尚书俱文渊阁大学士刘定之升工部右侍郎兼翰林院学士不管工部事吴节升太常寺卿兼翰林院侍读学士柯潜万安李泰升詹事府少詹事孙贤刘珝升太常寺卿仍兼旧职陈鉴刘吉升侍读学士丘浚升侍讲学士黎淳升左庶子童縁刘宣升右庶子王一夔升左谕德江朝宗杨守陈升洗马彭华尹直升侍读彭教徐琼陈秉中李永通升侍讲耿裕郑环刘健汪谐吴釴罗璟升修撰周经升编修张元祯既告病罢李东阳倪岳谢铎焦芳陈音程敏政吴希贤马麟焦■〈王扁〉李溥凌晖蔚宣黄清刘询俱升俸一级余谦升太常寺卿林章升太常寺少卿吴谦升从四品散官并俸韩定何暹叶玫陈纲王琼升本司郎中王佐白直升通政司知事毛显升司宝署丞冀舞升大理寺评事高鉴升戸部照磨监生史盛等九名除从七品京职译字官并生员秀才胡清等十二名俱除序班办事吏曹昻等九名俱照原资格除授事故的罢钦此盖是时总裁官少保吏部尚书兼华盖殿大学士李贤副总裁官礼部右侍郎李绍纂修官侍读学士周洪谟左春坊左庶子王■〈亻与〉右春坊右庶子兼侍读徐溥侍读李本修撰岳正邢让王献誊録官吏部员外郎凌耀宗礼部员外郎谢宇中书舍人温良刘珙鸿胪寺司仪署丞潘致中序班梁俊周景各以事故去犹具姓名上故有此旨宪宗实録成吏部据本院除事故不开外将见在开报具题奉勅吏部皇考实録修完念他每勤劳监修张懋升太师仍兼太子太师总裁刘吉升少师华盖殿大学士余兼如故徐溥升太子太傅戸部尚书兼武英殿大学士刘健升礼部尚书兼文渊阁大学士副总裁丘浚升太子太保仍兼礼部尚书汪谐升礼部右侍郎兼翰林院学士如敇奉行钦此又二日奉圣旨监修总裁张懋等俱已升了纂修官傅瀚升太常寺卿费誾升詹事府詹事俱兼侍读学士李杰已升官了仍加俸一级李东阳董越升太常寺少卿谢迁吴寛陆简少詹事俱兼侍讲学士曾彦杨守址左谕徳刘戬王鏊右谕德杨杰梁储司经局洗马张元祯南京翰林院侍讲学士刘机杨廷和江澜俱侍读武卫张芮刘忠邓焲黄珣张天瑞俱侍讲杨时畅刘春涂瑞俱修撰誊録等官林章龙暹各升俸一级马绍荣太常寺少卿姜立纲太仆寺少卿季通王文琮俱本司郎中王佐王琎员外郎陆华主事俱工部毛显大理寺左寺副吴荣刘棨右寺副胡清徐鹗左右评事黄灿胡清仍加俸一级李瑄光禄寺署正王臣通政司经歴靳瑭蔡振光禄寺署丞何泽朱宾杨全试中书舍人刘安刘学陈伦戸部照磨吴孜翰林院典籍以上官俱照旧办事原加俸一级者照旧加之张翰升侍书仍管孔目事监生九名除从七品京职办事吏八名照旧资格除授钦此孝宗实録成吏部查事例具题奉圣旨这修实録官员曾修大明会典升过的及丁忧未升的都查职衔并脚色到馆年月日期开写明白来看钦此行准翰林院手本开坐具题节奉圣旨这纂修实録重事你吏部便照例拟升职等例来说钦此随于奉天门钦奉勑吏部皇考实録修完念他每勤劳监修张懋加赏大红纻丝蟒龙一表里总裁李东阳加支正一品俸焦芳加少师兼太子太师华盖殿大学士杨廷和加升俸二品副总裁梁储升本部尚书余如旧勑奉行钦此续该本部将纂修官员等各酌量歴俸并到馆浅深查照往年纂修升职事例拟升相应职俸通行开坐具题节奉圣旨纂修催纂侍读毛纪等十八员并收文书刘讯誊録沈冬魁等七员俱升一级稽考参对修撰吕柟等十二员升俸一级乔宗及秀才张保等二十九员名细开因何入馆年月日期来歴脚色务查明白来讫不致乖方丁忧起复官生刘春等二十二员名还查到馆年月日期来讫钦此于是吏部复将入馆来歴縁由具题有旨以营求入馆贪图升赏又保送来歴不明责之乔宗等对品调外任有差而侍讲吴一鹏等皆升调两京部属时逆瑾扇虐恶诸翰林不为礼屈焦芳刘宇辈又嗾之谓文士不习世故摘所同忌者十余人以扩充政务为名故有此举非武宗意也而忧居者如侍读徐穆编修贾咏等犹不免一鹏调南京刑部员外郎穆调南京礼部员外郎咏调兵部主事董玘调刑部主事穆孔晖调南京礼部主事余各有差及瑾诛谏官以为言乃俱复官正德五年八月也会内阁以本院及坊局多阙员乃疏其有资望者以次升补乔宗等则本院以善楷书保留云盖自纂修以来升赏事例至是大紊矣复先朝之彝典将有望于今日若乃赏赉按永乐元年五月乙未上以太祖实録将成命礼部预定赏格礼部以修元史赏例进上覧之曰此述前代兴亡之迹今朕纪皇考神功圣德贻范万世岂可比而同之尔拟议非伦矣遂亲定监修官银百两彩币六表里织金纱衣一袭鞍马一副总裁官银八十两彩币五表里织金纱衣一袭鞍马一副纂修官各银五十两彩币四表里纱衣一袭催纂兼誊写官银二十两彩币三表里纱衣一袭催纂官银二十五两彩币二表里纱衣一袭誊写监生生员儒士各银十两钞三十锭彩币一表里誊写吏各银八两钞三十锭彩币一表里催督誊写者钞二十锭绢二疋办事吏各钞二十锭绢二疋六月辛酉景隆等八十六人如赏格受赐其后太宗仁宗两朝以至英宗实録成皆为例独宪宗实録成视前或微不同弘治四年定赐监修并总裁官银八十两彩段四表里罗衣一套鞍马一副总裁银八十两彩段四表里罗衣一套纂修官银三十两彩段四表里罗衣一套催纂官银二十两彩段二表里罗衣一套誊録官银十五两彩段一表里办事吏典钞二十锭绢一疋各色人匠钞二十锭布一疋官升擢事故去任及监生事故去者久近不一赏赉有差乃若修他书宣德以前不过白金文绮袭衣宝钞之赐而已正统以后始有升擢而赏赉则视实録稍杀焉

　　东宫纂修

　　洪武十二年八月东宫文学傅藻等受皇太子命编辑春秋诸国君臣行事始终书成皇太子以闻上赐名曰春秋本末永乐中东宫命杨士奇徐善述等编纂大易等直指语见前卷其后东宫纂修盖无闻焉

　　翰林记卷十三

　　●钦定四库全书

　　翰林记卷十四

　　（明）黄佐 撰

　　殿试读卷执事

　　会典云凡殿试读卷官内阁于大学士学士等官内具名从该部奏请至日与各衙门该读卷官详定试卷次日同赴文华殿内阁官将第一甲三卷以次进读俟御笔批定出将二甲三甲姓名填写黄榜又次日早同赴华盖殿内阁官进至御座前以次拆卷将姓名籍贯面奏司礼监官授制勑房官填榜毕开写传胪帖子内阁官捧榜出至奉天殿授礼部尚书制勑房官将帖子授鸿胪寺官传胪其受卷弥封掌卷官从内阁于本院及春坊等官并制勑房官内推选与各衙门官相兼执事本院坊局始不过五人后増至七人遂为例按读卷官国初用祭酒修撰等官正统中侍讲犹预其后非执政大臣不得与而其去取之柄则在内阁殿试之明日大学士择其中优者三卷圏点以朱明日早持诣文华殿对上读之御笔亲标其名第又明日即传胪矣葢读卷止在一日咸病其太亟不能徧观故本院坊局之执事者始得试卷时预鍳别其髙下为差等以付读卷官内阁乃易于裁定叶盛曰景泰二年予为殿试弥封官最知读卷事第一甲葢阁老预属意于受卷官已皆知之余皆分送读巻诸大臣且率以三分上一等次二等各置一所少顷阁老收上一等则判二甲次二等则判三甲也将午三人者持一甲卷诣文华殿进读午后填黄榜明早榜出矣盖辰巳二时榜中人第已定若曰须一一品量髙下次第固有所不能也盛所谓预属意云者岂有为而发欤

　　殿试拟撰策问

　　圣祖策进士多亲制策问洪武四年十八年皆然其后或命本院儒臣拟撰以进取自圣裁而用之永乐初科太宗思求博闻之士命学士解缙择天文律厯礼乐制度儗撰为题上意士子必为所窘及得曽棨卷记诵详尽叹异以为第一人御笔批曰贯通经史识达天文有讲习之学有忠爱之诚擢魁天下昭我文明尚资启沃惟良显哉其第二人周述第三人周孟简亦皆批评前此所未有也闻之李贤谓缙嗛刘子钦先以问目示棨棨遂获首而寘子钦于二甲果尔则缙不可以言无私矣

　　考会试

　　凡会试考试官礼部奏行内阁于大学士学士等官及詹事府各坊司经局官内具名请奏钦命其同考官于本院侍读等官及春坊司经局官与各衙门官相兼推选收掌试巻官用制勑房官一员按国初科举第一场问四书题一道五经义各一道第二场论一道诏诰章表内科一道第三场策一道犹循元制也洪武四年会试陜西河南山东江西湖广广之东西福建为行中书者十一俊髦皆集而髙句丽之士与焉以礼部尚书陶凯与前侍讲学士潘廷坚为王司侍读学士詹同国子司业宋濓吏部员外郎原本前贡士鲍恂为同考取中式者俞友仁等一百二十人落第者惟八十人其后罢之十八年复以科举取士始定今制以待诏朱善前典籍聂铉为试官取中式者黄子澄等四百七十二人二十一年取施显等九十五人二十四年取黄观等三十二人二十七年取彭徳等一百人三十年取宋琮等三十八人北士皆黜学士刘三吾为考试官竟以是获罪上乃命本院官考择下第北士六十一人廷试之语见覆试类革除庚辰科礼部左侍郎兼学士董伦侍讲学士兼太常少卿髙逊志为考试官取吴溥等一百一十人永乐二年侍读学士解缙侍读黄淮为考试官取杨相等四百七十二人遵洪武乙丑例也葢自是取士多寡临期请自上裁云四年取朱缙等二百二十人七年取陈璲等一百人十年左谕徳兼侍读杨士竒右谕徳兼侍讲金幼孜为考试官取林志等一百人十三年修撰兼右赞善梁潜为考试官取洪英等三百五十人十六年侍讲曽棨为考试官取董璘等二百五十人十九年左春坊大学士杨士竒为考试官取陈中等二百人二十二年侍读学士曽棨为考试官取叶恩等一百五十人宣徳二年右春坊大学士曽棨为考试官取赵鼎等一百人自设科以来兼取南北士而南士徃徃数倍于北宣宗即位始诏礼部岁取百人南士什六北士什四着为令既而以百乘除又各退五为中数焉五年侍读学士李时勉侍读钱习礼为考试官取陈诏等二百人八年少保兼大学士致仕黄淮为考试官取刘哲等一百人正统元年少詹事兼侍读学士王直侍讲学士陈循为考试官取刘定之等一百人四年礼部左侍郎兼侍读学士王直学士蔺从善为考试官取杨鼎等一百人七年礼部左侍郎兼侍读学士王英侍读学士苖衷为考试官取姚夔等一百五十人十年学士钱习礼侍讲学士马愉为考试官取商辂等一百五十人十三年工部右侍郎兼侍讲学士髙榖侍讲杜宁为考试官取岳正等一百五十人景泰二年户部右侍郎兼学士江渊修撰林文为考试官取吴淮等二百人同考试官有侍讲刘俨秩视修撰为髙葢俨科第后于文故也五年兵部左侍郎翰林院学士兼左春坊大学士商辂司经局洗马兼修撰李绍为考试官取彭华等三百五十人天顺元年学士薛瑄通政司右叅议兼侍讲吕原为考试官取夏积等三百人四年学士吕原尚寳司少卿兼修撰柯潜为考试官取陈选等一百五十人是科会试举子不中者奏考官校文颠倒宜正其罪上疑之召问李贤贤对曰此乃私忿考官实无此弊如臣弟让亦不中可见其公上意方回乃命礼部会翰林院考此举子验其学多不能答题意且奏其狂妄遂枷于部前以示众羣议方息七年学士陈文尚寳司少卿兼修撰柯潜为考试官场屋灾诏八月补试以太常少卿兼学士彭时侍读学士钱溥为考试官而同考试官不改命者修撰王献也取吴釴等二百五十人成化二年太常少卿兼侍读学士刘定之学士万安为考试官取章懋等三百五十人五年太常寺卿兼侍读学士刘珝侍读学士刘吉为考试官取费誾等二百五十人八年礼部左侍郎兼学士万安司经局洗马江朝宗为考试官取吴寛等二百五十人十一年少詹事兼侍讲学士徐溥侍讲学士丘浚为考试官取王鏊等三百人十四年礼部尚书兼学士刘吉学士彭华为考试官取梁储等三百五十人十七年太常寺卿兼学士徐溥少詹事兼学士王献为考试官取赵寛等三百人二十年詹事兼学士彭华左庶子刘健为考试官取储巏等三百人时有世家子在选朱墨卷不合华黜之失志者欲甘心焉卒亦无所害二十三年守臣有言中士日众而额如故者事下礼部集议南北仍各退二以益之太子太保兵部尚书兼学士尹直右谕徳呉寛为考试官取程楷等三百五十人弘治三年礼部尚书兼文渊阁大学士徐溥少詹事兼侍讲学士汪谐为考试官取钱福等三百人六年太常少卿兼侍讲学士李东阳少詹事兼学士陆简为考试官取汪俊等三百人九年兼侍讲学士谢迁侍读学士王鏊为考试官取陈澜等三百人十二年太子少保礼部尚书兼文渊阁大学士李东阳掌詹事府事礼部右侍郎兼学士程敏政为考试官取伦文叙等三百人时敏政有异议同考试官给事中林廷玉发其事户科给事中华■〈日上永下〉劾之敏政遂得罪十五年吏部左侍郎兼学士吴寛侍读学士刘机为考试官取鲁铎等三百人十八年掌詹事府事太常寺卿兼学士张元祯左春坊大学士兼侍读学士杨廷和为考试官取董玘等三百人正徳三年少傅兼太子太傅户部尚书武英殿大学士王鏊掌詹事府事吏部尚书兼学士梁储为考试官取邵锐等三百五十人六年少傅兼太子太傅吏部尚书武英殿大学士刘忠掌詹事府事吏部右侍郎兼学士靳贵为考试官取邹守益等三百五十人九年少傅兼太子太傅吏部尚书谨身殿大学士梁储学士毛澄为考试官取霍韬等四百人十二年太子太保户部尚书兼武英殿大学士靳贵少詹事兼学士顾清为考试官取伦以训等三百五十人十五年礼部右侍郎兼学士石珤侍讲学士李廷相为考试官取张治等三百五十人葢会试去取在各房同考试官而叅定髙下则考试官柄之歴朝应用不同与凡取士多寡皆不可不知故备记如此若同考试官正统以前犹参用外官教职景泰后始纯用京职内则本院外则六科部属行人司官弘治以来定本院官九人余惟六科部属得与共十四人正徳辛未以易书诗房卷浩繁各増其一本院官十一人与六科部属共十七人云按国朝以文取士大概以辞达为本天顺间晩宋文字盛行于时如论学绳尺之类士子翕然宗之文遂一变侍讲学士丘浚每考试凡怪词险语皆痛斥之怨排不恤也及为祭酒尤谆谆为学者言之文体乃复浑厚成化乙未会试学以至乎圣人之道论举子桑悦卷有我去而夫子来也等句浚黜之他日会试悦策有曰腹中有长剑日日几回磨检讨吴希贤复黜之前軰取士不茍如此

　　覆试

　　洪武三十年丁丑六月辛已朔上御奉天殿策试下第举人先是礼部会试者多而中式者少被黜落者咸以为言上命翰林儒臣考下第卷中择文理优长者得六十一人至是复廷试之择韩克忠为第一仍赐克忠等进士及第出身有差乙酉以克忠为修撰第二人王恕第三人焦胜为编修七月命太常寺丞张显宗署国子监祭酒事因命克忠署司业事其见宠擢如此永乐二年上临轩策士传胪之明日进会试所选副榜士于廷亲试之上御右顺门命侍讲学士杨士竒金幼孜谕旨令就试者从容尽所藴毋茍且取具命光禄给食中官夕给烛遂亲拔三人命进学翰林余第为二等付吏部除学官其第一人则周翰也预修永乐大典七年除典籍云按宣徳间副榜举人得冠帯读书太学葢循此制然不可考正统后副榜始不复廷试矣杨士竒云宣徳丁未以前有十五科前此南北士合试未有北士占首选者有之实自丁未始犹不数覆试之科王直云自洪武辛亥至正统丙辰为二十科则并韩克忠一榜数之也

　　考两京乡试

　　凡顺天府应天府乡试本府以考试官请命与会试同葢重畿甸以为天下先也按洪武庚戌京闱王考为前御史中丞刘基侍书御史秦裕伯同考为侍读学士詹同弘文馆学士睢稼起居注乐韶鳯尚寳丞魏潜国史宋濓辛亥京闱主考则兵部尚书吴琳国子司业宋濓也永乐癸未命侍读胡广编修王达为应天府考试官赐宴于本府自是遂为例正统戊午侍讲学士曽鹤龄主考顺天府乡试初试之夕场屋火试卷有残缺者有司惧罪不敢以更试为言惟欲请葺场屋以终后两试鹤龄曰必更试然后百弊涤至公着不然虽无所私亦招谤朝廷何惜一日之费以成此盛举哉有司具二说以进命下悉如鹤龄所言众皆惧服得士亦审景泰丙子洗马柯潜奉命主考应天府乡试舟维淮扬有举子鬻私者暮夜投潜潜叱之彼固以请以所赂遗置前潜怒命执付有司惩以法成化甲午左庶子黎淳主考顺天府乡试有试卷竒甚后场不类疑有弊勾稽墨卷果得誊録生截卷状移外帘按其事而取是卷为解首则名士马中锡也此三事皆可为应变之法景泰庚午侍讲学士刘铉主考顺天府及揭晓第一人刘宣乃卢龙军士也同事者欲更之铉争曰朝廷立贤无方不可乃止时论韪铉丙子顺天府主考为右春坊大学士刘俨侍讲学士吕原时少保兼大学士陈循王文用事循子瑛文子伦入试俱不中二人论奏俨原不公有旨令翰林并科道覆考瑛伦文字遂以为合格得特赐举人俨等问罪还职礼科给事中张宁劾奏循等罪状乞黜不报未几英庙复辟文诛循戍铁岭瑛伦皆为民此科试之大变也

　　试録程序

　　文字国朝乡试小録会试録进士豋科録具有成式葢科举自两京外乡试付之藩臬以为未信也会试则以名籍付礼部考试付翰林暨于亲试则有殿最而无黜陟葢以为可信矣其所刻程文自乡试以至于殿试皆宜刻士子所作庶为传信流弊之极至于制策亦多代笔岂所以教之忠欤按洪武甲子乡试乙丑会试初为小録以传然惟列董事之官试士之题及中选者之等第籍贯经籍而已其録前后虽有序然犹未録士子之文以为程序也次科戊辰始刻程文自是遂永为定式但此后五科其间命官列衔尚或随时不一永乐以后其制始一定而不更易矣然永乐中各省乡试犹有儒士主考品官同考者其序文亦不拘篇数景泰中序文禁称公考官上用实授教官序惟前后二篇以两京为法也然两京序文称臣独与会试同云按初场例出四书义三道正统元年会试出大学论语中庸而不及孟子十年会试出中庸大学孟子而不及论语成化元年顺天府乡试出论语二道孟子一道而不及大学中庸其后定大学中庸内量出一道论语孟子各出一道遂为例二场洪武四年以射礼论为题其后止用经书圣制书中成语三场策问前軰惟以经史疑难及国家之大者言之其后始有出于经史之外并及琐屑隠僻若序文则弘治五年顺天府乡试犹具岁月后皆不然也叶盛曰文衡之任亦难矣言语文学不足以变士习服士心亦漫浪为之耳正统己未会试王抑庵主考试第二名张穆兵马策其原卷起语云兵所以卫民也非兵无以安夫民之生马所以资兵也非马无以足夫兵之用会试録云兵以卫民非兵无以安民生马以资兵非马无以足兵用两句减去八字抑庵笔也自是举子以造语简严典重为尚然抑庵又称永乐辛丑杨文贞公司会试文衡务先典实之作以洗浮腐之弊喜曽鹤龄诸作多梓行之至今评程文者以是科为最葢洪武水乐间程文体皆浑厚不特是科而已诚宜録出以正文体而变士习至若登科録永乐甲申二甲刻所对策十余篇其后惟刻首甲三人所为者正徳三年二甲第一人三甲第一俱刻策事出焦芳軰非制也燕对録曰正徳六年四月十三日讲毕复召至暖阁叩头毕上手取会试録一本付司礼监太监张永授臣东阳等内有白纸票粘于纸上者三皆指摘所刻文字错误处上曰今欲别有施行但念衙门体面恐不好看但与先生軰知之耳臣东阳捧録叩头出至暖阁门外留寘案上永令内臣送至内阁是年大学士刘忠累疏辞疾未允强起主考试事出院后即乞省墓已得请是日陛辞闻此事而去比抵家复具疏乞休致葢已有先入之说矣科举文字不独关系气运而憸人投间一至于是诚不可以不慎也

　　考武举

　　凡武举第三场考试官兵部命如两京乡试之制正徳三年始刻録前后有序赐会武宴一如文试九年十二年亦如之惟十五年兵部尚书王琼变其制止用策一道刻文三篇本院官一员并兵部公侯伯皆为考验官今照旧规出策二道论一道云

　　考选庶吉士

　　考选庶吉士始自洪武乙丑迨永乐初益重其事然其详不可考大率每科必选宣宗时合三科进士亲试之拔二十八人为庶吉士如甲申之制正统丙辰上亲考选庶吉士于文华殿取萧镃等十二人己未以后罢之至戊辰始纯选北方及蜀士为庶吉士被选者万安等二十人亲试也自是其事付内阁例取平日所为诗文或翻阅殿试卷兼采名实行礼部使人延请至东阁前会同吏部试以古文暨诗各一篇合格者改送本院读书景泰辛未选吴汇等二十五人甲戌选丘浚等十八人皆兼选南北士天顺庚辰三月英宗御文华殿召李贤谕曰永乐宣徳中常选庶吉士教养待用今科进士中可选人物端重语音正当者二十余人为庶吉士止选北方人若南方人有似彭时者方许选取贤出以语时疑贤欲抑南人故为此语因应之曰立贤无方何分南北贤曰果上意也奈何已而太监牛玉复传上命如前令内阁会吏部同选时对牛曰南方士岂独时比优于时者甚多也牛笑曰且选来看是日考选取十五人南方止三人而江西惟张元祯得与焉天顺甲申选李东阳等十八人自是皆兼选南北士成化丙戌选林瀚等二十四人己丑选费誾等十五人戊戌选梁储等二十八人丁未选程楷等三十人弘治癸丑选顾清等二十八人是科清等已发各司观政后乃得旨取各司考选丙辰选顾潜等二十人壬戌选胡煜等二十人乙丑选崔铣等三十人正徳辛未选许成名等三十三人丁丑选汪佃等三十四人辛巳选廖道南等二十四人天顺以前一甲三人与庶吉士同读书成化后乆废至弘治丙辰始复旧规自后皆因之

　　教书

　　洪武中宋濓永乐初解缙皆常领庶吉士特与之讲究尔未尝抗颜为师也宣宗时亲教庶吉士考其文艺与永乐时同至正统戊辰乃颛命詹事兼侍讲学士刘铉祭酒王询教书自后以为例内阁于学士及詹事府坊局等官择资望深者二员请旨送本院教书谓之开馆是日自内阁而下皆醵金为燕会云

　　考保举诸科

　　凡各处举到经明行修怀才抱徳之士宣徳以前送本院考试后止令吏部考又其后诸科亦废正统十四年诏各处举到儒士照永乐年间事例送本院严加考试选用不中者发原籍为民叶盛曰永乐中清江喻行之以文学举试记里鼓正统中冯益于试事皆不知所谓莫能措一辞所谓名浮于实君子弗贵者欤如复诸科考艺观徳付诸翰林可也

　　考岁贡生员

　　洪武十六年二月丙申命天下学校岁贡生员时谏官有言命礼部榜谕天下府州县学自明年为始岁贡生员各一人正月至京从翰林院试经义四书义各一道判语一条中式者入国子监不中者罚之故有此命也会典曰凡考试岁贡生员礼部奏请出题本部官赴内阁领题试毕送卷本院官批定去取送部奏请施行尝闻编修张元祯考校精核岁贡士鲜入格者时服其公云

　　考教职

　　会典云凡考试愿就教职举人监生吏部奏请出题本部官赴内阁领题试毕送卷本院官批定中否送部奏请施行又云凡各处儒学训导九年考满吏部出题考试初场四书本经义各一道二场论策各一道印封文巻送内阁委本院官批定去取送部奏请施行

　　考汰官吏

　　洪武二十九年四月命本院官会同礼部考国子监六堂师弟子甄别髙下送吏部以次録用其后不知何时遂废永乐中有诏汰在京诸司冗官左赞善陈完时掌春坊事即操笔书某当留某当去众服其明决然此后亦不闻焉会典云天顺八年奏准吏部都察院会同内阁考察在京五品以下文职并在外布按二司官有不公者许令科道官指实劾奏又云宣徳七年勑吏员三考满当授官者吏部通引于内府会同六部都察院翰林院堂上官出题南北类试其文义粗晓行移得当书札不谬三事俱可取者为一等二事可取者为二等俱不可取者放回为民当差可斋杂记云东阁为翰林官会揖处一日各部堂上官会考三考吏来集阁下诸同寅遂聨步而出周修撰旋口诵两句云尔来阁下考三考我去家中眠一眠语虽戏而对亦切葢当时考吏必集阁下于此可见

　　清理武官贴黄

　　会典云凡兵部清理武官贴黄奏请命学士等官一员同该部及法司堂上官于阙右门清理本院官专管撰述

　　考就试军士

　　会典云凡该卫军士告愿科举者兵部奏送本院出题考试批定中否送本院施行按景泰元年卢龙军士刘宣弘治五年府军前卫军士姚学礼皆发解第一然则军士中不可谓无人要在甄鍳之尔

　　稽考监生课簿会典云凡国子监生课簿按月送内阁稽考

　　稽考精微文簿

　　精微文簿所自置殆不可考按永乐元年司礼监请如旧制铸出入精微印从之则是废而复置也会典云凡五府六部都察院等衙门关给内府精微文簿开写日行事务注销前件按月奉送本院稽考年终类送司礼监交收

　　稽考四裔馆课程

　　洪武十五年命侍讲火原洁等编华裔译语以元无文字但借髙昌之书制蒙古字以通天下之言至是乃命原洁与编修马亦黒以华语译其语天文地理人事物类服食器用靡不具载复取元秘史叅考纽切谐音既成刋行之译字官隶本院葢始于此二人蒙古产也永乐中上选太学生年少者习四裔诸畨字诸生多不欲輙生谤议上怒将罪之学士杨荣力救得免遂命荣掌之荣训励得宜自是帖服率皆有成有官至五六品者会典云凡四裔畨夷翻译文字永乐五年设四裔馆内分八馆曰蒙古女直西畨西天回回百夷髙昌缅甸选国子监生习译宣徳元年兼选官民子弟委官为教师本院学士稽考课程后内阁委官提督弘治初奏准科目出身四品以上二员提督其官生公会按月从本院印给仍缴送稽考及食粮授职从吏部礼部奏会同内阁出题考试中否仍从该部奏请施行凡四裔馆习译监生子弟旧例月支米一石会官考试一年通习者与冠帯全不通者黜退正统元年奏定考中一等者冠帯为译字官又一年再考中授职弘治三年奏准子弟不许别图出身三年后考中食粮月给米一石又三年考中冠帯为译字官又三年考中受序班职事初试不中者许再试三试不中者黜为民监生初入馆照坐监例食粮三年考中食粮一石家小粮仍旧又三年考中冠帯又三年考中授从八品职事三试不中者送回本监别用其曽习者非精通译字不准应试按自后提督官例用太常寺卿及少卿而景泰天顺间译字官多有取进士者甲申庶吉士刘淳景泰庶吉士吴贞皆自译字官发身云

　　考校僧道

　　洪武十年九月令僧徒皆通般若心经金刚般若经楞伽经命学士宋濓考校之不通者令还俗二十四年六月用翰林儒臣议命礼部清理释道二教凡府州县等观虽多但存其寛大可容众者一所并而居之毋杂处于外与民相混余寺观为丛林以居贫民宣徳九年僧道行童请给度牒者甚多命僧道官取勘礼部同翰林院官礼科给事中及僧道官考试能通大经给与度牒景泰间三年一度僧至数万天顺初如期来集大学士李贤言于上曰此軰有损无益宜令十年一度上从之着令按僧徒之盛莫甚于今日而道流次之蠧国侵民宜事沙汰考校僧徒宜如洪武中所定三经道士则老庄列三子可也试使儒臣定议通行天下委风宪官考校中者宜分府州县酌量其数而差等之不中者勒令还俗所居惟并为一所余皆拆毁为丛林以居贫民一如洪武二十四年之例是不惟于国家风化有益而所谓释与道者亦自不违其教矣圣君在上贤公卿在下必有以处此者

　　翰林记卷十四

　　●钦定四库全书

　　翰林记卷十五

　　（明）黄佐 撰

　　赍诏用寳

　　国初置承勑监洪武九年以编修吴升为承勑监令周孟东为监丞使以赍奉制敕为职寻罢之其后凡朝廷大礼颁诏天下本院官先撰诏文请旨裁定付中书舍人书写尚寳司用寳毕行礼之日百官出承天门外肃候鸿胪寺官唱颁诏内阁官一员捧诏自奉天殿左门入至华葢殿候驾兴捧出至奉天殿授于礼部尚书其它制敕用寳时或不同皆内阁临时制宜取自上裁叶盛云尝见敕内阁杨学士葢勤民之玺皇太后遗诰葢弘徳昭顺之寳皇后制书葢厚载之记诏书制谕羣臣诰命皆制诰之寳近年诏书葢皇帝之寳云始于学士李贤敕命敕谕皆敕命之寳又尝见正统中手折印本敕谕葢广运之寳朝觐敕谕亦手折印本葢敬天勤民之寳敕则葢广运之寳敕今皆谓敕书葢手敕耳惟景泰初敕谕亦葢广运之寳或曰以失守重造未成故尔遣敕于外皆黄纸外封用三图书其文曰丹符出验四方今则具有成规矣

　　上寳册

　　凡上尊号尊谥皆本院撰拟寳册文以进洪武初追尊四庙为帝后学士陶安朱升等捧册文至御前上亲受之水乐初上太祖髙皇帝孝慈髙皇后谥议上亲览毕亲举谥议付本院撰文及上谥册一如洪武时天顺二年二月上圣烈慈寿皇太后尊号内阁捧寳册文进上兴亲览毕乃行礼时诏告天下诏章已进讫大学士彭时谓李贤曰此事前所未有宜有恩典及人贤曰先年已两赦矣恐数赦非宜时曰非赦也但行优老之政耳欲令朝官父母年七十者与诰敕百姓年百岁者与冠帯是所谓老吾老以及人之老也恩典如此斯与所上徽号相称矣贤曰善遂共拟仁政数条进呈上大悦即命行之颁徽号诏毕上御文华殿召贤等三人者近前赐银两表里有差仍亲自授与和颜慰勉其鼓舞臣下有如此葢上尊谥尊号皆人君事亲之礼仪册既已躬亲授受虽赏赉亦必亲焉列圣之孝敬信乎度越千古也

　　扈从

　　凡车驾所在近侍诸臣皆扈从洪武中官无定员永乐六年定巡狩亲征先诏告天下扈从用本院内阁官三员侍讲修撰典簿等官六员书制敕秀才八人详写四裔文字监生十三人车驾将发燕羣臣赐扈从官军人等寳钞会典云凡驾诣郊坛或巡狩行幸亲征内阁官扈从制敕房官随行书办遇有敕旨实时撰写永乐七年正月车驾巡北京学士胡广谕徳杨荣金幼孜及修撰王英等扈从赐绵衣狐裘鞍马荣时有母丧特留之三月抵北京赐广等宴荣辞以忧弗与特命中官以珍馔送之八年二月上亲出塞征布尼雅实哩等三人仍扈从赐衣被鞍马途次命光禄给酒馔七月车驾至驴驹河遣荣先归报皇太子至京皇太子赐钞币金织麒麟衣服银镶镂花香帯及石刻兰亭记两赐宴于翰林命隆平侯张信尚书蹇义欵待且命诸儒臣陪之八月扺北京赐彩币钞米羊酒等物十月荣与广等扈驾南还赐鞍马绵衣袴韈及路费途中屡赐珍馔嘉果抵京赐广等钞帛有差十一年正月复巡北京遂征北冦广等三人偕修撰王直梁潜扈从赐衣被钞果等物十二年三月亲征瓦剌时皇孙侍行上命广等三人凡行宫有暇即与讲析义理开其聪明十四年复扈从南还赐广等绵衣鞍马钞币十五年三月壬子车驾复巡北京三人者复扈从上屡问民情荣等悉以实对赐白金钞币金织纱罗纻丝衣服等物二十年二月上北征惟幼孜与侍读王英扈从赐鞍马钞币至阔栾儿海五月遂还英尝奏事上喜谓曰秀才是二十八人读书者朕需尔为用正好宣力勿惮劳苦今凡军中一切动静或謡言之类尔有所闻即来奏又谕太监孟骥曰秀才有事即令入见毋沮二十年三月戊寅大学士杨荣金幼孜从征沙漠赐米钞鞍马令荣等叅预军中几务时召荣幼孜于御幄中同公侯大臣坐饮凡有赐赉或公侯不与俱或与公侯俱而扈从文臣不与焉九月宴随征将士命荣幼孜坐前列食上肴赐钞币并上品金织袭衣鞾韈二十一年七月荣扈从西征赐羊酒账房等物八月庚申驻师万全一应军务悉命荣掌之昼夜或三接五接每以杨学士称之不名十月次天成畨主额森图噶纳欵命荣徃受之回赐御馔慰劳备至十一月旋师赐钞一万贯米十石纻丝金织衣二袭靴袜二双二十二年复北征荣与幼孜扈从语见受顾命类宣徳元年汉庶人髙煦反荣劝上亲征遂与杨士竒从行讨平之七月驾还赐荣等鞍马白金钞币及安乐州男女五十余人三年八月戊申车驾巡边独荣扈从九月癸丑给以内廐良马命荣先从出塞日赐御厨酒馔乙夘师次寛河报捷丁巳驻跸会州甲子班师五年二月乙未上侍皇太后谒长陵大学士杨士竒杨荣等扈从庚子上以皇太后命召见士竒等五人于行殿谕之曰皇帝数言卿等忠勤今天下清宁民生无事是固祖宗福佑家国亦惟卿等赞翼之功赐以酒殽及白金纻丝表里辛丑进诗谢恩三月己酉扈驾回京赐青红氁子驼褐九年九月荣复扈车驾巡边给以天闲名马光禄日供酒馔至洗马林而还比还恩赉甚厚正统十四年七月北敌也先入冦司礼监太监王振劝上亲征车驾遂行内阁学士曹鼐及侍读学士张益等扈从赐赉如故事八月遇敌于土木镇鼐及益皆没自后巡狩亲征之事遂寝矣惟春正月有事于郊祀始扈从焉例赐御厨茶饭宣徳四年正月丁巳大学士杨荣扈驾南郊赐金银鲜果等物弘治十六年上徃郊祀大学士李东阳等候驾毕宿神乐观茶饭外有特赐者三葢异数也东阳等为诗纪之正徳十四年宁庶人宸濠反既就擒上犹南巡以亲征为名自称威武大将军镇国公朱寿大学士梁储蒋冕扈从上用边将江彬等言欲卜郊留都二人力谏乃止十五年十月北还又按洪武八年十一月壬子上命皇太子暨诸王徃中都诏学士宋濓赞善孟益正字桂彦良等从行洪熈元年正月命皇太子徃祭皇陵孝陵右春坊大学士兼侍读学士曽棨左谕徳兼侍读周述等从行则是东宫行幸亦有扈从矣洪武二十七年三月命韩渖二王徃省秦晋燕周齐五府从官各一十人用编修各一员则是诸王亦有扈从矣而会典不载

　　留守

　　永乐六年上将巡狩命尚书兼詹事蹇义金忠右春坊大学士黄淮左谕徳杨士竒留守谕之曰朕留汝四人居守犹唐太宗简辅弼监国必付房玄龄卿等宜识朕意又以几务事繁复命修撰王直副之凡南京政务惟文武除拜四裔朝献边警调发上请行在若祭祀赏罚一切之务有司具成式启闻施行事竟则有司具本末奏逹而已明年春车驾遂行十一月再巡狩命淮等与洗马杨溥留守十二年逮淮诣北京下狱溥亦坐累十五年春复巡北京留义与士竒居守以侍读兼右赞善梁潜副之会谋谮监国者事连潜十六年九月寘潜及司谏周冕于法皆汉庶人为之也惟士竒始终以侍重免于咎每言监国之体以尊君顺亲为心皇太子嘉纳之及即位洪熈元年宣宗在东宫受命祀陵因留南京监国旧学之臣曽棨辈皆从焉是年五月宫车晏驾少傅杨士竒少保黄淮太子少傅杨荣佐郑襄二王监国而遣使迎宣宗宣徳元年上亲征汉藩淮以病不行留佐郑襄二王监国正统十四年七月上亲征北敌命郕王居守每旦于阙左门西面受羣臣谒见朝政皆太监金英佐理之留守者戸部尚书兼学士陈循工部右侍郎兼侍讲学士髙谷也

　　迎驾

　　永乐八年七月车驾还自北征皇太子遣大学士黄淮徃迎至滁州获朝见洪熈元年五月宣庙自南京入即位大学士杨荣徃迎于徳州景泰元年八月十三日英宗自北狩回銮遣内阁学士许彬迎于宣府商辂迎候于居庸关十四日驾至上关辂进见英宗命辂草书二封达于皇太后及景帝十五日入居于南内正徳十五年十月武宗南征凯旋驻通州者久之大学士杨廷和等出迓上戎服而入十六年三月大学士梁储等迎今上于安陆州四月癸夘至自安陆州云

　　充使

　　凡天子皇太子及亲王冠礼内阁官充宾赞昏礼充纳征等使册封诸王及妃内阁官充正使若册封副使以本院官充者自成化末侍读江澜始也永乐洪熈宣徳三朝册封诸王及妃内阁杨荣金幼孜各充正使者自后内阁不复出使于外惟冠昏大礼则用旧规宣徳三年三月癸未大学士杨荣奉命持节册中宫礼成赐白金钞币此类不可胜纪若本院官因事出使者洪武三年五月遣编修蔡玄等访歴代帝王陵寝永乐中修撰陈循被命徃南京文渊阁取储书之类是也

　　使外国

　　凡朝鲜安南国颁诏及册封学士等官充正使礼部预具奏请待旨点用按洪武初侍读学士张以宁使安南册封未至而国王死国人请授其世子以宁不聴遣人请命于朝且教其世子服三年丧并令其国人效中国行顿首稽首礼朝廷嘉之赐以敕书比之陆贾马援并御制诗八章以奨谕之于是复命编修王廉吏部主事林唐臣充吊祭使以徃且封其世子陈日熞为王既至其君臣出迎于郊议授受之礼徃返数四不能决廉厉声呵之乃奉御制文于彩舆迎入成礼而还四年二月戊午以宁等三人还自安南以宁卒于道日熞遣陪臣阮汝亮偕亷来上表谢恩贡方物上即拜廉为工部员外郎旌其劳也廉固辞不拜遂出丞渑池焉十二年十二月壬戌遣编修罗复仁兵部主事张福赍诏谕安南占城反复仁还擢弘文馆学士永乐初遣待诏王延龄使朝鲜行人王彬副之人赐纻丝衣一袭钞二十五锭及锦衣皮裘狐帽自后使二国者俱赐一品服其礼益隆云安南自郡县复为国正统中请封侍读学士钱溥充正使其王桀骜不恭授受迎拜皆不如礼溥以书累争之而后定承平久使外国者多治巨舰载重货浮海与其国为市或与陪臣赓和夸竒角捷以为才弘治初侍讲刘戬使安南考地志陆道南宁坦甚无虞乃乘肩舆从两僮忽抵其界夷人倾骇至之日颁诏明日燕燕毕逐行馈赆一不顾追授诸途不与语独书其入关诗与之曰归装有一南物者关神其殛诸后其陪臣入谢表有廷臣清白之语当时莫不多戬正徳初侍读徐穆充正使颁正朔于朝鲜及境译告国王不郊候迎诏不道跪穆援古义稽今制反复辨析皆如议王屡遣陪臣代质疑义穆剖析不遗凡所馈献悉拒弗纳人咸称之六年编修湛若水充安南册封正使饷遗一无所视独和其王赠诗一章论者谓得体云

　　巡行

　　洪武元年八月命儒臣十人分行十道访求贤哲隠逸之士于是学士詹同等徃焉

　　摄行御史

　　洪武初上命编修王琏等摄行御史琏按河南入对称旨上恱谓近臣曰文华堂诸生如琏等皆异日将相才也九年三月丙子以琏及编修马亮任敬王怿陈敏张唯典籍王偁应奉殷哲侍仪使孙化秘书直长萧韶赞读阎裕起居注严钝给事中方征彭通宋善王惟吉十六人为监察御史十年正月乙丑复命编修桑慎陈晟署监察御史二十九年二月甲午复以编修景清为监察御史寻署佥都御史其重宪职如此永乐末侍讲李时勉修撰罗汝敬皆降监察御史是又与洪武时不同

　　分镇要地

　　正统十四年八月景帝即位以上皇未复冦方内逼乃命侍讲徐珵等十五人分镇其地珵得彰徳余人不可考或曰杨鼎王询与焉珵即有贞也成化中修撰张頥擢佥都御史巡抚居庸岂援此以为例与

　　代祀

　　凡祈告代祀多用本院儒臣正统乙丑浙江台宁等府民遭疫死甚众上遣礼部侍郎兼侍讲学士王英赍香币徃祀南镇以禳民厉时浙间久旱英至绍兴大雨水深二尺灌献之夕雨止星见明日又大雨田野沾足人皆喜曰此侍郎雨也布政使孙原贞等陪祀请为御祭感应记刻石于庙而还景泰辛未夏不雨特遣侍讲学士刘铉祀济渎成化甲辰陜西旱遣礼部左侍郎兼学士徐溥代祀中镇西海河渎诸神雨輙应丁酉朝廷用儒臣议追崇先圣礼乐遣学士王献祭告阙里弘治已未六月孔庙灾学士李杰奉诏祭告甲子闰四月孔庙重建落成复遣大学士李东阳祭告焉

　　陪祀分献

　　凡郊祀五品以上官例得看牲次早复命陪祀皆与若分献用文武大臣及近侍官二十四员太常寺请旨点充故本院官自检讨以上皆与永乐中修撰马铎建言国子监分献十哲宜用翰林院官朝廷从之

　　谳狱

　　洪武十四年十月癸丑命法司论囚拟律奏问从翰林院给事中及春坊正字司直郎会议平允然后覆奏论决永乐二十二年十月丁巳大理寺奏决重囚仁宗召大学士杨士竒杨荣金幼孜至榻前谕曰比岁法司滥刑徃徃出于鍜錬先帝尝切戒之必会三学士同审正统中侍讲学士马愉尝奏谳狱终年不决者朝廷从之由是寃抑多申理然惜其未能复洪武之旧也

　　主宴

　　凡筵宴之赐赉臣下者令大臣待之谓之主宴天顺四年天下诸司官吏朝觐至京上召大学士李贤谕之曰黜陟之典亦当举行贤对曰此祖宗旧制即敕吏部都察院退不职者数百人旌其才行超卓政绩显著者布政以下贾铨等十人赐以衣服楮币礼部筵宴命贤及吏部尚书王翱待宴以励其众正徳以来武举会武宴例用内阁大臣一员主席兵部先期奏请

　　斋宿

　　凡郊祀洪武二十年定斋戒日期文武百官先沐浴更衣本衙门宿歇次日聴誓戒致斋二日宗庙社稷亦致斋三日惟不誓戒或朝廷祈祷亦如之所谓斋戒者不饮酒不食葱韭薤蒜不问病不吊丧不理刑名不与妻妾同处也成化丙申十二月十日祷雪致斋于翰林之东署侍读倪岳侍讲程敏政修撰陆釴编修陆简同宿是夜雪大作逐用欧公禁体故事相与阄韵聨句以志喜钩竒竞胜达旦弗能休前辈风致可想见也而祷雪致斋亦仅见于此

　　习仪

　　翰林旧不习仪以礼所自出故也成化十四年冬至有新旨学士王献而下俱与常叅官赴朝天宫习仪至今循之此恐当复成宪之旧不然与百司亡别矣

　　陵祀

　　洪武八年十月乙夘诏翰林院考定陵寝朔望节序祭祀之礼学士乐韶鳯等奏今拟每岁元旦清明七月望十月朔冬夏二至日用太牢其伏腊社每岁朔望日则用特羊祠祭署官行礼如节与朔望伏腊社同日则用节礼从之其后清明中元冬至祭祀列圣陵寝分遣勲戚大臣行礼本院官例用二员陪祭永乐元年太祖皇帝忌辰上率诸王奉先殿行礼毕仍率百官躬诣孝陵致祭令近侍官于殿前行礼宣宗尝奉皇太后谒长陵献陵内阁大学士皆从焉自是乘舆无躬徃者而本院官上陵陪祀例宿昌平学宫行馆云始自成化戊戌近坊局等官亦与陵祀遵诏旨也受

　　顾命

　　永乐二十二年七月辛夘车驾至榆木川不豫召大学士杨荣等受遗命传位皇太子遂崩荣等一遵古礼敛含如度与太监马云等议曰六师去京师尚逺不宜发丧宜上食奏事如常仪众是之复条画军中事益严号令人皆莫测时议者有欲假他事作敕用寳驰报者荣曰先帝在称敕今称敕是诈也罪孰当之壬辰次双峯荣奉遗命驰讣皇太子八月甲辰至北京致大行皇帝遗命而后以军中所宜施行者陈之皇太子嘉叹赐以白金钞币召吏部尚书蹇义使识之行将大用翊旦复承命同义等议即位事宜荣首条民间不便二十余事上皆嘉纳入诏条行之丁巳仁宗即位赐白金钞币己未进太常寺卿仍兼前二职十二月加工部尚书仍兼二职三俸俱支赐白金五十两彩币十表里寳钞二万贯白米二十石降敕奬谕酬劳也洪熈元年五月辛巳仁宗崩六月庚戌宣宗即位宣徳十年正月甲戌宣宗崩士午英宗即位受遗今皆莫考可斋杂记云天顺甲申正月朔日以后上不豫每日犹裁决万几如常至初十以来疾大渐乃处置后事命太监牛玉执笔口使书其一东宫即位过百日成昏其二定后妃名分其三命勿以嫔御殉其四殡敛器服语意详尽皆合天理当人心书毕且命牛曰将去阁下看令为我润色之既至臣时等惊愕曰何至是牛曰上意亦谓事不可测且说下不用何妨臣等钦诵毕皆叹曰所言关大体非英明不能及此而止殉事尤髙出古今真盛徳事也不须润色言毕时不觉泪下牛备以前言复命且曰彭时尤悲怆上闻之亦陨涕已而曰且收着待我去后遵行次日牛出道其详因曰上英伟从来不堕泪今若此事可知矣至十七日遂崩次日早储皇披■〈髟上火下〉衣素出后右门召内阁学士李贤陈文暨时及文武执政大臣等至前言曰父皇已宾天尔等尽心辅佐我因泣下羣臣皆俯伏号泣良久皆起叩头而退是日有旨命太监刘永诚夏时傅恭牛玉会昌侯孙继宗怀宁侯孙镗尚书王翱李贤年富马昂侍郎陈文及时为议事官公同计议处置军国重务遵宣徳十年例也预者皆荷银币之赐燕对録云弘治十八年五月闻上不豫初六日昩爽司礼监太监戴义出左掖门宣内阁臣东阳先至顷之趣者六七次臣健臣迁继至乃同入趣者道相属入干清宫右门由右阶升殿入东户转西南右戸北行数步穿重幔上仙桥又数步见御榻上着黄色便服坐榻中南面臣健等叩头上令近前者再既近榻又曰上来于是直叩榻下上曰朕承祖宗大统在位十八年今年三十六岁乃得此疾殆不能兴故与先生每相见时上玉色发赤大声盛气臣健等皆对曰陛下万寿无疆偶尔违和暂须调摄安得遽为此言上曰朕自知之亦有天命不可强也因呼水潄口掌御药事太监张愉取金盂进水以青布拭舌劝上进药不答愉曰再进此一服即无事矣上又曰朕为祖宗守法度不敢怠荒凡天下事先生每多费心我知道因执臣健手若将永诀者上又曰朕蒙皇考厚恩选张氏为皇后成化二十三年某月成昏至弘治三年九月二十四日生东宫今十五岁矣尚未选昏社稷事重可亟令礼部举行皆应曰诺时司礼监太监陈寛李荣萧敬等以次毕至皆罗跪榻外上曰授遗旨扶安李璋捧笔砚戴义就榻前书之上又曰东宫聪明但年幼好逸乐先生每勤请他出来读些书辅导他做个好人臣健等皆叩头仰奏曰臣等敢不尽力上复加慰谕而退是日虽在仓卒天语详备累数百言不能悉记而其重且大者如此臣健等出至后左门调旨传礼部行之戴义送出东角门而入越一夕而龙驭上宾矣追念先皇帝简任眷遇之恩顾托委付之意诚古帝王所不及俯仰之间已如隔世扣地吁天无所逮及可胜痛哉后东阳每遇五月七日孝宗皇帝忌辰作诗志痛有曰曽上銮坡侍玉堂朝衣亲惹御袍香传宣暖阁（奉天门后）天颜近奏事平台（中右门东）午漏长化国有人悲短梦幽都无地仰余光从容顾命分明语一日伤心泪万行又曰六年挥泪泣遗弓万国伤心此日同龙去鼎湖还作雨马嘶沙苑尚思风碧桃宴已归天上玉几言犹似梦中曽是白头香案吏不须凝望朶云红

　　护塟

　　永乐二十二年十二月丁巳太宗皇帝塟长陵命大学士杨荣护丧事赐白金钞币宣徳十年正月丁亥荣徃相视山陵还称旨复有白金钞币之赐六月戊申命护梓宫塟景陵赐白金一百两纻丝十表里钞二十锭山陵毕复赐白金钞币十月辛亥命监立天寿山碑赐白金五十两纻丝罗四表里及上尊珍馔按宋宰相例充山陵使国朝惟属之礼部护塟用勲戚启玄宫视事例用本院官二员若荣之护塟葢内阁所仅见也

　　翰林记卷十五

　　●钦定四库全书

　　翰林记卷十六

　　（明）黄佐 撰

　　车驾幸馆阁

　　太宗皇帝初定内难四方之事方殷内阁七人者旦夕承顾问受旨退治职务且兼稽古纂述殆不虚寸晷上时步至阁中亲阅其劳且视其所治无弗称旨者乃喜必有厚赉或时至阁阅诸学士暨庶吉士应制诗文诘问评论以为乐宣徳四年十月癸未车驾临幸文渊阁周视大学士杨荣等寓直之所命増益屋宇兼赐饮馔器用荣等次日具表谢恩已而复至赐荣等诗各一章及寳钞酒馔学士李时勉等皆与焉七年某月驾过史馆有作并赋招隠之歌是时天气清明圣心恱豫怀贤览古天趣之髙见于吟咏侍读学士钱习礼等迎谒俱被赐赉其过史馆六言诗云荡荡尧光四表巍巍舜徳重华祖考万年垂统乾坤六合为家真圣王气象也

　　车驾幸私第

　　洪武初编修罗复仁者上喜其诚朴车驾一日忽幸其私第复仁方操涂具完壁不虞上之至也呼妻以凳坐上上与语良乆叹息而去即命工部赐第城南门外寻以为弘文馆学士及乞致仕从之赐以大布之衣谓曰表尔朴也宣徳中上微行幸大学士杨士竒私第语在第八卷

　　赐燕

　　洪武中学士詹同宋濓等暨诸儒臣每燕见必赐燕日以为常永乐初万寿圣节学士侍燕奉天殿近侍及修史官宴中左门若正旦元宵端午重阳冬至腊日等节序徃徃燕于禁庭皇后皇太子千秋节亦如之若御三殿筵宴奏事于内阁学士尤隆至或有撤御筵玉食以遗其父母者十八年闰正月丙子命行在学士兼右庶子杨荣学士兼右谕徳金幼孜并为文渊阁大学士兼学士特赐燕于礼部此陛擢赐燕之始也二十年九月己巳以荣与幼孜扈从之劳特命燕坐前列食上殽此赏劳赐燕之始也宣徳二年九月少傅杨士竒三载考满降勅奬谕赐宴于礼部此考满赐宴之始也五年四月丙申召大学士杨士竒杨荣等赐燕文华殿上亲待焉赐钞一万贯六年二月甲辰万寿圣节赐士竒荣等宴乙巳复赐宴内庭特赐诗一章褒嘉之此又出于特恩者也八年七月丁丑吏部奏少傅杨荣满三载上礼之如士竒自后内阁大臣考满遂为例正统以后万寿圣节皇太后千秋等节及节序本院官同羣臣通宴于午门外而燕见奏事特恩赐燕者遂无闻焉若初开经筵及修书进呈殿会试等燕俱有定规修实録成例宴于礼部独水乐初宴于奉天门宣徳五年宴于中府正统三年宴于西苑为不同云

　　赐饮馔

　　洪武三年二月学士宋濓待制兼编修王祎等奉诏预教大本堂每召对殿廷必赐坐久则赐饮膳祎一日在史局渴甚谓濓曰得昨上所赐梨浆饮之吾渇济矣中贵人窃闻之言于上即命赍赐之永乐五年五月学士杨荣奉命徃甘肃规画军务七月还京奏对武英殿上大悦时盛暑命取瓜亲剖赐之且遣中官赐以羊酒勑使休息十一年十二月学士宋濓既致仕来朝以勑劳之赐米酒十二年十二月复至赐亦如之十八年四月丙辰上在西内圆殿特召都督薛禄尚书吕震李庆学士杨荣金幼孜至殿外命坐赐食其羮糜葢出于御前调和珍异非常且复有上尊熟食酪浆樱桃之赐所赐上尊封识皆有墨印洞庭春色四字复用朱印篆书御用二字以葢其上葢是时上向用勲戚侍从之臣多所颁赉上尊珍馔无日不有此特其可纪者也宣宗初即位召侍讲学士王英入便殿谓曰洪武中学士有宋濓吴沈朱善刘三吾永乐初则解缙胡广俱有重名今汝当讲经史陈道义以启沃朕心罔俾前人独专其美赐内酝及钞千缗命入内阁叅中秘自是英与曽棨王直等屡被御酒珍馔之赐宣徳二年十一月乙未皇太子生大学士杨荣入见上亲酌酒赐荣饮仍赐白金钞币钑金器十二月召荣等至东苑访政务赐酒馔银镶椰桮二年二月辛酉赐同逰万岁山诸臣椰子各一枚七月辛酉游内苑赐以金银彩币玉杯酒馔等物葢自是同游禁苑所至必有饮馔之赐殆不可尽纪四年八月赐杨荣等枸杞汤令中官吴诚谕旨曰服此可以延年益寿可以祛诸疾正统以后莫考惟丁巳腊月望后大雪三日圣情悦怿赐大学士杨溥等黄封内珍成化中宪宗一日于内库得古帖断烂不可读命中使持至内馆使理之适检讨傅瀚在直次为韵语须臾而成授中使以复上大悦有珍馔法酒之赐

　　赐冠帯衣服器用

　　洪武十四年三月赐本院官罗衣各一袭寻以儒士董伦为右赞善赐以冠帯又赐侍书杨崧等袭衣靴韈二十三年以四川永川县知县王佐为侍读赐衣及靴韈是年髙丽贡玳瑁笔分赐学士刘三吾侍讲学士葛均等二十九年六月癸夘以编修张显宗为太常寺丞左佥都御史辛彦徳为詹事各赐衣一袭三十年赐学士宋讷衣帽壬午六月赐内阁七人金织罗衣永乐二年九月上召内阁七人谓曰朕即位以来尔朝夕在左右敬慎弗懈然恒情保初易保终难朕常思保全之道尔亦宜益谨厥终庶两尽其美皆曰臣等猥蒙委任敢不勉图报称上大悦赐象笏幞头公服寻赐二品金织纻丝衣七人者入谢直言恩礼太过上曰卿在朕左右几务所属赞翊之功不在尚书下故特赐二品服以示旌异岂为过哉三年自正月至于九月时召七人者评议诸司事宜称旨赐二品金织纱罗衣自是劳赏出使扈从多赐袭衣有差十八年复赐荣等二品金织袭衣靴韈是冬连赐士竒荣等织金纻丝表里钞米柴炭等物其后多密加赏赉他人弗与焉十九年四月辛丑赐荣银酒锺古铜器各一钞千锭酬其护救图籍之劳也事见第十二卷宣徳初内阁学士杨士竒杨荣等被赐玉帯玛瑙鹤顶筒琥珀花犀合香诸帯及龙骨等繋腰皮裘黒貂银鼠帽少詹事兼侍读学士曽棨王直赐寳帯少詹事兼侍读学士王英赐金镶琥珀麒麟帯各有差或有五品赐金帯者七年十一月丙寅皇太子千秋节赐内阁彩绣麒麟袭衣十年十一月丁丑以圣节赐内阁彩绣云鹤袭衣寳帯本院官各有差自是以为常正统初赐大学士杨士竒金织纱罗袭衣金镶玳瑁等帯大婚礼成赐学士钱习礼等纱衣纱帽金镶香帯有差二年六月己巳赐内阁锦绣云鹤纱衣十一月辛巳赐金织纻丝袭衣天顺中赐大学士李贤陈文等玉帯通政司叅议兼学士吕原等金帯暨玉杯梭服貂帽之赉岁无虚月成化中学士王献掌院事赐金帯侍读学士彭华摄詹事府事亦赐金帯故事学士非典宻务侍日请者不与是赐葢异数也正徳四年吏部左侍郎兼学士白钺赐玉帯尤前此所未有者

　　赐钞币羊酒

　　圣祖最慎于赏必有功劳者乃赉以钞币之属惟文学近侍多有匪颁洪武初学士宋濓等恒受是赐十六年正月以右赞善董伦为左春坊大学士赐文绮六疋钞五十锭十七年三月赐学士宋讷文绮帛各二疋钞十锭寻又赐讷子安钞十锭二十九年三月赐本院官人各髙丽布一疋永乐初内阁解缙等七人者尝拜钞帛之赐六年正月赐彩币白金钞米七年七月杨荣议事归自甘肃赐米钞十一月复还自甘州复命陈边境便宜十事上嘉纳之赐以袭衣钞币宣徳元年以后大学士杨士竒等议事称旨屡赐白金文绮钞币四年九月甲辰朔赐内阁白金珍珠钞币白磁器苏合香丸等物十二月朔霜寒甚上命光禄赐在廷文臣侍读学士钱习礼等羊酒以御寒曰皇祖考在位每旦常有赐今朕多事忘之汝勿忘辛巳赐内阁白金钞币羊酒等物四年七月大学士曽棨顾问称旨屡赐白金文绮钞币使直文渊阁五年正月赐内阁大学士人各钞一万贯并猪羊海鱼等物四月丁巳皇太后千秋节赐内阁大学士人各钞三贯正统元年三月赐读卷官羊酒遂以为常其后惟内阁考满赏劳问疾给假遣中官以钞币羊酒赉之而五年二月丙戌杨荣以展墓行赐白金纻丝钞币及上尊羊豕诸馔称是且命内侍阮江伴行最为盛典

　　赐药饵

　　洪武中编修王厘患头风上赐所御药酒饮之而愈壬午六月太宗赐解缙等七人香药永乐四年二月谕徳杨荣得寒疾不能造朝上闻之亟遣中官偕御医蒋用文视之还奏赐药物且命用文守视时时奏报至痊乃已及荣入谢上慰赉之仍令休息旬余乃出学士黄淮留守以疾在告仁宗为太子亦遣中官偕用文赍药视之手书畧曰卿其勉进药食蚤获安康以慰予怀侍读学士王直侍上东宫尝赐扇及药正统九年二月杨士竒疾赐医药寳钞酒馔及玺书慰之成化初大学士李贤疾上遣中官偕医赐药饵所以问慰之者甚厚五年至十一年大学士彭时累以病在告上輙命医视疾遣内臣致猪羊鸡鹅酒米之赐并赉以药饵踰月不出则必再遣焉弘治五年五月大学士丘浚以目疾辞位上遣医赐药诏今后凡大风雨雪俱免早朝七年十月又辞诏痊可之日免朝叅进来办事使就医药其后大学士谢迁等稍有疾輙遣医馈药候问之使相踵于道

　　赐居第

　　太祖太宗时甞赉近侍以居第如罗复仁辈见前卷宣徳中杨溥有赐第在东安门外天顺元年冬赐大学士李贤甲第一区贤上章恳辞上曰闻卿旧宅去朝颇逺特赐近居以便宣召所辞不允迁居之后上及皇太子皆有落成之赉按洪熈元年二月赐杨士竒田二顷恳辞许之则是先朝厚赉非特居第而已

　　赐宸翰

　　吴元年上闻侍讲学士朱升家构书楼成御书梅花初月楼五大字以宠之而宋濓等甞拜宸翰之赐尤多洪武三十一年七月御书怡老堂三大字赐礼部侍郎兼学士董伦并髹几玉鸠杖各一伦具表谢恩宣徳初上甞亲御翰墨作春山竹石牧牛三图题诗其上以赐大学士杨荣并赐端砚御用笔墨及白磁酒器茶锺瓦罐香炉之类侍读沈粲甞获赐御笔竹菊图则是时近侍沾赐者不止一二人也

　　赐御制诗文

　　洪武六年五月戊辰上御武楼学士承旨詹同备顾问因及于竹同谓晋戴凯之所谱至五十余种惟吴越山中有方竹可为笻若有廉隅不可犯之色因以一枝进于是亲御翰墨草方竹记一通始言品物之伙中序格致之难及其末也谓同为人俊伟气象且以豪俊称之同趋拜称谢上笑曰卿头童齿豁矣何以谢学士宋濓尝获赐醉学士楚辞一章黄马白马等歌而本院官与赐者如张美和辈尤不可尽记畧见前卷仁宗在东宫喜为诗文赞善王汝玉徐善述梁潜等多被赐宣徳初内阁大学士杨士竒等恒赐诗章七年七月屡赐御制祖徳诗招隐歌猗兰操九年七月南京礼部尚书张英迎复入见上特书制诗词并缗钱二千缗赐之英退陈于堂语人曰此吾稽古之力也大学士杨士竒黄淮等被赐尢多其后列圣多用故事制诗章以宠词臣正徳初赐御制写怀等诗及蟠龙诸诗然未敢必其果出于宸衷也今载祖宗御制数章于此直所谓昭回之光下饰万物者用以侈词林之荣云洪武八年七日午时书赐醉赞善大夫宋濓西风飒飒兮金张特会儒臣兮举觞目苍栁兮袅袅阅澄江兮水洋洋为斯悦而再酌弄清波兮流光玉海盈而馨透泛琼斚兮银浆宋生微饮兮蚤醉忽周旋兮步趋跄跄美秋景兮共乐但有益于彼兮何伤永乐中冬至仁宗时监国赐赞善徐好古清朝盛文治辅徳资儒耆念彼筋力倦趋朝谅非宜赋诗有佳致纳诲多良规起予得深趣欢怀浩无涯新阳屇初复况此承平时酬劳见樽酒庶以劳期頥宣徳五年御制赠大学士致仕黄淮归永嘉天香蚤折仙桂枝笔花五彩开鳯池蓬莱芝山直奎壁近侍九重天咫尺永乐圣人临御初鞠躬稽首陈嘉谟仁皇监国文华殿左右谋猷共羣彦朕承大寳君万方相与共理资贤良倾心写情任旧老而卿引疾先还乡五歴星霜复相见霜鬓萧萧秋满面是时朝旭光升紫殿明相对清言良慰情留之累月未尽意归心又欲东南行太液清泠涵碧藻杨栁芙蓉相映好鳬鹥鸂■〈氵束鸟〉弄澄波紫雾红云拂琼岛芳殽在俎酒在壶工歌鹿鸣续白驹君臣大义士所重心须廷阙身江湖鴈荡峯髙青不极中有谢公旧游迹采芝斸苓可长年应在天南忆天北九年十一月甲戌朔御制诗歌赐大学士杨荣武夷巍峩青插天建溪碧水相连延扶舆旁礴之所产徃昔奋起多名贤只今继续扬华芬汉清白吏有逺孙明经策第登词垣皇祖承天御天下竭职论思靡余暇怀忠秉诚履坚贞临事果达智识明禁中颇牧材卓荦风云骥足千里轻顾予菲徳嗣天位旰食宵衣急图治普天之下率土之滨安危休戚繋于一人大厦之兴藉梁柱为邦必资辅弼臣卿事文祖兼仁考歴年固多身未老方兹倚重傅与保士有大抱负尧舜其君民朂哉弼违补阙辅吾仁齐芳昔贤耀千春

　　赐门帖

　　吴元年陶安为学士凡国家制度礼文之事多所拟定御制门帖赐之曰国朝谋畧无双士翰苑文章第一家

　　赐图书

　　永乐二十二年九月仁宗命范白金为图书四枚其文曰绳愆纠缪以赐师傅五人尚书兼詹事蹇义尚书夏原吉大学士杨士竒杨荣金幼孜也而荣与幼孜同受其一上谕之曰朕有过举卿即具疏用此封识进来葢责望臣辅之切如此士竒连上五章皆见嘉纳洪熈元年四月有进言太平之政者上召义等以其章示之且谓曰去年各与绳愆纠缪图书蹇三人皆无一言岂朝政果皆无阙生民果皆安乎三人皆顿首有惭色既退复召义谕曰尔与士竒吾监国旧辅事有未当皆须直言勿有疑讳后又朝退召义与士竒至奉天殿出二勅二印赐二人义得忠贞印士竒得贞一印谕曰使后世知吾三人同心一诚也勅皆加奬二人皆拜受而退宣徳二年二月上御文华殿召大学士杨荣赐以镀金银图书五曰方直刚正曰忠孝流芳曰闗西后裔曰建安杨荣曰杨氏勉仁而杨士竒所得者曰清方贞靖云

　　赐书籍翰墨

　　洪武八年三月上御干清宫召学士宋濓问前御史中丞刘基行期在何日葢基时告归故也因扣其详步出宫门濓从后至丹墀上忽顾内使张渊曰汝徃取新刋文集一部赐濓濓叩头谢讫渊引至典礼纪察司与司副李彬言记濓氏名于籍始颁授焉时受赐者惟太师李善长右丞相胡惟庸及濓三人而已永乐十三年七月学士杨士竒等侍文华殿上出赵孟俯所书滕王阁序赐之其后列圣每刋刻书籍成必颁于大臣惟景泰二年赐修撰柯潜五伦书及五经四书成化二年十月赐本院官人各贞观政要一部为异数余不能悉计然记圣祖赐宋濓事独详者以见国初君臣相与之情蔼然无间如此也

　　赐游观

　　永乐七年三月车驾至京命学士胡广谕徳杨荣金幼孜修撰王英等从游万岁山荣以母忧辞弗与特召之行皆赐赉之宣徳三年十二月大学士杨荣等扈驾两游南海子赐羊酒及钞八年四月二十六日上以时清气和特命勲旧辅导文学之臣游西苑翰林惟少傅杨士竒杨荣少詹事王英王直侍读学士李时勉钱习礼时少保黄淮来自退休与焉自成国公朱勇而下凢十五人敕中官导自西安门入听乘舆马及太液池而步遂得同览竒胜首至新构圆殿殿临太液池池之中多嘉鱼殿之左右多名花东去数十步又有嘉菜竒果上每躬自采摘以奉圣母皇太后甘旨继至清暑殿此亦奉圣母游览之所规制宏敞巧妙天然花木森郁实非世间所有既而登万岁山池水环之如璧磴道逶迤竒石森列千形万状莫可备述山之中有三殿正曰仁智左曰介福右曰延和稍上则有玉虹金露方壶瀛洲四亭而广寒殿在其顶瑶台玉砌画栋雕甍苍松翠栢盘郁垂荫恍然如在蓬莱仙境也良久退坐山下勑赐内庖酒馔皆珍竒之品莫不醉饱而归荣记其详如此学士杨溥尝得赐观九龙池其详莫考可斋杂记云天顺己夘四月六日有旨赐诸大臣游西苑命中贵人引大学士李贤吏部尚书王翱与时等数人徃苑在宫垣西中有太液池周十余里池中架桥梁以通徃来桥东为圆台台上为圆殿殿前有古松数株其北即万岁山山皆太湖石堆成上有殿亭六七所最髙处乃广寒殿也池西南又有一山如之最髙处为镜殿此皆金元时所造其余殿亭皆今制而西稍南曰南台则宣庙常幸处也是日赐宴于此皆沾醉而归或有醉失仪者而学士李绍执礼逾恭时与贤皆记其事明年如之又明年亦如之又云是年七月赐尚书王翱马昂并内阁学士三人游南城中有宫殿楼阁十余所此宣庙与上游幸处也是秋新作行殿一所东为苍龙门南为丹鳯门中为龙徳殿左右曰崇仁广智殿之北有桥桥皆白石雕水族于其上南北有飞虹戴鳌二牌楼东西有天光云影二亭又北迭石为山曰秀岩山上有圆殿曰干运其东西二亭曰凌云御风山后为佳丽门又后为永明殿最后为圆亭引流水绕之曰环碧移植花木青翠蔚然如夙成者既毕工乃命时与学士李贤吕原徃观焉受命颁行者太监裴当也宴毕乃回南城即东苑见前卷

　　赐观灯

　　永乐十八年正月甲寅元宵节上御午门观灯赐百官宴并示御制诗学士胡广杨荣等奉和以进上览而悦之赐以羊酒钞币自是车驾驻两京皆赐观灯于午门以为例宣徳三年正月戊戌元宵节赐文武大臣观灯于万岁山命中官侍宴学士杨荣进元宵赋赏钞三千贯侍读钱习礼等赋诗以进咸赐钞有差五年正月丙辰元旦大学士杨士竒等奉命观灯于万岁山赐宴各以诗进赏钞各六千锭七年正月乙亥元宵节赐观灯于内苑仍赐内阁白金彩币遣中官送于其第葢自宣宗即位以来凡遇时节必赐侍臣以诗章及内酝珍羞果而元宵为尤盛云英宪二朝尚或举行成化十一年侍讲程敏政元夕观灯应制诗有曰五朝故事传来久乐与民同上元酒想象先皇得众心尚有灯词播人口则是英庙曽制灯词也

　　赐观撃球射栁

　　太宗朝端午赐观撃球射栁宣宗时踵行之学士杨荣等咸以诗词进宣徳四年端午赐扇及五色长命缕繋腰等物荣复为诗识之自天顺辛巳迄成化戊子凡遇端午輙赐牙骨聚扇上有御制清暑歌解愠歌及诸家绘画金织扇袋五色圆寿丝缕虎头条画艾虎学士柯潜等受赐多为诗以志其荣焉而所谓球射之戏渐不复举岂走骠骑即其流耶

　　赐重阳宴物

　　宣徳四年重阳节赐宴及御制诗一章七年亦如之仍赉以内酝珍羞大学士杨士竒等皆识其事

　　赐冬至腊日衣被

　　冬至腊日例赐衣被宣徳二年腊日赐内阁绣衣各二袭此尤异数也

　　赐观走骠骑

　　天顺三年三月五日赐文武观走骠骑于后苑其制一人驰马执旗引于前一人驰马继出呈艺于马上或上或下或左或右腾掷趫捷人马相得如此者数百骑后至乃为畨服臂鹰走犬围猎状终场俗名曰走解而不知所自始岂金元之遗俗欤今岁一举之葢以训武也观毕赐宴于回廊大学士彭时识其事如此

　　赐校猎獐兎

　　天顺二年十月十日扈驾校猎南海子海子距城南二十里方百六十里辟四门缭以崇墉中有水泉三处獐鹿雉兎不可计籍海戸千余家守视每猎则海戸合围纵骑士驰骑于中亦所以训武也是日扈从官皆蒙颁赐獐兎而内阁李贤等三人比诸人差厚云

　　赐观阅骑射

　　天顺三年十月二十一日上御西苑阅将臣骑射召大学士李贤彭时等侍是日所阅皆侯伯都督都指挥隶三营把总管操者总兵官会昌侯孙继宗广宁侯刘安怀宁伯孙镗都督赵辅具名籍进呈令逐一骑马射箭以三箭为率上亲按籍记中否有中二箭者中一箭者其中有不中而引弓发矢可观者比中例试毕赐钞有差而总兵暨贤等五人各赐钞一千贯十二月阅御马监勇士骑射亦如之先次有二三人畏避不赴者罪黜之自是将士咸感徳畏威知所奋励云

　　赐姓名

　　洪武九年三月癸未以火尔赤为翰林蒙古编修赐姓名曰霍庄水乐十六年三月上策会试士以李马为进士第一御笔赐名骐胪传三唱无敢应者上曰即李马也乃出受诏二十二年三月上策进士内阁奏以孙曰恭为状元上以曰恭名近暴字乃擢邢寛第一而改邢为刑志仁爱也寛后复之

　　赐赏功金牌

　　正徳五年宁夏平赐内阁大学士赏功金牌而詹事府事学士白钺暨日讲官皆预焉前此所未有也

　　翰林记卷十六

　　●钦定四库全书

　　翰林记巻十七

　　（明）黄佐 撰

　　正官题名

　　学士
　　陶安（主敬直隶当涂人吴元年由耆儒任终行中书省谗政）
　　宋濓（景濓浙江金华人洪武二年由起居注升任终学士承旨）
　　宋讷（时敏直隶滑县人洪武十三年由助教升任终祭酒）
　　刘三吾（名如孙以字行湖广茶陵人由征士洪武二十一年任）
　　董伦（安常北平宛平人由儒士洪武三十一年以礼部侍郎兼）
　　王景（景彰浙江松阳人由贡士永乐元年任）
　　解缙（大绅江西吉水人洪武戊辰庶吉士永乐二年任）
　　胡广（光大江西吉水人庚辰进士第一永乐十年以大学士兼）
　　金幼孜（名善以字行江西新淦人进士永乐十四年四月任）
　　杨荣（勉仁福建建安人庚辰进士第一永乐十四年四月任终少师）
　　黄淮（宗豫浙江永嘉人进士永乐十二年任兼右春坊大学士）
　　杨士竒（名寓以字行江西泰和人儒士永乐十五年二月任终少师）
　　杨溥（弘济湖广江陵人进士永乐二十二年任后升太常卿兼）
　　沈度（民则直隶华亭人由楷书永乐中任惟食禄不视事）
　　李时勉（名懋以字行江西安福人甲申庶吉士宣德中任）
　　钱习礼（名干以字行江西吉水人永乐辛夘庶吉士终侍郎）
　　蔺从善（有恒河南磁州人癸酉贡由教授升宣德中任）
　　王一宁（一宁浙江仙居人戊戌进士景泰元年以侍郎兼）
　　陈循（德遵江西吉安人乙未进士第一正统十年以戸部尚书兼）
　　苗衷（秉彝直隶定逺人辛夘进士第二景泰元年以侍郎兼）
　　曹鼐（直隶宁晋人癸丑进士第一正统十四年以侍郎兼）
　　萧镃（孟勤江西泰和人丁未庶吉士景泰元年以祭酒兼）
　　江渊（时用四川江津人庚戌庶吉士正统十四年以侍郎兼）
　　王文（直隶束鹿人进士都御史景泰四年兼终少师）
　　商辂（弘载浙江淳安人乙丑进士第一景泰元年任成化三年以侍郎兼）
　　李贤（原德河南南阳人进士吏部侍郎天顺元年兼终少师）
　　徐有贞（元之直隶吴县人癸丑庶吉士都御史天顺元年兼）
　　许彬（道中山东宁阳人乙未庶吉士天顺元年以礼部侍郎兼）
　　薛瑄（德温山西蒲州人进士大理寺卿天顺元年兼终侍郎）
　　陈文（安简江西庐陵人丙辰进士第二天顺中任终少师）
　　林文（恒简福建莆田人宣德庚戌进士第三天顺中任）
　　李绍（克述江西安福人宣徳癸丑庶吉士天顺中任）
　　黄谏（廷臣陜西兰县人壬戌进士第三天顺二年任）
　　彭时（纯道江西安福人戊辰进士第一天顺元年十二月以太常寺少卿兼）
　　吕原（逢原浙江秀水人壬戌进士第二天顺元年任）
　　刘定之（主静江西永新人丙辰进士第一成化三年八月以侍郎兼）
　　柯潜（孟时福建莆田人辛未进士第一成化三年八月以少詹事兼）
　　万安（循吉四川眉州人辛未庶吉士成化中任）
　　王献（惟臣浙江仁和人辛未庶吉士成化八年任）
　　谢一夔（大韶江西新建人庚辰进士第一）
　　丘浚（仲深广东琼山人甲戌庶吉士）
　　徐溥（时用直隶宜兴人甲戌进士第二）
　　尹直（正言江西泰和人甲戌庶吉士）
　　刘健（希贤河南洛阳人庚戌庶吉士）
　　汪谐（伯谐浙江仁和人庚戌庶吉士）
　　张元祯（廷祥江西南昌人庚戌庶吉士）
　　程敏政（克勤直隶休宁人河间军籍丙戌进士第二）
　　吴寛（原博直隶长洲人壬戌进士第一）
　　刘机（衡仲顺天大兴人戊戌庶吉士）
　　江澜（文澜浙江仁和人戊戌庶吉士）
　　杨廷和（介夫四川新都人戊戌庶吉士）
　　梁储（叔厚广东顺德人戊戌进士）
　　刘忠（司直河南陈留人戊戌庶吉士）
　　白钺（秉德直隶南宫人甲戌进士第二）
　　张芮（文卿山西河东运司人戊戌庶吉士）
　　靳贵（充道直隶丹徒人庚戌进士第三）
　　蒋冕（敬之广西全州人丁未庶吉士）
　　刘春（仁仲四川巴县人丁未进士第二）
　　毛纪（维之山东掖县人丁未庶吉士）
　　石珤（邦彦直隶藁城人丁未庶吉士）
　　毛澄（宪清直隶太仓州人癸丑进士第一）
　　按天顺元年以太常少卿兼侍读刘俨掌院事二年以尚宝司卿兼侍讲李绍掌院事与永乐中祭酒胡俨署院事皆不书者以非学士故事
　　侍读学士
　　詹同（同文直隶休宁人洪武初任终学士承旨兼吏部尚书）
　　秦裕伯（直隶大名人元进士洪武中任）
　　魏观（杞山湖广蒲圻人元末仕伪汉洪武中任终苏州府知府）
　　解缙（见前）
　　金问（直隶吴县人由楷书永乐中任终礼部右侍郎）
　　曾棨（子启江西吉安人永乐甲申进士第一十五年六月由侍讲升）
　　苗衷（见前）
　　王直（行俭江西泰和人永乐甲申庶吉士终吏部尚书）
　　李时勉（见前）
　　钱习礼（见前）
　　王达（达善直隶无锡人明经永乐中由助教编修升任）
　　陈询（汝同直隶华亭人永乐中进士终国子祭酒）
　　刘铉（公器直隶常州人贡士歴中书舍人正统中任终少詹事）
　　陈循（见前）
　　吕原（天顺元年十二月任余见前）
　　张益（士谦应天江宁人乙未庶吉士中书舍人升任没于主事）
　　钱溥（原博直隶华亭人进士楷书正统中传奉检讨天顺元年任）
　　倪谦（克让应天上元人正统己未进士第三天顺元年任）
　　刘定之（天顺中任余见前）
　　周洪谟（尧佐四川长宁人正统乙丑进士第二成化元年十二月任）
　　吴节（与俭江西安福人宣德癸丑庶吉士成化三年以太常兼任）
　　刘吉（佑之直隶博野人正统戊辰庶吉士）
　　陈鉴（缉熙直隶吴县人正统戊辰进士第二成化五年八月任）
　　江朝宗（东之四川巴县人正统戊辰庶吉士）
　　彭华（彦实江西安福人景泰甲戌庶吉士）
　　傅瀚（曰川江西新淦人天顺甲申庶吉士）
　　杨守陈（惟新浙江鄞县人景泰辛未庶吉士）
　　王献（见前）
　　费誾（廷言直隶丹徒人成化乙丑庶吉士）
　　李杰（世贤直隶常熟人成化丙戌庶吉士）
　　李东阳（宾之湖广茶陵人天顺甲申庶吉士）
　　王鏊（济之直隶吴县人乙未进士第三）
　　吴俨（克温直隶宜兴人丁未庶吉士）
　　徐穆（舜和江西吉水人癸丑进士第三）
　　蒋冕（见前）
　　顾清（士亷直隶华亭人癸丑庶吉士）
　　朱希周（懋忠直隶昆山人丙戌进士第一）
　　侍讲学士
　　朱升（公升直隶休宁人国初以耆儒任）
　　潘廷坚（升闻直隶当涂人耆儒洪武初任）
　　危素（大朴江西金溪人元学士承旨洪武初任兼弘文馆学士）
　　王时（洪武初由元学士任）
　　乐韶鳯（致和直隶全椒人洪武初以兵部尚书任终祭酒）
　　张以宁（志道福建古田人洪武初由元学士任）
　　李翀　　葛均（俱洪武十六年二月任）
　　高巽志（名逊志直隶萧县人儒士洪武末任兼太常少卿）
　　武周文（直隶庆都人儒士永乐初任）
　　王英（时彦江西金溪人永乐甲申庶吉士终礼部尚书）
　　曾鹤龄（延年江西泰和人永乐辛丑进士第一正统中任）
　　沈度（见前）　　刘铉（见前）
　　陈循（见前）
　　蒋骥（良德浙江钱塘人洪武末进士行人改升侍讲终礼部侍郎）
　　马愉（性和山东临朐人宣德丁未进士第一终侍郎）
　　苗衷（见前）　　高谷（世用直隶兴化人永乐乙未庶吉士）
　　吕原（见前）　　李泰（文通直隶香河人正统戊辰庶吉士）
　　刘珝（叔温山东寿光人戊辰庶吉士）　　丘浚（见前）
　　尹直（见前）　　汪谐（见前）
　　李东阳（见前）　　焦芳（孟阳河南泌阳人甲申庶吉士）
　　董越　　陆简
　　吴寛（见前）　　谢迁（于乔浙江余姚人乙未进士第一）
　　武卫（廷珍山东沂水人戊戌庶吉士）　　张芮（见前）
　　杨时畅（知休陜西咸宁人戊戌庶吉士）　　毛澄（见前）
　　吴一鹏（南夫直隶长洲人癸丑庶吉士）

　　属官题名

　　侍读
　　王佐（洪武二十三年由知县升任）　　张信（浙江定海人洪武甲戌进士第一）
　　唐愚士（名之淳以字行浙江山阴人儒士洪武戊寅任）
　　王景（景彰浙江松阳人教官由荐举）
　　曽日章（直隶吴江人秀才洪武末由知县升任）
　　胡靖（后改名广见前）　　王灌（永乐初任）
　　黄淮（见前）
　　胡俨（若思江西南昌人贡士召试永乐初任终国子祭酒）
　　周述（崇述江西吉水人永乐甲申进士第二永乐中兼左庶子）
　　曾鹤龄（见前）　　李时勉（见前）
　　苗衷（见前）　　马愉（见前）
　　彭时（见前）　　孙曰恭（江西丰城人永乐甲辰进士第三）
　　林环（崇璧福建莆田人永乐丙戌进士第一）　　尹鳯岐（江西吉水人永乐戊戌庶吉士）
　　习嘉言（名论以字行江西新喻人永乐戊戌庶吉士终詹事）
　　江渊（见前）　　刘珝（见前）
　　李本（立之四川富顺人戊辰庶吉士）　　彭华（见前）
　　刘吉（见前）　　陈鉴（见前）
　　周叙（功叙江西吉水人永乐戊戌庶吉士）　　钱习礼（见前）
　　孙贤（舜卿河南杞人景泰甲戌进士第一景泰中任终太常少卿）
　　尹直（见前）　　丘浚（见前）
　　陆简（见前）　　董越（见前）
　　吴寛（见前）　　谢迁（见前）
　　曽彦（士美江西泰和人成化戊戌进士第一）　　杨守址（惟立浙江鄞人成化戊戌进士第一）
　　杨廷和（见前）　　刘机（见前）
　　江澜（见前）　　白钺（见前）
　　毛纪（见前）　　罗玘（景鸣江西南城人丁未庶吉士）
　　傅珪（邦瑞直隶清苑人丁未庶吉士）　　徐穆（见前）
　　翟銮（仲鸣山东诸城人乙丑庶吉士）　　徐缙（子容直隶吴县人乙丑庶吉士）
　　朱希周（见前）
　　侍讲
　　戴彝（德彝浙江奉化人洪武甲戌进士第二终左拾遗）
　　方希直（浙江宁海人洪武末由荐举任终文学博士）
　　楼琏（士连浙江金华人洪武末任）　　杨士奇（见前）
　　金幼孜（见前）　　王进（汝嘉直隶长洲人由荐举永乐初任）
　　王洪（希范浙江钱塘人进士永乐中由修撰升礼部主事）
　　陈循（见前）　　曹鼐（见前）
　　胡俨（见前）
　　陈敬宗（光世浙江慈溪人永乐甲申庶吉士终国子祭酒）
　　邹缉（江西吉水人由明经永乐中任终左庶子）
　　罗汝猷（名肃江西吉水人永乐甲申庶吉士洪熙初降御史终侍郎）
　　余学夔（一夔江西泰和人永乐甲申庶吉士）
　　刘永清（正统中任升广东左布政使）
　　刘球（求乐江西安福人永乐辛丑进士主事改任）
　　仪铭（克新智之子儒士正统中任改郕府）　　蔺从善（见前）
　　诸懋（直隶丹阳人进士吏科给事中宣德中升任终戸部尚书）
　　邢寛（见前）
　　洪玙（浙江淳安人进士刑部主事宣德中升任终吏部尚书）
　　陈叔刚（福建闽县人辛丑进士主事改任）
　　陈全（福建长乐人永乐丙戌进士第二）　　杜宁（宗谧浙江天台人宣德丁未进士第二）
　　王一宁（见前）　　高谷（见前）
　　胡穜（永齐广之子以任子正统中升任）　　陈用（时显福建莆田人永乐辛夘庶吉士）
　　孙曰恭（见前）　　刘铉（见前）
　　谢琏（重器福建龙溪人宣德丁未进士第二终礼部侍郎）
　　徐珵（更名有贞见前）　　蒋骥（见前）
　　万安（见前）　　江朝宗（见前）
　　李泰（见前）　　李永通（贯道四川长宁人天顺庚辰进士第二）
　　杨守陈（见前）　　徐琼（时庸江西金溪人天顺丁丑进士第二）
　　陈秉中（宗尧浙江乌程人天顺丁丑进士第三）
　　彭教（敷五江西吉安人天顺甲申进士第一）　　程敏政（见前）
　　焦芳（见前）　　谢铎（鸣治浙江黄岩人天顺甲申庶吉士）
　　陈音（师召福建莆田人天顺甲申庶吉士）　董越（见前）
　　尹龙（舜臣山东歴城人成化己丑庶吉士）
　　王臣（世赏江西庐陵人成化己丑庶吉士终广西叅政）
　　刘戬（景元江西安福人成化乙未进士第二）　　王鏊（见前）
　　杨杰（廷俊山西平定州人成化戊戌庶吉士）　　梁储（见前）
　　刘忠（见前）　　张芮（见前）
　　张天瑞（天祥山东清平人成化辛丑进士第三）
　　武卫（见前）　　张澯（仲湜广西平南人成化戊戌庶吉士）
　　邓焲（廷耀福建闽人成化戊戌庶吉士）　　黄珣（廷玺浙江余姚人成化辛丑进士第二）
　　沈焘（良德直隶长洲人弘治癸丑庶吉士）　　吴一鹏（见前）
　　丰熙（原学浙江鄞人弘治己未进士第二）　　顾鼎臣（九和直隶昆山人弘治乙丑进士第一）
　　赵永（尔锡直隶临淮人壬戌庶吉士）　　李时（宗易直隶任丘人壬戌庶吉士）
　　穆孔晖（伯潜山东堂邑人乙丑庶吉士）
　　五经博士
　　冯巨江（陜西蒲城人由荐举永乐初任寻致仕）
　　王汝玉（名璲以字行直隶长洲人永乐初由荐举任）
　　王进（名琎字汝器汝玉之弟后更名永乐中任由训导）
　　陈继（嗣初直隶吴县人由荐举洪熙初任国子博士改任）
　　张伯颖　　金玉铉
　　潘宸（时用浙江松阳人荐举弘治初任终太常卿）
　　典籍
　　吴伯宗（名同以字行江西金溪人洪武辛亥进士第一）
　　孙蕡（仲衍广东南海人洪武庚戌进士左迁苏州府经歴）
　　聂铉（江西清江人洪武辛亥进士任致仕复起为会试考官）
　　马定（洪武中任）　　张敏行（洪武中任）
　　罗奎　　王偁（孟阳福建永福人国子生永乐中任迁检讨）
　　刘中质（江西分宜人儒士任训导洪武中任终礼部尚书）
　　陈寿　　梁时
　　戴安　　郑叔美
　　金实（用诚浙江开化人儒士永乐初任）　　李锡
　　王汝玉（永乐七年以右赞善兼检讨降任）　　高廷礼（名捷以字行福建长乐人儒士永乐中任）
　　王恭（福建闽人儒士永乐中任）　　蓝朂
　　周翰（维翰浙江鄞人贡士永乐丙戌副榜覆试第一终检讨）
　　牛麟　　张礼
　　沈度　　潘畿
　　黄约仲（名守以字行福建莆田人）
　　徐佖（彦容直隶兴化人丁酉贡士天顺元年充会试同考）
　　吴孜
　　侍书
　　杨崧　　聂同文（江西临川人进士洪武任壬午六月卒）
　　宋怿（濓之孙）　　黄淮（见前）
　　芮善　　刘彦铭
　　邹进　　吴均
　　唐恕　　吴沈（浚仲浙江东阳人荐举洪武中任）
　　苏伯厚　　蒋晖（浙江钱塘人荐举宣德中以礼部郎中兼任）
　　程南云（江西南城人）　　李宜（升广东佥事）
　　朱铨　　王遂　　吴胜　　鲍麟
　　张翰（仍掌孔目事）
　　待诏
　　朱善（备万江西丰城人教官洪武八年召试第一授修撰后谪任）
　　孙作（大雅直隶江阴人儒士洪武中任）　　陈中复（应天江宁人荐举洪武中任）
　　沈士荣（福建人洪武中由儒士任）　　孔希信
　　解缙（见前）　　高廷礼（见前）　　鲁瑄　　郑礼
　　解荣　　刘宗平（江西吉安人儒士永乐初任终检讨）
　　赵琬（直隶武进人举人永乐中任终右谕德）
　　滕用亨　　王延龄　　邹循　　潘辰
　　文征明

　　史官题名

　　修撰
　　朱梦炎（仲雅江西进贤人儒士洪武初任终礼部尚书）
　　王僎（河南祥符人元助教洪武初任兼编修）　　李叔元
　　孔克表（浙江东阳人孔子五十五世孙由荐举洪武初任）
　　鲍颎（直隶休宁人儒士洪武初任兼编修）
　　赵新（浙江乐清人儒士训导洪武中由布政使改任）
　　朱善（见前）　　答禄与权（河南永寕人仕元洪武中任终佥事）
　　申屠衡（直隶长洲人明经洪武初尝草谕蜀书）
　　丁显（彦晖福建建阳人洪武乙丑进士第一）
　　任亨泰（湖广襄阳人洪武戊辰进士第一）
　　许观（澜伯直隶贵池人洪武进士第一累官尚宝卿终礼部侍郎）
　　练安（子宁江西新淦人洪武乙丑进士第二终御史府御史大夫）
　　黄湜（子澄江西宜春人洪武乙丑进士第三终太常寺卿）
　　张信（见前）　　陈■〈安阝〉（福建福州人洪武丁丑进士第一）
　　韩克忠（山东武城人洪武丁丑覆试进士第一终按察佥事）
　　王叔英（元采浙江黄岩人教官洪武末任死节）
　　胡靖（见前）　　王艮（钦止江西吉水人庚辰进士第一）
　　李贯（江西吉水人庚辰进士第三）　　钱仲益（名允升以字行直隶无锡人由荐举永乐初任）
　　杨观　　梁潜（用之江西泰和人儒士永乐中任兼赞善）
　　王褒（福建闽人荐举永乐中任）　　沈粲（民望直隶华亭人度之弟由楷书）
　　王英（见前）　　彭汝器　　王直（见前）　　罗汝猷（见前）
　　余鼎（正安江西星子人永乐甲申庶吉士）　　林环（见前）
　　张珙（宗海直隶常熟人明经永乐中由靖江府教授升任）
　　马铎（彦声福建长乐人永乐壬辰进士第一）　　张伯颖（见前）
　　刘翀　　桂中儒（浙江慈溪人）
　　连景贤（福建人）　　刘麟应（江西安福人永乐乙未庶吉士）
　　陈循（见前）　　李骐（彦良福建长乐人永乐戊戌进士第一）
　　曾鹤龄（见前）　　邢寛（见前）
　　刘永清（见前）　　姜洪（启洪江西临川人宣德癸丑庶吉士）
　　马愉（见前）　　林震（敦声福建长乐人宣德庚戌进士第一）
　　曹鼐（见前）　　杨寿夫（福建建安人荐举）
　　储懋（见前）　　邵宏誉（浙江余姚人终按察副使）
　　周旋（中规浙江永嘉人正统丙辰进士第一终春坊庶子）
　　施盘（宗铭直隶吴县人正统丙辰进士第一）
　　王钰（孟坚浙江诸暨人永乐壬辰进士第三终提学佥事）
　　苖衷（见前）　　李绍（见前）　　蒋礼（见前）　　胡礼
　　刘俨（见前）　　商辂（见前）　　彭时（见前）　　孙贤（见前）
　　柯潜（后升尚宝司卿仍兼任余见前）　　陈鉴（见前）
　　岳正（季芳顺天漷人正统戊辰进士第二）
　　耿裕（好问河南卢氏人景泰甲戌庶吉士给事中升）
　　郑环（瑶夫浙江仁和人天顺庚戌进士第一）　　黎淳（太朴湖广华容人天顺丁丑进士第一）
　　刘吉（见前）　　刘健（见前）　　汪谐（见前）　　王献（见前）
　　童縁（大章浙江钱塘人辛未庶吉士）　　邢让（逊之山西襄陵人戊辰庶吉士）
　　曹恩　　彭教（见前）　　王一夔（复姓谢见前）
　　吴釴（鼎仪直隶太仓人天顺甲申进士第二后复姓陆）
　　罗景（明仲江西泰和人天顺甲申进士第三终国子祭酒）
　　罗伦（应魁江西永丰人成化丙戌进士第一降提举复改任）
　　张升（启昭江西南城人成化己丑进士第一终礼部尚书）
　　吴寛（见前）　　谢迁（见前）　　曽彦（见前）
　　王华（德辉浙江余姚人成化辛丑进士第一终南吏部尚书）
　　李旻（子阳浙江仁和人成化甲辰进士第一终太常卿）
　　费宏（子充江西铅山人成化丁未进士第一）　　钱福（与谦直隶华亭人弘治庚戌进士第一）
　　涂瑞（邦祥广东番禺人成化丁未进士第三）毛澄（见前）　　朱希周（见前）
　　伦文（叙伯畴广东南海人弘治己未进士第一终右谕德）
　　康海（徳涵陜西武功人弘治壬戌进士第一以事除籍）
　　顾鼎臣（见前）　　吕柟（仲木陜西高陵人正德戊辰进士第一）
　　杨慎（用修四川新都人正德辛未进士第一）　　唐皋（守之直隶歙人正德甲戌进士第一）
　　张衍（庆仲承河南汲人正德辛未庶吉士）　　舒芬（国裳江西进贤人正德丁丑进士第一）
　　杨维聪（达夫顺天固安人正德辛巳进士第一）
　　编修
　　罗复仁（江西吉水人荐举洪武初任终弘文馆学士）
　　宋濓（见前）　　苏伯衡（平仲浙江金华人儒士洪武初任）
　　朱右　　张仲藻　　张宣
　　王祎（子充浙江义乌儒士洪武初以待制兼任）　　迮原霖
　　唐肃　　陈迪　　王亷　　蔡玄
　　蒋敬　　廖赐（江西吉安人）　　吴沈（见前）　　朱亷
　　赵埙　　谢肃（浙江上虞人明经洪武中任）
　　陈敬（河南人儒士洪武中任终吏部侍郎）　　张唯（河南南阳人贡士洪武中任终叅政）
　　张美和（名九韶以字行江西清江人明经洪武中任）
　　王琏（宗器山东长山人贡士洪武中任终御史）　　李端　　张翀
　　王怿　　张鳯　　任敬　　马亮
　　吴公愿　　桑慎　　陈晟　　吴升
　　朱孟辨　　徐尊生　　高启（季迪直隶吴人荐举洪武中任升戸部侍郎）
　　周孟东　　傅藻（浙江义乌人儒士洪武中任终按察使）
　　王厘（江西鄱阳人明经举训导洪武中任）　　马京（陜西武功人洪武乙丑进士升礼部侍郎）
　　齐麟（山西五台人洪武乙丑进士礼部侍郎）
　　徐永逹（河南归德人贡士洪武末任中允终按察使）
　　叶砥（履道浙江上虞人洪武庚戌进士终知府）　　唐震（士亨福建侯官人洪武戊辰进士第二）
　　卢原质（希鲁浙江宁海人洪武戊辰进士第三终太常少卿）
　　张显宗（福建宁化人洪武辛未进士第二终布政司使）
　　吴言信（福建邵武人洪武辛未进士第三）　　戴彝（见前）
　　景清（陜西真宁人洪武甲戌进士第二终都御史）
　　尹昌隆（彦谦江西泰和人洪武丁丑进士第二终春坊中允）
　　刘谔（蹇臣浙江山阴人洪武丁丑进士第三一作叶宗可宁波人）
　　王恕（山东长清人洪武丁丑覆试进士第二）　　焦胜（洪武丁丑覆试进士第三）
　　高巽志（见前）　　吴溥（江西临川人庚辰进士终国子司业）　　杨溥（见前）
　　刘现（庚辰进士）　　杨子荣（更名荣见前）　　郑好义
　　邹进（江西万安人洪武丁丑进士永乐初任）
　　朱纮（始名塔更名江西人庚辰进士给事中永乐初任）　　王进（见前）
　　杨士奇（见前）　　欧阳谦（湖广沔阳州人明经任御史永乐中任终吏部侍郎）
　　王达（见前）　　陈完（仲完福建长乐人教官永乐初任终左赞善）
　　董琰　　陆是瞻　　黄淮（由侍书改中书舍人余见前）
　　杨敬　　周述（见前）　　周孟简（江西吉水人永乐甲申进士第三终长史）
　　陈全（见前）　　刘素（贞白江西永丰人永乐丙戌进士第三）　　苖衷（见前）
　　苖扬（永乐辛夘进士第三）　　林志（尚黙福建闽人永乐壬辰进士第二终左谕德）
　　王钰（见前）　　李贞（永乐乙未进士第二终教授）
　　陈景着（福建闽人永乐乙未进士第三终教授）　　王雅（格非江西吉安人教官永乐末由检讨升）
　　曹义（应天句容人永乐乙未庶吉士终南吏部尚书）
　　刘江（朝宗江西人永乐戊戌进士第一）　　邓珍（永乐戊戌进士第二）
　　周叙（功叙江西吉水人永乐戊戌庶吉士终南京侍讲学士）　　习嘉言（见前）
　　董麟（直隶人永乐戊戌庶吉士）　　尹鳯岐（见前）　　陈珣（见前）
　　杨珙（直隶人永乐戊戌庶吉士）　　彭珫（江西安福人永乐戊戌庶吉士）
　　刘永清（见前）　　刘矩（直隶开州人永乐辛丑进士第二）
　　裴纶（景宁湖广监利人永乐辛丑进士第三终右布政使）
　　梁禋（顺天宛平人永乐甲辰进士第二）
　　孙曰恭（见前）
　　龚锜（良器福建人宣德庚戌进士第二）　　谢琏（见前）　　杜宁（见前）
　　林文（见前终学士）　　赵恢（汝洪福建连江人宣德癸丑进士第二）
　　锺复（宏彰江西永丰人宣德癸丑进士第三）　　萧镃（见前）
　　萨琦（廷珪福建闽人宣德庚戌庶吉士终礼部侍郎兼少詹事）　　吴节（见前）
　　赖世隆（德受福建清流人宣德庚戌庶吉士）　　徐珵（见前）　　陈文（见前）
　　林补（仲辅浙江永嘉人宣德癸丑庶吉士）　　刘定之（见前）　　倪谦（见前）
　　杨鼎（宗器陜西咸宁人正统己未进士第二终戸部尚书）　　吕原（见前）
　　黄谏（见前）　　周洪谟（见前）　　刘俊（世英陜西宝鸡人正统乙丑进士第三）
　　陈鉴（见前）　　岳正　　万安　　李奉
　　刘吉　　刘珝　　刘升　　王■〈亻与〉
　　吴汇　　周舆　　戚澜　　刘宣
　　杨守陈　　王献　　童縁　　徐溥
　　徐辖　　丘浚　　彭华　　尹直
　　牛纶　　赵昂　　徐琼　　陈秉中
　　李永通　　郑环　　张元祯　　汪谐
　　刘健　　吴釴　　罗璟　　李东阳
　　倪岳　　焦芳　　陈音　　谢铎
　　程敏政　　陆简　　林潮　　章懋
　　宋应奎　　黄孔昭　　李杰　　商良臣
　　丁溥　　董越　　费誾　　尹龙
　　乔维翰　　王臣　　刘震　　李仁杰
　　刘戬　　王鏊　　杨守址　　曾追
　　梁储　　张澯　　杨杰　　敖山
　　刘忠　　于材　　徐鹏　　邓焲
　　江澜　　马廷用　　黄珣　　张天瑞
　　白钺　　王敇　　刘春　　涂瑞
　　程楷　　蒋冕　　黄穆　　傅珪
　　华峦　　吴俨　　苏葵　　罗玘
　　刘存业　　靳贵　　徐穆　　罗钦顺
　　顾清　　沈焘　　吴一鹏　　汪俊
　　周玉　　黄澜　　王瓒　　陈澜
　　濮韶　　陈霁　　叶德　　贾咏
　　丰熙　　刘龙　　孙清　　李廷相
　　鲁铎　　温仁和　　李时　　滕霄
　　何瑭　　毕济川　　董玘　　谢丕
　　崔铣　　严嵩　　湛若水　　陆深
　　翟銮　　徐缙　　景旸　　戴大宾
　　潘辰　　许赞　　邵锐　　黄芳
　　刘仁　　余本　　邹守益　　许成名
　　刘栋　　张璧　　应良　　尹襄
　　刘朴　　费宷　　张潮　　王思
　　孙承恩　　刘泉　　林文俊　　孙绍
　　黄初　　蔡昻　　伦以叙　　崔桐
　　汪佃　　余承勋　　黄易　　江晖
　　刘世盛　　叶桂章　　叶式　　马汝骥
　　王三锡　　陈沂　　邝灏　　陆釴
　　费懋中　　孙元　　廖道南　　江汝璧
　　童承叙　　黄佐　　王相　　王同祖
　　王用宾
　　检讨（国子监丞等官及王府长史互兼者俱不书）
　　吴伯宗　　茹太素（洪武中任终戸部尚书）　　周焕奎
　　高孟文　　吴文　　蔡福南
　　宋琮（江西吉水人洪武丁丑进士）　　陈成
　　陈惟善（浙江山阴人洪武甲戌进士行升礼部郎中）　　胡俨
　　金幼孜（见前）　　邹缉（见前）　　王偁（见前）　　王洪（见前）
　　陈继（见前）　　王汝玉（见前以修书降翰林典籍）　　沈度（见前）
　　廖敬先（由训导永乐中任）　　萧引高（江西吉水人永乐中任）
　　王延龄（见前）　　张伯颖　　王雅（见前）
　　杨翥（仲举直隶吴县人荐举洪熙初任终礼部尚书）　　余学夔（见前）
　　刘永清　　蒋骥（由行人升见前）　　钱习礼　　陈璲
　　许彬　　周翰　　连智　　刘宗平
　　解荣　　潘畿　　苏伯厚　　陈用
　　刘麟应　　黄寿生（行人福建莆田人辛夘庶吉士）　　胡让
　　王■〈禾资〉（直之子尝掌南京院事）　　胡穜　　康政（中振终提学佥事）
　　马信　　周贵　　王玉　　王振（更名珣）
　　姜洪（见前）　　李绍（见前）　　何瑄（孟奂四川人）　　邢让（见前）
　　李本（见前）　　张业（振烈）　　江朝宗（见前）　　耿裕（见前）
　　马升（成化初孔目升仍掌孔目事）　　周经　　郑纪
　　张頥　　傅瀚　　张泰　　吴希贤
　　庄■〈日上永下〉　　陈献章　　李昊　　刘机
　　张芮　　杨廷和　　杨时畅　　李逊学
　　石珤　　毛纪　　薛格　　汪伟
　　王九思　　刘瑞　　周祯　　郑端明
　　段旻　　穆孔晖　　孙绍先　　易舒诰
　　张邦奇　　许诰　　焦黄中　　胡缵宗
　　金皋　　吴惠　　郭维藩　　王元正
　　陈寰　　张衍庆　　边宪　　张星
　　萧与成　　林时　　季方　　汤惟学
　　席春　　刘夔

　　首领官题名

　　孔目
　　沈寅　　杜谦　　刘斆　　李万华
　　宋敏　　马升　　赵鸣鳯　　张宪

　　南京掌院题名

　　胡俨（永乐十四年以侍讲兼国子祭酒掌院事）　　陈全（永乐十八年以侍讲与编修张伯颖留署始）
　　张伯颖（见上）　　马铎（永乐中以修撰掌院事）
　　陈用（宣德中以侍讲署院正统七年卒）　　周叙（正统十一年任南京侍读学士景泰二年卒）
　　邢寛（景泰三年任南京侍读学士五年卒）　　王■〈禾资〉（以南京检讨兼国子监丞代邢寛署院六年卒）
　　周洪谟（天顺二年以侍讲改南京侍读八年升侍读学士）
　　王■〈亻与〉（成化二年任南京学士三年丁母忧去）　　陈秉中（成化四年任南京侍读九年丁母忧去）
　　钱溥（成化九年自闲住起用为南京学士后升）　　徐琼（成化中任南京侍读学士六年引疾去）
　　吴希贤（成化二十三年任南京侍读学士弘治二年卒）
　　张元祯（弘治四年任南京侍读学士八年引疾去）
　　曾彦（弘治七年任南京侍读学士食正五品俸十年致仕）
　　马廷用（弘治十年任南京侍读学士十五年升）
　　吴俨（弘治十五年任南京侍读学士正德元年以纂修改本院）
　　石珤（正德元年任南京侍读学士四年升）
　　丰熙（正德四年以右谕徳掌院事正德十六年以纂修改北）
　　严嵩（正德十六年以侍读掌院事）

　　翰林院官入阁题名

　　解缙（由侍读入阁办事）　　胡广（侍讲）　　杨荣（修撰）
　　杨士奇（编修）　　金幼孜（检讨）　　胡俨（检讨）　　（以上七人俱洪武三十五年九月任）
　　杨溥（太常卿兼学士洪熙元年闰七月任）
　　陈循（戸部侍郎兼学士正统十一年二月任）　　高谷（侍讲学士）　　马愉（侍讲学士）
　　苖衷（侍读）　　曹鼐（侍讲）　　（以上四人俱正统十一年任）
　　商辂（编修正统十四年任）　　彭时（编修正统十四年任）
　　江渊（戸部侍郎兼学士景泰元年任）　　王一宁（礼部侍郎兼学士景泰元年任）
　　萧镃（国子祭酒兼学士景泰元年任）
　　王文（景泰元年十月内太子少保兼都察院左都御史入阁办事四月二日始升太子太保吏部尚书兼学士）
　　徐有贞（天顺元年正月由都察院左副都御史兼学士入阁叅预机务有贞本名珵由侍讲升）
　　薛瑄（天顺元年正月由礼部侍郎兼学士任）　　李贤（天顺元年三月由吏部侍郎兼学士任）
　　吕原（通政司叅议兼侍讲天顺元年六月任）　　岳正（修撰天顺元年六月任）
　　彭时（太常少卿兼侍读天顺元年九月再任）
　　刘定之（太常少卿兼侍讲学士天顺二年十二月任）

　　翰林记卷十七

　　●钦定四库全书

　　翰林记卷十八

　　（明）黄佐　撰

　　大学士题名

　　华盖殿
　　刘仲质（由礼部尚书洪武十五年十一月任）
　　杨士竒（永乐二十二年八月由左春坊大学士升礼部左侍郎兼任）
　　张英（子玉直隶邢台人贡士宣德元年以礼部尚书任）
　　陈循（景泰七年五月以少保兼太子太傅户部尚书兼任）
　　徐有贞（天顺元年三月丙子尚书武功伯兼任）
　　李贤　　万安　　刘吉　　刘健
　　李东阳　　杨廷和　　梁储
　　谨身殿
　　杨荣（永乐二十二年九月丁酉以太子少傅兼任）
　　陈山（子高福建沙县人教官宣德二年以戸部尚书任）
　　高谷（景泰七年五月以少保兼太子太傅工部尚书任）
　　王文（景泰七年五月以少保吏部尚书兼任）
　　万安　　商辂（成化十三年四月以太子太保吏部尚书兼任）
　　刘珝　　刘吉　　徐溥　　刘健
　　李东阳　　焦芳　　杨廷和　　梁储
　　蒋冕
　　文华殿
　　全思诚（希贤直隶华亭人儒士洪武十五年兼春坊中允）
　　权谨（徐州人孝子洪熙元年任寻改通政司右叅议）
　　武英殿
　　吴伯宗（洪武十五年由检讨任）　　黄淮（永乐二十二年八月以通政司任）
　　金幼孜（永乐二十二年九月以太子少保兼任）
　　杨溥（正统三年四月以少保兼任）　　徐溥　　刘健
　　丘浚（弘治七年升少保兼任）　　谢迁　　王鏊
　　刘忠　　梁储　　费宏　　杨一清
　　靳贵　　毛纪
　　文渊阁
　　宋讷（洪武十五年十一月由大学士改任）　　朱善（洪武十八年二月由待诏升任）
　　胡广（永乐十四年四月乙亥由学士改任）　　杨荣（永乐十八年闰正月丙子任兼本院学士）
　　金幼孜　　陈循（景泰元年十一月以太子太保兵部尚书兼任）
　　商辂（成化十一年四月以戸部尚书兼任）　　刘珝　　徐溥
　　刘吉　　刘健　　丘浚　　李东阳
　　谢迁　　杨廷和　　靳贵　　蒋冕
　　袁宗皋
　　东阁
　　吴沈（洪武十五年十一月由典籍升）　　王文（景泰四年以少保吏部尚书兼任）
　　高榖（景泰元年十一月以太子少保工部尚书兼任）　　谢迁

　　詹事府题名

　　詹事
　　唐铎（直隶鳯阳人洪武中以太子太保兵部尚书兼）
　　辛彦德（由左佥都御史洪武二十九年六月升任）
　　任亨泰（见前洪武中任）　　金忠（浙江鄞人燕府长史永乐中以兵部尚书任）
　　蹇义（宜之四川巴人洪武乙丑进士永乐中以吏部尚书兼任）
　　向宝（江西进贤人洪武乙丑进士洪熙元年以右都御史任）
　　黄福（如锡山东昌邑人永乐中以户部尚书任）　　习嘉言　　陈文
　　彭华（成化十七年任寻兼学士）　　费誾
　　少詹事
　　李文吉　　赵毅（河南汝阳人儒士永乐中以兵部右侍郎任）
　　墨麟（永乐初以兵部右侍郎任）　　任亨泰
　　祝春　　郭敦（山东堂邑人贡士永乐中以吏部侍郎兼任）
　　俞士吉（浙江寜波人永乐中以刑部侍郎任）　　郭琎（直隶新安人永乐中以吏部侍郎任）
　　王英（宣德初兼侍读学士任）　　王直（宣德初兼侍读学士任）
　　曾棨（宣德初兼侍读学士任）　　邹济（浙江余姚人由训导任）
　　吴中（山东武城人宣德中以工部尚书兼）　　萨琦（正统末以礼部侍郎兼）
　　柯潜（兼学士）　　万安　　李泰（兼侍讲学士）　　徐溥（兼侍讲学士）
　　王献（兼学士）　　彭华　　黎淳　　费誾
　　汪谐（弘治初兼侍讲学士）　　陆简（兼侍讲学士）　　张升
　　吴寛　　谢迁　　王鏊　　周诒
　　府丞
　　楚樟（山东朝城人洪武中由明经）　　杜泽（山东沂水人由训导洪武中任吏部尚书）
　　朱原贞　　陆中善　　周孟简
　　黄宗载（江西丰城人进士永乐中以吏部侍郎兼）
　　李龄（景龄广东潮阳人贡士由学士正统末升任）
　　杨守　　陈李侃　　（以上惟録事主簿通事舍人不可考姑阙之以俟知者）

　　春坊题名

　　左春坊大学士
　　董伦　　李至刚（名铜以字行浙江宁海人明经永乐初礼部尚书任）
　　杨士奇　　胡广　　曾棨　　商辂
　　杨廷和
　　右春坊大学士
　　解缙（永乐）　　李至刚（左春坊大学士兼）　　黄淮
　　王英　　刘俨（兼侍讲景泰三年任）　　吕原
　　左春坊左庶子
　　刘靖　　郑济　　黄淮（永乐初兼侍读任）
　　邹缉　　周述　　邹济（永乐九年由吏部郎中）
　　陈山（永乐中举人由教官迁吏科给事中洪熙元年任）　　童縁
　　王■〈亻与〉（成化初兼侍讲）　　徐溥　　黎淳　　李东阳
　　刘健　　张升　　吴寛　　谢迁
　　毛澄
　　右春坊右庶子
　　关贤　　王■〈勤上灬下〉　　胡广（永乐初任兼侍读）　　杨荣
　　王直　　李绍（景秦中任兼侍讲）　　周旋　　刘定之
　　童縁　　刘宣　　陆简　　董越
　　左春坊左谕德
　　秦墉　　卢尔德明　　赵肃
　　赵瑁（河南宜阳人儒士洪武中由知府任吏部尚书）　　胡俨
　　杨士竒　　周述　　王献（兼修撰成化五年任）
　　谢一夔　　黎淳　　李旻　　曾彦
　　杨守址　　刘春　　费宏　　毛纪
　　傅珪　　温仁和　　顾鼎臣　　董玘
　　右春坊右谕德
　　张昌　　何显（周直隶内黄人洪武中任）　　杨荣
　　金幼孜　　赵琬　　黎恬（潜晖江西清江人进士知府正统中任）
　　林志（兼侍读宣德中任）　　童縁　　刘宣
　　刘健　　汪谐　　傅瀚　　刘戬
　　王鏊　　王华　　蒋冕　　毛澄
　　伦文叙　　丰熙　　赵永　　李时
　　左春坊左中允
　　全思诚　　徐永达　　吴嘉靖（永乐中新淦学训导任）
　　于敬（永乐七年任）　　李贤（永乐七年任）　　张宗琏（重器江西吉水人甲申庻吉士洪熈元年任）
　　尹昌隆　　周干　　林长懋
　　孔谔（宣圣五十七代孙永乐七年由举人乙榜第一）　　王恺（永乐初由知县升）
　　高寿（永乐中由寜州学正升）　　蒋礼　　杨鼎
　　倪谦　　周经　　孙贤　　吴俨
　　杨廷和　　傅珪　　贾咏
　　右春坊右中允
　　金幼孜　　李贯（永乐初任兼修撰）　　王英
　　刘子春　　韩守益　　黄宗义　　朱孔旸
　　裴琏（汝器湖广监利人监生任御史永乐九年升任）
　　吴均（永乐中由中书舍人升任）　　黄琮（永乐九年由北京国子监助教升任）
　　仪智（山东高密人教官永乐初以右通政兼终礼部左侍郎）
　　赵文（永乐九年由岳州府学教授升任）　　戴纶
　　吕原（兼侍讲景泰三年任）　　刘珝
　　柯潜（兼修撰景泰三年任）　　景旸
　　左春坊左赞善
　　门克新（陜西秦州人儒士洪武中任终礼部尚书）
　　凌汉　　谢三吾　　冯叡
　　许思温（永乐初以吏部左侍郎兼）　　陈仲完（见前仍兼编修）
　　梁敬　　徐善述（好古天台人由教官升博士永乐中任）
　　王汝玉（永乐七年兼编修）　　牛纶　　周汝谟
　　刘俊　　张元祯　　张升　　费宏
　　右春坊右赞善
　　王俊华　　冯冕（河南孟县人儒士洪武中任终刑部尚书）
　　李继鼎（顺天大兴人监生永乐初以礼部郎中兼任）
　　陈济（直隶武进人儒士永乐初任）　　王汝玉（永乐任兼检讨）
　　梁潜（永乐五年以修撰兼）　　钱溥　　杨时畅
　　左春坊左司直郎
　　魏德寿（洪武中任）　　汪仲鲁（直隶休宁人儒士洪武初任）
　　徐善述（永乐中任）　　王子沂　　金实
　　王沦（永乐七年由庶吉士任） 　　许胜（永乐九年由御史升）
　　蒋骥　　高谷　　万安　　李恭
　　右春坊右司直郎
　　曾恕　　王文贵（四川中江人洪武中进士任终太仆右少卿）
　　晁铸（景范河南郾城人由助教永乐初任八年以年八十致仕）　　王邦彦
　　刘端（升大理寺丞）　　林聪（季聪福建宁德人进士由都给事成化初升）
　　左春坊左清纪郎
　　宋宾（河南洛阳人大学士洪武中任终右布政使）
　　杨正（永乐初由刑部司务升）
　　右春坊右清纪郎
　　黄恭德（江西瑞州人贡士洪武中任终吴王府审理正）
　　杨斌（永乐初由国子博士升）
　　左春坊左司谏
　　袁实　　郭济　　刘允恭　　张輗
　　周冕　　程禧　　黄贯
　　右春坊右司谏
　　顾道　　张伯原　　张详　　梁良

　　司经局题名

　　洗马
　　詹绂（同之孙洪武中任）　　杨溥（永乐初任仍兼编修）
　　姚友直　　芮善　　蔺从善　　柯潜（景泰中任兼修撰）
　　李绍（景泰中任兼修撰）　　刘定之　　司马愉　　杨守陈
　　江朝宗　　罗璟　　梁储　　杨杰
　　滕霄
　　校书
　　吴牧（永乐初由户科给事中兼）杜泽　　梁储
　　刘真　　徐溥　　丘浚　　傅瀚
　　吴俨　　靳贵
　　正字
　　桂彦良（名偁以字行慈溪人儒士洪武初任终长史）　　魏德寿（洪武中任）
　　林文（儒士洪武十二年试职）　　江秉心
　　梁质（永乐初由吏科给事中兼）　　金问　　王雅
　　刘钺　　赵昻　　谢宇　　周文通
　　刘棨

　　题名杂志

　　翰林院学士承旨
　　宋濓　　詹同　　乐韶鳯
　　翰林院直学士
　　范常（直隶滁州人荐举洪武十一年任）　　陈桱（子桱浙江人）
　　翰林院待制
　　王祎（见前洪武初任）　　张羽（来仪浙江乌程人荐举洪武初任终太常寺丞）
　　黄哲（庸之广东南海人荐举洪武初典籖升任）　　吴沈　　王僎
　　秦裕伯
　　翰林院应奉
　　赵震　　殷哲（山东胶州人贡士洪武中任终中书左丞）
　　郭传　　唐肃（处敬浙江山阴人儒士洪武中任）
　　翰林院典簿
　　瞿庄　　邹孟逵
　　太子赞善大夫
　　宋濓　　孟益　　李希颜（河南陜县人）
　　章溢（三益浙江龙泉人洪武初以御史中丞兼任）

　　庶吉士题名（按洪武乙丑庻吉士陈湛等）

　　永乐甲申科（凡六千人在本院读书其选在文渊阁进学者同首甲曽棨等凡二十八人后増周忱为二十九人云）
　　杨相　　王直　　王训（浙江开化人刑部主事终礼部）
　　彭汝器　　余学夔　　童朴　　刘子钦
　　卢翰（邦臣江西星子人刑部主事）　　熊直（江西丰城人）　　王道
　　罗汝敬　　沈升（浙江宁海人刑部主事）　　柴广敬
　　王英　　全鼎　　杨流（江西吉安人终刑部主事）
　　段民（时举直隶武进人刑部主事终戸部右侍郎）　　洪顺（刑部主事）
　　杨勉（宗朂应天江宁人刑部主事终刑部右侍郎）　　吾绅
　　章敞（尚文浙江会稽人刑部主事终礼部左侍郎）
　　李时勉　　倪维哲（福建晋江人刑部主事终郎中）　　陈敬宗
　　袁添禄（湖广衡山人）　　（已上应二十八宿之数）
　　周忱（恂如江西吉水人刑部主事终工部尚书）　　萧省身（江西泰和人终左布政使）
　　林正　　李昌祺（名祺以字行江西泰和人礼部郎中终左布政使）
　　江鐡（福建建安人御史终叅政）　　杜钦　　王升
　　黄惟正　　郎庆　　徐安　　郑兰
　　徐听聪　　罗亨信　　田忠　　周玉
　　张宗琏（重器江西吉水人刑部主事迁中允升大理寺丞）　　李贞
　　张侗　　独孤乐善　　萧寛（江西吉水人兵部主事终左布政使）
　　孙子良（浙江海宁人兵部郎中终左叅政）　　洽顺　　魏暹
　　喻则成　　白瑜　　（自萧省身以下俱系不与文渊阁数）
　　永乐丙戌科（十三人）
　　江殷　　胡启先　　张叔豫　　孙迪
　　李岳润　　陈孟洁　　郑复言　　张文选
　　萧福　　曽春龄　　曹闾　　卢永
　　黄献
　　永乐辛夘科
　　杨慈　　钱习礼　　陈遂　　陈用
　　王源　　黄寿生　　刘永清　　丁浚
　　马信　　李衡（直隶当涂人授主事终工部右侍郎）
　　永乐甲辰科
　　方复　　成敬　　王道　　方懋德
　　永乐乙未科
　　王翱（九皋直隶盐山人大理寺正终吏部尚书）　　高榖　　许彬
　　陈镛（礼部主事）　　曹义　　张益　　连智
　　刘应麟　　黄瓛　　宋魁　　宋琰
　　郑雍言　　周贵
　　永乐戊戌科
　　周叙　　杨珙　　陈询　　习嘉言
　　尹鳯岐　　董璘　　莫绍贤　　黄宗载
　　周懋昭　　罗坤泰
　　宣德丁未科
　　萧镃
　　宣德庚戌科
　　萨琦　　吴节　　王振（更名询）　　王玉
　　赖世隆　　逯端　　董镛（钱塘人永丰知县）
　　江渊　　李棠　　方熙　　郑建
　　尹昌　　刘实
　　宣德癸丑科（三科共二十八人在文渊阁进学）
　　徐珵（更名有贞）　　姜洪　　何宣　　李绍
　　刘益　　叶元桂（浙江永嘉人知县）　　林补
　　正统丙辰科（是科几十四人在外公署读书后令部试政）
　　王鉴（钦正江西）　　雷复（景阳湖广人）　　刘钺　　伊侃
　　赵象
　　正统戊辰科（是科凡二十人在外公署读书）
　　万安　　刘吉　　刘珝　　李本
　　李泰　　邢让　　王恕（宗贯陜西三原人大理寺评事终吏部尚书）
　　尹旻（同仁山东歴城人给事中终吏部尚书）　　孙昱（廷昭山东人）
　　景泰辛未科（二十五人首甲柯潜等同进学于东阁）
　　吴汇　　周舆　　戚澜　　童縁
　　王献　　刘宣　　杨守陈　　张业
　　江朝宗　　刘清（亷夫主事终兵部侍郎）
　　景泰甲戌科（十八人在馆修寰宇通志）
　　丘浚　　夏时　　耿裕　　孟勲
　　彭华　　刘釪（伏和江西人）　　吴祯　　严淦
　　尹直　　金绅（缙卿）　　冯定　　寗珍
　　何琮　　陈政（宣之番禺人御史终云南副使）　　陈龙（元亮）
　　牛纶　　黄甄　　王寛
　　天顺庚辰科（十五人此后俱在公署读书）
　　刘健　　张元祯　　周经　　汪谐
　　杨英（希正福建建安人）　　郑纪　　王范
　　张熙
　　天顺甲申科
　　李东阳　　谢铎　　傅瀚　　陈音
　　张泰　　倪岳　　焦芳　　吴希贤
　　郭玺（文瑞）　　刘大夏（时雍湖广华容人主事终兵部尚书）　　张逵
　　张敷华（公实江西人）　　计礼（汝和江西人主事）
　　刘淳（尚质四川巴人中书舍人吏部员外郎）
　　成化丙戌科（二十四久）
　　林瀚　　章懋　　黄仲昭　　李杰
　　商廷臣　　庄■〈日上永下〉　　石淮　　王俊世英（福建人）
　　陈晟（美宣南海人主事终知府）　　毕瑜（廷珍）　　章溢（元孟）
　　宋应奎
　　成化己丑科（十五人）
　　费誾　　陈斌（德章广东顺德人御史）　　尹龙
　　王臣　　乔维新　　方珪　　李介
　　冯兰（佩之）
　　成化戊戌科
　　梁储　　邓焲　　刘忠　　敖山
　　刘机　　杨杰　　江澜　　武卫
　　马廷用　　张澯　　杨时畅　　于材
　　徐鹏　　张芮　　杨廷和　　李经
　　陈璚　　陈邦
　　成化丁未科（三十人）
　　程楷　　华峦　　蒋冕　　傅珪
　　罗玘　　苏葵　　黄穆　　吴俨
　　李逊学　　石珤　　毛纪　　欧阳鹏
　　李充嗣　　刘丙　　郑照　　李汉
　　杨亷　　邹智　　任仪　　万宏璧
　　方逵　　伍符　　李文祥　　阎价
　　弘治癸丑科（二十人）
　　顾清　　周玉　　沈焘　　吴一鹏
　　汪俊　　黄澜　　薛格　　吴蕣
　　杨升　　萧柯　　陈玉　　王崇文
　　王缜（文质广东东莞人给事中终南京戸部尚书）　　许天锡（启衷福建人）
　　曹镤（良金）　　汪获麟
　　弘治丙辰科（二十人）
　　顾潜　　濮韶　　杨禠　　陈鳯梧
　　贾咏　　汪伟　　陈琳（玉畴福建莆田人）
　　刘瑞　　王九思　　陈霁　　叶徳
　　张绍龄（寿卿广东番禺人）　　王崇献
　　华■〈日上永下〉（文光直隶无锡人给事中终左布政使）　　陈谘　　陶谐
　　徐春　　陈旸
　　弘治壬戌科（二十人）
　　胡煜　　鲁铎　　赵永　　毕济川
　　何瑭　　温仁和　　李时　　滕霁
　　潘希曽（仲鲁浙江人给事中终右都御史）　　王萱　　李贯
　　薛金　　盛端明　　周祯　　王廷相
　　朱衮　　吉时　　张禬　　顾晔
　　李元吉
　　弘治（乙丑科三十人）
　　崔铣　　严嵩　　湛若水　　陆深
　　徐缙　　翟銮　　蔡潮　　高浚
　　林文迪　　傅元　　邵天和　　穆孔晖
　　叚炅　　安邦　　易舒诰　　胡铎
　　孙绍先　　张邦奇　　方献科　　黄如金
　　闵楷　　马卿　　李艾　　安盘
　　赵中道　　倪宗正　　张九叙　　王韦
　　刘寓生　　蔡天佑
　　正德辛未科（三十三人）
　　许成名　　尹襄　　张潮　　刘朴
　　孙承恩　　刘栋　　刘泉　　王思
　　应良　　张璧　　吴惠　　费寀
　　张衍庆　　林文俊　　孙绍祖　　王元正
　　金皋　　陈寰　　张鳌山　　许复礼
　　田荆　　郭维藩　　刘夔　　洗尚文
　　戴颙　　刘成德　　黄臣　　俞敦
　　张翀　　王道　　徐之鸾　　边寭
　　祝续
　　正德丁丑科（三十四人）
　　汪佃　　余承勋　　汪应轸　　黄易
　　江晖　　王廷陈　　史道　　刘世盛
　　陈沂　　曹懐　　马汝骥　　汪思
　　叶式　　郑自璧　　邝灏　　季芳
　　史于光　　阎闳　　刘世扬　　王邦瑞
　　席春　　叶桂章　　王三锡　　汤惟学
　　张星　　曹嘉　　廖哻　　许宗鲁
　　刘穆　　杨士云　　萧与成　　黎贯
　　林时　　储昱
　　正德辛巳科（二十四人）
　　廖道南　　江汝璧　　詹泮　　郑一鹏
　　童承叙　　黄佐　　杜桐　　伦以谅
　　王相　　王同祖　　张衮　　葛鸿
　　张治　　王用宾　　张逵　　赵廷瑞
　　李佶　　吴文之　　陈讲　　李黙
　　卢焕　　丁汝夔　　董仲言　　李春芳

　　翰林记卷十八

　　●钦定四库全书

　　翰林记卷十九

　　（明）黄佐 撰

　　学士荣选

　　丘浚曰宋人有言宰相有责任之忧神仙乏爵位之宠既都荣显又享清闲惟学士然也学士之职在前代为荣选然所掌者大封拜大诏令大制作之外下至于青词斋文口宣致语之类无大关系者皆俾为之殆无虚日荣则荣矣然谓之清闲则恐未也较之他曹局稍为优尔我朝之制制诰诏敕之外编纂讲读之余一切屏去浮文凡前所谓祷祈宴会之事恒希有焉其职务尤为清闲也若南京则诸司留务比旧为简而翰林殆甚焉又曰太宗始简儒臣入内阁司王言遂预几宻故事非负宿望通经术有文艺者弗得与列圣相承率用翰林儒臣为之其选至严也一时台省巨僚虽有竒才异能亦皆安然逊避不敢萌毫髪觊觎意近世乃有以攀援来自他途者于馆阁故事多有所更革葢学士之选至永乐以后责任重矣浚常与杨守陈诸人赋学士四荣诗谓经筵进讲史局修书殿试读卷礼闱主试也然人臣之义以尽职为荣以宠光为馆阁故事惟宣徳以前为可遵法然至今有未能复者率旧章以成徳业不能无厚望于新政也

　　储养人才

　　刘俨曰士莫先于涵养涵养久则徳性坚定知虑精纯言行操履正大笃实出而居大位任大事岂惟不动心哉且有执而不失也今之涵养于官莫如翰林所闻者圣贤之言所习者圣贤之行于凡钱谷簿书之事机械变诈之巧一无所动于中而其养纯矣故前后自翰林出者率非寻常可及葢当因俨是言而求国朝建设本院之初意矣官无定员凡以储英俊也职无专掌凡以求通儒也置之中秘凡以广器识也列之近侍凡以资薫陶也然必已徳既修而后上徳可成如徒曰文艺而已矣则所以辅导者先无其本而何以为任大负重之地哉故前辈官是院者上体朝廷造就储用之意以涵养徳器变化气质为先茍以交结趋走为圆机视圣贤学术为长物而事业不能少自见则虽谓之冗员可也

　　前辈学行

　　前辈学行世皆称学士薛瑄为馆阁杰然者瑄以复性为教尝曰格物只是格个性吾于日用之间必体察之何事是仁之发见何事是义之发见至于万物各具一理万物同出一原是贯通处也每以圣贤为师随其所寓图书箴规一言一动于理稍有遗失便觉身心不安取与必揆诸义一毫不茍于富贵利达泊如也然刘定之则病其无著述谓其直躬慕古谈道淑徒然与朱子诸徒相并若黄直卿辅广之亲承微言金履祥许谦之推衍诸说尚未知何如也今瑄有所著读书録行于世亦可以见其躬行之大畧矣近世士论又推祭酒章懋葢皆学有所得者后进之士所当师也

　　前辈风节

　　洪武五年正月待制王祎使云南六月达其境已故元梁王不屈六年十二月遇害洪武壬午内难平礼部侍中黄观修撰王叔英皆死之观由修撰升者有司请戮上曰彼食其禄自尽其心尔皆置不问正统间上恭俭与民休息第蔽于权幸政务乖张灾异数见侍讲刘球上疏言事太监王振假他事下之狱遂罹极刑此皆遇变故者洪熈中侍读李时勉言事累被棰不死繋之狱宣徳元年冬驾幸万岁山召问以激怒先帝之由询至再四乃诵言之至第六事少止上曰事尚有何以不言对曰天威严重臣不能悉记其详上微笑曰是第难言耳汝有谏稿在否对曰已焚矣遂得宥仍授侍读稍迁侍读学士上一日怀金钱至史馆撒之于地令诸臣拾取时勉独正立上呼至前以袖中余钱赐之其风节始终不渝如此后遂袭为故事正统景泰中踵行之侍讲髙榖年老拥肿不能俯拾同列代拾与之上望见以为笑英宗复辟闻时勉事觉其非礼乃罢不行世以是益贤时勉云天顺初编修杨守陈被旨授徒内侍监辞不许后所教中人已多贵幸凡预教者率因之以进独守陈泊然无少藉有欲出力援之则谢曰我嫠妇也抱节三十年矣乃垂老而改志邪缙绅徃徃傅诵其言葢授徒内侍监始自陈山张瑛后有检讨钱溥遂以为例溥累迁侍讲学士以漏泄禁中语谪知县云后竟有援之以起者官至南京吏部尚书而守陈竟不大显学士吕原在内阁忠国公石亨与宦者吉祥用事每相视輙曰吾辈行当为先生易绯屡言之原自若也修撰岳正与原共列吉祥罪状于上未发亨等觉之乃共摘正与原所草承天门诏语以激上怒上御便殿召近臣厉声曰正欺罔敢尔原素谨厚乃助之何也既退人危之原曰死生天也惧何为正谪去原得免然官竟不迁而卒是时朝士多附亨等庶子童縁不徃世以是称之成化中司礼监太监黄赐母死省寺监院无弗吊祭翰林独未之诣一日侍讲徐琼言于众曰时且如此独得不徃乎众或应或黙侍讲陈音奋然怒作而言曰堂堂翰林相率而拜内臣之门天下其谓何斯文其谓何词气愤激声泪俱下于是言者大沮事遂已汪直之在西厂也气熖烜赫出没如鬼神一日有校士突入兵部郎中杨仕伟家收缚仕伟拷掠及其妻属众莫敢闯音其邻也登墉呵之曰尔何人敢尔不畏国法其人曰尔何人敢尔不畏西厂曰尔欲知我乎翰林侍讲陈音也闻者为之缩颈刘瑾煽虐时诸翰林多不为之屈掌院者久不迁时有一青学之謡已而焦芳辈比瑾加挤排于是官尊者左迁南京讲读而下皆外补一时气节殷殷有闻者最多不能悉记云

　　显晦有时

　　可斋杂记云天顺元年徐李被黜负权宠者语人曰我欲荐彭时入阁因未与相识故未果其人传言曰可徃一见之彼必喜予对曰素不惯徃见人有相爱者曰今人持重赂求见且不可得子徒手一见何伤予曰承厚爱然决不能徃去年当诸公合谋时有边司歴者三次来家邀予避不敢见萧郎中聪又谓予曰彼是有力者使来进用之机在此今不见后将有悔予曰我本无他望何悔之有及入内阁之命下始知显晦自有时决非人谋所能与也时之自记如此所谓持重赂者当时士风葢可想见

　　祸福有命

　　洪武壬午内难平翰林尹昌隆名在奸党见太宗叩首曰臣尝上书建文谓宜避位上得其藁释之后坐事下狱死太宗一日于宫中持建文时羣臣所上封事千余通览一二有干犯者命侍读解缙等编阅关系军马钱粮数目则留余干犯者悉焚之既而从容问缙等曰尔等宜皆有之众稽首未对修撰李贯进曰臣实无之上曰尔以独无为美耶食其禄思任其事当国家危急之际在近侍独无一言可乎朕非恶夫尽心于建文者但恶导诱建文坏祖法乱政纪耳尔等前日事彼则忠于彼今日事朕则忠于朕正不必曲自遮蔽也后贯亦以罪死呜呼贯与昌隆之死视黄观王叔英之死果何如也祸福之来非人所能趋避者君子亦惟行义以顺命而已

　　同寮交谊

　　华盛云正统间名臣称三杨二王文贞为西杨文敏为东杨葢以姓同因居第以别之文贞因出江西而文定郡望每书南既乃因以南杨号文定焉东王则抑庵西王则泉坡葢亦然也文贞文定最交厚尝曰交之久知之深者余两人庶几可无愧也文定撰文贞神道碑则曰溥自出仕与公交游在馆阁议事彼此不能无可否退而欢如也抑庵自内阁为礼部侍郎出文贞意文敏葢尝甚惜之然抑庵为文贞作本传极其称扬又曰山东叅政孙子良与同年庶吉士杨相交游极厚相为主事坐谷府累卒子良惧不敢徃吊由是为东里杨公所薄右都御史耿九畴初以石氏事补外继而及其子检讨裕门外逻者犹纷纷未已裕治装间谢絶亲友非至亲亦无敢入门者而惟孙状元贤日一至焉裕以彼此无益谢之则曰谁无朋友噫此所以为状元也与又曰刘詹事铉居家忽报云髙先生使人来言有保荐矣刘不怡者终日曰尔自保荐何与我事髙世用亦为是邪葢髙与刘最厚以有旨即当入谢欲刘知之葢出无心而其言如此则其为人可知已观于此数事前辈同寮交谊皆可师法

　　师生执礼

　　座主之义自有科举以来有之盖凡出于其门者或登堂而拜或分屏而坐有不同于涂之人者既其甚也乃至于徇私忘公故宋之初尝革其弊盖亦矫枉而过直者国朝设科目士子礼座主如师所谓士伸于知己者亦礼当然也大学士杨溥乡试为首选时胡俨与文衡批所刋文曰立玉阶三寸地必能为董子之正言而不效公孙弘之阿曲人以俨为知人后俨为祭酒溥已在禁垣位益髙终身执门生礼俨亦不辞人两髙之

　　贻书规诫

　　洪武末侍讲方希直被召时修撰王叔英与之书畧曰天下之事固有行于古而亦可行于今者亦有行于古而难行于今者如夏时周冕之类此行于古而亦可行于今者也如井田封建之类可行于古而难行于今者也可行者行之则人之从之也易难行者而决行之则人之从之也难从之易则民乐其利从之难则民受其患此君子之用世所贵乎得时措之宜也意葢讽希直之泥古及希直用事颇宗周礼于是政事不能无更变或谓废北方学校以行井田实出希直叔英言益验正统初君臣之情遏隔不通静慈母后名号未正之类议者责有所归及至土木之变尚书王直在朝为元寮学士周叙贻书有曰吾吉安贤才辈出为世道重者叙于永乐宣徳间尝仰东里先生然迹其举措究其底里士大夫公论不能掩也今日处大事济大艰在于用君子逺小人而已葢小人易进难退君子未有不为所挤者今某公某公皆君子也同朝者宜倾竭倚注之其在逺在家者宜即日驲召以来之凡内外防微之政宜与三四君子因人所建白不动声色以渐处之可也得非谨始执要之一几邪葢三杨辅政之初一几也不深思熟虑身任其责惟阳敛阴施掩人耳目虽曰自保其实误国故致今岁七月祸此时先生与诸君子辅政之初又一几也宜鉴覆辙为宗社生灵永逺之谋开天下后世太平之治失今不图恐异日噬脐之悔莫及矣叙所谓逺谋葢即其建言谨微渐数事也后亦不能用景泰初奉迎上皇不如礼贻书责内阁者乃出一武弁陈循辈力主易储馆阁相视莫敢言呜呼受善言尽忠告信亦难事哉语曰臣能受谏则可以谏君矣此之谓也

　　门第

　　馆阁中门第最盛者曽鹤龄举进士第一其子蒙简举进士二甲第一蒙简子追举进士第二三世皆传胪大学士谢迁以解元及第第一丕亦以解元及第第三会试皆为魁伦文叙以会元及第第一子以训亦以会元及第第二其科目尤显洪武中唐肃子愚士永乐中仪智子铭裴琏子纶正统以后商辂子良臣倪谦子岳杨鼎子时畅父子皆官翰林今大学士杨廷和子慎为状元尤东阁郎君之仅见者兄弟官翰林者永乐中有王汝玉王琏周述周孟简及沈度沈粲天顺成化间杨守陈守址弘治正徳间则汪俊伟佃也今大学士费宏从弟宷从子懋中皆官翰林若大学士彭时彭华于编修琉为从子时以状元华以会元先后入阁世有大小彭之目虽为踈逺从兄弟然亦衣冠盛事云

　　文运

　　国初学士宋濓太史令刘基待制王祎皆以文章冠天下三人者浙产也同时者有胡翰苏伯衡张孟兼之属后进有方希直王叔英之属又皆浙产也濓子璲基子琏祎子绅亦皆能文章然皆不由科目丘浚曰国朝文运盛于江西开国之四年策士以文即得伦魁于金溪又十余年始定今制会试天下士褎然举首者分宜人也永乐甲申选庶吉士读书中秘以应二十八宿其中十二人出江西而官翰林者七人宣徳甲寅合丁未庚戍癸丑三科选之亦如甲申之数出江西者七人留翰林者四人奉勑教之者前则吉水解公大绅后则西昌王公行俭是又皆江西人也盖当时有翰林多吉安之謡首甲三人或纯出江西者凢数科间亦有连出福建者士论或以为杨士竒荣互相植党岂其然耶士竒尝曰宣徳五年春翰林进两朝实録赐宴赉既勑吏部进纂修以下官侍讲余学夔不竢吏部覆奏不谋于相知即入疏自陈老疾致仕上可之竟不加官而去士竒交学夔踰三十年同在京二十五六年其为人明经博古负直气侃侃遇事径发不肯茍有阿徇是时江西士风如此不特文运之盛而已目以植党葢私言也

　　文体三变

　　国初刘基宋濓在馆阁文字以韩栁欧苏为宗与方希直皆称名家永乐中杨士竒独宗欧阳修而气焰或不及一时翕然从之至于李东阳程敏政为盛成化中学士王鏊以左传体裁倡弘治末年修撰康海辈以先秦两汉倡稍有和者文体盖至是三变矣至于诗则名家者犹罕国初诗人生胜国乱离时无仕进路一意寄情于诗多有可观者如编修髙启盖庶几古作其后举业兴而诗道大废作者皆不得已应人之求岂特少天趣而学力亦不逮矣大学士李贤尝议欲场屋中添诗赋以求博雅之士正为此也弘治检讨陈献章庄■〈日上永下〉养髙山林以诗鸣谓之陈庄体为世所宗李东阳极力变之至正徳初有李梦阳何景明辈追迹汉魏世亦尚焉然东阳之论文精矣其言曰诗与文各有体而每病于不能相通夫文言之成章而诗又其成声者也文章之为用贵于纪述铺叙发挥而藻饰操纵开阖惟所欲为而必有一定之凖若诗歌咏叹流通动荡之用则存乎声而髙下长短之节亦截乎其不可乱虽律之与度未始不通而规其制则判而不合及乎考得失施劝戒用于天下则各有所宜而不可偏废古之六经易书春秋礼乐皆文也惟风雅颂则谓之诗今其为体固在也学者可以知所从事矣

　　例赠

　　本院官凡奉使给假侍亲养疾致事迁官贺寿暨之任南京馆阁中推一人相厚者为序余皆赋诗赠之谓之例赠尝闻詹事刘纮赋诗赠一同官之任南京有一尊倾罢雨萧萧客思离情总不消之句诗成恸哭不能语忠诚之发感动左右前辈相与情每由衷如此

　　应酬

　　学士宋濓文章名世荒夷朝贡者数问安否日本得潜溪集板刻国中髙句丽安南使者至购文集不啻拱璧权要及有力者茍非其人虽置金满槖求一字不肯与纵不得已与之亦不受其馈谢日本使奉勑请文以百金为献郄不受上以为问濓对曰天朝侍从之官而受小夷金非所以崇国体也上深然之解缙为学士求文与书者日辐凑率与之无倦色或言有不当与者笑曰雨露岂择地而施哉且人孰不可与进者二人性度不同如此胡广不喜序人家谱以多牵合不实也杨士竒平生所叙谱几五十余家自昔文人序谱莫盛于此然广自附胡铨之后世亦有讥之者矣李时勉在成均时松江士子新刋孙鼎诗义说成请序却之请之固则曰解经书自难为文六经已有传注学者自当力求此等书吾平生不喜以其专为进取计能怠学者求道之心故也吴讷集解小学书成苏人有求序于祭酒吴节者亦却之曰思庵予乡先生也其人达尊况予所述未能出其右吾何敢序也节乃时勉弟子也大学士丘浚文字雄浑壮丽四方求者沓至茍非其人虽以厚币请之终却不与故世谓浚有三不可及居宅至老不易读书至老不怠拒絶权贵至老不变是也其后程李辈诗文最显然性度大类解缙云

　　评隲

　　学士杨溥与修撰张益检讨王振善相见輙出所作就二人评有所改易即乐从溥亦善改人文字陈循当笔撰祭文溥欲有所易循忿然不平见于言色溥即已之正统九年春修国子监成溥奉勅撰御制碑文以重建太学为题具稿呈命范太监传示杨士竒时士竒己卧病乃作一篇以新建庙学为题封进溥不悦执用其题士竒具本论曰凡言重建谓己作之后又重作之庙学建自前元非国朝事今既悉撤而新之只当云新建其庙与学二事若只书建太学而不云庙于理未安请改作新建庙学为宜廷议虽韪士竒之言然己刻石无及矣溥之性度至是又与平昔不同何也岂文人争胜自古然邪叶盛曰文字著述称谓器物名号以至歌謡戏谑之言多有征应亦皆有当避讳者文字如王言制策之类视草者尤不可以不慎也误用古人爵谥文章字义近世名人不免胡祭酒以程明道所答御史之问为御吏马状元以余襄公为忠襄许道中诗多以坛场为擅场之类是也陈检讨继擅文名一日见同官于碑志叙还金事太繁曰使继为之则十二字尔扣之则曰尝得白金于道伺其主而还之又尝以文示后生诧之曰吾此文何出后生应声曰气脉颇类下武诗继黙然知诗者近称杨东里而好议论者或以千古葬灵輀谓灵輀非可葬也素不元不忝谓君其位而行经语非可诗也此岂所谓不知诗者非邪大抵诗文贵得朋友丽泽商量评隲以求尽善则谬误可免繁简适中庶可以垂世而不为徒作不然则辕轮饰而人不庸之喻岂能免邪

　　书衔

　　洪武中修撰答禄与权为人作文不书官衔上闻而切责之御制责文一篇以戒在官故前辈诗文未尝不书衔也杨士竒曰国初循元之旧翰林有国史院院有编修官阶八品而无定员多或至五六十人若翰林学士待制等官兼史事则常兼修国史衔其后更名官制罢国史院不复设编修官而以修撰编修检讨专为史官隶翰林院自侍读侍讲以下为属官官虽异然实不分职史官皆预讲读讲读官亦预史官所兼预职事不以书衔近年官翰林者多循国初之制书兼修国史甚者编修已升为七品正员而仍书国史院编修官亦有书经筵检讨官者葢初袭旧制故也正统以后内阁大学士多书知经筵事或同知经筵事学士而下书知制诰兼经筵官或经筵日讲官又有书某书总裁副总裁者则出近时云

　　经学疑辩

　　洪武中大学士朱善最邃于经学所著有诗说解頥发明朱子之意未尝与之辩也编修王廉经书多有疑辩然未有成书天顺间侍读学士周洪谟着疑辩録皆取经传中可疑者辩论之每读书有所得欣然谓人曰进我两阶不足言也及为祭酒日与太学士等正讹订舛凡数百条梓行于时葢多有与先儒异者近世儒臣未有主两京教者有之自洪谟始抗颜师席论难经学得失独与诸儒异者亦自洪谟始也成化初学士杨守陈所著三礼周易尚书诗孝经大学中庸论孟私抄凡数百卷虽经文亦多以己意更置次第之自谓正其错简定其章句择诸家传注而傅以私见虽大儒之说不茍从岂惟是也虽昔人所遵以为出于孔子删述者亦不尽从矣葢又不特疑辩而已

　　真草篆隶

　　国初令能书之士专隶中书科授以中书舍人永乐二年始诏吏部简士之能书者储翰林给廪禄使进其能用诸内阁办文书然一时翰林善书者有解缙之真行草胡广之行草滕用亨之篆八分沈度王汝玉梁潜之真杨文定之行皆知名当世而三杨用事各举所知以相角胜杨士竒荐长乐陈登以浮梁县丞选入翰林时滕用亨工篆籀自视天下无愈己者且恃春秋髙轻后进徃徃折屈之稠人广坐中登初至谨黙谦下用亨连三日折之文渊阁六卿大臣皆在旁视不可耐登怡然从容就用亨语其戾许慎者十数事相辩难登道许氏说娓娓皆用亨素所忽者用亨乃始黙黙敛锋锷不复自矜大声誉遂起时王尹实者篆书擅名海内至考据精博亦推让登焉葢自永乐以后能书之士皆隶内阁制勑两房而中书科视事者与所谓习字秀才之属大率徒有其名尔正统中程南云以篆隶显官至太常卿自是两房书办中书舍人加部属寺正等官有至二品者正徳末周惠畴拜尚书大见宠幸然实不能书也

　　翰林记卷十九

　　●钦定四库全书

　　翰林记卷二十

　　（明）黄佐 撰

　　馆阁题咏

　　太宗朝内阁七人者在馆阁相与倡和有直阁即事诸诗侍讲胡俨尝有句云清晓朝回秘阁中坐看宫树露华浓緑窻朱戸图书满人在蓬莱第一峯杨溥直弘文阁诗曰千载丝纶属翰林西清琐闼昼沉沉地严徒有交游念恩笃难忘犬马心玉漏声髙三殿近彤庭日转八砖阴几回欲写封章进只恐迂踈论未深时长史金寔召入西掖纂述以偹顾问和溥韵曰自昔声华蔼禁林几年出处叹浮沈汉文未许冯唐老鲍叔应知管仲心赐食每当琼署晓退朝长傍落花阴眼中亲旧无多在白髪相看意转深余各见所著集今不能广采也

　　公署题咏

　　公署题咏多不可考惟正统中公署落成时本院诸同官有志喜诗歌学士杨溥诗曰都邑羣工和会日朝家三殿庆成时经营翰苑劳宸虑珍重斯文职论思画栋云飞翔鳯阁玉河冰出濯龙池精勤喜有贤中贵冰雪情怀桧栢姿

　　国史砚

　　宋濓修国史时遂以官名其砚勒铭于阴曰诞敷帝制宣人文赤光如虹烛乾坤后千百年传愈新

　　刘井

　　刘井学士刘定之所浚在公署后堂之左

　　柯亭

　　柯亭学士柯潜捐俸所建在公署后堂之右前后二间凡八楹

　　院中竹

　　学士黄淮有忆院中竹寄杨士竒学士诗曰一别词垣数月余娟娟修竹近何如梦回还想林间醉诗就谁从节下书翠色凝烟春院寂清阴笼月夜窻虚料得同袍能爱护平安莫遣信音踈今公署无竹葢南京旧院也

　　学士栢

　　公署后堂有二栢亦柯潜所种潜教庶吉士时李东阳承诏受业及东阳复教庶吉士出学士栢为题汪俊有一日百匝行树底之句怅然感之因衍为一篇曰我行树阴日千匝雨叶风枝自萧飒惟有诸生识我情旁人不解空嘲狎我见先生种树年我身尚短树及肩枝蟠江山地可缩手斡造化天无权琼台翠阁何森爽院栁庭花敢争长芘荫长留六月阴盘回直与孤云上材堪五鳯难为用根到九泉终不枉零落青袍几故人琤琮玉佩空遗响当时院长文安公柯亭刘井相西东百年遗爱岂独此此树欲比人中龙栢犹如此我何似已愧斑白非儿童名收榱桷有先后寿比金石无终穷下堂再拜想颜色仰面正拂长髯风于是倡和成卷以遗潜之子使藏焉盖潜能汲引后进令人不忘如此

　　赏花倡和

　　景泰中内阁赏芍药赋黄字韵诗本院官皆和之有玉堂赏花集盛行于时成化末少傅徐溥在内阁赏芍药赋吟扉二韵次年又有诗二韵本院官亦皆和之正徳中大学士梁储杨一清赏芍药倡和则用东冬清青为韵人各四首云按宣徳八年十一月本院诸寮有文渊阁赏雪诗葢词林纪事多有题咏不特赏花而已

　　节会倡和

　　永乐七年中秋之夕学士胡广合同院之士会于北京城南公宇之后酒酣分韵赋诗成卷学士王景为之序此节会倡和之始也天顺甲申庶吉士同馆者修撰罗璟辈为同年燕会定春会元宵上已夏会端午秋会中秋重阳冬会长至叙会以齿每会必赋诗成卷上会者序之以藏于家非不得已而不赴会与诗不成者俱有罚有宴集文会録行于时

　　聚奎堂宴集

　　大学士杨荣家于长安东门之内宣徳三年三月学士杨溥掌院事率寮友迎首甲马愉等三人宴其中杨士竒因名其堂曰聚奎为文以识之众皆赋诗自是遂为例不知何时此礼遂废然馆阁相与宴集犹谓之聚奎宴盖自此始也

　　杏园雅集

　　正统二年三月馆阁诸人过杨荣所居杏园燕集赋诗成卷杨士竒序之且绘为图题曰杏林雅集预者三杨二王钱习礼李时勉周述陈循与锦衣千户谢庭循也荣复题其后人藏一本亦洛社之余韵云

　　瀛洲雅会

　　弘治中南京吏部尚书倪岳吏部侍郎杨守址戸部侍郎郑纪礼部侍郎董越祭酒刘震学士马廷用皆发身翰林者相与醵饮倡为瀛洲雅会会必序齿正徳二年七月吏部尚书王华侍郎黄珣礼部尚书刘忠侍郎马廷用户部尚书杨廷和祭酒王敕司业罗钦顺学士石珤太常少卿罗玘复继之皆倡和成卷以梓行于时

　　翰林记卷二十 
