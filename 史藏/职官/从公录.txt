从公录　　（清）戴肇辰 撰 

　　●目录 

　　序 
　　自序 
　　观风告示 
　　决科告示 
　　劝办团练告示 
　　禀遵议设立团营章程由 
　　饬各州县修城札 
　　饬各州县劝筑堡圩札 
　　饬各州县练习壮役札 
　　饬各州县查察书差家人札 
　　严拏赶会匪徒告示 
　　筹备郡城防堵章程 
　　禀筹办郡城防堵由 
　　禀南捻窜入蓬莱边境经团勇击退由 
　　禀大股南捻窜逼郡城布置防剿情形由 
　　禀连日防剿捻匪及派兵勇出城剿办情形由 
　　禀登属一律肃清郡城酌撤募勇仍严密防守由 
　　守城规条告示 
　　安民告示 
　　劝捐掩埋骴骼告示 
　　严禁爬城告示 
　　重修登州府城记 
　　海州建育婴堂议 
　　青口局票盐价由局发灶禀 

　　●从公录序 

　　丹徒戴氏多以治术名其显要者人皆能称之矣若由下僚勤勤积累至于为一郡进一路其苦心殚力事尤至难如余戚友友梅者为难得也友梅昔从余游善论世务每言一事皆反复曲尽其本末而悉其利病心巳韪之自余来山左遇之于济南济宁见其佐谳慎佐储峙恪确然有定力愈贤其所为及除守登州值捻丑东侵友梅首为筑城一大政救民甚众其心所欲行以保惠郡民者虽阻于遇忧不克遂然其防患于前致力于后已不少矣其为政自治官书及记事之文综为从公录以质于余余书其大槩如此同治二年四月会稽宗稷辰譔 

　　岁辛酉丹徒戴友梅太守公来莅吾郡下车伊始首倡修城议登人佥以事之重且大而难成也罔弗色然骇而公乃毅然行之未几城工垂成而捻匪适至是时公已调首剧旋丁内艰新任又沮于途而不果来不得己素服视事遵旧制也于是设瞭望选侦探峙口粮料丁壮率僚属登城陴及一切筹备之善综理之周无不悉中乎机宜昼夜凡四十余日而寇始退曩之色然骇者今始恍然悟曰我公之来也我城之修也我城之修也我民之安也余若察吏课士办团听讼等事纲举目张亦皆以清廉勤干闻公在任甫八月而政声卓越虽古循良之治无以踰兹矣曾奉差旋里深悉我公之政绩感佩者久之今公出从公录一编以示曾反复诵绎实心实政盎然溢于楮墨间斯诚本学问为政事裕经济于文章者也前着求治管见实吏治之金针兹则幼学壮行所见诸措施者筹划详备如是此公之所以尽心民事而民所为至今犹思慕于勿衰与 
　　同治元年孟冬上浣治愚弟王启曾顿首拜譔 

　　●从公录自序 

　　余自束发受书见夫古之实心为民循良报最者辄尝心焉慕之洎乎佐筴淮鹾从军江皖以及学治东山迄今廿余载凡有关于国计民生者悉勉效乎古人之所为以期无负初志辛酉春奉恩命守东牟维时海波初靖南寇方兴则兴利除弊安内攘外皆守土者之责也余受事以来每坐堂皇询民疾苦接见士大夫与民谋休养生息兢兢业业时以弗克尽心民事为虑若课士办团修城设防数端民有以信我而我转无以自信求诸圣天子为民设官之至意能无负乎否乎余滋愧矣兹检公牍之为余自撰稿者录而存之题曰从公录非敢谓于公有裨也亦聊以质之同心云尔 
　　同治元年岁次壬戌七月既望丹徒戴肇辰书 

　　●从公录 

　　丹徒戴肇辰存稿 

　　○观风告示 

　　为观风事照得建庠设校国家隆取士之仪选秀书升长吏重抡材之任缅惟名郡夙着人文丹崖黑水之间人锺灵秀刘宠王基而后代有英贤亦越我朝甲第则累科踵起继兹今日弦歌则四境相闻盖居近圣人沐礼乐诗书之泽而洲名君子储菁莪棫朴之材本府世受国恩家承祖训读书世载用愧通经作吏廿年仕犹好学兹者承恩北阙忝守东牟溯龚渤海之遗型心恒向往仰苏文忠之雅化志切缵承察吏安民政治敢宽于正巳采风问俗教施先重乎作人为此示仰阖属生童知悉本府择于三月初三日前赴书院扃门考试各生童届期黎明齐集听候点名鸿艺分呈豹斑共现想各擅雕龙之技功足三余何难试倚马之言中经万选转瞬桂宫擢秀焕列贤书他年 
　　杏苑蜚声蔚成国器鹏修勉尔鹄跂副余特示 

　　○决科告示 

　　为决科事照得鹿鸣启宴诗咏食苹鸿渐为仪易占升木礼崇造士三年隆大比之文任重兴贤羣吏慎献书之典钦惟圣世化治菁莪缅此名邦才储棫朴郝万石举乡而后鹊起联翩贾蕃男掇第以来鸿才炳蔚溯解元之衣钵自昔称贤仰宰相之门庭于斯为盛生等生逢昭代居近圣人会蓬岛之神仙襕衫利市萃瀛洲之学士霓羽蹁跹业富曹仓久矣缣箱素裕恩浓魏阙欣兹蕊榜宏开宜乎共踏槐花遂九万里鹏飞之路争占榴实联七十士鹗荐之名本府诗礼家传科名世泽读书蓬荜几回梦绕名经习吏风尘差幸俗敦文学慎抡才于夏课勤校阅则躬事丹黄卜献艺于秋闱取功名则手拾青紫为此示仰阖属诸生知悉本府择于本月十五日前赴试院扃门考试各生务宜黎明齐集听候点名两艺分呈篇开锦绣一诗均赋韵叶珠玑各试一日之言勿尽三条之烛吐昌黎之丹篆一喷一醒数张鷟之青钱万选万中骋长才以雄顾盼定空马羣分薄俸以备奖资敢矜鹤饲漫道是龙不信愿诸君共夺锦标惟期题雁同登嘉多士争联玉笋本府实有厚望焉特示 

　　○劝办团练告示 

　　为劝办团练事照得团练之法即古者寓兵于农之意无事则各安耕作有事则互为声援良法美意莫善于斯自军兴以来各省钦奉谕旨次第举行上年又奉特旨通饬劝办仰见圣天子廑念民伤无微不至凡食毛践土者允宜恪遵谕旨实力奉行以期下卫梓桑上纾宵旰查登州为海疆要地上年各属团练一律整齐各大宪均深加褒奖第恐日久懈生未免始勤终惰当此南捻肆扰青莱之时尤应严密防范庶克有备无患合行出示晓谕为此示仰阖属绅士军民人等知悉务须查照上年章程认真办理精益求精选丁壮以充队伍备器械以资捍卫联村庄以壮声威筹经费以充公用勤练习以备守御严稽查以杜奸宄日则常川巡察夜则轮流支更切勿稍事畏难以致有名无实是则本府所深望也毋违特谕 

　　○禀遵议设立团营章程由 

　　敬禀者窃卑府于五月二十九日奉宪台转蒙抚宪谭札开以据泺口绅士请设团营意欲大小州县各选丁二三百名送省训练口食悉出于本乡其言不无可取饬将抽丁集费二事并或道或府各立一团营悉心妥议禀复等因仰见大人慎重团防虚加采访曷胜钦佩卑府自到任以来节经整饬团练传见蓬莱县城乡团总晓以利害使各奋勉从公自为保卫各属团练亦均饬令认真举行该绅民等均各实力实心无敢懈怠惟登府民情诚朴非西府强悍可比谨就地方情形并管见所及为大人陈之伏查卑府所属一州九县僻处海隅民贫地瘠自来务农经商自食其力往往户有二丁即有一丁赴奉省贸易谋食年幼者亦皆读书习贾各有专业其贫苦之家大半浮海营生鱼盐为业盖富者少贫者多无不亲身营谋藉资衣食并无游手好闲之辈去岁奉文办理团练适值海防吃紧之时该绅民等亦皆知戮力同仇因恐有征调之烦遂不免意存观望嗣经升任本道宪贡亲临督办剀切晓谕断不征调始各一律团成本年二月逆捻窜扰青莱各属距登不远卑府督同各官绅筹办郡城防务稽查保甲按户抽丁铺户伙计居其半读书处馆居其半虽各努力向前而人数无多不得不添募壮勇应募者亦皆工匠手艺之民其时因贼氛密迩人心惶恐咸知防守城池即所以自卫家室故各欣然乐从迨逆捻回巢后各丁勇等仍复故业如常至四乡团练尽系务农之人三时力田乘隙习武无事则各安生业有事则民自为兵卑府督同蓬莱县张令与各团总商定分三路扼要防堵章程正西山路拟于草店三十里铺就本处民团凭险堵御调附近之辛里等社为策应西南河路拟于宋家店白马庙就本处民团择要防守调附近之生庄等社为策应东南山路拟于龙山虎山就本处民团连村防堵调附近之凤翔等社为策应设遇有警即可互相声援以资防剿并饬令各属一体酌量派办若欲按户抽丁按地出丁送或道或府立营训练其读书贸易之人一旦执械从戎固难期其强劲而养赡无资断不肯弃室家而不顾其耕田力穑之人既难弃其田畴亦万无舍其本村之身家不自防御而轻去其乡之理似此情形微特各州县地方远或距道府五六百里近或距道府一二百里势难抽丁送练裹粮相从即各乡村镇距城较远之区亦难于无事时责以入城常行训练致荒本业至集费一节向时南省无事商贾藉懋迁以获利尚易劝捐经费刻下南北道梗铺户强半歇业现办团练定期操演及制造器械等项经费已属不支若再抽调壮丁二三百名责令捐助长年之口食其势实有所不能即以黄县而论向称富厚近因周村被扰后各商本业大亏而捐助军饷捐修圩工输将不少恐同时筹捐丁费亦非易易此登州各属之实在情形也至各府情形不同卑府未经亲厯亦不敢悬拟大抵团练之法总不外于因时制宜相地制宜平日则搜捕土匪稽查宵小以防内患临事则联络村堡选练丁壮以御外寇有守望相助之功无迁地弗良之弊是□地方官督率绅董实力奉行庶官民联为一气而团练非徒托空文矣是否有当合肃禀呈大人鉴核 

　　○饬各州县修城札 

　　为饬修城垣事照得南捻窜扰青莱各属虽经兵勇击退而该捻飘忽靡常难保不去而复来自宜豫为防剿计以期保卫地方则修城实为目前第一要务伏查咸丰九年八月漕院袁奏奉上谕军务省分捐修城垣照捐输议叙出力者照军功请奖钦此等因本省连年南捻窜扰系有军务省分捐资修城有备无患万一有警四乡辎重人口皆可入城相机守剿洵坚壁清野良法除郡城已由本府督率蓬莱县张令劝捐兴修外合亟札饬札到该牧令立即查勘城垣如须修整赶紧妥为劝办并将筹办情形先行禀复切切毋违特札 

　　○饬各州县劝筑堡圩札 

　　为劝筑堡圩事照得城垣所以保卫地方前经本府札饬该牧令查勘兴修在案查各州县四乡距城较远处所设有警报恐难迁徙自宜将小村并入大村多筑堡圩以便有事时共相防御庶粮刍釜垒之用勿使贼有而野无所掠贼自不敢轻犯且既有团练可战尤必有堡圩可守方为万全良策惟登俗诚朴素不知兵骤责以筑堡圩等事民情恐亦未洽是在该牧令恺切晓谕使知多筑堡圩足备缓急富民出资贫民出力自保身家即以共卫乡里断不可惜小费而误大局是为至要除由本府出示晓谕外合亟札饬札到该牧令立即亲赴各乡婉为劝办务择公正老成之绅士董其事督令妥速筹划切勿畏难苟安视为不急之务也特札 

　　○饬各州县练习壮役札 

　　为挑选壮役勤加练习事照得团练系有备无患良法前经本府出示晓谕并札饬该牧令实力督办在案查各州县设立民壮等役本为缉捕盗贼起见现当地方多事举行团练该牧令职任督办自宜挑选壮役勤加练习以为民倡设遇有警该牧令亲督壮役首先择要驻扎以备迎剿庶城乡团练志固气壮而官民一体声势联络实属可战可守足以靖贼氛而安地方合亟札饬札到该牧令务即挑选壮役一二百名捐廉置备器械认真操演并按月给发钱文仍于技艺娴熟者时加奖赏俾民间知所观感而团练亦因以得力所关于保卫民生者甚大该牧令官称父母谅与本府有同心也切切毋违特札 

　　○饬各州县查察书差家人札 

　　为严行查察事照得州县为亲民之官官称父母须时时以民为心以民为事亦断无不爱民之理而爱民之政往往难于下逮者实由外而书差内而家人互相勾结蒙蔽以至无弊不作为地方害本府久悉其情形到任以来接阅民词遇有控告书差索诈兼及家人包庇之案细加讯问不尽捏词耸听若非该管官严加查察有犯必惩未能除蠹何以安良合行札饬札到该州县务于一切公事亲自裁度而凡书差家人约束于平时尤稽察于临事倘查有通同舞弊等情宜即从严惩办断勿知情狥纵致误公事而害民生也切切毋违特札 

　　○严拏赶会匪徒告示 

　　为严行稽查事照得登郡各属于四五月间向有山会庙会演戏数日以通商贾其时测字算命打唱等人均来赶会又有西来乞丐每于乡间强乞恶讨扰害地方并有一种不法之徒随会聚赌尤属刁恶现当南捻肆行贼踪飘忽若不严密稽查难保无奸细乘间混入合行出示晓谕为此示仰阖属官绅士民人等知悉每逢山会庙会之期遇有外来赶会人民一体细加盘查如查有游民匪类及聚赌等情立即送地方官尽法究治驱逐出境自此示谕之后倘敢仍前滋肆不服盘查定将该匪徒照凶恶棍徒例从严惩办决难姑宽本府言出法随切勿视为具文也懔之毋违特示 

　　○筹备郡城防堵章程 

　　一请绅董一二人总管局务与地方官筹办一切事件他人不须妄参意见庶事归画一方可有条不紊 
　　一请绅董一二人管总局帐目专司银钱收发所发之款均须地方官及管总人图记条照办仍按五日将收发各帐开列清帐二本一送地方官一存局中按月报一月总并榜示局门 
　　一火药军装等项须预为制备请绅董一二人专司收发所发之件均须地方官及管总人图记条照办仍按十日将所收发各件开列清单一送地方官一存局按月报一月总 
　　一按月所用钱文须按户按店计日捐钱备用所有捐钱章程另行妥议 
　　一四城炮台宜将炮位安放得法以免开放时致有疏虞 
　　一四城安炮处所宜设窝棚守城时须派谙习放炮兵勇在棚防守并须按炮台安放水缸以便用水洗炮 
　　一四城门楼及三水门以兵勇守之城垛以户丁守之如遇警即可互相策应 
　　一户丁站墙须于无事时按牌查明每牌设一队长责令队长在墙垛上注明姓名以便守城时按名站立设有不到亦可按名稽查 
　　一四城灯笼旗帜须按牌制备二付归队长管理一付书明某街第几牌字样于无事时各插门首晚间支更一付书明某街团勇第几队字样以便上城 
　　一城内须练勇二百名设立十长百长派曾经战阵之一二人管带并聘请教师按日操演地方官不时阅看如有警须添雇壮勇亦归平素带勇之人统带庶责有专归不至有名无实 
　　一清查保甲须按街设立一簿先将男妇大小口数逐一注明由牌长街长查察遇有搬移及外来之人均须于牌内添注仍由地方官随时抽查 
　　一四坊栅栏晚间均宜关闭以二炮为定如有来往之人须随时询明放行 
　　一城内民人宜谕令家内预备一月粮食柴草以免匮乏 
　　一灰石等件须于无事时早为筹备 
　　一于贼信紧时四城须于日间每门派文员一人带勇二名武弁一人带兵二名局中派绅士二人勇四名稽查出入夜间亦照数派查 
　　一于贼信紧时须每日多发各路探马 
　　一乡间团练须按各乡派老成可靠之人认真举行并捐制器械火药以备不虞 
　　一险要处所须于紧急时调集各团并派人统带兵勇往堵 

　　○禀筹办郡城防堵由 

　　敬禀者窃于本月初旬奉 
　　各宪迭次札饬南捻有窜扑胶潍之信饬即筹办防务当即行知各属一体严防在案本月十三日卑府接据黄县何令禀称南捻于十一日由莒州一带分股窜至平度州地方马队约三千名步队不计其数该县已严密防堵等因续据各路探报另股南捻于初十日窜赴莱阳黑石埠地方十二日逆匪由平度窜至掖县十四日窜扑新城十五日窜至北马十六日又有窜至南店之信距郡城只八十里人心大为震动卑府先即会同登州镇督同蓬莱县张令将防剿一切事宜妥为筹商数日以来已将存营兵丁全数传集复饬练局齐集团练添雇壮勇登城分段守御并谕令芝山王里郭诸谷等社各团总等遵照前派段落节节扼要防御一面移会同知图桑阿总司巡查并遴委府学训导陈官懋县学教谕张岚奇府经厯章嗣曾蓬莱县县丞李广勤典史江瑞采海阳县巡检王庭辉缉私委员盐大使茅春绶捐厘委员知州周涛从九杨茂松分府县丞孙耀祖未入流满永嘉方鼎元等或按门日间稽查出入或凊查街道或夜间分门巡查或按户清查保甲所有一切用项非猝尔所能捐办卑府札委蓬莱县督同练局绅董等酌将各典公项生息银钱提用并催捐修城工未缴钱文一并动用俟事后再行劝捐归款凡支销各项系卑府督同蓬莱县明定章程交练局绅董赵元章慕曰镡王作霖杨成林等认真经理不入胥吏之手卑府仍督同蓬莱县随时查察至需用火药鎗炮灰石等件均己赶紧备齐合郡民人因城工己修及九分以上足资守御均属踊跃从公并未迁徙乡间居民移至城内者不少亦尚安静卑府仍当会同登州镇督同蓬莱县随时督饬绅民兵勇等严密防范以期众志成城所有现办郡城防守情形理合禀报大人查考 

　　○禀南捻窜入蓬莱边境经团勇击退由 

　　敬禀者窃卑府于十七日将筹办郡城防守情形禀报宪鉴在案续据探报知贼匪于十六日到北马后四处分窜其北路一股直窜至黄河营小河口等处其南路一股在黄城附近之数里及十数里地方逼近诸由观等处距郡城只三十里势甚紧急卑府先即会商登州镇督同蓬莱县谕派芝山社团总六品衔徐同泰联络王里平山等社西南四十六村团勇四五千名分赴茶棚北东岔路东南正南各路迎击以防贼匪南窜又派西关团总国子监学正朱昌霖赤山社团总生员王颖发等统带附近各村团众数百名前赴石门一带堵击接应史家沟朱潘社等团以防贼匪沿海东窜又派南王绪北王绪雨诸谷等社团总各带本社练勇前赴峯北顶一带扼要驻扎以防贼匪沿海西窜十七八等日该贼窜至栾家口一带未及放火被乡团格杀二十余人窜赴北沟之贼经乡团格杀数名其茶棚石门各路团众摇旗吶喊鎗炮之声震动山谷该匪未敢深入旋即南退十九日早各团奋力前往追剿北王绪团总曲守基率本团二千余人追贼击剿杀贼四十五名团勇阵亡十二名是日贼退至三家仲家地方距郡城七十余里至城中巡守事宜经登州镇督饬水陆将弁统带营兵卑府督同官绅统率勇练昼夜登陴守御复因兵勇不敷防守按户抽丁按十丁出五丁以一半于城下支更巡查以一半于城上站垛委员绅士分坊统带其修城工匠均雇募在各城一同站墙数日以来兵勇民夫均属踊跃地方亦尚安静至北门外之备倭城亦由卑府会同登州镇督饬水营将弁及绅董等查照防守郡城章程一体合力守御并由卑府遴委候补从九品崔道履稽查船只巡查街道亦属严密惟贼踪飘忽无定现虽击退难保不去而复来卑府会同登州镇督同蓬莱县仍谕令各团扼要堵守以遏贼锋城守一切仍照章办理毋稍疏懈城外各乡民避入城者不下数千人均属安谧所有贼匪窜入蓬莱县境经团勇击退现仍严密防守缘由合肃驰禀大人查考 

　　○禀大股南捻窜逼郡城布置防剿情形由 

　　敬禀者窃卑府迭将郡城防守及初次贼窜蓬莱县境经团勇击退并各属剿匪情形分别禀报宪鉴在案卑府诚恐贼踪飘忽难保不去而复回所有郡城防守事宜卑府会同登州镇督同蓬莱县认真筹划仍未敢稍形松懈并分遣探役确探贼踪去后二十八日接据探称大股捻匪于二十八日窜至黄县之北马地方马队数百名步队不计其数等因二十九日辰刻接栖霞县吴令禀称大股南捻于二十六日窜至招远之义道村二十七日窜入招远栖霞交界之毕郭集马队数百名步队漫山遍野不计其数等因午刻又有窜至诸由观黄河营野张家等处均被焚掠之报郡城两面受敌势甚危急当由登州镇派舒泰带中营弁兵赵明堂范道忠带右营兵驰赴蓬黄栖交界地方迎剿并由卑府派城内团总阮廷珍李炳炜等各带壮勇会同剿办并一面飞调东西南三路各团节节援应以遏贼入郡之路初一日子刻贼分三路直扑郡城一由沿海道路窜犯北沟团总杨渐鸿等接仗枪炮齐施击毙贼百余名夺马三十余匹复鏖战一昼夜之久南王绪诸谷赤山社西关等各团总率领团勇奋往救应连获大胜一由西路窜犯三十里铺舒泰等行扺茶棚前往迎剿该逆逼近茶棚该弁兵勇团等奋力攻击开放枪炮轰毙贼匪多名又生擒该逆一名当即就地正法贼即退却一由南路窜至宋家店平山河一带赵明堂等会同团总徐同泰等奋勇截击格毙贼百余名复追杀十余里杀贼多名夺获马十数匹官兵民团裹带干粮鏖战至晚勇气百倍而该逆另股甚多此击彼窜东击西窜晚间分窜至徐家集北王绪高家庄各处焚掠赵明堂因天气阴黑且寡不敌众当即撤回舒泰等亦即撤队北沟等团因火药缺乏团总王元恺王树滋力竭阵亡其余团总练丁伤亡不少亦即折散初二日黎明徐同泰等各团在平山河与贼接仗时大雾迷漫西南风起该逆等四面围攻徐同泰冲队而出退保芝山本庄该逆马队西至离城之三里桥五里桥地方东南二路亦有贼匪逼近城下经登州镇会同卑府督饬城上兵勇等开放枪炮贼始退去午后仍在距城附近村庄一带焚掠晚又阴雨狂风天色昏暗该贼时在城外之东西南放火有十数处之多防守更宜严密登州镇督同中营舒泰右营毛凤岭水师后营施元敏及水陆将弁等卑府督同印委各员及绅董赵元章等分门驻守昼夜往来梭巡兵勇民团亦俱站垛守御初三日黎明该逆窜至栾家田?仝沙家庄五里堠一带焚掠边马复至北关外之校场东西关外之一二里地方逼近城垣势甚吃紧复经城上开放枪炮而退此连日防剿之实在情形也现在沿海沿山一带贼队不少存城营兵只有三百数十名壮勇只有千名实属贼众我寡卑府会同登州镇督饬蓬莱县惟有严密防守相机剿办以期众志成城所有连日剿办大股逆匪及郡城防守情形合由六百里禀报大人查核 

　　○禀连日防剿捻匪及派兵勇出城剿办情形由 

　　敬禀者窃卑府昨于初三日申刻将大股捻匪窜逼郡城布置防剿情形禀报宪鉴在案初三日晚间该逆马队时在城外游弋各乡火光绵亘一二十里卑府会同登州镇督同蓬莱县戒令兵勇镇静固守勿涉张皇城上城下击柝支更声闻数里各坊团及入城避难男丁均一体上城站垛城下各街亦均紧闭栅栏认真查察四更时分又有该匪边马由海道至北门城下经北门兵勇及备倭城上兵团两面夹放枪炮该匪逸走初四日辰巳之间该匪复分遣边马至西门外之对面山沟及朱潘社地方安插大旗并有骑马贼往来山巅瞭望登州镇及卑府巡行四城督率文武员弁兵勇民团实力严防午后该匪马队距城较远晚间火光亦渐远登州镇派令舒泰等带领弁兵卑府督饬蓬莱县统率壮勇并派城内团总翁树培等管带练勇于初五日黎明出城分路追剿开放枪炮城上亦开放枪炮以壮声势该匪不知我军虚实即纷纷逃窜复拏获土匪十余名由蓬莱县押带入城讯办初六日早复据赤山社团擒获红衣贼一名送至城内经卑府督同蓬莱县讯明正法连日据被裹逃回难民供称贼窜至蓬莱境者计四十队约有数万分旗五色分股四处焚掠屡次遣人至城下探我虚实见城垣完整防守严密始有回窜之信现探明该匪已由东三十铺潮水集等处窜往福山一带卑府仍会同登州镇督同蓬莱县及将弁委员绅董等于城上城下严密稽查防守以期靖地方而遏贼锋至四乡难民于二十八九等日入城者以数万计当经妥为抚恤城中需用火药派人由烟台购买航海运回郡城兵勇绅董团练人等均属踊跃从公不辞劳瘁至北门外之备倭城由登州镇督饬水营将弁卑府谕令委员绅董等办理亦属严密并拏获奸细二名当即就地正法再现据各团报称北沟社团总岁贡生杨渐鸿生员杨长春王里社团总刘锡龄于初一二日接仗阵亡受害甚惨除将被掠村庄并伤亡团总练丁再行查明办理外所有连日郡城防守情形并派兵勇出城剿办各缘由合肃驰禀大人查核 

　　○禀登属一律肃清郡城酌撤募勇仍严密防守由 

　　敬禀者窃卑府前将郡城防剿情形迭次禀报宪鉴在案卑府现据莱阳陈令海阳仓令禀称捻匪全数出境由胶州即墨一带南窜等因卑府前因贼踪飘忽滋扰各县郡城防堵一切未敢稍疏且恐零星土匪乘间窃发卑府督饬蓬莱县亲赴四乡带勇搜捕拏获土匪十数名讯有王天魁初成万二名均系抢夺财物致死人命当即遵照厯奉谕旨通饬立予正法以昭炯戒其余各犯再行酌核情罪分别办理四乡被害人民除有家属者自行掩埋外其无主尸骸卑府倡率捐资饬委蓬莱县县丞李广勤候补县丞孙耀祖候补未入流满永嘉等会同绅董分赴各乡亲往掩埋卑府现查各县贼踪均己远扬登属一律肃清郡城办防一月有余需用浩繁经费不继应将雇募壮勇酌量裁撤卑府仍会同登州镇督同蓬莱县会督文武员弁照常稽察营兵练勇照旧巡查城关团练认真操演以期内安外靖至此次守城剿贼一切给发勇粮置办旗帜灯笼火药铅□油烛账房以及屯城运炮等件自八月十四日起至九月底止计用大制钱八千余串系挪用生息公项大钱二千七百千文余均细董挪借现由卑府督饬蓬莱县督同委员绅士劝捐归款此项系属民捐民办例应免其造册报销除将郡城办理防剿应奖应恤各案另行禀报被灾村庄由蓬莱县查明详请委勘外所有登属匪已出境一律肃清及郡城酌撤募勇仍严密防守各缘由合肃禀报大人查核 

　　○守城规条告示 

　　为示谕事本府酌定守城规条该绅民兵勇人等各宜懔遵毋违所有防守各条开列于后 
　　计开 
　　一城上凡冲要处所须安炮位一尊视路之多少安炮如之余按几处垛设一抬枪按几处垛设一鸟枪见贼来远者先点大炮次抬枪逼近再放鸟枪不可乱放致縻火药铅子 
　　一城上多运砖石隔数武一堆如贼临城或缘城而上以砖石击之倘有畏缩不前及闻警逃避者军法从事 
　　一安放火药缸铅子等处所须有干人看守尤宜谨慎火烛 
　　一城上防守人等昼则换班吃饭夜则轮流睡觉并须多备灯笼用杆系绳下垂离地七尺上盖瓦片防雨火光下映我可见贼贼不能见城上 
　　一城上巡查每门俱分两路一班巡毕另换一班均巡查至各门交界而止遇有奸细巡查之人拿送守垛各人不得前往 
　　一城上防守兵勇分别由营县督率各坊团勇亦有督率之人以十人为一队每队设立一长每十队再立一长统之由绅士公举诚谨之人司其事并于垛口用粉笔书明队长姓名并将守垛之人姓名逐段书写以便稽查 
　　一城上守御宜安静不宜喧哗即有动静亦须悄悄知会切勿大呼小呌 
　　一城上夜间传令击柝支更不必用锣遇有事之时再以鸣锣为号 
　　一豫置用印火签分给四城委员绅董收领设遇贼临城人不敷用该委员绅董即遣差持签赴近城左右调取壮勇若干名帮助如有畏缩不遵者军法从事 
　　一四门炮台设有炮位民夫不谙点放所有设炮各台以兵勇酌派守之 
　　一贼在城外放火吶喊城上人切勿惊慌愈静愈妙城上设有火由就近守城之人扑救远处城上人不得惊疑城下设有火由城下查街守坊之人扑救城上人亦不得惊疑倘有惊乱下城者军法从事 
　　一查照保甲清册按十丁出五丁上城站垛五丁在城下支更支更各丁各巡各街由街长督率上城各丁按各坊上各城由队长督率均不得自相紊乱 
　　一守城兵勇团丁须由该管官绅将守城规条及一切事宜向其训练讲求细加剖说使彼此胸中熟记如有不遵规条而怠玩从事者兵丁由营责惩丁勇由地方官责惩 
　　一守城既定城下亟宜守坊巡查委员及该街长并支更民人彻夜巡查寺院歇家时加密察如有外来可疑之人查拏讯究 

　　○安民告示 

　　为明白晓谕事照得上天有好生之德圣贤有哀矜之心凡我官民办事不可不严密居心不可不慈祥持论不可不平允兴利除弊职是为先本府自服官以来爱民疾恶无不视公事如家事以期无愧我心昨因贼氛密迩新任未到不得不查照定例素服视事会同登州镇督同蓬莱县办理一切防剿事宜凡守城查门巡街办团支更等事幸赖我绅衿耆老任劳任怨实力赞襄居民铺户人等志切同仇共相保卫本府深嘉尚焉惟贤愚固多不一意见亦复难同且有无知之徒妄造谣言好生议论以致人心震动物议沸腾实属有悞大局本府不得不为尔等剖晰言之前于八月间各城放入难民以数万计其时有谓恐奸匪从中混入不愿收留者今屯城数日城中肃然难民亦安静无事开城以后各难民纷纷回乡其中房屋田产已被焚掠而人口因在城内得以保全性命者正复不少此即收难民之有利而无弊也初四日本府等议开城门其时又有谓贼锋相去不远恐奸细乘间为乱或贼匪闻信复来者今开放北门数日昨又开放东门各难民得以回顾田庐村舍城内亦得以运进粮草无数居民便焉此即开城门之有利而无弊也至拏获土匪并胁从难民及形迹可疑之人本府督饬蓬莱县及委员细加研鞫前据赤山社拏获红衣贼一名讯系从贼充当前队且有黄县二难民为证当即立予正法其余所获之人必须供证确凿方能持平定谳其有实系从贼为匪或乘机抢夺者固当立置重典其有情罪较轻者亦当分别予以军流或枷责示众其有实系被掳难民乘间逃出者即当格外矜全俟事平后递解保释本府于用刑一道固不敢失之纵亦不敢失之枉即如前获雨山社之人带有火药火绳等件讯系接仗团丁冲队失散经本城人取保当即释放是形迹虽有可疑而实系无辜亦何忍再行刑押此即审案之以期有利而无弊也现在贼氛渐远何利当兴何弊当除该绅衿耆老居民铺户人等果有真知灼见即当公同确议剀切禀陈至道听涂说之事大半传闻失实讹以传讹断不可轻信妄听致使羣情摇惑合行出示晓谕为此示仰阖郡人等知悉本府一日未卸府篆即当为地方办一日事官与民亲则血脉流通官民联为一体而情无不通即事无不治尔等务仍严查城门巡查街道盘诘奸宄城上壮勇均督令认真防守四坊壮丁亦均照旧于夜间轮流支更倘闻警仍一体登城协守总期严密以办事慈祥以居心平允以立论庶几感召天和安靖疆圉共享 
　　承平之乐本府之望地方之福也特示 

　　○劝捐掩埋骴骼告示 

　　为劝谕捐资掩埋被害民人事照得捻匪窜扰登境各乡多被蹂躏耆老团丁人等或冲锋陷阵効命捐躯或遇贼不屈致被杀害妇女人等或闻警自尽或见贼被戕其忠义节烈之气上亘云霄志实可嘉情尤可悯本府为地方之长未能为生民保卫致令各乡人等惨遭锋镝愧莫甚焉痛实深焉现查各乡被难人等除有家属者自行掩埋外其无家属者横尸道途狸食蝇嘬言念及此其何以堪亟宜捐资掩埋以慰忠魂而励义气合行出示晓谕为此示仰合郡人等知悉务宜量力捐资多多益善由本府委员会同绅士前往各乡亲为妥办昔周官有除骴之典戴记有掩骼之文文王躬行善政泽及枯骸矧今之被贼戕害者皆乡党邻里之人尤为痛痒相关者乎尔等其各竭力尽心共襄善举以感天和而消兵沴本府实有厚望焉特示 

　　○严禁爬城告示 

　　为出示严禁事照得郡城滨临海峤为一方之保障实十属之屏藩全赖崇墉方资表海前因年久失修墙垣多半倾圮本府于本年春间首倡捐廉并劝谕绅商富户一体捐输估工修筑以固藩篱而资防守计自兴工以来时厯六月款逾二万始克一律修竣八九月间南捻两次窜扰登郡城内人心镇定城外避难入城者以数万计该逆屡次窥伺未敢围攻旋即退去未始非城垣坚固之效也惟查向来恶习往往有无知之徒任意作践黑夜爬越并放马于城墙附近处所践踏以致墙砖残坏殊属不法合行出示严禁为此示仰阖郡军民人等务宜知修筑城垣系为保卫地方起见毋得仍前作践爬越及放马践踏致干查拏倘敢于此次示禁之后复蹈故辙无论何项人等定即照例从重治罪本府言出法随决不宽贷特示 

　　○重修登州府城记 

　　咸丰十一年二月余奉 
　　简命知登州府事时颍亳捻众数万渡河北犯骎骎逼登界郡人大震余既受事周视城垣则圮坏者过半乃率属吏集士民告之曰贼旦暮且至城坏曷以守今必新之诸君家室皆在焉请各输资助工太守且捐俸为倡士民踊跃从命于是量袤延度高卑揣厚薄购物料计财用募徒役至孟夏始克兴工城周九里以事之急也画分为四并力修筑及秋南捻两寇登郡时城己完十之九守御粗具人恃以无恐乡民避寇至城下者悉开门纵之入所全活以数万计贼窥伺者屡以城坚不敢逼遂走至十月城竣十一月楼橹完缮计其用凡为钱二万三千余缗其出入皆以郡士大夫主之胥吏不得预故工巨而费省既蒇事郡人请为之记余曰斯城之修所全实大夫岂余功抑亦士大夫之力虽然余之志不仅是也余奉天子命来守郡郡之属邑凡十皆余责也余欲合十邑之民相与戮力度地势而筑之堡简丁壮而授之兵教之以忠义申之以节制无事则散而耕有事则聚而守缓则各备其地急则互为声援使寇不敢窥吾境而民不失其业然后上有以供正赋而大义明下可以保室家而生养遂为民至计无以逾此而受任仓卒大寇逼至不得巳先其近且急者而托始于斯城逮城之竣也余已奉讳去官不得竟吾志后之人必有以处之士大夫若思报国恩惩毖后患率其子弟奉上之令以善其后则所望也若矜矜焉侈一城以为功岂余之意哉众曰敢不奉教请即书此于石乃记之从余督工者署蓬莱县知县张国华府学训导陈官懋县学教谕张岚奇郡人之司事有劳者广东候补知县赵元章浙江候补县丞慕曰镡山西候补布政司经厯王作霖荐举孝廉方正杨成林前陵县训导辛琦例得附书 

　　○海州建育婴堂议 

　　伏以溺婴一事最为地方之恶习而海州为最则海州之婴儿不可无以收养之矣查江南省各州县多有育婴堂而海州独无之即以两淮而论扬州通泰二属及仪征县均有育婴堂而海州独无之夫海州自改章后每年销行票盐及江运五十余万引商贩鼓舞来归可谓盛矣设于此时议建立育婴堂亦复何难而或者曰当此库款支绌之时淮北经费稍有盈余尚宜贴补淮南之不足似亦无闲款为建立育婴堂计不知欲行此举不必取诸库中即查照义仓按引摊捐一分之例已可举而行之或又曰场商大扺为利查照义仓按引摊捐一分之例办理此事恐未必尽能遵行不知场商近来因银价昂贵获利较多在当日之场商获利不如今日之多尚肯摊捐义仓经费岂至今日独不可摊捐育婴之经费乎况所摊捐皆以育一州之婴儿公行善举在场商亦未必不乐于从事也或又曰收养婴儿日积日多经费恐不足且创立之始买基建屋需用浩繁计将何出不知按引摊捐一分以票盐及江运自变量计之每年可得银五千四百两创建之议既定以一年捐款置地剙建次年再行收养婴儿未为不可至收养婴儿之数按银数之多寡则经费亦不必豫忧其短绌或又曰海州民妇愿为乳妇者少恐招集乳妇亦非易易不知海州地广人贫岂无乳妇况邻境亦可招集何足虑乎夫海州善举无如义仓一事义仓之设为赈济灾灶起见其法良善然苟无义仓尚有商人可以自行赈济各灶岂若婴儿之失所不有育婴堂以收养之即不免沈溺之灾乎念及此而知海州之不可不建立是堂也为孔亟矣且天下事苟有益于生民即甚难创建者尚思竭力以成全之而况海州之捐立育婴堂犹反手之易易哉至于办理一切章程则有扬州仪征育婴堂之旧章在更无难取而法之矣 

　　○青口局票盐价由局发灶禀 

　　敬禀者本年青口局票盐缺产至一万四千余引之多虽曰天时岂非人事哉观于票商之短发盐价可以知之矣查青口局票盐定例每引盐价银六钱驳费银一钱二分本年因票商裹足不得不权宜办理将盐价驳费由票商自行给发不意票商惟利是图仅给灶丁每引盐价驳费六百八十文甚至希冀改拨太平中富余盐并将应给灶丁钱文故意迟延不发致使穷灶急于谋生透私而不尽归公灶固不肖商亦太贪夫灶丁有局员以治之其透私原无难严拏究办第盐价由商发灶官不能禁商之不短发价独能禁灶之绝不透私乎即云能禁恐亦阳奉而阴违也故盐价不由官发灶则官之治灶无权卑职以为凡事贵得其平未可偏重商无利则不得不恤商商有利则不得不恤灶且灶较穷于商即待灶稍优亦不失周急不继富之旨而况盐价由局给发为慎重公事起见固非有偏倚于其间哉应请甲辰纲收课即将盐价同正杂课齐收由青口局员请领发灶随时稽查各灶收盐实数倘有透私情弊立即从严惩办庶灶情可洽盐额可足而于票商亦无窒碍矣是否有当伏祈宪鉴 

　　从公录
从公三录　　（清）戴肇辰 撰 

　　●目录 

　　序 
　　禀请提款作府义学经费由 
　　琼州府义学章程 
　　禀琼州建义学由 
　　发除邪论札 
　　严禁演唱土戏示 
　　札十四属劝捐修辑府志札 
　　采访示 
　　广州设立讲堂示 
　　禀广佛石龙等埠设立讲堂准于税项作正支销由 
　　禀广州设立讲堂并义学由 
　　讲生谕 
　　严禁标贴长红示 
　　严拏讼棍示 
　　禁械斗示 
　　禀请派拨员弁赴南番等县缉捕并议功赏条约由 
　　饬各县严缉盗匪札 
　　饬各县严惩蠹役札 
　　琼山景贤宾兴记 
　　广州设立讲堂记 
　　国朝名文小题读本重刻序 
　　羊城书院试艺序 
　　重修广州府志序 

　　●从公三录序 

　　汉兴革秦敝郡置太守为亲民官禄二千石两汉因之其时以循吏称者如龚黄召杜指不胜屈溎年读其书而疑之谓所谓循吏者汉以后渐不数觏岂古今人不相及耶己巳秋奉出守惠州之命尤惴惴焉以弗克胜任为惧谓向之不数觏者今竟于我是责耶次年春度大庾岭入粤每闻道路间啧啧称广州太守贤与龚黄召杜无少逊始窃窃然心喜之葢广州太守者己未同岁生丹徒戴少梅郎中之尊甫友梅先生也向所谓古今不相及者今且得亲而炙之也向所惴惴焉愳弗胜任者今且趋步焉而循有辙轨也奚啻生我于数千载之上执贽于龚黄召杜之门下而受其提命耶抵羊城谒先生于郡斋聆其论说睹其丰采无疾言无遽色抑抑然若惟恐不当人意然每有所设施则往往不恤人言不顾艰巨必毅然以自见其所不可者又断断焉无所迁就乃知所由无异于龚黄召杜者不外是也时少梅假省来粤因得就少梅请观先生之治谱遂尽读所箸从公录从公续录诸本溎年莅惠数阅月幸无陨越先生之书之益我也兹复以从公三录稿本寄示并属溎年为叙溎年不敏以京朝官初授外任于民事无所悉奚足窥先生之底蕴然得其余绪如溎年之驽下方且得奏薄效则先生展其素抱由监司而洊至封圻其实惠及民能不负朝廷之倚?者胥于是可操其劵焉岂仅以良二千石着哉溎年未能叙先生之书窃叙溎年之受益于先生者如此 
　　同治九年中秋后二日大城年愚侄刘溎年谨识 

　　吾兄友梅观察前刻有从公录纪其守登州时守城事继又有续录之刻则其守廉州琼州时事也今又刻有三录则并其守广州事皆在焉是三录予皆得而读之序之曰世所称吏治善于牧民者多不长于治兵工于听断者或不善于抚柔又有始焉政迹可观及移治他郡声名遂不及而有初鲜终者若是者皆不得为循吏咸丰辛酉八月南捻犯登州友梅率僚属绅士登陴守御凡四十余日而贼退应变之才固已不可及矣至其守廉也廉州之弊无不除而利无不兴其治琼州广州也亦然葢友梅宦迹所至皆欲有所以自表见于世故居官一日则尽一日之心力在一方则造一方之福善政善教利赖在民如是由是观之友梅他日于监司当为之事必亟为之以克副乎监司之任如其守登廉琼广时可知也则友梅所建树又将有大于此者在吾亦信之于实可征信之三录而已 
　　同治九年秋八月弟楫汝舟谨识 

　　●从公三录 

　　丹徒戴肇辰存稿 

　　○禀请提款作府义学经费由 

　　敬禀者窃卑府于抵任后查得琼地视他府为最瘠故民间贫苦幼童并不识字读书当即督饬各州县筹建义学先在郡城设府义学延师开馆为各州县倡并刊发文昌孝经书塾座右铭小儿语阴骘文四言诗俾塾师逐日讲明将藉其言之易入以动其天性端其服习犹水之有源室之有基草木之有萌芽所谓成人在始者此也惟经费必须有资方可持久不废查前升守贾棠建义学于府署大门内置北冲田二十五亩后义学废田归琼台书院为日已久未便取回自应另行筹款禀请立案以垂永远卑府现查府中闲款存银五百五十两即发典生息作府义学经费从此小子有造由小成而大成实为振兴文教之基较之一切善举尤关至要除饬各州县速为捐建义学并将经费筹足禀报立案外谨将拨款作府义学经费缘由禀请宪台察核批示立案实为公便 

　　○琼州府义学章程 

　　一筹银五百五十两发典生息作府义学经费自七年正月初一日为始息银尽归义学开支嗣后无论何衙门一切公事均不得藉词动用 
　　一府义学设立城内或在祠堂或在庙宇或在会馆按年择地开设 
　　一延请塾师由本府择定老成自爱生员于年前下关开馆以正月中旬为期散馆以十二月中旬为期如有惰于督课者随时查明另延 
　　一每年修金三十六两贽敬一两节敬三两由本府发琼台书院监院按月按节支送收字纸工人月给工食钱一千文亦由本府发监院按月支给 
　　一本府刻印文昌孝经座右铭小儿语续小儿语及阴骘文四言诗散给各幼童诵读责成塾师逐日讲究 
　　一在义学内设立敬惜字纸炉一座雇工人一名按日收字纸请塾师督令工人焚化并将字纸灰用罐装好以便沉之于海 

　　○禀琼州建义学由 

　　敬禀者窃卑府设府义学一所为各州县倡业将筹办情形禀呈宪鉴嗣复迭饬所属督同绅士速为筹建务须实力奉行不得藉词诿延兹据琼山许令禀报设二十九所文昌奎令禀报设二十所乐会李令禀报设十四所定安段令禀报设六所儋州蒲牧澄迈秦令会同张令各禀报设五所万州李牧禀报设四所临高胡令禀报设三所崖州张牧感恩邱令兼昌化邱令陵水鄢令各禀报设一所均将设立地方延师姓名开馆日期详悉开报所需经费或集成捐款生息或在宾兴及各乡公费内提用业经给示立碑用垂久远办理尚属周妥卑府伏思为治必归于能教而小学者学问之始教化之权舆诚能广立义学以导率幼童将千里之程虽远行之不已则至善俗之效虽缓为之不懈则成由其始以图其渐而民德所由厚士习所由纯人才所由出胥基于是现合属共设义学九十六所卑府仍当随时督饬添设以期多多益善除札各州县嗣后于年终将来年延师姓名通禀立案无论何项紧要公事不准提用义学经费外所有琼属设立义学九十六所缘由理合禀报宪台察核 

　　○发除邪论札 

　　为札发事照得琼俗每多崇淫祠工祷禳久经示禁在案兹据生员吴登月等送呈云崇维除邪论二篇义正词严切中时弊其有裨于世道人心良非浅鲜本府业己刊印合就札发札到该州县即将所发除邪论分散城乡学舍俾得诵习讲明以为端风化之基仍出示晓谕士民人等务崇正学而黜异端如有匪徒藉邪说煽惑愚民亦即查拏严办绝勿宽贷切切毋违特札 

　　○严禁演唱土戏示 

　　为严禁演唱土戏事照得演唱土戏伤风败俗迭经前府示禁在案兹本府访闻有不法匪徒仍以酬神为词藉端渔利沿门科派谓斋坛不肃则乡坊未获平安致使土戏复行演唱查土戏务造新奇以贞廉节义不足动人观听以狎亵淫秽为足悦入耳目自夜达旦男女杂处往往丧廉失耻甚至请班取箱争先恐后各持棍以相鬬致伤人命似此情形流弊伊于胡底若不严行禁止何以除积习而挽颓风除札饬各州县访拏掌班及敛钱首事从重究治外合亟出示严禁为此示谕阖属军民人等知悉尔等务宜祀祖先孝父母敦名教正纲常是为趋吉避凶福有攸归断不可藉演唱土戏媚鬼神以求福以至人心陷溺贻害地方本府维持风化言有尽而心无尽该军民人等其各凛遵毋违特示 

　　○札十四属劝捐修辑府志札 

　　为通饬捐解事照得周礼邦国之志掌于小史四方之志掌于外史而小行人以籍治其国此后世郡县志所由昉也广州府志自乾隆二十三年修辑后迄今厯百二十余年其间水陆之变更物产之盛衰城邑之沿革堤防之兴废政治之得失赋役之重轻固已世异时迁景移物换况咸丰四年土匪四起七年洋人进城凡府属官练绅民妇女殉难殉节指不胜屈其急公好义毁家舒难者亦美不胜收是又昔日之所无为今日之所有忠勋备着记载缺如读志者能无掩卷而嗟乎夫莫为之前虽美弗彰莫为之后虽盛弗传欲承乎前以启乎后表厥美以大厥传非亟亟于修志不可今距前次修辑虽厯四朝而旧志所未载者得采案牍以编之案牍所未载者尚有父老能言之倘再旷日因循不加考订窃恐老成凋谢文献无征亦守土者之咎也本府商同绅士拟延聘硕儒究心旧志补苴罅漏益前人所未备续增新事广后日之传闻惟查府志板久已焚毁无存将来采辑告成即须刊刻一切需用经费繁多兹府县首先倡捐并饬各县劝谕绅富竭力捐资一俟捐有成数即在省城择地设局查照修辑旧章遴派执事议拟条款分别办理除按照县分大小酌定捐资数目分饬各属捐解外合就列单札饬札到该县即便遵照单开银数首先倡捐一面饬谕各绅解囊捐助务照所派之数核明大乡应派若干小乡应派若干出示张贴使乡民一体知悉以杜多收肥已之弊该县并刷县志二部呈核如板片已经毁坏亦即设法购缴均毋违延仍将接札遵办情形先行禀复察夺切速特札 

　　○采访示 

　　为访求遗逸以备修纂事照得时事载诸志乘坠绪必贵搜寻广州府志书自乾隆二十三年修辑后迄今百有余年景物既多变迁建置不无沿革或贤才杰出或名节昭彰或科第联标或仕宦显达与夫地方水陆之移易风俗土产之更新固已年异世殊考征多失况咸丰四年土匪滋事七年洋人进城各县捍御之才奇难之节以及急公好义毁家纾难之举尤恐事以久而渐湮年以远而失实此本府之急于修志也前经倡捐经费并札行各县一律倡捐劝捐想诸绅民明理读书维持风教所费有限关系匪轻无不乐于解囊襄成美举本府现于同治八年十一月二十九日在省城府学宫开设修府志局敦聘名儒夙学分任总纂分纂惟修志以采访为先而采访以周遍为要诚恐穷乡僻壤逸事不少村农椎鲁体例未谙用是博采周谘远搜广集除刊刷采访条约札发各县转发各绅士查访汇缴外合行示谕为此示仰阖属绅士军民人等知悉尔等如乡村亲族中忠孝节烈之男妇仁义智勇之人才曾御大患大灾曾殉大难大节与夫乡贤名宦苦嫠幽贞人事物产之新奇天时地利之灾异但查核颁发条约所应载不拘近年远年详叙事迹实据或交团练局绅士汇报县署或径报县官或由该绅民径报省城修志局以凭逐一核明纂入府志统限示谕以后于三个月内报明逾限不准续报一言既入千古流传各宜上陈毋稍隐漏特示 

　　○广州设立讲堂示 

　　为设立讲堂以广教化事照得懿德由于秉性习尚囿于见闻彼乡愚既不获读书其心志将何所则效即中人亦胸无真宰其趋向每易以迁移故熙来攘往之辈半多可莠可良是在官司之有以训迪如江海之有所堤防斯民岂尽无良保赤端在善教我世宗宪皇帝编辑圣谕广训融会经史继述典谟凡在士农工商均宜口诵心维家喻户晓虽朔望有宣讲之例而穷乡僻壤未及周知椎鲁愚顽尚稽觉牖是宜通衢大路常川设立讲案延聘儒士逐日宣讲圣谕继以阴骘果报各善书庶语以浅而易入化以渐而转深除议立条规札饬各县即日于众人聚合之所或在衙署埠头庙祠墟场择地延访明达世故声音清亮之生监文童按日定时开讲圣谕无任间断外合行出示晓谕为此示谕辖属绅耆军民人等知悉本府职司守土视绅民如一家恨不获遍厯乡陬与尔百姓谈论伦常申陈理法兹与各县令捐廉延士讲解圣训倡导善言尔诸色人等闻某处讲书即前往共听悉心领会聆唐虞之谟训应知共享升平闻孔孟之真传不啻躬亲诵读从此兴仁讲让革薄从忠会看懦立顽廉风行俗美本府有厚望焉绅民其共勉之毋违特示 

　　○禀广佛石龙等埠设立讲堂准于税项作正支销由 

　　敬禀者窃卑府自本年春间履任后曾札行各县于城乡墟市设立公所延聘儒生宣讲圣谕广训及各种果报善书以期乡愚声入心通稍资感化所需经费或由官捐助或绅富协捐数月以来各县或报设数所及十余所二十余所不等除俟各县一律办齐另行通禀备案外查卑府先于署前设立讲案一所以为之倡延聘番禺生员李超按日宣讲每月修脯十金由卑府捐廉支给现查广埠佛埠石龙埠税厂处所均系商民聚集之区似宜各设讲案俾资听闻该三处应需经费拟请于各埠税厂盈余项下就近拨支以同治九年正月为始按月列册造报是否可行伏乞宪台批示祇遵 

　　○禀广州设立讲堂并义学由 

　　敬禀者窃维图治以教化为先教民以乡愚为亟粤省风气犷悍鬬狠剽掠视为故常固由习俗相沿而愚民幼既弃学及长不闻善言放荡邪僻靡所不为未尝非失教之咎也伏读世宗宪皇帝圣谕广训融会经史继述典谟凡在士农工商均宜口诵心维故定例朔望宣讲原以警聋瞶而启颛蒙惟乡村未及周知宣讲亦多旷日是宜于遐陬僻壤多设讲案逐日宣讲圣谕广训及各种善书方无负化民成俗之心卑府任广伊始先于府署头门捐廉延聘儒生设案开讲复以省佛石龙税厂左右为商民聚集之所设立讲案三处并通饬南番等十四县督率所属官绅于城乡广设讲案延聘老成笃实口音清亮之儒生作为讲生逐日开讲现据南海县具报城乡共设三十三所番禺县具报共设二十所东莞县具报共设二十八所顺德县具报共设一十八所香山县具报共设二十所新会县具报共设八所花县具报共设一十四所新宁县具报共设一十六所清远县具报共设十所三水县具报共设四所新安县具报共设四所增城县具报共设四所龙门县报设一所从化县报设一所计逐日开讲一百六十五所逢墟期开讲一十六所共设一百八十一所尚有未经开办及甫经开办尚未具报者现在赶紧催齐再行续报务期家喻户晓耳入心通未敢谓易俗移风而乡愚常闻善论或可以感发其天良而潜消其戾气较诸逸居无教似觉稍可挽回又各县城乡立义学系为贫家子弟无力从师者设即古人家塾党庠之义关系于小学匪轻乃访闻各县此举久废各乡贫苦幼童读书者少无怪习为强梁罔知法度卑府迭饬各县逐一设立已据东莞县设有一十五所三水县设有九所新宁县设有八所新安县设有三所清远县设有三所番禺县设有一所共设义学三十九所其未设各县各乡卑府仍当婉为劝办渐次举行斯教以渐而易入语自幼而不忘牖其聪明植其根基于风化人心不无裨益所有讲案义学二事需用经费均由地方官与绅富量力公捐惟事必贵乎认真行必期诸持久合将讲案义学地址讲生塾师姓名开列清折禀呈宪台察核立案拟请嗣后每逢正月各县将讲堂义学地址讲生塾师姓名列折通禀一次凡各县交卸由新任将讲堂义学地址讲生塾师姓名列折通报一次祇准增益不准减裁似此由暂而常有举莫废在官绅所费无几而斯民受教实多是否有当伏祈批示祇遵 

　　○讲生谕 

　　照得教化之本劝善为先劝善之方乡愚为亟广州人文蔚起甲于通省而近来盗贼繁多讼狱滋兴且番东等县亦不免有械鬬掳赎之习是殆父兄之教不先子弟之率不谨耶抑亦守斯土者失教之咎也本府于上年春下车之始先于府署头门捐廉延聘儒生设立讲案逐日宣讲圣谕广训及各种先正格言果报善书复于省佛石龙各埠设立讲案三处并颁发条例通饬南番等十四县督率所属官绅于城乡墟市广设讲案延聘老成笃实口音清亮之儒生作为讲生逐日开讲现据各该县陆续报称共设有一百八十一所有官为捐廉倡设者有提支地方公项举办者有绅士捐资倡率者有公局绅士轮流开讲者有乡耆自行开讲不受脯金者良以好善之心为人所同而劝善之举又诸绅士所乐与有成者也本府甚嘉尚焉前据顺德县转据紫泥司巡检禀称大洲乡讲生文童黄孙兰年近古稀认真讲解特给匾额一方花红一副以示鼓励现又将各属讲生姓名出身通报各大宪立案用垂久远该讲生等务宜逐日将圣谕广训及先正格言阴骘果报等书常川宣讲总以讲解明白切近使妇孺亦欣然得解为主勿始勤终怠勿虚应故事文昌帝君功过格有云感化一家行善三十功感化一人成德五十功劝人改一过一功息人一鬬三功息人一讼三功劝一为非者改行五十功劝人改一恶业五十功尔等今日为人讲阴骘他日即自已获果报功孰大于此耶善孰甚于此耶特行申谕嗣后各属讲生如有实心讲解众情悦服者准由地方官随时禀请给予花红匾额以奖劝之本府为地方求善治该讲生为本府劝善言能尽一分心必能获一分效从此父诏兄勉辗转传导俾恶者改行为善善者益勉为善地方之福本府之望也此谕 

　　○严禁标贴长红示 

　　为严禁标贴长红之恶习以肃法纪事照得城乡地方公事应由绅耆保甲乡正族长公同会议如会议各有偏见尽可呈告有司听候示遵乃有愚妄刁徒往往怀挟私情阻挠公议不遂所欲即于通衢大路标贴长红或隐匿姓名或冒称公启或意图挟制或暗讦阴私其心可诛其风不可长查匿名揭帖告言人罪律应环首假以建言为由报复私仇例应充军此外或散布投词或讥弹时政均属罪有应得法在不容本府前守山东登州及广东廉琼各郡于弊政颓风无不设法挽回尽心清理绅衿等因公禀谒亦必立刻接见温言熟商诚欲视官民如一家使上下无壅蔽岂容无知妄人挟私倾轧肆口雌黄致正士因而寒心乡愚被其摇惑亟应查拏严禁以杜陋习而正人心除札饬各县密拏惩办外合行示禁为此示谕阖属军民人等知悉尔等遇地方公事是非屈直乡党自有公评即其中偶有偏徇亦尽可告官伸理断不可妄生议论煽动人心冒写公词欺朦官长自示之后倘有劣衿恶棍谬叙事迹标贴长红混称投词刊刷散布本府一有闻见定必督饬各县密加查访务得主谋之人按法重惩并将得贿刊刷之刻字匠人一体拘究决不宽贷各宜凛遵毋违特示 

　　○严拏讼棍示 

　　为严拏讼棍以除民害事照得安民以理讼为先而欲清讼源必痛惩讼棍府属民情本非刁诈惟性多浮动即易听挑唆盖讼棍以刀笔为生涯以煽惑为长技潜藏城市遇事生风人本气平激之使怒衅本微细搅之成仇迨具控到官便视为利薮于是经年累月纠缠不休节外生枝蕴酿滋大鬼蜮之谋胡底诪张之幻何穷即两造情愿干休而欲壑未盈波澜又起即官司秉公断结而祸根未拔旧案重翻种种祸端擢发难数本府前守各郡狱鲜稽留今调会垣事更繁重第理剧必握其要正本胥清其源现已访得积惯讼棍住址姓名因不忍不教而诛姑先出示以诫为此示谕府属军民人等知悉尔等具有知识何事不可营生奈何澌灭天良作此忍心事业纵暂图温饱亦贻害儿孙即幸漏刑章仍难逃天谴自示之后务宜洗心涤虑猛省回头痛改前非另图正业倘仍怙恶不悛故智复萌尔之出处迹踪已在本府掌中尔之罪孽案由备载本府档卷祸临不测后悔无追各宜凛遵毋违特示 

　　○禁械斗示 

　　为谕禁械斗以安民生事照得处世以和为贵君子惟刑是怀因细事而忿争大伤和气挟微嫌而很斗自蹈刑章况乎纠众敛钱约期械斗以一家而联数姓以一事而延数乡焚拆祖祠毁抢家物败则被杀多命胜亦勒交凶匪势难两全害必兼及伤风败俗莫甚于斯从前惟潮属各县有此风继则广属东莞新安有之近年番禺香山增城新宁等县亦多有此习起衅本属细微贻祸直至惨杀其在乡愚罔知利害蛮触相寻固属蒙昧无知而绅富士族亦往往相率效尤互相报复试问同此乡里同此俦类亦何必逞一时之忿而贻终身之羞乎更有讼棍刁徒从旁摆弄迨至激成祸端在事者家破人亡而在旁者转得因而温饱尤为法所难容情所难恕种种恶习实堪痛恨亟应剀切劝谕以挽颓风而资警觉合行示禁为此示仰合属绅民人等知悉尔等须知理无偏胜事贵持平如偶尔睚眦小忍即可冰释即事关众忿公议自有定评且心有不平事有难决亦应鸣官剖诉判尔是非岂可挟小嫌而紏连无赖怀私恨而构怨频年兵戈之动终凶杀戮之报最烈自示之后父勉其子兄诫其弟毋挟诈欺愚毋恃强凌弱毋听人播弄毋任性肆横天鉴不爽毫厘官法尤无宽假其族耆公亲人等遇有斗案将起尤须善言解释多方消弭本府保民若赤教化惟殷愿比户各息争端俾斯世共兴仁让勉副厚望毋蹈前愆其各凛遵勿贻后悔特示 

　　○禀请派拨员弁赴南番等县缉捕并议功赏条约由 

　　敬禀者窃粤省自军务平定大股匪类逐次殄除惟土匪潜长暗滋刦掳在所不免卑府履任后督同所属讲求捕务无如芟除虽切萌孽偏多是当于有司侦捕而外另求购缉之方庶在官尽一分之心闾阎受一分之益因思上年春间蒙宪台通饬各属将着匪棍衿逐一开报巳据先后列折禀呈而县营仍限于心力不能悉数擒获者葢由安分之绅士恐匪党挟恨而不敢挐不肖之劣衿贪从中分肥而不肯拏官与绅情相离良与匪转相混故各盗得以乘间肆扰而靡所不为卑府再四思维似宜由省遴派员弁前往各县会商地方文武并由安良省局函致各县各乡绅衿合力熟商密筹善策何处有贼如何往挐临时相机而行勿勒衿族限交勿糜有司繁费使毫无畏葸顾虑尽智力为我用庶官民联为一气良莠自不相容较之限绅族捆送较有实济查省城缉捕局邓参将部下尽有熟悉地方人情长于缉捕之弁各县各乡亦非无能事图功之人但得受以事权重其赏罚鼓其奋发之气未必无尺寸之功卑府督率南番两县连日熟商议拟章程八条谨呈宪台察核如蒙俯加采择请先从盗风最炽之南番东顺新香六县办起六县有效各县可次第举行是否有当伏候训示祇遵 
　　一广属盗风以南番东顺香新六县为最整顿捕务须从该六县办起查上年春间奉 
　　宪台通饬各州县将属内著名盗匪棍衿开列禀报巳据各州县列折通禀是著名盗贼与庇匪棍衿均有住址姓名拟请饬令缉捕局邓参将等先于该六县每县选???熟悉地理人情之武弁一二员并饬地方官督饬团局绅士会同省委武弁设法悬赏购挐捆送如某乡贼匪即责成该绅衿该犯族长会办不得托词推诿 
　　一著名有匪地方良民不少其守分绅衿与殷实良民恐匪党挟仇报复实有不能捆送之苦徒勒良善绅衿限交于事何益拟请省委武弁前往酌带亲兵先会同地官官督饬绅耆密商购捕之策不详革押交不丝毫扰累激发其天良使尽心为我用于事方有实济 
　　一贼匪行踪无定虽著名有匪地方亦必俟官兵往拏始聚众抗拒其平时必散处各乡委员前往缉捕总须探明该匪踪迹离其巢穴分其羽翼乘间截拏 
　　一省委武弁前往各县每员酌带亲兵由军需局支发薪水口粮俟到各县后探得盗匪踪迹约须带人若干如南番二县就近向缉捕局拨给壮勇快艇如在外四县或向县营拨兵或向绅局拨练勇总以机密飞速为主不可张扬迟误倘县营局绅不立时拨给或所拨非人致走漏风声掣委员之肘许该武弁指禀惩处 
　　一信赏为缉捕要着此次省委武弁前往各县如拏获寻常斩决斩枭盗犯于讯认后每名赏银六两如著名大盗禀明破格重赏犯人解府解县于讯认后立时给发不得短欠其银交原拏武弁自行分赏兵差练勇 
　　一赏银系分给兵差练勇其省委武弁如能确着其功首先获盗十名以上由邓参将等项目具禀候补者遇缺即补实缺者遇缺即升无论何项人员不能搀夺其缺如一时无缺升补遇有人地相宜之缺淮邓参将等指禀委署其出力局绅耆老亦由邓参将等禀请赏给顶戴匾额如获大起盗犯著名巨匪棍衿禀请破格优奖 
　　一窝庇盗贼之棍衿及盗犯同居共爨之的亲父兄一经访确即详革拘案押交其余同乡同族良弱绅衿族长力难管束捆送应予原恕令其密献购拏之策不可一概株连 
　　一窝庇分肥之棍衿及正身强盗其自已房屋财产应照例查封抄变入官不必焚毁如起出原赃被掳之人应解官传主认领除由官照章给赏外仍饬事主量力酬谢 

　　○饬各县严缉盗匪札 

　　为札饬事照得安民必先除盗而除盗以缉捕为先贼踪之去来视州县捕务之勤惰倘地方官漠不加察兵役亦从而懈弛必事主报官始会勘详禀俟疏防限满即照例详参偶然获得数匪亦多附从之辈其积猾首要元恶大憝仍属法外逍遥盗贼既无惮心匪党因而日众本府披阅文报刦案迭出其事主不报者尚不知凡几似此盗贼充斥捕务甚觉废弛自应通饬严缉以靖萑苻而安闾里合就札饬札到该县即便遵照悉心访查属内某处为盗薮某人为着匪局绅中何人力能捦匪营弁中何人长于缉捕会同商确无吝小费无惮烦劳务将各乡著名剧盗悉数擒获尽法惩办庶余匪知所警惧盗风自可敛戢经此次札饬以后如再漫不经心因循懈怠本府断不狥容隐忍贻害斯民惟有揭请大宪立予撤参勿谓言之不预也仍将遵办情形及购获巨盗几名随时禀复察核毋违特札 

　　○饬各县严惩蠹役札 

　　为严惩蠹役事照得律设衙役以供差遣原不能尽除不用惟若辈倚势虐民无恶不作每奉一票往往多带帮役藉端索扰甚至罔陷无辜动辄破家其横暴情形实属肆行无忌倘地方官既未能觉察于先复不免回护于后为民父母之谓何问心能无愧乎合亟札饬札到该令务宜随时约束差役但使有犯立予严惩无稍爱惜狥庇庶衙蠹敛迹而所以保全闾阎之身家者不少也该令尚其慎之切切毋违特札 

　　○琼山景贤宾兴记 

　　郡城西有苏文忠公邱文庄公海忠介公祠鼎峙为三外缭以垣年久失修余莅任后葺而新之亦所以培人心厚风俗也兹琼邑绅士因三公祠而创景贤文社余为倡捐花银百元并由绅士等妥为劝捐共得大钱七千串有奇为宾兴费名曰景贤宾兴详议章程请记于余余因之有厚望焉夫苏文忠公谪居兹土文教振兴越有明而邱文庄公海忠介公继起文章气节皆足千古三公之有功于后学甚大此有志者所为闻风兴起也今景贤宾兴之设诱掖奖劝足以维持风化将见此都人士读书明道追踪先哲必有奉三公为师表激励奋兴无愧为天壤间完人以仰副我国家作育人才之至意者谓非琼郡之光也哉是为记 

　　○广州设立讲堂记 

　　余闻世运之污隆系乎世教之盛衰而世教之盛衰由一方而可以及于天下我圣朝之治媲美唐虞三代圣祖仁皇帝特颁上谕十六条晓谕八旗及直省军民人等世宗宪皇帝又寻绎其义推衍其文名曰圣谕广训所以觉世牖民俾斯民不惑于邪说者实与六经四子先后同揆至如道学兴于北宋而南宋以后感应阴骘诸书乘时俱出亦可以辅翼经传而为劝善惩恶之助凡厥庶民是训是行薄海内外万世由之莫可易也乃斯民遵信奉行久而遂替迩来习尚奢靡风俗浇漓盗贼滋兴邪妄并作嗟乎三纲五常之道万世如一日民之去此而陷溺于邪也谓非长民者之责不可也予来广州思所以挽回之者用是首先倡捐设立讲堂四所延请明白道理声音清亮之生监文童按日定时透彻讲解凡讲圣谕毕继之以劝善书文往复循环无任间断并饬各属一律举行共设立一百八十一所从兹以往为吾民者沐浴乎圣朝之化陶淑于劝善之言民志既端民风自厚讵非官斯土者之厚幸欤且夫自有天地即有斯道孔孟以前在下者非无贤圣也至孔子孟子而始着孔孟以后亦非无贤圣也至程子朱子而始着论者以为皆讲习之功所致为学如是即为教如是可知也且也正论明则邪说自息圣谕第七条云黜异端以崇正学世宗宪皇帝广训云尔兵民宜祗遵圣教摈斥异端直如盗贼水火今予守是邦目覩斯民之陷于邪辟讲堂之设予岂得己哉抑予为广州一府之人心风俗计设立讲堂如是之多设若天下之为守令者因邪说之诬民充塞仁义也皆仿而行之其有俾益于天下之人心风俗岂浅鲜哉予盖不能不厚望于同志者因直书所见而为之记 

　　○国朝名文小题读本重刻序 

　　凡事未有无师法而能有成者经义其一端也而学之先后小题入其始所从入之途尤不可以不慎若从入之途一误将无以浚发性灵反汨没其性灵终其身不能出人头地亦重可悯叹已予筮仕以来无暇专心于文艺惟是课士职有难辞思所以为童子正其趋向而俾之不入于歧途者莫若家叔祖羡门尚书所辑国朝小题文读本为最善爰重加校订付梓以遗庠序之士嗟乎经义代圣贤立言其义理同于传注其矩矱亦同于古文前明暨国朝两代名臣大儒皆由是出于道未为不尊也自俗士逐末忘本猎取一切庸滥之作拾其词藻仿其机调以为揣摩弋获之计学者靡然从之由是风气愈趋愈下而有识之士乃厌薄经义而以为不足为固非经义之本来如是也是编为尚书公制蜀时手辑之本曾刊刻以遗蜀人士其文皆原本经术发挥义理而神明于法度诚得此以教子弟天资颖异者固可由是以上窥名家之旨趣即中人之资讲明切究亦可不背于小题之程序而望其有成夫师法先正使人不敢薄经义为末技者学者之务也而地方官所为振兴文教之事其道亦不外乎是则予之以是编为学文者导之先路亦犹尚书公编辑之意也夫 

　　○羊城书院试艺序 

　　书院之设所以育人材广教化也余曩守廉琼二郡曾于书院加意考课为诸生劝去年春权知广州事广州人文蔚起甲于通省城内有羊城书院专属之郡岁一甄别月凡四课生童济济麟焉炳焉今年二月复进府属生童三千余人而试之取正外附课如额既乃选得文四十篇梓之以为多士式夫时文虽小道然代圣贤立言举四子书之精微六经之奥妙子史之菁英汉唐宋古文策论之宏博靡不贯通赅洽乃能阐发精义而不失之肤浮神明法度而不囿于浅隘岂沾沾然掇拾词藻摹仿机调云尔哉是编所录均清真雅正不悖先正之旨诸生由此日渐月摩蔚成国器将人才盛而教化兴是则予之所厚望也夫 

　　○重修广州府志序 

　　尝考周礼春官小史掌邦国之志外史掌四方之志而近世省有通志郡县有专志编书者皆隶史书地理类葢省志即全省之史郡县志即郡县之史也广州府志向有黄文裕公定本散佚不传至乾隆二十三年粮道金公烈暨知府张公嗣衍修辑成书共六十卷迄于今又厯百二十余年窃意此百二十年间水陆之变更城邑之沿革堤防之兴废物产之盛衰与夫赋役之重轻政治之得失及咸丰四年七年之兵燹府属官绅士民妇女殉难殉节之家皆今日之所有而昔日之所无倘因循岁月不为修辑至于久而遂废文献无征亦守土者之责也予兹惧焉爰禀陈大宪商同绅士于同治己巳仲冬在省城府学宫开局重修延聘史穆堂少司成李恢垣铨部为总纂周秩卿司马等或司分纂或司图说或司采访究心旧志续增新事益前人所缺畧广后日之见闻庶几哉他日按籍而稽举十四属之舆图人物展卷了然而自乾隆修辑以后广州百数十年之事迹灿然悉备所以成一郡之掌故而佐全粤之治理者胥在是矣庚午季秋余受代去任不获与诸君子朝夕讨论而又惓惓于是书之成也谨识其缘起而为之序 

　　从公三录  
从公续录　　（清）戴肇辰 撰 

　　●目录 

　　序 
　　卷一 
　　卷二 

　　●从公续录序 

　　从公续录何为而名也丹徒戴友梅太守因前有从公之录兹又将治廉琼事绩汇缉成编而因以名也夫天下之吏治不外兴利除弊二大端凡地方已兴除之利弊而率由旧章使不至于废弛不遽为更张其事犹易所难者利未兴弊未除而毅然行之耳今试观续录所记兴义学置宾兴增膏火未兴之利也未兴之利而兴之则已兴者之大为振作无少间矣掩骴骼禁罐葬严溺女未除之弊也未除之弊而除之则已除者之绝其根株无滋蔓矣岂特剿除盗贼葺补城郭缮修祠庙诸善政彰彰耳目哉人为其易而公为其难公为其难而兼为其易公操何术以致此盖公才识卓越性情豪直而又胸藏经史囊括诸子百家以故形诸笔墨有裨民生使家喻户晓者人长言之不足公寥寥数语直截了当源委详明是则本学问为经济其由来者远矣宜乎廉琼之绅民乐为用而相与有成咸颂太守之廉明勤慎也余在琼亲炙既久佩公之谦冲和挹推诚相接而见其以实心行实政因读续录而为之聊书管见云 
　　同治七年三月愚弟张作彦谨识 

　　馨初与涧邻观察同官浙友梅太守其兄也初观察治桐邑馨宰嘉禾壤相接耳官声甚悉嗣馨奉讳南归观察亦北辕岁乙丑复莅之江适左恪靖伯以闽督抚浙奏减嘉湖漕上官廉观察精漕政俾提举局务而以馨副之越六阅月告竣尝见治官文书兼综条贯精核靡遗而气象崭然如峭石之不可挠以私忆从暑雨送爽并叩其世系与其昆季退而曰戴氏多君子盖祖泽渊源之所致也迨丙寅随节之粤太守方有声三廉间每欲得一覩为快居无何得晤之省邸风骨遒然一如其季而温润缜密殆又如水晶之比玉焉由是心识其贤公亦忘分喜折交夫人必有卓然不苟利禄之见乃不屑世俗随俯仰又必抱质悫悃欵之忱无穷达一致息息与民物相系属庶得所藉手乃真如慈母之育婴儿胥饮食胥教诲多方调护而经理之必俾其成立而后已此非可袭为也今琼人颂公者至矣谓其拜会信巫盗葬路担收税之禁而积弊蠲也义塾义塜书院加课之举而流泽长也城楼炮台以及治黎防洋百废修而纲举目张也他于东坡书院苏文忠公邱文庄公海忠介公等祠他人所视为不急之务而公亦亟亟者又以为培人心厚风俗之原也衢祝而巷歌之也固宜噫琼人之颂公知公之治琼亦犹登人颂公之治登廉人颂公之治廉已耳乌知乎公之远且大者书有之树德务滋德本也政末也本固而枝叶茂蟠方舆际圆盖可也又岂治一郡已哉而公方欿然不自足也以为吾亦求其心之所慊以供其职之所当为初非宇宙间敻绝不可跻之事夫诚非宇宙间敻绝不可跻之事矣自士大夫非别有营役即视官为传舍知不为为不勇入宝山空手回而弗之惜遂让公以独贤也可慨也然而公之为此固实非有所要誉食报于其心也性使然也岂知天之报之者已方兴未有艾耶今天子屡诏循良求之当世克膺是选而旡忝者舍公谁与归矧哲嗣年甫三十又隆隆将烂声施于海内天之报施善人岂或爽哉时在戊辰六月之五日公自琼邮从公续录一册以示余余爱之敬之爰备书颠末以志中心之向往云 
　　同治七年六月下旬愚弟余祚馨谨识 

　　基滥竽京国逐队祠曹者数年适先师李文清公掌容台每以实心行实政为属僚勖并以勖同年中之服官在外者基服膺师训窃尝持此以求当世贤大夫之措施能与此言脗合者都城固不乏人唯外省相隔数千余里闻见未广欲从而求之不可得丁卯假旋己巳之春羊城小憩闻都人士啧啧称曰新太守将至吾民可以无忧矣基久宦京华吾粤之贤使君多未觌面及询新太守誉望则以丹徒戴友梅公祖治廉琼有声大府檄以治首郡来暮兴歌职是之故迨公祖下车以大集三种见示展诵之余经济文章胥于是乎在固由善教之得民心而公祖爱民之心有如青天白日厯厯可指者其从公录自序云见夫古之实心为民循良报最者窃心焉慕之饬各州县查察书差家人札云官称父母须时时以民为心从公续录通饬十三属札云尽心民事无负职守求治管见审案一则云庶几矢心清白而断理明允其余嘉猷硕画不一而足然后知公祖之治登州与治廉琼及广州之民相与鼓舞者皆由实心行实政所致噫先师所举以勖属僚及外任者公祖所言一一与之相符所行征之效验公祖固先忧后乐以天下为己任者欤基行将北上拟携诸集诣京师公之同好以为初莅外任者南针之助将见吏治日上不特为吾粤之民庆且为他省之民庆矣质之公祖以不敏之言为然否 
　　同治八年立夏后三日治愚弟黄基谨序于穗城旅寓 

　　●从公续录卷一 

　　丹徒戴肇辰存稿 

　　清查保甲示 
　　清查保甲章程 
　　饬各州县育婴札 
　　禀请冯提台督剿灵山西乡踞匪由 
　　禀剿办灵山广平踞匪一律肃清由 
　　灵山西乡招抚示 
　　禀剿办灵山西乡一律肃清由 
　　禁止骨罐示 
　　禁止卖妻示 
　　禀劝捐办理书院宾兴义学孤贫院及育婴等事由 
　　禀分拨书院宾兴义学孤贫院及育婴等事捐款由 
　　海门书院章程 
　　义学章程 
　　养济贫民章程 
　　育婴章程 
　　禀请奖励剿办洋匪出力员弁由 

　　○清查保甲示 

　　为清查保甲事照得廉郡自办团以来所属团练素尚得力惟保甲相沿日久视为具文殊不知保甲与团练相辅而行办团练以御外匪尤必查保甲以清内奸现在西省大兵进剿横永股匪灵山西乡踞匪本府已禀请委员前往剿办难保匪徒不乘间潜逃私相藏匿亟应举行保甲认真清查庶户口按册可稽而禁暴缉奸邪慝自不难潜消除妥定简便章程饬发各州县实力查办外合行出示晓谕为此示谕合属居民人等知悉尔等即便遵照将家长姓名丁口总数据实开报遇有行踪诡秘面目可疑之人在牌内容留即告知牌长转报团练局以便查拿至缮造牌册需用木板纸张笔墨均饬各州县督令团练局给发不派民间分文如有地保人等藉端需索许尔等指名禀控定即严行惩办各宜凛遵毋违特示 

　　○清查保甲章程 

　　一十户为一牌牌内择一老成醇谨之人为牌长一切事均由牌长告知团练局由团练局禀官牌长无庸到官亦不必再设甲长保长以归简便 
　　一牌内按户只写家长姓名丁口总数不必将全家男妇丁口名氏年岁尽行开列遇有寄居之户当于册内注明原籍至小村若有零户三户以内则附于末牌之末三户以上则与末牌匀分为两牌按日挨户轮流悬牌不得遗失 
　　一城市村镇无论绅士兵民公馆店铺均须逐户编查至庵观寺院及客寓饭店则以一处为一户列入附近牌内 
　　一有数姓及十数姓同居一院除同姓者可并为一户外若一院俱异姓必须于册尾上将各姓注明仍以同居之房主出名立户如房主不同居则以丁口最多者出名立户 
　　一牌内如有曾经犯窃及习过邪教之人务宜一体编查仍于该户注明改过二字以便查考 
　　一每牌十户出具连名甘结如有一户为匪及窝留为匪之人九户公同首报倘敢狥隐事发九户同坐牌长知而不报一并查究 
　　一由团练局给发纸张笔墨饬令地保先行查开草册责成团练局绅士覆查再造册呈缴地方官地方官按册抽查无错即饬团练局按牌誊清用木板裱糊发交牌长悬挂 
　　一遇各户家长如有事故或同牌内搬去迁来牌长查明即于牌内分别改注增删并告知团练局注册更改 
　　一一年届期如果旧牌添改模糊即由牌长送团练局验明另换新牌倘一年内并无迁徙事故丁口总数亦无更改仍准照旧悬挂 
　　一缮造牌册木板纸张笔墨各费俱饬令团练局于公项内支销不准在官人役藉端需索民间分毫倘有需索情弊许该民人等指名禀官从严惩治 

　　○各州县育婴札 

　　为札饬事照得恤孤保赤仁政所先收养婴孩实为父母斯民之道除出示严禁溺女外合就札饬札到该牧令即便遵照查明所属地方如现有育婴堂固当实心经理倘向未建设或原设有堂日久废坏即宜督饬团练局绅士仿照扬州蔡琏建育婴社办法以四人共养一婴每人月出银一钱五分遇路遗及各家欲溺子女收至社所招雇贫妇领乳月给工食银六钱募众举行仍一面设法劝捐建立育婴堂以成善举该牧令务即认真筹办慎勿视为具文漠然置之是为至要切切毋违特札 

　　○禀请冯提台督剿灵山西乡踞匪由 

　　敬禀者窃卑府抵任后业将察看地方大概情形具禀宪鉴在案查灵山西乡地方界连西省分上中下三垌广袤四百余里自咸丰九年被西匪孙义大纠党占踞所属三分之二厯年攻剿虽先后将马鞍岭榕树塘等各要隘全行攻克而西乡中垌之官堂那律六七坪等老巢毗连永淳路通钦州之王光山甚为险固且横州之南乡水闸地方现为匪踞距灵山城只六十里与西乡各老巢犄角相峙曾千总会合西军围攻已久亦未见效卑府伏思灵山西乡老巢一日不破则横永股匪恃有勾结此拏彼窜骤难一律肃清实为东西两省边界之大患现在西省大兵进剿刘藩司亲临督办一经得手西匪倘窜入东境灵山兵单饷绌殊为可虞卑府再四思维似宜禀请威望素着之大员前赴西乡督饬办理俟荡平后再行会合西军围攻横永各贼巢庶东省余匪凈尽西省亦易剿办查广西冯提台现经旋籍卑府前在江苏深知冯提台久经战阵洞悉机宜合无仰恳宪恩俯赐咨请冯提台就近先赴灵山督办西乡股匪事竣再赴粤西会攻横永各贼寨之处伏祈大人察核批示饬遵再灵山县自军兴以来十有余载所用勇粮均系该县劝捐及合浦团练局捐资接济现在筹办西乡经费仍由卑府委员会同该县劝捐办理合并声明 

　　○禀剿办灵山广平踞匪一律肃清由 

　　敬禀者窃卑府迭将攻克那局湾?米标各贼巢情形禀报宪鉴在案兹据灵山县冯询禀称于闰五月十二日攻克马较垌老巢生擒逆首黄大珍李尚海利干邦三名伪先锋凌在叶利足邦李嘉旺杨新春彭传仁潘得盛六名伪军师沈清谟李自春二名伙匪八十二名均已讯明正法现在广平十余村一律肃清等情到府据此卑府伏查贼匪窜踞广平因外委王镇邦兵力稍单未能得手该匪纠胁日众势甚披猖当经卑府调饬灵山营千总曾远辉将广西经手事件料理清楚迅即驰赴广平剿办时值该县冯令到任伊始筹措勇粮颇形掣肘卑府督饬该县敦谕各局绅设法支应并委员催收经费务期源源接济无悞要需复督饬冯令悬立重赏会同曾千总克复那局湾□标及马较垌各贼巢生擒逆首黄大珍等多名斩获甚众现在广平十余村踞匪剿除凈尽地方一律肃清除飞饬移营前赴西乡剿办外所有剿办广平股匪一律肃清缘由理合禀报大人察核 

　　○灵山西乡招抚示 

　　为恺切晓谕事照得大兵分道前赴西乡剿办踞匪谅无难歼灭凈尽苐念甘心从贼者固为法所不容而被逼胁从者亦属情殊可悯本府仰体朝廷好生之德深恐玉石俱焚特为网开一面予尔等以自新之路合亟出示晓谕为此示谕西乡人等知悉尔等果能悔罪来归实心向化准即呈缴器械薙发投诚本府妥为安抚不惟不准乡民私相攻击并严禁兵勇藉端骚扰尔等其各及早猛省改过迁善勉为良民无负本府谆谆告诫之心倘仍始终执迷甘蹈于水火之中而不觉一经大兵剿除悔何及也凛之慎之毋违特示 

　　○禀剿办灵山西乡一律肃清由 

　　敬禀者窃卑府前将攻剿那扶获胜招抚那扶等二十三村禀报宪鉴在案兹据灵山县冯询禀称于二月十三日攻克那平生擒匪首黄大力韦兆五二名伪军师黄青山一名伙匪三十七名均已讯明正法并招抚那路等十三村现在西乡一律肃清等情到府据此伏查灵山西乡自咸丰九年被西匪孙义大占踞所属二百余里地方久未荡平卑府抵任后因西省大兵进剿山泽等处均与西乡毗连倘西军得手恐西匪大股窜入东境自应赶紧筹兵筹饷剿办西乡踞匪当经卑府禀奉督抚宪咨请广西提督冯军门拣派贵州抚标右营游击刁士枢前往剿办并委经厯钱伯承驰赴灵山会同灵山县劝捐钱三万数千串复面谕郡城公局按月帮助钱文接济军火以期无误要需嗣查西乡匪徒究为西匪孙逆所逼胁特为剀切示谕剿抚兼施随督饬冯令会同刁游击于上年闰五月十六日赴西乡剿办攻克米棉等七村招抚覃江等三十八村时值天气炎热刁游击一军多患疫症该游击亦染时疫请假医治署灵山营千总曾远辉于上年八月二十二日添募新勇接办卑府督饬冯令会同曾千总攻克那楼等三村招抚那线等三十六村计前后攻克十村斩获首伙无数招抚七十四村俾久被匪徒占踞二百余里地方全行肃清皆由宪威远播所致现在西乡善后事宜卑府已委经厯钱伯承前往会同冯令妥为办理并督饬冯令会同曾千总移军那楼严密防堵相机出境会捣山泽以剿为防切勿稍形大意致有疏虞所有剿抚西乡一律肃清缘由理合禀报大人察核 

　　○禁止骨罐示 

　　为严禁检骨储罐以维风化事照得本府自抵粤以来闻俗有拾金之说初以为窀穸日久棺柩或为水蚁所伤检骨改葬尚无足怪迨舟车所至见山坳路旁置放骨罐甚多细加察访始悉此间陋习丧葬以一年为度即行起棺易用缸罐择地修茔名曰葬金当启检时尸身或未尽化辄加洗刷伤惨情形何异戮尸蒸骨忍莫忍于此矣即谓卜葬吉穴亦岂有残毁亲尸而可藉朽骨以邀福者乎况择地羁延久而未定设子孙日渐凌替更难免所储骸骨暴露于荒郊乎查例载卑幼发尊长坟塜开棺见尸者斩又子孙毁弃祖父母父母死尸者斩各等语律例载有明条岂容知而故犯除札合浦县立即查明东山寺暨东岳庙等处寄放骨缸骨罐分别饬属埋葬外合就剀切晓谕为此示谕军民人等知悉尔等务宜殡葬合礼慎毋起棺易罐致令戾气所聚上干天和如有迁葬时棺木已朽亦必加用外棺不得狃于积习再用缸罐装储倘敢故违一经本府访闻定即拘案按律究治决不姑宽各宜凛遵特示 

　　○禁止卖妻示 

　　为示禁事照得本府访闻所属地方有不肖之徒往往贪图钱财将自己妻室嫁卖与人恬不为耻独不思夫妇居五伦之一凡妻虽犯七出尚有三不去之条何得以志在图财辄将妻室嫁卖实属有伤风化查例载将妻妾受财典雇与人为妻妾者杖八十若将妻妾妄作姊妹嫁人者杖一百知而典娶者各与同罪并离异财礼入官又用财买休卖休和娶人妻者本夫本妇及买休人各杖一百妇人离异归宗财礼入官各等语法律綦严岂容干犯合行晓谕为此示仰阖属军民人等知悉嗣后如有将自己妻室无故嫁卖与人为妻妾及用财娶人妻者许该处族老保邻人等到官出首以凭从严究办倘族邻扶同狥隐一经他人告发定即一并惩治各宜凛遵毋违特示 

　　○禀劝捐办理书院宾兴义学孤贫院及育婴等事由 

　　敬禀者窃卑府自上年十一月抵任以来凡地方兴利除弊事宜无不悉心察访以期次第举行现查卑府观风及甄别书院校阅生童课艺文理通顺原不乏人而求其学有根柢明乎理法者甚少实缘各生童在塾中本无名师教授其在书院肄业者因膏火及奖资几稀均视月课为故常不知奋励必须捐加各书院经费庶额数膏火奖资均可增添并可延请名师掌教实为振兴文教之基廉郡距省遥远乡试川资寒士每难设措以致应试者少必须捐备乡试盘川庶寒士应试不至临时大费周章皆可踊跃争趋且因急功名之心罔不文章砥砺以期上进文风定可渐有起色各乡游手好闲之徒每多不安本分推原其故由于各乡辽阔贫苦幼童并不识字读书故于年壮后好勇鬬很易至流为匪类必须各乡捐立义学庶童蒙有所训廸植其根基牖其聪明毋令为习俗所染久之亦足以转移风气郡城设有孤贫院额定人数既少给发钱文亦无多此外如育婴堂善举并未设立实不足以昭矜恤必须酌量捐办庶孤贫院既加额增钱而育婴亦可举行则利赖之在百姓者正自无穷卑府督同合浦县文炳星传集城乡各绅士剀切晓谕该绅士等均以此次劝捐经费实大有益于地方之举无不踊跃急公乐于从事卑府督同文令当即各倡捐足制大钱四百串给发印簿交绅士彭元辅等妥为劝捐容俟捐有成数分别拨给妥议章程另行禀报外所有卑府督同文令现在劝捐增各书院经费筹备乡试川资各乡建立义学并孤贫院加额增钱及办理育婴等事缘由理合禀请 
　　大人察核至钦州现办防堵灵山剿匪吃紧均应俟军务告竣再行督饬各州县筹办合并声明 

　　○禀分拨书院宾兴义学孤贫院及育婴等事捐款由 

　　敬禀者窃卑府前经督同合浦县文炳星劝捐增各书院经费筹备乡试川资各乡建立义学孤贫院加额增钱及办理育婴等事首先倡捐业经禀呈宪鉴并谕绅士彭元辅等分赴各团妥速劝捐兹据该绅士等禀称现在各团捐定钱共计五万三千余串并遵谕择定每团庙祠二处其大团择定三处共三十六处俟汇收捐项即禀请延师开馆等情前来卑府伏查捐款计钱五万三千余串连卑府等倡捐钱文共计五万四千串现督同合浦县文令酌量拨海门书院钱一万串拨龙门书院钱六千串拨乡会试川资钱一万串拨义学钱一万六千串拨养济贫民钱八千串拨育婴钱四千串议定发商生息按月七厘责成绅士彭元辅等遇有好田地禀明府县酌量提钱置买凡支付本利钱首事禀明府县由府谕知该典商照发首事及县不得擅自取付府中亦不得藉词谕支如不遵章程支付该典商即毋庸发钱违者着赔所有各项用款责成绅士彭元辅等随时请领支用年终将收支数目汇册申缴府县存案一切均不假书吏之手以免滋弊除饬该绅等赶紧收齐捐款以凭发典生息外所有议定章程理合列折禀请大人察核 

　　○海门书院章程 

　　一海门书院拨捐款一万串发典生息按月利七厘并责成首事遇有好田地禀明府县酌量提款置买 
　　一生息利银首事按季禀明府县由府谕知该典商照发首事及县不得擅自取付府中亦不得藉词谕支如不照章支取该典商即毋庸发钱违者着赔 
　　一甄别书院生员童生向例取正课各十五名附课各十五名现生员加正课五名加附课五名童生加正课十名附课十名 
　　一甄别书院生员童生取列前十五名者准住院按月每人加给钱一千文如十五名前有不愿住院者即按照在后名次挨补所有住院各生童责成监院及首事认真稽查由府县随时查询倘有名为住院而实不住院者即行除名 
　　一生童膏火生员正课每月给银一两二钱附课每月给银六钱童生正课每月给银一两附课每月给银五钱随课向不给予膏火 
　　一周年月课定以十个月闰月不增课期每月二次初二府课十六师课 
　　一甄别书院正案作为府课一次只领膏火一月其余九课均按月阅定分别正附随课榜示以凭给发膏火如有不应师课者膏火减半给发 
　　一每逢课期以辰初齐集辰正点名发题课文一篇诗一首申时交卷不准继烛 
　　一府课师课奖资及加奖均不拘名数不定钱数酌量给发 
　　一按月除课期外由师另添经古一课限五日内交卷如有不能应者听奖资亦不拘名数不定钱数酌量给发 
　　一甄别未经录取生童如有愿在书院肄业者准于官课投考俟取列随课后再行一体应课 
　　一不拘官课师课生员连考超等三次前五名童生连考上取三次前五名者另行酌量加奖 
　　一生童课卷有全篇抄袭雷同者立即除名其文中雷同十句以上诗中雷同四五句以上者即行存记如有两次亦即除名 
　　一试帖失粘抬头错误文虽佳不列前等 
　　一住院生童如有认真读书日有进益者由监院查明开单送府以凭酌加奖励 
　　一住院生童如有不守规矩者一经查出即行除名 
　　一书院系一府公设合钦灵三属生童均准与考 
　　一按月支发膏火俱由监院核明每月应支数目于月尾开列清折备具文领赴府领支如数兑足当堂给发不得减扣 
　　龙门书院拨钱六千串一切章程均查照办理 

　　○义学章程 

　　一义学拨捐款一万六千串生息及支付利钱章程与书院同 
　　一义学按十六团设立小团二处大团三处共计三十六处或在祠堂或在庙宇由各团首事择地开设 
　　一延请塾师责成首事于各团附近生童内慎择老成自爱者于年前开单禀呈府县俟酌定后再行延请每岁开馆以正月中旬为期散馆以十二月中旬为期修金按月支送如有惰于督课者查明另延倘有格外认真教读者由府县分别奖励 
　　一捐立义学原为寒家子弟而设由郡城公局刻印三字经书塾座右铭及阴骘四言诗等书散给各幼童诵读责成塾师逐日讲究如有资性聪颖大可造就者塾师急宜勤加训廸并告知首事格外周恤 
　　一每义学一处设立敬惜字纸炉一座多备收字纸篓散给各村雇工人一名按日赴各村收字纸除按月给发工食钱外收字纸一勇给赏钱一文所有收来字纸过秤后即由塾师督令工人归炉焚化字纸灰亦随时用罐装好以便沉之于海 

　　○养济贫民章程 

　　一孤贫院拨捐款钱八千串生息及支付利钱章程与书院同 
　　一孤贫院向额二十九名每名按月给银三钱现每月按名加钱三百五十文 
　　一孤贫院增额七十一名每名按月给钱七百文 
　　一孤贫院散放口粮须示以定期令贫民等齐集亲领地方官督同首事亲往点名给发或移请教官饬委典史会同首事前往散放不得入胥役之手致滋弊端 
　　一贫民衣食不给易生疾病首事宜随时查看如有患病者酌给医费 
　　一贫民如有死亡首事随时呈报地方官查无别情即着首事给发棺木雇工深坑埋葬 
　　一孤贫院如不敷住须酌量添建房屋 

　　○育婴章程 

　　一育婴拨捐款钱四千串生息及支取利钱章程与书院同 
　　一郡城向无育婴堂现责成首事在公局办理 
　　一遇路遗及各家欲溺子女收至公局招贫妇领乳月给工食钱文每逢朔日验儿给钱如查有婴孩不得所者即将乳妇更易 
　　一雇妇领乳为婴孩生死之所寄选择不可不慎凡有领乳者须报明姓名籍贯住址生业本妇氏年若干岁新胎所产者何年月日详细查明并验明身无疾病乳浆浓足方准领乳 
　　一婴孩遗弃衣物难全应由首事查明酌给衣袄及袜裙等件遇有疾病须请医调治需用药饵每服酌给钱文至婴孩如有夭殇亦即给发棺木雇工深坑埋葬 
　　一送婴孩来者须酌定远近给以路资庶人方乐于抱送 
　　一收养婴孩设有疾病夭殇或经他人领去本生父母一概不得与闻 
　　一收养婴孩如有愿领男作子领女作女及为养媳者均准报明姓名籍贯住址生业首事妥为查询实系身家清白方准具领并取具乡保甘结倘假作子女养媳贪利掠卖一经查出即送地方官从严究办具结乡保一并惩治 

　　○禀请奖励剿办洋匪出力员弁由 

　　敬禀者窃查廉州所辖洋面接界越南缉捕廵防最关紧要自上年越南国阮黎二姓相争常有匪船乘机潜入合钦交界洋面伺刼商船嗣因越南国之海宁府硭街克复黎匪逃窜夷洋更恐勾结内匪滋事若不设法剿除实为地方之大害惟值库项支绌营中师船奉文停修已久自应雇募民船缉捕以靖洋面卑府当即督饬北海团练局绅士劝集捐款委员雇拖船二十号酌定赏格花红并函请龙门协邢副将檄饬都司龚名彰王显等督带出洋实力廵缉于十一月初二日在白龙尾洋面见贼船由夷洋驶来当即督令各船捕拿该匪等胆敢开炮抗拒经员弁等施放大炮轰沉贼船五只拿获贼船二号击毙著名盗首黄金漋即亚柑仔一名毙匪无数生擒张亚四等五十五名复于五年七月初二及十一二等日在北海洋面击毙著名匪首何蒙菓有一名击沉匪船二只生擒司徒亚城等五十八名均经卑府督同合浦县讯据供认已录供禀奉院宪批饬正法备具供看详请转详具奏在案卑府伏查黄金漋何蒙菓有等均系著名大盗经卑府督饬员弁等出洋捕拿击毙贼首生擒伙党一百余名在事人等出力劳绩与战功无异可否仰恳俯准查照通行成案给予奖叙之处出自宪裁所有各员弁衔名理合开具清折禀请大人察核 

　　●从公续录卷二 

　　丹徒戴肇辰存稿 

　　禀查看琼郡大概情形由 
　　饬各州县理讼札 
　　通饬十三属札 
　　饬琼山县删除义塜条银札 
　　严禁误信地师盗葬示 
　　严禁信巫示 
　　严禁收路担税示 
　　严禁差役索诈示 
　　考试关防示 
　　廉州宾兴经费记 
　　另建福江书院记 
　　廉州孤贫院记 
　　治黎议 
　　琼州立义学记 
　　重建琼州各城楼及炮屋并修城垛记 
　　重建东坡书院并修泂酌亭记 
　　重修苏文忠公祠记 
　　重修邱文庄公祠记 
　　重修海忠介公祠记 
　　重建吕祖祠并修伏波祠记 

　　○禀查看琼郡大概情形由 

　　敬禀者窃卑府猥以菲材备员仁宇仰沐宪檄委署琼州府篆遵即叩辞赴任于六年九月初七日行抵琼郡初九日接印任事业将到任日期通报在案伏念琼属地方州县凡十有三海环其外黎居其中自昔筹防二者并重卑府细加访察查黎人崖州陵水感恩昌化最多而儋州万州乐会定安等次之安常之日若辈至蠢且愚迨变而滋扰则焚掠村庄以毒箭射人其害甚烈然黎人之滋扰有由起每缘奸民以钱放黎账或赊之以酒折钱议息均至收稻时取其谷还之其息极大日积月累尽终岁之苦耕而不足以偿奸民之夙债于是各峝之黎黠者为首邀党聚百数十人谋杀债主因而肆掠或又缘地方文武官每于冬间藉安黎为名派差役弁兵前往藉端需索每多骚扰以致黎人激而生事虽屡奉禁止而仍不免有此弊且黎人初滋事之时不过数十人或百人急为御之无难也乃地方文武官往往迁延坐听致使黎匪益聚益众而汉人之为匪者漆面充之自近而远肆行焚掠大费兵力矣卑府当严饬各州县遇有黎人滋事立即前往查办毋稍延误并查拿盘剥黎人奸民照例严惩更不得借安黎为名派差役前往骚扰仍由卑府出示严禁并请宪台通饬琼州各营禁止弁兵前往黎境安黎致生事端查所辖洋面广袤二千余里缉捕廵防最关紧要虽于海口港设有东西炮台牛始炮台沿海设有沙上大林北洋北港小英天尾白庙等处炮台向由琼州镇标派弁兵分台驻守以资防范惟营中师船奉文停修己久本年八月间海风大作又打坏师船三号只剩师船一号设有匪船潜入缓急实不足恃若常雇民船廵缉则经费亦复难筹卑府当严饬各州县会营严密廵查务使洋面肃清以安行旅仍妥为筹议另行禀请示遵至于士习民风向称醇谨近来间有结盟拜会之徒号曰老红借名为联盟互相保护其实为集众强刦之计往年会同县有嘉积市曾经大扰幸市人预设团练以讨之歼其渠魁恶焰以息然余党尚未尽绝也沿至各州县俱有逃窜者此等恶类互相引诱恐其复发卑府当严饬各州县随时密访如有不知改悔者即查拿究办其余如修整城垣以资保卫举行保甲以清内奸办理团练以御外匪清结词讼以安良善查拿蠹恶以免扰害认真考试以兴文教举报节孝以维风化兴立义学以教童蒙建保赤堂以育婴孩设孤贫院以济穷困皆地方之要务卑府亦当督饬各州县随时整顿次第筹办俾利兴而弊除卑府视事以来惟有正己率属察吏安民遇事则和衷商榷从公则实力讲求务期地方日有起色以仰副大人整饬海疆尽心民事至意所有卑府到任后查看地方大概情形理合禀请宪台察核 

　　○饬各州县理讼札 

　　为札饬理讼事照得牧令为亲民之官凡事皆宜清勤自矢而理讼一节尤以凖情度理从速讯结为要倘有不知自爱之员贪污性成是非颠倒亲友家人从而招摇以至一讼之费倾家荡产轻则激为上控甚且酿成命案固属贻害民生又有立志本正而才具平常意见偏执大抵听讼不得其平及至民不遵断则以刁顽为词任意羁押致使饥寒疾病因而拖毙官谤定仍沸腾本府窃思官称父母宜如何兢兢业业遇事平心明晰剖断以期案无留牍合亟札饬札到该牧令务宜于传到之案随到随讯即行断结毋得轻押一人以免拖累倘稍有错误亦不妨自行更正庶多事变为少事有事化为无事然后民情为之鼓舞自征质朴至当堂收呈赶紧批发签票时酌定日期传到如违重责或即改差均为理讼之急务该牧令其各慎之切切特札 

　　○通饬十三属札 

　　为通饬事照得朝廷设官各有专司总当清勤明慎方可循分尽职尝见世之居官者或矫矫自好克昌厥后或同流合污子孙式微是岂天之报施有异与抑皆人之自为之也本府下车伊始欲求安民必先察吏查所属各员中励精图治原非无人而中材居多介乎可上可下之间亟应恺切劝勉以期吏治日有起色合行札饬札到该令牧员务宜以廉为基以仁为本尽心民事无负职守庶为地方造福即为子孙积德既可仰报国恩即可绵延祖泽本府惟痛痒之相关故腹心之敢布区区诚悃该令牧员尚其鉴之切切特札 

　　○饬琼山县删除义塜条银札 

　　为札遵事照得本府现在府城西关外买得土名金盘坡地一所东界自南一坡起至邱家园分界横十二丈五尺直二十八丈至梁姓义塜分界又由梁界起至邱家园分界横八丈五尺直至北邱家界五十九丈又西由银盘大路分界至邱家园直十六丈横自大路量回唐家南界又西南由邱家园界起至东北苏家园界止横五十八丈又由东吴家界至西唐姓人园界止直五十丈四至量丈分明立为义塜贫民得以安葬兹据府城西门外西厢一图达仕巷唐玉福仝胞侄绍泰等立卖坡地契一张前来除立义塜石界并出示晓谕外合行札饬札到该县即便遵照速将西厢一四甲唐德名下原载条银五钱四分六厘删除拨由本府捐廉输纳其地契一张仰即用印完毕仍缴回本衙门备案均毋违延速速此札 

　　○严禁误信地师盗葬示 

　　为出示严禁事照得世俗每以风水之说蛊惑人心家有一命之荣百金之产皆责报于先茔而为葬师者术既不精惟利是视见有富贵之家其先茔距乡稍远辄生觊觎或诧为天地人三穴或称为正结旁结虚张后效故索厚酬堕其术者贪富贵于未来肆目前之毒害乘夜窃葬逼人先茔讼连祸结荡产倾家更有甚者限于人之界置防有骇夫听闻售其阴私欲行灭迹或以遗骸付瓦器或以小木易桐棺每于暮夜之间雇请挖工即俗所云墨仔者隧道而入穿人之圹安己之茔役术以害人则不仁实甚葬亲不以礼则不孝可诛似此情形殊堪痛恨除札饬各州县查拿究办外合行出示严禁为此示仰阖属军民人等知悉尔等务须葬亲以礼勿听地师蛊惑营谋盗葬自取咎戾倘再执迷不悟仍蹈前辙一经访闻或被告发定将葬主按盗葬律加等治罪地师按照棍徒律严办决不宽贷各宜凛遵毋违特示 

　　○严禁信巫示 

　　为严禁信巫事照得福缘善庆祸由恶积为善者天降百祥为恶者天降百殃天理昭昭断非巫所能旋转本府访闻琼州恶习往往延巫者到家或因仇而咒咀于他人或因病而求益于一己竟日输诚虽费多而不惜实属蒙蔽既深殊堪骇异亟应出示严禁为此示谕军民人等知悉尔等须知祸福无门惟人自召务宜各安本分果返躬而大节无亏实有不求福而福自至之理切不可肆行无忌自取祸戾自此示禁之后倘再执迷不悟除严拿巫者究办外定将延巫之人从重惩治本府言出法随决不宽贷凛之慎之毋违特示 

　　○严禁收路担税示 

　　为出示严禁事照得北冲埠头为郡南水陆之区设有税馆所以盘查船装货物落地收税也现闻廵逻馆役倚势作威每遇肩挑小贩不过带有家用常物而任意需索种种滥取殊属恣肆合亟出示严禁为此示谕税馆差役人等知悉凡有路涂小担不准藉收税为词妄取分文自示之后倘敢仍前讹索一经告发或被访闻定即照例从严惩办决不姑宽毋违特示 

　　○严禁差役索诈示 

　　为严禁事照得安良之要除蠹为先本府访闻民间遇有呈诉差役每多需索一票到手窃作威灵一案之成任其索诈稍不满意则播弄多端得其欢心则罄尽再索正规之外复有暗规起采既完又有别采不惟诈吓庶民抑且侮辱绅士似此情形实为法纪所难容除饬各州县严加查察外合亟出示严禁为此示谕阖属绅民人等知悉自示之后尔等民间呈诉事件倘有差役仍前需索许即赴该管地方官呈明以凭按法究办不贷毋违特示 

　　○考试关防示 

　　为关防事照得本府访闻粤东颓俗往往于考试场中惯用鎗替妄希侥幸并多宵小之辈百计钻营因之撞骗招摇无所不至相习成风殊堪痛恨本府仰荷国恩厯官二十七载久已盟心白水严密关防现在定期开考琼山等九州岛县所有试卷均系本府亲自阅定概不假手于人三四五覆时严加面试断不使有传递代作之弊该童生等前场虽有佳作而面试不符万难幸邀前列且本府前守三廉考试情形及现抵琼任以来一切行事该童生等谅有见闻亦当不至堕人术中受其愚惑惟应考人数众多恐尚未及周知合就出示晓谕为此示谕阖属童生等知悉尔等务宜各安本分文必己出慎勿求荣反辱贻笑士林倘有不法棍徒在外诓骗许即捆送来府以凭从严惩办决不姑宽各宜凛遵毋违特示 

　　○廉州宾兴经费记 

　　廉州距省城及京师甚远每逢乡会试寒士资用拮据因此而不赴试者有之查合浦旧有每年优免丁粮银作举贡生员乡会试盘川举人会试贡士廷试人给银三十两余归生员乡试在省分给及予守廉州捐制钱一万串生息作宾兴经费举人会试贡士廷试皆人给银一百两余归乡试分给予因之有感焉士为四民之首为治者期于得民心与得士心而巳我国家累代养士之恩有加无已今虽贼盗横行残破郡县而民心未改士心未变贼以此不能得志渐次亡灭此士之忠于我国家而我国家养士之报也予仰体圣天子兴贤育才至意捐备宾兴经费俾廉州人士自乡会试及廷试之盘川皆有以资之而不烦应试者之临事踌躇自今以往士有考试之利而无考试之难行之于一郡亦可以行之于一省与天下予以为可为国家培元气而收养士之报者其道莫善乎是至于鼓励人材振兴文教尤裨益之显然者因酌定其经费章程而为之记后之莅兹土者慎毋忽视而不加意于此也 

　　○另建福江书院记 

　　书院之设所以广学校之教廉城有海门龙门两书院予莅任后劝捐增经费又添经古小课妥定章程延请名师主讲距郡城三百余里有福江书院亦按月开课阅定文字给发奖资州人士咸闻风鼓励兹绅士余作荣等以福江书院房屋狭隘捐购地基另建为多士肄业之所请记于予予因之有厚望焉昔贤以德行为本文艺为末而郑风风雨之诗曰风雨凄凄鸡鸣喈喈既见君子云胡不夷传者以为思君子不改其度予闻南宋之君子有朱子者其贤虽颜子曾子子思孟子不是过其学则集周子二程子张子邵子诸儒之大成而为万世儒者之宗今海内人士读朱子之书久矣学者诚能返而求之而学其为人积日累月服行其教以终其身虽不能至心向往之亦可以为朱子之徒而无疑矣福江书院之生童闻斯言倘亦有无文犹兴之意乎诚如是非独予之厚幸实邦家之光也予谨书其言以为多士?日耳力?道不远人亦在乎有志者之自为焉尔 

　　○廉州孤贫院记 

　　周礼大司徒以保息六养万民三曰振穷四曰恤贫郑氏注穷者有四曰矜曰寡曰孤曰独恤贫无财业禀贷之按幼而无父曰孤然以其只身奉养而言即矜寡独皆可谓之孤夫贫不皆孤既贫且孤其可悯为何如哉廉州旧有孤贫院额止二十九名每名月给银三钱今予拨捐款钱八千串每月按名加钱三百五十文增额七十一名每月按名给钱七百文患病者予医药死亡者予棺木葬埋之费嗟乎王政之要不外教养是孤贫之民先王所以赡养之者其心无穷而其职至难尽维民亦不敢以所难尽者期必得于上也然守令未有不尽心于此而可为循良者则吾人讲求吏治亦惟于是难尽之职民所不敢期必于上者加之意而已矣是为记 

　　○治黎议 

　　黎之为害于琼民也由来久矣前明提学副使右参政郑廷鹄平黎疏云琼自开郡以来迄今盖千六百余年无岁不遭黎贼之害前明侍郎锺芳平黎碑记云琼属环列海澨而羣黎窟乎其中世为民患崖陵尤甚前明都御史海忠介平黎疏云宏治十四年征儋州昌化县黎嘉靖二十年征陵水县崖州黎嘉靖二十九年征感恩县崖州黎凡三大举矣每举调两广官兵十余万费银数十万两前后屯兵防守骚扰居民或三年或四年后止然竟不能使黎寇詟服迄今刼村杀人无岁月无有又赠蔡养斋抚黎序云黎人之不我向也乃我之无以致其向其为乱则始事于州县之民长养成就于无良之吏黎势固不能至州县言曲直者无以剖别其不平之端而仅欲使之不为不得其平则鸣之举嘉靖二勤王师予未敢曰师出为有名也则不能处分之罪非其人之过也备阅琼志而知治黎之道在良有司之未事有措置遇事无迟疑而已夫黎性虽云难驯而其所以滋事者实非无因即如道光九年崖州黎人作乱为甲头包揽田赋加收至倍蓰所致道光十三年儋州黎人作乱为奸徒借贷盘剥及仇杀客人而成至本年崖州官坊村黎人戕害弁兵则为洪云章索诈毙命激变岂黎之好为叛乱与实廹之使然也倘地方官平日无事示黎人以诚信无任奸民藉端盘剥匪徒乘间煽惑弁兵差役遇事滋扰并举行保甲以严盘诘办理团练以资防御则有措置如此一旦有事立即会营督带兵练驰往查办无使滋蔓随剿随抚恩威兼施则无迟疑如此此而患犷悍之不肯向化岂情也哉而或者曰黎本害民言抚不如言剿说亦良是不知苐以剿论无论兵饷难筹即使兵多饷足而山径险仄纷歧黎易设伏设有挫失不独死伤甚众且恐为黎人所轻损威即以生衅难免于兵连祸结况乎黎峝多瘴毒水土极恶官兵即平贼亦必凯旋不能久屯而黎众繁多此服彼叛仍复纠聚生事恐剿黎以安民而黎终为民害也从来治黎无善策而欲有以平其夙忿息其争端抚循得宜可免蠢动之虞则非得人以治之不可顾得人亦綦难矣查黎以昌化陵水崖州感恩为最多地瘠民贫官斯土者恒苦于用有不足临事每多朿手况瘴气又极重乎盖各牧令久巳视为畏途矣此吏治之所以无起色也必须明定章程凡调补者于俸满后即委署优缺一次仍遇缺尽先升用凡署事者期满二年即调署优缺一次倘有贻误亦必严加参处并预筹防黎经费存储郡城遇有黎患由道府随时酌量接济该牧令等办公有资无所推诿均各实心任事地方可保无虞仍须于调补及委署时再三简选务期人地相宜以收实效至各营员弁亦应认真整饬立赏罚以示劝惩俾得同心襄助夫如是遐荒僻壤庶几黎人畏服而民生安适乎 

　　○琼州立义学记 

　　从来郅治以教学为先小学实学者始进之阶于来琼州在城内设府义学议定章程择老成自爱儒士为童子师认真教读爰筹款五百五十金生息禀请立案为久远经费并通饬所属一体筹建不数月间琼山设二十九所文昌设二十所乐会设十四所定安设六所澄迈会同儋州各设五所万州设四所临高设三所昌化陵水崖州感恩各设一所经费有资延师开馆庶几哉小子有造得所陶成矣且夫义学之设在于裨幼童识字读书无俗学之诱以夺其志其所诵习讲明孝弟忠信礼义廉耻诸大端立其根本牖其聪明毋为异学所惑久之亦可以转移风气故予以为吾辈所当实心讲求者莫若义学所得尽心讲求者亦莫若义学也盖为守令者诚知此而广设义学以教民延师儒立课程训廸有方化导有法使人人皆知向学即古所谓家有塾党有庠州有序国有学比户可封之盛不难复睹而当今之世所为务为仁厚敦行礼让而不至于犯上作乱者其道胥不外乎是予因琼州建立义学极言其效如此亦欲地方官有留心世教者增益举行俾得家弦户诵人文蔚起也是为记 

　　○重建琼州各城楼及炮星并修城垛记 

　　同治二三年间琼州大风为灾东西南三城楼及炮屋倒塌城垛多伤损六年秋余来守兹土知郡城为海疆锁钥不可听其圮坏也于是商同齐仲炎观察率属捐廉延绅士云君茂瑞周君书亟为修复仲冬兴工越岁暮春蒇事二君请志岁月以示不忘余维太守一官教士养民责任綦重为地方兴利除弊盖有筹划周详本实心行实政使僚属望风砥砺无负圣天子为民设官至意者岂惟是建城楼炮屋修城垛以资保障以壮观瞻云尔哉虽然是役也亦守琼不容缓之举而郡人之踊跃从公费省而工坚其劳诚不可没矣至外城小北门楼余辟而新之则王君子俊董其成也是为记 

　　○重建东坡书院并修泂酌亭记 

　　宋苏文忠公之谪居儋耳讲学明道教化日兴琼州人文之盛实自公启之后公北归郡人遂即公所尝至之地建为书院而名之曰东坡示不忘也公得双泉于郡城东北郡守承议郎陆公建亭覆之曰泂酌公所命也嗣双泉与亭俱废学使翁公方纲查金粟泉右北隅一泉相近在数武内当为双泉旧迹复建亭于东坡书院前金粟泉之右补题其额曰泂酌厯年久远院芜不治亭亦倾圮丁卯九月余来守兹土深惧遗泽湮废无以副琼人思仰之意乃与绅士云君茂瑞周君书谋葺而新之既成二君来请曰愿有识余惟公以文章经济重于一时尊于后世而后之论公者于公之学术犹不能无遗议窃尝反复乎公之生平而有以知其不必然也夫使公当日立朝稍事退默未为无以自处而乃汲汲然侃侃然于国家之大未尝一日释于心而閟于口洎乎一再贬谪投荒万里羣小睢伺至于僦官屋以居犹谓不可他人处之宜不胜愤懑而乃怡然顺受日与黎子云辈过从往复无几微不平见于辞色此果何所得而能然哉贤人君子为天下而仕得丧显晦不敢必之于君好恶同异不能必之于人所可守者道而已矣守之不固于是得丧显晦好恶同异偶有所触而不能无动于其心孔子曰道之将行也欤命也道之将废也欤命也易于干之六爻随所处而各有其则中庸谓君子无入而不自得自非深有得于圣贤之学而能越恒情之所欣戚不陨其守者未之有也然则公之所得者盖可知矣事君以忠治民以仁学莫大焉富贵不能淫困阨不能屈道莫大焉未有舍乎是而可谓之学可谓之道者即未有得乎是而犹不足以为学不足以为道者也论者又以公之旷达为有得于释氏夫所恶于释氏者为其外天下而无所用也若其超然于心不为物乱固未尝不同乎圣贤公之所立于天下者卓卓如彼而独于是乃外之于释氏乎哉琼人思公之泽至今未怠故述其所见于公者以为之记使存诸书院以质后之君子 

　　○重修苏文忠公祠记 

　　维同治七年四月余重修苏文忠公祠为之记曰昔宋宣仁后时贾易董敦逸黄庆基先后论公文词讥斥先朝三人皆坐黜及绍圣初御史复以为言谪公知英州未至贬宁远军节度副使惠州安置居三年又贬琼州别驾安置昌化军此琼州苏文忠公祠之所由昉也或者谓公文章气节冠冕百代宦游所至皆有政绩故后人崇德报功所在多有祠庙而公再莅杭有德于民杭人家有画像饮食必祝又乞于常州居住其后即卒于常州是皆东南山水名胜之区意百世下公神灵所眷恋当在杭州等处而不在于琼海万里之外予以为是不然公之于宋犹韩文公之于唐公贬琼州别驾犹文公之贬潮州刺史公为潮州韩文公庙碑曰公之神在天下如水之在地中无所往而不在而潮人独信之深思之至焄蒿凄怆若或见之譬如凿井得水不可以为水专在是则公之于琼州亦若是焉巳矣故予于公祠梁桷板楹之挠折盖瓦级砖之破缺赤白之漫漶不鲜者皆改作而新之所以见琼之人思公不置而公之英灵常在也至若助予修公祠者王君子俊也例得附书予并纪之以?日耳力?后之人云 

　　○重修邱文庄公祠记 

　　文庄公为有明一代之文臣记诵淹博文章尔雅有吟稿类稿诸刻后提学副使右参政郑廷鹄汇合补缀名曰会稿公裔孙尔谷又删定重编世所传重编琼台会稿是也案公相孝宗在宏治四年十月卒于宏治八年二月迄于今阅数百年而所为诗文流传不废可谓难矣抑宋真西山先生大学衍义止于格致诚正修齐未及治平之事公撰大学衍义补一百六十卷而治平之道全是公为大学之功臣也朱子著述繁富文集语录学者读之有望洋之叹公撰朱子学的使朱子之学门径了然是公为朱子之功臣也故后之学者尊崇先生以为有补于圣经有功于道学咸称之曰琼山先生况先生于琼州为郡之乡先达承学者之知所兴起而隆以享祀也不亦宜乎吾因之有感矣道学之统至孔子而始着颜子曾子子思孟子皆学孔子者也后之学孔子者莫若程朱朱子之学即孔子之学也窃怪今之人以道学为空谈举世不讲致朱子之学不绝如线士习卑陋日甚一日予以为当此之时设有尊崇朱子如文庄公其人者其为世教之幸甚大而人皆不省以此见公之学识非近世儒者所及也予因修公祠纵言及此有世道人心之责者亦庶几知所取法而于公切尚友之思也欤是为记 

　　○重修海忠介公祠记 

　　海忠介公为明嘉隆万厯间名臣案嘉靖四十五年春二月公上疏极谏世宗欲求长生不视朝政等事帝得疏大怒顾左右趣执之无使遁宦官黄锦在侧曰闻此人上疏时市一棺诀妻子童仆亦奔散无留者是不遁也帝默然少顷复读之为感动太息留中数月会帝有烦闷疾逮系论死穆宗嗣位乃释之至万厯十五年十月卒公为治力矫偷惰墨吏望风解印去其卒也士大夫醵金为敛百姓为之罢市此公之事迹见于前史者也至于今公姓氏流传在人虽妇人孺子亦皆知之余尝谓宋明两代忠节之士甚多至姓氏留传在人妇人孺子皆知在宋为包孝肃在明为忠介公以公拟包孝肃公政绩似又过之虽然公之所以致此者非偶然也公作严师戒曰天与尔完节而当完而心毋疚中馁气毋矜能讳针毋外为强舌而内愧影衾毋汹汹之易操而末流靡淫毋质冕参裳媚耻于中襟毋妻妾宫室动念而自底陆沉有一于此不如鹿死之音公之自警如此此其所以发为孤忠矢为介节而为人所难能也旧记谓公之忠贞耿介公之学问为之予深以其言为然故重修公祠掇取公自警之辞于碑后世有欲师公者亦以公之所以自警者而自警焉可矣是为记 

　　○重建吕祖祠并修伏波祠记 

　　城北锁钥门外有吕祖祠嘉庆十二年前守张增兴建岁久倾圮丁卯秋余权琼郡窃维吕祖灵迹显著亘古常昭所传功过格及处己应世等文其有裨于世道人心非浅盖吕祖为忠孝神仙载在祀典庙貌巍峩春秋致祭亦崇德报功之义应尔也予不敢听其荒废爰集捐款延绅士王君子俊董其事经始于十一月初九日用花银一百三十六元铜钱六百零六千五百六十四文越五十日而工竣既诹吉妥神遂镌其事于石俾后之续修者有以知其大畧焉祠右有伏波祠屋宇半塌复以花银十七元六角铜钱一百二十七千六百八十四文一并修整亦王君共蒇厥事用附及之是为记 

　　从公续录
