《臣轨》［唐］武则天　撰


　　序

　　盖闻惟天著象，庶品同于照临；惟地含章，群生等于亭育。朕以庸昧，忝位坤元。思齐厚载之仁，式馨普覃之惠。乃中乃外，思养之志靡殊；惟子惟臣，慈诱之情无隔。（靡，无也。圣心无私，故视之若一也。）常愿甫殚微恳，上翊紫机，爰须众僚，聿匡玄化。伏以天皇，明逾则哲，志切旁求。（《书》曰：“知人则哲，惟帝其难之。”又曰：“旁求俊彦，启迪后人。”）簪裾总川岳之灵；珩珮聚星辰之秀。（簪裾、珩珮所以别贵贱也。左思《蜀都赋》曰：“近则江汉炳灵，代载其英，蔚若相如忄爵，若君王。”《毛诗》曰：“嵩高惟岳，峻极于天。惟岳降神，生甫及申。”《春秋佐助期》曰：“汉将萧何，昴精生于丰，通于制度也。”）群英莅职，众彦分司。（莅，临也。《文子》曰：“知过万人谓之英。”孔安国《尚书传》曰：“美德曰彦。”）足以广扇淳风，长隆宝祚。（《易》曰：“圣人之大宝曰位。”）但母之于子，慈爱特深。虽复已积忠良，犹且思垂劝励。（《书》曰：“咸怀忠良。”）昔文伯既达，仍加喻轴之言；（《列女传》曰：文伯相鲁，敬姜谓之曰：“吾语汝，理国之要，尽在经耳。夫服重任行远，道正直而固者，轴也。轴可以为相。”文伯再拜，受教矣。）孟轲已贤，更益断机之诲。（《列女传》曰：孟子之少也，既学而归。孟母方织，问学所至矣。孟子曰：“自若也。”孟母以刀断其织。孟子惧而问其故。旦夕勤学不息，师事子思，遂成天下之名儒。）良以情隆抚字，心欲助成。痹贿，太子及王已撰修身之训，群公列辟未敷忠告之规。（《论语》曰：“忠告以善道之。”）近以暇辰，游心策府，（《穆天子传》曰：“观先王之策府。”）聊因炜管，用写虚襟。（襟，心也。《毛诗》曰：“静女其娈，贻我彤管。彤管有炜，悦怿女美。”）故缀叙所闻，以为《臣轨》一部。想周朝之十乱，爰著十章；（《论语》曰：“武王曰：‘予有乱臣十人。’”郑玄曰：“乱，治也。武王言我有治政事者十人。谓文母、周公、召公、太公、毕公、荣公、太颠、闳夭、散宜生、南宫括也。”）思殷室之两臣，分为两卷。（谓伊尹、傅说也。）所以发挥言行，镕范身心。（《易》曰：“六爻发挥，旁通情也。”）为事上之轨模，作臣下之绳准。（《□□》曰：禹之为君也，左准绳，右规矩。）若乃遐想绵载，眇鉴前修；（《楚辞》曰：“謇吾法夫前修。”）莫不元首居尊，股肱宣力。（《书》曰：“元首明哉，股肱良哉。”又曰：“予欲宣力四方，汝为。”）资栋梁而成大厦，凭舟楫而济巨川。（《书》曰：“若济巨川，用汝作舟楫。”）唱和相依，同功共体。（《毛诗》曰：“唱予和汝。”）然则君亲既立，忠孝形焉。奉国奉家，率由之道宁二；（《毛诗》曰：“率由旧章。”）事君事父，资敬之途斯一。（《孝经》曰：“资于事父以事君而敬同。”）臣主之义，其至矣乎！（父子虽至亲，犹未若君臣之同体。故曰“其至矣乎。”）休戚是均，可不深鉴。（休，美也。戚，忧也。）夫丽容虽丽，犹待镜以端形；明德虽明，终假言而荣行。（《汉书》张良言：“忠言逆于耳利于行，毒药苦于口利于病也。”）今故以兹所撰，普锡具僚，诚非笔削之工，贵申裨导之益。（《史记》曰：孔子文辞有可与人共者，弗独有也。至于为《春秋》，笔则笑，削则削，子夏之徒不能赞一辞。《说文》曰：裨，倍益也。）何则？正言斯重，玄珠比而尚轻；巽语为珍，苍璧喻而非宝。（《庄子》曰：“黄帝游于赤水之北，遂归，遗其玄疏。”《论语》曰：“巽与之言，能无悦乎？”《周礼》曰：“苍璧祀天。”）是知赠人以财者，唯申即目之欢；赠人以言者，能致终身之福。（《家语》曰：孔子去周，老子送之，曰：“富者赠人以财，仁者赠人以言。吾虽不能富而窃仁者之迹，请送子以言也。”）若使佩兹箴戒，同彼韦弦，（《韩子》曰：西门豹之情急，故佩韦以缓巳。董安干之心缓，故佩弦以急己也。）修己必顾其规，立行每观其则，自然荣随岁积，庆与时新，家将国而共安，下与上而俱泰。察微之士，所宜三思。（《论语》曰：季文子三思而后行也。庶照鄙诚，敬终高德，凡诸章目，列于后云。）



　　御撰　



　　卷上　同体章



　　夫人臣之于君也，犹四肢之载元首，耳目之为心使也。（四肢谓手足也。元亦首也。《左氏传》曰：狄人归先轸之元。耳听目视皆由于心，故为心之使也。）相须而后成体，（君为元首，臣为股肱，上下相须，乃成其体也。）相得而后成用。（君俟臣理，臣俟君食，上下相得，乃成其用也。）故臣之事君，犹子之事父。（资敬同也。）父子虽至亲，犹未若君臣之同体也。（古有无子之父，无父之家，未有无臣之君，无君之国，故云未若也。）故《虞书》曰：“臣作朕股肱耳目，（孔安国曰：“言大体若身。”）余欲左右有人，汝翼；（孔安国曰：“左右，助也。我所有之人，富而教之，汝翼成我也。”）余欲宣力四方，汝为。”（宣，布也。孔安国曰：“布力立理之功，汝群臣当为之也。”）故知臣以君为心，君以臣为体。（臣禀君令，故以君为心；君须臣力，故以臣为体也。）心安则体安，君泰则臣泰。未有心瘁于中，而体悦于外，君忧于上，而臣乐于下。（瘁，病也。言心病则体病，君忧则臣忧也。）古人所谓“共其安危，同其休戚”者，岂不信欤！
　　夫欲构大厦者，必藉众材。虽楹柱栋梁、栱栌榱桷，长短方圆，所用各异，自非众材同体，则不能成其构。（言有栋梁栌栱之材，长短相扶，然后成其广厦。）为国者亦犹是焉。（谓人夙欲理国者，亦必资其众贤也。）虽人之才能天性殊禀，或仁或智、或武或文，然非群臣同体，则不能兴其业。（言有仁智文武之臣，同其心体，然后兴其功业也。）故《周书》称殷纣有亿兆夷人，离心离德，（夷，平也。孔安国曰：“平人，凡人也。虽多而执心，用德不同也。”）此其所以亡也；（言殷以离心而亡也。）周武有乱臣十人，同心同德，（乱，治也。孔安国曰：“言治理之臣虽少，而心德同。”）此其所以兴也。（言周以同德而兴也。）
　　《尚书》曰：“明四目，达四聪。”（孔安国曰：“广视听于四方，使天下无壅塞也。”）谓舜求贤，使代己视听于四方也。昔屠蒯亦云：“汝为君目，将司明也。（汝，嬖舛也。杜预曰：“职在外，故主视也。”）汝为君耳，将司听也。”（汝，师旷也。杜预曰：“乐所以听，耳也。”）轩辕氏有四臣，以察四方，故《尸子》云：“黄帝四目。”（言有贤臣。为君视于四方。）是知君位尊高，九重奥绝，（《楚词》曰：君之门，若九重也。）万方之事，不可独临，故置群官，以备爪牙耳目，（《毛诗》曰：“圻父予王之爪牙。”《书》曰“臣作朕肱耳目。”）各尽其能，则天下自化。（尽其臣之所能。）故冕旒垂拱无为于上者，人君之任也；（《晏子》曰：“古者，人君冕前有旒，恶多所见也。”《书》曰：“垂拱而天下理。”《论语》曰：“无为而理者，其舜欤？”）忧国恤人竭力于下者，人臣之职也。（《书》曰：“臣为上为德，为下为人。”又曰：“乃命三后，恤功于人。”《至忠章》曰：竭力尽劳而不望其报。）
　　《汉名臣奏》曰：“夫体有痛者，手不能无存；心有惧者，口不能勿言。（言手必存之，口必言之，以喻忠臣事君，有过必谏也。）忠臣之献直于君者，非愿触鳞犯上也，良由与君同体，忧患者深，志欲君之安也。”（《韩子》曰：“龙之为虫也，扰柔而可狎而骑。然而喉下有逆鳞，若婴之，则杀人。人主亦有逆鳞，说者婴之，则不几全也。”）



　　陆景《典语》曰：“国之所以有臣，臣之所以事上，非但欲备员而已。（言君之俟臣，欲其助己宣化，岂但备其员数而已。）天下至广，庶事至繁，非一人之身所能周也。（必俟贤臣之力。）故分官列职，各守其位，（各有司在。）处其任者，必荷其忧。（忧其所主事也。）臣之与主，同体合用。主之任臣，既如身之信手；臣之事主，亦如手之系身。上下协心，以理国事。（协，合也。）不俟命而自勤，（同体故也。）不求容而自亲，（协心故也。）则君臣之道著也。”（臣主同体，上下协心，是其道著。）　



　　卷上　至忠章



　　盖闻古之忠臣事其君也，尽心焉，尽力焉。称才居位，（称己之才而居其位。）称能受禄。（称己之能而受其禄。）不面誉以求亲，（不面誉其君，以求亲己也。）不愉悦以苟合。（不苟悦君心，而与之合。）公家之利，知无不为。（《左传》曰：“公家之利知无不为，忠也。”）上足以尊主安国，下足以丰财阜人。内匡君之过，外扬君之美。不以邪损正，（为正不为邪也。）不为私害公。（纳公而奔私也。）见善行之如不及，（《论语》曰：“见善如不及。”）见贤举之如不逮。（若鲍叔荐管仲，子皮升子产也。）竭力尽劳而不望其报，程功积事而不求其赏。务有益于国，务有济于人。（言臣竭力尽劳，程功积事而不求其赏报者，务其益国济人故也。）



　　夫事君者以忠正为基，忠正者以慈惠为本。故为臣不能慈惠于百姓而曰忠正于其君者，斯非至忠也。（至忠之臣，则先行慈惠于百姓，而后忠正于其君也。）所以大臣必怀养人之德，而有恤下之心。利不可并，（去小利也。）忠不可兼。（行大忠也。）不去小利，则大利不得；不去小忠，则大忠不至。故小利，大利之残也；小忠，大忠之贼也。（若存小利，则大利不成；若守小忠，则大忠必废。故小利为大利之残，小忠为大忠之贼，所以必舍小而取大也。）昔孔子曰：“为人下者，其犹土乎！（言臣之事君，竭忠尽节，夙夜匪懈，勤劳不倦，无所不为，如土之性也。）种之则五谷生焉，掘之则甘泉出焉。草木殖焉，禽兽育焉。多其功而不言。”（不自伐其功也。）此忠臣之道也。



　　《尚书》曰：“成王谓君陈曰：‘尔有嘉谋嘉猷，则入告尔后于内，尔乃顺之于外。’”（孔安国曰：“汝有善谋善道，则入以告汝君于内，汝乃顺行之于外也。”）曰：‘斯谋斯猷，惟我后之德。’（孔安国曰：“此善谋此善道，惟我君之德善。则称君人臣之义。”）臣人咸若时，惟良显哉。”（孔安国曰：“臣于人者，皆顺此道，是惟良臣，则君显明于世也。”）



　　《礼记》曰：“善则称君，过则称己，则人作忠。”“善则称亲，过则称己，则人作孝。”



　　《昌言》曰：“人之事亲也，不去乎父母之侧，（言常在其左右也。）不倦乎劳辱之事。（言虽有劳辱之苦，而不以为倦也。）见父母体之不安，则不能寝；见父母食之不饱，则不能食。（忧思在心，故忘其寝食。《孝经》曰：“病则致其忧。”）见父母之有善，则欣喜而戴之；（乐之而不厌。）见父母之有过，则泣涕而谏之。（恐其不从己，故涕泣以感之。）孜孜为此以事其亲，焉有为人父母而憎之者也。（孔安国《尚书传》曰：孜孜，劝勉不怠也。）人之事君也，使无难易，无所惮也；事无劳逸，无所避也。（言皆乐为之，不以难易劳逸而生惮避也。）其见委任也，则不恃恩宠而加敬；其见遗忘也，则不敢怨恨而加勤。（见君之委任，则拾恩而加敬。见君之遗忘，则不怨而加勤。此为臣之道。）险易不革其心，安危不变其志。（革，改也。言不以安危险易而改变其心志也。）见君之一善，则竭力以显誉，唯恐四海之不闻；（欲君之善遍于天下。）见君之微过，则尽心而潜谏，唯虑一德之有失。（恐君之过闻于他人。）孜孜为此以事其君，焉有为人君主而憎之者也。故事亲而不为亲所知，是孝未至也；（亲知然后乃为孝也。）事君而不为君所知，是忠未至也。（君知然后乃为忠也。）古语云：“欲求忠臣，出于孝子之门。”（言忠臣必出于孝子也。《孝经》曰：“故以事君则忠也。”）非夫纯孝者，则不能立大忠。（言大忠必出于纯孝也。《左传》曰：颍考叔纯孝。爱其母，施及庄公也。）夫纯孝者，则能以大义修身，知立行之本。（《论语》曰：“孝悌也者，其为人之本欤！”郑玄曰：“言人有其本性，则成功立行也。”）欲尊其亲，必先尊于君；（君尊而亲卑故。）欲安其家，必先安于国。（国大而家小故。）故古之忠臣，先其君而后其亲，先其国而后其家。何则？君者，亲之本也，亲非君而不存；国者，家之基也，家非国而不立。”（亲由君而得存，家因国而得立。故先君而后亲，后家而先国。）



　　昔楚恭王召令尹而谓之曰：“常侍管苏，（管氏苏名，常侍于君。）与我处，常劝我以道，正我以义。（言常以为君之道义劝正我已。）吾与处不安也，不见不思也。（以其劝正己故。）虽然，吾有得也，（谓得其为君之道义。）其功不细，（言劝正之功甚大。）必厚禄之。”乃拜管苏为上卿。若管苏者，可谓至忠至正，能以道济其君者也。　



　　卷上　守道章



　　夫道者，覆天载地，高不可际，深不可测。（言道之广大，无所不包。故上覆于天，下载于地，高而不可穷其际，深而不可测其原。）苞裹万物，（道之放布，无不含容。）禀授无形。（千品万物，皆始于道。）舒之覆于==，卷之不盈一握。（言能屈伸随变。）小而能大，（小入无间，大苞无外。）昧而能明，（外暗而内明也。）弱而能强，（后身而身先也。）柔而能刚。（卑而不可逾也。）夫知道者，必达于理；（理由道达。）达于理者，必明于权；（权由理明。）明于权者，不以物害己。（不以外物而害于己。）言察于安危，宁于祸福，谨于去就，莫之能害也。（夫权道反经合义，无所不通，审其安危，明其去就，福至不喜，祸至不忧，唯变所适，故莫之能害也。）以此退居而闲游，江海山林之士服；以此佐时而匡主，忠立名显而身荣。（言以此道退居，而闲游潜遁，则江海山林之士皆服从于己；以此道佐时，而匡其君主，则忠名显而身先荣也）。退则巢、许之流，进则伊、望之伦也。（退谓闲游，进谓匡主。）故道之所在，圣人尊之。（言道之所在者，圣人尊贵之。故黄帝问广成于峒山，唐尧见四子于汾水。）



　　《老子》曰：“道常无为而无不为。（河上公曰：“道以无为为常也。”）侯王若能守之，万物将自化。”（河上公曰：言候王而能守道，万物将自化效于己也。）“以道佐入主者，（河上公曰：谓人主能。以道自辅佐。）不以兵强于天下。”（河上公曰：以道自佐之主，不以兵革顺天任德，敌人自服。）“夫佳兵者，不祥之器，（河上公曰：祥，善也。兵者，惊精神，浊和气，不善人之器也。不当修饬也。）故有道者不处。”（河上公曰：有道之人，不处其国也。）又曰：“上士闻道，勤而行之；（河上公曰：上士闻道，自勤苦竭力而行。）中士闻道，若存若亡；（河上公曰：中士闻道，治身则长存，治国则太平，欣然而存之。退见财色荣利，感于情欲，而复亡也。）下士闻道，大笑之。（河上公曰：下士贪狠多欲，见道柔弱，谓之恐惧；见道质朴，谓之鄙陋，故大笑也。）不笑不足以为道。”（河上公曰：不为下士所笑，不足名之为道也。）



　　《庄子》曰：“夫体道者，无天怨，无人非，无物累，无鬼责。（言体道之人，随物变化，故自天祐之吉，无不利也。）一心定而万事得。”（事得由乎心定。）



　　《文子》曰：“夫道者，无为无形，（湛然安静，莫见其形。）内以修身，外以理人。（言理人修身皆资于道。）故君臣有道即忠惠；（君惠而臣忠也。）父子有道即慈孝，（父慈而子孝也。）士庶有道即相亲。（更相亲爱。）故有道即和同，无道即离贰。（言人有道者虽疏远而必和同，无道者虽亲近而必离贰，言道不可不贵也。）由是观之，无道不宜也。”（道周万物，故所在皆宜也。）



　　《管子》曰：“道者，一人用之不闻有余，（才自足也。）天下行之不闻不足。（道济群品，故皆足也。）所谓道者，小取焉则小得福，大取焉则大得福。（言福之大小，在其所取之也。）道者，所以正其身，而清其心者也。（言正身清心，非道不可矣。）故道在身则言自顺，行自正，事君自忠，事父自孝。”（夫言行合宜，忠孝得节，皆由于道，故君子守之也。）



　　《淮南子》曰：“大道之行，犹曰月，（言道明自广远，如曰月临天下，无所不至也。）江南河北不能易其所，驰骛千里不能移其处。（自江至河不能千里，故其所不易。千里之内晷景同，故其处不移。道亦然也。）其趋舍礼俗，无所不通。（道能通于万事。）是以容成得之而为轩辅，傅说得之而为殷相。（得，谓得道。）故欲致鱼者先通水，（泉深而鱼自至。）欲致鸟者先树木，（林茂而鸟自归。）欲立忠者先知道。”（知道而忠自立。）又曰：“古之立德者，乐道而忘贱，故名不动心；乐道而忘贫，故利不动志。（言立德之人，志在于道，贫贱之辱尚乃忘之，则名利之荣岂能动矣也。）职繁而身逾逸，官大而事逾少。（以道理之故也。）静而无欲，（志清静而无所欲也。）淡而能闲。（心恬憺而能闲逸也。）以此修身，乃可谓知道矣。（言能以此六者修身，然后乃可谓之知道矣也。）不知道者，释其所以有，求其所未得。（不知道之人，则释其已之所以有，而求其已之所未得者也。）神劳于谋，知烦于事。（劳于分外故也。）福至则喜，祸至则忧。祸福萌生，终身不悟，此由于不知道也。



　　《说苑》曰：“山致其高而云雨起焉，（山高而后有云雨也。）水致其深而蛟龙生焉，（水深而后有蛟龙也。）君子致其道而福禄归矣。（道成而后有福禄也。）万物得其本则生焉，百事得其道则成焉。”（本亦道也。）　



　　卷上　公正章



　　天无私覆，地无私载。曰月无私烛，四时无私为。（夫天覆于上，地载于下，曰月之为临烛，四时之有代谢，而岂有私哉。）忍所私而行大义，可谓公矣。（夫志士仁人，佐时匡主，顺天地之道，行公正之心。不以亲昵而变其情，不以利害而易其操。故周公诛其弟，石碏戮其子，行大义而灭其亲，如此者，可谓公矣也。）智而用私，不若愚而用公。（智而用私，弥长其邪愚，而用公，转近于正。）人臣之公者，理官事则不营私家，（营私家则官事不成。）在公门则不言货利，（言货利则公门不正。）当公法则不阿亲戚，（阿亲戚则公法不行。）奉公举贤则不避仇雠。（避仇雠则野有遗贤。《左传》曰：外举不弃雠。）忠于事君，仁于利下。（言人臣之公者，事君则尽忠，利下则尽仁。）推之以恕道，行之以不党，伊、吕是也。（伊尹、吕望也。《论语》曰：“夫子之道，忠恕而已。”又曰：“君子群而不党。”）故显名存于今，是之谓公也。（伊、吕忠义于汤、武，公正于殷、周，竭意君朝，无心私室，故得功存于古，名显于今，可谓人臣之公也。）理人之道万端，所以行之在一。一者何？公而已矣。（唯公可以当此一焉。）唯公心可以奉国，唯公心可以理家。（言无公心则不可理家奉国矣。）公道行，则神明不劳而邪自息；（公道既行，则人皆正直，故神明不劳而奸邪自息也。）私道行，则刑罚繁而邪不禁。（私道既行，则人皆虚诈，故虽繁其刑罚而奸邪不止也。）故公之为道也，言甚少而用甚博。（公正无私，其事易立。故出言虽少，而所用则博也。）
　　夫心者，神明之主，（神不心不明，故以心为主。）万理之统也。（统摄万理，皆由于心也。）动不失正，天地可感，而况于人乎！故古之君子，显积其心。（言动发心神，不失其正，则虽天地之大亦可感矣。天地可感，而况于人乎！是以古之君子树德立功者，莫不显积其心矣也。）夫不正于昧金而照于莹镜者，以莹能明也；不鉴于流波而鉴于静水者，以静能清也。镜、水以明清之性，故能形物之形，见其善恶。而物无怨者，以镜水至公而无私也。镜水至公，犹免于怨，而况于人乎！（言人能公正者，则必不能怨也矣。）孔子曰：“苟正其身，于从政乎？何有不能正其身，如正人何？”又曰：“其身正，不令而行；其身不正，虽令不从。”
　　《说苑》曰：人臣之行有六正、六邪，行六正则荣，犯六邪则辱。（言荣辱随其所行也。）夫荣辱者，祸福之门也。（祸福由荣辱而生也。）何谓六正六邪？六正：一曰萌芽未动，形兆未见，（谓事未发之时。）照然独见存亡之机，得失之要，预禁乎未然之前，使主超然立乎显荣之处，（谓使功格上天，德流后裔也。）天下称孝焉。（称主之孝。）如此者，圣臣也。二曰虚心白意，（白谓洁白。）进善通道，（通有道之人于其君。）勉主以礼义，谕主以长策，（勉谓劝勉，谕犹晓也。长策，若张良八难，陈平六奇。）将顺其美，匡救其恶。（《孝经》曰：“将顺其美。”。郑玄曰：“善则称君。”又曰：“匡救其恶。”郑玄曰：“过则称己。”）功成事立，归善于君，不敢独伐其劳。（伐犹取也。言功事立虽由于己，而皆归之于君，不敢独取其劳也。）如此者，大臣也。三曰毕身贱体，夙兴夜寐，（《毛诗》曰：“夙兴夜寐，。无忝尔所生。”）进贤不懈，（进举贤良而不解怠。）数称于往古行事，以励主意，庶几有益，以安国家。（往古行事者，谓往君所行之事。若尧、舜、禹、汤者，称之以励其君。）如此者，忠臣也。四曰察见成败，早防而救之，（谓察见其君有成败之事，则早设智谋以防救之也。）引而复之，（君若已有倾败，则引使复其未有之时。）塞其间，（塞君为恶之间隙也。）绝其源，（绝君为过之根源也。）转祸以为福，令君终以无忧。（能转君昔时之福，以为今曰之福，而令终世无忧也。）如此者，智臣也。五曰守文奉法，任官职事，（文谓簿书也。职，主也。）辞禄让赐，不受赠遗，（言以贞白自居，故虽有禄赠，皆让而不受也。）衣服端齐，食饮节素。（守其廉洁，不为奢侈。）如此者，贞臣也。六曰国家昏乱，所为不谀，（虽国之昏乱，恶贞丑正，任奸用邪，而不谄谀以曲从君意。）然而敢犯主之严颜，面言主之过失，不辞其诛，身死国安，不悔所行。（夫昏虐之君，好行诛戮，怒忠直之士，喜谄佞之人而能不惮严颜，面言过失，不辞身死，冀护国得安。故龙逢以亡，比干以丧，志存必诛，故不悔所行也。）如此者，直臣也。是谓六正也。
　　六邪：一曰安官贪禄，（安其所居之官，贪其君之爵禄。）营于私家，不务公事，（营私家之荣，弄公室之事。）怀其智，藏其能，（不用之以匡其君也。）主饥于论渴于策，犹不肯尽节，（言君思其善论，想其良策，同于饥渴，犹不肯尽节以告之也。）容容乎与代沉浮，上下左右观望。（容容，自安之貌。左右观望，言希旨而取容。）如此者，具臣也。二曰主所言皆曰善，主所为皆曰可，（言进退随君，不为匡谏也。）隐而求主之所好而进之，以快主之耳目，（隐犹私也。言私求具主之所好之物而进之，以快其主之耳目心意也。）偷合苟容，与主为乐，不顾其后害。（言苟得与君合志，同为欢乐，岂顾有其后害也。）如此者，谀臣也。三曰中实诐险，外貌小谨，（内慢而外恭也。）巧言令色，（《论语》曰：“巧言令色，鲜矣仁。”）又心疾贤，（疾害贤能，恐君用之。）所欲进，则明其美而隐其恶；所欲退则明其过而匿其美，（冀己意之得行。）使主妄行过任，赏罚不当，号令不行。（皆由进人退人不实故也。）如此者，奸臣也。四曰智足以饬非，辨足以行说，反言易辞而成文章，（能令是非无定所也。）内离骨肉之亲，（弃宗族也。）外妒乱朝廷。（陷良善也。）如是者，谗臣也。五曰专权擅威，（威权皆在于己而不由其君也。）持操国事，以为轻重，于私门成党，以富其家，（擅发己情，持操国事，以为轻重。于其私门，成其朋党，以富其家业也。）又复增加威权，擅矫主命，以自贵显。（又增己之权，矫主之命，而作威作福，以自尊显也。）如此者，贼臣也。六曰谄主以邪，坠主不义，（进谄媚之言，用邪僻之行，而使其君陷于不义。）朋党比周，以蔽主明。（谗佞之人共为朋党，以蔽主之明，不得使其彰著也。）入则辩言好辞，（谄于主也。）出则更复异其言语，（谤其君也。）使白黑无别，是非无间。（间，犹隔也。言能点白作黑，饰非为是，使白黑是非无隔别也。）候伺可不，推因而附然，使主恶布于境内，闻于四邻。（谓候伺君之行事，谤毁以成其恶，如可推寻，因而附会，以为突然，遂使主之过恶彰布境内，流闻四邻也。）如此者，亡国之臣也。是谓六邪。



　　贤臣处六正之道，不行六邪之术，故上安而下理，生则见乐，（见人所乐。）死则见思，（见人所思，）此人臣之术也。　



　　卷上　匡谏章



　　夫谏者，所以匡君于正也。（谓匡救其君使合于正道。）《易》曰：“王臣蹇蹇，匪躬之故。”（《易》曰，《蹇卦》六二爻辞也。王辅嗣曰：处难之时，履当其位，居不失中，以应于五，不以五在难中，私身远害，执心不回，志匡王室者也。故曰“王臣蹇蹇，匪躬之故”也。）人臣之所以蹇蹇为难。（臣之事君鲜能忠正，故以蹇蹇之材为难也。）而谏其君者，非为身也，将欲以除君之过，矫君之失也。君有过失而不谏者，忠臣不忍为也。（忠臣则必谏其君。）



　　《春秋》传曰：齐景公坐于遄台，梁丘据驰而造焉。公曰：“唯据与我和夫！”晏子曰：“据亦同也，焉得为和？”公曰：“和与同异乎？”对曰：“异。和如羹焉，水、火、醯、醢、盐、梅，以享鱼肉，宰夫和之，齐之以味，济其不及。”（杜预曰：“济，益也。”）君臣亦然。（杜预曰：“亦如羹。”）君所谓可而有否焉，（杜预曰：“否不可也。”）臣献其否以成其可；（杜预曰：“献君之否，以成君之可也。”）君所谓否而有可焉，臣献其可以去其否，是以政平而人无争心。故《诗》曰：‘亦有和羹，既戒既平。’（杜预曰：《诗》颂殷中宗也。言中宗能与贤者和齐可否，其政如羹，敬戒旦平也。和羹备五味，异于大羹也。）今据不然。君所谓可，据亦曰可；君所谓否，据亦曰否。若以水济水，谁能食之？同之不可也如是。”



　　《家语》曰：“哀公问于孔子曰：‘子从父命孝乎？臣从君命忠乎？’孔子不对。又问三，皆不对。趋而出，告于子贡曰：‘公问如此，尔以为何如？’（尔，汝也。）子贡曰：‘子从父命，孝矣；臣从君命，忠矣。夫子奚疑焉。’（奚，何也。）孔子曰：‘鄙哉！尔不知也。昔万乘之主，有诤臣七人，则主无过举；（言举事无过失也。《孝经》曰：“天子有诤臣七人，虽无道，不失天下。”）千乘之国，有诤臣五人，则社稷不危；（《孝经》曰：“诸侯有诤臣五人，虽无道，不失其国。”）百乘之家，有诤臣三人，则禄位不替。（替，废也。《孝经》曰：“大夫有诤臣三人，虽无道，不失其家。”）父有诤子，不陷无礼；（《孝经》曰：“父有诤子，则身不陷于不义”）士有诤友，不行不义。（《孝经》曰：“士有诤友，则身不离于令名。”）子从父命，奚讵为孝！臣从君命，奚讵为忠！’（言其不得为忠孝也。《孝经》曰：“从父之令，焉得为孝乎？”郑玄曰：“委曲从君父之令，善只为善，恶只为恶，又焉得为忠臣孝子乎！”）



　　《新序》曰：“主暴不谏，非忠臣也；畏死不言，非勇士也。（能谏暴君，不畏其死，乃为忠勇。）见过则谏，不用即死，忠之至也。（见君之有过，则犯颜而谏之。谏而不用，则以死继之。可谓忠之至也。）晋平公问叔向曰：‘国家之患孰为大？’对曰：‘大臣重禄而不极谏；近臣畏罪而不敢言；下情不得上通。此患之大者也。’（言此三者皆国家之大患也。）公曰：‘善。’乃令曰：‘臣有欲进善言而谒者不通，罪至死，”（谒者，官名也。言臣欲有进善言于其君，而谒者之官不通闻于上，则罪至于死。）



　　《说苑》曰“从命利君谓之顺；从命病君谓之谀。逆命利君谓之忠；逆命病君谓之乱。（夫臣于人者，不其难乎！察通变之理，识安危之机，然后可以事其君矣。故《书》曰“为臣不易。”）君有过失而不谏诤，将危国家殒社稷也；（见君之有过失不能尽忠以谏诤，则是将欲危其国家殒其社稷也。）有能尽言于君，（谓尽忠贞之言于其君，无所藏隐也。）用则留，不用则去，谓之谏；（君用其言则留，不用其言则去也。）用则可，不用则死，谓之诤；（谓能以死诤其君也。）有能率群下以谏君，（群下，谓众臣也。）君不能不听，（言必听也。）遂解国之大患，除国之大害，（由其用谏故也。）竟能尊主安国者，谓之辅；有能抗君之命。反君之事，（谓夺君之私心归之于正义。）以安国之危，除主之辱，而成国之大利者，谓之弼。故谏诤辅弼者，所谓社稷之臣，明君之所贵也。”（言谏诤辅弼，虽事迹有殊，至于安国宁人，其功不异，故俱谓社稷之臣，而明君之所贵也。）又曰：“夫登高栋临危檐而目不朐、心不惧者，此工匠之勇也；（朐犹动也。）入深泉刺蛟龙，抱鼋鼍而出者，此渔父之勇也；入深山刺猛兽抱熊罴而出者，此猎夫之勇也；临战先登暴骨流血而不辞者，此武士之勇也；居于广廷作色端辩以犯君之严颜，前虽有乘轩之赏未为之动，（杜预《左传》注曰：“轩，大夫车。”）后虽有斧锧之诛未为之惧者，此忠臣之勇也。君子于此五者，以忠臣之勇为贵也。”（夫武士、猎夫、工匠、渔父，虽有匹夫小勇，而不能成其大功。至于忠果之臣、公正之士，广庭作色犯主严，不愿乘轩之荣，不忧斧锧之戮，而使国安人泰，理定功成，道著当时，名流后代，故为君子之所贵也。）



　　《代要论》曰：“夫谏诤者，所以纳君于道，矫枉正非，（矫君之枉，正君之非。）救上之谬也。（救君上之谬误。）上苟有谬而无救焉，则害于事。（害于理人之事。）害于事则危。（国不安也。）故《论语》曰：‘危而不持，颠而不扶，则将焉用彼相矣？’（郑玄曰：相，扶工者也。）然则，扶危之道莫过于谏，（谏则无倾危也。）是以国之将兴，贵在谏臣；家之将兴，贵在谏子。若君父有非，臣子不谏，欲求国泰家荣，不可得也。”（《孝经》曰：“子不可以不诤于父，臣不可以不诤于君。”郑玄曰：“君父有不义，臣子不谏诤，则亡国破家之道也。”）　



　　卷下　诚信章



　　凡人之情，莫不爱于诚信。（诚谓无虚操，信谓不愆期。言能忠诚信实者，则人皆爱矣。）诚信者，即其心易知。（言无诚信者，则不可知矣。）故孔子曰：“为上易事，为下易知。”（上有诚信则易事，下有诚信则易知。）非诚信无以取爱于其君，非诚信无以取亲于百姓。（人有诚信，则君爱之，君有诚信则人亲之，言致亲爱唯在诚信也。）故上下通诚者，则暗相信而不疑；其诚不通者，则近怀疑而不信。（言君臣诚通者，则暗合而无疑；诚异者，则虽近而不信也。）



　　孔子曰：“人而无信，不知其可。（郑玄曰：“不知其可者，言不可行也。”）大车无輗，小车无軏，其何以行之哉？”（郑玄曰：大车柏车，小车羊车。輗穿辕端著之，軏因辕端节之。车待輗軏而行，犹人之行不可无信也。）



　　《吕氏春秋》曰：“信之为功大矣。（谓天地、四时、君臣、父子、兄弟、朋友皆待信而成，故曰大也。）天行不信则不能成岁；地行不信则草木不大。春之德风，风不信则其花不成；夏之德暑，暑不信则其物不长；秋之德雨，雨不信则其谷不坚；冬之德寒，寒不信则其地不刚。夫以天地之大，四时之化，犹不能以不信成物，况于人乎！（言人不可以无信也。）故君臣不信，则国政不安；（有倾危也。）父子不信，则家道不睦；（失孝慈也。）兄弟不信，则其情不亲；（无恭友也。）朋友不信，则其交易绝。（不能久也。）夫可与为始、可与为终者，其唯信乎！（信则终始不二。）信而又信，重袭于身，（袭犹服也。）则可以畅于神明，通于天地矣。”（畅亦通也。）



　　昔鲁哀公问于孔子曰：“请问取人之道。”孔子对曰：“弓调而后求劲焉；马服而后求良焉。士必悫信而后求智焉。（言弓不调而劲，则摧折；马不服而良，则泛佚；士不信而智，则虚诈也。）若士不悫信而有智能，譬之豺狼不可近也。”（夫士无悫信而有智能，适足助其奸雄之材而为乱君父师，比豺狼而纵虐，其可近哉。）昔子贡问政。子曰：“足食，足兵，人信之矣。”（郑玄曰：“政有此三者，则国强也。”）子贡曰：“必不得已而去，于斯三者何先？”曰：“去兵。”子贡曰：“必不得已而去，于斯二者何先？”曰：“去食。自古皆有死，人无信不立。”（郑玄曰：“言人所特急者，食也。自古皆有死，必不得已，食又可去也。”）



　　《体论》曰：“君子修身，莫善于诚信。（言诚信乃修身之本。）夫诚信者，君子所以事君上，怀下人也。（怀，归也。）天不言而人推高焉，地不言而人推厚焉，四时不言而人与期焉，（有信故也。）此以诚信为本者也。故诚信者，天地之所守而君子之所贵也。（天地有诚信，然后万物成；君子有诚信，然后百行著。故天地所守，君子所贵也。”）



　　《傅子》曰：“言出于口，结于心。（结谓缠结。）守以不移，以立其身。（谓守其前言而不移易也。）此君子之信也。故为臣不信不足以奉君；为子不信不足以事父。（奉，又事也。言事君事父不可以无信。）故臣以信忠其君，则君臣之道逾睦；子以信孝其父，则父子之情益隆。（言臣不能以信忠于其君，则君臣之道离贰；子不能以信孝于其父，则父子之情衰薄也。）夫仁者不妄为，（为得其时。）知者不妄动。（动合于礼。）择是而为之，（不为非也。）计义而行之。（计合于义而后行之。）故事立而功足恃也，身没而名足称也。（由其动为不失故也。）虽有仁智，必以诚信为本。故以诚信为本者，谓之君子；（言虽有仁智，苟无诚信则不可以为君子也。）以诈伪为本者，谓之小人。（言小人必无诚信也。）君子虽殒，善名不减；（身没而名扬也。）小人虽贵，恶名不除。”（位隆而恶著也。）　



　　卷下　慎密章



　　夫修身正行不可以不慎，（谓若曾参、颜回之俦。）谋虑机权不可以不密。（谓若孔光、陈宠之俦。）忧患生于所忽，（忽，轻也。《周书》苪良夫曰：“惟祸发于人所忽也。”）祸害兴于细微。（言祸害之事，皆从细微而起，故蚁溜漂都突烟樊邑也。）人臣不慎密者，多有终身之悔。（夫不慎于始，则祸成于末，虽终身积悔，其可及哉！故孟德长恨于英雄，智伯永惭于水灌也。）故言易泄者，召祸之媒也；事不慎者，取败之道也。明者视于无形，聪者听于无声，谋者谋于未兆；慎者慎于未成。不困在于早虑；不穷在于早豫。（早虑则不因，早豫则不穷。故《书》曰：“敬戒无虞。”《易》曰：“思患豫防”。）非所言勿言，以避其患；非所为勿为，以避其危。（为所非为，必致倾危。）孔子曰：“终曰言，不遗己之忧；终曰行，不遗己之患，（口无择言，身无择行，故忧患不至，而吉乃大来也。）唯智者能之。”（若非智者，则必有其忧患也。）故恐惧战兢所以除患也，恭敬静密所以远难也。终身为善，一言败之，可不慎乎！（失之毫厘，以差千里。成之难，毁之易。虽终为善，而一言败之，不可不慎也。）夫口者，关也；舌者，机也。出言不当，驷马不能追也。（《论语》曰：“驷不及舌。”郑玄曰：“君子过言出口，驷马追之不及也。”）口者，关也；舌者，兵也。出言不当，反自伤也。（人之出言，若不当于理，则及自伤己，同于兵刃也。）言出于己，不可止于人；行发于迩，不可止于远。（迩，近也。若言布于人，行流于远，虽欲复止，其可得乎？故君子慎之也。）夫言行者，君子之枢机。（韩康伯曰：“枢机，制动之至。”）枢机之发，荣辱之主。夫君子戒慎乎其所不睹，恐惧乎其所不闻，（言于未睹未闻之前而戒惧之，故能免于患难也。）莫见乎隐，莫显乎微，（言隐微尤为显见，以其无隐不彰，无微不著故也。）是故君子慎其独。（独谓独居。）在独犹慎，况于事君乎！况于处众乎！（言事君处众，则慎之弥甚也。）昔关尹谓列子曰：“言美则响美，言恶则响恶。身长则影长，身短则影短。”（响随言而美恶，影随身而短长，以逾忧患宠荣，亦随人所行也。）言者所以召响也，身者所以致影也。（言之所以召响，身之所以致影，亦犹慎之所以致福，慢之所以召祸也。）是故慎而言，将有和之；慎而身，将有随之。”（而，汝也。言祸福之理既由人而兴，故当慎汝之言，慎汝之身。）



　　昔贤臣之事君也，入则造膝而言，出则诡词而对。（人或问之，则不告以实也。《风俗通》曰：“礼谏有五，讽为上。故入则造膝，出则诡词。辞善则其称君，过则其称己也。”）其进人也，唯畏人之知，不欲思从己出；其图事也，必推明于君，不欲谋自己造。畏权而恶宠，（畏其威权，恶其贵宠，而不欲居之。）晦智而韬名。（晦其深智，藏其美名，不欲使人知之。韬，藏。）不觉事之在身，不觉荣之在己。（言能混齐荣辱。）人闭其口，我闭其心；人密其外，我密其里。（里犹内也。心尚闭之，况其口乎？内尚密之，况其外乎？）不慎而慎，不恭而恭，（或于无形。）斯大慎之人也。故大慎者，心知不欲口知；其次慎者，口知不欲人知。（口知，谓口言也。）故大慎者闭心；次慎者闭口；下慎者闭门。昔孔光禀性周密，凡典枢机十有余年，时有所言，辄削草稿。（谓进言于其君也。削草稿者，惧其事泄于外。）沐曰归休，兄弟妻子燕语，终不及朝省政事。（言其义慎深也。）或问光：“温室省中树皆何木也？”（温室，殿名也。在长乐宫中。）光默而不应，更答以他语。（舍温室之树而别以他语答之。）若孔光者，可谓至慎矣，故能终身无过，享其荣禄。（周密故无过，至慎故享禄也。）　



　　卷下　廉洁章



　　清静无为，则天与之时；（清静无为，天之德也。人能体之，则天与之时，所谓用天之道矣。）恭廉守节，则地与之财。（恭廉守节，地之德也。人能体之，则地与之时，所谓分地之利矣。）君子虽富贵，不以养伤身；虽贫贱，不以利毁廉。（言君子之人，虽处富贵，不以奢侈之养而伤其身；虽居贫贱，不以无义之利而毁其廉。言所为必合于道也。）知为吏者，奉法以利人；不知为吏者，枉法以侵人。（言知为吏之道者，则奉公法以利人；不知为吏之道者，则枉公法以侵人也。）理官莫如平，临财莫如廉。廉平之德，吏之宝也。（吏能廉平，则患难远己，故为宝也。）非其路而行之，虽劳不至；非其有而求之，虽强不得。（越分故也。）知者不为非其事，廉者不求非其有，（知其不可故也。）是以远害而名彰也。故君子行廉以全其真，守清以保其身。富财不如义多，高位不如德尊。（夫不义而处富财，必招却夺之患，无德而居高位，必践倾危之灾。故富财不如义多，高位不如德尊也。）



　　季文子相鲁，妾不衣帛，马不食粟。（性廉洁也。）仲孙它谏曰：“子为鲁上卿，妾不衣帛，马不食粟，人其以子为吝，且不显国也。”（仲孙不晓文子之意，故发此言。）文子曰：“然吾观国人之父母，衣粗食蔬，吾是以不敢。（欲与国人同其好恶。）且吾闻君子以德显国，不闻以妾与马者。夫德者，得之于我，又得于彼，故可行也。（若唯自得，则不足以行矣。）若独贪于奢侈，好于文章，是不德也。何以相国？”（文章，谓锦绮之属也。）仲孙惭而退。



　　韩宣子忧贫，叔向贺之。（贺其贫也。）宣子问其故。对曰：“昔栾武子贵而能贫，故能垂德于后。今吾子之贫，是武子之德，能守廉静者，致福之道也。吾所以贺。”宣子再拜，受其言。



　　宋人或得玉，献诸司城子罕。子罕不受。献玉者曰：“以示玉人，（杜预曰：“玉人，能治玉者也。）玉人以为宝，故敢献之。”子罕曰：“我以不贪为宝，尔以玉为宝。若以与我，皆丧宝也，不若人有其宝。”



　　公仪休为鲁相，使食公禄者不得与下人争利，（争商贾之利也。）受大者不得取小，（大谓君禄，小谓人利也。）客有遗相鱼者，相不受。客曰：“闻君嗜鱼，故遗君鱼。何故不受？’公仪休曰：“以嗜鱼，故不受也。今为相，能自给鱼。（言己为相，禄足以自给其鱼。）今受鱼而免相，谁复给我鱼者？吾故不受也。”　



　　卷下　良将章



　　夫将者，君之所恃也；（恃之以御侮也。）兵者，将之所恃也。（恃之以胜敌也。）故君欲立功者，必推心于将；（推其诚心于将。）将之求胜者，先致爱于兵。（致其慈爱于兵。）夫爱兵之道，务逸乐之，务丰厚之，不役力以为己，不贪财以殉私。内守廉平，外存忧恤。（言将爱兵之道，务使其逸乐、丰厚，不可役兵之力以为于己，不可贪兵之财以殉其私，内守廉平之性，外存忧恤之心也。）昔窦婴为将，置金于廊下，任士卒取之。私金且犹散施，岂有侵之者乎！吴起为将，卒有病痈者，吴起亲自吮之。其爱人也如此，岂有苦之者乎！



　　夫将者，心也；兵，体者也。（言兵将共为心体也。）心不专一，则体不安；将不诚信，则卒不勇。（言心能专一，然后体安。将有诚信，然后卒勇也。）古之善将者，必以其身先之。（必以其身先于士卒，而不避矢石之害也。）暑不张盖，寒不被裘。军井未达，将不言渴；（达谓遍得汲也。）军幕未辨，将不言倦。当其合战，必立矢石之间，所以齐劳逸、共安危也。



　　夫人之所乐者，生也；所恶者，死也。然而矢石若雨，白刃交挥，而士卒争显贿，非轻死而乐伤也。夫将视兵如子，则兵事将如父；将视兵如弟，则兵事将如兄。（若将无子弟之恩，则兵无父兄之敬，皆由其将也。）故语曰：“父子兄弟之军，不可与斗。”由其一心而相亲也。是以古之将者，贵得众心。（言以得众心为贵也。）以情亲之，则木石知感，况以爱率下，而不得其死力乎！（言将若能以情亲其士卒，则虽曰木石犹感应矣。况以仁爱率下，而不得其死力乎！言其必得之矣。）



　　《孙子兵法》曰：“兵形象水。水之行，避高而就下，兵之形，避实而击虚。故水因地而制形，（谓因地高下，制其避就之形也。）兵因敌而制胜。（谓因敌虚实制其克捷之胜也。）兵无常道，（随时之变）水无常形。”（任地之势。）兵能随敌变化而取胜者，谓之良将也。所谓虚者，上下有隙，将吏相疑者也；所谓实者，上下同心，意气俱起者也。善将者，能实兵之气以待人之虚；不善将者，乃虚兵之气以待人之实。虚实之气，不可不察。（虚者，丧兵之本。实者，胜敌之源。得失由之，故不可不察。）



　　昔魏武侯问吴起曰：“兵以何为胜？”吴子曰：“兵以整为胜。”武侯曰：“不在众乎？”（武侯之意，以众为胜矣。）对曰：“若法令不明，赏罚不信。金之不止，鼓之不进，虽有百万之师，何益于用。（杜预《左氏传》曰：鼓以进军，金以退军。）所谓整者，居则有礼，（有军旅之礼也。）动则有威；（有征伐之威也。）进不可当，退不可追；（进退不失其宜故也。）前却如节，左右应麾。（谓得前却之节，应左右之麾也。）与之安，与之危，其众可合而不可离，可用而不可疲。”是之谓礼将也。吴起临战，左右进剑。吴子曰：“夫提鼓挥桴，临难决疑，此将军也。（军法，合战则将自鼓也。）剑之任非将事也。



　　夫将有五材四义。知不可乱，明不可蔽，信不可欺，廉不可货，直不可曲，此五材也。受命之曰忘家，出门之曰忘亲，张军鼓宿忘主，（宿谓止宿。鼓以进之。）援桴合战忘身，此四义也。将有五材四义，百胜之术也。（谓得百战百胜之术。）



　　夫攻守之法，无恃其不来，恃吾有以待之；无恃其不攻，恃吾之不可攻也。（言攻战守备之法，无恃其敌不来，当恃吾有备以待之；无恃其敌之不攻，当恃吾之兵整不可攻也。）夫将若能先事虑事，先防求防，如此者，守则不可攻，攻则不可守。（我守则彼不可攻，我攻则彼不能守，言其进退由己也。）若骄贪而轻于敌者，必为人所擒。（囗为敌人所擒虏也。）



　　昔子发为楚将攻秦，军绝馈饷。（军中馈饷，无后继之也。）使人请于王，因归问其母。其母问使者曰：“士卒得无恙乎？”使者曰：“士卒升分菽粒而食之。”（以其绝于馈饷，故用升分菽粒，言不能全菽也。杜预《左氏传》注曰：“菽，大豆也。”孔安国《尚书传》曰：“米食曰粒。”）又问曰：“将军得无恙乎？”对曰：“将军朝夕刍豢黍粱。”（牛羊曰刍，犬豕曰豢。）后子发破秦而归，母闭门而不纳。（怒其失为将之道，故不许入门。）使人数之曰：“子不闻越王勾践之伐吴欤？客有献醇酒一器者，王使人注江上流，使士卒饮其下流。味不足加美，而士卒如有醉容，怀其德也。战自五焉。（士卒怀其恩德，故至于战阵，各自尽力，一当敌之五焉。）异曰又有献一囊糗糒者，（《书》曰：“峙乃糗粮。”孔安国曰：“皆当贮峙汝糒糒之粮也。”）王又以赐军士，军士分而食之。甘不足逾嗌，（嗌，咽喉也。）士卒如有饫容，（饫，饱也。）怀其恩也。战自十焉。（一当敌之十也。）今子为将，士卒升分菽粒而食之，子独朝夕刍豢黍粱，何也？夫使人入于死地而康乐于其上，（死地，谓升分菽粒。康乐，谓刍豢黍。）虽复得胜，非其术也。（言非为将之道术也。）子非吾子，无入吾门！”子发谢，然后得入。及后为将，乃与士卒同其甘苦，（能齐其劳，共安危也。）人怀恩德，争先矢石，（争先犯于矢石。）遂功名曰远。若子发之母者，可谓知为将之道矣。



　　昔赵孝成王时，秦攻赵。赵王使赵括代廉颇为将。括母上书曰：“括不可使将也。（言括之才不任将帅。）始妾事其父，（括之父奢。）父时为将，身所奉饭而进食者，以十数；（亲自奉饭以十数者，所以厚养其士，欲尽其力。）所交者，以百数。（以友道交之者，又百数也。）大王所赐金币者，尽以与军吏士大夫共之。（不独受君之赐。）受命之曰，不问家事。（专于君命。）今括一旦为将，东向而朝，（东向而朝者，避君之南面也。）军吏无敢仰视之者，（言括不抚士，故军吏惧也。）王所赐金帛，归悉藏之。（不与士卒共之。）乃曰：‘视便利田宅可买者。’（欲取之以自益。）父子不同，执心各异，（奢仁惠，括贪虐。）愿王勿遣。”（勿遣代廉颇也。）王曰：“吾计已决矣。”（谓用括之心已定矣。）括母曰：“王终遣之，即有不称，妾得无随坐乎？”（言括之有罪，必坐于己也。）王曰：“不也。”（言必不使罪相及也。）括遂行，代廉颇为将四十余曰，赵兵果败，括死军覆。（终如括母之言也。杜预《左氏传》注曰：“覆，谓威力兼备，若罗网所掩覆。一军见擒制，故以覆为文也；”）王以括母先言，不加诛也。若赵括母者，可谓豫识成败之机也。　



　　卷下　利人章



　　夫黔首苍生，天之所甚爱也。（《书》曰：“惟天惠人。”《史记》曰：“秦命人为黔首。”）为其不能自理，故立君以理之。（《左传》曰：天生人而树之君。）为君不能独化，故为臣以佐之。（《书》曰：树后王君公，承以大夫师长。）夫臣者，受君之重位，牧天之甚爱。（牧，养也。）焉可不安而利之，养而济之哉！是以君子任职则思利人，事主则思安俗。故居上而下不重，处前而后不怨。（言君子既能利人安俗，故居上而下不以为重，处前而后不兴其怨。）



　　夫衣食者，人之本也。（人非衣食不生，故为人之本也。）人者，国之本。（国非人不立，故为国之本。）人恃衣食，犹鱼之待水；国之恃人，如人之倚足，鱼无水则不可以生，人无足则不可以步。故夏禹称：“人无食则我不能使也。功成而不利于人，则我不能劝也。”（皆引过以归也。）是以为臣之忠者，先利于人。（利人，然后乃为忠也。）



　　《管子》曰：“佐国之道，必先富人。人富则易化。是以七十九代之君，法制不一。（不相袭也。）然俱王天下者，必国富而粟多。（言国富粟多，乃可以王于天下。）粟生于农，故先王贵之。（贵其农也。）劝农之急，必先禁末作；（末作谓雕文纂组也。）末作禁，则人无游食；人无游食，则务农；（务勤农业。）务农则田垦；（垦，开也。）田垦则粟多；（仓廪实也。）粟多则人富。（百姓足也。）是以古之禁末作者，所以利农事也。（末作妨于农事，故禁。）至如绮绣纂组，雕文刻镂，或破金为碎，（谓雕文刻镂也。）或以易就难，（谓绮绣纂组也。）皆非久固之资，徒艳凡庸之目。如此之类，为害实深。故好农功者，虽利迟而后富；好末作者，虽利速而后贫。但常人之情，罕能远计，弃本逐末，十室而九。（本谓农功，末谓末作。）才逢水旱，储蓄皆虚，良为此也。（为弃本逐未故也。）故善为臣者，必先为君除害兴利。所谓除害者，末作也；所谓兴利者，农功也。



　　夫足寒伤心，人劳伤国，自然之理也。养心者不寒其足，为国者不劳其人。（为犹理也。）臣之与主，共养黎元，必当省徭轻赋，以广人财；（谓省人徭役，十一而税也。）不夺人时，以足人用。（《论语》曰：“使人以时”。）



　　夫人之于君，犹子于父母，未有子贫而父母富，子富而父母贫。（言必同其贫富也。）故人足者，非独人之足，国之足也；人匮者，非独人之匮，国之匮也。是以《论语》云：“百姓不足，君孰与足？”（孰，谁也。）故助君而恤人者，至忠之远谋也；损下而益上者，人臣之浅虑也。（谓减损下人而增益君上。）



　　《贾子》曰：“上古之代，务在劝农，故三年耕而余一年之蓄，九年耕而余三年之蓄，三十年耕而人余十年之蓄。故尧水九年，汤旱七载，野无青草而人无饥色者，诚有此备也。”（有此劝农之备。）故建国之本，必在于农。忠臣之思利人者，务在劝导，家给人足，则国自安焉。



　　论曰：夫君臣之道，上下相资，喻涉水之舟航，比翔空之羽翼。（《管子》曰：“齐桓公叹曰：‘孤之有仲父，若飞鸿之有羽翼也。’）故至神攸契，则星象降于穹苍；妙感潜通，则风云彰于寤寐。（《王文宪集?序》曰：“寤寐、风云，｛穴是｝资人杰。”《易》曰：“云从龙，风从虎。圣人作，而万物睹。”）其同体也，则股肱耳目不足以匹其同；其益政也，则麹蘖盐梅未可以方其益。（《书》曰：“若作酒醴，尔惟麹蘖，若作和羹，尔惟盐梅。”）谅直之操由此而兴，节义之风因斯以著。是知家与国而不异，君与亲而一归。显己扬名，惟忠惟孝。



　　每以宫闱暇景，博览琼编，观往哲之弼谐，睹前言之龟镜，（《书》曰“允迪厥德，谟明弼谐。”）未尝不临文嗟尚，抚卷循环。庶令匡翊之贤，更越夔、龙之美，（夔、龙，皆虞舜之臣也。）爰申翰墨，载列缣缃。何则？荣辱无门，惟人所召。（《左传》曰：“祸福无门，惟人所召。”）若使心归大道，情切至忠，（《老子》曰：“大道甚夷，而人好径。”）务守公平，贵敦诚信，抱廉洁而为行，怀慎密以修身，奉上崇匡谏之规，恤下思利人之术，（《书》曰：“臣下不匡其刑墨。”《论语》曰：“因人之所利而利之。”）自然名实兼茂，禄位俱延，（《庄子》曰：“名者实之宾。”）荣不召而自来，辱不遣而斯去。然则忠正者致福之本，戒慎者集庆之源，若影随形，犹声逐响。（《书》曰：“惠迪吉从逆凶，惟影响”。）凡百群彦，可不勖欤！



　　垂拱元年撰　

