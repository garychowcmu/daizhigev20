百官箴　　（宋）许月卿 撰 

　　●目录 

　　提要 
　　原序 
　　卷一 
　　卷二 
　　卷三 
　　卷四 
　　卷五 
　　卷六 

　　●钦定四库全书　　　　　史部十二 

　　百官箴　　　　　　　　职官类二官箴之属 

　　提要 

　　臣等谨百官箴六卷宋许月卿撰月卿字太空后更字宋士婺源人始以军功补校尉理宗时换文资就举以易魁江东廷对赐进士及第官至浙江西运干贾似道当国召试馆职语不合罢去闭门著书自号泉田子宋亡不仕遁迹十年乃卒亦志节之士也是书仿扬雄官箴分曹列职各申规戒考宋史百官志经筵乃言路兼官二府掾乃枢密中书属吏参知政事以门下中书侍郎为之登闻院隶谏议进奏院隶给事中俱辖于门下者军器监文思院俱辖于工部是书皆各自为箴葢以所掌之事区分故既列本职又及其兼官既列总司又及其所分掌非复出也又考永乐大典所载宋何异中兴百官题名虽残阙不完而所标官署职掌与此书颇有异同葢自元丰变制以后品目至为淆杂南渡以后分析并省益以靡恒此书据一时之制言之故互有出入也前有月卿进表称百官箴并发凡言例共七秩而今止六卷校以次第实无遗漏殆原本凡例自为一卷传录者合并之欤虞人之咸远见左传绳阙匡违其风自古月卿效法其体虽申职守仅托空言而具列官邪风戒有位指陈善败触目警心亦未尝无百一之裨焉乾隆四十二年八月恭校上 
　　总纂官臣纪昀臣陆锡熊臣孙士 
　　总校官臣陆费墀 

　　●百官箴原序 

　　百官箴者有宋山屋许君太空之所著也太空尝读周辛甲虞人之箴于是作箴四十有九篇盖自左丞相以下至太子太孙师友僚属其诸司羣辟亦略具矣而于丞相经筵谏官尤致丁宁焉盖将上以为德下以为民不啻儆百官己也初太空读书■〈山历〉崌尝受学于鹤山魏了翁先生与谢枋得为友学有源本及廷对忧勤逸乐之策则谓使人君逸乐者宰相窃权之具时相深憾之他日有徐元杰者攻史嵩之史阴杀元杰君率三学诸生伏阙讼冤至论朝廷时政三事又忤贾相似道故虽行如此其高也官终运干而止然则百官之箴岂为已哉传曰国家之败由官邪也官之失德宠赂章也夫上有贾史专权以章宠赂而山屋虽欲行其志以作千官箴其奈何嗟乎痛哉虽然贾史遗臭万年而不足山屋之箴传至后世为龟鉴尤有余也自今观之许与贾史当孰为得失哉始传其书者门人李梦科从孙汻再传其书者六世孙琡英三传其书者九世孙亮熙兄弟焉夫山屋之子孙思其道传其书且欲敦其行至九世远益昌炽如此也彼贾史之子孙又安在哉即有存者又不欲认之为祖与无者同此尚不可为为善恶者劝戒哉嘉靖丁酉春正月庚子赐进士及第通议大夫南京礼部侍郎前国子祭酒翰林修撰经筵讲官兼修国史高陵吕柟书 

　　●钦定四库全书 

　　百官箴卷一 

　　宋　许月卿　撰 

　　进百官箴表 
　　百官箴序 
　　百官箴次第 

　　○进百官箴表 

　　臣月卿言伏以一饭不忘夙抱少陵之志六箴具列远惭德裕之勋敢以愚衷彻干睿听臣月卿惶恐惶恐顿首顿首惟周武建万邦之极有辛甲献百官之箴安不自安圣而益圣忧国爱吾君之念谓吾独之全躯保妻子之臣虑不及此故东西两汉之 【 阙】 舍杨崔数子而谁仰视虞箴仅堪仆命魏晋以降文章可知言虽尊主而庇民意则徇华而逐末于修辞立忱之学类欠实工视正君定国之言殆为虚语本源既浅气象自卑并与古韵而失之其于文体何如也作者驰声之不乏胡为嗣响之独难正坐摹规为圜拟矩为方不知自源而流由本而末宜世道之不古顾民彛之幸存臣琐琐孤寒惓惓忠爱臣于君子于父难忘恳恻之天史为书瞽为诗莫匪箴规之地念庶人之可谏矧英主之兼容辙尔刍言庶几芹献兹盖恭遇皇帝陛下舜聦四达汤德又新退而铭于机焉席而铭于端焉持以小心之翼翼立则见于前也舆则见于衡也凛然大训之明明未尝一善之遐遗盖欲庶僚之修辅恢洪圣德兴起治功臣幸际昌期冒陈宿蕴谏行言听俾膏泽之下于民君明臣良惟时几以康厥事可传于后永孚于休臣干冒天威无任激切屏营之至臣所撰到百官箴并发凡言例共成七帙用黄罗夹复封全谨随表上进以闻臣月卿惶惧惶惧顿首顿首谨言 

　　○百官箴序 

　　臣闻君者臣之天父者子之天故臣之爱君子之爱父天也其身可杀而爱君父之心不可解夫是之谓天天下之事凡其加以人者久则必渝而其久而莫之渝者天也忧葵之女不恤纬之嫠而岂有致君泽民之职分哉油然发衷盖不自知其然而然也唐虞三代之时渐民以仁培民以道其入于民也深而积于民也厚矣故及其后世国虽靡止民虽靡膴而爱君忧国之天虽山林之野人幽闺之女妇有可杀而不可解者吁此三代有道之长而非后世之所能及与然则有天下者何可不养斯民爱君之天而寿吾国于三代也哉臣最爱辛甲之虞箴爱其天而不人也而惜其所谓百官箴者之不尽存也故尝以臣之油然发衷者为百官箴虽自知其为怨府为祸机而可杀不可解之天则凡以爱吾君尔夫爱吾君则欲寿吾君欲寿吾君者则欲寿吾君之国无逸一书周公所以寿成王也寿不寿命也于逸何关而周公谓逸则不寿无逸则寿岂不以无逸则天理流行人欲凈尽固仁之体而寿之道乎臣所以敢 【 阙二字】 百官箴者不敢以不可自比周公而自沮而以可庶几忧葵之女不恤纬之婺而自劝以为陛下幸而不以不可自况周公斥臣而以可万一葵纬而听臣臣之箴幸而用则圣躬寿于尧舜国脉寿于三代圣躬寿于尧舜则阅天下之义理愈熟处天下之事会愈精而人欲不能摇情伪不能欺以霜降水涸之真见出轻车熟路之老谋跻吾民于仁寿寿吾国于箕翼国脉之寿皆自圣躬始此臣爱君之天也使众怨臣而欲祸臣不过杀臣之身而已岂能灭臣爱君之天哉臣之自处素定是以敢于进百官箴而无所忌也夫子不云乎求仁而得仁又何怨臣万死无悔臣月卿谨序 

　　○百官箴次第 

　　或问臣曰子之百官箴亦有叙乎臣应之曰有二府之于陛下犹股肱之于元首也故莫先焉师臣者帝经筵陛下所宜师也宾臣者王翰苑陛下所宜宾也其尊德乐道不如是不足与有为也故次之经筵翰苑昼则密侍宵则宿直于喜怒哀乐之未发而养之于是非利害之未萌而正之则力少而功倍若谏官则正之于将萌力渐劳矣子思曰喜怒哀乐之未发谓之中其经筵翰苑之责乎发而皆中节谓之和其谏官之责乎周敦颐曰诚无为其经筵翰苑之责乎几善恶其谏官之责乎邵雍曰思虑未起鬼神莫知不由乎我更由乎谁又曰先天学心法也其经筵翰苑之责乎思虑一萌鬼神得而知之矣故君子不可不慎独又曰后天学入用之位也其谏官之责乎朱熹曰存天理之本然其经筵翰苑之责乎察人欲于将萌其谏官之责乎故次之谏官正之于将萌后省正之于未行御史正之于已行史臣书之于已行已行而未当犹可直前而正之也正之而不从则有书于策者不可惧哉日见二史立于螭坳亦进德之一助也故次之祖宗严二省之制中书造命门下审覆尚书奉行尚书有令有仆射有丞今亡矣则尚书六部尚存三省之制所谓爱礼存羊也故次之宰士枢属者二府之掾也故次之三省太常宗正礼部之别也大理刑部之别也司农太府户部之别也秘书国子监亦礼部之别也将作军器监工部之别也故次之登闻院谏臣之属也进奏院门下后省之属也官告院吏部之属也料粮审计太府之属也榷货务都茶场宰士之属也左藏库杂买务杂卖场亦太府之属也文思院工部之属也故次之是皆有列于朝者也故前宰辅侍从次之前庶官不载焉祖宗尊贤之等也凡二府箴例称司化治天下之道不可徒政而已也立之斯立道之斯行绥之斯来动之斯和在吾君吾辅相勉而已自尚书工部而上例称侍臣朝夕论思日月献纳岂直簿书期会哉经筵翰苑台谏给舍诸史例曹其职固不同而其为侍臣则同观臣之箴见所职之异则当思尽其分之殊见侍臣二字之同则当思尽其理之一论思献纳期无忝侍臣二字可也讵宜曰朝廷大事有宰辅在吾可以辞其责乎讵宜以天子侍臣而朋比媕阿知有宰辅私恩而以侍臣为何官哉由内而外承流宣化知临安府莫先焉诸夏之本也不曰知临安府而曰京兆尹者望陛下修政攘夷复文武之境土也天下形胜京兆得之今固未易言也非陛下莫可告者耳臣有成筭容臣别奏畿漕次之留守又次之督府不常建与宣抚宣谕招讨招捕招抚察访等使皆无箴焉可也陛下即位三十年间三授督钺故次之制置安抚经畧次之守臣位监司下今以先焉以其有民有社有祀有戎有师之教有父之尊有母之亲非使者比也使者急其赋不恤州县不知使事有指职思其忧州县奉承使者不恤其民知有使者不知有天子命观臣箴之先后可以知所勉矣夫内有百揆四岳外有州牧侯伯自唐虞而已然矣先内后外圣人施行之序也详内畧外圣人责治之等也不重内而轻外圣人一视之仁也重内而轻外士大夫谋身之私也故臣之箴居太子太孙官属于百官之末见内外无轻重之别也诗不云乎诒厥孙谋以燕翼子书不云乎旁求俊彦启迪后人传不云乎丰水有芑数世之仁此臣作太子太孙官属箴之意也陛下其亦深长思哉祖宗时三省相维事无遗策而从官可以直前庶僚可以转对外而监司守贰下而一命之微又下而士之未命与未父老刍荛皆台谏也民隐安得不上达憸邪安得不暴白主德安得不光明天下安得不熙洽哉此前代之臣不敢以望其君而臣敢以望陛下也此百官箴所以为陛下献也陛下其亦深长思哉陛下不世出时不可再得陛下其亦深长思哉或问臣曰辛甲为百官箴而子之箴不满百何也臣应之曰唐虞官百夏商官倍则辛甲之时周礼虽未成书官亦不翅百矣曰百官者举其凡也说命曰后王君公大夫师长洪范曰王省惟岁卿士惟月师尹惟日礼记曰五官之长曰伯古今说卿士者皆不如韦昭昭之言曰卿士卿之有士者臣以商颂允也天子降于卿士推之知其言是师长即师尹也师众也即虞书所谓庶尹也且以吏部言之尚书侍郎郎中虽有崇庳而所掌同此吏部也吏部尚书非吏部之长之尹之伯乎一箴可以该其属矣臣之箴所以明体统也举纲挈领治天下之道具是矣或问臣曰然则子之箴四十有九亦有义乎臣应之曰有太史公曰蓍百茎共一根禇先生曰传曰天下和平王道得而蓍茎长丈其丛生满百茎大衍之数五十其用四十有九臣之箴名百官箴阳用其全君之道也天包地外也日全体光明也臣之箴四十有九阴用其半也臣之道也地在天中也月三五而缺也观臣之箴君臣可以各尽其道矣大衍之数五十其用四十有九虚一者太极也中庸曰所以行之者一也四十九箴非此一孰行之一者何真实无妄也所谓诚也所谓太极也所谓道心也臣首箴所谓敬修可愿者也不如是则不诚无物无以治身无以治天下国家矣陛下其亦深长思哉汉之人退而相与语其君亦曰陛下无背面也退食犹在公也畎亩犹朝着也君不可离犹天不可离也无往而不对扬犹无往而不对越也臣之答客问言必称陛下如对陛下而言也故敢书以闻 

　　百官箴卷一 

　　●钦定四库全书 

　　百官箴卷二 

　　宋　许月卿　撰 

　　百官箴缘起 
　　百官箴指归 
　　百官箴施用 
　　百官箴用韵 
　　百官箴讳例 

　　○百官箴缘起 

　　春秋左氏传曰昔周辛甲之为太史也命百官官箴王阙 【 杜氏解辛甲周武王太史】 于虞人之箴曰 【 虞人掌田猎】 芒芒禹迹画为九州岛 【 芒芒远貌画分也】 经启九道 【 开启九州岛之】 民有寝庙兽有茂草各有攸处德用不扰 【 人神各有所归故德不乱臣按杜氏以寝为人居庙为神居故言人神各有所归今观寝庙对茂草而言与诗奕奕寝庙对秩秩大猷而言恐寝庙不是两事尔雅室有东西厢曰庙无东西厢有室曰寝未尝以寝为人居庙为神居也故诗公侯之宫说者曰宫庙也宗室牖下说者曰宗室大宗之庙也观尔雅则知人居可以庙言观诗则知神居亦可以宫室言虞箴本意谓禹未治水人兽固扰禹既治水九州岛以宁人则有寝处之庙而兽则有茂盛之草兽不扰人而人何必扰兽主意在戒猎也古者民与人通庙与宫通此类甚众又据易入于其宫诗上入执宫功孟子取诸其宫中而用之闾阎亦称宫非若后世必帝王之居而后为宫必神灵之居而后为庙也今人言庙朝庙堂庙谟庙筭岂亦神灵之居乎就使如杜氏之说分寝庙为人神则虞箴本意亦不在人神不扰在人兽不扰耳大凡读书当寻语脉且如上言民有寝庙而下言在帝夷羿又岂可以此民字为百姓乎】 在帝夷羿冒于原兽 【 冒贪也】 忘其国恤而思麀牡 【 言但念猎】 武不可重 【 重犹数也重宣用反】 用不恢于夏家 【 羿以好武虽有夏家而不能恢大之吕祖谦曰盖用羿代夏政其号不改故亦止曰夏家也】 兽臣思原敢告仆夫 【 兽臣虞人告仆夫不敢斥尊】 
　　臣按武王不世出之主也访洪范于箕子问丹书于太公惕若恐惧退为戒书机席鉴盘楹杖带屦觞豆户牖弓剑矛戟无往而不铭则亦无往而不敬其视汤之日新又新文王之亦临亦保同此传心之要也观其为太子一鲍鱼之嗜若未害也而太公禁之及其为天子一旅獒之贡若未害也而召公戒之辛甲于是为百官箴以献盖百官修辅执事以谏三代以前之所同如伊尹所谓臣下不匡其刑墨是也古者导人使谏其不谏者有刑后世导人物谏其谏者有刑此圣愚之所以异治乱之所以分乎辛甲虞箴以夷羿戒武王与禹之戒舜曰无若丹朱傲同一意也武王之自警如此羣臣之交警如此是其所以圣□圣与惜百官箴之不尽传也 
　　汉书扬雄传箴莫善于虞箴作州箴 
　　后汉书胡广传初扬雄依虞箴作十二州二十五官箴其九箴亡阙后涿郡崔四及其子瑗又临邑侯刘騊駼增补十六篇广复继作四篇文甚典美乃悉撰次首目为之解释名百官箴凡四十八篇 【 臣按瑗子实作谏大夫箴盖又在四十八篇之外也】 

　　○百官箴指归 

　　书先王克谨天戒臣人克有常宪百官修辅厥后惟明明每岁孟春遒人以木铎徇于路官师相规工执艺事以谏其或不恭邦有常刑 
　　春秋左氏传天生民而立之君使司牧之勿使失性有公而为之贰使师保之勿使过度是故天子有公诸侯有卿卿置侧室大夫有贰宗士有朋友庶人工商皂隶牧圉皆有亲■〈目匿〉以相辅佐也善则赏之过则匡之患则救之失则革之自王以下各有父凡子弟以补察其政史为书瞽为诗工诵箴谏大夫规谏士传言庶人谤商旅议于市百工献艺故夏书曰遒人以木铎徇于路官师相规工执艺事以谏正月孟春于是乎有之谏失常也天之爱民甚矣岂其使一人肆于民上以从其淫而弃天地之性必不然矣 
　　国语邵公曰天子听政使公卿至于列士献诗瞽献曲史献书师箴瞍赋蒙诵百工谏庶人传语近臣尽规亲戚补察瞽史教诲耆艾修之而后王斟酌焉是以事行而不悖 
　　又楚左史倚相曰昔卫武公年九十有五矣犹箴儆于国曰自卿以下至于师长士苟在朝者无谓我老耄而舍我必恭恪于朝朝夕以交戒我闻一二之言必诵志而纳之以训导我在舆有旅贲之规位宁有官师之典倚几有诵训之谏居寝有■〈执上目下〉御之箴临事有瞽史之导宴居有师工之诵史不失书蒙不失诵以训御之于是作懿戒以自儆也及其没也谓之睿圣武公 【 臣谓武公诸侯也耄也犹若是其所以圣也况天子乎况富于春秋乎】 
　　贾谊曰及太子既冠成人免于保傅之严则有记过之史彻膳之宰进膳之旌诽谤之木敢谏之皷瞽史诵诗工诵箴谏大夫进谋士传民语习与智长故切而不媿化与心成故中道若性 
　　贾山至言曰古者圣王之制史在前书过失工诵箴谏瞽诵诗谏公卿比谏士传言谏过庶人谤于道商旅议于市然后君得闻其过失也闻其过失而改之见义而从之所以永有天下也 
　　淮南鸿烈解曰古者天子听朝公卿正谏博士诵诗瞽箴师诵庶人传语史书其过宰彻其膳犹以为未足也故尧置敢谏之皷舜立诽谤之木汤有司直之人武王立戒慎之轺过若毫厘而既已备之也夫圣人之于善也无小而不举其于过也无微而不改尧舜禹汤武王皆坦然天下而南面焉 
　　大戴礼记及太子既冠成人免于保傅之严则有司过之史有彻膳之宰太子有过史必书之史之义不得不书过不书过则死过书而宰彻去膳夫膳宰之义不得不彻膳不彻膳则死于是有进膳之旌有诽谤之木有敢谏之皷瞽史诵诗工诵正谏士传民语习与智长故切而不攘化与心成故中道若性又曰食以礼彻以乐失度则史书之工诵之三公进而读之宰夫减其膳是天子不得为非也 【 臣窃意此等语必有三代遗书存焉故诸书所载不谋而同也汉去三代未远是以有此今安得有之故怃卷三叹而己】 

　　○百官箴施用 

　　侯包曰卫武公行年九十有五犹使人日诵抑戒之诗而不离于其侧 
　　朱熹叙楚辞后语曰若其义则首篇所著荀卿子之言指意深切词调铿锵君人者诚能使人朝夕讽诵不离于其侧如卫武公之抑戒则所以入耳而着心者岂但广厦细旃明师劝诵之益而已哉此固余之所为眷眷而不忘者 
　　又叙成相第一曰成相者荀卿子之所作也在汉志号成相杂辞凡三章杂陈古今治乱兴亡之效托声诗以风其君若将以为工师之诵旅贲之规者其尊主爱民之意亦深切矣 
　　文中子诫其至矣乎古之明王敬慎所未见悚惧所未闻刻于盘盂勒于几杖居有常念动无过事其诫之功乎 

　　○百官箴用韵 

　　虞箴家字与夫字叶 
　　诗予乎拮据予所捋荼予所蓄租子口卒瘏曰子未有室家又宜尔室家乐尔妻帑是究是图亶其然乎又靡室靡家玁狁之故不遑启居玁狁之故又我行其野蔽芾其樗婚婣之故言就尔居尔不我蓄复我邦家又谓尔迁于王都曰予未有室家又乃召司空乃召司徒俾立室家又皇皇者华 【 此亦隔句用韵之法】 于彼原隰駪駪征夫每怀靡及又七月食瓜八月断壶九月叔苴采荼薪樗食我农夫 
　　离骚羿淫游以佚畋兮又好射夫封狐固乱流其鲜终兮浞又贪夫厥家 【 浞食角反○臣先以诗骚主箴】 
　　易枯杨生稊老夫得其女妻枯杨生花老妇得其士夫书汝弗能使有好于而家时人斯其辜 
　　春秋左氏传归妹暌孤寇张之孤侄从其姑六年其逋逃归其国而弃其家明年其死于高梁之虚又登此昆吾之虚绵绵生之瓜余为浑良夫叫天无辜 
　　老子修之于身其德乃真修之于家其德有余修之于乡其德乃长 
　　庄子然其语而不舍非愚则诬也帝王殊禅三代殊继差其时逆其俗者谓之篡夫当其时顺其俗者谓之义徒默默乎河伯恶知贵贱之门小大之家又故三岁徙都于邓之墟而十有万家 
　　荀子省工贾众农夫禁盗贼除奸邪又上以节贤良而明贵贱下以饬长幼而明亲疏上在王公之朝下在百姓之家 
　　战国策长颊归来乎食无鱼长颊归来乎出无车长颊归来乎无以为家 
　　史记所载亦同但颊作铗车作舆 
　　又泉阳令乃使吏案籍视图水上渔者五十五家上流之庐名为豫且 
　　淮南鸿烈解夫待騕■〈马上衣下〉飞兔而驾之则世莫来车待西施毛嫱而为配则终身不家矣 
　　东方朔答客难连四海之外为带安于覆盂天下平均合为一家 
　　列女传独泣始怒送厥母家答子逢祸复归养姑 
　　扬雄徐州牧箴祚降周任姜锥乎琅琊姜姓绝苗田氏攸都事由细微不虑不图祸如丘山本在萌芽牧臣司牧敢告仆夫 
　　太玄经夫牵于车妻为剥荼利于王姑不利公家老夫擐车少女提壶利考家 
　　班彪北征赋惟太宗之荡荡兮岂曩秦之所图野潇条以奔荡兮迥千里而无家 
　　班固十八侯铭入军讨敌顷定天都佩雀双印百里为家 
　　汉书鸱夷滑稽腹如大壶尽日盛酒人复借酤常为国器托于属车出入两宫经营父家繇是言之酒何过乎 
　　又爰及沟渠利我国家 
　　后汉书曹世叔妻和帝数召入宫令皇后诸贵人师事焉号曰大家 【 音姑】 
　　晋书魏鼓吹曲嗟城中如流鱼谁能复顾室家 
　　蔡宽夫诗话秦汉以前字书未备既多假借而音无反切平仄皆通用如庆云卿云皋陶咎繇之类大率如此诗瞻彼日月悠悠我思道之云远曷云能来燕燕于飞下上其音之子于归远送于南皆以为恊声魏晋间此体犹在刘越石握中有白璧本自荆山璆惟彼太公望共此渭滨叟潘安仁位同单父邑愧无子贱歌岂敢陋微官但恐忝所荷是自齐梁后既拘以四声又限以音韵故大率以偶俪声病为工文气安得不卑弱乎惟陶渊明韩退之时时摆脱俗拘忌故栖字与乖字阳字与清字皆取其傍韵用盖笔力自足以胜之也 
　　臣月卿曰韵本于声声本于气气本于理自太极之动静而有阴阳自阴阳之阖辟而有人物得其偏且塞者为物得其正且通者为人人得阴阳之气正而且通故有自然之声韵有自然之律吕初非勉强矫拂而为之也勉强矫拂则非自然之韵非自然之韵则非自然之声非自然之声则非自然之气非自然之气则非自然之理自谢庄沈约周颙以浮声切响创为声律之制而古韵亡矣古韵虽亡而其在人声者不可泯也生于后世而欲求古人之音韵者不于自然之人声求之将于何而求之故人声之自然非勉强非矫拂而有自然之节制有自然之疆域秩乎其不可乱确乎其不可移此人声之天也人声之天即人心之天也自然即天天即理韵书可泯此不可泯故臣得掺以为验稽以为决也人之读古书者见用韵之不今也意其无所限制肆口而言之也岂知其自然者凛有限制若宽而实严己哉以虞箴家夫之韵言之非臆说也验之而无不合也真可以见古人于千载之上真可以俟圣人于百世之下也 
　　诗有女同车颜如舜华将翱将翔佩玉琼琚彼美孟姜洵美且都山有扶蘓隰有荷华不见子都乃见狂且狼??足其尾载跋其胡公孙硕肤德音不瑕彼尔维何维常之华彼路斯何君子之车昔我往矣黍稷方华今我来思雨雪载涂王事多艰不遑启居岂不怀归畏此简书祈父予王之爪牙胡转子于恤靡所止居中田有庐疆场有瓜是剥是菹有骃有騢有驔有鱼以车袪袪思无邪思马斯徂 
　　楚辞飡六气而饮沆瀣兮漱正阳而含朝霞保神明之清澄兮精气入而麤秽除 
　　春秋左氏传既定尔娄猪盍归吾艾猳 
　　管子外之有徒祸乃始芽众之所忿置不能图 
　　荀子皋陶之状色如削瓜闳夭之状面无见肤 
　　准南鸿烈解审用法诛必辜备盗贼禁奸邪 
　　史记神龟如吉凶而骨直空枯日为德而君于天下辱于三足之乌月为刑而相佐见食于虾蟇猬辱于雀螣蛇之神而始于即且 
　　王褒僮约出入不得■〈马司〉马载车踑坐大呶下床振头垂钓刈刍 
　　扬雄豫州牧箴陪臣执命不虑不图王室陵迟丧其爪牙 
　　少府箴嗜不可不察欲不可不图未失之于约尝失之于奢 
　　剧秦美新权舆天地未祛睢睢盱盱或玄而萌或黄而牙玄黄剖判上下相呕 
　　大玄经是其牙或饫之徒又豨毅其牙发以张弧又军或累车丈人摧孥内蹈之瑕又正被有辜格我无邪 
　　反离骚横江湘以南淮兮云走虖彼苍梧驰江潭之泛溢兮吾将折衷虖重华 
　　汉书玄气之清回复此都蔓蔓日茂芝成灵华后汉书仕宦当作执金吾娶妻当得阴丽华 
　　韩愈毛颖传今日之获不自不牙衣褐之徒缺口而长须八窍而跌居独取其髦简牍是资天下其同书 
　　仪礼之胡寿保建家室永受胡福即诗之遐不眉寿遐不作人遐不谓矣盖胡即遐遐胡即二韵相通也皆人声之自然不可得而乱不可得而移非私见臆说也诗骚之韵不待言矣如易之见龙在田利见大人飞龙在天利见大人而胶漆自谓坚不如雷与陈至后汉犹然也书之圣谟洋洋嘉言孔彰惟上帝不常作善降之百祥作不善降之百殃尔惟德罔小万邦惟庆尔惟不德罔大坠厥宗而天下无双江夏黄童殿中无双包孝公荀氏八龙慈明无双辞亲向长路安知存与亡穷达固有分志士思立功五马浮渡江一马化为龙沈阴结愁忧愁忧为谁兴念与君生别各在天一方良会未有期中心摧且伤不聊忧飡食慊慊常饥空端坐论无为髣髴君容光停云霭霭时雨蒙蒙八表同昏平陆成江世爵虚礼州壤推风寻惟义养道必怀邦人之秉彛不隘不恭我友二三子宦游在西京东野窥禹宂李翱观涛江萧条千万里会合安可逢至汉魏吴晋宋唐犹然也书之夔夔齐栗瞽瞍亦允若贲若草木兆民允殖而牢邪石邪五鹿客邪印何累累绶若若耶岁惟丁卯律中无射天寒夜长风气萧索前尹赫赫具瞻允若至汉晋唐犹然也大戴礼之无养乳虎将伤天下小戴记之春秋冬夏风雨霜露而章子角马不今不古摅武师新黄祖捕夷凶族革平西夏至汉吴犹然也左氏传之于思于思弃甲复来而无说诗匡鼎来匡说诗解人颐显高门启皇基统罔极垂将来情欣新知欢言咏遂赋诗感子漂母惠愧我非韩才衔戢知何谢冥报以相诒既定淮蔡四夷毕来遂开明堂坐以治之阿婆三五少年时也曾东涂西抹来至汉吴晋唐犹然也谓非人声之自然可乎是故有四声通用之法不必改仄声以为平声而后与上下句叶也有隔句用韵之法不必曰应句有韵而呼句无韵也皆自然而然非有安排也后之为学者固未足与议老师宿儒则知之矣而未知其所以然也故不能极本穷源以出之终无以解天下后世之惑臣窃悼焉嗟乎天下事类此者多矣岂特韵哉悲夫臣特录蔡宽夫之言以其有得有失非彼无以明此也宽夫盖犹未能如老师宿儒之知故其言一出焉一入焉曰皆以为恊声曰皆取其傍韵用盖笔力自足以胜之此可见其知之未真也宽夫曰某与某叶者验之而无不合故曰秩乎其不可乱确乎其不可移请尝试之有不合者坐臣以罔上之罪今曰以为恊声似谓出于诗人之臆见而不知其出于自然也苟曰以为恊声则诗人之用此数韵也何为舍此数韵之外畧不肯他有所取乎宽夫盖未知而想象言之耳因宽夫所举姑以莫之知者观之思过半矣瞻彼日月悠悠我思道之云远曷云能来日之夕矣牛羊下来君子于役如之何勿思之类是也燕燕于飞 【 此亦隔句用韵之法】 下上其音之子于归远送于南即皷钟钦钦鼓瑟鼓琴笙磬同音以雅以南以钥不僣 【 此亦四声通用之法】 之类是也何尝乱以他韵移以他韵哉其曰傍韵盖唐韵十二齐与十三佳相邻十一唐与十二庚相邻故宽夫云尔不知此乃唐韵耳渊明之时安得有此书乎五支与十八尤十七真与一先岂亦傍韵乎故臣得此以见其不知也陶韩笔力难足以胜之然其用韵乃验之人声验之古书非不知而作之者宽夫以为取之傍韵何其谬哉圣门之学物贵于格知贵于致故臣不敢苟惟陛下裁择 

　　○百官箴讳例 

　　胡安国绍兴六年札子臣昨列职经筵专以春秋进读缘春秋正文有渊圣御名方具奏 【 阙】 未及进禀得罪去国后闻礼官建议以他字易之定读为式其经传本字则不改易事已施行臣今奉旨纂修于经传本字既有诏令可遵则未委臣所纂修出于已见援引他经子史有犯渊圣御名者亦许依本字书写或当迁避有此疑惑臣闻古者不以名为讳尧典称鳏在下曰虞舜则尧舜者固二帝之名而尧典乃虞氏史官所作直载其君之名而不避也周人以谥易名于是有讳礼然临文不讳嫌名不讳二名不偏讳载在礼律其义明白孔子作春秋凡书周鲁事虽婉其文至于名讳并依本字若襄王名郑而书卫侯郑匡王名班而书曹伯班简王名夷而书晋侯夷恭王名匄而书晋士匄庄公名同而书同盟于幽僖公名申而书戊申朔襄公名午而书陈侯午定公名宋而书宋仲几是也按春秋书成当恭王之朝哀公之世匄乃恭王之名也夷则三世之穆也宋则哀公之考也午则皇考之庙讳也而笔削之际并无固避春秋为尊君父而作仲尼岂不恭也书法如此义不可知自汉以来此义不行臣子习为谄谀而不知恭顺之实则有易人之名以彻为通者易人之姓以庄为严者易甲乙之纪以丙为景者易郡县之号以还淳为清溪者又甚则有父名晋肃而子不敢应进士举者忌讳既繁名实愈乱本朝沿袭汉唐故事未暇尽革恭惟陛下天纵聦明既尊春秋之书以新圣德宜用春秋之法以断政事凡所施设动以春秋从事即有拨乱反正之功臣所纂修缮写进本援以他经子史之类欲乞应犯圣朝庙讳不可迁避者依太常博士王晳所进春秋解例并依监本空缺点画于渊圣御名亦不改易本字覆以黄纸庶几名实上遵春秋之法亦以消臣子謟谀之端向孟轲氏钦王之义明恭顺之实取进止十一月二十七日三省同奉圣旨依臣月卿曰安国之言善矣然臣之于君子之于父天也见庙讳家讳而有不忍之心读将及焉而若有碍于予口者此人心之天也仁也圣人裁之以义立为诗书不讳临文不讳庙中不讳之礼人得以凖则焉臣尝以唐韩柳氏之文观之韩愈氏为文至庙讳未尝易以他字柳宗元氏则易之故易世以代易民以人易治以理自常情观之韩若木强柳若恭顺者岂知恭顺之实顾有在哉万世之下韩为君子柳为小人人徒见诸效验暴白之后而不察几微积累之先言心声也臣固有以烛之矣是以臣平日为文苟遇庙讳未尝易以他字惟空缺点画读以他字例安国也人亦有言父母之名耳可得闻口不可得道臣亦云手可得书口不可得道也今于庙讳臣之手可得书陛下之耳可得闻而陛下与臣等皆不忍道也况臣所进百官箴陛下万有一焉幸而使人日诵之而不离于侧尤当便于吟讽不宜临诵之际然后遽思他字而改之也故臣于庙讳之字皆注一字于下以代之俾诵者不至临时之迫遽也不违不讳之礼不失不忍之心虽不敢谓仁之至义之尽盖亦庶几云 

　　百官箴卷二 

　　●钦定四库全书 

　　百官箴卷三 

　　宋　许月卿　撰 

　　左丞相箴 
　　右丞相箴 
　　枢密箴 
　　参知政事箴 
　　经筵箴 
　　翰苑箴 
　　谏臣箴 
　　后省箴 
　　御史箴 
　　史臣箴 

　　○左丞相箴 

　　明明天子孰不欲治孰肯愿乱乱日何频治日何罕能去彼憸能正厥事非心未格焉得人治甚矣非心如薙草然其本犹在且复蔓焉三代以还治不三代虽有贤君非心犹在非心之烈天地易位万物不育吁其可畏勿谓我圣而无非心虞舜之圣危微是箴人心愈危道心愈微危微之毒民将受之无稽是听弗询是庸心危仅尔四海困穷精以察之草无遗种一以守之始始终终心纯乎天永无异萌见于日用允执厥中禹逢圣帝可奋其忠无若丹朱慢游傲虐舜岂有是赘言奚益敕天之命至诚无息兹所以圣匪徒容纳臣爱一语敬修可愿可愿伊何可欲谓善此即道心勿求诸远隐之吾心是而无非此即道心力以行之隐之吾心非而无是此即非心拔去勿迟靡存孑遗从事于斯非敬曷以伊尹所耻君不尧舜常试察尹所以事君德无常师惟在主善善无常主克一其原终始惟一乃时日新斯其最要陛下留神成汤之圣仲虺进规德苟日新万邦惟怀志苟自满九族乃离懋昭大德大学明明用爽厥师大学新民二者欲止止于至善盍以自得得师为先人莫已若殷鉴不远自用则小好问则裕惟先格王尹虺不殊谓君不能是贼吾君万方有罪在予一人君师之责当察非心天下未治君心未纯他人莫知陛下留神有尧舜资何苦不为万世在后光明俊伟宰臣司化敢告执戣 

　　○右丞相箴 

　　伊尹为右仲虺为左左之左之右之右之之无不可并建宰臣以穆天縡应变守文和羹有赖右相林甫妬贤嫉能右相觞宾竟日无人权居私室国何赖焉彼相弥远久据于右不迁昭文杜来者所繇用心如此何以扶宇宙是以圣王知偏听生奸独任成乱故用贤无留难三辰不轨擢士为相用舍之权归之于上臣无有作福作威玉食民无二王以进退为邪正自作朋党快彼私忿祸终于家邦何以烛之心正意诚知至物格忠俊公明以是择相魑魅退听傍招俊乂孰不钦承宰臣司化敢告侍宫 

　　○枢密箴 

　　肃肃枢庭时维本兵禹征有苗周公东征将相合一而文武并用出为军旅归而为农兵民不分文武何有乎相轻秦置太尉汉大司马相尊等耳权则或过枢机周密乃任恭显传至后世奄宦是与梁唐惩之始用士人沿袭之弊久而未泯赐食厨中谢衣阶下犹以貂珰而待西府府列东西事分文武相天子者遂不知戎臣弼曰不可乃革其故二府既通脉络贯□自靖自献和而不同一范一韩召登宥密上前力争安事形迹书虽中书必陈其实同列不悦上悦其直彼相京桧喜同恶异匪国是谋惟身是计同而不和口然心议庙堂如此治象可知故有天下君毋喜其同将危我邦毋乐其显将瘠吾民毌取其易制将败乃公事枢臣司化敢告缀衣 

　　○参知政事箴 

　　惟天惠民惟民有主有君而为之贰维相维辅为上为德为下为民同寅协恭不宜有怒聚精会神彼相惟桧市权固宠蔽欺聦明各议执政桧必衔知竟抑其人谨署纸尾诺诺而已略周是非辄斥以死伴拜之号居然可知使桧无死祸岂止斯天祚我宋薄言诛之善伺上意善养君欲君喜林甫任其劳不知林甫擅其独能练文法能持格令君喜林甫之无私不知林甫之专政天子用人何不可者君喜林甫之尊君不知林甫之卖主无逸一图易以山水明皇欢然天下瘠矣妬贤嫉能明皇知之知之是矣相之奚为恭惟仁祖选于众而举仲淹开天章阁俾得尽书言既尽止我其从之乃命相臣公心协力而行之于斯万年仁祖如天上天无朕仁祖孔明仪刑仁祖万世称圣辅臣司化敢告寺人 

　　○经筵箴 

　　任贤去邪人主所同以忠为佞以佞为忠似是而非事有万变物有未格将何以辨物格知至意诚心正权度无爽鉴空衡平是以帝王靡不务学尧舜禹汤备载篇籍至于武丁为商高宗中兴之盛比隆成汤逊志时敏学于古训终始典学监于成宪三代而下治不如前何以不如学失其传记问是急词藻是事以学与政判而为二经幄设官但为观美及谓学问无补于治我宋受命奎会五星文明之祥有开必先太祖厯试聚书数千欲增智虑而广闻见虽在军中手不释卷闻有奇书千金肯捐及其即位好学不变视朝之暇未尝昼寝声色是远经史是亲谁不读经帝感措刑谁不读史帝念民冤以学为政□掩前闻家法如此列圣罔愆进进不已三代何远臣颐之言原本是图亲宦官宫妾之时少接贤士大夫之时多则气质可以涵养德性可以熏陶臣祖禹言人君之心惟在所养邪正当谨君子养之以善则智小人养之以恶即愚然小人易亲贤人易疏故寡不胜众正不胜邪二臣之言当时忽诸当时忽诸后世思予元佑为绍圣岂无其故二臣之言有待圣主侍臣司经敢告前驱 

　　○翰苑箴 

　　巍巍太宗圣训昭垂词臣清美朕恨不得为之崇重若斯畴敢不力宾之友之谏行言得其在于唐有若陆贽至今诵之宣公奏议德宗亲倚缀馔解衣呼以辈行而不名之正主功多罪己言切悍卒武夫无不感悦既安且宁追仇尽言延龄是听忠州杜门故君人同情欲治恶乱治少乱多盍亦自反岂非用贤如转石去佞如拔山乐人顺已而恶其犯颜国事日非诺诺罔间鳌禁所用惟尚文辞麻不可草断腕者谁是以宪宗嘉此崔羣数进谠言人当自陈肆我祖宗视犹宰臣肃我袍带依此诏本臣殊奏稿帝自类之臣修帖子悦而喜之爰有明诏俾尔论思毋专文翰而辍言议毋乐循默谓无言责汝言予听予不汝隔臣敞磊落遇事建明执政忌之帝保其成进贤出邪辟谏诤路爱朕之深如禹偁元之者不为苟止不为妄随多所补益宿也朕知恭惟阜陵即位之元诏俾内宿翰苑经筵复祖宗旧启沃一人从容辅导不知之润顾问殷勤或至夜分可谓忠言孝宗明明侍臣司翰敢告掖令 

　　○谏臣箴 

　　人主一心攻者甚众况乎气禀易偏难中是以圣人几杖盘盂物物养正念念闲邪犹惧隐微失不自知乃以内筵俾相领之庖饔酒浆次舍衣服器用财贿奄人御妾至纤至悉家宰之法内外交养私邪息灭至于后世此具尽废仅有谏员复多忌谏谏之有员意已不古古者卿士暨于黎庶谁不可谏安有员数谏员既狭谏疏具文不忤君相不诋权门治日常少乱日常多职此之故颠倒思予舜作漆器禹雕其菹防微杜渐谏者十余从谏则圣愎谏则愚谗谄面谀朝夕与居国欲治可得乎唐有文皇始初清明谏官入阁政事与闻勉强受谏贞观策勋五伯假之此心不诚何待十渐始之不终停昏仆碑自侪昏庸丕丕祖宗家法天容岂惟容之改过大勇从官直前庶官转对脱有要切作时慷慨毋惧逆鳞朕方招徕事无长短并许敷奏思贤若渴从谏如流日往月来养成圣性夙夜循省内愧于心不恃居尊使不敢言岂惜禹拜庶几进忠朕之汲黯天语载扬鲁直之褒奎画垂星执政僣所畏忌帝不堕其计中庆厯有诏俾无日不朝请随事进谏恨晚用卿四谏风采万世之庆无日无疏无一放过朕之阙失民之疾苦欲防壅蔽大开言路常论拒谏皆因有心苟无心矣谏则必从轻用喜怒悔过责躬祖宗如此安得不昌彼相安石幼学而壮不行入合故事遽叛平生之言私耳忘公由是又益两参政何异林甫教不以鸣鸣则黜之由是谏诤路荒君人鉴此毋自塞其聦明张万福武夫也而其言至当朝廷有直臣天下必太平侍臣司规敢告虎贲 

　　○后省箴 

　　天不与三辰争明地不与五岳争峻有五岳所以成地有三辰所以成天不有臣直安知君圣未闻君圣与臣争能巍巍祖宗虚已以听思屈羣策爰列三省爰列三省中书造命门下审覆尚书奉行相制相维百度以贞门下有给事中书有舍人命令未当涂居不靳如虞纳言如周内史出纳朕命入枋诏治宰相恶其害权去以美迁故事有门时往咨询宰相塞之以示自尊唐宗有言诏敕不便皆虽执论比无词组厥职孰振若惟署诏其谁不能凡有举驳先弃宰执祖宗革之不许关白空黄先书隳坏旧制祖宗革之必除弊例更相检察久而易渝祖宗革之必令互书舍人行词封还久废祖宗革之臣弼言是直关门下号曰密白祖宗革之尊三省式有若臣敏中有若臣咏尔其酌之夫然后行可否相济和如和羹各言尔志天下其有不平者乎后世之敝何可胜道曰尚先行曰中入报曰有御笔曰有内降岂敢爱之畏我祖宗欲如泽不可长幸如穴不可开艺祖神圣乘快指挥误纔一事愧恨盈怀日月万世人皆仰之侍臣司驳敢告舆台 

　　○御史箴 

　　颙颙九重天下所君无他职事惟辨小人与夫君子和而不同周而不比君子则然小人反是臣下比同更相蔽蒙利害不闻谁受其凶是以祖宗聦耳明目耳目伊何台谏言责惟谏与台不私往来谏官论列台臣或不与知台臣有谓不可谏官抑或是之各得自弹不白长官岂有比同如今之患想当是时无有呈身而有忘身无有识面而有铁面匪妻子是谋惟国之为念论灯笼锦上存全之言中闱事上召还之衣可引怒可解忠鲠不可不从乱亡不可不戒臣琦伊周而不押班臣修孟韩而右濮园言辨行坚无如安石抗论笺天不遗余力临难无仗节死义皆平居无犯颜敢谏奸臣之始以台谏折之而易及其既成以干戈取之而难臣轼之论千载永鉴防人之口甚于防河岂不速止壅为洪波大决所泛伤人必多不如听言流通以和厉王监谤有彘之祸台谏亲除宰执不敢与乃储私人于所迁之路明明陛下不听宦竖借彼喻此阳挤阴助以是得台谏宁不承风指舍彼豺狼专事狐狸岂无忠臣劾崔日知覆如所构谮成彼奸谋倾台尽逐号曰绝市虽除美官实则逐之凶于而国以便其私故君人者毌乐一时适意而忘万年遗臭侍臣司紏敢告左驺 

　　○史臣箴 

　　煌煌柱史正色寒芒史臣象之敢有不忠赵盾崔杼不畏鈇钺畏此简书则莫我敢曷嗣书而死再嗣书之南史有闻执简趋之诸侯有是我曷无之喜谀恶直我自疏之秉笔左右宰相是随直书无谄贞观有辉不闻帝王亲自观史设令遂良不记天下亦皆记之永徽以来乃弗肯堂对仗故事虽复具文仗下之后尔谋尔议皆不与闻冯定有请宰臣不悦宰臣自谋而遑君之恤文宗孔文文皇是师右史左史咨质所宜挺挺魏摹有祖风烈文宗嘉之曰卿忠切宰相奏事备录以藏昭献之政尚有典刑取史以观摹曰不可后必讳屈毋为始祸圣哉祖宗言路天开升陛纪录臣锡陈之更不进本臣修是谋立于座后事有弗知臣修是政史职不颓幸弗二史濡墨立螭谗慝颇僻则不敢肆昔也岂前先禀中书臣存言之神宗感悟权臣用事言路榛塞居是官者诿无言责拜命之初仅一造膝高宗惩之弊例以革彼桧不仁缺官不补记注不修积年十五高宗惩之回职载举忠简臣铨有言必疏四失当正孝祖是听于斯万年取法干淳强为善尔毋催不录彼墙有茨自以为密书之于经市朝之挞畏人知之曷若自克九皋至深声闻于天史臣不书岂无他人日见史臣是亦盘铭日厯十稔畴肯旷职有五不可汗青无日汉郡国计先上太史副上丞相今宁有此褒贬脱口漏言四驰监修是禀直书者希见雠贵族率多讳避圣训具存去爱憎私察攸所修渠曰实录逼于权势扈蒙可削毋用匪人以轻厥职乱臣贼子革心寒骨寝彼邪谋化为良弼侍臣司史敢告车仆 

　　百官箴卷三 

　　●钦定四库全书 

　　百官箴卷四 

　　宋　许月卿　撰 

　　尚书吏部箴 
　　尚书户部箴 
　　尚书礼部箴 
　　尚书兵部箴 
　　尚书刑部箴 
　　尚书工部箴 
　　二府掾箴 
　　太常箴 
　　宗正箴 
　　大理箴 
　　司农箴 

　　○尚书吏部箴 

　　于于求仕臣握其铨致君泽民谁无是心胥史交贿公舞我文坐 【 阙二字】 留哀是孤寒率之以身照之以智科条无措令式庭置使人毕见得与吏辨吏巧莫藏仕者咸便臣之职分敢有不勉虑彼英俊沉于下僚艺祖之诏岂拘常调太宗读史叹无马周不次用人史屡书之真宗引见改官循资或予或夺睿断神谋彦博所陈三类是分一经圣鉴物无遁形更有去留孰不劝激盖有治人而无治法臣如通之众则咎臣曰祖宗法不宜有愆其曰守法守于寒畯其于贵要法乃荡然不观建炎臣僚所言京黼用事部阙堂夺判一取字则莫我敢曷部有佳阙密献于堂寒远之人其将何望高宗然之诏部遵守部遵守矣堂不自咎孝庙有训中书务清夺此铨事焉用铨衡臣常推之天下犹身一人元首大臣腹心心苟不清身曷以宁清中书务圣训孔明侍臣司选敢告宫正 

　　○尚书户部箴 

　　蔼蔼泰和在虞与周司徒之官邦教是司考四朝志首崇孝义犹未若今匪财不谋唐税间架汉筭船车焚林而田竭泽而渔汉筭缗钱唐为宫市为国家谋宜不如是平收使佞他门捷进以利忠帝而希大任盐法是更富国强兵而法不思思攸以长是以艺祖最恶羡余谓羡余者掊克得诸太宗亦云外则侯臣戕我黎民恣其掊克内则权幸货赂无极每念百姓寒耕热耘傥非养兵两税亦捐真宗有诏谓法禁密笼取遗利民何以息赋增迭年以多为额人喜羡余帝则禁黜仁宗圣训聚敛之臣过于盗贼为朕结怨孰云有益高帝亦虑敛怨于国列圣仁民乃寿国脉俭固有仁有本有原卧榻墨漆青布苇帘娘娘节料钱以三千皇后千五长生七百圣君用度万嗣法式布褐维绦帟幕青绅衣屡澣濯见笑宫人宫中无费罢月进钱生民膏血天诏谆谆咸省浮费始自宫掖许行取会斟酌裁抑庶几心服内外如一家法具存何必古昔天命靡常民情可见侍臣司版敢告执鞭 

　　○尚书礼部箴 

　　棣棣威仪鲁侯自喜晋侯悦之曰是知礼叔侯曰否此之谓仪仪之与礼渠可一之政在大夫而弗能取有子家羁而弗能举公室四分不恤其所岂知礼者而若是乎虞之秩宗周之宗伯典朕三礼以和邦国克巳复礼相为盛衰人心惟危道心惟微敬以直内此礼之本三纲五常由斯其准三 【 阙】 顺轨四夷乡风礼之功用一念所克三年大比臣不敢辞公卿将相率是焉基艺祖圣训势家争名巧取科给哀此寒生假手于人亦既擢第以此治民何有道义唐之诸科凡四十九今所存者进士而巳词科虽存乃不取士文字之官储不以时贤良方正得人最多彼相安石恶其不阿此科之罢言路可知复于元佑绍圣罢之一罢一复邪正昭如高宗中兴鉴彼前车屡诏复焉应者晨星彼相之心即安石心孝宗英睿灼知其蔽淳熙诏语丁宁切至将朕忱意未孚而真贤臣能之莫肯出与不限三岁不拘人数恢阔如斯是亦孝祖科目难拘遗逸当举一目之罗得雀则否无兢维人吁俊尊帝丰水有芑仁及数世涵养成就愿留之意侍臣司典敢告执绥 

　　○尚书兵部箴 

　　旦旦五材谁能去兵启誓于甘乃召六卿天子六军寓于六乡六卿之号因乡以名警则以战居则以田军将皆卿文武不分佳兵不祥无备必危汉武佳兵晋武无备过与不及二者胥失兵端一开始自马邑兵连祸结不可收拾海内虚耗户口减半轮台匪悔岌岌乎汉晋武平吴自谓无虞山涛亦有言武备不宜去帝称之曰天下名言而不能用悔亦徒然今日之兵数非不多一可当百视昔如何虚籍不补教阅不精勇于傲上而怯敌人艺祖神武圣训具存晋汉卫士数千万盈可用者寡与无兵均朕按阅之去其冗弱击刺 【 阙】 射亲教以略悉为精锐一可当百川班殿直率相自诉艺祖赫然度厥威怒朕之所与安得有例杀四十人此班遂废岂有太阿而可倒持军骄卒惰尚焉用之当时胜兵二十万毕南征北伐未闻乏使所至辄克何以多为帝犹拳拳欲去冗兵不出百年民力其殚味帝斯言复府兵制寓兵于农无养兵费有事命将事巳归农兵既不惰将亦无权国无骄将将亦令终侍臣司政敢告中涓 

　　○尚书刑部箴 

　　阳居大夏阴积空虚任德不任刑此天地好生之心与守位曰仁在积取舍积此礼义久有天下积彼刑罚二世秦亡人主观此效验孔明或谓教化不如法令彼胡不观观周与秦能一天下不嗜杀人五代深刻为我驱民天佑太祖尧舜性仁读书而叹得尧舜心四凶之罪投窜而巳宪纲之密哀此后世恻隐一念有意措刑上帝监之万世为君万世为君是谁之力太祖之仁与天无极阳九厄运旋即中兴人心未忘太祖之仁宴紫云楼俯念愚氓藩侯苛虐朕断不容枉法杀人方镇跋扈置而不问焉用刑部人命至重当如是乎录案以闻刑部审诸是不仁者能壅吾泽太祖惩之民受其福岂肯听彼杀人如嬉动以军法于民行之洙泗有言欲善民善何以杀为盍亦自反反身而诚风行草偃不教而杀是谓罔民教而不身民亦弗从教化既行习俗自美成康刑措如是而巳式敬由狱长我王国侍臣司禁敢告携仆 

　　○尚书工部箴 

　　国有六职工与居一虞之共工周之司空城墎都邑社禝宗庙栋宇宫室车服器械后世屯田泉布水利山虞川衡事无不隶汉文露台惜此百金上思先帝下念生人以示敦朴为天下先昭哉孝昭问民疾苦盐铁是议轻徭薄赋孝宣综核咸精其能械器工巧后世莫并楚王好细腰宫中多饿死上之好恶可不谨之爰自比年浇浮巳甚善觇国者可为寒心笾豆既废乃用盘杅奇伎奇器王制所诛用器不度不粥于市返朴还淳在上而巳卑宫恶服夏禹以昌象箸玉杯渐不可长充国屯田赖有明主钱流地上恭俭富庶天下之本在于一人勿作淫巧以荡上心何以御世孟氏指南朝不信道工不信度道揆 【 阙】 上法守废下君子犯义小人犯刑国之所存虽恃天幸上无礼下无学贼民兴乱且作故曰责难为恭陈善为敬何谓贼臣谓君不能城非不高池非不深山溪之险兵革之坚臣之职分敢不尽心执艺以谏愧无良箴侍臣司缮敢告雁骖 

　　○二府掾箴 

　　穆穆祖宗公听并观一心两耳目智虑有限惧有阙遗偏而不举众建掾僚以毗二府二府得助委蛇委蛇虚阙不挠悠然我思于其大者为国家谋毋急细务细务是急其与几何远者大者或昧厥图祖宗设官意其自此圣君神谋其谁识之是以慨然易吏以士又于士中易武以文俾识此意识者何罕省胥强悍敢侵厥官重者责窜诏书谆谆命令稽壅吏偷不虔纪纲失序淳熙戒旃时彼分厅请间白事多持两端希合意旨请以公礼聚见是俟共决可否肇自臣挚人之常情恶人异已谋人国家不宜如是诸葛孔明千载称贤发教群下毋远小嫌难相违覆旷阙损焉违覆得中犹弃敝蹻而得珠玉我心则获四子直言终始好合可以明我恶谀好直诸有忠虑于国但勤攻吾之阙则事可成贼可灭功可蹻足而待请尽忠而无惑事有未至十反靡辍幼宰殷勤君所甚悦开诚心布公道集思虑广忠益俾孔明罔专美愿明诏诏宰执陪臣司佐敢告执戟 

　　○太常箴 

　　人而不仁如礼乐何克巳复礼仁斯在我我则既仁表里天则三纲以正五礼以饬教化兴行风俗淳美和气洋溢乃作乐以宣之故乐声淡而不悲和而不流闻者感动心平气柔乐出人心而防人心相为流通至治浑涵百兽率舞凤凰来仪仁之功用于焉见之怠于克巳何以复礼一念不仁礼教舛矣登降揖逊徒为虚文不诚无物民亦弗从心失厥仁民失厥所冕听古乐则惟恐卧代变新声妖淫愁怨妖淫导欲愁怨增恨贼君弃父轻生败伦今乐之祸滂不可禁不复古礼不变今乐欲以致治寥哉愈邈素与吾言政不及化夔与吾言声不及雅怵与吾言文不及理何怪王通忧心如醉政不及化天下无礼声不及雅乐其衰矣文不及理天下无文何怪王通忧心如熏孔明无死礼乐其兴玉帛钟皷礼云乐云臣请断之先之以仁陛下大圣愿益留神百世坠典有待陛下卿臣司纪敢告典路 

　　○宗正箴 

　　九族是亲帝尧明德葛藟所剌弃其九族治乱之机暸如龟卜亲亲仁民仁民爱物理一分殊渠容无别不论其理而论利害周以宗疆徒计成败亲而匪贤有庳之民奚罪民将雠之非所以爱故我祖宗爱能勿诲教养之法远过前代人材辈出多于异姓教养功用灼灼然明吁嗟麟兮振振公子关睢之应本原可识文王修身文王齐家麟趾之瑞岂幸致邪焉用麟游始为嘉瑞公子信厚何瑞如之一朝一夕宁能致是意诚心正不息而久熏蒸贯彻融液周流仪刑文王万邦作孚臣颢有言有关睢麟趾之意然后可以行周官之法度卿臣司系敢告属车 

　　○大理箴 

　　千载称贤汉张廷尉仁哉文帝故能用之为政在人取人以身移风易俗黎民孔醇几致刑措岂无所自考释之语恶刀笔吏曰亟疾苛察秦是以亡恻隐之实过失不闻举措系风化不可不谨帝善其言进进吾仁故其为廷尉不以天子喜怒易其平天下无冤民岂惟释之贤能用释之文帝之功张汤杜周彼胡能忍武帝其原其原帝心尧舜率天下以仁民偃如风桀纣率天下以暴民应如响其所令反其所好而民不从未闻尧舜而喜恶来未闻桀纣而用皋陶向使桀纣令其臣以恤刑彼从其意不从其令夫子不云乎听讼吾犹人必也使无讼盍亦反诸心物格知至意诚心正身修家齐国治天下平尧舜好仁天下景从尚焉用讼允也无刑一念之差上仅萌芽下以寻丈诛不胜诛欲齐其末逾勤寖遐卿臣司士敢告扫除 

　　○司农箴 

　　古者官养民今也民养官以民养官犹之可言更肆椎剥其何以堪为民父母宁不动心藏富于国民贫则乱藏富于民国赖民安我朝地广不如汉兵强不如唐惟恃人心以永以昌列圣涵养视民如伤岂无遗利听民与藏念彼茧丝曷如保障彼相安石乃不谋长口诵尧舜心焉孔桑自谓周礼取法周公自谓任怨富国强兵国何常富兵何常强徒能敛怨归于公上周公周礼恐不此同当时新法俾司农讲行君子据正悉屏不用小人阿意载承载庸天下嚣然丧其乐生群憸流毒卒胎靖康原其用心谓天变不足畏祖宗不足仿人言不足恤安得不乱亡人主之职在乎论相择相之原正心以正朝廷恭惟神宗天锡智勇安石相误圣训孔明卿臣司稷敢告骑郎 

　　百官箴卷四 

　　●钦定四库全书 

　　百官箴卷五 

　　宋　许月卿　撰 

　　太府箴 
　　秘书监箴 
　　国子监箴 
　　将作监箴 
　　军器监箴 
　　登闻院箴 
　　进奏院箴 
　　官告院箴 
　　粮料审计箴 
　　榷货务都茶场箴 
　　杂买务杂卖场箴 
　　文思院箴 

　　○太府箴 

　　致民聚货肇自神农懋迁有无神禹之功洪范八政食货先之仲尼赞易理财正辞生财有道大学所崇中庸足财曰来百工孟氏冠篇何必曰利财用不足为无政事岂若孔桑巧取于民不恤其穷秩秩王政周礼具之有王者起于焉取之九贡九赋九贡之贰掌其出入太府之事颁货受藏颁货受用史及执事受财不同式法受之非千有伦邦之赋用皆取具焉乃立司市物靡是革阜货行市成贾征价以质以齐民莫容欺乃立泉府与民推移市之不售与货之滞买而售之各从其抵听民赊之三月旬日听民贷之国服为息邦之财用皆取具焉遵先王法曷其有愆仁心仁闻民不被泽职何之由不遵王法市廛不征法而不廛商藏于市孰不欣然关讥不征旅悦愿行无夫里布民愿为氓善学周礼孟氏为得不善学之王莽安石徒善不足以为政徒法不能以自行以周公之心行周公之经粗精具举先后不爽卿臣司藏敢告执兵 

　　○秘书监箴 

　　诸将争走金帛之府奫奫酇侯所志独不先收图书是藏是惜沛公具知天下险塞户口多少形势强弱与民疾苦图书之力秦灭典籍乃自灭秦规愚黔首自愚厥心国于天地必有与存故夫子不曰斯道而曰斯文欲人人见道文者道之明昌为文王旦为文公岂以虚无为道之宗后世视文直曰文具孰知纲常于此乎寓经以载道万化出焉史以纪事治乱毕见诸子百家岂无片善厯象璇玑勋华所先敬天授时冯相保章无灾是惧侧身修行三皇五帝厥书是掌四方之志达明四方外史之职周官所崇左史倚相能读典坟老聃柱史知礼见称仲尼问焉晚而喜易祖述旧章岂以胸臆作为大经沛公溺冠孔光卖汉光武惩之崇儒养源作成气节有死无二曹操奸雄终不敢睨今居中国去人伦无君子志浅功急近利脱有缓急其将谁恃万几之暇愿深长思监臣司文敢告衡士 

　　○国子监箴 

　　唐之诸生侮老慢贤堕窳败业崇饰恶言而肆鬬讼而傲长上而谇骂有司而聚为邪朋今日之敝无乃滋甚挑达城阙狱讼干请以纵横舌行贪婪心上下相蒙苟且岁时一欲绳之即堕危机蒙者私巳绳者齐末免而无耻是亦徒法曷若化之天孰能遏陛下赦臣勿听巧谗宽臣羁靮毋拘以文俾臣化之以复其天虞教冑子乃命典乐司乐在周治国之学后世论学何与乐事虞周设官其必有意优游涵养鼓舞动荡入人也深救人未萌中和以渐之而扶其偏胜故孔子曰兴于诗成于乐化之之道岂在声色放勋命契劳来匡直辅翼自得又从而振德舜之命之亦曰在宽不宽而教秪见其难师氏之教德行为先保氏之教道艺次焉十有二教安扰邦国曰安曰扰畴肯逼迫化之有道悉忠悉孝议正然否无愧乡校安有京桧立谤讪规钳口结舌坐致阽危举旛千余救鲍司隶安有汪黄魗我忠义歼我陈欧不恤国事善乎臣敦颐之言曰俾人自易其恶自至其中故先觉觉后觉闇者求于明师道立则善人多善人多则朝廷正而天下治监臣司成敢告守闱 

　　○将作监箴 

　　懔懔春秋万世法程书新延厩讥时绌而举赢大无麦禾此何如时而郿是筑延厩是新故谷梁传惟时惟度民勤于力宜省功筑民勤于财宜轻赋税民勤于食宜废百事汰哉鲁庄宫室台榭是崇是饰不虑其费故春秋不书无麦于夏不书无禾于秋讥其不量入以为出故于冬焉书之古者三年耕必余一年之食庄公在位二十八年矣而无九年之积不此之图方兴力役何异韩昭高门是作屈宜臼谓其不时不知恤民之急所谓不时非谓时日后世卜筑时日是择虒祁既成诸侯叛之虽择时日何救于危春秋凡用民力得其时制者犹书以见劳民为重事而况轻用于所不当为者乎鲁为长府闵子劝仍何必改作仲尼亟称土阶三尺茅茨不剪时岂绌与以昭其俭春秋书法杜渐防微季氏专政见于城费群憸媚之劳民妄兴履霜坚氷公室不兢故人君不可以不知春秋正心以正朝廷人臣不可以不知春秋朝廷正而百官正彼相安石首废春秋小人茅茹君子林薮京既相矣花石有纲护作大第赐梁师成春秋之废祸若是烈监臣司匠敢告夷隶 

　　○军器监箴 

　　渊渊大易万里所家卦之以萃戎器是除戎器是除以戒不虞儆戒无虞是以泰和九五自强九四喜哉君臣克艰能除能戒臣尝观师上顺下险险不我顺故用兵焉九二为将阃外之权今观于萃上悦下顺太平无事武备当谨九四近君朝夕规警器聚不用常若敌侵先为不可胜以待敌之可胜制治未乱保邦未危大寒索裘何嗟及矣贝冑朱綅朱英绿縢莫不待匮二矛重弓千乘犹然矧伊宣王既攻既好既同既阜车马既修器械既备弓矢既调决拾既佽外攘夷狄内修政事兵不完利与空手无异甲不坚密袒裼相似弩不可远有弩何用射不能中与亡矢同中不能入有镞犹亡故曰器械不利以卒予敌卒不可用弃将如掷将不知兵是弃厥主君不择将国乎敌予此义虽精精义更穷甲冑起戎干戈省躬诗不云乎无沦胥以亡夙兴夜寐洒扫廷内维民之章修尔车马弓矢戎兵张皇六师无坏我高祖寡命纲举目张体立用行大易渊渊陛下胷中监臣司戎敢告郎将 

　　○登闻院箴 

　　荡荡帝尧置敢谏皷下情上通焉有壅者岂若后世不敢言而敢怒堂上百里堂下千里君门万里何以言之两耳不闻如百里隔推此言之万里壅塞登进厥民殷所以昌谋及庶人周所以王视民犹子有道之长秦师百万命将章邯邯遣长史请事咸阳留司马门三日莫通汉淳于公郡国仓令有罪丽法少女上章帝悲其意遂除肉刑秦汉宽严观此甚明汉是以永秦是以亡有愬于君如愬于帝有请于吏如谒于鬼下情不通不败不巳仁哉祖宗笃意轨函臣咏臣起是掌是判渠如曩时典以奄宦虽俾抱关事不与焉仁宗圣训冤枉是悼不为理雪赤子无告忠定臣纲相我高宗谓舜之圣明目达聦休戚利害日欲上闻惟士若民愿效厥忠孰为急务此院是先民到于今犹受其赐微管夷吾吾将左袵矣故有天下者毋曰我贵不察憔悴毋曰我明不乐谏正毋曰容纳说而不绎毋曰招徕从而不改闻过则喜改过不吝院臣司彻敢告圉人 

　　○进奏院箴 

　　濯濯艺祖谈笑经纶收藩镇权以保我后人奏邸宿弊于焉以革纳言之属妙拣名德昔在有唐府兵既坏五大在边尾大不掉置邸京师大将主之使为中扃纤悉必知祖宗惩之居重驭轻不谓近世弊复如唐不以大将而以险佞置局京师名曰接应名曰接应实则刺听货赂公行变乱邪正困天下力仅以养兵乃饥其师以事蝇营士卒勤劳了无一饱饥则思乱等死宁保饷所驱催急于星火舟车贸易侵削邦课货悖而入用以钻剌荧惑圣听以黑为白间谍不明多为所欺不用于敌用之京师选任之意宁当如是倚负幽阴以是得之今其布置盖尝得味卓卓陛下甚似艺祖扫空宿弊当在指顾院臣司牍敢告谒者 

　　○官告院箴 

　　丝纶王言废置予夺当谨于微渐不可遏将军告身仅易一醉以德诏爵焉得至是烂羊关侯鬬鸡卫郎爵不足劝俾民卒痒幸门鼠穴贤路茅塞害归国家利归私室利之所归权亦归之陛下何获独受群疑万死一生战功曰多上功阅岁爵命何迟赏不踰时所以劝善富者速得贫者坐闲敝坏如此何以使人院臣司纶敢告导前 

　　○粮料审计箴 

　　悠悠幅员匪官曷乂有备无患兵不可废臣职廪稍臣职会计复有外司与四緫阶小吏俸薄胡以责廉大吏丰家继富徒然毁家纾难子文何人园葵可拔红女可捐裒多益寡谦无悔吝增小吏禄廉还可兴国家之费莫大养兵楮币拆阅斯其病源日造甚伙益为兵费百司禄赐纔十之二物多则贱物少则贵既多而贱拆阅宜尔将欲不多如兵费何尽力收之出愈无涯军士得楮数不减旧厥直不登鲜可以饱愁苦无聊未知淑后救楮献计何翅万端末流是急本原昧焉臣有愚策兵费可省不激事变不挠物情救楮之策无出此者信而后谏未敢骤语院臣司禄敢告御戎 

　　○榷货务都茶场箴 

　　恤恤祖宗视民如伤以盐杀人五季是惩宽以立法不尽民利俭故能仁岂无所自洋洋圣训茶盐民用设法禁之致犯者众经费尚广未能弛之安可数更俾民食贵摘山煮海权以佐邦财赋有余当与民共圣训洋洋安敢有违谓虽唐虞亦不弛此谓欲抑末于以重农末未尝抑农孔之卭农食贵盐盐贵于药增价于民倍收其息以是罔上兹为民贼盍思祖宗宁留遗利曰地阜财亦巳至矣过求增羡不肯有司有司何知但计推赏不恤吾民民病国从六百九万可以中兴今为万者二千四百又数变法民病倒极民病罔极赏将何为臣为有司不敢效尤祖宗全盛茶四百万版图半蹙数犹不减绍圣盐息三十万余今二千万民何以家润州钞引许至余杭淳熙议论惧乏军兴建业榷务仪真是移利榷得矣如乏兴何制阃浮盐诸司贩粥恬不之问惟商是蹙惟商是蹙民实病之民病国从臣言不欺辖臣司榷敢告拥篲 

　　○杂买务杂卖场箴 

　　钦钦武王召公犹戒不贵异物而贱用物百物腾跃孰如今日惟楮独贱称提无策齐高有言为治十岁当使黄金与土同价衣有玉导曰长病原即命碎之后世称贤陛下大圣岂愧齐高三十年间愿治寔劳上身恭俭良无不至敬天爱民远过前代菽粟如水跻民仁寿奚独未能有任其咎幸门易启货赂公行陛下不知百姓受病汉文惜露台邓通铸铜山恭俭之中类欠刚断通之饥死致之者帝将以爱之适以害之仲尼之言人主法程枨也欲焉得刚文帝不刚病原在欲帝能除欲如彼碎玉景灭迹绝过也日月更也人仰万古昭彻懋迁有无烝民乃粒含哺皷腹可使唐虞辖臣司市敢告■〈执上目下〉御 

　　○文思院箴 

　　嶷嶷后稷时文思索允臻其极虑文灭质殷辂周冕仲尼尚之郑声佞人远而放之丹桓 【 威】 宫楹刻桓宫桷春秋特书以惩大恶天纵艺祖异世同符乘舆冠冕珠玉尽去七宝溺器彼所以亡麻履布裳我所以兴晋王侍宴禁中从容何大草草陛下服用汝独不记甲马营中皇后公主同词劝帝黄金饰舆未为过丽帝咲答之岂力不备为民守财不敢妄费古称以一人治天下不以天下奉一人苟自奉养民何仰焉艺祖如此列圣是遵国祚悠长夫岂无因公量之颁薄海所同饱其溪壑不量之共欲责其廉自上而下事力既宽廉耻成化如是不悛乃绳以法道有原流事有□末春秋端本自贵者始辖臣司巧敢告为右 

　　百官箴卷五 

　　●钦定四库全书 

　　百官箴卷六 

　　宋　许月卿　撰 

　　左藏库箴 
　　前宰辅侍从箴 
　　京兆尹箴 
　　畿漕箴 
　　留守箴 
　　都督同都督督视箴 
　　制置安抚经畧箴 
　　守臣箴 
　　发运转运箴 
　　緫领财赋军马钱粮箴 
　　提典刑狱箴 
　　提举常平义仓茶盐箴 
　　都大提点坑冶铸钱箴 
　　都大提举茶马箴 
　　提举市舶箴 
　　太子太孙师友僚属箴 

　　○左藏库箴 

　　绰绰祖宗经费何简以岁计之百五十万月以万计三十有六元丰费用奚患不足百二十万仅支一月宣和崇侈其何以国中兴用兵月八十万淳熙无事乃增其半非泛所支久不与焉版图半蹙国胡能堪孝宗恭俭费拟宣和循习之敝痛革乃可于是臣湜悉陈其故一老氏宫卫卒百数家庙护兵多于太庙正额将校半增额外合门医职宦寺之费外廷百职不能半之注定经费置会计录祀戎之外一切裁削以其所减除民税租事不克竟遗憾何如内帑之储始自太祖取诸借国以备饥旅非若近世内藏窠名皆赋于民啖腹割身真宗发明二圣本意削平诸国如邱亲祠为费不赀咸出于是计臣所假六千万矣三岁不偿即蠲除之实为计司备经费耳免彼仓卒加赋赤子彼相安石桧若允文匪国是恤计利目前版曹窠名取可必者归之内帑号羡余数乃以虚名积累挂欠归之版曹版曹日困版曹日困迫趣州县祖宗良法惟以破分遂坏此法十分必登以为未足造比较法监司守贰定为赏割孟夏之前较其巧拙减展年劳以诱以胁州县巧取民不聊生号不加赋百计取赢粒米狼戾民犹无余天灾流行其何以家端平彼相耗此内帑救楮不能内帑遂空岁入之数今二十年东浙一路岁十余万非旧上供曹泳所创如此之类岁岁固存旱干水溢何世无之限以对补蠲租竟迟后时失实膏泽不被圣矣高宗约以奉巳内帑一金亦不妄费本民间钱为民间用水旱赐免悉发内帑孝宗恭俭克遵父风陛下不吝巳见端平善推所为以惠困穷辖臣司帑敢告卫郎 

　　○前宰辅侍从箴 

　　宠利居成当退厥身岂曰身退弗爱吾君畎亩不忘臣子攸同矧受厚恩敢忘效忠苟有愚虑空意以陈陛下察之毋怼儳言尝考周礼二卿一公是以乡老岂在朝廷乡之大夫一乡一卿居则师其民出则帅其兵公卿家居不惟逸豫犹幸其乡为民范模故此公卿统于司徒比其出将司马是御谓此公卿实在朝列司徒司马曷其緫摄如置此事于左右师居左右塾训民以彛公卿退老则请为之出长入治仕不乡离及其退也乡犹视仪教化安得不行习俗安得不美王迹既熄王泽遂竭影响不存日以浇敝惟我祖宗眷遇旧臣或陪郊祀或奉朝请或侍经筵或掌史事或传东宫或赐北第采薪之忧车驾临视视臣犹体报礼斯重教事久湮何时而讲三代之治终不复乎追还三代有俟圣主殷先哲王畏天畏民经德秉哲畏相乃成御事厥棐责难惟恭不敢暇逸矧敢崇饮御事不暇固其职分百姓里居亦罔敢湎不惟不敢亦不暇焉居间无事不暇何为助王德显厥辟是祗殷后嗣王燕丧威仪酒诰之书无逸同意无若殷王酗于酒德谏行泽下主圣臣直旧臣司爱敢告道仆 

　　○京兆尹箴 

　　翼翼天邑为极四国为极伊何天下取则以贿媚上以法绳下教化弗思风俗弗顾问之则曰于吾奚与排奸击强吾所职者何恠生民不见太平身教者从言教者讼臣之职分敢有不恭人之为人有体无用有用无体均非适中惟吾仲尼德盛仁熟道之斯行立之斯立绥来动和如之何其可及宰是中都比及一年四方则之风行草偃君相非谋堕敌计中受彼女乐孔子遂行如其不然变鲁至道王室是尊烝黎是寿吾其东周盖所优为天未欲治止或尼之昔在成汤声色不迩货利不殖天君无滓施之听断何事不可为故改过不吝用人惟巳巍巍功业此心之推当时商邑用协厥邑其在四方丕式见德岂如商受用暴用逸一兴一亡宜鉴于殷恭惟艺祖洞开诸门端直轩豁谓如我心少有邪曲人所共覩岂容侧媚翳我太虚尹臣司京敢告微者 

　　○畿漕箴 

　　芒芒畿部实惟两路我辇我任我牛我车东南民力自昔云竭王业偏安矧于今日譬如百疾仅存胃气旦旦伐之不毙不巳于乎哀哉悠悠苍天曷其有巳哀哉惮人念民力竭良相曰旦惟恐不竭彼桧贪残江浙监司暗增民税谁实增之彼桧谕意民力重困累累饿死诣阙调官例邀珍贿否则报闻或加以罪赃污不法桧卵翼之并告无辜上帝殛之阉寺何为能去畿漕青天白日狐舞鹗嗥故君人者毋云无虞而相阿谀毋云无患而听竖宦擢宰执以相顺必贼吾民寄耳目于嬖近必紊吾政至道有诏民间利病得以周之惟乃转运更互赴阙延见询问矧臣不才密迩清禁事君常道有犯无隐计臣司挽敢告护军 

　　○留守箴 

　　烈烈汉高自称汉使晨驰入壁诸将未起即其卧内夺之印符易置诸将笑谈指呼亦有光武亲率六师往来督战不惮驰驱一以创业一以中兴彼怀与安古云败名公子安齐焉能伯晋中原雾塞渠容安枕惟我太祖及我高宗视汉高光凛然同风恭惟陛下圣不世出寤寐二祖道德风烈端平甲午先甲三日淳佑甲辰是为后甲始梦艺祖继梦高庙规恢是勉臣托抚劳二祖在天眷注殊常书不云乎无怠无荒四夷来王玉麟之符臣实叨守厉兵秣马以待廵狩功无浪成根本 【 阙】 先爱护命脉保惜元元孝悌忠信可挞秦楚臣之职分载究载图何物狂生献计迁都迁都重事而胡可遽臣之所陈往来督战不费不劳如王通言能无怠荒职在武林犹在健康何必迁都始可折冲臣普退朝敢不衣冠大雪深夜驾犹幸焉帝立风雪普惶惧迎巳纳普室共坐普堂地炉炽炭普妻行酒普从容问天寒夜久敢问陛下何以出游吾睡不着见卿有以一榻之外皆他人有当时掖庭不满三百常因霖雨又出数十在位十七年未闻一有位号之人中官黄门止数十员都知以下裹巾褐衫声色不迩货利不殖清明在躬节用民给规恢之本其在此乎守臣司钥敢告御侮 

　　○都督同都督督视箴 

　　斤斤陛下临御海宇三十年间三开都府了翁何罪嵩之何功一进一退左右弗公难进易退君子之节狗苟蝇营小人容悦亦有臣葵能世厥忠置之密宥自有折冲清之忌忮规退佀■〈革韦〉为谋甚巧俾葵督视葵丧名誉国斲元气清之为谋一网去之成人之恶用心若斯葵欲控免则类辞难欲费科降覆辙可鉴葵也惩羹自诡其能一泉一粟不费朝廷财非天雨亦非鬼输任桑宏羊百巧以取卖阙括底人有公论赤子何辜吁天不闻为人父者自推其子割身啖腹身其余几戕陛下民命脉斲丧陛下闻之宁不痛伤清之一念祸烈如是宅之括田清之启之其陷宅之亦若陷葵宰相燮理万化之原未闻宰相公然卖官昔在晋武克巳为政身平吴会混一万邦当时刘毅比之桓 【 威】 灵其言曰桓灵卖官官库得钱陛下卖官钱入私门武帝大笑喜有直臣人主之职择相为先择相之原诚意正心督臣司武敢告陛桓 

　　○制置安抚经畧箴 

　　矫矫唐宗成此府兵寓兵于农居重驭轻天下之府六百三十四而关内二百六十一五大五细居然可识府兵一变变为彍骑彍骑一变市人宿卫天宝之乱不能受甲后祀骄弱隳我良法方镇尾大遂以亡唐竭天下力于以养兵故我艺祖尽召诸镇各赐归第俾留于京礼乐征伐自天子出尺地寸兵皆运掌握内兵十万外亦如之合天下兵乃同京师内外相制高枕无危悍卒专内临以宦者艺祖惩之匪儒不与儒臣建闻服习义理知尊朝廷知爱赤子赤子我亲敌国仰之襁负而至何以战为教化兴行风俗醇厚是为金汤四夷我守异时循习私役战卒朝廷养兵忍以私役异时虚籍多利其入莫肯招填重费饟给间有好名别创新军何如体国虚额是填以不教战是谓弃民养使温饱毋剥毌克教使习熟一可当百敌之情伪我必周知我之操纵敌不得窥李泌常有言府兵未易复戍卒十七万人食粟二百万斛就使有泉无粟入籴能用臣言戍卒不减百姓不扰粮饷自宽粟价日贱可复府兵其说无它惟在屯田此其大略润泽在臣臣之职分敢不勉旃臣有一事欲献明君艺祖将将予夺抑扬全斌平蜀甫纔六日徒以杀降夺其节钺臣彬廉谨超拜二使及下江南使用许之比其凯旋虑其爵盈爵盈忠衰仅止赐钱驾御英雄何事不成无功而赏有罪不罚官职太骤骄不奉法方镇之患恐如唐末岂无廉谨以功自奋非钱不行乃遭排摈安乐弃予缓急何恃苗刘之祸不平攸致帅臣司屏敢告宿卫 

　　○守臣箴 

　　肫肫盛汉三代未远简易疏阔代虐以宽孝文久任官长子孙以官为氏上下相受莫有苟且久道化成孝武奢侈民用雕敝奸宄不禁罕能化治孝昭孔昭问民疾苦乃议盐铁乃罪榷酤孝宣侧微爰知稼穑剌史守相亲见者察民安田里无恨叹息与我共此良二千石吏民之本实在太守数数变易民将慢侮知其将久不可欺罔服习教化以从其上故二千石有治理效辄以玺书是勉是劳增秩赐金或至关侯公卿有缺选诸所表汉世良吏于斯为盛孝宣之治号称中兴然而杂伯过于厉精伪增户口多为虚名光武知民亦犹孝宣解莽之密还汉之轻宫居无私爱左右无偏恩废弋猎事捐上林官勤约之风行于列郡广询民瘼内外匪懈百姓宽恩边俗变化临邦邑者兢能其官然而刻深未尽美焉谣言单辞遽易守长耳目隐发自以为明引杖撞郎朝廷竦惊长者之化终愧孝文两汉盛时后嗣鲜及公卿以下转相促急政事数更守相数易居官去官或止数月送故迎新交错道路苟容求全怀危内顾治不如前夫岂无故汉犹有科孝弟力田爰及三老导民为善与令丞尉以事相教教化不明臣心是悼羡余相尚趣辨相高民惟邦本念虑不到汉犹心民而况三代陛下复之力岂不逮守臣司民敢告宫台 

　　○发运转运箴 

　　古者天子中千里而为都四方之漕运者不过五百里公侯中百里而为都四境之漕运者五十里而止春秋战国惟战是急粟行三百里则国无一年之积行四百里则国无二年之畜行五百里则众有忧色然皆行军之漕非论国都之漕国有定都民无费耗军行则漕事巳不劳秦三十锺仅致一石国耗好兵身耗好色后来全盛李唐刘汉汉初岁漕止数十万景帝而上无不足叹四百万石吾犹不足官又自籴由四而六武帝所少惩忿窒欲唐初府兵且战且耕岂若后世全仰大农二十万粟裕我关中府兵渐坏费粟渐多百一十万犹叹无余米斗且十钱君庖无宾储逐粮天子至于徙都米不时至军士脱巾帝闻饟来酌酒相庆我朝都汴四平无险恃兵以存转粟为先然而列圣深明本末宁留遗利不忍民夺寸尺糗粮非民焉出建隆受命悉从官给岁额既增谷贵民贫约立中制仁祖之仁东南灾患辄减百万或移他路以捄水旱皇佑一诏实祈永命转运之职本以澄清岂事诛求剥民奉君有致增盈留为移用毌得进羡训戒孔严士逊辞行臣旦教之今日朝廷榷利至矣不遣孔桑而遣福星君相如此国脉以永宰相读奏尽漏十刻侍卫跛倚上无倦色国之大本岂无奏牍悉如所启遂有五年之蓄江舟不入淮淮舟不入汴随寓而仓粟无耗散祖宗良法贼京始变驻跸钱塘江浙为根科调百出民力既殚漕不任责趣办州县臣光有请高宗行焉今日之民由病和籴高价籴之仁祖成式割身啖腹不恤吾国计臣司饟敢告戎仆 

　　○緫领财赋军马钱粮箴 

　　恢恢王业偏安浙右形胜控扼上下数千里蜀汉荆襄江鄂而下达于两淮列戍凡数百所而其大屯不过十数计其州赋共其军食昔畀主将听其入出每托之兴逗挠无勇高宗患之断自宸衷命中都官为外司农典曰御前财曰緫领章函直达以制厥命西蜀湖广江淮之赋四緫是归输京盖寡加以科条不时之须国家养兵费至是夫唐困天下适以养乱府兵之坏故有斯患敝岂难革待乎得人且守祖宗法失祖宗意臣观朝廷不恤饷所饷所不恤州县州县不恤黎庶岂无守令知恤吾民水旱蠲租亦既得请廪军定数不容亏折朝廷未肯如数科拨阃屯逼迫甚于束湿饷所仅理不得不然州县往往自悔请蠲他日水旱隐而不言二税之入尽于军储州县之间无复赢余二税之外别作名色巧取于民以纾事力仁心仁闻恭惟陛下民不被泽岂无其故除授当公窃弄当察帅阃当选将校当择教事当精虚籍当核屯田当广民兵当习军费既省州县不迫固为陛下爱养邦本规恢之业本立道生饟臣司馈敢告期门 

　　○提典刑狱箴 

　　亹亹真宗仁天光被选遣刑使追述先帝四方典狱虑有私蔽一夫受冤即召灾沴真宗此心上通于天祈天永命钦恤一念列圣继继有加无巳宗庙再安常必由之俗吏舞文以杀为功属吏阿意雷然苟同戕天生生戾我祖宗亦有懦夫务为姑息不问是非罪人是出五木笞棰见其可怜安知受害尤甚此焉长养虎狼赤子是食姑息之爱自谓阴德以是为仁仁之贼也戾我祖宗其实一也登州狱事安石主之长恶惠奸民 【 阙二字】 之杀人十恶不讦案问自首减死天理弗顺反谓遵也寿考康宁子孙蕃衍天报其仁议国法而怀私利有所为则望其报安石心术此焉盖暴如得其情哀矜勿喜未闻不得遽可纵之皋陶明刑乃可无刑未闻摸棱狱讼可清无赦之国其刑必平岁岁赦宥何益是 【 阙】 肆赦之法以待眚灾三年一赦义安在哉其所赦者眚乎灾乎民之数赦恣为罪辜仁于恶人弗仁于善以是为仁违仁甚远盍亦反本教化留情明刑弼教降典折刑仁泽流通民自不犯焉用姑息焉用苛惨唐虞三代岂不终复狱臣司臬敢告宫伯 

　　○提举常平义仓茶盐箴 

　　粲粲周礼丧荒合言荒如有丧匍匐救旃荒政十二以聚万民财聚民散圣人忍焉凶荒赒委乃立行人尧水汤旱国无捐瘠三十年通有九年积乡里委积以恤囏阨门关委积以养老孤野鄙委积以待羇旅山荒伊何委积县都三代之民何其幸与时至春秋国无储■〈米寺〉秦籴于晋鲁籴于齐饥而乞邻无备甚矣管氏轻重李悝平籴籴不贵而民不散取有余而补不足贾鼌建议粟溢于边又溢郡县乃赐今年租税之半明年下诏遂尽除之岂若后世每捐旧税奸民贿胥以俟蠲除良民时输不被恩子寿昌常平李悝故智贱时贵籴以为农利贵时贱粜以济民急行于孝宣罢于元帝不念蓄积汉亦以衰惟我祖宗以民为贵五季括粟不出者死祖宗惩之为置常平广惠广济三仓峙鼎鳏寡孤独皆有所养旱干水溢有补有常祖宗德泽浩浩洋洋安石不仁粟尽为钱青苗新法民不聊生广惠之田悉以征偿三仓既坏民转沟壑惟彼义仓太祖所罢仁宗亦罢惧为民扰取民之粟以寓于官岁一不登则给以还法上五升何翅什焉或挞或问可谓义乎给散所及市井游惰深山长谷力穑远输饥濒于死不及波余法既太密吏多畏法坐视饥莩而不肯发新陈不易红腐莫食不发于民而私侵削封鐍相受类有虚籍连坐必广曷敢谁执今欲正之勿咎既往咸与惟新宿弊扫荡臣熹社仓可行万邦然亦法耳徒法难行六事自责汤所以成百姓见忧宣王中兴贞观之初绢易斗米天下帖然谓上怜之人人自安靡有谤议贞观之后绢易十石百姓咸怨谓君不恤惨怉忠利以不忍心尽出内帑行不忍政祈天永命陛下之仁庾臣司赈敢告侍禁 

　　○都大提点坑冶铸钱箴 

　　浩浩九府泉布流利景王大钱穆公所非今行于世惟泉与楮楮有伪造泉无盗铸有利则为无利则止下民之情夫岂难知鉟销为器利且十焉泄漏化外厥利伯千民本畏法吏实卵翼坐收其利导民为贼朝廷所少往往在信所少非财当审重轻能信赏罚何患财乏朝令夕改楮遂折阅每一令出民料必更赏罚积虚号令积轻人操造币铜宝毁泄虽寘之罚未尝如法奸民逆料终必姑息习见幸免滋不可戢法虽有赏赏不时得不以资请吏则我格信乎信乎当务之急祖宗全盛岁收新钱百有五万归内帑焉以六十万岁畀左帑三岁而郊百万佐用是左帑岁得其百而内帑岁得其十版曹经费安得不给百姓赋敛何虑横溢今岁额十五万而封椿内藏各受其半左藏咸无焉宜版曹之日困版曹岂困其家将困陛下之民冶臣司铸敢告后乘 

　　○都大提举茶马箴 

　　凿凿六经肯以欺人秉心塞渊騋牝三千思无邪思马斯狙自后世观其说若迂六经之言夫岂欺余大观川荼不以易马巧市珠玉以共王府马政之坏邪思之故心不塞渊祸如此者在祖宗时马有二等其曰战马西边所生曰羁縻马产于西南守贰贪赏混为一焉羁縻乏马非战马比纲数虽多往往道毙行纲卒校窃其粟刍卒校肥矣马死长途司存之吝价不时偿匪国是念惟较无赏马之来也旧有定价臣私增直惟赏是徼臣緫觞之夷人愈骄邀索高价动肆诋诃贪赏之心是曰邪思心不塞渊祸乃至是臣璘有请载马以舟臣续臣允升傅会自谋利夔两路凡十余州被吾三岁乃始得休马毙称是臣璘非谋心不塞渊而思有邪伤人及马祸至是夫立国东南非若西北地不高寒雅不宜牧绍兴置监前事可覆川秦互市吾国攸恃塞渊厥心靡有邪思牧臣司骏敢告仗卫 

　　○提举市舶箴 

　　炳炳祖训舶利最博庶宽民力免于椎剥祖宗之意盖念民卭宣和以来悉归进奉如唐舶使以奇器进治乱之几于此乎分高宗惩焉岁二百万所谓息钱尽归户版经费有裕民不忧扰爱民之仁有如此者版曹兴利如桑弘羊令吏坐市贩物取赢抑配天下散粥乳香黄谷李金遂陷桂阳命帅出师乃克讨平利之所在害亦随之言善理财尚鉴兹几故君人者毋曰民懦急则生乱毋曰民愚穷则雠予臣舶司■〈糹集〉敢告疏附 

　　○太子太孙师友僚属箴 

　　晳晳前星为章于天一有元良万邦以贞昔在太任娠此文王不视恶色不听淫声不起恶言胎教孔详大师缊瑟不正不习大宰倚井不正不食太子既生大师吹铜声中某律罔敢不恭大宰持井滋味尚某然后卜名难知易讳使士负之见于南郊过阙则下过庙则趋自为赤子教固巳行成王襁抱保以召公周公为傅太公为师孝仁礼义以道习之逐去邪人不使见恶端博孝悌以引以翼见皆正事闻皆正言左右前后罔匪正人世子之教三王相沿乐以修内礼以治身其成也怿恭敬温文考白虎通八岁小学十五大学成规有恪夫将君我而与我齿有君父在为臣为子长幼之序于焉以明知为臣子乃可为君知所事人乃能使人承师问道养老乞言吾学既成黎民化醇和鸾以御佩玉以行上有双衡下有双璜冲牙玭珠以纳其间行以采齐趋以肆夏周还中规折还中矩车象天地以月以星玉佩左右中角中宫非辟之心何自而生三代由此有道之长秦命赵高以传胡亥教之以狱是斩是劓今日即位明日射人谓忠谏者为诽谤谓深计者为妖言教储不善遂以亡秦并后匹适两政耦国祸乱之原其可不塞适与少殊礼非虚加由心制礼以杜谗邪幽惑褒姒献安骊姬适意一时遗臭万世汉祖亲见高杀扶苏欲易太子不惩覆车人心惟危可不惧乎文帝元年有司有请豫建国本道贵前定东宫师傅不用贾生其所用者晁错刻深教景术数迄用少恩宽厚家法至是斩焉武帝之年纔二十九得子谓晚喜而命赋立博望苑从其所好多进异端焉得不败善乎李纲谓隋文曰此陛下之过非太子之罪于赫祖宗建储必蚤训储必择后圣视效仁宗春秋仅四十四藐一博士而献大计帝储兹事 【 阙】 可令妇人知中书行之无不当矣高宗妙龄甫二十三有臣时雨布衣建论帝咲唐宣议储辄怒圣断度越汉唐所无二十有五定大议二十有九封建公赞读命震翊善命冲保傅如此成我孝宗太宗圣训悉择良善至于台隶亦朕自选奸憸巧佞必斥必捐事或未当必也力言毌或因循顺从厥愆臣坦直谏帝不信谗凖于是时空臆以陈勿谋妇人勿谋貂珰勿谋近臣惟怿民望岂如管仲相齐桓 【 威】 公汲汲功利富国强兵溺于所爱谓不害霸嗣子不定卒基大祸宫臣司本敢告先马 

　　百官箴卷六 
