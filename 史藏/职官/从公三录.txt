从公三录　　（清）戴肇辰 撰 

　　●目录 

　　序 
　　禀请提款作府义学经费由 
　　琼州府义学章程 
　　禀琼州建义学由 
　　发除邪论札 
　　严禁演唱土戏示 
　　札十四属劝捐修辑府志札 
　　采访示 
　　广州设立讲堂示 
　　禀广佛石龙等埠设立讲堂准于税项作正支销由 
　　禀广州设立讲堂并义学由 
　　讲生谕 
　　严禁标贴长红示 
　　严拏讼棍示 
　　禁械斗示 
　　禀请派拨员弁赴南番等县缉捕并议功赏条约由 
　　饬各县严缉盗匪札 
　　饬各县严惩蠹役札 
　　琼山景贤宾兴记 
　　广州设立讲堂记 
　　国朝名文小题读本重刻序 
　　羊城书院试艺序 
　　重修广州府志序 

　　●从公三录序 

　　汉兴革秦敝郡置太守为亲民官禄二千石两汉因之其时以循吏称者如龚黄召杜指不胜屈溎年读其书而疑之谓所谓循吏者汉以后渐不数觏岂古今人不相及耶己巳秋奉出守惠州之命尤惴惴焉以弗克胜任为惧谓向之不数觏者今竟于我是责耶次年春度大庾岭入粤每闻道路间啧啧称广州太守贤与龚黄召杜无少逊始窃窃然心喜之葢广州太守者己未同岁生丹徒戴少梅郎中之尊甫友梅先生也向所谓古今不相及者今且得亲而炙之也向所惴惴焉愳弗胜任者今且趋步焉而循有辙轨也奚啻生我于数千载之上执贽于龚黄召杜之门下而受其提命耶抵羊城谒先生于郡斋聆其论说睹其丰采无疾言无遽色抑抑然若惟恐不当人意然每有所设施则往往不恤人言不顾艰巨必毅然以自见其所不可者又断断焉无所迁就乃知所由无异于龚黄召杜者不外是也时少梅假省来粤因得就少梅请观先生之治谱遂尽读所箸从公录从公续录诸本溎年莅惠数阅月幸无陨越先生之书之益我也兹复以从公三录稿本寄示并属溎年为叙溎年不敏以京朝官初授外任于民事无所悉奚足窥先生之底蕴然得其余绪如溎年之驽下方且得奏薄效则先生展其素抱由监司而洊至封圻其实惠及民能不负朝廷之倚?者胥于是可操其劵焉岂仅以良二千石着哉溎年未能叙先生之书窃叙溎年之受益于先生者如此 
　　同治九年中秋后二日大城年愚侄刘溎年谨识 

　　吾兄友梅观察前刻有从公录纪其守登州时守城事继又有续录之刻则其守廉州琼州时事也今又刻有三录则并其守广州事皆在焉是三录予皆得而读之序之曰世所称吏治善于牧民者多不长于治兵工于听断者或不善于抚柔又有始焉政迹可观及移治他郡声名遂不及而有初鲜终者若是者皆不得为循吏咸丰辛酉八月南捻犯登州友梅率僚属绅士登陴守御凡四十余日而贼退应变之才固已不可及矣至其守廉也廉州之弊无不除而利无不兴其治琼州广州也亦然葢友梅宦迹所至皆欲有所以自表见于世故居官一日则尽一日之心力在一方则造一方之福善政善教利赖在民如是由是观之友梅他日于监司当为之事必亟为之以克副乎监司之任如其守登廉琼广时可知也则友梅所建树又将有大于此者在吾亦信之于实可征信之三录而已 
　　同治九年秋八月弟楫汝舟谨识 

　　●从公三录 

　　丹徒戴肇辰存稿 

　　○禀请提款作府义学经费由 

　　敬禀者窃卑府于抵任后查得琼地视他府为最瘠故民间贫苦幼童并不识字读书当即督饬各州县筹建义学先在郡城设府义学延师开馆为各州县倡并刊发文昌孝经书塾座右铭小儿语阴骘文四言诗俾塾师逐日讲明将藉其言之易入以动其天性端其服习犹水之有源室之有基草木之有萌芽所谓成人在始者此也惟经费必须有资方可持久不废查前升守贾棠建义学于府署大门内置北冲田二十五亩后义学废田归琼台书院为日已久未便取回自应另行筹款禀请立案以垂永远卑府现查府中闲款存银五百五十两即发典生息作府义学经费从此小子有造由小成而大成实为振兴文教之基较之一切善举尤关至要除饬各州县速为捐建义学并将经费筹足禀报立案外谨将拨款作府义学经费缘由禀请宪台察核批示立案实为公便 

　　○琼州府义学章程 

　　一筹银五百五十两发典生息作府义学经费自七年正月初一日为始息银尽归义学开支嗣后无论何衙门一切公事均不得藉词动用 
　　一府义学设立城内或在祠堂或在庙宇或在会馆按年择地开设 
　　一延请塾师由本府择定老成自爱生员于年前下关开馆以正月中旬为期散馆以十二月中旬为期如有惰于督课者随时查明另延 
　　一每年修金三十六两贽敬一两节敬三两由本府发琼台书院监院按月按节支送收字纸工人月给工食钱一千文亦由本府发监院按月支给 
　　一本府刻印文昌孝经座右铭小儿语续小儿语及阴骘文四言诗散给各幼童诵读责成塾师逐日讲究 
　　一在义学内设立敬惜字纸炉一座雇工人一名按日收字纸请塾师督令工人焚化并将字纸灰用罐装好以便沉之于海 

　　○禀琼州建义学由 

　　敬禀者窃卑府设府义学一所为各州县倡业将筹办情形禀呈宪鉴嗣复迭饬所属督同绅士速为筹建务须实力奉行不得藉词诿延兹据琼山许令禀报设二十九所文昌奎令禀报设二十所乐会李令禀报设十四所定安段令禀报设六所儋州蒲牧澄迈秦令会同张令各禀报设五所万州李牧禀报设四所临高胡令禀报设三所崖州张牧感恩邱令兼昌化邱令陵水鄢令各禀报设一所均将设立地方延师姓名开馆日期详悉开报所需经费或集成捐款生息或在宾兴及各乡公费内提用业经给示立碑用垂久远办理尚属周妥卑府伏思为治必归于能教而小学者学问之始教化之权舆诚能广立义学以导率幼童将千里之程虽远行之不已则至善俗之效虽缓为之不懈则成由其始以图其渐而民德所由厚士习所由纯人才所由出胥基于是现合属共设义学九十六所卑府仍当随时督饬添设以期多多益善除札各州县嗣后于年终将来年延师姓名通禀立案无论何项紧要公事不准提用义学经费外所有琼属设立义学九十六所缘由理合禀报宪台察核 

　　○发除邪论札 

　　为札发事照得琼俗每多崇淫祠工祷禳久经示禁在案兹据生员吴登月等送呈云崇维除邪论二篇义正词严切中时弊其有裨于世道人心良非浅鲜本府业己刊印合就札发札到该州县即将所发除邪论分散城乡学舍俾得诵习讲明以为端风化之基仍出示晓谕士民人等务崇正学而黜异端如有匪徒藉邪说煽惑愚民亦即查拏严办绝勿宽贷切切毋违特札 

　　○严禁演唱土戏示 

　　为严禁演唱土戏事照得演唱土戏伤风败俗迭经前府示禁在案兹本府访闻有不法匪徒仍以酬神为词藉端渔利沿门科派谓斋坛不肃则乡坊未获平安致使土戏复行演唱查土戏务造新奇以贞廉节义不足动人观听以狎亵淫秽为足悦入耳目自夜达旦男女杂处往往丧廉失耻甚至请班取箱争先恐后各持棍以相鬬致伤人命似此情形流弊伊于胡底若不严行禁止何以除积习而挽颓风除札饬各州县访拏掌班及敛钱首事从重究治外合亟出示严禁为此示谕阖属军民人等知悉尔等务宜祀祖先孝父母敦名教正纲常是为趋吉避凶福有攸归断不可藉演唱土戏媚鬼神以求福以至人心陷溺贻害地方本府维持风化言有尽而心无尽该军民人等其各凛遵毋违特示 

　　○札十四属劝捐修辑府志札 

　　为通饬捐解事照得周礼邦国之志掌于小史四方之志掌于外史而小行人以籍治其国此后世郡县志所由昉也广州府志自乾隆二十三年修辑后迄今厯百二十余年其间水陆之变更物产之盛衰城邑之沿革堤防之兴废政治之得失赋役之重轻固已世异时迁景移物换况咸丰四年土匪四起七年洋人进城凡府属官练绅民妇女殉难殉节指不胜屈其急公好义毁家舒难者亦美不胜收是又昔日之所无为今日之所有忠勋备着记载缺如读志者能无掩卷而嗟乎夫莫为之前虽美弗彰莫为之后虽盛弗传欲承乎前以启乎后表厥美以大厥传非亟亟于修志不可今距前次修辑虽厯四朝而旧志所未载者得采案牍以编之案牍所未载者尚有父老能言之倘再旷日因循不加考订窃恐老成凋谢文献无征亦守土者之咎也本府商同绅士拟延聘硕儒究心旧志补苴罅漏益前人所未备续增新事广后日之传闻惟查府志板久已焚毁无存将来采辑告成即须刊刻一切需用经费繁多兹府县首先倡捐并饬各县劝谕绅富竭力捐资一俟捐有成数即在省城择地设局查照修辑旧章遴派执事议拟条款分别办理除按照县分大小酌定捐资数目分饬各属捐解外合就列单札饬札到该县即便遵照单开银数首先倡捐一面饬谕各绅解囊捐助务照所派之数核明大乡应派若干小乡应派若干出示张贴使乡民一体知悉以杜多收肥已之弊该县并刷县志二部呈核如板片已经毁坏亦即设法购缴均毋违延仍将接札遵办情形先行禀复察夺切速特札 

　　○采访示 

　　为访求遗逸以备修纂事照得时事载诸志乘坠绪必贵搜寻广州府志书自乾隆二十三年修辑后迄今百有余年景物既多变迁建置不无沿革或贤才杰出或名节昭彰或科第联标或仕宦显达与夫地方水陆之移易风俗土产之更新固已年异世殊考征多失况咸丰四年土匪滋事七年洋人进城各县捍御之才奇难之节以及急公好义毁家纾难之举尤恐事以久而渐湮年以远而失实此本府之急于修志也前经倡捐经费并札行各县一律倡捐劝捐想诸绅民明理读书维持风教所费有限关系匪轻无不乐于解囊襄成美举本府现于同治八年十一月二十九日在省城府学宫开设修府志局敦聘名儒夙学分任总纂分纂惟修志以采访为先而采访以周遍为要诚恐穷乡僻壤逸事不少村农椎鲁体例未谙用是博采周谘远搜广集除刊刷采访条约札发各县转发各绅士查访汇缴外合行示谕为此示仰阖属绅士军民人等知悉尔等如乡村亲族中忠孝节烈之男妇仁义智勇之人才曾御大患大灾曾殉大难大节与夫乡贤名宦苦嫠幽贞人事物产之新奇天时地利之灾异但查核颁发条约所应载不拘近年远年详叙事迹实据或交团练局绅士汇报县署或径报县官或由该绅民径报省城修志局以凭逐一核明纂入府志统限示谕以后于三个月内报明逾限不准续报一言既入千古流传各宜上陈毋稍隐漏特示 

　　○广州设立讲堂示 

　　为设立讲堂以广教化事照得懿德由于秉性习尚囿于见闻彼乡愚既不获读书其心志将何所则效即中人亦胸无真宰其趋向每易以迁移故熙来攘往之辈半多可莠可良是在官司之有以训迪如江海之有所堤防斯民岂尽无良保赤端在善教我世宗宪皇帝编辑圣谕广训融会经史继述典谟凡在士农工商均宜口诵心维家喻户晓虽朔望有宣讲之例而穷乡僻壤未及周知椎鲁愚顽尚稽觉牖是宜通衢大路常川设立讲案延聘儒士逐日宣讲圣谕继以阴骘果报各善书庶语以浅而易入化以渐而转深除议立条规札饬各县即日于众人聚合之所或在衙署埠头庙祠墟场择地延访明达世故声音清亮之生监文童按日定时开讲圣谕无任间断外合行出示晓谕为此示谕辖属绅耆军民人等知悉本府职司守土视绅民如一家恨不获遍厯乡陬与尔百姓谈论伦常申陈理法兹与各县令捐廉延士讲解圣训倡导善言尔诸色人等闻某处讲书即前往共听悉心领会聆唐虞之谟训应知共享升平闻孔孟之真传不啻躬亲诵读从此兴仁讲让革薄从忠会看懦立顽廉风行俗美本府有厚望焉绅民其共勉之毋违特示 

　　○禀广佛石龙等埠设立讲堂准于税项作正支销由 

　　敬禀者窃卑府自本年春间履任后曾札行各县于城乡墟市设立公所延聘儒生宣讲圣谕广训及各种果报善书以期乡愚声入心通稍资感化所需经费或由官捐助或绅富协捐数月以来各县或报设数所及十余所二十余所不等除俟各县一律办齐另行通禀备案外查卑府先于署前设立讲案一所以为之倡延聘番禺生员李超按日宣讲每月修脯十金由卑府捐廉支给现查广埠佛埠石龙埠税厂处所均系商民聚集之区似宜各设讲案俾资听闻该三处应需经费拟请于各埠税厂盈余项下就近拨支以同治九年正月为始按月列册造报是否可行伏乞宪台批示祇遵 

　　○禀广州设立讲堂并义学由 

　　敬禀者窃维图治以教化为先教民以乡愚为亟粤省风气犷悍鬬狠剽掠视为故常固由习俗相沿而愚民幼既弃学及长不闻善言放荡邪僻靡所不为未尝非失教之咎也伏读世宗宪皇帝圣谕广训融会经史继述典谟凡在士农工商均宜口诵心维故定例朔望宣讲原以警聋瞶而启颛蒙惟乡村未及周知宣讲亦多旷日是宜于遐陬僻壤多设讲案逐日宣讲圣谕广训及各种善书方无负化民成俗之心卑府任广伊始先于府署头门捐廉延聘儒生设案开讲复以省佛石龙税厂左右为商民聚集之所设立讲案三处并通饬南番等十四县督率所属官绅于城乡广设讲案延聘老成笃实口音清亮之儒生作为讲生逐日开讲现据南海县具报城乡共设三十三所番禺县具报共设二十所东莞县具报共设二十八所顺德县具报共设一十八所香山县具报共设二十所新会县具报共设八所花县具报共设一十四所新宁县具报共设一十六所清远县具报共设十所三水县具报共设四所新安县具报共设四所增城县具报共设四所龙门县报设一所从化县报设一所计逐日开讲一百六十五所逢墟期开讲一十六所共设一百八十一所尚有未经开办及甫经开办尚未具报者现在赶紧催齐再行续报务期家喻户晓耳入心通未敢谓易俗移风而乡愚常闻善论或可以感发其天良而潜消其戾气较诸逸居无教似觉稍可挽回又各县城乡立义学系为贫家子弟无力从师者设即古人家塾党庠之义关系于小学匪轻乃访闻各县此举久废各乡贫苦幼童读书者少无怪习为强梁罔知法度卑府迭饬各县逐一设立已据东莞县设有一十五所三水县设有九所新宁县设有八所新安县设有三所清远县设有三所番禺县设有一所共设义学三十九所其未设各县各乡卑府仍当婉为劝办渐次举行斯教以渐而易入语自幼而不忘牖其聪明植其根基于风化人心不无裨益所有讲案义学二事需用经费均由地方官与绅富量力公捐惟事必贵乎认真行必期诸持久合将讲案义学地址讲生塾师姓名开列清折禀呈宪台察核立案拟请嗣后每逢正月各县将讲堂义学地址讲生塾师姓名列折通禀一次凡各县交卸由新任将讲堂义学地址讲生塾师姓名列折通报一次祇准增益不准减裁似此由暂而常有举莫废在官绅所费无几而斯民受教实多是否有当伏祈批示祇遵 

　　○讲生谕 

　　照得教化之本劝善为先劝善之方乡愚为亟广州人文蔚起甲于通省而近来盗贼繁多讼狱滋兴且番东等县亦不免有械鬬掳赎之习是殆父兄之教不先子弟之率不谨耶抑亦守斯土者失教之咎也本府于上年春下车之始先于府署头门捐廉延聘儒生设立讲案逐日宣讲圣谕广训及各种先正格言果报善书复于省佛石龙各埠设立讲案三处并颁发条例通饬南番等十四县督率所属官绅于城乡墟市广设讲案延聘老成笃实口音清亮之儒生作为讲生逐日开讲现据各该县陆续报称共设有一百八十一所有官为捐廉倡设者有提支地方公项举办者有绅士捐资倡率者有公局绅士轮流开讲者有乡耆自行开讲不受脯金者良以好善之心为人所同而劝善之举又诸绅士所乐与有成者也本府甚嘉尚焉前据顺德县转据紫泥司巡检禀称大洲乡讲生文童黄孙兰年近古稀认真讲解特给匾额一方花红一副以示鼓励现又将各属讲生姓名出身通报各大宪立案用垂久远该讲生等务宜逐日将圣谕广训及先正格言阴骘果报等书常川宣讲总以讲解明白切近使妇孺亦欣然得解为主勿始勤终怠勿虚应故事文昌帝君功过格有云感化一家行善三十功感化一人成德五十功劝人改一过一功息人一鬬三功息人一讼三功劝一为非者改行五十功劝人改一恶业五十功尔等今日为人讲阴骘他日即自已获果报功孰大于此耶善孰甚于此耶特行申谕嗣后各属讲生如有实心讲解众情悦服者准由地方官随时禀请给予花红匾额以奖劝之本府为地方求善治该讲生为本府劝善言能尽一分心必能获一分效从此父诏兄勉辗转传导俾恶者改行为善善者益勉为善地方之福本府之望也此谕 

　　○严禁标贴长红示 

　　为严禁标贴长红之恶习以肃法纪事照得城乡地方公事应由绅耆保甲乡正族长公同会议如会议各有偏见尽可呈告有司听候示遵乃有愚妄刁徒往往怀挟私情阻挠公议不遂所欲即于通衢大路标贴长红或隐匿姓名或冒称公启或意图挟制或暗讦阴私其心可诛其风不可长查匿名揭帖告言人罪律应环首假以建言为由报复私仇例应充军此外或散布投词或讥弹时政均属罪有应得法在不容本府前守山东登州及广东廉琼各郡于弊政颓风无不设法挽回尽心清理绅衿等因公禀谒亦必立刻接见温言熟商诚欲视官民如一家使上下无壅蔽岂容无知妄人挟私倾轧肆口雌黄致正士因而寒心乡愚被其摇惑亟应查拏严禁以杜陋习而正人心除札饬各县密拏惩办外合行示禁为此示谕阖属军民人等知悉尔等遇地方公事是非屈直乡党自有公评即其中偶有偏徇亦尽可告官伸理断不可妄生议论煽动人心冒写公词欺朦官长自示之后倘有劣衿恶棍谬叙事迹标贴长红混称投词刊刷散布本府一有闻见定必督饬各县密加查访务得主谋之人按法重惩并将得贿刊刷之刻字匠人一体拘究决不宽贷各宜凛遵毋违特示 

　　○严拏讼棍示 

　　为严拏讼棍以除民害事照得安民以理讼为先而欲清讼源必痛惩讼棍府属民情本非刁诈惟性多浮动即易听挑唆盖讼棍以刀笔为生涯以煽惑为长技潜藏城市遇事生风人本气平激之使怒衅本微细搅之成仇迨具控到官便视为利薮于是经年累月纠缠不休节外生枝蕴酿滋大鬼蜮之谋胡底诪张之幻何穷即两造情愿干休而欲壑未盈波澜又起即官司秉公断结而祸根未拔旧案重翻种种祸端擢发难数本府前守各郡狱鲜稽留今调会垣事更繁重第理剧必握其要正本胥清其源现已访得积惯讼棍住址姓名因不忍不教而诛姑先出示以诫为此示谕府属军民人等知悉尔等具有知识何事不可营生奈何澌灭天良作此忍心事业纵暂图温饱亦贻害儿孙即幸漏刑章仍难逃天谴自示之后务宜洗心涤虑猛省回头痛改前非另图正业倘仍怙恶不悛故智复萌尔之出处迹踪已在本府掌中尔之罪孽案由备载本府档卷祸临不测后悔无追各宜凛遵毋违特示 

　　○禁械斗示 

　　为谕禁械斗以安民生事照得处世以和为贵君子惟刑是怀因细事而忿争大伤和气挟微嫌而很斗自蹈刑章况乎纠众敛钱约期械斗以一家而联数姓以一事而延数乡焚拆祖祠毁抢家物败则被杀多命胜亦勒交凶匪势难两全害必兼及伤风败俗莫甚于斯从前惟潮属各县有此风继则广属东莞新安有之近年番禺香山增城新宁等县亦多有此习起衅本属细微贻祸直至惨杀其在乡愚罔知利害蛮触相寻固属蒙昧无知而绅富士族亦往往相率效尤互相报复试问同此乡里同此俦类亦何必逞一时之忿而贻终身之羞乎更有讼棍刁徒从旁摆弄迨至激成祸端在事者家破人亡而在旁者转得因而温饱尤为法所难容情所难恕种种恶习实堪痛恨亟应剀切劝谕以挽颓风而资警觉合行示禁为此示仰合属绅民人等知悉尔等须知理无偏胜事贵持平如偶尔睚眦小忍即可冰释即事关众忿公议自有定评且心有不平事有难决亦应鸣官剖诉判尔是非岂可挟小嫌而紏连无赖怀私恨而构怨频年兵戈之动终凶杀戮之报最烈自示之后父勉其子兄诫其弟毋挟诈欺愚毋恃强凌弱毋听人播弄毋任性肆横天鉴不爽毫厘官法尤无宽假其族耆公亲人等遇有斗案将起尤须善言解释多方消弭本府保民若赤教化惟殷愿比户各息争端俾斯世共兴仁让勉副厚望毋蹈前愆其各凛遵勿贻后悔特示 

　　○禀请派拨员弁赴南番等县缉捕并议功赏条约由 

　　敬禀者窃粤省自军务平定大股匪类逐次殄除惟土匪潜长暗滋刦掳在所不免卑府履任后督同所属讲求捕务无如芟除虽切萌孽偏多是当于有司侦捕而外另求购缉之方庶在官尽一分之心闾阎受一分之益因思上年春间蒙宪台通饬各属将着匪棍衿逐一开报巳据先后列折禀呈而县营仍限于心力不能悉数擒获者葢由安分之绅士恐匪党挟恨而不敢挐不肖之劣衿贪从中分肥而不肯拏官与绅情相离良与匪转相混故各盗得以乘间肆扰而靡所不为卑府再四思维似宜由省遴派员弁前往各县会商地方文武并由安良省局函致各县各乡绅衿合力熟商密筹善策何处有贼如何往挐临时相机而行勿勒衿族限交勿糜有司繁费使毫无畏葸顾虑尽智力为我用庶官民联为一气良莠自不相容较之限绅族捆送较有实济查省城缉捕局邓参将部下尽有熟悉地方人情长于缉捕之弁各县各乡亦非无能事图功之人但得受以事权重其赏罚鼓其奋发之气未必无尺寸之功卑府督率南番两县连日熟商议拟章程八条谨呈宪台察核如蒙俯加采择请先从盗风最炽之南番东顺新香六县办起六县有效各县可次第举行是否有当伏候训示祇遵 
　　一广属盗风以南番东顺香新六县为最整顿捕务须从该六县办起查上年春间奉 
　　宪台通饬各州县将属内著名盗匪棍衿开列禀报巳据各州县列折通禀是著名盗贼与庇匪棍衿均有住址姓名拟请饬令缉捕局邓参将等先于该六县每县选???熟悉地理人情之武弁一二员并饬地方官督饬团局绅士会同省委武弁设法悬赏购挐捆送如某乡贼匪即责成该绅衿该犯族长会办不得托词推诿 
　　一著名有匪地方良民不少其守分绅衿与殷实良民恐匪党挟仇报复实有不能捆送之苦徒勒良善绅衿限交于事何益拟请省委武弁前往酌带亲兵先会同地官官督饬绅耆密商购捕之策不详革押交不丝毫扰累激发其天良使尽心为我用于事方有实济 
　　一贼匪行踪无定虽著名有匪地方亦必俟官兵往拏始聚众抗拒其平时必散处各乡委员前往缉捕总须探明该匪踪迹离其巢穴分其羽翼乘间截拏 
　　一省委武弁前往各县每员酌带亲兵由军需局支发薪水口粮俟到各县后探得盗匪踪迹约须带人若干如南番二县就近向缉捕局拨给壮勇快艇如在外四县或向县营拨兵或向绅局拨练勇总以机密飞速为主不可张扬迟误倘县营局绅不立时拨给或所拨非人致走漏风声掣委员之肘许该武弁指禀惩处 
　　一信赏为缉捕要着此次省委武弁前往各县如拏获寻常斩决斩枭盗犯于讯认后每名赏银六两如著名大盗禀明破格重赏犯人解府解县于讯认后立时给发不得短欠其银交原拏武弁自行分赏兵差练勇 
　　一赏银系分给兵差练勇其省委武弁如能确着其功首先获盗十名以上由邓参将等项目具禀候补者遇缺即补实缺者遇缺即升无论何项人员不能搀夺其缺如一时无缺升补遇有人地相宜之缺淮邓参将等指禀委署其出力局绅耆老亦由邓参将等禀请赏给顶戴匾额如获大起盗犯著名巨匪棍衿禀请破格优奖 
　　一窝庇盗贼之棍衿及盗犯同居共爨之的亲父兄一经访确即详革拘案押交其余同乡同族良弱绅衿族长力难管束捆送应予原恕令其密献购拏之策不可一概株连 
　　一窝庇分肥之棍衿及正身强盗其自已房屋财产应照例查封抄变入官不必焚毁如起出原赃被掳之人应解官传主认领除由官照章给赏外仍饬事主量力酬谢 

　　○饬各县严缉盗匪札 

　　为札饬事照得安民必先除盗而除盗以缉捕为先贼踪之去来视州县捕务之勤惰倘地方官漠不加察兵役亦从而懈弛必事主报官始会勘详禀俟疏防限满即照例详参偶然获得数匪亦多附从之辈其积猾首要元恶大憝仍属法外逍遥盗贼既无惮心匪党因而日众本府披阅文报刦案迭出其事主不报者尚不知凡几似此盗贼充斥捕务甚觉废弛自应通饬严缉以靖萑苻而安闾里合就札饬札到该县即便遵照悉心访查属内某处为盗薮某人为着匪局绅中何人力能捦匪营弁中何人长于缉捕会同商确无吝小费无惮烦劳务将各乡著名剧盗悉数擒获尽法惩办庶余匪知所警惧盗风自可敛戢经此次札饬以后如再漫不经心因循懈怠本府断不狥容隐忍贻害斯民惟有揭请大宪立予撤参勿谓言之不预也仍将遵办情形及购获巨盗几名随时禀复察核毋违特札 

　　○饬各县严惩蠹役札 

　　为严惩蠹役事照得律设衙役以供差遣原不能尽除不用惟若辈倚势虐民无恶不作每奉一票往往多带帮役藉端索扰甚至罔陷无辜动辄破家其横暴情形实属肆行无忌倘地方官既未能觉察于先复不免回护于后为民父母之谓何问心能无愧乎合亟札饬札到该令务宜随时约束差役但使有犯立予严惩无稍爱惜狥庇庶衙蠹敛迹而所以保全闾阎之身家者不少也该令尚其慎之切切毋违特札 

　　○琼山景贤宾兴记 

　　郡城西有苏文忠公邱文庄公海忠介公祠鼎峙为三外缭以垣年久失修余莅任后葺而新之亦所以培人心厚风俗也兹琼邑绅士因三公祠而创景贤文社余为倡捐花银百元并由绅士等妥为劝捐共得大钱七千串有奇为宾兴费名曰景贤宾兴详议章程请记于余余因之有厚望焉夫苏文忠公谪居兹土文教振兴越有明而邱文庄公海忠介公继起文章气节皆足千古三公之有功于后学甚大此有志者所为闻风兴起也今景贤宾兴之设诱掖奖劝足以维持风化将见此都人士读书明道追踪先哲必有奉三公为师表激励奋兴无愧为天壤间完人以仰副我国家作育人才之至意者谓非琼郡之光也哉是为记 

　　○广州设立讲堂记 

　　余闻世运之污隆系乎世教之盛衰而世教之盛衰由一方而可以及于天下我圣朝之治媲美唐虞三代圣祖仁皇帝特颁上谕十六条晓谕八旗及直省军民人等世宗宪皇帝又寻绎其义推衍其文名曰圣谕广训所以觉世牖民俾斯民不惑于邪说者实与六经四子先后同揆至如道学兴于北宋而南宋以后感应阴骘诸书乘时俱出亦可以辅翼经传而为劝善惩恶之助凡厥庶民是训是行薄海内外万世由之莫可易也乃斯民遵信奉行久而遂替迩来习尚奢靡风俗浇漓盗贼滋兴邪妄并作嗟乎三纲五常之道万世如一日民之去此而陷溺于邪也谓非长民者之责不可也予来广州思所以挽回之者用是首先倡捐设立讲堂四所延请明白道理声音清亮之生监文童按日定时透彻讲解凡讲圣谕毕继之以劝善书文往复循环无任间断并饬各属一律举行共设立一百八十一所从兹以往为吾民者沐浴乎圣朝之化陶淑于劝善之言民志既端民风自厚讵非官斯土者之厚幸欤且夫自有天地即有斯道孔孟以前在下者非无贤圣也至孔子孟子而始着孔孟以后亦非无贤圣也至程子朱子而始着论者以为皆讲习之功所致为学如是即为教如是可知也且也正论明则邪说自息圣谕第七条云黜异端以崇正学世宗宪皇帝广训云尔兵民宜祗遵圣教摈斥异端直如盗贼水火今予守是邦目覩斯民之陷于邪辟讲堂之设予岂得己哉抑予为广州一府之人心风俗计设立讲堂如是之多设若天下之为守令者因邪说之诬民充塞仁义也皆仿而行之其有俾益于天下之人心风俗岂浅鲜哉予盖不能不厚望于同志者因直书所见而为之记 

　　○国朝名文小题读本重刻序 

　　凡事未有无师法而能有成者经义其一端也而学之先后小题入其始所从入之途尤不可以不慎若从入之途一误将无以浚发性灵反汨没其性灵终其身不能出人头地亦重可悯叹已予筮仕以来无暇专心于文艺惟是课士职有难辞思所以为童子正其趋向而俾之不入于歧途者莫若家叔祖羡门尚书所辑国朝小题文读本为最善爰重加校订付梓以遗庠序之士嗟乎经义代圣贤立言其义理同于传注其矩矱亦同于古文前明暨国朝两代名臣大儒皆由是出于道未为不尊也自俗士逐末忘本猎取一切庸滥之作拾其词藻仿其机调以为揣摩弋获之计学者靡然从之由是风气愈趋愈下而有识之士乃厌薄经义而以为不足为固非经义之本来如是也是编为尚书公制蜀时手辑之本曾刊刻以遗蜀人士其文皆原本经术发挥义理而神明于法度诚得此以教子弟天资颖异者固可由是以上窥名家之旨趣即中人之资讲明切究亦可不背于小题之程序而望其有成夫师法先正使人不敢薄经义为末技者学者之务也而地方官所为振兴文教之事其道亦不外乎是则予之以是编为学文者导之先路亦犹尚书公编辑之意也夫 

　　○羊城书院试艺序 

　　书院之设所以育人材广教化也余曩守廉琼二郡曾于书院加意考课为诸生劝去年春权知广州事广州人文蔚起甲于通省城内有羊城书院专属之郡岁一甄别月凡四课生童济济麟焉炳焉今年二月复进府属生童三千余人而试之取正外附课如额既乃选得文四十篇梓之以为多士式夫时文虽小道然代圣贤立言举四子书之精微六经之奥妙子史之菁英汉唐宋古文策论之宏博靡不贯通赅洽乃能阐发精义而不失之肤浮神明法度而不囿于浅隘岂沾沾然掇拾词藻摹仿机调云尔哉是编所录均清真雅正不悖先正之旨诸生由此日渐月摩蔚成国器将人才盛而教化兴是则予之所厚望也夫 

　　○重修广州府志序 

　　尝考周礼春官小史掌邦国之志外史掌四方之志而近世省有通志郡县有专志编书者皆隶史书地理类葢省志即全省之史郡县志即郡县之史也广州府志向有黄文裕公定本散佚不传至乾隆二十三年粮道金公烈暨知府张公嗣衍修辑成书共六十卷迄于今又厯百二十余年窃意此百二十年间水陆之变更城邑之沿革堤防之兴废物产之盛衰与夫赋役之重轻政治之得失及咸丰四年七年之兵燹府属官绅士民妇女殉难殉节之家皆今日之所有而昔日之所无倘因循岁月不为修辑至于久而遂废文献无征亦守土者之责也予兹惧焉爰禀陈大宪商同绅士于同治己巳仲冬在省城府学宫开局重修延聘史穆堂少司成李恢垣铨部为总纂周秩卿司马等或司分纂或司图说或司采访究心旧志续增新事益前人所缺畧广后日之见闻庶几哉他日按籍而稽举十四属之舆图人物展卷了然而自乾隆修辑以后广州百数十年之事迹灿然悉备所以成一郡之掌故而佐全粤之治理者胥在是矣庚午季秋余受代去任不获与诸君子朝夕讨论而又惓惓于是书之成也谨识其缘起而为之序 

　　从公三录
