佐杂谱　　（清）李庚干 辑 

　　●目录 

　　宪批 
　　宪书 
　　序 
　　自序 
　　后序 
　　卷上 
　　卷下 

　　●宪批 

　　钦命头品顶戴总督四川等处地方振勇巴图鲁刘　批佐杂教官往往自囿于末秩微员不思振作其实瑰奇卓越之行初不以官阶高卑异也该员有志修明考古人散秩闲曹中之懿行嘉言汇辑成书俾阅是卷者援古证今油然思奋用意甚美实堪嘉尚此缴谱各二卷存 
　　钦命头品顶戴总督四川等处地方振勇巴图鲁刘　札为札饬知照事案据该员具禀云云批回在案查该州同所辑佐杂教官谱展阅之下足征该员志在尽职不失为读书人实为佐贰中有志之士不可不酌予奖励嗣后遇有司道首领及优缺佐贰不论班次先尽委署二次以为刻书之资藉广其传除札知藩司注册委用外仰并知照此札 
　　右札臬署核对委员补用直隶州州同李庚干准此 
　　光绪十八年九月初十日 
　　钦命二品顶戴署四川按察使成绵龙茂兵备道承　批据禀巳悉吾儒学古入官为循吏名臣者代不乏人近世所传如牧令书臣鉴录之类皆足为仕途模楷惟佐杂两项从无专书今该员编辑前人嘉言善行为佐杂谱寔于官常大有裨益亦见稽古有素志迈流俗将来莅政临民自必不负所学本署司有厚望焉此缴谱存钦命二品顶戴四川分巡川东兵备道黎　批 
　　据禀已悉 
　　朝廷设官各有应尽之职该员因见当今牧令学治具有成书惟佐杂人员罔所取则思不出位辑成佐杂谱二卷自鉴即以鉴人洵足奉为同官圭臬是该员学仕交优亦于此谱窥见一班从兹不自菲薄勉为循良本道实有厚望焉此缴缮谱存核 
　　钦命二品顶戴四川分巡建昌兵备道张　批 
　　据禀巳悉阅佐杂谱采辑广博按语皆确有心得实为佐杂楷模容待付梓以广流传该员学有渊源志超庸俗嘉佩之至将来蒸蒸日上必大有造于斯民坐言起行媲美循良跂予望之此缴谱存览 

　　●宪书 

　　道宪锺复书 

　　昨奉惠函并承示辑书两种教士化民具征实学捧读之下钦佩如何续出佐杂谱成书尚祈见示为荷先此奉复即请升安并璧芳版不具 

　　永宁道宪周复书 

　　再承寄刊书各种披阅之下具见留心掌故学有本源自镜镜人洵足信今而传后为佩之至手此再颂升安 

　　道宪文复书 

　　承赐各书展读之余实为治化之本源不特闲曹之矜式谨谢大教纫佩良殷端此复请升安 

　　道宪王复书 

　　再启者昨承惠赐大箸三种引经据史博采旁搜俾服冷官者知名教中自有乐地屈下位者知微秩内亦有嘉谟至于圣谕征事一书尤能以俗言道实事愿书万本诵万遍使斯世斯民莠化为良浇化为朴则阁下之功德更为无量矣端泐奉复并鸣谢悃再请升安不具 

　　学宪吴复书 

　　尊箸佐杂教官谱仿蕺山之例多记前言往行为浊世痛下针砭宜仲帅击赏不已命梓成送人俾资观摩也 

　　道宪夏复书 

　　锦城十载久耳高标宦辙劳劳尚疏谋面比承手毕并惠大箸三种票?瓦综见闻诠释条要本儒术之正轨作仕路之津梁循诵之下具征学有本原理皆平易以视吟哦松下流连景光者识趣更为超卓古人知守一官能效一职随地皆有以自见想平日服膺先正寄托闳远不屑为刀笔筐箧之事举而措之为循吏为儒林经世事业此其嚆矢成就正未可限量曷胜纫佩弟智愧挈瓶识惭扪钥自涉簿书禺筴未遑扑去俗尘每羡闭户著书之乐而人事卒卒学殖就荒益乏雅人深致幸得窥道妙于集中自当媲留铭于座右用志嘉贶增胜蓺林专肃申谢敬请升安顺璧谦版诸惟荃照不宣 

　　●佐杂谱序 

　　上古因事命官因官分职官无尊卑各有当尽之职尽其职虽卑亦荣不尽其职虽尊亦辱官以人重非人以官重也而世俗见一达官则称颂其位卑者则鄙之曰何足深论而凡在下位者亦遂没没无闻尸其位而充数焉一若循吏名臣非所得与也噫势利之见入人者深安得一振聩发聋者辟世俗之谈而作下僚之气耶南城李君通晓吏治公余搜罗古今佐杂官有政事风节者辑为一编而坿以□说名曰佐杂谱其征引之博论断之公以古为鉴自励励人未始非官箴之一助也所谓诱之而使至于道者予于是书有厚望焉予拜皖藩之命行有期矣倚装披阅草草数言知不免为有识者窃笑云光绪壬辰五月既望钦命头品顶戴新授安徽布政使四川按察使署布政使德寿序 

　　●佐杂谱自序并目次 

　　琴棊书画蓺也习之者无谱不能工况为官耶官之等不一秩愈卑则于民愈亲济民愈速故州县重而佐杂亦不可自轻然如州县提纲州县事宜图民录牧令书福惠全书之类州县之谱则备矣而佐杂初无谱也岂非世闲一缺陷事乎夫不为佐杂立谱者大抵以其官为闲为散为稗为枝无关治理若有不足责望者不知朝廷设一官必有一官之职士夫为此官必尽此官之职为佐杂与为州县无异也佐杂而欲称其职不负其官又非以昔贤为模范其道奚由况今日之佐杂不同前代率由荐辟科目出身捐纳十居八九多平昔未尝学问之人一旦出而服官若无一本谱子在目中无几个古人在胸中安望其为廉吏更安望其为良吏吾固佐贰也虽以诸生应制科奏策大廷简用今职而自顾空疏无具窃憾早不读有用书今临割学操刀之晚但失之东隅犹可收之桑榆苟未病不畜艾既病而犹不畜将奚救于死亡爰搜古今佐杂官有政事风节者辑为一编列经训及先正格言于前曰佐杂谱用以自镜自勉即与同僚共镜共勉吕子明一就学鲁子敬讶其非复吴蒙亦在人不自轻且自奋发而巳今为佐杂者每谓是国家不甚爱惜之官自甘碌碌无闻不思出人头地夫国家何尝不爱惜此官也试观唐以来登第者初率授以簿尉状元亦闲为幕职宫今日倘非捐例广捐班多员浮于缺各项需次者有冘滥之患亦奚见其不足重且人重官非官重人孔子不鄙委吏乘田王阳明杨椒山二公不鄙驿丞典史各尽其职分所当为着有功效亦在人自奋发而巳兹谱各项中所引前人称为循吏者有之称为名臣大儒者有之吾辈诚不自菲薄立志以古人自期待即仕即学候补则耐穷不躁竞在任则勤职不贪婪人孰敢轻视剩员末班哉亭林顾氏论著书之难谓必古人之所未及就后学之所不可无而后为之庶乎其传吾何人斯敢云著书敢望为之而传第见为吾辈之所不可无而前人又未及就是以不揣谫陋特述是书不月而成苦书不备征引未博难免挂一漏万之讥然凡属吾辈以此为鹄而求中之要未必无小补特患不名自奋发耳抑又闻吾家文定公云凡人不必待仕宦有职事但随力到处有以及物即功业矣予忝窃一官而补缺有待现在无他可及物之事惟济人以书乃力所可勉为故不自量窃比朱子之缀葺小文字云 
　　光绪庚寅季秋月下旬南城李庚干约斋氏题于成都寓舍 
　　卷上 
　　总论　　　　　　运同 
　　同知　　　　　　运副 
　　通判 
　　卷下 
　　布经厯　　　　　布理问 
　　运判　　　　　　直隶州州同 
　　州同　　　　　　按经厯 
　　布都事　　　　　直隶州州判 
　　州判　　　　　　盐经厯 
　　库大使　　　　　知事 
　　府经厯　　　　　县丞 
　　盐大使　　　　　照磨 
　　主簿　　　　　　检校 
　　司狱　　　　　　仓大使 
　　税大使　　　　　吏目 
　　巡检　　　　　　典史 
　　河泊所官　　　　驿丞 
　　委员 

　　●后序 

　　此书既成初呈于前成都府宪汪公鉴时公方下车得书即枉顾辞不许一见询生计甚悉款曲如平生欢次及此书谓巳阅一过平正通达当为刊行未几公以卓异入　觐去任未及梓洎予摄巴县丞呈于本道宪张公华奎蒙批示容待付梓而公亦旋卸任后回省旅谒时公犹语予此谱足见阅书之多学有实用风尘中所仅见官虽卑自有可尊者在将来梓成大有益于官场前署藩宪文公光陈臬来川之初予权判绵州邮呈缮本比虽未蒙批回而丁酉夏谒公稠人广坐之闲公尚语及此谱笔墨好称是有志之士能自砥砺不绝口盖自绵州迎谒后至是六年始再见公意前呈书公殆忘之矣而竟不尔一为回溯觉此谱之作虽似朱穆之崇厚裴頠之崇有一因感时一因疾俗而备承各宪之奖许不至如孝标类苑见嫉梁王卒叨制宪刘公之异数予优委二次以为刻书之资人为予幸予寔滋愧矣爰覶缕及之以志知遇之感云 
　　光绪二十五年岁在己亥仲冬之杪庚干再题于成都寓舍 

　　●佐杂谱卷上 

　　南城李庚干 【原名梅】 辑 
　　罗山刘庆嵩阳武夏　咸校订 

　　总论 
　　运同 
　　同知 
　　运副 
　　通判 

　　○总论 

　　礼运曰小臣廉 
　　方氏悫云廉则不窃矣　陈子澔云不亏所守也 
　　愚按小臣原兼内外官之位卑者言外官位卑亦不止佐杂等官然佐杂等官却包在内故引之又按廉字训清或训俭又或训敛谓自检敛也诸昼廉字多指清洁不贪言朱子所谓有分辨不苟取是也葢清廉乃居官之要道故周官弊羣吏六计以廉为本魏主谕长史三字以清为先特不可以一廉为足尽当官之分须知廉之外尚有善能敬正法办等项在不然即真廉极廉不过一自了汉耳此本大小臣工无不当然而礼独以之属小臣者以大臣所任者大廉不足以尽之小臣不足以挠法 【三句本方氏悫】 惟廉为重若无操守其余无足观矣　国朝赵恭毅公申乔云有守者有为之根本况四格重守八法首贪我国家功令森然廉不尤为散职微员所当各自勉励者哉至于俭与敛之为义则是皆廉者所以成始而成终不俭不能廉廉必俭而不奢侈不敛不能廉廉必敛而不放纵也 
　　中庸曰在下位不援上 
　　许子衡云援是攀援君子居人下以事上则安于在下之位不敢攀援那上面的人 
　　愚按在下位者不独外官中之佐杂人员而佐杂人员亦在其内则援上我辈可不戒乎夫上何为而援求其庇己耳 【语本王氏步青】 此弊在尝读此二语且能为此题文之士大夫犹不免况异途出身未尝学问者乎其所以不免援上者由不能正己不求于人不能正己不求于人又由于愿乎其外故欲不援必自不求人始而不求人又必自不愿外始虽然不愿外岂易言哉此须深知笃信孟子得之有命求无益于得之言见得在外者不可妄求不可必得而安分守己耐穷耐苦学君子素位而行为我见在职分之所当为不谋利不计功不管在上者之知与不知则于外无所愿自于人无所求即于人无事乎援也若候补无差使者无职事难耐闲无资斧不胜困更易犯此援字更难言乎不援吾尤愿与同人共戒之共勉之戒与勉何以能亦曰修学而已矣　又按在下位者之攀援成习其风实自上开之宋程叔子云祇为不求者不与来求者与之故致人如此此言切中时弊倘在上者差委一秉至公或叙资 【如出身由正途异途及到省久近之类】 或叙劳一切请托弗受则人知援之无益谁复乐于夤缘谁不争相砥励而谓仕风有不静人品有不端者哉　愚癸未分发出川出京时未求阅卷老师　保和殿考孝廉方正时阅卷大臣李协揆鸿藻瑞尚书联昆侍郎冈童侍郎华周阁学德润一信嘱托上司刘制军前任江抚愚举 
　　制科蒙准详调取考验壬午冬赴 
　　御试至都适公服阕入 
　　觐愚尝晋谒呈考卷比辱答拜而督川于今五年戊子川闱公为监临予充监临巡捕始终未尝自通亦未求人代通皆非能不援也不敢援也而于刘公葢又见宋刘忠定从司马温公游温公居闲忠定时节问讯不绝及温公在政府独无书予岂敢望忠定万一而不容不以温公待刘公故窃师忠定之意行之以张师德诣王相公门鞠咏冀王公相知为戒或以予为拙或以予为戆悉听之而已矣 
　　程伯子曰一命之士苟存心于爱物于人必有所济 
　　施氏璜云此言居官者以爱民为念则虽最小之官亦有实惠于人但患为官者无爱民之实心则不见其有济耳若一命之士果存心于爱民亦可以为民解忿息争亦可以为民兴利除害于人必有所济也 
　　愚按一命如今之九品官及未入流是也一命且有济于人况八品以上之佐贰乎 
　　二程遗书曰有人注拟差遣欲就主簿者问其故则曰责轻于尉伊川先生曰却是尉责轻尉只是捕盗不能使民不为盗簿佐令以治一邑使民不为盗簿之责也岂得为轻或问簿佐令者也簿所欲为令或不从奈何先生曰当以诚意动之今令与簿不和只是争私意令是邑之长若能以事父兄之道事之过则归己善则惟恐不归于令积此诚意岂有不动得人 
　　愚按由簿而推之凡为佐杂官者皆当事长官如父兄皆当积诚意以事之 
　　朱子曰官无大小凡事只是一个公若公做得来也精采便是小官人也望风畏服 
　　吕子坤云公私两字是宇宙内人鬼关若自朝堂以至闾里只把持得公字定便自天清地宁政平讼息 
　　又云君子与人共事当公人己而不私苟事之成不必功之出自我也不幸而败不必咎之归诸人也 
　　愚按公则不萌自私自利之心好恶无弗与民同平天下之要道亦不外是况佐杂官所分治者不过百里之内人心岂有不得岂有不服者哉 
　　文定何公坦曰官职崇卑当安义命自抱关击柝以上苟能官修其方职思其忧虽未着殊庸伟绩亦可无愧于心无负于国若苟且以侥求幸进将谁欺乎 
　　愚按今之佐贰杂职援例者十有八九其指捐之项皆出各人所自欲职虽卑无可怨尤安义命一层自正途外不必言然不问正途异途有官必有方有职必有忧欲求无愧无负可不修所当修思所当思乎 
　　北溪陈子曰卑官虽无行道之责薄禄亦无苟受之理 
　　愚按受禄如何为不苟称职而已矣道非尊官不能行职则无官不当尽然职所在即道所在尽职何莫非行道特寓于散职末职之道小即行亦不足言行故不以行道责之非谓卑官竟无道可行也予于是窃有感矣夫古者君子之仕本以行道非为贫也而自战国以来仕者大率为贫其或不为贫便是欲贵要之所为不外于荣利直不知行道为何事即有宦业显著亦其异人之才质做出暗与道合本于学问道德者百不得一二焉葢幼学壮行必实备用世之道于己行字方有着落方可说若学其所学初不知道为何物则无所为道更说甚行不行此事所关非小可以验士尚之华实并可以觇世运之升降非上有圣君下有贤臣岂能回此狂澜也哉 
　　叶氏文炳曰贪污自多欲尚侈始小官俸廪几何百尔皆欲如意不受赂安从得清心寡欲正本澄源乃吾儒功用 
　　文忠真子曰簿勤于勾稽使人无重迭追催之害尉勤于警捕使人无穿窬攻刦之扰其所济岂少哉 
　　李氏翀曰俗言三世仕宦方会着衣吃饭愚谓三世仕宦子孙必是奢侈享用之极衣不肯服浣濯补缀必欲鲜华食不肯餐蔬粝菲薄必欲精凿此所谓着衣吃饭也殊不知富贵者贫贱之基奢侈者寥落之由丰腴者困苦之自葢子孙不学而颛蒙穷奢极欲而无德以将之其衰必矣 
　　愚按今日佐杂官中世家子弟不少尤当奉此条为金箴愚家自四叔祖均权至予从侄世晋葢四世仕宦矣而着衣吃饭尚无会者以前辈家规崇朴素也虽今日不免贫困然不由享用奢侈使然固可以无悔恨矣 
　　明太祖谕天下巡检曰古者设官分职不以崇卑一善之及人人受其利焉朕设巡检于关津扼要遏察奸伪期在士民乐业商旅无艰然自设置以来未闻其举职者今特遣使分视各处其检防有道讥察有方能坚守是职镇静一方者秩满来朝朕必嘉焉 
　　新吾吕子曰世上没个好做的官虽抱关之吏也须夜行早起方为称职纔说做官好便不是做好官底人 
　　愚按今日各省官员捐纳者十有六七而佐杂中尤多大抵说做官好者也岂知做官是苦事为官是苦人彼特妄想荣身享福发财而已固无做好官之具亦无做好官之心谁能学张廷尉为名臣学黄颍川为循吏哉 
　　又曰作焉能为有无底人以之居乡尽可容得只是受一命之寄便是旷一命之官在一日之职便是废一日之业国一无所赖民一无所裨而俾之贪位窃禄此人何足责用人者无辞矣 
　　愚按言不足责乃所以深责之读此条而不惊愧汗下者是无恻隐羞恶之良者也奋发以破人之量我令众人叹服一雪此言吾愿与同辈共勉之文成王子不云乎勿以进非科第而自轻勿以官卑而自慢 
　　又明同知通判之职曰府总州县之政事务繁多设佐贰以分之同知通判之职掌不同而一以安静为主则府佐所同也 
　　又明州县佐贰之职曰州同州判县丞主簿分牧令之政共州县之民者也官虽有正副而权不轻位虽有尊卑而事不异有管粮者当思如何恤民如何足国奸顽富势如何催征负累荒逃如何处置簿籍之清查欲明欠少欠多不要胡敲乱打比较之规则要定正名正户不许代纳阴侵里胥之弊不妨察见渊鱼皁快之奸切莫纵令吃鰕须是常例革而后法令行要知分别明而后鞭朴少清军者须清本户莫卖放本户却着隔里同姓含冤巡捕者须获真贼莫漏网真贼却将无辜良民受拷奉堂官批词切莫不分贫富但问有力稍力以奉承受富势嘱托切莫不问曲直只是要打要钱以出气耳软听皁快支使一吞其饵则猫鼠同眠性慵任左右通同一入其笼则鸡犬受害至于私接呈状滥罚纸红擅作威福重用拷掠署印则随事科财营差则所至媒利此皆不肖常态而有志向上者之所耻也 
　　又明库官之职曰库官吏之弊有三重收以苦纳户轻放以苦支人暗盗以亏公帑收放重轻关系甚大我既借左右以行私左右亦借我以请托非分之恩只得从其所欲难开之例无能拒其所求法尽废令难行职此之故至于侵盗官银皆缘在下者借公帑以奉承在上者借公名以支取黏带含糊乘机作弊傥官若廉正则关检自严左右自畏安敢行私故曰廉生威正大者必光明光明则吐气扬眉令行禁止何利不兴而何害不除 
　　又明司狱官之职曰监中人犯多非良民朝思暮想只求撞网脱笼得便乘机便要刦囚反狱若肯用心关防岂能插翅飞出乃使重犯脱逃疏慢之罪百口何辞发解之时稍松羁绊亦难逃责至于牢头狱霸行暴殴人或囚饭入门而本囚未得入口或囚粮到狱而本囚不得沾恩秽污不肯扫除疾病不报调理女监纵吏卒奸淫轻犯将重木?匣凌虐如此作官必有天祸明理者知监仓乃阴德之地狱官乃方便之人轻犯存哀矜之心时加体悉重犯严关防之法不肯凌虐斯为称职而子孙享其余庆矣 
　　又明税课司之职曰税课设官一则收余利以充国家之用一则征商贾以抑逐末之人匹布上街无不抽税有司官指此为科敛之媒巡税官以此为攘夺之具如此刻剥何异盗贼且税课原无定数税钱岂尽报官割众家之肉安自己之身天灾人祸岂肯宽饶呜呼有司若肯清廉其所以钤制关防不患于无法不然税课巡拦且得借我以肥其身所得几何而恶名皆我受矣可不慎哉可不慎哉 
　　又明巡检之职曰巡检之设原为盘诘奸细查问逃亡缉捕盗贼关防诈伪使军民商贩得以自在通行盗贼奸徒不敢公然来往如此方为称职而今作巡检的扰害居民刁难过客有甚好处试自思之 
　　又明仓官之职曰朝廷钱粮黎庶膏血攒零合整积在仓中凶荒可以活万姓之生征讨可以济三军之急为仓官者仓中之地务使干燥上防雨湿下防水浸又要防雀入防鼠盗盛暑连阴禀讨官钥将谷翻上倒下务使熏蒸湿热之气得以宣泄米谷自不红腐出放之时升合不欠出纳之数册籍要明如此上司自然喜悦前程自然远大 
　　又明驿递之职曰驿递衙门路当冲要常见上官才能易显不知也有苦处站银急支不来过客急送不起怒夫马之不齐者不管死活恨供具之不丰者常加责骂上司之公差不免凌索监中之囚犯每费关防但官穷穷不过人夫官累累不过骡马做驿丞的重索马头常例过取徒夫面钱以官钱放债领银则加倍扣还致贫夫常受饥寒指过客为名开销则半属冒破而站银多入囊箧徒夫有钱者卖放有力者保放纪法荡然马骡无钱者多差有势者不差公道灭矣或受居民词讼或与流娼奸淫种种不良事事可恨不知一经访察或被告发戒饬的也是你拏问的也是你不如小心谨守多做几年世道清明何尝亏枉好官哉 
　　又饬官恩例贡出身者曰昔者汲黯以父任霍光以兄任即今官恩生也张释之以入赀卜式以入粟即今例贡生也此四公者人品何如近世诋以荫得官者为豢养之子以粟拜爵者为铜臭之夫不论作人何如但以出身相訾何见之俗也抑此两人者不自爱耳藉门户之光幸冠裳之易华衣鲜食佚游宴乐文学故事漫不留心及授之政倔强不谙世务而恣意见以乱官常阘茸不奋精神而纵贪婪以诖吏议则谁之咎哉负七尺之躯享一命之荣无分毫之益为衣冠之玷以实世俗之笑吾甚耻之 
　　又饬吏承出身者曰杂职小官多出于吏员承差通明律例者不多练达政事者甚少此心久坏惟利是图岂无贤人君子秉正持廉要之千百中十一耳倘念终身优免所在荣光今日得做一官是我报效之日俸禄虽薄比吏自然略厚升迁虽小好官定是途长努力自爱无负教言 
　　忠烈杨公涟曰今天下事坏在纱帽气不坏在头巾气假使天下士大夫不论官大官小官浅官深尝带些秀才意思迂阔古板终是儒者行径人人把经书论孟收拾身心天下何必不三代而无奈功名富贵之徒反于礼乐弦诵之事为仇也则天下之所以治日少而乱日多也 
　　愚按把经书论孟收拾身心求之秀才中且不可多得况非秀才乎然即非秀才又何人不可把经书论孟收拾身心也苟能尔无论官大官小虽不由科目出身亦自带些秀才意思 
　　林氏燫曰大凡入仕路在慎之于始也参谒与其烦也宁简知识与其众也宁稀毋择官择官而仕则必受恩于人难以立身毋择事择事而任则必务便于已难以处众待物之来徐而应之以道义守身守官非有二理也 
　　几亭陈氏龙正曰事前不求人存得廉耻事后不尤人免添荆棘是为人稳实把柄处事前不求人多少安闲事后不尤人多少和乐是人生真切受用处凡人皆然居官尤甚 
　　勺廷魏氏禧曰官无小地无僻惟在其人何如耳 
　　文正汤子曰官无论尊卑各有当尽之职为一官即尽一职便是天地位万物育的气象 
　　愚按位育乃圣贤致中和之效验夫岂易言然官各尽职人事无愆则与天命相通天变可不见于上地变可不动于下而万物之生机亦无不畅此太平有道在位皆贤良之世也几见风雨不时寒暑不节地震山崩谷饥菜馑胎殰卵殈圣主贤臣之世有之哉汤子亦就学道之君子言不学而仕者岂可漫以是期之耶吾辈亦及今力学可耳慎毋自画自弃而曰此圣贤之事我不能夫天下惟富贵有命非求可得若圣贤人人可学而至颜子不曰有为者亦若是孟子不曰人皆可为尧舜乎 
　　敏果魏公象枢曰见居官者不问职掌尽否兴利除害几何百姓安危何事辄问何时升转宦囊有无迁移者有谁照管淹滞者是谁阻抑凡问及此即为薄待天下之人 
　　愚按问者所以立论如此者缘本人设想无不如此也不然此问胡为乎来哉欲人不薄待我还须我自待先不薄如何为自待不薄立志行己一以古名臣循吏为程而己矣 
　　篑山张氏贞生曰人能于做官时动静言色无异于做穷秀才时则其立志之高可知 
　　清端于公成龙曰郑侠语人云无功于国无德于民若华衣美食与盗何异夫衣食甚细而至以盗相推此充类之尽唯恐长吏稍奢也是不可不戒 
　　愚按此为长吏言而不止为长吏言也闲曹末秩禄入几何奢其何堪尤当痛戒 
　　勉庵熊氏宏备曰官虽至卑不可以己之名节佐人之喜怒 
　　愚按此可为易传上交不謟之脚注凡谄上者皆不顾名节者也葢患得失之心胜则顾名节之心亡矣行己有耻者断不出此新吾先生云理会得义命两字自不肯做低人此保全名节之方也愿与吾辈共服之 
　　存斋涂氏天相曰做人者做官之基也人好则官自好吾辈可终身不做官而不可一日不做人一日不做人即终身常做官而人之理已先亡矣虽做官亦尸位焉巳耳即做人亦尸气焉巳耳乌足以为官哉乌足以为人哉然则何以做人曰立人之道仁与义而巳矣何以做官曰仁以育万物义以正万民而已矣 
　　愚按佐杂亦官也欲做好佐杂又可不务做好人以立其基乎 
　　臣鉴录曰恤民不在临事苟能念念不忘则随时调剂一言可以造无穷之福慎勿曰我闲曹也冷局也小官也而竟置之于不问也 
　　易斋袁氏守定曰凡入仕途如身陷陈前后左右无非锋刃相向凡上官之陵轹同僚之侵侮属吏之谲慢百姓之唐突势所必有祇能忍便了一切 
　　敬庐林氏芳春曰都门候选有法曰耐无所事事难以过日惟专心正学日有所闻始可无入而不自得 
　　愚按此耐字可通于外官候补者此过日之法亦外官候补者所不能离故吾知之用之录出俾同辈共知之冀同辈各用之 
　　又曰居官者一要立品二不可见钱重三要节俭有此三者便立得脚住 
　　文恭陈公宏谋曰报满后升用与否难以悬定惟应静听功名定数食禄有方以此汲汲弗遑之心用之于遥遥莫必之地亦觉无益不如就现在所居之位行现在应办之事将来超擢固可欣庆即鹏飞稍待而奉职克勤亦可问心无愧 
　　又曰同僚相遇岂能人人尽如己意惟虚公而又体之以恕常觉在己未必尽是而在人未必尽非则自然少所滞碍 
　　又曰职掌无多而就所得为勤勤恳恳洞中体要有一分心思即造一分福泽不必以事小为嫌先儒所谓存心爱物必有所济也 
　　心余蒋氏士铨曰官无尊卑视人立志何若耳苟气足达其志学足驭其才而其识又能条理于才与学之闲卷舒于气与志之际则由卑可至于尊即终其身于卑秩而其见尊于贤人君子者可自完其长民之量浸假菲薄自安委琐龌龊以为吾之所处固如是则为人鄙贱而轻易之也不亦宜乎 
　　又官戒诗事上官曰职在则然贵安其卑礼在则然宁等谄之横逆则顺受也而未可与持彼哉豚鱼尚可以中孚格之而况上官亦民之有司不诚不信吾知汝殆而不廉不谨吾知汝殆而 
　　柯氏辂曰仕宦不堪惟取巧 
　　愚按取巧一节今虽大僚正印不免何论散秩微员哉虽正途出身者不免又何论异途人员哉夫巧则无所不至无所不为葢患得患失之念胜而耻心亡矣何不取周子拙赋一读之乎新吾先生云变仕风难此风其尤难变者欤然吾不能无望于在上位者 
　　余山陈氏仅曰朝廷设一官必有一事簿尉杂流与民最近但肯一分自尽便有一分及民不比州县事繁任重难于周到也故居官则宜尽职奉委则宜尽心如以闲曹□吏自居便是自暴自弃　做官原是苦事以官为乐者必不想做好官做官原是暂事以官为家者便难想做好官　在官之人一廉不足以葢众愆一贪遂足以生万恶　当官只言清字便是自了汉有负于国计民生多矣若清而傲而讦而吝必有害于身清而刻酷而执拗而姑息更有害于民昔人谓做官不要钱如妇人不偷汉是本分事不足为轻重居官当三复是言　居官者不可一日不存去官心不可一日不作去官计　富贵利达人之所乐也沈滞蹭蹬人之所恶也然有命焉我安之而为妻妾者子弟者宾客者奴仆者未必皆安之不能禁其不交谪也则试问之不安将若何但开得口出我便做若对我开得口出而对人仍开不得口说不得出还做得出否　仕宦临政最易骄纵者子弟能使子弟不知为居官可以见其治内矣最难约束者差役能使百姓不知为差役可以见其治外矣 
　　古之为官也使民息讼今之为官也使民滋讼使民息讼者常恐其有讼无以保民之身家使民滋讼者常恐其无讼无以肥己之囊橐　士大夫有三患处己患在自是临下患在自恃事上患在自市　事上司主于敬却着一毫诡随不得接同寅主于和却着一毫狎肆不得抚黎庶主于仁却着一毫姑息不得用刑罚主于威却着一毫忿怒不得理烦剧主于静却着一毫因循不得　欲速为当官第一戒欲速于得上则露才急名以求虚市其甚者干谋营竞无所不为徒受上司颐气之辱而已欲速于得下则苛刑繁令以责小成其究也丛脞扞格一切废弛徒供下民逅厉之资而巳故惟积信可以获上惟积诚可以化民　为政者惟尽吾分所当为而巳非特上宪及同寅之毁誉不足以营心虽小民之毁誉亦不可视为忻戚倘有一求全干誉之心将有为其所不当为者矣亦有当为而不为者矣非当官之义也　居官当守四勿戒勿作太仓之雀鼠勿作权门之犬马勿作百姓之虎狼勿作同寅之蜂虿　君子当官之容有三变绅士望之则生敬良民望之则生亲胥吏宵小望之则生畏 
　　愚按三变之容非临时装饰出来的惟平日居心行事有以令人信服然后望之者有敬亲畏之不同葢非君子之容果有变乃望之者各自见得其如此也 
　　又曰寮寀中平昔岂无意见不合之处及至联事同功必当开诚布公和衷共济不宜稍存芥蒂于心如其人果难共事不妨善谢于上别委他人若因前隙而我诈尔虞置公事于不顾如政体何　居官当用刑时须保得一点仁心在当取财时须认得一个义字真　势豪巨猾苟势不能翦除且静俟之不宜挑之使动　初入官便得美缺此大不幸也起居饮食一切顺心酬应周旋诸图体面自己即或有把握而妻子仆从受用巳惯日后万不能节省亏空由此而起遑待计及归田时耶王阳明学问得力于龙场动心忍性须从忧患中千锤百炼出来 
　　止斋黄氏俊苑曰天下到无人不可做官惟视乎巴结之力与不力则不随流俗者自然要札定脚跟办一付耐苦骨头方有结煞若不甘巴结冀乎实至名归作不长贫贱之想势必半上不下添出笑柄为世诟病矣有志者宜辨之于早也 
　　愚按止斋先生之时尚不至如今天下无人不可做官而其语已觉有无限感慨若使先生目击今日情形又不知如何伤心也其不随流俗巴结者几人哉 
　　又曰如今学者读书时不曾讲究甚么治民事神做官时更不讲究甚么治民事神果如仲夫子言尚于仕后肯留心学所以治民事神者夫岂无补于职任在古人则不敢以仕为学在后世能即仕以为学者仍有济也又曰问仕途者有曰科甲出身曰捐纳出身予欲增一语曰读书出身葢系读书了做官不论科甲捐纳自然晓得君国真切其政绩必不同于人 
　　按此所谓读书非谓习举业文字乃指读有用之书读一字能行一字者言也不然何以别于科甲出身者哉葢科甲出身算不得真读书人也 
　　玉峯许氏鲁曰今之仕宦者大抵惟利是视而佐贰尤甚佐贰于例本不当擅受民词今乃于民之讼者不问其理之有无一词进必先奉官若干吏若干役若干然后施行无是虽有理不得也至于详文有贿则无理亦为之斡旋无贿则有理亦为之淆乱两造俱有贿则斟酌两平今之为佐贰者咸若是噫上干国法下朘民膏亦非所以自爱也 
　　愚按惟利是视此新吾先生所谓以在家治生营产心为官未有不贪鄙者也愿与吾辈共戒之又按玉峯先生所警者佐贰然今之杂职官何莫不然何可不戒 
　　高氏廷瑶曰别驾闲曹也体近于郡守而权轻于牧令近于郡守而俨然抗焉则郡守憎轻于牧令而肆然临焉则牧令憎以闲曹介两闲而上下交憎势将孤立故善为别驾者长事郡守而友事牧令虚而与之委蛇则自大之戒一也凡置别驾多在瘠土食禄少则贵能贫如歆羡郡守牧令之膴仕而强欲效焉不擅作威福不得也擅作而酿起祸又将自救不赡昏夜乞援于他人无论援否我已辱矣此之谓多事当戒二也国家诏糈以养廉官虽闲贫果能节俭自守亦何患不足若不知省节一任纷华迨其不足则不得不呼助焉称贷焉既自取累而人亦且厌其烦是卑鄙也此三当戒也诚能以洁己奉公为别驾鹄钱则有所不取事则无所不办使郡守牧令皆倚重之循声日着大府自有见闻同官自有公论夫岂别驾所能限乎 
　　愚按此虽为别驾言而凡属佐贰欲为好官举不外是而尤可通于为直隶州佐贰者 
　　又曰夫居官之要莫要于谨言慎行举止戒浮动说话戒夸张上官及朋友有事相商不可漏泄所谓几事不密则害成也同寅中有声名卓越才守俱优政迹昭著者则以为师踰闲荡检者则以为戒或有所短断不可宣之于口使人抱终身之恨其雠必深更不可攻发人之阴私其祸更烈　同侪欢聚多言不若慎言说要事不如说闲事触人忌讳者不可暴扬有关公事者不可訾议此中关系匪轻恂恂自守藏聪明于浑厚载福之器也　盛名不可居为人所忌有一事办得好如系委办则曰此某上官之意也如与人同办则曰此某某之力也如己专办则曰职分所当为求其免过而已时时出以谦逊不致招尤　才华不可露亦为人所忌也惟有事则速办细心斟酌不使有错了得快而又不错才自见矣　人每自矜曰我不要钱此言非也不要钱乃本分事非格外好处何必言夫要钱必受人使令轻则以功名使我重则以性命使我何其视钱重而视己轻也要钱则必作孽颠倒是非出入人罪不如是不得钱也不敢作孽自不敢要钱矣我行我法我尽我心故不要钱者亦自求其心之所安而已何必宣言于众乎 
　　陈氏会芳曰明知非义不惮依阿徇人坏己只为恋恋一官故若轻利守正虽南面不我困况佥壬哉 
　　愚按恋恋一官今日通病而异途之佐杂尤甚何也彼以财易官将以官营财不获厚利不已即获厚利犹不已其患失方无所不至顾肯半途而舍去哉即己既去官又使其子弟为之者亦坐恋恋舍不得也 
　　又曰官场陋习非损人利己则畏难苟安利己者害民苟安者不害民而亦无益于民罪案虽殊而其为 
　　圣朝之蠹则无以异士君子读书稽古抗怀经世一行作吏乃为此两种人负咎贻羞生不如死　居官不能尽却应酬然亦当拨冗抽闲以为静坐读书之地存心作事庶有补益若一味以应酬为事朝夕奔驰日不暇给会不关切之人讲不由衷之话岂惟无益而所损正多矣　自来灭绝天理无如躁进之士一登仕路精神意气并入纷华一切声音笑貌服食起居皆不难巧谐新样本来面目弃之若遗推其富贵利达之心即亲爱如父母妻子可不复顾而君国民物更无不浮沈值之吁至性沦汨天谴随及如是而不亡者谁乎　实心为民须置官度外 
　　舒氏孔恂曰居官原是苦事然做一分便有一分效验此中亦有回甘居官最要快性了一件便少一件积压自家亦得便宜　吾辈做人居官只有自问一层最为切实原不因上官之一喜而益一怒而损即使上官实有龃龉而在我苟无以取之则亦无与己事　省垣需次勿以无事而荒于嬉读律即读书也交接过于拘谨与过于开展均不能免累此中颇有经权待人过于示信与过于怀疑均不能得力此中别有驾驭总在相时地事势而为之而不能豫存成见 

　　○运同 

　　按运同明曰运同知与副使判官俱佐盐运使者实沿金元之旧葢汉大农丞隋盐池总副监唐监盐官之类别称鹾贰亦称大佐赋运副运判同 
　　明耿九畴为两淮盐运司同知痛革宿弊条奏便宜五事着为令母丧去官场民数千人诣阙乞留乃起为都转运使 【　大清一统志】 

　　○同知 

　　按同知在秦汉为郡丞亦称长史汉又曰治中南北朝隋俱有丞名隋唐又俱有长史名又俱尝改为司马隋又尝改为通守赞治唐初亦曰治中后尝改为别驾宋时虽有同知然非郡佐官乃枢密院及大宗正司之贰见宋史职官志其以同知为郡佐官实始于辽厯金元皆曰同知府事明直曰同知今不改别称上佐郡佐邦佐端僚见称谓录 
　　汉黄霸 【字次公阳夏人谥定侯】 为河南太守丞处议当于法合人心太守甚任之吏民爱敬焉自武帝末用法深由是俗吏尚严酷以为能而霸独用宽和为名宣帝闻霸持法平召以为廷尉正自汉兴言治民吏以霸为首 【汉书循吏传】 
　　愚按黄定侯以入财为官而做成循吏官岂论出身哉出身高者固宜自重不可自恃出身低者尤宜自奋不可自薄也然使定侯非从夏侯胜受尚书狱中积三年之久其宦业安必至是夫不学无术学不优尚不可仕况不学乎抑吾闻之书道政事者也定侯善于治民定侯其能行所学而大异乎后世读书不得书之用者哉 
　　孔奋 【字君鱼茂陵人】 除武都郡丞时陇西余贼隗茂等夜攻府舍残杀郡守贼畏奋追急乃执其妻子欲以为质奋年已五十唯有一子终不顾望遂穷力讨之吏民感义莫不倍用命焉遂禽灭茂等奋妻子亦为所杀世祖下诏褒美拜为武都太守奋自为府丞已见敬重及拜太守举郡莫不改操郡中称为清平 【后汉书本传】 
　　愚按事君贵能致身见危贵能致命身命且致之于家何恤忠臣临难不顾私亲亲且不顾又于妻子何恤其所以能致能不顾者得力在一毅字小不忍则乱大谋处此时势士君子之最不幸无可奈何孔关内刘歆所反从受道者宜其臣节之能立矣 
　　葢勋 【字符固广至人】 为汉阳长史时武威太守倚恃权势恣行贪横从事武都苏正和案致其罪凉州刺史梁鹄畏惧贵戚欲杀正和以免其负乃访之于勋勋素与正和有仇或劝勋可因此报隙勋曰不可谋事杀良非忠也乘人之危非仁也乃谏鹄鹄从其言正和喜于得免而诣勋求谢勋不见曰吾为梁使君谋不为苏正和也怨之如初 【同上】 
　　愚按此所谓以直报怨也直者至公无私之谓以直云者不以私害公也史传所载如此类者甚多其所以能如是者葢临事只看道理如何一似未曾有怨一般非尝用功于克治涵养者未易语此葢京兆史称其强直此其一征 
　　南齐裴昭明 【闻喜人】 为长沙郡丞罢任刺史王蕴谓之曰卿清贫必无还资湘中人士有须一礼之命者我不爱也昭明曰下官忝为邦佐不能光益上府岂以鸿都之事仰累清风 【南齐良政传】 
　　隋敬肃 【字宏俭蒲坂人】 为颍川郡丞炀帝令司隶大夫薛道衡为天下羣官之状道衡状称肃曰心如铁石老而弥笃时左翊卫大将军宇文述当途用事其邑在颍川每有书属肃肃未尝开封辄令使者持去述宾客有放纵者以法绳之无所宽贷去官之日家无余财 【隋书循吏传】 
　　唐贾敦实 【冤句人洛州刺史贾敦颐之弟】 为洛州长史宽惠人心怀向洛阳令杨德干矜酷烈杖杀人以立威敦实喻止曰政在养人伤生过多虽能不足贵也德干为衰减始洛人为敦颐刻碑大市傍及敦实入为太子右庶子人复为立碑其侧故号棠棣碑 【唐书循吏传】 
　　白居易 【字乐天太原人谥曰文】 贬江州司马不以迁谪介意与凑满朗晦四禅师为人外之交每相携游咏 【旧唐书本传】 愚按通考唐时司马多以处迁谪视为冗员则无职事如宋之主管宫观可知不然文公固欲奋厉効报兼济生灵者岂肯佚游荒政徒诗酒以遣怀遣日也哉观其刺杭州有惠政可见矣其不以迁谪介意亦人所难及但不如程叔子在涪着易传蔡西山在道州讲学之为素患难行乎患难耳 
　　明贾义 【字宜之金华人】 叙州同知检核屯地平反疑狱郡多以军窜入民籍脱漏营伍三百余义清理悉还故籍民逋粮八十七万石因循至不可究诘义廉为豪猾侵渔而委之逃绝小户乃令民得自首核实追偿夷汉杂处每缘茶贡事至激变义请于高筠等县设长官司专督夷人荼贡其后宁谧 【金华县志】 
　　严琥 【开县人】 为高州同知化州吴川等县岁矿铁民苦赔补无敢言者琥力请停止民歌曰生我慈母活我严父 【大清一统志】 
　　漆文昌 【瑞州人】 沈毅有谋略为永昌抚夷同知于各险隘建八关三堡皆亲履相度悉中机宜缅夷不敢内窥腾永之民尸祝焉 【同上】 
　　国朝蒋君祝 【字赓三仁和人】 永昌府同知有土司颇骫法君单骑入苗洞晓以大义苗大戢尝摄府事为置义仓或曰摄守乃不惮劳如是君曰苟利于民奚问摄为会夏旱民赖仓谷得不饥乃大服铜厂有羡余悉以归公大府入觐尝举君以对上称真廉吏云　 【国朝先正事略】 
　　愚按蒋君之置义仓葢新吾先生所谓一日在官一日尽职无逆料时之久暂而苟且其行者也谓非素位而行之君子哉 
　　李君大本 【字立之安邱人】 宝庆理猺同知所隶通水峝有苗僧行贾临桂知县意其为贼党吴方曙方曙者从马朝柱谋反时方绘图悬购者也讯朝柱所在妄言在峝中以告巡抚立上奏帅兵出命君从行君曰僧言真伪不可知大兵卒至苗必骇且生变请潜访之果在以兵禽之未晚也既而白僧言实妄巡抚疑未释廷讯苗僧果诬如君言 【同上】 

　　○运副 

　　按运副金元明俱曰运副使葢即宋之盐铁副使与唐以来之转运副使异转运副使乃如今之各省守道见厯代职官表又宋之发运副使佐发运使兼制盐政者亦相似 
　　宋张纶 【字公信汝阴人】 除江淮制置发运副使时盐课大亏乃奏除通泰楚三州盐户宿负官助其器用盐入优与之直由是岁增数十万石泰州有捍海堰久废不治岁患海冒民田纶议修复论者难之以为涛患息而畜潦之患兴矣纶曰涛之患十九而潦之患十一获多而亡少岂不可耶卒成堰州民利之为立生祠 【宋史循吏传】 
　　金赵重福 【字履祥丰州人】 为沧州盐副使岁饥民煮卤为盐卖以给食盐官往往杖杀之重福曰宁使课殿不忍杀人岁满课殿当降以岁荒薄其罚 【金史循吏传】 
　　愚按此所谓实心爱民置官度外也 

　　○通判 

　　按宋史职官志云宋初惩五代藩镇之弊始置诸州通判是通判宋以前无之欧公归田录谓既非副贰又非官属常与诸州争权而马氏通考谓是佐郡守者二说不同其将何从意欧公所云或初置时事其后更定则不然故通考云尔观王质答黄宗旦受命佐君之言可见赵清献公尝谓是古监郡之职当时又谓之监州然其结衔皆云通判某州军州事其云某府通判则始于明 【本潜研堂文集答袁简斋书】 若称为别驾据后汉百官志别驾乃诸州之从事史为刺史属吏通典所谓随刺史之后别驾一车以行者并非州佐郡无从事故无别驾以别驾为州郡之佐葢始于唐唐州郡更相为名其为刺史特如今之知府直隶州非复汉之职纠二千石魏晋之统辖数州者比 【本随园随笔】 而别驾因相沿为郡佐官之名迨宋置通判遂以为别称故苏文忠通判杭州戏子由诗云余杭别驾无功劳未免与当时州佐之别驾混矣又按通判宋尝改为同判避章献太后讳见齐东野语别称又曰倅又曰半刺并见称谓录若金元时又改为判官与宋府属州之佐同称云 
　　宋王质 【字子野莘人文正公旦之侄】 通判苏州州守黄宗旦颇以新进少质尝因争事宗旦曰少年乃与丈人抗耶质曰受命佐君事有当争职也卒不为屈宗旦得盗铸钱百余人下狱治告质曰吾以术钩致得之喜见于色质曰以术钩人置之死而又喜仁者之政固如是乎宗旦惭沮为薄其罪 【宋名臣言行录前集】 
　　赵抃 【字阅道西安人谥清献】 通判泗州濠守给士卒廪赐不如法声欲变守惧闭户不出转运使檄抃摄治之抃至从容如平时州以无事 【同上后集】 
　　唐介 【字子方江陵人谥质肃】 通判潭州有巨贾私蓄明珠太守而下悉轻其直而售之介独不与狱发仁宗谓近侍曰唐介必不肯售奏至果然 【臣鉴录】 
　　蔡齐 【字子思胶水人谥文忠】 通判济州日饮醇酎往往至醉太夫人颇忧之贾存道虑其以酒废学生疾乃为诗示之曰圣君宠重龙头选慈母恩深鹤发垂君宠母恩俱未报酒如成病悔何追齐矍然起谢之自是非亲客不对酒终身未尝至醉 【人谱类记】 
　　愚按酒能生祸能伤生能败德甚且甘之至于亡国葢美禄之为利不敌狂药之为害人无不当戒况官乎刘元明谓作县令莫饮酒岂惟县令凡为官者皆以不饮为佳于廷尉数石不乱而治谳益精明孔长史醉日居多而判决未尝有壅此仅见者耳岂足为训哉文忠因贾公之诗而戒饮可谓勇于改过者矣 
　　先儒司马公光 【字君实夏县人谥文正从祀孔庙】 通判并州麟州屈野河西多良田夏人蚕食其地为河东患庞籍命公按视公建筑二堡以制夏人募民耕之耕者众则籴贱亦可渐纾河东贵籴远输之忧籍从其策而麟将郭恩勇且狂引兵夜渡河不设备没于敌籍得罪去公三上书自引咎不报籍没公升堂拜其妻如母抚其子如昆弟时人贤之 【宋名臣言行录后集】 
　　苏轼 【字子瞻眉山人谧文忠】 通判杭州高丽入贡使者发币于官吏书称甲子轼却之曰高丽于本朝称臣而不禀正朔吾安敢受使者易书称熙宁然后受之时新政日下轼于其闲每因法以便民民赖以安 【同上】 
　　晁宗恪 【字世恭祥符人】 通判杭州州将矜己自肆上下莫能变公徐与之论可否语平而气和将畏且从也由是上下倚公以治 【元丰类稿】 
　　鲜于侁 【字子骏□州人】 通判绵州吏狃贪成风至课卒伍供薪炭刍豆鬻果蔬取赢直侁一切勿取郡守以下效之赵抃使蜀荐于朝　 【大清一统志】 
　　范纯仁 【字尧夫吴县人文正公仲淹次子谥忠宜】 通判安州问民疾苦兴利革弊立诸生教条日有课月有最安陆自是多学者 【同上】 
　　陈执方通判江州时民饥有刈人之禾而伤其主法当死者执方以为古之荒政所以恤人者尽矣然尚缓刑况于今哉即奏贷其死 【折狱龟鉴】 
　　范如圭 【字伯达建阳人】 通判荆南府事荆南积逋二十余万缗户部责偿甚急曰不且有谴帅孙汝翼惧欲加赋于民以塞责公持不可曰吾宁被谴此不忍为也无何孙去公言于后帅王公师心悉奏蠲之 【朱子文集】 
　　愚按范公亦所谓实心爱民置官度外者 
　　刘清之 【字子澄临江人】 通判鄂州其俗计利而尚鬼家贫子壮则出赘尤谨奉大洪山之祠病者不药而听于巫死则不葬而畀诸火清之皆谕止之 【厯代循吏传】 
　　黄震 【字东发慈溪人门人私谥曰文洁先生】 通判广德军社仓行之久民困于纳息人皆以朱子故不敢议震曰朱子本法设之自民非官置也且法出于尧舜三代圣人犹有变通安有先儒为法不思救其弊耶乃别买田六百亩以其租入代社仓息约非凶年不贷而贷者不出息郡多淫祠言诸司禁绝之俗有向神自婴桎梏或自拷掠以徼福者召使自状其罪其人曰本无罪震曰汝罪多不敢对人言故告神以免罪耳杖之 【同上】 
　　郑刚中温州判岁饥流民载道劝守发仓赈之守曰恐实惠不及饥者答曰业有措置以万钱每钱押一字夜出里巷遇僵卧者给一钱戒曰勿拭押字次早凭钱给粟饥者无遗守叹服 【广舆记】 
　　胡朝颍嘉兴判时郑清之家奴暴横朝颍寘诸法遗书郑云以天子之命吏挞宰相之家臣罪当避位清之以书闻上上喜曰得一佳士矣 【同上】 
　　愚按胡公可谓不畏疆御者遗书认罪而罪竟不及此又司马温公我箴自反以息人之罪我之一验所谓肯说自己一个不是即人之气平也 
　　元乌古孙泽 【字润甫临潢人】 调永州路判官湖广平章要朿木贪纵诛求无厌使者旁午随处置狱至永孙泽戒吏善供帐丰酒食顺适其意闲以利害晓之使者感愧不敢发其毒一郡获安 【厯代循吏传】 
　　许维祯 【字周卿遂州人】 为淮安总管府判官属县有二虎为害祷于神一虎去一虎死境内旱蝗祷而雨蝗亦息 【元史良吏传】 
　　愚按一祷而虎去蝗息自是至诚感神之效然须知平日必有为民之实心惠民之实政史虽不载可想见也不然临渴而掘井岂有济哉谓予不信盍观鲁中牟刘宏农宋九江韩潮州乎 
　　明郭东清公有守初为东昌通判一日他出属吏之妻馈　果一盒于其室人拒不受强委而去东回室人告以故东问曰汝尝之乎曰啖三四枚矣东市补之使妻遣还室人曰何必补之东曰所不欺者心耳非在物也其立心不苟如此 【续太平广记】 
　　和鹏 【平定州人】 为苏郡倅清介绝俗不受人一蔬之馈所御一青袍垢敝服之自若妻子不免饥寒公不恤也 【同上】 
　　张吉 【余千人】 为景东通判俗鄙戾吉教以礼义民有罪者薄责之约无再犯土知府陶氏见吉不携家欲为置妾不听遗以银器不受心敬吉遣其子棨就学由是夷民向慕渐有中土之化吉益自励作慎独穷理改过求仁四箴置座右忘其身之在蛮也　 【大清一统志】 
　　愚按不听置妾是不好色不受银器是不好货打破货色两关是圣贤路上人何患做不成好官此岂不学而能然乎考张公生平学宗洛闽晚岁涵养益粹则以儒为吏宜非人所易及矣至自励作四箴置座右又所谓素夷狄行乎夷狄也 
　　裘贤为潮州通判为政勤爱民笃尝出劝农释冠带执农具以耕其妻馌之其年大熟人皆以为劝农所致 【同上】 
　　愚按今直省官员每岁行耕耤礼何尝不亲执农具然不过虚应故事浮文虽具而实意无存何以感天心而致丰年也其或有年亦会逢其适耳亦侥幸耳岂真劝农者之所召哉裘公如非平日勤政爱民即亲耕妻馌何益之有 
　　国朝金君岳 【字哲训登州人】 调桂林龙胜通判每独策一骑周厯丛篁深箐搜访其山川阸塞宵小窜匿之所著为桑江平乐纪要二书制府苏公见其书称奇才欲荐君君以疾辞语人曰苏公不能驭下虑他日有事未几苏竟以罪免巡抚熊公叹曰金别驾知几其神乎 【小仓山房文集】 
　　高君植 【字槐堂武康人】 任江宁南捕通判听讼如悬镜树臬各以其影应民多舍令来从君病卒邑之人走位相吊泣且言曰自有此官从无此公 【同上】 

　　佐杂谱卷上终 

　　●佐杂谱卷下 

　　南城李庚干 【原名梅】 辑 
　　罗山刘庆嵩阳武夏　咸校订 

　　布经厯 
　　布理问 
　　运判 
　　直隶州州同 
　　州同 
　　按经厯 
　　布都事 
　　直隶州州判 
　　州判 
　　盐经厯 
　　库大使 
　　知事 
　　府经厯 
　　县丞 
　　盐大使 
　　照磨 
　　主簿 
　　检校 
　　司狱 
　　仓大使 
　　税大使 
　　吏目 
　　巡检 
　　典史 
　　河泊所官 
　　驿丞 
　　委员 

　　○布经厯 

　　按经厯古椽史功曹主簿参军之属幕职官也元各行省有经厯即明设布政司经厯所由昉为司之首领官典文移今因之葢犹汉主督促文书之州从事唐宋之转运判官主管文字云 
　　汉陈众 【庐江人】 为扬州从事李宪余党屯灊山攻杀安风令扬州牧遣兵不能克众乘单车驾白马往说而降之灊山人共生为立祠号白马陈从事云 【后汉书】 
　　南宋何子平 【灊人】 扬州辟从事史月俸得白米辄货市粟麦人或问曰所利无几何足为烦子平曰尊老在东不办常得生米何心独飨白餐每有赠鲜肴者若不可寄致其家则不肯受 【南史孝义传】 
　　梁沈瑀 【字伯瑜武康人】 领扬州从事竟陵王子良甚相知赏虽家事皆以委瑀复事刺史始安王遥光尝被使上民丁速而无怨遥光谓同使曰尔何不学沈瑀所为 【梁书良吏传】 
　　宋鲜于侁为利州路转运判官时诏监司各定所部赋役钱数转运使李瑜欲定四十万侁曰利州民贫地瘠半此可矣瑜不从遂各为奏帝是侁议 【臣鉴录】 
　　先儒魏公了翁 【字华父蒲江人谥文靖从祀孔庙】 为潼川转运判官戢吏奸询民瘼举刺不避权右上疏乞与周敦颐张载程颢程颐锡爵定谥示学者趋向从之 【续宋名臣言行录】 
　　愚按今布经厯自文移外他无所预即有除莠安良兴教劝学之志与具而不得伸不得施而上疏更非所得为矣录此吾葢为古人幸为今人惜 
　　国朝史君绍登 【字倬云溧阳人文靖公贻直之孙】 以云南候补布经厯署文山县事云南盐归官办苛刑捏配民不堪命君莅任即弛其禁释逋课者数百人阅三载配盐之五十七州县一日同变乃改商办以宽民依文山式也苗匪起贵州距文山尚数郡君策其必至念镇兵不可恃乃集吏卒健者得三百人亲教以打镳教甫成黔匪窜邻境之邱北遂亲帅三百人往当者辄仆收复卡汛以十数廓清邱北文山大水君发仓粟救民不待报 【　国朝先正事略】 
　　愚按右为史君摄知县任内事录之以见首领佐贰中非无才堪牧令之员而今川省佐贰候补者除同通外不得署知县得毋才者少而不才者多无史君其人者乎然则吾辈当奋发以破人之量我勿患无其位第病无其能可矣不见本朝李敏达田端肃李恭勤诸公与近日潘伟如中丞皆由佐杂出身乎 

　　○布理问 

　　按布理问典刑名明时始有之但明有副而今无副与五代诸州掌刑法之马步都虞候宋诸州之司理参军无异故称谓录谓司理殆理问所由昉宋欧阳观 【字仲寔庐陵人先儒文忠公修之父】 为泗州司理尝秉烛治官书屡废而叹妻问之曰此死狱也我求其生不得耳 【大清一统志】 
　　先儒范公仲淹 【字希文吴县人谥文正从祀孔庙】 为广德军司理日抱具狱与太守争是非守盛怒临之不为屈比去贫止一马鬻之徒步而归 【厯代名臣传】 
　　先贤周公敦颐 【字茂叔营道人谥曰元从祀孔庙】 调南安军司理参军有囚法不当死转运使王逵欲深治之逵酷悍吏也众莫敢争公独与之辨不听乃委手版归将弃官去曰如此尚可仕乎杀人以媚人吾不为也逵悟囚得免 【宋史道学传】 
　　愚按钱即为睦州理官时事与此相似见臣鉴录 
　　王平 【字保衡　　人】 为许州司理参军里中女乘驴早行盗杀诸田闲驴逸田家收得之吏捕得驴坐以杀人平疑之以状白府州牧不听趣令具狱平持益坚守怒曰掾懦耶平曰坐懦不过一免耳与其阿旨而杀无辜又陷公于不义较其轻重孰为愈耶州牧不能夺后河南移逃卒至许勘之乃实杀女子者田家得雪 【臣鉴录】 
　　愚按折狱龟鉴释冤类所载唐肃待制诸公事俱与此相似合于君子议狱缓死之义葢需固事之贼独用以折狱则甚利焉　又按范文正以下诸公之事皆所谓仁者必有勇也勇故不为威怵 
　　余良肱大卿初为荆南司理参军有捕得杀人者既自诬服良肱独以验其尸与所用刃疑之曰岂有刃盈尺而伤不及寸白请详捕果获真杀人者 【宋史本传】 
　　愚按此折狱龟鉴所谓察狱以事迹者其善在能疑于其始而详捕于其既夫使鞫不能疑而捕又不详则有罪漏网无辜戴盆者多矣 
　　张洽 【字符德清江人】 为袁州司理参军狱有盗黠甚累讯莫能折会有兄弟争财者洽谕之曰讼于官祗为胥吏之地且冒法以求胜孰与守分以全手足之爱乎辞气恳恻讼者感悟黠盗闻之亦自欵服 【厯代循吏传】 
　　杨简 【字敬仲慈溪人】 为绍兴司理狱事必亲端默以听务得其平帅府怒一吏命鞫之简白吏无罪帅命追鞫其平日事简曰吏过讵能免今日无罪必擿往事置之法简不敢奉命帅大怒简取告身纳之争愈力朱子荐诸朝 【同上】 
　　愚按治狱之要不外一平字平则在人无冤在我无过欧公仲寔于死狱尚求其生况本不当死者乎若用法不得其平以意为轻重将失入而冤死者多矣一何忍乎范周以下诸公皆仁人也有不忍人之心斯有不忍人之政且仁则公公生明何冤不白即何法不平书曰惟刑之恤不仁者其能恤乎又曰好生不仁者其肯好乎吏务平法 【汉诏语】 亦先求仁而巳矣何以求仁学道而巳矣 

　　○运判 

　　按运判金元明俱曰运判官与唐宋之转通判官不同葢唐宋转运使犹今布政使之职宋又有诸路转运使一称漕司职犹今粮道而任更重不若明以来转运之称专属盐运使也 
　　国朝张君景宗 【字端文桐城人文和公廷玉之子】 为通州运判通州场户丁粮例不请蠲君到时会丰利场海口淹没竟请题免调泰州各场灾所借给仓谷及积年□ 【音撆河内谓臿头金江东呼锹刃】 价一时并征君请缓于大府民力以舒 【小仓山房文集】 

　　○直隶州州同 

　　按直隶州州同即隋刺史州司马辽金元曰同知州事明则曰州同知为直隶州之贰其谓之直隶州者上视府不隶于府与府属州之下视县者不同即唐六典所谓独奏州续通考所载金之刺史州也考隋开皇三年罢郡以州统县是直隶州寔滥觞于隋大约前代州有三等有比一道一省之州则汉之刺史州晋以后之都督州唐之节度州是也有比郡之州则隋之刺史州唐之独奏州明之直隶州是也有比县之州则唐以来之府属州是也　又按直隶州佐贰在国家视此项官甚重以捐例论直隶州州同初例必举人方准报捐后新例推广亦必正途五贡加三成方准一体报捐直隶州州判初例必恩拔副贡生方准报捐后新例推广亦必岁优廪增附贡生各递加成方准一体报捐总之不外乎学校中人是较方面大员正印官俊秀俱可报捐不拘流品者不反重乎以制科授官之例论直隶州佐贰另为一项次于知县是较其它佐贰首领官不又重乎而今川省视之独与诸佐杂等官无别候补者不得与通判知县一体衙参差委是大不可解之事矣夫不重此项官是不重读书人不重读书人人愈不知书之当读愈不以读书为贵而子弟将尽废学不务争入赀以求仕仕途益宂而不通益杂而不清患犹小人心益竞而无由静人品益坏而无由端患寔大也其所系岂微末哉夫人家读书人且不可少国家读书人日见其少尚成世界乎读书人固人家国家之元气命脉也然为此项官者要不可以人不之重而遂不自重须知人重官非官重人苟不自重不能守分安命而行险徼幸流于小人患得患失近于鄙夫虽一岁三迁位至极品何足算乎 
　　隋赵轨 【洛阳人】 少好学有行检授原州司马在道夜行其左右马逸入田中暴人禾轨驻马待明访禾主酬直而去原州人吏闻之莫不改操 【隋书循吏传】 
　　愚按此犹为别驾时还桑葚之清同一不愿侵人意 
　　房恭懿 【字慎言洛阳人】 授泽州司马在职岁余卢恺奏恭懿政为天下之最上甚异之因谓诸州朝集使曰房恭懿志存体国爱养我百姓朕即拜为刺史岂止为一州而已当令天下模范之卿等宜师斆也 【同上】 
　　国朝王君发桂 【字香岩正定人】 迁海州州同巡村见种山芋者疑非山氓令捕者擒以俟未半月郯城符来麕去果刦盗也君虽左官无甚重任而軥录其躬视民不佻较尊官尤肃 【小仓山房文集】 
　　葢君方泌 【字季源蒲台人】 署商州州同治龙驹寨时川楚教匪乱君至地如洗贼酋张汉潮复拥众至乃置药面中诱贼刦食多死汉潮由是不振君筑堡聚粮据见户三丁抽一得人三千亲教之战贼将走河南迎击败之知州困于贼君驰援之贼惊曰龙驹寨乡兵至矣则皆遁遂相戒无入商境　 【国朝先正事略】 

　　○州同 

　　按州同为府属州之贰金元曰同知州事元又曰州同知明同又曰州同 
　　金石抹元 【字希明懿州路胡土虎猛安人】 为同知淄州军州事剧盗刘奇久为民患一日捕获方讯鞫闻赦将至亟命杖杀之阖郡称快 【金史循吏传】 
　　元许有壬 【字可用汤阴人谥文忠】为辽州同知州有追逮不许胥吏足迹至村疃惟给信牌令执里役者呼之民安而事集　 【大清一统志】 
　　明施雨濮州州同日进校士谭经术 【献征录】 世宗幸东昌雨郊迎阉校需索不为动帝闻之曰施雨强干乃尔 

　　○按经厯 

　　按按经厯始置于元犹唐以来之观察判官按察司之首领官也 
　　唐柳浑 【字夷旷宜城人谥曰贞】 江西观察使魏少游表为判官州僧有夜饮火其庐者归罪瘖奴军候受财不诘狱具浑与其僚崔佑甫白奴冤少游趣讯僧僧首服 【唐书本传】 
　　辽大公鼎 【渤海人】 调渖州观察判官时辽东雨水伤稼北枢密院大发濒河丁壮以完堤防有司承令峻急公鼎独曰边障甫宁大兴役事非利国便农之道乃疏奏其事朝廷从之罢役濒河千里人莫不说 【辽史能吏传】 
　　愚按司马温公告哲宗云不论有官无官之人有知朝政阙失及民闲疾苦者并许进实封状尽情极言顾亭林先生云救民以言此穷而在下位者之责也前代无人不可上书言事此下情所以得上达有才所以足自见而官吏亦不无顾忌欤 
　　金张毅 【字伯英临颍人】 为同州观察判官是时出兵备边州征箭十万限以鵰雁羽为之其价翔跃不可得毅曰矢去物也何羽不可节度使曰当须省报毅曰如民急何万一有责下官身任其咎一日之闲价减数倍尚书省竟如所请 【金史循吏传】 
　　愚按此得宋王济以鹅羽代鹤翎之意 

　　○布都事 

　　按布都事明官名即元行省之都事金曰都勾判事宋曰干办官明以之佐经厯国朝因之仅福建一缺 
　　宋李燔 【字敬子建昌人谥文定】 添差江西运司干办公事会洞寇乱燔驻兵万安易置近洞隅保之尤无良者驰辨士喻以逆顺祸福寇皆帖服洪州地下异时赣江涨而堤坏久雨辄涝燔白漕帅葺之自是田皆沃壤 【函史】 
　　元程思廉 【字介甫东胜州人】 平章哈丹行省河南署为都事史天泽规取囊樊使任转饷饷多露积一夕暴雨思廉安卧不起省中召诘之思廉曰此去敌近中夜骚动众必惊疑或致他变纵有漂湿不过军中一日粮耳闻者韪之 【厯代循吏传】 
　　愚按此与周条侯之军惊不起李允则之火作不救同一镇定人不易及 

　　○直隶州州判 

　　按直隶州州判亦直隶州之贰金元俱曰州判官明治曰州判即隋时之刺史州别驾也 
　　隋赵轨为齐州别驾其东邻有桑葚落其家轨遣人悉拾还其主诫诸子曰吾非以此求名意者非机杼之物不愿侵人汝等宜以为诫征入朝父老相送者各挥涕曰别驾在官水火不与百姓交是以不敢以壶酒相送公清若水请酌一杯水奉饯□受而饮之 【隋书循吏传】 
　　宋司马池 【字和中夏县人文正公光之父】 为郡牧判官客至未尝不置酒不过七行果止梨栗枣柿肴止于脯醢菜羹器用甆漆会数而礼勤物薄而情厚 【宋名臣言行录后集】 
　　愚按温公谓当时人不相非然则今日官场之宴会侈靡皆以不然则恐人非其鄙吝也抑知此□弊之俗温公不云居位者虽不能禁忍□之乎君子当转移风俗顾反随风而转为俗所移乎纵不能如王沂公之馒头留客以温公父子为法 【温公在□下为真率会酒行菓实食品皆不过五】 何不可彼责故人只鸡斗□之不具讵所宜患哉 
　　明先儒吕公相 【字仲木高□人谥文简从祀孔庙】 谪判解州以作士变俗为己任 【陕西通志】 摄州事率其士民躬行礼让之化州中道不拾遗行不相忤士民相与立祠生祀之 【学统】 
　　邹守益 【字谦之安福人】 谪判广德州建复初书院讲学兴礼风动邻邦　 【大清一统志】 

　　○州判 

　　按州判亦府属州之贰明以前曰州判官明亦曰州判即唐宋之州别驾也 
　　唐先儒陆公贽 【字敬舆嘉兴人谥曰宣从祀孔庙】 贬忠州别驾十余年常阖户人不识其面又惧谤不敢著书地苦瘴疠祗为古今集验方五十卷 【厯代名臣传】 
　　愚按公惧谤不著书似不如程叔子在涪着易传为素患难行乎患难然因地苦瘴疠而集古今名方亦不可谓非素位而行也 
　　宋周公敦颐为合州判官事不经手吏不敢决虽下之民不肯从部使者赵抃惑于谗口临之甚威公处之超然后通判虔州抃守虔熟视其所为乃大悟执其手曰吾几失君矣今而后乃知周茂叔也 【宋史道学传】 
　　愚按处之超然非涵养到者不能此在元公道德高深胸怀洒落不足异而他人则未易能也必也孜孜于学其庶几乎 
　　林积为循州判官尝覆大狱多平反忤部使者意使者初欲荐积因是己之积笑曰失一荐剡而活五十八人吾复何憾　 【大清一统志】 
　　元杨景行 【字贤可太和州人】 授会昌州判官会昌民素不知井饮汲于河流故多疾疠不知陶瓦以茅覆屋故多火灾景行教民穿井以饮陶瓦以代茅茨民始免于火灾疾疠创学舍礼师儒劝民斥腴田以膳士弦诵之声遂盛 【元史良吏传】 
　　明丁玑 【丹徒人】 谪普安州判携一仆之任土酋例以黄金为贽每劝饮必先自酌以视无他玑曰何事不相信耶为举爵满饮而却其贽蛮人感悦悉遵约朿 【　大清一统志】 
　　许诰 【字廷纶灵宝人谥庄敏】 谪广西全州判官厯险冒瘴与魑魅伍终无戚容 【洛学编】 
　　国朝吴君刚思 【江南人】 由御史谪判滨州以严平佐州守强悍者惮之 【滨州志】 

　　○盐经厯 

　　按盐运司经厯元始有之 
　　元王艮 【字止善诸暨人】 为两淛都转运盐使经厯时盐使王克敬以计口食盐不便欲稍损其额以纾民力众咸沮之艮独毅然曰民实寡而强赋多今死徙巳众矣顾重改民籍而轻弃民命耶于是议岁减绍兴食盐五千六百引 【厯代循吏传】 

　　○库大使 

　　按库大使始于明布政司盐运司及府州均有之见厯代职官表我朝增道库大使一项其职典出纳即古管库之士与唐宋司户参军大略相似所异者彼兼掌户籍赋税仓库交纳明则仓库各设大使又别有税大使云 
　　宋先儒韩公琦 【字樨圭安阳人谥忠献从祀孔庙】 监左藏库时方贵高科多径去为显职公独滞筦库众以为非宜公处之自若不以为卑冗职事亦未尝苟且 【宋名臣言行录后集】 
　　愚按此可风世之躁进不待时者其后公为宰相英宗欲以苏文忠知制诰公不可谓轼之才他日自当为天下用要在朝廷培养骤用适足以累之然则公滞管库而处之自若不随时人径去为显职殆自培养其才不欲骤用欤而于文忠又以自爱者爱之所谓己所不欲勿施于人欤然文忠亦不可及矣闻公语而曰公可谓爱人以德视世之怨人抑其进者何如耶惟文忠非众人故能识君子所为也　又按王文正公旦当国每用士则曰厯官尚浅且俾养望后王沂公执政遵行是言忠献之安于卑冗其得文正公之意欤若谏上骤用文忠似又鉴于王公化基之抑鞠咏也陆放翁有句曰人生正要小回翔或亦有见于此而云然耳 

　　○知事 

　　按知事今按察司盐运司及府俱有之自元明巳然在金时只有按知事即宋提点刑狱之检法官唐观察推官之类盐知事即金运盐司之知法府知事即晋录事史唐录事宋录事参军并见厯代职官表其职主佐经厯而我朝各司府不尽设按知事最少惟江西一缺云 
　　宋孙甫 【字之翰许州人】 为华州观察推官时州仓粟恶吏当负钱数百万甫乃令取斗粟舂之可弃者十纔一二又试之亦然吏遂得弛负钱数十万而已 【折狱龟鉴】 
　　张叔夜 【字嵇仲永丰人谥忠文】 为兰州录事参军州有地曰大都者介五路闲羌人入寇必先至彼点集然后议所向每一至则五路皆竦叔夜按其形势画攻取之策得其地建为西安州自是兰无羌患 【宋名臣言行录续集】 
　　陈俊卿 【字应求兴化人谥正献】 授泉州观察推官服勤职业同僚宴集恒谢不往一日郡中失火守汪藻走视之诸掾属方饮某所俊卿舆卒亦假之行于是例以后至被诘俊卿唯唯称谢已而知其实问故俊卿曰某不能止同僚之行又资其仆安得为无过公时方盛怒其忍幸自解重人之罪乎藻叹服以为不可及 【续宋名臣言行录】 
　　愚按正献之恒谢宴集不往事与晏元献相似而不忍自解一节则与钱淡成不居雪富民冤之功同一不欲见好非心极恕而见极卓不能如此信皆为人所不可及也凡处同僚俱宜以正献为法葢其谢宴集也其不苟同也其不自解也其肯替人分过也 
　　李方子 【字公晦邵武人】 调泉州观察推官故事秩满必先通书庙堂乃除方子曰通书是求也丞相史弥远闻之怒踰年始除国子录 【函史】 

　　○府经厯 

　　按府经厯本明官即汉以来之郡主簿郡功曹郡参军之类但今则只典文移而已为府之首领官 
　　汉虞延 【字子大东昏人】 太守富宗召署功曹宗性奢靡车服器物多不中节延谏曰以约失之者鲜矣宗不悦延即辞退居有顷宗果以侈从 【同纵】 被诛临刑擥涕而叹曰恨不用功曹虞延之谏光武闻而奇之 【后汉书本传】 
　　愚按掾史视刺史太守犹主君主君有过失谊当救正不然则不忠至于不行其言则惟有去职而巳虞功曹可谓忠于主者也至今日而其风邈矣谁是能行古之道步虞功曹后尘者乎 
　　周章 【字次叔随人】 初仕郡为功曹时大将军窦宪免封冠军侯就国章从太守行春到冠军太守犹欲谒之章进谏曰今日公行春岂可越仪私交且明府剖符大臣千里重任举止进退其可轻乎太守乃止及宪被诛公卿以下多以交关得罪太守幸免以此重章 【同上】 
　　王涣 【字稚子郪人】 为太守陈宠功曹当职割断不避豪右宠风声大行入为大司农和帝问曰在郡何以为理宠顿首谢曰臣任功曹王涣以简贤选能涣由此显名 【后汉循吏传】 
　　陈寔 【字仲弓许人】 为功曹中常侍侯览托太守高伦用吏寔知非其人乞从外署伦从之于是乡论怪其非举寔终无所言伦后被征为尚书郡中士大夫送至轮氏传舍伦谓众人曰吾前为侯常侍用吏陈君于外白署比闻议者少之此咎由故人畏惮强御陈君可谓善则称君过则称己者也闻者方叹息由是天下服其德 【后汉书本传】 
　　愚按陈君善则称君过则称己固人所难能而高伦不护前非不没人善亦有可取所惜者不能不畏强御不徇请托耳或曰徇起于畏亦有无可畏而徇之者其故何也曰凡皆失在太柔近妾妇之道欠却一刚无丈夫之气 
　　许劭 【字子将平舆人】 初为郡功曹太守徐璆甚敬之府中闻子将为吏莫不改操饰行同郡袁绍公族豪侠去濮阳令归车徒甚盛将入郡界乃谢遣宾客口吾舆服岂可使许子将见遂以单车归家 【同上】 
　　愚按一郡吏而使人改行从善如此况长官乎况大僚乎君子之德风特患君子而无德耳 
　　雷义 【字仲公鄱阳人】 初为郡功曹尝擢举善人不伐其功又尝济人死罪罪者后以金二斤谢之不受金主默投金于承尘上后葺理屋宇得之金主已死无所复还义乃以付县曹 【后汉独行传】 
　　唐杜暹 【濮州人谥曰贞】 为婺州参军归吏赆以纸万幅暹受其百众叹曰昔清吏受一大钱何异哉 【唐名臣言行录】 
　　裴宽 【字长宽人】 为润州参军刺史韦诜登楼见人于后圃有所瘗藏者访诸吏曰参军裴宽居也侁问状答曰宽义不以苞苴污家适有人以鹿为饷致而去不敢自欺故瘗之诜嗟异妻以女 【新唐书】 
　　国朝李君凤昌为云南开化府经厯文山县西有异龙潭府境诸流多汇于此因引流灌田民被其利 【　大清一统志】 

　　○县丞 

　　按县丞自秦以来即有之县之贰也别称曰命卿见汉官仪又曰赞府赞公见容斋四笔 
　　汉张元 【字君夏河阳人】 迁陈仓县丞清净无欲专心经书右扶风徐业亦大儒也闻元诸生试引见之与语大惊曰今日相遭真解蒙矣遂请上堂论难极日 【后汉儒林传】 
　　北周乐运 【字承业淯阳人】 性方直未尝求媚于人以荐除万年县丞抑挫豪右号称强直武帝嘉之特许通籍事有不便于时者令巨细奏之 【北史】 
　　愚按唐大中敕云州有上佐县有丞簿俗谓之闲官不领公事殊乖制作之本意若如周武帝之令县丞奏事其尚得谓之闲官耶夫官无大小莫不有职分当为之事使其可闲国家何必设是官以虚縻俸禄乎 
　　唐陆景倩为扶沟丞河南按察使毕构覆州县殿最欲必得实有吏言状曰某强清某诈清惟景倩曰真清 【唐书本传】 
　　崔斯立 【博陵人】 转蓝田县丞始至喟曰官无卑顾材不足塞职 【韩文】 
　　愚按崔君之言慨然有任事之意深恐有负于丞而无如当时天下县丞例避偪令之嫌不可否事于一邑无所不当问者转无所当问故崔君虽畜其有亦噤不得施用因又有予不负丞而丞负予之叹至于日哦松闲而丞真成闲官矣然其时县之文书丞犹与署今则不惟不与署并不与闻是丞愈为无用之官矣 
　　陈南仲 【颍川人】 为武功丞邑人宜之号为简静 【　大清一统志】 
　　愚按周诗女子以宜家室称贤君子以宜民人受禄可见齐家治国俱少不得一宜字所谓宜者处之各得其当也陈君之□于邑人以简静葢简静则不扰不扰则民安人如何不称便哉 
　　宋苏魏公子某为襄邑丞朝□遣燕顺为提举县官迎见顺自坐南面设邑官坐东而向某望见谕同寮曰此岂可就坐不揖而退具其事于府奏之神宗大怒罢顺罚铜三十斤人莫不称快云 【魏公谭训】 
　　马伸 【字时中东平人】 每调官不择便利为郫县丞守委受成都租伸绝宿弊民争先输至沿涂假寐以达旦常平使者早行怪问之皆应曰今年马县丞受纳不病我也荐于朝 【宋名臣言行录外集】 
　　杨万里 【字廷秀吉水人谥文节】 调零陵丞时张浚调永杜门谢客万里数往始得见浚勉以正心诚意之学万里服其教终身　 【大清一统志】 
　　愚按后世文章取士学优则仕之说巳难拘至仕优则学无官不可正可以为桑榆之收而世人未仕既学非所学及入仕途前所学者无用顿废仍不知更有当学者在彼直谓学自学仕自仕二者各不相关岂知不仕尚不可不学学不优尚不可仕况仕而又初未尝学乎此其蔽由于认学字未清未确知有末不知有本之故读书出身者且然他又何责哉若文节之笃于就教如此可谓出类拔萃者矣彼故太山太守称弟子于康成其心恐未必如公之诚也 
　　刘清之为万安县丞县大祲奉檄视旱徒步阡陌亲与民接所蠲除具得其实州议减常平米直清之曰此惠不过三十里以内耳外乡之民势难远来受米请均境内之地为八俾有粟者分赈其乡官为主之规画防闲民甚利赖 【厯代循吏传】 
　　元黄溍 【字晋卿义乌人谥文献】 为宁海丞地濒盐场亭户恃其不统于有司肆毒害民溍痛绳以法　 【大清一统志】 
　　明吴履 【字德基兰溪人】 授南康丞南康俗悍谓丞儒也易之居数月摘发奸伏如老狱吏则皆大惊相率敛迹履乃改崇宽大与民休息邑有淫祠每祠辄有蛇出户民指为神履缚巫责之沈神像于江淫祠遂绝 【明史循吏传】 
　　国朝吕君又祥 【字瑞龙沐阳人】 循例得县丞効力东河会江南张家马路灾天子命山东助麦秸五百万抚军杨公虑陆运为艰君请辇兖曹两郡秸贮单县之黄冈河借徐州回空粮船载之由黄河顺流下直抵张工杨公壮之即委君办以功借补滕县主簿 【小仓山房文集】 

　　○盐大使 

　　按盐大使乃盐课司提举之属官始见明史职官志即周时齐之盐官汉以来亦或曰盐官魏曰司盐监丞隋为盐池四面监副官唐曰盐池监金为运盐司同管勾元曰司令并见厯代职官表亦汉干官元场差官之流 
　　宋王梦得 【字起岩金华人】 差知盐官事时史嵩之当国或荐除掌故力辞不就未几嵩之去国人服其先见京兆怒于潜宰欲劾之因辟梦得梦得曰夺人之职不忍为亟奉母东归 【王鲁斋先生文集】 
　　国朝师君问忠 【字恕先云南人】 长芦乐亭县石碑场盐课大使乐亭令以灶户地诬为荒地招奸民市之君以实报上官且持之甚力上官谓之强项场官卒以地归灶户君持身俭甚曰苟欲华侈一至不给则败所守矣 【惜抱轩文后集】 

　　○照磨 

　　按照磨元官掌磨勘左右司钱谷出纳营缮料例凡数计文牍簿籍之事见元史百官志各行省各廉访司俱有之明同惟增府照磨一项我朝又增设同知照磨凡以理卷宗而已据通考司录参军掌正违失莅符印则今之照磨其即古司录之流欤 
　　宋洪皓 【字光弼鄱阳人谥忠宣】 为秀州司录秀州大水民多失业皓白郡守以荒政自任悉籍境内粟留一年食发其余粜于城之四隅升捐市直钱五戒米肆揭贾于青白旗上巡行无时皆无敢贵粜不能自食者为主之立屋于东西两废寺十人一室男女异处防其淆伪涅黑子识其手负爨樵汲有职有侵牟鬬嚣者乱其手文逐之皆帖帖畏服廉访使王孝竭曰吾尝行边军政不是过也所活者九万五千余人民呼为洪佛子 【宋名臣言行录续集】 

　　○主簿 

　　按县主簿汉以来俱有之隋又曰录事亦县之贰职主出纳销注然县不皆设 
　　汉缪肜 【字豫公召陵人】 仕县为主簿时县令见考吏皆畏惧自诬而肜独证据其事掠考苦毒令卒以免 【后汉独行传】 
　　李磬 【字文寺严道人】 为长章表主簿旄牛夷叛入攻县表仓卒走锋刃交至磬倾身捍表谓虏曰乞杀我活我君虏乃杀之表得免太守嘉之图像府庭 【华阳国志】 
　　唐李畬 【高邑人】 初厯泛水主簿遇事蠭锐虽厮竖一阅辄记姓名居业路敬潜荐其清白授监察御史 【唐书循吏传】 
　　宋司马池授永宁主簿出入乘驴与令忤尝以公事谒令令南向踞坐不起池挽令西向偶坐不少屈 【小学讲意汇解】 
　　周公敦颐为分宁县主簿有狱久不决公至一讯立辨邑人惊曰老吏不如也 【宋史道学传】 
　　侯可 【字无可华阴人】 调华原主簿郡胥赵至诚贪狡凶暴持郡吏短长而为奸利前后为守者莫能去一郡患之先生暴其罪言于帅府而诛之闻者快服 【明道文集】 
　　愚按侯先生可谓强干若今日县佐无权有敢为者亦不得为矣 
　　先贤程公颢 【字伯淳河南人谥曰纯从祀孔庙】 调鄠县主簿令以其年少未知之民有借其兄宅以居者发地中藏钱兄之子诉曰父所藏也令曰此无证佐何以决之公曰此易辨尔问兄之子曰尔父藏钱几何时矣曰四十年矣彼借宅居几何时曰二十年矣即遣吏取钱十千视之谓借宅者曰今官所铸钱不五六年即遍天下此钱皆尔未居前数十年所铸何也其人遂服令大奇之南山僧舍有石佛岁传其首放光远近男女聚观昼夜杂处为政者畏其神莫敢禁止公始至诘其僧曰吾闻石佛岁现光有诸曰然戒曰俟复见必先白吾职事不能往当取其首就观之自是不复有光矣府境水害仓卒兴役诸邑率皆狼狈惟公所部饮食茇舍无不安便所至治役人不劳而事集常谓人曰吾之董役乃治军法也当路者欲荐之多问所欲公曰荐士当以才之所堪不当问所欲再调上元摄邑事诉讼日不下二百公处之有方不阅月民讼遂简仁宗登遐遗制官吏成服三日而除三日之朝府尹率羣官将释服公进曰三日除服遗诏所命莫敢违也请尽今日若朝而除之所服止二日尔尹怒不从公曰公自除之某非至夜不敢释也一府相视无敢除者其始至邑见人持竿道旁以黏飞鸟取其竿折之教之使勿为及罢官舣舟郊外有数人共语自主簿折黏竿乡民子弟不敢畜禽鸟不严而令行大率如此 【伊川文集】 
　　愚按必至三日之夜乃释服此与孔子从下之违众同亦事君尽礼处程叔子谓害于义则不可从葢礼从宜礼以义起害义而不宜即非礼矣夫礼或可因时以变通义则一定不可易也君子于天下义之与比岂无权衡而肯苟然从同哉后来真文忠公争小祥羣臣从吉之诏是能祖述孔子宪章纯公者 
　　任伯雨 【字德翁眉山人谥忠敏】 为清江主簿郡守檄使莅公库笑曰里名胜母曾子不入此职何为至我哉拒不受 【广舆记】 
　　愚按如此美差今人且百计求之惟恐不得尚肯不受檄哉 
　　先贤朱公熹 【字符晦婺源人谥曰文配享孔庙】 主同安簿莅职勤敏纤悉必亲郡县长吏事倚以决职兼学事身率诸生规矩甚严日与讲说圣贤修已治人之道禁妇女之为僧道者考满罢归士思其教民怀其惠相与立祠于学 【朱子年谱参宋史道学传】 
　　潘畤 【字德鄜金华人】 调分宜簿不以上官喜怒为向背 【金华县志】 李衡 【江都人】 授吴江主簿部使怙势为侵刻衡不忍以敲朴迎合投劾去 【函史】 
　　愚按不迎合与不以上官喜怒为向背一也非实心为国为民又舍得官职不肯失己者不能岂官场多得者哉 
　　胡廷桂为铅山主簿时私酿之禁甚严有妇诉其姑私酿者诘之曰汝事姑孝乎曰孝曰既孝可代汝姑受责以私酿之律笞之 【臣鉴录】 
　　愚按此事处治得极妙凡告而干名犯义者可准此处之 
　　吴渊任建德主簿丞相史弥远留之曰开化新置令欲以处君渊曰甫得一官何敢躁进弥远为之改容 【臣鉴录】 
　　愚按吴公可谓危行言孙者矣 
　　明张熙为金华主簿去任久之朝遣使者行浙东问民疾苦父老言数年前有张主簿爱民甚民思之不忘使还以闻上嘉叹即命为郡守 【金华县志】 
　　愚按此可见好官落得做也亦不枉做好官者也然在做好官者岂尝计及于不次之擢哉只知好官之当做而已若计之是有为而为矣 
　　国朝吕君又祥补滕县主簿会议开伊家河泄微山湖积水君赞画方略工成济宁滕沛等县涸田皆出 【小仓山房文集】 
　　朱公澜 【字问源江宁人】 补杨邨主簿值漕船起拨运丁有多夺小船以病众者公往数语谕之即服公名自是起累擢清河道五署按察使 【惜抱轩文后集】 
　　附宋廖德明提举广东刑狱有乡人为主簿德明闻其能荐之会德明行县簿感其知己置酒延之觞豆甚盛德明怒曰一簿耳乃如是侈耶必贪也追还荐章 【续宋名臣言行录】 
　　愚按此所谓说之不以道不说也事与仇畬闻幕官日费二千而不荐同一公严意此主簿必不学者故未能免俗耳 

　　○检校 

　　按检校元已有之明布按两司及府各设一员以佐照磨今惟布政司无之余仍明旧然缺极少 
　　元王艮迁江浙行省检校官有诣中书诉松江富民包隐田土中书移行省议遣官验视艮至松江条陈曲折以破其狂妄事遂寝 【元史良吏传】 

　　○司狱 

　　按今按察司。及府。各有司狱司。掌禁狱。司狱。各一员。按司狱。始于明。府司狱。金以来俱有之。即汉之决曹贼曹掾。见厯代职官表。唐法曹司法参军。亦即今司狱之流也。 
　　汉于公。为郡决曹。决狱平。罗文法者。于公所决。皆不恨。郡中为之生立祠。其闾门坏父老方共治之。于公谓曰。少高大。令容驷马高葢车。我治狱。未尝有所冤。子孙必有兴者。至定国。 【于公子】 为丞相。永 【定国子】 为御史大夫。封侯传世云。 【汉书于定国传】 
　　唐狄仁杰。 【字怀英太原人谥文惠】 并州法曹。同僚郑崇质。当使绝域。母老。且病。仁杰曰。彼母如此。岂可复使之有万里之忧。诣长史。蔺仁基。请代行。仁基义之曰斗南一人而巳。仁基。素与司马李廉。不协。因相谓曰。吾辈岂可不自愧乎。遂相与辑睦。 【唐名臣言行录】 
　　徐有功。 【字宏敏东海人谥忠正】 初补蒲州司法参军。为政仁。不忍杖罚。民服其恩。更相约曰。犯徐参军杖者。必斥之。讫代。不辱一人。 【同上】 
　　宋曹豳。 【字西土端安人】 调重庆府司法参军。郡守度正。欲荐之。辞曰。章司录。母老。请先之正敬叹焉。　 【大清一统志】 
　　愚按狄文惠。曹参军。皆仁人也。惟仁。不忍。惟仁。能让。文惠。念同僚母老。而请代行。是不忍也。曹参军。念同僚母老。而请先荐。是能让也。新吾先生。谓临事肯替别人想。是第一学问。然则二公之学问。可想矣。世之人。知有己不知有人。知有利不知有义。利欲其在己也。而趋之。害欲其在人也。而避之。岂非二公之罪人哉。处同僚。愿大家以二公为法。 
　　罗畴。 【字畴老人】 滁州法掾。或曰滁贫僻地也。以公处此非宜。畴曰。此欧阳醉乡也。香泉万斛。白云千顷。何谓贫僻耶。 【同上】 
　　愚按今日官场。无不计较缺分之美恶。所谓美恶只在出息之多少。而民情风土之善与否。不问也。若如罗掾。于世俗所谓不美处。独见其有美在焉。天下何缺不可居。天下又安有恶缺耶。 
　　本朝杨清端公宗仁初谒选。得慈利县。说者以地瘠民顽为下邑。公曰。地瘠。上无苛求民顽可施教化。是亦无世俗之见存者矣。 
　　附明孙一谦。为南部司狱。囚米率为狱卒攘去。又散时强弱不均。至有不得食者。囚初入狱。索钱不得。不与燥地。一谦。严禁之。分给其食甚均。见囚衣敝。时为澣补。狱卒无敢横索一钱者。曹郎视狱。问囚有苦欲言者乎。皆对曰幸甚。孙君衣食我。转灵山吏目。王司寇世贞。赠以诗曰。青衫白马帝城西。祖道无人日欲低。犹有水庐方亩地。赭衣能作数行啼。 【臣鉴录】 又国朝梁君文标。 【会稽人文定公国治之父】 官刑部司狱。恤囚有阴德。尝曰。彼自丽于法耳。何为瘐苦之。 【　国朝先正事略】 
　　愚按司狱一官。所隶衙门。虽内外各不同。而其所掌则一。总以恤囚为第一义。加以一勤。则职可尽矣。葢今无鞫狱之责也。孙梁二公之芳徽未远。居是职者。请则而象之。 

　　○仓大使 

　　按仓大使今布政司府州县俱有之始于明职典仓庾但明有副使而今无之见明史百官志属府者秦曰仓曹使唐曰司仓参军又曰仓督即宋司户参军之流金曰诸仓使见厯代职官表 
　　周孔子为委吏料量平会计当 【史记孔子世家参孟子】 
　　按孟子集注谓孔子大圣而为贱官不以为辱又程子说孔子为乘田为司寇无不可者愚谓此即圣人之大而化处南宋吴伯起作令被对移他邑主簿不肯行百方求免朱子笑之谓何至如此若对移作指使即逐日执杖子去知府厅前唱喏若对移作押录即逐日抱文案去知县案前呈覆更做耆老壮丁亦不妨与他去做况主簿乎吴不能从朱子所云即柳下惠之不卑小官即孔子之无不可伯起岂易到此地位哉　又按料量平会计当平与当此中正有绝大本领在不是苟且了得勿易视谓此职不难尽也 
　　唐韩思复 【长安人】 为梁州府仓曹参军会大旱辄开仓赈民州劾责对曰人穷则滥不如因而活之无趋 【同促】 为盗贼州不能诎　 【大清一统志】 
　　宋傅尧俞 【字钦之济源人谥献简】 坐削官职稍起监黎阳县仓草场郡掾行县尧俞从众出迎尽礼守为遣他吏代主出纳不可曰居其官安得旷其职虽寒暑必日至庾中治事 【宋名臣言行录后集】 
　　愚按献简葢知有官之守而已无大小之见存也若钱明逸出守秦州犹怏怏不视事是但知有官不知有守薄其官因旷其守有愧于献简多矣 
　　吕祖俭 【字子约金华人】 监明州仓将上会兄祖谦卒部法半年不上者为违年祖俭必欲终朞丧朝廷从之诏违年者以一年为限自祖俭始 【金华县志】 
　　愚按世有服官遭亲丧而不丁忧或闻讣而不即发者使功令期丧必解任则匿而不报者可胜数哉吕公之事真可以敦薄夫劝末俗矣 

　　○税大使 

　　按税大使今府州县各有之明时府曰税课司县曰局凡商贾屠沽杂市皆有常征以时榷而输其直于府即汉户曹史唐司户参军之流 
　　汉包咸 【字子良曲阿人】 太守黄谠署户曹史欲召入授其子咸曰礼有来学而无往教谠遂遣子师之 【后汉儒林传】 
　　孟尝 【字伯周上虞人】 仕郡为户曹史上虞有寡妇至孝养姑姑年老寿终夫女弟先怀嫌忌乃诬妇厌苦供养加鸩其母列讼县庭郡不加寻察遂结竟其罪尝先知枉状备言之于太守太守不为理尝因谢病去 【后汉循吏传】 
　　愚按此与前汉于公事如出一辙当时为太守者俱太鹘突人命重狱何不审慎至此即无为之辨枉者尚当访求其实据况各有争之者乎且争之不得而谢病去乎吁可怪巳 
　　唐李元纮 【字大纲万年人】 为雍州司户参军太平公主尝与民竞碾硙元纮判还民长史窦怀贞趣改之元纮大署判后曰南山可移判不可摇也　 【大清一统志】 
　　宋寇准 【字仲平下邽人谥忠愍】 再贬雷州司户参军丁谓南窜道雷州准遣人以一蒸羊逆境上闻家僮谋欲报仇乃杜门使纵博母得出俟谓行远乃罢 【宋名臣言行录前集】 
　　孔子仲 【字经甫人】 为台州司户日范蜀公举应制科对策极言青苗免役之害王荆公见而恶之密启于上遂下诏发还本任将归往见蜀公公叹息其不遇曰苟不负科目及公知人之鉴足矣不敢以穷达为念也公甚壮之谓曰君气节如此无替古人 【独醒杂志】 
　　常安民 【卭州人】 监滁州酒税日亲细务郡守曾肇约为山林之游曰谪官例不治事安民曰食焉而怠其事不可 【大清一统志】 
　　愚按是又一傅献简 
　　薛向为京兆府户曹参军监商税有贾人过税务出银二箧书其上曰枢密使遗泾原都监向曰此必伪也岂有大臣饷人物乃使贾人致之耶执诣府治之果服诈 【折狱龟鉴】 
　　吕希哲 【字原明河南人正献公公着之子】 监陈留税章楶方知县事心甚重公一日峻辞色折以事不为动章叹曰公诚有德者聊以试公耳 【续太平广记】 

　　○吏目 

　　按吏目职掌与典史无甚异始于元金曰州录事 
　　明邹智 【字汝愚合州人谥忠介】 谪广东吏目闻陈白沙先生讲道新会往受业学益粹 【明名臣言行录】 
　　国朝林君嘉俊 【字墀赐龙岩人】 署六安州吏目六安灾长吏欲减报灾数君不可欲掊克赈粮君又不可长吏怒欲中以危法君不顾也恤狱囚如家人罢官民送于野囚泣于狱 【小仓山房文集】 

　　○巡检 

　　按巡检始见于宋史职官志元以来惟州县各有巡检司控山川要害巡检官主讥察非常缉捕奸宄职掌与宋金之巡检相似但宋金有都巡检所管较广今之巡检第如宋之一州一县巡检金之散巡检也汉时乡啬夫游徼即后世巡检所由昉 
　　汉朱邑 【字仲卿舒人】 少时为舒桐乡啬夫廉平不苛以爱利为行未尝笞辱人存问耆老孤寡遇之有恩所部吏民爱敬焉及死民共为起冢立祠岁时祠祭不绝 【汉书循吏传】 
　　第五伦 【字伯鱼长陵人】 为乡啬夫平徭赋理怨结得人欢心 【后汉书本传】 
　　爰延 【字季平外黄人】 为乡啬夫仁化大行人但闻啬夫不知郡县 【同上】 
　　愚按观朱桐乡以下诸公之事可见官无小但要做得好做得好时转胜于官大而碌碌无闻者 
　　国朝黄君新德 【海阳县吏】 为梧州府窦家寨巡检弭盗有方摄藤县尉值滇黔叛逆山寇蜂聚围藤邑君修雉堞整楼橹相持者旬余薪粮内绝外援不至城陷被执骂不绝口刃斧交下碎其尸事闻 
　　赐祭褒恤赠南宁卫经厯 【鹿洲初集】 
　　愚录至此而有感于予再从兄廷镕之事也兄于同治闲以宁朔典史署平罗石觜邱主簿时回匪方炽未几贼攻陷其堡兄不屈死之事平左侯相汇案奏闻邀恤典然兄无嗣待继荫袭至今尚无承者岂不哀哉岂不惜哉抑予又有感矣予先叔祖均权以教习知县仕浙江厯任建德龙泉先伯父熙龄以给谏外放知府厯任榆林澄江普洱武定先堂伯父 【从图即均权之长子廷镕之父道光己丑与熙龄同成进士入词林】 以庶常改甘肃知县厯文县绥来皆卒于官独堂伯父未得归葬仅一子廷镕今又恐于难且无后岂文人福薄 【堂伯父才名甚噪】 成例难破耶不然何以至此也仕宦几家收局好 【赵云松先生句】 收帆好在顺风时 【袁简斋先生句】 吾于此益信前哲之非欺我宦成者胥如陶靖节之解绶去范蜀公之拂衣归则得矣满口说归归未得吾愿与同僚戒之 
　　李恭勤公世杰 【字汉三黔西人】 试常熟黄泗浦巡检乡曲小有争讼必为剖其曲直而不可干以私邑人颂廉明焉巡抚番禺庄公称其气局远大 【蕴山堂文集】 

　　○典史 

　　按典史元官名主监狱捕盗即汉以来之县尉唐一曰典狱别称少府少公少仙见容斋四笔 
　　汉梅福 【字子真寿春人】 为南昌尉上书劾王凤擅权不纳遂弃官去 【汉书本传】 
　　唐王璥为县尉有前妻子烝其后母推问不服璥先令一胥伏案下又令一胥走报云长史唤璥仓皇锁房门去于是母子相谓曰必不得承复有私□之语璥至开门案下之人亦出母子大惊并服其罪 【□狱龟鉴】 
　　陆公贽为郑县尉省母归寿春刺史张□以泉货数万为赆曰愿以此奉太夫人一日之膳公□辞之领新茶一串而已 【翰苑集序】 
　　马燧 【字洵美汝州人谥庄武】 为赵城尉回纥部众所过抄掠燧先赂其渠帅约毋暴掠帅遗之旗曰有犯令者君自戮之回纥涉其境者皆遵约朿 【唐名臣言行录】 
　　卢坦 【字保衡人】 为河南尉杜黄裳为尹谓坦曰有巨室子与恶人游破产盍察之坦曰凡居官而厚蕃货财者必剥下致之若子孙能善守是天富不道之家也不如恣其破败以复归之于人黄裳惊异其言 【臣鉴录】 
　　愚按卢公之言甚达凡为官者宜懔之 
　　柳公绰 【字孝宽华原人】 授渭南尉岁歉馑每饭不过一器或问之曰四方病饥独能饱乎　 【大清一统志】 
　　愚按张横渠先生见饿莩者食便不美其存心与柳公同此惟仁人能之 
　　宋司马池为光山尉遇大内火调发诸县竹木州牒令三日毕输池曰光山不产大竹转市蕲黄岂三日可至乃与民别立期限既而光山输竹为诸县先 【臣鉴录】 
　　先儒程公珦 
　　【字伯温河南二程先生之父从祀孔庙崇圣祠】 
　　庐陵尉刘丞相沆子弟有恃势暴横于乡里者郡守以下皆为之屈公独不与接刘丞相闻而愧之 【伊川文集】 丞相族人有逋官租数十万丞相不知也前后官吏望风不敢问公主赋事追逮囚系责令尽偿而后巳或以告丞相丞相曰赋入不时吾家之罪县官安可屈法也乃致书谢之 【独醒杂志】 
　　先儒朱公松 【字乔年文公熹之父从祀孔庙崇圣祠】 为尤溪尉公暇力于书无寸阴少废　 【大清一统志】 
　　郭申锡为晋陵尉民有号泣诉其弟为人所杀者申锡察其色惧而不哀曰吾得贼矣执讯果兄杀弟 【折狱龟鉴】 
　　愚按此与疑狱集所载庄遵韩滉事同一用子产不哀而惧之语以察奸者 【独异志载郑子产闻妇人哭使执而问之果手刃其夫者或问何以知之曰夫人之于所亲也有病则忧临死则惧既死则哀今其夫巳死不哀而惧是以知其有奸也】 
　　徐端益 【金华人】 为虹县尉时张邦昌伪诏至县令以下皆迎拜宣读如昔仪端益独植立不屈膝 【金华县志】 
　　愚按此关系臣节之事诚不容苟且从众明郑恭介公世威为江西按察佥事时巡抚汪元锡偕夏相言有事上清宫名为祝厘公从诸司往拜视祝词乃知为相祈子拂然不拜出是与徐公同一不诡随者而徐公一小官风骨如此尤为难得 
　　先儒袁公燮 【字和叔鄞县人谥正献从祀孔庙】 调江阴尉浙西大饥任振恤命每保画一图居民名数治业悉书之征发争讼追胥披图可立决以此为荒政首 【续宋名臣言行录】 
　　金刘焕 【字德文中山人】 调任邱尉县令贪污焕每规正之秩满令持杯酒谢曰尉廉慎使我获考 【金史循吏传】 
　　愚按使令不虚心受规改行自新且登白简尚望其获考乎国朝郭总宪琇初令吴江以贪黩闻及汤文正公抚吴檄至省励以清廉总宪回任为之一变文正首荐于朝卒为名臣是与任邱令同一能改过者然刘尉以下吏而化长官视上官化属吏其势较难非廉慎之外又积诚意以动之未必能使令释回增美也刘尉文正俱可谓以善养人者矣 
　　明刘子敏由御史左迁侯官县典史持守不二民服其公尝自署曰禄薄俭常足官卑廉自高 【广舆记】 
　　冯坚南丰典史上书言九事帝览而嘉之称其知时务达事变擢佥都御史　 【大清一统志】 
　　愚按今一为外吏永无内转之望虽督抚内召者亦少初知县有行取之例大足以鼓励人材所以当时亲民官多廉善此例一停虽大计有卓荐而升迁无期有屡荐不见升去者而佐杂人员无论巳安望吏治之及古哉必如前代无内外之限则得矣 
　　曹鼐 【字万锺宁晋人谥文忠】 为泰和典史因捕盗获一女于驿亭色其艳欲就公奋然曰处子可犯乎取片纸书曹鼐不可四字火之天明召回家领去后大廷对策忽飘一纸有曹鼐不可四字遂文思沛然状元及第 【臣鉴录】 
　　杨继盛 【字仲芳蓉城人谥忠愍】 贬狄道典史其地杂番俗罕知诗书继盛简子弟秀者聘经师教之县有煤山为番人所据民仰薪二百里外继盛召番人谕之咸服曰杨公即须我曹穹帐亦舍之况媒山耶番人信爱之呼曰杨父诸生或称关西夫子 【明名臣言行录参王公世贞所撰行状】 其自着年谱云未到狄道时上司僚友俱以予为刚介性气之士各怀疑畏然予处上司僚友一如吏初选者各喜曰初以先生难处不意今乃平易守礼可亲可爱如此予曰素位而行君子之常居官如戏场时上时下吾惟守分而巳先是谪官多静坐不理县事县尹不忍以琐事相于予请曰岂有日食禄而不事事者耶凡有可代劳者望不吝差委于是始付以事予尽心为之而各上司亦以难事相委俗好礼佛近僧士夫不免予亦禁之旧习遂革去任哭送于百里之外者千余人 
　　高攀龙 【字存之无锡人谥忠宪】 谪揭阳典史抵官勤职事劝农集诸子要语刊示之佐邑不逮除一凶人 【明季北略】 
　　国朝张君鸣九 【字鹤汀镇原人】 授长乐县尉积匪猾徒并敛迹不为民患创建栅栏以防不虞初民以不便夜行谏止后数年邻民阻饥富室被盗频仍长乐独以有备盗无从发始共德之令李昌霖以岁旱躬祷不雨穷于术君曰天灾与人事相因人情有弗遂者天亦无从而佑之与其袭无益之跪拜何若行便民之实政为今之计请暂停征比以纾民困并开释轻犯为可昌霖从议不三日即雨 【镇原县志】 
　　汪君楷 【字南有萧山人】 为淇县典史日省囚而问其疾苦狱卒不得苛虐囚无瘐死者自廉俸外无所取妻妾亲纫箴以给僚友多嗤之曰我辈佐杂欲入循吏传耶君干笑而已不与辨 【潜研堂文集】 

　　○河泊所官 

　　按河泊所官明曰河泊所大使典鱼课犹汉水官 
　　晋陶侃 【字士行鄱阳人谥曰桓】 尝监鱼池以鱼鲊遗母母封鱼畀丰及书责之曰尔为吏以官物遗我非唯不能益吾乃以增吾忧矣 【晋书本传】 
　　愚按此与吴录所载孟仁为鱼官作鲊寄母母还之之事同然鱼犹曰是官物也若明邝忠肃公埜为陕西臬司副使以俸易红褐寄父父大怒封还且以书责之是非官物亦不宜寄归矣遗亲且不宜他何论乎在寄归者所以表子心之孝在封还者足以见家教之严而绝去土产又较不用官物者进一筹矣 
　　国朝山东新城耿母徐太夫人寄子诗云家内平安报汝知田园岁入有余资丝毫不用南中物好做清官答圣时是亦犹行陶母邝父之道也 

　　○驿丞 

　　按驿丞始于明典邮传迎送之事见明史职官志与汉时亭长略同别称传宰见叩钵斋官职考 
　　汉仇览 【一名香字季智考城人】 选为蒲亭长劝人生业为制科令至于果菜为限鸡豕有数农事既毕乃令子弟羣就黉学其剽轻游恣者皆役以田桑严设科罚赈恤穷寡期年称大化初到亭有陈元者母诣览告元不孝览惊曰吾近日过舍庐落整顿耕耘以时此非恶人当是教化未至耳母守寡养孤苦身投老奈何肆忿于一朝欲致子以不义乎母闻感悔涕泣而去览乃亲到元家与其母子饮因为陈人伦孝行譬以祸福之言元卒成孝子 【后汉循吏传】 
　　明先儒王公守仁 【字伯安余姚人谥文成从祀孔庙】 谪龙场驿丞龙场万山丛薄苗獠杂居公因俗化导夷人喜相率伐木为屋以栖公 【明名臣言行录】 府差至驿多有凌侮场民不服与差争鬬有劝其赴大府请谢者公曰差人至龙场挟势擅威非大府使之也场民与之争鬬亦非某使之也大府未尝辱某某亦未尝傲大府何所得罪而请谢乎跪拜亦小官常分然亦不当无故而行之废逐小臣所守以待死者忠信礼义而巳 【忠敬录】 

　　○委员 

　　明先儒薛公瑄 【字德温河津人谥文清从祀孔庙】 差监湖广银场同列以为贺公举古诗云此乡多宝玉慎勿厌清贫察阮州银课不足苦累地方抗疏罢之湖北之民永利焉 【学统】 
　　陈琛 【字思献人】 榷淮安舟税正额既足之后大开关门恣商人来往部尚书责其弛慢琛曰若充类之尽钞关之设不比御人之道乎 【同上】 
　　尤时熙 【字季美洛阳人】 管浒墅钞关所榷仅足国课纤毫不以自污 【洛学编】 
　　愚按薛陈尤三先生在当时本非佐杂人员以其事可为管税关厘卡委员之法故附录为佐杂当此差者鉴 
　　国朝熊君会??公 【字公玉人】 当高文良公 【其倬】 抚苏时为外巡官内发竹筩中纸一卷蝇头书付君检校君不视而焚之高怒君曰此不过书吏关节耳一检校便兴大狱察渊鱼者不祥高谢之 【小仓山房文集】 
　　愚按熊君化有事为无事葢用光武烧吏人书之道 

　　佐杂谱卷下终
