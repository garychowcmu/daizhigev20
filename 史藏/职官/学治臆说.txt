学治臆说　　（清）汪辉祖 纂 

　　●目录 

　　序 
　　卷上 
　　卷下 

　　●重刻汪龙庄先生遗书序 

　　龙庄先生学治一书居官与幕者皆宜日览　吴仲宣制军为漕督时曾为刊刻自□节川中携板以行清淮之间此书遂日以少余以承□北鹾□浦金匮杨君蓉塘以中表亲属襄幕事约取是书互相砥砺虽其言愧未能行而藉以儆惕于心□免陨越杨君念是书之有益于官与幕者非浅鲜而其板□隔刷印为难思为重刻以广同好窃□古人居官格言不胜偻指而龙庄先生之书其□今也近其遇事也习故其为言也平易而可行亲切而有味诚使为官与幕者人置一编进可以□求吏治无忝厥职退亦不失为自守而居官□幕与立身之道均在其中此杨君欲为广传之盛心诚不可没也故乐与赞成之刻既成书其缘起于首同治十年岁次辛未钱塘许宝书序 

　　昔欧阳公多教人以吏事谓文学止于润身政事可以及物也嗣是箸述代兴提要钩元不乏深微之旨顾施之于事往往犹难尽合非法之不善也意者人之资禀不能无高下之殊而揆诸时宜亦有今昔之异与惟汪龙庄先生遗书六种以躬行心得之言发其修己安人之蕴虽论义若近庸常然而明练庶务鉴达治体莫不本之物理人情是故实可见诸施行而不流于迂滞非特为服官佐幕之准绳即吾人淑身涉世亦随在皆当取法宜乎不胫而走为识者所共宝也自庚申辛酉江浙迭遭兵燹篇籍多罹虐焰是书亦散轶无存盱眙吴公于辛酉冬督漕淮浦首取是书叙而刊行期与寮属相勖勉一时吏治蒸蒸向风意甚善也未几擢任闽疆板亦携归皖省坊肆印本无多即间有存者类皆居为奇货购置匪易是不惟无以副学者之求抑与吴公刊行之意不几重相违耶余适客游袁浦谋欲另梓成帙以公同志于是详校全书正讹订悞集资重付枣梨开雕于辛未季春毕工于仲秋凡六阅月而蒇事因记其缘起如此 
　　同治十年岁在辛未八月既望梁溪杨绍祖蓉塘甫序 

　　余自道州引疾蒙諐侨居长沙几三十旬同官之至省者识与不识多叨过访闲以吏事商榷男继培继壕窃录所闻积久成袠比还里门婣友将谒选人辄来问涂长男继坊又随听而随录之长夏无事三男各奉所录以请曰大人向着佐治药言为学幕者言之今言吏之为治有非药言可该者盍写定版行以申药言之蕴嗟乎小子休矣余不善为吏即于废弃而欲为善为吏者言治几何不南辕而北辙也坊培壕请不已因思余之佐治实戆且拙而药言六十余则过为师友许可其诸言有一得不以人废乎遂取所录手为别择汰其复于药言者存其可与药言互参者区分条目得一百二十四则析为二卷自维佐治三十年稔知吏不易为身亲为之懔懔栗栗切墨引绳惟恐小踰尺寸庸莫甚焉然区区求治之悃可盟天日也夫天下者州县之所积也为之令牧者人人各尽其职不亏帑不虐民黎庶乂安府廪充实安在不可仰副圣天子勤民之睿虑于万一哉自州县上至督抚大吏为国家布治者职孔庶矣然亲民之治实惟州县州县而上皆以整饬州县之治为治而已余曩佐州县吏而自为亦止州县先后商治者大率吏州县之人余之所知州县治耳故就数十年目见耳闻凭臆以说止于州县之治且止于州县常行之治他如水利荒政治之未亲厯者不妄言邮驿工程治之有专条者不赘言言其常不敢及其变言其经不敢通其权繁杂碎琐词意浅显学治者或当节取焉神明于治者非余所能知非余所能言也诠次既定题其端曰学治臆说进坊培壕告之曰小子异日皆有为治之责者也遇不遇天也非人所能为也人所能为者治而已矣尽其所以为治不遇何伤离乎治以求遇是诡也志趣不正将事上接下无一而可昧守身之要必贻毒子孙违先人训诫幸而遇重为有识者所鄙况于不遇失己之悔庸可逭乎夫天下无不可为之治亦无不可为治之人治术之不修急于遇者误之惟不志在速迁循循然以称职是蕲则知州县之所以为治即知所以整饬州县之治而州县无一不治小子识之有婣友筮仕者持此与药言并赠倘亦古者赠人以言之义欤善为吏者未必一无异说则请不以臆对而剿先民之说以应曰人意之不同如其面焉吾岂敢谓吾意尽如人意也哉乾隆五十八年六月己卯萧山汪辉祖书于环碧山房 

　　●学治臆说卷上 

　　萧山汪辉祖焕曾纂 

　　尽心 
　　官幕异势 
　　志趣宜正 
　　自立在将入仕时 
　　访延贤友 
　　得贤友不易 
　　幕宾不可易视 
　　择友之道 
　　宜习练公事 
　　勿滥收长随 
　　滥收长随之弊 
　　用长随之道 
　　用人不可自恃 
　　勿令幕友长随为债主 
　　受代须从忠厚 
　　勿受书吏陋规 
　　事上 
　　上官用人非一格 
　　宪眷不可恃 
　　要人不可为 
　　私人尤不可为 
　　职不可恋 
　　恩不可希 
　　迁调非不可居 
　　勿躁进 
　　勿喜功 
　　知己难得 
　　禀揭宜委曲显明 
　　欲尽吏职非久任不可 
　　简僻地易尽职 
　　和营伍 
　　待寮属 
　　礼士 
　　宜辨士品 
　　解土音之法 
　　初任须体问风俗 
　　察事之法 
　　发觉地棍勿使知所自来 
　　治以亲民为要 
　　亲民在听讼 
　　婣族互讦毋轻笞挞 
　　犯系凶横仍宜究惩 
　　治狱以色听为先 
　　听讼宜静 
　　未得犯罪真情难成信谳 
　　要案更不宜刑求 
　　非刑断不可用 
　　据笔迹断讼者宜加意 
　　断案不如息案 
　　寻常讼案不宜轻率申详 
　　宪案可结不妨讯报 
　　与民期约不可失信 
　　审案贵结 
　　勘丈宜确 
　　票差宜省 
　　公呈不可轻准 
　　告示宜简明 
　　得民在去弊 
　　民气宜静 
　　退堂时不可草率 
　　堂事簿不可不设 
　　事至勿忙 
　　官须自做 

　　○尽心 

　　余言佐治以尽心为本况身亲为治乎心之不尽治于何有第其难视佐治尤甚盖佐治者就事论事尽心于应办之事即可无负所司为治者名为知县知州须周一县一州而知之有一未知虽欲尽心而不能受其治者称曰父母官其于百姓之事非如父母之计儿女曲折周到终为负官终为负心 

　　○官幕异势 

　　官以利民省事为心非有异于幕也然幕据理法心可径行官兼情势心难直遂民之情可以愬官而官往往不易转达于上官讷于口者不能尽吾所言怵于威者又恐逢彼之怒畧涉瞻徇便多迁就此处能于心无负方见平日立身功效 

　　○志趣宜正 

　　服官一也而所以服官之心不必尽同有急于干进者有安于守分者干进者易躁未尝不进而或以才情挂累守分者近庸果能尽分亦终以资格迁除此其中有命焉非人之所为也一念之差百身莫赎故志趣不可不正 

　　○自立在将入仕时 

　　志趣之正全在将入仕时号称选官辄以裘马自衒贳寓宅假子钱皆将取偿官中到任之日势不能自洁辗转惑溺不至败坏名节不止谚曰一着错满盘输发轫之初何可不慎 

　　○访延贤友 

　　有司之职礼士勤民迎来送往谒上官接寮属日有应理公事簿书陵杂虽能者亦须借佽幕友况省例不同俗尚各别惟习其土者知之故到省先宜谘访贤友聘请入幕同寅推荐不宜滥许上官情势有必不可却者宁如数赠修隆以宾礼勿轻信妄任驯致误事 

　　○得贤友不易 

　　嗟乎幕道难言矣往余年二十二三初习幕学其时司刑名钱谷者俨然以宾师自处自晓至暮常据几案治文书无博奕之娱无应酬之费遇公事援引律义反复辨论闲遇上官驳饬亦能自申其说为之主者敬事惟命礼貌衰论议忤辄辞去偶有一二不自重之人羣焉指目而讪笑之未有唯阿从事者至余年三十七八时犹然己而稍稍委蛇又数年以守正为迂阔矣江河日下砥柱为难甚至苞苴关说狼狈党援端方之操什无二三初入仕途往往坐受其误而不自知于此欲得贤友宜向老成同官虚心延访庶几遇之 

　　○幕宾不可易视 

　　幕宾之名曰刑名曰钱谷曰征比曰挂号曰书启其大较也刑名钱谷动系考成尽人而知其当重矣抑知赋繁之地漏催捺阁及大头小尾诸弊实皆征比核之而词讼案牍刑钱多不上紧全在号友稽查催办至书启庸拙疏怠亦足贻笑招尤无一可以易视惜小费者率计较于岁修之多寡第其人不自爱重往往随缘曲就若心地光明才学谙练之士岁修外别无染指非饩廪足称必不久安其席与其省费误公贻悔于后何如隆礼厚币择友于初 

　　○择友之道 

　　人之气质大概不同毗于阳者刚不免伉直忤物毗于阴者柔类多和易近人然非平日究心律例断不能高自持议较之随波逐流胷无定见者遇事终可倚赖择友自辅当无取其软媚也 

　　○宜习练公事 

　　幕宾固不可不重一切公事究宜身亲习练不可专倚于人盖已不解事则宾之贤否无由识别付托断难尽效且受理词讼登答上官仓猝自有机宜非幕宾所能赞襄不能了然于心何能了然于口耳食之言终属葫芦依??羕底蕴一露势必为上所易为下所玩欲尽其职难矣 

　　○勿滥收长随 

　　长随与契买家奴不同忽去忽来事无常主里居姓氏俱不可凭忠诚足信百无一二得缺之日亲友属托到任之初同官说荐类皆周全情面原未必深识其人之根柢断不宜一概滥收至亲临上官面言者其势不得不允处之散地尚非善策不若任之以事留心体察足供驱使固为甚善觉有弊窦立时辞覆使其无可归怨亦有辞以对上官 

　　○滥收长随之弊 

　　滥收长随之弊始于误人终以自误盖若辈求面情而来者犹可其曾出荐资者一经收录荐主之责已卸投闲置散不惟荐资落空且常餐之外一无出息若辈又多贪饮嗜食加以三五聚处赌博消闲势不得不借债鬻衣此皆由我误之彼不自度材力又不能谅我推情收纳之故而署中公私一切彼转畧有见闻辞去之后或张大其词以排同类或点缀其事以谤主人讹言肆播最玷官声 

　　○用长随之道 

　　宅门内用事者司阍曰门上司印曰佥押司庖曰管厨宅门外则仓有司仓驿有办差皆重任也跟班一项在署侍左右出门供使令介乎内外之闲惟此一役须以少壮为之司阍非老成亲信者不可其任有稽察家人出入之责不止传宣命令而己心术不正将内有所发而寝阁外有所投而留难揽权婪诈无所不为其后必至钩通司印伺隙舞弊此二处官之声名系之身家亦系之管厨办差则有浮冐扣克之弊管仓则有盗卖虚收之弊皆亏累所由基也 

　　○用人不可自恃 

　　此事余身厯之而始悟者往承乏宁远止录游幕时先后所用旧仆五人一门一印一跟班一司仓一管厨其中一人素无才识余以阍人苍猾稽察不易特令专司启闭不甚检核阅岁之后捺朱票阁禀单稍稍婪索闲有言者余念大小公事一一手治渠不敢旁参词组未之深信又一年而事败乃痛惩焉已几几受累矣兼视并听如之何可过恃耶嗟乎不可自恃又岂独在用下人哉 

　　○勿令幕友长随为债主 

　　选官初至省城及简县调繁闲遇资斧告匮辄向幕友长随假贷子钱挈以到官分司职事此等人既有挟而来必揽权以逞辞之则负不能偿用之则名为所败所当谨之于初无已宁厚其息而不用其人 

　　○受代须从忠厚 

　　受前官交代是到任先务其时官亲长随急欲自见往往盘量仓谷百计摉求以为出力甚有不肖长随借刁难为由从中需索一信其说便着刻薄之名迨监交持平说亦终归无用此等人便须留意不宜委以事权至平庸幕友大处不能察核每斤斤于些小节目苛驳见长亦不可轻听第同监交官三面核算正项亏缺断难接收留抵如有详案自不妨斟酌承受其它杂项短少些微直可慷慨出结此实品行攸关勿效官情纸薄 

　　○勿受书吏陋规 

　　财赋繁重之地印官初到书吏之有仓库职事者闲有馈献陋规若辈类非素封其所馈献大率挪用钱粮一经交纳玩官于股掌之上矣无论不能觉其弊也觉之亦必为所挟持不敢据实究办谚云漏脯救饥鸩酒止渴非不暂饱死亦及之其斯之谓欤顾官既洗心则门印亦难染指必且多方怂惥非有定识定力不惑者尠矣 

　　○事上 

　　获上是治民第一义非奉承诡随之谓也为下有分恃才则傲固宠则谄皆取咎之道既为上官则性情才干不必尽同大约天分必高厯事必久阅人必多我以朴实自居必能为所鉴谅相浃以诚相孚以信遇事有难处之时不难从容婉达慷慨立陈庶几可以亲民可以尽职 

　　○上官用人非一格 

　　上官之贤者使人固必以器矣即非大贤未必不用守正之吏我向稳处立身办本分之事用亦可不用亦可舍己徇人断断不可 

　　○宪眷不可恃 

　　属吏受上官之知可展素蕴矣然先受知者忌之将受知者嫉之求知而不得者伺隙而挤之百密一疏谣诼生焉上官不一不能无爱憎之别即皆爱我矣保继来者之取舍一辙乎骆统有言疾之者深谮之者巧受宠若惊唯阅事者知之 

　　○要人不可为 

　　既经受知必且受任任之既重权渐归焉而要人之势成于不自知矣探上官之意指者从而窥词气焉卜上官之喜怒者从而承颜色焉纵不敢揽权而斡旋微验门如市矣况趋奉者日众势必至于鬻权乎曩见吾浙为上官要人者初焉僚属不屑顾继以同官不暇顾终且分在己上者亦欲先一见而不可得未几雪山见晛玉屑同漂而端人正士甘受其陵肆者乃安如盘石名位且日上焉岂尽天定哉岂尽天定哉 

　　○私人尤不可为 

　　服官之义唯上所使上官以公事见委艰苦皆不可辞使我以私必当自远不特私事也名为公事而行私意于其闲一有迎合便失本心为之愈熟委之愈坚其势必至丧检骫法此当于受知之初矢以朴诚不知有私惟知有公上官以为不达权宜便是立身高处 

　　○职不可恋 

　　或曰才必可供指使而后上官引为私人既以才见知而不以才应用上官岂甘心焉征色不已必至发声发声不已必至积怒怒不可回则在在皆获谴之缘索垢求疵免者几何曰是以平日不可不慎也作吏者公私罪名有动必连故服官曰待罪惟不贪不酷不亏公帑即免大戾其它不韪皆公过耳与其恋栈罹辟何如奉法去官此处关头须独断在心切不可迟疑商酌一有游移妻子皆足为累 

　　○恩不可希 

　　亦有怜才上官不慑之以威而结之以恩迁以好官调以美缺受恩渐重图报渐殷不得不承其志趣为之驱策余向言佐治勿过受主人情受非分之情恐办非分之事唯吏亦然受恩之名最不易处 

　　○迁调非不可居 

　　然则作吏必不可迁调乎曰非也所论止争公私之别耳出于市恩断不可受出于抡才若之何不受士为知己用况重以职守哉报上官即可以尽职守不敢告劳致身之义也不则进而危不若退而安矣 

　　○勿躁进 

　　且为上官者皆有知人之明不强人以所难也我不希恩彼岂漫予之恩以恩为饵大率躁进者自取之上官既投其所好而欲拂上官之性是谓无良况由此而进必无退理凡所云云仍为安分者言之也 

　　○勿喜功 

　　纵不躁进而有喜功之念亦非所以自立身膺民社皆见过之端无见功之处克尽厥职分也偶叨上官赞誉扬扬得意必将遇事求功长坂之驰终虞衔橛 

　　○知己难得 

　　古人有言得一知己可以不憾夫知己讵易得哉知己云者用己所长并恕己所短若己之才品未尝不知而己之短长尚未周知谓己可用用违其分是谓知人而不得谓之知己卒之不能尽我所长转致绌我所短斯殆所谓命矣 

　　○禀揭宜委曲显明 

　　申上之文曰验曰详曰禀验止立案详必批回然惟府批由内署核办自道以上皆经承拟批上官有无暇寓目者禀则无不亲阅遇有情节繁琐不便入详及不必详办之事非禀不可宜措词委曲叙事显明上官阅之自然依允凡留意人才之上官往往于禀揭审视疏密虽报雨请安各禀亦不可不慎蒙头盖面之文土饭尘羹之语最易取厌尽汰为佳 

　　○欲尽吏职非久任不可 

　　为州县者得百里而长之即此百里之中人情好尚非及朞月断不能周知梗概知而措之顺人情因物利信而后劳又非朞月不可事事了彻方与士民有臂指之联　功令计典定以三年无速效也躁于衒鬻者厯事未几辄图调署择善而赴或无暖席其于百姓休戚漠不相关如富家之顾乳媪甫与赤子相习挟主者衣饰而去致赤子屡易乳媪为之主者屡损不一损而赤子终不受乳哺之益父母官之谓何嗟乎夫孰使之然哉可不为百姓计乎 

　　○简僻地易尽职 

　　且欲为本分官利于简僻之地简则酬酢无多僻则送迎绝少六时功课尽归案牍随到随办无虞壅滞日曰理事常与士民相见不难取信于人而吏役无能为弊官职易尽官声易着冲繁之处劳我心力者纷至沓来日不过一二时可以亲民而此一二时又皆精神疲困之候非具兼人之才鲜能自全量而后入古人所为重致意欤 

　　○和营伍 

　　同城文武休戚均之捕盗缉私事皆一体小分畛□动多窒碍原厥所始半由兵役不睦偏护成嫌道先约饬衙役和辑兵丁如兵丁多事则传唤至署剀切劝谕且勿知会营官全其颜面既免革粮又不被责一丁感而众丁渐化营官性情爽直居多遇有事故推诚相白时时以礼貌接之断无芥蔕之理至武职养廉之外别无赢羡总比文官拮据少有通融量力应付自然情投意洽休戚相关矣 

　　○待寮属 

　　州县之属无几才畧自易周知此中大有端人非无奇士然朝夕相见性情易为窥测有等近利之徒内与阍人相狎外与讼师相联揣摩恐吓无弊不为概以坦白相待多为所卖操之稍急辄云难乎为下束缚之驰骤之呜呼难言哉 

　　○礼士 

　　官与民疏士与民近民之信官不若信士朝廷之法纪不能尽喻于民而士易解析谕之于士使转谕于民则道易明而教易行境有良士所以辅官宣化也且各乡树艺异宜旱潦异势淳漓异习某乡有无地匪某乡有无盗贼吏役之言不足为据博采周谘惟士是赖故礼士为行政要务 

　　○宜辨士品 

　　第士之贤否正自难齐概从优礼易受欺蔽自重之士必不肯仆仆请见冒昧陈言愈亲之而踪迹愈远者宜敬而信之若无故晋谒指挥唯命非中无定见即意有千求甚或交结仆胥伺探动静招摇指撞弊难枚举是士之贼也又断断不可轻假词色堕其术中故能浚知人之明始可得尊贤之益 

　　○解土音之法 

　　各处方言多难猝解理事之时如令吏役通白必至改易轻重当于到任之时顾觅十二三岁村童早晚随侍令其专操土音留心体问则两造乡谈自可明析不致临事受蒙 

　　○初任须体问风俗 

　　人情俗尚各处不同入国问禁为吏亦然初到官时不可师心判事盖所判不协舆情即滋议论持之于后用力较难每听一事须于堂下稠人广众中择传老成数人体问风俗然后折中剖断自然情法兼到一日解一事百日可解百事不数月诸事了然不惟理事中肯亦令下如流水矣 

　　○察事之法 

　　言?恣访利弊自以绅耆为重余初至宁远懵如也宾至既见各叩以乡土情形及棍匪姓名密置小簿宾去详录所言凡讼师棍盗等项约记其年貌住处每升堂先检阅一过见与簿中相类者摘发诲饬羣相惊诧故法立而不犯未及一年四境要隘粗悉大畧上官偶有垂问皆能登答遂过蒙赏识其实无他寸长也 

　　○发觉地棍勿使知所自来 

　　若辈姓名虽得于绅耆之口然有以罪之断不可使知所由来盖绅耆与若辈井宅毗连今日使有讦发之名他日必被迁怒之祸我方资以为治而致其因我受累于义不可于心何安故访察固不可不详举发尤不可不慎 

　　○治以亲民为要 

　　长民者不患民之不尊而患民之不亲尊由畏法亲则感恩欲民之服教非亲不可亲民之道全在体恤民隐惜民之力节民之财遇之以诚示之以信不觉官之可畏而觉官之可感斯有官民一体之象矣民有求于官官无不应官有劳于民民无不承不然事急而使之必有不应者往往壤地相连同一公事而彼能立济此卒无成曰民实无良岂民之无良哉亲与不亲之分殊也官事缓急何常故治以亲民为要 

　　○亲民在听讼 

　　司牧之道教养兼资夫人而知之知之而能行者盖鲜不朘民以生养之源也教则非止条告号令具文而己有其实焉其在听讼乎使两造皆明义理安得有讼讼之起必有一闇于事者持之不得不受成于官官为明白剖析是非判意气平矣顾听讼者往往乐居内衙而不乐升大堂盖内衙简畧可以起止自如大堂则终日危坐非正衣冠尊瞻视不可且不可以中局而止形劳势苦诸多未便不知内衙听讼止能平两造之争无以耸旁观之听大堂则堂以下竚立而观者不下数百人止判一事而事之相类者为是为非皆可引伸而旁达焉未讼者可戒已讼者可息故挞一人须反复开导令晓然于受挞之故则未受挞者潜感默化纵所断之狱未必事事适惬人隐亦既共见共闻可无贝锦蝇玷之虞且讼之为事大概不离乎伦常日用即断讼以申孝友睦婣之义其为言易入其为教易周余前承乏宁远俗素嚚健动辄上控兼好肆为揭帖以诬官长到省之后院宪嘉善浦公 【 霖】 面谕明切余唯行此法窃禄四年府道未受一辞各宪因为余功乃知大堂理事其利甚溥也 

　　○婣族互讦毋轻笞挞 

　　谚曰刑伤过犯终身之玷不惟自玷而已尝见乡人相詈必举其祖若父之被刑者而显诟之是辱及子孙也为民父母其可易视笞挞耶黠者豪者玩法而怙恶者非挞不足示儆挞之不足而掌批其颊校荷其颈皆小惩而大戒也愿者能知悔罪已当稍示矜怜矣至两造族婣互讦细故既分曲直便判输赢一予责惩转留衅隙讼仇所结轇轕成嫌所当于执法之时兼寓笃亲之意将应挞不挞之故明白宣谕使之飜然自悟知惧且感则一纸遵依胜公庭百挞矣 

　　○犯系凶横仍宜究惩 

　　然此为相对相当之讼可以情恕可以理谕者言之也如犯者实系凶横或倚贫扰富拨草寻蛇或恃尊陵卑捕风捉影稍从曲宥则欲壑难填为之族婣者必致受害无己不啻犯如虎而官傅之翼矣遇此种人尤须尽法痛惩即老病或妇女亦当究其抱告使知亲不可恃法不可干庶几强暴悔心善良安业 

　　○治狱以色听为先 


　　书言五听非身厯不知余苦短视两造当前恐记认不真必先定气凝神注目以熟察之情虚者良久即眉动而目瞬两颊肉颤不已出其不意发一语诘之其真立露往往以是得要犯于是堂下人私谓余工相法能辨奸良越年余伪者渐息讼皆易办盖得力于色听者什五六焉较口舌争几事半而功倍也 

　　○听讼宜静 

　　明由静生未有不静而能明者长民者衣税食租何事不取给于民所以答民之劳者惟平争息竞导民于义耳片言折狱必尽其辞而后折之非不待其辞之毕也尝见武健之吏以矜躁临之一语不当辄慑以威有细故而批颊百十者有巨案而三木迭加者谓所得之情皆其真也吾未之敢信 

　　○未得犯罪真情难成信谳 

　　致罪之由犯者自知之不得其情非特入于重彼不能甘即从末减矣彼以为官固易欺必图飜异求即于无罪而后快于是为之官者恶其无良也刑以创之愈久而愈失其真古云狱贵初情一犯到官必当详慎推求毕得其实然后酌情理之中权重轻之的求其可生之道予以能生之路则犯自输服谳定如岳家军不可撼动矣 

　　○要案更不宜刑求 

　　词讼细务固可不必加刑矣或谓命盗重案犯多狡黠非刑讯难取确供此非笃论也命有伤盗有赃不患无据且重案断不止一人隔别细鞫真供以伪供乱之伪供以真供正之命有下手情形盗有攫赃光景揆之以理衡之以情未有不得其实者特虚心推问未免烦琐耳顾犯人既负重罪其获罪之故当听其委婉自申不幸身罹大辟亦可于我无憾若欲速而刑求之且勿论其畏刑自诬未可信也纵可信矣供以刑取问心其能安乎 

　　○非刑断不可用 

　　轻则笞杖重则木??夹国有常刑木??夹己所当慎故定例招册曾否刑讯均须声叙乃有所谓跪炼者盘铁索于地裸犯膝跪其上犹为未足以圆木或竹穿入两膝弯用两人左右踏之曰踏杠亦曰压杠惨号之状不忍见闻二十年前干吏用以勘黠盗已而非黠盗亦用之后遂用之命犯甚则讼案亦用之余向佐主人极言其谬主人勘狱未尝一试然亦未有以不能审出实情被劾者主人姓氏详载佐治药言可显证也谁为厉阶以祸百姓其罪岂在作俑下乎至以掌批颊或五或十法之轻者今以皮代掌有迭批四五十及七八十者流血不止甚至齿牙脱落是极轻之法而酷用之亦足病民皆非法也夫官坐堂上可茶可烟可小食从容自如犯跪堂下外则饥惫内则畏惧虽甚刁谲言多必失静听其隙而严诘之受之以需何患不得而必酷以取供爱民者不以为然也 

　　○据笔迹断讼者宜加意 

　　寻常讼案亦不易理也凡民闲粘呈契约议据等项入手便须过目一发经承闲或舞弊剜补初之不慎后且难辨向馆嘉湖吏多宿蠹闻有绝产告赎者业主呈契请验蠹吏剜去绝字仍以绝字补之问官照见绝字补痕以为业主剜改竟作活产断赎致业主负冤莫白余佐幕时凡遇呈粘契据借约之辞俱于紧要处纸背盖用图记并于辞内批明以杜讼源至楚省则人情虽诈只知剜改绝卖为暂典而已欲以笔迹断讼者不可不留意 

　　○断案不如息案 

　　勤于听讼善已然有不必过分皂白可归和睦者则莫如亲友之调处盖听断以法而调处以情法则泾渭不可不分情则是非不妨稍借理直者既通亲友之情义曲者可免公庭之法调人之所以设于周官也或自矜明察不准息销似非安人之道 

　　○寻常讼案不宜轻率申详 

　　定例徒罪以上通详杖枷等罪悉听州县发落所以归简易也多一重衙门便多一重费用百姓何能堪此故寻常户婚田土细事总以速结为美勿听书办簧鼓轻率详报 

　　○宪案可结不妨讯报 

　　不惟小案不宜申报也即奉上官准理事件惟牵涉书役必须解勘其余民闲细故如两造投案求讯自不妨录供详结以省跋涉至两造吁息则伦纪赃盗而外俱可取结详销亦息事宁人之一端也 

　　○与民期约不可失信 

　　投牒候批示期候讯最费百姓工夫唯期有一定则民可遵期而至无守候之苦凡示审案件自量才力斟酌挂牌如饰耳目之观以多为贵日留一案即有一案守候之人愈留愈伙累者何堪至勘丈事件人多费多守候更复不易虽风雨寒暑必不可失信 

　　○审案贵结 

　　两造讼牒官为结断脱然归去可以各治其生夸大之吏好以示审之勤饰为美观往往审而不结或系或保宕延时日讼者多食用之费家人增悬望之忧是虐民也中有富家牵涉好事者从而妄为揣度谓官可赂营则又重自玷矣故不审不如不示期不结不如不传审 

　　○勘丈宜确 

　　勘丈之事大端有四曰风水曰水利曰山场曰田界其它房屋基址易见者也田界水利亦一览可知唯风水山场有影射有牵撦诈伪百出稍不的实张断李飜甚至两造毁家案犹未定皆勘官酿之祸也粗疏犹可苟有他故鬼瞰其室矣勘时须先就两造绘图认正山名方向然后往复履勘凡所争之处及出入路径一一亲厯毋惮劳琐尤不许两造随舆哗辨以淆耳目勘定将两图是非逐细指出为之明白讲论谕以子孙可大可久之故再行剖断自然心平忿释不致争竞能使一勘无飜所全不小故遇有勘案总宜亲到转委佐杂徒费民财不惟不公即公亦不足服人至于人不能服仍归亲勘重劳吾民不可也 

　　○票差宜省 

　　公役中岂有端人此辈下乡势如狼虎余尝目击而心伤之是以昔年佐幕每属主人勿轻佥差及身亲为之于此尤慎或传近日有原役号役改役加役拏役之名换一役多一费民何以堪其实准无不审则一票已定示期不到自可比责原差何烦别添役名乃役催屡屡案终不审徒张役威饱役橐为民父母之义安在且屡催不到非原告情虚规避即被告胆怯在逃例得暂行注销追呼不已又何为者吾愿幕之留神尤望官之加意 

　　○公呈不可轻准 

　　自爱之人虽事甚切己尚不耐匍匐公庭况非己事乎借口地方公事联名具呈必有假以济其私者其非安分可知昔赵韩王得士大夫所投利害文字皆置二大瓮满则焚之李文靖遇中外所陈一切报罢云以此报国二公皆宋名相所为如此盖所见者大且远也联名公呈不宜轻准即事关利害言有可采姑受而不批别自体察举行切勿轻听据详致开纷扰之弊至书吏禀陈公事尤不可信用 

　　○告示宜简明 

　　告示一端谕绅士者少谕百姓者多百姓类不省文义长篇累牍不终诵而倦矣要在词简意明方可人人入目或用四言八句五六言六句韵语缮写既便观览亦易庶几雅俗共晓令行而禁止乎 

　　○得民在去弊 

　　论治者佥曰兴利除弊方今久道化成闾阎乐业更无可兴之利惟积弊相仍未能尽绝在官者如采卖折收征漕浮掯及官价民贴等事在民者如地棍滋扰讼师教唆及盗贼恶丐等事皆为民害各处情形不同须就所官地方相其缓急次第整顿去得一分即民受一分之福矣 

　　○民气宜静 

　　民气本静也纵恶以陵之纵役以扰之恩既莫敷威亦难济于是愿朴者亦郁极思奋不得不奔愬于上官上官悯其情迫而理之刁民闻风以起恣意讦告而地方官不可为矣使为地方官者以地方为己任悉心抚字与民休养雪民冤抑民之于官无不可白之隐自无不乐从之令而民气尚或不靖者未之有也善乎浦公之教曰百姓去县近去省远县果勤职百姓何爱乎越愬余备官时日诵此言受益不少 

　　○退堂时不可草率 

　　堂事毕后精神易倦稍有疏畧则黠役刁民乘隙尝试此时尤宜细心检校勘结案件应发文券议照之类面给两造领回安业倘不及取领状附卷即于谳后标明发字不必令其再经吏役之手藉端需索致滋守候其它遵依甘结等项并可类推至两造供词起讫钤缝处皆须一一过目朱笔点钩标识以免他日猾吏抽换增减之弊断不可草率退堂贻民讼本 

　　○堂事簿不可不设 

　　堂事簿者值堂书登记所理之事也凡谳断颠末及谕办公务勾摄保羁一切如不逐日摘叙一有遗忘则吏役朦混百弊丛生故必于堂事完竣之时取簿览察过朱携置案头随时检阅可与内号参考互稽丛脞之虞庶几可免 

　　○事至勿忙 

　　事虽甚繁先要平心定气分别缓急轻重次第应付方能有条不紊如事到着忙必致忙中多误名为诸事皆办实且一事无成环伺者窥其底蕴因缘为弊亦万万无暇检察矣 

　　○官须自做 

　　非刚愎任性之谓也事无巨细权操在手而人为我用若胸无成见听人主张将用亲而亲官用友而友官用长随吏役而长随吏役无一非官人人有权即人人做官势必尾大不掉官如傀儡稍加约束人转难堪甚有挟其短长者矣国人知有穰侯华阳而不知有王速败之道也故曰官须自做 

　　●学治臆说卷下 

　　萧山汪辉祖焕曾纂 

　　敬城隍神 
　　敬土神 
　　各乡土地神与土神有别 
　　地棍讼师当治其根本 
　　治地棍讼师之法 
　　治士子干讼之法 
　　宜使士知自爱 
　　除盗之法 
　　保甲可以实行 
　　查逐流丐之法 
　　催科之法 
　　生伤勿轻委验 
　　命案受词即宜取供 
　　相验宜速 
　　验尸宜亲相亲按 
　　当场奉洗冤录最可折服刁徒 
　　详开检宜慎 
　　勿讳命盗 
　　吏役宜用老成人 
　　老成吏役宜留其颜面 
　　驭吏役在刑赏必行 
　　至亲不可用事 
　　用亲不如用友 
　　亲戚宜优视 
　　子弟不宜轻令随任 
　　亲友不宜概听赴署 
　　愿朴亲友当厚遇 
　　任所不可无眷属 
　　嗜好宜戒 
　　饮酒宜有节 
　　暇宜读史 
　　用财宜节 
　　不节必贪 
　　宅门内外不同 
　　勿使家人有居官之乐 
　　出纳不可不知 
　　繁简一理 
　　财宜实用 
　　以财用人宜宽 
　　财不可入私室 
　　官帑不可亏挪 
　　仓储宜实 
　　称职在勤 
　　勤在以渐以恒 
　　署印与实任不同 
　　会办公事勿瞻徇 
　　勿以私人为耳目 
　　书版折以备遗忘 
　　勿轻荐幕宾长随 
　　公过不可避 
　　私罪不可有 
　　事难入庙者断不可为 
　　上下易隔 
　　当思官有去日 
　　勿沽名邀誉 
　　守身 
　　为治当念子孙 
　　勿贻毒子孙 
　　衰病当知止 
　　去官宜清楚 
　　还乡 

　　○敬城隍神 

　　朝廷庙祀之神无一不当敬礼而城隍神尤为本境之主余向就幕馆次日必斋戒诣庙焚香将不能不治刑名及恐有冤抑不敢不洁己佐治之故一一摅诚默祷所馆之处类皆宁谧馆仁和则钱塘多狱馆钱塘则仁和多狱其后馆乌程归安亦然当事戏号余为福幕自维庸人庸福荷主人隆礼厚糈所以蒙神佑者大矣窃禄宁远亦以素心誓之于神凡四年祈祷必应审理命案多叨神庇而刘开扬一事尤众著者谨畧书于左以着城隍神之有益吏治云刘开扬者南乡土豪也与同里成大鹏山址毗连成之同族私售其山于刘氏大鹏讼于县且令子弟先伐木以耗其息开扬虑讼负会族弟刘开禄病垂死属刘长洪等负之上山激成族鬬争则委使殴毙为制胜之计比至山而伐木者去长洪等委开禄于地开扬使其子闰喜击开禄额颅立毙而以成族殴死具控余当诘开扬辞色可疑絷焉巳而大鹏词愬辨未殴而巳终不知殴者主名因并絷大鹏同至城隍庙余先拈香叩祷祷毕命大鹏开扬并叩首阶下大鹏神气自若而开扬四体战栗色甚惧余更疑凶手之不在成氏矣然不敢有成见也相验回时己丙夜复祷神鞫两造于内衙讯未得实忽大堂声嘈嘈起询之有醉者闯入为门役所阻故大哗命之入则闰喜也开扬大愕跪而前曰此子素不孝请立予杖毙余令引开扬去研鞫闰喜遂将听从父命击开禄至死颠未一一吐实质之开扬信然长洪等皆俯首画供烛犹未跋也次日覆鞫闰喜投县之故则垂泣对曰昨欲窜匿广西正饮酒与妻诀有款扉者呼曰速避去县役至矣启扉出一颀而黑者导以前迨至县门若向后推拥者是以哗夫闰喜下手正凶也牍无名而其父开扬方为尸亲脱俟长洪等供吐拘提已越境扬去安能即成信谳歀扉之呼其为鬼摄无疑也杀人者死国法固然懵昧如余得不悬案滋疑则神之所庇不信赫赫乎 

　　○敬土神 

　　当敬者不独城隍神也凡地方土神为阖境尊信者其先必有功德于民始能血食勿替或以非祀典所载不为之礼此尤不可盖庸人妇稺多不畏官法而畏神诛且畏土神甚于畏庙祀之神神不自灵灵于事神者之心即其畏神之一念司土者为之扩而充之俾知迁善改过讵非神道设教之意乎 

　　○各乡土地神与土神有别 

　　所谓土神者四境共事之神也至各乡土地神则又有说楚俗每逢祈雨里民各轝其土之神鸣锣击鼓至县堂请地方官叩祷宁远亦然岁己酉四月余方率属步祷而轝神者先后集于大堂凡二十余神礼房吏援例请以礼余曰是非礼也命移神座分列大堂左右升堂各乡耆跽而请余告之曰若辈之为是举谓民之需雨急也民需雨而官不知宜以神告儆今官固先民而祷矣是为何者况官之行礼为九叩首为六叩首为三叩首国有定制无敢增减权幽明合一之理各乡土地神分与地保等地方官不可与地保平行土地神独可与地方官抗礼乎不可抗礼而轝以见官是谓亵神且神而有知应赴城隍神祈求不暇入县门也若其无知则土偶耳官为叩祷于礼无稽余非不爱民者悖礼经而违国典不可且不敢也其速轝尔神以归道逢戚友传述余言不劳更入城也众皆唯唯退后遂无至者然此在莅治二年后民已相信故能以庄语晓之否则必谓官不恤民或滋饶舌随事制宜未可一例行也 

　　○地棍讼师当治其根本 

　　唆讼者最讼师害民者最地棍二者不去善政无以及人然去此二者正复大难盖若辈平日多与吏役关通若辈藉吏役为护符吏役藉若辈为爪牙遇有地棍讹诈讼师播弄之案澈底根究一二使吏役畏法则若辈自知敛迹矣 

　　○治地棍讼师之法 

　　若辈有犯即干谴戍然罪一人应有证成其罪者势将累及平民且若辈党羽钩连被累之人惧有后累往往不敢显与为仇重办亦颇不易向在宁远邑素健讼上官命余严办余廉得数名时时留意两月后有更名具辞者当堂锁系一面检其讼案分别示审一面系之堂柱令观理事隔一日审其所讼一事则薄予杖惩系柱如故不过半月惫不可支所犯未审之案亦多求息盖跪与枷皆可弊混而系柱挺立有目共见又隔日受杖宜其惫也哀吁悔罪从宽保释已挈家他徙后无更犯者讼牍遂日减矣 

　　○治士子干讼之法 

　　士而干讼必不可纵然遽惩以法又非育才之道余之宁远过衡州谒学使钱南园先生 【 澧】 言宁远士习浇漓好以干讼为事属余严查详褫余因与诸生约国家优待衿士虽己事许用抱告如事非切己成为邻佑或为干证护符袒讼者点名之后概不问供给予纸笔令在堂右席地作文邻证中自有白丁在审系白丁左袒则与白丁并列之衿士即以白丁之罪罪之立会教官当堂扑责白丁非左袒者衿士亦不复取供而以所作之文年终汇送学使职员监生则先责后详必不姑恕自有此约竟无绅士试法者终四年未扑一衿郡尊王蓬心先生 【 宸】 闻之谓余不恶而严情法兼到因思衿士原多知礼不当与讼师同日而语也 

　　○宜使士知自爱 

　　士不自爱乃好干讼官能爱之未有不知媿奋者爱之之道先在导之于学为月课为季考拔其尤者收之书院义学之中鼓舞之振兴之隆以礼貌优以奖赏与干讼者荣辱迥殊则士以对簿为耻莫不砥厉廉隅不独文教之可以日盛也 

　　○除盗之法 

　　盗必有窝且类与捕役钩通严比捕役未尝不可获盗顾盗之黠者即以平日饷捕为反噬之计官避处分率多颟顸完结而盗益难治夫捕既获盗功过相抵盗果应办当据实陈请上官治盗罪而录捕功再责其获盗补过庶捕知感奋盗可廓清亦权宜之一法也至弭盗之道比捕尤不如亲巡印官不惮巡厯佐杂驻防无敢自逸时时有巡官在人意中则捕役常知儆畏而盗贼莫不潜踪矣 

　　○保甲可以实行 

　　力行保甲是注考时必须之政迹然己成故事矣往余佐州县幕二十余年欲赞主人行之竟不可得岁丙午谒选至京师会稽茹三樵先生 【 敦和】 笃行君子也方就养日下甚蒙眷契尝以吏治求教先生自述令南乐时会岁歉以旧无门牌种种棘手捐资设空白簿备笔墨每一地保给簿一本笔二枝墨一丸令将所管村庄挨户填注阅三月另给一簿复填一次半年后乘便抽查与簿记相□乃捐赀填门牌逐户分给颇着实效余谨识之不敢忘比至宁远俗称健讼牒中邻佑率以数里数十里外左袒之人列名充数县无鱼鳞册山原相错各以意争又地多外籍流民以垦山为名潜留作匪皆不易为治因如先生教行之令地保将管内四至接壤及山多田多有塘堰若干桥梁若干大路通某处小路通某处某土著住几屋业何事某流寓主何人有无恒业一一注入簿内凡四换簿始抽查无漏然后捐发门牌闲有漏户亦皆具呈补给不半年无业之流民莫为之主冒充邻佑者可以按册予儆山原亦稍稍有界址可据盗息讼简邑民称便去宁远时汇三十六里印簿移送后任且语之曰四年承乏无一称职惟此一事可为他年橐本不无小补故详志之以广先生之教云 

　　○查逐流丐之法 

　　余初至湖南今广信太守张公 【 朝乐】 方保举知府在省候咨谒访时政公言永州壤接广西流丐颇不易治余请其治之之法言前令武陵下乡相验适丐匪羣集役少不能捕谕之去则哗然乞赏路费几不可制见道旁有桑园可容百余人令皆进园候点名登薄按名给发羣丐入则令干役当其户逐一唱名放出择其壮者令随至县城领赏至则分别究逐皆散去此公之急智也不可以再余至宁远受篆之次日民人王胜字等缚一恶丐来控其引类滋扰立惩以法即有老役堂回流丐横行是目下民闲大累诘其故则上年邻邑歉收扶老挈幼而来什伍成羣徧于各里访之信然以其捕之不能捕逐之不可逐是以愈来愈众然乡民莫敢谁何缓之急之皆恐酿事咨询寮属均无良策会初莅例应点卯知三十六里各有专役催粮乃刷印小票数百番给役各发各里耆民协保捕逐使人人有捕丐之责处处皆协捕之人流丐无地可容而王胜字所获之丐仍荷重枷示儆不旬日而境内丐匪相率远去花户纳粮踊跃倍常因是遂以得民其亦可备逐丐之一术乎 

　　○催科之法 

　　催科中寓抚字谈何容易根串不符酿弊甚大宜于中缝盖用完数木戳官民截分可无弊混至户粮各书往往搁大户摘小户此宜责成幕宾实心检核凡比校时细对完欠多寡确数分别责免完多之役立予功单记名酌赏而严查需索之弊庶不致追呼滋扰若自图安逸常委佐贰比课终属虚名无益也 

　　○生伤勿轻委验 

　　验伤填单例取保辜何等慎重或乃委之佐杂不知两造报伤多先嘱托仵作故仵作喝报后印官犹必亲验以定真伪佐杂则惟据仵作口报而已何足深信且某伤为某殴须取本人确供辨其形势器物万一伤者殒命此即拟抵之据生前之供状未明死后之推求徒费犯供飜异案牍纠缠率由于此则何如亲验之可恃也 

　　○命案受词即宜取供 

　　呈报命案非尸亲即地保宜立刻研问衅由及鬬殴之状受伤之处细细诘问察看供情虚实自可得其要领盖尸亲等甫至县城未暇受讼师指挥代书写词不敢大改情节且乡民初见官长尚有惧心立时细鞫真情易露往余在宁远蒋良荣刘开扬自毙诬人二案皆于初报时讯有疑窦不致冤滥平民故知初报即讯是最要关键若被告亦到则更可对簿明确矣 

　　○相验宜速 

　　一面讯供即一面佥役传验无论寒暑远近讯毕即往以免犯证入城先投讼师商榷中途犯到即择可息足处所提犯鞫问使其猝不及备得情自易 

　　○验尸宜亲相亲按 

　　地方官担利害莫如验尸盖尸一入棺稍有游移飜供便须开检检验不实即干吏议或致罪有出入便不止于裭职相验时仵作报伤之处须将尸身反复亲看遇有发变更须一一手按以辨真伪时当盛暑断不宜稍避秽气或致仵作弊混且心坚神定秽亦不到鼻孔余屡试之若有鬼神呵护者验毕指定真伤令凶手比对痕合然后棺敛自无后虑如凶手未到或系他物伤伤痕分寸尤须量准异日追起凶器比合可成信谳 

　　○当场奉洗冤录最可折服刁徒 

　　刁悍尸亲或妇女泼横竟有不可口舌争者执发变为伤据指旧痕为新殴豪厘千里非当场诘正事后更难折服宜将洗冤录逐条检出与之明白讲解令遵录细辨终能省悟此亦屡试有效切不可惮半日之烦贻无穷之累 

　　○详开检宜慎 

　　开检之时拆骨洗蒸最为惨毒疑似之闲出入重大遇有尸亲飜控先检原详图格逐一精研实有枉抑疑窦然后详检则问心无愧倘系尸亲妄听误告须细细开导果能悔悟自可陈请上官提审取结免检盖检而无伤不惟死者增冤复令生者坐罪而曰我依律办也是耶非耶必有能辨之者昔有强干太守号称吏才每逢发审命案辄以详检塞责半年之闲骨殖多提省垣而太守以暴病死家属仳离官所遗榇难归论者谓有鬼祸其或然欤 

　　○勿讳命盗 

　　余向幕平湖先后佐两刘君 【 一三韩冰斋一光山仙圃】 遇盗案皆力赞详办不敢讳抑后犯皆弋获主人亦未被议当实报时无知之口多以余为迂谨主人勿惑也故得竟行余志是无论例应尔也两害相形则取其轻盗案四参限满止于降调往往仰荷恩原犹得弃瑕录用讳盗褫革则一蹶不起矣命案亦然善乎刘冰斋之言曰吾自朝至暮何时不担处分何事不可去官顾必避盗案之降调耶冰斋后以保举知府擢江西吴城同知去有味乎其言之也 

　　○吏役宜用老成人 

　　少年吏役急于见知原易节取六七十岁者其奔走逢迎往往不如少壮然服役既久厯事必多周知利害类能持重选一二人朝夕承侍以备顾问总有禆益惟若辈性多苍猾揣摩附会是其所长驾驭之方尤须留意 

　　○老成吏役宜留其颜面 

　　老成之人多知顾惜颜面颜面既伤其蠹弊且甚于少年既己用之须曲为体恤度其才力不能胜任将来难免笞挞之事即慎之于先不以驱遣或应驱遣则明示以此意使之知所感畏自能实心图报获效不尠 

　　○驭吏役在刑赏必行 

　　宽以待百姓严以驭吏役治体之大凡也然严非刑责而已赏之以道亦严也以其才尚可用宜罚而姑贷之即玩法所自来矣有功必录不须抵过有过必罚不准议功随罚随用使之有以自効知刑赏皆所自取而官无成心则人人畏法急公事无不办姑息养奸驭吏役者所当切戒 

　　○至亲不可用事 

　　谚曰莫用三爷废职亡家盖子为少爷壻为姑爷妻兄弟为舅爷也之三者未必才无可用第内有嘘云掩月之方外有投鼠忌器之虑威之所行权辄附焉权之所附威更炽焉任以笔墨则售承行鬻差票任以案牍则通贿赂变是非任以仓库则轻出重入西掩东挪弊难枚举即令总核买办杂务其细己甚亦必至于短发价值有玷官声故无一而可事非十分败坏不入于耳迨入于耳已难措手以法则伤恩以恩则坏法三者相同而子为尤甚其见利忘亲者无论意在爱亲而孳孳焉为亲计利势必陷亲于不义所以危也余佐幕三十年凡署中有公子主事者断不受聘盖坐视其害义有不安以疏闲亲分有不可目击官之受此累者比比皆是乾隆二十九年诸曁令黄汝亮之重征五十一年平阳令黄梅之苛敛并因子累身干重辟子亦罹刑尤炯鉴之昭然者矣 

　　○用亲不如用友 

　　然则壻与舅犹可用乎曰否特其恩较杀于子其分较疏于子或不致十分败坏尚易发觉耳然至于发觉亦复不易收拾治壻则碍女治舅则碍妻隐忍黜逐己累不可言总不若择贤友而任之友以义合守义则尊而礼之苟其负义何嫌乎绝交甚至绳之以法亦可对人盖友有瑕疵至戚良朋皆可启白且一经受玷之后托足无方故自爱者恒多也 

　　○亲戚宜优视 

　　然则一行作吏至亲皆可疏乎曰不然自未遇以至通籍莫不厚望于我其情重可感也幸得服官如之何勿念不?以事权则负才者无所肆不责以功效则无才者可自容称吾之力衣之食之分禄以周之尽吾心焉而已心有余而力不逮无可如何也第不可靳吾力而薄吾情致他日还乡里无以相见耳 

　　○子弟不宜轻令随任 

　　官衙习气最足坏人子弟凡家居不应有之事官中无所不有虽居官者纪范极严然时而升堂时而公出检朿总有不到仆从人等饱食羣居乌能尽安素分如耍钱唱曲养鸟畜鱼嬖优伶狎娈童之类何地蔑有衣美食肥犹其小者子弟血气未定易为所惑且若辈唯恐不当公子之意用事者以此固宠未用事者以此邀恩一有所溺父兄之教难行为害不浅况官非世业久暂靡常子弟即幸无外染而饱暖嬉闲筋弛骨懈设不能仰给于官将无所恃以自立故惟子弟可治儒业者携之官中俾受严师约束其它不若各就所长令其在家治生以为久远之计 

　　○亲友不宜概听赴署 

　　至亲密友义不可却及可资照料者偕至官中不无臂指之助即酌量赠遗力尚能支然有恒产有恒业者必不肯离家远出惟无用之人多乐随任不知官中公事须延幕友官亲可办不过仓库仓库并关重大非深可倚信之人不敢轻托一时面软挈之而去至于无所事事徒滋悔怨非惟无益而又害之何如实言婉谢之为得乎 

　　○愿朴亲友当厚遇 

　　官中用人大率以势交以利聚皆乌合也一朝去官东西散矣惟愿朴者有性真多能委曲相依此种人平日无可表异之处必须留心厚遇以备无用之用 

　　○任所不可无眷属 

　　挈眷之官累也然实有万不可已者署无眷属则宅门内如客寓然一切俱无检束官一升堂拜客仆从即无顾忌遇公出晚夕印匣亦难信托昔有同寮孑然在官腰闲悬匙累累每出必与印偕殊非体制或以姬妾任之则又不可贤明者百无二三小家女何知大义属理内政势有不能万一小有色艺驯至恃宠揽权祸更有不可胜言者采苹之诗颂有齐季女有以夫 

　　○嗜好宜戒 

　　一人之身侍于旁者候于下者奔走于外者不啻数十百人莫不窥伺辞意乘闲舞弊不特声色货利无一可染即读书赋诗临池作画皆为召弊之缘当其兴到时或试以公事稍有不耐烦之色即弊所从起也人非圣贤谁无嗜好须力自禁持能寓意于物而不凝滞于物斯为得之 

　　○饮酒宜有节 

　　豪士文人类多善饮必止酒而后可为治非通论也但不为之节最易误事即于事无误而被谴者必曰适逢使酒即官声之玷矣余佐幕时主人多善饮者皆与之约非二更扃宅门后不得举杯故不必有止酒之苦而未尝居耽饮之名 

　　○暇宜读史 

　　经言其理史记其事儒生之学先在穷经既入官则以制事为重凡意计不到之处剖大疑决大狱史无不备不必刻舟求剑自可触类引伸公事稍暇当涉猎诸史以广识议慎勿谓一官一邑不足见真实学问也 

　　○用财宜节 

　　士既服官凡官之所需及应酬种种与官俱来者断不能省然官一而已非合家皆官也一人官而家之人无不官样禄其足济乎且即官之一身衣服可以肃观瞻舆役可以供任使似亦足矣或者备美是求有一带而悬表佩玉极其华丽费及千金他物称是者究之官声贤否全不系此而亏累因焉果何为哉故优伶宜屏也燕会宜简也裘马宜朴也家人之衣饰宜俭也量入为出节用之道如是而巳借曰缺美息阜则有原思用九百之义在岂患货之弃于地者而况其未必然耶 

　　○不节必贪 

　　国家澄叙官方首严墨吏微特身之辱也祖父曾犯赃私子孙虽贵不准封赠子孙于封赠祖父后干犯赃私并追夺诰敕是下辱子孙上辱祖父矣人即不自爱未有甘以墨败者资用既绌左右効忠之辈进献利策多在可以无取可以取之闲意谓伤廉尚小不妨姑试利径一开万难再窒情移势偪欲罢不能或被下人牵鼻或受上官掣肘卒之利尽归人害独归己败以身殉不败亦殃及子孙皆由不节之一念基之故欲为清白吏必自节用始 

　　○宅门内外不同 

　　宅门以外官也规模狭隘则事上接下无往非获咎之端宅门以内家也规模阔大则取多用宏随在皆亏帑之渐 

　　○勿使家人有居官之乐 

　　造物劳我以生无论在官在家总无逸居之日仕而引退非尽求自逸也必自问有不能胜其任者因不敢旷官窃禄仕路何常宜止则止顾有知止而不获止者大率家人累之家人乐于在官即有不能去官之势故居官时须使宅门以内仍与居家无异女红中馈不改寒素家风则家人无恋于一官而退计不难自决矣 

　　○出纳不可不知 

　　身兼庶事万不能琐屑理财然出纳之数断不可不知尽委经手之人而己不与闻则我不挪移有挪移者我不侵盗有侵盗者至交代时水落石出噬脐无及矣宜属司筦钥者分列正入正出杂入杂出四簿按旬一小结按季一大结随时检阅则仓库出入相符不相符有余不足之数一一在心设遇去官交代册籍顷刻可成虽猾吏无能为弊更可不致遗漏款目受后任之推敲 

　　○繁简一理 

　　或曰此行于简僻小县则可恐繁剧之地势不能行余应之曰苟不耐烦虽简僻何所用之不则地异而理一也何难行之有夫号称繁剧不过增驿站多迎送耳亦可另设一簿以览其要特立法非难任人为难有治人无治法安所得诚信之人而任之官之所以不易欤 

　　○财宜实用 

　　宾友寮属之酬赠赆贷庆吊一切分所常有斟情量力各视其时不应则已应之须令其人实受吾益尝见官中陋习以此等应酬无可质证司出纳者任意短色轻平甚有至八折九折者克其赢以入橐施者实费受者虚承良可浩叹刘仙圃 【 雁题】 令浙江时 【 今为贵州石阡太守】 遇有公分属账房封固加签其应标名目必俟手署故色或未必全足而平总不敢稍轻亦厚交之一道也 

　　○以财用人宜宽 

　　用财宜俭为一己言之也若以财用人则处处宜留余地人之听用于我无不为财起见不使之稍有所利其心思材力岂肯实为我用且不惟不为我用也将转为我害盖彼既有图利之心不至得利不止我无以利之必损我以为利而利归于彼害贻于我矣且我亦何常不计利哉席官之位食官之禄尚欲俭用以自赢彼事官者而使一无所赢其家何赖焉宽其分乃安其身惟恐我之不用斯收用人之益耳 

　　○财不可入私室 

　　宁远旧无库征收饷银皆储内室遇批解始发匠倾镕余以为非制创设库房三闲命库书司其筦钥此正项也即廉俸所入亦储账房应酬日用皆取给焉盖一归私室则当问出纳于室人性啬者虑其绌也出之不易或误事机性奢者见其赢也用之无节必致匮乏且财之所主权之所归也并有因以干预外事者若之何勿慎 

　　○官帑不可亏挪 

　　侈靡之为害也取之百姓不已必至侵及官帑其始偶然继乃常然久则习为固然而忘其所以然夫因公挪移即干严律虚出通关亦罹重谴况以私用而亏官帑实为侵盗乎纵或幸逃法网神且鉴之矧法亦未可苟免耶上官之喜怒一身之疾病公事之降革皆不可知官帑无亏不过夺职而止不然将有制其命者所当于用财时先自谨也 

　　○仓储宜实 

　　夫民亦知积储之不可少也实买实储事原易行自换斗移星权归胥吏而有名无实窒碍多端初犹藏价于库终且库亦虚悬而仓愈难信矣遇有交代辄移价作收然尧水汤旱盛世不免设遭歉岁生民之命系于仓储万一欲赈无粮欲借无种嗷嗷哀雁恐不能以美言市也昔余佐幕浙中尝以此意语主人求实仓廪主人颇不河汉余言比官湖南亦持此论诫勉同官盖库亏尚可补苴于一时仓空万难筹措于临事有备无患守土者何等关系其可度外置乎 

　　○称职在勤 

　　吕氏当官三字曰清曰慎曰勤所谓三岁孩子道得八十岁老翁做不尽者尝与同官侍王蓬心先生论三事次第先生以清为本同官唯唯余谨对曰殆非勤不能先生曰何故则又对曰兢兢焉守绝一尘矣而宴起昼寝以至示期常改审案不结判稿迟留批词濡滞前后左右之人皆足招摇滋事势必不清何慎之有先生曰诚知君之得力有自也因为同官交勖焉凡余臆说力求称职之故固无一不恃乎勤也 

　　○勤在以渐以恒 

　　嗟乎勤之为道难言矣求治太急者病在躁疾行无善步其势必蹶道贵行之以渐一鼓作气者病在锐强弩之末不能穿鲁缟其后难继道贵守之以恒渐则因时制事条理无不合宜恒则心定神完久远可以勿倦靡不有初鲜克有终念之哉 

　　○署印与实任不同 

　　实授之官吏民皆知敬畏浃之以德感而化焉俗虽敝可以循循诱也署印官地方格格不入风土驯良犹可循分为之若刁悍疲弊之俗万难措手力求称职者养痈贻患既心有不安稍欲整顿则羣焉诧为怪事吏役既呼应不灵士民亦恩威难洽缓之则骄玩益甚急之则谤讟繁兴上不负公下能善俗其何道之从人地相宜唯用人者权之耳 

　　○会办公事勿瞻徇 

　　事由专办自可慎始图终若以数人会办一事心术难齐才畧亦异尤宜细细协恭商酌万一意见龃龉或罪关出入或案有支离当将利害关键剀切明言言之不听不妨直抒己见向上官委婉禀陈切不可附和雷同昧心分谤特论须秉公慎勿偏持矫激转自居于理绌也 

　　○勿以私人为耳目 

　　事来辄理即非旷官有等恃才之吏假私人为耳目风闻访事幸而偶中自讶神明流弊所至必有因风吹火李代桃僵者夫民闲多事全赖官为检省官先喜事则好事之徒安得不闻风而起小则累人大则自累知政体者不宜为此察察也 

　　○书版折以备遗忘 

　　官之一身实丛百务精神稍不周到即开左右窥伺之机宜设粉版一方将应办事件随手登记办一条抹一条自无遗忘之患事须谨慎者或密书手折志之总不必阳诩精明授人罅隙 

　　○勿轻荐幕宾长随 

　　此爱人之道也幕宾长随利弊前已厯厯言之寮友访人于我果相信有素自当应其所求如以素未深信之人姑为塞责使寮友以信我之故过信其人万一误事何以相见故素未深信之人断不必徇情说项或有推荐亦当详其所长不讳其所短使用之者可畧短以取长庶于事无偾于心可安 

　　○公过不可避 

　　语有之州县官如琉璃屏触手便碎诚哉是言也一部吏部处分则例自罚俸以至革职各有专条然如失察如迟延皆为公罪虽奉职无状大率犹可起用若以计避之则事出有心身败名裂矣故遇有公罪案件断断不宜回护幸免自贻后諐 

　　○私罪不可有 

　　凡侵贪挪移以及滥刑枉法诸条皆己所自犯谓之私罪夫公罪之来虽素行甚谨亦或会逢其适私罪则皆孽由自作果能奉公守法节用爱人夫何难免之有 

　　○事难入庙者断不可为 

　　为吏者欲求不愧不怍衾影无惭万万不能势会所乘容有不能不为不得不为之事但其所以必为之故尚近于公要可告之神明如恋栈虐民或逢迎希进法纪不顾甘为罪首发念之端不可以入庙门者断不可为余自勘生平佐治多年坚守合则留不合则去之义主人亦不余强幸免疚心入官以后行有不慊于心者矣然每入神庙检点此中犹可自白或者其无大谴乎甚矣吏之难为也 

　　○上下易隔 

　　嗟乎吏之难为盖非一端已也上官易事也而有致我不能事者下民欲爱也而有致我不能爱者中有所隔也隔我者我可察之我为所隔者非我得自为也昔南唐潘在庭以财结势要曰非以求援但恐其冷语冰人耳冷语之冰端士尤甚于此而欲不伤品不招尤谈何容易矣 

　　○当思官有去日 

　　居官时不患无谀词而患无规语民即怨诅不遽入耳迨去官而贤否立判民有恋惜之声者贤吏也苟其不贤道路相庆虽迁擢去不能防民之口去以他故诟詈随之候代需时有莫为之居停者矣故治柄在手当时时念有去官之日自然不敢得罪于羣黎百姓 

　　○勿沽名邀誉 

　　如之何而可不得罪于羣黎百姓曰诚而已矣三代直道之风今犹古也为治有体焉得人人而悦之一有沽名邀誉之私其奉我以虚名虚誉者即导我以偏好偏恶而便民之事亦且病民惟出之以诚求尽吾心焉有隐受吾庇者虽奸胥蠹役讼师地棍之类谤声交作不足恤也 

　　○守身 

　　事君不忠谓之不孝守身云者非全躯保妻子之谓也致身之义安危一理非遭授命之时当懔全归之念不惟败检玩法方为辱亲即肆虐百姓道路有口秽及父母辱莫大焉闻诸吾师孙景溪先生 【 尔周】 曰牧民者能立身行道扬名于后世以显父母百无一二但与部民相安毋贻父母恶名幸矣官惟州县去民最近辱亲亦惟州县官最易诗曰无忝尔所生子曰君子怀刑孟子曰守身为大尝以三言自儆其庶几乎 

　　○为治当念子孙 

　　民易虐也然虐民者往往无后悖入悖出其显焉者已将治士子则念子孙有为士子之日将治白丁则念子孙有为白丁之人自然躁释矜平终归仁恕宁远勘丈之事旧多反复余尝誓于两造曰吾才识势不能周如有袒私他日尔子孙鬬争吾子孙亦鬬争尔子孙以鬬争酿命吾子孙亦以鬬争酿命愿尔子孙自吾此勘永杜争端即吾子孙之幸也四年闲本境勘案及委勘邻境之案从无飜异者未必果无差谬吾心尽则人亦谅之故为治者治堂下百姓当念家中子孙不然喜怒由己枉滥必多余学肤德薄深惧不能为治到官之初撰十四言悬之客座曰官名父母须慈爱家有儿孙望久长时时循览自省比去官邑绅赠余别联曰为政真如慈父母愿公长得好儿孙盖即用座联之意受之弥增愧恧 

　　○勿贻毒子孙 

　　呜呼此先赠公遗训也 【 辉祖】 生十岁先赠公将之粤东纡道会稽外家 【 辉祖】 从舟中杂举经书令 【 辉祖】 背诵问 【 辉祖】 读书何所求 【 辉祖】 对曰求做官先赠公曰儿误矣此亦读书中一事非可求者求做官未必能做人求做人即不官不失为好人逢运气当做官必且做好官必不受百姓诟骂不贻毒子孙 【 辉祖】 跽而受命 【 详先赠公行述中】 三十年幕游闲有干吏居官虐取以悦上官不少留有姓余地当其时诟骂无算不转睫而坐罪去子孙且流落于所官之地重为百姓唾辱益思先赠公训辞深切栗栗不敢忘 

　　○衰病当知止 

　　进一阶更望一阶仕路岂有止境昔人以宦海为喻孤舟一叶日颠簸于洪涛巨浪中力稍怯不能把柁非入溜即落漈矣幸得近岸奈何不止尝读廉颇焉援二传未尝不废书流涕也盖膂力方刚自宜勤劳国事分无止理耄年志进鲜不偾者不独州县官也而州县官之职繁?细琐尤非衰病所宜故自审精神不能管摄即当懔知止不殆之义 

　　○去官宜清楚 

　　容斋随笔云士之处世视富贵利禄当如优伶之为参军盖谓上场有下场时也老去病去降黜去升迁去终有一去去之日任内公私代务必须一一清楚宁吃亏毋便宜稍余未了即是牵挂之根如经手工程钱粮应有咨追者须将底册留存以备他时登答谚云一世为官三世累不可不深长思也 

　　○还乡 

　　去官之后即为乡人自应还故乡依先陇尝见罢官者或居宦游之省或籍流寓之方不知人尽可官独遭运会绵绵先德锺萃一身幸得禄养钓游之地亲所不忘不则宰树茔田均当料理何忍一盂麦饭委之他人且邻里皆非宗习过从类属新交非有香火之情又乏葭莩之谊设遇缓急谁复相关子孙皆贤尚能自立倘材质不能过众又谁与董率而扶掖之熟筹全局请为诵五柳先生归去来辞 

　　学治臆说卷下终
