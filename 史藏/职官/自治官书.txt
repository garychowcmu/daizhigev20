自治官书　　（清）刘衡 撰 

　　●目录 

　　序 
　　博罗阖邑绅士公请入祀名宦呈稿 

　　●序 

　　余以己卯使粤时　帘舫先生官于粤当道多言其贤余亟欲一见同使者吴瀹斋殿撰曾受业　先生之门　先生来试院而余适他往遂不获见前岁余奉关防来蜀　先生为门?艮守私幸当得一见以罄积悃及余至阆　先生已移守成都意余还成都时当时数数相见及余归自建昌　先生已擢开归道仅得再晤其于　先生素所蓄积莫由测也　先生濒行出自治官书一卷示余于闾阎之休戚风土之利弊筹划详备若秦越人治病洞见垣一方是以药剂应手必效而　先生未尝以是为足余于是知　先生之所以自期者远也古有为政论者有为治县谱者孔北海诸葛武侯集皆有手教近世如王阳明吕叔简集内所存条教皆视他文为胜盖心之专注在是故明白朗畅其言可以晓妇孺而圣贤无以易其理所谓诚乎诚无不格所以　先生自县令而剌史而郡守而观察皆出特简天下莫不仰圣天子知人之明而令嗣成进士为名翰林则天鉴　先生之诚而为循良之报□亦云厚矣而　先生顾谦甚曰是庸言也噫唯其庸也所以不可易也夫 
　　道光十年岁次庚寅仲秋月上浣四川督学使者年家眷侍生郭尚先顿首拜撰 

　　●自治官书 

　　礼部谨题为题请入祀名宦事礼科抄出四川总督大学士觉罗宝兴会同四川学政蔡振武题已故河南开归陈许道前任巴县等县知县刘衡持躬醇正立品端方请入祀名宦祠具题奉旨该部议奏钦此钦遵抄出到部该臣等议得定例各省举报名宦该督抚学政每年八月前具题并将事实册结送部详核于岁底汇题等语查册开已故河南开归陈许道前任四川巴县等县知县刘衡江西南丰县副榜贡生教习期满以知县用该故员清廉自矢极力兴利除弊巴邑词讼最繁侦知猾魁先为摘伏严除蠹役不用门丁当堂收词亲自批发悬钲仪门有冤抑者鸣之即为断治试院倾圯首捐俸七百金人皆乐输岁余而成邑本五方辐辏值歉岁建议济荒令各顾各保民以为便任垫江县以窃贼嘓匪多由捕役豢盗为团练法使民守望相助真盗准其捕送初犯微赃薄责许其自新盗咸感化四乡子弟无力向学劝捐立乡学二十余处其章程至今守之署梁山县以地包于山远隔水道捐廉修筑塘堰绵亘数十里偶有旱干即决堰口以资灌溉倡捐立养济孤老两院月给米粮冬给绵衣置田生息为久远之计追思德政民不能忘所有刘衡题请入祀名宦祠之处名实相副臣等谨拟准其入祀名宦祠为此谨具题闻于道光二十六年十二月十一日题十三日奉旨依议钦此 

　　○博罗阖邑绅士公请入祀名宦呈稿 

　　为公举循良崇祀名宦以光巨典以符人望事窃以天降神明崔子玉祠崇汲县民怀惠爱朱仲卿祀奉桐乡或庙壁以图形或弦歌而荐食自古名高召父誉着神君未有既留去后之讴思而不获将来之食报者也原任河南开归陈许兵备河务道前署博罗县知县刘公 【 讳】 衡系衍彭城族蕃江右家庭孝友刘君良斗粟无私门第清华刘叔度墨庄垂裕搜罗四库握椠怀铅弦诵一堂断齑画粥壮登黉序三冠童子之军旋中副车高列明经之选风教及从龙之裔秩满三年雷封分展骥之疆才优百里当其签分东粤篆摄南绥固已诵起舆人名推众母矣丁丑之岁乃移鳬舄甫莅榕城猥以长材权兹下邑柴车至正元德秀笥少余缣竹马迎时薛子礼坐无完席咏黍苗于行部自具壶飧绝株累于将萌莫烦钩巨除胥役敛箕之费永弭狼贪增生徒继晷之膏半分鹤俸奚囊贮句不名刘宠一钱邻壤质成愿得刘宏一纸既口碑之载道亦顶祝以同声乃当公退之余闲犹恐下情之莫达作家人语现宰官身高悬明镜之时案无留牍远仿挥鼗之教堂设鸣钲课吏严明悉罢催科之役问民疾苦无须傔从之随纳总者听其跻堂不闻唱卯舞文者绝其交构不任门丁二载于兹四民咸悦迨其沈香以去窃镫无从空携两袖清风满载一船明月虽颖川之父老借寇难期而顺阳之讴歌思刘倍切此琳宫梵宇所由奉牌位以祝长生白叟黄童无不望行辕而遮去道也厥后驱车蜀道捧檄巴州赵清献琴鹤自随陆尚书被幞如故所至有青天之目始终盟白水之心迭除四品头衔实出九重心简遂张季鹰之愿旋忆莼鲈符李西平之年遽骑箕尾斯固苍生所同惜尤为青史所必书第龚黄善政遐迩虽仰其神明而桑梓沾恩祇奉实同于父母欲合枌榆之颂祷宜蠲苹藻之馨香不有名祠焉崇秩祀况我　国家□覃有位奕代尚有荣施而贤大夫论定□幽没世宜昭美报敢月?虑棠憩共写葵私俾萧相祠中刘文饶许添一席栾公社外刘仲雄并峙千秋继罗豫章而同着芳声与陆稼书而俱传懋绩俎豆获分西序藉抒多士之忱瓣香敬为南丰长与上丁之祭则合公评以昭公好永矢弗谖溯明德而肇明禋用垂不朽矣 
　　履厯册壹条事实册八条计共九条 

　　惠州府博罗县儒学为据呈公举循良崇祀名宦以光巨典以符民望事遵将前署博罗县知县刘　衡任内政迹及所行事实逐一备造册报施行须至册者　计开事实 
　　一故县令系江西建昌府南丰县人嘉庆五年庚申恩科本省乡试由附生中式副榜充正白旗教习俸满分发广东署四会知县于嘉庆二十二年十月调署博罗县知县二十三年题补新兴县知县即于是年十月卸博罗篆二十四年丁父艰旋里道光四年起复选授四川垫江县署梁山县调巴县柒年题升绵州直隶州知州旋擢保宁府知府九年调成都府知府兼署成绵龙茂道十年擢河南开归陈许兵备河务道因得疾告归卒年陆拾有七子五人长良骥廪贡生次良骞监生次良驹辛巳举人己丑翰林院庶吉士现掌江南道监察御史次良驷丁酉举人次良驯丁酉副榜并无子孙现任九卿 
　　一廉洁俭约到任之日苞苴悉绝陋规力为裁革屏嗜欲节冗费凡衣服饮食务以俭朴自奉非祭祀大典多穿澣濯衣服尝曰六事以廉为本然非俭则不能廉故署中自幕友故旧下及门阍辈亦无敢以鲜丽自炫者或道逢少年奢华者即于道旁训饬戒勉日用所需悉以现钱交易每公出自带行粮居民铺户莫不安之 
　　一居官循理守法惟谨自制壹联??立于大堂外甬道旁大抵以不尽心不受贿自戒自勉花厅壁上挂庭训莫作孽三大字奉以自励凡所作为言行相顾非涂饰耳目之为也 
　　一正己率属考其殿最属吏观感固兢兢自守至御下尤整齐严肃往日署内门印辈各携眷属僦民房居住其门如市外则撞骗招摇内则揽权窃柄自到任后刻意芟锄故署中除官眷外余人并无家属各给工食不许私取陋规关防甚密非奉命不许私出宅门向日所称干差数名威福自雄穿着侈靡至是咸屏息而遁迹唯醇谨朴实者得邀役使焉 
　　一儒雅重士好为培植人材到任旬余日即传诸生诣明伦堂宣讲四书并训以立身行巳大节因书院出息淡薄生童膏火限于额数甄别后捐廉广额每月逢堂课之期必进院内生童入署作文为之口讲手画情同师弟仍为设席款待文理优者更有奖赏是年戊寅 
　　恩科举行宾兴亲到者给予卷资笔墨录科后凡有名入场者邮寄卷资交学分给仍捐廉存商生息另拨递年公项至今乡试犹有所资县试扃考务在遴选真才杜绝传递雇倩诸弊每场后必有程文张挂由其乐此不疲也 
　　一居心恺悌处事精详爱民如子广教化劝农桑恺切恳至一时口碑载道迄今二十余年人犹思慕不忘囹圄中定案囚徒每朔望必亲诣狱中审其衣食察其疾病叮嘱狱卒毋得私刑拷索天寒给絮衣逐一验其厚薄曰彼虽罪难逭亦教化不行之故犹吾赤子也身既被桎梏忍又重之饥寒乎 
　　一务求通达下情察访民隐恐有怨屈赴诉为书差需索阻抑者特悬一锣于甬道旁立木牌列条例数款鸣锣数声即为传讯剖决民咸便之每公出至邮亭田野间逢父老辄唤近前假以辞色俾忘分尽言故民生疾苦尤悉施为之际兴利除弊各当人心由其洞晓舆情也 
　　一存心恕而执法严尤力为惩汰恶俗博邑最患乡蠹及外来狡棍并猾胥蠹役含沙捕影一被人命株累无论真假家赀立耗性命难全其无知妇人或夫妻反目或妯娌睚眦小失不惜身命外氏往往居为奇货或变卖田房虽经税契一二十年犹复加价刬贴不已所求不遂多行拚命图赖或强丐聚伙数十人有病故者遂扛尸图赖需索不获辄捏饰诬告诸如此类不可枚举莅任时即加意洗刷每报相验单骑减从并刑仵差役不过五六人亲诣验明被累者不费一钱立予超释倘无伤痕立即押埋消案罔敢翻案上控并将棍匪惩治厥后愚夫愚妇亦自知惜其保全吾民身家性命固无算也 
　　一英明果决发奸摘伏每鞫案不轻用刑辨驳片时人自输服前任案悬未结者悉皆判断清楚多有自知理亏不敢投讯而自求释讼者其余案无大小随到随审随结各服其明允若事关伦纪教化者为之谆谆开导书差严惮丰采无敢舞文弄法以故民不受拖累羁縻之苦得享耕田凿井之乐也 
　　一膂力强健不惮劳勚公余之暇至昏夜拨差役三数人随从已藏器械熄灯微行穷巷僻壤靡所不至营弁闻之亦拨目兵亲随缉访由是社鼠潜踪村尨息吠若窝场聚赌者亦有所惮而不敢至本境河南巡船务派亲信官亲家人督率查缉恒谕之曰巡船之设原以稽查贼匪出入若藉此以勒索商船俾行旅受累发觉断不汝贷故往来舟楫无稽留焉 
　　一催科简易博邑城内向有征收钱粮店二三间四属共设十站每年开篆后即出站派差到任后即撤去钱粮店及各站令赴大堂完纳次年开篆后并不出差催收曰当此春耕之候吾民杍种牛只尚需筹划奈何益之以追呼剥啄俾民更增无名之费乎然输纳者络绎不绝至八月估所收较往年有增无减盖其实心实政有以入人肺腑故民亦知急公奉上而乐效输将也揭为详请崇祀名宦以彰有德以慰舆情事据广东布政使叶名琛详称据署惠州府知府白从瀛详据署博罗县知县汤聘三准儒学牒据属内绅士掌四川道监察御史韩荣光刑部贵州司主事聂荣禧原任盐场大使举人黄培元原任教谕举人谢学增廖隽张佩瑛武举徐祖锽徐秉衡周天华张炳昭周大安□梦虎卢奋庸姚麟章教职拔贡何应翰教职副榜聂廷襄苏天鸿黄文蓉教职岁贡韩文秀岁贡锺廷槐叶大锦朱佐墀谢学成黄琮黄廷彦教职廪贡陈量宏李滋胜职员周希能聂廷期聂廷柱陈重光廪生黄锡圭曾象颜冯萃松曾栋魁汤铭曾?日耳力?魁殷光昌韩绍为曾仲宣生员韩学箕韩肇元韩文龙邹学海杨天举黄敏中张祖龄黄馨培黄金相韩尧阶武生胡世超韩锡兰韩保成监生胡灿章卢修和韩耨之曾端元刘大德余膺庸韩承光邱凤仪李可度刘定元余兆祥等呈称窃以云云 【 见□呈稿】 等情并据联名具结及开事迹到学覆查无异理合照造事实册具结粘钤牒移到县复核加结粘钤详府由府复核加结粘钤转详到司据此该广东布政使叶名琛查看得定例内载崇祀名宦乡贤该督抚会同学政每年八月前合词具题并将事实册结送部详核于岁底汇题又崇祀名宦乡贤应确核事迹倘名实不能相副及仅以人品学问空言誉美并无实迹者即行指驳等因查前署博罗县知县刘衡端方植品勤俭居官执法如山害稼之莠稂必翦盟心似水蠹民之弊政胥捐听讼狱于公堂案无留牍劝农桑于草野户有盖藏崇文教而培育人材克媲鸣弦之治乘公余而访求民隐靡惭制锦之才布仁爱以真诚本诗书为经济虽视事甫经一载而苍生赤子咸诵神明今去官已及卅年而白叟黄童犹思德泽征诸舆论不愧诩扬核其循猷宜邀祀典兹据该学造具事实册结由县府加结递详前来相应详候会核具题入祀名宦以昭盛典并请将册结送部查核于岁底汇题等由前来臣覆查无异除将册结送部查核外臣谨会同协办大学士两广总督臣耆英广东学政臣全庆恭疏具　题伏乞皇上圣鉴敕部议覆施行再该故员刘衡前准礼部咨经四川督臣宝兴会同四川学政臣蔡振武于道光二十六年题准入祀名宦祠合并陈明为此除具题外理合具揭 

　　钦命广东等处承宣布政使司特加二级随带军功加一级纪录十次傅　为饬遵详办事前据　　　等呈称云云□□据此当批前署博罗县刘升令居官清正敷政严明至今遗爱犹存洵不愧父母斯民之任该职员等情殷思慕念切报崇呈请入祀名宦亦属不忘旧德殊堪嘉尚既据造具册结赴县具报候饬县查明照例详办可也粘钞附除批□示外合行饬遵为此牌仰该县官吏即将发来粘钞事实查明照例造册加结详办毋得迟延速速 

　　本县详各宪文据县属绅士前掌四川道监察御史韩荣光等呈称云云卑职确查得前署县刘衡篆摄一年谣兴四野考其政绩则苍生赤子犹说寇公溯厥循声则綘老黄童咸称召伯合数十人而联名请祀德泽尚存将三十载而众口如碑仪型可想允宜入名宦之祠庶以为食德之报理合云云 
　　本府详文现据署博罗县知县汤聘三详称据卑县属绅士前掌四川道监察御史韩荣光刑部主事聂荣禧等呈称为公举循良云云详请核转等情到府据此卑府查看得前署博罗县知县刘衡政堪易俗德可化民禁绝苞苴刘宠投钱以表洁振兴朴棫文翁治蜀而垂名制联额于庭前清勤自矢课农桑于郊外吏役无惊恤囚而心存恺悌除暴则法不姑容去官几及卅年而白叟黄童犹歌旧德摄篆甫经一载而棠阴黍雨共感深仁宜入名宦以崇祠庶沐盛朝之巨典理合加具印结连该县缴到事实册结详候藩学宪察核转详会题实为公便伏乞照详施行 

　　礼部谨题为□□入祀名□□□□抄出广东巡抚徐广缙会□两广总督宗室耆英广东学政全庆疏称已□河南开归陈许道前署广东博罗县知县刘衡执法如山盟心似水请入祀名宦祠造具事□册结具题奉旨该部议□钦此钦遵□□到部该臣等议得定例各省举报名宦乡贤该督抚学政每年八月前具题并将事实册结送部于岁底汇题应确核事迹倘名实不能相副及仅以人品学问空言誉美者即行指驳以昭慎重等语今查该省送到事实册内开巳故广东博罗县知县刘衡江西南丰县副榜教习俸满以知县用洊升至河南开归陈许道该故宦任博罗时苞苴悉绝力裁陋规博邑向有征收钱粮店之弊该故宦悉为裁去令百姓胥赴县堂完纳尤好培植人材因书院生童膏火限于额数捐廉生息每逢课期口讲手画文理优者奖赏博邑最患人命株连有被累者立予超释口碑载道迄今二十余年人犹思慕不忘再该故宦于道光二十六年四川总督题请入祀名宦祠经臣部议准在案所有刘衡题请入祀名宦祠之处实属名实相副臣等谨拟准其入祀名宦祠谨题请旨道光二十七年十二月十二日题十四日奉旨依议钦此 

　　四川总督宝为详请入祀名宦以昭懋典事据四川布政使司王兆琛详案准川东道耿自检移据重庆府知府鄂惠转据巴县知县李世彬详称儒学教谕常椿训导杨顺昌牒据绅士黄锺音萧本源等呈称盖闻宋登神父汝□抒苹荐之诚刘绘作人巴国怀棠甘之爱自古泽敷百姓未有不庙祀千秋者原任巴县知县刘衡江右名儒石渠家学乙酉岁由垫江来宰巴邑携琴赴职逢迎早谢阳鱎饮水居官差役严除积蠹案无留牍雀角息争道不失遗鸮音丕变阳春有脚草生而囹圄皆空昭雪服心花落而讼庭长暇而且功兴锁院万千间杜厦更新力重鼎言十二名周庠复旧令严编甲害马胥除饥解呼庚哀鸿悉止置义塜而泽周枯骨开济门以养及残躯德风普被于三巴岁月纔经夫两载旋移吉曜遽陨福星字水流长竟失济川之楫涂山石古都成堕泪之碑遗爱犹存追思不已窃维我圣朝官方澄叙生既迭有荣施而贤大夫论定阐幽没应彰其美报敢胪棠憩合冩葵忱俾循吏进列于名宦之祠庶舆情共慰夫私心之慕为此公同开呈履厯政绩伏恳赐文申详等情经该学查明造具事实册结加结粘钤由府道查明层次加结核移过司准此正在查办间复据垫江县知县王逢寿梁山县知县丁凤皋详称已故前任垫江县知县署梁山县知县刘衡文章既着经济素优洁已爱民教养无惭众母兴利除害恩威悉本至公增学校以造人材具神明以清狱讼且也经营地势灌溉有功严厉歌闻萑苻洽化花封授厯羣黎普被恩膏棠荫留思奕世犹戴善政洵为邑令之式宜邀崇祀之荣均经各学造具事实册结加结粘钤由州道加结移送到司该布政使王兆琛复核无异理合将赍到各事册结详请会核具题等情到臣据此该臣看得已故河南开归陈许道前任巴县垫江县知县刘衡持躬醇正立品端方修书院以育人材凿堰塘而??谷民食兴利袪弊蔀屋蒙庥锄暴安良奸宄绝迹置义冢则泽及枯骨设济田则惠逮穷黎趋公而仆从皆屏断带可以续灯按部而供帐悉除投钱乃始饮马嘉惠既深于三邑芳名宜着于千秋兹据布政使王兆琛转据该县学查明造具事实册结由州府道加结移司详请具题入祀名宦前来臣覆查无异除事实册结送部外谨会同学政臣蔡振武合词具题伏祈皇上圣鉴敕部议覆施行为此除具题外理合具揭须至揭帖者 

　　四川重庆府巴县儒学为崇祀名宦事卑学遵将原任巴县知县刘衡履厯政绩开造清册计开 
　　一本宦系江西建昌府南丰县人嘉庆五年庚申恩科由附生应本省乡试中式副榜考充正白旗官学教习嘉庆十三年戊辰秩满引见奉旨以知县用十八年签分广东补新兴县知县二十四年丁艰归道光三年选四川垫江县调巴县道光七年题升直隶州绵州知州是年十月题升保宁府道光九年调成都府道光十年擢河南开归陈许兵备河务道所在皆循声卓卓惜抵汴未久得疾告归道光二十一年正月十一日疾终故里巴邑士民追思德政相率公请入祠名宦卒年六十七岁子五人长良骥禀贡生次良骞监生次良驹江南道监察御史次良驷丁酉科举人次良驯丁酉科副榜子孙并无现任九卿者 
　　一本宦生平诚信服人清廉自矢勤访人间利弊极力兴除自奉尤俭约凡署中衣服饮食不改书生面目一切日用无不现钱发买从未累及行户铺民关防慎密严除蠹役不用门丁待士子以礼每公见时孜孜询民生利病而方正严毅虽知交不敢干以私情偶有公出必自带行粮不准差派初履任悉罢衙前支应饬吏役毋得远迎时延访贤士大夫以知地方所急同城武营极与和衷恒周其乏俾缓急相倚禁捕厅毋预公事薪米之需岁时出赀厚助之不罚民间一钱充公相沿漏规概行裁革故所至皆两袖清风治谱数十卷大都明白显鬯妇孺皆知以故百姓畏服没世不忘此立身大节也 
　　一本宦学问渊深所至以学校为起化之源巴为郡首邑旧有试□岁久倾圮几案败坏多不可用士子甚以为苦众谋修葺率皆观望无成公概然捐俸七百金为之倡劝谕乐输人情踊跃巴邑及阖属所捐万余金公为经营董率鸠工庇材岁余而成宏厂坚固为郡壮观巴学旧额十二中以分学裁去其一□力言于制府及学使者得奏请复旧额士林颂之此其造就人才也 
　　一本宦干济英明以勤政爱民为先爱民必去其病民者则于门丁书役之表里为奸尤知之明而屏之亟尝拈官须自做四字以为治纲厯任不用司阍三八日收词当堂亲自批发如值两造同到即讯结从未羁押一人亦无隔卯候批之□私押及贿批诸弊悉革其有冤抑急难苦壅遏不得伸者定为十条悬钲大堂许不时鸣之以闻不必具呈即为断治二堂列长凡文书出纳分左右俱有格式诸蠹束手无所施巴邑讼最繁讼师辈因缘为奸公下车即侦知猾魁为某某先为摘伏一时虎而冠者皆惶慑敛迹案无留牍词无株引手批口决莫不各当人人自以为无冤其洞达民隐如此 
　　一本宦为治务使官与民相亲民与官相信所莅必蒙其泽而后快故推其至诚深爱民不忍欺所理悉得其情虽处繁剧之区而案牍稀简与民相安于无事巴邑冲剧号难治平时诉县庭者日恒十百人讼数年不遣者如之白役至七千余名闻公至皆逡巡不敢出公初阅卯册到者犹及千但留经制十许人曰即此足敷差遣矣余悉除之大堂下旧盖茶棚为讼棍衙胥聚议之所一夕遽自撤去终公任不敢有所触此使民无讼之征也 
　　一本宦先事豫防有备无患大宪饬全省编保甲并筹办事宜公奉行甚力民胥乐从更为推广条式上之值歉岁巴邑五方辐辏建议谓济荒聚不如散为法令各顾各保民称便而饥不害其通达事变如此一本宦清勤自勖若有事于乡则计所经厯及邻附村曲辄携讼牒就鞫之故凡以情诉者皆立至不待征令杀伤人及盗贼皆立得不待捕索巴民旧苦相验棚厂供亿需索之费一案至破家甚至移祸邻右公之出轻骑简从馔舍皆自办无一扰及闾阎民感之尤深 
　　一本宦莅任半年之内遗物道上无敢取者秋夏赋调限以期令自封投诸椟吏无及门而集禁止民间嫁娶丧葬奢靡若服饰踰制为颁式行之遇悔婚案官为作合或稍佽助之弟兄争产必使之感悟让财相与同居如世俗传奇所载者比比也 
　　一本宦卸篆之后绅民议置义塜卜临江门外王?园地实吉而是山为江右彭姓业彭故殷富无出售意重价购之不能得公闻之引为巳任乃躬诣彭彭曾以涉讼无株累感公甚遂亦允之公复助□济其事□人谓泽及枯骨其地可葬十万塜是以民不能忘也 

　　四川忠州直隶州垫江县儒学为牒请转详崇祀名宦事谨将原□垫江县知县刘衡履厯政绩造具清册赍呈须至册者计开 
　　一本宦系江西建昌府南丰县人嘉庆五年庚申 
　　恩科本省乡试由附生中式副榜考充正白旗官学教习秩满以知县用岁癸酉签分广东署四会博罗县补新兴县己卯冬丁外艰归道光三年癸未选四川垫江县署梁山县调巴县丁亥题升绵州直隶州知州是年十月放成都都遗缺知府补保宁己丑调成都府庚寅擢河南开归陈许兵备河务道得疾告归辛丑年正月十一日在家病没年六十七岁子五人名良骥廪贡生良骞监生良驹现任江南道监察御史良驷丁酉科举人良驯丁酉科副榜并无子孙现任九卿 
　　一本宦自登仕版正巳为先到垫任即革陋规绝馈送以俭为养廉第一关键衣惟布茧食惟菜腐署中每日米盐零杂立限只用钱六百文或因公出骑从甚简性尤刚毅绅衿戚友不敢私干设卧榻于二堂侧室屏去一切嗜好惟昼夜理公事而已其立身清正如此 
　　一本宦精求吏治知百姓苦官吏侵凌由门丁书役表里为奸官若信任门丁门丁倚书役为爪牙书役藉门丁为耳目因而弊窦丛生剥削地方元气其在垫也不用门丁于二堂东设长桌分界数格所有各房送进之案令该书自放桌上堂西设桌如东所有内署发房之案令签押家人亦放桌上又制一箱所有差役禀帖或缴销差票俱令自放箱内其发出差者概系堂当面给内署家丁不得与书役交言舞弊其驭下严密如此 
　　一本宦以治民在恤贫民恤贫民在保富民富民破家胥由涉讼川省多讼半系差役勾串讼师地棍播弄诬告自具控以至结案层层剥噬非钱不行甚至拖延日久累难言尽其治垫也每月三八日放告当堂审词如有虚诬立行惩责不少宽贷或情节支离当加批驳其已准差唤者即于是日悬榜批示一票一差限以道路远近近者四五日远只十一二日一到速审速结亲书朱判差役于饭食外不许需索一钱并不许擅用锁炼私押一人其有冤抑急难苦壅遏不得伸者定为十条悬锣大堂外许鸣锣喊禀不必具呈即为断治其除词讼之害如此 
　　一本宦以地方命案具报必须相验官则仆从如云书役等视为奇货先发干役为前站勒令搭盖棚厂预备桌席索取差钱夫价饭食等项轻亦用钱数十千如系抵偿军流究办之案更勒取解费一二百千其地一有命案被告地主邻证牵连数十人家产悉破甚至延及二三十里之富户谓之飞邻亦被吓诈共在垫相验也只带仵作一名刑书一名皂役一名轿夫四名给以夫价路费自备菜食前站棚厂等陋规概行裁革地邻即于尸场取结释放如有解费捐廉自办不费民间一钱其除相验之害如此 
　　一本宦初到垫邑报命案者月凡数次及验明多因细故愚民一时气忿悬梁投水希图虿骗害人倾家乃严惩尸亲混行吵闹殴打勒掯行诈者并出示晓谕亲身苦劝切勿轻生愚民见得官既清严命案不能拖累徒死无益人人向化未及半载并无报自尽命案者其活性命以保民如此 
　　一本宦以垫邑窃贼嘓匪敢于鸱张由捕役豢盗未经破案则一局分肥既经破案则唆使扳诬任捕役以弭盗而盗风日炽乃仿古寓兵于农之意为团练法使民守望相助真盗准其捕送决不轻纵初犯微赃薄责许其自新盗或感化远扬捕役不致分肥扳诬未几而萑苻靖矣其弭盗贼以安民如此 
　　一本宦以垫邑凌云书院膏火无多每逢月课亲定甲乙另加奖赏公余与诸生讲论经史文艺勖以孝弟忠信明体达用储异日服官从政之材并以四乡贫难子弟无力向学集绅民劝捐买田计收谷四百余石创立乡学二十余处明定章程至今守之其兴学校以待士如此 
　　一本宦以垫邑孤贫所额设口粮无多又无育婴堂遇有穷老鳏寡格外捐廉散给衣粮其路弃婴孩小乞丐收养署中或令军民人等领为子嗣稍长者令在署学习洒埽诸细务其恤老幼以拯民如此 
　　一本宦爱民如子去蠹去奸无害不除劝耕劝织有利皆兴至诚恻怛必使蒙其泽而后快故莅垫两载四境欢声雷动羣颂青天或演剧作歌以比诸葛亮包拯邻邑有讼狱不平者咸思就质甲申七月调署梁山送者数千人沿途五十里不断黄童白叟卧辙攀辕奈挽不能留相率诣大府具呈祈请欲还我使君未遂也乙酉九月由梁山调巴县路过垫邑百姓谓其回任欣欣然具壶浆以迎已而知为赴任巴县则又惘惘然如婴儿之失慈母今闻其没追思德政久不能忘□□士民公举入祀名宦祠 

　　四川忠州直隶州梁山县儒学为公请申详祠祀名宦事遵将已故原署梁山县知县升任河南开归陈许河务兵备道刘衡政绩事实造册赍呈计开 
　　一刘公系江西建昌府南丰县人嘉庆五年庚申 
　　恩科本省乡试由附生中式副榜考充正白旗官学教习嘉庆十三年戊辰秩满以知县用十八年癸酉签分广东署四会博罗二县旋补新兴县厯有政声二十四年丁艰回籍道光二年起复三年选四川垫江县知县四年署梁山县五年调巴县七年　题升绵州直隶州知州是年十月放成都遗缺知府补保宁府兼署川北道九年调成都府兼署成绵龙茂道十年闰四月升河南开归陈许兵备河务道三迁皆奉特旨抵河南未久得疾不愈告归于道光二十一年辛丑正月十一日疾终故里梁邑闻讣合邑士民追思德政相率公举请入名宦祠卒年六十七岁子五人长良骥禀贡生次良骞监生三良驹辛巳科本省乡试举人任国子监学录己丑会试中式进士钦点翰林院庶吉士任户部陕西司主事福建司员外郎现任江南道监察御史四良驷丁酉科本省乡试举人五良驯本省乡试副榜孙八人长赓附监生次庠附监生并无子孙现任九卿 
　　一刘公以垫江县令于道光四年闰七月署梁山县篆抵任即兴文教谓学校为起化之源旋集生童考录观风月课等举复于闲暇教以先器识而后文艺之道邑有桂香书院年久倾颓兼之湫隘公捐廉建修廓其基址添置书舍数十间每月膏火皆捐廉厚发课期命题后辄拟数艺以示生童又于城乡设立乡学五处贫民不能延师者其子弟皆有诵读之所常于公余必亲往观察邑向无考棚公度地创建因卸事去任未经告竣而规模体制已开其全也由是而邑之士风日起 
　　一刘公才干精明性情简易每于内外人等防微最密杜弊极严厯任各处事无巨细悉本一巳亲裁法有难宽绝无纤毫情面告期偶有捏情妄控者每面发其覆而人辄自知其罪虽被责惩罔不愧服更复悬钲仪门凡有冤抑者许其奔鸣随审随结民无拖累至于鼠窃狗偷之辈一经获案照例发落莫不向化从良莅梁一载遗物道上无敢拾者 
　　一刘公教民以农桑为急务每于乡村示以树桑之法设以劝农之条梁邑地包于山与水道迥隔公相度地势捐廉雇工于邑之东北门外修筑塘堰绵亘数十里如雨稀少偶有旱干即决堰口灌溉之至今服畴力穑者咸歌诵其德于不諠公初莅梁时值大旱公设坛祈祷甘霖随沛间有地土硗瘠而少收获者必捐廉以赈济之维时各宪檄饬筹办义田事宜公竭力奉行民胥乐从更为推广条式各得其宜其勤于民事如此非实心而实政者不能 
　　一刘公立政有体爱民无类邑有养济院一所仅养八人此外鳏寡孤独颠连无告者甚多公首倡捐廉并劝绅民捐输于东北门外修立养济孤老为两院广额养至四十余人更复置田生息以作久远之需月给米粮冬给绵衣迨至春和将衣贮库数年一更其经费出于田租交粮户轮流经管胥役不得染指前任四川布政司陆公韪之为下其法于各州县 
　　一刘公学有本源持躬俭约署中一切费用悉去冗汰衣服饮食不改书生面目者有治谱十卷庸吏庸言一部蜀僚问答二卷读律心得三卷今之临民者多奉以为龟鉴焉前后厯三省凡十一任俱有善政案牍可稽惟是绅等僻处偏偶囿于闻见不能尽述其详谨就其在梁恩德之及于闾阎遗爱之传于舆论者诠次大凡合请申详俾得崇祀名宦庶不负刘公当日勤政爱民之实心也 

　　自治官书
