　为政善报事类　　（元）叶留 编　 陈相 注 

　　●目录 

　　序 
　　卷之一 
　　卷之二 
　　卷之三 
　　卷之四 
　　卷之五 
　　卷之六 
　　卷之七 
　　卷之八 
　　卷之九 
　　卷之十 

　　●为政善报事类序序 

　　陈颢 
　　叶留 

　　孔子曰文武之政布在方册其人存则其政举其人亡则其政息然则为政岂易于言哉周衰道丧王政沦夷善善恶恶相为施设而天道福善祸淫之报不于其身于其子孙较然桴鼓由秦汉下见之史传杂出于百家之言多矣然而门分类别聚为全书贻鉴后人以禆国政者未见也余每恨之括苍叶君之子伯韶谒选京师以其子父所述为政善报事类书凡十卷因余方外友赵君虚一来访求序其端锓梓行之余读其书古今为政善恶报应之迹靡不该悉非特释余恨之为快搢绅之士苟志于忠君报国者不一读其书可乎读其书而上知文武之政则必能致吾君为尧舜之君使斯民为尧舜之民叶君之志可谓勤矣于政治岂小补云叶君名留字景良隐耀山林著书自乐赵君又诵其所为王昭君诗 【汉策诚如重玉颜要将信义动呼韩当时故杀毛延寿莫作真情悔恨看】 真知事君大体识安边长策者蜀先主诗 【天下英雄刘豫州一时几重老瞒忧若还落笔无知者难盖当年夫筯羞】 能发奸雄隐事足以盖失筯之耻深足敬爱余故乐序其说而嘉其成书之志焉延佑六年十一月既望集贤大学士荣禄大夫陈颢仲明父序 

　　善之义大矣哉粤自降衷秉彛人皆有是善也太朴既散理义为利欲所泊一念之善流而为恶况施于有政可不慎欤书曰惠廸吉从逆凶惟影响此逆顺吉凶庆殃类至之一机祸福报应之所由起也见善如不及见不善如探汤古之齐谐亦既志之矣惜其杂而不专余在畎亩之中思欲救吏弊瘳民瘼俾吏称职而民安业其道无由也平居巷议属耳时政闻一善事如自己出未尝不手额鼓舞起敬起慕不图两汉廉平循吏今复见之一有不善则将拂膺蹙额而为之长太息也因摭历代之从政有功在生民庆流后裔者名曰善政报应事类余岂不知隐恶扬善长厚之事善者吾之师不善者吾之资非假是无以警动之使知为善之可乐为恶之可惧客有见而难之曰今 
　　国朝宪章信赏必罚明如日星于劝惩乎何有岂枚举前言往行所可勉旃余曰不然夫果敢之人勇于为恶亦勇于为善有威武所不能屈禹闻善言则拜涂人皆可为禹易曰风雷益君子以迁善政过其迅速如此就使开卷一悟则善心油然而生或可为官师相规之一助客曰懋哉懋哉于是乎书 
　　延佑丙辰括苍叶留景良书于友竹山房 

　　●为政善报事类卷之一 

　　括苍友竹叶留景良　编 
　　后学陈相良弼　注 

　　家无私积 
　　古称遗爱 
　　辞宝不贪 
　　趣装盍代 
　　阴德治狱 
　　公廉律身 
　　轻刑执法 
　　宽罚谏君 
　　闭门拒使 
　　富民兴利 
　　骸以恩矜 
　　策由天赐 
　　反风止火 
　　上疏伤冤 
　　大旱致雨 
　　久讼推原 

　　○家无私积 

　　鲁　季文子无衣帛之妾无食粟之马无藏金玉无重器备是以知其忠于公室遂连相三君而无私积可不谓忠乎 【左传】 

　　○古称遗爱 

　　郑　子产以其乘舆济人于溱洧相郑政成三年舆人诵之曰我有子弟子产诲之我有田畴子产植之子产而死谁其嗣之郑简公封以六邑子产为人仁爱忠厚孔子尝过郑与子产如兄弟及闻子产死为泣曰古之遗爱也 【左传】 

　　○辞宝不贪 

　　宋　子罕为政宋人得玉献之弗受献玉者曰以示玉人玉人以为宝故敢献之子罕曰我以不贪为宝尔以玉为宝若以与我皆丧宝也不若人有其宝献者稽首告曰小人怀璧不可以越乡纳此以请死也子罕寘诸其里使玉人为之攻之富而后使复其所 

　　○趣装盍代 

　　汉　曹参为齐丞相以清净治九年齐国安集大称贤相萧何薨参闻之告舍人趣治行吾且入相居无何使者果召之参去属其后相曰以齐狱市为寄慎勿扰也参代何为相后封平阳侯卒谥静侯子奇代侯卒谥简侯奇子时尚平阳公主卒谥夷侯子襄代立尚卫长公主襄子宗代立谥为共侯 【史记】 

　　○阴德治狱 

　　汉　于公 【东海郯人也郯音谈】 为县狱史郡决曹决狱平罹文法者于公所决皆不恨郡中为立生祠号曰于公祠其闾门尝坏父老治之于公谓曰少高大闾门令容驷马高盖车我治狱多阴德未尝有所冤子孙必有兴者后子定国为丞相封西平侯孙永为御史大夫嗣封传世云 【于定国传】 
　　虞经 【陈国武平人也】 为吏案法平允务存宽恤每冬月上其状尝流涕随之尝曰吾虽不及于公其庶几乎子孙何必不为九卿后孙诩 【音许】 官至尚书仆射恭为上党太守 【本传】 
　　汉　郭躬 【字仲孙颖川阳翟人】 父郭宏习律太守寇恂以宏为决曹掾断狱掌三十年凡所决者退无怨情郡比之于公年九十五卒后躬元和三年拜廷尉掌法务在宽平正直用刑仁恕元和中赦罪囚不及亡命未发觉者躬亲诣上言之章帝善之诏特赦焉后子孙至公者一人廷尉者七人封侯者三人剌史侍中十余人侍御史正监平者甚众 【本传】 

　　○公廉律身 

　　汉　尹翁归 【字子□音□河东平阳人】 为市吏公廉不受馈后征拜东海太守 【今之路官】 有大豪郯 【地名】 许仲孙为奸猾乱吏治郡中苦之二千石欲捕者辄以势力变诈自解终莫能制翁归至论弃仲孙市一郡怖栗莫敢犯禁东海大治入守右扶风清洁自守为政缓于小弱急于豪强课常为三辅最至元康四年卒家无余财天子贤之制诏御史朕夙兴夜寐以求贤为右不异亲疏远近务在安民而已扶风翁归廉平乡 【音向】 正治民异等不得终其功业朕甚怜之其赐翁归子黄金百斤以奉其祭祀三子皆为郡守少子岑历位九卿子闳孺亦至广陵相有治名 【本传】 

　　○轻刑执法 

　　汉　张释之 【字季南阳堵阳人堵音者】 后拜廷尉上行出中渭桥有一人从桥上走 【音奏】 乘舆马惊捕属廷尉释之奏犯跸当罚金上怒曰此人亲惊吾马马赖和柔令他马固不败伤我乎廷尉乃当之罚金释之曰法者天子所与天下公共也今法如是更重之是法不信于民也廷尉天下之平一倾天下用法者皆为之轻重民安所错 【音措】 其手足上曰廷尉当是也其后有盗高庙玉环得下廷尉为奏当弃市上怒欲致之族释之免冠谢曰今盗宗庙器而族之假令愚民取长陵一坏 【步侯反手□之】 土陛下且何以加其法乎文帝与太后言乃许张廷尉由此天下称之后子挚字长公官至大夫 【本传】 

　　○宽罚谏君 

　　汉　路温舒 【字长君巨鹿东里人】 守廷尉史宣帝即位上书言宜尚德缓刑其略曰狱者天下之大命也死者不可复生断者不可复属捶楚之下何求不得故谚曰画地为狱议不入刻木为吏期不对此皆疾吏之风悲痛之辞也故天下之患莫生于狱败法乱政离亲莫甚于治狱之吏惟陛下省法制宽刑罚则太平之风可兴上善其言迁广阳私府长 【乃藏钱之府也天子曰少府诸侯曰私府】 又迁临淮太守治其异迹后子孙皆至牧守大官 【本传】 

　　○闭门拒使 

　　汉　丙吉 【字少卿鲁国人】 为廷尉监武帝末诏治巫蛊郡邸狱时宣帝生数月以皇曾孙坐卫太子事系吉见而怜之又心知太子无事实重哀曾孙无辜谨保养之置间 【音闲】 燥处 【问燥乃高敞也】 后元二年望气者言长安狱中有天子气于是上遣使者诏狱系者亡轻重一切皆杀之使者夜到郡邸狱吉闭门拒不纳曰皇曾孙在他人无辜死者犹不可况亲曾孙乎使者还劾奏吉武帝寤曰天使之也因赦天下郡邸狱系者赖吉得生恩及四海矣后宣帝立为丞相封博阳侯子孙传国数世 【本传】 

　　○富民兴利 

　　汉　召 【读曰邵】 信臣 【字翁卿九江寿春人】 为南阳太守好为民兴利务在富之躬劝耕农开通沟渎以广溉灌岁增加多至三万顷民得其利畜积有余百姓归之盗贼狱讼衰止吏民亲爱号曰召父荆州剌史以闻赐黄金四十斤迁河南太守治行常为第一复数 【音朔】 增秩赐金竟宁中征为少府列于九卿 【本传】 

　　○骸以恩矜 

　　汉　陈宠 【沛国洨人洨尸交反】 为司徒掾勤心物务转为辞曹掌天下狱讼其所平决无不厌 【入声】 服众心肃宗初为尚书时承永平故事吏政尚严宠以帝新立宜改前世苛俗乃上疏言之帝敬纳焉每事务在宽厚遂召有司绝钻钻诸惨酷之科 【钻其炎反说文曰铁□也钻膑刑谓钻去其膑骨也】 解妖恶之禁除文致之请谳五十余事定着于令是后人俗和平屡有嘉瑞后为广汉太守先是洛县城南每阴雨常有哭声闻于府中积数十年宠至闻之使吏按行还言世乱时此下多死亡者而骸骨不得葬傥在于是宠怆然敕县尽收葬之自是哭声遂绝宠后　三卿拜司空其子忠后拜仆射史氏曰宠矜枯胔施于孙子谓此也 【本传】 

　　○策由天赐 

　　汉　何比干 【扶风平陵人也】 
　　为汝阴县决曹掾平活数千人后为丹阳都尉狱无冤囚淮汝号曰何公征和二年三月天大阴雨比干在家日中梦贵客车骑满门觉语其妻未既而门有老妪年可八十余求寄避雨雨甚而衣履不湿雨止送至门乃谓比干曰公有阴德今天锡公策以广君之子孙因出怀中策状如简长九寸凡九百九十枚以授比干曰子孙佩印绶者当如此数比干年五十八有男六人后又生三子本始元年自汝阴徙平陵代为名族比干生寿蜀郡太守寿生显为京辅都尉显生鄢光禄大夫鄢生宠济南都尉宠生敝五官郎中由比干而下盖六世云 【本传】 

　　○反风止火 

　　汉　刘昆 【陈留东昏人也】 光武时除江陵令 【今之县官】 有德政县连年火灾昆辄向火叩头多能降雨止风后为宏农太守先是驿道多虎行旅不通昆为政三年仁化大行虎皆负子渡河帝嘉之征拜光禄勋 【本传】 

　　○上疏伤冤 

　　汉　寒朗 【字伯奇鲁国薛人也】 永平中守侍御史与三府掾属共考案楚王英狱事诸所连及无敢以情恕者朗心伤其冤乃上言曲成侯刘建等无奸专为颜忠等所诬后二日车驾自幸洛阳狱录囚徒理出千余人后迁清河太守寿八十四 【本传】 
　　汉　袁安 【字邵公汝南汝阳人】 拜楚郡太守时楚王英谋逆辞所连系者数千人显宗怒甚吏案之急痛自诬死者甚众安到郡不入府先往案狱理其无明验者条上出之府丞掾史叩头固争以为阿附反□法与同罪不可安曰如有不合太守自当坐之不以相及也得出者四百余家安后为司徒子赏为郎京敞最知名京子彭顺帝初为光禄勋行至清彭弟汤 【字仲河】 少傅家学多历显位桓帝初为司空封安国亭侯汤子成次子逢 【字周阳】 以累世三公子宽厚笃信灵帝立为司空卒子基嗣论者以其理楚冤狱其仁心足以覃乎后昆子孙之盛不亦宜乎 【本传】 

　　○大旱致雨 

　　汉　郑宏 【会稽山阴人也】 为淮阴太守消息繇赋政不烦苛行春天旱随车致雨白鹿夹毂而行宏怪问主簿黄国曰鹿为吉为凶国拜贺曰闻三公交车轓尽作鹿明府必为宰相后果代邓彪为太尉 【本传○行春者乃太守以春行县劝农桑也】 

　　○久讼推原 

　　汉　王涣 【广汉郪人】 除温县令多奸猾积为人患涣为方略击诛之境内清夷商人露宿于道迁洛阳令有久讼历政所不断法理所难平者莫不曲尽情诈元兴元年卒丧归道经宏农民庶皆设盘案于路吏问其故咸言平常持米到洛阳为卒司所抄恒亡其半自王君在事不见侵枉故来报恩其政化怀物如此民思其德立祠安阳亭西每食辄弦歌而荐之永初二年邓太后诏曰昔大司农朱邑右扶风尹翁归政迹茂异令名显闻孝宣皇帝嘉叹愍惜而以黄金百斤荣赐其子故洛阳令王涣秉清修之节蹈羔羊之义尽心奉公务在惠民功业未遂不幸早世百姓追思为之立祠今以涣于石为郎中以报焉 【本传】 

　　为政善报事类卷之一 

　　●为政善报事类卷之二 

　　括苍友竹叶留景良　编 
　　后学陈相良弼　注 

　　对囚活人 
　　兴始不杀 
　　律喻民从 
　　珠还计活 
　　德化枭哺 
　　政感雉驯 
　　辞金愧令 
　　遗绢化民 
　　囚服掘尸 
　　禁严溺子 
　　亡户得丁 
　　盗首弃市 

　　○对囚活人 【出元皇后传】 

　　汉　王翁孺为绣衣御史逐捕魏郡群盗及吏畏懦当坐者翁孺皆纵而不诛他郡御史暴胜之等奏杀二千石以下及坐连及者至斩万余人翁孺以不称免叹曰吾闻活千人有封子孙吾所活者万余人后世其兴乎翁孺生子禁禁生女政君即元后也后禁封阳平侯禁薨子凤嗣侯弟谭商立根逢皆同日封侯 

　　○兴始不杀 

　　汉　邓禹 【南阳新野人也】 光武中兴为大将平赤眉等寇尝曰吾将百万之众未尝妄杀一人后世必有兴者邓氏中兴后累世贵宠侯者二十九人公二人大将军以下十三人中二千石十四人列校二十二人郡守四十八人其余侍中将大夫郎谒不可胜数和熹皇后乃女孙也 【邓训邓后传】 

　　○律喻民从 

　　汉　卓茂 【南阳宛人】 性宽仁恭爱为密县令劳心谆谆视人如子举善而教口无恶言吏人亲爱而不忍欺尝曰律设大法礼顺人情我以礼教汝汝必无怨恶以律治汝汝何所措手足乎于是人服其训吏怀以恩数年教化大行道不拾遗平帝时天下大蝗独不入密县界光武即位下诏褒赏以为太傅封褒德侯 【本传】 

　　○珠还计活 

　　汉　孟尝 【会稽上虞人也】 迁合浦太守郡不产谷实而海出珠与交趾比邻常通商贩货籴粮食先时守宰贪秽募人采取不知纪极珠徙于交趾界行旅不通人物无资贫者饿死于道尝到官革易前弊求民利病曾不踰岁去珠复还百姓皆反其业商货流通称为神明 【本传】 

　　○德化枭哺 

　　汉　仇览 【字季智一名香陈留考城人也】 补为蒲亭长朞年大化有陈元者独与毌居而毌告其不孝览惊曰吾近日过元舍庐落整顿 【落居也今人谓院为落也】 耕耘以时此非恶人当是教化未至耳毌守寡养孤苦身投老奈何肆忿于一朝以致子以不义乎毌闻感悔涕泣而去览乃亲到元家因为陈人伦孝行譬以祸福之言元卒成孝子乡邑为之谚曰父毌何在在我庭化我鸣枭哺所生 【枭即鸱枭本传】 

　　○政感雉驯 

　　汉　鲁恭 【扶风平陵人也】 肃宗时拜中牟令专务德化吏人信服建初七年郡国螟蝗伤稼不入中牟河南尹袁安闻之疑其不实使仁恕掾肥亲往廉之恭随行阡陌俱坐桑下有雉过其傍傍有儿童亲曰儿何不捕之儿言雉方将雏亲矍然起语恭曰所以来者欲察君政耳今虫不犯境一异也化其鸟兽二异也竖子有仁心三异也还府具以状白安是岁嘉禾生恭便坐廷中安上书言状帝异之后恭多历显仕位至司徒享寿八十有一 【本传】 

　　○辞金愧令 

　　汉　杨震 【字伯起宏农华阴人】 迁东莱太守道过昌邑故所举荆州茂才王密为昌邑今谒见怀金十斤遗公公曰故人知君君不知故人何也密曰暮夜无知者震曰天知地知子知我知何谓无知密愧而去故赞曰震畏四知后为涿郡太守性公廉子孙常蔬食步行故旧或劝令开置产业震曰使后世称为清白吏子孙以此遗之不亦厚乎延光中拜司徒俄迁太尉年七十余而终震生秉秉生赐赐生彪四世并为三公德业相继其它为守相者甚众岂非公廉清洁之报欤 【三省录】 

　　○遗绢化民 

　　汉　陈寔 【字仲弓颖川许人也】 初为太邱长修德清静以安百姓邻县人民归附者寔辄训导譬解发遣令还司官行部吏虑有讼者白欲禁之寔曰讼以求直禁之理将何伸其勿有所拘司官闻而叹曰陈君所言若是岂有怨于人竟无讼者时岁荒有盗夜入其室止于梁上寔阴见乃起自整拂呼命子孙正色训之曰夫人不可不自勉不善之人未必本恶习以性成遂至于此梁上君子者是矣盗惊自投于地稽颡归罪遗绢二疋是以一县无盗卒谥文范先生二子纪 【字符方】 以至德称建安初拜大鸿胪纪子群 【字长文】 仕魏为司空侍中录尚书事谌 【字季方】 与纪齐德同行父子并着高名时号三君群子泰 【字符伯】 仕至左仆射 【本传】 

　　○囚服掘尸 

　　魏　高柔 【陈留人也】 
　　文帝时为廷尉护军窦礼近出不还营司以为亡表言逐捕没其妻盈及男女为官奴婢盈连至州府称冤自讼莫有省者乃诣廷尉柔问曰尔何以知夫不亡盈曰夫事母恭谨又哀儿女是非不顾室家者柔重问曰你夫不与人有冤雠乎对曰无又问不与人交钱财乎对曰尝出钱与同营士焦子文求不得适子文坐事系狱柔呼子文问所坐言次复问曰汝颇曾举人钱否子文曰不敢柔察其色动遂曰汝昔举窦礼钱何言否也汝已杀礼便宜早服子文于是自首杀礼本末埋藏处所柔便遣卒承子文辞往掘礼即得其尸诏复盈毌子为平民柔后转太常旬日迁司空后迁司徒进封安国侯转太尉年九十薨 【本传】 

　　○禁严溺子 

　　晋　王浚 【宏农湖人】 为巴郡太守郡边吴境兵士苦役生男多不养浚严其科条宽其徭课产育者皆与休复所全活者数千人后统兵伐吴先在巴郡所全育者皆堪供徭役其父母曰王府君生汝汝必勉之无爱死也及自蜀发兵不血刄攻无坚城官至抚军大将军寿八十 【本传】 

　　○亡户得丁 

　　北魏　宋世良 【西河人也】 为殿中侍御史诣河北括户大获浮惰河内太守田怙赃货百万世良检按之未竟遇赦而还孝庄帝劳之曰知卿所括得丁倍于本帐若官人皆如此用心便是更出一天下也后拜清河太守阳平郡移掩刦盗三十余人世良讯其情状惟送十二人余皆放之阳平太守魏明朗大怒云以为辄放吾贼及推问送者皆是放者皆非明朗大服郡东南有曲堤成公一姓阻而居之群盗萃于此人为之语曰宁度东吴会稽不历成公曲堤世良施八条之制盗奔他境人又谣曰曲堤虽险贼何益但有宋公且屏迹后大赦郡无系囚率群吏拜诏而已 【本传】 

　　○盗首弃市 

　　宋世轨 【西河人也】 好法律治狱宽平多所全活为都官郎中有囚事枉将送垂致法世轨遗骑追止之切奏其状遂免迁廷尉少卿初洛州人聚结欲刦河桥吏捕按之连徒党千七百人廷尉崔昂以为反数年不断及世轨为少卿惟杀魁首余悉舍焉及卒系囚皆哭曰宋廷尉死我等岂有生路赠光州刺史谥曰平 【北史】 

　　为政善报事类卷之二 

　　●为政善报事类卷之三 

　　括苍友竹叶留景良　编 
　　后学陈相良弼　注 

　　贵戚必劾 
　　俭德自持 
　　息争二事 
　　平断三疑 
　　空厩借居 
　　公田周急 
　　清洁称善 
　　慈爱遍及 
　　囚为祷疾 
　　法能守公 
　　刻石知感 
　　辨金不同 

　　○贵戚必劾 

　　源思礼 【西平人也】 后赐名怀 【乃源管之子也】 为侍御中散持节廵行北边赈给贫乏考论殿 【去声】 最存恤有方时后父子劲势倾朝野劲兄子祚与怀宿昔通婚时为镇将有受纳怀将入镇祚郊迎道左不与相闻即劾祚免官怀朔镇将元尼须与怀少旧亦贪秽狼籍置酒请怀曰命之长短由卿之口岂可不相宽贷怀曰今日之集乃是源怀与故人饮酒之坐非鞫狱之所也明日公庭始为使人检镇将罪状之处尼须挥泪而已无以对之既而怀表劾尼须其奉公不挠皆此类也时百姓为豪强凌压积年枉滞一朝见伸者日有数百后加侍中卒赠司空谥曰惠 【北史】 

　　○俭德自持 

　　梁　何远 【字义方东海人】 为武昌太守杜绝交游馈遗秋毫无所受弊服素器物无铜漆每食不过干鱼数片而已然性刚严吏人多以细事受鞭罚遂为人所讼征下廷尉被劾十数条除名后再叙为武康令愈厉廉节除淫祀正身率职人甚称之太守王彬廵属诸县皆盛供帐以待焉至武康远独设糗水而己彬去远送至境进只鸡斗酒而别彬戏曰卿礼有过陆纳不为古人所笑武帝闻其能擢为宣城太守迁东海太守远性耿介无私曲绝请谒其清公为天下第一 【本传】 

　　○息争二事 

　　魏　傅炎 【字季珪北地灵州人】 为山阴令有卖针卖糖一老姥争团丝来诣炎炎挂团丝于柱鞭之密视有铁屑则罪卖糖者又有一野父争鸡炎各问何以食鸡一人云粟一人云豆乃破鸡得粟罪言豆者县称神明后迁益州刺史自县迁州近世罕有子翙为官亦有能名历山阴建康令 【本传】 

　　○平断三疑 

　　柳庆 【字更兴河东人】 
　　为兵部郎中领雍州别驾广陵王欣魏之懿亲其甥孟氏屡为凶横或有告其盗牛庆捕得实趣令就禁孟氏殊无惧容乃谓庆曰若加以桎梏后独何以脱之欣亦遣使辩其无罪孟氏由此益骄庆乃大集僚吏盛言孟氏倚权侵害之状言毕令笞杀之自此贵戚敛□又有贾人时金二十斤诣京师寄居其人每出常自执管钥无何缄闭不异而并失之谓主人所窃郡县讯问主人自诬服庆疑乃召问贾人曰卿钥恒置何处对曰恒自带之康又曰颇与人同宿乎曰无与人同饮乎曰日者曾与一沙门再度酣宴醉而昼寝庆曰沙门乃真盗耳即遣捕沙门乃怀金逃匿后捕得尽获所失金又有胡家被刦郡县按察莫知贼所邻近被囚者甚多庆以贼是乌合可以诈求之乃作匿名书多榜官门曰我等共刦胡家徒侣混杂终恐泄露今欲首伏惧不免诛若听先首免罪便欲求活庆乃复施免罪之榜居二日广陵王欣家奴面缚自首因此尽获党与每叹曰昔于公断狱无私辟高门以待封斯言有验吾其庶几乎后升尚书左丞摄计部 【北史本传】 

　　○空厩借居 

　　南史　孙谦 【字长逊东筦人】 为句容令清慎强记号为神明齐初又为钱塘令御烦以简狱无系囚及去官百姓以谦在职不受遗馈追载缣帛以送之谦辞不受每去官辄无私宅借空车厩居焉梁天监六年为零陵太守先是郡多猛兽谦至绝迹去官之夜即害居人征为光禄大夫帝嘉其清洁甚礼异焉凡历二县五郡所在廉洁居身俭素布被筦席卒年九十有二 【本传】 

　　○公田周急 

　　崔伯谦 【字□逊博陵人】 天保中除济北太守恩信大行富者禁其奢侈贫者劝其周急县公田多沃坏伯谦咸易之以给人又改鞭用熟皮为之不忍见血示耻而己后除南巨鹿太守下车导以礼让狱无停囚恒处上第征拜银青光禄大夫 【北齐传】 

　　○清洁称善 

　　隋　景城县户曹张元素 【蒲川人也】 为政清洁吏民怀之隋末窦建德陷景城执将杀之邑人千余号泣请代曰此清吏杀之是无天也大王即定天下无使善人解体建德释之唐太宗即位间以为政帝称善迁给事中后谏治洛阳宫干阳殿即诏罢役赐彩二百疋 
　　进太子右庶子高宗时以老致仕以上寿终 【唐书】 

　　○慈爱遍及 

　　隋　辛公义 【陇西狄道人也】 开皇间除岷州刺史土俗畏病一人有疾合家避之父子夫妻不相看守孝义道绝公义甚患之欲变其俗因分遣官人廵检部内凡有疾病皆以床舆来安置听事暑月疫时人病或至数百厅廊悉满公义亲设一榻坐其间终日连夕对之理事所得秩俸尽用市药为迎医疗之躬劝饮食于是尽瘥方召其亲戚谕而遣之诸病家子孙惭谢而去后有病者争就使君其家因留养之始相慈爱此风遂革合境之内呼为慈母后为并州剌史听讼不立文案遣当直佐寮二人在侧随问而决若不尽应须禁者公义即宿厅事终不还人或谏之曰使君何自苦也答曰刺史无德可以导人尚令百姓系狱岂有禁人在狱而心自安乎罪人闻之咸自款伏由是讼者多两逊而止时山东霖雨自陈汝至于沧海皆苦水灾境内独无所损山出黄银获之以献诏水部郎姜崱 【士列切】 就公义祷焉乃闻空中有金石丝竹之声后历数郡官至司隶大夫寿至八十九 【本传】 

　　○囚为祷疾 

　　唐　张文瓘 【见州人也】 干封中为大理卿不旬日断疑狱四百抵罪者无怨言尝少疾囚相与斋祷愿亟视事时以执法平恕方载胃后拜侍中诸囚闻其迁皆垂泪其得人心如此后四子皆至三品时谓万石张家 【本传】 

　　○法能守公 

　　唐　徐有功武后时为左肃政台侍御史给事中薛季昶劾其党恶后诏诘之公比断狱多失出何耶对曰失出乃臣之小过好生陛下之大德遂免为民寻起拜司刑少卿与皇甫文备同按狱文备诬有功纵逆党久之文备坐事下狱有功出之或曰彼尝陷君于死今生之何也对曰尔所言者私忿我所守者公法尝曰大理人命所系不可阿者诡辞以求苟免故为狱常持平守正以执据冤纲凡三坐大辟将死泰然不忧赦之亦不喜所全活甚众酷吏为之少衰人以为有功当武后革命电雷之际而能全仁□过汉于张远甚虽千载未见其比后孙商至河东节钺咸通中同平章事商子彦若位至中书舍人同平章事 【本传】 

　　○刻石知感 

　　唐　卢钧 【字子和】 所居官必有绩大抵根于仁恕擢岭南节度使专以清净治南方服其德旧有采金税为民害者悉除之华蛮数千走 【音奏】 阙下请为立生祠刻石颂德后召为太子太师寿八十余 【本传】 

　　○辨金不同 

　　唐　袁滋 【蔡州人也】 李勉镇凤翔日滋在幕下属邑有民因耕得马蹄金一瓮送于县将致府庭宰邑者虑主守不严因使寘之私库信宿与官吏开视皆土块也以状闻府议者谓宰换之遣掾就案其事宰莫能明不得己诬服拘系纷纷结成牍上李愈怒后筵宴间语及斯事列坐咸惊滋独俛首无对李目之曰闻彼之罪何不乐滋曰某疑其枉更希详之李曰换金之事极明若虑有枉当别有所见因移狱府中滋乃令开瓮□得土二百五十余块诘其所获则本质在焉遂于列肆索金溶泻与土块相等未及其半已三百余斤询其所获担负人力以巨竹舁至县计其数非二人竹担可举明日欲送县时□己化为土矣于是邑宰遂得清雪滋从官至同平章事彰义节度使 【影响录】 

　　为政善报事类卷之三 

　　●为政善报事类卷之四 

　　括苍友竹叶留景良　编 
　　后学陈相良弼　注 

　　仕更九镇 
　　廉受百纸 
　　当活万人 
　　后荣二子 
　　孤嫁得谢 
　　性宽不私 
　　全城活命 
　　出米济饥 

　　○仕更九镇 

　　唐　柳公绰 【京兆华原人也】 尝曰吾莅官未尝以私喜怒加人子孙其昌乎后其子仲郢更九镇五为京兆再为河南孙玭拜御史大夫 【本传】 

　　○廉受百纸 

　　唐　杜暹 【司廉反濮川人也】 补婺州参军吏以纸万番赆 【徐刄反赠也】 之暹为受百番众叹曰昔清吏受一大钱何异哉 【东汉刘宠也】 开元四年以御史覆屯积 【七迹反水中有石也】 西入突骑施帐究索乃以金遗暹暹伪受焉阴埋幕下己出境乃移文畀取之突厥大惊伏其清后召同平章事封魏县侯 【本传】 

　　○当活万人 

　　五代唐　刘景洪 【吉州永新人也】 
　　事杨行密为江西牙将有彭圩者称太守胁景洪附湖南景洪伪许之复以州归行密遂不仕尝曰我不从彭圩当活万余人后必有隆者因名所居山曰后隆山山有牛僧孺读书堂基筑台其上后孙妇有娠一夕梦牛相公来而生曾孙沆由进士起家事仁宗官至同中书门下同平章事观文殿大学士 【影响录】 

　　○后荣二子 

　　五代唐　吕琦 【幽州安次人也】 唐明宗时为驾部员外郎兼侍御史知杂事河南主藏吏盗所监物下军廵狱狱吏尹训纳赂反其狱冤家诉于朝下御史台琦按验得训赃状奏摄训赴台训惧自杀狱乃辩蒙活者甚众岁余迁礼部郎中后仕至兵部侍郎有子二人余庆宋初参知政事端至宰相端子诲尤知名 【本传】 

　　○孤嫁得谢 

　　五代　江南锺离权宰江州德化将以女嫁邻县许令谕胥魁 【今之县吏】 市婢从翌日胥与老妪引一女来曰抚之临川人也一日权视事归见女泣于屏间诘之答曰某父昔令是邑不幸与母俱亡时方五岁育于胥家十年明府欲得妾胥以应今追思吾父不觉涕零权呼胥妪审如女之言戒家人易其衣食如已所生以书抵许告缓亲期将辍嫁女之资以遣焉许因请为季子妇卒以二女归之久之权梦一绿衣造 【去声】 庭谢曰不图贱息辱赐于君然得请于帝愿以十任守土官谢后果历典十郡 【丛善心鉴】 

　　○性宽不私 

　　五代周　魏仁浦 【卫州汲人也】 事世宗至中书侍郎同平章事性宽厚世宗辨急多杀戮有忤旨者仁浦皆归罪于己以营救之赖以得免者十常七八淮南之役所获败卒数千人仁浦从容白以隶军锋刄之下无一人横 【去声】 死者又专务以德报怨有郑元昭者为解州剌史仁浦妇翁李温玉为搉盐使元昭不得专其利乃诬温玉之子从李守真叛捕以告变欲中 【去声】 伤仁浦周太祖为辩其诬获免及仁浦大用乃以元昭典五郡又尝为贾延徽所谮几 【平声】 遇害后总师出征有得延徽以献者仁浦曰因兵戈以报怨吾不忍也免放之故虽起自刀笔终能致位宰相其后子咸信尚主官至同平章事判天雄军咸信子昭昞并观察使仁浦追封齐王其获报亦厚矣 【事畧本传及事林】 

　　○全城活命 

　　唐　刘翱 【京兆万年县人】 以镇守建州因居建之建阳居官廉洁狱无留讼所至以阴德为先其先在山南节度幕时峒寇啸集据云安公引兵破城城下之日禆将欲屠城公谏止但除首从又参谋山东节度司事时有禆将犯赃法司议死公曰军法使智使勇使贪使愚取其所长弃其所短愿与自新以劝能者节度王公从其言活之又为河西节度推官时有妇杀夫诬及他人者公正其罪民得不冤又河西有溺子之风公严其禁存活者数千人民皆曰刘公活尔也又尝舟行见有赴水者甚哀公力救之询其所以则曰负人钱六十贯追逋日迫出于不获己公怆然曰钱易得人命难得悉贷钱还之人得以活有子四人晓秘书省校书暐太子校书煜刺史■〈日喿〉观察使孙十人皆历仕公后以朝议大夫开国公致仕寿八十五自唐迄宋子孙世登儒科历省部台阁典藩郡者相望不绝宋绍兴间有孙领收峒寇有功御礼褒奖赐锦座鞍马丝绢授朝奉大夫除彬守寻除殿院卒谥忠简公绍定间有孙纯以收捕邵寇殁于王事赐庙封忠烈公如资政忠显公韐宝学忠定公子羽枢密忠肃公珙皆公之从孙也丞相梁文靖公克家尝为刘氏谱叙有云刘氏积德而□以大本支所以蕃也 【人伦事鉴】 
　　唐　章仔钧 【建州浦城人也】 仁闽为检校太傅领兵屯田岩以拒南唐李氏尝遣二校请师于州失期当诛夫人练氏请纵之脱首饰以资其行二校奔南唐后王延政僭帝建安南唐伐之二校已为将领兵议屠其城仔钧时已殁夫人居城中一校遣使厚以金帛遗夫人并以一白旗授之曰吾屠城夫人植旗于门吾已戒士卒勿犯也夫人反其金帛并旗弗受曰君幸思旧德愿全此城必欲屠之吾家与众俱死耳二将感其言在城五六万人获免欢呼之声地震欲动君子知其后必大孙谷举江南进士第一宋兴登进士者几百人得　惇位极人臣侁岷望之举贤良衡魁天下楶知枢密院纪援魁南宫省台卿监寺阁馆职出处不绝 【本传又阴德记及东都事畧】 
　　一云仔钧生十五子仁嵩仁彻仁郁练氏出也其后仕多显者得象友直子厚楶谊望之元振良能皆其诸孙则天道尤不诬 

　　○出米济饥 

　　宋　陈尧佐 【阆州人也】 为丞相前后十典大州六为转运所至为民兴利除害尝谓治烦之术任威以击强尽察以防奸譬如激水欲之澄也故为政一以诚信通判潮州日潮之溪鳄鱼食人 【鳄午谷反】 公命捕得鸣鼓于市以文告而戮之为患屏 【音丙】 息知寿州岁大饥公自出米为糜以食 【去声】 饿者吏民以公故皆争粜赖活者凡数万人为转运奏除石炭税减官冶铁课数十万徙河北凿怀州路而泰行之险通河决滑州躬自暴露昼夜督促其坝 【必驾反】 乃成又为长堤以护其外滑人赖之号其堤曰陈公堤功在生民者不一明道中为户部侍郎会吕夷简请老仁宗问谁可代卿夷简曰陛下欲用经纶之才臣所不知必欲图任老成镇抚百度周知天下之良苦无如陈良佐者遂召拜同中书门下平章事后以太子太师致仕寿八十有二 【言行录】 

　　为政善报事类卷之四 

　　●为政善报事类卷之五 

　　括苍友竹叶留景良　编 
　　后学陈相良弼　注 

　　二郎必做 
　　六班免死 
　　熟审两讼 
　　延寿一纪 
　　爱民缓役 
　　置姬不淫 
　　转祸为福 
　　谳疑别寻 
　　听讼必详 
　　检尸以实 
　　私赂不受 
　　善佑可必 

　　○二郎必做 

　　宋　王佑 【大名□人也】 太祖朝知制诰会魏州节度使符彦卿有飞语闻于上上遣佑往使魏州以便宜付之曰使还与卿王溥官职时溥已为相及还朝以百口保彦卿无异意谓上曰五代之君多因猜忌杀无辜故享国不长愿陛下以为戒上怒贬莱州安置佑赴贬亲旧送者谓曰意公作王溥官职矣佑笑曰吾虽不做儿子二郎必做二郎者文正公旦也佑素知其贵手植三槐于庭曰吾子孙必有登三公者己而果然天下谓之三槐王氏云 【言行录】 

　　○六班免死 

　　宋　高琼 【亳州亳城人也】 事太宗为御龙直指挥使从征太原太宗引兵自幽州还闻敌兵盛至留琼作乐 【音岳】 于营迟明琼度车驾行远溃围转战至行在所而六班卒不至太宗怒欲尽诛之琼曰陛曰晨夕兼行令不早下主将之罪也今卫士皆以材勇选前下太原有功未赏尽诛之可乎帝怒遂释琼后累迁殿前都指挥使景德元年从幸澶渊 【澶视然切在□邱县南】 有功授检校太保忠武军节度使寿七十有一曾孙女是为宣仁圣烈皇后人以为阴德之报欤 【言行录】 

　　○熟审两讼 

　　宋　韩魏公琦镇大名魏之讼牒最多事无巨细公皆亲决虽有病亦许通报决之卧内或以任劳过当劝公分委僚属公曰两讼在官人之大事或生或死或与或夺在吾一言其可轻忽身殁之后今为紫府真人 【感应篇】 

　　○延寿一纪 

　　宋　王缙宣和间为两浙宪每断死囚必焚香奏天然后行下一日暮坐恍见神人云冠绛服立于檐前遥呼其名语之曰缘汝所断事皆合情法上帝嘉汝已为延寿一纪加官至三品汝之二孙亦皆当作监思更宜自勉语讫忽不见后果如神人所云 【明伦集】 

　　○爱民缓役 

　　宋　吕夷简 【字坦夫莱州人也】 
　　祥符中提点江南刑狱时营缮宫馆材用所取东南骚动斩柴木者或碎首洞胷官严期会以希上意死者以亡命捕系妻子公抗疏条白卒缓其役调夫挽送材木盛冬河涸暴露岸次请一切罢遣上悦从之由是知其有爱民忧国心以至大用后子公绰公弼公儒皆登显仕公着为丞相公着子希哲希绩希纯尤显名当世 【言行录】 

　　○置姬不淫 

　　宋　王均李顺之乱官于蜀者多不挈家以行张咏知益州单骑之官官属惮其严无敢蓄婢妾者咏不欲绝人情自置一婢以侍巾栉自此其属相有置姬侍矣咏在蜀四年及召还阙呼婢父母出资嫁之仍处女也父毌拜谢而去咏素无声色之奉其不欺暗室如此名在僊籍为紫府真人所礼敬不亦宜乎 【东笔录】 

　　○转祸为福 

　　宋　黄琮宣和初为福州闽清令平日多蔬食但日市肉四两奉母为人方严时方兴道藏郡守黄裳命十二县各持一疏敛之于民县各数万琮独不应命既闻他县皆办乃自诣郡以已俸四月代民输之裳虽不平莫敢诘有内臣廉访使者数 【音朔】 干以私皆拒不答会奏事京师每一见朝士必以溢恶之言诋之尝入见上问汝在闽时属县有贤令否其人出不意错谔失对惟忆琮姓名极口称之上喜即有旨改京官使者既出方大媿悔乃知善人之报转祸为福如此 【夷坚志】 

　　○谳疑别寻 

　　宋　张逸知益州日华阴县乡长杀人诬道傍者县吏爱财狱具乃令杀人者守囚逸曰囚色冤守者气不直岂守者杀人乎囚始敢言而守者果服立诛之蜀人以为神逸后凡四守益州子峋嵫亦有显名于世嵫之孙即端明殿学士澄也 【影响录】 

　　○听讼必详 

　　冯文显自为口官至监司郡守所至听讼详明吏畏民爱守鄜州日有盗羊杀人者狱具将就刑文显初至郡疑其不实乃易狱吏讯之始云我实非盗偶见牧羊儿死仆地驰告里长故执我指羊群中一羊以为我所盗者我既无以自辩敢不伏罪文显知其非辜令释去不数日旁县获盗羊杀人者抵罪人皆服其明断后官至银青光禄大夫始平郡开国公寿七十一 【墓志】 

　　○检尸以实 

　　陈洎为开封府功曹章献临朝族人杖死一卒洎当检尸时中使络绎吏惧欲以病闻洎正色曰彼实冤死奈何惧罪验不以实尔曹勿预吾当任咎乃手自为牍以白府尹程琳琳曰用心如此前程非琳所及亟驰入奏虽大忤旨太后原其族人洎亦不及罪自此显名不数年历官台府终于三司副使其孙传道履常皆以词章为时闻人阴德之报也 【晁无咎文】 

　　○私赂不受 

　　刘初 【袁州临江人也】 为连江尉民有争田者不决郡以属初初得其奸立为剖曲直人谓为神及去官得直言者候于建州屏人告曰某有好香数斤聊为长者寿发视之金也初笑谢曰君事本有非私君也敢以公事受私赂乎却不受初二子敞举进士甲科攽亦同年擢第敞之子奉世仕元佑至两府时人谓之三刘 【感应篇】 

　　○善佑可必 

　　宋　张庆为右军廵院司狱尝以矜慎自持好洁狱囚具必亲沐暑月尤数 【音朔】 每戒其徒曰人之丽于法岂得己哉饮食卧具必加精洁好诵佛经每囚受戮则为之斋素诵佛经一月方止景佑四年京师大疫其妻袁氏薨三日未殓忽然而苏因告家人言见一白衣人端严修长谓曰汝夫阴德甚多子孙当有兴者汝尚未有嗣胡为来此言未终以手提吾足抛出乃得苏明年生子亨亨生三日有道士丐于庆之门延入既坐谓庆曰君本无嗣今闻婴儿声非君儿乎庆以实告道士曰信乎阴功未易量也今闻婴儿声不独尔有嗣又喜子孙有文学者相继而出尔善保之庆年八十三一夕无病而卒亨以三班借职终于在藏库副使有六子洪锷镈铎元豊五年同登黄裳榜镐锐领开封荐洪之子公裕公庠同登霍友端榜士大夫莫不以为盛事信乎天佑善人如影响之速也 【影响录】 

　　为政善报事类卷之五 

　　●为政善报事类卷之六 

　　括苍友竹叶留景良　编 
　　后学陈相良弼　注 

　　语人为事 
　　夜香告天 
　　丹阳讼省 
　　陈州事传 
　　视饥由己 

　　○语人为事 

　　宋　丞相司马温公谓吾无过人者但平生所为事未尝有不可对人言者耳 【言行录】 

　　○夜香告天 

　　宋　参政赵清献公日有所为事夜必露香告于天其不可告者则不敢为也 【言行录】 

　　○丹阳讼省 

　　宋　刘安民丹阳县吏也特心公平民有讼未之官而先之安民安民折之曲直各得其当 【去声】 自是一县之讼为之顿省后二子相继登科汲官至朝散大夫湜承议郎直秘阁遂为望族 【感应篇】 

　　○陈州事传 

　　宋　张成宪监陈州粮料院日宛邱尉谒告成宪暂摄其事捕获强盗两起一十五人送县狱具未上尉即出参白郡守求合两盗为一冀人数多可得改秩守诺其请遂以请之于张张曰尉欲赏无不可若令窜易公牍合二为一付有司炼煅迁就则成宪不敢也守不能夺后二十年张为江淮发运司从事设醮茅山夜宿玉晨观梦至殿庭殿上主者曰陈州事尚记忆否此中文籍甚明既出见二使者各抱一锦绷与之曰以此相报是岁生男女各一人又一年转大夫直秘阁而卒 【挥麈录】 

　　○视饥由己 

　　宋　韩琦 【字稚圭相州安阳人】 为两路安抚使益州路饥公至则蠲减税以募人入粟招募壮者等第剌以为厢禁军一人充军数口之家可以全活檄剑门关而欲东居者勿禁简州艰食为甚明道中以灾伤劝诱纳粟后粜六十万归于常平公白是钱赈济之余非官缗也发库尽以给四等下户逐贪残不职吏罢冗役七百六十人为饘粥活饥民一百九十余万蜀人曰使者之来更生我也后其子忠彦为丞相嘉彦尚公主 【言行录】 

　　为政善报事类卷之六 

　　●为政善报事类卷之七 

　　括苍友竹叶留景良　编 
　　后　后学陈相良弼　注 

　　曾生越郡 
　　富活青州 
　　保全无罪 
　　震慑群偷 
　　先阅断案 
　　后得逃卒 
　　兄弟怡怡 
　　神明咄咄 
　　讯囚非盗 
　　获赃免僧 
　　访求奴得 
　　平反官升 

　　○曾生越郡 

　　宋　曾巩 【字子固建州南豊人】 越州为通判日岁饥度常平不足以赈给而田居野处之人不能皆至城郭至者群聚有疾疫之虞前期喻属县召富人使自实谷数总得十五万硕视常平价□增以予民得从实受粟不出田里而食有余米价为平又出钱籴粟五百万硕贷民种粮使随税赋入官农事赖以不乏后为福州太守初州无职田前政岁鬻园蔬收其直自入常得三四十万及公至曰岂有为太守而与民争利乎罢之后历官齐襄洪明亳沧等州进直龙图阁遂为史馆修撰试中书舍人卒享高寿以警敏廉明称 【言行录】 

　　○富活青州 

　　宋　富文忠公弼 【字彦国河南人】 知青州会河朔大水民流京东公以为从来拯饥 【拯音整】 多聚之州县仓廪不能供散以粥饭人多饿死死气熏蒸疾疫随起公择所部豊稔者三州劝民出粟得十五万斛益以官廪随所在贮之得公私庐舍十余万间散处其人以便薪水山林河泊之利有可取以为生者听民取之其主不得禁流民死者为大冢以葬之谓之丛冢自为文以祭之明年麦大熟流民各以远近受粮而归凡活五十余万人至和二年召拜同平章事封郑国公寿八十 【言行录】 

　　○保全无罪 

　　宋　邵煜 【字日华桂阳人】 举进士为连州录事参军州将杨全诬部民十三人为刼盗欲寘之死煜察其枉不肯书牍白全愿劾其实再系狱按验得实民由是获免全坐废煜代还引对太宗谓曰尔能活吾民深可嘉也赐钱五万改右谏议大夫即命使广南采访刑狱历淮南江浙荆湖转运知广州州城濒海每蕃船及岸常苦■〈风贝〉风煜凿内濠通舟及卒广人怀其惠多泣者方煜之病朝廷以陈世卿代之 【世卿南剑人也】 亦良吏广南计口买盐人以为害世卿奏免之于是广人歌曰邵父陈母除我二苦后世卿官至秘书少监 【言行录像响录】 

　　○震慑群偷 

　　宋　鲁有开 【字符翰濠州谯人也】 以父宗道恩授秘书郎知韦城县曹濮有剧盗入境闻公为政相戒曰鲁公去乃可来因遁去知确山县独治大姓能撼邑事者县遂无事兴废陂溉民田数十顷飞蝗不入境富弼谓公有古循吏风荐之守金州有蛊毒狱坐死几 【平声】 十人公曰欲毒人□谋之可矣安得若是众者讯之果诬时方旱决狱乃雨卒年七十有五 【言行录】 

　　○先阅断案 

　　宋　欧阳文忠公 【名修字永叔吉州永豊人】 时之大儒每与客谈论不言文章惟言政事张舜民恠而问之公曰文章止以润身政事乃可及国吾昔贬官夷陵方当壮年未厌于学欲求汉史一观公私皆无因取架阁陈年公案一一披阅其间枉直多是乖错以无为有以曲为直违法循情减亲害教无所不有每自叹曰夷陵□□尚尔如此天下至大固可知也于是仰天誓心自是遇事益加勤谨殆今三十余年出入中外忝尘三事以此自将人望吾必以为翰墨致身以吾观之实当时誓心一言之报身殁之后今为神清宫真人 【感应篇】 

　　○后得逃卒 

　　宋　王平 【福之候官人也】 章圣时为许州司理里中女乘骡单行盗杀诸田□禠 【音耻】 其衣而去骡逸田傍家收系之吏捕得骡指为杀女子者田旁家认收其骡实不杀女子平疑之以状白府守不听趣令具狱平持益监守怒曰掾懦耶平曰坐懦而奏不过一免耳与其阿旨以杀无辜又陷公不义较其轻重孰为愈耶守不能夺后数日河南逃卒至许劾之实杀女子者田旁家得活平后为侍御史位虽不显三子回向问俱名列国史儒学传回子文龙有名阴德之报有从来矣 【挥麈录】 

　　○兄弟怡怡 

　　宋　叶梦得 【字少蕴苏州吴县人】 在蔡州时有大豪陈氏家产百余万占确山信阳军罗山两邑兄弟七人其季为别宅子父死行钱数千缗以赂上下官吏逐季不以为弟凡季可辩以为翟氏子者皆没之季诉五年不得直梦得悉取前后案牍却之独呼季诘曰君曾娶妻谁为主婚且谁氏乎曰父主婚妻信阳郑氏也公即取郑氏始婚书则其父亲迹与其诸兄所代书也乃追视之曰孰谓无案籍乎出其不意皆具服即析作七分授之不敢复讼后官累至户部尚书俄迁尚书左丞资政殿学士兼侍读 
　　【言行录】 


　　○神明咄咄 

　　宋　胡宿 【字式平常州晋陵人】 宣州为通判日有一囚狱成当死宿疑之一日衣冠焚香堂上静坐俄而假寐忽梦一神告曰杀人者吴姓也既寤急引囚细问囚乃实对某旦起时见一人已死街中被吴姓目死者妇令执到县久闻吴与此妇奸不得其实何敢言也命根究杀人者果姓吴囚因免死盖一念静思之时己足以通于神明矣后宿官至枢密副使太子少师致仕寿七十二 【言行录】 

　　○讯囚非盗 

　　宋　赵普 【字则平幽州冀人也】 为丞相初为滁州判官太祖与语奇之时获盗者百余人将尽诛之普意其中必有冤者请更加讯由是多全活太祖受禅以佐命功拜门下同平章事雍熙中拜太保兼侍中兼中书令寿七十有一子孙贵显不绝论者以其安天下之功大是宜有后至于全活冤者亦阴德也 【事畧本传】 

　　○获赃免僧 

　　宋　向敏中 【字常之开封人】 任西京日有僧暮过村民家求宿主人不许僧求寝门外车厢间许之夜半见有盗自墙上扶一妇并囊衣而出僧适不寐见之惧因夜亡走荒草间忽堕眢 【于袁切井无水貌】 井则妇人己为盗杀在其中矣明旦主人搜之执以诣县敏中因密使吏访其贼吏食村店店妪闻其自府来不知为吏也问曰僧某甲其狱如何吏绐曰昨日已笞死矣妪叹息曰妇人实某村少年某人所杀也吏问安在妪指其舍吏就捕获之并得其赃僧乃免死一府咸以为神敏中后大拜四子传正国子愽士传式龙图阁直学士传亮驾部员外郎传范密州观察使传亮子经生钦圣宪肃皇后敏中累赠燕王传亮周王经吴王其后子韶子忞俱显炎绍间敏中四世孙也 【言行录】 

　　○访求奴得 

　　宋　钱若水 【字淡成河南新安人】 为同州推官有富民家女奴逃亡父毌诉于州命录事鞫之录事尝贷钱于富民不获乃劾民父子杀奴弃尸水中民不胜榜楚自诬服罪皆应死若水独疑之遂留数日不决密使人访求女奴得之遂送于州守乃引以示奴父毌皆泣曰是也富民父子赖以得免守欲论奏若水固辞曰朝廷若以此为若水功当置录事于何地未几太宗闻之自幕职半岁除知制诰二年知枢密事 【言行录】 

　　○平反官升 

　　宋　王旦 【字子明一云魏州人又云大名莘人】 初释褐知临江狱有一囚当死求计出之久而不得一夕不寐至五鼓忽然有得急欲趋出时直更者闻空中有声曰相公出矣吏卒一半皆惊起相向整衣而坐旦出恠而问之卒具以告由是默然心契因引囚出问竟为平反 【平声】 旦后不十年入西掖官至太尉兼侍中三子雍司封郎官冲左赞善大夫素庆历谏官以端明殿学士工部尚书致仕素诸子巩尤知名云 【影响录】 

　　为政善报事类卷之七 

　　●为政善报事类卷之八 

　　括苍友竹叶留景良　编 
　　后学陈相良弼　注 

　　为求生路 
　　量移贬所 
　　直囚械系 
　　发粟仓庾 
　　吏惧解绶 
　　民流贷粮 
　　像绘德报 
　　王判寿长 

　　○为求生路 

　　宋　欧阳观 【吉州庐陵人也】 为泰州判官尝夜烛治官事屡废而叹妻郑氏问之则曰此死狱也我求其生不可得耳郑曰生可求乎曰求其生而不可得则死者有与我俱无恨也矧求而有得耶以其求而得则知不求而死者有恨也夫常求其生犹失之死况尝求其死耶为吏廉而好施及卒子修年方四岁后为副枢密参大政天子推恩褒其三世观赠太师中书令兼尚书令崇国公 

　　○量移贬所 

　　宋　马默 【单州武城人也】 熙宁中知登州沙门岛罪人有定额过数则推先到者入海中默奏曰朝廷既贷其生矣既溢额即投之海非好生之本意今议溢额乞选年深自至配所不足过者移登州神宗深然之着为定制默时未有嗣一日默方坐堂上忽昏困如梦寐中见一人如符使状乘空而来左右挟一男一女至默前大呼曰我自东岳来圣帝有命奉天曹符马默无子以沙门岛罪人事上帝特命赐汝男女各一人未几而子纯生默仕至户部侍郎宝文阁待制卒年八十有一纯隆兴初以太中大夫致仕寿八十岂非一念之善而获此报乎 【挥麈录】 

　　○直囚械系 

　　宋　苏东坡 【名轼字子瞻】 外祖程公逸 【字仁霸眉州人】 摄录事参军眉山县有得盗芦菔根者所持刀误中 【去声】 主人尉幸赏以刼闻狱掾受贿□成之太守将录囚囚坐庑下泣涕衣尽湿公适过之知其冤谓盗曰汝冤合自言吾为汝直之盗果称冤移狱竟杀盗公坐訹 【音木】 囚罢归不及月尉掾皆暴卒后三十年公昼见盗拜于庭下曰尉掾未服待公而决前此地府欲召公暂对我叩头争之曰不可以我故死公是以至今公寿尽今日我为公荷担而往暂对即生人天子孙寿禄朱紫盈门矣公具语家人沐浴就寝而卒轼幼闻此语已而外祖父寿九十舅氏贵显寿八十五曾孙皆仕有声同时为监司者三人元孙功名益盛尉掾子孙微矣 【大全集】 

　　○发粟仓庾 

　　宋　范纯仁 【字尧夫苏州人】 为丞相知庆州日饿殍满路纯仁不俟奏请发常平封桩粟麦赈之时一路荐饥耕牛杀尽五谷绝种官储有限方惧未有以继会是秋蓬生蔽野结实如粟可食所收狼戾民食之余官籴所收又于临路市耕牛谷种计口分贷明岁遂大有年后知齐州州有两司理院囚系常满多屠贩盗切而督偿者公曰此何不责保在外使之输纳耶通判起白公曰非不知此苐以此辈凶暴释之不旋踵复紊官司耳公曰终当如何曰往往待其疾毙于狱中是亦与民除害耳公蹙然曰法不至死而在位者以情杀之岂理也哉遂呼出立于庭下戒励之曰汝等为恶为害不悛在位不欲释汝惧为良民害复紊官司也汝等若能悔过自新我欲释汝皆叩头曰敢不佩服公令遂释之欢呼而出是岁犯法者减旧岁之半后为元□□□□□□夫 【言行录】 

　　○吏惧解绶 

　　宋　向子忞 【字宣卿开封人】 提点荆湖北路刑狱衡人思之绘公像建祠于城东青草寺再使湖北先声入境而奸吏望风解印绶者数千人湖北营田旧以抑配百姓人不聊生有破产不能偿者日号诉于马前公为询究其便利可行者使遵守之罢一切抑配者远近鼓舞公按部所至立大榜于前云久负抑屈州县不理者立其下于是积年无告之冤咸得伸雪凡历仕华真明道衡广等州专以击断豪举兴利除害伸达冤滞振业矜寡为务后以本官致仕寿六十有九累赠太中大夫男澣调官广西政治亦有声誉 【言行录】 

　　○民流贷粮 

　　宋　王某至道初为谯幕因按逃田时饥而流亡者数十家王力谋安集上疏论列乞贷以种粒牛粮朝廷从之一夕次蒙城驿梦空中有紫绶象简者以绿衣丱 【音贯】 童遗之曰上帝嘉汝有爱民心故以此为宰相子后生一男果至宰相 【湖山野录】 

　　○像绘德报 

　　宋　豫章李后林义山之父修己赴成都通判任时闻太守欲籍张主簿家产而非其罪到任首以为言守曰此事君不须预李□□□□□义同休戚守愧谢从之张簿具启致礼以谢李归□□□一毫无所受时李年四十有九尚未有子张簿□□□□□神前夫妇日夕拜祝愿李通判早生好儿既而李迁守成□□严氏有娠李梦张主簿来妻产一子即后林也后登第至□□大夫 【江湖纪闻】 

　　○王判寿长 

　　宋　张文规 【字正夫筠州高安人】 以特奏名入官再调英州司理参军真阳县有民张五者数辈盗牛里人胡达朱圭张运张圄孙等率保伍追捕之群盗走散独张五拒抗不去达杀之而取其赀盗不得志反以被刼告于县县令吴邈欲邀功尽取达以下十一人送狱劾以为强盗杀人煅炼备至皆自诬服圭运二人庾死既上府事下理院文规察囚辞色疑不实一问得其情又获盗牛党以证狱具胡达以手杀人杖脊余人杖臀而已圭运乃无罪时元佑七年也吴邈以计不行恚愤归番禺呕血死文规雪冤狱活十人当得京秩郡守方希觉以其老生无援不剡奏但以举楮迁抚州临川丞绍圣四年之官明年夏四月癸卯以验尸成疾遂困勺水不入口者一月昏不知人事四体皆冷喘息不属医以为必死家人环泣待尽越五月辛未忽微作声索水饮身渐能动大言曰速差人搬取船上行李家人以为狂至夜半神气方定乃言初病在床闻一人呼曰英州下文字即出观之有公吏三四人云摄官人照验公事吾甚恐不知其由告以病□□力不能行又无公服吏曰彼中自有公服已具舟岸下矣□□□与登舟顷刻即到英州入城视市井人物历历如旧稍□□□官府门庑严峻戈戟列卫甚整□□□□余人将入门□□以衣冠至服之而入见殿宇楼观金碧相照殿上垂一帘□□敢仰视俄传呼驱同行者使前旋即椊之去最后方及吾□□□内所问乃吴邈事一一以实对王曰吾亦详知然须卿至结案贵详审尔吾因奏曰臣勘此狱使十人将死复生独不蒙朝廷赏劳 【去声】 敢问其说王曰临川丞即酬赏也吾曰若推赏格当得改合入官而今但用举楮循资耳王曰岂有举主二人而遽得丞大邑乎吾又奏曰官职既有定分愿以微功少延寿数即闻殿一索簿俄有吏抗声云已蒙王判与添一纪吏举手令出见元追者引登舟即抵岸送者推出船遂寤时年六十七明年以通直郎致仕至大观二年七十八岁梦一羽衣来云向增寿一纪今数足矣阴君以公在英州尝权司法断妇人曹氏斩罪降作绞刑又添半纪至至和四年寿八十三岁终 【夷坚志】 

　　为政善报事类卷之八 

　　●为政善报事类卷之九 

　　括苍友竹叶留景良　编 
　　后学陈相良弼　注 

　　属县空圄 
　　同庚怀德 
　　感令如父 
　　察民非贼 
　　处女弗犯 
　　小吏亦为 
　　荐剡不燎 
　　画像生祠 
　　胁从免刑 
　　全活有庆 
　　枯骨衔恩 
　　生民倚命 

　　○属县空圄 

　　宋　许份 【字子大知邓州】 政尚宽厚务为劝戒而人尽其情庭无留讼盖一本于诚信故人爱服之在镇四年一路狱空者八十县邻路饥荒冗系道诏公赈济公置场列室具器用异旗物鸣鼓给食率三日一诣问饥饱而劳 【去声】 其病羸凡十月全活饥民二万六千九百有奇 【音机】 出祷雨旸归必易盖一日湍河暴涨水几冐城郭危甚闭土门捍之公登城焚香移文水神河一夕复故道郡有百花洲其西圃畦种蔬公拔蔬建堂榜以洲名与民同乐其去之日百姓遮道拜泣比之召父杜毌立祠于堂后两知杨州除龙图阁直学士绍兴初以寿终 【言行录】 

　　○同庚怀德 

　　宋　尚霖徽宗时为巫山令尉李铸卒霖割俸送其母及函骨归河东且为嫁其女于仕族一夕梦尉如生时拜且谢泣曰公本无子感公之恩力请于帝今得为公子矣是月霖妻果孕明年解官归抵荆渚又梦尉曰某明日当生府公必以小合送及生府公果以小合贮粟米送焉因以合名及长 【上声】 敦厚仁孝官至大理丞 【感应篇】 

　　○感令如父 

　　宋　高世史 【开封人也】 廉恕自持知京兆樊川县靖康□勤王随军□办高宗即位经畧使唐其姓者差往南京邀车驾世史方行至巩溃兵旁午尝与仆从止逆旅舍至暮为溃兵所围忽一兵排闼手剑瞪视久之曰公非前宰樊川高君乎世史颔之则惊失曰我等皆樊川人感县令惠养恩至今叱其徒皆倒戈敬曰吾父也戒勿犯退具壶浆明旦遣卒数百扈出境后知衡州视民如伤补发累政上供为石者二十万为钱者十三万而民不知阅一岁断死刑纔二人以雨久遍谒诸祠祷晴其夕谈笑而逝吏民哭之哀立祠祭祀岁久不绝后九子九孙皆显仕路盖厚报也 【影响录】 

　　○察民非贼 

　　宋　陈几道 【开封东平人也】 为汀州司理宁化有盗六人持畬刀夜刈人禾田主逐之五人逸去其一独留且杀主人县官全获以为六人皆强盗也狱具将就诛陈曰持刀窃禾意不在杀也畏主人而去与独留而杀者异矣安可无首从而用刑耶由是五人皆原守臣上其事于朝转姑苏录事后仕宦三十年享寿七十有子四人曰识诚谌■〈言虑〉皆力学从义方训杨杰铭其墓曰治狱阴德可贻后昆斯言不欺当高其门 【神仙录】 

　　○处女弗犯 

　　罗城使程彦宾进攻遂宁城下之日左右以二处女献皆蔚然有姿色时公方醉谓女子曰汝犹吾女安敢相犯因手封锁置于别室及旦访其父毌还之皆泣谢曰愿太尉早建旌节彦宾曰旌节非所愿但愿死时无病便是好了其后官至观察使年九十有七无疾而卒诸子皆官孰谓作如是□□无厚报者乎 【感应篇】 

　　○小吏亦为 

　　宋　李之纯凡三任成都漕仁民爱物蜀人安之按察之余尤留意于掩骼埋胔小吏徐熙本省人颇知为善之纯专以委之熙亦身任其责一日市西金花街百姓王彬者以病入冥司见朱紫数官坐厅召熙前曰适天符下李之纯以葬枯骨有功更与知成都一任汝以主行文字有功赐汝一子及第汝为人淳悫人必汝信归可宣言庶皆知劝三年李之纯果加宝文阁学士知成都府徐熙有子名适亦于其年李常宁榜登第 【江湖纪闻】 

　　○荐剡不燎 

　　宋　郑庚为吉州太和丞虔寇聚扰郡邑丞相朱胜非自九江移治庐陵庚荐副将杨勍使立功赎罪朱纳之遂破贼奏凯感庚之恩縳男子二十衣 【去声】 以绯衣遣卒部诣庚所使其作亲获征赏庚验之平民也解纵之庚自有他功可迁秩既列上吏部□□□□沮经年未完适六部大火案牍皆空庚时为萧山丞忽见寨卒携文书数幅来言隔江望临安火有大风飘此落沙洲上往就视之见公姓名敢以献取而阅之乃吏部甲库案行遣赏典也持以白县县白之府府为申送省部遂获进秩一阶人以为不杀一十男子之报 【夷坚志】 

　　○画像生祠 

　　宋　罗棐恭绍兴中为道州佥幕朝旨命鞫邵州张巨驷狱初巨驷为仇家诬与贼通狱吏杨锡得赂力主仇家遂起大狱连坐者三百余人庾死者六七十人黥而流者二十八人没入资者十八家棐恭具得其实锡不得隐即首服棐恭正其罪由是黥而流者返没入者给还民得直者皆画像祠焉后累迁至武冈军守干道丙戌端坐而逝 【墓志】 

　　○胁从免刑 

　　宋　陈皓 【赣州石城人也】 建炎初宁都恶少李敦仁谋乱侵轶石城皓与□□廵检刘仅共破之仅贪虐一时胁从者以喜怒生杀之皓从容谏止获免者数万人平日仇怨深者尤当营救之人服其长厚佥谓阴德在人后必有显者皓二子敏观察使南康郡开国公球御前武锋□统制孙男十一人孝传以军功自奋余皆世赏皓累赠至武翼大夫 【墓志】 

　　○全活有庆 

　　宋　李超 【冀州人也】 为禁卒从大将潘美为掌刑刀美嗜杀戮超常缓之怒释多全活人以为有阴德其子浚官至右司郎中枢密直学士浚二子昭述翰林侍读学士昭遘天章阁待制 【事畧】 

　　○枯骨衔恩 

　　宋　陈向元豊间为开封府界使者尝行部宿陈留佛寺夜闻垣外汹汹若有人声起烛视之四望积骸蔽野皆贫无葬者委骨于此向测然哀之即具所见闻奏请斥官地数顷葬之即日报可仍命总其事凡得遗骸八万余每三千为坎皆沟洫十五为曹序有表总有图规其地之一隅以为佛寺岁令寺僧之徒一人掌其籍向后至员外郎元佑初出为江西运副徙知楚州以寿终 【言行录】 
　　刘禹锡云有崔承元者因官治一死罪囚出活之囚后数年以病自致死一旦崔为内障所苦丧明逾年后半夜叹息独坐时闻阶际间悉窣之声崔问为谁曰是昔所蒙活者囚今故报恩至此遂以羊肝丸方告讫而没崔依此合服不数月眼复明因传此方于世羊肝丸方黄连末一大两白羊子肝一具去膜同于砂盆内研令极细众手捻为丸如梧桐子每服以暖浆水吞二七枚连作五剂瘥但是诸眼目疾及障翳青肓皆治之禁食猪肉及冷水 【出经史本草】 

　　○生民倚命 

　　宋　虞琪 【字齐年隆州人】 漕夔路者一漕潼川者再于蜀民有生死骨肉之恩当他道鞭索聚敛牛马其入之日蜀民犹晏然倚之为大司命绍兴丁卯六月无疾含笑而逝琪平生阴骘及人者多丞相虞公允文乃其子也 【言行录】 又仙并监兰池乡民鲜逑因病恍惚见三黄衣吏持檄追之送死见一大城门阙三重宫室甚壮遇故人曹惟吉曰有故人在勿忧曰谁耶曰虞太愽今判更生道明日为更生佛矣宜速往少焉吏引入殿下有王者冕旒坐其上谓逑曰为我语家人令设更生道场且诵更生佛号语毕有白光腾上室宇赫然逑出至大楼阙下望题榜绿牌金字曰大慈大悲更生如来才出门即苏时绍兴十八年六月二十六日也明日诣虞氏述所见适虞公小祥日也虞公生平不读佛书但方军兴时诸道以聚敛为先务惟虞所部独晏然不扰绍兴十七年六月二十七日微疾凭几不言忽曰古佛俱来吾亦归矣子允文傍立泣下又顾曰身得为佛有何不可遂含笑而逝及逑事传公成佛之事益显更生佛名见大涅盘经 【夷坚志】 

　　为政善报事类卷之九 

　　●为政善报事类卷之十 

　　括苍友竹　叶　留景良　编 
　　后学陈相良弼　注 

　　私财惠下 
　　孤女蒙恩 
　　贡为减额 
　　遗不到门 
　　蝗自出境 
　　蜂免归御 
　　授道赐号 
　　升元有据 
　　修垣拯溺 
　　赦死自诬 
　　乡荐无忝 
　　庙食有余 
　　道理最大 
　　为善最乐 

　　○私财惠下 

　　宋　吉州太守史弥忠以大旱委官下八邑覆实减放苗额十八万奏闻时其堂弟卫王史弥远当国不凖止放三分弥忠遂以己俸及私财代偿百姓德之任满不复仕其后长子嵩之至丞相次子岿之湖北宪三子岩之沿江制置四子嶤之知饶州再知宝庆府九孙皆食禄贵显弥忠晚年与齐魏国太夫人康健就养并享高寿而终 【夷坚志】 

　　○孤女蒙恩 

　　宋　赵仁美 【天水人也】 授蒲城令素晓星命自谓官不过邑长寿不过六十有日者谒之亦如其言将遗女先觅得一女仆一日命其扫庭忽拥篲而泣令问其故对曰某姓王父名德麟尝为此邑令某生此县中因思父母不觉涕下仁美因怆然曰何至是女曰某生不辰兵革乱离被人掠卖一至于此仁美白妻辍嫁女奁具先嫁之忽一日先谒日者至大骇曰昨覩君官尽命将殂今日观君禄寿未可量也岂政有异能雪冤滥获是报乎仁美曰某粗守法固无出死入生之事谒者曰请细筹之赵因话嫁女仆事答曰只此是矣更何求焉因再贺曰此去寿禄未可量也 【搜神记】 

　　○贡为减额 

　　宋　王居正知婺州贡罗岁计万疋崇宁后希进者增其数以市恩遂至五倍民力大屈建炎中诏蠲其二万八千着为定制阅四岁主计者格前诏建白责岁输一切视崇宁之旧公三上章未报遣僚属诣政事堂言状大臣方持其议督促邮传旁午公置其檄不行掾史震栗交谒更谏公曰吾愿身坐之不以累诸君呼史为文书付曹曰即有谴诸君盍以此自解公复手疏五不可以奏上感悟亟如公请免符下里输户欢怿若更生异时公归自永嘉道出婺女一郡之人至郭东迎父老拜车下曰公去八年吾州免二十万缣又运司移文州供御炉炭下其式肤理必胡桃鹁鸽公报曰炭之限期则诺彼民以炭为业者率居深山安知所谓胡桃纹鹁鸽色耶上方躬简俭以新风俗臣下欲以浮侈败之不可他日还朝为上语之上曰朕服膳未尝问精粗况附火取温暖而己岂敢较炭之文色后官至兵部侍郎 【言行录】 

　　○遗不到门 

　　宋　周嗣武宰吉州永新有豪姓素与吏辈为囊橐每邑宰至即啖以土物往往为所持公不绝其礼谒有以物尝试者公即取通信吏痛惩之豪姓戢服民情始通一邑大治又先为临川丞日受纳苗米有事例钱公亦不以归己又始为兴国军司法有侄诬叔攘家财之狱历岁不决公一诘之遂得直守愧谢一县之狱遂平后累官至户部侍郎致仕以寿终遗表赠四官大中大夫 【言行录】 

　　○蝗自出境 

　　宋　刘敞 【袁州临江人也】 守郓州郓比易守政事不治讼或累月不决敞至拨遣簿书细务决平狱讼不数日则己无事月余境内盗贼屏 【音丙】 息道不拾遗先是西路久旱麦不登尤多蝗虫敞入境而雨至州数日蝗自出境亡去岁以有年 【言行录】 

　　○蜂免归御 

　　崇宁间会稽陆公传为宣城太守有司责岁贡蜂儿峻甚公上章曰蜂儿未孕毓 【音育】 之物不足以供御愿赐停罢以广陛下好生之德诏许停罢一年公严行禁止采蜂人户犯者痛惩管下遵守甚力公一再岁夏夜感泻疾内逼忽至溷门外蜂阵遮障喧飞殆不可入即呼守宿者以火视之有巨蛇卧于溷门之内张吻厕上咸皆惊异呜呼蜂之微物亦能报恩可以人而不如物乎 【戒杀事类】 

　　○授道赐号 

　　王老志本濮州一推司以不敢弃法受赂竟遇锺离先生授以道要遂能前知祸福徽庙尝召至赐号洞微先生 【感应篇】 

　　○升元有据 

　　王昌遇本潼州一推司亦以不敢弃法受赂竟为上帝收录白日上升今为保和真人 【感应篇】 

　　○修垣拯溺 

　　宋　方蒙元佑中为侍御史时汴水湍急失足者随流而下不可复活旧有短墙为限往来久而倾圮蒙建言乞修短垣其疏畧曰臣闻为治先务在求民疾苦与之防患去害至于一夫□□若己推而纳之沟中汴流迅急堕者不救顷年并流筑短墙为之限界今墙隳岸狭近有驰马逼堕河者果于隳圮之处欲望降旨京城沿汴两岸下至泗州并流修墙以防人跌马惊之患使天下皆知惜一民之命若保赤子亦圣时之仁术也朝廷从之蒙三子元修元若元廸皆有声于宣政间世以为阴德之感 【挥麈录】 

　　○赦死自诬 

　　周必大 【字子充】 监临安府和剂局门局内失火延烧民家远捕居民及局吏系狱未论报间子充问寺吏曰假设火自官致当得何罪吏曰当除籍为民耳子充遂自诬服坐是罢职吏民得免死子充归道谒妇翁翁肃容坐定门外雪交下童子扫雪于庭翁颇不乐意谓妻以女本为门户计既失官缺前望殊不为礼复私讶前一夕梦扫雪迎宰相未知为何祥也惟子充至在雨雪中其它绝无宾客姑留宿然后归子充益自刻苦读书试愽学宏词科子充之如京师也寓一班直家其妻一日携一小册自外至借观则卤簿图也悉录记之及入试果以此命题遂中 【去声】 词科官至宰相封益国公岂非一念之善而获如是之报欤 【言行录】 

　　○乡荐无忝 

　　宋　黄镛景定甲子以建安书院山长充泉州解试官校文日有一卷为之黜落忽假寐梦一妪拜于案前哀告谓其孙今岁应试乡举妾为城隍司进至看护该卷适为侍郎黜落妾己为携在案上矣乞为陶铸梦觉则所黜之卷己果在案细视复黜之夜梦妪告如初且言其夫昨为州司推款吏尝活二罪囚有此阴功故吾孙当预乡荐侍郎逆天可乎早起钓后两场则论果可取因取充数及揭晓后视之则论亦卑哉无甚高也 【影响录】 

　　○庙食有余 

　　运使刘应龙平生仕宦以廉洁着至元丁丑八月间无病而死其夕龙兴路奉新县威古大王殿庙祝梦仪仗迎新王至熟视之则刘公也岂非公廉而死为神乎 【江湖纪闻】 

　　○道理最大 

　　宋　太祖问赵韩王普曰世间何物最大普对曰道理最大 【言行录】 

　　○为善最乐 

　　汉　明帝间东平王苍曰处家何等最乐苍对曰为善最乐 

　　为政善报事类卷之十 
