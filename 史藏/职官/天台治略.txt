天台治略　　（清）戴兆佳 着 

　　●目录 

　　叙 
　　卷之一 
　　卷之二 
　　卷之三 
　　卷之四 
　　卷之五 
　　卷之六 
　　卷之七 
　　卷之八 
　　卷之九 
　　卷之十 
　　跋 

　　●叙 

　　天台治略者舒庵戴君宰天台之政绩也戴君于己亥孟秋捧檄莅台台邑在万山中地硗埆号称难治君精心擘画济之以勤凡前令之所怠弛与他邑令力所不能且视为不必者无不次第整饬期月而化成时余方抚浙于诸属吏中心□之既奉命长柏台自愧无以报称念　国家以人材为桢干知而不举是为蔽贤因以君曁海盐令梁君入告巳奉俞旨内召矣舒庵乃裒其朞月中心力所注胪陈而条列镂之于版其洒泣陈言为民请命之苦衷与高才朗识次第缓急之布置可按籍而烦十指以数也舒庵仪观甚伟年少捷南宫长安公卿争目属之圣天子选诸进士储之词馆舒庵自陈素志愿为令长以亲民遂需次十四年而得令天台其怀之也久其讲之也熟驶然如帆饱风沛然若高屋之溜四散而不可御也凡听讼者吏胥先一日汇两造之词粘联之后为寸楮标举共关要呈之署中幕僚覆阅可否与主人论定而后视堂舒庵一切谢绝之置一簿于几上引讼者辨其曲直批却导窾词组中要害奸人词塞或命杖决责之舒庵乃书其情状于簿掌运笔如飞杖未终而案巳立一日可得数十案今治略所载者皆是也前代刘东山先生亦少年成进士辞馆职后为宏治第一名臣而枫山章先生中会元读书中秘乃生平以未得为外吏心常慊慊今舒庵既适所愿而其才与守又兼古人而有之从天台而上丰功伟绩书旗常勒钟鼎拾级而登治略一编其烹鲜之小试也夫 
　　高安朱轼可亭父书 

　　读书与从政有二道乎童而习之以逮于长风雨孤灯咿唔呫毕几于漂麦亡羊之弗知一朝拾科名为郡邑长吏簿书填委四顾茫茫于是别求所谓治谱否则以文移公牒鬼薪城旦之律文悉委之幕僚吏胥之手主者署尾画诺而能事毕矣此所谓腐儒不适时用者也夫古人学古入官又言穷经以致用儒术吏治岐出而同归余少壮登朝扬历中外慨然慕古之贤守令者耳目所及延访无虚日庚子冬奉命抚浙浙之为邑者凡七十有五而天台令戴君其名早巳章彻天台故小邑也僻处浙东隅户少而俗傲地瘠而民贫官斯土者非贤且能未易胜任戴君早作夜思兴利剔蠹一洗呰窳苟且之习其守不名一钱而其才可敌八面纷纭挥霍如干将莫邪之出匣光铓四射而不可掩也夫戴君绩学读书起家名进士出宰百里新硎焕发恢恢乎游刃有余综理擘画摘伏发奸绝无缿筩钩距之术而百姓自不能欺戴君可谓不负所学矣今年春御史大夫朱公上其治状于朝圣天子嘉之征入为中都官乃尽出其所以为治者凡公移削牍谳语条教与劝农课士之章若干篇汇为一帙而就正于余余惟尚书有敷奏明试之典戴君治天台成迹显著是编巳撮其大凡奏之明廷足征治行第一颁布于天下则郡邑吏之章程式令也戴君真能适时用朱公真能为国家树人夫朱公清操雅望朝野属目而于戴君有针芥水乳之契将来步趋其后尘天下苍生胥有赖焉其建白有大于此者矣是为序  
　　康熙辛丑阳月孝感屠沂艾山书于武林官署 

　　浙称佳山水首天台孙兴公赋所谓山岳神秀灵仙窟宅者顾其地多峭壁层峦田畴硗瘠又民多桀骜胥吏作奸非优于治者未易为理江左戴君舒庵来牧兹土君为家中丞门下士任事初谒余于召城见其器宇昂藏言辞磊落有岳立怀方之概余固心重之嗣后奉委监赈金华旋委云和检验继又分校乡闱一岁之间席不暇暖而才识通敏钩幽剔微悉非他人所到簿书糅杂裁决如流大着声迹邑豪猾多敛手避焉今年春上命廷臣保举行取诸邑令而　总宪朱公遂以君与海盐梁君特荐皆破格膺内召盖君服官未及两载而能以廉正己以勤莅事以严毅约朿吏胥以慈爱拊循百姓卓然古良吏风是其酝酿于学问者深故能准古宜今而一张一弛咸擘画有条理如此也君今行矣从此出其所蕴以黼黻太平不特为苍生庆更为家中丞得士贺而治略一书君所夙夜懃恳于台人者此亦可以见其大凡焉余于剞劂既成乐得而序之谓推此以往虽宰天下不难也峕 
　　康熙辛丑孟冬辽海王之麟拜序 

　　余少壮宦游扬历几遍天下每见郡邑长吏非有呰窳苟且之习即用缿筩钩距之术求其忠信明决岂弟慈祥如昌黎所称石处士之仁且勇者殆未易觏予于庚子春奉命旬宣两浙天台令舒庵戴君适奉两大宪委赈汤溪武义剔弊厘奸穷民咸沾实惠怀德畏威口碑载道不禁心焉数之后屡于簿书中披阅所详如战船丁粮清赋归储诸大案以及有关国计民生之事无不剀切详明极中肯綮又必立见施行绝非空言无补浮泛粉饰者可比至其勤于听断案无留牍是非曲直片言立剖若河决下流而东注若驷马驾轻车就熟路而王良造父为之先后也苟非其才足肆应学能致用乌能胜任愉快如是哉夫地方得一贤能守令为最难今戴君莅天台甫两载以　总宪朱公之荐行取入都邑人请将治略付诸剞劂我知读是书者始称朱公之汲引得人为天下苍生贺继且以其去之速为台人士惜也 
　　康熙辛丑阳月年家侍生傅泽渊顿首拜撰 

　　郎川戴君余同年绣臣先生羣从也先生以旧学出入承明之庐君亦早掇科第学有原本余以世好耳其名久矣前年来宰天台天台去郡城未百里而近山水奇秀甲于他邑而土瘠民困俗尚未醇有略同者自君之至抚饥黎振积滞早夜孜孜不惮劳瘁其事之巨者则剀切敷陈请于大吏下至闾阎日用纤悉之务知无不为要以利济民物为念盖君之精敏强力实有大过人者而皆本以憯怛诚意宜台人士乐而安焉若婴儿之于慈父母也余自释褐后初仕即得浙新城令洊擢铨曹旋授今职故知治浙之深者莫如余大抵其风声气习缓之则废弛急之又惮于更始然及其岁月浃而上下孚亦还至而立有效者君勤于职业事事必谘度余而余亦喜君之发愤为雄不以刀笔筐箧苟且涂饰毕乃事约计斯二年中利兴弊革相得如左右手转移风教之权实有厚望焉顷者君以循吏膺特荐圣天子加意人材嗣今密勿王事宣猷国家诚可为得人庆而苐以台民失此贤邑宰则余之私愿其能无介然于中耶邑人于其将行请锲所为天台治略者夫古人考绩报政有定期有成效维君根柢家学久知其非百里才矧复所居民乐所去民思从此崇起而恢宏之是集之成即以为书思拜献之先资可矣峕 
　　康熙辛丑八月既望年家世弟锺祥张联元顿首拜撰 

　　舒庵戴老先生以江左伟人来治台邑政赫然有声迥绝流辈其待人则如光风霁月处己则如岳峙渊停治剧理烦案无留牍自下车以来无日不以民生休戚为念刑清政肃歌讴载涂而先生愈歉然若不足余私心窃计先生以文士出膺民社而敏练精核虽老于吏治者不能及贤者诚不可测余以辁材弹铗侯门者二十余年所过都邑辄纪其政绩殆靡有如先生者先生固廊庙重器适于用者素矣今奉钦召入都从邑人龥请以天台治略付之剞劂属余同韩子于丰编次夫以先生之经济大略从此忼慷建树黼黻盛朝则烹鲜之治特其嚆矢而事业之巍巍煌煌充满宇宙者正未有艾也特书其略于简末以志相知之雅云归安费汉昭拜撰今之邑令即古百里侯服也任綦重矣然肘掣于上官之朿缚而气折于期会之考成故率皆因循苟且以幸逃乎吏议而靡然不敢少有所作为即张皇文告无过楮上虚词于民生何有于国计何有夫人幼而学壮而欲行幸分百里之寄而秋毫无所建明问心独无疚乎我　师伯舒庵戴公之宰吾台也甫下车即徧采舆论若宜兴若宜革节次十二条以上闻于是穷日夕之力次第修举毋旁挠毋中怠有梗吾化者喋喋焉三喻而五晓之其不悛则寘于法驯者怀德黠者畏威两载于斯化瑟更张善政指不可枚述大率权舆于十二条中之语而更推广其所未及迄今诵其言其切中时弊则如越人之起死一病而一药其皇皇焉为民请命则如鲛人之下泣一泪而一珠知无不言言无不为为无不尽而　公之大勋业于是乎见即　公之大文章亦于是乎见矣夫为政之难宜于善良不宜于豪猾而　公毅然为之不遗余力只期上不负天子下不负所学而知我罪我总所不辞虽莅吾台日浅未及究其所用而治效彰彰亦既如是贞品承流仰沬有激于中而不能自巳爰偕台人士撮其梗概聚为一编而名之曰天台治略岂惟纪绩铭勋为异时大行左券而随试辄效司牧之准绳备焉则而象之维鹈之歌何为而作也有斯民之责者其亦可以奋然兴矣治年门侄张贞品顿首拜识 

　　令之职于民最亲一邑之利弊休戚惟令是问此非簿书期会苟简从事可以告无罪也必本之以诚意先之以力行审民隐所缓急而次第布之然后治得其理而民赖以安余自朿发受书窃尝有志于斯矣幼奉　先君于庭训凡立身行己治人理物之方稍得闻其梗概丙戌徼幸释褐遂请自効于外职诚以县令亲民之官苟□诚而曲体之于物庶几有济也嗣后浪迹南北所至风俗美恶政教得失未尝不尽心其间随谒选得浙天台天台故浙东山邑土瘠而贫适当岁旱之后民生凋敝余甫至即为设法劝赈饥黎差定遂亲览邑之四郊欲周知治理先后则见夫城墉之倾圯也丁役之不均也杂派之重困也社仓义学之俱废而把持告讦之风浸淫而成俗也有田者或连阡陌而隐漏无田者或女户绝户而输税也于是饮冰茹蘗知无不为早夜以思一切利弊之事约略得其纲要适遇　上宪虚公咨诹疾苦遂即所见闻敷陈凡十二事咸蒙采纳焉由是向所惰窳而未举者稍稍得见施设惟清丈一事当务尤急余方履亩经界竭蹶垂成乃蒙　大臣特荐圣恩破格收录而科条所陈尚未竟厥绪也今年秋邑孝廉张子季题兄弟辄以余谳狱听断近古便民而文移中有关一邑重轻者非锓版虑无以垂后请捃摭荟萃辑为天台治略一书余念承乏二载虽有厉精求治之心曾无卓然可纪之绩张皇补苴大惧弗称厥职倘谓其邑宰于兹土而不辞劳不避难不吐刚茹柔则是编所存亦恪恭朝夕之槩焉因以是应张子请并见余之惓惓台民者终负恧于夙志云 
　　时康熙六十年八月既望郎川戴兆佳书于武林邸舍 

　　●天台治略卷之一 

　　详文一 

　　◆详文一 

　　一件详陈建立义仓积谷备荒等事 
　　一件战船赔累实甚穷员困苦难堪沥陈颠末龥恩垂鉴事 
　　一件龥请转详勒石永除修造战舡之苦累恩徧三台功垂万世事 
　　一件禁革军粮重耗之积弊恳　宪批饬存案除民累而昭法守事 
　　一件详请照旧征输等事 
　　一件详明兵米折价等事 
　　一件严饬编造以杜混淆事 
　　一件遵批斟酌田由单式恭呈　宪鉴批示遵行事 
　　一件编审届期等事 
　　一件饬行查议开垦等事 
　　一件饬议开垦等事 
　　一件再饬力行保甲以绝盗源以安地方事 
　　一件严饬修筑城垣事 
　　一件学宫之庙貌等事 
　　一件严催学租钱粮事 
　　一件请　宪革除行埠棍蠹扣克横诈之弊勒石永禁泽及商民事 
　　一件请行平粜等事 
　　一件请旨事 
　　一件饬查废寺田产等事 
　　一件钦奉　上谕事 
　　一件请严亏空等事 
　　一件请严亏空之法等事 
　　一件衿棍违禁充当图头包粮抗逋龥请褫革完追事 
　　一件横被烧诈等事 
　　一件倚衿抗粮遵例详请褫革究追事 
　　一件严交代之察核等事 
　　一件请免捐派事 

　　○一件详陈建立义仓积谷备荒等事 

　　窃照亲民之官以教养为先务然欲有以教之必先有以养之衣食足而后礼义生若饥寒切于肌肤欲其毋为奸邪不可得也此课农桑教稼穑养之之道尤先于教之之法而养之于乐岁者更须养之于凶年是备荒之策不可不亟讲也目今欣逢　宪台胞与为怀地方一有灾眚即绘疏入告请赈请蠲我皇上痌瘝念切不惜数百万金钱允蠲允赈德洋恩溥物靡不得其所微末小臣何必复为置喙但思仓廪实而民不夭札故尧有九年之水汤有七年之旱而国无捐瘠者以畜积多而备先具也查备荒之策宋干道四年民艰于食文公朱夫子请于府得常平米六百石赈贫夏贷米于仓冬加息以偿岁歉蠲息之半大歉则尽蠲之凡十有六年除还府米六百石外余息米三千一百石设为社仓不复收息每石止耗米三升一乡四十五里凶年人不缺食若臧文仲之贬食省用秦穆公之输粟雍绛汲长孺之矫诏发粟皆一时权宜之计而非经久之模即周礼所载荒政十二事总不如设立社仓为尽善而尽美近奉　宪饬编查保甲文内兼及义仓是即朱子社仓之遗意法良意美甚盛举也天台连岁不登民困已极去夏又遇旱灾鸠鸪成群哀鸿载道卑职目击情形一面详请减价不粜仓谷一面劝谕绅衿士庶捐谷赈济具详　各宪分别多寡给匾荣旌今所捐米谷除赈过外尚剩谷三百四十石卑职现在捐资建造义仓四处一设平头潭一设坦头一设花桃一设石版路俟秋收后每仓卑职再捐谷一百石□□下赈剩之谷一总分贮在仓俟来年照依朱夫子社仓之法夏则贷之冬则收之择殷实之绅士董其事分其任于收放时核算本利谷共若干石造明送县卑职考其实总其成依时亲赴各仓查视并令附近义仓之居民互相觉察不使一切吏胥经手以免侵渔中饱之弊惟是卑职之蚊肩有限现今之谷石无多岁时丰歉听乎天未雨绸缪在于人必藉人力之有余庶以补天行之不足况天台田在山麓洚水自高一泻千顷涝之为灾也疾西高东下溪如建瓴十日不雨流竭沙涸旱之为灾也易兼之界在重山朝岚夕瘴阴霾溽暑蒸变蠕动虫之为灾也又多且也僻处山陬贩米之商不至道路丛杂伏莽之徒乐趋荒不浃月即粮食绝民力惫而盗风起矣此义仓须建捐谷须多较之他邑尤为吃紧然谷之捐与不捐又视乎民力之能与不能岁时之可与不可今岁寒暑不侵雨旸时若高低田亩大有咸歌正乐岁遗秉滞穗之时也卑职乘时建仓首先捐谷三百石所望本邑绅衿民户共勷盛事量力捐输所谓一劳永逸无烦岁岁仓黄尽人事以待天心即遇凶年不至束手待毙要之此举贫富皆有利益富者勿云舍己以从人当念成物即成己贫者幸际丰年今日以受之天者姑以存之公他日仍以存之公者返而归之己管子有言曰民以食为天而贾生又以积贮为天下之大命诚为确论义仓建矣积谷充矣将见旱涝虫灾俱不足虑由是而讲明礼让使家敦孝悌户习弦歌养以先之教以继之救民生之凋敝挽习俗之浇漓胥于义仓寓之矣不特台民一时之利实为世世之利然而常人之情乐于观成而难以图始义仓之建历来官斯土者并未议及实属卑职创行拟合详请　宪台鸿裁硕画指示机宜俾得竭尽驽骀遵循勿失□收成效不徒托诸空言勿类道旁筑舍百姓幸甚卑职幸甚 

　　○一件战船赔累实甚穷员困苦难堪沥陈颠末龥恩垂鉴事 

　　窃照普天之下莫非王土率土之滨莫非王臣既为民牧凡遇王事自宜靖共尔位踊跃赴公何敢趋易而避难致负王恩有辜　宪德然而职司守土其于一切公务有分所当为与不当为者有力所能为与不能为者正未可偏枯独累也今卑职承乏天台莅任以来谘访官民利弊查有派委修造战舡之苦赔费累百盈千不胜惶悚夫战舡一项原为保障海疆卫护商渔舡只而设查台江水道至郡城南门而止由郡而北达于天邑则一线沙溪■〈石钦〉碕险激百有余里绝无舟楫可通历来止防山寇窃发不虑海贼凭陵且僻处万山之中地瘠民贫土产绝少钱粮仅止一万有奇官斯土者左支右绌苦不可言非如平湖海盐海宁萧山山阴会稽上虞余姚各大县俱环回大海商渔鳞集者可比使卑职地方果有尺寸贴近海隅果有海贼乘潮突犯果有商渔船只出入奉派修造犹云分所宜然也使卑职地方如果人民殷富如果货财广殖如果钱粮众多奉派修造犹云力所能为也而天台无一于此且杉木则购之闽省樟松杂木则买之温郡梯山航海负载而来需用夫役实繁有徒虽按名按日给发工价然小民止此一身难以分身未免顾此失彼势必有妨农工非惟累官实又累民且船厂设在黄岩远隔二百余里之外天台虽云小县有征粮断狱弭盗缉逃料理地方事务不能亲往监督又必另行差委而所差所委之人安保无浮冒侵渔之弊乎迨至剜肉补疮吮膏吸髓甫得修造完工将舡交付又遭收船之营弁分外诛求管船之捕盗百般勒索心满意足方肯收受出结其间之受气受累更难言尽近蒙　各宪鉴原苦情议抽俸工津贴然船工实数部价止五分之一津贴亦五分之一其不敷尚有五分之三此五分之三皆由天邑崇山峻岭不通舟楫道途往返额外多雇工役以及勒索冒销之所致是修造战船之赔累在各邑固巳苦而天台为尤苦但此乃相沿锢害何敢遽为置喙月□　□聪惟是卑职以至□至陋之材任此最穷最苦之地无一事不深仰屋之思无一时不凛冰渊之惧将来此项赔累欲出之官则公廨萧然点金乏术欲取之民则　功令森严民岩可畏转辗图维敢为未雨绸缪之计与其筋枯力竭而仍有身家性命之忧何如呼龥　宪台早定一免派之策且与其山陬穷吏累既深而致登白简终费　各宪清心打如援例转移使苦乐维均永免偏枯之累卑职妄抒管见哀龥　宪台欲加增价值不敢也欲通省均摊不敢也查康熙五十二年十一日兵部为敬陈防海等事议御史陈　条奏一欵战舡篷索每岁于朋扣余剩银内照定价给银一次责令该营自行坚固修换在案今天邑派委修造战舡应请比照战船修换篷索之例亦令该营领银自行修造则就近设厂营员在地得以亲身料理可免浮冐侵渔之费兵丁水手既食粮饷即着令搬运物料可免雇觅人夫之费闽温两处购买木植一苇即航可免道途工役之费况查从前战船县官一经派定营员即来包造包修□案可考是营员既可向县官包揽修造独不可竟令其自领修造乎再查驿站舡只向例州县修造今亦归与驿道不派州县是营舡营修实至当不易之论不过一转移间穷员永无赔累武职不致虚縻公务仍然无悞此举诚为上策即或不得已而思其次请将天台派委修造之战船改归回环大海商渔鳞集之大县承修承造亦事出至公无可推诿恭惟　宪台胞与为怀痌瘝念切刻刻为下吏计安全事事使小民登衽席今天台战船一项总叩　宪台俯念山城苦邑不特分不宜派抑且力不能派大施天地父母之心准赐原免使卑职将来得免覆餗获保身家开属员再生之恩造瘠土无疆之福真拔山超海负德难伸垂露悬针书恩不尽矣 

　　前事 

　　备查战船一项停其交与州县官承办修造拣选贤能道府就近坚固监修此康熙三十九年经台臣纪　条奏奉 
　　旨准行之定例也卑职于康熙五十八年七月莅任后以战船赔累实甚等事通详　各宪奉　督宪钧批战舡承修办料责成知府久经批饬有案仰布政司转饬遵照此又现奉　督宪批示之明文也官免赔累民无派扰久经出示晓谕靡不以手加额共庆安全今奉　宪檄转奉　藩臬二宪详奉　抚宪钧批复饬卑职采办修造仁字二号八号战船二只又勇字三号战船半只各项物料务令齐全足用听候查点敢不凛遵惟是卑邑僻处万山之中不通舟楫高冈峻岭离厂窵远搬运维艰兼之地土硗瘠并无樟杉大木可充战船物料者若欲取必于一时齐备于本地万万不能岂不坐悞船工在卑职之处分固不足惜其如有碍　各宪之考成何即迫于　宪令万不得巳于深山穷谷之中四处搜求购买卑职一人不能分身肆应也势必委之衙役又或幸而偶得一二材料矣卑职一身不能自为扛抬也势必雇募民夫天台胥役最穷最黠又且最顽稍有蝇头死且不顾保无借端强勒派取扰害之弊乎窃恐奉行不善山陬村落靡然骚动矣虽有严刑峻法悬以恐之不使其或犯然而奉公守法者能有几人比及事发不过若辈徒膏竹杖桁杨巳无补于百姓之受累受苦其为怨恫实多是　宪令固当遵而民瘼亦大可悯伏叩　宪台俯念卑邑既无土产战舡物料又不附近战船工厂蒙饬办料解料力实不能惟望恩赐鉴原钧照定例准免佩德铭仁靡有既矣 

　　○一件龥请转详勒石永除修造战舡之苦累恩徧三台功垂万世事 

　　窃照天台四面皆山地土硗瘠民难乐业素称苦累者有储米盐引人丁数项而其最甚者则莫如修造战船夫修造战船在官有官之苦在民有民之苦然官之苦有限而民之苦无穷盖官之苦赔累焉巳耳若监工料理差委得人不浮冒侵渔不勾通混弊诸事奉公除部价津贴外赔累亦自无多其或至于累百盈千者皆差委之不得其人也若夫民之苦则有难以忠数者各行各铺各夫各匠无一项不扰累竹木钉铁灰石油麻椶箬紬布什物无一件不科派至于封取樟松等树经差谋票到手不论道里远近无分地方干碍悉刮皮标记有钱者则贿脱无钱者则砍伐指称军工紧急役使民夫动以百计派出口粮鸣锣吶喊崇山峻岭不顾死活踰越扛抬日行里许所过之处坏人房屋损人坟墓败人苗稼害不胜言及至所押所解之夫匠物料经差沿途任意贿放变卖到厂者十止二三因而夫匠拘而又拘物料取而又取究竟船工难免迟悞屡遭营弁之诛求捕盗之勒索官又任受无词此奉派修造战船实天台第一大害今年幸蒙　宪台洞悉民瘼恩赐豁免合邑无不以手加额共庆安全诚哉一路福星允矣万家生佛也惟是　宪台斗山重望帝眷方隆指日荣升鼎辅窃恐将来仍复坐派亦未可定今据士民公叩转详勒石以垂不朽理合据情详明伏叩钧批存案吏小民永除派累之苦根常享安宁之福泽则　宪台巍巍功绩自铭钟鼎而志旗常而天民之佩德感恩当与□顶桃源俱永矣 

　　○一件禁革军粮重耗之积弊恳　宪批饬存案除民累而昭法守事 

　　窃惟　朝廷立法首在爱民而臣子矢忠尤先自洁一经筮仕便当以地方为己任若事属累民无论大小急宜禁革未可云相沿成例亦遂因以为利也即如地丁钱粮官设匮征收民自封投柜法已善矣又蒙　宪台加意民瘼严禁重耗每两不得过六分总欲使小民省一分之闲费得完一分之正供多留一点之脂膏则各项钱粮自当画一不宜异同奈天邑有海门卫军田二十七顷六十四亩七分零每亩征银一钱四分一厘七毫零该银三百九十一两八钱一分零不归地丁总书经管另佥经承即有缴官公费因而竟不设柜公然在室执戥称收积日汇缴官得火耗加一夫官既得加一役岂不指名重勒乎所以每每至于加一五六甚或有至加二者查天台之田有官有民而军田额征之数不但重于民田抑且重于官田今又加以无蓺之重耗嗟此小民其何以堪自是而拖欠不免矣自是而督催不前矣自是而经胥交相侵蚀矣法既不行于民且不行于役矣不知此俑作自何人而骎骎为例以至于今也卑职到任后一闻此弊不胜骇愕随将一应公费革除军粮归并地丁总书经管设柜征收同大粮一体加耗完纳禁革重耗已经出示徧行晓谕在案在卑职衾影自矢不敢蹈鲜终之咎但未奉　宪章恐数年之后奸胥舞弊保无有仍踵前辙者伏乞　宪台准□□批存案以□永久则民累除而官方肃弊绝□□岂小补哉 

　　○一件详请照旧征输等事 

　　备查台邑万山层迭架石作田因方为珪遇圆成璧尺尺寸寸累黍积碁土瘠砂多本来产米绝少兼之悬崖峭壁舟楫不通贩米之商勿至所以全书原额止有军储之银并无军储之米自康熙二年于一件酌议改征等事案□题准军储银二千八百七十七两七钱六分零一两一石改征军储米二千八百七十七石七斗六升零每年除解宁台等协兵米一千八百余石外解赴省仓兵米约一千余石后以土产之米寔寔无多而且山路崎岖挽输费力仍议改解折色然议折虽定而价不定不肖有司奸恶胥蠹营私图利动称解费为名为之伸缩其间高下其手开征议价每石或一两三四钱或一两五六钱甚或有一两七八钱者历任交盘米册具在可考嗟此穷黎其何以堪幸蒙前　藩宪　详定一两五分一石若照此减价征收原可不致累民祇缘分项开征另佥经承经管另有差役行催相沿日久虽完银完米总属百姓分内应完之正项但不征米而征银地丁未楚米银又催愚民无知竟认为额外之科敛往往观望无完在官不免画空之叹致军糈未能依期批解在兵实有庚癸之呼又不得不多方那垫以应之是民也兵也官也三者交困实深今据绅衿士庶公龥转详将军储米额照旧归入一条编一两一石征收等情前来卑职因思米价低昂不常征收碍难画一若欲改新从旧恐米贵征少则不便于官矣不便于官不可行也然欲从重弃轻恐米贱征多又不便于民矣不便于民更不可行也就中调剂与其累民莫若便民卑职谬抒管见请军储一项仍照康熙二年以前之例并入一条编内每石征银一两统征分解自康熙六十年为始永为遵守不必岁有游移止请将卑邑年常拨解省仓兵米一千余石改拨产米众多之乡舟车易运之县而卑邑额载二千八百七十七石有奇之储米尽数拨给就近台宁二协兵米盖同一兵米也不拨解省而拨给营则随时可买随地可给实易为力即遇天灾米贵之年亦出于仅见之事彼此见谅通融谅无掣肘况归入条编又有六分耗羡可充两营用费并备不虞官亦不甚受累一转移间官民两便其为利益宏多用敢据情冒昧详请　宪台俯顺舆情曲允所请将见穷檐蔀屋永沾甘雨和风白叟黄童共乐尧天舜日矣缘事关军储事理拟合通详统候　宪台鸿裁核示遵行 

　　○一件详明兵米折价等事 

　　备查兵米一项虽有征解本色折色之殊其有关于军国民生则一除征解本色之各县无论矣若征解折色之金台二府属及富诸二县从前每以解费为名征收米价任意加增苦累百姓康熙五十一年间　前抚宪王批定每石征解司银一两二钱代为买米交仓至五十八年奉　前藩宪于一两二钱之内复详减一钱五分讵县属不法蠹胥仍以解费为名每石征银一两四五钱一两六七钱一两八九钱不等甚有二两以外者即据卑邑而论前任亦征至一两五六钱一石郎令交盘米册现在可据卑职目击百姓困苦情形随于康熙五十九年十月间据士民朱浤等所请一两一石归入条编统征分解以详请照旧征输等事通详　各宪批行查议奉　藩宪议详一两五分一石设柜编征照旧拨解奉　升任抚宪朱　督宪满　批饬通行今卑邑业经一两零五分一石归入地丁征收出示晓谕恪遵在案今奉前因查天台额征军储米二千八百七十七石七斗六升零每年除拨给宁台二协兵米约一千八百余石历系一两一石折价给领外惟是省仓满营兵米约拨一千七十余石折银解司代为买米交仓有脚价有折耗一两五分一石原属不敷若自行赴省买米交仓无论所差所委之人难免侵蚀浮冒之患且安保其不指称交米使费名色而任意开销乎将来势必阳奉阴违额外多征致滋民累嗣后解省兵米应请比照粮储道宪本折月粮一两二钱一石之例亦定价一两二钱一石解司照旧代为买米交仓恩免自行赴省买米其银同大粮一样批解投收在征诸民者虽止一两五分然归地丁编征巳有六分耗羡再加折给宁台营米一两一石又多出五分是以营米价银之有余而补省米价银之不足价相值而适均一转移间上下俱无添补赔累百姓亦免重价追征军国民生实有裨益卑职通盘打算似属永远可行至宁台一协之兵米折价一两一石久为成规米贵不增米贱不减并无游移伸缩缘奉行确议事理卑职管见如斯是否有当伏祈　宪台鸿裁核转再储米一石征银一两五分归入条编统征分解阖县士民现在龥请勒石以垂永久合并声明 

　　○一件严饬编造以杜混淆事 

　　备查十年编审民生之休戚系焉国课之盈亏属焉所关匪细要必慎重精详剔厘奸弊始上不负朝廷不负　上宪而下不负百姓今值辛丑例届大造先奉　宪行饬议弊之所在作何厘剔如何举行有俾民生并荒绝坍粮作何筹补今又奉　藩司转奉　宪台严饬编造田亩以杜混淆捧读　宪示法良意美甚盛举也奈卑邑田赋混淆已极非彻底丈勘清查无以除锢弊而苏民累查天台向有图头一项俱系衿监蠹役充当不但每年征粮册籍由其开造即每届编审一切买卖推收立户编图等事无不出其掌握虽有书手算手诸人俱拱手听命莫与之抗在县官亦狃于成习畏难苟安并不一过而问焉由是任其移坵换段任其减瞒粮额任其洒派飞装诡名诡姓或一人而更换数名或一户而拍分数都数甲瞒天舞弊不明不白定册而呈诸县县亦依样葫芦不问不查造册而申诸府转申诸司种种弊累遂成牢不可拔之势矣推其故皆由于各都各图并无鱼鳞流水号段细册其所谓榜册埧册者尽属故明万历年间遗下老户老册人经几代事隔两朝尽有田产巳更数主而册上犹是明朝之老户平时收税完粮不过问写某都某图某人户下田若干收入某都某图某人户下办纳字样便为了事究竟问其此田册载何圩是何号段茫无头绪所以往往赵甲卖田而收钱乙之粮此其为弊者一既无鱼鳞流水号段细册因而遂无实征完粮花户清册止凭图头所造之册按数追比名曰堂簿天台绝户众多所遗之产不归于宗族不归于官府而归于图头图头卖绝户之产而推己户之粮久而久之绝户之产已尽绝户之粮尚存于是复飞螫绝户之疏远宗亲硬开堂簿逼勒完粮此为弊者又其一且也天台风俗一父而生数子无论贫富必留祀田其田则轮管其粮有公共轮完者有拍分各完者分完者有图头递年多驾之累轮完者有弟兄盗卖粮存之苦又不特此也天台抗顽成习买卖竟不推收买者贪省耗羡而私付卖者贪图拖用而私收年复一年习焉不觉一旦卖主身故妻嫁子幼不知从前交易情由往往产去粮存依此为弊者又其一况乎豪强兼并专务诡寄隐漏经胥狼狈为奸地棍勾通骫法富而强者有产而无粮贫而弱者有粮而无产甚至赤手光丁每年开分粮额有三四钱五六钱八九钱一两外者数十年来富者富而贫者尽矣强者强而弱者亡矣追呼□楚之下妻离子散萧萧四壁风雨凄其囚首□□奄奄待毙其惨苦情形有不可以一言尽者今自上年七月二十日莅任后每日老稚扶携嫠孤接踵具呈环禀不曰飞驾皇粮即曰丢税陷粮不曰造册不公即曰图头重挂总计不下千有余纸呼号迫切之声闻之伤心酸鼻今当大造若不按都履亩逐一丈勘清理查出隐漏之粮归补虚赔之税将来百姓之冤苦实无底止矣但丈勘乃利于穷民而不利于巨室恐卑职力绵不能为中流砥柱应请　宪台霜威出示晓谕里民并严禁光棍阻挠或专饬卑职勘丈或赐委员协丈总以不任胥役不事苛求只须随都随图依次丈明则隐漏出隐漏出则虚粮补虚粮补则实征册可造而国课以裕民累以除再加痛革图头寔为台民开再造之恩为瘠土降无疆之福阖县穷黎永颂　宪泽于生生世世矣然卑职窃有虑焉从来有治法而无治人诗云靡不有初鲜克有终易曰独濡其尾此言始之易终之难也故有行之者必有成之者上下呼吸不可不□卑职不揣固陋不避怨嫌所恃以清积重之弊成永利之休者惟　宪台之始终庇荫是赖伏祈　宪台俯念民瘼迅赐鸿裁核批指示机宜以便乘此农隙之时实力举行百姓幸甚卑职幸甚 

　　前事 

　　备查清丈一事行之甚难卑职亦明知其难然而不敢畏难而苟安毅然详请举行者诚以天台田亩无号段鱼鳞清册银米无花户实征确册有带虚之弊有包揽之弊有洒派之弊有花分之弊有飞驾之弊有朋名之弊有诡名诡寄之弊有换税畔税之弊种种锢弊前详尚未缕晰备陈故复略而言之查各都坊旧多绝户有人亡产存图头私行盗卖而粮洒各子户者有人产尽绝子户不肯带浇而钱粮无着落者征比之期互相推委在在蒂欠不完此为带虚之弊甲有定户户有定粮此大例也天台不然每年俱系图头开册送县征粮图头一人包揽子户少则六七名多则一二十名其所开花户名姓岁岁扭捏改换无一确实若舍图头而不问彼竟优游事外在官无从下手清查此为包揽之弊花户既包揽影罩钱粮即任意兜收肆行侵蚀因而甲内有粮少之户而忽然加多有无名之户而突然插出有今岁而趱来岁一年而趱数年倏而有倏而无张冠李戴换日偷天此为洒派之弊计产完粮一人一户各地皆然独台民狡猾异常无论粮多粮少喜分而不喜合盖合则追呼易迫分则完欠难稽所以一人必拍为数十户或字或讳或号或堂名或乳名或排行或混名星罗碁布于各都各甲之中腾那闪烁挂欠不完摘彼漏此此为花分之弊台人博得一领青衿即包管粮务自己田粮公然隐漏无论矣凡宗族姻亲以及朋友俱倚为城社一切零星债负尾欠陈租等项开单交付辄作正项钱粮挂入比簿捉生替死往往查比之下其人则是其粮则非此为飞驾之弊复有一种不入图头牢笼之真正顽户私下亦包揽几户串通图头狼狈为奸两人扭作一人如赵钱甲孙李乙之类钱粮积累不完及至水落石出反指完者为欠欠者为完当官则指东话西满口支吾私下则拴缚妻孥攫取什物逼勒重完此为朋名之弊天台三十六都坊每都南北东西分为四埧其册名为埧册尽是故明万历年间遗下虽隔两朝册上花名犹然不改不法奸徒勾连衿棍将田地装运儒图复幻出无数鬼名巧作替身之术差役无处拘追年终竟不开纳及至受寄者身死粮滞本户子孙受累此为诡寄诡名之弊赋从田出一孔一针普天同例而天台田产有官田有民田有屯田官田粮重于民屯田又重于官故有以官作民有以屯作官民者而且又有买主瞷急掯买以一亩而缩填七八分则此缩填之税丢滞卖户矣有卖主逞刁诳卖以一亩而涨填亩余则此涨填之税驾入买户矣讼端蜂起案牍星繁此为换税畔税之弊外此则奸狡之徒买产而丢粮豪强之子有产而漏粮富者强者田连阡陌而无粮贫者弱者立锥无地而多粮其困苦情形巳悉前详不敢再赘今卑职妄思力挽颓风急图清丈查明号段使田无隐漏编造实征使粮无飞诡永革图头百弊不生为天台拔除锢累与民更始然而清丈诚难言之矣使行之而不得其法其弊亦百出而不穷地棍胥役或狼狈为奸借端科派或不遵旧制伸缩弓口或受财卖法任意减增或换段移坵恣行脱漏富与强仍肆欺隐之谋贫与弱反多额外之科非惟无益而又害之矣诚有如　抚宪钧批奉行不善反致滋扰耳卑职早巳计及于此谬为酌定清丈条约十二事出示晓谕在案今奉饬确议敢为　宪台胪列陈之 
　　一开丈时所用弓算书手奔走人役每日必需给发饭食但为日既久人数又多并册籍纸张其费不赀必有虑及于料派者但卑职莅任以来业已载余恭逢　各宪铁面冰心一尘不染上行下效大法小廉卑职仰承德意此番清丈各项费用俱系自行捐给现银着令党总领办供应并不派取民间一丝一粟如有不法棍徒借端科派扰害除立拿重处外仍解　宪究惩 
　　一天台有田地山塘湖潭鱼柜矶七项其田有官民屯三项之别而屯田又有民人带种海门卫归并两项之分各有额征科则多寡不一若不逐一分晰则额征银米无从科算今俱着遵照全书悉仍旧名其军屯田亩向来止畵图形不积弓步今一体注明以防影射至各业主止许一人一名不许将别号排行等名混开瞀乱违者查出必究 
　　一清丈不必各都各图分头四出以致散漫无稽只须统计弓算书手以及襄事绅衿奔走人役共有若干齐聚一处丈明一都又丈一都循序而进庶耳目众则稽察易稽察易则作弊难即有欲行其私者亦无从下手矣 
　　一都内之田绣壤相错犬牙相制最易眩目遗落未丈时预令区总先将绳索方圆圈定经界每一圈内分拨弓手书手算手逐坵丈明各画图形注明号数弓口亩分四至庶无渗漏仍每圈开一总单计共若干坵若干亩填明承算书手姓名限定一日具单一报其丈过之田每号插一竹签每十号插一总签每百号加一高阔竹签其总签之上俱填明号数以便稽查自一号以至千号鱼鳞栉比挨次顺编毋许参差如有朦胧隐漏许诸人首告孥究其田即行充赏 
　　一区总弓手书算手俱系绅衿总保公举当堂点验充当其秉公矢慎者固不乏人而作奸犯科者谅复不少然非必尽出于受赇骫法之谓也亲族友朋何人蔑有转辗相托彼此通同容隐亦事之所必有者遴委诚实绅衿耆老共矢精白大破情面不避嫌怨分司稽察如区总弓算人等一有情弊不时密禀严究狥庇扶同一体治罪 
　　一田畴之形状繁多旷野平原推步尚易山林溪涧较量殊难小民何知惟听弓索手之命名而已取径取广之际最易高下其手务使审度田形细丈核算权衡于凹凸之间较量于□间之处不盈不亏其有原系是田今或造坟或造屋者仍作田丈至于一湖一塘而有数人承分者即于畵图单内注明某某承管若干以便稽查一丈量步弓奉有　宪颁旧式今照样置备每都给发八把短长如一分毫不爽编字号印烙领用不许擅自增减违者重惩 
　　一三十六都各该党总于未经官丈之前先于各都分界处所立一高脚界牌使此疆彼界一望井然再督令各业主自画田地图形随插一竹牌大书此坵计田若干业主某人佃户某人税存某都某甲与某某为界如系祀田即写某姓祀田字样听候官丈照牌查明填单更为清楚其荒田仍注明有主无主以便斟酌招徕开垦 
　　一天台恶俗盗卖颇多有一田两售甚有至于三四售者非机乘初卖转骗他家即田仍巳种任意迭售抱租曲盖又或土□富室婪田凑锦明知业落他人故出重价甜诱原主倒题年月执契收租彼业我管彼种我收诸如此类不一而足今丈有两卖三卖之田书手于田图内仍注原卖主姓名令各买主賷契赴县具禀听候讯断归管其未经印收之产亦仍注原卖主姓名验契推收以杜争端 
　　一隐漏田地准其自首盖民间产业世守者有之续置者有之田多之家自必分散于各甲各都尽有平日止知向佃收租不识坵段何形四至何所其中广狭盈缩有无隐漏无从而知所以预令业主先自查明坵段亩数如有溢于粮册许其于未丈之前自首免罪即于自首之年起科并不追究已往 
　　一阖邑地方广阔官不能亲身履亩遍丈即使力果优为势必旷日持久反致弊混应着区总将清丈弓口号段于未造清册之前先造鱼鳞图号草册送县查阅听候单骑逐都抽丈勘出或多或少等弊大法究惩 
　　一天台经界混淆巳极赵甲之田而钱乙完粮比比皆是丈明之后如有以从前积年代赔讦告者概不准理其丈出之田及自首者除归补虚粮并荒田外再有盈余照开垦例详　宪按亩科征每都备造鱼鳞图册注明四至业主姓名每一都为一册存库备查其故明老册尽营销毁以拔弊根以上各条约不过言其大概如果一一率由亦不无小补然常人之情乐于观成而难于创始隐漏之户尤便于仍旧而惮于更新一闻通详清丈未始不疑畏相乘疑者疑夫事关阖县难以清丈岂知此举不过因为隐漏实粮穷民赔累虚税故为清查俾东坍西涨将盈补缩原无扞格畏者畏夫费用浩繁地方纷扰岂知戾弊顿清一劳永逸卑职愿捐有限之资永杜无穷之害绝无纷扰出示之后人情帖然不特四乡编氓闻风兴起皆欣欣□喜引领而观清丈之成即绅衿耆老咸革面革心乐以从事趋跄恐后事在必行但卑职一人之才识有限是否有当伏叩　宪台鸿裁硕画核定转祥则　宪台之功德在百世而不在一时也 

　　前事 

　　备查天台田赋混淆通详清丈谬陈条□十二事奉　宪台指示确议仰见慎重周详至意夫清丈田亩关系国计民生不可不慎前卑职具颁　司库所贮天邑鱼鳞号册到县查对杂乱纷纭茫无头绪因转辗踌躇欲求端本澄源之法非先定经界不可但自井田废而阡陌行经界之不正也久矣然而有沟洫有道路有山水山则有岙有隈水则有溪有涧此天地自然之经界到处有之今卑职相度各都地势照依自然经界随其大小分绘图形每一图注明大四至编定总字号派拨丈手算手逐坵栉比查丈每图号数各自为起止编定每号开明四至绘具图形而又虑春花渐长杂沓往来不无妨碍晓谕径广不用弓量用绳经纬其绳用弓先行量定一弓钉一鹅毛十弓伞一总结其绳以五十弓为率遇有二麦茂密之处两头将绳一扯弓步若干即便分明甚为简易则有是图而田形坵亩虽极参差不出此范围矣有是图而鱼鳞编号起止可以分明矣有是图而归总分图条理可以不紊矣且也派图分丈可以刻期告竣又不碍农时矣目今图巳绘成一都有一都之总图总号一图有一图之细图细号坵坵有业主户户有的名将来按籍而稽一目了然了如指掌苐田地之形状不一下丈之法不可不知复用刻丈田图式通发里民家喻户晓使知取径取广折算之法人人能丈能算互相觉察不受丈手之伸缩算手之弊混除近处都图卑职逐一确勘抽丈外其穷乡远地亦必亲自督丈仰藉　宪威自可奉行画一不致藏奸若夫任事诸人绝不用一在官胥役止择殷实衿耆董其事分其任取具不致扶同欺隐甘结存查盖彼身家念重自无作奸欺妄之虞都总丈手算手即令衿耆公议保举当堂验看众论佥可然后点充至于一切効力人役酌定每人每日给蔬食二餐酒半觔卑职巳每都捐银一十两谷五十石分给丈算人等自行具领不假手于党总业经分图查丈众擎易举谅来为日无多且各自分头料理人手虽众散而不聚无虞滋扰费用亦甚有限即或不敷自当再为捐给务俾足用不使功亏一篑也惟是天邑隐漏成风民情刁谲不得不悬首告充赏之条以恐之然立法在严而用法在宽凡有隐漏事发卑职俱宣扬　宪德止着丈明完粮并不追究或有原田今地原地今田者亦照现今是田是地归户起科俱经出示晓谕所以向之豪富思起而阻挠者今且油油然引领而望清丈之成此皆　宪台之德化有以感之也今奉前因理合备悉详明并将绘定各图先行呈送查核此系卑职妄据一得之愚无当高明其应作何区置种种良法美意统候鸿裁核示遵行再奉饬数人承分之湖塘作何画界编造之处查湖塘乃系水面蓄水公共溉田止可儱侗畵图编号注明各人承分若干字样无可画界分编再所编各图字号取书经内有关民事者采辑成文不以词害志而巳合并声明抑卑职更有请者天台田地往往一业两卖甚至三卖四卖者彼此争夺讦讼无休应于清丈后每坵用一由单绘明田图开具弓口四至号段与鳞册相符上盖县印分给各业主领归收执以贻子孙日后倘有售卖总以由单田图为准粘在卖契之后验明投税有田图方买无田图不买庶几从前重复典卖之弊可以永除讼端止息拟合附详统祈　宪鉴 

　　前事 

　　切照通详清丈一案荷蒙恩准举行此实　宪台一片仁慈为台邑穷民拔除锢累起见今各都幸俱丈完隐漏毕现固巳坵坵有业主矣但据送到各草册细加核算其间弓口之伸缩税亩之舛错不一而足弊窦孔多是于清出之中仍寓包赔之累若不按亩对图以爬以剔遽行草率定册致有受害之处则其流弊实与未丈等卑职见及于此现在亲自逐都逐坵一一勘丈奈册籍繁多攒造匪易核算维艰而且地方辽阔深山穷谷丈勘又难势必濡迟时日未遑刻期告竣今新任六月二十一日到任之单巳至卑职骤闻之不禁欣然色喜喜则喜夫瓜期在即一经交代便尔卸肩优游局外宁不快心然继而思之又不禁悚然惧矣惧则惧夫人心不一诪张变幻不可端倪倘机乘交代匆忙不暇致详之际舞弊作奸改换图册移易弓口朦混攒造此册一定受累受害世世难除是卑职此举非特不能为功之首反为罪之魁矣拟合详明伏祈　宪台俯念卑职实为民生休戚起见饬知新令加意剔厘以竟厥绪俾田赋永得廓清弱肉不致强食则　宪德之覃敷同于再造矣虽闻新令忠信明决练达老成自然踵事增华顿使风清弊绝何容巳去之员鳃鳃过虑然而卑职莅任几及两载深悉此邦之民奸刁百出不得不效嚬于杞人耳合并声明 

　　○一件遵批斟酌田由单式恭呈　宪鉴批示遵行事 

　　窃照天台田赋混淆已极穷民受累详蒙　宪恩准行清丈查出实粮归补虚税巳除欺隐飞驾之弊矣惟是天台恶俗有一田两售甚有至于三四售者其文契则年月倒提其卖主则推班出色豪强兼并民业难安以致讼端蠭起锢弊相沿牢不可破卑职身任地方目击情形最为真确所以复请颁给由单以杜盗卖盗买之弊前经禀呈单式奉　宪台钧批据禀天台彻底清丈均田定赋足见该县勤劳既云刻期告竣应俟归结再查由单内田地科则应宜开载清楚该县相田地形势之肥瘠定以上中下之则例实科额赋遇闰则另条分晰明示乡愚以杜里书将来诡弊为是总在斟酌土俗民情务令无弊事难悬断亦不以此牵制也卑职捧读之下仰见　宪台筹划精详无微不到遵查天台田亩科则向无上中下之分止有官民屯之别且止有储米而无白粮今祇遵指示开列此田每年实科额赋若干遇闰加增若干则另条分晰其地山塘亦如之一坵一图一图一单分给业主领回收执管业以此单为凭卖买亦以此单为据庶使豪强狡黠之徒无所施其并呑盗卖之伎俩则讼端可息民害可除矣虽卑职为已去之员未必能竟其绪尚望后来者之相与有成然有以终之必先有以始之况蒙我　宪台保赤情殷虚怀若谷苟利百姓何可因任事不久遽引嫌避疑膜视民瘼耶用□冒昧渎陈并将单式呈电是否可行统候鸿裁核示遵行 

　　○一件编审届期等事 

　　备查十年编审乃民生休戚所关　国课盈亏所系务必矢公矢慎庶几弊累稍除今捧读　宪颁简明条示剀切详明何其尽善而尽美也卑职仰体　宪心曾于未蒙颁到条示之先巳将从前所有编审花红酒礼朱价经费等项陋规尽行革去再查向来编审每甲点定专查税契者二人名曰户丁日逐在局伺候一都有二十名天台三十六都坊共七百二十名每丁缴官公费银一两夫官既得一两加以经胥之需索往来之盘费守候之工夫每名需用银一十五六两统而计之约银一万两有奇此项俱系里下照田派用卑职一闻此害即痛加禁革其开局搭厂一切费用自行捐备传齐公正乡耆各保举诚实之人点验进局令其以田从人先顺村庄后编里保将本人所有各都田产尽数收归一户即在所住本都立户完粮一人止许立一的名不许拍分数名数都以便将来滚单传催惟是天台历届定赋编图皆土棍豪衿把持牵制有绅衿存图田有礼生免役田有图头帮贴田有抽备学院供应田至于换段移坵飞诡洒派种种靠损小民之事难以枚举今见彻底清厘此辈痛心疾首百计阻挠妄以新官到任平编方足为据之说蛊惑乡愚阴谋中止希冀另起垆锤以便于中取利在卑职才识疏庸非不欲趋逸而避劳自藏其拙但思　宪台以皇上之心为心刻刻为小民求乐利卑职安敢不以　宪台之心为心事事为百姓计安全耶今一面出示晓谕有产人户速将各都田地山塘汇齐赴局验契收户完粮一而顺庄编图推收定册倘赖　宪恩事得有成固为欣幸设或半途而止卑职自问于编审事宜合乎例而便于民似属可行拟合预为详明伏祈　宪台垂鉴核批使清编重务为之前者卑职肇其端为之后者新令竟其绪勿有更张多其起例并请将户丁等项勒石永禁俾穷民得省一分之浮费即留一点之脂膏国计民生不无小补也 

　　○一件饬行查议开垦等事 

　　备查国之大计在民民之大计在食而食之大源惟在劝农垦荒最为紧要然民间耕稼之事肆力田亩其工虽在小民而操董率之权劳心经画其责必在长吏使为长吏者未娴农务既不知稼穑之艰又不亲课农之事每奉上司劝垦之文不过发一套示具一遵依便尔了事问某都某甲有荒田若干荒地若干不知也问某都某甲荒废之土孰者宜麦孰者宜禾孰者宜杂粮不知也夫优游衙署而足不履田畴签发簿书而目不辨土宜欲民相率力田岂可得哉卑职粤稽汉建安初年募民屯田许下得谷数百万斛所在仓廪皆满唐张全义为河南尹经东都丧乱之后招农耕种五年之后桑麻蔚然野无旷土前贤规画多有成效心窃慕之今何时哉四海升平轻徭薄赋共乐尧天舜日之时也屡奉上行开垦属吏自应仰遵德意亹亹劝谕百姓宜乎认垦之恐后矣而天台之土田犹多未辟者诚有所疑畏于其间而从前未得乎探本穷源之术也幸际　宪台仁心善政殷殷以开垦为念又虑各县风土不同有无扞格隐情饬行查议具见周析民瘼之至意查天台多山而少地多沙而少泥绝无旷野平原不过迭石为堘画沙为坵其高下如旋螺剥笋其形体如圆璧方珪尺尺寸寸累黍积碁地土本来硗瘠原非沃野兼之四面皆山层峦迭嶂西高东□□如建瓴洚水自高一泻千顷半月不雨流竭沙涸一遇天时亢旱则枯槁堪嗟一逢山水奔腾则决冲兴叹毋论高低旱涝大约熟少荒多所以户口逃亡相继田地荒芜甚多钱粮历年逋欠卑职自上年七月莅任后出示晓谕今年亲诣四乡询民疾苦遍观地方形势目击土满情形极口以开垦劝免据父老子弟拥舆龥禀佥以峭壁巉岩之下溪流湍激之中随涨随冲消长不常今日认垦即要开报升科倘一朝冲没粮册难以开除竟成子孙世守之累裹足不前职此之故是小民不畏开垦而畏升科亦不畏升科而畏升科后之冲没也然而天台之积弊又不仅在荒废之未垦而在成熟之欺隐卑职不揣蚊肩妄思力挽颓风已经备情详请清丈在案今奉饬议开垦为之溯凋敝于当年酌劝劳于今日应请　宪台俯容卑职宽以为期逐都逐里一一清丈俟事毕造册查明实有荒废若干内系有主者若干无主者若干近溪滩者若干不近溪滩者若干有主者速谕开垦无主者出示招徕不近溪滩而无冲决之患者照例成熟升科近溪滩而有冲决之忧者许其开垦竟免升科使穷民尽力耕耨胜佃种于他人倘幸而长保无虞藉土可以资生即或洪水泛滥仍付波臣亦无赔累再加时为省察于现设义仓之内不足者补之不给者助之自喁喁然疾趋而来将见久废闲田尽成沃壤凋瘵下邑岁裕金钱国计民生均有赖焉是清丈与开垦相为表里者也但清丈一事行之甚难卑职亦明知其难然既为亲民之官目击田亩如此之弊混粮赋如此之无稽穷民如此之受累若再苟且因循不为厘剔将来竟成江河日下之势地方亦安赖此守土之吏为耶卑职是以不避嫌怨不畏强御毅然举行又恐蠹棍奸胥借端科派滋扰所用丈算书手人役之工食及造册纸张各项之费用俱捐给现银供应并不派取民闲一丝一粟又定条约十二大书晓谕俾各遵守蔀屋编氓闻风兴起皆欣欣然色喜引领而观清丈之成清丈成而开垦之事亦成矣卑职从此务期以实心行实事拔除天台田赋锢弊与民更始上以报　宪台知遇之宏恩下不负读书之素志而已为功为过知我罪我所不计也合并声明统祈　宪台垂鉴 

　　○一件饬议开垦等事 

　　备查卑邑四面皆山迭嶂层峦间多旷土此乃从前兵燹之后户口逃亡抛荒失管俱系有主有粮与无主无粮之久废间田不同今承平日久人民复业各经垦熟照旧完粮毋容置议外惟是逼近溪滩各处所卑职因丈量之后不时亲往四乡查勘见新涨地亩开垦成熟者所在多有或种杂粮或艺禾稻或植桕麻一望□葱无复荒芜景况此皆务本小民辛勤力作之所致卑职驱车过此不禁心焉色喜随传该地父老子弟询其曾否开报升科佥以上临巉岩峭壁下有湍激溪流随涨随冲难以升科为禀卑职因思此等田地虽近溪滩时虞冲决然现经成熟若竟听其不官不粮于例有所不可但实近溪滩消长靡定今日开垦勒报升科一朝冲没不能开除是使辛苦用力之穷黎反有子孙世守之赔累于势又有所不可辗转图维谬陈管见卑职而经通详建造义仓贮谷备荒奉　各宪批允于东西南北四乡捐资建造义仓四所一在花桃一在坦头一在石板路一在平头潭现俱鸠工庀材经营起盖不日落成请将近溪新涨新垦之田地每亩量收租谷一二斗不等归贮义仓岁以为常以救凶荒免其开报升科倘幸而长保无虞在民赖土可以资生在官藉谷可以备赈即或洪水泛滥付之波臣报县勘寔就可开除亦无赔累寔为公私两利之道盖涨出之地王土也义仓之设王事也受仓之利者王民也以王土办王事养王民虽无升科之名而有升科之实倘蒙　宪台准行俯容逐一丈明另编鳞册申报垂为定典将见已垦者欣欣然而往未垦者于于然而来俾天台无不辟之土无不治之田并使义仓可保长存而不废则功□奕□利及万民而不在一人一世矣在卑职乃将去之员何必复为去后之谋但留任一日不得不行一日之事尽一日之心可否统候　宪裁 

　　○一件再饬力行保甲以绝盗源以安地方事 

　　备查保甲之设所以弭盗逃而严匪类法至善也惟行之而得其要则有利而无害行之而不得其要则有害而无利夫保甲之害者如王荆公抽兵民以远事征伐妨农稼以远阅戎伍使百姓军装糇粮而自备穷困死亡而莫哀是其所以为害也保甲之利者如王文成公之抚赣命州邑设保甲以综核一乡立甲长以稽查十户清排门使奸宄无可藏选壮丁使防预有足恃是其所以为利也我　朝并所谓壮丁者而尽归之农定例开载州县城乡每户给印信纸牌一张书写姓名丁男口数生理于上十户立一牌头十牌立一甲头十甲立一保长若村庄人少户不及数即就其数少编之保长牌甲不得借端鱼肉众户违者治罪月终众保长各出具无事甘结报明州县存查此制度精详诚尽美矣然而州县每视为具文而不行即行矣而编查有费造册有费发单有费递结有费又纷纷日见奉行之扰究无取效之寔遂以保甲为厉民之具而弛之其不与因噎而废食者等乎我　宪台加意民瘼首重保甲严饬力行又斟酌而损益之刊发要略一书并批行司道府宪详议条分缕晰无美不臻非特盗贼潜踪人皆安枕而且宣　圣论立义学设社仓免月结之烦便催科之法绝需索之扰真抚字催科厚生正德之道皆于保甲寓之猗欤休哉何其尽美而尽善也卑职自上年七月二十日受事以后未奉　宪行之前亦知保甲为弭盗安民之良法即遵照定例出示晓谕逐户编查奈今年半载始而奉委监赈继而奉委检验仆仆征尘席不暇暖旋署后又因钱粮紧急日事追呼赶副　奏报未及编成今奉前因卑职虽庸懦无能敢不竭蹶以趋以仰副　宪台一片爱民之至意乎因于六月二十五日亲诣四乡查勘田亩早晚二禾秀实情形并挨都顺图散赈穷民乘便查编保甲所到之处其居民或数户或数十户或二三十户极大者至六七十户或百户而止俱聚族而居一村一姓零星散处易于稽查非如塘栖长安菱湖诸大镇人民混杂烟火连甍者可比但天台畸零细氓其田产俱诡寄绅衿拍分花户历来并无实征清册小民从无完粮的名卑职于一家牌内在丁男口数生理之下即令添注有田若干每年完粮若干庶于查编保甲之中即寓清理田亩之意将来大造按籍而稽便有头绪再天台向有三十六里今为三十六都每都并无保甲长止有党总一名不但地方辽阔难以巡查而其人类皆积恋朋充受赇骫法不轨之徒卑职凛遵定例十家为甲十甲为保相地之宜因人之便各立一长以统摄之一都复立乡长一名而宣化焉至所编之保即用　上谕十六条命名如敦孝一保敦弟二保之类将从前不法党总尽行革除卑职现在自行捐备纸张刊刷牌册颁发遵行严禁胥役不许借端生事需索分文村村查到户户编入即其近家之人而为之甲长即其近村之人而为之保长即其本都之人而为之乡约长使保甲乡长诸人皆所熟识也其甲保乡长等又必选择老成奉法者而后任之从此乡城联络村舍贯通诘奸不出于其家防护不出于其村御侮不出于其都是一家一村一都之民各自为卫也至于传集征召不用公差查报拘催勿烦牌票悉听保甲之自为承禀遵而行之有古寓兵于农之意焉有古军旅卒伍之用焉有古比闾师胥之制焉无事递相稽察有事互相救援兼之可以德行相规可以患难相恤可以死丧相赒有德善孝弟则举而旌之有无良奸匪则摈而惩之以及子弟训之谦和而好礼父老勤其推恤而好义广建义仓储粟备赈一村如是各村如是一乡如是四乡如是有不雍雍然易俗移风哉虽然难言之矣凡事必先难而后易人情每苟且而图功过急则烦扰过缓则懈弛要在不疾不徐以实心行实事期有实际无事粉饰而已卑邑虽云弹丸难以一蹴而几统于场后编成另文详覆外所有现今遵行缘由合先申报 

　　○一件严饬修筑城垣事 

　　查地方之有城垣也原以保障人民捍卫社稷所关甚重身为民牧自宜缮修巩固共祝维藩庶几无负厥职讵天台邑垣非但雉堞倾颓抑且门阃不设卑职莅任后亲自夜巡目击情形殊觉骇异即为捐资构备虽一月之内四门毕具可资防守然而城堙坍塌实甚几同周道失今不图为费愈巨为力弥难卑职凛遵　宪行现在鸠工庀材巳于十一月廿四日设法兴修招集境内无衣无食真正穷民令赴工所执宫功以荷畚锸按名按日给米一升小菜银一分钱五文庶于策鸠羣力之中复寓安抚哀鸿之意但百堵具兴经费不易有非朝夕可办应请电原宽限俯容卑职于修竣之日造具册结申报目下免赐行催戴沐宏慈无既矣今奉前因合将兴工日期先行报明 

　　○一件学宫之庙貌等事 

　　备查修理学宫一案其兴工日期前经报明在案今大殿以及两庑俱巳修竣完工惟明伦堂圯废无存工程浩大议捐议助徒为具文卑职又行捐资备齐材料雇觅夫匠即于六月初四日开工重建巳牒教谕监督每日执斧者执锯者筑之登登者削之冯冯者奔而右者趋而左者共数十人现在经营缔造竟可克期告竣俟落成之日另行详报外今奉前因恐廑檄催合先申覆伏所据情转覆 

　　○一件严催学租钱粮事 

　　备查天台并无学田所有每年应解学租银九两四分五厘乃系办粮民田内抽出额外加征批解散给贫生不知始自何年渐成定例相传此田其始也备智者禅师之香灯租归寺管其继也充学内贫生之赈恤征解归官巳而田卖散于民间租额垂为定典所以从前银数十倍于今后因里民屡次陈情得以递减然而世远年湮亦无文献可考矣卑职到任以来屡据里民隙从焕吴君信范加如等纷纷抱牍佥称既完正供又完学租一产两办无艺之征谁能堪此龥请通详豁免永除锢累为禀卑职目击情形虽稔知其苦奈相沿巳久未敢草率遽为转请苐□功令森严民岩可畏其五十八年应解银两卑职不复追征径行捐解在案今五十九年分奉　宪差催遵又照数捐解外惟是此项乃给贫之项而非充饷之项乃额外征解之项而非全书额载之项夫贫士与百姓均属朝廷赤子贫士固当赈而百姓亦大可悯矣况查卑邑贫生陈玉宛等十名巳拨给官田六十二亩资其膏火若复割百姓之肉以医贫士之疮谅　宪台闻之自必恻然动念也虽银止九两四分五厘为数无多然毫忽铢锱何莫非小民膏血恭惟　宪台昌时名世泰运宗工玉尺持衡时雨润菁莪之化冰壶朗鉴春风吹桃李之英士林既得荷乎熏陶黎庶尤望登之衽席所有卑邑应觧给贫银九两四分五厘实系正供外之加征伏乞俯电小民困苦情形恩准永免追解是以起衰救靡之手笔展夫先忧后乐之经纶为台民世世生生造无疆之福则立德立功立言并垂不朽矣 

　　○一件请　宪革除行埠棍蠹扣克横诈之弊勒石永禁泽及商民事 

　　窃照天下最可怜者操舟步担之穷民最堪恤者小本负贩之经纪若辈栉风沐雨戴月披星涉水登山吞饿受饥吃尽苦楚用尽血汗担尽干系方获蝇头与居肆之百工力田之农夫又自不同乃往往受行埠之扣克棍蠹之横诈吞声饮恨莫可如何此种恶习到处皆然苐卑职身所未经目所未见者未敢妄为置喙今就嵊县蒿埧西兴三处所经由而目击者琐屑陈词龥请　宪鉴如嵊县至天台至临海则用夫至蒿埧则用船蒿埧到嵊县绍兴西兴俱用船西兴到省城则用夫到绍兴到蒿埧则用船此一定之例奈有种种棍徒盘踞其间自号曰埠头曰过塘垄断而登凡雇夫雇舡无不由其掌握多寡惟其所命银要纹银戥要重戥稍与之较或舡或夫即嗾一哄散去客商欲住不可欲行不能只得暗受哑苦及至勒索到手扣去加一五用银固不必论戥发轻戥银换潮银有名无实间有客商私下自雇夫舡者一经行埠查出即齐心结甲将私自受雇之夫船摈斥不许其在地招揽生意穷人呼龥无门不得不听其约束受其牢笼此嵊县蒿埧西兴三处之通病也至蒿埧则更有可怪者除写船行家扣得用银外又有坐埧土棍每船勒规例钱加一总甲每舡勒分规钱三分穷民膏血几何其堪此重重朘削耶恭惟　宪台明如秦镜肃若秋霜无利不兴有弊必剔止道路之哭声起生民于涂炭诚哉东浙福星允矣万家生佛卑职叨属邻封下吏时景仪型虽蒿埧等处均非管辖之地理难越俎而谋但莫非王土莫非王臣凡有利于百姓原无此疆彼界之殊况乎　宪台胞与为心虚怀若谷用敢谬献蒭荛龥请俯赐鸿裁酌定嵊县雇夫到天台到临海每名价银若干刊为定例使小本负贩之经纪有所遵守行埠用银饬照定例每两三分使操舟步担之穷民不遭勒扣银用九七戥用天平其蒿埧总甲土棍所勒之规例痛加禁革勒石晓谕永远遵行则歌颂　宪台功德者当不仅在一郡一省巳也卑职实为地方利弊起见不辞罪戾冒昧渎详是否可行幸祈垂鉴焉 

　　○一件请行平粜等事 

　　备查天邑今年被旱虽不成灾然收成歉薄小民粒食维艰已经详明　各宪将所存仓谷减价零星平粜二千石以济民食于来年早禾成熟之候照数买补还仓恩蒙痌瘝念切批饬议定减价数目详请核夺仰见　上宪抚恤穷黎己溺己饥之至意卑职遵查天邑僻处万山之中不通舟楫崇山峻岭运送艰难并无外来商贩惟赖土产之米以供朝夕然又类皆硗瘠砂田非属膏腴沃壤即在丰稔之年收获有限若遇灾荒之岁粒米如珠是以每年米价较之他处为更贵今查天台现在米价台戥台银每石一两六钱谷价台戥台银每石八钱核到足平足色米每石一两二钱谷每石六钱但此乃就今年旱后时价而言也幸逢雨旸时若年岁丰登米不过一两谷不过五钱今奉饬议减价平粜仓谷卑职妄抒管见每石照时价减去三钱止粜三钱徧书告示宣扬　上宪德意晓谕穷民使其零星买食统于来年二月起至来年四月初一日止所粜米价存贮县库俟早禾成熟后买补还仓倘价不敷卑职自行捐买补完缘奉饬行查议事理是否如斯伏候　宪台批示核转知照到日以便遵行者也抑更有请者卑职仓内前蒙　宪台盘明封贮谷三千八百二十石三斗除奉饬平粜二千石外尚贮一千八百二十石三斗卑职目击境内无食穷民鹄面鸠形仳离载道情殊可悯身任地方能无动念谬放江南省城每年隆冬煮粥赈饥之例暂那所贮　千八百余石之谷煮粥赈济总于秋收后俯容卑职设法捐买还仓使目下真正无衣无食之人不致颠连失所宏恩出自　宪台主持拟合一并详明 

　　○一件请旨事 

　　备查奉行雇募石匠解赴塘工一案卑职前经凛遵　宪檄于五月十九日批解陆以德等八名在于郑分司案下蓦地回归唤讯之下佥云不谙凿石且不能安其身禀明回籍等语续于七月二十四日当堂验点许子名等一十四名解赴武康县又以不谙开采做光恐致虚糜口食空费钱粮交发原役带回是非卑职不解石匠前赴塘工实卑邑并无堪充塘工之石匠矣若再另拘另解非惟徒多滋扰使穷民衽席不安究于塘工无补诚如武邑所云空费钱粮虚糜口食耳拟合详请俯赐鉴原将派取卑县之石匠转详免解俾鸠鹄穷黎得免奔波道路卑职亦免迟延覆餗之虞感沐宏慈非浅鲜矣 

　　前事 

　　备查人各有能不能若堪充塘工之石匠自有专长非凡为石匠者皆能胜任愉快也今卑邑石匠其长技不过砌路迭墙若云塘工原非素谙前奉　宪行提解上年五月解过八名七月解过十四名俱以无用发回随即请详豁免奉批仰候汇覆在案今复奉提六名敢不凛遵即解但卑邑石匠寥寥无几除上年解过发回外尚有杨汝林等数人差唤当堂亲验尫羸不堪更属无用即使勉强解去徒然虚糜口食终无补于塘工是提一回地方多一回之滋扰解一回穷民多一回之苦累矣卑职身为民牧目击情形不得不代为请命为此据情详请　宪台俯赐鉴原卑邑实无堪应塘工之石匠格外施恩转请免解使穷苦手艺细氓获安衽席则　宪台之厚泽深仁同于覆载矣 

　　○一件饬查废寺田产等事 

　　备查天台官租一项其坐落十一都者则有澄深真觉大慈三寺其坐落三十六都者则有废绝袁明龙季喜潘银陶毛罗成四等五户其坐落三十七都者则有凈惠寺并绝户张光册载官民屯田一千八亩五分二厘零地八百九十六亩三分六厘零山八百五亩六分八厘零塘二亩四分一厘册开谷租共九百三十一石三斗五合麦租二十一石七斗三升五合零荳租一十四石四斗九升四合按册而稽非不动人心目然而田地俱在深山穷谷之中与宁海新昌东阳连界离县百有余里层峦迭嶂不见人烟负耒耕犁无可驻足所以荒芜居多丰岁收租尚不及原额十分之六斛名小构止有官斛十分之七每年应纳正银一百二十五两八钱五分八毫应浇丁银一十两九钱五分应纳储米一十六石七斗二升六合二勺折征银一十七两五钱六分二厘共该纳正银一百五十九两三钱六分有奇年收租谷核算充粮实属不敷虽承催之经承差役或狼狈为奸有中饱侵渔之弊亦未可定但田地窵远兼之一派荒山即有余沥谅亦有限盖天台废绝田地大率俱归首户今凈惠澄深等寺废产当年不归首户而归官者原视同道旁之苦李耳相沿至今官收租谷有名无实不又等二盘餐之鸡肋乎今奉饬查卑职若不缕悉详明恐贻后来口实用是备造各废寺绝户田地山塘钱粮租谷各细数清册具陈　宪鉴其应作何区置统候　宪台主持非卑职所敢置喙也 

　　○一件钦奉　上谕事 

　　查征收钱粮公同教官丞尉拆兑印押贮库交经承库书看守仍令教官丞尉及经库人等按月出具印甘结送府者原为不肖州县征多报少侵欺亏空而设然既有四联串票流水簿盖用府印每日造具征收解给月报清册同串票于次月初十内缴府查核是钱粮有无亏空查阅簿串即巳了然又何须教官丞尉拆兑按月具结致滋案牍岂以　宪台盖印之串簿不足为凭而教官丞尉之　纸甘结反足为据耶况丞尉俱系州县辖下之员何难通同狥隐而教官又系苜蓿荒斋寒毡冷署一同拆兑钱粮累百盈千艳其心目辄起垂涎藉生事端如永嘉等县申详教官监拆钱粮希图耗羡签拏库书经承藉事横行等案现奉　督宪严加批饬是教官丞尉公同拆兑钱粮及出具印甘各结申送非惟无益反多滋扰也况卑职一介书生初登仕路颇以身家为重钱粮不敢毫忽亏空现在分年分月备造征收若干解支若干存库若干逐月交盘清册存架　宪台可以不拘早晚赴县查盘卑职识浅才疏诸事不谙惟此斤斤自守钱粮不致有分毫亏空贻累　宪台此则卑职之所以仰报　宏恩于万一者耳其教官丞尉公同拆兑出结之处应请转详恩免以便遵行 

　　前事 

　　备查圣朝新例最重钱粮而州县每多亏空致廑　上宪殷忧其蚤夜图维深思熟计者总为裕国课而全属吏起见今征收钱粮奉行四联串票及流水簿送府盖印每月将征收数目同串票缴府查核公同教官佐贰拆封报明本府存案立法至严至密巳尽善尽美矣复奉　督宪饬行将各县征收钱粮确数及道路远近程途酌量起解次数随征随解并作何立法防范永杜亏空之处逐一妥议通详蒙　宪转行到县卑职伏思州县一官其出身也虽有不同而其思保身家之念则无不同孰肯放纵自恣致有亏空而蹈严谴乎然每每至于亏空而莫可救药者非惟谋之不臧因循颓废之故实有积渐而成不得不然之势然而州县之亏空本府未有不知故欲永杜州县之亏空端在本府之表正夫大法则小廉上行则下效本府果能平日不务诛求遇事不为狥庇持身以正律人以严县官自不敢亏空纵不用联四串票可也流水簿不送府印可也苟或不能种种徒属具文耳至于公同教官佐贰拆封一事无论教官统摄于县者佐贰节制于县者公同拆贮亦为具文即其中情弊卑职又略闻之矣其始也教官佐贰非不持柄而摇其继也定有常规每至拆封之日便来安坐衙斋欢呼畅饮银柜一目不顾拆封事竣即依样胡芦同具一纸报文便为了事在佐贰以为我无考成落得做情尚亦有利在县官以为与其任人牵鼻何妨猫鼠同眠打成一片由是火耗以渐而加由是钱粮征多报少是兴一利即有一弊所谓多一事不如少一事之为愈也总之欲杜州县之亏空专赖本府之实力盘查不虚行故事而本府欲实力盘查又在乎廉明正直以为之表率而巳至于钱粮自应严饬随征随解不令存留若欲计道路之远近酌量起解之次数窃恐不肖官役乘此作奸其弊又不可胜言矣然此非卑职分所当言狂愚之咎自问难免缘奉行妥议事理用敢不辞罪谴冒昧陈词是否有当拟合详请　宪台鸿裁核转 

　　○一件请严亏空等事 

　　看得五十八年储米欵册奉驳另造一案查卑职于五十八年七月二十日到任八月二十二日开征二十七日即因郎顾二任交盘赴省逗留两月有余至十一月初一日旋县本年储米征收不前奉拨宁协兵米乃计口授食之项不容迟悞省仓兵米又紧急军糈催提迫切卑职无可如何巳经垫解全完申报　各宪所以盘查文册照实造送今蒙驳饬删去民欠敢不恪遵惟是五十八年储米实在垫解实有民欠事关钱粮卑职止知据寔开造不敢一毫侵亏一毫捏饰自蹈欺蔽之罪况查五十七年储米盘查册底郎顾二任垫解米石以及民欠俱系开载何独于卑职五十八年盘查米册又不应尔尔也况所谓盘查者查其实在也非查其粉饰也若必欲以无为有以有为无一味欺瞒从事是盘查一节亦名焉而已矣不几等于告朔之饩羊乎亦安用此盘查为也今奉前因拟合详覆 

　　○一件请严亏空之法等事 

　　备查前任柯令亏空案内应追原欠民借银四千五百七十四两二钱五分六厘除追完五十七两九钱六分一厘三毫于郎令亏空案内归结外尚未完银四千五百一十六两零据称此项银两系康熙四十六七等年民欠米折岁歉难追里民陈士籍等禀借库银抵解柯令那借完公是当年借领时巳属筋枯髓竭之穷黎名虽百姓借领实属柯令那移后郎令任内奉文行追孰知五十五六两年旱潦洊臻大疫流行百姓死亡过半所以前项银两除巳征过五十七两九钱六分外其余毫忽无追今卑职莅任后查阅欠册按其名则有究其寔则无不特借户陈士籍等户绝人亡并经承许声叔等亦尽登鬼录是昔之筋枯髓竭者今变为白骨青磷实在追无可追比无可比巳属无着之项矣伏查承追侵那借欠各案新例内开如果家产尽绝正犯身故及妻未分家之子不能补赔者该地方取印甘各结申报保题豁免结案等语今柯令亏空案内尚未征完民借银四千五百一十六两零实因迭遇灾荒年湮户绝遍加搜查无人可追据各都甲具有甘结前来拟合加具印结详请　宪台俯赐据情保题豁免以广皇仁以清尘牍倘或以　国课为重未便辄行请豁则请咨明　大部照例着落那移原借官柯令名下追赔补项或又不然竟请饬令承审定案之府县分赔卑职有接征之责自当量力认派帮赔总期事在可行悬欠有补府县不受无辜之参罚　宪台免滋案牍之繁多统候　鸿裁核示遵行卑职实为钱粮无着起见并非欲避处分敢于支饰故为渎请合并声明 

　　○一件衿棍违禁充当图头包粮抗逋龥请褫革完追事 

　　窃查康熙五十三四五六七等年未完地丁银米非系覆参限满有关上下考成即系奉抵郎令亏空立等解部事在燃眉万难迟悞即五十八年钱粮因奏销展限奉饬全完羽檄交驰急如星火而本年地丁届今七月尚完不及二分所完储米亦仅一分吃紧钱粮傍午军糈无可凑解屡经出示反复劝谕令民完纳以济急饷无奈□知充耳一任大声疾呼抗顽如故不得不分年分项按欠追征讵意查比之下实在民户绝少尽系秀才挺身到案名曰图头甲内田土粮役归其掌握每年造册分额不但诡寄洒派靠损他人以脱卸自己之钱粮而且将靠损他人之钱粮又任意兜收侵蚀而且将同宗以及另居亲属之钱粮隐蔽在户所以图头一人或讳或字或号或朋名鬼名拍分数十户星罗碁布于各都甲之中每日比较俱是若辈前来搪塞无一日不到卯无一日有粮完此时若竟宽之则新旧钱粮批解不前而　上台不曰巳征侵亏即云催科无术若稍急之而若辈不云县官凌辱斯文即曰差胥勒索规例投贴匿名揭帖狺口颠吠兴言及此不胜扼腕今查五十五六两年未完地丁因　上宪覆参限满卑职业经垫解全完而五十七八两年以及本年储米又俱垫解清楚节年积逋累万盈千立等追征归欵讵违禁身充图头之衿棍徐士英徐炜陈栩叶绍述徐询裘庆望叶楷范之舜范伯球章帝焕范有章陆溶等兜欠康熙五十四五六七八九等年银米各五六十两十五六石不等顽抗成风任催不理查德徐士英等或盘踞山谷或称霸城厢雄长一方聚族而居夜郎自大图差不敢到门追呼县官不能当堂杖比以致胸无官长目藐王章若不亟赐褫革究追竟成一牢不可破之世界必相率而尽归于兜收抗欠而后巳积逋陈陈相因清完无日查定例内开如有贡监生员拖欠钱粮一经州县卫所报到学臣即行黜革照民例治罪等语理合造具徐士英等历年欠粮清册详请照例移咨褫革究追清　国赋而挽颓风端有赖于　宪台之主持者矣但卑职江左寒儒幸邀一第谬宰天台岂不知狐兔之悲忍将抗粮各生请褫请究自伤同类惟是　国课为重新例綦严稍一迟悞即系惰征解不及数即罹降革而天台子衿逋抗连年滚单窒碍不行木皂置之高搁从前巳酿成势横实有诛之不可胜诛之势今择其尤者速为振刷而惩创之犹可救药倘再务姑息惟事因循其弊日锢其欠日多卑职囊空羞涩术乏点金不能年年赔垫项项赔垫以顾考成即成剜肉补疮那新掩旧窃恐累愈久而愈深身家性命颠覆堪虞用是瞿然敢为是渎请耳况请褫请究之人乃系积惯诡寄洒派不法之图头非平日读书爱鼎偶罹事故者可比此固法无可贷情无可矜断难优容以自蹈狥庇之愆也更有请者又有图头陈天鋐自恃城东巨族出入衙门把持官长欺压乡愚恶迹累累虽其兜欠粮数较士英等为差少而其逞雄负固比士英等为更甚天鋐有士英等为牙爪士英等凭天鋐为城社天鋐实属巨憝所当一并详褫究拟以快人心者也 

　　○一件横被烧诈等事 

　　看得天台地瘠民贫编户细氓卖盐为业步担肩挑以餬其口卑职虽严加禁止奈少者一二十觔多者三四十觔而止稽之盐法考在所不禁因此辈实繁有徒遂致官引壅滞卑职不得巳于康熙五十九年十月间有盐课归入地丁征解之请并有循例将盐引并归宁海代销之详奉　各宪批行查议业经详覆候示在案讵意住商余用汲平日不以销引完课为心专以卖票肥家为念联结豪劣郑君昭之父革蠹郑朝谦祖孙父子兄弟盘踞青溪坦头平头潭等处豢养盐丁冯秀等多人胆违定例广卖小票每张勒银六分每日每处买票者不下五六十人卑职自五十八年七月二十日到任迄今余用汲仅掣销五十六年春季引目三十引又五十八年春季引目三十引其余片引未掣不知其所卖盈千累百之票银作何开销作何着落是余用汲名为住卖官塩寔属卖私之领袖官引不销职此之故况又与革蠹郑朝谦并伊子生员君昭狼狈为奸恣行煅诈受害累累不独王宗建一家之哭实贻一路之哭若不急赐究除则其悞课殃民坑官病国无所底止用敢据实通详伏祈　宪台严究拟追以清积引以肃鹾政以伸功令者也 

　　○一件倚衿抗粮遵例详请褫革究追事 

　　窃照地丁银米厘毫颗粒俱属朝廷正供是以州县经征接征年限考成处分甚重稍一迟悞即系惰征解不及数即罹降革新例綦严凛然可畏今台邑钱粮大半俱属生监兜收顽抗以致节年积逋累百盈千锢弊相沿牢不可破卑职莅任以来接奉　上宪明文催征催解急如星火而完纳寥寥随即清查节欠有武生庞人凤附生吴邦定即吴溶兜欠康熙五十五六七八九等年地丁银各四十余两储米各二十余石一任追呼自恃护符总无完纳查定例内开如有贡监生员拖欠钱粮一经州县卫所报到学臣即行黜革照民例治罪等语今查庞人凤于康熙三十六年奉前　学院张考入本县学武生吴溶于康熙四十三年奉前学院张考入本县文生此二生者实系抗粮魁首断难一日姑容致令效尤成习拟合备造庞人鳯吴溶等历年兜收抗粮清册照例详请　宪台俯赐褫革以便核数究追清国赋而昭法纪者也 

　　前事 

　　查看得庞人凤吴溶恃衿护符包侵历年银米顽抗无完通详褫革押追半年毫无完纳□又机乘卑职因公出境复兜收五十九年分新粮入□不法已极是以批差解赴　宪台即语成凌究比并请转解　藩宪以儆疲顽以挽颓风讵料胆将文内转解二字改作转请又将解赴宪台究比转解之句改作先行详请究比批解匿批不投朦混　宪聪致蒙批饬到县查阅批详挖补痕迹昭然不胜骇异随拘经差严讯而庞人凤吴溶二犯佥供是　宪书储德润到寓兜揽口称铺堂使用要费十多两银子若有银四两可以周全随即照数措处同文批交付与他等语传讯之下德润直认不讳因思　宪法何等森严必无如此作奸犯科之书役明系卑职经承舞弊事露凂求代认希图幸漏耳及反复细讯德润坚供如一矢口不移夫歌雍舞佾夫子致嘅于三家所以防微而杜渐也今官文可改解犯可放是可为也孰不可为也法应通详究拟但又思投鼠忌器未敢率意妄行除原解之玩差方仲杨汝并代解之应从芳等径行痛加究处外至　宪书储德润卑职未敢擅便拟合同原差方仲杨汝并交付文批之应从芳行贿之庞人凤吴溶等一并解赴　宪台质讯亲究所有挖改文书一道一并粘呈　宪电卑职为　宪台守法纪剔奸顽故敢不避嫌怨据实详陈仰祈　宪台鉴原 

　　○一件严交代之察核等事 

　　备查郎令垫解民欠共一千三十三两五钱七分零除署县征过银七十四两二钱九分一厘外尚有未征银九百五十九两二钱八分有奇奉行抵补亏空饬取收结卑职巳凛遵出具申送矣惟是此项系历年零星尾欠目下又当荒旱之后民生凋瘵难堪虽竭蹶催征万难一时清楚拟合详请　电原格外俯容卑职随征随解宽以为期感沐宏慈无既矣再郎令亏空仓谷及仓米一米二谷算共缺四千九百九十四石一斗八升除本府承认三千九百九十四石一斗八升以三钱一石算计平粜谷价银一千一百九十八两三钱五分零存贮府库巳经本府出具库收申送应俟本府买补运贮县仓外仍缺仓谷一千石卑职实为前后同官起见且仰体　各宪垂慈勉为承认应请俯容卑职于来年秋收后捐资买补还仓理合一并详明统叩　宪台核批存案 

　　○一件请免捐派事 

　　该卑职备查巡宪衙门例系宁海县承修今奉宪饬公捐派卑职出银一十二两敢不祇遵惟是修理府厅公署向经派定由来巳久无可诿卸如卑县派定者系经厅官廨从无详请公捐之事若欲纷更旧例除刑厅照磨奉裁外将来宪台曁　捕宪二署临海黄岩亦可起而効尤矣虽官斯土者原如传舍笼鹤携琴未知明年何处况为数无多何敢龃龉有违　宪令且失寅恭但思有例不可灭例而无例又不可兴例卑职复何敢以一人作俑致令后来者之口实耶今奉前因拟合申覆 

　　●天台治略卷之二 

　　详文二 

　　◆详文二 

　　一件龥　宪推广　皇仁泽遍穷黎恩垂不朽事 
　　一件再叩　宪恩速饬募顶等事 
　　一件龥请恩准策鸠群力建造驻防公廨保固地方事 
　　一件龥详改学等事 
　　一件饬议稽查异籍民人之法以杜奸匪事 
　　一件饬行查议事 
　　一件严饬征解事 
　　一件请定承追之处分等事 
　　一件宫祠两废等事 
　　一件详明捐赈情由恭请奖励厚俗维风事 
　　一件恳恩查究等事 
　　一件禀报事 
　　一件借命抄抢事 
　　一件杀命陷命等事 
　　一件确查开报升科事 
　　一件逆禁主灭等事 
　　一件求生罹死等事 
　　一件逆　宪抗审等事 
　　一件恳　宪矜全等事 
　　一件恳恩赐批等事 
　　一件神蠹混罩等事 
　　一件淫棍活夺人妻事 
　　一件血盆哭奏等事 
　　一件遵批粘电事 
　　一件泣奏占冤等事 
　　一件汇报亢旱事 
　　一件号□弟命事 

　　○一件龥　宪推广　皇仁泽遍穷黎恩垂不朽事 

　　备查人丁一项康熙五十二年恩诏涣颁以五十年丁册定为常额续生人丁永不加赋钦奉在案今天台额征丁银一千七百三十九两六钱三分三厘九毫零丁增而银不增亿万斯年永为定额此浩荡皇仁实生民以来所未有也惟是天台旧例按人征丁其地丁粮册历系甲内图头开造所以无田无地赤手穷民则见丁当丁而田连阡陌之家粮册在手公然脱漏浸淫成习遂致穷民有丁而富室反无丁矣不特此也穷民父子兄弟叔侄既见丁当丁复于丁银之外今年加一二分明年又加二三分年复一年递增不觉户无毫厘田产每丁竟有完至二三钱四五钱者此系造册图头剜他人之肉以补自己之疮而官府按欠催输穷民迫于追呼明知他人之疮不得不先剜肉以补之迨至事后告追往来盘费守候工夫所得不偿所失惮于拖累废事失时吞声抱恨哑口无言更有逃亡拕欠株连赔累不可胜计是按人征丁实为穷民世累今据合邑绅士里民呈请转详按亩均浇等情前来但天台田地山塘科则不同纂改非易莫如丁随粮办情至公而法至简查康熙五十五年二月户部议覆御史董　条奏嗣后如有情愿买卖地亩而丁应从地起者其丁亦随地从买主输税小民不致偏枯等因奉旨依议通行在案是丁随粮办原有定例今天台额载现征银两内除民佃屯折蜡茶时价匠班水冲米折海门卫屯折等项外其官民田地山塘实征银一万九千九百九十一两九钱二分零每两浇入银八分七厘一丝零即足额征丁粮一千七百三十九两六钱三分有奇之数随出示晓谕通邑咸各称便乐从具有愿改甘结前来夫丁随粮办在产主所办无多在穷民永免世累况原属百姓分内应完之正供绝非额外加征又出自士民情愿并非勉强为此据情加具印结备造归粮科征清册同里民甘结详请宪台俯顺舆情恩赐察核转请　题明为台民万世之利则皇仁之浩荡直与天地同流而　宪德之崇高亦与台山并峙矣 

　　○一件再叩　宪恩速饬募顶等事 

　　备查食盐一项天台坐派额引一千二百一十三道该纳正课银三百四十两二钱四分六厘五毫此项银两责商办纳所以官盐之价不得不贵私塩之禁不得不严然禁严而价贵则私塩转多官盐转滞故盐禁严则民病塩禁弛则商病盐引积而商课逋则官病此天台第一锢疾也夫欠销塩引失察私塩定例綦严身任地方何敢泄视然在台言台实法有窒碍而难施不得不为变通者台府六县惟天台百姓为最穷最点藜藿不充鹑衣百结土产绝少村落萧条土著穷民卖塩之外无所事事然无大伙枭徒类皆步担肩挑易米易粟以餬其口所携不过三四十觔如以为官则寔非官也如以为私又例所不得而禁此辈寔繁有徒倚塩为命不特诛之不可胜诛且覩此鸠鹄情形若严加禁止是绝其衣食之源难以存活倘挺而走险或相率而为不可知之事致贻意外隐忧亦事所未可料者况台邑山路崎岖迂回丛杂出没无常深山穷谷之中或遇官役势必以死相搏而一二苦捕力不能敌恐致性命不保亦束手付之无可如何转辗图维非不欲禁民间之不买以塞其流而无如人情之见小利也私盐价贱食之者多比比皆是设必欲发灶突之奸而一一惩之以法窃恐胥役因以为利不徒多滋扰乎又非不欲禁塩场之不卖以清其源而无如鞭长不及马腹也查私盐来自宁海之长亭杜渎白乔海游等场远隔百有余里即欲禁之夫亦乌从而禁之哉是天台之私盐欲不禁而不可欲严禁而不能官引壅滞莫知我艰仰屋踌躇殊深扼腕今据士民呈请援照绍兴府新昌县之例以额销塩引课银充入地丁项内编征按季完解掣回在地商人等情前来查新昌并无坐商销嵊县之引食嵊县之盐课银归入丁口小民称便今天台之塩自宁海而来应请将天台盐引并归宁海宁海销引天台办课盖宁海有塩而归引天台食塩而完银似属至当至于应纳正课银三百四十两二钱四分六厘五毫归入地丁田地山塘共四千顷有奇每亩所征不及一厘且出自合邑士民情愿为此据情详请　宪台俯顺舆情曲从所请上裕国课下济民生则　宪德之高深永垂不朽矣倘或不然则又有通融代销之例在查定例内开地方丰啬不常户口聚散无定各商如有积引难销情愿告运别属易销之处通融代销许呈明运司转报该御史及该抚因时代销如地方官勒掯及狥情者将该地方官议处等因奉旨在案拟合援例一并通详或将天台塩引照例改归宁海出塩之县统候　宪台鸿裁核示遵行 

　　前事 

　　为查是案先奉　宪批遵即备关新邑确查成案去后今准覆称敝邑山陬僻壤不通舟楫并无住卖商人民间食用盐觔奉文肩买嵊县引塩每次所买几何嵊县商店给有小票为据额引五百道汇归嵊县兼销新民买食嵊县商盐嵊商代新输课由来巳久洵属官民两便之道相传始自前朝邑绅何司马建议永行然事远时遥亦无文献之可考矣至所云盐课归入地丁统征分解并无是说拟合关覆等情前来准此备查天台地瘠民贫编户细氓类皆卖塩为活然无大伙枭徒大率肩挑步担少者一二十觔多者亦不过三四十觔而止如以为官则实非官也如以为私又例所不得而禁且实繁有徒诛之不可胜诛故欲禁而不能欲不禁而不可官引壅滞莫可如何种种苦情卑职不得已是以前据士民公呈有盐课归入地丁征解之请并自循例将塩引并归宁海代销之详也今奉前因并准新邑关覆前来查天台山陬僻壤与新昌相同不通舟楫与新昌无异民间食塩来自宁海应请比照新昌之例令塩牙肩买宁邑引盐每人所买几何宁邑商店给一小票为据天台坐派额引一千二百一十三道汇归宁海兼销天民买食宁邑商盐宁商代天输课照例一转移间无不官之塩无不销之引无不完之课无不便之民事出尽善尽美经久不敝之良规伏乞　宪台恩赐援例转详垂为定例则天台百姓世世食德无穷矣 

　　○一件龥请恩准策鸠群力建造驻防公廨保固地方事 

　　窃照天台四面皆山层峦迭嶂奸宄易于藏踪宵小时忧窃发而且南连临海北接新昌西达东阳东通宁海当瓯越之咽喉为海疆之砥柱捍御不可不严巡查不可不密此设驻防实汛兵最为吃紧然必有以安兵之身始得收兵之心受兵之益非然而欲其众志成城共効指臂之使不可得也查天台防兵有七十五名拨弁一员以统摄之属台协右营管辖讵防弁不居县而居郡何则无公廨故防兵不居城而居乡何则无营房故弁无公廨兵无营房是不能安其身矣不能安其身即不能安其心矣何怪乎有兵亦若无兵而不能受兵之益也卑职职司守土目击情形几经筹度拟于后司官基盖造房屋二十间使荷戈执戟者羣居而萃处无事则勤其训练有事则壮其声援于地方大有裨益奈自惭蚊负一时力不从心今通详一件叩天拘究等事请毁广严淫寺奉　宪批允其大殿材料改建明伦堂其余寮房拆建义学讲堂外尽可改造驻防公廨前经详明各　宪在案惟是材料虽云粗备而工匠有费饭食有费搬运有费所费不赀舍皆取诸卑职宫中而用之毋论现在起造花桃坦头平头潭石板路等处义仓修理城垣给发丈量人役口粮种种费用巳力竭筋疲且又有起造明伦堂义学诸费无可推诿囊空羞涩术乏点金倘再加驻防公廨实力所不能若仿照嘉秀营房之例希派捐别县为请恐格于羣议徒滋他人口实若袖手旁观不但现成物料归于废弃并错过此番机会时不再来殊为可惜再四图维不得不思将伯之助所有各匠工价卑职仍行设法酌捐其监督工程与夫搬运物料则委防弁防兵任之盖防弁在地无所事事得以时加驱策稽查可免怠玩侵渔之费防兵既食粮饷即着搬运物料可免道途工役之费防兵俱系土著其主伯亚旅不难相助为理可免雇觅人夫之费此所谓以力之有余补费之不足将见策鸠羣力指日落成区处有方无虞涣散由是而干城备卫足以鼓其气由是而约束坚明足以见其威由是而坐作进退各得其所足以逞其能民供赋以养兵兵出力以卫民兵民辑和有相得益彰之美矣卑职管见如斯是否有当统候　宪台核示遵行但是举也始无今创似为不急之务然身任地方当思患预防为未雨绸缪之计倘蒙垂念卑职以留任交代之员正值倥偬拮据之际或饬台属各营员量力酌捐共勷盛事此又出自　宪台格外鸿慈非卑职所敢妄冀也 

　　○一件龥详改学等事 

　　备查盛世崇文声教不遗乎海甸兴朝重士宏奖徧及于山陬今天邑星分牛女上应台垣苍岭云归实产云蒸之彦赤城霞起常多霞蔚之材比户横经穷檐力学是以台郡六邑人文惟天台为最盛恭逢皇上圣教覃敷熏陶涵育文风翔洽生齿日繁比年以来多士更加奋兴英才愈为蔚起现今掇乡会科者不一其人应童子试者动以千计真足羽仪王国鼓吹休明祇缘向系中学英才阻于成格校拔美不胜收点额堪伤遗珠致叹虽州县进学名数照依赋税之多寡为定但卑职伏查本省处州府丽水县赋税不及天台竟系大学今据生员张贞宫等恳请援照金华府武义县改学之例呈请转详题改大学前来拟合详请　宪台俯鉴多士向化之诚恩准据情转详具　题将天台中学改作大学照额增取使皇仁普被士气振兴则　宪台作人雅化与华峰之旭争辉而士庶感激私情与清溪之水俱长矣 

　　○一件饬议稽查异籍民人之法以杜奸匪事 

　　备查得沃土之民不材淫也瘠土之民莫不好义劳也然而有恒产者有恒心无恒产者无恒心人性虽无不善要在乎有社稷人民之责者处置得宜防闲有法使之各遂其生各安其性俾得共乐升平嬉游化日而巳今蒙　督宪痌瘝念切胞与为怀俯念台处等府属一带出产菁麻铁砂地方凡有外省人民搭寮开垦种菁种麻炒铁洗砂者惟恐其群居萃处奸良莫辨也令地主山主保结出本之寮长令寮长保结用力之帮工其帮工务取互结准其在寮居住寮主当官给照其年貌籍贯山地土名都图号数工人数目死亡回籍另换俱注明照上而又虑其散漫难稽也复照十家牌例将毗连各寮取结一体编入烟户保甲册内农隙之时印官亲往各地查点一次换给执照如有奸盗为匪及来历不明者地主山主寮长互结人等即行呈首容隐事发一体连坐而又虑其安居巳久一闻查点或生疑畏也于是乎饬令出示晓谕以安之而又虑胥役借名需索以致激成事端也于是乎严加惕厉以禁之此诚于防微杜渐之中而寓抚绥怀柔之意德洋恩溥物靡不得其所甚巨举也今卑职地方虽产菁麻然俱系土著者为之树艺并无外省人民前来种植无容稽查外惟有十一都一带地方附近穷民炒铁洗砂易米易粟以餬其日间或有异氓在内炒洗者卑职遵奉　宪行除现在一面查收山主地主寮长帮工人等互保各结年貌都图籍贯及所垦山地土名帮工人数填给执照编明保甲造册申报一而先将奉　宪止于稽查奸良并无扰累之处明白晓谕以安其心并纸张供给等项俱行捐备严禁胥役不许借名需索仍于农隙之时每年一次亲往各地查点换给执照稽察有无匪类逐一遵奉不违外今奉前因拟合申覆 

　　○一件饬行查议事 

　　备查盗口仇扳诬害捕役拷打逼供最为民害承谳者自当綦重綦难细加穷诘今奉饬行嗣后获犯于初供时凡有指出盗伙及变赃寄赃之人务将年貌住址门径房屋实在着落及同居亲属姓名作何识认往来容留寄赃卖赃确据逐一讯明遴差的当干役协同乡保房族照所供各项逐一查明符合了无疑义方始拘拏对质此诚法良而意美矣然而从来无无窝主之盗亦无不通衙役之盗盖地方出有惯盗即有惯窝而村落之惯窝又凭借在城之巨窝联络刑书捕役呼吸相通线索在手若辈知此法一定早巳了然遇有事发获到人犯且不呈解私下先将平日欲攀欲诬者之年貌住址门径亲属等项串定口供打点停妥方始到官无事刑讯狺口诬攀说得有据有凭历历如绘任尔隔别穷研各供如一问官此时不得不出票拘拏此票一出捕役上手谁敢向迩凡有姓名者即为盗案中人比及辩得清来盗犯罪无所加不过多责几板而被诬者之身家巳不可问矣至于窃贼再犯发黑龙江三犯真绞律例何等森严乃往往结案之后又复为非者其故何欤良由立法严而用法宽惯贼不知所畏之故也今奉饬确议作何约束或当官给以牛种资以口粮令其开垦以收束其身心似矣然而止宜于案少荒多之县而非宜于案多荒少之区或项上悬铃足带木肘朔望点卯亲族具结似矣然而鹰眼不化之徒四布爪牙百计腾那躲闪或捏报脱逃或结称改过不逾时巳脱然事外矣种种具文于事无济然则为之奈何必也严比捕役使其不敢庇贼援照新例使贼不能为贼夫失事何尝不提比捕投奈上司今日一票明日一催经承视为生涯利薮若关说停妥只须县官一纸捏饰覆文便尔了事所以失案累累屡月经年提牌络绎究竟曾无一案经捕解比试思此关说之银钱捕役何自而来势必取之于贼贼又何自而来势必偷之于民月有献而节有规其复为非者又职此之故嗣后赃贼无获各案之经捕应请凛遵　抚宪通行两月解司三月解院之例依限解比不许仍前支饰捺搁有提即解法在必行使缉捕不敢庇贼一经获贼审实再犯即照康熙五十二年十一月内题定京城内外窃贼割断一边懒觔之新例亦割断一边懒觔使惯贼不能为贼如此便可靖地安民矣虽然禁盗贼于巳然何如禁盗贼于未然乎夫清盗贼之源劝之莫如乡约弭之莫如保甲乃自乡甲废而盗贼敢于公行矣乡甲废而盗贼始有渊薮矣乡甲废而仇扳诬陷不敢保救矣此盗贼之风日炽诬攀之害日滋致廑　上宪之殷怀也若乡甲之法实在举行如有一人为盗为窝则阖约举发如有一人非盗非窝忽被诬攀则阖约保救使奸宄无处容身善良不忧意外则法立而不扰令行而不违其于治地方也庶几得之矣卑职管见如斯是否有当统候核转 

　　○一件严饬征解事 

　　备查康熙五十八年分钱粮自应随奏全完何敢轻为置喙惟是卑职于上年七月二十日到任即于八月二十七日为郎令交盘一案奉传到省逗遛两月有余至十一月初二日方得旋署一月之内除存留项下在县支给外征解五十七八两年地丁银米共一万七百六十两有奇俱经获批在卷迨至本年二月正在开征适奉　抚宪委往汤溪武义监赈二月十一日起程至四月初八日回县□知奏期迫切大书告示遍贴城乡多方劝谕小民源源输纳甫经一月除在县支给各项外完解五十八九两年分地丁各项银两共一万六千一百余两即五十八年起运银一万七千五百二十二两有奇署事顾丞任内止完解一千两反亏空七百一十八两零卑职接征半年完解过九千两再加完解省兵二米及本折月粮窃谓赶副　奏销考成巳过十分之数似非经征不力者可比而　宪檄频催差提络绎一则曰惰征再则曰悞公非提经承究比即揭报本官溺职几令卑职张皇失措而又不得不引咎于署事之顾丞也今奉前因除未完五十八年地丁现在限比俟征有成数即行报解外但查五十五六七等年未完年限钱粮　上宪覆参之限又至卑职接征之限将届在卑职之处分固所不惜有关　各宪考威势不得不上紧征解以清欵项奈卑邑地瘠民贫兼之水旱洊臻连年荒歉小民困苦巳极今岁二麦幸获有收方延残喘若新旧钱粮一时并征克期清楚嗟此甫定之哀鸿膏血有限其何以堪又不得不寓抚字于催科征其一而缓其二总期事在变通设法调剂上不悞国课下不疚民生所以仰报　宪恩也拟合一并声明伏祈　宪鉴察核转详 

　　○一件请定承追之处分等事 

　　备查承追亏空银两有按照所欠多寡以分数年限催征之新例奉行取具每年认追印结申送此指有人可追有项可抵并亏空本官家属有每年认完银数限状者而言若夫人亡产绝无可追比之案又止饬令妥议作何设法完结而巳此　督宪通饬之明文固琅琅炳炳也今柯令亏空案内尚有应追民借银四千五百一十六两零每年该征银九百三两二钱零奉催出结敢不凛遵然必实有其欠或本身或家属有每年认完银数限状始可出具每年认追银数印结今查此项委系虚悬无着是以卑职前有承审接征认派分赔之请也今奉饬催确查实在可追民欠若干造册出具限状认结详送遵又按册再四搜查其如户绝人亡并无完银限状之可取卑职亦何所凭而造册认征乎但案系巳成且国课为重例议綦严卑职自当殚心竭力设法完公总以国课有补无悞考成而巳若必欲刻舟求剑依样葫芦无追而曰有追凭空造册出结为自欺欺　宪之举窃所不敢也但设法二字言之甚易行之甚难其作何设法之处务必随时变通相机而动非可拘泥应请嗣后遇有可行之事具详请示而行殊难预为悬定者今奉前因拟合申覆 

　　○一件宫祠两废等事 

　　窃照监生王经世与天台县学训导盛禾为方祠互讦一案查盛禾饕餮成性勿顾官箴平日绝不以训廸士子为事一味罔利营私指称修理学宫名色将丁祭胙肉折干将方祠祭租侵蚀致王经世以宫祠两废等事奔呈各　宪奉有赴地方官具呈清查之批上年十一月间禀县卑职传齐在城绅士公同往勘见学宫之内颓垣破壁惟有衰草寒烟方祠之址满目污菜公然鞠为菜圃目击情形良可浩叹查方令讳印系江南桐城人宰天台清廉爱民乃前朝循吏后方令之孙视鹾两浙为王父创建专祠当时　院司道府各　宪捐俸以助之祠内置田一百余亩收租供祀并备具祭器等物笔之于书勒之于石着有永思录班班可考讵盛训导藉修学为名竟将祠内租谷尽归己橐不为修理祠宇坍塌仅存小屋三间风雨不蔽前后堆积粪土芜秽不治木主毁弃祭器无存官斯土者能不兴狐兔之悲乎且此祠乃方姓家祠而非地方之公所何数十年后台人士视为己物狥情而归之两学独不思此祠此田系方令之孙出赀曁各　宪捐俸所造所买不烦民间一椽一石一丝一粟其田租自应照永思录所载归入方祠时加修葺地方官且不得过而问焉何有于儒学哉今盛训导忽视为一己必争之物喋喋渎详亦甚觉其无谓矣且我皇上崇儒重道加意循良陵祠古迹名宦乡贤屡奉恩韶焕颁谆谆留意忝在臣工当仰遵查考圯者兴修之阙者增举之庶几无惭职守何方祠之田租不归之方祠而归之儒学一任倾圯颓废鸟鼠攸侵致使方令之灵爽竟不得式凭焉亦大非圣天子加意贤良之至意矣心窃伤之用是议令清出方祠基址起工重建内为生童义学外供方令木主每年所收租谷除供祀完粮外余归义学为生童膏火之赀使方令得以永妥神灵蒸尝肹蠁并使台邑家敦孝弟户习弦歌等情备文通详奉　宪台钧批学宫速饬修整务于年内报完盛教官从前所收租谷若干方祠修理需用银若干仰台州府确查报缴等因批行在案不意大拂盛训导之意迁怒卑职逞驾蜃楼捃摭无影虚词违例两次越详虽吠影吠声在宪台朗鉴高悬难逃洞照可置不辩惟是奉批本府查议而盛训导即央情请托跪求本府将方祠租谷仍归儒学收取等情具详是祠租徒为中饱而方祠终于废弃矣不特使前之清白吏抱恨重泉并使后起之循良恐亦闻风而解体也夫召伯化行南国民咏甘棠羊傅德被襄阳碑传堕泪是方令一祠乃官民观瞻所系惩劝激扬于是乎寓焉但其祠之存废视乎租之去留租留则祠存租去则祠废实有关系不可不辩为此缕细详明伏恳　宪台电察主持俯照卑职前详俾方祠得以永存不废皆出自　宪台之明德也所自方祠永思录一本附呈　宪电 

　　○一件详明捐赈情由恭请奖励厚俗维风事 

　　窃惟县令为亲民之官有父母斯民之责父母见婴儿疾痛疴痒必思抚摩噢咻之而心始安县令见百姓颠连困苦必计安全生聚之而职乃尽惟我皇上宵衣旰食曁　宪台夕惕朝干无非为小民弃阽危而求乐利凡属有司自宜仰体此意以靖共尔位未可置民瘼于不问也今天邑去夏蹇遇亢旱早禾枯槁无收署事顾令未经通详不蒙委勘成灾至七月二十日卑职到任后幸天降甘霖晚禾有收然实为歉薄小民十室九空粒食维艰所以去冬卑职于一件详请减价平粜案内以那动仓谷煮粥赈济等情附请未邀俯允其如鸠鹄成羣哀鸿载道卑职身任地方目击情形不得不力图赈恤二月省回之日巳经自行捐米二百石奈米少人多不敷所用复传集绅士告以忠君爱国之意救灾恤患之情反复劝令量力捐输诸绅士亦各欣然慨诺正在发簿劝捐间适奉　宪委监赈武义汤溪踵接减价平粜仓谷之檄一面束装起程一面饬委典史照仓斗仓升每石三钱三分零粜不许市侩冒籴并饬查造真正乏食穷民户口清册以便赈给在案嗣因阴雨经自随飞檄典史杨斌饬查地方近日情形去后据申天台气候较别邑为稍迟其春花收成比别邑亦独后目今天气晴明二麦十分秀发又现在有仓谷不粜各市积米粮每石比前竟减价一钱有余至于四乡绅士所捐米谷巳有五六百石将来仓谷粜完即有赈米接济可以挨到麦熟等语是从前未及详报成灾使阖县灾黎均沾皇恩之浩荡然实在难以存活之穷民亦有数千幸沐　宪恩既有减价之仓谷以周之复有绅士之捐米以赈之得免妇子仳离含哺鼓腹于尧天舜日此皆　宪台厚泽深仁交感天人故有此太和景象也除卑职于武义赈务竣日星驰赴县亲诣各乡查明捐赈米石逐名散给外窃念世风日下习俗波靡耰锄德色箕箒诟詈比比皆然今天台绅士沐浴于宪德之熏陶果有慨然捐米　百石以上者真足维世道而挽颓风谅　宪台亦所乐闻应请给匾荣旌以示鼓励可否俯允所请则　宪台一字之褒荣逾华衮将见向风慕义者愈观感而兴起矣卑职为地方起见冒昧渎陈伏祈　宪台鉴夺 

　　○一件恳恩查究等事 

　　查看得广严寺淫僧文峯与淫孀陈贾奴僧敲月下妇践桑中已不知作几许风流罪过矣本年八月二十六日贾奴产一私孩命伊子瘗埋为陈二瞷知往告伊伯陈君宁即陈国强国强投明广严寺檀越徐以望徐迪卿致文峯之师慈航首衙详县卑职初阅情词心窃疑之盖贾奴果孀闺有玷文峰果不守清规国强何不即告之官乃投词于徐以望徐迪卿何为者且贾奴夫故多年墙茨莫扫则其受孕以及临蓐积有时日国强何不于私孕在怀之时指其破绽又何不于文峯赴约之际破其行藏而乃于诞儿既弃之后发厥隐私况贾奴一村庄妇耳既已中冓贻羞谅必往来多昵其所生者马牛嬴吕亦乌从而知其为谁氏之种乎恐国强以孀妇为赘瘤以文峯为奇货亦未可定据即传讯确实去后不意文峯慈航则俱已潜逃矣随带贾奴庭讯始犹支吾抵饰继即吐露真情承认不讳以文峯之在逃合之贾奴之供情其为奸通洵无疑义除将贾奴先行断结其文峯俟到案另结外惟是广严一寺僧既潜逃另招居住未为不可但寺内共有房屋数十间现贮稻谷大小五仓约有四百石户下辨粮田地共五百八十余亩山一百八十亩塘二十二亩俱称沃壤夫沃土之民不材淫出此辈膏腴坐拥饱食暖衣逸则淫淫则忘善忘善则恶心生安知后来之浮屠不即今日之文峯乎夫黜异端以崇正学皇上所以训诫臣民也载在圣谕十六条朔望宣讲令人遵行今广严寺非特异端直丛祠淫薮耳必如昌黎所云人其人火其书庐其居而后快然徒废之又殊可惜当思有以正用之查天台防守不居县而居郡一年在汛不过两阅月而已何则无公廨也义学虽云设立延请二师训诲经蒙奈群居萃处于祠宇之中靡有定所何则无讲堂也不宁惟是学宫倾圯其　圣殿两庑卑职现在捐修但明伦堂坍废已久重建工程浩大议捐议助徒为具文卑职谬抒臆见请毁广严淫寺移其大殿改建明伦堂以缁流混迹之场转而为说礼敦诗之所其余房屋庀其材以建驻防公廨取其料以造义学讲堂再请将寺田一半归入义学以资膏火一半归入义仓以备凶荒其现贮稻谷盘量确数先贮义仓此所为变无益为有益化无用为有用其于风教人心不无小补也然卑职窃有虑焉虑夫田归义仓义学每年田租之收放田粮之完欠其司事必有专责将归之于县恐为胥役之侵蚀也将签点绅衿恐有不肖之中饱也月久年深势必肥归豪猾之壑查天台前任柯令亏空案内尚有应追民欠银四千五百两有奇实系人亡产尽追无可追比无可比卑职前经详请公议派完奉批确议在案今不若将广严寺无主之出变价抵充前项是即以十方之公物归完十方之公欠国课可清上下考成不悞似亦事在可行但查广严寺僧平日敢于邪淫无忌者皆由地方豪棍受其贡献卵而翼之僧以棍为长城棍视僧为利薮两相凭借而固结也久矣今一旦田归公项寺废僧空必有从中阴为阻挠者若辈雄长一方恐买田人户素仰鼻息畏生是非观望不前不无旷日持久亦事之不可料者拟合一并声明统候　宪台核示遵行至其房屋田地稻谷什物俯俟逐一盘查明白造具清册另文申报 

　　○一件禀报事 

　　审看得陈海度陈昌进与被殴身死之金从先素无嫌怨者也康熙五十八年十二月二十二日因海度之猪践食从先麦田起衅海度掌批从先右太阳从先推倒海度在田有金从雅在旁解纷而散讵料陈海度同子陈昌进适因挑米赴积与金从先相遇于岩头潭地方彼此意气未平复行诟詈海度一时性起将扁挑殴从先两肩胛从先夺扁挑还击海度倒地昌进见父被殴情急遂将拐拄一击适中从先偏左又一击适中脊背两处俱系致命从先受伤深重即于是夜殒命当据党总陈望同尸父金汝宏各禀控前来卑职亲往验明填格录供通详奉批确审不事刑讯据陈海度陈昌进各供起衅殴打致死情形历历如绘伤真供确陈昌进合依共殴人因而致死者以致命伤为重下手者绞律应拟绞监候陈海度合依余人杖一百律应杖一百陈昌福反复研讯坚供并不在场助殴应请免议陈二堂陈三堂讯据尸父金汝宏见证金从雅佥称二人实不在场所有巳经到案之陈二堂合亟先行摘释免解陈三堂免拘以省拖累再查干证金从雅与金从先为同堂弟兄今从先殴伤处所已据陈昌进及伊父陈海度逐一认明但据从雅有海度父子几个同打之供是以不认同殴之陈昌福未敢遽释陈昌伦陈昌统等俟拘到日另结是否允协理合连人解赴　宪台亲审定夺 

　　○一件借命抄抢事 

　　看得天台僻处山陬民顽俗悍凡有人命无论真假动辄统众抄抢恶习相沿不知功令为何物也久矣卑职莅任以来痛加严禁其风稍戢不意犹有愍不畏法之裘茂凤裘良之等机乘裘茂贤之弟裘茂贯与陈和争水角口被殴身死胆敢率党蜂屯将无干之陈学优陈叔良等一十二家举其室中所有攫掠一空卑职闻报单骑亲验如同兵燹所掠米谷荳麦狼戾满路情形真可伤惨夫尸亲抄抢　新例尚尔森严今陈学优等既非下手真凶且不同谋共殴而裘茂凤等多人并非真正尸亲乃以风马不相及之人肆行因事聚众围绕房屋抄抢家财光天化日之下凶徒如此横行若不请　宪尽法重惩刁风莫遏除现在研究确情按拟招解外事关抄抢合先据情通报至陈和致死陈茂贯一案巳经带同仵作验明真伤备具尸格通详相应另案归结合并声明 

　　○一件杀命陷命等事 

　　查得犯妇蒋氏乃诬告人命照律拟流胡叔器佥解之妻也前因患病经署县顾准令伊子胡向桧保领调治今蒙　宪台檄发咨牌下县卑职遵即差唤到案当堂点解见蒋氏鸠鹄尫羸患病情真又据伊合家亲属环庭呼龥极口哀号坚以老病例得收养为请情形殊堪悯恻随传医生胗视取具结状将蒋氏押候调养外查例载流徙充军等犯有在中途患病者照逃人留养之例着地方官留养医治内有随行亲属亦照存留俟病痊起解又查康熙四十二年八月直隶高阳县申详田育柱之妻刘氏患病难以发遣奉抚院李批行田育柱先行给咨发遣刘氏患病果真取结送查准其在籍调养今胡叔器之妻蒋氏患病实与刘氏留养之例相符理合备具印结呈请　宪台俯赐转请照例将流犯胡叔器先行换发咨牌发遣俟蒋氏病痊之日另详　宪台请咨着令蒋氏亲属伴送到配俾蒋氏年老病妪一线奄奄不致告毙中途宪恩同于再造矣是否可行卑职未敢擅便统候宪台核转候示遵行 

　　一件前事 

　　查看得流犯胡叔器同妻蒋氏康熙五十八年七月二十八日奉发咨牌到县当堂佥解因蒋氏病患失血昏迷沉重难以发遣当即此照直隶高阳县流犯出育柱之妻刘氏患病奉　抚宪李批行田育柱先给咨发遣刘氏准其在籍调养之案请将胡叔器照例先行换给咨牌发遣等情加结具详　宪案蒙赐转详奉　臬宪转奉　升任抚宪朱钧批速饬医治务痊与夫一同发遣知照下县此　上宪仁恩原欲其夫妇依然完聚不忍其死别而生离也奈日复一日蒋氏医治不痊竟成瘫痪据党总邻佑医生各具有不扶甘结前来卑职复差押扛抬当堂亲验委属情真并非捏饰查现行则例内开现审军流人犯果有年老残疾照律收赎免其发遣等语然此乃指正犯本身之年老残疾者而言并未载有正犯之妻年老残疾亦得收赎之例但例载流徙充军等犯患病者着地方官留养医治内有随行亲属患病亦准存留病痊起解是随行亲属患病留养既与正犯本身相同则年老残疾收赎自可邀恩比例今蒋氏年老瘫痪医治难痊实成残废况查胡叔器又年经七十亦与收赎之律相符拟合加具印结同里邻党总医生甘结详请　宪台转详援例收赎则　宪德高深同于再造该犯不死余生皆感恩之日也 

　　○一件确查开报升科事 

　　查看得欺隐田粮上漏朝廷正供下以苦累小民法应严究然必须查勘得实始可研求殊难轻信狺口飞螫遽为依样葫芦使无辜拖累致有向隅之泣也今据车国永呈首王乌王叔茂等丢税漏税一案经署县顾令具详奉批勘讯卑职单骑亲到国永所首隐漏处所确勘见一线沙堤在大溪中央上临巉岩峭壁两旁水势湍激映带左右堤上并无一毫泥土尽属沙碛因今年暵干水涸所以有此一经水势泛涨势必仍付波臣似此随涨随冲之沙滩偶尔播种荳麦若遽绳以隐漏勒报升科是使辛勤力作之小民望风而畏必相率尽归游惰而后巳且不特此也今日沙涨即报升科一朝冲没难以开除在国家按亩不过多征钱许课粮渺同沧海之一粟在小民则子子孙孙赔累无底凡有父母斯民之责者所不忍出也至所称丢税赔累讯据王乌王叔茂坚供自从祖父过税办粮已经五十余年并无未清之税反复诘鞫矢口不移再讯国永令其指出王乌等所丢税亩坐落何方土名何所鳞册何号满口支吾茫无指实惟以自顺治年间在祖户赔累一语为之支饰果尔顺治年间历今七十余载何伊祖不言伊父又不言直待国永始言将置乃祖乃父为木偶乎即国永年逾知命充役衙门谅非贸贸复何以迟之又久方行告理从前亦竟默默岂其饮中山之酒耶效陈抟之睡耶试使国永自思当亦应笑其说之妄矣查名例开载凡二罪以上俱发以重者论罪各等者从一科断今车国永所告王乌等丢税漏税如得实王乌等应照新垦地一亩以上不及十亩者责四十板之例责四十板今审属全虚车国永应加等反坐但据称系　宪辕承差卑职未敢擅便拟合备录是案勘讯缘由详请　宪台鉴核批示遵行 

　　○一件逆禁主灭等事 

　　查得许善潢许敬五等各具词赴控　宪辕奉行提审遵即齐犯批解间据许钦昊许方千等以公叩详息等事连名具禀窃思事奉　宪提卑职何敢冒昧遽为渎请惟是天邑今夏雨泽愆期秋收歉薄荷蒙　宪台加意抚绥哀鸿幸邀安集又现奉　宪示谆谆劝民息讼无非惠养元元今许善潢许敬五等原系一本周亲且案内牵累多人老幼仳离鸠形鹄面一经批解长途跋涉情实堪矜今据两造各具不愿终讼遵依前来仰见　宪台德化之行而虞芮质成之休复见于今日也拟合据情详请　宪台可否从宽准息免其解审宏恩出自　宪台非卑职所敢擅便也 

　　前事 

　　覆查得许善潢控告许善德兄亡收嫂一案词牵许以集等多人前奉　宪行提审据有许善潢之亲族许钦昊等以公叩详息等事环庭呼龥卑职见其情词真切是以据详请息恩蒙批饬速行解讯仰见　宪台肃法维风至意遵即差拘批解间复据许钦昊等连名分剖前来卑职复查娶许善纪之妻卢氏者乃周仲甫之继子丁佛之亲子与许善纪绝不相蒙并无叔嫂名分许善潢何得因周仲甫曾有过继巳故之许善射一番瓜葛遂指周大德为许善德竟肆含沙射影之计乎今当堂唤解之下见许以集老病龙钟年逾八十卢氏青年孕妇腹巳果然若令其跋涉长途情殊可悯且是案犯证众多值此隆冬岁暮谋衣谋食实所不遑一经批解道路往返势必废事失时资生无路今据许建周仲甫曁许钦昊等坚以恳详免解为请卑职目击哀号景状仰体　宪台息事宁民之盛心不得不代为请命伏祈俯鉴舆情恩赐批饬作何发落就近归结钧免批解使累累男妇老幼众犯省往来之盘费并免守候之工夫俾得各安其所各尽其力以图卒岁羣感　宪台之厚泽深仁于不朽矣 

　　前事 

　　备查许善潢许敬五等互讦一案蒙　宁台道宪于本年三月十六日四月廿五日先后两次行提其从前不解不详事在署县顾令与卑职无涉也卑职于七月二十日莅任即查案行拘当堂点解见案内拖累多人老幼仳离鸠形鹄面长途跋涉情实堪矜当据两造各具有愿息遵依环庭哀龥卑职据情于八月二十七日备文详请即日因公赴省逗遛两月有余至十一月初一日方得回县捧读　道宪驳批遵即唤解间奈案内犯证老幼累累实繁有徒而卢氏又怀孕临盆届此隆冬正奉　宪遵例停讼之时何堪拕累复据许钦昊等哀号求息卑职身任地方抚字为怀是以据情详请批饬就近发落免其批解不料守提之道差林庆福等适至因拂其意锁承掷牌咆哮而去夫以　道宪差提解审之案原不应代为请息而不解但婴儿有疾痛疴痒则呼父母县官非他父母也顾名思义岂敢备官而忘之况　各宪加意民瘼痌瘝念切无时无刻不以息事宁民为念我皇上惠养元元于隆冬时一应军流罪犯惟恐苦累尚停发遣又上谕十六条劝民息讼朔望宣讲德至渥也恩弥普也使许善潢所控兄亡收嫂如果情真则风化所关虽在隆冬敢不解究惟是查系子虚卑职不过妄据一得之愚窃效乡约木铎老人遗意准其和息又经详请免解实无别故至卑职么□小吏何敢恣行狂悖于　道宪差役之前抢役夺牌致干罪谴此中委曲谅难逃于朗照高悬之下者矣今奉前因除现在拘齐各犯于开印后解赴　本府亲讯外合将是案始末缘由具详　宪鉴 

　　○一件求生罹死等事 

　　查看得袁静陆清皆煎烧铅饼不法刁棍也袁静夤充匠头平日指公科派侵渔入己非止一次而陆清自恃族众丁多不甘居人后遂出而与袁静争衡先以叩批勒石永除饼行等事具呈　宁台道宪批送　宪台查明饬禁奉行到县其所称匠头领县低潮银两派勒各店缴纹并索四季节礼等情巳经前署县详覆　宪台听候核转间适陆清之叔陆辉弟陆宁并陆远等煎造低假饼银经署县先后拏获责惩陆清怀恨又以求生罹死事冒渎　道宪批送　宪台经署县叙明原委先行详报值卑职莅任奉批查案确审详核仰见　宪台勤恤民隐至意遵拘研讯匠头袁静指称节礼名色婪派众匠银三十二两入己是实庞俊之供证凿凿本应按律治罪姑请从宽枷号一个月满日重责三十板仍追赃银三十二两入官充为修城工费至陆清所告周季正耸官禁铅押勒陆辉陆宁交缴节礼并陈贤等肆横抢银之处讯属全虚应请一并枷责以为刁告者戒陆辉等煎造低假饼银巳经署县责惩应免重科袁静陆清陆辉陆宁陆远等均勒令改业押取遵依存案是否允协详候　宪台核夺抑卑职更有请者天台僻处山陬地瘠民贫不法奸徒在于城市乡村煎烧低假潮银兑换行使真堪痛恨卑职莅任后仰遵　宪令首先严禁奈一人之耳目有限奸徒之伎俩无穷卑职谬陈管见止许各匠在城倾镕真止九成以上银两每铺取具五名连环互保结状并邻佑党总甘结附案每逢朔望本匠赴县投递不违遵依存查其市镇乡邨一切煎烧饼匠着令尽行改业不许私煎仍取各该地党总不致容隐依结查核庶锢害得清穷民受惠统候　鸿裁核转批示遵行 

　　○一件逆　宪抗审等事 

　　审得余启纶余士相同胞手足也祇因屋基田价起衅匍匐公庭者十余年虽历前任正署各令以及衙学几经确审勘断无奈争雄负固各不相下屡断屡详屡批屡抗兹奉　宪台檄发前后原卷饬令卑职严查详解遵拘庭讯见启纶年逾八十士相亦过七旬苍颜白发弟兄高年实系人生最难得之事自应朝夕相欢式好无间以笃天伦之乐以佑启后人奈何同室操戈累月穷年轇轕不巳骨肉相残悍然莫顾真所谓失其本心者矣当堂苦口劝谕之下俱萌悔心巳凭亲友调处地经兑转田归启纶并外有房屋借认票据以及葬资等项亦俱议明两人释然仍归于好是向日之同于实沉阏伯者今也转而为玉友金昆从前积愆自此而消讦讼多年自今而结据有梅亦苏叶用五陈质庵等连名请息呈验公据前来卑职披阅之下不胜抚掌快心拟合据情详请　宪台俯顺舆情核批存案不特使启纶士相兄弟既翕共乐余年并以昭示来兹俾其子若孙永敦雍睦恩出宪慈统候批示遵行 

　　○一件恳　宪矜全等事 

　　夫妇为人伦之首上以事宗庙而下以衍似续故君子重之必合之以义联之以恩持之以礼三者备而后正始之道无愧焉未闻有初联秦晋继角鼠牙而能终谐伉俪者也今潘宣缔姻于许正履即许廷坦之女琴奴巳久而潘宣之母潘叶氏忽以弓蛇杯影之嫌遂有别调离弦之举幸蒙　宪台犀照剖破疑团檄饬潘宣仍娶琴奴永谐夫妇此真仁人君子用心断宜曲为仰遵奈何两家各怀嫌疑均不依允查康熙五十七年二月巳凭亲族裘若木王翌侯叶元受等立有退婚公据许正履书名畵押无异三月间潘叶氏又具呈郎令有潘宣另娶琴奴别适之批照今接捧　宪檄再四差催无如潘宣之母叶氏坚执不回卑职伏思离异之意如果出诸叶氏是母命也强潘宣使合是开逆母之端不顺乎亲不可以为子如出于潘宣之意是夫也不良巳同覆水难收从此萧郎如路人矣逼琴奴使合非所云落花流水两无情乎即为正履计诚如　宪谳所云又何必以未成婚之女强配此负心之壻哉今奉前因应请　宪台俯顺舆情许女潘男恩准听其自便使琴奴得免摽梅之叹潘宣可无旷鳏之嗟则　宪台之厚泽深仁同于高厚矣 

　　○一件恳恩赐批等事 

　　备查奉　宪饬查杨大七串卖发妻一案前因杨大七所供合之何夏娜所控情节迥异先后两经具详　宪台请将何哲人等发县质审定案一奉批仰将杨大七押解临邑与何夏娜质明一奉批仰将杨大七解府亲讯定夺卑职凛遵拘解去后随据杨大七以农民不堪拖累等事许子苑以□□活押等事□具禀前来阅其情词可悲可痛虽天台刁健成风或过为装点亦未可定也思何哲人　宪台之书役也杨大七　朝廷之赤子也何夏娜天台之民妇也纵宪台之书役未便赴卑职公堂匍匐听审何夏娜果属杨大七之妻而非继妹应律大七以将妻妾妄作姊妹嫁人杖八十之条夏娜应与许子苑离异归宗但律载嫁娶皆由祖父母父母主婚祖父母父母俱无者从余亲主婚夫亡携女适人者其女从母主婚等语今夏娜之母郑氏现在天台哲人等何得过而问焉且哲人等不能抚养夏娜于呱呱襁褓之时而争夺于他姓鞠育成人抱衾与裯之后况事尚在不明不白之间即为之具禀求批着落以图自便揆诸理法似非所宜即据称许子苑曾有退书内开杨大七离妻再娶何姓不得控告杨姓牵累许边等语执此以为大七串卖发妻之凭据是矣但此退书出自夏娜袖中呈词出自哲人手笔其为真为赝亦何从而辨之　宪台嫉卖妻之恶习亲提究审欲挽台属颓风下吏身任地方不得不为朝廷守法律拟合详请　宪台俯赐追出夏娜所呈许子苑退书并提何夏娜押发卑县以便拘齐伊母郑氏并杨大七许子苑等质讯明确妥拟详解　宪台亲审者也 

　　○一件神蠹混罩等事 

　　查看得王元杰一田两卖一案业经前任郎令讯系祀田断田归王断价归茅因价有断无追致茅季王复以神蠹混罩等事上渎　宪台吊卷查阅檄饬卑职确讯仰见执法明允至意遵拘研审据王元杰坚称四十八年五十年将田两契先卖与茅季佩至五十一年五十二年又二契卖与王汝相因系祀田原与汝相订定找价完茅据王汝相供称茅季佩如果于康熙四十八年五十年契买当时何不即行收税收租直至五十六年季佩身故之后伊弟季王始行割稻且何以契内王姓宗族并无一人作中则季佩先买之说实属可疑法应究出真情按律断结但季佩巳故元杰又穷况经郎令断定无事更张惟是茅价四十两不可不行归结查此田为附廓之田颇属膏腴即元杰契卖李姓之屋使价无盈余汝相亦安肯代赎相应断王汝相出银四十两给茅季王收领田屋俱归汝相管业取各依领完案元杰一田两售致起衅端仍请责儆是否允协伏候　宪裁 

　　○一件淫棍活夺人妻事 

　　查看得陈三许四乃卖休买休而抱呈之陈叔甫则代伊母陈姜奴写立卖媳婚书者也陈姜奴之子陈三身患残疾痿羸不堪本年三月陈姜奴主婚同子陈三将聘媳洪奴转与许四为妻凭媒裘居士说合得银五两陈叔甫代写婚书及至临娶时又以价值不敷勒许四写立四两五钱欠票当时在陈姜奴则以许四巳落圈套视洪奴为奇货可居在许四则以为事已至此姑且将错就错耳夫何洪奴过门之后许四竟以欠约之银为纸上虚文靳而不与陈姜奴遂驾淫棍活夺人妻等事上渎　道宪批送　宪台转行到县庭讯之下各吐真情欠票婚书犁然可验本应按律治罪追出财礼入官姑念陈姜奴老而穷伊子陈三贫而病应请从宽法外除陈姜奴前得银五两外仍追许四名下欠银肆两五钱给与收领洪奴着许四领归完聚免其离异陈叔甫许四裘居士各薄责以儆婚书欠票涂抹附卷是否允协详候　宪台鸿裁核转 

　　○一件血盆哭奏等事 

　　备查奉提巳故嵊县民人潘圣占之妾裘奴始嫁许于哲之子许十存为妻继卖新昌县梅文元为妻复卖嵊县潘圣占为妾后圣占与妻竺氏不和投缳自尽经嵊县宋令讯明断令裘奴另适交还身价关文炳据口供凿凿其无别项情弊可知今奉批准竺氏呈词行提解审敢不凛遵但裘奴遭逢不偶辗转贩卖至再至三其困苦颠连不言而喻况圣占久经物故裘奴解讯之后亦不过再抱琵琶还潘身价而巳今据迫切呼号哀求免解可否俯照宋令原断着令即在本地择人而字将身价移交给领俾免异地飘零恩出　宪裁非卑职所敢擅便也 

　　○一件遵批粘电事 

　　查看得郭崇韬拜郭汾阳之墓识者非而笑之狄青却梁相之图君子称而述之固知帝王崛起未闻累世垂旒豪杰挺生不必绳承往哲士各视所自立毋容远引华冑也今叶允文以生员叶浚等冒占祖冢喋喋陈词夫叶浚身列宫墙岂有谓他人祖之理但据允文粘呈李任存案之词凿凿有凭曰此固允之祖也叶浚亦抄粘柯令审讯之语彰彰有据曰是实浚之祖也彼此固执坚争则熟真熟赝必须质讯方可打破疑团讵屡传不到卑职又卸事在即拟合详请　宪台一提犀鞫定吕嬴杜轇轕似亦维持世道人心之一端也 

　　○一件泣奏占冤等事（奉　藩宪委勘山阴事） 

　　会看得陈国成俞树纪等告争慎字二百十七号坟山一案巳经山邑前令两次审详本府矣兹据俞树纪以泣奏占冤等事上渎　宪台蒙吊卷查阅饬发职等确勘秉公会审详覆即见宪法务求平允之至意遵即公同勘讯查验文契而知陈国成俞树纪与卖山之王康侯王元功等均不能无咎而国成殆又甚焉者也查慎字二百十七号开载六亩五分二厘与二百十三号毗连□系王姓之山奇□天启二年先买下段计山四亩五厘契载王留祖坟二穴为界后于康熙三十三年与十三号同契又买上段计山二亩四分七厘契载止留祖坟一穴祭扫不许扞葬其四至有照依前契批明管业字样今履勘之下其所谓一穴者则后买上段马氏之墓也其所谓二穴者则前买下段为界之冢也夫上段止留一穴祭扫则穴外之山尽为俞山委无疑议而下段不曰留二穴祭埽而曰以二穴为界则穴前之地其为王地亦无疑议何俞树纪竟指王坟二穴之外尽归己有谓王康侯有坟而无山不亦过乎独怪夫王康侯等不于祖穴前之山是问而坚称康熙三十三年止卖一穴尚有山二亩四分为辩抑思三十三年俞所买者乃十七号上段上接同契之十三号下连先买之同号两头俱属俞业不但山形宛在抑且印契昭然康侯等何得捏词饰说希为执沙抵水之计乎至于陈国成籍隶曁阳购地越川且在坟茔累累之中既不问诸俞氏复不谋于山邻止凭卖主之族王荐如及萧邑之郭翊王为中契买越地扛埋谓非用计谋葬谁其信之况山诸两邑风水佳丽不乏牛眠乃必于他人之松楸邱垄间争一坏之土思营窀穸而欲其永安也其可得乎窃恐仁人孝子之心当不若此也应请将王坟二穴前之地归王穴后之地归俞其国成所买之地系俞坟墓道逼近拜坛国成未便瘗埋父棺且甫营马鬛旋起鼠牙其非吉壤可知相应另行择地迁移其契价三十两于王康侯等名下追给文契涂抹附卷以斩葛藤似属情法两平但更有请者王康侯等窭人也穴前隙地未必能留势必另卖复起风波可否法外施仁令王康侯等除留祖坟二穴标祭外将穴前余地着俞树纪出银三十两契买尽数归并管办开除王祥户内之粮永杜日后衅端恩出　宪裁非职等所敢妄议也再陈国成所控俞树纪等废冢抛棺不过为争山张本讯系子虚应请从宽免其深求合并声明 

　　○一件汇报亢旱事 

　　备查金属各县去年荒旱勘实　题报成灾现奉发粟赈恤复蒙　上宪痌瘝念切捐资煮赈使中泽哀鸿朝朝果腹幸获生全此　皇仁宪德共垂不朽祇缘饥民众多麦秋尚远米少难继司其事者实深仰屋踌蹰卑职奉委监赈先在汤溪目击凋瘵情形虽属邻封赤子能无动念是以捐米四十石在于粥厂煮赈为汤邑绅衿富户首侣俾各闻风兴起量力捐输将来源源接济可以挨至麦熟饥民渐有生色不致流离又有贫生多人拦舆公呈求详一体赈恤卑职伏思恩赈例不及于贫生未敢遽请然而环龥者俱捉襟见肘菜色鸠形其半菽不饱之槩一望可知殊堪悯恻卑职随移儒学确查准牒送真正乏食生员五十名造册前来卑职于赈务完日拟在明伦堂每生捐给银五钱谷一石资其膏火养其廉耻巳经出示晓谕再原报续报之外又有求乞出外穷民闻赈归来接踵而至查大小名口共二千有奇宋令未敢再为渎请而卑职巳准其补赈现在公同捐资一体给散无烦　宪虑统俟散赈竣日另造清册申送查核外今奉前因遵同宋令较准升斗验看米色内有灰沙即督经承筛扬洁凈按照灾民户口依期唱给巳于三月初八日开赈讫合并声明 

　　前事 

　　奉檄稽查现在赈济外尚有实在难以存活之人民或应煮赈或应借给饬令悉心确议通详仰见　宪台念切如伤无一夫不获之至意遵查现在开报之饥民不过目下饔飧不给原有田地室庐者居多若夫无田可耕无地可种无室庐可居晨炊久断待哺嗷嗷此等实在难以存活之穷民一村一保寥寥数人煮赈一项似为简易而不可缓但其人四乡星散并非羣居萃处使多设厂分赈未免散漫而无稽且就食者无多经手奸胥任意开销徒饱鳄壑巳耳使专设一厂附近者自然望突□而急至若远隔数十里者鸠形枵腹安能朝往暮归日仆仆于道涂而就此簟瓢耶再在寺院煮粥县官一人之耳目未遑时时稽察倘管理者不尽其心或米数勿足厚薄不齐或火候失宜生熟不一或遇风雨饥腹难行即或米数足矣火候宜矣天时晴矣其粥尽属隔夜先煮以待次早散给今届春深气霉粥经一宿气味巳变食之反足以致疾即搭盖席厂令其齐集一处安居逸食然此辈囚首垢而百结鹑衣秽气熏蒸辗转缠染必成瘟疠所谓凶年之后必有大疫职此之故是煮赈之难以轻议也其最善者莫如借给乎苐查武汤二邑并无存留钱粮可以那动现在放赈之米尚尔动支移咨事案内谷价购买及拨省仓截留漕米凑赈是借给虽善奈无项可借此借给又难以轻议也嗟此难以存活之人按保而稽原自无多通县而计实繁有徒田产既无春花无望借贷无门矣所领赈米为数有限一朝食尽餬口无资矣相向啼饥并无生理天地有好生之大德而不能雨金雨粟以救其羸亡官长有饥溺之至怀而不能量沙点金以延其残喘再四思维惟有劝捐之一法今岁奉蠲钱粮小民沾恩有限大约俱系田连阡陌之绅衿富户所望共为承宣圣天子德意相倡迭和不吝捐输即以朝廷所免之钱粮还以救朝廷之赤子亦分所宜然况此难以存活之人非他州外府之人是即绅衿富户同乡共井之人出入相友也守望相助也裒多益寡救灾恤患又义所不容辞应请谕令量力捐输赴县报名县官亲自下乡查明随地散给在捐者固无挽运之劳而领者亦免奔走之苦果有乐与好义捐米二三十石以及四五十石者府县给扁以旌之至一百石者请　宪台给扁以旌之自然人心鼓舞无不乐从矣或者不然虑不肖官吏借端滋扰则更有转借之一法盖一保之中有穷民必有富户而富户未有不悭吝而好利者或米或谷或银各令就近随便借领米则五斗以至一石为止谷则一石以至二石为止银则五钱以至一两为止照律三分起息当官告给印信借票为据俟本年秋收丰熟本利清还倘有抗欠许其禀县追还是虽非在官借给实亦借给之遗意也一转盼间用人力之有余补天行之不足将见流离不致沟壑而和气所感自然水旱不作盗贼不生人无夭扎相与共享太平之福矣缘奉行确议事理谬陈管见是否可行理合详请　宪台鸿裁采择施行 

　　一件汇报亢旱情形等事 

　　窃照金华府属去年荒旱　题报成灾蒙　恩赈恤既有地方官查赈复委员监赈欲使灾民均沾实惠不容有欺捏冒销扶同狥庇于其间也是　宪台之加意灾黎最深最切今卑职奉委监赈汤溪武义二县除汤溪□巳经赈完照例出具印结申送外查武义县原报饥民大口共二万九千七百八十四口小口共一万四百三十二口共拨赈米三千五百石前奉　宪檄饬知即关取饥民户口清册任催□无移到至散赈日徐令出示开明卑职在城隍庙两学在东岳庙徐令自在县堂三处分给每日封交图册一十本卑职于十七十八十九三日共放给三十图每图最多者赈米不过二十五六石统计三十图仅赈过米七百五十八石有零武义八十八图除去三十图外尚有五十八图若以卑职所放之三十图通计赈米则五十八图约共一千五百余石足矣但其赈□卑职既无从寓目分差家人于赈米各处所查票记数而武义家人又不容查收是名虽监赈实属赘疣然既蒙　宪委不敢依回从事差役守取徐令并两学点名原册至二十日始准交付核算米数每图竟有五六十石不等与卑职所放米数大相径庭随细加查阅知于点名原册本本拆换增添大口有八九十十一口不等不但□数前少后多浅而易见且笔迹互异并有钉册眼孔可辨更有原造边记数目可查种种捏混经承舞弊显然随传询□管仓房徐李应徐天佩等去后讵意一任传呼坚抗不到窃思监赈一官原欲核其实总其成非可虚应故事况　宪台痌瘝念切钧檄内有实在难以存活乏食穷民加意赈恤等语今武义县受赈者真正饥民十无二三而绅衿贡监吏员乐舞祠生等户反有五千余口其余亦系有产有业之人有疲癃残疾鳏寡孤独槩不得与焉然幸得免于口实者由于徐令之才长巧为安顿衿监贪其饵刁棍果其腹是以若辈既箝口不言而穷民又无力敢言惟吞声饮恨而巳殊非皇上曁　宪台救灾恤患之至意今八十八图点名清册除卑职放给三十图外其五十八图增添之各册虽然现据但经承竟不到案卑职无从查其实数事关　题达重案未敢冒昧出结理合据实详明伏祈　宪台鉴夺 

　　○一件号□弟命事（奉　宪委检处州府云和县事） 

　　检得张文元身死一案据云和县详据郑梁等供称实因赌博情急投河据尸兄张文宾坚称两肋耳根脑后俱有伤痕是谋死抛河致蒙饬委检明通报遵于五月十三日起程二十六日抵云和县石塘地方张文元停尸处所备关差传案内有名各犯准云和县于二十九日关解前来当场讯取尸兄张文宾尸伤愿检确供带齐被犯眼同开棺验看见文元尸首通身坏烂止有右额角右太阳两处皮肉青黑贴骨不坏随即如法拆检而张文宾所控两肋耳根脑后三处反复细检绝无伤痕惟右太阳穴检有紫红色阔二寸长二寸据仵作杨山报系拳伤再右额角微红色围员一寸二分右胳膊青色长三寸阔六分右■〈月曲〉■〈月秋〉青色长二寸五分阔四分俱检系撞伤余各无故再四亲检驳讯仵作辨别拳伤撞伤真确复将髑髅骨将热汤从脑门穴细细灌入内有细黄泥沙自鼻孔窍中流出卑职捡得如此但查张文宾原控之伤与今检出之伤处所不同缘奉委检事理不敢扶同亦不敢狥隐拟合据实填注格结详请　宪台查核 

　　●天台治略卷之三 

　　谳语 

　　◆谳语 

　　一件骗拐卖良等事 
　　一件占逐灭祀事 
　　一件掘冢毁坊等事 
　　一件佃卖主田等事 
　　一件异姓乱宗等事 
　　一件棍劣串吞事 
　　一件势占民业事 
　　一件律谋律占等事 
　　一件佃占主业等事 
　　一件背父灭据等事 
　　一件掘冢占葬事 
　　一件价业两空事 
　　一件背据占掠等事 
　　一件价倍粮赔等事 
　　一件伙棍强掠事 
　　一件业占粮赔事 
　　一件傲弟踞占等事 
　　一件控占无讨等事 
　　一件势占民田事 
　　一件觅占陷粮事 
　　一件负噬吞占等事 
　　一件强掠民食事 
　　一件僧棍狡占等事 
　　一件叛占血业等事 
　　一件为欺灭四至等事 
　　一件欺占夺食事 
　　一件白占祠产等事 
　　一件册号有据等事 
　　一件恩全血食等事 
　　一件横被烧诈事 
　　一件倚蠹谋占等事 
　　一件禀报地方事 
　　一件契外占吞事 
　　一件田占粮赔等事 
　　一件伙棍强掠等事 
　　一件业吞粮陷等事 
　　一件伙棍扛占等事 
　　一件衿棍扛制等事 
　　一件恶掯屠寡等事 
　　一件卑幼盗葬事 
　　一件谋占加添等事 
　　一件淫棍污寡事 
　　一件婪秀图占等事 
　　一件富劣强占等事 
　　一件悍兵凶杀事 
　　一件卖良为贱等事 
　　一件驳回汤溪蠲册关 
　　一件饬遵事 
　　一件严饬巡查以靖地方事 
　　一件逆祖坑叔等事 
　　一件势豪横占事 
　　一件生死惨冤事 
　　一件活拆强占事 
　　一件电矜察究事 
　　一件欺寡吞孤等事 
　　一件叩鸣事 
　　一件倚衿谋占事 
　　一件驾税捺粮等事 

　　○一件骗拐卖良等事 

　　审得季周易与巳故之季苏升虽同系义乌人氏然实风马无涉也苏升有女寿娘初嫁奚茂生为妻茂生物故继嫁杨仲启为妾今又转嫁陈大佑为妾是寿娘之别抱琵琶甘心备位小星者固巳一而再矣今季周易抹煞从前杨仲启曾经娶过寿娘为妾一事霹控陈大佑季美生等为拐骗卖良其意亦何居乎夫同一寿娘也同一为妾也借曰拐骗借曰卖良试问周易何以不控杨仲启于前而控陈大佑于后耶且对簿之下周易与寿娘从不识认即与美生等亦从不谋面据供周易是季非季不得而知合之证佐众□佥同则周易之此控也实属借端囮诈今讯系伊子季从云季从敬唆使所致责其子而宽其父洵非枉纵寿娘仍令陈大佑领归完聚逐释免供立案 

　　○一件占逐灭祀事 

　　审得汤璲即张利树刁徒也故民汤亨柱始因无子螟蛉张利树更名汤璲抚育婚娶倍极恩勤后生亲子汤瑜汤王二人璲分授田产另居各爨巳历有年所矣今璲所分之产荡尽瞷有祀田复想烹肥嗔瑜不允胆驾占逐灭祀虚词渎控独不思汤氏之春露秋霜以永蒸尝者自有汤瑜汤王在焉非其族也不在祀典又云非其所祭而祭之名曰淫祀淫祀无福璲系非种锄而去之汤亨柱岂遂为若敖之鬼同杞鄫蓼陆抱不祀忽诸之痛乎璲也何得反以占逐灭祀控汤瑜兄弟耶刁健实甚除与党同袒证之汤汝苓汤惟表并党总郑龙并予杖儆外汤璲仍令归宗不得违律以张姓乱汤氏宗族今而后璲与汝苓惟表倘敢复生觊觎再起风波三尺具在不稍贷也立案 

　　○一件掘冢毁坊等事 

　　审得陈兆鼎乃倚衿护符夜郎自大者也刘维虔与褚从杰有祖坟一坵坐落十九都刘门口蟠龙山又名前山湾马鬛松楸窀穸永安巳百有余年矣讵兆鼎忽认为牛眠白鹤之祥饵褚从杰之故兄褚从爵并刘维虔之堂弟刘惟华先后契卖希图平弃起造坟茔刘维虔出而控告讦讼经年悬案未结今维虔复以掘冢毁坊等事具控本县单骑亲勘见褚坟在上刘坟在下界址毗连是此一坏之土固褚刘二姓祖宗之魂魄实所凭依而兆鼎乃用计谋买思毁他人久远之坟墓扦作自己郁郁之佳城非惟有犯王章抑且大伤天理易地而观扪心自问安耶否耶庭讯之下兆鼎毁坊是假谋坟是真除将违律卖坟之刘惟华从宽责儆所得契价四两并捣根银一两六钱照追入官褚从爵巳经物故契价免追陈兆鼎知情谋买本应详究姑念巳经悔悟当堂哀龥一并从宽薄罚银二十四两修理学宫令稍解悭囊作当头棒喝可也褚从爵刘惟华文契二纸抹销附卷坟听褚从杰刘惟虔等各永远标祭立案 

　　○一件佃卖主田等事 

　　审得陈明水之父存日将田地卖与故民陈君德君德于康熙四十五年卖与曹廷芳迄今一十四年管业无异是固买卖清楚之产也今明水突以佃卖主田具控差拘庭讯明水坚以伊父所卖仅止官田四分今廷芳所管现有一亩二分哓哓置喙随谕原差督着党总田邻及两造公同踏明四至坵角亩数去后禀复之下细加研求始知廷芳所买之地今巳开垦成田明水瞷其地少田多故为此控独不思沧海桑田桑田沧海今古皆然明水何得藉此希图罩占耶薄惩以儆其田仍归廷芳照契管业但查地之弓数原多于田且明水户下虚税又多廷芳既巳垦地作田相应再于陈户收办田税五分以斩葛藤明水不得再逞刁旋另起风波致干三尺立案 

　　○一件异姓乱宗等事 

　　审看得姜叔大本姓杨乃姜应菊之售子而姜叔诚则应菊之亲子也田房产业不分彼此两股均分相安巳久今因祀田二十五石叔大恃子姜于蕃一衿护符思起而攘之捏称叔诚卖出叔大赎回具禀郎令批照鲸吞毋怪乎叔诚有异姓乱宗业占之控也庭讯之下叔大赎田毫无凭据惟以印照为禀独不思赎回果真何必求批执照即此便属子虚况验郎令所批之照止有注语余外并无一字不知阅何情节遽定为叔大之己产殊不可解再验照上年月系康熙五十五年十月印文清朗并不模糊而本县印信现系康熙五十六年九月换给焉得五十五年十月有如此清朗印文明系于前任解组时倒提年月夤谋告批以为强占张本实属不法除将执照销毁外姑念叔大年老将伊次子姜兆龙代责以儆所争之田断归叔诚管业于蕃从宽逐释免究今而后倘敢再生枝节定操三尺以从事决不因身惹芹香竟尔罚宽布帽也立案 

　　○一件棍劣串吞事 

　　审得周君人之父周因侯有田七十五石康熙五十二年君人私将三十石卖与陈从章经伊父因侯告官赎回至五十四年因侯将七十五石之田尽卖王廷甫巳经剥找了根过税完粮是固卖绝之产矣讵君人故智复萌从章贪痴不泯胆敢私捏文契复将前田盗卖盗买三十石本年五月从章统凶割麦廷甫奔鸣署县差拘不唤被告反鏁原呈致廷甫有棍劣串吞之控也庭讯之下陈从章匿不到案计嗾伊子陈台一恃衿护符挺身赴审呈出周君人五十三年所立白契哓哓置喙查此田即系从前君人私卖从章私买因侯赎回之田何以君人重来价卖从章竟不向伊父因侯问明乃竟私相授受父不书名契不投税谓非知情谋买私捏文契而何窃恐台一虽喙长百尺其亦无说之辞也君人将父巳卖他人之田重复盗卖杖责以儆田归王廷甫管业仍断廷甫出银八两给与因侯以斩葛藤陈从章知情谋买恃强割麦本应严提到案尽法究处姑从宽免于周君人名下追出所得盗卖价银三十两照律入官白契销毁台一身列宫墙且为东城巨族亦知田宅律内有朦胧投献势豪私捏文契与卖者受者一体同罪之严例乎乃竟显蹈明行全无顾忌岂所云读书不读律耶各宜痛改毋得尝试立案 

　　○一件势占民业事 

　　审得张善夫之祖于康熙十四年将民山二亩契卖与姚士昂之父葬坟册经五造找贴数番盖绝产矣乃善夫检得故明陆太宁卖地废契一纸谓山外有地四亩被士昂占管以矜赐丈勘等事具控随委捕衙带同丈书确勘去后据覆自山而下虽有平坦草木丛杂并非深土可耕则其所控占地之说何为者今庭讯之下查阅契券俛首无词但善夫窭人也一贫彻骨虚税孔多且士昂之山松楸马鬛已成郁郁佳城与寻常息产不同断令士昂出银一十两代善夫清完逋赋追陆太宁废契销毁永斩葛藤此亦哀其穷故为是略法言情之举今而后倘敢违例再生枝节名曰善夫实乃贪得无厌之鄙夫矣定以三尺绳其后立案 

　　○一件律谋律占等事 

　　审得二十八都山头仰地方有两塘焉一名大墩塘一名明塘其大塘则范国卿承分办税历来车戽无异其明塘则邵良道邵德望等历代相承公共之世业也今国卿因有大墩塘税突思影射罩占明塘良道等不容致有律谋律占之控庭讯之下国卿出顺治十年间邵良道之故祖邵守选复契为之饰说夫天下之事理而巳矣若复契果真顺治十年至今巳历六十余载国卿既年年在于明塘车水何良道等一旦忽起而阻之必无是理且诘之地邻佥称明塘之水范姓有分无分不得而知供吐含糊随细阅复契系新纸做旧且无契尾查讯契中则无有一存验各花押则出一人手笔谓非赝物其谁信之断令邵良道照旧管业明塘外仍薄惩国卿以儆当堂涂抹伪契判此立案 

　　○一件佃占主业等事 

　　审得朱成肃刁徒也伊故父朱君燝于康熙贰年将民田二十五石卖与朱大可之祖为祭田四房轮流管办载明家乘班班可考缘原契存于长房朱溥处而朱溥之子朱圣佑耽于赌博穷极无聊被成肃私自骗去原契至康熙五十五年圣佑物故成肃起而告争悬案未结今拘确讯据朱大可等供吐当日成肃骗契圣佑偷契朱溥告究众房立据各情由历历如绘合之证佐众供佥同稽其族谱昭然不爽洵属朱大可公堂祀产而成肃佃占主业之控何为者薄予一杖以儆刁旋其田断与朱大可等为公田办祀完粮并着领回朱君燝原卖文契一纸收执逐释免供立案 

　　○一件背父灭据等事 

　　审得生员许正履之故父许云怡与叶庞氏之故夫叶盛敷翁壻也盛敷有田壹百六石出典叶良展银三十一两四钱康熙十九年间云怡凑价一十五两七钱同盛敷赎回又两次共付原卖主叶奎夫捣根银一两八钱将田品作仁义二阄各半拈分管业至康熙三十三年九月云怡立有信约内开日后盛敷备还前价及两次捣根银取赎前田不拘年分并不执吝等语正履亦书名畵押无异今盛敷之继妻叶庞氏同子叶崇恒照约取赎正履靳而不与致叶庞氏以背父灭据具控推正履之意不过以田多价少每年租息尚亦有利且胞妹物故又无所生则姊非亲姊甥非嫡甥遂据为己有而不顾独不闻谓吾舅者吾谓之甥且对簿之下庞氏出验听赎信约云怡之手泽如新正履纵不念甥舅之谊其若父命何为正履计于捧读之下即痛哭流涕求归故笔以成先人之故志犹为晚也况收价掯契而重违以逞耶许生可谓失利义之防矣合断田归盛敷之子崇恒照依前价赎回正履不得掯勒以违父命本年田租应归正履收得崇恒亦不许争执以失亲谊理有固然法应如是取各遵依立案 

　　○一件掘冢占葬事 

　　审得潘枚潘柏等之祖茔坐落马湖地方窀穸松楸由来巳久今潘枚私将妻棺并祖而葬致潘柏等以掘冢占葬事赴控据潘枚以循例附葬事具诉庭讯之下轇轕不已本县单骑亲勘见潘枚妻棺实与伊公共太祖之冢相连并葬祖圹掘伤椁露未掩姑毋论此地是公是私抑毋论卑幼发掘坟冢巳见棺椁有千严律独不思幽明本无二理设云仍孙妇与高曾祖考合室连床于理顺乎于心安乎当场谕令潘枚修培祖冢将妻棺移葬于祖茔下空闲处所率同两造阡基标记择吉瘗埋查潘枚虽系革顶武生姑念事起同宗从宽逐释嗣后务宜敦伦睦族和气致祥均不得惑于风水之说藉既朽之骨再起衅端取潘枚遵依附卷可也立案 

　　○一件价业两空事 

　　审得许文相即许兆玉同母许金奴于五十五年十月将田一契卖与许于豪又于五十六年八月一契卖与许文炳豪前炳后各有田亩固风马无涉也讵文相与于豪之兄许于选皆博徒暴客文相角而不胜遂将价卖文炳之田复盗四石售之于选此文炳所以哓哓具控耳但不告文相重卖而告于豪占田何为者断令文相所卖于豪之田应归于豪照契管业文炳不得过问文相所卖于选之田仍追还文炳管业于选不得争执其重卖价银本应追出入官姑从宽免此案实因赌博而起衅端文相于选各予薄杖逐释免供诚属厚幸当堂判此立案 

　　○一件背据占掠等事 

　　审看得倚强凌弱恃众暴寡天台之恶习也然于立继之事则有大律存焉未立之前毋许尊卑失序以乱昭穆既立之后或不得于所后之亲而欲别立必须告官此一定之法不容倚强恃众而逼逐自由也今周朝石年老无子于康熙五十八年二月照依昭穆次序巳立堂侄周之简之弟周之寿为子祀田祀税俱归管理族戚郑坦然等所书公据炳如也奈周之寿等次房也人寡而弱周子扬等长房也人众而强之寿兄弟力不能敌不但于值祭时每被欺凌且任其卖祭产而掠祭租固久巳吞声饮恨矣夫何本年二月忽代周朝石又立嘱书摈弃之寿私令侄孙周廷恭顶理希图一罟烹肥而谓周之简其能巳于背据占掠之控乎推勘至此子扬廷恭逼逐显然本应法究追产追租但系一本周亲而之寿等又伶仃孱懦一事深求愈加仇恨之寿等将来其不免于弱肉而强食者几何耶姑从宽断令周之寿仍为周朝石之后所有单开祀田七十八石其坐落长洋三望洋马湖三处田三十九石归与次房周之寿等坐落廿四都马王坵莒溪石柱四处田三十九石归与长房周子扬等祀田四亩五分阡定界限分承二亩二分五厘各管各业每年各自办祭各自完粮庶使朝石身后可无不祀忽诸之痛而之寿得免凭陵几肉之虞此亦安弱全孤之一道也逐出免供取遵依立案 

　　○一件价倍粮赔等事 

　　审得郑元勋乃昧心无耻愍不畏法之徒也翠屏寺僧法轮之师存日将田六亩卖与元勋之故伯郑绍结故父郑绍兰后赎回绝结一半退还原卖契因上有绝兰一半未赎另立抵契载价三两五钱抱租完粮历年巳久去年元勋犯事监禁在府需用甚殷持僧抵契索银于原价之外复勒三两七钱迨银入手又掯契不还借税为名意欲图赖致法轮有价倍粮赔欺吞掯契之控今庭讯时查册面质僧之过户输税历历有据再讯付银经手之郑孝敬供认付过银七两二钱凿凿不爽元勋虽百喙其何辞哉断令田归法轮管业仍差押元勋追出抵契呈缴销毁倘敢怙终不悛恃强藐抗定行详革以豪强占夺民业之律绳之立案 

　　○一件伙棍强掠事 

　　审得洪元音于康熙五十年八月凭中洪道宗价买包惟新民地六石收税完粮中明契正之产也讵有崔守奇崔逢时者瞷包惟新物故冀图罩占忽尔到地采桕致元音以伙棍强掠事词控县批衙巳经据详批行在案复据元音以故纸影占号验亲劈前来差拘庭讯据崔逢时呈验契券一契内载有田地两项止收地税不收田粮显有欺捏情弊当堂涂销伪契地归元音管业守奇姑开一面从宽逐释在案何逢时胆以孙承祖业哓哓屡渎夫一契一税一税一号乃开除收籍之通例今据逢时验有三契册止一号明系遮掩本县不深求盗占情由巳属厚幸复不自悔反归咎于祖父岂真以强占世其业耶殊非善则归亲之意薄罚银四两为修理明伦堂公费庶使豪强者不得兼并也当堂判此立案 

　　○一件业占粮赔事 

　　审得僧人闻修具控陈荆言占田陷粮一案缘永保乡飞泉庙内有香灯田五亩六分七厘九毫向系谢圯户下官田坐土万年凌后遇兵燹失管二亩五厘粮则犹是也而田亩较少矣闻修不堪赔累抱册徧查知为荆言现在管业是僧完无田之粮而陈有无粮之田此闻修所以有是控也讵荆言妄指伊祖于顺治十六年契买袁叔凯王村埧门民田二亩为辨查闻修告争之田官田也叔凯契卖之田民田也夫官与民判然不同荆言何得拉扯希图影罩审断之下犹哓哓置喙随令丈书田邻党总人等公同查勘据覆田之土名坵角四至与闻修所控并无差谬其为庙田无疑断归闻修管业实为理法之平荆言占管虽久乃由于伊祖姑从宽不究嗣后倘敢再生枝节定以欺隐之罪罪之立案 

　　○一件傲弟踞占等事 

　　审得余才焕与弟余亨悦余亨球同胞手足也康熙二十九年间伊父存日将所有房产除抽存公堂祀田十二石外余俱三股均分巳历三十年于兹矣讵才焕于五十七年三月内拴构余君升余汝式姜叔楷等一班腹羽钳立公据夺去亨球名下分授田五石又公田三石踞为己有今贪痴未泯听讼棍姜叔楷唆拨复起风波胆捏住房未分以傲弟踞占具控屡渎不巳串通党总余士呈余汝式等一帆袒覆拘讯之下群小鬼蜮情形当堂毕露余才焕不孝不友本应尽法重惩但不忍伤其兄弟之情姑从宽与扛帮唆讼之余汝式余士呈姜叔楷并予薄杖以儆房屋田产断令亨悦亨球各照依父分单管业余君升等所立公据涂抹附卷嗣后务宜兄友弟恭交尽其道以笃天伦倘才焕不自悔艾再生枝节三尺具在不少贷也立案 

　　○一件控占无讨等事 

　　审得生员孙肇元于康熙五十六年契买王祝氏荒地一段计税六分坐土十二都王庵地方缘与陈君荣祖坟毘连致有控占无讨之控对簿之下肇元卖买各有对主契正中明据君荣执有万历十年并万历十四年文契二纸哓哓置喙单骑亲勘告争处所实非陈业随细加比对君荣所呈两契印信大小不同纸色新旧各别其万历十四年之契显系捏造希图倚坟罩占本应研究根由姑念无知免其深求地归肇元管业但君荣窭人也谕令肇元出银三两给与君荣毁其所呈万历十四年文契以斩葛藤此乃本县法外从宽劝民归厚之意云尔免供立案 

　　○一件势占民田事 

　　审得陈从化有田八石分为两契出卖一系叶朝招之父叶廷谏独买四石现在管业无异一系叶廷谏与叶锡胤合买四石分管二石者也后从化私向锡胤之义子潘小通赎回廷谏合买四石之田不取原契另立复契转卖与胡希芹陈从习管业收租致朝招执契争衡始而止据呈验伊父独买四石之契疑其有　契而影罩两田情弊继而又据呈验合买之契前来查阅两契炳如也本应照律断给但小潘未经到案其田从化又巳别售姑从宽于从化名下追银三两给与朝招取回原契以斩葛藤其希芹契买田二石仍归管运息此虞芮之争可也免供立案 

　　○一件觅占陷粮事 

　　审得范明永控告周季式富谋奸佃觅占陷粮一案缘有故民王拱山者孤独无嗣所遗民田七石并房屋竹园伊甥陈友国于康熙四十九年间卖与范明永找绝收税巳经十年今佃户齐叔积将田五石盗卖与周季式而季式持有上首原卖主张奴之契出自争执以致具控庭讯之下叔积匿不到案季式忽称陈友国系外甥可以卖得齐叔积系继子独不可卖等语夫此语出自叔积之口犹之可也今季式代为置喙则其盗卖盗买情形巳和盘托出矣谓非季式知情谋买谁其信之本应杖惩姑念年老薄罚银四两充为修城工费田归明永管业仍断出银五两给与季式收领厉张氏之契归之明永以斩葛藤齐叔积照提另结立案 

　　○一件负噬吞占等事 

　　审得叶中观控告胡名世负噬吞占一案缘名世于康熙四十九年将民田四十石契抵中观银四十两每年加利八两抵约载明炳如也因名世利交三年后忽分文不吐致有此控但田计四十石而价止四十两未免价少田多且有抵约为据原属未绝之产今本县斟情酌理断令中观照契内承管田二十二石退还田一十八石与名世情理两平二生从此可以息虞芮之争矣连同中证踏明坵数各自召佃完粮以斩葛藤当堂判此立案 

　　○一件强掠民食事 

　　审得何士德有田六石于康熙四十七年卖与何良知了根过税契券犁然缘此田与何益文之田速界益文冀图兼并先耸士德向良知回赎良知不允复饵士德婪银六两写立伏契胆敢统领多人四月内割良知新栽之麦七月内又割良知所种之稻如此肆横逞凶真目无　功令者矣质讯之下士德益文俛首无词各予杖警其知情重卖故买价银六两照律入官益文所呈士德伏契销抹附卷仍于益文名下追出强割麦谷给良知收领当堂书此数语立案 

　　○一件僧棍狡占等事 

　　审得齐汝占刁民也伊有祖坟坐落十二都八佛庵前与陈良贵祖坟连界齐坟墈上陈坟墈下中隔水路一条则庵僧可永引流灌田之所也讵汝占侵夺水路日逐填塞弱门含忍不敢与争何得陇望蜀反以良贵之坟为越界埋葬以可永之田为坍损坟堂胆驾僧棍狡占之词希为一箭双鵰之计岂此处之扶舆佳气汝占竟思独擅而他人之地不容窀穸僧家之田占归掌握然后快于心欤健讼逞刁杖惩不枉水路断令可永照旧清出毋许湮没致妨田畴免供立案 

　　○一件叛占血业等事 

　　审得陈士怡陈汝涵之上祖陈邦范陈邦祖等有庵屋数间坐落十二都上黄地方故明天启五年曾经失火天启六年邦范等将焚余破屋并空基请同地方斋长公人立约与陈士益之祖陈通渭备资修造居住人经数世事隔两朝固巳为绝产矣至康熙四十八年陈汝涵与陈士怡陈士宛陈士青等又立票收粮捣根过税则更无得而议矣今士怡犹以叛占具控何为者姑念其一贫彻骨钱粮拖欠无偿断令士益出银七两代士怡清完逋赋永斩葛藤今而后士怡辈敢再生枝节复起衅端者定以三尺绳之立案 

　　○一件为欺灭四至等事 

　　审得许景生刁横之徒也伊父许叔茂存日将坐土十一都白鹤殿湾坟傍余地五分卖与蒋安之之父蒋君仪阡造生坟捣根收税照契完粮巳经二十余载即君仪物故之后营安窀穸又历有年所矣今景生于久经契卖之五分地内蒋坟之左瘗埋父棺致安之有欺灭四至复占盗葬之控批衙查勘复行亲讯从前卖买一正一找契正中明景生今日何得恃强欺弱恣行占葬乎薄惩以儆其坟本应押迁姑念蒋许原属姻亲从宽免起以全戚谊景生止有坟而无地日久倘敢倚坟而争地后之明府竟照律押令迁移以斩葛藤勿哂本县今日免起之断为蛇足也立案 

　　○一件欺占夺食事 

　　石梁昙华亭乃天台第一名胜也松云环绕岩壑幽清瀑布飞泉而外并无长物亭畔向有荒山四亩五分住僧通性铲刈荒秽栽培竹木茶园忽被下方广寺僧澄如攘为己有致通性有欺占夺食之控今据党总地邻查覆实系通性开垦之山相应断归通性管业澄如等不得争执勒石以杜觊觎虽然人生于世梦幻泡影自有昙华亭下方广寺以来其僧之为通性为澄如者不知几许轮回即亭之或兴或废寺之或盛或衰亦不知几经更变而绵亘常存昼夜不舍者惟亭下之石梁与亭前之瀑布巳耳庄生有云吾生也有涯而知也无涯坡公又云自其变者而观之天地曾不能以一瞬况乎四大皆空五蕴非有乃出家人本来面目至若兔走乌飞回光返照试于此时定心一想亭耶寺耶山耶竟安在耶然则此一拳之石无论澄如不得争通性亦不必争本县深恐二僧贪痴不泯特为反复开导唤醒沉迷作清夜钟声也可作当头棒喝也可各宜谛听其毋违 

　　○一件白占祠产等事 

　　青溪之报德庵即王张祠乃故明天台王邑宰之香火院也万历三十一年间价买阐法寺民地三亩税收永一坊一甲王张祠户输粮勒石永守碑记未泯后因兵燹僧亡失管仍被阐法寺僧占去一亩又盗卖施文信一亩许子贤五分今王张祠现管者仅有五分而粮则犹然三亩也兹值编审清丈据老僧智识以白占祠产赔累不了等情具控本县到地亲勘查验契券凿凿其坐落四至税亩相符施许二姓所管之地即系王张祠之地无疑因查文信子贤地从何买并无文契呈验再查税从何收又属阐法寺推出明明一产两卖一粮两推而王张祠之业占粮赔洵非虚也当谕丈书丈明亩分改正鱼鳞号册仍将四至归并一号打还王张祠断令智识与其徒若孙永远管业以存此庵香火施文信许子贤所匿文契查追销毁其粮系阐法寺当日多推今日即归还阐法承办倘日后文信等敢恃横翻腾智识可执此鸣究吾知后之明府亦将有感于斯文立案 

　　○一件册号有据等事 

　　昌黎有云大凡物不得其平则鸣今虞凤翔与陈大张争夺十九都三里宋地方塘税三分一案前之县前之府曁前之宁台道俱以凤翔塘畔无田且草册挖补系虞添改塘断归陈矣兹因编审清丈本县赴司领到存库鱼鳞全册而凤翔复请查册亲勘哀鸣不巳其殆有甚不平者乎因准其所请携带官册前诣告争处所亲行查勘见凤翔有田十亩贴近塘畔非无田也官册载明九千一百十号业主六甲虞舜牧八甲陈文昌左右打号昭然不爽非添改也始信此塘凤翔祖遗实有三分而从前之讯谳者不勘不查惟信一偏之词固执巳见毁虞之契夺虞之塘尽归之陈大张焉不亦不平之甚哉相应断令凤翔照旧管办塘税三分以溉塘畔十亩之田今而后大张固不得再执前案另起风波凤翔取水灌田亦不得溢于十亩之外取各遵依立案 

　　○一件恩全血食等事 

　　审得陈从宛造坟于自己田内坟后有田三石乃徐岳九徐国虞徐朝明徐朝哲等四分公共之祀田也讵朝哲朝明自恃分尊不通知岳九公然与从宛兑换此岳九等所以有恩全血食之控也勘讯之下据朝哲从宛等坚以将瘠换肥为禀异口同声独不思岳九侄也然大宗也朝哲叔也乃小宗也记曰支子不祭则祀事孔明惟岳九主之朝哲朝明均不得越俎而代焉即云将瘠换肥则朝哲从宛更宜明目张胆与众通知乃私相授受殊属不合本应杖责以儆各管各田以斩葛藤但念一经法处恐伤岳九叔侄之情且徐田实为陈坟来脉日后岳九等倘或自造坟茔或开掘池塘从宛之坟实有干碍姑从宽逐释断令从宛于既换之田外再出田三石归徐薄罚朝哲朝明出银二两一并充备祭祀公用庶使从宛之松楸马鬛不致复起鼠牙而徐氏之春露秋霜亦得长享勿替此理法咸宜经权互用之道立案 

　　○一件横被烧诈事 

　　审得王宗建乃平头潭地方开张酒肆者也四月初三积日许老三挑盐一筐在于宗建门首货卖其时阛阓嚣尘往来杂沓宗建初不知其为谁氏之盐并不问其为官为私也讵有冯秀胡宾者系盐商余用汲门下鹰犬指许老三为贩私炼而拷煅复指宗建为窝顿鸣于捕衙郑君昭从中说合过付冯秀等了官银并余用汲羊酒礼银共七两是以宗建不甘以横被烧诈等事具控诘讯之下许老三之盐现有余用汲所给号票为据巳不得目之为私至于王宗建更属风马无涉何冯秀等辄敢飞螫煅诈耶本应详究姑念郑君昭余用汲等泥首哀龥从宽免其深求冯秀胡宾杖责以儆赃追给主嗣后君昭用汲倘不守法保身再敢借私诬陷平民定行详革究儗其毋悔立案 

　　○一件倚蠹谋占等事 

　　审得许汝凌之弟许汝王将田八石卖与族叔许廷策廷策物故伊子许叔光向汝凌取回原价写立伏契田归汝凌有裘廷冕者出而争执以致具控讯据廷冕供称康熙三十八年备价六两托壻许廷策出名代买税收壻户等语夫许卖田而裘买田即明目张胆两相交易夫谁得而禁之而乃为此掩耳偷铃诡谲行径廷冕谓非用计谋买谁其信之一杖不枉至于汝凌既用价赎回弟卖之田何以不索取原契乃任其写立伏契致留葛藤况叔光又不到案质明相应于汝凌名下断出田价六两入宫充修城工费领回原契田归汝凌管业逐释免供立案 

　　○一件禀报地方事 

　　审得金汝恭金汝角等不法刁棍也朱叔升祖遗民山一片坐落一四都桥头地方标样树木管业多年缘与金汝恭山界相连汝恭欺叔升孤邨独姓胆于三月十五日统众蜂屯砍砟叔升山树其时人多杂沓而同队之稚子金国寿因树倒被压头颅登时殒命金汝角等轰然移尸于叔升家肆行抄诈种种情形不法为已极矣据党总汤德禀报亲验研讯汝恭汝角等皆俛首无词本应按照新例究儗姑从宽杖责以儆免其深求仍于汝恭名下追埋葬银一十二两给巳死金国寿之母金杨氏收领追树价八两给与叔升取领存案至国寿年幼无知听从汝恭号召逐队寻行强砍他人之树被压而死虽曰天命岂非人事哉立案 

　　○一件契外占吞事 

　　审得张朱氏以契外占吞控陈君持一案因朱氏故夫张元复在日曾将田三百七十二石并庄房一所松树一林契抵潘游击实得价银一百两计图轻抵轻取不料随岳父朱瑄之任武进竟作他乡之鬼既无后嗣终鲜兄弟以致产沉未取迨潘游击任满归黄又将此田转售于陈君持亦止收原价而不敢少溢者恐张之乘其后也原契具在则张朱氏之产实为轻抵而非绝卖之产也明矣乃君持执有找票捣根公据及收税册籍为凭然一则曰剥银一十三两再则曰劝助银五两又曰票勒了根银一两三钱呜呼以三百七十二石之田而且有庄房如许庄基松木如许原价不过百金所找不过廿两其源不清塞流无用无怪张朱氏之不肯甘心于陈也今断令君持再出银三十二两付张朱氏为养生送死之资以斩葛藤非特恩怜孤寡实为君持裕后之图谚云田地若将糠粃换儿孙依旧换糠粃报施之理历历不爽可不惧哉今而后君持可以告无罪于张氏且可以遗子孙而世其业矣前后契券发君持收管银付朱氏领讫立案 

　　○一件田占粮赔等事 

　　审得许子贤乃张贞珵之舅祖也子贤于康熙二十二年将泉塘地方田一十二石契卖于张贞珵之祖捣根过户管运完粮巳经三代矣缘此田坐落许可朝门首子贤于康熙五十五年复卖六石与可朝贞珵具控前任悬案未结兹以田占粮赔等事赴禀讯据子贤狡称田为伊妹奁田希图自文其过独不思贞珵祖孙父子相承管办以来业经三十六年即使果系奁田亦为张氏之世业矣再此田坐落可朝门首岂不知为张氏之世业乎一系重复价卖一系知情故买子贤可朝夫亦何说之辞本应照律于子贤名下追出重得价银入官姑念子贤一贫彻骨可朝瞽目废人从宽概免深求田归贞珵管业仍令贞珵出银六两给可朝收领全亲亲之谊可也查可朝田管五年粮税全不输纳应于六两田价内清还免供立案 

　　○一件伙棍强掠等事 

　　审得生员张利苍之故祖张宁伯于顺治十一年凭夏廷秀之故祖夏玉成为中契买故民夏叔奎房屋基园正找价银共一百九十两至康熙十九年利苍之叔祖张汝泮利苍之姑夫姜叔旌乘利苍之祖患病写就文契将屋便与夏叔升订价七十四两而叔升又转售与褚叔存褚萼然房屋虽卖而原价未足粮税未收且基园尚存未卖叔升契内载有界址甚是分明所以利苍之父张亨硕曾经迭控前董郎各任断而未结利苍复行控县勘讯之下屋则犹是也而张与褚价值悬殊矣园则犹存也而竟为夏廷玺夏廷秀私为己有矣而谓利苍肯甘心默默乎合断得屋之褚萼等量情找价四十两给利苍收领以斩葛藤至夏廷秀所占之基园相应仍归利苍管业惟是讯据廷秀供称基园乃伊父夏叔芳价买有顺治十七年十八年夏叔奎二卖契为据是矣但查张宁伯价买其正找名契俱系廷秀之祖夏玉成为中书名畵押叔芳为玉成之子岂不知此基园久为张氏物业而顾出价向买乎况细验所呈两契比对笔迹不同所畵之押迥别且信印模糊明系伪造抹销不究亦法外从宽也立案 

　　○一件业吞粮陷等事 

　　审得杨元璧之故父杨君玺价买何益国蔡赤臣官田五亩二分契载税在三十四都五甲赵舍佛户推收夫赵舍佛绝户也君玺买绝户之产而管何姓之田且不收粮致何雷赞于五十八年十月以业吞粮陷等事具控当经审断有案迨今次通都清丈复据何雷赞控告元璧现管之田确在二甲何丙习户下与何益国共祖团业并非绝户赵舍佛之田鳞册可据随委捕衙督同两造賷册到田查勘坐土四至与鳞册相符其为何姓之田无疑断令何益国名下所承田二亩六分归元璧管业余田二亩六分复还何雷赞元璧不得争执批明原契永斩葛藤其粮各自承办至蔡赤臣所得田价仍应追给元璧收领立案 

　　○一件伙棍扛占等事 

　　审得杨天祺杨天禄同母杨郑氏将地八分田四分契卖与袁圣美为业后天祺复盗卖与杨登云圣美用价赎回是天祺一产而两卖圣美一产而两价矣何居乎有许汝高者忽起而占夺焉此圣美之所以有伙棍扛占之控也庭讯之下许汝高所买者业主杨天聪其地则一亩三分也圣美所买者业主杨天祺其地则八分也业主不同地之多寡又异汝高何得乘机罩占耶殊属不法薄责以儆仍着二十一都公正都总督同两造丈明杨天祺所卖之田地注明图册归袁圣美照依四至管业汝高不得再起争端自取罪戾立案 

　　○一件衿棍扛制等事 

　　审得陈范陈从因有民山一片坐落磨麦湾与周起标之山毗连各有界址有税亩有埧册且康熙三十二年争界控经公人踏明立有公据自应各管各业矣讵意陈范陈从因瞷起标将山出■〈扌弃〉柴姓砍砟忽指为越界强占顿起风波又恐理不能胜思以势制遂倒提年月写立卖契投献陈兆商挺身出头统众蜂擒剥诈此起标之难巳于衿棍扛制之控也夫起标有起标之山从因有从因之山使起标越占果真□因祇应当官告理不宜投献兆商盖兆商今日执契定案后日执契管业试问从因与范其又何说之辞哉岂非欲图取快于一时辄将祖遗世业拱手而让诸人耶愚亦甚矣开谕之下俛首无辞本应按律究惩姑念蚩蚩可悯断令差押两造并党总山邻公同踏明周陈两家山界各照契据执业不得彼此侵占致干法处其从因等所卖陈兆商之契讯系倚势投献当堂销毁所勒起标银一两追出给主从宽逐释免供立案 

　　○一件恶掯屠寡等事 

　　审得章曹奴以恶掯屠寡等事控林瑞交一案缘曹奴之夫章日英在日将住房一所及两廊辅屋一半卖与孙叔正一半卖与林瑞交迨后叔正管业不便并卖与林是昔之分为两院者今也合为一宅矣因契内小屋三间仍是日英之弟日成居住且日英停棺屋后园内所以曹奴向找而瑞交不允勘讯之下断令瑞交出找价银四十两给与日成曹奴收领其所住之屋所停之棺即日搬移以斩葛藤今而后歌斯哭斯永为林氏世业矣倘日后曹奴日成再敢另生枝节定以违律治罪立案 

　　○一件卑幼盗葬事 

　　勘得孙肇澄孙叔盛等之曾祖母葬于十二都乌岩头地方其附葬于左者则肇澄之祖妣也其附葬于右者则叔盛之祖及父母也今肇澄结砌生矿不祔自己祖妣冢旁而在叔盛祖父母穴前以阻塞其明堂而谓叔盛其能巳于卑幼盗葬之控乎当即批行族众理明去后旋据孙石公孙良登等禀复前来本县亲勘无异夫结矿而塞人墓之明堂为不情且以卑犯尊为不义不情不义肇澄其何取焉况甫营马鬛即起鼠牙其非吉壤可知断令押迁以绝祸胎可也立案 

　　○一件谋占加添等事 

　　审得张文志不法刁徒也张元浩张湛会等有塘二亩一分三厘五毫乃元浩等范山张之祖遗祀业固与文志等官塘下张风马无涉也文志瞷旧时坝册存在伊兄张君章家内胆于塘号下私添伊故父张邦统名字希图占管致元浩有谋占加添之控今查核册内笔迹不同浓淡各别其为加添图占无疑讵文志忽称张邦统三字系张元浩听唆自行添注等语夫塘元浩之塘也邦统文志之父也天下岂有以自己之塘反添入他人之理即此推敲不愈见遁词之穷哉杖责以儆其塘断令元浩等照旧管业免供立案 

　　○一件淫棍污寡事 

　　审得茅成奴之夫茅叔考系二房次子照律入继长房生有三子娶媳成家居然田舍翁也今叔考物故伊妻陈奴在家不避瓜李之嫌容或有之讵茅叔升茅叔钦茅小八等辄作鹊巢鸠踞之意借端起衅逐其人锁其屋掠其文契稻谷反以淫棍污寡等情具控殊属不法叔升叔钦各予杖儆阵奴或守或嫁听行其志田产什物文契帐目押令叔升叔钦一一交还叔考之子茅季章兄第三人收执他人皆不得觊觎其匿不到案之茅小八薄罚城砖五百块严拘追缴毋俾其竟赋爰爰也当堂判此数语立案 

　　○一件婪秀图占等事 

　　审得林叔凡之祖于康熙二十五年价买朱君荣山一亩内有孤坟一冢则不知谁氏之祖也至康熙四十二年叔凡之父林廷选在山结砌生矿有陈友桧之父陈惟厚者冒认孤坟为祖冢出而争衡讦控前任李断令孤坟五尺内俱不许造坟山断归林在案今叔凡葬埋伊父而陈友桧陈大良亦舁父棺附葬致叔凡有婪秀图占之控今讯友桧占葬情真同大良一并杖儆仍差押迁移不得延挨再生枝节至林叔凡亦应遵断不得造坟于五尺之内取遵依立案 

　　○一件富劣强占等事 

　　查得张焕即张君章武衿护符而夜郎自大者也张元捷张仁甫等有祖遗民地坐落十三四都山头王土名高□大□地等处先被水冲历年赔粮今土涨成熟而张焕父子欺其贫懦恃强占种元捷等不甘瞷本县在都抽丈拦舆哀龥亲勘之下张焕倚衿横占垦地甚多着令监丈督同该都总丈书据现在成熟亩分丈明注册各管各业楚弓楚得永杜争端倘君章恃横不悛许元捷执此鸣究后之明府谅有同心必不纵恶长奸也立案 

　　○一件悍兵凶杀事 

　　查看得范文礼即金印与范元凤乃同祖弟兄而元凤与陈易则嫡亲郎舅也元凤赌博不悛其母范陈奴曾控范文礼并伊弟范文光诱赌勒献迭剥统抄等情于县敝县薄责元鳯文光而释文礼讯断有案在陈奴女流告状或系陈易主张亦未可定但赌博事真且谊关至戚论情论法自无怪其然也今文礼嗔陈易从中唆使邂逅相遇辄挥老拳此陈易所以有悍兵凶杀之控也会讯之下不但干证范廷凤有范文礼扭住陈易把他帽襻扯断之供即范文礼诉词亦有我肯甘心之语则其当日强梁跋扈情形固巳跃跃纸上是金印名曰文礼实无文且无礼矣惟是两造实属周亲非可与凡人同论若事深求势必仇恨转加轇轕不巳当堂谕令文礼向陈易输情一揖而解消从前忿懑之气发将来雍睦之风或亦　上台所乐闻者今转奉前因拟合会同移覆 

　　○一件卖良为贱等事（临海） 

　　查得婚姻律内开载嫁娶皆由祖父母父母主婚祖父母父母俱无者从余亲主婚夫亡携女适人者其女从母主婚等语敝县民人齐叔考所娶孀妇吴氏无论其为吴应朗亲生之女即使果为杨希哲之侄女试问其兄亡嫂嫁时何不领回抚养乃任其谓他人父且先适周姓时希哲已置之不问今因寡而另抱琵琶希哲忽驾卖良为贱虚词控准关提不候解质复来敝治唬吓饱腹递禀甘息则其奸刁诡谲情形巳和盘托出矣除齐叔考等讯属无辜应请免其移解以省拖累外所有杨希哲系　贵治人氏敝县未敢擅专拟合专差押解　贵县烦请查照来移事理希严加究惩发落以遏刁风以昭法纪者也 

　　○一件驳回汤溪蠲册关 

　　为汇报亢旱等事准贵县移送被灾田亩应蠲各都图花户数目灾册到县准此随即查核汇算花户应免钱粮细数或多或寡与图总不符而图总又与总撒不合甚至钱分数目竟不填写明白混称六七五者种种悖谬未识经承玩愒之故欤抑系原报时即如是之舛错欤再查被灾田亩每户多至四五六顷少亦一顷以外并无一亩以至数亩者是岂零星小户独丰而田连阡陌之大户独荒欤事关查蠲出结题达大案恐干　部驳关系匪轻不得不鳃鳃过虑也谨将移到原册粘签移送查核拟合关明希为赐覆施行 

　　○一件饬遵事 

　　照得积贼裴六肆行偷窃扰害地方本应按照新例从重究处但届今三月恭逢万寿圣节皇恩浩荡普天同庆之时姑从宽典合饬挂铃充警为此票仰捕衙官识查照来文事理文到立即备具粗壮铁项圈一个大铁铃两个带到裴六当堂悬带示警其圈须依项大小不松不紧扣锁毋得过宽致被作奸脱卸每逢朔望赴县过堂点卯仍取具该犯改过自新遵依并亲族保结申送查核 

　　○一件严饬巡查以靖地方事 

　　照得台邑僻处山陬密迩海滨奸宄易于藏踪宵小时多窃发况今时届隆冬巡查更不可不严防微益不可不早迩来报窃纷纷民难安枕且每多异言异服行踪诡谲之徒潜来境内地方总保不稽不查不驱不逐任其游行自如设有意外为害匪轻合饬巡查为此牌仰捕衙官识查照来文事理文到立督捕役加意巡查用心跴缉严饬保甲居民各设梆锣每夜轮流巡逻击柝使鼠窃潜消地方宁谧倘有铺家饭店及庵观寺院容留外来异言异服踪迹可疑不轨之徒潜匿在地者立即擒拏同狥隐之党总地邻一并解县以凭尽法究处该衙职司捕务须顾名思义实心任事如敢阳奉阴违除提经识惩究外定以溺职详参慎之慎之 

　　○一件逆祖坑叔等事 

　　审得金见乃金雨之胞兄而金叔子则金见之螟蛉子也见无子而家计颇饶雨五男而一贫如洗康熙五十五年间雨将见连界堂房边楼契抵见价填六十三两当即扣除积欠会银店帐共三十七两友于之谊见诚缺如矣然犹曰此市侩故态耳今雨巳经出屋屡向见割绝了根讵叔子执掯不从致雨以逆祖坑叔等事具控庭讯之下据伊亲父金岸先极证见听信叔子残忍刻薄将零星帐目迭算价银并及□不日供饍一目不顾依倚雨过活各情由泥首阶前情词激烈甚至有养虎贻害之禀听断至此不禁目裂而发竖矣夫岸先为见之亲父年巳八十有六风烛草霜见长子也请安视膳之事一人身任之未为不可今也不然雨有子五人见膝下无儿抚雨之子以为子恩勤而鞠育之亦未为不可今又不然且同胞手足一富一贫即无房屋交关时其不足而周其困乏又未为不可今更不然是孝友二字邈矣无闻兄弟孔怀视同秦越此岂尚有人心乎惟是讯其所以致此者皆由继子叔子之主持杖叔子使知王法之严宽金见使笃天伦之好断还准拆之房屋仍令雨管业同居轮养伊父当堂销毁抵契俾见身后毋使有宛其死矣他人入室之嘅情固宜然法亦如是今而后务宜兄恭弟友式好无尤煮豆燃箕之诗斗米尺布之谣当时时三复也至于叔子本非同父周亲非其类者锄而弃之律应尔尔但本县亦不之强姑存而不论听其自然可耳立案 

　　○一件势豪横占事 

　　审得胡帝敏与胡日连皆不法刁徒也胡叔宇有高祖坟茔坐落二十七都下徐牛眠山康熙十七年叔宇之祖胡汝龙将山二丈四尺卖与新昌张君彩之父造坟余山一亩五厘至康熙三十九年复尽行契卖止留一祖冢标祭君彩印收完粮阡葬祖父伯叔历有年所康熙五十三年有吕公贤向君彩承佃此山系胡日连为中租约炳据是山久为君彩之坟山所留胡坟又实为叔宇之祖冢均非若崇韬之认汾阳墓也奈叔宇一介窭人佣工象邑经年寒食不飞蝴蝶之灰君彩远住新昌两地儿孙莫保鸱鸮之棘以致胡帝敏串构胡日连狼狈为奸冒认叔宇之祖为己祖切椁盗葬父棺此张君彩之不然巳于渎控也拘齐质讯据叔宇指陈伊祖当日卖山情由及其祖户办粮都甲历历不爽夫使此山而果为帝敏之山祖非叔宇之祖康熙十七年三十九年何以任听汝龙契卖得价何以任听君彩迁葬印收而胡日连又何以于五十三年代吕公贤作中向君彩佃山乎冒祖盗葬不但帝敏无词自解即扛帮袒证之胡日连亦无词代为之解夫山或可图占岂祖亦可冒认乎丧心病狂何至于此亟为杖惩以儆仍立押帝敏起棺另自瘗埋山着君彩照旧标祭永保松楸勿同牛山之挥涕可也立案 

　　○一件生死惨冤事 

　　审得谢邦总之祖坟与周君珍之生坟皆系奚叔助祖坟傍之余地也谢邦总之王母为叔助之祖姑病殁后叔助之祖笃于亲谊将坟傍余地与之阡葬后复立契得价谢姓完粮历有年所今叔助见坟傍尚有余地价卖周君珍做造生坟邦总出而争衡互控到县夫堪舆之说误人多矣君珍甫营马鬛旋角鼠牙此土应非吉壤况白鹤牛眠所在多有为君珍身后计正不必于他人松楸邱垄间争此一坏之土耳断令地归邦总价还君珍邦总于契价六两六钱之外再出银一两并给君珍为另迁生坟之费理法两平争端永杜逐释免供立案 

　　○一件活拆强占事 

　　审得郑氏之故夫庞叔完存日以无嗣故螟蛉庞人进即徐国俊为子有售女周奴年甫髫龄许配为妇相安无事不料叔完物故郑氏逐回人进另招潘廷位为子更名庞人位复将周奴许字之此人进所以有活拆强占之控披阅各词知叔完同父周亲之侄多矣何竟不立为子而以异姓为子巳属可疑及拘讯之下郑氏廷位年相若也腼颜母子称呼不更可怪乎难免瓜李之嫌亟杖廷位与人进同为非种之锄断令叔完胞侄人存入继叔完所遗家产什物令庞世大等公同查明开单存案俟人存成立交与经管目下仍令郑氏收息抚养人存不许变卖亦不许旁人占夺廷位无令上门致生他诡周奴发巳鬖鬖当堂着令人进领归完聚今而后人存子也人进壻也务宜克尽其道无失亲亲至于郑氏更宜矢志柏舟勿行多露不然非独人之多言为可畏巳也立案 

　　○一件电矜察究事 

　　审得斥生陆廷元即陆镕向为抗粮之魁首今又为贼线之领袖也平日博奕饮酒不修边幅以致兜收钱粮侵蚀累累任催不完解赴　本府禁比与积贼史小寿同监商谋打算瞷有蔡君忻愚懦可啖幻出康熙五十五年五月间君忻曾买小寿蚕丝四十五觔价未付足为词廷元先代小寿写信唬吓继而廷元又自写二信说合其寄信者即廷元之妻舅汪君聘嗔其不落圈套复禀司狱司差役张佐拘拏君忻情极以电矜察究等事具控前来本县因有公事赴郡随带君忻亲诣司狱司提出史小寿质讯诘其欠银何凭无有也丝牙何在无有也真属海市蜃楼凭空结撰廷元小寿择懦飞噬虽百喙其奚辞哉本应通详究拟姑念赃未入手而君忻经纪细氓不堪拖累且有司狱司差拘之举投鼠忌器从宽不究实为厚幸今为廷元计甑巳破矣翅巳塌矣当谨守法纪早完钱粮慎勿以跃冶自甘终老复萌故志致蹈遣戍之严例也立案 

　　○一件欺寡吞孤等事 

　　审得天台田土交关有正有找方为割绝了根虽相沿陋例然未有卖经四十余年价找十次而溪壑难填葛藤未巳如邱汝宰同子邱三懦者查汝宰之故父邱廷玉于康熙十四年将五都塘岙山一十亩契卖与吴兆贵之故祖吴满甫正价五两二钱迭次找价共一十二两五钱契票一十一纸犁然成帙过户办粮册已四造矣至五十八年复串谢元性执笔代书勒取任凭邱姓在山造坟一冢之笔据犹不满意今五十九年又来勒取捣根银两兆贵不允辄统胡大敬高老乌等各持斧斤到山伐木如此恃横胡行此兆贵之大母金奴欺寡吞孤一卖十找之控所难巳也庭质之下汝宰三懦俛首无词杖三懦而宥汝宰以其老也而恕之实为厚幸谢元性胡大敬高老乌党同助恶本应责惩姑从宽罚做城工各三十工以儆其山断令吴兆贵照契管业不许汝宰造坟追出谢元性所书笔据销毁毋留为日后三懦翻腾张本立案 

　　○一件叩鸣事 

　　审得陆铢之父陆以谏与陆允机同族弟兄也允机之祖陆元荣父陆士昌有屯田一亩四分七厘民田六分历存念六都一甲陆铢之祖陆望文户下每年屯民二税俱系以谏父子按亩包收代纳巳经数十年矣讵陆铢见允机愚懦可啖捏称一二大造元荣另有民田一亩八分三厘推入望文户下向允机勒取粮役共五十年出其家册为据虑允机不服复私向册书徐士青处将廿六都三甲榜册内陆元荣户下民税一亩八分三厘上添注士昌推三字希图海市蜃楼遂其凭空扎诈计诚巧矣而不意士青竟以叩鸣事首县也吊册质讯以谏父子俛首无词本应法究姑念以谏允机一本之亲若事深求恐怀仇恨从宽将添注榜册及陆铢私册当堂涂抹逐释免究至允机实存屯民一税着于今届大造收归己户以斩葛藤可也立案 

　　○一件倚衿谋占事 

　　审得吕惟泽有楼房三间荒基一片系康熙四十二年买之于吕惟福而吕惟福则于康熙二十一年其故父买之于吕龙友前后授受文契分明可谓最清楚之产也本年三月二十六日有徐炜之子徐日赏徐叔敬等到地栽桑管屋不亦突如其来乎此惟泽所以有倚衿谋占之控而徐炜亦具有婪占世业之词今据徐炜出崇祯十三年十二月吕世海卖契并宏光乙酉年十二月租票二纸为之置喙今本县亲勘其产尚新并非故明时物业且于宏光年间一月之内而取两租票何本朝七十余年以来反不另取一纸凭据即云系吕惟福历年交租故尔因循是矣无论惟福久经薙发披缁云游出外今唤到质讯并不承认设使情事果真而惟泽之入此室处歌于斯哭于斯寝食恒于斯者巳历二十年之久何徐炜于自己产业竟不一过而问焉直至今年始令其子清查管理岂从前不识不知同于木偶人耶抑饮中山之酒未醒効陈抟之睡未觉耶殊不可解谓非徐炜检有故纸希图欺占谁其信之本应按律究拟查徐炜又系通详抗粮案内有名律载二事俱发从重论罪应于彼案归结外仍杖责伊子徐日赏徐叔敬以儆刁横其房屋基地断令吕惟泽照旧管业徐炜契票当堂涂销逐释免供立案 

　　○一件驾税捺粮等事 

　　审得天台田赋混淆巳极其驾虚洒派荼毒乡愚者实繁有徒而范从敬亦其一也从敬历充太四坊十甲图头分粮造册多驾范夏卿民田税二亩五分致有驾税捺粮之控而从敬则以夏卿之叔范明表赎同范子振民田一亩五分又应浇范汝选绝户民税一亩一分三厘为辩果尔又应二亩六分三厘矣何夏卿止以二亩五分告乎今吊册质讯其所指范明表之田系康熙三十六年抵与范子振未经过税随即赎回复卖范石公于四十年大造开入太五坊九甲迄今巳二十年至范汝选一户现系伊子孙承认完粮并非故绝凿凿不爽从敬即喙长百尺其亦何说之词哉论法实虽宽贷姑念年老从宽薄罚银三两充为修城工费其多驾二亩五分之粮即着从敬领回完纳取遵依附查免供立案 

　　●天台治略卷之四 

　　告示一 

　　◆告示一 

　　一件严饬堂规以一法守事 
　　一件设立义学以育人材以兴教化事 
　　一件会课事 
　　一件会课文武儒逆事 
　　一件会课儒童事 
　　一件为会课文武儒童事 
　　一件严饬新正夜巡以靖地方事 
　　一件晓谕俊秀一体送学以宏文教事 
　　一件饬端士习以挽颓风事 
　　一件再行劝勉以端士习事 
　　一件严饬饭铺不许容留奸宄靖地安民事 
　　一件为申严保甲防范奸宄以靖地方事 
　　一件为再严私用小斗小升之禁以昭功令事 
　　一件酌赈被火穷民事 
　　一件驱逐土娼以靖地方以正风俗事 
　　一件严禁妇女入庙烧香以正人心以端风俗事 
　　一件再行严禁妇女入庙烧香以养廉耻以挽颓风事 
　　一件查逐不法奸僧以清佛教以靖地方事 
　　一件晓谕远近寺僧概免点冬各安本分事 
　　一件严禁奸棍违禁煎烧低潮以申　功令以除民害事 
　　一件特行晓谕事 
　　一件严禁市侩行使低假饼银以伸法纪以除民害事 
　　一件晓谕煎饼槩准完粮不用倾销饬令饼匠估足称准眼同纳户自封投柜事 
　　一件严禁锭匠横恶嚼民事 
　　一件严禁奸徒贩米出境以足民食事 
　　一件修造战船巳经详免特行晓谕以杜指派事 
　　一件禁革军粮重耗以除民累事 

　　○一件严饬堂规以一法守事 

　　照得本县恭膺简命承乏兹土心存祇慎政效廉平今下车伊始固不以标异沽名又难以姑息狥纵况日察尔等书役中奉公守法者甚少作奸犯科者颇多与其事发而加惩曷若先期而相戒除地方一切利弊俟次第举行厘剔外所有堂规合行申饬为此示仰两廊吏书及各役人等知悉务要洗心涤虑易辙改弦凡堂规之所巳载者固宜一一恪守奉行即堂规之所未尽者尤当事事凛遵成宪如敢故违三尺具在不少贷也凛之慎之 

　　○一件设立义学以育人材以兴教化事 

　　照得嘉禾以培植为本人材以教育为先古来设有党庠塾序立师儒以董训迪者诚恐英才之多沦于暴弃也我台邑溪山环绕钟灵毓秀代有闻人家多俊彦惟是素封世族各为延师设帐自可从容以事诗书若编户单寒纵具瑰资异质乌能拮据而亲呫哔往往美瑾无琢磨之功而良材有废弃之叹则义学之设诚为亲民者之要务今特设立经蒙二馆分别课诵除延请文优品端二生在于方祠陆祠二公所设帐授徒本县捐俸给送修脯外合行出示通知凡有从学者预赴礼房报名开注经蒙登簿经则送入方祠蒙则送入陆祠听候本县于每月簿书之余乘暇过从颁给纸笔务期执经问难一秉师传温恭自虚咸循学则无怠无荒磨砻砥砺俾德造兼优人文豹变真俗吏之光本县有厚望焉若夫秋风桂子春浪桃花又在转瞬间本县拟于宝婺公事告竣旋县之时自三月至六月设七篇会于八佛庵中每月一次诸君子果肯惠然幸先为示知姓氏以便涓期敦请载笔赐顾共吐珠玑羣抒锦绣聊凭看花之眼预卜琼林第一枝或亦都人士之所不我遐弃也特白 

　　○一件会课事 

　　窃以盛世崇文声教不遗海甸　兴朝重士宏奖徧及山陬况永嘉为圣天子丕变之邦始丰尤贤巨卿熏陶之地星分牛女上应台垣禹贡荆扬下邻宝婺金阙崚嶒于天半素号地灵琼台耸峙于云中岂无人杰赤城霞起自多霞蔚之材华岭云归定产云蒸之彦诵兴公之赋恍入桃源吟太白之诗梦游天姥仕宦乐官此地名流代有其人灵运挥毫大得江山之助宾王艹檄如闻风雨之声临右军洗墨之池风流如昨过处士读书之宅謦欬犹存雅号清奇项斯逢人便说主持道学深甫名下无虚遐思盛事于当年真足流徽于此日不有继起孰与嗣音本县江左寒儒郎川下士凛先人之遗训幼习文章值国老之持衡滥叨科第躬膺简命恐贻美锦学制之讥承乏名区可无樽酒论文之雅爰订朔日会集大堂或举业能文不啻琼瑶相赠或登高作赋毋曰金玉尔音或雅尚诗词不吝吹笙鼓瑟或留心时务勿袭土饭尘羹在选拔明经固望联镳而至即辟雍上舍还祈载笔而来当此桂蕊飘香正多士汇征之气候竚看鸿文焕彩卜来年预荐之先声谨告 

　　一件会课事 

　　照得天台文献名邦浙东胜地山名天柱毓秀词林井号墨湖锺灵才薮忠贞贯日月许德着之风节无双雄俊震山河刘与权之豪吟第一渊源理学王蕴文王宗元后先数子并驾紫阳焜耀科名赵时可赵伯可叔季二人同登蕊榜至于陈俊德之威名赫赫夏宗成之壮绩峩峩允为台邑干城洵属始丰保障夫地灵既产人杰将夕秀更启朝华向时甲第蝉联起鳯腾蛟恒多硕彦近岁文风鹊起雕龙绣虎不乏名流是诚萃山川之秀气发而为邦国之休征者也本县少习操觚骋词华于月露长而奉檄作俗吏于风尘虽室非言游以公事识澹台之面而心同杨意欲凌云诵司马之文但自三春以来殊觉脂车劳攘今择四月之吉会当时序清和尚留烟景文章尽是阳春之曲敢曰公门桃李无非上苑之香拟觇一日之长特启七篇之会工夫以研悦而能深笔墨惟精勤乃有获刻刻含毫拂纸自然路熟车轻频频数墨寻行顿觉心灵手敏转盻秋风桂子瞬息春浪桃花拭目竢之翘足望焉为此布告同人定于十七齐集八佛庵亲接群贤而同考校出题经四书三供给粥二饭一悉仿闱中之例用励文士之心阐奇泄秘各吐纸上珠玑拔异标新竞落毫问风雨将见清溪桥畔喜看金紫联翩先使坦荡亭前快覩琳琅满目用占子丑先声预卜元魁捷报勉旃贲止勿我遐思谨告 

　　○一件会课文武儒逆事 

　　照得文章一道以研悦而能深笔墨之功惟精勤乃有获故巧生于熟其殚心也洵自髫年而穷且益工其得力也端由初服本县家居郎步学昧蓬山早岁操觚钻研家塾甫经应制识拔童科数墨寻行十载露香阁畔含毫拂纸三经白鹭洲前泊乎路熟车轻自觉心灵手敏乙酉观场之日阅荐旋膺丙戌释褐以来揣摩不废传家衣钵只此自怡历世箕裘颇堪持赠今幸驱车浙水问俗天台到处看山恍识文心奇特环城是水可知艺圃清泓虽气格风声拭眸欲急而簿书钱谷鞅掌为劳前止承教胶庠今更观光象勺涓期十五之吉肆予甲乙之评或奋武或揆文或老成或英妙均望贲止勿我遐思节届中和枝头好鸟弄音赓白雪阳春而竞丽时维二月岭上奇葩吐艳映锦心绣口以争妍各抒月露之词羣逞球琳之句高旷如华顶晴云空灵似石梁瀑布光芒璀璨俨若赤城栖霞音韵清幽恍似琼台夜月毋剿袭勿雷同果能并茂夫实华自尔兼登乎奇正敢曰行间芍药盈湘潘岳之花亦曰字里葡萄满箧坵迟之锦从此芹藻生香泮水洗淋漓翰墨自兹桃花浪暖天池跃变化鱼龙诚鹰扬鳯翥之先声实虎观龙门之发轫盍各勉旃是所望矣特示 

　　○一件会课儒童事 

　　盖闻宜僚之弄丸也巧生于熟养由之穿杨也功务其精楮叶雕成孰甘居后木鸡养足谁不争先然而凿去糠粃始露盘中玉粲譬之汰开沙砾方呈水底黄金所有前次会课文童拟于某日再行覆核谬肆品题欣看簪笔前来莫谓珠投暗室快覩抟风直上宁同剑隐丰城心乎爱矣跂予望之 

　　○一件为会课文武儒童事 

　　照得雪案攻书尽属翩翩佳士风檐角艺羣称矫矫奇才但含毫拂纸偶有一日之短长则走马看花亦是片时之好恶谬用品题妄评甲乙虽案牍劳形未免遗珠有叹而琢磨励志还因夺帜腾欢从此好鸟枝头皆助锦心绣口落花水而尽资错彩镂金转盻锁闱蹀躞竚看泮水翱翔载瞻绛帐之马公罗拜青毡之郑父敢曰栽培有力当知期望实深 

　　○一件严饬新正夜巡以靖地方事 

　　照得小民终岁勤劳焦心竭力靡有宁日惟至新正钱粮之追呼少缓租债之逼迫暂宽骨肉聚首亲朋往还觞酒陶情彼此称贺一年之内民间乐事全在履端之始然未免苟安旦夕偷惰之念易起不特好饮逞凶因小忿而酿大祸即安分闭户贪闲熟睡未能远虑鼠窃狗偷之辈遂乘机潜入无论贫富若辈进门断无空过到得开印报官差捕缉查而物件巳化乌有徒滋捕役之骚扰终归无益即幸而获贼获赃本县从重治罪断不姑息而受害之家已费尽无限心计无数工夫矣本县身为民牧时时为地方百姓筹划与其事后而多惆怅曷若先事而虑万全为此示仰各坊都党总知悉际此升平无事之日为未雨绸缪之计照排门单式十家一甲每甲派拨二名每夜于街头巷衖击柝巡哨遇有匪人即刻扭禀如或人众即喊鸣地邻并各乡村结保之人协力擒拿庶奸宄藏踪民得安枕其民居稠密之村或半月一月一周即烟村四五家或五日十日一周每夜一甲不过二人之辛苦而十家便享无穷之福利此虽属本县思患预防之策实亦古人守望相助之意尔等务期实心奉行勿生怠玩该党总仍将轮班值日姓名造册送县以凭查察嗣后倘有失窃等情先将值夜更夫报名究处本县言出法随断不姑纵各宜凛遵毋忽 

　　○一件晓谕俊秀一体送学以宏文教事 

　　窃惟尼山日月为今古礼乐之宗泮水芹茆乃邦国贤才之地故皇上隆释奠髦士端鼓箧所以兴崇教化宏奖斯文甚盛举也近今以来黉宫子弟汗漫离经泗水衣冠沦胥榛莽采芹毕世不登　先圣堂阶秉铎频年未覩子衿面目如此陋习心切伤之夫儒生且然何况成均然而子弟之率不谨由于父兄之教不先此亦身任地方者之过也本县添叨一邑之长安忍听士风之颓废而不为振刷乎所有海塘捐纳各生共三十四名知照巳到理应仿照新进儒童之例一体送入　圣学盖既遵例而急公自当狥名而责实况乎俊秀者辟门龥俊也论秀书升也生监固曰殊途学宫初无二致合行出示晓谕为此示仰海塘捐监各生知悉的于六月十五日起送入学参谒先师聿兴文教虽非鏁围蹀躞瞻绛帐而拜马公亦使泮壁翱翔披青袍而呼郑父引入君子门墙用作公家桃李赓辟雍之诗结麟鳯之网知子来之非敢后也特示 

　　○一件饬端士习以挽颓风事 

　　照得士为四民之首幼学壮行家修廷献人皆以远大期之我皇上兴行教化作育人材隆重师儒加意庠序务期风教修明贤材蔚起典至渥也然恐有败检踰闲不知爱鼎之士既有卧碑以儆戒之复御制训饬士子文以劝勉之谆谆诰戒总欲使诸生争自濯磨砥砺廉隅而巳奈何台邑士习波靡不修边幅文武生监中惇谨自好之士固不乏人而夜郎自大罔循绳墨者正复不少往往自恃护符欺压愚民武断乡曲雌黄其口虺蜮其心曲直混淆是非倒置因而出入衙门包揽词讼兜收钱粮择人飞噬无恶不为甚或贪图餔啜或婪得银钱与己绝不相干之事辄敢违禁纠党公呈挺身作证士习颓坏至于此极真正可恨可叹合亟严饬嗣后各宜及早回头恪守卧碑凛遵训文毋隐粮包讼毋出入衙门毋干与外事毋唆拨奸猾毋欺孤凌弱毋蜚语流言毋逞刁健讼抗欠钱粮交相劝勉守法守身以仰副圣天子重道崇儒至意倘或褎如充耳怙终不悛毁方跃冶自干暴弃一有违犯访闻告发定行通祥褫革按律法究后虽悔之不可及巳本县忝叨一邑之长特为反复劝谕勿视为纸上具文诸生勉乎哉特示 

　　○一件再行劝勉以端士习事 

　　照得大江之濆有神龙焉变化风雨上下于天渔者不得而网之南禺之山有丹凤焉其羽九苞其飞千仞弋人不得而罗之物固如此士亦有然廉隅者士之鳞甲也气节者士之羽仪也怀文抱质潜德以居岂非岿然物望哉故必厉廉耻修边幅植□常守法度如古人立志不在温饱远大自期勿同流俗庶几称焉奈何台人士一采芹香便寻荤饭结纳胥掾之欢引同心于刀笔滑稽舆厮之伍藉通好于盘餐因而出入衙门包揽词讼武断乡曲侵蚀钱粮利之所在羣趋若鷟稍不如意即一呼百吠蜚语流言跃冶无忌士习日偷儒风扫地此诚名教中之罪人固无足论问有一二矫异拔俗之士惠而好我屡肯来游口谈仁义得闻教益非不宏多但本县愧非临卭窃恐贻惭司马且招摇过市难免瓜李嫌疑所以虽室非偃室而于簿书鞅掌之余每念澹台未尝不心窃向往也目今圣天子加意右文崇儒重道旷古为昭然而训饬有文卧碑有戒欲为士者闭户潜修以储公辅之器故知士必自重也而后人重之本县目击颓风前经出示劝勉今为日巳久合再与尔诸生约务要整饬廉隅砥砺气节矫然自好宁介毋通宁方勿圆以孝弟为本以忠信为基以五常为性天以四维为坊表持躬恂恂如玉在璞如珠在渊光芒焕发山辉川媚本县且改容而礼之矣即当宁名公巨卿皆曰此邑多佳士我臭味也其谁不刮目以待乎本县愿诸生为管幼安为王彦方不愿诸生为扫门之宾望尘之客更愿诸生早完国课徧地弦歌为非公不至之澹台不愿诸生为催租败兴之大临也幸自爱鼎其各勉旃特示 

　　○一件严饬饭铺不许容留奸宄靖地安民事 

　　照得盗贼窃发由于地方之有窝家而窝家之敢胆大公行又由于邻总之稽查不力或竟有明知而故纵者我天邑野旷山深道路丛杂宵小易于藏踪而饭铺歇家尤为纳污藏垢之所前经出示禁饬并饬邻总稽查在案诚恐日久法弛合再出示严禁为此示仰该饭餔及党总邻甲知悉嗣后如有异言异服面生可疑行踪诡秘及游僧野道等项匪类到地立即会同协擒解　县以凭查讯分别详解驱逐如敢窝留藏匿邻总通同狥隐访闻告发定行严拿一并尽法重处断不姑宽各宜凛遵毋贻后悔 

　　○一件为申严保甲防范奸宄以靖地方事 

　　照得保甲盘查之法所以诘奸禁暴安靖地方法至善也台邑崇山峻岭奸宄易于藏踪且界连新昌东阳临海仙居宁海等县四方人民往来杂处而本地游手之徒每多勾引外来宵小潜窝境内作窃为奸是力行保甲之法断不可缓查定例开载州县城关各若干户四乡村落各若干户每户给印信纸牌一张书写姓名丁男口数生理于上出则注明所往入则稽其所来而生可疑之人非盘诘的确不许容留违者治罪十户立一牌头十牌立一甲头十甲立一保长若村庄人少户不及数即就其数少编之无事递相稽察有事互相救援保长牌长不得借端鱼肉众户违者治罪凡道路客店令其各立一簿每夜宿客姓名几人行李牲口几□作何生业往来何处须一一登记明白违者治罪至于庙寺最能藏奸僧道尤易假冒凡有庙寺亦分给印牌上写僧道口数名姓稽察出入一如民式月终众保长各出具无事甘结报明州县存查各州县于境内城市乡村仍不时亲身巡察毋得虚文应事等因遵奉在案今本县莅任方新俟公务稍暇即亲诣四乡编查保甲恪遵定例举行外合先出示晓谕为此示仰通县居民人等知悉凡所辖城村乡镇尔民务须结甲齐心细如盘诘遇有而生行踪可疑之人立行驱逐出境毋许容留夜则击柝巡逻守望相助勿得岐视其该甲人户有容留前项匪类在家出入及怠惰不行巡查守夜者许保甲邻佑公仝呈报拏究此本县靖地安民之意尔等务期实力奉行一有故违大干未便 

　　○一件为再严私用小斗小升之禁以昭功令事 

　　照得大律开载凡私造斛斗不平在市行使及将官降斛斗作弊增减者杖六十二匠同罪其在市行使斛斗虽平而不经官司较勘印烙者即系私造笞四十等语又定例开载户部题直隶各省民间所用斛斗大小迥别升斗而宽底窄奸牙狡侩之人希图违制致生弊端理应画一嗣后应将直隶各省府州县市廛镇店马头乡村民人所用斛面俱令照户部原题颁发铁斛一式遵行其升斗亦照户部仓斗仓升式样成而一律平准造　违者从重治罪等因通行在案是升斗等项官降一定之式民间遵依制造赴官较勘印烙而后行使所以同风俗一制度不得私有增减致干　功令也然市会存心狡谲惟利是图不怕王法往往私造小斗小升欺骗行使但此辈蚩蚩无知语以律例或迷而不悟告以因果报应未有不瞿然而起者有周才美为子娶妇见妇能理家政付斗斛各两等论以多入少出之法妇不悦求去才美怪而问之妇曰翁所为有逆天道妾他日生子定不肖破家人谓是妾所生恐被玷累才美悟乃曰依世言及今改之未晚也妇问用此几年矣曰二十余载妇曰如必欲留妇当反用二十年少入多出以酬前日欺瞒之数才美许诺后生二子皆登第又有江山县祝大郎富而不仁所用斗斛大小不一忽有道人过门戒曰汝宜用心平等岂可如是今若有人来取斗秤等物家必有灾是夕即梦二青衣来取梦中付与既觉急寻之巳失矣因忆道人之言谓灾者火也即尽徙室中之所有藏于山上质库中方稍定地忽迸裂洪水涌出屋宇钱帛顺流而下所居顷刻化为深潭至今呼为祝家潭焉果报昭昭凛然可畏今天邑向来私造小斗小升行使本县巳经出示严禁追出销毁遵照部式较准印烙颁领在案今访闻每逢积日籴粜米粮遵用官斗官升外而于不系做积之时有等不法奸徒仍将私造小斗小升公然行使尔等独不思细民日用为急即一文之钱得之甚难况肩挑步担之人日趁日契势必随时零星来籴安能必于积日克期而买如此藐法欺骗非惟干犯　王章亦且大伤天理今本县奉委汤溪武义监赈尔等机乘公出仍然私用小斗小升亦未可定合再出示严禁为此示仰买卖粮食一切牙侩人等知悉速速奉公守法洗涤肺肠不论积日平时俱用官斗官升一体行使公平交易倘敢故违一经旋署查访得实定行严拏尽法究处党总知而不报一体治以通同巧取奸利之罪谚云越奸越巧越贫穷奸巧原来天不容富贵若从奸巧得世间騃汉吸西风此言真佛氏所云颇中于一切特为揭出唤醒痴迷须至示者 

　　○一件酌赈被火穷民事 

　　照得入春以来风物晴和雨旸时若各安耕凿大有可期不意三月二十三日夜十五六都内居民失火沿烧多家据党总陈望禀报到县随委捕衙查勘去后据覆一村全毁计九十一灶内真正穷民陈招荣等四十八家计一百九十七口造册呈送前来因思时届春深正东作方殷之候即使安居无事犹廑不足之忧何堪祝融肆虐一旦室庐什物俱成灰烬是岂尔民人事之不修欤抑本县寔不德不能回风反火消弭天灾欤在平日稍可过活之家今虽惨罹回禄尚能勉强支吾而实在难以存活之人现在餬口无资安望躬耕力作势必有废农时仳离致叹殊深扼腕爰捐清俸量情酌赈所有被灾穷民陈招荣等四十八家照捕衙册开丁口数目不论大小每口赈谷五斗内或系鳏寡孤独验明倍给合行出示晓谕为此示仰该党总陈望火速传齐被火穷民陈招荣等各正身的于四月某日齐集赴县听候本县当堂按名给赈勿得迟延自悞但尔等遭此一番鞫凶之后更当忧勤惕励男耕女织毋作非为毋即慆淫各守本分以承天庥目下急急尽力南亩以冀秋成有望使家人父子安全如故桑麻鸡犬动植依然以恬以熙优游化日庶不负本县一片缱绻婆心也特示 

　　○一件驱逐土娼以靖地方以正风俗事 

　　照得人生于世知礼义便不轻为犯法之事识廉耻自不肯为辱身之行虽至穷极苦果能男勤于耕朝作暮息女勤于织秋苎春蚕夫妇勉力一身苦挣不但可以度日资生且可成家立业何石板路地方离城不远廉耻道丧礼义风微家家开歇店为生理人人觅少妇以当垆于是争妍饰媚不殊倚市之青楼即使掩耳偷铃终类勾拦之碧帽名为卖饭实系土娼习为故常恬不知羞风俗败坏一至于此深可痛恨查该地为省郡咽喉往来要道有此招淫之巾帼无耻之夫男星罗碁布于其间即有挑脚兜夫从中说合为风月牵头诲淫媒使毋论士夫商贾花迷蝶恋魂断芳丛即至解饷差胥色鬼淫魔慑归欢洞因而近杀引盗悞事废公无所不至非惟风俗之偷实为地方之害天台俗敝风颓各处饭铺如此者谅复不少除石板路各店巳经责惩取具改过自新甘结存查外合再出示通行严禁为此示仰该党总及邻甲人等知悉示后倘有前项土娼勿自愧悔怙终不悛立即严行驱逐不许容留本境或有富豪劣衿违禁包囤潜住乡庄彼则恃为护身之符此则希网荐枕之利可羞可鄙与行亢院何殊该总保密禀本县以凭严拿尽法究处党总邻甲狥隐不举一体治罪本县为挽颓风而成美俗起见法在必行毋视为泛常噬脐莫及也特示 

　　○一件严禁妇女入庙烧香以正人心以端风俗事 

　　照得风俗之敦庞由于人心之邪正故夫象魏悬书始和布令务使士诵于家农耕于野工贾各治生涯妇女均勤纫织安居乐业毋即慆淫至于聚会烧香男女杂沓久有明禁而弥勒白莲等教又现在奉旨查拿是入庙烧香之事在男子尚所当禁何况妇女今本县下车之日诣　城隍庙行香偶步入寝宫见有少妇老妪羣居萃处不胜诧异当经从宽不究外因思台邑妇女其平日逐队成行入庙烧香习为固然但佛在心头心即是佛为妇女者果能恪守妇道孝顺舅姑尊敬丈夫教训子女操家作苦则家庭闺阃即是佛地灵山纵井臼虀盐无非极乐世界何必烧香况人同此佛佛同此心而佛又以慈悲为本方便为门人果能志心皈礼即在荜门圭窦之内未始不可烧香以昭诚敬佛果有知自然降福消灾何必入庙乃红裙翠袖屡来兰若招提与薙发披缁频频相对夫男不以为耻妇女乐此不疲人心不古风俗颓坏良可浩叹除现在饬差查察外合亟出示严禁为此示仰通县军民人等知悉嗣后无论大家小户各各戒饬妇女安处家内勤修女工敢有藐玩不遵仍然纵容妇女入庙烧香者立提夫男到案如系民人重责枷示若系衿监罚修学宫该庙住持不行拦阻任听妇女入庙定用大枷枷号两个月责四十板驱逐出境决不轻恕本县为正人心端风俗起见法在必行毋视为泛常自贻伊戚也特示 

　　○一件再行严禁妇女入庙烧香以养廉耻以挽颓风事 

　　照得妇人女子谨守闺门理之正也乃世风不古习俗波靡妇女乐于冶游俏糚倩服挈榼提壶玩水游山朝神礼佛嬉戏于慈云之地杂沓于缘觉之场既露面而出头复成行而逐队忘其所以对光头促膝而谈乐此不疲与赤脚同牢而食逞己艳容饱他饿眼固不必花迷蝶恋魂断芳丛亦勿论色鬼淫魔慑归欢洞即行来一路而道旁之指视几多轻薄尖唇归去多时而座上之风流犹费端详细论于是踰墙钻穴每为月下之敲带水拖泥妄觅慈航之渡廉耻道丧礼义风微夫孰使之然耶更可恨者访有巨族名门中年嫠妇请来衲子邃屋高扃朝夕与俱名曰教经经年累月供奉在家子侄不知耻亲族不为怪真正可鄙可贱可悲可痛若不严加禁止将来败俗安穷前本县下车时巳有示禁今日久法弛除现在差役密拏外合再大张榜示敢有无耻夫男纵容妇女仍前出外闲游入庙烧香无论绅衿庶民立刻严拏同容留之住持大板重责枷示通衢至于三姑六婆乃诲淫之媒使风月之牵头槩不许擅到人家走动并不许僧道擅入人家抄化着乡约党总甲长严查禀究倘敢容隐察出一并从重治罪如此庶颓风可挽美俗可成要知王化始于闺门阴教秉乎阳教妇人女子有何见识全在为妇之夫为女之父者平日时时告以操家之方守身之道讲理法习礼仪供箕帚勤纺□严内外之分别男女之辨久久自能必敬必戒不难易俗移风则本县入庙烧香之禁其有关于世道人心不小愿都人士各各交相告戒警觉提撕一洗从前积习如子舆氏所云顽夫廉懦夫有立志本县不无厚望焉特示 

　　○一件查逐不法奸僧以清佛教以靖地方事 

　　照得释氏专主虚无窅冥以清凈寂灭为教亦得流传今古相承不坠者盖以禅衲之中每多高品焚修证果德行堪师耳但须坚持戒律恪守宗风始可参惮悟道朝朝而壁夜夜蒲团见明镜之非台识菩提之无树纵使芒鞵踏破惟有水月芦花总然石钵携来祇是松风桂露未有态习油腔行同伏莽狂且其貌而能佛氏其心者也今据捕衙详报华顶僧自明放火广严僧文峯犯奸各情词到县批阅之下不胜骇愕夫台山素号洞天华峯首居名胜安容此诲淫之衲子凶恶之缁流败坏清修秽污佛地岂鹿苑琳宫竟为藏垢纳污之所耶深可痛恨查天台庵寺颇多此类正复不少令饬严查驱逐为此示仰僧会司传示华顶天峯国清赤城一切大小寺庵住持知悉各遵戒谕僧众苦守清规各安僧家本等倘有干犯五戒行止不端真世法中之蟊贼佛法中之罗剎许即鸣官究逐敢再容留一经发觉除本犯重处外并将该住持及同居之大众一体尽法究惩断不姑饶法纪所在刚断即是慈悲本县作护法韦驮正当在此处着力佛果有灵谅亦拈花微笑也特示 

　　○一件晓谕远近寺僧概免点冬各安本分事 

　　照得县令一官俗家人称之曰父母出家人称之曰护法其分甚尊其情甚亲顾名思义务当息事宁人使之各得其所本县承乏兹土加意民瘼因革所施巳经略见兴除之事未尽犹多即如阇黎托足于香台释子安身于兰若每届冬至之时必有点名之举此辈不念法华经不礼梁皇忏不耕而食不织而衣每年一次到县听点何为不可惟是时当亚岁重阴冱寒风雪载涂奔波非易又须隔夜先来守候未免费用盘缠均属眼前赤子自当一视同仁何可使布衲芒鞋多此一番苦累耶况乎令璧联珠履长增庆而合薙发披缁者骈肩累迹杂沓公堂亦甚觉其无谓矣前据万年华顶等寺禀免点冬巳经准免在案今特槩行免点合亟出示晓谕为此示仰僧会司知悉嗣后冬至不论远近大小寺院僧人一概不必造册送点以免匍匐守候之苦仍速传谕各僧务守本等毋作非为暮鼓晨钟黄虀淡饭拥蒲团而课静室礼金粟以向空门坚持一点禅心明澈千江水月敢有带水拖泥不走恒途大道假安禅而闭户仍来月下之敲藉托钵以沿门妄觅慈航之渡此真自投苦海罪孽难消纵缓韦驮宝杵难宽弥勒金绳该僧会抄示徧贴晓谕毋忽特示 

　　○一件严禁奸棍违禁煎烧低潮以申　功令以除民害事 

　　伏查新例内开凡用铜铁锡铅药煮伪造骗人行使发觉为首者系民人在本地枷号两个月责四十板佥妻发往黑龙江给与穷披甲之人为奴为从及知情买使者亦在地方枷号一个月佥妻流三千里至配所杖一百折责四十板煌煌　功令炳如日星且现奉各　上宪三令五申严行饬禁莫不凛遵讵台邑有等不法奸棍利令智昏全无顾忌胆敢煎烧捧底插锡排铅起龟柳叶劈开等项恣行欺骗入手宛若朱提转眼即成乌有致农工商贾终朝血汗几许奔驰劳碌换来者一旦竟付东流言之真堪发指今本县莅任方新誓必除此害民蟊贼但不教而杀又所不忍除现在密访严孥外合行出示严禁为此示仰阖邑各饼匠知悉嗣后务宜痛改前非洗心涤虑九色以上方许倾销兑换如敢阳奉阴违仍然煎烧前项低假潮银骗害商民一经访闻告发定照　新例通详治罪本县决不惜一家哭以贻一路哭也各宜猛省毋致噬脐仍速具不违遵依甘结候查特示 

　　○一件特行晓谕事 

　　照得行使低假潮银不但干犯王章抑且大伤天理本县凛遵新例严加禁饬原以爱民非以病民今访闻不法差役如陈科姜显张标等在外借端囮诈巳经痛加责惩外今当岁暮小民赴积交易必多恐有地棍连结奸胥愍不畏法仍蹈前辙亦未可定合行出示晓谕为此示仰赶积商民人等知悉务宜恪遵功令保养天和如有存剩低假饼银速速倾销行使不得仍前到积哄骗其间或有真正乡愚年终出市不知悞用者各该巡役及地邻党总只须明白开说令其倾换好银行使敢有借端诈害及结伙抢夺者许受害之人即刻扭禀以凭尽法重处决不宽纵至于一种无赖泼皮打降恶棍平时游手好闲要拳弄棒不务生理一到年终无以卒岁在于热闹场中三五成羣故意挨肩擦背寻非生衅机乘众人耳目不及堤防之际趁手掳掠银钱抢夺什物蜂拥而来蜂拥而去以致孱懦吞声饮恨莫可谁何言之真堪痛恨本县现在密访严拿尔等各宜改弦易辙安分守己倘不及早回头仍然怙终不悛一有违犯立置大法譬如漏脯救饥鸩酒止渴非不暂饱性命随之勿谓本县言之不早也特示 

　　○一件严禁市侩行使低假饼银以伸法纪以除民害事 

　　照得天台低假饼银最为民害本县严拿不法饼匠屡经重处饬禁在案然欲禁奸匠之不煎必先禁刁民之不兑盖兑换既无则煎烧自绝但兑换行使此种银两者大率出于各牙行市侩居多此辈利欲熏心只图得此中余沥又欲博商客欢心所以不顾　王章不循天理积习相沿牢不可破乡愚每遭哄骗哑苦难言今届丝麦告登将来苎麻继出小民所卖银两藉以完官粮养家口岂容奸牙肆毒致为民害合亟出示严禁为此示仰四乡各牙铺行户人等知悉嗣后买卖交易其银两务必遵照本县前示九成以上方许指物作价通行使用从前一切低假饼银槩不许兑换行使统限三日内出具不违遵依赴县投递存查倘敢阳奉阴违一经访闻告发定照　新例从重治罪断不姑宽至于外来商贾携带血本登山涉水栉风沐雨受怕担惊吃尽许多苦楚无非为觅蝇头亦宜各发天良勿听奸侩唆耸挜搭假银以伤阴骘夫人同此心心同此理尔等欲以假银哄人货物设或他人亦将假银赚尔货物易地而观回头一想苦也不苦恨也不恨本县谆谆告戒无非为通商裕民起见各宜猛省毋贻后悔特示 

　　○一件晓谕煎饼槩准完粮不用倾销饬令饼匠估足称准眼同纳户自封投柜事 

　　照得天台煎饼一项最为民害虽严加禁止无奈行使依然在用铅饼者以为向来存剩不得不用在煎铅饼者以为民间积下非系新倾交相借口互逞故智此之谓其源不清其流不塞今本县特设一清源塞流之法毋论高低煎饼概许完纳钱粮合行出示晓谕为此示仰通县四民人等知悉速将从前所存煎饼各各賷赴饼匠铺内不必倾销止令估足粮纹称准自封投柜串袋上用饼匠姓名戳记以凭拆并查阅如饼匠敢有掯勒留难立即扭禀从重究处统限十日内收尽低假煎饼如敢十日之外仍然行使者真乃不法刁棍定行严拿尽法重惩断不稍宽毋违特示 

　　○一件严禁锭匠横恶嚼民事 

　　照得完纳钱粮必须足色纹银奈天台行使尽是煎饼时银不得不倾销上柜讵奸恶锭匠乘机作祟遇有賷持九七八来倾者分外估折心满意足方与倾销稍拂其意即置之不理遇有賷持铅饼来倾者必用大铁锤先行重锤锤下沙屑恃强掯取入橐不肯付还本人及至下炉又要侵偷夫饼银业巳低潮有名少实又加重重朘削小民岂不苦上加苦合行出示严禁为此示仰各锭匠知悉届今开征伊始倾销必多尔等务宜洗涤肺肠痛改前非奉公守法如纳户持银到铺果系足色纹银无论锭块不必再倾即令原银称准自封投柜如非足色须用倾镕者毋许故意估折恣行偷窃至于饼银锤下沙屑实时付还本人倘敢仍前肆横种种不法许受害纳户扭禀以凭尽法重处有犯必惩决不宽贷特示 

　　○一件严禁奸徒贩米出境以足民食事 

　　照得天台地土硗瘠产米绝少兼之四面皆山米商不至所以一遇早涝小民即艰粒食今年幸获有秋家家多收几斛谷自宜积贮以备不虞即有乡民必须粜米以了公私亦宜在于同乡共井之中自为交易庶几可以本地之米足备本地之粮近访有等奸徒止图眼前射利不知深谋远虑成群结党贩卖米麦出境络绎于道每日不下数百余石因思出境多一石本地即少一石天台产米几何其堪此狼戾为也况目下相距麦秋尚有半年天道无常雨旸时若难以预必米贩出境断断不可除差役巡查外合行出示严禁为此示仰合县绅衿士庶及地方党总人等知悉贫者当念荒年乏食之苦省吃俭用富者当念乡井穷人之苦加意任恤各多留米麦不许贩卖出境如有奸牙积贩胆敢故违许该地邻总据实禀报以凭严拿重处倘邻总狥隐一经察出定行一体治罪即有因完粮而粜本县久有告示许令挑谷交仓照依时价给串归农又或有别项急用而粜本县现在买谷补完春间平粜之项亦只须挑卖官仓照依时价随到随给决不短少决不稽迟尔等试思米谷一卖出境再无回来之日若卖贮在仓又可为将来平粜之计何勿思之甚耶要知本县此举为百姓足食起见各宜凛遵毋违特示 

　　○一件修造战船巳经详免特行晓谕以杜指派事 

　　照得天邑向来每值修造船战在官民则苦事当头在经差则生意到手各行各铺各夫各匠无不科派扰累至于封取樟松等木坏人房屋损人坟墓败人苗稼害不胜言及至押解夫匠物料沿途任意贿放变卖到厂者十不及一因而迟悞船工本官不得不累百盈千吞声赔累真正官民交困本县稔知其弊莅任时即备文诵详请免奉　督宪钧批战船办料承修责成知府久经批饬有案仰布政司转饬遵照等因批行在案今年正值仁字二号水艍船一只仁字八号大双篷艍船一只勇字三号犁■〈舟曾〉船半只修造之时惟恐尔民尚未周知蒙　宪准免情由仍被不法经差借端指派亦未可定合行出示晓谕为此示仰阖县里民人等知悉嗣后倘有经承差役愍不畏法在外指称战船名色派扰行户苦累小民者许受害之人实时扭禀以凭尽法重处仍俟农隙时详　宪勒石永除锢害特示 

　　○一件禁革军粮重耗以除民累事 

　　照得一切钱粮丝毫俱关朝廷正供锱铢悉属百姓脂膏其征收完纳无论大小欵项自当画一不宜异同致为民累如地丁一项官设柜征收民自封投柜法至善矣又奉抚宪严禁重耗每两不得过六分遵行巳久罔敢踰越独有海门卫军粮一项向例不归地丁总书经管另佥经承复不设柜令民自封投纳经承在家执戥称收汇日拆并总兑其火耗缴官加一在外则勒至加一五六甚而竟有至于加二者查军田每亩额征一钱四分一厘七毫零其应完之银不但重于民田抑且重于官田小民既完重赋又加重耗苦上加苦其何以堪夫军粮耗羡官比大粮多得四分因而哑口无言由是而经承私收侵蚀由是而百姓拖欠不完其累不独在民抑且在官此俑不知作自何人至今相沿为例深可痛恨亟宜禁革以除积弊合行出示晓谕为此示仰县属应完军粮花户知悉所有军田钱粮本县现在具详　上宪归并地丁经承经管设柜征收革除重耗尔民只须照依大粮一体加耗六分完纳自封投柜取串归农示后务将名下各年旧欠火速按数赴柜全完不得任听经差哄骗私相授受至于该经差当以身命为重敢有利令智昏仍然重耗骗收一经察出立拏杖毙决不轻饶要之百姓止此膏血本县此举无非望尔民得省一分之闲费即多完一分之正项耳倘敢观望延挨不争先输纳是耗重不完耗轻又不完真乃冥顽不灵定行差拘究比虽完必责其无悔特示 

　　●天台治略卷之五 

　　告示二 

　　◆告示二 

　　一件清查绝户粮产以除锢弊事 
　　一件编审届期特行谘诹利弊以裨益国计民生事 
　　一件禁革编审缴官一切陋规以苏民困事 
　　一件编审重务开诚布告奉公守法共保身家事 
　　一件晓谕产主速行赴局推收毋得观望自悞事 
　　一件晓谕零星细户俱准自行立户完粮事 
　　一件晓谕自首隐漏免蹈法网事 
　　一件再行晓谕绅衿富室涤虑洗心速行清丈以遵国法以循天理事 
　　一件劝谕监丈丈书各循天理恪遵王法事 
　　一件晓谕事 
　　一件再行晓谕照依自然界址归埧清丈以杜纷更推诿事 
　　一件严饬丈量责成以杜舞弊推诿事 
　　一件再行晓谕垦荒人户速插牌打号丈明亩分归户完粮事 
　　一件晓谕颁给清丈田由事 
　　一件晓谕速行具领由单事 
　　一件禁革加派考试供应事 
　　一件严禁在官人役保歇讼犯事 
　　一件开诚劝谕及时完粮早清　国课共乐升平事 
　　一件晓谕百姓速速清完各年旧欠钱粮无悞急饷事 
　　一件严催未完奏后钱粮事 
　　一件劝谕急公完粮无悞正供事 
　　一件京饷急若燃眉兵粮迫如星火劝谕作速清完官民两利事 

　　○一件清查绝户粮产以除锢弊事 

　　照得有产则有粮有粮方有户此普天大例也独天台各都坊旧有绝户虽多寡不一而苦乐悬殊有人绝产存户首私行盗卖而粮洒各子户者有人产尽绝子户不肯带浇而包赔独累户首者有始而产存继而产尽户首硬挂绝户之疏远宗族勒完者征比之期互相推诿蒂欠不完比比皆是深可痛恨合亟清查以除锢弊为此示仰各都坊户首及一切花户人等知悉示后速将该甲内各绝户某某产存粮存有田若干完粮若干现在何人管办某某粮存产尽实有虚税若干现在何人包赔统限半月内尽数开呈以凭核夺敢有户虽绝而产尚存豪强占管不行呈明者毋论诸色人等许据实首报查勘得实即将所首绝户田地尽行充赏其占管之人治以隐匿之罪法在必行各宜凛遵毋违特示 

　　○一件编审届期特行谘诹利弊以裨益国计民生事 

　　照得编审大造乃民生休戚所关国课盈亏所系要必其慎其难至公无私或可稍轻民累今奉　抚宪饬行清编旧例利弊之所在作何厘剔如何举行并荒绝坍粮作何筹补务期因地制宜逐加参酌变通造册详覆具见　抚宪忧国忧民之至意查天台田赋锢弊颇多本县自去年到今每日具呈环禀者不曰飞驾皇粮即曰丢税赔粮不曰造册不公即曰图头弊陷总计不下千纸呼号迫切之状真令闻者酸鼻见者伤心此皆前届清理时未清之故也本县承乏兹土自问毫无意外恩泽及民惟此兴利除弊之念刻刻不忘今值编审大事敢不矢慎矢公上以仰承　各宪而下以副百姓之望耶但本县一人之耳目有限且莅任不久虽细加体访略闻一二虑未周知合亟出示谘访为此示仰阖县四民人等知悉今当编审届期天台有何利当兴何弊当剔如何立法使无诡寄无隐漏无飞驾无丢陷并荒绝坍粮尽行归补无赔累一切锢害尽绝之处不论绅衿士庶耆老以及诸色人等果然确有成见许即条分缕晰明白直陈听候虚公采择具详　抚宪立见施行今当圣天子神明英武视民如伤又逢　抚宪察纳雅言虚怀若谷端本澄源正在此际尔等百姓各抒所见速速随堂回禀毋得有怀莫白缄嘿于一时受十年之大累自悞以悞人致负本县一片谘诹善道之婆心也总之心地干凈则无瞻狥顾忌凡事如此何况编审粮役之重务乎特行布告跂予望之特示 

　　○一件禁革编审缴官一切陋规以苏民困事 

　　照得天台地瘠民贫兼之连年荒歉百姓困苦巳极今岁幸获有秋然而疮痍未复本县时廑于怀今届六十年编审闻各图派有缴官公礼种种陋规不一其名不一其事即如各图书算手名下□有花红酒礼银七十二两夫涓滴所出悉穷民之膏血分毫所入即官府之赃私况乎时届大造尔民之费用不知凡几即使闲钱不费一文犹虑家衿户肘疲力难胜若再派缴官陋例是犹病夫方在呻吟而又加之棰楚痛上加痛其何以堪除现在逐项密访察究外所有各图书算手名下缴官花红酒礼银两合先出示禁革为此示仰阖县里民知悉此番编审大造务必矢慎矢公以期风清弊绝不但革除派缴花红酒礼一项并从前一切缴官陋例尽行严禁与民更始敢有不法蠹棍利令智昏愍不畏法仍然指名在外科派转辗剥削者不论诸色人等许即据实密禀以凭严拿按照新例尽法究拟言出必行各宜凛遵毋违特示 

　　○一件编审重务开诚布告奉公守法共保身家事 

　　照得十年大造有关国计民生其事甚重自宜矢慎矢公所有从前编审一切陋规久经出示尽行革除即户丁一项本县稔悉此中苦累亦经豁免在案但立法不严告戒不切种种弊害由此而起小民贻害无穷查尔等现充书算人役俱系有身家要体面之人自宜洗涤肺肠打点精神诸事奉公守法以期弊绝风清今当开局伊始合行出示晓谕为此示仰在局任事书算人等及阖邑绅衿耆庶远近各业户知悉速速开填旧管新收田地山塘各项产业汇归某都办纳情由及历年累害从前脱隐各弊应控者据实具控应首者据实自首统限半月内赴县投明以凭察核毋朋名飞诡毋隐漏侵欺毋捏名分拍自取罪戾各业户仍将本县税过印契当堂查验推收务使本户亲自填单亲自持契到局在局书算人役验明印契一秉成法实心办事毋受贿隐弊毋狥情骫法毋怠惰偷安总在本年八月内平编审定报　宪以免催提不得狃于前届积顽陋习希图六十一年平编六十二年申报致干法处要知各都田地现在畵图分拨清丈刻期可以告竣自必坵坵有四至号号有图形户户有的名不容移坵换段隐漏飞诡今番大造清理必须逐段逐号逐图一一对册查契核明稍有舛错即行澈底清查不容丝毫假借是清丈所以去清理之病根而清理又以搜清丈之弊窦则丈量大造二项固有并行而不背者自示之后倘敢以身试法作奸犯科一经访闻告发本县姜桂性成惟有尽法重惩断不稍为宽假尔等若■〈扌弃〉身家而图小利岂不惑乎再有示者据各书算手环庭禀称革去户丁则甲内田产买卖无人稽查势必隐漏等语苐查户丁向有缴官之费有纸笔之费有帮贴衙门之费有日用盘缠之费一名户丁非得十数两不得了事天台三十六都坊共计户丁七百二十名约费八九千两穷民膏血无几遭此剥削其何以堪是以决意批免嗣后甲内凡有买卖业主俱各速速自行报明印收入户如有隐漏许书算手查明禀报严拿究讯除照律问罪外仍押充当户丁勿为本县言之不早也各宜猛省特示 

　　○一件晓谕产主速行赴局推收毋得观望自悞事 

　　照得十年编审所以清理粮赋关系非轻难以泄视今届大造奉　督宪满　抚宪屠　藩宪傅严饬民间田产务须并归一户力行编里顺庄之法以保甲滚催相为表里大书特书颁示晓谕是此番编审并非从前具文依样葫芦者可比兹五月已终奉　宪羽檄交驰严催册籍尔民自当急急印契推收以竣大案何藐抗不遵一任□上宪大声疾呼本县谆谆告戒契不税而粮不收延挨观望总系土棍奸徒一手把定希图持柄在手为作奸犯科之计深可痛恨除各都书算人等现在传齐深扃局内遵照　宪行督令先行顺庄查编外合行出示晓谕为此示仰阖县有产人户知悉今次编审之法凛遵　宪饬以地从人先归村庄后编里甲将本人所有各都之产尽数收归一户即在所住之都立户完粮一人止许立一的名收办一都不许拍分数名数都以便将来滚单传催盖以本村之人滚本村之粮单到如流传递甚便示后速将各都田地山塘汇齐赴局验契立户完粮统限六月十五日定赋平图倘有怙终藐玩不来推收本县亦不复顾问竟于六月二十日挂榜造册详　宪完案决不因尔等之从违亦遂依回延搁半涂中止也至于违律不过割不税契者平编挂榜后查察得实衿户则据实通详民户则严拿究讯依律问罪田产俱各入官法在必行勿谓本县言之不早也特示 

　　○一件晓谕零星细户俱准自行立户完粮事 

　　照得有产则有粮有粮必有户此一定不易之理独天台乡野编氓并无户名一切买卖推收俱系图头把持掯勒零星细户欲自己立一户名非重费不能往往畏难而中止所以买田不能收办只得存顿图头并老户衿户之下非特钱粮任其兜收侵蚀洒派驾挂而且坵段任其移换影射种种弊累不可枚举此皆小百姓立户艰难之故真天台第一大害今当清丈业已坵坵有业主适逢大造务使户户有的名痛革图头永除民害合行出示晓谕为此示仰通县里民知悉凡有田之人或系承分祖业或系自己续置不论多寡即五分一亩俱准自立户名完粮示后各各开明田坵地亩坐落土名粘同契据具禀批发本人亲领交付总书即为入册立户敢有留难掯勒情弊许即喊禀以凭尽法重处此本县为尔民拔除历来锢弊起见如敢仍蹈前辙不自行立户完粮即以欺隐治罪各宜凛遵勿贻后悔特示 

　　○一件晓谕自首隐漏免蹈法网事 

　　照得田地之混淆粮税之不均至天台为巳极既无鱼鳞流水号段细册复无花户的名实征清册于是有畔税换税之弊有诡名诡寄之弊有包揽兜收之弊有带虚之弊有花分之弊种种积弊不可枚举所以富者强者阡陌连田而膏腴坐拥贫者弱者立锥无地而困苦难支此数十年来之流毒乃天台第一大病也今届编审若不彻底清厘查出隐漏之实粮归补浇赔之虚税年复一年害无底止为今之计非丈量不可本县现在备文通详　各宪挨都顺图减从裹粮逐一勘丈务使隐者毕现漏者尽出此绌彼盈裒多益寡以期弊绝风清查田宅律内开载一条凡欺隐田粮脱漏版籍者杖一百其田入官所隐税粮依数征纳又一条凡将自己田地移坵换段诡寄他人及洒派等项事发到官全家抄没又　新例内开凡进士举人生员贡生监生隐一亩以上不及十亩者革去进士举人生员贡生监生隐十亩以上者革去进士举人生员贡生监生杖一百其所隐田地入官所隐钱粮按年行追若军民隐漏田地而里老人等不行查出者责四十板枷号三个月律例霜严凛然可畏但本县有父母斯民之责今番此举原以爱民若不教而诛反以厉民又所不忍今与尔民约各将从前隐漏等情姑准自首免究合行出示晓谕为此示仰县属军民人等知悉凡有隐漏洒派田地山塘等项总限一月内速速据实自首止科现在之粮并不追究已往或本人不首而得相容隐之亲属代为之首者亦准自首律免罪如本人不首而得相容隐之亲属又不为之首许尔等浇虚受害之民据寔首告得寔除拏该犯按照律例分别究处外仍将出首隐漏之田充赏填还虚税万勿疑畏观望不前自罹赔累之苦即地方里老亦有不行查出之严例慎勿通同狥隐到丈出之后甘受枷责之讉本县承乏以来稍有裨于民生之事无不实力举行况大造清丈如此重务更当提起精神通盘打算认真到底其该行该止一切事宜皆亲自斟酌裁定并不假手吏胥亦不稍狥情面所到之处各项动用给发现银照依时价现买决不派取民间一粟一丝俟丈量告成造册详　宪永定良规不惟穷阎免不均之忧即素封亦无偏枯之累倘有豪强抗法专利而思阻挠狐鼠作奸凭城而滋移换本县居心似雪执法如山姜桂之性难移冰铁之而不改知我罪我固所不问也总之本县惟知眼前赤子尔等当畏头上青天其各凛遵毋贻伊戚特示 

　　○一件再行晓谕绅衿富室涤虑洗心速行清丈以遵国法以循天理事 

　　照得天台田赋混淆弱肉强食富者有产而无粮贫者有粮而无产公庭追比之下鹄面鸠形者囚首叫号伤心惨目此种锢弊自故明以迄于兹相沿已久今当编审届期若再因循勿为厘剔竟成江湖日下之势穷民苦累无所底止是以不敢畏难苟安通详清丈与民更始又而禀　抚宪谬蒙称许指示丈量方略饬发官册官弓逐亩查丈务使坵坵有业主户户有的名则知此番举动乃清田非增田乃查隐漏归补虚粮非将虚粮均摊通邑也何绅衿富户平日止知隐漏欺侵今恐水落石出胆敢成群结党四布讹言谓新弓比旧弓短小新埧与旧埧不符今日之施又非清田乃增田非查税乃摊税之说以蛊惑乡愚百计阻挠希图中止遂其阴私但尔等席丰履厚当思遵　王法以保身家循天理以贻孙子奈何所见之不广徒有阳货为富不仁为仁不富二语横于胸臆竟思自己土田妄要他人交税非惟干犯　王法而且大伤天理况天运循环十年消长不一安能富者终富贫者长贫乎且福善祸淫昭昭不爽司马温公有云积金与子孙子孙未必能守不如积阴德于冥冥之中使子孙受用不尽何苦损人利己枉费心机今本县反复叮咛此物此志也合再出示晓谕为此示仰阖邑绅衿耆庶知悉此番清丈册系官册弓系官弓费系官费止查实在隐漏毫不额外加增从前即有欺隐准其自首概不深求至其间或有原田而今地原地而今田或有先荒芜而今成熟先冲决而今开垦或有逼近溪滩时忧水患坐落山坳土系瘠硗各处所只须一一注明本县履亩亲勘得实定当设法调剂处置得宜而后即安其区总公正丈书算手等役如有受赇骫法伸缩弓口作奸犯科许诸人据实首告以凭严拏尽法重处断不轻贷要知本县一片热肠通详清丈原为台民除害岂肯偏执己见反为台民贻害抑贫富皆我部民非有抑富纵贫之念总不过尽其在我而巳虽官斯土原如传舍笼鹤携琴未知将来又在何处但现在此邦不得不认真做去所谓图大事者不顾小怨兴大利者不计小害也尔等其各翻然悔悟速遵前示条约事宜各各丈明以无负　上宪曁本县缱绻民瘼之意倘有怙终不悛恃顽阻丈本县定操三尺以从事其无悔特示 

　　○一件劝谕监丈丈书各循天理恪遵王法事 

　　照得尺地莫非王土一民莫非王臣而其间吉凶悔吝消长乘除莫不有天焉以主之是故皇上奉天承运尊之曰天子县令奉　天子命以临民称之曰天吏百姓遵　王法而率由名之曰天民惟天有网尽你何如算计每每自投其网躲避不得哄骗不得所以顺天者昌逆天者亡的是至论今天台田赋混淆弱肉强食积百余年穷民怨气郁结日久将来豪富必有天殃本县不忍尔等遭此鞠凶通详清丈一以舒穷民之怨气并以消豪富之天殃所以任怨任劳任费竭尽心力筹划经营务求无憾而后即安恐耳目未周闻见未广复托通县绅衿分都监丈满期共矢清白底于弊绝风清讵意奉公守法者固不乏人而作奸犯科者正复不少访闻有等监丈丈书狼狈为奸偷天换日或欺弄乡愚肆行吓诈或勾联土棍恣意行私将有作无以多为少指田作地移熟为荒甚至改换图册伸缩弓口妄夺善良之世业强争开垦之田塘舞弊多端难以枚举若不提起精神加意清厘非特有始鲜终难免后人之口实抑思　上宪破格垂青咨　题留任何等倾心委托顾乃从事■〈禾莫〉棱依回塞责不上负皇恩而有辜　宪德乎不下负百姓而且获罪于天乎用是瞿然不敢合行出示劝谕为此示仰各都丈书并监丈人等知悉各各放出天良凡田地山塘务须一一照亩秉公丈明编号入册不得狃业主之情而受业主之贿嘱狥私废公并不得欺凌无用之业主婪赃伙诈在各业主宜思从前隐漏既已概免深求目下自当尽数报出毋隐漏丝毫倘言者谆谆而听者藐藐怙终不悛仍蹈种种前辙一经本县访闻勘实定行大法究处断不姑宽即或徼幸一时苟免官刑日后必遭天谴夫本县乃已去之官又无田产室庐姻娅宗党在于天台犹栉风沐雨戴月披星殚精竭神不辞劳瘁认真为尔百姓何尔等于桑梓之地父母之邦共井同乡非亲即友反利令智昏受赇骫法不循天理不顾儿孙殊不可解稍有人心者断断不为总之头上有青天天网恢恢疏而不漏人可欺天不可欺明明在上甚可畏也特示 

　　○一件晓谕事 

　　照得天台田无册籍赋无花户田赋混淆穷民困苦难堪今值编审届期不得不通详清丈与台民为更始之计但恐不法之徒舞弊作奸借端科派除酌定条约十二事外又每都捐银一十两谷五十石令党总具领以为人役工食之需俱经大书告示晓谕在案所有区总都总公正知识丈书人等于正月初四等日业巳传点给弓饬令开丈讵本县因公赴省有等不肖绅衿平日任意侵占隐漏诡寄包揽今恐水落石出辄敢四布流言或云弓步大小不齐或云并无鱼鳞细册或云所捐银谷要追百计阻挠希图中止此种刁风本县身为民牧岂肯壅于上闻不亟为穷民请命乎是以将种种情由面禀抚宪极蒙称许亲示丈量方略谕令速行如有光棍阻挠立拿解究又奉　藩宪查发司库所存天台县鱼鳞号册一百六十七本弓式一把给本县领回　上宪如此认真为民本县敢不仰体寔力举行耶合亟出示晓谕为此示仰各都党总曁绅衿耆庶知悉速速赴县具领供应银谷立刻查丈一切効力人役每日各给蔬食二餐酒半觔务必奉公守法逐坵清查毋许狥私废公敢有势豪拦阻及伸缩弓口访闻告发立即通详严究决不姑宽至于富家巨室从前有欺隐田地俱于本月某日为始定限半月内准其自首并准得兼容隐之亲属代为之首止科将来之粮并不追究已往不必迟疑不必畏缩自示之后倘再怙终欺隐藐抗不首到得当官丈出则按律治罪断断难逃矣各宜猛省毋致噬脐特示 

　　○一件再行晓谕照依自然界址归埧清丈以杜纷更推诿事 

　　照得天台田赋混淆皆由埧册之不清即康熙四年丈量不过依样葫芦抄誊旧本所以紊乱乖张全无头绪莫可稽查今番清丈每都照依沟渠道路山隈天地自然之界址分图分丈巳经出示晓谕在案奈从前埧册不依自然界址割裂定图者颇多如一界内田地本系十三四都而插入十五六都者有之或系一四都而插入二三都者有之犬牙相制绣壤相错以致彼此互相推诿观望迟回反致遗漏亦未可定合行出示晓谕为此示仰区总以及公正知识丈算人等知悉务要照依自然界限定埧如一界限内而有两都田地只须注明某号向在某都打号今归某都字样以便酌核毋得拘定从前号数致滋弊窦总之一都有一总图总号有一零图细号总算合县共有若干图形若干号数若干亩分汇算定都另造清册详　宪存查其向来旧册槩置不用尔等各宜凛遵照示速行毋得玩违致干未便特示 

　　○一件严饬丈量责成以杜舞弊推诿事 

　　照得清丈一事已奉　藩宪转奉　抚宪饬查司库所存天台县鱼鳞号册并弓式给发本县亲自领回查丈除现在出示晓谕阖邑绅衿耆庶外合再示谕区总都总公正丈书知识党总人等知悉各宜尽心在事上紧查丈又须各出良心实力清丈如弓步有舛错责在都总丈书丈书有懒惰责任公正知识税积有长短责在区总各役有怠玩及不到地责在党总至丈过之田地须开明弓口号数业主姓名具单报县以凭核对司册其间或有先田而今地先地而今田者亦须据实一一注明以凭按图亲勘定夺各宜凛遵毋得玩违致干法究须至示者 

　　○一件再行晓谕垦荒人户速插牌打号丈明亩分归户完粮事 

　　照得此番清丈一以厘欺隐之弊一以清包荒之苦原以利民非以扰民所以向来一切隐漏俱准自报入册归户完粮并不追究已往业经三令五申出示晓谕在案昨本县亲诣老鼠岭地方踏看坟山一路新垦田地甚多一处如是自必处处如是具见我民尽力耕农游惰鲜少不禁心焉色喜随指问新垦地一坵系何人执业并无承认再三细询方据土人禀复是徐姓所垦当即谕令徐姓插牌打号归业外因思其始而不来承认之故盖恐追究从前隐漏不无疑畏相乘故尔趦趄嚅嗫耳诸如徐姓之类谅必所在多有但此荒芜田地胼手胝足不知费几许血汗火耕水耨不知用多少工夫方得成熟真是勤苦务本之好百姓使果人人如是将见邑无游民野无旷土本县方将奖励之不遑岂忍以前此不行开报升科遽夺其业使有向隅之泣耶合再出示晓谕为此示仰县属开荒人户知悉凡所开垦无论有主无主亩多亩少远年近月或地或田概行赴县报明插牌打号丈明归户从前即有隐漏既往不咎不必迟疑不必畏缩内中或系有主之荒从前抛弃任其芜秽不治今见他人垦熟原业主出而争执者许该开垦之人立即据实具禀以凭亲勘酌夺要不使劳者反失而逸者反获致惰民得志而勤俭吞声也特示 

　　○一件晓谕颁给清丈田由事 

　　照得天台田赋混淆弱肉强食本县通详清丈现在举行自必坵坵有业主户户有的名查出隐漏之实粮归补摊赔之虚税穷民从前锢累将来可以屏绝矣然而天台恶俗又多盗卖之弊有一产两卖甚有三四卖者非机乘初卖转骗他家即田仍已种任意迭售抱租曲盖又或土豪富室婪田凑锦明知业落他人故出重价甜诱原业主或原业主之子侄弟兄倒提年月执契收租彼业我管我种彼收倚强凌弱恃众欺孤抱牍盈庭殆无虚日今清丈之后不可不设田图由单以杜种种弊害业将颁给田由情因通详　各宪现在镂板刷印俟丈后示期赴领外合先榜揭单式出示晓谕为此示仰三十六都坊绅衿耆庶各产主知悉一俟清丈事竣每坵照依鳞册绘具图形填明号数弓口四至坐落土名业主姓名一坵一单上盖县印颁发本人领归收执一人各立一户自行完粮其一切老户寄户朋户尽行革除嗣后永斩葛藤不许告我告赎再起风波管业以由单为凭买卖以由单为据如管业无此单即系隐漏侵欺买卖无此单即系盗买盗卖事发之日定行按照新例从重治罪断不姑宽总之此番查丈务期弊绝风清为天台穷民拔除世累本县不日减从轻骑按都抽丈尔等有产人户不必再存欺隐念头贪小失大丈书人等亦不得作奸犯科以身试法各宜凛遵特示 

　　○一件晓谕速行具领由单事 

　　照得天台田赋混淆今详　宪清丈巳除欺隐飞诡之弊再行颁发由单以杜侵占盗卖之害业经通详　各宪并出示晓谕在案今亟揭示由单式样使尔民一体恪遵具领为此示仰通县产主知悉本县现在捐资刊刷由单一俟丈量事竣每坵照依鳞册绘图填号注明弓口四至一坵一单盖用印信给产主领回收执买卖管运俱以由单为据倘有抗违不领者如旁人查实出首即将不领由单之田地充赏如系原业主察出举报不论远年近月所卖俱许半价回赎其半价仍行照律入官充饷法在必行要知此番查丈务期彻底厘剔弊绝风清尔区总丈书并业主人等即使用尽心机朦蔽一时田地终非己有祸害波及众人其各洗心涤虑提起精神速速秉公查丈刻期告竣毋忽特示 

　　○一件禁革加派考试供应事 

　　照得台邑连岁不登今年又遭亢旱小民困苦巳极本县承乏斯土抚绥无术正在中夜起坐惄不自安之际兹准前署县顾移送交盘各册前来内有本府在县考试并　学宪考试供应银两加派各都差追抵补不胜骇异因思目下新旧钱粮奉　宪催征催解急如星火百姓办纳正供尚尔艰难何堪额外派征苦累为此示仰阖县士民知悉所有前署县差追各都考试供应银两尽行豁除免追敢有不法差胥结连地棍仍然借端指派私收分肥许尔民即刻据实赴县具禀以凭严拿重处断不姑容特示 

　　○一件严禁在官人役保歇讼犯事 

　　照得本县系出新安家居郎步自童年束发授书晨昏定省凛遵行矩言方之严训迨徼幸释褐以来过庭时而命耳提惟以洁己爱民为兢兢今承乏天台就道之日母氏执手叮咛曰尔其行矣仰附先哲后尘入官伊始务绝苞苴谢请托庶上不负朝廷下无违义方之训本县跪而识之不敢忘莅任以来绳趋幅守时切冰渊之惧案无大小一秉理法矢公矢慎躬亲裁度毫不寄耳目于经胥置腹心于亲友不料有愍不畏法之蠹书徐象干光棍倪建章大胆撞岁招摇业经访闻得实尽法重处矣今访得尚有不法经胥违禁招留四乡有事人犯或原呈或被告在家保歇深可痛恨除现在密访严拿外合行出示严禁为此示仰阖属军民人等知悉凡本县听审词讼俱于原差带到人犯唱名之后当堂披阅原卷是非曲直据理按法临时剖断绝无成竹内外人役从不假以事权尔民谅有见闻嗣后如犯事在官有理没理只须静候审断不得往投衙役为歇家徒为此辈影射如敢故违察出先责后审其从前审过案件或有无知悞被骗去银钱者许即据寔指名具禀以凭严究追给原赃被骗之人即准自首免罪并不治以以财行求之例尔等万勿顾虑观望不前至于在官各役当念身命为重速速奉公远祸倘仍然保歇讼犯者重则立毙杖下轻则分别遣配断断不为稍宽以骫三尺各宜猛省勿贻后悔特示 

　　○一件开诚劝谕及时完粮早清　国课共乐升平事 

　　照得圣朝新例最重钱粮官府以完欠定殿最百姓以完欠别良顽是故解不及分数自　院　司以至　府州县分别罚俸降职完不及分数自绅衿以至庶人分别褫革究儗煌煌　功令炳如日星凛然可畏本县冰蘗自持忠君爱民乃平日读书素志今承乏天台除授之日稔知此邦僻处山陬民贫地瘠兼遇今夏亢旱尔民度日维艰一路出都刻刻以地方休戚为念长接人役一到即以成灾不成灾是问幸邀天心仁爱默佑我民本县甫下车甘霖大沛虽然幸获有秋然凋瘵之余疮痍未复且脂膏有限物力无多若新旧钱粮一旦遽行迫切追呼恐尔民难免仳离之叹本县痌瘝念切是以七月莅任以至八月其各年各项钱粮屡奉　上宪羽檄迭催总不忍开征甚至奉有催科乏术不职已极之严檄亦甘任受无辞无非为尔民计也奈今京协饷银　大部行催急如星火而省仓兵米立等支放旁午军需万难迟悞此　上宪大声疾呼催征催解良非得巳尔等分属子民自宜以朝廷正供为重及早输将以赴定限若冥顽不灵抗不输纳吃紧钱粮将何凑解势不得不按户差拘按期追比到得此时钱粮究竟要完岂不徒遭鞭朴徒费闲钱谚云若要宽先完官尔等何不回头一想今本县因公在省所有各年钱粮巳檄发捕衙比追外合行出示晓谕为此示仰合邑里民花户人等知悉趁此收成之际速将户下新旧应完银米依限照数清完官省征比之繁民免追呼之苦差胥不扰妇子无惊优游化日岂非升平乐事倘积顽成习仍然观望不前定行按户严比欠数少则枷责本人欠数多则并拿家属斯时情即宜衿法无可恕本县纵有父母斯民之念断不能为不率教之子弟稍为宽假也至于绅衿士子平时读书自爱将来出身加民自能仰体此意踊跃急公以为齐民表率谅无俟本县之琐琐也特示 

　　○一件晓谕百姓速速清完各年旧欠钱粮无悞急饷事 

　　照得五十八年以前民欠银米非系奉文抵补郎令亏空即系覆参限满事在燃眉现奉　藩宪差提不容稍缓至五十九年分银米奏销在即现发签催俱属万分紧急今查核各年民欠银米尚有一万一千有奇开征两月竟无完纳不但吃紧钱粮无可凑解即奉　拨二三两月台宁二协兵糈将何兑给合行出示晓谕为此示仰阖县各欠户知悉所有户下未完各年银米统限十日内扫数清完立等凑解敢再抗延定按户锁拿欠数少者枷责押完欠数多者本身解　宪究比家属监追近奉　新例钱粮考成最严最切又奉　抚宪严檄申饬本县断不肯代尔等抗粮顽户受过务必严限比追不完不巳不全完亦不巳也但顽户敢于历年拖欠者半由于经承坐书之舞弊半由于总催图差之贿捺今尔等各宜洗涤肺肠打点精神办完公务倘敢逞从前故智一奉　上宪檄催本县惟有拘经承坐书差役家属监比将本身解　宪申请从重究处而已到得此时身家性命岂不危如累卵耶要之旧欠银米拖欠到今该完不该完该催不该催请各三思勿贻后悔特示 

　　○一件严催未完奏后钱粮事 

　　为查五十七年未完地丁钱粮拨充京饷迭奉上宪严催急如星火本县因念尔民今年蹇遭亢旱之后秋成歉薄物力维艰是以七月莅任至今不忍遽加严比屡次出示劝谕设法输纳至再至三不啻唇焦颖秃讵尔等未悉苦衷漫不关心当此饷银旁午之时而五十七年未完地丁尚有三千七百两有奇储米八百石有零一任大声疾呼苦口劝谕总然褎如充耳完纳无几吃紧钱粮无可凑解势必坐悞岂非有意抗顽贻累本县耶合再出示晓谕为此示仰三十六都坊花户人等知悉速将户下未完五十七年分银米定限月内扫数全完以便拆并凑解但查各都欠数大约细户有限绅士较多尔绅士读书有素自知爱鼎当必急公争先以为齐民表率使本县得免催督之烦饷银无悞则相成之雅于贤绅士实有厚望焉倘或言者谆谆而听者藐藐仍然抗欠不完绅士定差孤贫坐催并拏家属究比顽民枷责押候全完释放断不稍为宽假须知　国赋为重功令可畏催科之法要非得巳此尔等有负本县非本县不恤尔等也众绅士其共谅之尔百姓其共勉之特示 

　　○一件劝谕急公完粮无悞正供事 

　　照得地丁钱粮四月完半九月全完此定例也其储米一项乃旁午军糈不容迟缓至于漕项例系来年预征本县稔知上年收成歉薄物力维艰是以去冬虽奉　上宪严催竟不设柜开征尔百姓须知　国赋为重且当念本县一片抚恤婆心到得今年自宜将本户应完银米照限输将方不失子民之谊乃届今四月新粮正当完半之时旧粮赶解奏销之际不但　司道府宪羽檄交驰而且差人坐守新旧饷银立等起解再台协省仓两处兵米急如星火奈何本县因公出境委衙查比完纳寥寥旁午急饷将何凑解岂不坐悞但思春三二月系青黄不接之时或者急公有心实因无力非尽出抗顽之故所以本县旋署尚不忍据行严比今值孟夏春荒已过丝麦将登各宜省吃俭用不要花费及早完粮毋论多寡勿拘限期源源完纳积少成多就可完足以清年额在官得以依期解给在民得免差拘责比岂不两得其便岂不各自安心为此示仰阖邑花户人等知悉毋任衿棍兜收侵蚀毋信经胥哄骗捺搁各各賷银亲身投纳完得一分之钱粮即少一分之累坠果有急公十分全完者该承逐户开禀定行当堂给赏菓酒鼓吹导送以昭奖励若仍然不完此属真正顽民定行差拘锁押比追完日仍行枷号示众此尔等自取其辱非本县不教而诛也各宜凛遵特示 

　　○一件京饷急若燃眉兵粮迫如星火劝谕作速清完官民两利事 

　　照得抚字乃居官之首务而催科又奉职之先征抚字要宽催科须猛二者不可得兼此州县官之所以难做也本县忝为民牧素性慈祥自当专心抚字以遂本怀奈钱粮一项为　功令之所束缚一毫不能宽假虽有仁心难以遽施而天台百姓又疲顽成习非严猛不行必藉鞭朴以行其慈惠忆本县上年莅任时目击民贫地瘠兼值旱荒所以所旧钱粮宁受上司之呵叱概从宽缓至本年五月初旬奏期已届一任谆谆告戒大声疾呼总然褎如充耳完纳寥寥势处无可如何不得不上紧追征按欠查比顽民锁押顽衿详褫此非本县好为是迫切也实尔等之自取耳迨本县奉取入闱惟恐差胥借端需扰即出示停比谕令源源完纳满拟今岁雨旸时若五谷丰收自然输纳孔多何期至今十月全完之候所完尚止二分是紧急京饷傍午兵糈将何凑解乎查迩来　新例森严奏销法重钱粮不完无论绅衿尽行褫革究拟其在小民更不必论从未闻有因逋赋而辱身能愬冤于上雪愤于朝者可见钱粮之完与不完关尔民自己之祸福若州县官迫于考成果尽力追比亦不得不完毕竟欠难而追易也为此开诚再行晓谕士庶人等其各仰体本县劝勉一片婆心将所欠应完钱粮速行设法清完倘再趦趄不前贻累官府本县不日限期查比期于必完勿再视为泛常自贻伊戚也 

　　●天台治略卷之六 

　　告示三 

　　◆告示三 

　　一件严禁卖休买休以申　功令以正风化事 
　　一件场期伊迩特行晓谕停催举子名下钱粮以襄盛典以宏作养事 
　　一件晓谕完粮花户分别多寡倾销便民输纳事 
　　一件晓谕禁革户首事 
　　一件苦口劝谕及早完粮以济急饷以免追呼事 
　　一件严饬照单挨次滚催以杜顽户作奸混弊事 
　　一件晓谕蚕丝估价完粮便民输纳事 
　　一件晓谕缓比事 
　　一件晓谕减耗征收事 
　　一件严禁富户掯找掯赎刁民告找告赎事 
　　一件劝谕买产人户速循天台旧例了根找绝以斩葛藤以清案牍事 
　　一件丁米巳经分案通详请除天台之积困特行晓谕静候　宪批事 
　　一件捐赀建造义仓并无扰累特行晓谕事 
　　一件申严赌博之禁以遵　功令以靖盗源事 
　　一件开诚晓谕贼窝自首免罪反邪归正以安地方事 
　　一件严禁轻生以全民命事 
　　一件劝谕及时广种二麦以裕　国课以足民食事 
　　一件劝谕富室封印后缓取租债使穷人共乐升平事 
　　一件劝谕富室岁暮善取租债以苏民困以保天和事 

　　○一件严禁卖休买休以申　功令以正风化事 

　　照得夫妇为人伦之首从一而终古之制也台邑水秀山明自必民风朴茂共敦古处不意竟有败类男女踰越防检不顾纲常丧心蔑理夫视妻为行货贪得银钱弃如敝屣妻视夫为传舍罔知名节别抱琵琶随有一班无赖棍徒从中设局引诱卖休买休撮合烹肥稍不遂意辄唆耸前夫以活拆生离讦告不休甚有不顾脸面之亲族平时不为防闲训化不能怜恤周济使不肖之子到得卖妻地位反藉此居奇掉臂扛帮刺刺投词殊不知其是何肺肠也风俗颓坏至于此极本县躬膺民社必除此恶习以肃伦常合行饬禁为此示仰阖邑地方党总人等知悉凡都坊中如有前项无良夫妇并渔利媒棍娶卖情真该乡老里邻苦口劝阻不听许据实报明以便严拿重究男女媒棍并知情故娶之人各依律问罪决不轻饶休妇归宗财礼入官充饷如乡地党总受贿隐匿不报一经发觉并提重究其中若有情罪可恶犯干重大者定以略诱通详按照新例治以重罪至于嫪毒之夫不务生理餬口无资将妻女立契典雇与人此种行径廉耻全无与禽兽何异现奉　抚宪严行饬禁敢有违犯访闻得实立拿大法究处断不姑宽本县为纲常名教起见思欲力挽颓风故不惮反复开谕尔等具有心胸各宜猛省交相劝戒务必家喻户晓共敦伦教勿视为寻常套话也特示 

　　○一件场期伊迩特行晓谕停催举子名下钱粮以襄盛典以宏作养事 

　　照得新旧钱粮急如星火无论绅衿士庶概行差拘摘比法所当然但今时届宾兴槐黄逼近正多士敛气凝神摩厉以须之候每当操觚握管定然惨淡经营若心分则乱气扰必淆本县为诸生时白鹭洲前三度含毫拂纸桃花潭畔十年数墨寻行此中艰苦实亲尝而稔悉之因思古人满城风雨近重阳之句为催租人所阻至今犹有余恨作诗且然何况作文目今节年银米虽然紧急本县要不忍以诸生临场静养功夫为催科挠乱竟使一课萦心遂致三年屈首合行晓谕报名以便停催为此示仰本邑科考优取应试众文生员知悉立将各名下每年未完银米清数据实投禀以凭开单示谕图差尽行停催统俟场后归结至内有或系户首即将甲内畸零子户寔名寔欠逐一开明细帐粘禀本县票仰图差催追庶为公私两尽各宜速速报名毋得迟违自悞倘有录科无名且并不乡试捏称赴省录遗混禀希图一体停催者除不准外仍行罚催顽户以儆此本县仰体朝廷作人盛典加意斯文格外鼓舞尔多士亦宜宁神静思共惜分阴争自濯磨以际昌期毋虚本县一片优恤属望婆心也特示 

　　○一件晓谕完粮花户分别多寡倾销便民输纳事 

　　照得上纳钱粮必须足色纹银毋许青潮而天台又行使饼银更为低假完粮花户倾销投柜势所不免苐银入匠手倾销既要火钱复偷成色核算起来即属好银亦须折耗何况低银且银数多者折耗几分尚在不觉若为数无几奚堪更有折耗是穷民巳苦而倾销为益苦合行出示晓谕为此示仰阖县完粮大小花户知悉嗣后完纳钱粮一钱以上者仍照旧例外若零星小户完银不过数分未及一钱者只须足色纹银块头即可完纳不必倾销或完制钱亦可盖小民膏血有限锱铢就是性命省得一厘之耗折便多完一厘之正供本县曲体人情便民输将起见各宜凛遵毋忽特示 

　　○一件晓谕禁革户首事 

　　照得征比钱粮务将真正业田花户按照实该银米额数催输此一定不易之章程也不意台邑飞洒诡弊极多按其名则是核其实则非以致各年银米逋欠累累本县稔知其弊是以令尔等户首开送甲内真正花户实在丁田确数查核以杜册书飞诡隐漏移甲换乙之弊按户催输倘有恃顽不纳按欠摘比不过要尔等开送确数原不责成尔等追粮是本县除奸剔弊一片婆心何尔等不察悞认变图头为户首访闻在外惊疑传说合行明白晓谕为此示仰各都坊户首知悉尔等速将甲内花户田亩寔数星速造册呈送并将五十八年分省差便民各单前去分发各户按限完纳只此造册分单尔等之事已完至追比钱粮本县自当摘比欠户决不责成尔等以爱民而反累民也特示 

　　○一件苦口劝谕及早完粮以济急饷以免追呼事 

　　照得地丁银米定例开载俱限九月内全完倘有恃顽抗欠无论绅衿百姓即行通详究拟新例何等霜严今已十一月中旬自当扫数全完讵料查核本年地丁完数甫及五分而储米欠数竟是六分以上不胜骇异夫京协二饷急如星火至于储米系旁午军糈更不容缓再五十五六七等年未完银米均关　上宪年限考成现在羽檄交驰差提络绎本县深念今夏亢旱百物凋耗秋收歉薄若新旧钱粮同时开征严加追比恐尔民剜肉补疮餬口无资仳离致叹是以缓征停比前到省之日即将尔民艰苦情形面禀　院　司各宪今旋署以来不事追呼尔民踊跃输将争先投纳具见爱戴深情共敦古处犹是好百姓本县又将尔等近日急公情形禀达　上宪满望源源完纳竟可不必开比得以岁内全完何期事与愿违查阅近日日报完数仍复寥寥因思岁前为时无几倘再拖延吃紧钱粮将何凑解为此示仰三十六都坊花户人等知悉须仰体　各宪天高地厚之恩祇为钱粮起见目今京协二饷　大部行文立等起解碍难迟悞故尔催征催解此　上宪之不得已也尔民务期将户下应完银米及早勉力岁内全完赶解急饷不致愆期是本县无悞考成即尔等得保身体若仍前冥顽不即完纳定行签拿正身差拘家属立限严比此虽非本县初心但事关粮饷又本县所不得已也完与不完孰得孰失尔百姓其细思之特示 

　　○一件严饬照单挨次滚催以杜顽户作奸混弊事 

　　照得本年分钱粮现奉　藩宪发签催提急如星火本县凛遵　宪行发单滚催定限十日内呈缴讵逾限日久并无一单全完随摘拏匿单顽户究比查阅滚单见上首尚未清完公然置身事外反是次户执单听比明系衿棍作奸欺弄乡愚挠乱成法悞课累民深可痛恨合行出示严饬为此示仰合县花户人等知悉滚单传到立即照依单开银数亲自賷单赴柜自行投纳其完串名姓必须与滚单姓名相同即有粮未过户者必要开写某人代某人字样将串同单赴房核明盖用全完图记滚交下首下首须看明上首有全完图记者方可接受挨次滚催不许搀前落后如上首未完下首不得即行混接自干罪戾但本县此举不过为清　国课儆奸顽起见并非为尔等经承做赚钱张本凡纳户賷同单串到房核对如果银数名姓相符即与用记给令滚催如敢故意留难掯勒需索分文许被害纳户扭擒喊禀查讯得实立毙杖下至于该户所完银数下须注明几百几十几号以便查对流水倘得受顽户银钱以欠作完及影射赵甲完串朦胧作钱乙完数者察出除枷责革役外仍锁押追赔断无宽假各宜凛遵毋忽特示 

　　○一件晓谕蚕丝估价完粮便民输纳事 

　　照得新旧钱粮奉　宪差提急如星火今丝麻告登且经减耗尔民自宜及早清完以济急饷讵意完纳仍复寥寥任催罔应因细加察访始知蚕丝价贱银低而且无人收买之故本县特为便民之举蚕丝俱准估价完粮合行出示晓谕为此示仰三十六都坊纳户知悉不论旧税新粮果有蚕丝许即賷持赴县令牙行秤估每丝一觔准作正银若干给串归农不事守候不烦追比钱粮巳完岂不官民两便至于减耗征收无非欲尔民省一分之火耗即多完一分之正供此本县一片抚恤婆心满望踊跃急公何期冥顽成习耗六分不完耗四分亦不完任意抗逋深可痛恨今再与尔民约统限五月初十日为期如果能限内来完者照依前示减耗交纳一经违限不但痛加追比仍照旧征收此尔等有负本县非本县有负尔等也完与不完孰得孰失其各熟思之特示 

　　○一件晓谕缓比事 

　　照得京协二饷急如星火奉　宪羽檄交驰催征催解不得不立限比追今本县奉取入闱　宪饬钱粮委捕衙征比限三日一报何等严切但念天邑收割颇早今届八月正尔民刈获之时且天邑衙役最穷最恶机乘本县公出借催粮为名横索牌钱苦累尔民亦未可定合行晓谕缓差带比为此示仰阖邑里民知悉务宜仰体本县缓比一片婆心将名下所欠钱粮源源输纳俟本县回县折并批解毋因缓比不完坐悞正供至于违禁充当图头包揽横抗之生员徐士英范有章等十二名巳经通详咨革立拿监追按律拟解并查此外如有包揽抗粮亦速通详究拟在案除徐士英等现在拏究外尔等未经入详之逋粮各生当速速回头立将名下新旧未完银米扫数清完倘仍然褎如充耳顽抗不纳定行彻底清查一并造册通详噬脐莫及勿谓本县言之不早也特示 

　　○一件晓谕减耗征收事 

　　照得本县承乏天台几经两载自问毫无功德及民夙夜黾皇时深兢业谬蒙总宪垂青圣恩浩荡破格行取又蒙　院　司各宪俯顺舆情特疏　题留新旧交代此真非分荣施出于意外然而受恩愈重则报称愈难惟有坚矢冰操不负我君不负我　宪不负我民而巳苐思任事一日即有一日之干系即关一日之考成目今时届　奏销钱粮火急且值各年各项清查归欵之际按欠追征势所不免幸今二麦登场蚕丝告竣谅我民自必争先完纳以济急饷但我民既有急公爱戴之深情而本县不克曲体我民之隐念抚衷自问能不歉然所有一切新旧钱粮槩行减耗征收合亟出示晓谕为此示仰阖县绅衿耆庶人等知悉从前火耗奉　宪每两六分今再减二分无论新旧一体完纳尔等花户速速扫数全完不必观望倘际此丝麦告登之时仍顽抗不完本县为功令所束缚纵欲宽假势不可得惟有详　宪委员拘比到得此时耗不能减扑责随之钱粮究竟要完孰得孰失尔民其熟思之特示 

　　○一件严禁富户掯找掯赎刁民告找告赎事 

　　照得大律开载凡告争田产但系五年之上并虽未及五年验有出卖文契是实者不许再赎告词立案不行至于找价一项现奉　抚宪通行饬令勒石永禁催取碑摹煌煌　功令炳若日星曷敢违抗但此一卖不容再赎一价不许再找乃据他处之契明价足者而言若在天台则有难以一例施行者天台田土交关有正必有找有卖契而无捣根不许推收过户所以买卖时立契成交买主故意留难短少价值以存日后捣根地步卖者急于求售姑且忍气吞声以为将来翻腾张本恶习相沿巳久是从前大小一切田土买卖若不分巳绝未绝概以不赎不找之法绳之在买者坐拥膏腴固志得而意满在卖者剜肉无填呕心无血能不喁喁然向隅而泣乎然天台百姓又最贪而最黠若一开断赎断找之门无论价未足根未捣而税未过之活产皆纷纷抱牍前来即卖经数十余年捣找数番入户办粮之绝产亦投讼棍主维驾虚渎控希图朦混讼端蠭起案牍星繁深可痛恨合行出示严禁为此示仰县属四民人等知悉示后不计年月远近如正契之外巳有捣根票约而卖主掯不付税者许买主速即赴禀立押印收若止有正契果未经捣根者亦许卖主请同原经公人与买主议明遵循俗例照依时值足价呈验契券印收完粮以斩葛藤敢有买主欺压乡愚恃横掯勒定按律照豪强吞并之罪罪之倘本无可处可找犹然平地风波违例刁渎一经审出真情必然重责枷示以儆奸顽决不稍为宽假如邱三懦与吴金奴讦告一案榜样具在毋得玩违后悔莫及也虽然凡买田富户宽柔长厚者固多而刻薄寡恩者亦复不少司马温公有云积金与子孙子孙未必能用积田与子孙子孙未必能守不如积阴德于冥冥之中使子孙受用不尽此言良可三复盖今日卖田之穷人是即当年刻薄寡恩买田之富室子孙也本县忝为一邑之长妄思易俗移风归真返朴故长言之不足又不惮反复劝勉愿我天台买田富户其共勉之且共劝焉特示 

　　○一件劝谕买产人户速循天台旧例了根找绝以斩葛藤以清案牍事 

　　照得买卖田产不许告找告赎此定例也然律设大法理顺人情事贵因地制宜难以拘泥成法天台陋例一正必有一找又有了根方为卖绝相沿成习所以从前田产买卖价值原多未足今当编审大造自宜心平气和率由往日陋例凭中议处清找了根两不相亏安居乐业奈何买者故意掯勒靳而不与卖者争多论少溪壑难填每日本县升堂理事时环庭抱牍告找纷纷其中查有果系短价不得不行准理虽系自拘然而不无往来盘费守候工夫及至公庭对簿又当量情断找何苦多此一番起倒合行出示晓谕为此示仰县属买产人户知悉从前田产交关凡有应找者买主卖主请同原经秉公议处找价若干立约交银粘同找契具禀本县批照用印存执以斩葛藤尔等速宜趁此清丈之时了根找价各领由单各自立户所谓一了百了永无翻腾倘经此番清找之后敢有再起风波定照违禁律治罪决不姑容虽然天道有循环人事有消长贫富无定势田地无定主有钱则买无钱则卖买产之家当知此理不可苦抑卖产之人眉公有诗云一派青山景色幽前人田土后人收后人收得休欢喜还有收人在后头又苏掖仕至监司家富而啬每置产吝不与值争一文至失色尤喜乘人窘迫尝置别业与售者反复较论甚苦其子在傍曰大人可增少许金吾辈他日亦得善价又东海钱翁以小家致富欲卜居城中或言某房者众已偿价七百金将售矣亟图之翁阅房竟酬以千金子弟曰业有成议今骤增价三百得无溢乎翁笑曰非尔所知也我侪小人彼违众而售我不稍溢何以塞众口且欲未餍者争端未息我以千金获七百之舍彼之望既盈而他人亦无利我屋歌斯哭斯从此为钱氏世业无患矣已而他居多以价亏求贴或转赎每每成讼惟钱氏帖然此往事俱可为训但买主智愚不齐淳顽非一安能咸悉此理愿都人士之智者淳者以本县之言语之愚者顽者交相劝勉俾各相安无事之天共乐升平世界实所厚望焉特示 

　　○一件丁米巳经分案通详请除天台之积困特行晓谕静候　宪批事 

　　照得祸福倚伏之理即盈虚消息之机是故人之有富贵贫贱家之有兴废盛衰犹天之有阴晴风雨也地之有肥瘠高下也岁之有寒暑温凉也物之有荣枯凋谢也会得此旨便可无竞无争即佛氏所谓无我相无人相之意也奈天台风俗浇漓毫忽不肯让人讨得一点便宜竟尔十分快活如贫富素称苦累者有食盐人丁储米战船诸项今战船巳经具详　各宪恩免派造派修今复详请勒石在案其储米亦经详请自六十年为始一两一石归入条编而食塩人丁二项又通详按亩编征虽允与不允尚候宪裁然本县区区之心无非为尔台民永除积困起见惟按亩征丁将丁银归入田亩一事独利于贫民而不利于富室盖富室产多而贫民产少但贫民产少则米亦少富室产多则米亦多今储米一石议征银一两其利又专在富室矣是丁米二者牵匀贫富皆有利益况天运往复循环十年消长不一安知今日之富室不转盻而成异日之穷民乎又安知现在之穷民不瞬息而为将来之富室乎且此赤手光丁非他州外县之人是即尔天台富室同乡共井出入相友守望相助之人任恤睦婣乃古今不易之理有身家者断宜如是为此布告阖县士庶人等毋挟货而骄毋守财而吝则富可愈富富可久富盖多藏厚亡履满持盈昔人所戒夫八郄五大夫三卿富贵大矣一朝而灭莫之哀也惟无德也孟尝君命冯谖收债于薛载券契而行冯谖使吏召诸民当偿者悉来合券券徧合赴矫命以债赐诸民因烧其券民称万岁此冯谖所谓为君市义也即如去年荒旱民多乏食各绅衿捐谷赈济今秋即获丰收而纳■〈禾恖〉纳秸田租倍于往年此亦上天报施善人之一验然则仁义何尝不利哉今本县之议丁归田亦是意也本县莅任年余自问居官毫无善状惟存一点爱民之念可对天地而质鬼神今所详除战船外其食盐人丁储米三项倘得再邀　宪恩俯允所请本县固不敢为贫者居功亦不复为富者任过知我罪我皆不计也特示 

　　○一件捐赀建造义仓并无扰累特行晓谕事 

　　照得天邑连年荒歉小民粒食维艰本县谬陈末议详请建立义仓积谷备赈巳奉　各宪批允又奉　抚宪出示劝谕绅衿士庶各量力捐输在案今本县相度各地方形势酌建花桃坦头平头潭石板路四处义仓现在自行捐资鸠工庀材起造外合行出示晓谕为此示仰该地保甲四民人等知悉所有建造义仓一切工料价值俱系本县捐给现银并不擅取民间一艹一木一砖一戈本县现在不时稽察但恐耳目未周倘有不法奸徒借端科派滋扰及恃强勒取短少价值者不论诸色人等许即喊禀以凭严拿尽法重处决不轻贷至党总每日所拨乡夫其饭食每名给米一升尔等百姓当知义仓之建实为地方利益亦宜踊跃赴公鸠集群力不日落成使捐谷早盈人人自为兼以为人庶不负　各宪曁本县一片婆心也特示 

　　○一件申严赌博之禁以遵　功令以靖盗源事 

　　伏查定例开载凡赌博财物者不分民人营兵俱枷号两个月杖一百其开场窝赌及放头抽头之人各枷号三个月杖一百或被旁人拿首或被同赌博之人出首审实者在场银钱一半给首人充赏一半入官总甲答五十若以财物打马吊关混江者仍照赌博例治罪其虽不赌钱止赌饮食者照不应重律治罪新例煌煌诚以博徒暴客势每相因人易类聚故立法綦严所以重犯法也然凡民皆可化导独至游手好闲之徒一经流入赌博场中自朝至暮自暮达旦总是魂消掷色梦想樗蒲父母不之顾妻子不之恤纵使苦口良言如风吹耳略无转念自非大加惩创欲凭空言劝戒冀望顽石点头势所不能此与不待教而诛者相去无几为此开明刑部现行则例大书晓谕仰地方乡约党总人等知悉凡有不肖棍徒在于该管处所开场赌博者立刻鸣众擒拏务要赌犯窝家并赌具银钱一同解县审究得实按律尽法重惩断不姑贷更有一种青青子矜羣居比匪不事诗书专精赌博虽云文魔潦倒痴兴清狂非设穽陷人者可比然而大犯王章有乖名教速宜痛改自新如敢积习怙终仍然羣聚狂逞一经发觉定当指申　学宪遵照新例治罪决不因身惹芹香遂尔罚宽布帽也慎之慎之特示 

　　○一件开诚晓谕贼窝自首免罪反邪归正以安地方事 

　　照得士农工商各有职业能守分则为良民不守分则为败类邪正两途全在人之自处无奈有等恶少平日游手好闲不务生理三五成群耽情花柳恣意呼卢要拳酗酒无所不为迨致家业荡然饥寒交迫盗心顿起偷窃掏摸始犹消阻闭藏继则心雄胆大复有地棍为窝为主结连外来奸宄羣居萃处昼伏宵行公然以偷窃为生涯地方不能安枕台邑连年荒歉今岁又遇暵干新旧正杂赋税现奉　各宪严檄催征催解是小民拮据办纳正供尚尔维艰何堪尔等贼窝作奸为祟查新例内开两次犯窃者发往黑龙江给穷披甲为奴三犯者真绞法纪何等森严即或事未败露而地方乡捕人等年有年规季有季规月有月规稍不遂意吊打频加是惊心破胆偷得来者又徒饱他人之恶贯尔等回头一想何苦何苦本县为民心切嫉恶如仇贼窝俱巳访闻确实本县逐名严拿重究但念眼前皆属赤子何忍不教而杀合行出示晓谕特开自新之路为此示仰一切贼窝不法人等知悉嗣后务宜洗涤肺肠革心革面学做好人凡向来为窃为窝者许即据实赴县自行呈首本县定当嘉与维新从前作过事概行宽宥取具地方邻甲互保甘结本人不致再犯遵依或酌拨官田耕种或量给小本经营俾令各安生理每逢月朔赴县具结存案查验倘有棍捕人等借端烧诈许即禀究既免官刑又无私诈岂非至善自今以后敢有不遵示谕或怙终不悛不即行自首或自首之后仍蹈前辙者立即严拿按照新例从重治罪断不稍为姑息贻害地方本县一片婆心反复开谕如坐蒲团效生公说法尔等具有心胸岂反不如顽石之点头耶我言不再各宜猛省特示 

　　○一件严禁轻生以全民命事 

　　照得人自受生以来父母费尽多少心力方得儿女长成自当爱惜身命期登寿域奈台邑愚夫愚妇轻生自尽投缳服卤等事所在都有询其致死之由非有奇冤大屈力不能伸亦非有势焰豪强逼不堪受止以家庭细故乡党口角微嫌偶有忿争竟付此身于一掷揆其设心不过谓以死相搏可以制其生命破其家财以泄我愤恨殊不知威逼律例罪止杖一百追给埋葬银十两犹必审真果有可畏之威方合此律尔等试思生可即死死不复生人有疾病尚且延医问卜百计求生一经痊可举家快乐何至小忿小怨遂尔自轻其生觅此短见可怜一死之后父母夫妻子女永无见面之期且至匐匍公庭废时失业又须往返盘缠费用尽有因人亡反致家破者及至审结定案他人只得一杖然此等情事固属死者之愚亦由生者之忍使家人邻近果能委曲开导众口解纷即使一时忿激谅必稍稍转念决不致奋不顾身酿成不可解之祸本县下车伊始痛民心切为此出示劝谕嗣后凡遇雀角细事务期里党亲朋家人妇子痛切劝解看守一二日俟其怒气渐平便无此患受者保全性命劝者暗积阴功裨益不小倘执迷不悟轻生自尽除真正威逼殴打以致自尽者按律究治外其余槩不准理旁观坐视不为排解不即阻当救护者按律治罪尔等各宜触目警心家谕户晓慎勿过耳不入有负本县一片婆心也特示 

　　○一件劝谕及时广种二麦以裕　国课以足民食事 

　　照得小民粒食除米谷之外即是二麦所以今年山东阖省二麦十分丰收龙颜大喜勅谕百姓加谨收藏是二麦原与米谷并重也我天台田土本来硗瘠加以今夏亢旱秋成歉薄今届十月正当布种二麦之时在尔民谅无怠惰偷安不及时布种之理但恐苟且从事不广为布种则所收有限转盻春和不但国课无出抑且俯仰无资所关不小合行出示劝谕为此示仰四乡农民知悉趁此孟冬时候及时广播麦种无论高低原隰田塍地角或大麦或小麦随宜布置徧为栽种上紧锄壅处处无不毛之地即处处尽铺金之地总不使家有闲人野有旷土自得无穷乐利将来一到麦秋衣食赖以足钱粮藉以完公私不致交迫此乃操家作苦之根本切勿视本县之劝勉为习熟常套迂而寡效也本县仍不时单骑下乡徧加察视如有听从劝谕广种二麦土系新辟者视其多寡立加奖赏以示鼓励敢有置若罔闻轻弃地方芜秽不治甘居游惰者定行枷责示戒各宜凛遵毋负本县一片裕　国足食之婆心也特示 

　　○一件劝谕富室封印后缓取租债使穷人共乐升平事 

　　照得时届岁暮诸事猬集各项帐目俱要清楚不但穷人苦而富室亦苦然而富室家多盖藏平时有进而无出到得年终不过有进亦有出究竟所进者多所出者少其苦有限至若穷人室如悬磬平时胼手胝足尚不足以餬其口到得年终啼饥号寒租催债逼交谪之声不绝于耳剥喙之声不绝于门实实有死之心无生之乐古云年年常说去年好日日无如今日难摹写穷人口吻可谓殆尽此种苦景言之令人酸鼻为富者此时于各项债租上能宽缓一分使穷人叨一分之惠便是造福十分今访闻天台富室每于封印后一切佃租利债恃强凌逼不容缓欵须臾纵容豪奴悍仆如虎如狼成羣结队恣意胡行一到佃户债主之家先索酒食饕餮醉饱方逼银钱倘或无献或献不如数不论布帛粟菽鸡鹅猪鸭举凡室中所有罄掠一光甚至锁缚拷打辱及父母妻孥如此行径设或穷人无知挺而走险则悬梁服卤逩井投河短见轻生之事势所必有到得此时身家干系悔艾无及何苦何苦合行出示劝谕为此示仰阖邑绅衿富民知悉今当岁暮封印之时除一切店帐乃系小本经纪拖欠不起应一一清还外所有佃租利债俱迟到来年麦熟之后子母清还届期敢有恃顽不□许尔等富户具禀本县以凭究追日下暂为宽缓使各熙熙皞皞共乐升平倘敢藐抗不遵仍逞故智肆行拷掠无忌者访闻得实定行差拿究治本县决不因封印便尔高卧衙斋如入定之老僧竟置民瘼于不问也百尔君子具有心胸自不以本县之言为河汉云特示 

　　○一件劝谕富室岁暮善取租债以苏民困以保天和事 

　　照得民间平时称贷原以通缓急济有无到得年终自宜子母并权一一偿还至于房租田租等项乃谚语所谓盖身之宝活命之源更宜及早清楚不可拖欠此情也理也但天台连年荒歉今岁幸获有秋二月丝而五月谷久己寅虚卯抵穷人仍然十室九空元气未复所以一切租债迫切难偿亦时也势也为富室者断要因人斟酌舒疾合宜斯为仁人君子之用心奈何台人多为富不仁惟利是视访闻每于岁暮封印之后差遣悍仆豪奴分头四出如虎如狼逼取租债举其室中所有搜攫一空甚而掀瓦掇门拴妻缚子又甚将本人锁押私家百般吊打如此肆横胡行非惟干犯王章不亦大伤天理乎今当岁聿云暮之时为富室者止宜善取不宜横追方是保守身家之道盖尔等坐处华堂须念有风雨不蔽者之苦美味悦口须念有藜藿不充者之苦贴体轻温须念有身无败絮者之苦毡帏绣帐坐褥拥炉须念有冒雪披霜者之苦银烛高烧赏年闹节须念有儿啼女号者之苦苟能念及种种苦楚宽缓一分使穷民得受一分之惠子孙得受一分之福此真名实兼收义利两得之道为此示仰合邑军民人等知悉一应陈租宿债概行善取不许横追倘冒利不遵强取无忌访闻告发立拿惩究言出法随决不宽纵至于欠租欠债穷民亦宜打点良心目下稍可设措便当勉力清完不得以本县告示借口就想赖过今冬恃刁不还日后被人告发本县定当以尔来生果报现之今生严追痛比之下非复人形与变牛变马无异也特示 

　　●天台治略卷之七 

　　告示四 

　　◆告示四 

　　一件严禁积蠹虎棍结党害民事 
　　一件示谕放告日期事 
　　一件严饬代书事 
　　一件严禁刁讼以安民生事 
　　一件晓谕词讼票给原告自拘事 
　　一件申严招摇撞岁夤谋请托之禁以肃法纪共保身家事 
　　一件遵例晓谕停讼事 
　　一件晓谕岁终注销案件事 
　　一件严饬吏书事 
　　一件再行严饬吏书事 
　　一件严禁奸徒假冒穷民赚籴仓谷事 
　　一件晓谕事 
　　一件晓谕汤溪保长同该地饥民互相觉察以杜冒领事 
　　一件开诚布公劝谕不系真正饥民慎勿赴赈以遵　功令以保天和事 
　　一件奉委监赈特行晓谕事 
　　一件布告贫生事 
　　一件捐修白龙桥便民往来事 
　　一件晓谕行铺事 
　　一件晓谕饥民事 
　　一件临别叮咛事 
　　一件现在设法劝捐特行晓谕查造真正饥民以便示期散赈事 
　　一件岁值宾兴场期伊迩劝谕生监各专肄业毋得出入衙门兴词构讼以副大典事 
　　一件再行晓谕纳户自封投柜以杜兜收侵蚀事 

　　○一件严禁积蠹虎棍结党害民事 

　　照得本县恭膺简命来牧兹土夙夜自矢加意抚绥以无负圣天子视民如伤之意但念稂莠不除则嘉禾不植强梁得志则懦弱吞声台民散处山陬远隔城市多有地棍结连党羽欺压小民武断乡曲以非为是陷害善良种种不法深可痛恨更有一种积蠹起灭词讼包揽钱粮愚民偶有争鬬便谓身家在其掌握平居吸髓噆肤有事捏词恐吓串合地棍择懦飞噬私窝赃贼蠹以棍为牙爪棍以蠹为羽翼乡城联络横霸一方小民受屈无伸本县为民父母誓必剪除积恶以消民害但念教诫未施遽申　国典殊非法外施仁之意为此特行痛切晓谕除真正巨魁首恶断难开宥者如张脱天王汝中姜叔楷周季赤郑忠恒陈从谠等现在访确拿究外其有闻风知畏消阻闭藏痛改前非反刁为驯者本县既往不追开以自新之路倘若怙终不悛顽梗不化或经本县访确或被受害告发一面严拏一面通详立置重典身家俱破悔之何及尔辈清夜自思速宜猛省戒之慎之须至示者 

　　○一件示谕放告日期事 

　　照得讼狱之兴最能耗财废业盖呈状一入公门吏胥皆视为奇货即本县严行禁饬或免需索而跋涉道途守候审理盘缠费用势不能免故尔民遇非意相加之事苟能情恕理遣自可弭讼息争然人心浸薄世俗日漓保无强凌弱众暴寡小加大公私害者况台邑刁健成风顽梗不化若不经官司审断安能雪枉除奸今届八月正当遵例开期受理词讼为此示仰阖邑军民人等知悉除真正人命强盗打降抄杀奇冤异枉许不时赴县首告外其余一应户婚田土钱债鬬殴诸务亲族邻保难以处明者只须据事直书遵照颁发状式书写端正俱于三六九日期当堂投递候本县阅准审理敢有刁唆棍徒包揽词讼把持起灭诈害良善一经本县察出立拿杖毙仍将听唆原告严行治罪至有一种不法刁棍不遵告期驾捏虚词拦舆喊叫绕署鸣冤者除原状不准外定行重处决不轻贷特示 

　　○一件严饬代书事 

　　照得衙门官代书之设稽查匿名杜绝谎状是以现行则例内开凡写状之人令其写录告状人真情控告若教唆词讼及为人作词状增减情罪驾词诬告以致伤财害俗者严拿治罪等语今台邑百姓刁健成风每以极琐屑细微之事装点虚情写呈控告甚至将十余年前李柯各任内久经审断之案带叶牵枝从新说起连篇累牍刺刺不休至于原被名字更翻迭换披阅之下目眩神烦深可痛恨此等恶习固由小民刁健亦由尔等代书驾虚谎告教猱升木之故合行示饬为此示仰该代书知悉嗣后为人书写词状不得增减情罪务须据事直书条分缕析开写目下告状原委载明年月犯证每呈不得过二百字从前一切浮泛套头尽行删去如原被告自己写就呈诉来用图记该代书亦要看明情节如有驾虚妄告并不遵格式者槩不许戳记倘敢故违定拏该代书责革枷示决不宽假各宜凛遵特示 

　　○一件严禁刁讼以安民生事 

　　照得台邑地瘠民贫惟止讼息争各安耕凿庶可聊生即万不得巳赴愬公庭亦应据事直书静听秉公审断本县莅任以来披阅呈诉共计千有余纸其中或假人命或捏奸情或因小事而以大事装头或以微隙而以重情控告或牵累多人欲逞囮诈之私或词连妇女图泄一时之忿或事属　赦前不填年月或案经久结另换新题种种无情之愬真危同陷穽痛切剥肤及至推敲得实何异痴人说梦在本县酌理揆情原不因此摇惑但念尔等一词入官九牛难拔一经按律坐诬势必身罹重典以一日兴戎之口贻百身莫赎之忧甚为尔民不取也为此再行出示严禁务期仰体本县悯恤热肠交相劝勉各各平心抑气保守身家苟或事难隐忍必要经官伸理者凛遵定例止许一告一诉告状之人止许告真犯真证不许波及无辜亦不许陆续再行投词牵连原状无名之人并牵连妇女如有违犯一槩不准自示之后倘敢怙恶不悛轻听讼师妄肆刁控除依律反坐外并严拏讼师党棍立置重法本县言出令随决无宽假毋贻后悔 

　　○一件晓谕词讼票给原告自拘事 

　　照得天台人心不古习俗浇漓强凌弱众暴寡小加大私害公者比比皆是若不经官司审断安能雪枉除奸是放告之事势所不免但一经准理差拘或被告来而原告不到或原告到而干证不至或几次悬牌示审而原被证佐竟无一人到案从此奸徒刁棍抱牍盈庭不曰经承贿搁即曰差人卖放昂首叫号殆无虚日言之真可痛恨然天台差役最穷而最顽见几分排铅死亦不顾若词讼差票到手安保其无需索诛求之弊乎今值二月开期于本月　日放告外所有批准呈禀票给原告自拘合亟出示晓谕为此示仰合邑四民人等知悉嗣后除人命盗贼打降奸拐赌博等项重情仍行差拘外其余一切户婚田土钱债鬬殴诸事俱票给原告仝该地甲长自拘遵限投到候审如被告敢有抗违过限不到定行差拿先责后审如原告匿票延挨不即同甲长拘唤察出亦必先责后审两造干证各自唤齐投到此本县为尔民肃法省差起见法在必行各宜凛遵毋违特示 

　　○一件申严招摇撞岁夤谋请托之禁以肃法纪共保身家事 

　　照得本县家传诗礼世笃忠贞束发受书总以致君泽民为念且赋性刚直不侮鳏寡不畏强御生平无不可言之事无不可问之心今承乏天台自知才疏识浅饮冰茹蘗时时为百姓计安全事事为小民求乐利惟此绝苞苴谢请托不敢稍存温饱之志差堪矢天日而质鬼神自到任至今日用米薪蔬菜足平足色给发现银价值比民间交易宁贵勿贱雇役人夫按名按日给发工价比民间雇募宁多毋少至于批发一切呈禀件件躬亲裁决毫不假手于人每日听审词讼案案当堂阅卷从公剖断城社之奸撞岁之弊断不姑容讵有愍不畏法之蠹书徐象升奸棍倪建章显蹈明行罔知顾忌除经察出现在严拿枷责重处外合行出示晓谕为此示仰阖邑四民人等知悉如有事犯公庭示期听审本县俱当堂阅卷讯供是非曲直据理按律临时判断不听人情话不要枉法钱务使有枉必伸有强必锄爱民之肠虽热临事之面甚冷请托无益夤谋无用敢有惑于关会打点之说受人诳去银钱事发之日定照以财行求新例一体从重治罪至于招摇撞岁不法奸徒各宜及早回头洗涤肺肠奉公远害保守身家倘怙终不悛仍然在外捕风捉影冒死违犯一经访闻得实立即严拿毙之杖下断不姑息以骫三尺本县执法如山嫉恶如仇尔等谅巳稔知请自三思毋以身命视同儿戏也特示 

　　○一件遵例晓谕停讼事 

　　照得岁终停讼原因小民胼手胝足终岁勤动当兹塞向墐户之时正宜恬养休息以待东作此定例本旨也况台邑地瘠民贫今年又遭荒旱时届岁暮隆冬天寒日短尔等小民即竭尽心力赶趁分文以为卒岁之计尚恐惟日不足倘再投呈具禀守候公庭又加差唤票拘岂不废时失业合行遵例停讼为此示仰阖邑四民人等知悉示后除真正命盗逃人贼情棍蠹诈赃奸拐赌博打降等项各重情许即据事直书不时赴禀拘究外其一切户婚田土钱债口角细故俱听亲族里邻从公处明如有不得巳必需告理者应候来年开期赴禀目下一槩不收不得违禁逞刁渎告致干罪谴但本县痌瘝念切际此岁暮之时思贫家则有积逋逼迫之苦景富户则有恃强凌逞之嚣风奸徒则乘闲以行私孱弱则吞声而受制此种恶习在在皆然天台尤甚要知岁终停讼之例是与小民休息之意会得此旨即便了然本县诸事认真到底尔百姓当守法奉公各勤职业共享升平倘有以强欺弱恃众凌寡一经访闻仍行严拿从重治罪决不因停讼而稍为宽假致长横恶刁风也特示 

　　○一件晓谕岁终注销案件事 

　　照得岁聿云暮小民拮据经营以图卒岁所以定例十二月停讼是与小民休息之意州县一官有父母斯民之责闾井安危系之又未可但图一己逸乐凡有冤情竟槩置勿论如悔婚也而必待开讼为之理直即重圆巳属破镜矣打抢也而必待开讼为之理直则辎重巳化乌有矣诓骗也而必待开讼为之理直则羁旅多嗟岐路矣拐略也而必待开讼为之理直则踪迹等之飘蓬矣殴伤也而必待开讼为之理直则兔脱可赋爰爰矣诸如此类不可枚举本县不惜殚精劳神届今腊月中旬犹行审理无非为尔小民计也讵料近日送审各件大率田土租债细故居多间或稍有关系案件便尔贿嘱经差临审不到是目下之悬牌示审出票行拘竟为经承差役做卒岁生涯矣深可痛恨合行出示晓谕除巳经示审各案听候审结外其余一切巳准未审各案槩行注销俱于来春开期另夺尔等原被证佐人等不必在城观望守候空废时日敢有不遵违例渎扰便是游手好闲无业刁民定行重责决不轻贷各宜凛遵特示 

　　○一件严饬吏书事 

　　照得本县每日所行事件俱系钱谷刑名所关甚重一切文稿必须明白简易有原有委字字全写端楷清朗不但披阅之下一目了然即粘入卷内亦便稽查送稿放行之后缮写停当核对清楚方可送签至详上司文书其书册与长详不同盖书册乃上宪寓目其字要稀而大毋密而小若事关钱粮所有数目年月等项愈当小心磨对此一定不易之章程也何尔等经承漫不经心一味草率从事其于紧要案稿或加入前详或叙入　宪行竟不全备止写云云全抄字样放行缮写又不核对差讹甚多公然送签积顽成习各房皆然而兵工两房尤为胆玩逐日所送文移稿案全不检点潦草歪斜如虫形鸟迹兼之任意涂注细小模糊无从观看言之真可痛恨除已往不究外合行严饬为此示仰各房吏书人等知悉嗣后送稿毋论大小案件俱要前后全写不得混写云云全抄字样更要笔画端楷字眼疏朗不得潦草细小签押文票必要磨核清楚毫无差落方许送进倘敢藐玩不遵仍踵故智除发换外定提本承重责仍罚修城工法在必行决不轻贷至于每日签稿各套承发房催齐遵照前示于未时汇送如有挨至昏黑始行送进以及零星传递惟值日承发书自问各宜凛遵毋再玩愒自贻伊戚特示 

　　○一件再行严饬吏书事 

　　照得茸阘因循最易悞事所以一切上行事件无论缓急大小俱要依期完结应审结者审结应申发者申发应具结者具结务使案无留牍事无废弛至于钱粮事件随到随查随查随覆征收解给欵项册籍更要清楚一目了然前经出示饬遵在案何尔等书吏疲顽成习无论事情之难易轻重竟置高阁一任　上司大声疾呼催牌络绎总然不理法纪全无深可痛恨本应逐件查究姑宽以往外合再出示严饬为此示仰东西两廊各吏书知悉速将各名下从前经管刑名钱谷未完事件立刻料理统限三日内逐案完结示后奉行新案或审或解限半月内分别详解若止须申覆者限二日即具文申覆倘敢怙终不悛仍前泄视玩延察出定行重责革役以儆疲顽我言不再各宜恪遵特示 

　　○一件严禁奸徒假冒穷民赚籴仓谷事 

　　照得天邑上年亢旱秋收歉薄米价高腾民艰粒食本县蒿目情形详请减价平粜仓谷二千石仓斗仓升每石二钱原为四乡真正穷民万难存活得零星随时来籴以延朝夕起见前经朱示晓谕在案因本县监赈汤溪武义二邑倥偬出门不及躬亲其事曾面致绅士互相稽察并饬委捕衙监粜今此身虽在金华地界而天台几个穷百姓时刻不能去怀访闻得二月十三日起至二十日止巳粜谷四百余石真正穷民买去者绝少俱系奸牙市侩以及衙门人役或雇倩乡愚或嗾令儿童逐队成群到仓赚籴则二千之谷不到半月即便粜完而真正穷民反不能源源来籴得沾实惠是本县一片抚恤婆心竟为棍蠹射利渊薮矣深可痛恨除行捕衙严加稽察外合再飞示严禁敢再有假冒赚籴不论诸色人等许即扭禀捕衙重责枷示除将賷买谷价入官外仍行倍罚赈饥以昭国法以快人心本县各项认真到底此事尤所究心决不虚行故事致穷黎不沾实惠也特示 

　　○一件晓谕事 

　　照得天邑上年旱魃为虐秋禾歉登今正雨雪连绵民艰粒食现今鸠鹄成羣哀鸿满目更兼五年新旧钱粮　奏期伊迩年限将届上下均有考成奉　宪催提紧急本县自问德凉才薄抚字催科两无良术莅任半载毫无意外恩泽及民中夜焦劳达旦转辗难安今当初度之辰阖邑百姓结彩张灯油烛之费甚是不赀见闻之下不禁欣然喜而更瞿然惧盖尚书抚我虐我之言本县久巳凛诸怀抱今是举也其果尔民出于爱戴之深情乎抑姑以此尝试本县欤况物力艰难正宜节省若少一分之费用即多完一分之正供即可充一己之饔餐何堪以本县马齿之徒增烦我父老子弟之縻费为也合劝停止特为布告咸使闻知须至示者 

　　○一件晓谕汤溪保长同该地饥民互相觉察以杜冒领事 

　　照得本县奉委赈监捧读　宪檄内有查明真正饥民漏造即行补赈等语数日以来环庭哀龥者实繁有徒然必须真正饥民果系漏造方可补赈是以察言观色细加诘讯准与不准即为面定但一人之耳目有限其中真正饥民固不乏人而狡猾之徒或有家道颇可撑持亦来朦混者或有一家过活父巳册报而子复来兄巳入册而弟又至者或有捏造年老寡妇名色妄报数口希图散赈时顶名冒领者或有一人之下恣意开写弟男子侄妇女多人者种种不一合行出示晓谕为此示仰各保长以及饥民人等知悉到散赈时尔等真正饥民在保归保将保长原开报之饥民逐名识认如有系保长知交亲戚弟兄子侄顶替鬼名赴赈者许即扭禀以凭究处其米即行充赏至于到本县处禀准补赈之饥民该保长亦必逐名识认如有前项冒领者该保长亦即扭禀究责以儆刁顽法在必行不必瞻狥顾虑至于妇女非亲身赴领捏称老病托名叔伯子弟代领者即属假捏槩不准给虽然饥民可为而不可为也大口一斗小口五升领赈无多转眼即尽而饥民二字终身无洗去之日目今春花遍野一望菁葱瞬息之间即是麦秋人苟非鳏寡孤独以及穷到彻骨立刻命填沟壑者何苦贪此些须自堕志气夫果能男力耕耘女勤纺绩十指苦挣虽在荒年尽可餬口此便是铁汉子好妇人若不自辛勤力作必望领赈以延残喘此真懒惰游民到老无长进日子即遇乐岁人丰而彼亦啬安得朝廷年年放赈使若辈时时领赈以餬其口耶更有一种腼颜无耻之人略识之无稍通文墨将就可以挨过公然成群逐队俯首叫号必欲与垂毙之饿夫分此升斗之粟恬不知耻可哀也夫可叹也夫特行布告劝勉应各凛遵特示 

　　○一件开诚布公劝谕不系真正饥民慎勿赴赈以遵　功令以保天和事 

　　照得年岁凶荒民鲜粒食鸿鹄成羣流离遍野详请发粟赈济原以赈饥非赈灾也盖此等无食穷人在丰年已苦何况凶年实实朝不保暮有得之则生勿得则死之势开名赴赈不得不然但名一入饥民册籍由县而府而司而院以至大部俱有其名世世流传动人指摘所以谚语有云但愿儿孙报富户不愿儿孙关饥民职此之故况祸福无门惟人自召当此歉年发赈之时苟可勉强支撑即不得开名赴领倘贪此些须公然充入饥民以夺真正饥民之食天必有以祸之安知目下之假冒饥民不转盻而成真正饥民乎况所领之米甚是有限如谓待此以供朝夕试问未领之前何以谋生后此米空又何以餬口代为辗转图维通盘打算寔所不取今汤溪县上年亢旱其四乡受灾深浅情形巳蒙　督宪访查确实现在开单檄饬查勘岂容殷实之家肆行冒滥致使真正饥民不得均沾寔惠耶合行出示劝谕为此示仰汤溪县报灾人民知悉尔等受灾各乡原有深浅之不同其最甚之乡自宜加意赈恤内有实在难以存活者定当设法详请救全至于尔等不系真正穷民一时无知悞被地保诓骗银钱造报者果能据实首明查册除名俾得挹彼注兹使真正饥民多沾升斗实惠即是善良百姓将来食报无穷若贪图升斗之米迷而不悟一经发觉不但米不能得而且身蹈法网愚亦甚矣本县无非仰体　上宪抚恤盛心务使几个真正饥民得沾实惠起见所以不惮苦口劝勉尔等具有心胸各宜悔悟毋得冥顽不灵自颐伊戚也特示 

　　○一件奉委监赈特行晓谕事 

　　照得本县耕读传家凡闾阎疾苦为诸生时无不周知至丙戌释褐以后游览大邑通都谘诹利弊己丑岁本籍建平县蹇遇凶荒民多菜色本县曾经设法捐资自行赈济殚精竭神焦劳倍至所以散赈中一切弊端尤所稔悉今承乏天台谬承　宪委监赈汤溪武义亲领　督抚两院面谕谆谆反复告诫总以承宣圣天子德意剔弊除奸使穷民得沾实惠为兢兢本县敢不黾勉从事以仰副　上宪委任之至意耶合亟先行出示晓谕为此示仰汤溪武义县被灾民人知悉所有应赈米石巳准宋徐县主关覆领运足数现在恭请　塩驿道宪亲临示期挨次散给外尔等在册饥民到散赈时务要在都归都在甲归甲跟随各该地保甲齐集赈所鱼贯而入听候按名唱给不得搀越拥挤杂沓喧哗但现在开报之饥民其中不无保正作奸衙役骫法将知交亲族并非真正饥民报作饥民者有之又或捏造鬼名鬼姓任意开报到散赈时嗾令弟兄子侄及手下无赖泼皮顶名冒领者有之又或饕餮酒食勒索银钱遂其意者虽非饥民朦混开造拂其欲者真是饥民弃而不报者有之且于未报灾之前先科派上房规礼之费既准灾之后又科派造册米袋之费摇唇鼓吻吹毛求疵不餍不休是皇仁　宪德翻为若辈生涯利薮言之真可痛恨此种积弊在在皆然谅汤溪武义亦所不免尔保长人等如有妄冒捏报情弊果能翻然觉悟自行检举即准自首律槩予宽免倘利令智昏贪图升斗之米不行自首公然冒滥赴领者许保内真正饥民互相识认某某系顶替诡名某某系殷实冒滥指名扭禀查讯得实除将冒领之米即行充赏扭禀之饥民该犯重责枷示倍罚仍仝玩法开报之保长一并解赴　道宪转解　督抚两院辕门从重究处断不惜一家之哭纵蠹长奸此非本县故意吹求总不过少一冒领之饥民即可使真正饥民多沾一分寔惠起见言出法随各宜凛遵毋致噬脐特示 

　　○一件布告贫生事 

　　照得汤邑上年蹇遇旱荒民艰粒食巳经　贵邑神君具详各宪现在发粟散赈皇仁○宪德并垂不朽然例祇及于齐民而不及于士类夫青青子衿岂无半菽不饱季女斯饥者盖岁当丰稔研田舌耕原可餬口四方际此凶年卖赋无门送穷无地伤哉贫也虽青云有志未免成灰将丹桂飘香何由高折谚云诗书不疗饥亶其然乎本县监赈是邦每一念及殊深扼腕拟捐清俸分给些须虽不敢云东壁余光不过聊资膏火以志一日相知之雅合行布告如有真正寒儒可先期赴学报明移知本县俟公事告竣亲诣明伦堂按名给领然必如原宪黔娄之空乏难存也而后可倘有稍能自给者幸毋滥与焉凡我同人庶其谅之谨告 

　　○一件捐修白龙桥便民往来事 

　　照得本县为天台长奉委监赈汤溪甫入境即有白龙桥经行其上见柱石倾圯架木朽坏岌岌其将及也桥下溪水湍悍奔腾横阔五十余丈心窃忧之夫徒杠舆梁王政首重矧兹巨浸又当孔道乌可任其倾圮不为及早修葺致令乘传驿使负贩村夫凛凛如涉春冰而深载胥及溺之忧乎本县虽属邻封苟有利于百姓原无此疆彼界之殊　　现捐清俸六十两首倡兴修其银巳经移交贵县尊贮库择期起工并一体捐俸共勷盛事以观厥成外但恐工程浩大合行出示劝谕尔本邑绅衿士庶并好善乐施长者各量力输助有力者舍工料无力者荷畚锸鸠工庀材指日经营乐成庶使绵亘石梁屹然巩固徒者舆者肩摩毂击如履康庄不致望洋兴叹并冀后此时加辑治俾斯桥永峙勿坏是则本县所厚望也虽然本县此举不过为汤民病涉起见非如公孙大夫以乘舆济人可比识者谅之幸勿哂为多事云 

　　○一件晓谕行铺事 

　　照得本县性甘淡泊念切民瘼今奉　宪委查荒监赈驱车到此目击凋瘵情形不但百姓堪怜即官斯土者亦为大累所以承　宋老爷照常送到供应本县坚词谢却一槩不收公馆内凡日逐薪米蔬菜以及需用一切对象自行备办俱发现银给役照依时价现买并不短少赊欠亦从不取用铺户一丝一忽倘有不法奸胥勾通地保指称本县查灾赈饥名色在外派累并本县各役或有亏短铺户价值及擅自取用者许各受害实时扭禀以凭重惩决不姑贷特示 

　　○一件晓谕饥民事 

　　照得天灾流行年岁荒歉虽百姓之苦实官府之累自通报委勘题达成灾以至奉文发米赈恤地方官不知用尽多少心血费去多少银钱方得领米散给况徐老爷平日抚摩鞠育尔等百姓受恩最深今当开赈自宜仰遵德化各安本分合行出示晓谕为此示仰武义县赴赈饥民知悉遵照传谕日期务要在保归保名随该地保长鱼贯而入听候唱名给票不得搀越喧哗至给票以后老幼妇女赴何家祠领米少壮者赴徐家祠领米分为两处所以别男女安老幼仍挨次而进不得争先拥挤致有性命之忧如金华县饥民现在踏死二人夫所领之米有限乃为此些须想先到手顿被蹂躙性命不保虽有粟吾得血食诸夫领米原以救命而反以丧身试问争先何益尔等饥民不必性急须知有名即有票有票即有米何分先后各宜凛遵毋违特示 

　　○一件临别叮咛事 

　　照得天台僻处山陬民贫地瘠非涵濡化育不足以厚其生养其性然诸事废弛风颓俗敝非振兴惕厉不可以返其本复其元本县自康熙五十八年七月二十日莅任后事事认真期与我民为更始之计我民亦遂油油然观感兴起固知人心古处直道犹存从前随波逐流皆司牧者之过也两年之内本县所言所行岂能皆是无非尽人而悦但详免战船储米减价军粮减耗丁归粮办革除户丁以及缮葺城垣修造学宫设立义馆起建义仓种种俱告成功至详请丈量一事满望自我始之自我终之俾经界以正田赋以清再于定图平编后几两契税羡余买谷收贮义仓以备不虞从此可以优游无事巡行阡陌劝农课桑蒸我髦士敦诗说礼以教以养此本县素志也何期谬沐殊恩破格行取遂致事与愿违惟将未了事详明各宪望新来明府踵事增华以竟厥绪屈指本县承乏天台二十三月虽有奸必戢有恶必锄然每于执法之中寓哀矜之意将勤补拙用俭成廉总在爱民保赤为功为过知我罪我皆所不计今从此辞矣惟愿我民早完国课少打官司守身守法无竞无争更愿子孝于亲兄友于弟读书者专事青灯黄卷力田者务勤东作西成各安无事之天共享升平之福本县实所厚望焉虽自愧德凉才薄且任事不久未能变化风俗移易民情今当解任巳去之官不宜饶舌但念在位之日曾无分外恩泽及民临行再无片言相赠是始终有负于心何安况今日虽舍此而去安知他日不重来浙水再入天台与我父老子弟肩舆看山水把酒话桑麻乎用是临别叮咛尔百姓其共勉之特示 

　　○一件现在设法劝捐特行晓谕查造真正饥民以便示期散赈事 

　　照得天邑上年亢旱秋成歉薄今春又遇雨雪连绵民艰粒食困苦颠连满街乞丐本县蒿目时艰所有存仓谷石一面具详减价平粜二千石一面具详那动一千八百石赈济饥民俟秋收后自行捐资买补归项无奈格于定例　上宪止允平粜不准那赈因思本县服官兹土有父母斯民之责捐粟放赈原是本等分内之事但书生筮仕依然寒素家风术乏点金竟类无炊巧妇仰屋踌蹰几经扼腕不得不为将伯之呼除本县勉力倡捐米二百石外现在发簿徧劝绅衿富户念同乡共井之情推恤患救灾之谊各各量力捐输克期给发所有真正惸独饥民合行出示晓谕查明开报为此示仰三十六都坊地方保甲党总人等知悉立即确查该管都甲内实系鳏寡孤独并真正无食穷苦细民开明大小户口名数星飞造册送县听候本县汤溪武义一县监赈回日请同蠲粟各绅士在于公所示期散赈此系本县为地方起见腼为募化头本邑仁人善士踊跃乐输与在官散赈有开销者不同尔保甲党总人等务必实心任事守法奉公毋得指称造册纸笔衙门使费名色借端勒索及将不系真正惸独饥民混报冒领敢有违犯察出定行严拿重责枷示仍罚谷凑赈决不轻恕言出法随各宜凛遵毋得自贻伊戚特示 

　　○一件岁值宾兴场期伊迩劝谕生监各专肄业毋得出入衙门兴词构讼以副大典事 

　　照得宾兴大典三载始一举行在朝廷教育人材不求成于旦夕在多士精进大业期报国以文章所以名儒宿学原不以临场日月为吚唔急着也然养虽豫矣气扰则淆功虽深矣心分必乱古人于操觚握管之时恒具惨淡经营之致者敛气以专心也乃妨功夺志莫如词讼一项我台邑素称好讼而生监为尤本县莅任以来半载于兹每当堂亲收呈禀齐民十无三四大约生监居多披阅情节俱属无关紧要甚至做干证递公呈具和息以种种不干己事屡行匍匐公庭又大约生监居多习以成风恬不为怪独不思生监出入衙门　新例严禁况年当大比正多士摩励以须之日何堪务此雀角鼠牙之事乎今值开期合行出示劝谕为些示仰阖县士民知悉除　上宪批提案内有生监姓名及生监事关切巳系命盗奸拐诈赃等项重情仍行分别候审告理外其一切户婚田土口角钱债细故尔生监当念时值场前功名为重正宜宁神静思共惜寸阴只须愬之亲族中邻从公调处可巳则巳即有必不可巳俱俟场后赴县告理归结目下且以衙门守候之工夫改为鸡窻攻苦以公庭对簿之智巧移向经史钻研以打点呈状之心思转做场中举业从此学精技熟左右逢源转瞬折桂蟾宫看花上苑飞黄腾达鼓吹休明显亲扬名以为宗族交游光宠岂非生平乐事视夫出入衙门兴词构讼以致抛荒学业困顿终身者其相去为何如耶谅不以本县今日一篇劝谕之言为迂疏而寡当也本县传家衣钵只此自怡历世箕裘颇堪持赠尔多士其勉乎哉特示 

　　○一件再行晓谕纳户自封投柜以杜兜收侵蚀事 

　　照得地丁银米厘毫皆系朝廷国课锱铢尽属百姓脂膏故开征设立柜票里民应纳钱粮亲身赴县登柜完纳给票归农完者得以安业收者得以应解此一定不易之成法讵天邑钱粮每多衿棍蠹役恣意兜收狼狈为奸打成一片或移甲换乙或改大作小或填无为有或那东掩西自谓弊可遮盖一时难破殊不知彻底清查水落石出终遭追比事发之日衿监详革囚首囹圄棍蠹絷维终朝桎梏若再不完妻孥不保性命随之非所谓漏脯救饥鸩酒止渴耶言之真正可恨亦复堪怜前经出示严禁锢弊未除今当开征伊始除现在访拿重究外合再出示禁饬为此示仰阖邑三十六都花户知悉凡户下应纳银米无论新旧务必凛遵　宪行倾镕足色遵照　部法称准填明都甲银数亲身赴县眼同柜书自封投柜给票归农毋得轻信衿蠹哄骗贪省工夫脚力银水戥头仍被兜收至于从前倘有被人哄骗兜收者统限一月内许本户开出某人收去某年地丁若干某人收去某年储米若干粘同收票据实禀县以凭拿究追给自示之后倘不遵限禀追或不亲身完纳致遭侵蚀挂欠此亦顽梗不化之徒可怜不足惜一经按欠摘比除私下收票槩不准抵外仍行责惩以为藐抗者戒至于里总粮册图头及经承差役并衿监人等各宜及早回头将私收他人钱粮作速照数完纳本县许其自新既往不咎如以兜收为得计怙终不悛访闻告发蠹棍轻则枷责重则杖毙衿监通详褫革按照侵欺钱粮　新例详请治罪决不姑宽本县为朝廷正供起见言出法随各宜猛省毋致噬脐特示 

　　●天台治略卷之八 

　　启 

　　◆启 

　　贺总督元日大启 
　　上抚台朱请发琼台课士录序文并送张齐二生入敷文书院启 
　　迎抚院屠大启 
　　贺学院马大启 
　　上学台马副启 
　　贺黄岩林镇台年节大启 
　　贺黄岩林镇台午节启 
　　贺台协蔡镇台午节启 
　　贺黄岩镇林冬至大启 
　　贺黄岩镇林冬至小启 
　　贺藩宪傅新任大启 
　　请盐驿道裴督赈启 
　　文乡试请启 
　　武乡试请启 
　　送会试启 
　　迎新任高同寅启 

　　○贺总督元日大启 

　　伏以和风洽宇宙六十年玉历初周春色盎寰区千万载金汤永固祥开端月庆萃蕃禧恭惟○○○○○昌时名世泰运宗工总庶政之风云官方气肃编百城之膏雨吏治风淳两浙歌功羣乐句宣之方召八闽诵德咸钦喜起之夔龙是以鲸石鲛人尽安耕凿瓯江瀛海永息波涛矣○○蒲材素短幸沐阳春樗质偏寒荣依冬日虽阻身于东浙恒驰悃于南闽茂对刚辰披凤历而趋承莫遂共绥嘉社望龙门而忭舞弥深堂上称觞胥庆重禔之福阶前献诵聊抒寸草之心伏愿三台晋秩五福备膺斗转星回照扶舆于炳曜羹调川济补历祚于绵长皇上文武圣神从此涵熙皞之风百千奕禩宪台禄位名寿自兹享和平之盛亿万斯年统希丙容式抒寅悚 

　　○上抚台朱请发琼台课士录序文并送张齐二生入敷文书院启 

　　恭惟○○○○○学究天人功参造化希文雅志进忧君而退忧民叔度汪波澄不清而淆不浊黎庶既登于衽席士林尤荷乎熏陶广罗两浙英才大启敷文书院不异六馆之侧负笈三千何殊四库之旁横经十九兹有卑邑生员张贞宫齐召南原系○○○观风下里拔取前茅仰希一视同仁收入敷文肄业非敢云青萍结绿长价于薛卞之门但荆州品题即佳士欧阳赏识必闻人愿循君子门墙用作公家桃李谅○○○必不惜阶前盈尺之地勿使扬眉吐气激昂青云也抑更有禀者台郡六邑文风惟天台为差盛卑职仰体○○○造就人材至意莅任后除公出外每月必齐集多士分题会课今拔其尤者锓版成帙名曰琼台课士录虽无光怪陆离之色颇有清真切实之风○○迹混齐竽质同燕石登楼作赋愧乏王粲之才聚翠成裘窃比昭明之意然而洛阳争贵祇凭皇甫题词即使都下竞传亦赖庾公增价特呈刻样仰丐弁言一字宠加荣逾华衮倘蒙俞允不靳珠玑则作人雅化固与华峯之旭齐辉而感激私情更与青溪之水俱长矣 

　　○迎抚院屠大启 

　　伏以节钺镇钱江泽润三春之树雨旌旄悬越峤荫垂千里之卿云玉烛调元遥莅南邦而安率土金章作牧近绥东海而制遐荒向日倾葵因风候雁恭惟○○○○○匡衡上宰平格元勋光芒烛大地山河二酉胸中圭璧璀璨惊上天奎宿三湘腕底珠玑奏赋明光冰鉴借悬于棠野蜚英仙籍藜花肆照于梧垣是用金陵拔士尽采楩楠杞梓之良因之上谷抡才悉罗牝牲骊黄之选补衮职之阙略誉重仲山膺禁闼之拾遗名高长孺弥勤圣眷特遣中台天目峯前拥彤弓而开紫气西兴渡口腾白马而壮银涛庆云起处争看威凤临郊彩鹢飞时遥祝祥麟向海行见丕基寿域拥亿万户笙歌洪启春台沛千百方霖雨○○樗栎凡材风尘末吏昔谒选于日下幸泰山北斗之堪依今备员于浙东欣水月楼台之不远迹同匏系斋心瞻天半朱霞响类蛙鸣翘首望云中白鹤伏愿剑佩遄臻旛幢速贲万间广庇江干花草尽欣荣大厦齐收浙水人民争乐利可胜舞蹈曷任瞻依 

　　○贺学院马大启 

　　伏以化雨洒青藜浙水潜蛟争舞鬛春风扬绛帐台山枯木尽生花怀金科玉律之奇輶车焕采揽鹄举鸿轩之美锁院腾辉恭惟○○○○○圣世祥麟熙朝威凤缥缃学富早题雁塔之名廊庙恩深久与鸾坡之选五云开雉尾洒赐酴醾百拜搢鱼须吟成芍药帝眷无私因拔尤于讲幄天颜有喜乃前席于经筵兹者入奉宸纶出司学政黜浮崇雅正十一郡之儒风激浊扬清鼓千百年之士气秉新裁而拔俊技比青钱翻旧案以罗贤文如白雪骏骨沉沦胥奋龙图关节难通洵羣英昂首之期并各属弹冠之会○○江左庸儒浙东末吏昔年同射策效乘银汉之槎今日独凌云羡捧玉皇之驾附骐而腾千里聊作青蝇栖棘而恋一枝漫为赤鷃瞻韩志切追太白之望荆州御李情殷踵慈明之接元礼伏愿嵩顶使星倏转三台卿月螭头槐位遥分一叶阴云近水楼台欣披爱日傍檐花木喜被和春薄羾芹私稍伸燕贺乃心雀跃如面鸿禧 

　　○上学台马副启 

　　恭惟○○○○○世掌丝纶家传昆璧金莲归院暂辞晓日之轩红叶翻阶重设扶风之帐丽彩焕清平之阁高映天章英华撷明圣之湖遥分云锦白眉继美当年都宪为雨以为霖青海重光今日君侯允文而允武两江上下培成召伯甘棠三浙东西栽就蓬□□杳矣卑职○○久沐二天之覆兼叨同谱之荣愧隔云泥欣瞻山斗尚遥紫气东来未携绿藻青芹望尘稽首且计丹心午向先望红兰白玉削牍抒忱惟冀渊涵俯垂电瞩 

　　○贺黄岩林镇台年节大启 

　　伏以寰区春盎九重隆阃外之权宇宙风和四塞协师中之吉祥开端月庆萃蕃禧恭惟○○○○○经纶伟望文武宏猷凭尊俎以折冲百将式朱颜于裘带敦诗书而作帅三军瞻紫电之干城传令则六合标奇风云成阵登坛而九天试秘草木知威甲冑霜明银组绚珠岩生色楼船霞峙金钲连瀛海涛声欣逢玉历初周正值金章启瑞灵桃连万里腊雪全消爆竹彻千营晓筹高唱风恬紫帐影绝鲸鲵日丽彤牙威生虎豹挽天河以洗兵甲靖萑泽而答升平○○江左鲰生浙东末吏材同下里滥吹齐氏之竽质比轻萝愿附将军之树伏愿勋图麟阁威着龙裳玉树堂中喜见松醪之会蟠桃阃内遥闻椒诵之声虎节云屯华顶峰前立马望岱云之绕护龙韬雷奋琼台阙畔□旗听铙吹之繁歌□布芜词敬伸燕贺伏冀台慈俯垂清鉴 

　　○贺黄岩林镇台午节启 

　　伏以蒲羽照军容欣见彩丝飘玉帐熏风开甸色喜看艾虎傍牙旗节届朱明人依翠樾恭惟○○○○○文武宏猷经纶伟绩居心谦退不殊大树将军秉性冲和何异枯松太保震动章安草木铃阁威严廓清瓯越郊原斋坛令肃兹值天中佳节正逢地腊良辰海不扬波而脱剑韬戈览龙标之竞逐山无伏莽而敦诗说礼知鲸影之潜消惟五弦既奏于明廷斯百福自膺乎清署○○才惭夺锦遇类浴兰仰逐扇之仁风长叨披拂効刻蒲之胜事时望栽培伏愿茂对南熏班联北斗朝尊长子天阶岁赐枭羹帝重元戎大内时班蜀扇欢同燕雀颂拟冈陵不尽葵忱统希　丙照为此云云 

　　○贺台协蔡镇台午节启 

　　伏以节届天中艾虎壮旌旗之色令逢夏五槐龙生刁斗之威覩丽景之当阳挹熏风之荐爽欢腾六邑庆溢三军恭惟○○○○○阁上麒麟人中龙虎家传韬略不求纸上孙吴神授智谋自是军中韩范看将星之缠斗野奠东南半壁山川瞻卿月之丽天边巩岭海千寻锁钥览晴原而有喜纶巾羽扇争看射柳迎祥眺沧海之无波桂楫兰桡竞道夺标增庆牙旗日曜不事辟兵之箓而怀畏咸抒玉帐风清勿烦续命之□而军民并驭○○自愧蒲材幸沾兰沐观型有自希迎凉草于千营敷政无奇冀扫炎氛于百里伏愿坐清玉宇永奠金汤虎节云屯华顶峯前快覩枭羹之赐龙韬雷奋琼台阙畔欣闻蜀扇之颁泐布芜词敬伸燕贺乃心雀跃如面鸿禧 

　　○贺黄岩镇林冬至大启 

　　伏以黄钟律转日边之龙气常浮青帝风传天上之将星增曜道随刚长而介冑欢腾德配阳和而云霞征瑞恭惟○○○○○略裕孙吴勋崇卫霍登坛号令金符开日月之光秉钺指挥玉帐凛风霜之气人皆安堵勿闻鼍鼓喧阗海不扬波坐令鲸鱼恬息允矣诗书元帅卓哉社稷功臣兹当物阜民安正值阴消阳长庭迎柔荔融风早拂于牙旗台满芳芸淑气先昭干玉垒八伐着止戈之绩三军同挟纩之温○○才同短线依切寒莎聊抒寸草之心思向阶前而进韈胥庆重禔之福遥瞻堂上以称觞伏愿天保九如箕畴五福姓名早上麒麟黄麾伊濯梦卜旁求彲虎紫诰频来云云 

　　○贺黄岩镇林冬至小启 

　　恭惟○○○○○九龙衍派双桂遗风为雨为霖不踵西湖梅鹤允文允武潜消东浙鲸鱼葭管飞灰淑气焕旌旗之彩锦宫添线庆云绕铃阁之辉○○尺组滥竽寸心恳欵有怀御李未获登龙黍谷听邹吹快覩艳阳之色梅花探庾岭欣逢时序之新伏愿合璧联珠永护凌烟之阁和风蔼日羣欣上将之坛不尽寅恭统希丙照 

　　○贺藩宪傅新任大启 

　　伏以薇垣正位久树屏翰之勋枫陛重申再寄旬宣之任肃百僚而贞度岳牧风清虚八座以调元羣黎泽普欣瞻凤采翘望龙光恭惟○○○○○白水名家清河华冑梦来良弼旁求岩野之间绩纪崇功图畵云台之上建雄藩于南昌故郡向号君陈开幕府于东国神州今来召伯海邦重地实为镇吴控越之名区宪府权尊必需纬地经天之元老从此野分牛野分斗人人就日而瞻云会见浙之东浙之西处处式歌而且舞羣沾郇雨伫作商霖○○樗栎散材驽骀末品侧闻宠命庆覆露于天边遥想芝颜幸披云于宇下冀苏天之可庇望舜日之能煦伏愿旧政重敷新纶再锡金瓯早卜伫登伊吕之班玉烛长调载陟夔龙之席久竭诚于望月先拜手于临风仰候鸿禧祇申燕贺 

　　○请盐驿道裴督赈启 

　　恭惟○○○○○石渠撰史冰鉴抡英兼出将入相之才堂开绿野具奋武揆文之略绩着桂林德媲阿衡佐和羹之上理勋高仲父主盐荚之平衡盖财赋独重于东南而鹾政尤严于江浙春潮煮海清积弊于桓宽暑路熬波准嘉谟于刘晏两省共沾恩而沐惠千官咸奉命以禀成者矣今者欣瞻福曜督赈饥黎转粟关中远追汉绩设糜青岱近仿宋勋作千百国之楷模活亿万人之性命阳春有脚大地无私○○浙东末吏江左庸儒向沐□□□供任使委赈武义并及汤溪剔弊无奇欣托鸿钧之福庇观型有自敬摅台斗之瞻依恭请仙蠲遄飞星轺夙驾九峰山畔春风拂翠□之轻盈百花厅前旭日映朱轮面焕采鸠形鹄而咸望来苏蔀屋茅檐载瞻恐后敬遴下走先代躬迎 

　　○文乡试请启 

　　伏以槐花黄吐辉腾华顶之云桂蘂丹舒香润琼台之月道脉启昌隆之会裁成礼乐三千人心兴鼓舞之机指点鹍鹏九万艺林生色俗吏增光恭惟○○○○○文映台星才涵海浪江花入梦彩云稳架珊瑚罗鸟重吞丽影横铺绮绣今值宾兴大典平分蟾窟之天香素知台邑多才先撷龙津之秋色谨詹翌日张筵惟冀文旌速驾杯倾鹦鹉青云起而预卜鹿鸣笔举麒麟白雪唫而先声虎榜将见青溪桥畔次第鹏飞行看赤峤山前联翩鹊起渔阳老将皆随赤羽之旗鲁国诸生尽入红莲之幕附骐骥而千里喜作青蝇栖枳棘之一枝欣瞻彩凤谨启 

　　○武乡试请启 

　　伏以圣世崇文礼乐巳兴乎海澨熙朝重武韬钤更谙于山陬彩分颇牧毫端赤城霞起光照孙吴腕底华顶云飞幸际昌时欣开武库恭惟○○○○○胸藏兵甲手握星霜八阵精明山头草木仰声名而山无伏莽六韬谙练海角风雷传姓字而海不扬波今开庚子乡闱预展鹰扬喜宴继鹿鸣而献豹略莫绥登坛佐文治以耀武功请先推毂处囊脱□青溪桥畔伫看平步青云击楫澄清赤峤山前立见高搴赤帜从此黄麾伊濯姓名早上麒麟紫诰频来梦卜旁求彲虎敬陈菲席恭候光临谨启 

　　○送会试启 

　　伏以百斛龙文光映琼台明月九苞凤彩辉腾华顶晴云拔赤帜于赤峤山前联翩鹊起生青云于青溪桥畔次第鹏飞恭惟○○○○○贾董才醇韩欧学富烟云驰颖言言玉屑争霏风雨洒龙宾字字珠光竞丽是以名推山斗早已擢桂蟾宫固知策对天人预决看花鸾禁欣逢辛丑幸值礼闱谨詹翌日张筵肃劝文旌命驾送仙舟于碧汉而黄钟律转天柱风高蹑帝座于红云而彩线宫添蓟门日近五云开雉尾鳌州酒赐酴醾百拜搢鱼须雁塔吟成芍药某两年劳吏一枝暂栖喜作青蝇百里郎垣攀骥尾欢同赤鷃三杯霭色壮云程敬迓鸿禧虔呈鱼素愿言贲止勿我遐思谨启 

　　○迎新任高同寅启 

　　恭惟○○○○○渤海名家锦江世冑光华腾卦石誉重金台秀气发瞿塘香分月窟惊人仪表雅绍东南珪璧几决冥鸿盖世风流直追江汉琳琅才奇梦鸟握星辰于手腕昔为龙里神君罗日月于胸中今作天台福主识云间独鹤来自黔阳看天上双□飞从滟滪烹鲜再试挹青溪而尺水流膏制锦宏敷对赤峤而余霞散彩甫聆入境先□竞道来苏后我弟江表鲰生郎川下士两年作吏抚此疮痍赤子念念怀父母遗惭一旦迁官顾兹荆棘岩封事事待贤良补救移旌南指扫径西迎仰山斗以神驰望清尘而色喜伏愿星轺速驾华绶遄临袖带熏风嘘拂徧桃源花木车随甘雨沾濡周葛阆禽鱼肃展葵忱统希丙照谨启 

　　●天台治略卷之九 

　　杂署 

　　◆杂署 

　　两院条陈折稿 
　　科场条议 
　　社仓记 
　　经界图说 
　　到任告城隍文 
　　饮冰堂记 
　　丈量告城隍文 
　　升任辞城隍文 
　　亲催绅衿完粮说 
　　一件催取绅衿供给城工引 
　　劝绅衿捐粟赈济引 
　　劝比邱出粟赈济引 
　　祭枯骨文 
　　去思碑记（附刻） 
　　季考策题 

　　○两院条陈折稿 

　　卜子有云仕而优则学学而优则仕仕学一道也世之学者皆习于词章占哔之末或优而仕焉亦利禄而已耳世之仕者皆急于刑名钱谷之图或优而学焉亦技能而巳耳未仕之前其学巳如此既仕之后其学又如彼本原经济之不讲也久矣卑县为诸生时朝廷律例地方利弊俱即留心虽不敢云以天下为己任然幼学壮行乃读书素志丙戌徼幸释褐蒙皇恩欲授庶常因卑县面奏而止当时廷臣均所稔悉若此者非敢辞高而就卑也盖以县令为亲民之官地方有利可以详请而兴地方有弊可以详请而剔因革损益惩劝激扬皆自县始无他有父母斯民之责故耳身为民牧原非可窃位苟安因循塞责遽谓我事巳毕也夫圣朝功令最重贪污故篁簋不饬暮夜投金处分甚重清慎勤乃居官要事而清尤居首然所谓清者又非仅仅词讼不要钱之谓也必也百务具举事无废弛土地辟田野治懦立顽廉风行草偃此而一尘不染琴鹤相随方谓之清今之为宰者何如哉其贪墨营私者无论矣即一二斤斤自守之士仅能词讼不要钱便自谓清遂以无事为福以姑息为能遇可为之事畏葸而不敢为有应言之事嗫嚅而不敢言阘茸委靡依同可否利不能兴弊不能剔长奸纵恶贻害地方是庸吏之悞事甚于贪吏即使清操自励其于民生国计又何赖焉揆其不敢为与不敢言之隐衷无非患得患失之念结于中故得过且过巳耳其如上负朝廷且辜　宪德恭惟皇上圣神文武以天地之心为心刻刻为小民求乐利又遇　宪台虚公正直以圣贤之学为学时时为百姓计安全凡百有司苟有一长足录莫不踊跃思奋扬眉吐气激昂青云使际此可言之时遇此可言之人犹缄默不言今日有负　宪台异日何以对扬君父乎卑县承乏天台僻处山陬民刁地瘠绅士负固不知礼义小民顽梗不知廉耻其长技则逋欠钱粮其生涯则逞刁健讼是岂风俗使然欤抑向来教化未行积顽成习之故欤卑县窃不自揣姑就台言台谨披沥十事敢为　宪台陈之伏祈垂鉴焉 
　　一天台之义学宜兴举也夫嘉禾以培植为本人材以乐育为先我　宪台崇儒重道教化兴行合省多士固巳家敦孝弟户习弦歌矣柰台邑离省窵远鞭长莫及民不知诗书士不畏王法包粮健讼结党成羣武断乡曲有大酒会小酒会之谣此皆平日漫无防检以束其身心是以放佚至此急宜兴举义学遴选文行素优之士设帐公所实心课诵每月修脯勉力捐俸按季给与资其膏火庶使美瑾得琢磨之功良材无废弃之叹向之放辟邪侈者咸入于规矩范围之内将来德造兼优人文蔚起皆沐　宪台寿考作人之宏恩矣 
　　一天台之城垣宜修葺也夫一邑之内有民人焉有社稷焉易称设险诗重维藩言备御之宜周也我　宪台玉节晋持为两浙八闽之屏翰秉钺吴山为全浙东西之保障瓯江瀛海永息波涛白鹿金鸡霅水鸳湖尽安耕凿二全省人民无不各登衽席矣然晋阳之垒不新虽绝茧丝无益况屡奉大部行文催修城垣何等严切今天台邑垣不但雉堞尽圮抑且闉阇不设走险如骛之辈得以昏暮长驱如入无人之境卑县莅任日亲自夜巡目击情形殊觉骇异业在捐资鸠工庀材乘时缮修虽城门毕具城身巳筑可资防守然城堵全经坍塌为费浩大蚊力难支可否谕令在城有力绅士共输未雨绸缪得以策纠羣力经营落成无致搔首于城阙庶屏藩巩固捍御有资一如　宪台再造之深仁矣 
　　一天台之田地宜清理也任土作贡有产完粮大律煌煌普天共凛我　宪台抚恤穷黎痌瘝念切己溺己饥日廑于怀钱粮饬行滚单法至善也无如台邑诡寄成风隐漏是尚豪强有产而无粮孱懦有粮而无产甚至每年并无实征清册或一人而更数名或一户而分数甲按其名则是核其实则非且并无鱼鳞号段细册其所谓榜册埧册俱属故明万历年间遗下老户老册人经数代事隔两朝茫无头绪经胥狼狈为奸地棍因而飞洒诡名诡姓滚单无从下手窒碍不行钱粮历年抗欠不清职此之故是清理田地乃天台第一急务兹值编审将届应请俯容卑职于农隙之时履亩清查将从前隐漏诡寄田亩一一清理造明实征细册使穷民免赔粮富室无脱漏国赋以裕田亩以清何莫非　宪台剔弊除奸之盛举也 
　　一天台之储米宜统征也州县额设钱粮各有欵项条分缕晰归欵征解毋容混淆此朝廷大例卑县何敢遽为置喙惟是台邑在万山之中产米绝少且驮载维艰是以每年额征军储米共二千八百七十余石从前迄今俱解折色不解本色与地丁一体征银祇缘分项开征另佥经承经管另有差役行催相沿巳久虽完银完米总属小民分内应完之正项但不征米而征银地丁未楚米银又催愚民无知竟认为额外之科敛况有不肖官役高下其手以解费为名每石征银一两三四钱不等甚至有一两五钱一石者郎令移交垫解之欠数现在有据嗟此小民其何以堪卑职受事之后齐集多士校艺观风策询地方利弊据以军储等米请与漕项月粮之例归入条编与地丁一体滚催统征分解官省零星征比之繁民免两次追呼之苦等语若从其请似亦省差便民之一法也 
　　一天台之塩引壅滞宜变通也台府六县惟天台为最穷食则藜藿不充衣则悬鹑百结居则茆茨倾颓全无墙壁土产绝少村落荒凉土著穷民卖塩为活然无大伙私枭类皆肩挑步担易米易粟以餬其日此辈实繁有徒不但诛之不可胜诛且观此鸠鹄哀黎若严加禁止绝其衣食之源殊难存活恐挺而走险或有相率为不可知之事者况台邑山路崎岖纡回丛杂出没无常深山穷谷之中一遇官役势必以死相搏寥寥数捕力不能敌或致性命不保只得束手付之无可如何官引壅滞不销因而有亏国课奉参议处夫复何辞乃近奉　盐院屡饬何故并无大伙私枭捉拿解究发签提比靡有宁日官役交困实深今据绅士条陈绍兴府新昌县盐课银两归入丁口今天台县盐课请照新昌之例亦归入丁口在每丁每口不过完纳厘毫轻而易举在国课永无缺额小民各得自便等语若从其请似亦官民均利之一法也 
　　一台戥台银之积弊宜痛除也民间交易其天平必以十三号为准其银水纵不能豪厘足色亦必须以九五为率通行使用庶几买卖两不相亏今台邑天平一两只有八钱五分银水尽用煎饼有排铅柳叶劈开龟背等项种种低潮自七成以至三成不等名曰台戥台银有名无实持此台戥台银完粮每两则竟至加四与加五矣持此台戥台银买米每石则竟至一两五六钱矣然此犹为低潮者而言也甚至有搀和铅铁用药煎烧入手宛若朱提转眼即为乌有农工商贾一遭毒手终年血汗尽付东流言之真可痛恨皆由地方土豪结连奸棍不畏王章不循天理肆意煎烧兑换使用然其所以明目张胆横行无忌者又由贪庸县令一年四季受其节规明知害民因贪其余沥隐忍而不禁即禁亦不过虚应故事遂至锢弊相仍牢不可破小民吞声饮恨莫可如何卑职受事之后严拿不法饼匠头痛加责惩并饬令在乡煎烧低假潮银各饼匠尽行改业押取遵依不惜一家之哭以贻一路之哭但此禁利于穷民而不利于富户恐卑职力绵不能为中流砥柱应请　宪台威灵饬行本府勒石永禁亦易俗移风之善政也 
　　一天台各役之工食宜复也朝廷设立县令以治民经制衙役以供事县令给俸以养廉衙役给食以代耕而又虑其作奸也衙役有犯赃之条县官有失察之例夫有禄以养之法以畏之是以虽死勿怨圣朝立法何其尽善尽美也今各役工食奉行捐解矣准支给者无多几项夫谁无父母谁无妻子一身既入公门以奔走复无工食以代耕俯仰无资嗷嗷待哺则其畏法之心不胜其谋生之计受赇骫法势不能免虽亲受杖流徒绞之罪彼所不计即本官失于觉察有降革调用之处分彼亦不顾且天台各役疲癃残疾无复人形比之他邑更为穷苦是别县之役食或可捐而天台之役食不可捐即天台别项之役食尚可捐而民皂捕快等项之工食不可捐盖既欲自食其力又欲廉洁办公彼何所乐而充此县役耶况查各衙门写本薪水银两以及缮书役食辕门役食现俱抽项捐解至于本道役食差役守提急如星火各复剜己肉以应之夫同一役也何以县役共受其苦而　宪役独蒙其利此县役之不免于向隅而泣者也卑职目击情形殊为可悯应请　宪台将各役工食内择其最苦者免其抽解似属补偏救弊之一端也 
　　一天台无抵之公捐请免派也天台钱粮额征仅止二万二千有奇火耗不过六分除去解费及奏销部费之外所盈寔属无几此外又绝无羡余可得官斯土者兢兢自守饮冰茹蘗尚难支吾若再加无抵公捐迟之则有违　宪令司府络绎催提牌签不绝捐之则涓滴尽属正供钱粮日积月累竟成巨浸不得不早为之虑也如架槁木植辕门火药嘉秀营房等项不一而足卑职履任后每捧一檄未尝不彷徨战栗此等无抵欵项在他邑或可派而天台弹丸小邑实难照例分派与其重费　宪心于日后何如冒叩高厚于目前仰恳　宪台格外垂慈俯鉴苦衷曲允所请恩免捐派不特卑职可免亏空之累即天邑将来之亏空亦可永杜矣 
　　一天台之防兵宜更换也地方设有汛兵所以安内御外民供赋以养兵兵出力以卫民故必勤操练守法令兵民辑和地方始有攸赖今天台驻防并无公廨其官或僦居民舍或寄住郡城与汛兵两相暌隔不能时加约束且系土著之人厕身行伍有司刑罚难以遽加有恃无恐不耕不织游手好闲习成骄悍纪律全无因而抗欠钱粮把持衙门好勇鬬狠一方侧目甚至窝赌窝贼无恶不为虽有兵之名毫无兵之益此种积习在在皆然天台尤甚不但虚縻粮饷反致扰害地方卑县职司守土乌容默默然欲请汰斥不敢也欲请募补不敢也应请　宪台鸿裁将天台之兵移守别汛别汛之兵移守天台易地防守更番迭换庶有以杜其骄悍之风而收其捍卫之实于国计民生不无小补也 
　　一承追柯令亏空案内之民借俱系捏造也查前任柯令案内应追民借银共四千五百七十四两二钱零除实在民借银五十七两九钱六分郎令巳经追完外其余并未开征卑职到任后催准移交册领前来传唤经管经承查讯俱巳物故即案内曾有到官录供之陈士藉亦归乌有随细查民借各领俱属捏造诡名无从追征是郎令之欺君欺　宪自悞以悞人亦以甚矣将来承追一年之限转瞬即届在卑职之处分固不足惜其如各宪考成何理合禀请　宪台或赐详请　题明或饬本府承审衙门作何归结以免无辜之参罚者也　以上十条有卑县分所当言者有分所　不当言者虽皆为国计民生起见但智巧远虑之人俱默默养高而草茅新进之士独喋喋陈词狂愚之咎自问难免然当大君子正本澄源兴利除弊之时尚有怀不吐废弃自甘殊非　宪台察纳雅言谘诹善道之至意用是不辞罪戾冒昧渎陈仰祈　宪台明察暗访如卑职不守官箴或贪或酷藉此为饰非张本即立登白简实所甘心如或言有可采伏祈　宪台相卑职于牝牡骊黄之外俯赐　俞允批示俾卑职得以竭尽驽骀立见施行不徒托之空言百姓幸甚卑职幸甚 

　　○科场条议 

　　窃照三载宾兴乃抡英大典朝廷收得人之庆草莽快利用之期自宜甄拔真材羽仪王国原不容空疏无用者徒恃夤缘钻刺得以滥叨名器也恭惟　大老爷金范铸世而明彻冰壶玉尺程材而清同水鉴监临全闱统摄羣寮握造化之神机作文章之司命此诚千载难逢之盛会矣无如浙省士子奔竞成风诡谲是尚而杭嘉湖绍四府为尤甚是以留心剔弊而弊即生于剔弊之中加意除奸而奸旋起于除奸之会人人如是科科如是积习相沿牢不可破卑职自丙戌徼幸后曾浪游西浙稔知其弊其奸今条议五事敢为　宪台陈之伏祈垂鉴焉 
　　一修理号舍之夫匠人役宜日日搜检也浙省进场举子万有余人其中怀材抱负者固不乏人而欺世盗名者正复不少往往将经书文艺及表判策论蝇头细字抄写成帙贿嘱夫役工匠于修理贡院时预先带进用油纸包好或藏瓦底或纳土中记明在于某某号舍之内举子入场寻号检取是修理号舍之人夫亟宜搜检以杜此弊虽然搜检矣而所委搜检者务在得人若徒责成于仁钱两县监工之胥役而若辈惟利是视勾通作弊其弊又不可胜言矣 
　　一点名进场举子宜归号房也号房总口宜设立栅栏销闭并号底宜砌断也士子三年攻苦进场作文自当潜心构思以图入彀乃有一种浮虚之子平时漫无静养工夫临场惟思剿袭代债先与知交好友文理通晓者说明捉刀点名领卷不即归号各站立总路等待捉刀人两相照应未出题以前彼此往来东奔西走既出题以后指麾号军或送文于某号某相公者或取文于某号某相公者奔走传递旁若无人是宜于点名时多设巡捕员役每一名举子接卷看号即押令归号不许站立路口并不许到号口探望使其各不知彼此坐号再筑土墙隔断号底栅栏关闭号口号军不许暂离庶几代倩怀挟之弊可以杜绝矣 
　　一联号之弊宜禁绝也藩司为提调之员科场事宜乃其总理所以在场承值之书吏大半俱出南司此辈惯走场屋老奸巨猾无弊不知无弊不作至于卷面所打号印尤其执掌不肖举子钻营贿嘱打号之人或记名或记号安放一处打成联号或竟将不及瞭望隔远之字号尽行抽出使号舍空虚凡做联号者俱归入其中所以往往有卷面号印明系东天而竟坐于西地者此弊卑职知之最真最确应请于入闱日先将各号印挨次点齐不缺加谨封贮发卷打印或用府县教官或用　宪台书吏不使藩司书办经手则联号之弊可以永除矣 
　　一号军宜更换标下目兵也每科所取号军并非正身俱是杭城游手游食无赖泼皮及锡箔行中工匠雇替顶名此辈历来顶替入场传消递息真是熟路轻车而举子进场时或于衣袂之内或于供给之中或于所携小凳挖孔暗藏银两带进挥金耀目怡然顺受任其驱使而不辞卑职谬陈管见亟宜更换标下兵目以为号军彼既畏　宪台之明威复有将弁之约束则作奸犯科之事自然屏绝矣 
　　一钻刺帘官之弊宜禁而难禁也科场作弊功令森严谅无显蹈明行致罹法网然而利令智昏明知之而故蹈之者正复不少杭嘉湖绍等府士子纯蹈虚声不务实学每于科甲出身之州县投拜门生往来交好贪墨营私者饵其重赂即为之打通关节极意钻谋即有一二谨饬者受其杯礼物非以临时再看机会为辞即以果落我房自无不荐等语以为两可之见嗟乎习俗波靡谁为中流砥柱耶虽奉　上宪饬发门簿无许生监出入衙门然而暮夜投金簠簋不饬州县不自之禁　上台亦乌从而禁之哉是同考帘官必须于　宪台素所取信者而选之庶几其无虞乎此又在　大老爷之神明默运而非卑职所敢置喙也 
　　以上五条原非卑职分所当言况　大老爷聪明遥知事事精详又何用卑职喋喋陈词然而刍荛之言圣人择焉不揣固陋妄陈一得用佐高深苟有可采仰祈　宪鉴留意则幸甚幸甚 

　　○社仓记 

　　古者王政必先恤民恤民必先积贮积贮者天下之大命也天灾流行何国蔑有惟有备是以无患汉耿寿昌创为常平制其轻重而时其敛散隋唐以来皆因之不变宋淳熙中朱子复建社仓社仓之法夏受粟于官冬则放之计息以偿其贷种出息恒董以乡之士君子盖即周礼委积待凶荒遗意而布泽周及于四郊虽遇穷谷深山民无阙食较之常平益精而密矣自古备荒之政其莫善于社仓乎余自束发受书遇史传经济实学未尝不留心考核欲其通古而宜今不徒腾诸口说闱中发策遇时政利弊恺切敷陈务尽条理然终以未得见诸行事为憾也前年承乏天台天台故居万山中当洊饥之后民多雕敝余设法劝赈赖以少安查邑之积贮旧祇有常平仓仓谷有限猝遇水旱灾荒又狃于　功令转移不能自由因思恤荒之政莫善于社仓行之此其时矣适遇　大中丞高安朱公来抚两浙廉以率属仁以惠民宵旰不遑虚衷若谷虽在下吏亦无不懃懃咨询必期有益于国计民生余不揣固陋即所目见耳闻条陈十二策社仓即其一也过蒙嘉纳俾令疾行因周览台之四乡有花桃坦头石板路平头潭各居东西南北之孔道收放为甚便随次第设立社仓其制度一遵朱子遗法掌以乡之殷实有品行者以时敛散而瘝寡茕独则无求偿焉屋材悉捐己俸不役于民其花桃坦头石板路渐巳告成矣惟平头潭未竣事余方拟今年经界田功毕设有公家余羡仓即各备谷千石用豫赈恤之储不意菲材遂蒙荐举圣恩破格收录匆匆就道事与愿违而兹举遂不克观厥成也夫国家良法美意能言矣患不能行能行矣患不能竟其用若夫以能行之志际能行之时而规画详密尚不能无待如社仓此余所以惓惓也然余前所条陈私幸十举六七而社仓之设立仅亏一篑后之君子夫独无恤民之心而体前贤凶荒有备之意乎则余亦稍得藉手以告无罪矣是为记 

　　○经界图说 

　　任土作贡古今之通义也至有田者不必赋而贫无立锥者反代受其输将斯其为害有不可胜言者夫田赋上关国计下系民生朝廷惟正之供既不容以丝毫少贷而哀此穷黎所典妻鬻子而不足者惟日以其身受敲朴而莫之能偿为民父母鲜有不恻然隐痛者也是故当务之急莫如清田赋之源则正经界其亟亟矣经界不定即弊孔丛生欲去害而反以滋害于田赋之清也何有余待罪台邑目击台人田赋之不清甚矣是以毅然有清丈之请诸　上台亦既报可顾台人言赋籍者惟故明老坝是凭夫自万历至今业不知几售户不知几易田土之坍涨不知几更而况其时清丈之法凌乱乖舛有地不连属而混为一图者有畎塍相错而横分数图者丈书任意作奸业主无从稽核侵冒欺隐日积月累而莫可究诘揆厥所由实惟经界不正之故今将彻底厘清与民更始而犹因循故辙不为经久无弊之图其又何以信今而传后乎孟夫子言夫仁政必自经界始今虽不能如古井田之制畛浍沟涂尺寸各有定数然而为溪为涧为冈阜为涂路亦必有天地自然之界址划然而不可乱者爰命邑之绅士分诣各里随其地之尖斜曲直方员大小以审其东西南北之所至而各为一图其中山林陵麓庐舍市廛亦各从其方隅而备载之于是节取尚书中语编次字号注明职丈姓名俾各按图而量度焉此疆彼界既无所肆其混淆逐段挨坵复无所容其凌越即后之检阅者知某地之在某图一启卷而昭如在目弊绝风清数世而后犹将利之尚得谓度田均赋有不自经界始者哉因作经界图说 

　　○到任告城隍文 

　　某谨斋沐洁虔昭告于本县城隍尊神曰惟神明聪正直灵爽于昭固赫然天台之保障为斯民所藉庇者也今以郎川下士奉天子明命来牧兹土自常矢慎矢公靖共尔位其或滥受苞苴欤其或烦刑横敛欤其或畏暴欺良委靡听政欤是居官无状罔知为国爱民神其殛我以为不职之戒若夫雨旸时若年岁顺成疫疠不生人无夭札俾百姓安居乐业以生以养则惟神之责倘其早涝不节灾眚迭见吉人罹殃凶人获福是则神之不职必将奉圣天子声灵为神致讨为民请命无所依回瞻顾也呜呼阴阳同理均当父母为心祸福无门惟在公私一念神其鉴之谨告 

　　○饮冰堂记 

　　天台在万山中霞城琼阙号称僊治然其地瘠而俗未淳非清且勤亦不可以为理余自己亥之秋来宰是邑始至见退食之所倾颓卑闇令人神气皆昏欲作而新之苐以政务方殷弗暇及也越明年公事稍见条理因就署之旧制而去其壅蔽更以爽垲洞达开朗耳目一快其东偏复构小斋以待宾客治簿书垣墉涂茨亦少加拓焉落成或请有以颜斯堂者余惟服官之义在审所立心而巳邑无大小治无难易苟阘茸弗治则事之修者渐以废功之成者渐以毁如以为民生之不可忽天命之不可以假易则兢兢业业日昃不遑暇其敢一日弛吾责而负吾理耶余以简朴之材理偏鄙之邑惟惧陨越以滋咎戾自始事以迄于今不辞劳不避怨凡有利于民者不敢不兴也凡有害于民者不敢不除也如人饮水冷暖自知盖惕惕乎澹泊以明志焉今余奉天子命将去是邦而年来雨旸时若冬无极寒休征应而气序和顾所以蚤夜孜孜者要未尝不以一片冰心与斯民相终始也颜之为饮冰不亦可乎乃为饮冰之歌曰冰之晶莹实鉴我情匪食而饮言怀洁清栋宇既成锡兹令名金庭玉芝庶几同楹 

　　○丈量告城隍文 

　　某谨以刚鬛柔毛清香醴酒致告于城隍尊神曰天台僻处山陬地土硗瘠其民风之狙诈士习之浇漓种种凋敝固巳倍于他邑矣而田赋一项更极混淆欺隐成风飞诡是尚富者强者有产而无粮贫者弱者赔粮而无产此种情形谅我　神久以蒿目伤心特以位阻阴阳止能默鉴于中而不获显为拯救耳°°以郎川下士受天子命来莅兹邑不揣菲材急欲救敝补偏届今大造彻底清查详请　各宪通县清丈现在择吉开弓但一人之才识有限奸徒之狡谲多端惟恐力与心违时因势隔窃欲与　神分其任并欲与神矢此心灵爽之助不无厚望焉敢再拜稽首仰邀　神力俾°°得心应手一丈成功不忧扞格至干业户丈手书算以及襄事一切人役奉公守法者锡以祯祥作奸犯科者降以灾殃总祈用昭赫赫之明威以消种种之鬼蜮盖幽明本无二理我　神之血食是邦°°之承乏斯土此职同也此心同也如°°而或黩货是尚不能矢慎矢公徒烦扰我父老子弟有忝厥职罪及我躬倘　神而淡漠置之一任顽奸弊混锢累不尽人民怨恫厥咎在　神尚祈鉴诸来格来歆谨告 

　　○升任辞城隍文 

　　某谨以明烛清香致告于天台县城隍尊神之灵曰幽明虽有殊途理治本无二致忆己亥秋七月莅任时曾焚香顶礼与我神约凡雨旸之恒若岁时之丰稔四方之宁谧人物之安宁惟明神是赖若夫锄强扶弱兴利除害黜邪崇正理枉伸冤惟本县是责今两载以来水旱不生人无夭札兆民乐业合境清宁是明神之职巳尽而本县饮冰茹蘗唯慎唯勤勿敢稍贪暇豫勿敢私便身图一片爱民保赤热肠差堪告无罪于明神是本县之职亦尽然职虽尽而心犹未释者则在丈量一事天台田赋不均弱肉强食通详清丈原期计日告成与民更始不料谬沐殊恩匆匆解任遂致愿与事违今本县从此行矣苐恐自兹以往作奸犯科者伸缩弓口改换号图豪强仍肆欺隐孱懦终受包赔自本县创行此举实为厉阶用是巾怀耿耿敢告明神俯鉴愚忱大彰灵应于一切监丈公正都总丈书人等果其奉公守法忠厚老成欤则锡之以祯祥如其怀私挟诈玩法舞文欤则降之以灾殃使各恪谨将事矢公矢慎田赋均平以竟本县未尽之绪实所厚望焉在明神永镇此邦千秋血食非如本县之笼鹤携琴去来靡定谅不冥然漠然听其弊窦丛生贻累百姓也临别叮咛统希来格谨告 

　　○亲催绅衿完粮说 

　　圣朝新例最重钱粮解不及分数州县有降革调用之处分完不及分数绅衿有褫革责枷之定典煌煌功令炳若日星何天台生员贡监兜收抗欠习以成风目今新旧饷银急如风火一任大声疾呼总然褎如充耳本县为诸生时雅慕宰牧敬礼斯文岂今日备官而忘诸然而清斯濯缨浊斯濯足圣人言其自取此语正堪三复今查各都坊历年额数细户之粮较少而绅士之粮居多岂所谓习俗移人贤者不免欤抑为之宰者不能易俗移风致成互乡欤目下未完银米奉宪追征孔急万难濡滞不前身列衣冠当必急公输纳以为齐民表率俾本县得免督催之烦则相与有成之雅于贤绅士有厚望焉为此特与诸生约所有本名下钱粮除旧欠外本年地丁巳届七分之数而储米关系紧急军糈不容升合挂欠统限三日内按数清完如三日不能至五日五日不能至七日若再不完是冥顽不灵终不肯完矣除拘拏家属监比外定行通详褫革按律究拟此尔等不知爱鼎自取其辱非本县不加礼尔等也须知　国课为复位限綦严催科之法要非得巳多士勉乎哉谨催 

　　○一件催取绅衿供给城工引 

　　天台邑垣雉堞将圮闉阇不设禁城之上同于周道探丸鼠辈方挺险如骛矣鸠工缮修势所难巳在官斯土者此去彼来原如传舍况除仓库狱囚俱有本等人役看守此外不过两袖清风满庭明月而巳亦何所资其扞御哉而在土著者歌于斯哭于斯聚族恒于斯室庐坵墓世世守之而谓备御之可缺欤本县为地方起见前经首先捐资设法兴修四门虽具奈工费浩繁所幸在城绅士共输户牖之谋各捐工役之食业经书有成数自应按名按日刻期而给源源接济讵料几斗脱粟视同十斛明珠或吝而不给或给而不足司其事者难为无米之炊致搔首于城阙夫失今不图转盼农忙终成道旁筑舍莒陋之讥固所不免亦岂尔绅士自卫卫人之道耶用是布告　同人速践前议照数慨发俾得乘时策鸠群力执宫功而荷畚锸踊跃经营不日成之竚看柳媚莺娇不羡独称锦垒风和日永应知春满大城倘有仍然靳惜不与除追完前数外定行议罚令稍解悭囊作当头棒喝云 

　　○劝绅衿捐粟赈济引 

　　盖闻仁人利济先在凶年义士激扬尤怜梓里是以北魏李士谦出粟数千石赈饥乡人全活万余宜兴吴颐山值岁荒村落穷民躬亲给粟乡人全活亦万余二公俱膺高爵享遐龄子孙贵显天之报施善人昭昭不爽台邑自上年夏五旱魃为虐秋禾歉收今春雨雪连绵民鲜粒食徧野哀鸿身任地方民社之责蒿目时艰能不为民请命奈　上宪止允减价平粜仓谷之详而那谷赈饥之请格于成例竟不可得辗转图维惟有劝捐之一法盖寒儒初仕蚊负难支窃谓众擎则易举庶几集腋为裘积铢成贯且居官者笼鹤携琴未知明年何处而土著者室庐坵墓其将累叶安之同乡共井救灾恤患能忧人之忧者人亦忧其忧裒多益寡非以利为利也实以义为利夫欲立欲达己溺己饥非我儒分内事乎其悭吝之鄙夫无论矣即有乐与喜舍之子往往惑于因果报应之说不惜倾囊倒箧辇至佛门以求福利布黄金于祇树之园散缨络于多宝之塔究竟空虚渺茫功德安在食报安在果能慨捐脱粟普救孤贫是以佛菩萨心肠而兼大圣贤学问眼前功德食报必长用是敢劝邑中绅衿善士勿云舍己以从人当念成物即成己扩充恻隐广种福田仓中积粟或以百计或以十计或以石计量力共输克期而至使鸠鹄调饥立起沟中之瘠俾鲋鱼涸辙群沾河润之波则慷慨好义之风直与古之士谦颐山诸公后先辉映矣百尔君子好善应有同心谅不以余为多事也幸载鸿名并登米数于左 

　　○劝比邱出粟赈济引 

　　施舍之道起自佛门今世自达官长者以及愚夫村妇每遇穷交故友孤贫无告之人有患难缓急略不之省吝惜而不肯与而于佛门则大结缘且辗转相劝以结善缘无他以其普度众生有功德于人也观自在菩萨照见五蕴皆空度一切苦厄此正我儒子舆氏所云墨子兼爱摩顶放踵利天下为之之说也今天台上年亢旱歉收今正雨雪连绵民鲜粒食乞丐满街仳离载道本县巳经发簿相劝绅衿捐赈外尔等比邱到得此时当稍减香积厨充彼嗟来食随缘乐助量力喜施一簟一瓢无非布地之金半粟半筲不籍檀那之力祇以向之受之人者还以施之人将来又以施之人者反而归之己为十千世界广种福田为五百阿罗宏深愿力佛以慈悲为本方便为门余之此举谅菩萨自应低眉而金刚不为努目爰笔而说偈曰愿与此功德普及于一切捐粟赈饥民皆共成正道 

　　○祭枯骨文 

　　康熙五十有八年岁次己亥二月清明吉日江南建平进士戴谨以楮帛庶馐之仪致祭于天津卫众姓枯骨之灵曰凡尔枯骨士农工商不一其类老幼男女不一其伦非土著之穷黎即他乡之异客尸瘗荒野看守乏人洪波一决白骨漂零寺僧捡而积之一室火化入塔意甚善也然尔等生前有何罪孽死后复罹扬灰之惨耶余谒选　都门寻春到此不禁目击心伤召寺僧与瑞讯之即于僧寺傍高阜处谋得掩埋久而不敝之法捐资购砖倩工建塔下深五尺上高九尺四面皆一丈中分二穴以余目所经见之骨现藏一穴其一穴责之寺僧嗣后随检随入有收殓之定处庶免抛露之惨形但枯骨之中或有得其头颅而失其肩臂者或有得其手足而失其腰胁者或有仅得其一指一节而全段俱失者种种遗漏不可枚举即间有一二全者亦与诸朽骨杂乱舛错又孰从而辨之而理之耶余惟愿尔等有灵各缘真骸以依魂且以荫庇乎子孙可耳嗟乎万物从土而生亦从土而化今而后尔等以五方错杂之骨共聚一室远者近之疏者亲之俨然有阳世洽比其邻之意焉有幽栖之乐而无倾覆之患亦可以逍睿乎夜台而同登彼岸矣礼载孟春之月掩骷埋胔盖先王仁育之恩因时修举方春始和故泽及枯骨以蕃庶物而阜生气也后世古制寖废则有中野朽骨累累而莫之收恤者蒿里北邙徒增叹悼耳我　夫子于己亥岁谒选都门偶作天津之游见道旁遗骸虽暂瘗而未得经久之法为之目击心伤捐资建塔高下有制工坚且良是塔之成永无荡析飘零之患矣今年秋振得伏读吾　师祭枯骨文惨怛之思仁厚之旨蔼然流露于言意之表直与横渠西铭互相发明而又举之于春适于先王掩埋之令为协嗟乎一逆旅仓猝间而满腔恻隐触而即应抑且经久不敝务求尽善若此异时仁覆天下嘘枯吹生起陈人而肉骨之于此文亦可以得其槩矣因编入天台治略中而附识数语于后云受业汪振甲谨跋 

　　○去思碑记（附刻） 

　　后世司民牧者迁转不常非若古封建之制有分土而长子孙上下休戚有相关之谊故无论阘茸软熟者萎薾而不足有为即一二挟持宏略练习治具亦大率视其官如传舍而视其土之民如秦人视越人之瘠肥苟安于因陋就简之习而报称于簿书期会之间斯亦巳耳谁复有急民之急殚精毕虑如自营其私也哉我邑侯戴舒庵公之莅吾台也始至即慨然有与民更始之意相其利病缓急以爬以剔力疾兴除如并储米罢船工均丁赋革现年岁省台人金钱不可数纪每夏秋之交辄减价不粜复仿文公社仓之遗广设义廪以备灾歉廉知邑巨害莫如田赋不均则为申请丈量俾比户享廓清之福出则轻骑减从裹粮自随秋毫于民无所扰时进诸生而校之雌黄甲乙务以大雅为宗东西各置义馆收育俊髦文教彬彬甲他邑学宫公廨祠宇城垣倾者葺缺者举在在焕然维新两造蜂争出词组立折吏畏若神案无留牍摘奸发伏无纵诡随向之为虺为蜴豪逞乡里者靡不匿迹销声惴惴惟惧巳及诗有之大车槛槛毳衣如菼岂不尔思畏子不敢至今如觐风烈云昔子产之治郑也褚衣冠正封洫伍田畴铸刑书比年而歌孰杀三年而诵谁嗣孔明之治蜀也赏不以匪人幸罚不以亲故免开诚布公刑政虽峻而无怨我侯自下车以来更化善俗雷厉风行故俗蒸蒸丕变虽子产孔明何以加兹假令优以岁月朝摩夕渐沦浃于服教畏神之余治效又奚啻若斯巳耶侯今且去矣夙夜勤劬一如始至之日凡所设施未竟之绪侯不以传舍视其官而一日未去务殚一日之职而后即安嗣是以参帷幄出秉牙璋寅亮宏化抚绥区夏胥于是乎始而芾棠之爱惟台人有独私焉不可没也因撮纪其梗槩而勒诸石以告来者公讳兆佳号舒庵丙戌进士江南建平人 

　　○季考策题 

　　问亲民之官厥惟守令临民之本实先教养古来厚生正德化民成俗之事其载在书史者略备我皇上轸念民艰日廑宵旰右文重士劝谕多方凡所以为教养计至深远也有守土之责者其于移风易俗裕民足食之道可缺焉而不讲乎夫周礼荒政积储为先义社常平由来巳久今欲仿而行之果能家赐而户给欤抑别有救荒之术欤里并凋敝生计维艰川泽虞衡俱可仰给欲除弊以兴利其道安在士为四民之首士习不端何以表率此邦之士潜修者固多而奔竞者亦不少岂闭户鲜知音而吏庭有快捷方式欤礼让相先方为近古乃耰锄而有德色箕帚而多戾容风斯下矣敦本兴让之道何可不亟讲欤若夫仇怨及于同舟风波起于平地片言触忿讦讼欺官此种刁顽何以痛惩甚至廉耻道丧娄艾成群始写离书而卖发妻继投谎状而找身价若不严诛非所以广教化美风俗也他如城垣不可不修当念费从何出盗贼不可不缉当思弭有何方多士生长兹土留心时务久矣果能慷慨而陈自当虚怀以采不俟终日立见施行其悉心条对毋隐 

　　●天台治略卷之十 

　　呈批 

　　◆呈批 

　　一件叩鸣杜累事 
　　一件祀税认浇祀产应轮恳恩批照事 
　　一件华顶山面壁居僧曼云因僧自明放火干连具禀求豁事 
　　一件盗砍殴命事 
　　一件逆禁造谤事 
　　一件婪穴谋占事 
　　一件瞷危昧死事 
　　一件叩天电情事 
　　一件叩质明业等事 
　　一件恳恩鼎详事 
　　一件恳恩追价等事 
　　一件胞兄可诳等事 
　　一件卖良为贱事 
　　一件势豪占吞事 
　　一件叩宪批照事 
　　一件饬批恩救等事 
　　一件恳赐禁捕以苏鱼命事 
　　一件遵批回复事 
　　一件恳恩循例等事 
　　一件遵批回复事 
　　一件兄弟久讼事 
　　一件侄夺伯产等事 
　　一件苦衷天鉴等事 
　　一件恳批全祀完公完节事 
　　一件敕查故放事 
　　一件抗断不迁事 
　　一件公正不公事 
　　一件迅劈并讯事 
　　一件贫极无奈事 
　　一件忤逆出母等事 
　　一件掘沟致火等事 
　　一件恳恩着追拐婢事 
　　一件恳免到案事 
　　一件禀明事 
　　一件呈明剪诳等事 
　　一件叩追完粮事 
　　一件绞谋劈陷等事 
　　一件遵批声明事 
　　一件欺驾捏报等事 
　　一件公举贞节事 
　　一件叩明存案事 
　　一件情理两无等事 
　　一件杀叔抄抢事 
　　一件婪谋强占等事 
　　一件胡绍侯具 
　　一件迭剥栖房等事 
　　一件僧秀峯具 
　　一件徐枚具 
　　一件凶顽杀泼等事 
　　一件姜一相具 
　　一件拂奸毒殴等事 
　　一件捐基造仓事 
　　一件身死不明等事 
　　一件徐凯等具 
　　一件豪横强占等事 
　　一件遵批回复事 
　　一件背据屠僧等事 
　　一件恩全图活等事 
　　一件陆以盛具 
　　一件遵谕沥情叩鸣事 
　　一件奸淫谋夺等事 
　　一件扛讼套批等事 
　　一件仇泄抄殴等事 
　　一件负噬刑害等事 
　　一件杨之亿具 
　　一件南货铺 

　　○一件叩鸣杜累事（饼匠陆远等） 

　　尔等煎烧铅饼骗害乡民不独国法不宥即天理亦所不容本县严行禁止痛除此害尔等如果革面洗心誓不煎烧互相纠察又何患铅饼之不绝乎今据称公省后内有不遵法饼店分开煎烧者然分者何人煎者何姓着即指名具禀以凭严究如再含糊混渎定行一并究讯 

　　○一件祀税认浇祀产应轮恳恩批照事（陈从宛） 

　　贫而慨认均派祀粮具见孝思不匮陈君总既不能完粮于前若来争祭于后岂复有人心哉粮准五股均办祭准五股挨轮君总不得争执但尔等亦不得摈斥其祭许其逐队寻行拜跪享馂可耳据禀存照 

　　○一件华顶山面壁居僧曼云因僧自明放火干连具禀求豁事 

　　四大皆空五蕴非有乃出家人本来面目何尔与恒如贪嗔未泯致自明不明顿起无明之火曾谓面壁者果如是耶名曰曼云诚在云雾中过日子耳本应与自明恒如一体驱逐但阅尔呈尚有悔心之萌姑从宽再准面壁十年焚修证果倘再未了三缘定行当头棒喝那时莫谓本县效饶舌丰干也 

　　○一件盗砍殴命事（彭元卿） 

　　同堂兄弟争树一株兄控南衙弟告经历旗鼓相当操戈以逞可谓兄不兄而弟不弟矣仰党总乡约督同族众从公处释敢有顽抗不遵即带候讯 

　　○一件逆禁造谤事（许陈奴） 

　　物必先腐也而后虫生之尔果自反无愧何畏人之多言乃为此出头露面之举耶 

　　○一件婪穴谋占事（齐汝盈） 

　　尔既极贫则尔祖坟非吉壤可知坟傍隙地尔既巳契卖非婪占可知何必顿起风波捏词刁渎 

　　○一件瞷危昧死事（齐思具） 

　　披阅情词殊堪悯恻但尔叔齐珣犹存古道非世俗残忍者可比该生毋乃愤激于中而为是巳甚之词耶着亲族执批秉公调处覆 

　　○一件叩天电情事（陈君显） 

　　尔媳归宁其母掯留不允接回意欲何为远着尔男具领完聚如夏奴听信母言敢有别见定以三尺从事 

　　○一件叩质明业等事 

　　据禀买卖分明系徐之达冒占而徐之达坚称系开荒无主之产今现在清丈两无确据难以悬断该生素守礼法颇知读书胡不效虞芮之遗风即以此相让为闲地乎准归入义仓打号以解从前一段疑团又可为公案中添一变通法门也是为案 

　　○一件恳恩鼎详事 

　　本县德凉才薄不能化虞芮之争心切愧焉今奉　府宪迭催着陈兆谋照契管业尔可与陈生争能与　府宪抗耶还宜三思 

　　○一件恳恩追价等事 

　　查验原契中明价足而且了根过税以及浇虚等票俱系张芹叔弟兄同立不一而足夫所谓了根者使根株之悉拔也乃根巳了一根又生迄今三十余年大造两度之后复节外生枝民间买卖何日得有了局耶本应重究姑念其穷而且愚从宽销案 

　　○一件胞兄可诳等事 

　　天台风俗恶薄同胞手足争夺些须产业动辄操戈以逞兄友弟恭四字邈矣无闻本县每阅此等呈词不胜痛恨据禀巳悉仍着原差押算确覆可也 

　　○一件卖良为贱事（余加显具） 

　　侄女两岁父亡尔何不领归抚养任其随母转辗飘零沦为下贱是谁之过欤即着尔备价赎回候讯 

　　○一件势豪占吞事（僧会明） 

　　削发入空门尚来告争俗家房产真贪嗔不泯之徒惜不用韦驮宝杵驱除魔障 

　　○一件叩宪批照事（韩觉赠等具） 

　　清丈一事原以查豪强之隐漏补懦弱之虚粮倘不照亩栉比丈明积税岂非多此一番劳碌乎着秉公速丈如有阻挠者许即指名禀究不必顾忌 

　　○一件饬批恩救等事（僧凈显具） 

　　尔弟无嗣田地固属他人之物但尔巳入空门又要田地何用老而愈贪非尽关弟妇之过也不准 

　　○一件恳赐禁捕以苏鱼命事（僧梵成禀禁捕鱼） 

　　以佃以渔王政所重但数罟不入洿池耳尔虽有爱物乐生之志然本县必先仁民而后爱物俟秋成丰熟出示禁止可也 

　　○一件遵批回复事（范明重等具覆） 

　　范若卿因贫卖屋其堂兄范宸身列宫墙不生怜悯之心反以畵字之资未得兴词构讼衣□有此殊乖名教岂所谓习俗移人贤者不免耶据禀巳悉销案可也 

　　○一件恳恩循例等事（范震具） 

　　趋利避害人之常情刷印试卷白用既多有亏资本不如归之纸铺承值况该生俨然一绅士也何得以此项为祖父流传而甘为人役也 

　　○一件遵批回复事（杨伯苑等具） 

　　杨柱笃身故无嗣应以嫡侄杨仲相入继若之亿之子信熙乃柱笃之仝族侄孙岂可顶祀而以孙祢祖失尊卑而乱昭穆乎但仲相系大宗有无次丁着查明宗图确覆事关承继毋得偏狥率混 

　　○一件兄弟久讼事 

　　古人云难得者兄弟易得者田地而余启纶余士相同胞手足为产讦讼匍匐公庭者十余年今本县莅任又奉府批庭讯之下见其兄年逾八十弟亦过七旬皓首苍颜尚尔兄弟聚首此真人生最难得之境也即朝夕欢饮快言埙篪载好犹苦不足尽天伦之乐事奈何同室操戈死且不休岂非失其本心哉本县见其两人各堕孽障如梦如痴殊为可恨而又可怜因不惜苦口劝谕再三开导正如老僧说法当头棒喝急令猛省今凭亲友调处将屋基两相易换其一切未了田地房产公据议明以斩葛藤以全骨肉今日环庭请息犹不失相好之谊其殆所谓回头即是岸乎本县亦不禁抚掌稍快当堂直书数语于简尾以为后世之戒 

　　○一件侄夺伯产等事 

　　兄弟争田夺屋乃天台第一恶习尔子读书明理巳登贤书将来飞黄腾达不可限量所为书中自有黄金屋何必与侄争尺寸之地踵天台恶习也况此处本县巳经勘明谕令将二房绝产大三房两股均分甚属允当何庸再勘至所称桑地园业等项果有不明请同房族理明不必终讼 

　　○一件苦衷天鉴等事 

　　才焕胞兄也如果横逆相加尔能顺受方不失为悌弟之道即才焕自然愧悔何乃控衙差拘不恭甚矣不准 

　　○一件恳批全祀完公完节事 

　　异姓鳏寡一室同居殊伤雅道尔即同族众将王阿奴驱逐以避瓜李之嫌至洪氏所有房产各遵照族议洪氏不得擅卖尔亦不得觊觎此禀存案 

　　○一件敕查故放事（萧询具） 

　　火烛虽要小心然亦由天灾非尽关人事惟修德足以禳之今尔之庄屋巳焚矣又何从辨其火之自上自下而飞螫他人也不必多事 

　　○一件抗断不迁事（张存呈等具） 

　　所争之山系运开之祖文岳打号今尔等于数十年后忽尔黑夜盗葬屡控屡勘屡断屡抗目中尚知有三尺乎仰原差速押同两造将祖穴之傍空埋土墩平去嗣后凡属张姓子孙均不许附葬勒石永禁以斩葛藤取遵依存案敢有抗违即带严究 

　　○一件公正不公事（丁国荣等具） 

　　山溪坑岙沟渠路径随处有之此天造地设自然之界限大小广狭无容人谋与其间本县惟恐都总公正不谙特请在城绅衿督仝定界绘图分丈以地方经界之广狭定弓手算手之多寡原非若旧埧之勉强割裂分丈也何公正张洵夫等尚敢于分界之间即存私弊乎着当堂回话 

　　○一件迅劈并讯事（徐镐具） 

　　前据单开各买户俱系久经卖绝屡次捣找之产本县念尔穷苦国课无完是以略法从权各量为断给但尔之田产既巳卖尽何得尚有钱粮即云祖遗虚税何得有如许之多明系私下兜收侵蚀将实在未过税之业主隐匿不开混将割绝之户搪抵耳今又据单开多人禀请追找完粮并不开明买卖年月其中或系自己之产或系伯叔弟兄之产机乘欠粮概行拉扯开单希图脱批朋烹将来一开不巳至再再开不巳至三源源而来是尔此番之欠粮竟为生涯利薮矣抱朴子云摇钱有树欲壑难填其奈之何 

　　○一件贫极无奈事（孙辉祖具） 

　　凡卖产业先尽本家况据称尔屋与伯屋毘连正所谓必得之所必争之地也若卖别姓尔伯卧榻之旁岂容他人酣睡乎想尔欲昂其价故尔伯亦遂漠然耳还同亲族理说大家看破些为是 

　　○一件忤逆出母等事 

　　夫死再醮虽与前夫恩义巳绝然与所生之子天性犹存何至因欠后夫六两房价遽以逆母禀控狠毒巳极而亲属袁深等不为从中解纷挺身干证明系扛唆更属可恶仰捕衙立拘袁深等各重责廿板仍取具看守袁奴不致再行泼告遵依具报 

　　○一件掘沟致火等事 

　　两次被火虽云天灾实系人事之不修何得归咎于八九里路外开沟之陈大钗耶如此多事生非恐天之降灾正未有艾也尔等试自思之原词抹销 

　　○一件恳恩着追拐婢事（张权具） 

　　尔婢一逃再逃是巳破之甑矣必欲追回何为者候追价给领可也 

　　○一件恳免到案事（僧慧献具） 

　　尔师晓玉非行脚僧也虽凈量一案可以不必到堂但本县欲物色之久矣速令杖锡飞来毋効金蝉脱壳 

　　○一件禀明事（信行庵） 

　　妇女入庙烧香久经　宪禁不得借韦驮寿期作观音胜会也仍候示禁 

　　○一件呈明剪诳等事 

　　陈元善原属奸险之徒其承丈图号不独自己田多隐漏即于他人田地亦多受贿伸缩本县久有访闻候临都抽丈时自有惩奸摘伏妙用毋容尔之挟仇混禀也至尔所承丈之图应速造册送核不得彼此推诿贻悞取究 

　　○一件叩追完粮事 

　　尔脱花户总催脱尔是谓脱空祖师之徒着于交银处所各打点良心自相清理毋向本县法堂上青天白日又来脱空也 

　　○一件绞谋劈陷等事 

　　该生族大丁繁实田固多虚粮正复不少如张尧常张善夫等有粮无产囚首囹圄逃亡异地闻见鼻酸仁人君子能不为之动心哉今届编审正值清理之时该生读书明理当速会同族众通算各房现在共有寔田若干虚税若干一一清出品搭均浇使族内赤贫穷汉锢累永除其为功德真不可思议本县德凉才薄不能化导愚顽每阅此等呈禀不禁一低徊一扼腕但龊龊者不足与语于该生不无厚望焉 

　　○一件遵批声明事 

　　人经三世事隔两朝何容牵扯渎控如莫魁在日果有粮税未收崇祯年间岂不大造耶顺治年间又岂不大造耶即至康熙十年尔既巳查出前地何不即控令其收税耶今莫魁巳故其妻又醮王虎山尔忽将自己户下钱粮开分王虎山之义子王伯畏莫伯明之子莫日照明系飞驾鱼肉乡民尚敢捏词屡渎目中尚知有国法乎候拘词内各犯证讯供通详褫革以便按律究拟 

　　○一件欺驾捏报等事 

　　应着甲内田多者管理尔等乡民谨守数亩祖产早完国课即是好百姓岂能料理粮务册籍准即豁免如有棍蠹指名帮贴需索者许尔据寔禀究 

　　○一件公举贞节事 

　　据呈生员萧洵之母青年守志白首全操德媲三迁闾里羡熊丸之教恩全独子胶庠待鹏羽之翀所谓篱菊之芳晚而自见徕松之茂寒而后凋允宜旌表以励闺风着速备具各结呈候详请可也 

　　○一件叩明存案事 

　　母女黑夜同行自必相依相傍何至奔走不见寻无踪迹之理明有别情候唤讯 

　　○一件情理两无等事 

　　侄犹子也壻半子也侄赎伯母契卖之田内中必有余价即代伯母之壻偿清三钱之债负于理未为不顺何容多渎 

　　○一件杀叔抄抢事 

　　不从尔侄存作祀田之请忽然空手退还和尚此尔先自失其本心何怪尔侄尔嫂之横逆相加耶姑着族众理明 

　　○一件婪谋强占等事 

　　尔叔孤绝所遗产业尔视为囊中物也久矣今一旦屋为叶冕价买田被朱通式租种满腔积忿难以明言故为露尾藏头支离闪烁之语希图脱准耳况侄犹子也尔果能克尽侄道世奏何故反与通式同居共食乎尔不知自反胆敢朦混哓渎姑从宽不准 

　　○一件胡绍侯具 

　　谢以九等如果买田抗粮自有卖主何国进具禀即不然亦应户首禀追尔系局外无干之人何必屡来渎扰况据禀始云何国进税存六九都七甲继云业出何姓税归侯户忽又云虽非户首实系同图情节支离闪烁明系假公济私希冀影罩官批恣行欺压中饱耳现在差押清粮毋容琐琐 

　　○一件迭剥栖房等事 

　　天台民情刁诈明明是中明契正久经割绝之产不曰债尾迭剥则曰暂时契抵不曰丢税陷粮即曰追找完粮纷纷抱牍纠缠不巳及至对簿十无一实今据词称间半之屋正契之外复有找票尚复何求又来琐渎耶不准 

　　○一件僧秀峯具 

　　了根粮票层迭有据固无可吹求姑念其穷且得业者亏是以酌断银二两以斩葛藤今既遵缴即着朱德直具领完粮如日后倘敢再生枝节执禀鸣究立案 

　　○一件徐枚具 

　　该生与袁静乃儿女至戚只因子两屋价辄兴雀角鼠牙之讼此告彼诉彼诉此催不曰豪棍即曰兽□旗鼓相当几同仇寇所谓婣睦任恤之谊蔑如矣风俗之偷薄一至于此阅呈不禁嘅然据禀巳悉静候审结 

　　○一件凶顽杀泼等事 

　　一株桕子为数无多葛四范如果强采只应理说何故强取其布经且时其亡也而取之实属不法薄责以儆至葛四范采去桕子仰党总即押交还如违并责 

　　○一件姜一相具 

　　孝友任恤婣睦乃读书人大节所关该生不闻难得者兄弟易得者钱财乎今惟澄为尔之胞兄且又病废即使无房屋交关亦宜周其匮乏方不失悌弟之道该生于孝友二字蔑如矣乃犹以不孝不悌督之起松等何明于责侄而昧于责己耶请自思之 

　　○一件拂奸毒殴等事 

　　据称初二夜二更时分撬门入室强奸无干证无凭据且迟半月始控明有指奸驾控情弊仰党总执禀督冋比邻查明起衅殴打实情速覆 

　　○一件捐基造仓事 

　　天台人心不古风俗浇漓每以一木一石之微辄驾词控告尔能急公好义捐地造仓真天台之翘楚殊可嘉尚着将是基税亩分数都甲开报以凭注册豁免仍俟义仓落成之日同捐谷各姓名汇报上　宪可也 

　　○一件身死不明等事 

　　本县亲验张思昭不但贫穷彻骨而且一病奄奄将登鬼箓其妻缢死亦恨实命不犹耳尔既属亲戚不稍加怜悯反捏词刁渎尚有人心乎从宽不究实法外之仁也 

　　○一件徐凯等具 

　　记曰非其所祭而祭之名曰淫祀淫祀无福又云支子不祭祭必告干宗子夫支子且不得祭何况其它今诸君或名登乙榜或身列宫墙固俨然天台望族也即使无寺无僧而采苹蘩以奉祭祀者亦自有人岂遂为若敖之鬼同杞鄫蓼陆抱不祀忽诸之痛乎乃据呈一则曰寺侧祖冢八茔由来僧供二祭再则曰僧散则古寺空寺亡则祖祀绝斯言也不但菩萨闻之而攒眉金刚听之而弩目即乃祖乃宗在天之灵当亦愀然恫矣况记载祭有十伦见事鬼神之节见父子之伦见贵贱之等见亲疏之杀见夫妇之别见长幼之序见上下之际今藉沙门而承祖祀其义何居且楚茨之诗曰式礼莫愆徂赉孝孙苾芬孝祀神嗜饮食其时莫莫者君妇也致告者工祝也献酬者宾客也不闻用着浮图也今呈内又称云厨不冷祀典可全等语是赖香灯之供奉以为孙子之蒸尝而谓神其飨之乎亦大非孝子仁人之所出也在诸君之执说以有唐朝三十八世祖之舍书载明可据是矣夫唐迄今几及千载世远年湮舍之有无谁其信之借曰有之夫以为舍则竟舍之矣何以飨以祀或剥或烹者尚需香积厨中物耶殊不可解岂尔祖当年惟恐后之子若孙血食之或斩故田虽舍而以祀事之孔明委之无色声臭味之衲子耶抑诸君故为矫揉造作离奇其说思为薙发披缁者争此十方世界耶总之黜异端以崇正学载在　上谕十六条而昌黎所云不塞不流不止不行的是至论据呈巳悉候并详各宪示夺可耳 

　　○一件豪横强占等事 

　　尔侄之父母即尔之兄嫂如果停柩葬棺逾尔地界亦须请同亲友开导为是乃辄来告究于侄则不慈于兄则不恭矣该生其细思之 

　　○一件遵批回复事 

　　同室操戈实属不祥况陈氏今巳孀居张权辄尔背盟违议肆其吞占殊乖名教今又不从众处必欲使孀妇匍匐公庭而后巳不知其是何肺肠也仰该生等再为劝谕处释如违另禀候夺 

　　○一件背据屠僧等事 

　　出家人云瓢雨笠到处为家乃与在家人争塘兴讼真食嗔痴三途不泯者矣速赴蒲团免得当头棒喝 

　　○一件恩全图活等事 

　　府宪正直廉明心诚保赤岂有逼勒部民在官唱戏之理明系棍徒在外唬吓招摇玷　宪据禀存案 

　　○一件陆以盛具 

　　尔子侵蚀钱粮博奕饮酒种种不法有玷宫墙本县姑念斯文一脉不忍遽行详革冀其自新讵料不但钱粮怙终无完又勾通积贼扳诈良民目中尚知有三尺乎况尔前经在监尔子竟不一顾从未到堂呼龥求释求保视亲父如同陌路此种行径与禽兽何殊今现奉褫革究拟尔不必为此舐犊之请也 

　　○一件遵谕沥情叩鸣事 

　　阅禀尔妻不忘故夫之父母其孝思可嘉诚足以愧天台之为人妇而弃旧怜新者目下现举一子谓非天之所以报施善人乎据禀尔遵妻谕代为安厝亦可谓奉命唯谨者矣准差押范敬卿一同掩埋仍追原欠约销毁 

　　○一件奸淫谋夺等事 

　　妇而再醮原要一蹴而成该生乃迟迟吾行致为高材捷足者得之此实自误于人何尤今落花流水两无情矣尚恋恋具控何为耶 

　　○一件扛讼套批等事 

　　侄犹子也该生如果加意抚恤倍极恩勤起夫等何由兴戎从中媒孽乎当堂而谕甚明速宜猛省做好样与儿孙看毋得固执 

　　○一件仇泄抄殴等事 

　　明系群子圭征逐角口为尊长者若能以理劝谕各自儆戒其子便尔释然省却无数是非烦恼想尔一味护短以致周君义等亦出而争衡耳何得听信讼师妄牵旧事渎禀殊□不合速归愬邻总处明均不得多事时当岁暮所谓有事不如无事也思之思之 

　　○一件负噬刑害等事 

　　时当岁暮一母不令在家安居唆其出外坐索租谷不孝孰甚再蝼蚁尚且贪生苟非逼勒难堪徐士簪何至自寻短见轻生耶据禀一石五斗之谷为数无几尔须自返保守身家不必多渎 

　　○一件杨之亿具 

　　天台穷民第一苦累在田赋混淆其次在丁银至于米盐二项又其次焉者也今本县通详清丈与夫丁归粮办之请乃拔除锢弊与民更始起见知我罪我皆所不计也阅禀具见关切深情送到二论存览 

　　○一件南货铺 

　　本县莅台一切柴米菜蔬俱预先趸发价银照时值零支后因买办姜定于中侵蚀已经惩革不用着尔等各铺户亲自赴内宅领银每日用小折零支银完再发再支此亦剔尽衙门买办之弊根也何期尔等无良反以重加裁截情恐资本不继等语渎禀殊可浩叹今尔所开之帐与本县所发银数价值现在仰将悬之国门衙署所买货物银价与市积买卖之价孰贵孰贱孰多孰少必有能辨之者 

　　●跋 

　　天台僻处浙东素称难治去年秋暂绾斯篆下车伊始恒以不克转移风气为虑问俗省方而外于　前令政迹有裨于民者无不详加采择焉及得戴公天台治略一书披读数过经济皆本学问刑赏胥归忠厚古之名臣良吏不是过也凡政教禁令不特切中流弊足挽颓风使当时被化之民旧习为之一洗即今昔异情于仿照旧章中斟酌时宜次第敷陈亦颇有成效惜原板为公携归郎川是书所存无几恐日久邻于湮没拟重梓以广流传奈宦囊萧索有志未逮爰以聚珍板印刷若干部以公诸留心民瘼者并聊以志执鞭欣慕之意云 
　　道光五年蒲月既望署天台县知县沌阳刘邦彦谨识 

　　夫子既治台二年精心厚下革弊兴坏凡设施措注使民无不得所大臣以治行上闻遂膺内召之命其去也士民卧辙留弗克乃请辑夫子政迹为天台治略若干卷锓版成集用传示无穷振甲伏而读之尽卷曰浙山水号奇伟秀绝者以天台冠令兹土是谓宰山水县者也而其地特下州小邑穷僻之乡土瘠民困又承岁歉之后讼狱滋丰号为难治自夫子为是邑宰抚成保教蚤作夜思无少逸豫其治理本末盖略见于此书焉世谓遇盘错乃别利器夫子能巨才全恢廓自信其经国盛业有待以发者行且大展布于世而始于台之治是书之传其所擘画计处皆经焦神极能为之者而不以治谱私诸家传锲而布之为牧民者矩矱夫子之流泽远矣钱塘受业汪振甲谨识 

　　天台治略 
 
