学治续说　　（清）汪辉祖 纂 

　　●目录 

　　官声在初莅任时 
　　勿彰前官之短 
　　勿苟为异同 
　　为治不可无才 
　　多疑必败 
　　宜因时地为治 
　　旧制不可轻改 
　　陋规不宜遽裁 
　　常例应酬不宜独减 
　　美缺尤不易为 
　　须为百姓惜力 
　　勿以土物充馈遗 
　　保富 
　　保富之道 
　　办赈勿图自利 
　　法贵准情 
　　能反身则恕 
　　宜求不干清议 
　　吏不可墨 
　　墨吏不必为 
　　清不可刻 
　　假命案断不可蔓延 
　　盗案宜防诬累 
　　办重案之法 
　　办案宜有断制 
　　邻境重案不宜分畛域 
　　社义二仓之弊 
　　清理民欠之法 
　　申明上下易隔之故 
　　用人不易 
　　宜防左右壅蔽 
　　差遣吏役不可假手代笔 
　　拒捕不可轻信 
　　宜勿致民破家 
　　事未定勿向上官率陈 
　　上官必不可欺 
　　勿臧否上官寮友 
　　告下之语必须详细 
　　旧典关劝惩者不可不举 
　　治莠民宜严 
　　干才可备缓急者宜留意 
　　安命 
　　勿为非分之事 
　　事慎创始 
　　遇仓猝事勿张皇 
　　进退不可游移 
　　退大不易 
　　治贵实心尤贵清心 
　　跋 

　　●学治续说 

　　萧山汪辉祖焕曾纂 

　　○官声在初莅任时 

　　官声贤否去官方定而实基于到官之初盖新官初到内而家人长随外而吏役讼师莫不随机尝试一有罅漏羣起而乘之近利以利来近色以色至事事投其性之所近阴窃其柄后虽悔悟已受牵持官声大玷不能??抇民之口矣故莅任时必须振刷精神勤力检饬不可予人口实之端 

　　○勿彰前官之短 

　　人无全德亦无全才所治官事必不能一无过举且好恶之口不免异同去官之后瑕疵易见全赖接任官弥缝其阙失居心刻薄者多好彰前官之短自形其长而官以迁擢去尚可解嘲若缘事候代寓舍有所传闻必置身无地夫后之视今犹今之视昔不留余地以处人者人亦不留余地以相处徒伤厚德为长者所鄙 

　　○勿苟为异同 

　　立身制事自有一定之理惟人是倚势必苟同以己为是势必苟异苟同者不免诡随苟异者必致过正每两失之惟酌于理所当然而不存人己之见则无所处而不当故可与君子同功亦不妨为小人分谤 

　　○为治不可无才 

　　才者德之用有图治之心而才不足以济之则内外左右皆得分盗其柄以求自济其私故一事到手须自始彻终通盘熟计实能收之然后发之万一难以收局且勿卤莽开端盖治术有经有权惟有才者能以权得正否则守经犹恐不逮耳 

　　○多疑必败 

　　疑人则信任不专人不为用疑事则优柔寡断事不可成二者皆因中无定识之故识不定则浮议得以摇之凡可行可止必先权于一心分应为者咎有不避分不应为者功亦不居自然不致畏首畏尾是谓胆生于识 

　　○宜因时地为治 

　　有才有识可善治矣然才贵练达识贵明通遇有彼此殊尚今昔异势者尤须相时因地筹其所宜若自恃才识有余独行其是终亦不能为治譬之医师用药不知切脉加减而专袭成方则参耆杀人未始不与砒信同祸 

　　○旧制不可轻改 

　　今人才识每每不若前人前人所定章程总非率尔不能深求其故任意更张则计划未周必致隐贻后累故旧制不可轻改 

　　○陋规不宜遽裁 

　　裁陋规美举也然官中公事廉俸所入容有不敷支给之处是以因俗制宜取赢应用忽予汰革目前自获廉名迨用无所出势复取给于民且有变本而加厉者长贪风开讼衅害将滋甚极之陋规不能再复而公事棘手不自爱者因之百方掊克奸宄从而藉端善良转难乐业是谁之过欤陋规之目各处不同惟吏役所供万无受理他若平余津贴之类可就各地方情形斟酌调剂去其太甚而已不宜轻言革除至署篆之员详革陋规是谓慷他人之慨心不可问君子耻之 

　　○常例应酬不宜独减 

　　凡有陋规之处必多应酬取之于民用之于官谚所谓以公济公非实宦橐也厯久相沿巳成常例万不容于例外加增断不可于例中扣减倘应出而吝象齿之焚不必专在贿矣 

　　○美缺尤不易为 

　　俗所指美缺大率陋规较多之地岁例所入人人预筹分润善入而善出惟才者能之或不善于入而不能不出则转自绌矣虑其绌而入之不谨祸不旋踵惧有祸而入之稍慎又不足以应人之求故美缺尤不易为自爱者万不宜误听怂惥垂涎营调白香山诗云妻妾欢娱僮仆饱始知官职为他人今之为美缺者饱僮仆而已妻妾欢娱其名也实且贻子孙之累焉余向客归安夜中闻雁有稻粱羣鹜共霜露一身寒之句非有所感也主人王晴川讽咏数过潸然泣下明年以终养去官居美缺者可不常自儆乎 

　　○须为百姓惜力 

　　先儒有言一命之士苟留心于爱物于物必有所济身为牧令尤当时存此念设遇地方公事不得不资于民力若不严察吏役或又从而假公济私扰累何堪故欲资民力必先为民惜力不惟弭怨亦可问心 

　　○勿以土物充馈遗 

　　地产土宜非有土官之利也偶因取给之便奉上官赠寮友后遂沿为故事甚至市以官价重累部民毒流无既如之何可为厉阶也故旧规所有尚宜酌量裁减若所产之物素未著名断不可轻用馈遗贻后人之害祸同作俑 

　　○保富 

　　藏富于民非专为民计也水旱戎役非财不可长民者保富有素遇需财之时恳恻劝谕必能捐财给匮虽恡于财者亦感奋从公而事无不济矣且富人者贫人之所仰给也邑有富户凡自食其力者皆可藉以资生至富者贫而贫者益无以为养适有公事必多梗治之患故保富是为治要道 

　　○保富之道 

　　官不洁己则境之无赖借官为孤注扰富人以逞其欲官利其驱富人而讼可以生财也阳治之而阴庇之至富人不能赴愬于官不得不受无赖之侵陵而小人道长官为民仇矣夫朝廷设官锄暴安良有司之分惟暴是纵惟良是侮负国负民天岂福之故保富之道在严治诬扰使无赖不敢藉端生事富人可以安分无事而四境不治者未之有也 

　　○办赈勿图自利 

　　地方不幸而遇歉岁克减赈项以归私橐被灾之户必有贷赈不得流为饿殍者上负圣恩下伤民命丧心造孽莫大于是昔济源卫公 【 哲治】 牧邳州尽出赈赢设栖流所赡养仳离雁户全活无算同时办赈之吏竞笑其迂然肥橐者多不善后公独简在宸衷不数年累迁至安徽巡抚陟工部尚书致仕尹中堂文端公 【 继善】 总督两江时余尝见其办赈条告末云倘不肖有司克赈肥家一有见闻断不能幸逃法网即本部堂稽查有所不到吾知天理难容其子孙将求为饿殍而不可得痛哉言乎读至此而不实力救荒其尚有人心也哉 

　　○法贵准情 

　　余昔佐幕遇犯人有婚丧事案非重大必属主人曲为矜恤一全其吉一愍其凶多议余迂阔比读辍耕录匠官仁慈一条实获我心匠官者杭州行金玉府副总管罗国器世荣也有匠人程限稽违案具吏请引决罗曰吾闻其新娶若责之舅姑必以新妇不利口舌之余不测系焉姑置勿问后或再犯重加惩治可也此真仁人之言乾隆三十一二年闲江苏有干吏张某治尚严厉县试一童子怀挟旧文依法枷示童之婣友环跽祈恩称某童婚甫一日请满月后补枷张不准新妇闻信自经急脱枷童子亦投水死夫怀挟宜枷法也执法非过独不闻律设大法礼顺人情乎满月补枷通情而不曲法何不可者而必以此立威忍矣后张调令南汇坐浮收漕粮拟绞勾决盖即其治怀挟一事而其它惨刻可知天道好还捷如枹鼓故法有一定而情则千端准情用法庶不干造物之和 

　　○能反身则恕 

　　且身为法吏果能时时畏法事事奉法乎贪酷者无论即谨慎自持终不能于廉俸之外一介不取如前所云陋规何者不干国法特宿弊因仍民与官习法所不及相率幸免耳官不能自闲于法而必绳民以法能无媿欤故遇愚民犯法但能反身自问自然归于平恕法所不容姑脱者原不宜曲法以长奸情尚可以从宽者总不妨原情而畧法 

　　○宜求不干清议 

　　是非之心人皆有之当未遇时闻谈长吏害民之政未尝不扼腕太息洎乎得志则昧殷鉴之训当局者迷古今同慨故幸而居官能回念扼捥之故常求不干清议自无失政 

　　○吏不可墨 

　　我朝立贤无方用惟其才高门贵冑世受国恩目染耳濡蚤娴吏治所虑生长华膴止知富贵吾所自有当日懔象齿焚身之戒力求无替定声至寒畯之士科第起家视白首穷经者遭逢天壤岂可遽舍所学同于猾吏之为若乃进以他途尤必自问可用于时而后求为时用何至一登仕版即不自爱既为牧令皆有廉有俸有自然之利无论美缺即缺甚不堪总胜舌耕餬口尽心为之尚恐未能称职有孤民望如复朘民以生重负设官之义鬼神鉴之矣昔孙西林先生官浙藩时常禄之外不名一钱或劝为子孙地曰吾未见红顶官儿孙至于行乞如其行乞则祖宗之咎也闻者至今诵之 

　　○墨吏不必为 

　　吏不可墨固已余则以为匪惟不可亦且不必数十年前吏皆洁谨折狱以理闲以贿胜深自讳匿自一二亏帑之吏借口弥补稍稍纳贿讼者以贿为能官惟贿径不开莫得而污之偶一失检墨声四播盖家人吏役皆甚乐官之不洁可缘以为奸虽官非事事求贿而若辈必曰非贿不可假官之声势实彼之橐囊官巳受其挟持不能治其撞骗且官以墨着讼者以多财为雄未尝行贿亦冒贿名其行贿者又好虚张其数自诩富豪假如费藏镪三百两必号于人曰五百两而此三百两者说合过付吏役家人在在分肥官之所入不能及半而物议哗传多以虚数布闻上官之贤者必摭他事弹劾即意甚怜才亦必予以媿厉之方其不贤者则取其半以办公而所出之数己浮于所入之数不得不更求他贿以补其匮而上官之风闻复至故贫必愈墨墨且愈贫阳谴在身阴祸及后则何如洁己自守者临民不怍事上无尤乎 

　　○清不可刻 

　　清特治术之一端非能是遂足也尝有洁己之吏傲人以清为治务严执法务峻雌黄在口人人侧目一事偶失环聚而攻之不原其祸所由起辄曰廉吏不可为夫岂廉之祸哉盖清近于刻刻于律己可也刻以绳人不可也 

　　○假命案断不可蔓延 

　　应抵命案吏役尚知畏法惟自尽路毙等事更易蔓延滋扰盖百姓无知最惧人命牵连恐吓撞骗易于借口全赖相验时力归简易凡自尽人命除衅起威逼或有情罪出入尚须覆鞫其余口角轻生尽可当场断结不必押带进城令有守候之累如死由路毙及失足落水则验报立案不待他求有等鹘突问官妄向地主两邻根寻来厯以致辗转撦拉徒饱吏役之橐造孽何有既极哉 

　　○盗案宜防诬累 

　　安良必先治盗而寄赃买赃之累又因治盗而起凡诬扳窝伙犹可留心访察至寄买赃物之虚实为舆论之所不着不惟黠贼易于挟嫌嫁祸且有捕役牢头择殷教猱因而为利者即官为审释良民己受累不堪矣浙中旧习获贼到官率供无主之案混认多赃指某某寄顿某某价买承行之吏据供吊赃佥差四出迨赃无着落终以游供完结而役婪于橐吏分其肥愿民被获贼之害境内不受治盗之益余居乡时深知此弊故佐主人治盗惟严究有主之贼而不起无主之赃前于药言约畧言之今录简易之法于左以备采择寻常窃贼只须饬地保谕吊谕内注明速将原赃交保禀解不必到官如果被诬许自行呈愬慎毋托故诿延致干差扰向在嘉湖幕中行之民以为便未有不缴不愬者案重赃多必须差吊者檄内注明止许吊赃不必带- 300-2 - 审如未买未寄听本人呈愬毋许提人滋扰庶捕役不敢肆横以被诬呈愬者受词时即提犯质释俾免守候或即于词内批释不必令平民与贼匪对簿以恤善良无论为窝为伙买赃寄赃有愬称与贼并未相识横被诬扳者其中必有教供之人可令被诬者杂立稠人之中先令贼犯指认如指辨模糊立时谕归安业专治贼犯以诬良之罪然此法须时时变通用之习以为常则其人状貌教供者亦能预先说之倘以识面为非诬恐又成冤狱耳至印官事宂小窃案件有不能不发佐贰代讯之势但听其查办即不免有需索之弊应令讯毕即送草供一切传主吊赃俱由亲核庶权不下移民不受扰 

　　○办重案之法 

　　一人治一事及一事止数人者权一而心暇自可无误或同寅会鞫事难专断或案关重大牵涉多人稍不静细即滋冤抑遇此等事先须理清端绪分别重轻可以事为经者以人纬之可以人为经者以事纬之自为籍记成算在胸方可有条不紊不堕书役术中其土音各别须用通事者一语之讹豪厘千里尤宜慎之又慎 

　　○办案宜有断制 

　　断制云者非师心自用也案无大小总有律例可援援引既定则例得无干者皆无庸勾摄人少牵连案归简凈矣向见貌为精慎之吏不知所裁以极细事而累及邻证延蔓不休有因而破家酿命者曾为寒心敢不苦口 

　　○邻境重案不宜分畛域 

　　守土之官治不越境似也然遇邻境命盗重案一有风闻即宜星火缉访稍分畛域受之以需致犯得远窜已失敬公之义其或假道境内终且牵连被议岂非自取之乎 

　　○社义二仓之弊 

　　谈积储于民闲社义二仓尚己然行之不善厥害靡穷官不与闻则饱社长之橐官稍与闻则恣吏役之奸盖贷粟之户类多贫乏出借难缓须臾还仓不无延宕官为勾稽吏需规费筦钥之司终多赔累故届更替之期畏事者多方规避牟利者百计营求甚有因而亏挪仅存虚籍者此社长之害也其或劝捐之日勉强书捐厯时久远力不能完官吏从而追呼子孙因之受累此捐户之害也此等良法固不宜因噎废食究不容刻舟求剑欲使吏不操权仓归实济全在因时制宜因地立法旧有捐置者务求社长得人为之设法调剂捐户如果无力完缴亦不妨据实详免若本未捐设断不必慕好善虚名创捐贻患 

　　○清理民欠之法 

　　花户欠赋是处有之顾亦有吏役侵收冒为民欠者余署道州因前两任皆在官物故每年民欠不得不收因创为呈式令投牒之人于呈面注明本户每年应完条银若干仓谷若干无欠则注全完未完则注欠数除命盗外寻常户婚田土钱债细事俱批令完欠候鞫欠数清完即为听断两造乐于结讼无不克日输将闲有吏役代完侵蚀字据可凭立予查追清款其无讼案者完新赋时饬先完旧欠行之数月欠完过半第此事必须实力亲稽方有成效倚之幕宾书吏总归无济 

　　○申明上下易隔之故 

　　或问何以谓之上下易隔曰理甚易明事则不能尽言也为上官者类以公事为重万不肯苛求于下而左右给事之人不遂其欲辄相与百方媒孽昔吾浙有贤令素为大吏所器会大吏行部过境左右诛求夫餍一切供储皆阴为撤去晓起镫烛夫马一无所备遂撄大吏之怒摭他事劾去此隔于上之一端也又有贤令勤于为治纤巨必亲赏罚必信其吏役有不得于司阍者遇限日朱单必濡迟而出比其反也又不即为转禀率令枉受逾限之谴此隔于下之一端也被害者据实面陈何尝不可立惩其弊然若辈势同狼狈所易之人肆毒尤甚安能事事渎禀频犯投鼠之忌故下情终不可以上达曰易隔也 

　　○用人不易 

　　吾友邵二云编修 【 晋涵】 言今之吏治三种人为之官拥虚名而已三种人者幕宾书吏长随诚哉言乎今之为治必不能离此三种人而此三种人者邪正相错求端人于幕宾己什不四五书吏闲知守法然视用之者以为转移至长随则罔知义理惟利是图倚为腹心鲜不偾事而官声之玷尤在司阍呜呼其弊非说所能罄也约之犹恐稽察难周纵之必致心胆并肆由余官须自做之说而详绎之其必有所自处乎 

　　○宜防左右壅蔽 

　　给事左右之人利在朦官舞弊最惧官之耳目四彻凡余所言款接绅士勤见吏役皆非左右所乐必有多其术以相挠制者须将简号房不得阻宾及吏役事应面禀之故开诚宣布示贴大堂俾人共见共闻并于理事时随便谆谕庶左右不敢弄权耳目无虞壅蔽 

　　○差遣吏役不可假手代笔 

　　署中翰墨不能不假手亲友至标吏办稿佥役行牌虽公事甚忙必须次第手治若地处冲要实有势难兼顾之时不便留牍以待则准理词状即付值日书吏承办应差班役可于核稿时填定姓名总不可任亲友因忙代笔开夤缘贿托之渐 

　　○拒捕不可轻信 

　　此条己具佐治药言今复及之者幕不见役而念民故意常平官未见民而信役故气易激役不得逞志于民辄貌为可怜之状或毁檄或毁衣以民之顽横面陈于官从而甚其辞焉谓其目无官法也官未有不色然骇勃然怒者官怒而役狡行民害生矣夫拒捕有罪人尽知之为盐枭为盗刼犯罪而求幸脱是以敢拒捕也若催赋传讯民尚无罪何致拒捕偏听而轻信之一役得志羣役转相效仿民之得自全者几何当役禀时平心熟察则妆点之弊自然流露姑将原檄存销而止以应办之事另檄改差及其人到官事结告以拒捕罪名及所以不遽办拒捕之故民知爱畏即役亦不敢再萌故技 

　　○宜勿致民破家 

　　谚有之破家县令非谓令之权若是其可畏也谓民之家悬于令不可不念也令虽不才必无忍于破民家者然民闲千金之家一受讼累鲜不破败盖千金之产岁息不过百有余金婚丧衣食仅取足焉以五六金为讼费即不免称贷以生况所费不止五六金乎况其家不皆千金乎受牒之时能恳恳恻恻剀切化诲止一人讼即保一人家其不能不讼者速为谳结使无大伤元气犹可竭力补苴亦庶几无忝父母之称欤 

　　○事未定勿向上官率陈 

　　率陈之故有二一则中无把握姑餂上官意趣一则好为夸张冀博上官称誉不知案情未定尚待研求上官一主先入之言则更正不易至驳诘之后难以声说势必护前迁就所伤实多 

　　○上官必不可欺 

　　天下无受欺者矧在上官一言不实为上官所疑动辄得咎无一而可故遇事有难为及案多牵窒且积诚沥悃陈禀上官自获周行之示若诳语支吾未有不获谴者苍猾之名宦途大忌 

　　○勿臧否上官寮友 

　　事有未惬于志者上官不妨婉诤寮友自可昌言如果理明词达必荷听从若不敢面陈而退有臧否交友不可况事上乎且传述之人词气不无增减稍失其真更益闻者之怒惟口兴戎可畏也 

　　○告下之语必须详细 

　　吏役乡氓均无达识凡差谴听断不将所以然之故详细谕知必且懵于遵率吏役则周折贻误乡氓则含混滋疑均足累治 

　　○旧典关劝惩者不可不举 

　　教民之要不外劝惩二端如朔望行香宣讲圣谕劝农课士乡饮宾兴尊礼师儒采访节孝之类皆劝惩之灼然者近多目为具文余初莅宁远时方孟夏示日劝农皆讶异数至乡饮酒礼吏莫详其仪注不揣迂腐一切典礼次第行之三四年中耳目一新顽惰革面士奋科名妇知贞节用力无多收效甚巨夫通都大邑犹曰公务殷繁不遑兼顾若简僻之区何致夙夜鞅掌而亦废弛不举乎吾愿图治者先由此始 

　　○治莠民宜严 

　　剽悍之徒生事害人此莠民也不治则已治则必宜使之畏法可以破其胆可以铩其翼如不严治不如且不治盖不遽治若辈犹惧有治之者治与不治等将法可翫而气愈横不至殃民罹辟不止道德之弊酿为刑名韩非所为与老子同传而萑苻多盗先圣叹子产为遗爱也 

　　○干才可备缓急者宜留意 

　　然其中闲有勇干之才错走路头者亦宜随时察识阴为籍记或选充练保或收补民壮慑之以威怀之以德使其明晓礼义就我范围设遇缓急未始不可收驱策之功第此乃使诈使贪之妙用非有知人之明者不能畧一失误关门养虎矣 

　　○安命 

　　饮口?豕前定况任牧民之职百姓倚为休戚乎不有夙缘安能为治缘尽则去非可以人谋胜也能者有迁调之势而或以发扬见抑庸者无迁调之才而或以真朴受知且有甚获上而终蹉跌甚不获上而荷提携者谋而得不谋而亦得愈谋而愈不得有定命焉知其为命而勤勤焉求尽其职则得失皆可不计即不幸而以公过挂碍可质天地祖宗可见寮友婣族不足悔也 

　　○勿为非分之事 

　　趋吉避凶理也公尔忘私不当存趋避之见惟贪酷□民丛脞旷职及险诈阴谋因而获罪者咎由自取外是则皆命为之矣然福善祸淫天有显道以约失鲜至竟不罹大戾恣行威福之人幸保令名百无二三不败则已败必不止废黜能辨吉凶者为吾分之所当为而不为吾分之所不当为自符吉兆而远凶机趋避之道如是而已 

　　○事慎创始 

　　非万不得已止宜率由旧章与民休息微特孽不可造即福亦不易为不然如社仓如书院岂非地方盛举而吾言不必创建独非人情乎哉社仓之弊前已言之书院之名经始劝捐于民总不无所费及规模既定或倚要人情面荐剡主讲其能尽心督课者什不得三四师既仅属空名弟亦遂无实学以闾阎培植子弟之资供长吏应酬情面之用已为可媿其尤甚者资不给用则长吏不得不解橐以益之而归咎于始谋之不臧是何为乎夫书院犹有遗累况其它哉故善为治者切不可有好名喜事之念冒昧创始 

　　○遇仓猝事勿张皇 

　　天下未有不畏官者官示以不足畏则民玩至官畏民而犷悍之民遂无忌惮矣抗官哄堂犯者民而使之敢犯者官也事起仓猝定之以干尤贵定之以静在堂勿退堂在座勿避座庄以临之诚以谕之望者起敬闻者生感犷悍者无敢肆也张皇则酿事矣临民者不必猝遇其事而不可不豫其理所以豫之者全在平日有亲民之功民能相信则虽官有小过及事遭难处亦断断不致有与官为难者 

　　○进退不可游移 

　　仕而进经也不获已而思退权也志乎进则尽职以俟命虽遇吹毛之求索分不能辞蕲于退则知止而洁身虽有破格之恩荣义无可恋故既明去就之界当择一途自立如游移不决势必首鼠两端进退失据 

　　○退大不易 

　　进之难非难进之谓也凭人力以求进必好其为难往往天定不可以人胜徒有失巳之悔此其故盖难言之至退亦不易则非及之者不能知也不获乎上万无退理然遇上官宽仁体恤转得引身以退幸而获上重其品者欲资为羣寮矜式爱其才者欲藉为官事赞襄责以匪懈之义不可偷安督以从公之分不宜避事病则疑为伪饰老则恶其佯衰感恩以恩縻之惧威以威怵之非平素无牵挂之处必临事多瞻顾之虞须看得官轻立得身稳方可决然舍去嗟乎是岂一朝一夕之故哉 


　　○治贵实心尤贵清心 

　　治无成局以为治者为准能以爱人之实心发为爱人之实政则生人而当谓之仁杀人而当亦谓之仁不然姑息者养奸刚愎者任性邀誉者势必徇人引嫌者惟知有我意之不诚治于何有若心地先未光明则治术总归涂饰有假爱人之名而滋厉民之弊者恶在其为民父母也故治以实心为要尤以清心为本 

　　学治续说终 

　　●跋 

　　余既徇坊培两儿之请开雕臆说同门生归安慎习岩 【 咸熙】 选河南夏邑令假还春雪载涂不远数百里渡江相访曰某之辞韩城师而出都门也吾师授佐治药言一册命求教于左右愿有以益之嗟乎迂拙如药言乃重为吾师所契至于斯乎因出臆说商定烧烛剧谈引前绪而申之不觉东方遽曰既别去又手疏得五十则古人综论治理言约旨该余琐细条分至悉数之不能终其物自维衰废无用于是而益望吾党友朋尽亲民之义安斯民于太和乐育之中鉴此心者知不以辞费为嫌也因续付剞劂氏邮致习岩正其可云甲寅三月既望辉祖跋
