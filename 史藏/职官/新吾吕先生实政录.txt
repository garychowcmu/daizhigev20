新吾吕先生实政录　　（明）吕坤 撰 

　　●目录 

　　序 
　　明职引 
　　民务 
　　乡甲约 
　　风宪约 

　　●新吾吕先生实政录序 

　　大学传释治平曰如保赤子心诚求之至论洁矩大道曰忠信以得之盖王道本于诚意保苍赤安社稷非可以声音笑貌为也士君子遭时遘主孰不亟自表建以为国为民居然自命顾忠信未豫心寔不诚一膜之外已成胡越乌能以实心行实政噢咻生民而登之上理乎惟我吕先生天中大贤得伊洛真传所著有呻吟语发明六经孔孟之学天德王道渊源于中居恒慨然以天下为已任一念民胞物与真可盟幽独而格鬼神者比其在铨部也操人伦之鉴式序在位至贵要矣乃慨叹曰吾人济时行道必先亲民遂力求外补一意安民之政自保厘山以东及搷抚山以西朝夕焦劳惟恐一民一物不得其所故诸所措注靡匪加意苍赤者惧民啼饥号寒也教之垦荒田兴水利树桑枣养五孳其所以殷殷恳恳导众利而布之下者必欲家给人足而心始慰惧茕民无告也为之岁给粟布时加存问即瞽目残肢俾各专一艺以资其身乞丐之流亦冬有生房房有布被期穷民举无失所惧荒歉为民灾也纸赎无碍尽数籴谷贮预备仓而又募民出粟益以官廪俾在在皆立社仓遇有水旱不能为灾惧盗贼戕吾民也而申饬保甲之法惧淫邪荡吾民也而讲明乡约之法惧冤枉害吾民也而设为平反之法惧奢靡损吾民也而崇尚节俭之法又惧有司之弗毖或至殃吾民也指陈在公之事正色而告之于是乎着为明职民务乡甲约风宪约狱政诸书颁布诸司共期惠飬黎元以臻上理盖先生爱民真如保赤一猷念一政事设诚而力行之故胪分畛列戞戞乎其言之也不佞炳令东鲁晋中受知先生最深且久实炉冶而陶铸之大惧弗克奞臼树负特达之遇兹奉命按楚职属风宪益不易称日惟兢兢凛凛循先生书布之政令用广其泽所以报也而徐自考曾不能万分一然务实而耻为文此其大旨则奉若蓍蔡已秦越人之禁方已人之疾矣必请而传之以所求博也是书乌可以弗传爰校而刻之总名之曰实政录宇宙之广必多笃学好修留心当世者缘先生之迹而神明之太平可致也岂曰小补之哉谨序 
　　万历戊戌岁季春吉旦廵按湖广监察御史燕赵门生赵文炳顿首譔 

　　●明职引 

　　朝廷设官分职衙门各命以名百司庶府各顾名而思职思职而尽分人人皆满其分量而天下无事矣今天下无一事不设衙门无一衙门不设官而政事日隳民生日困则吾辈溺于其职之故也呜呼何可道哉乃发明职掌申饬大小职官终日思其所行经岁验其成效称职乎不称职乎子夜点检自慊自愧必有独得者奚俟喋喋乎余言 
　　万历壬辰秋都察院右佥都御史宁陵吕坤书 

　　◇民务◇ 

　　卷之一 
　　卷之二 
　　卷之三 
　　卷之四 

　　●卷一 

　　吏承出身 
　　仓官之职 
　　廵检之职 
　　驿递之职 
　　税课司之职 
　　司狱官之职 
　　库官之职 
　　官恩例贡出身 
　　贡士出身 
　　科甲出身 
　　教官之职 
　　弟子之职（一读书缘由） 
　　弟子之职二（作人道理） 
　　州县佐贰之职 
　　太原谕属 
　　知州知县之职 
　　同知通判推官之职 
　　知府之职 
　　盐运司之职 
　　守廵道之职 
　　提学道之职 
　　按察司之职 
　　布政司之职 
　　武职一 
　　武职二 
　　督抚之职 

　　○吏承出身 

　　杂职小官多出于吏员承差夫吏承上纳大小行头供役司府州县房中案牍止尾承行之名堂上应答类多奔走之事通明律例者不多练达政事者甚少文书靠积年书手招拟托惯弊主文借公衙以支门户缘私贿以飬身家三考甫完而此心久坏一官初授而惟利是图岂无贤人君子秉正持廉要之千百中十一耳呜呼官多卑吏吏亦自卑朝廷一切事体未有言官不言吏者如文移则言仰某衙门官吏如参谒则言官吏作揖如示仰则言官吏人等吏何尝卑哉倘念上纳之费所值几何终身优免无一非百姓膏脂所在荣光何者非朝廷体面今日得做一官是我报效之日俸禄虽薄比吏自然略厚升迁虽小好官定是途长况上司耳目察尔独精但有一长无不培植本院荐人惟论才贤不拘资格努力自爱无负教言 

　　○仓官之职 

　　朝廷钱粮黎庶膏血攒零合整积在仓中凶荒可以活万姓之生征讨可以济三军之急为仓官者收时要极干极凈量时要极早极平仓中之地务使干燥上防雨湿下防水浸晾窓常要透风又要编竹小孔以防雀入墙壁常要坚塞又要铺板糯灰以防鼠盗盛暑连阴之月禀讨官钥将谷翻上倒下务使熏蒸湿热之气得以宣泄每岁如此三番米谷自不红腐至出放之时升合不欠出纳之数册籍要明如此做官人人都作颂声事事都显能干上司自然喜悦前程自然远大而今做仓官的地湿房漏全然不理雀食鼠盗与我无干只愁妻子贫穷只恨钱财不足收时刁难纳户数日不派及至常例满足滥派湿粃又有一等作奸之人计算在仓斗头加耗共余若干却通纳户折银钱两图便宜至于出放之时短升少合零取碎侵无所不至不思朝廷设仓岂为仓官哉不忍一年贫苦致坏一世前程仔细思量真是可惜本院留心采访必不亏你好官敬听吾言大家勉励 

　　○廵检之职 

　　廵检之设原为盘诘奸细查问逃亡缉捕盗贼关防诈伪弓兵要选精壮鎗刀要常演习山川险隘到处廵逻村落居民全无骚扰使军民商贩得以自在通行盗贼奸徒不敢公然来往如此三年方为称职北方廵检委实贫寒有在荒山野岭之中或居人稀路僻之处妻子不得宽绰钱财无处从来但既做寒官须安穷分果能有功无过自得上考优升而今作廵检的弓兵不问壮衰器械不求坚利武艺全不操演凶盗全不缉拏却又索弓兵常例甚者一半折干扰害居民刁难过客驴驮担挑者不止十分抽一作贾为商者平白指称为盗是增一廵检添一伙强贼一毫无益于地方万分有害于黎庶以后遵守法度能尽职业者分外奖励上等者一体荐扬仍旧殃民不改者访知定行挐问使家乡难还妻子流落有甚好处试自思之 

　　○驿递之职 

　　仓廵看驿递谓之热闹衙门以为美缺盖驿递衙门路当冲要常见上官年貌才能容易显露钱粮出入常得自由不知你每也有苦处站银急支不来过客急送不起恕夫马之不齐者不管死活恨供具之不丰者尝加责骂上司之公差不免凌索监中之囚犯每费关防但官穷穷不过人夫官累累不过骡马做驿丞大使的重索马头常例一不遂心便派苦差逼取徒夫面银一不如意便加凌虐以官钱放债领银则加倍扣还致贫夫常受饥寒指过客为名开销则半属冐破而站银多入囊箧徒夫有钱者卖放有力者保放纪法荡然马骡无钱者多差有势者不差公道灭矣或私衙日索小菜下程或家人私送秋风人事或受居民词讼或与娼妇奸淫种种弊端事事可恨不知近来上司耳目专是寻你小官百姓口嘴也只奈何小官一经访察或被告发戒饬的也是你赶逐的也是你挐问的也是你不如小心谨守多做几年再转两任长短算来名利两得而今世道清明何尝亏枉好官哉 

　　○税课司之职 

　　夫百工之事百货之通以有易无本为民便故古者讥而不征今税课设官一则收余利以充国家之用一则征商贾以抑逐末之人虽非正大公平犹不苛刻纤细近日廵拦及集头老人抽税将小民穷汉卖鸡鸭携苕箒疋布上街担箧入市无不抽税油行既税店又税油屠既税生又税死有司官指此为科敛之媒廵税官指此为攘夺之具针头削铁所余几何树剥重皮岂能堪命如此刻剥贫民何异盗贼抢夺且税课原无定数税钱岂尽报官割众家之肉安自已之身天灾人祸岂肯宽饶本院原有禁约但有违犯定行挐问追赃毌悔呜呼有司若肯清廉其所以铃制关防不患于无法不然税课廵拦且得借我以肥其身所得几何而恶名皆我受矣可不慎哉可不慎哉 

　　○司狱官之职 

　　监中人犯多非良民纵是徒罪充军那非违条犯法况颈上长枷更是重刑但系强贼尤为死鬼朝思暮想只求撞网脱笼得便乘机便要劫囚反狱司狱官若肯用心关防无缝锁锁在镣头白日不消带肘密棂■〈木匣〉■〈木匣〉住手脚夜间更须轮防纵在荒坡野地岂能插趐腾空况监墙门户重重乃重犯脱迯往往狱官吏禁疏慢之罪百口何辞至于囚犯发解出门州县官吏昧日昏心全不坚牢镣锁又不拣选兵夫严加申谕夫囚犯怀百计脱死之心解夫无一念防奸之意力惓心慵情熟志懈忽然逃走尽坐受赃疏虞失守解夫固难辞罪然卖放罪囚与囚同罪解夫岂不习闻安肯以三五钱银替人死罪彼久囚穷困又安得许多财物买求性命哉当发解之时松羁绊之计狱官吏禁不能逃其责矣至于牢头狱霸行暴殴人当衣夺食放钱卖饭或囚犯入门而本囚未得入口或囚粮到狱而本囚不得沾恩秽污不肯扫除病疾不报调理忍寒受热叫号不彻于公堂抱屈含冤心事难白于官府女监纵吏卒奸淫轻犯将重■〈木匣〉凌虐如此作官必有□祸明理者知监仓乃阴德之地狱官乃方便之人犯法存哀矜之心时加体悉重犯严关防之法不肯凌虐斯为称职而子孙享其余庆矣 

　　○库官之职 

　　库官吏之弊有三重收以苦纳户轻放以苦支人暗盗以亏公帑岂知大户解官亦有苦处征收之时贪官视为财主又料其多收巧立名色杂取重倾销之时当堂拆封先扣火耗入诸私囊脚价添搭铺垫打点一切不管及至发解之时却又轻轻扶捏天平每百两常轻三二两大户解官遥望叹息何敢近前一看及到交纳之处千巧百伪务在多压当事者佯为不知或伪出公言不知秤兑官吏熟知其心已暗笑之故收受时打点重则收轻打点轻则收重出放时打点重则折少打点轻则折多甚者打点不到见三五次不收候数十日不放当事者坐轿出入盲然无见伺候者道傍呼号褎尔不闻如此下情似当念及且收放重轻关系甚大我平收则在下者不得借口而万姓省一分半分之财我重收则在下者幸其有名而万姓多加二加三之费我得几何而大家所得者皆我之财彼罪几何而众人剥削者皆我之罪且我既借左右以行私左右亦借我以请托非分之恩只从其所欲难开之例无能拒其所求法尽废令难行职此之故至于库官库吏侵盗官银倘若无所狎眤何敢遽蒙邪念皆缘在下者借公帑以奉承在上者借公名以支取粘带含糊乘机作弊倘官若廉正则关检自严左右自畏安敢行私向见一府收银堂下多树木椿系以横绳解户投到公文实时堂下伺候各将银囊搭挂在椿头绳上挨名点近天平掣签唤吏监兑听令解户自合天平自敲针管监吏报足便令收封如两有争亲下审视一面即填库收一面即押印信秤兑既毕当时领文至于出放钱粮亦令解人自兑彼库官吏虽怨而无辞羣小欲希恩而不得衙门之内凛凛风生故曰廉生威正大者必光明光明则吐气扬眉令行禁止何利不兴而何害不除余因论库官而有感于二十年来所见以告凡有出纳之责者 

　　○官恩例贡出身 

　　昔者汲黯以父任霍光以兄任即今官恩生也张释之以入赀卜式以入粟即今例贡生也此四公者人品何如近世诋以荫得官者为豢飬之子以粟拜爵者为铜臭之子不论作人何如但以出身相訾何见之俗也抑此两人者不自爱耳藉门户之光幸冠裳之易华衣鲜食佚游宴乐田宅亭榭是贪珍异器物是好安富尊荣坐销日月文学政事漫不留心及授之政带富贵气习者倔强不谙世务而恣意见以乱官常念程路无多者阘茸不奋精神而纵贪婪以诖吏议则谁之咎哉余向亦狃众人之见谓贤才不在此曹及入宦以来于官恩中得三四人例贡中得一两人甚自振拔且曰负七尺之躯享一命之荣无分毫之益为衣冠之玷以实世俗之笑吾甚耻之余雅重其人因以示劝诸君其勉诸 

　　○贡士出身 

　　国家重典惟飬士为最隆一入庠序便自清高乡邻敬重不敢欺凌官府优崇不肯辱贱差徭槩州县包当词讼各衙门存体岁考搭棚饼果花红纸笔何者非民脂民膏科年酒席彩乐夫马盘缠一切皆荣名荣利及至廪膳年深贡之国学旗牌路赆半于科甲故自入学以至入官蠲除作养费军民不啻数百金矣闾阎市井小人一饭不忘报自思何德何功受此大惠久惠故官无大小自家命定前程职无尊卑自当随缘称报平日养育是朝廷耕凿时今日选用是朝廷饮食时不信国家养贤用人只为豢养我七尺之躯为士优我以廪饩作官食我以俸禄始终只为我身哉一生有资于黎庶百岁无功于朝廷蝇营狗苟只为身家有道者必不然 

　　○科甲出身 

　　世俗谈荣贵无不艳羡科甲中人而科甲中人亦以此自艳羡余亦未尝不于此沾沾焉何者广土众民君子欲之谓泽可远施中天下而立定四海之民君子乐之谓道可大行圣贤之艳羡贵达盖如此科甲中人非泽可远施而道可大行者乎小而郡邑肯造福于万民何事不可行大而台省肯建白于天下何事不可遂极之而八座九列肯留心于社稷苍生何功不可树嗟夫扶世运者吾党坏世道者亦吾党也夫贤者树名节砺行检彬彬有人至于藉地步之荣逞恣睢之欲有奥援者三窟之兔恃广与者百足之虫为守令则泰然肆于民上而赡养教化全不举行乃俗眼上官谁不推引以结他日之恩为监司则安然浑似闲身而生民吏治略不关情惟奔走俗尘仅了簿书以塞目前之责为抚按则侈然惟知尊崇而官常民隐漫不精察但交结津要收恩避事以保富贵之身智巧习成当嫌怨虽系天下国家之安危忍于推诿虚弥套熟患得失虽论至愚不肖之流品谬谓贤良立朝既已无闻居乡又复多罪或强买田宅或凌逼债息或嘱托官府或把持市行或纵子弟仆隶横于乡邻或恃知旧衙门快心雠敌或阻抗钱粮或滥希优免或多役人夫或讨占便宜州县畏其凭社莫敢谁何监司耻其负涂无能拂逆昔人云士君子在朝美政居乡善俗又云出为名宦入为乡贤彼衣冠名器岂为恶之资耶负国殃民之罪科甲人独百于诸曹矣乃树坊揭扁以招人指骂荣乎辱乎余言伤于激切而若是未尝无人然未闻吏承岁粟出身而敢于为恶者吾辈受国恩不为不厚负世望不为不隆可若是否乎余自耻不类恐为朋侪辱故谆谆自责望如此所愿同志以人品自激昂以世味为尘垢各求表树无愧科名幸甚 

　　○教官之职 

　　官之重无如教官重官之坏亦无如教官坏矣国初以学校为首善之地教职为风化之官每选上舍俾为郡邑师考其立身端谨学政精严作养人材堪为世用则行取为编修检讨御史给事中后为大臣皆有建树当时以起家教官为第一荣进匪朝廷滥擢此官则教官实称此职也今之士习可知也已联其长少正其心术端其趣向约其放纵抑其骄蹇筞其惰慢教以立身行已之法迪以济世安民之要使居乡则为端人正士出仕则为良吏忠臣一言而乡党相传一行而家邦取法不愧俊秀之才堪为社稷之重但一学得此数人翘然出色其余皆小心谨畏不辱其身教官如此可谓称职矣而抚按不以国初之典荐庙堂不照国初之例行必有任其咎者今也无论教以修已治人之术望其成德达材之效即以举业讲课者几人昔曹月川先生端曾为霍州学正规言矩行崇德尚贤士皆濯心砺志耻其生平期年之间意气交孚而声容半似后调蒲州学正两学诸生上疏争之嗟嗟月川何修得此彼其深沉有养澹泊无营故亲炙者悦服观感者愧讼非科条所约而话言所诏也今也科条且废而话言不闻师生相与君子耻道之矣居是官者能知学校非爱老怜贫之地教官是正已率物之身诸生是世道民生之赖朝廷付我以满庠青衿之士望我以养贤待用之益教授授以何术学正正得何人教谕谕以何事训导导者何说府州之转虽冷曾否作人之功升斗之禄虽微有无素餐之耻夫乘田委吏须称牛羊会计之职击柝抱关当尽讥察启闭之事教职虽微岂拥虚名而备冗员耶本院言诚过直殊伤雅道然贤者反诸身必以无此自慊不肖者触其非亦当以有此自愧也 

　　○弟子之职（一读书缘由） 

　　壬辰八月余移驻代州谒先师庙试讲既毕乃前诸生而问之曰诸生知圣贤以经史乘训朝廷以学校养士之意乎夫乾坤内只有这一种道理古今人只有这一副心肠千古圣人心肠中是这个道理吾人心肠中也是这个道理只是圣人志气清明义理昭著又身心体验措注精详故其精神心术微识见施为之妙载在方策传留后代是我心所同然而彼先得是我心所同具而彼先言一种道理之外圣人别说分毫不得一副心肠之外圣人别有分毫不得譬之衣食圣人是做造的吾人是吃穿的做造的留式样吃穿的享见成所以朝廷教人读书正欲以我这副心肠就经史中明那一种道理何者自古及今凡身心性命之精言天下国家之治道天地鬼神之造化草木鸟兽之情状及仓卒难应之务艰危难济之变轇轕难剖之事隐微难见之理玄远难测之数经史中有一之不载者乎古今是这个天地人物古今是这等参赞辅相故以经史之道治今之天下言言符契事事脗合不必费古人之心自能获古人之效经书之有资于身心犹衣食之有资于口体世上少他便不成世界人生少他便不成好人朝廷特设学校群以师儒令其口诵心惟身体力行指望诸士遵圣贤之言成圣贤之身以立圣贤事功使斯世成唐虞三代宇宙生民见唐虞三代太平故待士之体貌独优举士之礼节独重用士之荣宠独隆所以期望之者诚厚也诸生终日诵读一字字都向心头想一想一句句都往身上贴一贴试看古人所言与我身心合不合其合者便要体验扩充其不合者便要沉潜思索便知圣贤千言万语说的是我心头佳话立的是我身上妙方不必另竭心思举而措之无往不效而今把一部经史当作圣贤遗留下富贵的本子把一段学校当作朝廷修盖下利达的教场矻矻终日诵读惓惓只为身家譬如僧道替人念诵消灾免祸的经忏一般念的绝不与我相干只是赚的些经钱食米衣鞋来养活此身把圣贤垂世立教之意辜负尽了有道之士仔细思量笑死媿死人生七尺之躯皆有安天下万物的性分皆有使天下万物各得其所的本事圣贤又留下使天下万物各得其所的学术日日做天下万物各得其所的事业自有天下万物各得其所的功效只是吾人少了这使天下万物各得其所的心肠有了这副心肠参赞位育不是难事弥纶辅相不是虚言只是而今世教不明所志既非古人之志所学亦非古人之学古者十五而入大学格致诚正修齐治平这八件合下是一齐做底其实格致诚正功夫磨练成这个身子全到天下国家处作用隐居求志求底何志就是行义时所达之道也穷不失义不失底何义就是达时所不离之道也孔子曰如或知尔则何以哉以是甚么工夫漆雕开曰吾斯之未能信斯是甚么道理文中子曰苟有用我者执此以往此是甚么学问诸生于以字斯字此字曾否留心孔子曰期月可也三年有成孟子曰大国五年小国七年圣贤有这般学术直下承当便敢定这般期限就是下等事功如管仲之期于霸齐范睢之期于帝秦苏张之期于纵横志趋虽不正大手叚都是见成的的确确挐得定底故其作用出来皆有成就诸生在此只知记作文章诵读策论且莫说本领上体贴就是章句之学也只是剽窃料度他日忘了这口头学问浑是一个空躯壳饿肚肠至于经世之务更不留心只问以本州岛县编审差役如何均平地粮如何清楚盗贼如何消弭风俗如何转移仓廪如何充实荒歉如何救济留心者已自不多至于世道之污隆国家之理乱漕河之通塞马政之修废军伍之盈虚战守之机宜边计之得失言之津津有味策之凿凿可行恰似不见有人这般经济学术治平手叚不于诸生望将谁望乎诸生今日着襕衫明年戴官帽适所云云一一付尔举行责尔效验到手事儿皆平生梦寐不及着肩担子皆自小心思不到要做详审精密之事成光明伟俊之功岂不难哉所望诸生以天下国家为念志伊尹之所志以忧勤惕励为心思周公之所思为学便是实学木一为言语文字之工作人须作端人无矜聪明才辨之质他日策名仕途另有一番手段俾社稷赖以奠安苍生赖以得所朝廷收养士之效科目有得士之光流芳于竹帛增重于冠裳士大夫皆为之吐气扬眉曰吾辈读书人经纶手段固如此哉诸生勉之 

　　○弟子之职二（作人道理） 

　　举世衣冠往往通用惟有生员衣冠皇祖特为留意襕衫之制中用玉色比德于玉也外有青边玄素自闲也四面攒阑欲其规言矩行范围于道义之中而不敢过也朿以青丝欲其制节谨度收敛于礼法之内而不敢纵也绦繐下垂绦者条也心中事事有条理也团领官服以官望士贵之也惟有头巾制度未定一日皇祖微行见士戴一巾问此何巾曰四方平定巾皇祖曰四方平定必须民安乃将巾前面按一掌作民字样遂为儒巾曰朝廷养士本为安民以作元服首重之也而今儒巾倒过来看隐然是一民字其两飘带则头角未至峥嵘羽翼未至展布欲其柔顺下垂不敢凌傲之意云嗟夫圣祖之待士如何隆重而望士如何殷切也吾少时乡居见闾阎父老阛阓小民同席聚饮恣其笑谈见一秀才至则敛容息口惟秀才之容止是观惟秀才之言语是听即有狂态邪言亦相与窃笑而不敢短长秀才摇摆行于市两巷人无不注目视之曰此某斋长也人情之重士如此岂畏其威力哉以为彼读书知礼之人我辈村粗鄙俗为其所笑耳若闾阎其行阛阓其心言不根道义信口开阖身不守礼法任意举动三五相聚则恢谐嘲讪斗口舌之工一二浪游则淫邪狎眤作苟且之事少年恃其才学藐视师长霸者逞其刁悍挟制有司或小不忍而动大怒轻呈词或一人事而约众人同行嘱托说正话者则笑为道学吹求其短必灌以狂泉不诡随者则恶为古板厌弃其人不资夫丽泽孟子曰其子弟从之则孝弟忠信董子曰礼义廉耻是谓四维此谓八行即无论士有百行此八行者关系名检不细士日以八行自点检如此语言得无不忠信乎如此举动得无丧廉耻乎夫禾之高出曰秀十中一人曰士士肯好修同学见其人而爱慕居乡熏其德而善良官于内则为朝着仪刑官于外则为缙绅师表此之谓秀出此之谓士人也不枉父母生长此身也不枉天地涵育此身也不枉诗书教诲此身也不枉朝廷作养此身他日属纩之时将平生历履打算一回也不含羞于地下也留赞叹于人间百年易过此身不复再生一息尚存此志岂容少解本院平生立志不专向道不笃循省过端千疮百孔自治不暇何能训迪诸士第谬持风纪于诸士有师帅之责不得不以正言相教戒今日士风三事尤当首戒特拈出与诸士谈之余作小秀才时见同学长者竦然恭敬不敢在傍高言大笑不敢在班乱序先行迎骑于长者道傍勒马同席于长者告坐隅迁分付唯唯听从使令踆踆奔走比见近日缙绅谈天下士率以新进少年侮慢长者为忧夫礼非以尊人尽吾道耳不循礼非以慢人自弃其道耳尊长尚存谦虚卑幼岂宜倨傲况尊长之年轮到我身卑幼如斯果能堪否故夫子责原壤以幼而不逊弟为首过孟子谓尧舜之道只在后长徐行诸生未必皆然有则改之其次公论出于学校古人称学校云有发头陀寺无官御史台言清苦正直也近日学校岂无公论之人但有一种浮薄之习以爱憎为毁誉以口舌代戈矛意所不快造作谤言写帖匿名或无水而起风波或因小而张重大或聚谈人家是非或编起同庠绰号此等士风最坏心术不知诸士有此习否有则改之至于结党一节尤干法纪夫朋友之义过失相规未闻同恶相济士平日自爱重人未有先侮士者即士为人侮一士之口足以讼一人即其人该灭族之罪一士之力足以上告天子下告方伯明正典刑况天下处处衙门自有重士体面乃借斯文之名倡义气之说或一士见凌于乡党则通学攘臂争告于有司或一士见辱于有司则通学抱冤奔诉于院道不知经史果有此道律令果有此法卧碑勑谕果有此许否乎夫斯世之人未有孤立而无类者一民被刑则百姓聚扰于公庭一卒当诛则三军聚扰于帅府下至于工商吏卒里老无不各有同衣无不各重同雠势必至于私党横行纪法尽废此大乱之道也日者静乐生员刘凤起刘凤仪与周继登鬪殴通学生员李锺翠等相率赴省向两院司道閧然肤愬本院不罪刘凤起等而黜李锺翠夫鬪殴自有正律一丞尉能处之而张皇如此声势可乎不可乎且士之贤者未尝不非笑其同类而朋党既成去者以不去者为薄行甚者以誓相要以骂相激以利相鼓舞柰之何不强相从乎夫士也诸类中之贤人乃不以道义相先而结党以为诸类倡余甚悲之本院身非缁黄家亦士族而惓惓如此者以士君子之行望诸生不欲以姑息儿女之情相煦煦也倘礼法当如此则经史法律必载之矣诸生其绎思哉 

　　○州县佐贰之职 

　　州同州判县丞主簿分守令之政共州县之民者也官虽有正副而权不轻位虽有尊卑而事不异本院做秀才时尝怀济人利物之心无当事临民之位徒有念头无处展布今汝佐贰各官有管粮者当思如何恤民如何足国奸顽富势如何催征负累荒逃如何处置簿籍之清查欲明欠少欠多不要涵混乱打比较之规则要定正名正户不许代纳阴侵里书之弊不妨察见渊鱼皂快之奸切莫纵令吃鰕须是常例革而后法令行要知分别明而后鞭朴少清军者须清本户莫卖放本户却着隔里同姓含冤廵捕者须获真贼莫漏网真贼却将无辜良民受拷奉堂官批词不分贫富俱问有力稍力以奉承受富势嘱托不问曲直只是要打要钱以出气耳软听皂快支使一吞其饵则猫鼠同眠性慵任左右通同一入其笼则鸡犬受害至于私接呈状滥罚纸红擅作威福重用拷掠署印则随事科财营差则所至媒利此皆不肖常态而有志向上者之所耻也况佐贰之中容易出色有一好官自然荐拔自得优升若欲速见小如前所为轻则戒饬重则挐问后悔何追近见一二佐贰既能洁已又肯惠民本院深所爱重各官勉乎哉 

　　○太原谕属 

　　壬辰六月余召太原所属州县掌印正官而谕之曰宇宙之内一民一物痛痒皆与吾身相干故其相养相安料理皆是吾人本分书云山川鬼神亦莫不宁及鸟兽鱼鳖咸若鸟兽鱼鳖非吾同类也而且使之咸若然犹曰彼有血气心知欲生恶死所同鬼神奚赖吾人山川有何知识而亦使之亦莫不宁者何盖圣人以天地为心为生民立命心思既竭仁爱无穷必使乾坤清泰海内安康无一事不极其妥贴无一物不得其分愿而后其心始遂伊尹有莘之耕夫也当隐居时便乐尧舜之道其言曰予弗俾厥后为尧舜其心愧耻若挞于市一夫不获曰时予之辜夫君不尧舜自有当其耻者一夫不获自有任其辜者而伊尹引为已责深自愧罪只是真真切切见那君民痛痒触着便自相干而致君泽民我又有此学术是以孔席不暖墨突不黔汲汲皇皇殷殷恳恳只是这个不忍人底念头放歇不下吾辈七尺之躯不短于古人耳目口鼻四肢百骸不少于古人六经四书子史百家至今大备吾辈诵习又多于古人只似看得天下民物与我分毫无干岂是这腔子中天不曾赋与不忍人底一点良心如何百姓痛痒全不关心死活通不介意大叚今之为吏品格不同第一等人有这一点恻隐真心由不得自家如亲娘之于儿女忧饥念寒怕灾愁病日思夜虑吊胆提心温存体爱百计千方凡可以使儿女心遂身安者无所不至虽强制之不能虽淡薄之不减所以说先王有不忍人之心斯有不忍人之政心切而政生虑周而政详圣人虽欲歇手不得此谓率其自然第二等人看得天地万物一体是我性分使天下万物各得其所是我职分不存此心便有愧于形骸不尽此心便不满其分量惓惓维世道亟亟爱民生以谓为之自我当如是耳此谓尽其当然但纔有强勉向道之心便有精神不贯之处第三等人看得洁已爱民修政立事则名誉自章不则毁言日至士君子立身行已名节为先奈何不自爱是为名而为善者也第四等人守能洁已而短于才心知爱民而懦于政可谓善矣然毫无益于郡邑安能为有无哉第五等人志欲有为而动不宜民心知向上而识不谙事品格无议治理难成第六等人知富贵之可爱惧摈斥之或加有欲心而守不敢肆有怠心而事不敢废无爱民之实亦不肯虐无向上之志亦不为邪碌碌庸人而已第七等人实政不修粉饰以诈善持身不慎弥缝以掩恶要结能为野誉之人钻剌能降祥殃之灶地方军民之事毫发不为身家妻子之图殷懃在念此巧宦也近日大家成风牢不可破矣第八等人嗜利耽耽如集膻附腥竞进攘攘如驰骑逐鹿多得钱而好官我为笑骂由他笑骂耳此明王之所不赦明神之所以必殛者也呜呼正学衰世道绝利达之锢习既成恻隐之真心遂死失所民物付托何人一人笃恭而无为百姓日用而不知吾党泄泄沓沓以苟富贵世道倾颓万物愁叹将遂任其所终乎倘一深思可为恸哭天生此身岂为酒肉之囊锦绣之架哉天生此民岂为士夫之鱼肉官府之库藏哉倘一深思可为大媿本院无能振拔罪之魁也诸君千万努力 

　　○知州知县之职 

　　士君子无济人利物之心则希清华慕通显总之无益于苍生不若听其求富贵苟平生疾恶抱不平之气悲民怀欲救之心朝兴一利而朝即泽被闾阎夕除一害而夕即仁流市井随事推恩听我自便因心出治惟我施行则莫妙于知州知县矣夫朝廷设官自公卿以至驿递中外职衔不啻百矣而惟守令人称之曰父毌父毌云者生我养我者也称我以父毌望其生我养我者也故地土不均我为均之差粮不明我为明之树木不植我为植之荒芜不垦我为垦之逃亡不复我为复之山林川泽果否有利我为兴之讼狱不平我为平之凶豪肆逞良善含冤我为除之狡诈百端愚朴受害我为剪之嫖风赌博扛帮痴幼我为刑之寡妇孤儿族属侮夺我为镇之盗贼劫窃民不安生我为弭之老幼残疾鳏寡孤独我为收之教化不行风俗不美我为正之远里无师贫儿失学我为教之仓廪不实民命所关我为积之狱中囚犯果否得所我为恤之斛斗秤尺市镇为奸我为一之贫民交易税课滥征我为省之衙门积蠹狼虎吾民我为逐之吏书需索刁勒吾民我为禁之征收无法起解困民我为处之游手闲民荡产废业我为惩之异端邪教乱俗惑民我为驱之庸医乱行民命枉死我为训之士风学政颓贩废极我为兴之市豪集霸专利虐民我为治之捏空造虚起祸诬人我为杜之聚众党恶主谋唆讼为我殄之火甲负累乡夫骚扰我为安之某事久废当举我为举之某事及时当修我为修之民情所好如已之欲我为聚之民情所恶如已之雠我为去之使四境之内无一事不得其宜无一民不得其所深山穷谷之中无隐弗达妇人孺子之情无微不照是谓知此州是谓知此县俾一郡邑爱戴吾身如坐慈母之怀如含慈母之乳一时不可离一日不可少是谓真父母各官试自点检果能如是否乎躭诗赋者以豪放自高好宴安者以懒散自适嗜骄泰者以奢侈自纵工媚悦者剥民膏以事人计身家者括民财以肥已民生疾苦昏昏绝不闻知风俗美恶梦梦那复理会一般坐轿打人前呼后拥招摇大市稠人之中面目亦安否乎意念无愧否乎大街小巷千百人环视爱我乎敬我乎恨我乎笑我乎厌恶而鄙夷我乎此不必揆之人情一反已而可知已如此作官果称职否乎夫医者之治人也诊其脉息望其形气投以汤丸曰一服去甚再服却疾三服减半四服全愈病家验之日异而月不同计期而卒有效曰此良医也若携药裹而来守治数月病无损于分毫仍携药裹而去何辞以复主人守令到任之时便察此郡邑受病标本施治后先何困可苏何害当除何俗当正何民可惩何废可举洞其弊原酌其治法日积月累责效观成自初任以至去任光景改观几何民愁苏醒几何政事修举几何或享利于目前或垂恩于永久庶几士民数其事而称之曰吾父母到任以来某事某事有功吾民吾临去而自点检之曰吾于地方兴得某利除得某害疲瘵之苦顿苏膏泽之施亦足如此治民即是良医治病何快如之倘到任时地方是这般景象离任时地方依旧是这般景象如此等官虚享数年俸薪无益百姓毫厘试一省察称职废职两院之奖荐有媿无媿戒劾有屈无屈自有一点不死之真心在又何暇计较考语优劣归咎他人诬陷哉贤者必不谓吾言过激云 

　　○同知通判推官之职 

　　府总州县之政事务繁多又设佐贰以分之同知通判之职掌不同大率清军捕盗水利盐法管粮管马而推官则专理刑名者也刑名余详之风宪约捕盗余详之狱政而清军水利管粮似不必专曹设职故余独不言三官职掌惟是查盘一事府佐所同而利不胜言余每病之何者称物者必持衡照物者必持鉴今应查应盘钱粮必须我有底册以为衡鉴方能印证彼弊知其有无今也开除收在止凭所查州县造来收解起存亦据收掌人员开送侵欺者径不登造冒破者巧为弥缝查盘官何从而知之夫求隙于涂塞之余洗垢于汤沐之后即有一二发摘秪是犯人疏拙乃于库银轻重毫厘仓谷多寡升合草束底盖浥烂便问侵欺徒赎人夫点闸不到马匹鞍伏不齐解发批收违限多问有力不合是查盘者两院科赎之官也且其跟从吏书自有应得常例即严刑亦不惩诫果何术能尽关防其不肖者简敖自尊以敬慢为贤否苛刻为事以搜索为精明所在官员甚者以酒席花弊相牢笼以报门远接相媚悦而采访开报官吏土豪半由积年皂快多出窝访通家近虽名为革访其实贤否从来岂能心通耳报乎贤者知过求之无益也一以安静为事银收库簿仓逓廒经或掣封抽斗或指一槩干或任凭所在官员捏报几名罪赎又非查盘本意以后查盘官吏先于两院领上次查盘底册虽难尽凭尚有半据其余情节微细事体含糊不必槩入供招不必槩拟有力总之一罪众摊牵累多人或贫棍坐赃多延年限何益之有至于钱粮拖欠州县间点欠户三二十名亲审不完缘故其待支钱粮不应动支而辄申请动支如本色解剩之类官吏从重参究责令扣俸抵补庶苟且之吏不得夤缘以破法而仓库钱粮不至借名而干没矣 

　　○知府之职 

　　一尺之地不属某州某里则属某县某里未有曰属某府地土者一丁之民不属某州民籍则属某县军籍未有曰属某府人民者然则府不虚设而无用乎曰无用而为有用之资者府是已何者府非州非县而州县之政无一不与相干府官非知州知县而知州知县之事无一不与相同是知府一身州县之领袖而知州知县之总督也今之为知府者廉爱严明公诚勤慎便自谓好官而课知府者见其能是亦以好官称之矣不知此八字者知州知县之职而非知府之职也知府无此八字固为不肖仅有此八字是增一好知州知县耳设府治建府官之意岂谓是哉为知府者或奉院司之科条董督寮属或酌郡邑之利病细与兴除所属州县掌印正官及佐领合属一切大小官员有用刑不当者持已不廉者政不宜民者怠不修政者昏不察奸者涂饰耳目者虚文搪塞者前伴废格者阿狥权势者差粮不均者催科无法者收解累民者窃劫公行者奸暴为害者风俗无良者教化不行者仓库不慎者狱囚失所者老幼残疾失养者听讼淹滥者桥梁道路不修者荒芜不治流移不招者衙役纵横不禁者属官如是知府皆得以师帅之师帅不从知府得以让责之让责不改知府得以提问其首领吏书提问不警知府得以指事申呈于两院该道辟之一人一肢病不得谓之完身辟之一裘一幅斜不得谓之完衣所属州县有一不肖之吏有一失所之民有一不妥之事不能安辑而处置之尚得谓之完府乎务俾所属之吏廉爱严明公诚勤慎如我一身所属之政废兴坠举弊革奸除如我一堂所属之民无一不得其所所属之物无一不得其理循良者署以上考无蔽贤劳顽墨者署以下考无附炎热使属吏知有府之可畏不敢不守官知有府之可服不患不共命如是而千里之封疆凛凛风生万井之黎民瀼瀼雨润知府之职不当如是乎贤太守其细思之果能如是耶是谓真知府果未能如是耶即尽得以前八字尚不得谓之称职况此八字者未必身有之耶夫帅之不能知之当审乃一切从厚徇情而寮属署考十九称贤又极其妆点无乃行私罔上纪法不荡然尽废乎贤太守其熟思之 

　　○盐运司之职 

　　盐运之职上不病国下不病民中不病商而后为良法近者运司所行于商未尝不惠于国未尝不急而于民似不暇及矣解池之盐常不足额故商人杂以硝砂以售诸民民每弃而不食三省斥卤之地生盐不生谷有差又有粮而煎食反为犯禁倘一变通三利俱存夫河东之引有定额解纳之银有定数搉盐之本意不过足数而止耳解池既不足额而陕之西安山西之太汾等处各有生盐处所设以解池为正课每年可产十分止发七分常余三分积厂以备凶年两省产盐地方为陪课应派三分湏派四分常余一分寄库以补缺额是每岁溢额四分十年溢额四年矣引之法无盐州县尽商盐不许产盐地方越境私贩产盐州县先尽土盐如果不足民食量商盐盖天时有旱潦而地方有燥湿如果土盐缺乏民用不足许盐商不到地方各产土盐州县自相通融通融不足许州县官申请在厂余盐夫解池三分之余者何盐多则招商当少恐贱而难售盐缺则给商当多令岁卖不穷土盐一分之余者何盐多则输课于官以裕缓急盐缺则即与优免以养民力或曰四　余足乎曰不求其足尽每岁七分三分之所余即使十年余二余一亦足以备二年一年之课盈虚消息自有活法不必胶柱耳往闻富平岁额该引银千两十五年前县尹申请盐台愿令产盐地户岁纳千金听本县之民食本县之盐而盐台不听以为行盐地方已自不多何可使土民侵商路哉是所重在商而不在课矣不知果出盐有所则三省之地皆解池也果纳银有人则三省之民皆盐商也吾惟求课额之常盈耳不犹愈于严刑久禁逼令商人上纳而压欠不支乎不犹愈于地土包纳粮差所产却为禁物而弃之无用乎不犹愈于解额不足浇晒插和逼于民令之愁苦乎不犹愈于公为禁约私聚盐徒法网愈密奸弊愈多乎本院所言总之足国而商民互与调停两不相病若见得解池不见民盐见得商人不见百姓见得当塞不见当通强不欲上纳之商禁自食其产之民皆守法之过而失立法之意也夫惟大破拘挛然后永获利益本院以舟外之人谋篙师之事诚不知其详大都病民而弃利运长宁无不安于心者乎 

　　○守廵道之职 

　　守廵两道非为陪廵设亦非止为理词设也一省之内凡户婚田土赋役农桑悉总之布政司凡劫窃鬪杀贪酷奸暴悉总之按察司两司堂上官势难出廵力难兼理故每省四面计近远分守廵令之督察料理所分者总司之事所专者一路之责凡一路之官吏不职士民不法冤枉不伸奸蠹不除废坠不举地粮不均差役偏累衣食不足寇盗不息邪教不衰土地不辟流移不复树蓄不蕃武备不修城池不饬积贮不丰讼狱不息教化不行风俗不美游民不业鳏寡孤独疲癃残疾之人不得其所凡接于目者皆得举行听于耳者皆得便宜应呈请者呈请两院施行应牌札者牌札各州县条议督责守令详密如主婆守令奉法恐惧如严师务使一路风清弊绝所部事理民安入其疆无愁叹之声见其民无憔悴之色然后用一飧中火坐司下咽亦自安然收一床枕席被褥着身亦自妥贴本院做秀才时曾见亲临本道追陪直指经历吾邑民间疾苦不问一声邑政短长不谈一语朝暮道旁迎送每日院内作揖直指闭门则两道取赎互送折呈行票互设酒席问县官索要戏子恕该房水陆不丰出门之日鼓吹旌旗前呼后拥者每长一二里夫马催随供张迎送者不减数百人饥疲于奔命骚扰于闾阎者不止数百家盖三过吾邑一事未行而百费豪奢百般难事留州县茶坐则沾沾煦煦皆虚夸色笑之言批州县文书则婉婉曲曲无切问直驳之语下司无不感激以为盛德盖嘉靖末年时事近日诸君子约已爱民肃僚勤政必不然矣夫两道之位不为不尊权不为不重所以董督守令爱养蒸黎修举政事者也六品以下蠹政虐民者皆得挐问宁至甘言温色作此谦厚态乎昔在春秋三大夫皆同僚也孔子中大夫耳与下大夫言犹侃侃有刚直之气岂谓临属乃中怯外柔若是其何以正体统而肃纪纲乎何以策不振而惩不法乎何以令能行而禁能止乎何以兴治道而起颓风乎然则一路不治千里未安其故可知已至于取赎虽非入已而查赎亦须体人往日无碍名色已属欠通而预支候还尤为可笑州县动辄那借官银库吏每以侵欺坐罪粘一牌票查盘甚损去后名节此两院司道通弊近日各处称冤已经申饬前官拖欠后官补赔矣吾党慎无复然 

　　○提学道之职 

　　两司之清重莫如督学使君世道之污隆亦惟系于督学使君矣今有督学于此文学甚优澡身甚洁关防甚密持法甚公校士甚精阅卷甚敏贤矣乎曰贤矣而职未尽也天下之治乱系人才人才之邪正关学校譬之器物学校其造作处庙堂其发用处譬之菽粟布帛学校其耕织处海宇其衣食处也庙堂海宇之所罗列社稷苍生之所付托其施设措置都是一伙秀才彼纱帽圆领之所谓官皆旧日儒巾襕衫之所谓士特脱此以换彼耳不知在学士习但看居官仕风官之无良学之无政为之也是学政美恶士习善败三公九卿不任其咎百司庶府不任其咎督学使君又将谁归咎哉夫入学帮补甚荣进也宾兴甚巨典也此富贵利达之最途也朝廷悬此以艳天下士天下士不啻竭蹶趋之走且僵矣岂以学校乏人待督学以足数贡举缺额待督学以取盈耶即使朝督暮责人人尽一等士士可三元止作养了许多文章之士富贵之人何益国家理乱之数哉虞周既远世教久亡桓荣稽古一说已属醉生梦死之言宋时劝学诸歌类皆疾狂丧心之语其在当时明理穷经尚以天爵要人爵直至于今拟题括段竟以捷阶取要阶视学校为利禄之场以诗书为富贵之籍理义身心之学未见聚谈天下国家之忧无人介意如是而授之以天下国家之寄令其敷理义身心之教以成移风易俗之治臻民安物阜之功其将能乎夫天下英俊豪雄尽收之学校更于何处求兴道致治之人而今学校反足以壤英俊豪雄更于何人望济世安民之效是世道终不反古昔民生终不见太平不知国家养贤取士何用也乃论取士者有曰当兼乡举里选之法夫乡举里选之法至今未尝不在曰何在保结是已夫保(者)[事]发连坐结者要以终身立法至严也书一名画一押用印而附之卷干系至重也其责保人曰如虚甘罪责所保之人曰身家并无违碍夫不遵理道曰违犯于过恶曰碍身有违碍弃之可也其家亦须并无违碍里老邻佑保结据之可也又取师生县州府司保结祖宗时数以滥保杀人矣故所保结者皆身家无碍者也士而至于无身家违碍之事保结惟取身家无违碍之人不谓乡举里选可乎有违碍虽班马曹刘不得进取则聪明才辨之士既亟亟于富贵利达虽欲不勉为善强寡过得乎已入仕途丁忧养病起复补官仍取保结则终身虽欲不勉为善强寡过得乎士而至于勉为善强寡过则保结法严之效也所望督学使君以修已治人之术为科条以进德修业之实教诸士联其长幼立以章程时其纠察严其劝惩端身范以先诸士责提调以警怠荒督教官以修实政所不遵守规条即行参劾拏问既系提刑按察之官当有明罚勑法之体举善必极其优崇伸德行于文学之上瘅恶当正其法纪约诸生于礼教之中异日荐之乡书者皆端人正士列之朝著者皆实学真才庶人心世道有转移之机而国祚民生享无疆之福矣嗟嗟天下治忽全赖通学多士士习邪正只靠督学一官今学之无政久矣士莫知所持循矣任世道者自有一般举动自建一番事功本院职在率属敢言其畧至于振刷之果确风励之精勤则何敢与焉 

　　○按察司之职 

　　廉访之职风宪约狱政备言之矣古者御史大夫掌西台行秋令盖熏蒸氤氲之气至秋始清发生长养之机至秋始肃察奸刑罪盖瘅恶之司也后以中台不便于察外吏乃设按察司为外台弹压百僚震慑群吏藩司以下皆得觉举实与御史大夫表里均权厥后和同溺职乃事权归两院而体统属三司矣所可叹者司曰按察司官曰按察使按察谓何但以刑名为职掌人亦以刑名吏目之弃其尤重而独任兼衔可谓之提刑司提刑使乎今内外详皆转都察院人未尝以都察院为刑曹奈何按察司独谓刑名乎旧日山西臬司以明刑弼教分扁两坊而堂上对联又以五刑三尺作偶余俱更之云至于刑名一事尤多可言夫廷尉天下之平提刑者一省之平也遣戍充徒一失其平皆得理枉伸冤今也强盗人命非两院批驳竟不与闻矣夫死刑必由按察司转京详者岂为直指代劳哉谓必按察司以为可杀而后以闻果情法无当于心则呈驳不嫌于再至于一省真正强盗人命郡县俱当申报问明之日俱当照详看得可疑一体批问案候按台定夺以凭同异平反如是庶不失提刑之职百官不法时加体访可训迪者训迪可督责者督责可奖戒者奖戒其应参挐论劾指事开陈两院使一省官吏视宪使如雷霆莫不洁已爱民勤政集事宋人谓之天垣执法人代阎罗如是庶不失按察之职若一崇长厚百无听闻贤否取正于府官依样署考重轻定拟于院道代之转详则法司之权非人我侵而我自失之矣此何官也而可自失其权哉惟执事者留意 

　　○布政司之职 

　　行中书省与中书省分表里秩皆二品至崇重也为外僚领袖为朝政橐钥表率吏治通达民情至枢要也其司名曰承宣布政盖政者天子之惠泽使臣承其流而宣布于一省俾一省之政教号令雷厉风行一民一物无不得其所一政一事无不得其宜者也两院之所监临监临此政按察之所廉访廉访此政守廵之所分理分理此政府州县之所推行推行此政元人艳之名曰外政府姑无论职掌之全惟是学校之政总属其提调故贡举起送无不由焉境内人材总属其体察故选官保结无不由焉钱粮完欠总属其稽考故征收起解无不由焉官吏淑慝总属其品题故举剌考察无不由焉土田赋役总属其均厘故差粮册籍无不由焉军匠户口总属其清理故内府图籍无不由焉至于典常经制水利农桑养老恤孤储畜蠲赈凡关系军民利病地方安危风教盛衰政治得失无不由之而今也止知其为钱粮衙门耳经年以催解为职终日以收放为事或宗室官吏起送保结或复命觐贺造送册揭虽皆衙门事体所关而以此毕承宣布政之职恐小之乎其为藩司矣执事者果顾斯名也协分守四道督郡邑百司尽地力以开利源戒侈靡以节耗费课桑麻以诘惰农通商贩以裕财用引水利以备旱潦驱游民使着生业禁异端以息煽诱均地粮以苏偏累定征收以杜侵牟严起解以足国用罪包揽以重钱粮善催科以革积弊停滥役以息民肩惩衙蠹以除民害清苛税以恤民贫定斗秤以息奸伪访把持以通市情兴礼教以端士习定社学以正蒙养重乡约以善风俗崇节孝以兴行谊严保甲以弭窃劫简词讼以省劳费修祀典以事鬼神严乡饮以示观感广收鳏寡孤独疲癃残疾而设法存活以哀茕民各道不率循者规正之有司不奉行者督责之虚文罔上生弊扰下者参治之全省之民庶几其得所乎不然承宣布政四字毫无关涉而建官之本意迷失愈远矣 

　　○武职一 

　　臣子受国之恩惟武职为最厚而负国之罪亦惟武职为最深思尔祖宗或以勤王之忠或以渡江之义或以汗马之劳中间亦有买级报捷借势冒功遂与世袭军官永享朝廷爵禄俗语常说纱帽底下饿不死人是一员官强似一名军且如太原营马军尚可支持步军每月关银四钱中间半年止关三钱五分每日不及一分二厘还不彀一顿饭钱况他也要百般使用也有父母妻子指望三四钱银养活身家军士贫么不贫尔等知么不知如今将那军士月粮减扣又将他身子占役又将他打骂折磨全不问他饥寒困苦尔非土木心上过得去过不去天有眼目饶得过你饶不过你想那征南战北之时岂单身独马之力少不得千军万马一齐向前厮杀做官的得几颗首级便是官上加官在阵上亡身便是赠了又赠那军士呵舍命向前临敌丧命也无其数那个知他姓名那个哀他忠勇那个恤他子孙那个寻他骨骸是一将成功者众军之力尔祖所享者军士之恩唐诗云死是征人死功是将军功有事之时军家忘身克敌与你们争升赏平居之日却又科敛军士与你养身家但有一点良心这事忍做不忍做再遇出征发马时这军用他不用他本院到任以来旧日打取氷鱼采买天花狐兔指称馈送酒席送迎铺垫及占役修盖采柴烧炭打造柰织纳月钱占身役及收留山人相公琴棋星相指称科敛擅差旗牌家人索取常例折干凌军凡月粮马草轻扣毫厘应参提者参提应拏问者拏问已经严禁年余军士少苏困苦诚恐不能徧谕以致违犯取究合行详劝幸一思之 

　　○武职二 

　　古人云兵凶器也战危事也将死官也武职定胎草此身便不属自家世袭爵禄名虽与国同休其实与国同戚者也而今做军职的生下来便靠着有个官做靠着有几石粮吃靠着有几个军使便是一字不识一艺不通一活不做也便冻饿不死所以生来既不读战策兵书又不肯驰马试剑又不习练阵安营又不学冲锋对敌只为应袭比试抚按阅操无柰弄箭拈弓其间有志向上欲建功立业光祖荣宗者岂得无人而惰慢放肆苟且卑污者十常七八也你自思想天下东征西战朝廷选将领兵上司定你厮杀你去么不去奉命出征有所规避不赴及临阵在逃者俱以军法从事斩首辕门你悔也不悔既是不得不去我且问你胆气如何智谋如何与你一千人马怎么调度叫你与贼对阵怎么厮杀贼据山冈你在平原如何攻围贼在平原你临川泽如何敌鬪贼伏山谷忽然邀截如何冲锋策应之兵如何疾如风雨追逐之兵如何勇如虎狼诱敌之兵如何伏如狐鼠避敌之兵如何苍若鹰鹯鎗如何剌刀如何轮棍如何击炮如何发箭如何射城如何守壁如何攻号令如何习熟坐作如何齐一初战如何命众战罢如何收兵险隘如何设伏要害如何堤防饥渴如何预备器械如何整修消息如何探听仓卒如何应酬气怠如何振作心离如何收拾退缩如何鼓舞困苦如何优恤骄悍如何弹压如此之类不可枚举古书昔贤皆有良法平日全不讲求临事只得胡乱夫将领者三军之司命也假如领千人赴敌则千人之死生全系你一人你平日既不习学一身之死由你自取亦何足惜可惜千人之命尽丧于你一人之手岂不痛哉本院到此既印武经要览又刻百战奇法古今将畧方畧摘要教你日读月讲又立武会教你习箭打鎗又令谋士教你六壬汝等骤习不来只得虚应故事所幸天下太平尔等偷安一世万一用你思我之言悔恨无及大丈夫有此七尺之躯只靠祖父前程全没一些长进心中宁不皇媿而今挂印总兵每每出身行伍可是指挥千百户不立一些功名只是希图掌印投候衙门全没一些奋发岂非阘茸无志之流哉有志之士万里封侯九边建业安能守尺寸家门嚼升斗祖禄碌碌一生庸庸人后耶我言虽过切直各官以为是否近日新行甚严凡应袭子弟马上步下各中三箭以上武经七书各问兵法数条须是熟闲通晓方准起送不然发回再习一年三发三习全不长进者永不许袭替该道府朦胧起送者一体查参汝其勉之 

　　○督抚之职 

　　吏治无良未有不自大吏始者我洁已而后责人之廉我爱民而后责人之薄我秉公而后责人之私我勤政而后责人之慢以有诸已者非人止多众口耳势必不行以藏身不恕也而遂恕人同为民贼耳法必不贷夫百司庶僚以治军民督抚者治治军民者也三关兵马统于总兵分于参将游击守备操防十七卫所军士统于都司分于卫所指挥千百户监临节制者兵备而本院则提督之者也伍不充足士不精强器不坚利艺不熟闲马不徤练令不严明将无勇略阵无节制战无方略边圉不固城池不饬墩堡不修烽堠不明险隘不防栽种不密哨探不实储积不富屯田不垦剥削不惩骚扰不禁疾苦不知机密不慎先事不周应变不敏有如此者三关将吏责有攸归而提调无方督责不严致边备日弛而兵威不振本院安所归咎耶三晋民物分治于州县总治于府监临于守廵道统属于布政司弹压于按察司而本院则拊绥之者也树畜不教荒芜不辟流移不复衣食不足茕独不收寇盗不息奸暴不戢衙蠹不除诸弊不革积衰不振教化不行邪民不禁游民不业流民不察量衡不式学政不严地土不均赋役不平杂累不蠲山泽不殖讼狱不清仓库不慎僭奢不约积贮不充钱粮不急道涂不治商旅不集乡甲不联贪酷不斥昏庸不戒势豪不敛馈遗不省驿不节虚弥不去幽隐不烛有如此者三晋司府责有攸归而倡率无道驱策难前致吏治不修而民生不遂本院安所归咎耶顾本院所自信者除本省乡士夫吉凶礼节不敢尽废亦不能过丰外其余不彼此交际假手以润身家不馈送要津结心以固荣宠不以奉承喜属吏不以虚套责有司纸赎商税酒课获功及一切不义等物分毫不入私箧以遗子孙之殃酒席下程供张驺从及一切公会等事分毫不费民财以为州县之累本院与衙役日用所需止有题准公费及驿传小菜诸所举动不能欺百司庶僚不能欺吏书门皂顾如此硁硁亦止了自家身上事耳苟于地方不足为轻不足为重则是官也焉能为有焉能为无前所云云所赖监司守令共力同心次第举行为军民造无穷之福为地方垂永久之利凡本院牌札条示苟于民情无当不妨明白申呈苟于事体可行岂宜迟延废格本院无德既不能闭合以格群心又不宜代庖以侵众职仰屋窃叹祗应自劾以明旷职之罪耳诸君子其奋扬精采殚厥心思详观往哲良规痛革俗吏积套匡我愚迷规我舛谬共图治理是所惓惓注望者也明职既刻以视友人友人曰君言过直矣余曰三友先直余僭首诸僚安得为涵蓄语且余云云皆为不肖者发也贤者恶恶有同心不罪余直不肖而罪余是自谓不肖也倘闻言而悟斯改焉即罪余奚病矧余所谓职匪曰能称所谓不职匪曰能免善则与诸僚共为之不善与诸僚共改之是余亦未尝不自直也呜呼士君子良心炯炯灵明固知不罪余直矣 

　　钦差提督鴈门等关兼廵抚山西地方都察院右佥都御史吕　为款摘民生要务责成有司以求实效事照得道本先王训详昭代言言修政事事为民而大诰三编尤为警切嗟尔二三长吏郡邑苍生环视以待命者也昏昏终日者即称洁守慈衷吾绝望矣贤有司殷父母赤子之念负聪明才辨之资厉果确奋迅之心期事理民安之效毕智虑殚精力何效弗臻然而因感生思研思成是习是至熟令敏者从事亦须三年治功未覩而官已报迁矣夫饥而种粟不若索胡饼于食坊寒而树桑不若市缊袍于衣肆本院所条胡饼缊袍也昔曾试之山东万姓喁然徯志其略已槩之风宪约中矣兹复择其大者细为分疏长吏肯抑豪旷之态振惰慢之气检粗疏之性撤虚弥之障换尘俗之见于本院所谓民政者暂一过目稍一留心或者于百姓有毫发补乎不然反先王之道背昭代之训玩愒日月以逐逐于富贵之腥膻而弁髦敝蹝乎民务所欣艳者岂不骤得而人品卑卑甚矣以之诧乡邻骄妻妾可也何足齿于士君子之林本院后勑法而先训迪良吏其毋忽 

　　
民务
●卷之二 

　　小民生计 
　　积贮仓庾（籴谷条约附） 
　　收放仓谷 
　　存恤茕独 
　　收养孤老 
　　赈济饥荒 
　　振举医学 
　　节约驿递 
　　清编火夫 

　　○小民生计 

　　养道民生先务有司首政也故孔子答子贡之问政曰足食答冉有之在卫曰富之王道有次第舍养而求治治胡以成求教教胡以行无恒产有恒心士且不敢人人望况小民乎成周养道不可及矣今畧仿古人养民之政之易行者试于今日失养之民或者其可行乎或曰今民难率徒劳劝相曰古民易率则无夫里之布游惰之缨矣所患劝相无人耳吾何患于百姓 
　　一古称深耕易耨齐鲁梁宋惰农之民待命于天而负天之时 【如锄以待雨而将雨犹不肯锄】 责成于地而余地之力 【浅耕怠耘】 丰年忍饥凶年饿死未必皆岁之罪也往见张大参临碧谈其沁水农政令人起舞大端多粪少苗熟耕多锄壅本有法去冗无差而已其粟穗长可尺半四五穗便可盈升昔人传方有一亩木棉可摘七八百斤一亩薥秫可收十数石者总之无佃甫田一句盖周家百亩仅当今之四十二亩半耳粪多力勤八口饶养田少则易为粪自锄则易为力雇人则易为直剔掐则易为功收获则易为毕看守则易为目往来则易为足膏田一亩胜薄田十倍精田一亩胜荒田十倍而痴农贪多以为广种无薄收不(知)[多]田有重粮也有司若肯督农甚易为力农时各省不同以梁宋言之先将各地方分造为签如春耕以二月尽为迟秋耕以八月尽为迟先于正七月尽印贴条示曰某月初几省耕掌印官自掣几签即于掣签地方掌印官与廉干佐贰分投省耕一次除见有田禾在地外有已获而未耕者即拘责治甚者罚谷夏种以九月为迟秋种以四月为迟先于三八月初印贴条示曰某月初几日省种仍照前掣省罚治如前六七月照前法督耘一次罚治如前至夏初熟秋将成时照前法省稼一次假如上田一样土色易为茂盛而赵甲钱乙接陇田禾高低不同责罚禾低者下田一样土色难为长旺而孙丙李丁接陇田禾高低不同赏禾高者大约赏以谷罚亦以谷即将惰农者所罚充勤农者之赏其责治也须寻地主不许以佣佃之人搪塞 
　　一每禾各有相宜之地各有相宜之时如木棉不宜淤麰麦不宜沙菉豆不宜晚荍麦不宜早及桃李桑枣各有喜忌之类王氏农书其说甚精唐虞敬授人时夏禹则壤土宜盖后世教道之书甚多而养民之法甚少有牧民之责者类收古今农书择其明白简易者选为简便书册家喻户晓本院有志而未竟业同志者究心幸勿曰小人之事小人自知之 
　　一朽腐能化神奇故粪壤能发万物今都市冲途犹知重粪至于僻远之乡委于无处不知粪可人为如山西道旁常设坑厕道间水潦之时将鲜干草秸杂泥压于水中牛马足下垫以糠粃灰柴任其便尿腐朽至于旧炕老墙亦壮地力而山西尤以卧羊为要法此岂恃人畜作粪哉商君威立弃灰重粪之义也每年二月倒粪之时乡约正差人递本约积粪手本某人积粪约有几十车某人积粪约有几车某人无积分为三等有司暗点几人于二月初旬差委廉干查验数处积多者有赏凡查耕种鉏稼纺绩等事易为欺蔽反以扰民但有受属受贿朦胧了事者有司重惩一二责治罚谷古人云民事不可缓也廵行郊野劝课农桑国君且然何损于州县官之尊重哉曾孙尝旨田畯教鏄古人未为辱也 
　　一田中有木古人所禁除膏腴之田不可种木惟于界畔栽植小科外至于薄地鹻地不生五谷然土各有宜利在人兴沙薄者一尺之下常湿斥卤者一尺之下不咸丁掘尺五拽栽榆柳山东之民掘咸地一方径尺深尺换以好土种以瓜瓠往往收成明年再换沮濡以栽蒲苇箕柳水地栽芰荷养鹅鸭此无地而有利者也薄地可栽果木可种苜蓿虽不甚茂犹胜于田况果木行中尚可种谷此薄地而有常利者也 
　　附有山东劝栽种语于后 
　　百姓们听说栽树便不欢喜一则说树栽儿没处买没钱买二则说栽在道旁野地没人看守都被盗贼拔去牛羊啃了三则说田禾尚浇不过来那有水浇他四则说栽在官路上长成都属了官物地主儿不得砍伐五则说榆根浅柳根长歇了田禾六则说沙咸薄地种不起来你这六说说的都是却不想天旱之年五谷旱得死天潦之年五谷潦得死惟有树木根深不怕旱潦那柳芽柳叶榆钱榆皮桑花槐角救了你多少性命盖房屋做家火烧锅灶卖钱使垂荫凉得了他多少便宜说与你两个法儿你那六说都不妨碍好地种五谷不可栽树田中小道路也不可栽树那两家地界和那沙薄地里大路边头三二尺下有好根脚那卤咸之地三二尺下不是咸土你将此地掘沟深二尺宽三尺将那柳橛粗如鸡卵的砍三尺长小头削尖五尺远一科先将极干桑枣杏槐老木如大馒头粗三尺半长下用铁尖上用铁束做个引橛拽一地眼却将这柳橛插下九分入地外留一分后将湿土填实封个小封堆待一两个月间芽长出来任他几股到二年后就地砍伐第三年发出粗大茂盛要做梁檩只留一股二股不消十年都成材料其次正月后二月前或五六月大雨时行将柳枝杨枝截一尺长也掘一沟密密压在沟里入土八分外留二分伏天压桑亦照此法十压九活这等栽呵贼盗难拔生畜难咬天旱封堆不干天雨沟中聚水又不费浇根入三尺又不怕咸又不歇田十年之后沙地咸地如麻林一般至薄之地也有一两银的利息有何亏你懒惰百姓千言万语再不肯依那柳栽砍圆椽解方椽也少不了你说怕人偷去一般也有栽成至于古路官道荒山老堤有能愿栽成活者立碑县门自万历十五年以后栽种树木永远百姓为业任意砍伐不许有司拦当其原系无粮地土栽成树木者永不起科至于杮梨桑枣之利更多尤宜多栽如种榆钱秧桑椹更觉简便 
　　一丰年膏梁犹厌凶年土石曾吃百姓但得安乐全忘患难且如榆柳等可食之叶灰菷等可食之菜当有之时正宜多积富家不专赖此贫户劝令收藏宋周沔为郡常罚干菜所积数万余复遇凶年夹杂放赈民不流亡有司以此教民似不迂也 
　　一梁宋间百亩之田不亲力作必有佣佃佣佃者主家之手足也夜警资为救护兴修赖其筋力杂忙赖其使令若不存恤何以安生近见佃户缺食便向主家称贷轻则加三重则加五谷花始收当场扣取勤动一年依然冻馁有仁心者肯如是乎今后佃户缺食主家放给亦照官仓加二如有平借平还者乡约纪善以凭优处有司合行通示 
　　一鸡豚之事大夫虽不当利已有司亦当教民昔人云牛马之利倍豕羊之利五鸡鹜之利十水族之利百近日民间皆知生息但防闲不慎致伤田禾里邻深以为害今后生畜尽听民间多养除偶然走失一次情有可恕外但有纵放六畜伤人苗稼者除照律追赔之外重责枷号盖敢于恣肆类皆奸豪法若不严善良含愤 
　　一谚云十亩田一亩园一亩园十亩田古人以百亩之家蔬果取足于市者里正报罚或曰蔬果多则贱小民无利不知正欲其贱小民易为食耳 
　　一地方水利可资灌溉田者土民尽资之矣惟是河深地高运以水车其车有法仅如大车之费关中多有之斜斗旋转大率如取水于井者样滨河有司当求其式至于掘井一节在山西尤要此中土高常旱即使百亩之田作二十井所占纔一亩耳一时之费虽多百年之利永赖平阳州县作井颇多而太原之地更高似不见有昔有一令劝民掘井每井给谷五斗时值旱年邑人赖之州县长吏肯一董督乎 
　　一民不树桑何以饲蚕古者天子后妃诸侯夫人皆亲蚕缫而历日年神方位属蚕者三太原地方饲蚕甚少州县卫所衙门先出告示责令所属军民五月半催畦桑椹六月半催压桑条仍先期示以亲查不奉令者重责又正当栽种时掌印官掣签亲自带二三人下乡查验是否全活量行赏劝抽查责治一二次则众自知警而争相栽种矣甚不可委甲长及佐贰首领查看以致烦扰 
　　一世道既衰内职不讲省会妇女更无生活富贵家姑无论已市井贫贱妇人百事不为群集讲话衣饰是尚口腹为恣甚者裂衣毁裳以易果饼有身贫肚不贫之说以是人而遇凶岁有不饿死者乎榆次太原等县民间织纺最多府掌印官提取木匠十数名教习省下木匠令作纺车织机市卖再行卫县衙门督令约正先将本约之人除家道殷实者男妇有业如卖酒饭等艺者不开外其余不分军民但系无事妇人开报到官先动官银买凈绵千斤每家一斤掌印官记一簿籍散令纺线有先完及线细者花价免追充赏十日之外完及线稍粗者赏价一半二十之外完及线粗者花价全纳一月之外不完者罚花一斤花既纺尽卫县于宽大处所仍移文榆次等县送织机者二三十人教民织布将纺线之家男妇定日陆续向机匠学织一年而千家能纺织矣然后犯罪者以布为赎罪轻者以布为罚不二年而省会多纺织矣此习既成不惟妇人有业而省会不享其利乎 
　　一流传俗语最有深意事业谓之生理勤者谓之做活懒者谓之没营生或谓做生活言奔走营运则生活安逸惰慢则死亡也所属军民如士农工商各有生理者不宜苟且支吾务令敏兴事责成功外又除七十以上老人七岁以下小儿听令安闲外其余自朝至暮各责一种营生即不着四民之业岂可偷一日之安乡约于本甲家长于卑幼人人各授以能为每日必稽其所为不止身有所执业成于勤而心无所荡不流于恶也三代无闲人百官无剩役后世官有侈尚而舆皂之役多民无常业而挂撘之徒众为四民者十五既多缓心而怠事不为四民者十五尽游手以耗农至于僧道山人倡优剧戏皆二帝三王之世所无乃有作名利不如闲之诗者可诛也 
　　大诰再明游食一篇极重游民之罪甚者一月不务生理送赴京来以除民患贤有司有志于小民之依乎当日诵无逸之篇以察乃民务皆各安生理始为称职矣 
　　一民间耗财第一修建寺庙铸塑神佛剌绣旛袍买烧金纸打醮进香暗结密施此小民妨业耗财之一大蠹余尝谓三代以上之民上有正督下无邪行有所来而无所去家给人足职此之由春秋战国异端未有而民耗于戈干日寻汉唐宋以来兵争少安而民耗于异端日炽守令能严禁之足以占治教矣 
　　一三时之务一日千金故古人惟有讲武役于农隙兴作役于至冬且家不过一人役不过三日州县卫所有大兴作除庶民在官者暇则即役外其动民力须于十月后二月前申请上官乃可举动其余不急之务擅派军民五十名以上及催攒乡兵迎送官府者以不职论至于民壮下班轮流廵路彼有弓力又习武艺督责果严截路之贼自息安用派拨乡民于农时守墩宿路哉 

　　○积贮仓庾（籴谷条约附） 

　　宇内之重无重于民生矣王政之急无急于积贮矣乃掌印官视为末务或积而不视遂致红陈或放而不收卒成耗散此有司第一大罪过所当首斥者也夫民命之轻于何不轻本院入仕以来极重仓庾今纪其畧于后 
　　一谷积在仓第一怕地湿房漏第二怕雀入鼠穿此其防御不在人力乎大凡建仓择于城中最高处所院中地基务须■〈金敖〉背院墙水道务须多留凡邻仓庾居民不许挑坑聚水违者罚修仓廒 
　　一仓屋根基湏掘地实筑有石者石为根脚无石者用熟透大砖磨边对缝务极严匝厚须三尺丁横俱用交砖做成一家以防地震房须宽宽则积不蒸湏高高则气得泄仰覆瓦须用白矾水浸虽连阴弥月亦不渗漏梁栋椽柱务极粗大应费十金者费十五二十金一时无处固利于苟完数年即更实贻之倍费故善事者一劳永远一费永省究竟较多寡一费之所省为多也以室家视仓廒者当细思之 
　　风窓本为积热□谷而不知雀之为害也既耗我谷而又遗之粪食者甚不宜人今拟风窓之内障以竹篾编孔仅可容指则雀不能入仓墙成后洞开门窓过秋始得干透其地先铺煤灰五寸加之铺麦糠五寸上王曼大砖一重糯米杂信浸和石灰稠粘对合砖缝如木有余再加木板一周缺木处所钉席一周可也市斗大于仓斛凡发银籴谷市斗作价官斛报数不知长余之谷安在也有司以此蒙蔽上官久矣今拟赎谷罚谷出仓谷还仓谷俱以仓斛作数籴买谷以市斗折算如有长余报作正数 
　　假如仓廒五间东西稍间各用木隔断与门楣齐谷止积于四间留板隔东一间如常闲空值六七月久阴气湿或新收谷石生性未除倘不发泄必生内热州县官责令管仓人役将谷自东第二间起倒入东一间闲空之处一间倒一间是满仓翻转一遍热气尽泄本味自全何红腐之有 
　　一太仓禁用灯火今各仓积柴安灶全无禁约万一火起何以救之以后不许仍用官吏以下饭食外面吃来不得已者送饭冬月但用汤壶如违重治 
　　一仓斛有洪武年间铁样口底寛窄高下拟有定式今后仓斛照样用木边角以铁叶固之以防开缝仍用印烙其四里以防剜穵但有不系官烙自作矮身阔口及小出大入者坐赃重究 
　　一州县积谷城中至少不减万石四乡各镇每镇至少不减五百石黄黑等豆既备军行抵料又可炒济贫难但不能□积二年须出陈一遍　数千石足矣 
　　一民间息谷春放秋还有加五者有加倍者未尝分毫负欠而官谷常□者民间系自家之财讨要自切仓廒系槩县之积与官何干设使官之催谷如民之讨债岂有不完之理哉 
　　新例追谷不完不准离任不肖有司纵不为民独不为已乎 
　　一积谷有四赎罚籴劝劝借之法非凶年决不可行盖民之好义由感不由劫官之借民可一不可再故留富者之力与情用之凶年最为吃紧至于律虽禁罚盖罪外加罚耳果不问罪而罚谷不折银而纳谷惩罪人宽重法以备万民救死之资谁以科罚罪之哉倘折银及罪外加罚当以守议 
　　一民间奢纵自恣散懒成性其自积以待凶荒者百一耳今屯粮每顷纳米麦六石军纳军支不减升合增收放之劳多奔走之苦而法终不罢者何寄之外仓以备缓急也倘不测调遣安家无资内顾为忧势必逃溃 
　　祖宗之虑远矣缘民间不肯自积故本院欲立会仓各量贫富家口为多寡每月二次积之本约择以宽大处所贮之粟不便者纳钱候籴大率每岁二十四会富者每岁积粟二十四石贫者亦不减二石四斗百石以上编一露囷覆以重茅不许敛散恐难催收直至大歉之年各照原积之数分领救生盖粟在家便于花销粟在会难于支用自非凶荒之年大分之际即有十分紧急不许辄讨先支违者禀官责治其谷数每岁报官分时禀官其仓属之民社与州县原不相干有司但查积多者奖赏不积者督责如此则家家有救命之资人人有备荒之策时值大祲官社两仓虽少而待命于官者不多可必其无流亡之患矣事极可行而民未必行在有司劝谕鼓舞之耳 
　　一会仓于本约之内择殷实好义者一人为司贮能通书算者一人为司记如果公勤慷慨众所推服积谷三百石以上众无怨言者公禀于官验实旌奖 

　　附救命会劝语 
　　籴谷条约 

　　△附救命会劝语 

　　天地间有第一件要紧事我说与百姓们知道且如今百姓们过日子有地土的人家一年收三二百石粮吃穿使用泼手大脚也只够过了一年明年收百五十石或百石吃穿使用那上攒下也少不得过了一年试想那上攒下时也不曾少了吃穿也不曾缺了使用只是不得风光宽绰耳肯将那收三二百石时留下一半入仓下窖防备凶年只当作今年少收了百石百五十石有何不可那穷汉就要积攒那里得来果以性命为重自有个穷算计你就穷时也少不得一日吃两顿饭有一时也买一壶酒一斤肉吃或有人带累到官也有费二三百钱时或随会进香盖庙也有费三五百钱时我劝你一日应吃十文钱只吃九文便饿不死每日攒得一文一年可攒三百六十文遇着谷贱时可籴两石忍上三年可攒五六石谷再养鸡猪或攒糠菜或与人家做工吃了饱饭又得几文工钱多少随时积攒不消十年永无忍饥受冻之理想那万历九年十年连年天旱说起那个光景人人流泪平凉固原城外掘万人大坑三五十处处处都满有一富家女子父母都饿死了头插草标上街自卖被一个外来男子调戏一言却又羞惭两头撞死有一大家少妇见他丈夫饥饿将死将浑身衣服卖尽只留摭身小衣又将头发剪了沿街叫卖通没人买其夫饿死官差人拉在万人坑中这少妇叫唤一声投入坑里时当六月满坑臭烂韩王念他节义将妆花纱衣一套要捄他出来他说我夫身已饿死我何忍在世间吃饱饭昼夜哭三日而死同州朝邑一带拖男领女几万人半是不惯辛苦妇人又兼儿女连累困饿无力宿在一个庙中哄得儿女睡着五更里抛撇偷去有醒了赶着啼哭的都着带子捆在树上也有将毒药药死了的恸哭流泪岂是狠心也是没奈何如此又有一男子将他妻卖钱一百文离别时夫妻回头相看恸哭难分一齐投在河中渰死万历十四年邯郸路上有一妇人带三个小儿女路上带累走步难前其夫劝妻舍弃孩儿妇人恸哭不忍其夫赌气儿先走了数十里又心上不忍回来一看这妇人与三个孩儿吊死在树上其夫恸哭几声也自吊死又有一男子同一无目老母与一妇人抱个十数月孩儿同行老母饥饿不堪这男子先到前村乞食供母这妇人口中还吃着沙土仰面而死老毌叫呼不应摸着儿妇知是死了也就吊死道傍这男子回来见他毌亲吊死又见那孩儿看看将死还斜靠着死娘身上唆妳也就撞头身死西安府城外有大村千余家居住一时都要逃走那知府荒忙亲来劝留说道我就放赈济这百姓满街跪下诉说多费爷爷好心念我饥寒就是每家与了三二斗谷子能吃几日怎么捱到熟头趁我走的动时还闸挣到那丰收地面且救性命大家叩头哭声动天那知府也恸哭放他散了走到北直河南处处都是饥荒那大家少妇那受的这饥饿奔走都穿着纱叚衣服死在路上当此之时慈母顾不得娇儿孝子捄不得亲父眼睁睁饿死沟中路上狗吃狼飧没人收尸朝廷也差官将四五十万银子放赈济一个人分得一钱半钱怎救得一家饥官府也开仓散谷子一个人得一斗半斗能吃得几日饱想你平日空盖了许多寺庙塑画了许多神像打了许多醮事烧了许多金银那个神灵救得你想那好年时胡使乱费只嫌窄紬衣布裳只嫌丑吹笛打鼓还嫌不中听好酒好肉只嫌不中吃却将那平日吊下的留在这时用怎到的吃榆皮草根还饿死了俗语说爷有不如娘有娘有不如在手只望百姓们口那肚攒随贫随富除了纳粮当差外宁好少使俭用宁好淡饭粗衣好歹多积些救命谷多攒些救命钱宁为乐岁忍饥人休做凶年饿死鬼且如老鼠盗杂粮积在穴中没时备用鸟鹊衔楝子藏在树里冬月防饥你曾见荒年饿死了多少鸟鼠人生过日到不如鸟鼠见识可叹可叹昔时有个唐修脚他两腿双瘸家有老母没人挣钱养活他学了个修脚生艺每日吃了人家饭食还落的几文工钱养他母亲又将瓶子一个埋在地中用竹筒一个通入瓶口每日投钱一文年终取出来与他母亲买件衣服你这穷百姓眼捷手快一日那攒一文钱也不打紧乡约中发个愿心随个穷汉会儿穷汉攒钱多的我查出来分外赏你假如凶荒之年家有积谷一石者宫加赈三斗有积钱三百者官加赈一百家无分文升合者不准赈济百姓自家有得一半官再助些可以接济熟头捱出性命若赤手空拳与他三五斗谷一二钱银终来也要饿死不如那将来救那一半的性命我和你先说明白到那时候百姓们休后悔 

　　△籴谷条约 

　　为年丰积贮为急谷贱粜卖为难听民纳谷抵银以省烦费事照得今年秋稔籴买当先况开仓之后差粮正急小民粜卖不免奔忙不如听其纳谷扣留官银代解似为两便果纳者无人将官银籴买如有司过期不籴虚文搪塞者不肖可知另行议处为此合立欵项徧行晓谕施行 
　　一前院登报赎银已经报部充边饷之用者难以动支尽数存留陆续解边外其前院允详未缴实收及本院允详不分已未缴实收一切徒杖赃赎尽数扣留该府州县籴谷银免还库 
　　一除按盐两院详允纸赎难以动支其司道府州县自理赃赎除公用工食扣留外其余不分已未登报尽数扣留籴谷其有司之操尚洁污赃赎之肯报与否我不可知但本院毫无私用其不忍相负者必众也 
　　一在库各项银两除见在起运者难以动支外其余本色解剩及一切无碍及待支缓解官银不分已未报部尽数籴谷收贮在仓待明春出粜以其余利作仓积以其原银还库藏以后每遇谷贱之年再借以籴再粜以还总之有谷在仓即有银在库要在转移以广储蓄耳 
　　一在官应差人役岂能吞银嚼钱亦须买谷籴米各州县官除给帖打讨者任从其便外其余工食征银州县先要仔细计算如皂隶门禁快手轿扛夫在家之人三分支银七分支谷起边民壮及在外当差人役七分支银三分支谷共计该谷若干石折银若干两纳谷完日各役照数以时关领谷石既系十分干洁又不欠少升合似非亏损应差之人而在彼亦省一番籴买矣 
　　一小民粜谷纳官不免火耗添搭银匠倾销起解不免折耗补赔官派人夫籴谷不免街市骚烦今行简易便民之法凡贫民粜卖不便者尽本身差粮银数照价纳谷务要极干极净纳九斗者准一石其情愿纳银不领谷票者听从民便 
　　一收谷之法州县仓用佐贰官一员大户二名一同监收务照市斗卧量取平不许重收一合价照市价不许少算一厘谷到即收不许延迟半日登记须明不许错上一人该州县务照发去簿票格式掌印官先将簿票填注花户银数簿送与收官票给花户花户纳谷到仓仓中照谷算银于纳户票上印纳讫二字纳户执票到柜该柜收头即与勾销赤历票仍花户收照其谷湿而多糠粃者径不准收谷果干洁而轻收人故为刁难及重收迟收者许鸣锣声冤当堂验实经收人重责究罪 
　　一远乡之民赴州县纳谷不便各镇店城堡有干凈寺庙处所即于该年大户择选公正能干者二名领官银置买席草将附近愿纳谷石之人照依本州岛县时估收受亦照州县仓收之法如价随时贵贱者务要记日明白与县对日验价其纳户票上亦印纳讫二字纳户将票总付里长到柜勾销赤历里长将票带回随便给与纳户存照谷收完日用心积贮不许两地湿浥鸟鼠作践待明年粜谷石仍用原买之人分毫不差者经收人役重加奖赏即准本邑大户一次如有狥情滥收湿粃及捏数妄报虚出完票者坐赃问罪 
　　一完谷之法全为便于贫民其上中人户仍令尽数纳银以备缓急起解尤不许富势人家及衙门积役嘱托滥恶短少违者一体重究 
　　一收谷以黄色为上能耐久放故也如黄谷少处亦收白谷但黄白不可混杂须各另分收混杂者坐罪经收之人 
　　一仓中量斗用斗级各镇店量斗用斗行不许打讨牙用盖斗行应是给帖纳谷之人果省其纳谷即令收谷之时各镇量斗一时亦不为累如不肯伺候者重责革役使纳户自量收者监之尤好 
　　一各州县算就在库官银及在官工食本色及待支迟解等银共该准纳谷若干假如该谷一千石便纳至一千二三百不妨宁收有余查有司府库银另行抵补其斗斛官与印烙不许大小两样各镇报数之后掌印与佐贰或省察义官分投从公量验明白方准扣银抵解仍造粗册要见某镇收谷每斗几分几厘若干石每斗几分几厘若干石俱系干洁取委量官结状如或滥恶短数受贿朦胧及数足谷好分外刁难需索酒食贿赂者委量官拏问系职官者罢斥系义官者究革决不轻贷 
　　一民果不愿纳谷者官选大户给与官银务收干洁价值随时籴买随便亦九斗算一石其一斗算脚价雇觅之费不许刁难小民诸凡禁约悉如上法 

　　○收放仓谷 

　　为慎出纳以均恩惠事往年放借仓谷贤者事事留心人人沾惠不肖者听任左右苟且含糊或主守私扣以肥家或奸民贩粜而专利吏书皂快门子皆多讨而重量远乡贫民老弱致久候而多费或里长名下总领回家升合不分或有力嘱托报名极贫饿死不得至于量谷之人以厚薄为升合之高下拦门之卒以需索为出入之速迟有乘机盗谷而不知者有分名重领而不觉者有赵甲顶钱乙者有一家父子兄弟领几分者有司厌繁恶劳一听衙门作弊甚者出仓一千而册报一千二三百石多开之数有作为自积者有扣入私囊者每里多造四五人每花户名下多造一二斗比至追谷恳告缓征停征捱过一年又该升任调任后官继之无所稽凭又以前官市恩后官不肯任怨岁复一岁仓廪空虚簿改人忘莫可考核往事可鉴姑不指名为此设立出放之法使民均得实惠合行通示 
　　一二三四五月此正青黄不接之时五谷俱贵之日但借粜太早不能接新借粜太晚民困已久大率不出三四月每当此时行粜赊一次存底簿原票以备查验但有借赊而难还者除严追外再次不准借赊 
　　一各约先递手本某人极贫应借人次贫应放某人中贫应籴某人次中贫应赊分为四等各开手本掌印官将各约手本共算可赊若干人用谷若干石可放若干人用谷若干石可借若干人用谷若干石可籴若干人用谷若干石如数不足而人有余者量减斗数人不足而谷有余者宁粜勿赊宁赊勿借每异姓十人用一连名保结如不应与而与者甲长约正及连名人代保拖欠者甲长约正及连名人包赔 
　　一学校生员贫者自是有数皆从廪生查举如果真正艰难申呈量行赈济决不可听从赊借以累本生行止又致同保包赔若大饥之年放赈视小民加倍可也 
　　一名数已定先印小票发各乡约人给一张某人赊放借籴若干数上图书印盖各约正领散讫次出榜文挨约顺序某约某人某人以上俱限某日到仓某约某人某人以上俱限某日到仓其序一赊二放三借四籴一日只限五百人赊者完挨序候放放者完挨序候借借者完挨序候籴将榜张挂讫仍做签一百枝上写照支二字仍用二簿一扇佐贰官坐于头门照约次序点名散签一起二十人一扇选委公正官一员亲坐仓中点名照签给谷其斗数照票验给领谷人得谷销票于委官二十人出仓又点二十人进谷不足数者许花户口禀乱进争入者责二十不给谷各色人等俱要东进西出出仓之人仍将签至头门交与佐贰官以便后番人领四等领谷人数俱照此行五百人尽虽有余时不可接放恐人难伺候 
　　一领谷出仓有债主指欠本利店家指欠酒饭里长指欠粮差名色侵夺一合者许廵视拏获每一升罚谷一石仍枷号十日 
　　一掌印官虽有十分忙迫不系疾病不许轻委佐贰致令领谷之人在城久住务使如归市然本日到仓本日回家若召号多人拥挤城市十数日不得领谷衙门人百计刁难致所领之谷不足盘费本官之才短虐民即此可见矣定行参提罢斥 
　　一斗行人等开仓之日每日报价价长则粜增价退则粜减斗行如有扶同虚捏重则枷号革役 
　　一收放之日掌印官偶不得下仓选委富家省察义官或公直百姓每日四人一人监看斗斛一人掌管簿籍二人收看银钱每日每人给银四分仍与写字二人登名收票每日每人给银二分俱于收柜羡余银两支给拨与皂隶二人以禁諠哗但有违犯者许其禀堂惩治 
　　一在仓量斗不须另外雇人致费工食只以在官空闲清白夫皂快人等充量半日一换带饭在仓不许往来仍出入摉检以防夹带或用下班斗行轮流在仓伺候每日给烧饼十个亦可 
　　一入仓领谷之人但有大门二门仓门索要分文者仓中量斗人等故减升合及越签乱支刁难一刻者重责枷号 
　　一还谷与放谷一般斛斗一样平量不许分毫多收分毫低放仓门置皷一面州县二门置皷一面违者许花户击皷声冤以凭拏问 
　　一借谷之人身死妻孤无子孙或子不满十五而无地者其谷免追若以生作死以有子为无子以有地为无地者许甲长及连名讦举到官除重责外每一斗罚谷一石 
　　一仓谷不及三千石者不许粜赊以防急用其三千石以上者存五出五以为定规所存五分明年再出不可狥人无厌之求致有无及之悔 
　　一粜谷比市价每石减银一分放者每石加二出息若稍红浥者不许粜放牵撘但令出借抵斗还仓 
　　一有余之家三二月放谷加二出息秋八月始还者二十石以上准纪善一次五十石以上准大善一次百石以上掌印官奖赏借百石者该州县送扁书好义二字借百五十石以上者本道送扁书施仁二字借五百石或施二百石以上者准给冠带本道送扁书乐善二字施五百石以上者两院送扁书积德二字有司以礼相待犯罪不许加刑 
　　一粜赊二法惟有远乡之民来往艰难不得沾恩以后谷多每集镇一处积谷三五百石设立殷实富家仓正仓副各一人五百石以上者一年准本色大户一名三百石以下者二年准本色大户一名择于大寺庙中或有司设处一房或义民愿施一房者于内盛放掌印官发簿二扇一纪见在数一纪收放数每年正二月州县官呈详院道每年三四月粜赊一次务要年年增益不及十年可增二倍而一镇之民生命有赖矣 
　　一各处贩粜之人入本州岛县城市集镇任其自行粜卖近有店户斗行专利奸民强行抑勒短值收存却以小升增价零粜赚钱以后远方贩粜到于本处者果系剩余难卖愿留店家方准收留外敢有仍前强勒者许乡约及本贩禀官以凭重究 
　　一九月初一开仓收谷仍选前役坐收给与工食放者加二还仓借者抵斗还仓赊者照赊日价值还仓俱要干凈不许湿粃违者管收之人坐赃重究仍令补码 
　　一花户纳谷亦照前挨约顺甲之法以次还仓即迟不许过十月三十亦不许零星三斗五斗上仓致难勾销出簿违者重责不许再行赊借 
　　一遇年前冬三月无雪麦根不得深入过年春三月无雨麦苗不见发旺又秋末土干不得下种者止于饥民借十分之一粜十分之二留七分在仓以防凶荒其三分赊价慎勿轻行盖饥民无以为生不得不借粜卖有银在库尚可赈民若赊多而秋禾不收虽明年民亦不能还而今秋何以救急盖三法并行为丰年计也良有司每岁斟酌行之 
　　一遇岁凶谷贵但有本地出卖远方来籴者任其增长价银有司不许作大斗减价钱斗小价高则四方之来者如云矣虽欲贵得乎 
　　一社仓查盘不免问罪之扰不查盘不免侵冒之奸以后社仓老人一年一换一换一交须旧役收完之时方可交代其不完者还责成旧役则人不敢作弊矣县官每年只验出入增损之数或廵行乡社视仓房之完破干湿间开一看以验糠粃惟是朝觐升迁与署官见斗交盘一次明白方许离任其余查盘官止取册结不许与预备仓一例盘量问罪 
　　放赈十禁 
　　一禁衙役请支　　二禁通学借支 
　　三禁里老总支　　四禁不贫冐支 
　　五禁久待迟支　　六禁欠家夺支 
　　七禁斗级弊支　　八禁不明乱支 
　　九禁收不查支　　十禁不还又支 

　　○存恤茕独 

　　为拊疲癃化顽暴以善民生事照得加意穷民帝王首政留心风化有司先图律云凡鳏寡孤独及笃废之人贫穷无亲属依倚不能自存所在官司应收养而不收养者杖六十夫鳏寡孤独古称无告之民言颠连苦楚无人可告诉者也此四者虽云无告然眼目开手足便老妇与人执爨抱儿老夫与人看门守户犹可收留纵使行乞犹得方便至于笃废之人手足单损眼目双亡又加之以鳏寡孤独做活则手眼伤残乞食则坑堑倾跌此非无告中之尤无告者乎若尽数收养一人岁费米布可得银叁两若弃而不收使其叫爷呼娘之声彻于乡里而为民父毌如罔听闻法且不言情将安忍本院前有宪约令瞽目残肢之人年六十以上鳏寡无依者径收养济院照例给与衣粮其五十以下教以各般生艺丁宁不啻再三报来只应故事出廵所至瞽者告诉填门及查报册何曾收其名姓至于学习弹唱说书一节不惟此等穷民藉以呼口又欲愚顽百姓听之回心盖自古圣王以强壮丁男归四民之业以残废贫民专一艺之能当是时乡国歌乐皆用工师灵台则蒙瞍奏公幽诗则瞽蒙讽诵不惟因材就业矜不成人亦且移俗化民皆知礼义但恐习学淫语反坏人心而劝世名言无人著作为此条列款目于后仰掌印官作速遵行限　月　　日回报以便选择给发 
　　一瞽目残肢之人但系本县及自幼失迷乡贳者一面行各约一面行里老十排尽数查出六十以上无妻子兄弟十二以下无父母兄弟者径收养济院其五十以下十三以上尽数收入寺庙教习生艺本院出廵但有拦路跪门自递手本而册造无名者即系漏报漏报一人者甲长十排重责即罚本犯收养漏报二人以上者该吏提究漏报五人以上者有司虽贤径注下考若虽系无目而家不贫穷又有兄弟子侄或素学生艺自能度日者不许一概告扰如违拏其兄弟子侄重究 
　　一关厢处所修盖环房十五间或二十间坯墙瓦盖前面垒墙中留大门上题冬生院三字贴后墙接连皆砌火炕炕阔八尺外面接连皆用短墙一丈留一炕口炕上织大草苫可五寸厚里外贴墙卷苫作枕人皆横睡上用极粗绵布套以净花数斤照炕多作广被一被可容一二十人四边线捺三寸远务要坚固庶难折撦动移每年十月初一日起三月初一日止凡本处或迷乡六十以下五十以上无目残疾之人不必给谷皆令止宿其中男在一处女在一处每十人用一有目孤寡之人料理众瞽即于关厢设老人一名火夫三名掌管此院每早每人可费米一碗日可费豆一碗瓮锅碗箸照人备办即令老人督率煮粥炒豆米豆官仓支销柴薪有司设处但有乱羣争攘者老人禀官即日逐出放院之日老人将被收卷门户锁封不许闲人在内作践开院之时如有目壮男希望食宿在此搅混者老人报官重责枷号院前其老人火夫事完纪善另行奖赏若富家阴德能如此行有司申报本院优旌年久善多者冠带乡饮 
　　一时调新曲百姓喜听但邪语淫声甚坏民俗如有老师宿儒词人诗客能将近日时兴腔调翻成劝世良言每一曲赏谷一斗能将古人好事如杀狗劝夫埋儿孝母管鲍分金宋郊渡蚁一切有关风化者作为鼓板平话弹唱说书半说半唱极浅极俗不用一字文言妇人童子都省又亲切痛快感动民心使人点头赞叹流泪悲伤者每书三十段以上一本有司抄录送院选中赏谷五石肯亲自教习二十人以上成熟者赏谷十石仍另行优奖 
　　一劝化题目要择民间易犯者如做贼告状打人吃酒宿娼教唆抢夺奸拐赖地骗财说谎撒泼诡隐地土不纳差粮游手好闲骄奢放肆白莲无为等事民间当行者如孝弟忠信礼义廉耻谦默忍让阴骘慈悲平等方便等事以上善恶不止一端任作套词小曲多作善作者除赏谷外仍纪大善一次其瞽目教导淫词者重责逐出习学者永不救济 
　　一词成发与教师一人教习一二十人不等每月给工食谷一石在空闲寺庙中官给草苫煮粥炒豆不令乞食躭误时日仍每月掌印佐贰考验如果多记熟记者分外加赏绵袄一个不肯习学者逐出不准周济其鼓板丝弦官为设处限一年为满各令散归是一年所学可省一生养济矣 
　　一卜算真是无益但无目难以存济其子平五星占课下数等艺有能教习者与唱师一体给谷 
　　一两足瘫痪瘸跛之人教以织打麻鞋挑结网巾纺花□绳捺纱刊字各因材调发人教习给与工本其教者与唱师一体给谷 
　　一淫邪曲词戏骂笑谈绰名嘲语皆坏人心术勾引争端此皆浮薄淫荡之子所为各约严行禁革如违纪恶甚者呈报重究 
　　一凡瞽目残疾之人但有受人买使替人讨债撒泼图命及瞽妇入人宅舍勾引唆调回避魇镇骗财起事者尽法重治难以笃癈之人滥从宽免 
　　一鳏寡孤独瞽目残疾之人如有义士善人情愿收养者养一人十年以上及养三人三年以上者俱于州县簿纪大善一次旌奖更多者送扁冠带积久准入乡饮 
　　一绵袄用极粗绵布染以浅蓝每件表里二丈五尺净绵二斤每件可费三钱五分冬生所养料无百人二年一给每年所费不及银二十两掌印官或罚或处似亦无难想上官必不以操守相病矣 
　　一冬生院合徒夫托土坯官道伐木植淫祠拆砖瓦或有罪者量从轻罚一年三十二间容易修起但恐无心及此耳 

　　○收养孤老 

　　为慎收养以恤惸独事照得穷民收弃生死所关有司报查视为故事有命在旦夕手无一钱不能自达于官者有里老户房狥情受贿不当收养而滥收者老而无夫老而无妻始为鳏寡有夫妇并收支双粮者律称鳏寡孤独及笃废之人皆当收养今瞽目残肢养济院全不收一人者有散月粮全不经眼任仓斗通同户吏侵渔者有迟十日半月不打点再不给散者有积年孤老为头指称使用科敛扣克者有露宿地寝无室庐床炕者有疾病而无医调理者有私自顶替死名者有缺名数多全不补完而积猾吏书冐粮侵使者有借口钱粮额定眼看饿死不收养一人者呜呼一夫不获匹夫失所控诉无门谁任其咎若以父母存心此皆吾辈儿女也为此将审收二法徧行州县作速施行如有仍前苟且了事含糊造册者即系不肖官员署以下考 

　　审收（凡十条） 
　　存恤（凡十条） 

　　△审收（凡十条） 

　　一有司先发告示行令各乡约并里老十排查有六十以上无儿夫妇开其有无婿侄力量能否收存除婿侄系乞儿老夫妇又不能做活者方准官收外其家道虽薄不至饥寒老妇尚能看家做活者即责付婿侄令其收养姑免丁银待老夫妇身终之日补差其不肯收养者重责枷号以不尊敬长上论 
　　一笃废之人除五十以下寺院教习生艺听自度日六十以下另院恤冬每岁用布表里二丈五尺凈绵二斤作大绵袄每人给与一件外其六十以上瞽目残肢及黄病癖病及十岁以下笃疾小儿径收养济院照例给与衣粮一体存恤 
　　一掌印官严责各约正副各里长十排将年老鳏寡孤独笃癈之人尽数开报宁使多报几个不许遗漏一人各里各开手本定就日期里老十排约正各挨里伺候掌印官会同佐贰当堂逐一点名细审约正里老要见本人有无子孙有无婿侄有无事产平日有无犯徒流及有显大罪恶五审俱无将年七十以上尫羸衰病及六十以上笃疾者定为一等即收养济院其年虽极老极衰极孤贫而平日不孝不友伤伦坏俗奸暴邪淫衙门害人乡党生事曾经摆站充军及自不成人败废先业及妇人淫乱泼恶不孝公婆凌夫败家素有不贤名声者俱不准收约正里老朦胧者重责枷号其夫妻之罪不相及者单摘收养 
　　一年虽七十以上五审俱无而手足犹健精神未衰者作为二等乂细看年力分为第一第二以备孤老死亡挨序拨补盖以残喘可延者为次序即一人不可乱后先也 
　　一五审俱无六十以上尚能自己生活者作第三等待二等尽日挨次拨补其次第亦须细定不可错乱 
　　一夫妇五审俱无须十分衰病者暂准双收其一尚可支持者听其一处相依只与一分月粮分外给一绵袄过冬可也 
　　一以上孤老审明造册四本二送本院二送本府查明用印一发各州县照次拨补一存道府备照补尽再审不许无端告扰乱收以坏册规致生侥幸 
　　一笃废残疾及孤幼不妨随时收养但照详道府可也无目幼童年过十五者不准收养发寺庙教习 
　　一失迷乡贯久在地方者上等孤老惟于冬生院收恤其瞽目残肢不能自存者与本州岛县人一视同仁可也 
　　一节妇义夫及死事之妻有德之老贫乏不能自存孤苦无人依倚养济院不可亵贤彼清贫岂甘养济此等之人境内不多有司开报合干上司每年给与粟布视养济之数准于养济钱粮开除但差人以礼送诸其家身终之日给棺木银三两 

　　△存恤（凡十条） 

　　一月粮不许过本月初三布花不许过九月初一开仓之日掌印官亲至官仓唱名给散如遇忙时委佐贰首领不许仓官吏斗任其低昂违者户吏提革 
　　一州县孤老每月米折银二钱一分但米贵则不足用近见兖州府杨推官条议米贱放给折色米贵放给本色扣留折色待秋收籴谷还仓甚为有理其放折色亦须每分称足印封给散或间掣一二封以防作弊 
　　一拏获私盐将在院孤老定为三等上老中老下老每月每人给盐二斤不足者先尽上老次中老次下老凡一切推恩以此为序笃废人准上老 
　　一每年十二月二十五日每人给麦一斗肉一斤酒三斤柴三十斤每岁春三四月每人加给谷三斗谷准开销其酒肉麦柴有司设处可也 
　　一孤老中有刁狡之人通同衙门吏皂指称打点名色敛钱扣粮瞒官隐数陵弱侮愚情甚可恶有司不时体访重加惩治仍逐贴示永不许收养 
　　一住房倾颓破漏每年九月插补一次务令坚完每房用砖坯作炕灶每年十月每炕给草苫一领须五寸厚粗席一领其炕厕亦须有地中间推省事公直两人作为管理但有污秽作践众所不堪及性气乖方专与人争鬬者禀官革出 
　　一院内房屋不宽男在一处女在一处虽系夫妇不许分外多占五尺之地致碍他人院中空处量栽槐柳以备暑热及撘晾之用 
　　一养济院中设大磨一盘小水磨二盘碓二座或碾一盘搥帛石四块院前穿井一眼以资日月 
　　一孤老人等但有勤苦做活如纺花捻线打席织箔各项生艺等自度日者有司借以工本令其营运还官勤多者赏谷 
　　一孤老疾病管理禀官拨医调理不痊者官给棺值银三钱买棺木一具差徒夫抬葬厉坛处所如无徒夫官为雇人埋葬原系夫妇者仍葬一穴不许错乱违者管理禀究 

　　○赈济饥荒 

　　为赈济饥民以延残喘事除官社两仓放赈遵照赊借仓谷法限日限人不许久候乱支外至于煮粥一节虽系桔槔之仁须有处置之法盖放赈以救体面之民煮粥以缓须臾之死缘在东省曾行今纪其畧于后以示仁人至于临时通变精密之才能者当自得之今不尽录 
　　一广煮粥之地查得饥民无定方而煮粥有定处若不多设处所以粥就民而图我近便以民就粥恐奔食于场归宿于家或朝食一来暮食一来十里之外不胜奔疲不便一也壮丁就粥便可随在歇止而老病之父母幼弱之小儿羞怯之妇女饿死于家其谁看管不便二也乞粥以归不惟道远难携亦且妄费难查三也不如十里之内就近村落寺庙之处各设一场庶于人情为便 
　　一择煮粥之人旧日监督主管多委阴医老人嗟夫难言之矣无廹切之心则痛痒不关而事必苟无天理之念则出纳无据而利必专无综理之才则点查失当而事不详无镇压之力则强者多暴者先而惠不均无耐烦之意则费虽多而惠不及饥民故定煮粥之法即选煮粥之人而令之讲求讲求既明掌印官亲与问难如于立法之外另有良法者即行奖赏则人人各奏其能而仁术涌出矣 
　　一行劝义之令善不独行当与善者共之掌印官执一簿籍少带人数各裹糇粮徧到乡村看得衣食丰足房舍齐整之家便入其门亲与讲说或愿舍米粮若干石或愿煮粥若干日饲养若干人务尽激劝之言无定难从之数如有所许即令自登簿籍待年丰少宽岁月或官或民照数补还仍送牌奖励但有司多不肯徧厯乡村夫代我儿女乞食苟有父母之心虽欲不往不可得已 
　　一别食粥之人凡来食粥者报名在官立簿二扇分为三等六班老者不耐饿另为一等粥先给稍加椆病者不可群另为一等粥先给稍稀从便少壮另为一等最后给粥匀和在稠稀之间此谓三等造次颠沛之时男女不可无辨男三等在一边女三等在一边是为六班 
　　一定散粥之法擂鼓一通食粥之人男坐左边以老病壮为序女坐右边亦然灶头将煮熟粥稠者一桶匀者一桶徧向两边面前各照椀数每人一满椀周而复始大率止于两椀老病者加半椀一椀可也每日夕人给炒豆一椀 
　　一分管粥之役大粥场立总管一人掌簿二人司积二人管米豆俱以廉干者为之每锅灶头一人炊手一人壮妇人更好柴夫一人桶夫二人水夫总十人皆以食粥中之少壮者为之但有惰慢及作弊者实时杖逐 
　　一计煮粥之费凡在仓有米者掌印官差在官夫役车载驴驮十日一发积在粥场严密之处司积者自带锁钥总管判封条每日每人以三合为率食粥之人每日增减不同掌簿先一夕日落报名数于司积司积先将各锅编为字号某锅煮米若干某灶头管某锅定有姓名斗数贴一单于面前每日平明司积照序点名照数领米司积冐破米豆者每一升罚一石灶头克减米豆者不论多少重责革出 
　　一查盈缩之数不分军民良贱不论本土流来除强壮充实男女不可轻收外其余但系面黄肌瘦之人尫羸褴褛之状即准收簿每簿分男女二扇每班常余纸数叶以备早晚续到之人其人以日为序如正月初一日赵甲某府某县人见在何处居住有子无子初二初三以次登记 
　　一备煮粥之具布袋若干条大锅若干口木杓若干只约与椀大木椀若干个椀令食粥者自备甚便但大小不一恐多寡不同大木桶若干个水桶若干只柴薪不可多得即差少壮食粥之人令其拾采 
　　一广煮粥之处须行各州县一齐通煮使穷民各就其便而流来之人不致结聚但一场过五百人即将流民拨于别场有父子夫妻一同随拨盖结聚易离散难老病妇女何害少壮男子不散必为盗于地方接熟之日照归流民法各发原籍更为得所 
　　一酌给粥之节久饿之人乍饱即死总管查有曾经久饿者另作一等姑与稀粥少食一日宁四五次待气息少复十数日后方补六班 
　　一备粥场之药瘟疫颇多若不早治渐致死亡每场设医生一人制药二人预备时病汤散即与调理不惟救济一人恐伤传染多命仁人不可不加之意也 
　　一遇饥馑之时在仓谷石早发行户碾米每石纳米五斗五升即以碎米余糠充为工食 
　　一饥病之人坐卧无所亦易生疾州县将谷稻藁秸用麻织为草荐令之铺地庶不受湿有力之家平日肯织千百或冬月施与丐子或饥年散给粥场一大阴德事事完另行奖赏 
　　一各乡村煮粥即于社仓支谷亦照上法施行但仓中出纳其弊无穷掌印官选择仁人义士令之司财仍与誓告于关公城隍各庙彼必不忍剥贫饥之资为身家之计求神明之祸倘有不自爱者坐赃问罪仍十倍加罚赈济贫民虽变卖家产亦不轻恕 
　　一煮粥自饥甚之时起至谷熟之时散将散之前三日掌印官徧至粥场点食粥之簿问食粥之人饭食果否不缺观食粥之貌肌色果否渐更回衙之日查米豆之数与支用之人果否相合如果有功无过者原委人役大则送牌小则花红鼓乐送至其家以示优厚 
　　一舍粥之家费米五石以上者纪大善一次十石以上者纪大善二次二十石者给与免帖一张犯笞杖罪名应的决者免决应纳赎者免赎三十石以上者州县呈该道送牌仍给免帖一张五十石以上者州县呈本院给与冠带本院送扁仍各给免帖二张其所活人数亦照官簿纪召将散之前五日有司官亲至舍场查簿审人众口称德活千人以上者本院亲至其门仍题请冠带旌奖请入乡饮仍给免帖五张子孙犯死罪以下虽难免罪不许加刑 
　　一过往流民倘过粥场每人给粥三椀炒豆一椀仍问姓名登记以便查考 
　　一天道无十年之熟一切煮粥器皿就收藏于原煮之处备造一册报官委付一人收掌待有饥年再用不许变价及被人花费 

　　○振举医学 

　　为严医学以重民命事照得医学国初所设医官吏部所选医印礼部所铸医生者医学习读之人惠民局施舍贫民之药朝廷重医道寿民生其详如此近来有司全不念及遂使骨肉急大之危病求一字不通之庸医一年一邑误杀不知几多病者病家至死不知缘故为民父母岂可忽诸为此振兴医教作养医人令其多读医书深究医理庶使病者赖以回生医者赖以糊口此两全之道也合行款列仰州县刻板榜于医学永久遵照施行 
　　一世上养生之法积德之术医为第一若能治人有效自然名利两全常见名医公侯敬重家累万金学医者苟能用心十年终身受用不尽读书无成岂如学医之有成乎 
　　一医书如素问灵枢东坦十书医学纲目医学入门医林集要书皆佳而卷多理奥近如医经小学医学正传玉机微义仁斋直指名医指掌丹溪纂要伤寒六书伤寒指掌医方快捷方式立斋外科痘疹经验良方蔡氏痘疹名医方考医方摘要本草发明本草蒙筌本草发挥丹溪脉诀卷数不多方论明切医者只择一二部读之熟讲之精亦可以治人矣 
　　一医学最不可多贪门类图揽病家总之不精反以误人又不得利今择此方易生之病各习专门果得其精受用不尽中风伤寒痰火脾胃虚劳妇人小儿外科小儿中之尤要者急慢惊风疳症癖疾痘疹此数门者务要十分精透其余小科杂证带看可也不看亦可也学医者思之 
　　一自有司不重医道每将医官责令听事直月保勘狱囚既费药资又躭干系又不得便宜行术故明医抵死不掌医学乃令市民顶医生名色看守医印不知阴医二学俱系州县合属衙门应用医人听本学掌印委拨自有体面岂宜作践陵夷致此极哉今既不能强上医使之管学亦须选通明医道者申请冠带使掌印信待以属官之体审编均徭之年每州县大者编惠民局药材银四十两中县三十两小县二十两就令在学医生习学制药专备过往官员用药及贫民舍药之费不足者医官呈禀有司随时设处其本州岛县各衙家眷僮仆用药多寡既无限量贵贱各有价值不许指以官药名色责取无节但买生药令其炮炙丸散可也 
　　一医生各认读医书一部掌印官量其资质限以一月之数自某处起至某处止责令医官每日背诵除医方分两不能全记外其议论脉法方下病证务须成诵每一月掌印官或委佐贰官唤至堂上掣背一次惰者量责三五板勤者量赏谷三二斗读尽再限有司或不通医道亦识医字岂可委于不能遂废稽考耶 
　　一熟背医书一部者方许医官引领治人每医生给医案一本令病家亲自填写要见病家是何病证用何药方治好每四季掌印官查验医案治好人三十以上者赏谷一石百人以上者终身免丁三百人以上者准送牌扁如有假掜者即唤病家审问一家不实虽有十家实者一概不准治数 
　　一制药不精不惟不效又且害人凡本学制造呾片医官责令医生遵照原方十分精细不许留毒不许过性制完先呈掌印官验看精粗生熟但制不如法者重责仍陪药 
　　一药材银两系活民之物民间尚且舍药有司切不可将买药银借充公用凡新药到日责令医官当堂买药当堂领价医官如有通同卖药骗价及受钱卖官药者坐赃重究革去冠带有司悭吝药银致令医学无药者以不职论 
　　一医师遇病家召请受谢听从其便但不许将局中药物私充药包致损公用违者重究其出门之日公堂给假学中另委医生之稍通者代掌 
　　一每月要问里老及医官此时何病最多掌印官即召医官速检极效良方修制应病□散每约散给随将医方饮子刻印小封袋听病者就约领取其养济院及监仓罪人但有疾病即许禀官拨医调理 
　　一贫民靠医吃穿本院岂不怜悯但以人命求衣食不以人命为重大钱财汝得死者何辜掌印官不时令乡约举报里老访察但有不识字义不明药性轻用劫药妄自下针者实时重责逐出本境伤人者尽法重究枷号游迎其卖膏药生药咀片而不行医者不禁 
　　一四方有深明医道善治病疾者有司以礼优待厚加作兴使得安家久住必能传授后生 
　　一民间但有得一良方刻帖通衢及一药而治诸般杂证肯合丸散熬膏救人及因病而舍所思之物见病而施调养之粥者为上等阴德神鬼所钦有司纪以大善以备奖赏 
　　一女医师婆一毫不明每向庸医买残坏丸散更不问治何病疾妇女小儿诸症先寻此等之人前掐后掜乱□胡针下过药拔火罐打青筋送鬼崇至于收生不知节法痘疹只是针挑误生害命其罪尤多今后医官医生将简易方法编为歌诗各教其妻其妻再教师婆如有私心专利不传妄传致伤人命者罪重医学官生其师婆人等如有仍前乱做伤人者许病家告官重治仍将本妇夫男一并枷号问罪 
　　一便民方一书候本院刻成每约各发一本约讲与会人终日讲说又恐夜半远乡急廹病证岂能家家备药处处有医约中积德之人肯合丸散十数样以救缓急此是第一方便仍记救活之家另有优奖 
　　一医学立于国初每府州县皆有近来医政废缺有房屋倒塌而不修者有基址变价而不存者文到掌印官即查医学是否见存废者如何修建应支何项钱粮务要前房宽大三间后面火房三□如无钱粮应作如何设处另详报夺 

　　○节约驿递 

　　为民困已极驿事难支严稽查崇节俭以安地方事照得三晋当累岁荒歉之后万民追节年拖欠之银东逃西窜者摩肩鬻妻卖子者接踵木逼之人日无半食杖敲之众冬尽单衣站银至于参官可谓严矣驿丞半是弃职岂其情哉守土大小官员各有社稷苍生之念凡一切裁省虚糜禁革陵虐查理冐滥着实举行庶民不称累而驿不称难矣合行通谕 
　　一站银办纳于州县尽解于本府按月关领非不整齐但多往返之劳增守候之苦造册转文既费添搭打点不无苟可慰其悁悁安用如此仆仆今后站银有驿递州县先要尽数扣存该驿径于本州岛县支领但有过月不给及短数低色者许赴上司陈告其站银长余若干赴本府解纳不足若干赴本府补支州县官不肯催站银致夫马陪累者参究 
　　一支银如夫马月支者务在月头支销季支者务在季头不许过半月致令揭债以累贫难 
　　一夫工食马草料关支到驿同众分凿照名给散官吏夫头但有指称各项名色扣免侵分者许被害连名告发以凭拏问 
　　一驿丞俸粮委不足用近增养廉银两亦觉宽然有余访得不肖驿官每日酒肉米面菜蔬烛炭柴薪等项尽用马户供给弟侄子男家人一切秋风科害各驿皆然而蒙城侯马尤甚以后驿官但有分毫科敛马户者拏问重责即日逐去 
　　一招募之法各省通行所以革需索之端宽人户之累近日蒙城侯马等处明招暗贴不啻百金岂此驿独累于三晋哉有司明知全不禁约以后帮贴一体裁革如有仍前科害者许贴户告发坐赃问罪 
　　一军马一匹每岁月粮草料不过二十两今驿马双头每日即料六升不值二分草三十斤不值三分雇一马夫工食日给三分总计一日实费八分耳纵使草料稍贵总计一日一钱纵贴长差再加四两总计一年纔四十两耳此外更有何费不过供驿丞科派买使客刁难一年五十四两所赚不多有何负累且驿丞使客之溪壑何能填满止当严行禁约岂可因此加银耶以后驿马长差俱要呈准道府道府长差呈准本院再有暗差者官吏提究 
　　一使客经过马匹口粮俱照牌票原数但有带长鞍背重包折干马索酒食口粮之外多勒银物作践官吏所在官司密行禀报除报官奖励外将本犯扭锁解院重打八十枷号一月革役 
　　一长随门厨不得赂贿为害百端以后送铺陈坐司小菜俱开粗纸点单如云上铺陈某件某件当堂请验俱无污坏厨中小饭某物某物照单请验俱无缺少上料食器某物几斤某物几件俱无陈旧公馆帐幔坐围器皿共若干或新或旧俱脚注下过客临行唤经手人役照单点发仍于单尾红注照数发讫四字庶长随无机作弊馆夫难生弊端总之费一刻工夫而小物咸理矣 
　　一坐司饭食本院出廵四果四菜腥素六肴俱用土产不许杀生司道府俱同书吏三人肉一斤大米一升麦面一斤半豆腐或粉二斤杂菜一斤冬加酒二斤过客用五果五菜十二肴腥用鸡鸽猪羊腌腊等物素用笋木羊肚黄花等物饭三飡家眷四人一卓六人以上两卓十人以下三卓酒各随便家僮女仆每三人肉一斤大米一升麦面半斤鸡卵六个豆腐或粉二斤杂菜一斤酒一斤冬加酒一斤人多者递加不许缺少 
　　一过客经宿驿官递一手本开对象而不定数目禀问过客应用若干亲笔注定驿官照数送入以备明晨之饭此外下程不许办送盖过客止于自用又不送人丰洁足矣下程何为违者不准开销 
　　一中火公馆不拘州县驿递即于本镇定看馆老人一名门子二名免其丁银□夫即于公馆置卓椅座褥围裙插屏毡席锡磁漆器各若干书于粉牌悬挂老人锁守官到之日老人门子带领甲夫打埽铺设门子伺候答应州县驿递止是置办菜蔬如借居民房赁借器物每次无家眷者给银一钱有家眷者给银二钱如系冲途其家仍免火夫以上官民一切家火但有损失损失之人赔偿系官物者更人交代 
　　一中火须在五十里之外如不便者近不过四十里远不过六十里其中火许送不许迎仍不许于六十里内两次中火 
　　一旧拟坐司中火以品级定银数殊觉不雅今既用饭食俱照数开销多寡从便但有多增冐破诬骗过客者官吏提问 
　　一驿递徒夫除窃盗外其余充接应杂差使令亦省馆夫雇觅之费不堪用者不许指称卖放 
　　一驿递旧于本府驿传道及本院倒换循环盘算总撒那移冐破弥缝无弊然后申报纵使查出些须却是情有可谅而弊端利孔竟难究诘徒多衙门打点之费纸札之费写造之费雇人之费簿到吏书印一查讫而已上官何曾过眼哉本院裁革循环但与该道不时隔一驿二驿吊查底簿如某官过用夫若干马若干小饭小菜若干各驿相同或官系势要虽小有滥费俱准开销外倘有连驿不同者将多开驿递即行查究一番以示警惕 
　　一驿马摘牌照簿轮流差拨有等富豪以家僮己马包揽驿差该拨全不在拨众人不敢攀问此等驿恶驿官不敢申报访知依律尽法重究各州县官但有富豪包揽者不许准应如违以罢软论 
　　一驿中以积年光棍敌积年公差遂致把持驿事刁难使客或故与病瘦之马或躭悞紧急之差甚者出秽言撒凶性驿中如有此人驿丞不足责矣州县官不几于聋瞽乎本院首恤驿累遂致骄惯此人有司若不严行处置但经两院访拏一人有司以昏庸注考 
　　一背包头站最为可恶经过官员恐无承应预先催攒夫马饭食当用此人至于本省上官自有押摃前行即有欲言分付探马亦可至于随带常厨尤为骚扰纵坐司中火不适口腹不记做秀才时脱粟黄虀未尝不饱亦有常随厨役否贤者思之 
　　一各驿积年书手夫头挟制驿官扣克夫役横行无忌众怨所归若不访拏重处一驿不得安生 
　　一过客狼虎家奴借口主人凌辱官吏鞭笞人夫剥脱衣帽索要银钱最为可恨以后如有仍前恣纵者驿官不准应付仍指实申来以凭参奏 

　　○清编火夫 

　　为编房号以苏民困事照得取民之制不出于粮则出于差城市火夫闾阎乡夫则差外之差也民间累苦莫甚于斯若不秉公持正严禁清查小民含冤何所赴诉仰府州县卫所掌印官查照后开条欵一体遵行如有徇情畏势滥免繁骚定以不职罢斥合行通谕 
　　一府州县治仓库狱囚干系匪细而以市井无赖之人充之可乎合将在官人役酌量工食多寡差役重轻共算内廵每夜若干人在官人役若干人计若干日可轮一转至于该班有疾许借同事之人禀官暂代彼系官人关防必慎有司又易责成决不可令市民杂入致有疏虞 
　　一鼓楼直更定用阴阳官生给与工食责令习学不可滥用市民以乱天时 
　　一城市及四关夜廵查其街巷长短关系缓急除巷口各立栏栅晨开夕闭外栏栅之内各量长短以定更夫之数除一更五更外其余三更只用三人梆铃往来仍与所住居民商确城中共享若干人关外共享若干人不可滥派费民亦不可疏防失事 
　　一王府宗仪士夫武官举监生员除本身住宅一处省祭吏员各除三间俱与优免外其余铺赁闲房及分居父兄子弟俱不许一概借名求免州县卫所官员但有滥准批豁者非受贿则狥私定以贪软注考 
　　一大市闹街垄断之地定为上冲虽系四门大街而生艺稀少者定为中街小巷全无生艺者定为僻处其派夫役定以三等以是为差 
　　一近日夜廵俱系贫民小户或每夜旋雇积年更夫或使令自家雇工僮仆此等之人不惟不能防奸又且乘机为盗以后既更房号照其房税编给由帖每岁工食沿门打讨概州概县通融计算不可以栏栅之内所居各雇夜廵之人致令不均至于房号之家共递保状要见雇得某人年力精强平日本分如有滥觅面生可疑之人愿甘同罪 
　　一街巷既有栏栅每于发鼓一更三点之初廵夜人实时下锁但有闲人实时系于冷铺系宗室士夫者系其跟从一人如有恃势不服或殴骂夜廵之人者士夫揭示过端宗室送管府事戒饬跟从之人究治枷号 
　　一每铺置急事牌一面腰铃一个如夜有急病寻医及妇人产难者先于本铺领取牌铃前路前铺闻铃验牌即与作急开锁仍守候回还但有刁难过一时者禀知该管衙门究治其牌一面看急事三大字一面分廵道画押粉牌墨书用油油之 
　　一将起皷时谯楼先放三铳使人知所归还大端两院三司席不秉烛士民安得为长夜之饮如事不得己宁止宿人家可也 
　　一房号银除由帖各役打讨外不许一毫征银于官违者以贪论 
　　一夜廵人役每夜不分冬夏给银一分昼则听其生理如迎接上官偶用人多者轮班伺候一日其余但有兴作每日给米二升 
　　一旧日不才有司不为郡邑图经久之计凡有公宴造册一切公事及迎送上司围屏卓椅锅瓮盆杓漆磁器皿杉篙线杆席薄段布锹镢绳麻麦糠土坯一切骚扰地方奸吏乘机卖富苦贫甚为街民之累今后各州县卫所公馆一切应用之物算计可用若干估计可值若干申请两院动支官银逐一置买登记公馆牌上如有损失责令典守人役照数包赔再有将以上各物骚扰地方者有司以罢软无为注考 
　　一房虽转卖于势家而由帖银钱随买主打讨如果为应免之人亲自住坐者待再审房号之日另行更替 
　　一凡定间架以门面间数为主如在城有宅而住在乡间及为士夫花园书房无人居住者照僻处定银 
　　一城门守卫之人官小役卑往往富势在外辄为留门久者二三更如有奸细疏虞谁任其咎其宗室士夫有万不得已事情必欲留门者禀知掌印官差的当人员半锁守候先问人数然后开门照烛验入 
　　一乡间守望相助则保甲自有乡兵虽系缙绅之家止免大庄一处不派杂差其保甲挨查乡兵训练与小民同余庄不准滥免杂差一体编派 
　　一上司经过地方每催乡夫百数人执荷枪刀跪道迎送妨废农务骚扰民间通行严禁再有违犯者有司以不肖论 
　　一柴炭棘针有司每派乡民令其供送该吏尽派乡民十九纳钱官但知朱票耳岂知扰民哉以后土坯止令徒夫托打麦糠柴炭棘针止于小罪免供者量令罚纳其值不得过三钱积少成多足用而止 


民务
　　●卷之三 

　　查理乡甲 
　　兴复社学 
　　修举学政 
　　禁约风俗 
　　恶风当戒者十 
　　有司杂禁（附） 
　　官问 

　　○查理乡甲 

　　劝善惩恶莫如乡约缉奸弭盗莫如保甲此二帝三王之遗制虽圣人复起轨众齐物舍是无术矣但实行则事理民安虚行则事烦民扰不行则事废民恣成法具在而鼓舞提撕则在留心职业者加之意耳嗟夫奈何 
　　一科目取士爵禄荣人授之官职矢志洁身者几人实心任事者几人今一州一县设约正副不减三二百人欲其人人有士君子之行分毫无私个个奉掌印官之法怨雠不顾是庶民贤于缙绅矣有是理乎而今正副讲史俱是光棍地方任其举报善良而谨畏者避迹潜藏浮夸而纵恣者投足争进所谓百家情愿保结有司亲与过堂者曾一行之否乎不过手本开名该房造册而己如此苟简教化安行 
　　一约正副虽经众保难得其人掌印官或得之查簿之中或得之公正报举或得之本约告发或得之自已体访不时更换其更换者亦从阖约保举但武断乡曲势横州里之人乡约不敢不保者间一有之不可不加察也 
　　一乡甲约一书有本约全不理会者有理会而不知者概州县约正副讲史选定之日掌印官先到明伦堂上设圣谕牌拜毕择通学年长老成善为讲说者三四十人先半月前各给乡甲约一册令之览诵至日次第令各生讲读善讲者分外加赏不善讲者再令习学如此三四日三四十人俱己精熟然后发之各约分定每生教习几约一约只住三日将约中事体尽令正副讲史甲长人人明白个个通晓然后再更一约如此教习两月之后掌印官分日贴示某约正副讲史限某日某约正副讲史限某日辰时到县大率一日不过十约仍在明伦堂上县官考验生熟果能精通此约者教习生员与正副讲史同赏不能通晓者原教习生员纪过一次仍令再与讲说务精通而后己约正副讲史但有一个识字通文之人能守规矩倡率鼓舞其约自行 
　　一约中有善便肯纪录至于行凶赌博惯刁巨猾一乡畏惧者无人敢举不知乡约之设原为恶人大恶之人百无一二使大恶纵横而纪小恶以塞责何贵于行乡约哉掌印官先察公道确实之人必不作奸坏法者托为耳目令之采访大善大恶几人详知其事刻记于心至查簿之日果本约实登即将四邻及正副讲史各加重责如果大恶不登即唤本约正副讲史甲长四邻审问某人某日为某恶如何不纪正副讲史曰甲长不报又问甲长甲长曰四邻不举又问四邻如何不举如果恶是实而四邻不举者一同责治一体枷号四邻举而甲长不报者甲长同罪甲长报而正副讲史不书者四人同罪如此三行人人警愓约中畏法而不畏恶人则恶人亦雠法而不雠举报矣夫我无可惮之严明责成之实意彼乡约一会良民何苦与恶人结怨以贻终身之祸哉昏惰者试一思之 
　　一约行一年之后掌印官单骑减驺或因公出之便即赴某约观其礼节问以事宜即与劝说一番作其踊跃之气振其厌怠之心使百姓知我所重在此而彼亦加之意耳若委佐领教官查点乡约崇虚文以扰贫民费送迎而起科派近日有司往往为此噫实行乡约者岂作此粉饰套子哉可叹可叹 
　　一保甲与乡约是一条鞭十甲甲长依然不动只多添了一个甲正副其操练之法详于城守 
　　一法度严明即不择约正保正而约保正自不敢为恶只一宽松全不照管而约保正借法以作奸虽有贤者亦不能自保胥化而为恶矣故鼓舞振作之法弹压操纵之权全在有司 
　　一廵捕官无故下乡多带虎役搜寻事端滥费酒席难云查点乡夫其实得财便去大为地方之□以后保甲之法掌印官既肯严行地方自然宁静万一贼盗生发廵捕官带领人役火赴擒拏平居无事决不可容令出门 
　　一地方保伍朔望来县投递执结有司试一思之此何为者地方苟不安宁何妨日报地方果无盗贼安用虚文徒令此辈指以纸张盘费打点科索甲中小民耳结状即行裁革再不许递 
　　一一保之中良善居其十九盗贼百无二三甲长盘结出入觉察踪迹正此二三之徒耳若不分奸良一概骚扰良善何安其盘结之法详见襄垣约今不尽载 
　　一五里之外声问不通凡一庄须置铳三杆但有盗劫即放炮以便救护其六里以外不来报不与闻者不可一概株连滥坐不救之罪 
　　一护送鞘扛伺候灯火保副挨甲序拨不许偏累周而复始此外不许仍用地方保长名色责令乡约甲夫抗牌迎送违者掌印官以昏庸论 
　　一乞丐壮丁游食僧道邪教传头烧炼方士流来水户在于地方为害惑民者甲长举报保正实时赶逐不服者与容留之人一并送官究治 

　　附乡甲劝语 

　　△附乡甲劝语 

　　说与山西百姓乡甲之行有十利而无一害一则些小事情本约和处记于和簿省得衙门告状受怕躭惊打点使用吃打问罪坐仓讨保破了家业悞了营生二则挨查外来生人细密严谨四方盗贼无处容身百姓们无鸡犬之惊睡好自在觉三则使本排人丁及住房住院之都都有稽查盘问使他不得出外为非免得他犯了重罪连累我有窝主之忧四则差粮赤历一出本约本甲互相劝说催逼早完可省里长老人十排的工食钱使唤钱脚儿钱告助钱散人事讨粮食吃酒吃饭五则一约之内人丁地土贫富增消差粮多少人所共知只消本约誓神公定掌印官斟酌可以审户则编均徭派赤历省得书手千奸百弊擦富升贫诡地瞒粮贻害概县六则一约之人朝暮相劝彼此相规大家晓些道理守些法度都成好人说好话干好事生为有德之民死为无罪之鬼阎王见了也是敬重七则一约之人既是年年相与自然情义浃洽有无相助患难相救疾病相扶持有事相商量嫌隙相解释异姓结为骨肉仇雠化为腹心八则行好之民官府以情相体不忍轻加刑罚父母赤子上下有恩九则积攒些粮食财帛到那灾荒之年官仓那救得许多你将这钱粮分了救你一家姓命免得饿死道傍逃走在外十则往年凶恶之人欺你良善光棍之徒帮你痴愚各顾各人快手指贼打吓诬执平人你也百口难辨谁管你死活乡约一行恶人没处存身善人得以自保纵有诬执之人大家连名辩证凡我百姓务要十分力行千年共守是你百姓子子孙孙之福只是约正不才受贿狥情大家禀官更换休以我在而应虚文休以我去而成衰废休以二小人赌气儿坏了大家的规矩 

　　○兴复社学 

　　为兴复社学以端蒙养事照得王道莫急于教民而养正莫先于童子今学校之无政久矣官师不可复望惟是社学一事尚有可为有司倘知加意世教其庶几乎因述其要畧如左 
　　一自教化陵夷之后举世不知读书为何事二千余年迷误至今师弟相督父子相传不过取科甲求富贵而已今选社师务取年四十以上良心未丧志向颇端之士不拘己未入学者二十余人掌印官群之文庙饩以日食先教以讲解小学孝经及字学反切一年之后如果见识近正音韵不差文理粗通讲解亦是者掌印官下学考试择其堪以教人查有社学挨次拨发 
　　一社学四关立四处大集镇二百家以上者立一处甲长各查本甲中子弟年八岁以上十六以下共若干人报于约正除能自备束修外如果家道贫难约正开名报官官为设处大段社师以每岁粟二十石为厚供少亦不减十二石多寡之数以学问与功效为差 
　　一子弟读书大则名就功成小则识字明理世间第一好事有等昏愚父母有子不教读书邪心野性竟成恶人做盗贼犯刑宪皆由于此几曾见明理识字之人肯为盗贼者乎掌印官晓谕百姓今后子弟可读书之年即送社学读书纵使穷忙也须十月以后在学三月以后回家如此三年果其材无可望省令归业 
　　一学中以长幼为先序就齿数除系相亲自有称呼外其余少称长者兄长呼少者名行则右行坐则下坐长者立则立长者散则散一禁成群戏耍二禁彼此相骂三禁毁人笔墨书籍四禁搬唆倾害五禁有恃陵人此处人五禁犯者比读书加倍重责 
　　一学者立身行检为重一成说谎二戒口馋三戒村语媱言四戒爱人财物五戒讲人长短六戒看人妇女七戒交结邪人八戒衣服华美九戒捏写是非十戒性暴气高犯者比读书加倍重责 
　　一童子每日早起向父母前一揖问曰今夜安否早饭午饭回家见父母揖问曰父母饮食多少晚上看父母卧处待父母睡毕而后退父母怒骂跪而低头不许劲声强辨父母勤劳即来代作父母久立忙取坐物父母呼人高声代唤父母疾病煎尝汤药此虽人子末节少年先须日习至于一家尊长俱要恭敬家中凡事忍默如有违犯父兄即告先生加倍重责 
　　一行步要安详稳重不许跳跃奔趋说话要从容高朗不要含糊促廹作揖要舒徐深圆不可浅遽侍立要庄严静正不可跛欹起拜要身手相随不可失节衣履要留心爱惜不可邋遢瞻视要静正安闲不可流乱抄手要着衣齐心不可怠惰在坐要端严持重不可箕 【开股】 岸 【蹻足】 有违犯者罚跪再三犯者重责 
　　一每讲书就教童子向自家身上体贴这句话与你相干不相干这章书你能学不能学仍将可法可戒故事说与两条令之省惕他日违犯即以所讲之书责之庶几有益身心 
　　一每日遇童子倦怠懒散之时歌诗一章择古今极浅极切极痛快极感发极关系者集为一书令之歌咏与之讲说责之体认古诗如陟岵蓼莪凯风 【以上父母】 棠棣小明□杜 【以上兄弟】 江汉出东门 【以上男女】 鸡鸣雄雉 【以上夫妇】 燕燕 【嫡妾】 伐木 【朋友】 芃兰 【童子】 葛藟 【民穷】 相鼠 【教礼】 伐檀 【训义】 采苓青蝇 【戒谗】 蟋蟀瓠叶 【示俭】 采苹 【重祀】 白驹 【悦贤】 至于汉魏以来乐府古诗近世教民俗语凡切于纲常伦理道义身心者日诵一章其新声艳语但有习学者访知重责 
　　一初入社学八岁以下者先读三字经以习见闻百家姓以便日用千字文亦有义理有司先将此书令善写人书姜字体刊布社学师弟令之习学盖姜字虽吃力而点画分毫不苟作字之时能令此心不放此心不粗挑达纵横者厌之以为欠苍劲欠自然而不知有益于性灵也 
　　一教童子先学爽洁砚无积垢笔无宿墨蘸只着水皮干笔先要水润书须离身三寸休令拳揉手须日洗两番休污书籍案上书休乱堆斜放书中句休乱点胡批学堂日日埽除卓凳时时绰抹 
　　一念书初要数字次要联句次要一句紧一句眼目刍字则字不差心不走则书易入句渐紧则书易熟遍数多则久不忘 
　　一看书不可就讲先令童子将注贴经贴过一番令之回讲然后一一细说考比再看复回不知再讲庶几有得 
　　一作文出极明浅易于发挥题目作不得题细讲一遍仍作此题一题三作其思必尽其理自通胜于日易一题也 
　　一记文须选前辈老程文极简极浅极切极清者每体读两篇作文之日模做读过文法者出题庶易引触 
　　一读书以勤为先童子不分远近俱令平明到学背书完读新书吃饭后畧令出门松散一二刻然后看书作文写仿毕仍读书午饭后再令出门松散一二刻仍读书日落后分班对立出对一个破题一个即与讲改然后放学盖少年脾弱饭后不可可遽用心力恐食不消化也 
　　一有司政暇之时掣签下某社学某社学至则验其课程果童生文理通说书明写字佳歌诗善者为第一等除童生量给笔墨外其师赏大纸一百叶中等者平常相待仍行帖以示激励下等社师怠惰废业文理欠通管教不严者革去馆谷将童生并于一等社学在乡窵远童生不便并学者另选社学 
　　一社学不许率领童子迎送官府本院出廵每见数岁童子便加一冠乳臭方新须当严教而社师以供给无人遂成懒散有司如此苟且只应虚文粉饰观视父母之教子弟岂为上司哉以后社县师生除有司出廵偶试外仍春秋二季将师生召集到县管以常食结之草卷考试一番以行去留以示振作州县官仍将社学若干处社师某童生某某民间束修岁若干应动何项钱粮先造一册送院仍将二考等第赏罚每李开花名手本报夺其士夫富家设馆聘师所教子弟不许一概泛考混开以妆体面违者提吏重究官另议 
　　一社学非为举业全为正童习若条款中德行未习而文艺是谆谆社师虽有文学亦行革斥 
　　一近日社学不以童蒙为重虽设有社学社田专听无行衣巾生员乞请以为糊口之资不拘童子有无不问曾否教训遂令居官舍而冐官谷掌印官如醉梦人全不照管凡社学废而不修与夫有社学而拥虚器者有司以不职参罢 

　　○修举学政 

　　宋儒有言学校之政不修教化陵夷风俗颓败世道之衰所从来久远其在今日所谓有书而无学有士而无师人才不三代非士之罪也国家既以训廸责教官又以提调责守令乃学政不修而但责之士何以异于五谷不熟而但责之五谷哉本院昔令云中曾有已试之法士初不乐久皆称善今纪其畧以为贤者望肯一加意似不难行也 
　　一士必类聚而后相观相观而后感发未有孤立而能成德者也士以百人岂无持重老成言动不苟者十人乎苟未尽得人即思次可也掌印官督责教官先立四斋两斋之长以一学所推服者为之而又以邻近诸生编为一会多不过二十少不过五七共若干会每会若干人以一会所推服者为之掌印官定以会名如兴诗立礼志道据德之类每会置一签签书兴诗会会长某人会众某人某人照会置签共为一筩 
　　一养士非以充斥学宫将以建白朝着古人云修之家者不坏之天子之庭夫修也而犹惧其坏岂有坏之家而能修之天子之庭者乎明职弟子二篇余言之详矣府州县官先置进德簿二扇以纪善恶将风宪约中进德十二条每条空三篇印发教官如某月某日某生为某善行从本约与见知人朔望禀举到学教官审实即指事纪于本目条下如有大善掌印官特行奖赏不许教官以爱憎刁难 
　　一提调官置修业簿二扇以纪勤惰各以所业分题如看书作文及风宪约官修业十二事之类亦每事三叶以纪课程之勤惰 
　　一所贵乐群以其敬业今之士习得无所谓言不及义好行小慧者乎如此群居同归于恶不如独立之为愈也凡在会诸生俱属长者督率不宜戏谑长者自宜端慎不宜比眤近来诸生聚谈不短长他人则彼此嘲骂不聚会饮食则游玩园亭手足惰慢心志放逸玩日愒月老大忽惊如此积习最宜痛改 
　　一博奕诸生之首戒劳心动气悞事癈时至于一切妨功荡志俱宜禁约违者会长举惰 
　　一长者立少者起让坐长者步少者下马揖或趋而避之长者教诲唯唯听从即有辩说不可遽色疾言违者纪过 
　　一朋友之道古今只有八字德业相劝过失相规无此八字即刎颈之交不过情缘昔文文山久系燕台其友恐其变节持祭文来哭如此风味诸生宜咀嚼之 
　　一浮薄傲慢此四字士人之大病此病不除即登高第做达官终为有道不齿孔子曰君子不重则不威又曰虑以下人诸生衣冠务要朴雅言语务要简直礼貌务要谦恭动则务要庄慎以此立身处人无所往而不可矣 
　　一圣谕六条且责之凡民矣士也而顾悖之如学校何得无为凡民笑乎教官一一申饬有一于此纪名恶簿以示创惩 
　　一学校之设不专为诸生正欲使市井闾阎熏诸生之德而善良耳士有居一乡而一乡化其德者乡约举报到官文学虽劣有司申呈上司特加礼遇送扁旌门如果家贫凡有婚丧重行给助 
　　一朝贺祭祀臣子致敬于君师典礼之重者诸生至日往往不到教官既不究寻提调亦不查问是可忍也孰不可忍以后申明此礼不许怠忽其朔望作揖送迎上师只可分班不宜常令奔走以妨学业 
　　一天下之字文归六书古今之道载焉今诸生于字学全不理会任口传讹反为僧家所笑提调官将洪武正韵海篇直音二书令教官习之以正诸生直音但查边傍正韵以考反切莫听诗家雌黄语语谓正韵未精此昭代之制也臣子尊之 
　　一会课提调官刻为格板用纲连纸刷印每士给与一本每本面上各书兴诗会会长某会众某某发与各生假如每月三八六会每会前一日提调官出题三二道封发该学各会分领至日下晡提调官多掣几签取课近者即回远者次日回提调官封发教官教官各以红黄靛花三色批评次日送与州县提调官得闲逐一阅如遇冗忙印一本县查讫四字如某会某生不曾作文果系亲疾己疾及一切万不得已事情会长会众代书缘由免其补课若无故不作者即拘本生到官加倍出题考试果称等第免责纪惰如有荒疏发学朴责纪惰如是则教官各得尽职而小大贤愚各有进益矣 
　　一诸生四书分以日程除作文看经外每日限书一叶朔望谒庙稍迟候诸生小饭备粗纸六百叶共掣六签各限起止分章讲尽凡讲不必文辞但用口头语发挥精到始佳诸生有愿问难者再与发明其赏须分次第上等多赏不妨下等仅与数叶以示媿除中等外仍将上下等纪于勤惰簿中 
　　一诸生有身家之事类递学宫教官转牒令家人听审不许朔望于县堂明伦堂讲事以犯卧碑大凡学校事情不系重大法所难容者比庶民自有体面若三五相约公然请嘱不惟有司难容而士亦失守身之道矣若通学公事公讲不妨 
　　一斋号堂庑诸生皆可读书或朋友书房亦可会课乃纷纷占住禅房苦恼僧众稍不如意甚者呈官强恕而行诸生宜自反之 
　　一孝节两事此人间首善风化美倡也乃闾阎贫贱监司无闻门第人家官师具结然乎不然乎非谓沦落者皆真而推举者皆伪其实门第者易着而贫贱者难达也所贵公论可征庶民可质鬼神乃师生以私意为低昂如天理民彛何昔余分守济南所得民间节孝甚多皆集镇乡民众口一辞者而守令师生一无所闻百姓何由兴起有司试一思之此岂漫不经心而听人役使事乎 
　　一学宫俎豆非独祀先贤正以劝后学也果善盖一乡众所推服何须子孙自言果行不孚众美恶相兼岂宜请托公举今也伤心矣即使贤人君子昭昭在人子孙而不设席具币未有入乡贤者遂使朝廷公典为贿赂之媒子孙但有分毫知识忍使祖父以非礼求血食哉世道至此而有司若罔闻知可叹可叹以后节孝乡贤提学道行府州县责成师生及里老乡民即有通学保结必须乡民人以同举然后为公若滥举及埋没者访知官师以受贿刁难重处子孙不许夤缘夤缘者虽贤不准入祠 
　　一有司岂无所汲汲皇皇者而学校独不加意有加意者不过会课改文供馔给赏而巳砥德砺行引而出之迷途全不在念或委之无钱粮不知鼓舞诸生不在利诱况季考行香等银随其多寡用以鼓舞士人似亦足用不知此项何处用也 
　　一教官固多君子然过于贪鄙以为诸士忧不慎举动以为诸士羞提调官独不闻乎闻而钤束教诲是亦相成彼属官也臧否在我何敢不服此之不此之行又从而掩护游扬之有司之官评可概知矣 

　　○禁约风俗 

　　为禁奢侈以养财用事照得风俗俭奢系小民生死自万历十二年以来五谷不登万民艰苦或逃移满路流落他乡或饿死在沟暴露尸体或父母痛哭杀食女儿或聚众抢掠丧命监仓假使那丰年醉饱风流之余积布积粮岂至凶年食糟糠土石之物冻死饥死便是富贵之家敦崇朴素散其余积赈济饥民为子孙留多少阴德在世间传多少香名彼争夸满身锦绣互鬬惊眼楼台鼓乐震心肥甘厌口不思一饱一暖之外安用许多生在足衣足食之家亦当惜福况老成安静者君子之德夸张炫耀者儿童之识由此观之节俭无非美俗奢华尽是邪心但愚顽之辈千说万说不依浮诈之徒好吃好穿不改若不申明法度禁约森严诚恐踵习已成不肯遽变夫风俗纪纲本院之职也振扬风纪本院之事也如有不从则明罚敕法自有朝廷之三尺安敢相宽汝其无悔 
　　一织金妆花本王府仕宦人家品服以别贵贱今商贾工农之家一概穿着己为僭分又有混戴珠冠及金银髟的髻四围花通袖刻丝捺纱挑绣袖口领缘等服而倡优妆饰金珠满头至于床门帏帐浑身衣服俱用金销一套销金工价可买一套衣裳一年之后不复新鲜拆洗不能诚为可惜又有衙棍市游绫叚手帕滥作裙裤杂色宽带直与衣齐甚为可恨今后庶民之家富者止许无补绫罗段绢下三则人户梭布绢紬凡在省销金匠除汗巾锁金不禁外敢有于衫裙及书简箸签轴帐帘帏销金及男女僭分穿着前衣者乡约举报到官男子罚谷五十石送边仍与匠人裁缝俱重责枷号其倡妇穿锦绣戴金珠者乐工重责枷号衣饰赏给孤老 
　　一访得本省妇女戴金不戴银有一簪金重一两二钱者又累丝篏珠极其工巧迭轻拔细易于损伤以后下五则人户不许戴金首饰上四则人户应戴金簪者不许过一钱仍禁淫巧奇异改样新兴如违升户三则系罚升者消乏永不许擦上户坐重差仍罚谷赈贫银匠访拏重责枷号 
　　一二线金梁便有品级三镶云履原是朝靴俱非未仕者之服近日不系缙绅金梁乱戴而吏承门快镶履乱穿甚属僭踰今后但有仍前乱穿妄戴及男冐高过八寸女髻高过五寸及妇人鬏髻或比照梁冠式样或无丧乱戴白色及不系袍服女衣过膝三寸者俱违新题事例除夫男重责升户外工匠裁缝人等枷号革铺系外来者递解原籍小儿女辄用金线珠翠作帽为髻者家长俱重责枷号罚谷升户 
　　一吹手铜鼓俱系军乐民间嫁聚止许用乐工丝竹鼓板至于里老阴阳皆以文轴贺喜迁居皆以文轴送号士民之家动以金字互送牌扁尤属轻滥通行禁革违者许诸人夺告以凭重究 
　　一本院向在按察司审决徧览山西重囚招册除强盗奸情等犯外只打死人命八百六十三起因酒而打死人命者七百七起是打死者与偿命者共伤一千七百二十四命矣其自醉死与坠崖坠马痰火成疾而死坏事误事丧德丧家殴妻致祸者又不知几多也酒之益人有何效验酒之为祸见有指实但有做酒粮食作饭吃酒钱财养家饱暖安然有何不好汾州府属专做白酒贩卖一县费粮万余虽系营生甚为坏俗除另行禁约外今后民间饮酒务要自有樽节卖酒设席之家不许纵容苦劝但有鬪殴伤人因酒所致者问刑衙门要查何店何家饮酒人命官词务要干连到死不许以供明及问罪己完摘发释放 
　　一房屋为蔽风雨雕刻彩画为何间架自有品级民间岂得乱盖至于镀银鞍辔段绢围裙捺织座褥金银器皿俱非士民之家所宜泛用违者许诸人告出升户三则 
　　一酒席近奉钦依事例蔬殽各不过五色今两院三司公私酒席只是食果五楪小菜五楪素蔬五碗肉殽五碗剥削果五楪点掇殽五楪汤饭三道立饮攒盒　席一具其粘果糖卓花枝筯签一切不用到任公宴只用鼓乐一次以后不用至于小唱戏子绝迹公庭缙绅知礼守法自然节俭老成士民沿习奢靡之俗不遵宪约或用倡优戏子或摆连十连五看席五色绢帛结彩者许诸人禀告升户三则仍罚谷备赈 
　　一拜名只用单帖卑幼加顿首二字请帖礼帖写书照古折东式样只用一折两开前后掩面礼多书长者酌量加幅纸以字为长短不许长余其封袋惟远书密书方用副启惟密事方用有副启者不得别具书笺本院与三司以下及宗室乡先生通简俱照此式不合式者不接 
　　一士民祭赛惟有土谷及先祖之神自有洪武年间钦定祭文诸神俱不宜赛至于祈雨谢雨止是各庙行香虽斋醮已自不当况高撘棚台盛张锦绣演搬杂剧男女淫狎街市拥挤奸盗乘机失节丧命者往往有之岂惟亵渎神明耗费财帛而已哉至于修盖庙寺铸塑神尊金碧辉煌栋梁巍耸要福不得惑众实多凡州县寺庙处所旧坏者改为公用新整者存为约所至于元宵盛造灯花烟火尤为无益以后除乡社土谷先祖坟茔斋戒虔诚以礼祭赛外其余一切停止违者收其会钱籴谷备赈会首依律坐罪其元宵斫树插门者照禁山事例发烟瘴地面充军 
　　一聘妇之费总计富者不过五十两贫者不下五两嫁女之费总计富者不过百两如有爱女者分与私财过后供给贫者荆钗布裙各从其便其无益锦绣籹花刻丝捺纱被褥枕顶及一切夸眼虚文过饰僭分者尽行裁革违者许乡约举出升上户坐重差 
　　一丧礼主哀丧事厚死自衣衾棺椁之外惟有朝夕哭奠上食而已近日丧家棺罩常费数金纸札常摆一里在殡既撘台棚唱戏请客出殡又用绫帛梭帕收头揭借钱财专悦耳目又令孝子忘哀作乐自陷十恶之罪今后遵照家礼棺罩用纸贵者用绢纱不许赁借开赁之家违者重责棺罩焚烧居丧不许用娼优唱戏其葬日吃酒葬地为欢此与夷狄何异乡约严行禁革违者以不孝论 
　　一丧家原无祭礼今习俗既久难以尽裁宜与斟酌祭品遵照朝廷礼法大祭用食案一张猪羊各一只祭文一纸轴焚帛二端 【值不过六钱】 稻米四盘 【不过一斗】 麦面四盘 【不过十斤】 果八盘 【每盘不过三斤】 酒一尊 【不过十壶】 中祭三牲一分食案一张米面共四盘果四盘酒一瓶祝文用板小者三牲一具酒一瓶■〈贝专〉礼至多不过银五钱中者三二钱少者一钱五分三分随便或祭而不■〈贝专〉或■〈贝专〉而不祭亦随便至于盘花果罩飞走像生绫罗旛盖金段铭旌札塑人物籹演队戏一切禁约敢有仍前违犯廵捕员投拿获送官罚谷五十石输边取仓收释放以上十二款乡约严行遵守违犯三起者州县卫所掌印官定行议处多者参提降斥 

　　○恶风当戒者十 

　　为特禁恶风以安良善事照得为恶条款已载乡约恶行之中但恐有司以为乡甲之事不复留心乡甲以为横暴之民不敢犯手是民间阴受其害官府莫知其恶也为此特将民间患苦之人另摘严禁之内有司不时访拿重治庶于良善得安苦曰此乡约事也官以为轻乡约敢以为重哉官不察奸乡约敢与人为雠哉故虽责备乡约而又申重有司云 
　　一孤儿所遗产业或自己管理或尊长寄收虽有重大紧急事情受寄之人不许分毫典卖但有典卖者即将犯人十倍重处仍于本犯名下勒限严追虽鬻妻变产亦令赔完中人一例重究其奸富恃财知情擅买者除重究外产给原主价不退还 
　　一寡妇守志果系家道殷实有继嗣者照律全承本业无继嗣而有养子者照例量给产业三分之一余令同门均分无养子而有女者亦量给三分之一以供礼节之用子女俱无者量留上地二顷以为衣食之资仍听其拣择庄宅各一处一切差粮俱令分业之人代纳地不及一顷者尽令寡妇领业差粮自纳不许伯叔兄弟人等侵占分毫果守志终身者原产听其变卖度日亲戚往来任其与借不许宗人拦阻违者禀官除本妇听母家唆调改嫁他人者所遗财产听同产告争外其余但有指奸指盗逼嫁逼分强侵强卖者许本妇指实诉官将本犯尽法重究仍枷号游迎盗买寡妇田宅者亦同重究业给原主价追入官 
　　一孤子少年承受先业无耻棍徒三五成羣或诱帮嫖行完或驾使揭银或唆调告状将田宅事产荡然一空此良民之大害城镇乡村但有此等奸民许被害及亲族邻里社长乡约禀官以凭尽法重治 
　　一凶暴游民结党饮血或假称欠债或捏骗赌博拿棍操刀或夜劫财物或昼抢平人一人有雠则聚众同报一人告状则彼此扛帮又结交衙门皁快扶同诈财互相容隐除宗室行各管理府分钤朿罪重者自有国法奏请施行其郡府不能管理者一并参究外其余棍党告示一出限五日不即解散者本院访拿尽行重治各重性命身家其勿悔 
　　一朝廷自有法律一省多少衙门果负冤屈大则进本小则告状何气不出何冤不伸有等愚民受气不过服毒跳崖自缢自刎尸亲视死者为奇货或抬尸上门或锥棒札打或弃毁器物或混检家财不知自杀人命只该杖罪追棺木银三两告状牵连数月所追不胜盘费将一个死身子换了别人一顿杖条有何便宜以后自死人命有司衙门休与准理同居父母伯叔兄弟妻子见死不救者仍以重利轻伦不孝不义重责枷号其尸亲指倚人命伤人抢财依律以凶徒聚众定问徒罪充军愚民大家思想自死有何益哉 
　　一刁民心怀奸伪志在得财家中但无营生就要搜寻告状或教唆别人或投充劲证或捏写无影虚词或隐匿年月名姓或以活人作死或垉人墓检尸或混告二三十人或牵连无干妇女或一状未问一状又投或上司衙门连递数纸以致批问纷纷提人乱乱有分毫小事而经年不结者有东审西解往返千余里者饥寒疾病老弱之人连累常死庄农买卖佣工之家尽悞生活及至事完之日不过笞杖罪名多半全无指实如此奸诈之徒扰乱民生死有余罪往往反坐通不知惩以后问刑衙门遵照本院在按察司时所发无耻刁民簿一扇除告状依本院发去新式及所告得实者不分曾告几次原为辩冤诉屈免其登记外其余但系半虚者即登此簿簿登三次及状一状十人者即将本犯扭解本院以凭尽法重治所告多人除紧关证佐外其无干牵告之人所费盘缠即于本告名下计一日追银二分给牵告人收领仍以无耻刁民某人写大字竖牌一面钉于本告门左申明亭纪恶朔望念堂良民不与为礼教唆主谋之人依律定拟重罪 
　　一造言之人无端捏事见影生风或平起满街议论或写贴匿名文书或擅编歌谣剧戏或讲说闺门是非除致出人命者即与抵命外乡约人等但有指实者即便绑缚到官有司尽法重治徧于城市乡村游迎仍写奸诈贼民某人大字竖牌一面钉于本犯门左申明亭纪恶朔望念堂良民不与为礼 
　　一男婚女嫁本为长子生孙岂以贪财求富女子出门须要费用女家争财虽非礼义然　大明会典尚有多不过十两之说索求赔送何处明文近日恶婆贪壻行礼下财一切都从鄙吝过门之后从来定礼节礼衣物既向新妇找寻嫁装不厚不多又将新妇作践女一过门岁月追节日时供馈稍不遂意或不许往来或时常打骂有致令病死者有致令自尽者不思人家养女一场千辛万苦替我家生子做活又着人家赔钱受气此是良心灭绝之人廉耻尽丧之物所以江南溺女只缘此事伤心以后女家赔送供给厚薄有无各从所便但有因勒财物致伤人命者公婆枷木徧乡村城市游迎本夫尽法重究仍将女家原赔衣妆首饰节年供给尽数还主虽变卖家产亦不准饶 
　　一勾引人家妇女强占在家因而拐带财物及外包娼女内殴妻室荡费妻物因而致命者尽法重治枷号游迎钉牌纪恶至于兄收弟妻弟收兄妻法当两绞而乡村愚人乃以就和名色公然嫁娶甚至父母主婚亲朋相贺大可痛恨自今以始但有旧日不知而犯法者告示一出即日离异改正如瞒昧因循者许告到官定问死罪不恕 
　　一赌博乃败家之缘由做贼之根本开场者譬如窝主束手分财赌博者譬如盗贼伙瞒痴幼此徒若不严缉重究地方岂得安宁各州县卫所官于所属城市乡村印贴告示但有拏获真正赌博者即于各犯名下追银十两充赏 

　　○有司杂禁（附） 

　　居官之道岂不在人不念正则千思万想自有肺肠一念邪则万语千言徒费唇吻紧要事情余既列为大款矣至于有司所为而民间所苦者事虽鄙琐政体攸关乃杂列于后总之不谓贤者而知慎乎此庶几亦贤者哉 
　　一衙门供事服劳自难缺役但所审均徭皁快青衣不为不足而歇班民壮更觉余闲有司留意用人既谨滥差又察旷惰安所贵多哉乃皁快一名挂撘三四正差领票不行挂撘骗钱分使是多一人多一狼虎也彼白手公门身家妻子赖焉不害小民何以足用爱民者清裁此辈最为第一 
　　一民间交易尽有好物而当行人役答应衙门另买一等低货谓之应行商贾之奸固为可恨然致之者谁耶索高货给短值迟岁月与低银甚者全然不与而衙门吏皁附带以图贱搀减以亏人又送货领银刁难伺候种种伤心故宁贱以与民不贵以与官诚苦之也有司用度买取价值何害亲交先定衙中升斗秤尺务与悬式相同如米面之类一月一籴布帛等物四时总买务须本人亲到当堂验货当面看银即刻给与诸肉果菜先给总银按日交送支尽再给妻子家僮无乘机之暗骗衙门吏皁无罔上之私图如此民或者不相外乎不然过不独在下也 
　　一民间地房价随时值虽荒年与急事减价与人而不买与强求原价难执为姑息之仁者怜卖主数告皆与断给借纸赎之资者开告端遂启无穷词讼俗言房地谓之千年百主株连蔓引满县骚烦赎银不可胜用廉者必不为而为者必不廉有司戒之 
　　一举一县之大事须通一县之民情至于听讼审差全凭独断左右之人冷言佯语左使柔行彼得货利而我乱是非所关不细故听言不可以不审也 
　　一守令民之父母威严虽不可无而肃静不宜太甚吊伐大事也成汤诸侯也归市者尚不回避岂以为民父母而以犬豕唐突行人次且为喜怒哉今闻四官姑不指名余昔分守济南有四不下之令险途隘巷回避不及有乘坐者妇人不下老人不下童子不下病人不下但令止马旁立官过始行有喝下者皁隶重责似于威重无损 
　　一各里书手以本里为衣食之资通同富势奸顽种种弊端愚骗小民当尽数裁革止选善书算三五十名报名在官如有坐派检查掣签酌用若干人换里编造量给工食完日即放归农 
　　一词讼轻批佐贰其官可知以后除盗贼批廵捕官钱粮批管粮官外但有一切词讼俱许亲自裁决小者批乡约和处彼佐贰者岂肯代堂官空手营赎自有赎外之赎也小民不益病乎例禁佐贰不许受词为此 
　　一自条编既行之后一切公用自有纲银有司自委官吏出纳支销与见年里甲分毫无干有等不肖官将纲银扣留仍令见年备办或将实价开呈勾抹十之七八如此操持天必不佑访知定行提革 
　　一市井乡村小民难责以君子之行其间小有争鬪可以不闻乃甲保正及廵视等人或诈财释放或张大禀官民间深以为累以后廵视人等除盗贼人命奸细邪教重大事情许不时禀官外其罗织小事骚扰地方者重责枷号 
　　一府州县官将本院照依洪武旧样较勘过斛斗秤尺各印烙一副悬挂衙前民间使用俱令赴官印烙每烙一件纳谷一斗如有损失破坏者禀官更换其不印烙而私家自造大小轻重者俱究问如律近来有司有将各行斗秤年年印烙以图科纳者而民间所用全不照管秤如京师油十三面十四之轻小山东枣秤有截半加倍之重大低昂为奸贫愚甘受其害此治民之首务也 
　　一市井喇唬衙门皁快每到娼家骗宿诈财一不遂心令贼攀咬且利于远解迟结经年包占乐户诚为贱类而此冤亦所当知以后各奸敢有仍前纵恣者有司察知从重处究 
　　一蠲免钱粮已征在官者若无截解明文自当退给花户但琐碎含糊小民谁来徧领徒令吏胥侵隐里老骗支耳以后但纳粮在先而蠲免在后者掌印官先贴告示徧谕小民今年已纳户人明年照数减免征派如此更觉简便至于里排收匿入己者弊在民有隐昧明文而依旧征收者弊在官廉明者肯如是乎若不体察谁肯纳粮 
　　一在库余剩钱粮如遇紧急那解申呈合干上司暂许借支限以月日待正项征完照数还补如系赈济籴谷等事径准开销但不许即准本项明年减派以滋弊端山东最多此弊一县将一项籴米还官银五百余两正值马价紧急请将此银抵解明年于马价中少编五百余两前道允详讫该县于本年征完马价既已侵扣下年马价又不减编文移批答小民全不与闻惟一二吏书与掌印官知之后别房挟发贪官已去虽问两吏永戍而千金毫不可追矣倘不发觉卷案其谁查后官何由知哉 
　　一收受系官名节近访得一二有司既加一二收银又于后堂开柜已无面目见小民矣乃有收工食钱一百准银一钱放时以八十五文算者又钱杂以皮低银不足色数者有人役未领钱粮而以虚领粘卷者及至守道出廵乃以平等备查盘以减封防掣验者士民窃笑天日难欺但念已离地方姑免参提贤者以为可不 
　　一赤厯止用本县印信发给收头甚为省便山东赤厯解府重印不过多一番打点费半月盘缠耳果有弊端岂府官一一揭张所能查核哉各府有如此者俱行停止 
　　一季支工食不便有二一则贫役预先揭债领出官银止供债主之息如轿扛夫是已二则贫民顿领许多眼前易于花销过后依然冻馁若比照军粮事例每月初放支一次掌印官择廉干之吏分封掣验明白附郭者唱名面给远者将每分总封印钤发与领银人役不许官吏扣除违者坐赃重究如此而诸役得所矣 
　　一各州县官将民马报籍在官如遇迎送轮拨走差却将听雇官银侵欺入己号称贤者止给半银今以道里为准往来百里者人马共一钱往来二百里者倍之闲候日期人马共给六分但有无钱空役者许民马朋告官吏提究 
　　一伸冤理枉上下皆有责焉除一切大小词讼不由本州岛县而蓦越上诉者依律究笞外其本州岛县问屈又禁上司告理重加责治苟有人心肯如是乎除别问衙门与初问相同者将诬告之人依律究罪外其听讼亏人又因辩诉而重加刑责本官贤否不须问矣 
　　一衙门应用一切纸张已经编入纲银近有三五不肖指审录囚册科索囚犯者以取供纸张索要罪人者甚者通同行户变价入官余耻闻之如有仍前科索定以不肖劣处 
　　一上司公差倨傲有司求索财货此十人而十者有司惧其谮毁含忍奉承似损正直之气以后但有如此者不必加责即申原差衙门听其分处果上官偏听生嫌是自处于不肖为左右所驱使也于有司何损 
　　一上司发行文书凭印信以防拆封凭笔迹以防洗改如有作弊实迹所至衙门即行照查群小何能肆其诈哉以后文移有司有能发觉奸弊者以精明署考 
　　一市井乡曲有等年老棍徒指告缓征停征灾伤蠲免等项科敛钱财赴上司投状概县观望俱不纳粮以后如有应缓应停止许掌印官具申以凭酌处但有仍前赴告者递解原籍坐赃究罪仍查主使之人一体同坐 
　　一民之生死系财用而财用之赢诎系俭奢有司好费喜张岂得爱民节用自然爱货贪财故观官之操守此其一验亦有工容悦好奉承酒席下程备极丰美铺张供具竭尽纷华财物虽不入己而劳费无不苦民贪富与贪贵其意奚殊府州县卫所官除自家俭节不嫌于过啬外其迎送上官止要爽洁雅素饮食堪用不在异味珍羞房屋堪宿何必罗帏锦帐居官但知俭之真味则无往而不可矣 
　　一理直何用请托理曲自有法度今受人央嘱势必颠错事理拂逆人情王法无论天理何安且受嘱本意不过忧谗要誉畏人发觉其短耳所在郡邑岂能人人受其嘱即一人岂能事事受其嘱乎得罪一人便足造谤但违一事亦自失欢奈何狥私废法惟高明之是畏乎读大诰宪纲诸书听嘱者可以愧矣余常谓居乡一事不嘱人居官一事不受嘱庶几乎持正君子矣倘有若人吾必首荐否则虽有他美而品格已卑矣何足录哉 
　　一名节君子之律令本院不望人以独行而望人以甘节如果暮夜辞无知之金收粮无火耗之取词讼无问罪之多里甲无杂支之赔行户无短欠之价罚粟无折入之银解放无克扣之事商税无锥末之求治属无滥受之礼衙舍无侈靡之供如此可谓廉矣至于日用出入人事等项即千金之家岁费不减百金岂以郡邑长吏能使绝人逃世乎查得纲银旧有循环各道免其倒换公费或有赢余各道免其稽查盖综核太严徒郁贤者之公情实开不肖之别窦待之以恕而彼不自惜则无辞于执法之吏矣 
　　一上司勘札牌票无非国事民情古人云庶绩咸熙百度可贞又云百废兴万目举皆修政立事之谓也今上司意念急于星火而下官耳目犹如瞶聋号票屡催严催动是经年经月以是人而不谓之才力不及罢软无为吾不信也本院作令时凡系上司有行分登急中缓三袖折上每日投文直堂拆封本院逐一细看毕文案有六房六牌如场屋五经收卷牌式将各房事宜置于六牌之处唤承行吏书逐房看问某事几日可完令其自限如云十日可完余宽云限十五日每事各令自限登之堂簿余仍记之过限一日打责一板三折之上急者先完次中次缓余退堂无事及在舆闲行常查三折如果难完量与改限无故过期如数决罚即使强盗推鞫人命检尸人卷到齐无五日不具之招常是案无余牍吏有余闲此岂才捷只是心存心存则事理而暇豫自多心怠则事积而丛脞益甚贤有司自有高才不知目前庶事填委心下果否懊烦厌一日之劳积百日之忧智者不为又不知如此怠荒合于何道也余口欲破矣而顽颜者犹昨兹固监司之宽纪法之废所养哉 
　　一官衙吏舍仓库祀典庙貌坛壝学校桥梁公馆凡有损坏不妨设处兴修其动民力必须以时尤禁津贴科敛旷日耗财至于书院闲亭楼台庙宇不关民义切戒兴作违者查究 

　　○官问 

　　一官不修职民不安生掌印官僚属之表也廵检有无刁掯行商疏虞囚盗驿丞有无扣克银两虐卖徒夫廵捕有无下乡科扰强窃公行管粮有无需索常例混比贫民清军有无卖脱正户屈解无干及一切纵容手下凌夺小民见今作何倡率 
　　一世教衰颓已久教官不知学校为何设生儒不知读书为何事岂无敦德尚行之人谁知崇重是以修己治人之道全不讲求朝廷作养人才责成全在提调见今何以端其无邪之习养其有用之学 
　　一下户穷乡岂无俊秀子弟止为衣食有缺不能供给束修以致一字不识一善不闻椎鲁凶顽多以恶败昔文公教蜀令狐化夷俱成文物之俗彼独非守令乎见今作何训诲 
　　一乡约保甲二祖成宪列圣申明不行则化民成俗更无他道欲行则约正保长藉以害民至于冠祭尽废不行婚丧任情昧礼小民不知八行为何物下里不闻六条为何语乡约果否便民或于乡约之外更有教民之法亦要条陈 
　　一火夫编派穷民乡夫尽是佃户收头赔办酒席街坊敛出家火堡夫负累近村灯夫催赶傍道驿递之夫马含愁仓廒之斗级称重库子之赔累难支行户之赊欠为苦见今作何宽恤 
　　一本境盗贼近日曾否严挨不敢窃发境外盗贼近日曾否严盘不敢潜入窝主窝访大奸有无缉拏竭绝 
　　一民间风俗奢靡邪淫既不知敦崇节俭惰农游手又不能自理生活丰年尚有冻馁之民再饥宁无死亡之患至于仓谷动申借支收谷又不即完救荒有术备荒有道见今作何区画 
　　一钱粮拖欠屡催不完一切严则贫困苦于包赔一切宽则富豪任其逋负责成里长有包纳侵使之奸督责花户有奔走伺候之苦又大户收头罪有司重收杂派本色起解苦临仓脚价添撘见在作何收解 
　　一衙门吏书舞文坏法或变乱丁粮或洗改图册或重轻罪名或要索人犯皁快下乡或添帮挂撘或拷掠良民或骗诈货财或凌辱妇女见今作何防闲 
　　一邪说教门诱结奸党愚民会首募盖神祠明造妖言暗操乱柄骗财渔色惑世诬民见今作何禁止 
　　一凶徒聚众殴人奸人设计骗财贪夫凌夺孤积棍帮啜愚幼刁民明诬善良见今作何慑服 
　　一本境鳏寡孤独瞽目跛足不能自存之人共有若干有无依赖见今作何措置使之得所 
　　一延绥捣巢庄明报怨兼以朔方兵变勾引强胡重兵压境去三晋止隔长河款贡之讲未成剥床之灾可虑万一肆行攻劫何以待之夫城池仓库守令关系匪轻城市闾阎丁壮果否讲武四面环攻城上如何作守十日无食城中如何为生此突忽之忧难料之事见今如何料理 
　　一文移簿书积案盈箱五督十催全不完报日多一日徒劳纸笔见今作何清楚 
　　一市井暗骗明瞒乡村大斗小秤镇店光棍把持买卖滥抽税钞见今作何禁革 
　　一禁讼则民有抑郁之情任讼则民有拘系之苦今无讼万不敢望倘得听讼犹人亦可免滥息刁伸冤理枉见今作何禁谕 
　　一树蓄先王美利桑枣昭代严行年年造册奏缴处处都是捏将此事果否虐民如何通不遵守 
　　一流来水户戏子娼优诱财坏俗与夫师婆妖巫指称回避祈禳名色啜骗愚幼妇女见今作何驱逐 
　　一游食僧道乞丐壮丁流来光棍寄寺宿窑骗财乱俗甚为民害与本土之民流离他乡何计招徕还复故里何术安抚 
　　一地粮诡寄何以收归一人欺隐何以查复原额荒闲之地何以勘实死逃之丁何以除补 
　　一道路桥梁沟渠城垣仓庾监禁养济医学社学何以修理兴复 
　　一先王跻民寿域圣世特设医官近日有司全不理会致贫民死于无医愚民死于庸医然则医可废乎见今如何作养 
　　一衙门人役日朘民膏中间人多于事食浮于人或役使不均或差用无法见今如何调停 


民务
　　●卷之四 

　　清均地土 
　　改复过割 
　　编审均徭 
　　征收税粮 
　　敛解边饷 
　　查归流民 
　　附山东招抚逃民劝语 
　　弭捕盗贼（当与风宪约中盗情十一欵宪纲中盗源十四条狱政中辨盗一篇会看） 
　　修理桥道（守路附） 
　　解送军囚 
　　禁谕乐户 

　　○清均地土 

　　州县之弊莫甚于差粮而差粮之奸皆生于地土故地土不清则奸豪遂欺诡之谋良弱受包赔之累有司之政莫如清均急亦莫如清均难矣今撮其大畧于左 
　　一均丈之法亦多端矣旧以沿坵履亩为详余以为惟沿坵履亩为拙即使掌印官步步追随尺尺量度左手操笔右手执算不能清一区姑以平原之地言之■〈糹覃〉绳之紧松区角之斜正地势之高卑宅园之阻碍持尺者之前却操笔者之增减执算者之含糊报数者之多寡分区者之出没平原之地已自难精况夫山岭之崎岖段落之细碎形体之参差而以一令耳目鬪百种之奸顽未有不穷者故事有愈密而愈疏者此类是已 
　　一法莫良于自报自家之地惟自家知之为真所难者使之实报耳故惟至公至明之官知均丈亦惟至严至信之官能均丈令先裁二寸宽八寸长绵纸条万余印就　里　甲赵甲共地　十　顷　十　亩　分此帖只令里长十排领去分散有地户人责令亲手自填不识字者令至亲代填莫令疏人雔人故意增减如平日欺隐诡寄不妨改正类入本身之下一写不实万悔难改又帖告示挨里顺甲某日某里某里投地数某日某里某里投地数务如科场收卷规矩令十吏监收大率一日收帖不过十里仍令本都挨里顺甲每一里一线捻在一处完日又帖一告示云各里老人里长排年书手于某日前赴某处听审至期掌印官作牒文一道赴城隍庙中先誓自己身家如不秉公持正者云云次令里老排书誓神如不实报真供者云云誓神毕引于宽大处所掌印官分付云本里花户地土本里里长老人排年书手人人尽知我今未行均丈先要核实每里四人共卓一张笔砚一副将一里地帖尽付与你要你四人商量细看且如赵甲地数果实每人书一是字你一笔写定如果丈量不同你与犯人同罪如地亩不实即于帖上旁书云共少报地若干日后查明与你无累且有重赏查讫唤各里算手某里共地若干又算概县共地若干果否合总或多若干或少若干算完仍将概县所报地帖抄誊一册掌印官赴城隍庙焚之如行欺诡自有鉴察此谓人谋鬼谋百姓与能为第一番事分里分以查大总 
　　一下自首之令凡欺隐田粮者诡寄地亩者一人两名者买地而不过割者买地粮多而过割粮少者俱准首正以后照数纳粮旧罪免问旧粮免追 
　　一设投柜之法凡知人诡隐奸弊而不敢明发者许详开事迹夜间投入柜中掌印官五日一开亦于夜间亲自收取凡见人投柜或掌印官开柜左右之人俱要回避不许窥窃庶人无所畏忌而乐于投奸弊无不得矣如果被人投讦而默自实报者掌印官慎无发觉若本犯依然诡隐而投讦是实者照告示发落地赏投讦之人官给印照永远为业 
　　一报地既完大都可知又刻备细单一张为方格眼方各二寸上书某里赵甲上地若干段中地若干段下地若干段共若干顷亩某地方上地一段几十几亩几分东邻某西邻某南邻某北邻某格俱照此填其单印卖听 【卖买听其自便】 其自买此为第二番事分地方以查段落 
　　一出告示云某日本县先查第一里地土亲自丈量但少报三分以上者重打八十枷号一个月全段入官四邻有能讦举得实者即以讦举之地充赏给与印照永远为业 
　　一第一里备细单填完投递在官掌印官于地里相近者任点几段仍出一牌云某日本县亲查赵甲某一段钱乙某一段先写牌橛四至呼唤四邻伺侯至日县官带扯■〈糹覃〉二人书首二人算手二人亲到本段逐一细量仍令地主步步亲自看详有无亏诬但以上作中以中作下者加倍增粮但有少报三分以上者照告示实行外仍令犯人带枷每丈地土令之跟随示众但怀惧心者贿左右而前移怀雠心者恨地主而后却丈量之时掌印官步步跟随端端凝视但有弊态即加重刑既用重法须存慎念不则有含冤抱屈之民须用仁术不则有事势难尽之法 
　　一丈尺有二国初下屯以洪武宝钞比五为尺谓之钞尺今丈量屯地犹然嘉靖年间清丈无粮白地一体摊粮部降步弓比钞尺差大谓之区尺今富豪之家买地大尺前撺量人数多作奸已久今拟丈屯地用钞尺丈民地及军买民地王府子粒俱用区尺其尺各州县刻尺为式诚恐报总之时是吞买之数填备细单时自照区尺作弓寸寸丈量如有多出不妨改正惰慢不丈只照买数填单倘掌印官逐一丈出百口难辞若用区尺丈明实填备细而不自首明白待填单与初帖相对不同百口难辞故尺式不可不预示官民尺不可不画一必如此而后丈量始真 
　　一举大事与动大众事体相同夹不得一毫私心容不得一毫假借富者以财行人不肯发贵者以势行人不敢发衙门人以术行自不能发百姓只是掣丈此三家者必须徧丈但有多余地亩与初报再报不同者仕宦除本身难刑外其同居兄弟子侄一例枷打游迎地土入官仍申准抚按衙门应参奏者参奏 
　　一掣丈之法先第一里以示严须多丈几处以示密既严且密足以令众又丈大段欺隐之罚以示悔如是而民不犯乎未可必也民情以为锐于始者怠于终第二三里定是苟且又当掣查几段远地末里更是苟且定要多掣严查大端掣查百段而奸欺者必少矣 
　　一小心之民恐惧重法每段多报三五分以防掣查不足之数如果丈出仍坐原数虚报多余即与除减 
　　一丈地除城中关外各有门摊火夫不派税粮官道古墓祀典庙宇钦赐茔域荒堤老沟凡不堪耕种者不派税粮外其余不分宗室缙绅宅茔园圃一体派粮往见一省丈量不除坟宅花园书房其省缙绅在都下者大相骇愕曰是亦不除乎试问抚按此地曾否种田如何概加粮石抚按不得已于缙绅家悉除之嗟嗟可叹巳园囿宅茔悉与除粮其谁不广园囿宅茔哉不知此粮应加何人之身人心不明一至于此我未之前闻也余于大同亲郡王及宗室查照钦赐勘合除豁其余尽与派粮云 
　　一派粮之法各因地亩有以上中下地三等派粮者有以金银铜锡铁五等派粮者地既不同粮难一律但名色既多反以滋奸大端不外五等其粮每亩以合为止勿加勺抄撮圭即有九九不尽五等之中总之下四等至合而止其余细零加于上地若等等亩亩皆有勺抄撮圭琐屑烦杂百姓纳粮不省书手写造生奸即令五等皆以合止概县钱粮长出十数石明报上司岁岁作赤历小票由帖之用有何不可而必欲如此繁杂哉 
　　一丈量地土比原额有余者将下地粮差摊于额外之地不得概县通减额粮 
　　一境内有各卫屯田王府子粒即吊原册眼同地主详记土名四至尽与除豁如有不明即与清查果系军屯子粒决不可庇护吾民贻后来不决之争果系吾民地土便须申呈查勘事定刻石除一地二粮之害往见屯道止知向军守道止知向民此二人者皆可笑也均之朝廷地土朝廷赤子惟公惟实而已何私之有 
　　一贫民砍荒山斸古岭虽有三五亩新开之地然石根土薄旱则先枯涝则雨冲一时虽有青苗久后仍成废弃只可每年每亩纳租一升充鳏寡孤独之用原非正额决不可摊派粮差万一人逃地变粮累里长包赔 
　　一本甲本户如有世荒久逃及老堤古城河滩水退从来不在额粮之数者任民尽力开垦栽树种田务要尽数报官初三年不起科第四年以后不拘花利多少只是纳谷三升薄者二升并不坐差州县给帖永远承种不许里老指称本里地土分外索扰及报派正粮违者重究如有势豪之家纵放牛羊作践砍伐者指名陈告以凭拏问 
　　一额粮地土业主久逃里长招人承种如有复业者前地虽当归主但见种田禾仍许承种者全收如上粪数多明年仍许分收一半其所种树木系承种者手栽仍许年年均砍 
　　一额粮地土荒闲先令插立标杆开写里邻四至顷亩掌印官亲到地所踏丈若干顷亩果否久荒堪否耕种如尚可耕种而无人耕种者官修房屋给牛种招人开垦待其成熟三年始令纳粮如招人不得者此地照旧派粮年年且作拖欠不许里老包赔若咸薄之甚永不可开或原系上地今为河滩沙压者通查概县此地若干顷亩照依区册四至造册该道将地粮尽数暂豁概县每亩加一二厘足矣此谓众轻易举不可独累本甲如果该州县旧日止完八九分就将荒逃一二分作为拖欠不愈于今奸豪诡寄欺隐抗违者作拖欠乎若水退地出当年即坐粮差作鳏寡孤独之用隐匿不报者照年追粮地土入官 
　　一有等奸民将歇查地土报作久荒或将山根老城原不在丈量之数者作为己地通同里邻开报除豁指此无粮之地除彼熟地之粮掌印官访出除将成熟地入官外扶同之人坐赃问徒大端此等地土不能欺乡约及四邻也 
　　一系军地者无民差纳皇粮者无子粒近见所属地土每告重并差粮此中必有缘故至于军校所买民田自当办纳民间差粮不许一概将地赖为军装子粒违者将军黄老册查出地土入官尽法重治 

　　○改复过割 

　　为复初制以除积弊事照得过割之制祖宗自有成法今四海通失初意至起奸民诡隐之端多有司无穷之讼昔人云有分土无分民国家分天下为两京十三省自各省言之山西河南固接壤也未见河南人买山西地而过之河南者自各府言之平阳太原固接壤也未见平阳人买太原地而过之平阳者自各县言之阳曲徐沟固接壤也未见徐沟人买阳曲地而过之徐沟者至于一县之有各里犹天下之各省一省之各府一府之各州县耳乡图各有土名地土各有坐落安得以南里之地因北里所买遂随北里之民改为北里之地哉大诰固言之矣曰凡买地卖地务要过割不许寄庄又曰移坵换段者全家化外过割寄庄移坵换段此八字者讲求分明而后知祖宗过割之法曰过割者谓北里赵甲买南里钱乙之地钱乙割地过于赵甲名下非谓割钱乙之南里过于赵甲之北里也曰不许寄庄者钱乙之地钱乙为庄仍在钱乙名下纳粮谓之寄庄言仍寄钱乙以为庄而避地多家富之门户也曰移坵换段则今日之过割是已盖大区为坵小块为段谓钱乙之坵段本在南里今从赵甲走入北里谓之移坵钱乙有地一段不便耕种与赵甲相换本自不妨今将钱乙之南段换入北里赵甲之北段换入南里总之乱版图失原额开影射之端成飞跳之弊岁去年来粮亏地少不可究诘圣王恶之故重其罪然则海内皆以移坵换段为过割而其弊始不可胜道矣地缘里定寡多不甚悬绝今则有东里一百顷西里五百顷矣有一甲三百顷一甲三十顷矣里甲偏累弊一版者一片之名图者方正之意今不以人随地乃引地就人鸟随树栖曾见树随鸟走乎变乱版图弊二地不分明当求之地中今乃求地于纸上何以清白弊三一里之地满县分飞满县之田皆无定处谓概县只一里可也是以一里催科四境寻人多里老之奔驰成输纳之逋负弊四今日均丈方清明日过割又乱十年册籍半不相同沿旧稽新漫无可考弊五粮随地定有成规矣卖主利于多价应带粮十石者止带五石契既可据谁复生疑地不失额而粮已失额弊六过割之日卖主中人不同到官任从买主通同书手或有开无收或多开少收粮既失额而地亦失额弊七西里孙丙有地一顷卖与北里李丁二十亩卖与东里周戊三十亩卖与南里吴己二十五亩此三人者又转卖于东里三家此三家者俱卖与西里一人数年之间地分几里卖经几人矣及查孙丙失额之地须从三人推算三家以及一人琐碎曲折如理乱丝令人目炫心烦竟不清白弊八均丈区册收之架阁非告状禀官用财求吏谁与揭查稽迟刁掯愚民受殃弊九书手得财洗改册籍有司厌繁往往亏问弊十本身之地鬼分数名催头执名寻觅终日对面相逢竟不知此名为何人此人在何处是以差粮不是拖欠即与包赔弊十一本民地也子粒轻则诡为子粒屯粮轻则诡为屯粮实与子粒屯粮之家通同影射全无粮差弊十二将上作中将中作下问其段落则指一中下者相欺竟不知此段是否原段弊十三书手受贿隐漏钱粮加合增升概县撒派小民以升合之故谁去告官及至被发觉之时但云误笔弊十四有司词讼十状五差粮官多拘问之烦民多牵连之累弊十五夫复国初之田里遵时制之过割革诡隐之巨奸宽善良之赔累清郡邑之繁讼便里老之催科省永远之均丈便顷刻之清查本院名此法谓之万年清留心世道者其三复之今列其法如左 
　　一国初州县画里分郊均齐方正谓之图其图鱼鳞相次各有坐落大诰所谓不许犬牙恐混乱也今边界无存而地名犹在州县官选委公正阴医省义等官眼同各里军民知识省事之人先算顷亩后分界限将概县地土十字开界如棋盘样照依原设里名分若干段还其若干里其分内山河多者除外假如概县原系一百里除军匠子粒外有地二万五千顷每里二百五十顷里内十甲每甲二十五顷如地势不便难均分者大约多少不得过数顷界用绳直即一家之地适值界角分入四里亦所不恤疆界既定换卖各从其便 
　　一各里分讫再与分甲每甲地若干如地势不便难均分者大约多少不过三二顷 
　　一里量分定各甲中之人各报地土如赵甲民上地若干钱乙民中地若干孙丙民下地若干李丁屯地若干周戊子粒地若干吴己匠地若干自量自报但有隐漏一分者从重问罪地土不分顷亩全段入官报完不差除军屯匠子粒外其余民地定为甲总选甲中殷实识字者掌之谓之甲正 
　　一各甲报完类在一处总造一册谓之里总送与委官核实不差此总付里中之殷实识字者掌之谓之里正 
　　一各里将各甲所类甲总类造一册县官用书手算手磨对不差地粮无失将此册收入架阁库谓之县总有司用印钤盖封锁在笥付架阁吏掌之 
　　一以地为主不以人为主人系名于地不许地系亩于人盖里甲有定而人无定地者万古里甲之地人者随时买卖之人故不以人为主 
　　一甲总每段之后空一行为前件假如北里赵甲有地一顷十年之内如卖与南里钱乙五十亩则前件之下注云某年月卖与南里钱乙五十亩如全卖则注云全卖与某里某人讫 
　　一州县置一过割簿每里空余三五张凡买地卖地交价己完买主卖主甲正同到县堂税契讫县官即将买地里分注云某年月某里某人买本里几甲地若干割赵甲之地过与钱乙名下赵甲仍在该里纳粮不许收入自己里中违者以移坵论不许仍在卖主名下纳粮违者以寄庄论 
　　一每里立石碣一通上书某里十甲除军屯子粒等地不开外本县民地共几百几十几顷几十几亩共该夏粮几百几十几石几斗几升几合人许入里地不出图如违以变乱成法论大书深镌树之里中 
　　一粮在各里上纳数不收入本身则上户大差得以逃躲是滋奸民之弊也大凡审户必用户长每户户长各置开收簿一扇假如北里赵甲买南里钱乙之地书契之日眼同两家户长 【如无户长以里长代之】 与卖里甲正书云南里钱乙因某事将本里第一甲 【上中下】 地一段一顷原粮若干同本家户长钱子伊家户长赵丑本甲甲正王辛受价若干卖与北里赵甲讫当日过割并无寄庄移坵情弊如违甘罪书讫钱子将钱乙名下除去一顷赵丑将赵甲名下增入一顷王辛将钱乙前件名下注卖讫一行当税契之日三人同买卖主执簿与册各用印钤数以防奸弊如赵甲再买东里冯壬地若干西里陈癸地若干俱照前法登记二年审户编差赵丑将赵甲原业续买房地类在一处便知应升几则应坐重差钱子将钱乙原业厯卖房地类在一处便知应擦几则应坐轻差凡买卖地土不同户长或里长与甲正者不准过割重加究治 
　　一有人户之里有地土之里人户之里所谓以籍为定某里某甲之人也地土之里所谓画野分郊某里某甲之地也盖古者人里居田井授故人地合而为一今也地在此居在彼故人地分而为二契书所写卖主之里甲地里甲也买主之里甲人里甲也此处不可不辩 
　　一十年大造黄册掌印官将过割总上所注十年买地卖地之家取县总里总甲总通行更造一番留旧者备照 
　　一里正甲正掌总之人但有需索财物挪移粮石增减地数者除坐赃发配不准纳赎外仍重枷号游迎示众 
　　一各里里长排年移住本里便于催科无论上门讨要地步无多但登高鸣锣一里可知何烦四境奔驰之苦至于数年之后本里本甲某段军屯某段子粒某段张三某段李四如数黑白只得何人种地就向何人要粮虽欲诡隐其道无由弊何能生耶 
　　一往日地土不明概县均丈今里图既明不于纸上求地只于地中求地某里少地止查某里某甲少粮止查某甲不必禀官求吏库中查册但查甲总里总新旧自有根因一人少粮一甲摊包众人自然发觉谁能放过诡隐之人哉 
　　一里正甲正只掌册总不管催粮买卖地土注册既毕甲正持甲总向里正说知本甲某人卖地合将里总改注里正照甲总将里总改注不许里正干与买卖地土之事以起掯索之端其里正甲正事故或众所不服者里中甲中众人推举将册总交代明白如有弊端仍行追究 
　　一条鞭征收者即于石碣刻定本里差银几百几十几两几钱几分上地每亩粮若干差若干中下地仿此此差粮百年不动之总尤为整齐又省二年一次造册审编之扰 
　　一差粮条鞭合于一处通属里长十排催纳惟有优免变更不免二年一次动总另编奈何曰优免之人本里差粮尽数征纳不许动总只于编审均徭之年要查概县士夫人等应免差银共几百几十几两几钱几分只于丁上加编征银在县各照应免之数乡官差人分送于家举监差人总送为首生员差人总送于学省祭吏典等众着为首一人领分决不可每里动总添减以启纷纷之弊 
　　一丁粮里长排年老人不是两项管本里之丁者此里老排年管本里之地者亦此里老排年特别里买本里之地者属之催科耳或曰各里纳粮属各里里排不胜催科之扰矣曰不然所贵乎催以逋负延缓耳若开仓即纳虽百里排何害或曰各柜纳粮属各柜收头不胜称免之烦矣曰不然二门之外各柜相去不及一步耳种地时不惮各里之奔走纳粮时独惮咫尺之往来哉特赤历多添几个名字费几钱银纸张耳余无苦也 

　　○编审均徭 

　　为编审均徭事照得民间累苦莫重于力役而审编力役名之曰均徭欲其贫富得所无不均之叹也乃有司不失之疏则失之暗不失之偏则失之私大都公易而明难明易而虚难本以虚明持以公道编审其庶几矣今列其畧于左若言外之精意法内之微权有难以示人者智者从之合行通示 
　　一审户拙法莫简于自审将各里里长老人书手拘集于关公或城隍庙中将一里里老书手会在一处令其一里差银自行均派赵甲该升几则钱乙该擦几则李丁应照旧则务足本里差银数目各具一手本投递审官审官预先张挂分日告示某日某里某里听审某日某里某里听审观其词色以为增减里老书手之情大概可知人户之情大概可知色听词听吾心自有尺寸矣 
　　一编审之日审官作一告文矢心天日誓诸神明里长排年老人书手亦令誓诸神明其一切升擦但以事产为序比见累年旧册士夫举监生员虽富只在下三则朝廷原无此例升自当升免自当免奈何失其贫富之实哉本院令襄垣士夫旧在下则者俱升上则士夫自有公心有司自有正法狥私废公何面目以视万姓哉 
　　一精细有司平日事事留心一年之内民间虚实可知其半执其半以得其半无不了然此难以语言尽也 
　　一里老以为应升而本人苦告难升即问某人该升可以代汝如无代不准告里老以为不当擦而本人苦告应擦即问某人不该擦可以补汝如无补不准擦此等苦告之人不可即从另为记号 
　　一有消乏之名有消乏之实有增盛之名有增盛之实不可不察也假如赵甲有薄地数十顷无力耕种岁岁荒闻有楼房数十间先人所遗今已破坏房地欲卖买者无人用度缺乏揭借不出此真有消乏之实而无其名者也旧在上则即当大擦钱乙地无数亩房无数间而放债为商家累千百此真有增盛之实而无其名者也旧在下则不妨大升有消乏之势虽未消乏而势已入衰如上户多人不妨擦一二则有增盛之势虽未富厚而势已渐丰非上户缺人不可轻易骤升盖渐衰者须节其财以培旧损方盛者须轻其力以养新萌此父母之道若民穷财尽地方则不暇顾此矣 
　　一优免以品级为寡多朝廷己辨贵贱之等矣至于编审差徭止论贫富此中又夹杂士夫之情或应少免而概行多免或应坐力差而尽与银差士夫有良心者必不以非道之悦知感审官审官有天理者必不以民之膏脂奉承津要假如一品免田粮三十石人三十丁倘一品者有田粮四十石人四十丁则十石十丁之差应坐库役即坐库役应坐收头即坐收头与百姓一体编当仕宦即不亲当岂无同居之子弟又岂无雇觅之银钱哉此之不能审官当以阿谀罢斥 
　　一九则之法约其大都耳其实贫富之等奚啻十百千万哉故自九钱以至一钱谓之丁银母银也上上户虽万金不得过九倍加九倍则八两一钱下中户虽不甚贫不得过一倍加一倍则四钱非无寸土无根椽者不准下户盖极贫而无以加者也每见贫穷州县下下户有纳三五钱者奈之何其不逃哉虽差多丁少之处下下户加银但以分厘计可也倘逼之使逃一钱岂可得哉差重州县万不得已丁地相兼可也 
　　一概县差徭概县人当故有贫里视富里不啻十倍者若以里差还本里户差还本户贫里贫户俱逃其差有不派于概县者乎故自审则以各里之丁分各里之差通编则以富里之丁摊贫里之役非摊贫里之役富里自应重差贫里自应轻差何尝有定哉照丁照产盈缩消息非耐烦明敏之官不能也 
　　一旧日力差相沿暗坐如皁隶一名坐银三两给与由帖任其讨要其实暗费十数两今各差工食既有定数不如明坐数目庶免分外科索 
　　一六十以上例应除丁十五以下例未成丁但有地粮之家不以丁力办差似难遽豁若极贫下户年老自当除丁年幼不可报派闻各州县有女丁男丁怀抱即攀成丁者其官可知矣 
　　一重差以库吏为第一何者贪鄙州县官油烛菜果及衙内一切取用令之包赔上司折礼办程动称无碍或借口预支纸赎有司逼之那借库吏往往倾家革役而腼颜昧心者不恤子孙之殃今后州县官一钱之物不许取诸库役而上官指以前名色骗取所属已经再四申册库役可无称累矣 
　　一铺陈库役亦重近日两院出廵自带被褥盖常用之物与身相习众用之物未必尽洁吏书两人共随被褥一床果司道府官人人如此铺陈库役何累之有 
　　一仓老人斗级颇称累苦盖敛散出纳既多劳扰而查盘打点又问罪名审编比别项更择殷实工食比别项畧加优厚 
　　一驿站马头今已招募而蒙城候马等驿又暗令正户津贴以供驿丞使客贪饕之费今次编审不许佥坐正户以塞攀贴之路违者掌印官以不职论募役如称不足听其告退可也 
　　一见年里甲旧称极累以有司妄费无经耳今里甲虽归均徭而马匹见在往住责令支销不准开帐有良心者肯如是乎既有纲银又用马匹支销者以贪论 
　　一贫穷老汉守寡妇人家无事产止有一男者例应免丁侍养待亲终之日补差 
　　一生员应免田粮二石人二丁倘贫而无地无丁者本宗近门不妨代免其余各图各乡不准其丁止免下三则二丁准银六钱或五钱四钱不许概免门银及指以父兄子弟概免上户差徭 
　　一条编法行富商大贾不置土田粮无分毫差止一丁甚非审户本意只看黄册事产不专在于土田各州县查有地土少而家业丰者一体编佥上户均坐重差庶智巧者不得独遂其计矣 
　　一寄居年久原籍既无丁粮此处又无差役借本处以求衣食亦当出些须以养本处除置地者随地纳粮当差外如无地土而家道殷实者亦定等则每岁纳银多不过九钱少不过二钱另作客丁一册以充本县孤寡残疾养赡之用其仅能糊口者难两在无丁不许一概科扰违者以打诈坐罪 

　　○征收税粮 

　　为养民财以足国课事照得惟正之供臣子当急无法之政小民难堪为此条其事宜庶便催科良有司设一借目或者万一补乎若束之高阁一任所为民其奈何贤者必不尔 
　　一概州县粮额岁无增减掌印官先算本州岛县夏税秋粮或带有站粮盐粮马草及一切出于地者某项银若干某项银若干几项共银几万几千几百几十几两几钱几分该州县一例起粮止云每亩银若干若三则起粮则云上地若干每亩该银若干中地若干每亩该银若干下地若干每亩该银若干其五等九等田俱照此算务足各项额银之数仍要十分精确不许积年书手暗行加派 
　　一差银随地出者加数于地随丁出者加数于丁要见本州岛县差银几十几项共银几万几千几百几十几两几钱几分该州县九则人丁除母银上上户九钱下下户一钱外其事产本业如地宅牛羊骡马末业如商贾债息等项较其富贫编坐门银除下下户不加外其子银上上丁应加几倍上中丁应加几倍子母银共若干足额差银两之数 
　　一本色钱粮正数并脚价斗头席囤雇觅等项每石应征银若干各看仓口远近道路难易使费多寡为增减银数宁宽不可偏累收头 
　　一各项粮差银派定将概州县总数及每亩每丁应纳撒数刻一简明小帖徧贴城市乡村晓谕百姓如云某府某州某县为晓谕事今年部司原无加派如有加派者云今年某部加派某项银若干今将万历某年编派粮差银两开示于后但有多编一文钱一厘银者许花户禀告以凭拏问 
　　一概州县共地几万几千几百几十几顷几十几亩 
　　一概州县一切夏秋草站等粮共几万几千几百几十几石几斗几升几合每石折银几钱几分 
　　一上地若干顷亩每亩银几分几厘中地若干顷亩每亩银几分几厘下地若干顷亩每亩银几分几厘 
　　一概州县一切银力等差共该银几万几千几百几十几两几钱几分几厘 
　　一概州县九则丁共几万几千几百几十几丁 
　　一上上几十几丁每丁母子银几两几钱共银若干两　上中若干丁每丁母子银几两几钱共银若干两　上下若干丁每丁母子银几两几钱共银若干两　中上若干丁每丁母子银几两几钱共银若干两　中中若干丁每丁母子银几两几钱共银若干两　中下若干丁每丁母子银几两几钱共银若干两　下上若干丁每丁母子银几钱共银若干两　下中若干丁每丁母子银几钱共银若干两　下下若干丁每丁一钱共银若干两 
　　一钱粮分为四季限岂不宽不知官府整年追呼百姓整年凑办收头整年守柜里老整年串乡悞了多少营生添了多少扰乱且二三月赤春正穷四五月青黄不接贫民办纳必须揭债不如遇着熟头有地者粜卖及时无地者佣工措处今后依律改正假如有银一两夏季六月初一日开仓至七月三十日为止纳银四钱秋季九月初一日开仓十月三十日为止纳银六钱四个月中任意分为几限其余八个月尽放归农民免挂八个月心官省受八个月劳收头省坐八个月柜里老十排户头省八个月奔走之劳若曰时日太廹百姓慌忙不知除了粜卖粮食更有何法凑办若肯纳粮岂有四个月尚粜卖不完之理哉故曰疮迟捱痛罪迟捱愁催科速乃所以爱百姓也 
　　一春正二三四月间偶有紧急钱粮库藏空虚先将上六则催纳一半甚者全催其下则贫民银不及二钱者不必分限待十月间末限通完可也 
　　一里老科收花户钱粮侵欺捱限不肯上纳及至发觉难完依然又累花户此等大弊已经痛革责令花户自行封纳其银少者宁托兄弟子侄翁壻带纳代领完票可也 
　　一投柜革大户重压之弊最为良法乃不肖官员又借欠少名色以罪花户花户惧罪每两常重二三分及当堂拆封尽扣羡余入己而一切添撘火耗脚价又令大户包赔此法近已题革但今大户二门坐柜便于稽查不许有司拆封以免加重其起解倾销俱听大户自己便宜银准寄库官不经手仍悬锣设鼓于二门照司降法马定等每柜给等一连号刻杆锤又置等式二连印封置二门卓上但有收头重压者许花户自行开等秤兑声冤有司即行重处其等式仍印封置之原处 
　　一访知一县正官派大户纸札心红竹篦花红等物俱折价银吏门皁快各有需索明知故纵大户不胜官科依旧重加收受此官调任别省本院姑不指名以后有司但有科派大户分毫之物者坐赃参罢 
　　一有司于钱粮虽不粘手却要关防每柜须选殷实正身一二人看守每日晚责令大户报数要见某柜今日收银若干几柜收银共若干查有某项紧急钱粮即令撘凑倾销候敛解官轮流起解其银五十两重二钱并无添撘其盘费每千两给二钱 
　　一大户起解钱粮计在道一日五十里上纳衙门躭延十日足矣却乃收时花费钱粮或掌印官畏参罚图考满朦胧上司空文起解或解日验数封完起文后又行拆取或放债为商或拐带逃走有司经三二年不查有无销批官更吏代影射干没其弊多端向见吴大参同春曾置差粮考验两屏风最为得法左屏将一切起解钱粮每仓口一行假如偏关西盈库该银几千几百几十几两旧该某日解纳今于某日报完某日某人领文解讫某日销批讫款款如此不完者看限急催未解者看限急解未销者严限查销如此留心何弊之有 
　　一起解大户务要真正殷实本身仍寻殷实保人一名倘临时更换家童及不才子弟族人以致坏事保人姑免坐罪花销钱粮一体分赔 
　　一近日各州县坐派大户各分仓口一仓数名甚者本色大户坐四五十名大户几于半县三年可以一轮虽称众擎易举其实相累速穷以后除本色姑容多派亦须每人分收五十石以下外其折色每柜三家一柜收五千两亦不为多决不可听民攀禀多坐收头 
　　一催粮旧套开仓之后里老催花户纳粮花户不纳里老带花户赴比法非不善但里老所带多系贫民至于欠多人户多系富豪里老朦胧推托通不带比今后赤历虽分居父子分名系粮不得混造一人名下三限之后掌印官亲查赤历自点花名其欠粮多者必富户也每里先点一人或概县只点三四人马上差人锁至除乡官举监生员本身外其兄弟子侄家僮及富民姑不责治一面以家属一人送仓一面以轻枷枷号本犯固钉牢封令其催科一里通完而后疏枷平原知县刘思诚曾行此法里老催头全然不用而钱粮既完且速其易倍于往年百姓自称岁省千金情愿立石若枷木贫民虽千人何益哉 
　　一惰慢之吏倦于催科值钱粮紧急令各里催头先陪或令坐柜收头预支催头收头未必家有钱银畏法典卖揭借及事完之日厯开欠户又不肯追往往催头收头坐此倾家彼始也苦首役以应目前之急终也纵奸民以要多口之誉是人也不有人祸必有天刑州县有如此者参拏重治 
　　一疲累州县钱粮委实难完守令恨其难完也既用户长又用甲首又用里长又用老人恐里老之比限不来也城中又用保人既而每里添一皁隶皁隶受花户之贿依旧不来又添差皁隶闾阎之下常养千百人彼此通同互相买嘱是以正项钱粮养奸而逋负愈多矣不知有全累之县无全累之里有全累之里无全累之甲有全累之甲无全累之户先将十年之内赤历一查某里全完某里欠几分某里不完大约分为五等以全完而速者为一等号曰义民若干里不用里老户头催科听其自完不差一人下乡以全完而迟者为二等号曰良民若干里用户头不用里老即最后者亦免鞭朴以全完而费鞭朴者号曰杂民若干里用里老户头择钱粮多而先完者赏数人择其不贫而捱粮者责数人以地薄粮重人少荒多者号曰累民若干里除清豁外其见在者听里老户长陆续催纳有蚤完多完者重赏以力可完而不完者号曰奸民若干里除里老户长常催外过三限先差皁快锁拏粮多不贫一二人枷号游迎倘完粮渐多渐蚤者亦升入良民义民等则 
　　一告状尾后要填粮差完欠仍验完粮小票欠粮差而告状者即系理直或上司批词亦不准理 
　　一惰慢有司只靠一本赤历比粮奸贪里长只靠一纸开单听比其间有一身之粮而开数十人名下者有见在膏腴开作荒逃者有重粮开为轻则者里老书手尽知其奸只是通同富势欺瞒官府有司先于宽大处所将三年之内赤历三部分里积于案上仍照人数备纸笔砚出其不意出一告示将各里三年之内旧役老人里长甲首书手限某日赴某处听用至日将老人闭于一处里长甲首闭于一处书手闭于一处各给纸一张预印一票上书一人粮分为数处者并在一人之下一人鬼捏数名者即并一人之身某人本富而藏在下丁者应升几则某人本贫而仍在上户者应擦几则某家壮丁未报者何名某家孤寡在丁者何氏某人某年逃地土荒几顷坐落某处某人虽逃而地不荒遗业何人承种将赤历各散一本分付开报之后三册对审如有不实即系受赃重责枷号发驿摆站审清改正归一另造赤历照此催科则无影射之奸照此审编则有均平之据此有司第一首政但机一先泄便生情窦此疾雷疾电之法在贤者善用之耳然非法严而信亦不得其真情是日也当审大狱 
　　一里分在百里之外又系疲累地方拘比为难不必拘定常规即择本里富家一二人为收头坐里征收里长老人催赴收头交纳完日解县更觉省便 
　　一旧日收粮柜上每添银匠一名令辨银色甚者如山东虽一二钱必须下火打印既躭小民时日又被银匠偷搀即无弊端亦费火耗甚属琐碎今后止凭收头认识不许另添银匠 
　　一分派花户钱粮本色止于勺银色止于厘有五抄以上者准一勺五抄以下者免派五毫以上者准一厘五毫以下者免派至于抄撮圭粒总之不及一勺毫丝纤忽总之不及一厘虽钱粮积少成多一些不可差错而零星难以计算反乱愚民心目且抄厘上下俱有减增截长补短所差几何少一二两积余自足多三二石作正支销明报上司无不可者奈之何人人都有毫丝纤忽家家都有抄撮圭粒增书手多少撒派之奸而小民安受其愚莫可究诘矣 
　　一语曰雀胫不如牛髀近日奸顽里老比欠止带贫民不知钱粮逋负不在荒地而在腴田不在贫民而在奸富不在小民而在势豪州县官将富势之家务令先完但有抗违除缙绅难以加刑楬欠榜示通衢外其弟侄儿男家僮一体锁拏严追近日题准顽悍之邑虽用重刑不以酷论若富势拖欠而惟小民是严当以罢软罢矣 

　　○敛解边饷 

　　为起解钱粮事照得大户解银司府换批零星既觉琐碎在道不免疏虞且转解三关宣大临期仍用委官是一番事体两次繁劳乂欺慢有司空文起解奸顽大户弊种多端或官银到手兴贩侵欺或起解踰年犹不销号或假称应解衙门迟收重压或自己将银偷盗诬赖店家或拐带官银在迯竟难寻觅查得直隶山东向来敛解官民两称便宜先据太原府何知府条陈首称敛解最为良法巳经通行去后若不立为规则不惟窒碍不便亦难经久常行近据布政司列为八欵大都巳详中间恐有未尽事宜本院最为推广仍发该司刊刻成书收银衙门先送一册每道府州县各给一册委官敛解之日该道再给一册各令查照施行毋得违错取究  
　　一近奉题准事例各州县官不许拆封贤者自知避嫌矣但收头须于二门之外坐柜征收掌印官严禁收头每日偶唤花户以问所收之重轻收头每日开总数以验所收之多寡州县每半月一报道府以酌起解之缓急如使大户多压里老侵收小民受害畧不经心有司虽无羡余入己而法令可知矣定以才力注下考 
　　一各柜至五百两以上收头禀官自唤银匠倾销每锭务足五十两二钱不许零星添撘白面细纹不许焦心黑色仍凿造收头银匠姓名两数送赴掌印官当堂同库役秤验明白收头自己封锁收寄库中但有不足色数者敛官不许滥收掌印官逼收者参提重处 
　　一近来州县收粮开仓既迟完期又晚每至踰年尚不报解今后开仓照依律限本年钱粮报完不许过十二月即有难完州县亦照从来完数年终为止如有踰年尚追旧粮半月无银报数者虽系廉慈道府先以才力不及注考 
　　一零收千两不下二三千封纵使毫厘不加积少成多羡余亦不下十五二十两每五十两重二钱银匠炭火工食银色折耗再费一钱总来每千两只重六两耳收头人等有何包赔但有掯称以上名色每钱重收一厘者许花户鸣锣声冤以凭拏问 
　　一布政司先将州县佐贰首领及卫首领官行该府州县择其年力精壮才识敏捷操持无议举动有威者报名该道布政司转报本院待有应解银两听该道差拨销批回任之日该道仍查无过者呈请给奖三奖者准荐 
　　一凡系一道钱粮将一道应委官员不分府州俱要一条鞭轮流差拨仍用格眼簿一册差过官员即填簿内格中周而复始但有营求规避者该道即行戒饬差拨不平者许本官告辩以凭查改如有不得巳之情两愿借差者须据两官呈告公文方准借拨后即还补其槩省公事如京运解册等项另于司府首领轮差无得偏累一道 
　　一本院预发号牌每道十张以备敛解官员据支廪给口粮之用但余三张者该道呈请再发至于起解官银出境多不应付该道即发白牌一面注定护送兵快夫役数目过太原者本院换牌如值出廵之日布政司换牌不得仍用该道原牌前途致有艰阻 
　　一敛解官先要顺路如北解者自南而北不许枉道所敛银两既入鞘中该州县即差的当兵快照数拨夫扛抬仍催乡夫护送跟从委官至前路州县交与委官收明仍取委官原无损失手笔结状其银至所在州县即拨兵夫日夜廵逻看护公馆倘有不虞印捕官与委官一体坐罪仍令均赔 
　　一远解官银一次不得过四万两应敛州县相去不得过五百里所至地方一处不得过三日违者所在掌印官以刁难论 
　　一敛解官自离任之日为始每日支廪给银一钱跟随四人每日支口粮银共一钱二分所在官员代为填格此外不许刁难下程需索饭食各州县亦不许指称下程酒席科派收头违者查究 
　　一解官出门不许坐轿所过地方给与马六匹皂隶六名至各州县照官尊卑相见不许指称委官妄自尊大兑银之日在州县堂上者畧分宾主任公馆者止论职官如州县刁难作践委官及委官分外难为州县官者访出各从公议处毌悔 
　　一每鞘银不过十两该州县查照应解之数做就木鞘若干铁篐务要坚厚其封条每鞘委官二条州县官二条粘贴牢固以防作弊 
　　一委官所过地方需索财物折干夫役纵容手下凌虐鞘夫骚扰地方果有赃私许被害指实陈告若兵夫人等既不听从拘管却又肆行诬赖者审明申呈所在上官除应得罪名外仍加责枷号如所在上官纵容不受理者访知参究 
　　一委官押解钱粮干系最重出境之后更须万倍留心不许夜行不许宿店不许醉饮不许交游其公馆处所不问疏密所在州县城堡文武官员拨夫二十名夜廵仍将夫名递送委官处所以便查考倘所在官慢不经心致有外盗除本官听参外其银仍责全赔若外无隙窦银自内失者罪坐委官不许妄行诬骗 
　　一见行事例解官每千两给盘缠银一钱五分但解官责重身劳似宜从厚今定每十两俱给盘缠银二钱 
　　一秤兑银两不许经吏胥之手任解官人役与收头自行敲和庶免嫌疑 

　　○查归流民 

　　为查归流民以靖地方事照得各处流民或因年饥离散或因犯事脱逃或僧道以乞食行脚或窃劫以聚党潜身或奸顽躲避差徭或幼小迷失乡井合行分别查归庶使在此无虞而在彼得所矣合行通示 
　　一州县卫所军民除属里属甲祖籍祖居者是为主户虽系流来而本州岛县卫所置有产业但必入籍是为客户不得谓之流民 
　　一住市匠作投店客商或一岁再至或五年二归通货财以利民生与夫假馆授业开铺行医地方所敬重者不得谓之流民 
　　一佃户园丁佣工作仆久住此间或父母亲戚房屋坟墓恋恋不能归者不得谓之流民 
　　一挑担推车贫营小贩苦身竭力时往时来者不得谓之流民 
　　一游食僧道寄寺宿庵五七成羣或顶经说法或瞑目围坐指称修造化缘动索斗米疋布稍不遂意或含怒结雠或咒诅魇镇昼借贼名以恐吓夜入盗伙而劫掠地方第一大害掌印官严行各寺观住持僧道主人查其果有度牒精于经典者报名到官方准容留外其余尽数报官给与丁引尽令归还原籍分给所近寺观令其焚修果行业不类僧道者勒令还俗如有所在主持不报官而私隐公留者地方失盗所容留者即坐真贼容留者即坐窝主近日上官每每严查僧道止为礼房催一番需索耳有司当自留心 
　　一壮年男子或避事离乡或歇案在逃寄宿寺庙潜住窑场白日行乞黑夜为偷掌印官严行房地主家将籍贯姓名报官给与丁引令其还乡不报者地方失盗乞人即坐真贼房家即坐窝主但此人必不肯归甚者解回原籍 
　　一灾荒之后各处军民流移数多佣佃则力不能经营则财不足不归则养生无赖欲归则逋负相追流移失所去住两难者给与丁引令其还乡照引优处 
　　一狗党狐朋逐娼会赌妖术邪教惑世诱民或回避镇压或揣骨相面或卜龟缘光及一切黄天无为传头化士所至地方即日赶逐甚者绑赴掌印官解回原籍查照发落但有容留者四邻讦举到官一体坐死 
　　一瞽目跛足老幼孤寡之人无力归家者房主将姓名贯址报官给与丁引脚力令之还家所在官司应发者发与亲族养赡应收者收养济院存恤务令人人得所 
　　一流民有隔省者有隔府者有隔县者州县卫所官查明照后刻格式给与丁引经由州县驿递备入引中每人每站给与炒豆半升家口多者照数给足无令沿途乞丐致悞归程 

　　复业丁引（以代路引免致盘讦） 
　　老幼残疾丁引 
　　远行丁引 

　　△复业丁引（以代路引免致盘讦） 

　　督抚山西都察院为资送流民以便复业事查得某人系某省某州县卫所人带男妇几名口仰经过某州某县某驿如遇本人到彼每口给与炒豆半升定限某月某日到家将引投本州岛县卫所除旧欠差粮钱债俱免追还外有宗族亲戚者付与使令存恤如一无所归责令里老邻佑取结拨与力差一名令其应当须至丁引者 
　　右给付某处某人准此 
　　都察院 【押】 

　　△老幼残疾丁引 

　　督抚山西都察院为存恤穷独事查得某处某人或年七十以上或年十五以下或两目全瞽或一肢伤残难以回籍仰经过某州某县某驿某站衙门每人每日给银二分听其自买饭食仍与脚力一头送至前路定限某月某日到家此引至日投原籍有司查有户族亲戚者责令养赡如一无可依收入养济院一体存恤三年之后幼者另给生理须至丁引者 
　　右给付某处某人准此 
　　都察院 【押】 

　　△远行丁引 

　　某州县为远行照得本州岛县某里卫所某百户某人年若干岁身长几尺无须微须多须方面长面瓜子面白色黑色紫棠色有无麻疤今由某处某处前至某处何项生理家有父某人母某氏妻某氏子某人某人兄某人弟某人如无丁引或有引而脚色不对者所至店家邻佑或在官各色人等拏赴所在衙门即以奸盗解回原籍查究此引回日缴还原发衙门须至丁引者 
　　右给付某处某人准此 
　　州 【押印】 
　　县 【押印】 

　　一归路衙门备细填写防其所在诓诈也限以日期防其在道濡滞也或曰领引不归奈何曰既逐流民便无敢留之家或曰别处容留奈何曰徧逐流民自无止足之地若逃之别省只得听之耳 
　　一流民还家有地宅者除免旧逋外仍取保人借给谷种无居止者听给官树若干以为椽柱里老但有指称赔补逼要旧日差粮者重责枷号 
　　一大明律内一欵凡民户逃住邻境州县躲避差役者发回原籍当差亲管里长提调官吏故纵及邻境人户隐蔽在己者各与同罪若里长知而不逐遣及原管官司不移文起取若移文起取而所在官司占恡不发者各杖六十今后但有逃流之人里老邻佑户长近门知而不留方去不追久去不寻又不即日报官者除逃差令其包赔外仍责限跟寻其大荒之年有司不能赈济大家各逃性命者不在此限 
　　一招抚之行不啻三令五申矣有司既无仁恩以致其来里老利其遗业而恶其来不如各州县查归客户各省直不留逃民虽欲不归无所于归矣此法严行民不失家差不拖欠坟墓有依盗贼衰止乃实户口一急务而有司慢不留心也可叹可叹 

　　○附山东招抚逃民劝语 

　　说与流移百姓当初年景凶荒妻子饥饿死里逃生没奈何舍了家园丢了坟墓抛了骨肉千难万难离乡趁食不知受了多少奔波投个主儿暂且安身苟活性命既然住下或留恋地方不肯归来或欠人钱债不得归来或缺少盘费不能归来捱日捱年久久儿婚女嫁牵扯因循甘心做了流民永无归念想你在家时外甥女壻弟女孙男叫你父母爷娘伯叔姑舅本乡本土何等气势六邻亲戚四时八节团头聚面何等欢喜如今他乡在外不是作婢为奴就是佣工佃地低头下气叫人爷娘忍耻包羞受人打骂纔敢劲气高声动说解回原籍做流民的有甚好处你家中丢下房屋任人拆毁地土任人典卖祖宗坟墓到那祭扫时谁烧一张纸钱就是那无嗣孤魂儿女亲戚到那思念时流了多少眼泪只恐死不相见况去岁秋收七分今春麦根又好你若愿意归来就少人些须钱财那仗义阴德的好人他也不问你要但入我济南境内每口每日给炒豆一升你到家时旧日差粮通免追要荒闲地土给你耕牛子种没处安身给你草木盖房再与你几斗谷赡养家口便在家里佣工佃地担担推车也比流民光华多少切休把儿女卖在外边去住两难牵肠挂肚但有好义之人肯将买到流民男女不要原价给伊父母同还乡里或替人回赎男女得还乡里者移文彼处州县官上等旌奖或爱惜流民子女不肯折磨使得成人长大自还乡里者亦是上等阴德应准大善三次我言不虚百姓思之 

　　○弭捕盗贼 【当与风宪约中盗情十一欵宪纲中盗源十四条狱政中辨盗一篇会看】 

　　盗非人乎曰人也知为盗之必死乎曰奚而不知知而为盗何也盖有六流焉饥馑之民苦于饥寒无识之民牵于胁诱游惰之民习于自奉强悍之民敢于为恶赌博之民迫于空乏武艺之民偶乘便利盗不出此六流矣弭盗有四法焉曰化盗礼义素明乡约是已曰恤盗生理有资足四民之业是已曰防盗盘诘有术保甲是已弭盗不出此四法矣既化既恤不迫于饥寒不陷于无识矣而犹有盗乎曰有尧舜之时尚有寇贼奸宄何乃后世是不令之民也如是而杀之吾亦无矜心无愧色矣所有弭盗条格有司加意举行 
　　一归复流民则游手无定之人潜身无赖之众皆不得寄足矣僦居则责之房家佃户则责之地主立仆长以捡押之主家不时而觉察之旦夜谨其门户朋从问其往来如保甲法寄住者不得为盗矣本上之民愈贫穷愈豪悍愈朴野愈入乡约乡约而得人常训之以道义常恐之以法律常感之以古今故事而瞽蒙常化之以歌曲有司加意实行留心警愓不时鼓舞常令耳目日新精神日奋不作虚文必有实效民不知自爱矣或曰贫民悍民朴野之民可入乡约乎曰乡约不为良民富民有礼之民设也安分者收之不肖者弃之来者听其来不来者听其不来使贫悍朴野之民不在约束朋侪之中不闻法律道义之语何惮而不为何爱而不为然则乡约何为也哉 
　　一州县官责令里长排年户长除有产业有艺习必不为盗之人不须开造其有房无地或房地俱无无生理而受饥寒者若干人某人其才堪以何用某人其才堪以何用某人如何区处使之有家某人如何存恤使之得所各开处法如无处法者空白其下造一贫民册送掌印官掌印官召同佐领并其里长排年户长召集贫民挨里顺甲当堂审处某人身材强健气象豪雄堪为民壮某人精神机警手足便捷堪为快手某人有力量而无才能堪为轿摃夫某人有才能而无力量堪为杂差皂隶此四等人多为盗而可防者某人才能力量俱平常而本分堪为夜廵夫某人才能力量俱无而本分给与一帖作斗行牙行秤行某人才能力量俱无而一无可用给与银三五钱或一两令其卖菜果作货郎纺线织布各色营生以为本钱其银俱令里排户长领出就作保人仍责成此三人逼令勤苦做活时常料理其贩粜者赊与仓谷碾米无妻者责令里排户长寻主佣工照限取妻壮而足跛者给与些须本银亦付里排户长责令织屦编席结网刻字等艺此五等人必不为盗而可悯者至于孤儿寡妇老翁老媪未可入养济而存养无人者如果纺线杂作量给与三二钱营生以上所领官银通记一簿一年之内责令里长陆续还官或曰银将安出曰余借官银不得已之计耳上六则人户之犯法者即以本里富犯量罚粟十数石银三五两即给本里贫民物不入己何避贪名物不过多难云科罚何必申呈上司动支官银哉夫人有所藉手则易为生既易为生则知自爱且出入市井衙门自有体面多见礼法可息其邪横之心矣 
　　一流民既去贫民有业盗贼之种清其过半矣惟是游食积惰赌博棍徒党恶少年习艺壮丁乡村提禾累掐穗放火偷畜诸等既非贫民可恤又非流民可归此等之人不必尽为劫掠而劫掠者必此人也风宪约中不有所谓弃民册乎除造册送州县衙门朔望点查问其何生理加意督责外所在乡约保甲尽数收入如往来面生者便问此是何亲来有何干如夜不在家者便问前往谁家所干何事虚出实归者便问所携何物得之何人至于田禾非其所种鸡犬非其所畜但有可疑便加盘问不敢盘问密告保正人等拘拏送官 
　　一贼之动静惟伙贼能知之当悬重赏云伙贼能拏伙贼或暗首伙贼者除免本身死罪外仍照捕盗条格加倍重赏仍准给马快手一名以便拏贼能杀伙贼一名者与拏贼同赏首贼之后不妨仍旧故贼但将打劫何家约于何夜先报官知既使伙贼不疑又便预备擒拏此法果行不惟盗贼易擒而贼伙亦自相疑畏 
　　一番快无不知贼者但利于贼之供给且代贼过赃于捕官是贼者廵捕员役之外户也员役者分赃寄赃之人也大盗安肯发觉止将犯窃小贼逼拷认劫或先透消息令之脱逃今只严逼积年番快令之供报贼家不则加以重刑大盗闻之自然远遁不然密诱番快许以重赏令其报贼或令其与贼通言暗伏兵壮擒之倘彼不输心于我凡地方失事一面将番快家属送监一面严逼捕盗十日一比但有旧窃及雠人抵盗者无论诈财与否尽法重刑有被冤而死者径坐抵赏 
　　一四邻及十里之内无不知某人是窃某人是强某人是窝然而不敢擒不敢报者不擒不报罪不及身而擒报不成死亡立至州县官下令行连坐之法曰凡窃盗强盗窝主四邻及本甲务要擒拏到官不敢擒拏者务要密揭报官倘狥情畏恶不擒不报者本盗发觉四邻径以分赃窝囤同问死罪如果严示信行则四邻不敢隐盗四邻不敢隐盗则盗视四邻即廵捕快手访事官人也盗必忌之不敢横行矣 
　　一牙行当铺买赃之人无不知贼者有六各府州县皆有当铺本物当于本处之人面识情熟既不肯少勒价钱又不敢违期擅卖今本处不当而当于别州外县必定是贼一也贫者当物出于无奈定是再三讲价去又转来不肯贱当今三言两句价不多争此定是贼二也良民当物步安色定久坐徐谈若色遽语忙左盻右顾心不在事神不着色必定是贼三也凡当物必要约帖必同中人今一字不讨一去不来必定是贼四也做贼多是贫民贫自是贫民相今携许多首饰段帛衣服当主买主便问此物何店所买每疋价值若干某裁所作某人所穿因何典当彼自口急语蹇必定是贼五也至于卖衣于大市买主自疑销金银首饰于铺家银匠自知卖马牛于别市牙行自觉此三种人皆能识贼拏贼而利于物贱不肯发觉是盗以铺为窝家铺以盗为供户明知是赃且图物贱今后起盗赃物凡当铺买主牙行俱以知情分赃从重问罪 
　　一羣盗结聚之时拒捕动兵一时擒捉真难为力但其聚也有时其散也有归毕竟跟寻归在何处假使独住深山即勇不过十夫之力耳擒捉甚易即使一村皆盗调州卫兵壮出其不意围其宅而复其巢亦不称难惟是窝家起止据险操戈攻击颇难然窝家无十日潜住之理事须从容自有长计若贾勇轻敌伤人必多盗一奔溃不可踪迹何益之有保甲人等如有向前杀贼自伤性命者即动本院纸赎给棺木银十两送一牌扁大书义烈某人之门有子者永免丁差一人家贫而妇人守寡者照孤老事例加一斗每月给谷六斗冬布二疋净绵四斤径送其家如此者终身 
　　一贼之言语动静□色手段自是不同或带弓刀鞍马或泥沙看财或衣服俏便在军家快壮虽有此妆而色态不同用度自别店主一面供奉醉酒或招声妓一面密报保甲便加盘拏至于倡优之家盗贼巢穴虽富家子弟举动亦自豪奢而盗贼粗鄙家数亦自不同且多惊易疑难掩人目倘乐工早透消息即便拏获者店家娼家比应捕人员加等重赏但恐酒饭之家不惹闲事娼优之性利于多财不肯发觉耳事发审在某娼家使钱某店家住歇一体拏来从重究治各衙门审贼俱要牵累以示创惩不可以供明释放如此则惧株连者自然不敢留贼而贼又生一顾忌矣 

　　○修理桥道（守路附） 

　　为修桥路以便行人事照得杠梁王政所先修理律法所载乃惰慢有司全不照管合行通示仰州县卫所等衙门一体遵照施行 
　　一高山峻岭虽险商民终日往来倘系大块顽石昔人尚有凿法乃今或上石相杂可以搬移或纯土高崖可以宽削雨澝冰滑行人最苦此独不可加意乎合调驿内徒夫令其带镣兴作或民壮弓兵闲暇之日令其轮班在役委能干官员督率石匠相度宽窄形势难易工程险者使夷狭者使宽此千百年之古道千万人之往来虽一日做工三五尺计岁计月成功必多况极险极狭之处亦不甚多奈何过时惊怛过去遂忘任商旅艰难愁叹而不为之所哉 
　　一大道成沟秋潦积潴或远三五里或深一二尺车马既不能行只得路傍踏践民田便于行走地家苦其坏田也数步拦一横墙行人苦其见拦也墙外又踏大路夫挑沟筑墙地家岂不劳且费哉上无倡率之令下无齐心之民不得不如此耳有司于农务既毕之时责令临路居民顺路挑为堑坑取土既垫古路路既可行民田自免踏践旁有濠堑向马不便驰驱此易易者何惮而不为 
　　一山溪暴涨横路黄流秋正湍急真难措手至于冬月水寒难涉水浅易功狭者可以为木桥阔者可以为草桥或聚石块覆以土薪或缆小舟加以板叶自十月一日搭架三月十五日拆收主办之人免其杂役有舍施者重行旌奖亦便民之急务也 
　　一人家宅舍尚修通水沟渠城市街房可无蓄泄处所掌印官每于正二月间沿门逐户令理官沟或掘阴沟于中路棚以砖石或挑阳沟于两边顺其高下有一处阻碍而不通者责其房主十倍罚工一大市当街每为大汪深卓没膝陷轮掌印官日日径行全不张目启口大可为笑如此洼下之处必察水所从来平以绳尺令其垫削务令地势均平水皆归于两沟何洼聚之有且以各修各自门前既非难事而各便各人行路岂为厉民目前因循惰慢如此而谓之明作励精吾不信也 
　　一道路有二有官道有古道官道天下经行古道民间共便此可修而不可塞者至于本有官道也恶委曲而开快捷方式本有驿路也厌回远而取近途在田家以纳粮当差之地为人踏毁虽苦而不能禁往来在僻路以无夫缺马之途官府经临虽苦而不敢不迎送如此等路责令本地主人本管州县官严行禁止违者行人拏送有司重行惩治枷号路头其不经驿递途程径稍僻处州县者所在官司夫马下程廪给口粮不准应付违者以罢软论 
　　一通行官路每五里一墩每一墩十人各执枪刀锣鼓防护过往官民截拏向马盗贼岂非不可罢之役哉但冲途孔道常驱五六百人于路旁水火无资饮食不便歇宿无所冬月更难各州县或佥邻路十里居民或轮各里十甲百姓亲来者既妨农务雇觅者又费民财且以老叟童男支吾日月既无益于守望祇足以资寇兵已经通行州县晓谕在乡居民先令守墩人夫每人每日托坯二十个十个月内一墩可得坯六万或官道林木或罪人罚纳可得椽柱若干先令看堡人役递送公文一年扣除铺兵工食可得若干以买砖瓦木石掌印官亲查道路不必泥旧墩台除集店村落之在大道者即坐墩兵十名省复修盖外其余酌量两集店之间共若干里可修几铺大约五里十家为一铺如果因水因山就村就地各从其便者大段近不过四里远不过六里就于道边作十家之室每家前房三间以便生艺后房三间以便居息官觅匠作给以米食二年之内铺舍已成次第召募贫壮之人授以官房改铺兵之工食而分给焉每十家要识字一人以便记号其余轮送公文总名之曰铺兵官给抢刀如数外给大铳三杆如道间偶有盗贼以放铳为号前后铺兵尽出截赶彼栖身有所既无居食之忧去此安之自有妻子之恋待三五年后力量有余每家再给护宅菜地五亩多者十亩益所以坚久住之心壮严防之气而道路赖以静宁矣或曰未尝劳民彼接官则来官过即去何有一人守墩哉曰信如是则道旁之舍尤不可以不作固难望于人人而贤守令所当尝试者也 
　　一民间善人及积福僧道有能捐赀化缘修桥补路是佐有司为政者也掌印官访知即以花红旌赏施五十金以上者申报本院另行优处 

　　○解送军囚 

　　监仓驿递囚犯狱政既详之矣夫死罪赦所不原而遣戍下死一等其人皆凶悍其志在脱逃即使力相敌心同切者为关防彼可以格鬪可以劫夺倘殴人至毙也死罪无以加殴人折伤也军罪无以加解者每用孱懦之夫或有转雇之人心不警愓械不坚牢及至虎兕出柙止将解人坐赃拟抵岂不简便如此心何将解者与所解者俱逃又将谁坐也欵言其畧有司详之 
　　一人命强盗远路解审或有亲人计脱或有伙盗强劫一经失手追捉便难此等罪囚久当处决幸生一日天网巳宽发解之日先将臋腿加刑令其艰于奔走若恐在道行迟宁可早发数日 
　　一律惟死刑带扭而徒罪以上即着带镣盖人之奔走在足一镣其足虽贲育不能自断非铁匠不能为断如是即十贼一解可无忧矣宋孙觌上失狱疏谓有髠首之重囚无散足之徒配今犯重罪者发解之时往往阔步逸足不谨之罪有司岂能辞耶 
　　一解处决囚犯人数众多所在州县卫所差人护送日暮止宿所在收监如监不便者责令所在地方官吏寻觅严密处所仍令街民夜间防范庶无疏虞 
　　一囚饭责令本囚□银买造务在齐止齐行其饭止用粟米不与酒肉面食 
　　一囚经过家门亦不许入但令亲族就省如馈酒肉亦不必禁余昔为令云中囚犯董鸿儒以劝人不从因而殴死盖士人子也其父与伯父死俱无嗣止有鸿儒且始娶无儿葬及期其母泣曰夫将归土乞假鸿儒使尽一日子道愿以其舅为质余怜而许之不敢释三木余曰执丧明死者之有子也若然不如无往枷扭镣悉与脱之但用四壮监押廵道闻之惊曰是人岂可信耶是岂有司所得专耶万一疏虞何辞以解余悔之业有成言不可食也鸿儒主丧送葬谢客凡七日其母仍送还幸无事余所许者不忍之心廵道所惊者老成之虑彼凶狡人也优恤可矣若鸿儒事非法之常余诚过哉 
　　一五年一钦恤主于求生狱中囚犯尽数解审悉听恳乞犹非得已至于按院审录主于理枉申冤非为死中求活当通行州县有司亲提狱囚当面审问有冤无冤欲辩不辩如果囚不称冤造册申文径详按院云除某人某人自谓不冤免行解审外惟有某人以某事冤某人以某事冤拟合解审今将应辩审语备载册中云云如此则按院省无益之目力一也苦主干证无长途之费累二也解夫省脱逃代死之罪三也官省造册护送之钱粮四也所在省寄监之无处五也或曰审录有朴责似不可已嗟夫以决不待时之人宽一年之死即多加棰杖以泄死者之幽愤法所宜然向见霍思斋庞惺庵廵按河南重囚常是八十而今也纯尚阴德矣余见二三直指凌迟之罪仅打二十绞斩者十板十五板耳且委官外责听其宽严不如不解囚犯径批该州县官重加责治不省往来数百里解系之劳费乎节财省事之君子可以思矣 
　　一大奸巨恶犯该充军有边远有烟瘴犯人不足惜矣惟是长解两名先佥宗族宗族无人则佥里甲无妻代为取妻无盘费代处盘费至于长解往来远者常费数十金收管纔回凶犯随至再被清勾告发依然又解一番是凶犯不死而解夫往往累死凶犯固贫而里族亦累以贫甚者凶犯逃脱长解即为代戍此惩大憝乎虐无罪乎民□之恨此为最深昔有一人百种贪暴问发充军累死长解其军着伍即回及至再发死者之子为解中途又逃解者既怀父恨又见复逃追回殴伤因而致死问官遂拟抵偿是父子二人死于一军也岂不悲哉盖充军多强悍之恶人而解夫无关防之惯习甚者里族无人老弱充数着伍足矣而清军道犹以收管过期问罪哀哉今后发解军徒改拟快手民壮同役贴钱本犯项带三尖小夹以铁锢之上造充军某人字样彼自卸不能即逃易识收伍之后听其开释快壮健卒又精防范且系官役自当听差盘费不足宁令里族量为津贴官定数目是快壮虽称苦差较之里族似便有司议行 
　　一充军及清勾军犯到伍之日该管卫所官员刁索钱财经月不与收管今后投文三日不收犯人不与收管者长解于所在上司声冤告状依法重究若不如此累损远人 
　　一军犯着伍自有百户总旗管队贴队营房联络人居辏集即便携妻私逃岂得掩人不见见而速追岩得便无行踪其逃之故盖有三焉一则本管既不存恤又加凌虐势难自存二则本管收财名准给假讨取衣鞋其实相约岁有供给三则恋旧怀归避差畏苦此三逃者官居二焉乃因供给不至便请部单清勾及至骚扰原籍又称顷已回伍彼冐月粮以养身家安用此军为哉催供给耳是清军台司道府州县止催武弁供给之财又甚纷纷郡邑之扰今后卫所勾到新军若一年之内求索财物因而逼累在逃准照例指挥拾名千户镇抚六名以上百户四名以上各问罪降一级每十名六名四名各照数递降若受财卖放赃至满贯者立功满日调卫差操如此庶小民安生贪官知戒 
　　一近日军差累苦军籍埋没诚亦有之然有绝户之民岂无绝户之军哉其缺伍三十年以上五经清勾者取具里邻保结即与照例除豁但有埋没者许诸人讦告即将本犯与作弊之人名下追银十两充赏 

　　○禁谕乐户 

　　为禁约事今将乐户应禁事宜开列于后 
　　一乐户与民分良贱难以入约但无为首之人私下其谁钤制凡州县有籍乐人亦选有身家公正众乐推服者二人为乐首将槩州县乐户造一簿籍有司用印给发听其管理不服者呈治如有因而诈财者许被害告发坐赃问罪 
　　一但有流来水户在于地方惑诱良家者许乐首禀官赶逐出境如有通同店主诈财惧恶朦胧不报者一体究罪 
　　一各乐户家但有容留大户及赌博光棍面生可疑之人者许乐首挨查禀官违者事发一例同罪 
　　一祈报祭赛敬事鬼神祭奠丧门哀痛死者俱不许招集娼优淫言亵语以乱大礼违者招家与应招之人一体重治 
　　一乐户但有与老户良民互骂同殴者加倍问罪情重者枷号 
　　一娼妇不许与良家一样妆束及穿织金妆花补衣戴金珠翡翠首饰违者尽追入官变价充孤老布花之用 
　　一娼妇所入之家必有夫妇之祸今后娼家妇女但有在于良民之家经宿住留及包占者除将容留者升户二则罚谷三十石输边外娼妇重加木打乐首不举者重责枷号问罪其以礼聘娶从良者听从其便不许一槩攀扰 
　　一乐户买良及勾引良家妇女暗行淫邪除依律问罪外仍加责枷号 
　　一原籍良民夫妇不才甘心卖奸度日者辱祖羞亲最为无耻见官乐户叩头傍坐诃骂不许还口以示激改之意凡犯到官比官乐加倍重处 
　　一乐工之家擅用铜锣鼓响器送字号轴帐及用围裙坐褥者枷号重责 
　　一乐工有地者既纳粮差又朝贺祭祀接官一岁在官不减一月原无工食丁银免出盖下三则人户力差银差二者无并出之法也 


　　◇乡甲约◇ 

　　卷之一 
　　卷之二 
　　卷之三 
　　卷之四 
　　卷之五 
　　卷之六 


乡甲约
　　●卷之一 

　　钦差提督鴈门等关兼廵抚山西地方都察院右佥都御史吕　为申明乡约保甲以善风俗以防奸盗事照得成周立教监于夏商士有庠序学塾以乐其羣民有比闾族党以萃其涣故百井结为一体千民联属成家观俗于乡则里仁为美化行于下则比屋可封未有人各任情家自为俗而能成迁善远罪之治者也自教衰民散之后惟乡约保甲最良虽化民成俗之意未及方人而轨众齐物之方寔仍前代兹二法者累朝之所申明庙堂之所建白不啻再三矣乃有司视为常套谈者反唇闾巷苦其骚烦闻之疾首非法之不良民之难令则行法者为法之病也约束不择善良编派委之里老时逢朔望聚者岂无千人待至未申讲者不闻一语混杂而来饥疲而散圣谕昭揭遵违谁复知闻粉壁分明奸宄全不觉察即犯者盈庭罪人满狱吾惟有三尺之法在轻则杖笞重则绞斩如此而已矣不知先王以刑弼教非以刑为教也嗟夫道之以政而后齐之以刑犹为末务矧一言不教而惟五刑是加岂朝廷设官之本意哉积习既久振举实难若殿最之条但以教化风俗为首则守令之政自以乡约保甲为先乡约实行自无奸凶犹有奸凶是乡约之法未行也保甲实行自无盗贼犹有盗贼是保甲之法未行也二者不行即有便捷之才清修之节簿书词讼催科之能不免为俗吏何者谓其所急者末而教养之政不修也寓教养于乡约保甲之中则词讼自息差粮自完簿书不期省而自省矣但劝善惩恶法本相因而乡约保甲原非两事本院捧读高皇帝教民榜文及近日应行事例谓乡约之所约者此民保甲之所保者亦此民但约主劝善以化导为先保主惩恶以究诘为重议将乡约保甲总一条编除寄住流民各听房主地主约束容留者查其来厯出入者问其缘由但有强盗窃盗生发即将房主地主并治外其余本县及寄庒人民在城在镇以百家为率孤庒村落以一里为率各立约正一人约副一人选公道正直者充之以统一约之人约讲一人约史一人选善书能劝者充之以办一约之事十家内选九家所推者一人为甲长每一家又以前后左右所居者为四邻一人有过四邻劝化不从则告于甲长转告于约正书之纪恶簿一人有善四邻查访的实则告于甲长转告于约正书之纪善簿其轻事小事许本约和处以息讼端大善大恶仍季终闻官以凭奖□如恶有显迹四邻知而不报者甲长举之罪坐四邻四邻举之而甲长不报者罪坐甲长甲长举之而约正副不书掌印官别有见闻者罪坐约正副如此严行则一人罪犯九十九家之责也九十九家耳目一人善恶之镜也平居无事则互相丁宁一有过恶则彼此诘责白莲妖术奸宄凶民何所容其身出境为贼在家窝盗何所遁其迹地方安得不辑宁百姓安得不寡过刑清政简之效可以渐臻知礼畏义之风可以日长此目前第一急务也为此将巳试者与二三有司一讲求之倘以怠忽之心应督责之命选择不得其人激劝不由其道则期会祗增烦扰约束反济奸雄非法之无良实尔有司惰慢之罪也本院腼然抚临于上岂能昧是非之公以相曲庇哉 


乡甲约
　　●卷之二 

　　乡甲至要 
　　乡甲事宜 

　　○乡甲至要 

　　一乡约原为劝民保甲原为安民行之而善则民乐于行行之扰民不惟无益而又害之如约长保长不许用无身家棍徒使挟倚外需索一不扰约保不许出一里之内人不许拘数惟令一处住居者行之则近便易行二不扰不许令乡保长等打卯接官及派应夫役三不扰掌印官自己抽查不许委佐贰首领及快壮查点廵逻四不扰乡甲中有事系贼盗人命方许呈报如鬪殴小事等项听民自便不许呈报五不扰去此五扰而后良法不失美意民自乐行矣此最吃紧故首列之行者幸留意焉 

　　○乡甲事宜 

　　会规 
　　填格叶法 
　　编乡甲字号 
　　续编乡甲字号 

　　△会规 

　　凡一约之人或寺庙或公馆或大家厅房可容百人处所上面立圣谕木牌一面傍设约正约副约讲约史四坐将约众分左右二班如所在宽厂作板凳数条约众论齿序坐亦可每月初二十六日一竿时候取齐击鼓三声约中择少年读书者四人为约赞唱排班班齐鞠躬拜兴拜兴拜兴拜兴拜兴三叩头平身分班对揖平身唱正副讲史就坐唱甲长出班言事十甲长出向牌跪举曰本甲某人某日行某善某人见证举毕分立于班前为善与证人出向牌跪约正副问明约史即照口词记于善簿毕为善者叩四头起十甲长复出北向跪举曰本甲某人某日为某恶事某人见证举毕分立于班前为恶与证人出向牌跪约正副问明约史即照口词记于恶簿为恶者叩四头起约正副先将本甲善恶事劝戒一番约史讲又将本甲善恶事劝戒一番毕约讲讲劝善一条讲律演一条毕画右右二扇卯簿毕其有事不到者甲中代之给假卯簿写一假字但不许连给三假至日应举善恶者亦不许给假毕总揖圣谕而退仍将格叶未完事件叮咛申戒下会定完如约正副讲史一人有事不到三人代之行事 
　　一每百家选约正一人约副一人俱以正直公道能管束处断者为之约史一人约讲一人俱以正直识字能劝善戒恶者为之如百家之内无此四人二百家有此八人遥相管束亦可或八人总管二百家亦可或不足二百家或二百家有零者在州县正官各随地方街巷村落远近编派难以拘泥但不许越管遥制不便挨查其同居父子兄弟只报一名在约分居者人人在约如有乐善之人父子兄弟情愿俱入乡约者听从其便 
　　一选约正约副约讲约史须百家个个情愿者选甲长须九家个个推服及常不出外者如扶同滥举非人许不愿者举出但全人难得或旧过而改新或善多而过少或口毒而心善者情愿从今学好不妨准收 
　　一甲长不服人许九家同禀于约正副如果不称九家另举一人更之不许轮流攀当约正副不服人许九十八家同禀于官如果不称众人另举一人更之不许一人私告中间如有以曲为直将善作恶向亲识受买嘱报私雠欺贫贱大伤公论者亦许同约公报到官小者本约除名纪恶于申明亭大者比众加倍究处如无大过及三五人私怨者不许轻更约正副致有投充推诿以生奸弊 
　　一州县正官先将各约为善为恶之人密细访察要见某约某人某日为某善事某约某人某日为某恶事却将各约善恶两簿及作善作恶之人拘查或随便亲到本约呼唤审问如果善恶是真而本约不曾书写者除当面奖戒外约正副讲史各重责纪过甲长四邻隐匿不报者与作恶之人一体重究 
　　一旌善申明二亭国初设老人二名以佐州县之政但老人名色近皆归于里甲催科及仆隶顶当朝捶暮楚人皆耻为今选槩州县殷实有德二人另名公正总理城中乡约四乡再选公正八人分理各乡乡约各约正副讲史不公不法听其紏举应更换者听其保举各给帖文印子以便行事先给与耆老衣冠如果正直无私督约有功者三年给与冠带 
　　一约正副举行乡约一年之外许戴耆老幅巾青直身慱带见州县行两跪一揖礼州县起立答揖见本院亦许两跪一揖本院起立拱手本一平民一旦如此优待为约正副者可不勉励奋发劝善惩恶表正风俗以仰体上官之心乎 
　　一约中一年无人违犯条欵格叶者约正旌善亭纪善一次二年无犯者约副亦于旌善亭纪善一次三年无犯者约正副二人先以花红卮酒赏送于公堂约讲史各纪善于旌善亭一次六年无过者约正副讲史各送扁一面本约九年不违犯条欵格叶者同约保举约正给与冠带约副免本身差役仍与约讲史俱给约正衣冠以礼相待十二年约中不违犯条欵格叶者约正副各送牌扁书本院姓名待年至七十仍从各约通举准入乡饮酒席其约正年近七十不能待九年者掌印官每年考其勤惰公私等第但肯实心任事三考各约第一者三年亦准冠带 
　　一约正副讲史止为管教一约之人不许接送官员及州县一切差委接递听事朔望升堂及不干本约事情无故骚扰拘唤无罪轻加凌辱以伤优礼良民之体违者掌印官即系昏庸不肖坏乱乡约虽有他长亦行戒饬 
　　一约正副讲史除正项亲朋礼节往来外如有处分本约事情因而受人只鸡杯酒斗谷分银者即系不立行耻无耻之人被本约讦出枷号游迎仍纪恶申明亭乡邦不与为礼 
　　一除缙绅举监生员不须编入乡约外其致仕闲住州县佐贰首领及省祭散官衣巾生员但有德望众推为约正副者州县官以见任乡官在学生员礼貌一体优待与各约正副另班行礼 
　　一乡约呈报善恶及条陈利害者不分是何衙门俱用速七粗纸手本封袋缝上写某州县某字约约正副某人某人封若系槩约公报则写某州县某字约约正某人等同封不许用细纸以生科派之端 
　　一大奸大恶久惯行凶报恶纪恶动辄与人为雠者许同约百家连名指实用手本封固差约中一人密禀州县掌印正官差的当兵快当时锁拏扭解本院 
　　一乡约之中不怕豪强棍恶只怕浮薄少年此等浮薄之子或系大家贵族倚托门第钱财将欲不编入约此人置之何地将欲编之约内彼傲气雄心轻口薄舌无恂恂乡党之谦怀卑卑贫贱之意甲中不敢举过约中不敢纪恶或造言捏事或构怨生雠其明理父兄当思共守圣谕科条替伊教诲子弟不护短不尤人不明理者或到约中发怒令长少难堪或向州县递呈托守令处置彼庸懦有司那分皂白约中一伙平民何苦与人鬪气从此而一约坏矣一约坏而各约皆坏矣以后约中少年务要低心下气一遵条欵格叶不许分毫傲慢掌印官时时另行体察但有扰混一约不成者另申本院施行如有狥私诬善以伤众心者访知以罢软论 
　　一约中除乐户家奴及佣工佃户各属房主地主挨查管束不许收入乡甲外其余不分匠作裁缝厨役皂隶快手门禁马夫但系本县老户人家或客啇经年久住情愿入约者俱许编入乡甲以乡党辈数齿序不许作践 
　　一各州县做竖牌十面长二尺宽八寸凡不养父母时常忤逆者牌书不孝某人骨肉无恩尊长无礼夫妻无情父子生分牌书不义某人偷鸡摸狗拔树掐谷系本县老户人民者牌书做贼某人赌博开场等众牌书赌博某人游手帮闲牌书光棍某人生事殴人牌书凶徒某人诡隐地粮教唆词讼阴险害人贪婪利己牌书奸民某人口无实言行无实事搬弄是非妄传诬告牌书诈伪某人诓骗财物勾引妇人及一切干事不顾行止体面人所共恶者牌书无耻某人媱荡破家牌书败子某人各用大字钉于本犯门左每会跪约听讲街民不与往来两院访拏即将此人举报待十分悔悟本约连名出连坐甘结保其省改者方许去其门牌 
　　一乡约有犯除徒流以上自有应得罪名外其余纪恶呈报访知等事不系告发者只是朴责重者枷号不许问罪 
　　一各约纪善纪恶纪和纪改四簿有司终日查考假如一百二十约每日照依约号次序初一日某字号等四约讲史送簿来看掌印官细查善有可赏者批奖三二句恶有当惩者批戒三二句其和处不当者即与更正罪恶大而和不足以尽法贫者拘来责治不贫者罚谷多不过五石少不下一石注于簿上责令甲长催完不次查簿即于罚谷项下注某月日纳讫其谷即贮本会殷实之家以备本约社师束修及孤老残疾赈济或本约不得巳公用俱约正呈知掌印官方准动支不许有司将谷入仓违者以科罚坐罪其批查约簿俱以红笔大约每日查数本一月查一周其大善大恶登记州县善恶和改簿上以备申呈上司大加奖赏拏问施行 
　　一麦忙放通假两会秋忙放通假两会其间或疾病或家中疾病或公事或忙事或远行给单假者俱许准理其疾病及远行之人过三假后再给不许每会点卯不到罚谷致误穷汉生理违者罪坐正副讲史 
　　一凡讲约之日遇大雨雪改于次日不向甲长给假而不到者纪过一次无假三次不到约者禀官 
　　一每约百家选保正一人百五十家量加选保正副各一人乡甲之内属本县者听其挨查出入乡甲之外属房主地主者听其访问但有为盗窝盗听其举报到官但有失盗听其率领各甲救护其甲中人等除六十岁以上十八岁以下免其救护外其余壮丁十月后收秋巳毕三月前农工未动各家所备鎗刀弓箭短棍绳鞭等器一百家或二百家内共觅教士一人令其习学武艺一年觅一人习一艺不及五年而各艺皆熟矣又以本甲教本甲不及五年而各人皆熟矣一甲共置锣一面保正副各置铳三杆遇有盗贼打劫甲中鸣锣保中放铳一拥救护但于盗所生获或札死强贼一名者州县官花红鼓乐迎至公堂银杯递酒三杯当时赏银十两仍给帖一张免其本身差役如果贼见救护人多要杀失主解围失主见贼要杀骂人不许救护保甲人等一味上前捉贼不许因而解散盖盗贼杀人与救护者无干盗贼走脱则救护者何用况贼见失主骂人而救护者不散彼何雠于失主而杀之哉 
　　一保正副须选家道殷实力量强壮行止服人者为之如有优占即令其子男弟侄为之不许掌印官听嘱狥情廵捕官受贿卖放却为无德贫棍顶充盖盗贼打劫不寻穷汉而棍徒保正岂能率人借保甲之法率百人之众代富势者看守家财何负于彼而推托以图苟免哉是法也有司必不遵行但遇地方失事贼盗脱逃者掌印廵捕官即注劣考 
　　一乡甲之约良民分理于下有司总理于上提纲挈领政教易行日考月稽奸弊自革若掌印官视为虚文如醉如梦则约正副以为奇货通贿通情是良法反为弊政乡约保甲果弊政乎何不将周官法度一读也故得千良民不如得一贤守令呜呼吾辈读圣贤书受民社寄终日抗尘走俗身教既不倡先言教又不修举上负朝廷下惭士庶子夜深思宁不汗背本院自媿庸劣愿与诸君子共勉之 
　　乡甲会图（见图） 
　　凡处断本约事情将和事牌移置圣谕前约正副先在牌前焚香誓曰处事不公身家被祸叩四头起干证同有事人向牌前誓曰举事不公身家被祸从公实说讫叩四头起约正副问有事人明白心服斟酌王法天理人情与讲史商量处断断讫约史向牌前誓曰纪事不公身家被祸叩四头起即纪其事于和簿恶簿有不服者听其告官约中具由以备查取其举善纪善人等俱一体誓神以压嫉妬之口 
　　圣谕格叶 
　　州县　字约第　甲　　系　　籍　　户 
　　一父母　在衣食　　缺　　忤逆祭扫　　缺 
　　一长上　尊敬乡里　　和睦放债　　违禁 
　　一子　　　孙　　　教训 
　　一地　顷　亩　分差粮一　完　完　完　完 
　　一　　生理　勤　惰用度　　俭　　奢 
　　一救命会积钱　千　百　十　□量贫富为多寡 
　　一积菜　百　千　斤　积粪　十　车 
　　一养牛　只驴　头猪　口羊　只鸡　十　只 
　　一栽桑　百　十　株枣　百　十　株榆　百 
　　十　株柳百十株杂果百十株杂树百　十　株 
　　一取茧丝　十　斤　两纺花　十　斤　两 
　　一衣食　足　　身无破絮家无糟糠 
　　一　荒闲地上　亩　分种菜　亩　分 
　　一　赌博　　宿娼　　酗酒　　诈财 
　　一　聚众行凶　　白连随会 
　　一容留奸盗生人　　行使大秤小斗 
　　一被人告　次　刁告人　次　唆证人　次 

　　△填格叶法 

　　第一格填某县某字约第几甲系约正副讲史则填约正约副约讲约史系甲长则填甲长系甲众则填甲众某人系军民匠灶籍或上上或中中或下下户 
　　第二格父在母不在母下填一不字母在父不在父下填一不字俱在父母下填一俱字俱不在父母下写一不在 
　　第四格填子某人某人孙某人某人 【或时常教训或通不教训】 
　　第五格填地几顷几十几亩一限完填一字二限完填二字三四限俱同第六格填庒农生理或卖酒生理或佣工生理各照生理填写 
　　以上俱于领格叶之日约讲史审明填写其钱粮四限完一限填一限 
　　一十二月十六日约正率十甲长焚香誓神曰凡我会人审填格叶遵行者不许诬枉违犯者不许回护如有不公不实神鬼鉴察身家被祸叩四头起约正先唤第一甲长到圣谕前填第二格约史问某人事奉父母衣食有无缺少如缺则于衣食下填一常字不缺则填一不字祭扫缺填一常字不缺填一不字 
　　第三格尊敬长上填一长字不尊敬填一不字乡里和睦填一常字不和睦填一不字放债违禁填一常字不违禁填一不字 
　　第四格子孙教训填一常字不教训填一不字 
　　第六格或常勤不惰或常惰不勤或好奢不俭或好俭不奢各照格填 
　　第七格填钱数各照多寡实书 
　　第八格填积菜积粪数 
　　第九格填牛驴猪羊鸡只数 
　　第十格十一格填栽树数 
　　第十二格填丝绵数俱分毫不许增减 
　　第十三格衣食四项填不缺衣食者填亦足次贫填畧足贫填不足身无之上填未至二字极贫填不足身无之上填见今二字 
　　第十四格荒地种菜照数填 
　　第十五十六十七格犯者填时常字不犯者填不敢字 
　　第十八格被告三欵照次数填填毕至十二月二十日以后约正将格叶册单钉送掌印官处查遵违全遵无违者纪大善一次全违无遵者纪大恶一次仍行责治半违半遵者量轻重酌处仍将旧格叶收库照数发新格叶于各约其格叶一年一发乡约三年一发纸张工墨之费许于正项公用钱粮开销若正副讲史甲长填格叶不公不实者访出各重责枷号其约史甲长格叶四邻报填正副讲格叶十甲长报填俱不许扶同妄报一字 

　　△编乡甲字号 

　　孝弟忠信礼义廉耻正直公平欢爱忻喜忍耐让恭温和柔美畏天守法怀德循理知止存心省身克己知仁宣哲睦婣任恤富贵康宁昌盛丰足进修讲习敬谨纯笃操持有常干祯百禄劝君学好希圣为贤端方清静实行真言淑慎庄洁福寿延绵吉祥如意饱暖安然 

　　△续编乡甲字号 

　　人锺五秀灵于万物慧悟聪明刚毅朴讷六府三事水火金木复性 【原是正德二字】 利用厚生土谷阴阳寒暑日月星辰昭晰宇宙鉴视严森春冰愓励戒惧临深一乡善士鸾凤麒麟官赏民颂此感彼钦凡兹黎庶细听吾说望汝遵依致我乐悦恩则雨露威是霜雪路只两条从尔审择 
　　右一约分占一字如约多而字号少者再领 

乡甲约
　　●卷之三 

　　一和处事情以息争讼事人生天地间谁没个良心各人拏出良心来少人的就还人恼着人就陪话自家得罪于人自家就认不是这等有甚么争竞只为那奸狡的利己损人强梁的欺大压小昧心的枉口刁舌或自知理亏先递拦头假状或买求硬证专告无影虚词到那衙门时吏书皂隶使了多少钱木板锁枷受了多少气有年没月悞了多少营生往来酒饭使了多少盘缠父母妻子躭了多少忧愁一入衙门身体不属自家田宅不能自保俗语云原告被告四六使钞又云官府不明没理的也赢你自寻思告状那有一件好处且如乡邻有事你知我见哄瞒过了谁如有不平到那乡约中口禀一番约正副差本甲人唤来一问如系两约请两处约正在一处同问谁是谁非眼同证见一一问明差那证见押着那理屈的替那理直的些些礼物上门陪话约史仍将所问事情来厯始末一一记于和簿如事情稍重及不服处断者不问告何衙门约正副分别是非补呈子一张递于问官以凭从公究处仍将理屈者纪恶如本约处分不公约正副坐罪如处分极公而诬枉约正副者分外加责这等和处既不失乡亲体面又省了多少钱财免了多少凌辱何等便宜各约百姓切记吾言须至和簿者 
　　计开 
　　应和条件 
　　一婚姻不明审问原媒某女定与某男受何定礼量其贫富除富贵人家外其余下三则人家多不过十两少不过三两主令成婚若嫌贫弃婿将女别嫁者本约审明待告状之日一同呈报 
　　一地土不明查审文契中人应退回者退回应找子粒者找子粒应补差粮者补差粮算明主令改正若系欺隐诡寄不肯首正者待告状之日本约一同呈报 
　　一骂詈鬪殴主令理屈之人置办礼物与理直者陪话若有伤者审明记日待告状之日一同呈报 
　　一牲畜食践田禾照亩赔偿如打死人牲畜者照价赔偿 
　　一放债三年以上本利交还不与者处追借人财不还及毁坏者主令赔补 
　　一钱到取赎房地力不能回者果系日久利多酌量情法两便委曲分处无令贫人失业 
　　一买卖货物不公亏损人者主令改正不改者纪恶呈报 
　　一地界房界不明者查明改正 
　　一走失收留人口牲畜主令各还本主中间事情应处分者处分应呈报者呈报 
　　一约中处和事情不系狥私受财诬直作曲冤枉良善者有司不许将约正约副擅加凌辱 
　　一除徒流以上罪名本约不得专断外其笞杖事情掌印官将词批与原告执付本约问明开具手本以凭处断愿息者听登和簿径缴原词有司不许加罪若将轻小事情不批本约而径批佐贰首领阴阳义民等官差皂快勾拘者掌印官另议 
　　一本约之人在别州县生事者听各处官司断理若在本县别约生事者听别约断理事完之日仍付本约纪恶若本约偏听与别州县别约为雠者掌印官问明将为雠之人尽法重处 
　　一大小过失不分新旧但能自首改正者俱免究罪 
　　一国初老人里长俱许笞杖断决今恐是非连累只用口说和处倘有因成人命并不许干连本约违者有司另议 
　　此卷后添余叶五十张以载本约和处之事 



乡甲约
　　●卷之四 

　　一纪善以重良民事天理在人心个个都有那一个人平生没一件好事那一日不说几句好话所以朝廷设那旌善亭以记善民使为善之人名姓褒扬不善之人知所羞媿近来教化不行百姓们就干一好事官府不知就存一好心乡党不重将你学好的百姓都亏负了我今置一本纪善簿放在乡约中凡我百姓不论贵贱贫富老少尊卑有一善事不论大小四邻报于甲长到那会日举在乡约里面将那好事就记在纪善簿上天长日久好事渐多州县官吊查真实类报本院或各道出廵吊查那乡约善簿细细分别谁是大善谁是小善谁是真善谁是假善谁人善多谁人善少逐一等第明白以凭轻重礼待如被告到官曾行大善者如何曾行小善者如何无善者如何如赈济蠲免曾行大善者如何曾行小善者如何无善者如何如乡饮冠带曾行大善者如何曾行小善者如何无善者如何善大善多者便宜必多善小善少者便宜必少无善可称者只以常人相待约正约副约讲约史人等务要秉公持正上誓天地神明下服尊卑长幼记一善不许假捏狥私怀恨刁难如有善应纪而不纪本无善不当纪而纪及不由四邻甲长举报不同正副讲史问明不写善事实迹者罪坐正副讲史四人今将应纪善事大畧开列于后仰乡约遵照施行其为善在条件之外者不妨指事直书须至簿者 
　　计开 
　　善行条件 
　　一孝顺父母者一事为一大善 
　　一尊敬长上者一事为一善 
　　一舍义学义塜舍饭舍衣舍药舍方及报信指路者为一善多者为一大善 
　　一劝化十人改过者为大善五六人为中善一二人为小善能化大恶者一人准作十人 
　　一救人贫苦助人婚丧可值银二三两为大善一两以上为中善五钱以下为小善 
　　一他人告状劝回和解者一事为一善 
　　一能成就人好事者一事为一善大者为一大善 
　　一能捄人患难者一事为一善捄人一命者为一大善 
　　一修桥补路者一事为一善修寺庙塑鬼神吃素念经朝山设醮者此是謟神求福之人不许纪善 
　　一家富而衣服车马酒席不肯奢华只尚节俭者一事为一善 
　　一能受辱忍事者一事为一善 
　　一拾人物不隐昧即还原主者百钱即纪一善多者纪一大善 
　　一牛马驴骡死而能葬者及不食牛马驴骡肉者一事为一善 
　　一干公道事不行奸巧者为一善 
　　一积谷积钱过数者为一善 
　　一一年能守格叶者为一大善 
　　一一年不犯条欵者为一善 
　　一九族之亲贫老无依能收养或给衣食全活终身者准二大善 
　　一同行替人劳苦同饭替人还钱同事而己无罪替人分过同劳而己独善不肯专功小事纪一小善大事纪一大善 
　　一百姓有大善人所共知众所推服者许约中连名不时揭报掌印正官申详本院以凭优奖其尤关系风化伦理者仍送牌扁鼓乐花红以示旌异 
　　一凡小善五次中善三次俱准大善一次纪名于旌善亭上面大书姓名下而分纪实事若犯公罪到官杖一百以下者应纳赎免其纳赎应的决免其的决牌上仍存姓名若犯私罪者免纪恶一次罪姑减半若再犯私罪者不准饶免善牌除名恶牌纪过 
　　此卷后添余叶五十张以载本约善人之事 



乡甲约
　　●卷之五 

　　一纪恶以示惩戒事朝廷设官满天下为管善良之民那善良之民他纳粮当差分毫不少凶心恶事一些不为立身则行公道积阴骘见人则深唱喏高举手天下要那许多官何用只为你这不良之民凶恶的拏刀弄杖欺凌那善良强梁的倚势恃财作践那柔弱奸巧的百计千方啜哄那老实朝廷差粮诡隐□捱不肯上纳他人财帛抢骗争夺没些廉耻清平世界叫你这伙人混的不得安生所以朝廷无奈做一部大明律置五等苦刑罚设天下大小官员只为钤束你只伙歪人替那公正善良的百姓作主随你是何等英雄好汉朝廷法度还比你势要你就走在海角天涯也拏得你来就将你杀了剐了你往那里去但念你这愚人生下来时遇着不省事的父母少调失教长大了时和那不学好的亲朋乱道胡行日日年年把只个身子十分坏了自家也不知道自家是甚么一个人全不觉自家分毫不是那善良的见你如臭屎一般那忍事的见你如毒蛇一般谁好说你谁敢劝你你就不犯刑罚也做了个没行止的小人叫人做了些骂名你犯了刑罚时就是个没主儿的身子任官府夹打牢狱与你做父母的也是苦命招了多少羞耻与你做妻儿的也是苦命躭了多少忧愁到此地位悔之何及我今把你百姓的小过失不说只将犯条欵的大过恶二十二条明放在纪恶簿上你旧日未发过恶我都不题自入乡约之后犯一件过恶就记在这簿子上州县官双月一查小过失劝化肯改的便罢中过失与三犯不改的发州县官处置大过失定然解来我自有法度将你做个恶人的样子若要救你性命除是约正约副领着槩会中人保你我纔饶你我定不失言你们千万记着须至簿者 
　　计开 
　　恶行条件 
　　一子妇冲撞父母及自吃酒肉父母粗茶淡饭自穿绢帛父母破衣烂裳自骑鞍马父母步行自享安闲父母劳苦及一切不服管束气恼爷娘亲死三年不葬服内宿娼作乐者是为不孝之子四邻甲长报知约正副纪恶开揭送官情重者扭□本院 
　　一卑幼侮慢尊长兄弟互结冤雠邻里以小事相争亲戚以微嫌起怨甲长报知约正副即与扶礼仍处分明白登记和簿其卑幼两犯尊长者约正副开揭报官以凭究处 
　　一丈夫宠妾凌妻正妻欺夫虐妾継母折磨前子妇翁嫌婿改婚伯叔兄弟欺凌寡妇孤儿逼嫁夺产公□因赔送供给凌虐儿妇小姑小叔陷害哥嫂嫡长兄骗占卑幼家财买使义女卖与人为妾以上数事俱系恶俗许四邻甲长约正副苦劝不改者开具揭帖公同禀官以凭重处 
　　一白莲教无为教南阳教明尊教白云宗百家成羣千人为号持斋念佛暗结私通夜聚晓散或妄言天文或僭称官号敛骗钱财奸污妇女愚民被其欺瞒全不知其诈伪诚可哀怜四邻甲长禀知约正副止将传头教主开写实迹绑縳送官或本教中人有能拏获真正传头教主送官者俱赏银五十两其余吃素念佛男妇限本约劝化三个月仍旧聚会邪说不改者约正副体访真实报知州县依律以妖言惑众定问死罪仍押锁家属待拏获传头教主之日然后释放其四邻甲长明知不举者即系同伙妖民一例尽法重究至于术士邪人回避镇魇及驴驮神像头顶佛经化缘修造者约中不许容留施舍违者约正副纪恶呈报 
　　一三五成羣然香饮血带刀持棍一家有怨则同去报雠上门乱行采打见人财帛则设法抢夺到官捏证扛帮或挟骗娼妇财物盗抢成熟田禾百端为害一方不宁者约正约副率领同会之人详开恶事递送掌印正官扭解本院 
　　一暴横凶徒拏砖握石擦掌摩拳气高声粗无故开口骂人动说打死对命或强买货物或硬主事情或撒泼图赖钱财乡约有此等人不分初犯再犯事大事小约正副连名同会之人详开恶事递送掌印正官尽法施行 
　　一刻薄贼名或争酒食起恨或因借贷怀雠脚踏茂盛田苗拔打未成瓜菓或夜烧房屋柴薪或毁伤牲畜器物或采打小儿或唆词作证此等之人最可气恨但有拏获者除将本犯尽法重治外仍将拏获之人照捕盗例一体重赏 
　　一淫邪棍徒啜奸良家妇女骗买为妾因而贩卖为婢为娼或包奸娼妇败乱家风因而当卖衣服首饰致令妻室投井自缢者四邻报于甲长约正副许不时指实送官着实重治情重者仍解本院 
　　一甲中除开酒饭店家宿下过客暂时经行外其余往来亲友人所共知若遇面生可疑之人不系本乡本里四邻甲长查其何处人民骑坐何畜带何行李因何相交来此何干或系白莲道友或系窝访通家或系赌博相识或系盗贼合伙务要十分盘问如踪迹可疑即便密细报官本甲之人但有出外经宿者白知四邻甲长有何事故到于某家带何物件回来仍告邻家查其有无添带物件如财物似赃者即便夺送甲长禀于本约送官施行如觉察不严及无故而搜诈者四邻甲长一律治罪 
　　一赁房买卖客户庄村农作流民房主地主务寻的当保人熟知来厯方许容留仍将本院住人共若干家立一庄头遵照乡约法互相觉举家主或一月半月访问院人所干何事所交何人如不仔细觉察致令出外作贼或窝藏外盗者房主地主不问曾否知情不分是何人家俱以窝主律分别治罪 
　　一赌博开场之家帮闲绰揽之徒或啜赚幼年破家或勾引痴愚迷性彼因乘机阳向阴倾骗财帮食四邻甲长夺其牌骰头钱及摊场财物查其起灭情弊报知约正副当时送官除将在场财物给与外仍于犯人名下追谷三石充赏 
　　一造言生事弄巧行奸好讲闺门是非惯贴匿名谣语破毁人家好事离间人家骨肉这等坏心奸民四邻甲长报知约正副小者初犯纪恶改正大者及再犯者开揭送官尽法重处 
　　一鸡鸭猫狗过墙牛马猪羊入院当时赶送出门或知是四邻之物次日送还如收藏三日本主寻而不与者即系盗贼本约纪恶一次仍报知州县惩治再不改者以窃盗论其兵快应捕人役诬执平人做贼捆縳苦拷诈骗财物公差下乡打诈需索者轻则本约纪恶重则指事连名报官若畏惧不报者约正副甲长一体重治 
　　一士农工商每日各有生理如有游食光棍短衣长裙高帕细网酒朋茶友趁会游街或捕鸟鬪鸡或围棋双陆安闲自在百没生活一月以上者纪过一次再月不改者甲长约正副报于州县拘令照月应当轿扛等夫以罚其惰 
　　一酒醉无德打街骂巷怒子殴妻及子弟生事父兄不说妇人骂街男子不管者四邻甲长举报约正副纪恶以凭查处再次不改者报官惩治 
　　一放债只许一年三分起利过三年者本利倍还不还者法当告理若一年加倍起利及虽过三年而折准田宅人口强拏欠主采打苦栲者以势豪论本约同名禀官究治重者申解本院 
　　一物价有千般斗称无两样以后民间秤只用十六两斗尺照官定法式物贵物贱只在价上消长不许使假瞒人以后敢有私用大小斗秤尺者甲中举出重究有能夺来禀官者准于犯人名下追银三两给赏 
　　一纵放生畜作践他人田禾强砍两邻树木侵赖地界房界诡寄地土脱漏丁粮或税写假契或洗改文册或造私钱假银或信邪人烧炼一切昧己瞒心说谎负约约中有此等人不分初犯再犯俱要纪恶仍指实报官依法重处 
　　一骗赖财物不还花费官物不补正项钱粮不纳负累里长包赔者约中纪恶劝戒再不改者报官 
　　一戏子小唱水户及不做生活少壮流民及游食僧道乞食棍徒不分何等人家俱不许容留如违将四邻甲长约正副一体重究 
　　一窝访奸民与各衙门积快为通家以报怨诈财为得计大奸巨恶投托得以藏身富户良民无故忽然被祸约中但有此人岂能欺瞒邻右许四邻甲长报于约正副密开实迹揭报掌印官严拏扭解本院如不肯举保者一体治罪 
　　一律分良贱所以重乡邻之体也以后富势家奴凌践贫穷老户争坐争行平打平骂者许约中连名禀官重责枷满仍将家主纪恶 
　　一善恶不分大小凡犯条欵事中者俱要实纪公纪一人小恶不纪再一人犯中恶者就要比例中恶不纪再有一人犯大恶者就要比例到底纪恶不成不消三个月大家攀扯起来正副讲史何辞以对但查簿之时掌印官酌量大小自有处分耳 
　　此卷后添余叶五十张以载本约恶人之事 


乡甲约
　　●卷之六 

　　一许改过以宥愚民事人非尧舜谁能无过不怕有过只怕不改过君子立心学好一时性气不平思想不到纔有差失自己羞惭痛加悔恨小人立心原不公道干事只占便宜气高胆大不顾死生性狠心奸不遵理法若一一与他计较身也没处安插但念此等之人眼不见诗书耳不闻义理心不知古道口不讲王法今日纔入乡约纔学好人旧日歪心怎能就变为此立改过簿一扇凡犯大恶竖钉门牌纪恶申明亭限一年不犯阖约保改除去竖牌中恶及三犯小恶者限半年小恶限三个月约正副讲史及本甲保改者俱登改过簿上旧日罪名虽恶簿不除后来通不计较待善簿有名之日仍以善人相待凡我百姓各务洗心涤虑但不杀人放火强奸断路其余都许改过既登改过簿上有人将旧过告官者州县官不许准理有人将旧过讦条者约正副将讦条之人纪恶一次仰各州县及各约人等一体遵行须至簿者 
　　计开 
　　一一犯大过及三犯中过者上司访察便该报名拏问如有保改状到官登名改簿者免其访察拏问 
　　一一犯大过三犯中过五犯小过纪恶申明亭者约中跪会听讲会人不与相揖酒席不许入坐若登名改过簿者照常以礼相待 
　　一门钉竖牌者见官囚首不许戴帽一年限满再有保改者方许除牌 
　　一门钉竖牌申明亭纪恶者原系充警人数每朔望升堂责令跪于公堂将申明亭过端高声自念一遍叩四头出门有保改状到官者免念堂 
　　一有过之人登名改簿以后能行大善众所心服者将申明亭过端尽与洗去待三年以后真成善人有指实者取公正约正副甲长邻佑保结州县大书徙义二字扁其门端以示旌奖 
　　一善簿纪善后虽犯恶善簿不泯其长恶簿纪恶后虽有善恶簿不掩其短俱各存之惟是门左竖牌申明亭恶迹准除洗耳 
　　一大恶登申明亭牌上者须有大善一次平对得过大善也不纪录只将恶人牌上姓名事实准与洗去两纪大恶及三恶可恨者门左钉竖牌示辱待阖约保改者姑准除去门牌其申明亭恶名不准除去 
　　一大恶限满保状式 【只用甲长二人投递】 
　　本县某字约约正副讲史某人本甲甲长某人甲众某人为改过事本约某人某月日为某事纪大恶一次至今限满并无违犯情愿改过如再犯者某等甘心一例同罪须至保状者 
　　某年月日约正讲史某某某甲长某甲众某某某俱画十字一张存房一张发约掌印官将本犯纪恶名下红笔注四字云准入改簿 
　　大恶除牌保状式 【只用正副讲史四人投递】 
　　本县某字约约正副讲史某人等十甲甲正某人等为保全体面事本约某人委犯重罪竖钉门牌示警己经一年深自媿悔理合保领自新伏乞除去竖牌准入改簿如再违条某等一例同罪须至保状者 
　　某年月日约正十约副十约讲十约史十十甲甲长十十甲甲众十此状一张发约一张存房掌印官批云准除去竖牌收名改簿 

　　◇风宪约◇ 

　　重刊风宪约序 
　　卷之六 
　　卷之二 

　　●重刊风宪约序 

　　风宪约者中执法宁城吕公观察三晋时所与郡国大夫约也编中提刑之条五十二按察之条二十总之饬吏治以奠民生要旨如斯焉已考之元命苞曰刑者侀也说文曰刀守井也饮者陷井刀以守之割其情也繇天放已还艾服滋长而网滋密焉繁脂秋荼桁杨为市向非宅哀矜之衷乃平乃允茹恩于戴盆原情于噬腊鲜不滥矣故曰钦哉惟刑之恤曰治陈于刑而仁行焉则刑之不可不慎也如此周官以六典简群吏显序邦政汉世岁遣使按部州郡举察治行而又廑功能之诏严谬举之坐盖详矣乃至神雀五凤□良吏为盛颍川渤海之伦廉平宽和廪廪德让君子至今韪焉斯考核之明效已是编凡诠胪列摛事选言挈明慎之型标循良之■〈金疌〉昭哉人牧之端鹄乎宁言三晋愽之方隅铜墨之■〈阝区〉言不易矣不佞之以玺书按梁也梁盖号极敝乎异时岁洊侵民委为道殣嚚讼喧嚣赭衣黑幪亡虚日间以一二幸民椎埋快不逞邑里为赑一时长吏率□虚声而邈实意格以汉京氏之考则悃愊奉职者半计簿具文者半欺慢避课不在民者不尠也哀此惮民更生之谓何不佞盖恫乎亟取公已试之约广之兹土与司土者共之先民有言君子之行政也辟医师之用药然药取其瘳病方不必自已出梁乎犹病者自腠理以至络节靡不受痏兹约固长桑之上池也宁论方不自已不以药此瘵民哉唯我守长丞尉披镜此书守为吏范亡以拔薤先保婴之爱亡以棼丝亟烹鲜之理亡以悬筩右闭合之思廉以砥操慈以绥甿明以照妖慎以止辟刑也如山狱也如火矢心宣犹蕲寿民脉则中土之疢庶其有瘳观风使入报且有状矣语有之曰不习为吏视已成事又云人荣名诸大夫即希踪古循吏之业思垂不朽之名也不佞则手是编与诸大夫约 
　　万历癸巳夏栢人陈登云书于澄清署舍 


风宪约
　　●卷之一 

　　提刑事宜（五十二款） 
　　状式 

　　○提刑事宜（五十二款） 

　　本司执九重法纪司三晋生灵凡笞杖以上讼不得其情刑不得其当者皆得提勘平反务俾生者无覆盆之叹死者甘伏剑之心方为称职昔孔子论德礼刑政犹分本末今德礼不敢问设以政道之而民不从即用杀吾犹忍迩来治世只恃齐之以刑四字耳果皆道之以政者乎以刑齐之而当其罪即用杀吾犹忍迩来鞫狱只恃严加拷掠一法耳果自信无冤民乎夫人情一语之冤不关荣辱犹且裂眦急喉反复辩白至指天誓日而不肯下况妄加鞭笞误以徒流甚者欝九泉不化之气为千古饮恨之魂乎夫决狱弗慎有司之罪专百十郡邑之刑名而騃然若聋瞽则提刑者非罪之魁耶所有应禁应行事宜愿与百执事审图肱愿与同志者共之耳意激切而语直戆褊急自惭然明罚敕法责在当司倘不厌烦屑而一涉盻一沉思油然下膏泽以润苍赤即有深憾于余余固甘之矣仰府州掌印官即将发下书册通行所属正佐首领官员一体遵行勿得视为文具抄案依准呈来山西等处提刑按察司按察使吕　为申明职掌以肃吏治以奠民生事照得本司谬膺风纪吏治民生皆有专责顾民生之未奠有六追呼苦于太滥问断苦于太淹拟罪苦于太密追赎苦于太刻拘禁苦于太易隶卒苦于太纵此六者皆提刑事也吏治之不肃亦有六虚文日甚而实政亡厚道日隆而公法废人事日精而民务疏颓靡日甚而振举难懵昧常多而精明少为家念重而为国轻此六者皆按察事也本司履任数月本无意于科条迩来审听诸狱观察群吏贤者常半质美而意向不殷志确而才识不逮者亦常半下焉者不尽无也贤者嫌于自贤既不肯以所得告友邦友邦亦自贤也而不得闻贤者之告则当告莫若余余岂容终隐默哉昔余为令两邑才短而心实苦其告百执事者诚非所能亦得之折焉此岂希王贺阴德避宁成阴谴要以仰体上帝好生之心将顺圣天子钦恤之意耳 

　　人命（十二款） 
　　盗情（十一款） 
　　奸情（四款） 
　　监禁（十款） 
　　听讼（十二款） 
　　用刑（四款） 

　　△人命（十二款） 

　　一人命尸亲不是父兄伯叔便是弟侄妻子被殴之日即自解衣眼同见证要见被殴之人年若干岁某月某日某时被某人某人用何凶器殴打某处见今某处斜伤长若干阔若干某处圆伤横若干围若干青色红色有肿无肿曾否皮破骨裂某某见证即照状式告辜仍即台被殴之人投递到官官亲相验登记伤痕限以保辜日期责令凶犯寻医调理案候在官身死之日即照状式告检官照辜状原供伤痕依法检验如被殴不告辜限者除登时打死及在三日之内者姑准检究外其余死后告人命者俱以假伤骗诈及自殴诬人论不准真正人命其辜限之日系隔月者要查大建小建此生死出入之界不可不慎也 
　　一人命招情批详到日实时解任赴检当场审定即日便具招申如承委官真系有疾及万不得已事情文到当即具辞以便别委洗冤条令赴检不许过两时具招不许过当日可谓至严矣以后委官但批到三日不赴检检后五日不具招者官以才力不及注考其赴检日期亦要详开以便查核若提问犯人所在州县关到当日不拘拘到当日不发者问官即于申呈内明开占恡疏缓缘由庶罪有所归不致相累 
　　一狱贵初情谓犯事之始智巧未生情实易得数审之后买免多方机械杂出是矣须知初勘者何官果检验者掌印正官乎识见精明乎持法廉正乎鞫狱虚慎乎则初情乃确案也倘初委佐贰首领阴阳省祭老人才识昏短而群小轻忽操守卑污而供招苟且若是而初情宁可贵乎故招情不厌反复要以求当而已成案无拘也 
　　一检验之时承委官嫌其凶秽皆不近尸又犯人杻锁跪棚多不同看惟有尸亲忤作喝报尸伤或多增分寸或乱报青红间有犯人与尸亲争伤而检官竟不经目止执一笔为仵作誊录耳及再更检官再更仵作或暗卖尸格约与雷同分寸或意欲轻重多增疑似伤痕以致两检不同每驳四五检者终始未能归一是死者既以挺刃丧命于生前又以蒸煮分尸于身后冤雠未雪暴露连年则检官不慎之罪也以后掌印正官凡遇人命事情严责吏仵眼同原被干证取四不扶同甘结便须万分详慎务使情节了然明白此心确然痛快庶生死两不含冤亦省后来屡驳屡勘躭延累岁累苦多人耳 
　　一有致命之处有致命之伤顶心顖门耳根咽喉心坎腰眼小腹肾囊此速死之处脑后额角胸膛背后胁肋此必死之处肉青黑皮破肉绽骨裂脑出血流此致命之伤致命之伤当速死之处不得过三日当必死之处不得过十日若当致命之处而伤轻或极重之伤而非致命之处虽死于限内当推别情不可一槩坐死 
　　一致命重伤当致命要处死于登时或三日之内原告干证定执某物殴某处只宜于所殴之处检验伤痕既免死者翻尸又免生者冤诬何者人生一世自少至壮或失足磕跌或病疾捶按或生疮被击或负重着坚血不流行伤轻与新伤着骨则红日久或消重伤与久伤着骨则青终身不散试将病死之人细一蒸刷果全身一副白骨则检验真足凭信近日问官全不理会原告证人本说耳根一下打死而浑身检验动数十处伤痕上司以伤痕不对为驳辞问官增殴打情节为比对有左右伤痕尺寸青红不差分毫者如以为殴岂两手执一般凶器而对击乎有昏夜醉后群殴而定执某人打某处者虽殴者亦不能自知其所殴之处不能自记其所殴之数而况证人乎大抵共殴只坐殴人因由检伤只重原伤的处慎无刻舟胶柱致有冤情慎勿含糊模棱致多驳案 
　　一数批检问非以求同正谓恐有冤抑相与平反耳近日承委官员不以人命为重或恐前官怨恨不敢异同或因犯者富豪不肯开释或观望上官之批语以为从违或描写厯来之成案以了巳事如此存心公耶私耶倘有毫发冤情其罪重于初审何者狱情不始于我而死刑实成于我也天地神明岂无知哉以后委勘人命重事务择正直仁厚官员持虚秉公细加鞫审或前官怨我立异或后官与我不同总付之无心盖众官同勘一事原为此事虚实同勘一人原为此人生死岂以求媚人求胜人哉此心不克人品可知矣 
　　一昏夜被杀见证无人及尸无下落者只宜案候密访不可妄听执猜锻炼成狱近世耻无摘伏之明多成附会之罪书曰罪疑惟轻又曰宁失不经夫以皋陶为士安有罪疑不经之人何可宁失古人犹过慎如此吾人未必过皋陶柰何必欲牵合罗织以成人之死耶人命自重鬼神难欺慎之慎之 
　　一解审多系重情或隆冬盛暑或险路长途或老幼病人或妇人只身民间疾苦多少难言问官发解止摘紧关且如人命正犯一人尸亲一人要紧干证二人或的当一人足矣中间干连徒罪以下及徒罪以下干证及供明人等尽数摘发宁家贼情除正犯外只解失主及寄赃之家其余别无要紧若人命除正犯尸亲外盗贼除正犯失主外解审过三人者问官之才力可知中间如有情节不尽者招后明白说云除某人系老病某人系轻罪某人系供明不在紧关之数相应免解外今将某某等取问罪犯 
　　一尸亲递拦辞除卑幼于尊长须要根究明白斟酌准理外其亲祖父母之于子孙夫之于妻但逓拦词免问者果非致命破损重伤死于当日不必过于搜求即与准理立案备照其人命事情尸亲未曾远出不当年告发而告于一年之外及不系有服之亲而旁人讦告及不系正告事情而击于切思之下开于粘单之中者不问虚实俱不许准理如有妄准以兴大狱以扰多人者问官之不肖可知矣 
　　一概省重囚不下千余起本司职在伸冤理枉各犯岂无抱屈含冤法当解审恐有疏虞止据招册何由得实该州县卫所衙门既官此地闻听易真且典其狱审鞫尤便文到之日要将在监重犯自到官日期原发卷案逐一检阅要见原告初时如何说话后变何词干证初时如何供称缘何反复初覆问官是否贤能有无别故承行吏书曾否受贿轻重情辞检验伤痕重轻缓急果否致命搜获赃物颜色分两果否极真仍提本犯干证失主尸亲一一细审仍于意外拘邻佑乡甲款款详推但有矜疑即将招册只用简明畧节逐叚旁批务在得情不厌繁碎完日申呈本司一以见本官尽心狱事一以见本官才识精明果可平反即当转呈或另行驳问或题请疏枷此有司第一急务也若厌其繁猥止据成案注一审语其谁不能倘本司细阅情由与州县相反而得其实者即将本官指事注之下考两起以上者定行参降 
　　一近日有等奸民买尸做伤妄告人命访得人家新葬问其是女是男多者数十金少者十数金贪财奸民不顾血属情愿卖与检验自己投作证人又买仵作以白矾苏木黑矾五棓制造浅紫青红等伤任口喝报检官既不经目即看亦不细察曾有诬成大狱此系法外之奸故无拟罪之律以后问官审出真情买尸卖尸俱引开棺见尸律问以死罪其卖者仍分有服无服卑幼尊长依律定拟决不可止拟诬告徒罪既不得律意且无以惩大奸也 

　　△盗情（十一款） 

　　一地方失盗保甲人等负疏虞之罪快壮人等惧比较之严彼此扶同胡疑妄指即将平人及曾为窃盗及乞食贫民巧拏恠乡异拷严鞫手执失单逼之招认不合则捶楚乱加偶合则令招伙盗既招则押使同拏仍照前法搒掠致令展转相诬甚者授之口词使之攀咬夫真贼不苦审固不招承良民受非刑何所不认然则壮快之言何可据哉以后快壮拏贼除真盗拒捕曾殴公差许其打伤不罪外其余止许绑縳锁铐到官掌印官先验伤痕如拷打骨肉有伤者快壮重惩革役有致命重伤者不分盗之真假限内身死者许家属告发定拟偿命 
　　一真盗所招伙盗须差快壮访拏此辈一执红票闾阎所至惊忧贼未获则攀其旁亲远族同缉或诬其妻父母舅窝藏索足财货酒食仍令远近跟捉抛家废业骚扰多端贼既获则逼令攀咬富家寄赃盈其溪壑之求或指授雠人同盗使受高丈朴之苦株连蔓引人人自危及事定告官而昏庸有司私其快壮仍罪告人深可痛恨以后快壮访知真贼所在即禀所在正官同所在地方保甲同行捕捉所在官不从致令贼逃者申究但不许牵累以上无干平民官不严禁致令被害之家赴告本司得实者掌印官以才力不及参降 
　　一乡约保甲法行家家尽在稽掩之中虽佣作乞丐之人动静出入不能欺同约及一甲四邻耳目假使平日为盗即当合约报官平日善良而被贼攀诬者即当阖约保救要见某人平日本分生理全无非为某家某日失盗本人某日在家如虚同罪甘结到官问官即当存结听保如后访得实而本犯脱逃者保人一例重究仍责缉捕惟是同约之人皆是盗贼便无可柰何倘一乡不为盗岂容一人为盗而百口保之哉即不敢公讦为贼亦不肯公保真贼幺大 
　　一贼犯到官便须亲审近见几处掌印官惮于任事懒于推鞫辄批佐贰首领等官令之摘词具狱彼官小而不担当识庸而不精细惟快壮为指挥以夹打为上策况审贼而原捕在旁但闻一语称冤快壮且喝且禀甚者恨其反复讨出外面从新拷掠具招上堂彼数经残创已自消魂非系泼耐之人谁敢坚执辩诉掌印官十九抄其原供通详院道如近日祁县黄典史情未问真腿已夹折深可痛恨以后掌印官首不亲问只批佐贰者即系极不肖官员无论有冤无冤以才力不及参降三次不改者参究拏问 
　　一掌印官审盗惟在隔别细心查其情状盖真伪之情辞色自别虚捏之语辩问则穷我多方以辩之则掩护之术不及卒备无备之言不及会同往复参错真情自见至于隔别之报盗数同赃　数同期会同事迹同即无赃而盗可知矣或言人人殊不可骤加严刑亦当耐心细鞫或设法密访人命之疑狱亦然仁人心苦智者识精当必自有妙法但问刑谓之审具招谓之详详审二字此圣王治狱之精意也今之讯狱者幸于此两字留心焉无以夹棍等酷刑为第一审法则冤狱必少矣 
　　一失主递失状未必一一皆真诪张者甚多而贪冐者居半起赃之时快壮通同有将本人之物劲指为赃者有比照失状取一二于典当铺以作赃者有获真赃而快壮先搜其细软入已者有疑似之物失主记不真而错认者有明见可爱之物而妄认者有厌连累之久而妄认一二赃物杀贼以完已事者有为快壮所逼不得不认者苍南吕公云余廵海右时有一寡妇被劫获盗十人搜赃俱在内有女鞋一对快壮过寡妇家谓之曰鞋当有样从之及县官审赃寡妇一一俱认问鞋曰我女之鞋也问大小几何曰有样索家中样比之不爽毫发十人者无一语辩临刑不数日矣而真盗悉获真赃悉出十人者乃得释前赃盖十人家物也近日有将良民为盗搜其家黄裙指为失主物者失主认之太原毛通判取当铺黄裙数腰杂置堂上失主莫知所认妄取不一呼良民至则应手而得曰此吾裙也失主无辞而良民遂释以后有司审赃不可草率但失主赃物无记验者不可辄坐真赃盖指一物杀一人可不慎与 
　　一近日盗贼招册有赃无分毫供称花费无存者要见卖与何人须拘何人辩认花费无存四字岂宜杀人哉至于银钱虽难辩识若本极贫之家忽然使用方便要见财物何处得来情自难掩谚云指赃杀贼如无赃而称屈宁舍贼可也 
　　一近日治盗有情未真赃未获而死于□下者有供招未具而死于狱中者招中泛称陆续监故天道有知人之子不可独杀今后除情真赃真详允奉决者不拘刑死病死听其领埋外其赃状无指及情节可疑而死于狱者许尸亲告发问官即系昏庸酷暴轻者参呈降黜重则定拟故勘平人之律决不轻纵 
　　一首盗之人不可尽信有首伙盗而诬一二雠人称为同盗者有本身非盗而受奸人买嘱假称首盗妄攀平人者问官倾信其言尽拘苦审往往搜赃不获死于严刑今后首贼但有一人不真者审有诬陷别情不准出首之律仍问死罪 
　　一真盗脱逃拏家属送监盖其妻子平日享为盗之利忘劝救之言无首报之举即使监追亦不为过至于真盗所报伙贼纵使脱逃原无赃物亦将家属送监已欠分晓甚有将父母兄长送监者古者罪人不孥况尊长乎有将翁壻姑舅送监者彼且忘其骨肉况疏薄乎此皆殃及无辜治狱之恶政也以后攀报在官而赃物无指者但许案候从容访拏不许将家属送监即系真盗脱逃不许拏尊属远属送监倘真盗妻子监死狱中即准抵罪不许更监别属逼要真贼违者以酷论 
　　一世无窝主则盗无潜踪盗无定在而窝主有定在盗难知而窝主不难知有司肯严保甲乡约之法或行密访首讦之令但拏真正窝主一名者即于本犯名下追银五十两充赏自首改过者免罪以后本州岛县窝主别州县事发者即将窝主所在掌印官以昏庸参罢 

　　△奸情（四款） 

　　一奸情原无证见易诬而难明故律称非奸所捕获勿论奸妇有孕罪坐本妇者盖慎之也以后凡告奸情即本妇招承亦勿准理安知非本夫逼使骗赖又安知非本妇有所希图乎且妇女不至有孕即奸亦勿问奸亦所以全妇女之名节而免凌逼之性命为人父母不当如是耶若淫奔在迯及被人捉获则无词矣 
　　一强奸不分巳成未成致逼妇女自尽身死指证若真法宜坐抵何者强奸已当问绞况因奸致死是二辟也何可轻纵若妇人及年十三岁以上女子奸虽已成而妇女无恙又不声说则强和皆未可知有情虽和而事发激羞因而变怒者有因他事失好因而拏奸者有因至其室迹不别嫌报雠贪利而诬奸者至于晦夜不识面目而止据音声衣帽得于窃取而指称夺获皆不可草率坐奸以后问官凡妇女以和奸发觉激羞自尽或被父毌本夫殴打因而自尽身死者逼非奸夫又无威状难以因奸威逼致死坐奸夫之罪盖和奸之罪两杖彼奸妇事发逼于别人奸夫自有应得罪名耳 
　　一上无教化则下无见闻如兄弟妻弟兄嫂及雇工人奸家长妻者于法各死愚民皆不知也乃有兄弟亡而收其妻谓之就和父母主婚亲戚道喜者世道不明罪岂专在百姓哉凡遇此等狱情有司自当审处何人主婚有何证验仍先将律法徧晓愚民有改正离异者免究勿听讦告之言轻成大狱也 
　　一贫家男女易杂小民名节多轻非若士夫之家严内外以远别有礼义以养心故愚民贫民不可遽责以圣贤之道凡决此辈奸情不可细拘文法当有法外之精意焉 

　　△监禁（十款） 

　　一囚犯奉有决单自当明正典刑是以未决之先贫者有囚粮病者有医药夏则洒扫以防瘟冬常温燠以御寒圣王岂不知其人之当诛哉以为既有临时之死且延一日之生故曲加体悉如此耳近日有司疏于治狱有狱卒要索不遂凌虐致死者有雠家买求狱卒设计致死者有伙盗通同狱卒致死首犯以灭口者有狱霸放债逞凶满监尽其驱使专利坑贫因而致死者有无钱通贿断其供给有病不报待其垂死而递病呈或死后而补病呈者倘系真情罪当之囚瘐死犹可中间有抱冤待辩之人株连未结之罪一槩死于狱中所伤天理不细以后狱囚有病先取囚亲告治结状调治不痊后取尸亲告领结状一并粘连申详本司方准开除无亲人者以里长甲首邻佑代之其强盗失迷乡贯原无亲族里长者取刑房吏告治病呈及医生病案粘申如无以凌虐罪囚论 
　　一有司钱粮原不宽绰若囚粮一槩全给岂能人人均沾年年常继今拟分为三等除罪大恶极死有余辜者不准给家不甚贫有人供应者不准给外有情稍轻而家极贫或无家供应者给与全粮情稍轻而家次贫日用不足者给与半粮至于新获贼盗真假未分果无供给亦当有处若监故未成之囚甚于奉单之罪倘被告发定拟故勘 
　　一一朝之忿毙人于顷刻百年之悔无由而改图此等死囚情犹可悯有一入狱而父毌妻子不复得见者有送饭到而不知谁接谁食者昔人有念囚无嗣不禁妻之出入而令其有子者此虽不可为常至于应听家人入视而不听律有明条今三法司重囚每月令家属一对面任从谈叙家常待其辞毕方许收监妇人临决将产满月而后行刑圣王仁及囹圄盖如此有司若怀泣罪之心行哀矜之政使法不疏纵而情不欝抑岂患无术哉第恐念不及此耳 
　　一有司习于故套拘摄人犯动送监仓不知一人在禁一家忧怕或有老亲而无妻室者或有少妇而无子侄者或家贫路远不能供给者或家有病人或身自抱病者或冬寒而身无绵衣者或空手枵腹无钱打点牢狱者即使其人当死亦应曲体其心况于轻小事情岂宜泛系之狱为民父母亟宜念兹各该府州卫县衙门除死罪及充军摆站人犯及入官还官赃物俱应收禁追比外其有力徒罪及杖一百以下赎决等犯止令干证保领听其宁家辏办限期完纳虽系院司各道纸赎俱不许仓拘正犯及滥将家属监追违者列之下考致有狱死者以酷刑参究罢斥 
　　一监仓二簿只宜掌印官一本其佐贰首领官应送监仓犯人俱要禀白堂上同簿附名掌印官每遇票日便将二簿查阅一遍某人某日监仓有无得所应否释放何以处分往见一县令懒于问辞轻于听信拘到人犯皂快禀收监仓即收监仓佐贰首领各有监仓簿籍要送监仓即送监仓甚者监仓皆满而送之冷铺者有灯节醉争至除日犹系狱者缘二簿经年不一过目吏卒因循不肯禀白甚者催比钱粮花户坐仓以数百不知令何人辏办也吁可恨哉贤有司试一思之 
　　一妇人非犯死罪切无系狱非犯奸情及不孝应出为舅姑夫男所讼切勿拘唤盖男女有别廉耻为重皂快一拘妇人无穷之利妇人一入公门无限之辱掏摸戏狎无所不至有因之而丧名节者居官谁无妇女岂应独忽民情至于死罪妇人往往为狱中吏卒所占此最难防须时时密察而重惩之 
　　一七十以上老人十五以下小儿及身有疾病家有新丧者不系勘合及重犯不许辄送监仓 
　　一监中墙屋破坏有司即申呈合干上司估计修理仍须盖病房一处凡遇一囚瘟疾即送病房调理毌令传染 
　　一司狱官刑房吏禁子等役不禀白掌印官而擅打监仓人犯者拏问重治 
　　一反狱越狱惟强盗为然而夜防尤要近日有司常不下监牢头禁卒日久情熟安常心怠夜间囚犯既不入■〈木匣〉床又不上锁镣彼贼无一念生理心怀百计脱逃虎兕出■〈木匣〉非掌印官之过与若使手足不得利便精力不得壮强出不测而夜查监牢遇一疏而重惩典守时刻兢兢岂有反狱越狱之变哉以后但有疏虞有司定照条格重究 

　　△听讼（十二款） 

　　一民间苦事莫甚于株连徤讼刁民往往一词牵告三二十人报雠网利中间紧关犯证十无二三此等奸顽岂宜听信各掌印官凡遇受词日期俱要当堂审问无干者即与勾除毌得一槩发房出票累苦小民 
　　一勾摄犯人动差皂快此庸吏之套习实小民之大殃也近日革弊爱民之官多用原告自拘夫两雠相见势必起争妄称抗违以激官怒亦有添差地方保伍同拘者此是换名之皂快需求凌虐与皂快同至于原告系是妇人自拘尤为不便若止以原状或红票付告人令其递与干证干证持之呼唤被告约会同来果系冤诬听从被告诉状至日同理则干证者事内之人毕竟不免到官彼若有所需求自是有人买嘱亦不恃勾摄之势矣是闾阎省一皂快之害而公堂余一差遣之人也贤者试一思之 
　　一上司批词果系徒罪以上方许差人勾摄凡公差勾摄往反百里者不得限过三日若第五日不投到者计日加责仍问犯人有无需索凌虐或用十数手牌上书公差有无需索凌虐七字其有无二字令犯人自填听审之时执进庶限近不得久行吞噬防严不得大肆贪残即不能尽革奸弊然省一分一分受赐省一人一人免害矣 
　　一皂快拘人到城引领相识饭店任情破费酒食招包娼妇心满意足纔来投到或妄禀人犯不齐或指称关卷未到有司不察或令各讨保人或令原差带押甚者挂撘轮押经年累月放赵甲而留钱乙卖正犯而拘家属种种扰民皆问官惰慢之罪以后词讼无论难易拘究但过三月不结者问官以才力不及注考 
　　一吏书骚扰科索全凭牌票有司朱押牌票多不经心彼或乘忙倦之时或当微瞹之会便将一二百张口称未完前件用印判日中间言语轻重任其乱写事体缓急任其报票红单一出打点即来遂意则将票停阁不足则再三写催有司信实何曾查某事曾催几次某票有无回销哉监司骚扰郡邑守令骚扰闾阎此居其半掌印官将一切前件到日分急中缓三等为三袖折责令该房自限某事何日可完即注折上难完者许其禀官易完者照限督催分别既明方准出票有司每日看折勾销前件一事完即勾一事违限者计日加责是官斧而吏凿也彼且办事之不暇而何暇愚我以行私哉 
　　一问事以投到先后为序不许吏书以受财多寡为后先但本日投到者本日即问虽极忙不得过二日其状内情节罪名未问之先预为料理一问之后实时画供当堂分付某人应徒几年某人应杖几十审力有无填写印票无力者实时杖释有力者令其自限何日完纳即将发落单票付与干证令其催纳如果难完干证至日改限盖干证住居多与犯人相近押保催纳最为便宜不犹愈于皂快乎 
　　一凡审赃审力先看犯人力量如果力量不堪干证不肯保押者多系贫难棍徒入官给主之赃不宜多坐仍不宜逼认有力以致追廹太苦前件难完上下俱不便也 
　　一律有五笞之罪世岂无犯笞之人近日问官全不引用笞律只用不应得为而为又只用事理重者至于下不合二字全不照管律条如鬪殴傍人则曰不合不行劝阻徒夫在迯则曰不合锁押乞食招如此类甚多皆是律外生法科索无罪以后律条无罪而妄下不合字样及有应得罪名辄用不应得为而为事理重者不分批词自理俱以违制滥科先拏承行吏书问官另议 
　　一凡问事毕系申详上司者除摆站以上拘禁候详发落外其余即日释放止令歇家报名听候详允之日将发落单票给与歇家转付干证讨限完纳不许一槩羁留其事在别州县者移文别州县催纳实收即令申缴如有违延者许问事衙门呈究 
　　一犯人发驿原为工作如京师炒铁运炭之类近日恐其迯走止令押锁乞食甚失本意以后徒罪人等有做一切官工者官给饭食一日准一日自备饭食一日准二日有情愿驿中奔走効劳者与做工同申准原批司道折限满日释放 
　　一发配名轻于充军而实等于死罪彼惯奸积猾或买免驿吏或挟制驿丞或寻情嘱托公然在家觅人点站不待言矣其穷苦老疾及家中无供之人乞食不前坐卧湿地或官吏要索横肆凌虐至于伤命只报相埋情甚可恨近日问官有因诬告人杖罪加三等而入于徒者诬告死罪未决何以加焉此泥于法而不达于理者其官之才识可知驿官如遇病囚即申州县调理或掌印官验明姑令保放调养或派入州县调养病痊照日补役但有不呈州县而报死者该驿官吏以凌虐致死提问罢斥果系别情者定拟抵罪 
　　一革前应赦罪犯被人告发者或财物当给主或地宅当还人依律处断重加责治可矣近见各衙门往往以万历十年以前事犯拟罪而吏犯赦前过名依旧降格甚悖明诏问刑衙门不可不知 

　　△用刑（四款） 

　　一衙门刑具载在律条其数有六笞杖讯枷杻镣无论笞杖即讯亦号为极重矣大头止径四分五厘其用止于重罪不服其法止于臀腿分受至于笞杖止加于臀而巳不及腿也近日各衙门用重大竹笓不去棱节听从恶卒任责腿湾多者三五十或内溃割肉或筋伤残废此惟法司惩创极恶大奸百一用之郡邑职在牧民常刑当如是耶但竹笓通行已久不能遽革以肆奸顽亦当分为轻重三等每板臀腿分受十板以上两腿分受何处非肌肤何肌肤不痛楚而必欲残民以逞哉如不系极恶大奸万民所恨而仍前槩用重大及数多加力又丛于一处擅及于腿湾者无问曾否伤人定以酷刑参罢 
　　一枷有三等死罪重不过二十五斤徒流二十斤杖十五斤夫枷非令负重止书罪名于上号令示众而已故曰枷号至于一百斤一百二十斤大枷于例虽有用亦不常今后各府州县百斤重枷不得轻用应枷号者照律置为三等不许一槩辄用大枷违者以违制论 
　　一人身之用手居其九若惧有疏虞大镣严锁牢绊两足可矣至于木杻非死罪男子始用充军以下例不械其两手念人情之便也妇人虽死罪不杻谓饮食便溺不可托之他人重男女之别也以后各有司衙门非犯死罪男子不得一槩用杻以伤朝廷体悉人情至意 
　　一夹棍扛子脑篐木指攒板原非应有刑具近日问官有心不精细性不耐烦者盗不分强窃人命不分真伪一入衙门只靠夹木酷烈之状不可尽述以后众证明白事情端的而展转不肯招承者间用此等刑具夹不得过一次扛不得过三十木指不得对两头夹木不得过二时脑篐定不许用如违不分有无伤人定以酷刑署考情重者参究拏问 

　　○状式（揭帖粘单除乡约保甲公报外其余俱不许准行以滋扰害） 

　　古者以金矢听辞皆悬式于象魏不者有诛恶无情也迩刀风日甚状中叙事仅数语而形容彼罪张大我冤常居十六冀骇闻一受耳不知波及蔓引则无辜者为殃此多赎之藉而小民之忧也今定为式各衙门一体遵行倘违式滥准官可知矣 
　　凡各府州县受词衙门责令代书人等俱照后式填写如不合式者将代书人重责枷号所告不许准理 

　　人命告辜式 
　　人命告检式 
　　告盗情状式 
　　告辩盗状式 
　　告奸情状式 
　　告打诈状式 
　　告地土状式 
　　告婚姻状式 
　　告赌博状式 
　　告凌夺状式 
　　告保盗状式 
　　告贪污状式 
　　告故勘状式 
　　告科敛状式 
　　告侵欺状式 
　　告卖军状式 
　　告飞军状式 
　　告包揽状式 
　　告窝访状式 
　　告土豪状式 
　　告财产状式 
　　告钱债状式 
　　告欺害状式 
　　告唆诬状式 
　　告诡隐状式 
　　告抗粮状式 
　　告重收状式 

　　○人命告辜式 【不许多报一处不许妄增一分违者看明重究路远告辜不得过五日】 

　　本县某里某人为殴伤事有某父伯叔侄兄弟妻子年若干岁本月某日某时与某人为某事 【多不过四字】 相争被某执拏砖石金刃他物或用拳脚将某父伯叔侄兄弟妻子顶心打有斜伤一处青红色长若干阔若干耳根打有圆伤一处青红色 【有无骨破】 围若干横若干见今着床不食某人某人见证为此抬扶到官伏乞相看案候保辜责令本犯寻医调治上告 

　　○人命告检式 

　　本县某里某人为人命事某月某日有某父伯叔侄兄弟妻子被某人殴打伤重某医调治不痊至某日某时身死除伤痕已经报官案候外伏乞检验施行上告 

　　○告盗情状式 【不许多开一物不许多报一盗违者重究仍不准理】 

　　某州某县人某人为盗情事某月日　更时分不知名强窃盗约有几名各持凶器 【剜透墙房暗偷出或打开门牕将某拏住用刀札火燎劫去】 某物某物若干件 【系甚花样有何记号】 银钱若干数 【整锭散碎或人口俱惊散或轮奸某妇女】 保甲人等 【俱来通不】 救护 【或追赶不前或不知去向】 伏乞案候严拏上告 

　　○告辩盗状式 

　　某府州县某人为辩冤事某平日作何生理原因某事 【不过四字】 与见获贼犯某人有雠某人某人知证某日某夜某实在某处何干某人某人见证今被某贼攀诬同盗况某见在某乡约保甲管教乞批本约查访平日果否非为容其保救庶不苦死黑狱上告 

　　○告奸情状式 

　　某府某县某人为奸情事财娶到妻儿妇某氏或妹女某名年若干岁被某人 【诱奸日久拐带财物若干到某地方潜住或云强奸不从见打札某处伤痕或强奸巳成见扯破何衣夺下何物氏喊叫何人听证或不堪羞忿某日某时自缢刎投井】 身死某人某人证上告 

　　○告打诈状式 

　　某府州县某人为打诈事某月日某人某人 【指称衙门指挐盗情】 将某拏住指何情由用何凶器在于某处拷打见有某伤诈去财物若干某人某人证上告 

　　○告地土状式 【田宅同卖过十年者不准】 

　　某府某县人某人为地土事某年月同中某人某人买到某人民军匠地若干价钱若干己未经过割被某人侵占自量得几十几亩几分几厘邻佑某人某人证上告 

　　○告婚姻状式 【割襟换帽原无聘礼者不准】 

　　某府某县人为婚姻事某年月日同媒某人将第几男某人用财礼或聘礼若干定某人第几女小名为妻一向未曾行礼行礼几次至某月日不行知会用某人某人为媒改定与某人为妻未曾已经成婚上告 

　　○告赌博状式 【自告者不准】 

　　某府某县某人为赌博事某月日某人某人帮某弟侄子孙陆续赢去钱若干物若干卖房地若干某人开场见夺摊场某物上告 

　　○告凌夺状式 【孤幼被人凌夺同此式】 

　　某府某县某人为凌夺事氏某年月丧夫有子女无子女遗下房若干地若干头畜若干粮食若干衣服若干情愿守节被某伯叔兄弟上门打几次骂几次夺卖某物又将氏暗许某人强来逼取某人某人证上告 

　　○告保盗状式 【不在乡约保甲者即系奸民犯盗不准保救】 

　　某府某县乡约保甲邻佑某人等共　百　十　人为冤枉事本约几甲某人平日作何生理本分善良并无非为等事委因与某有雠或系快壮某人诈财唆咬伏乞审明保在倘有狥情惧恶妄保真贼者事发某等同罪脱逃某等访拏结状情愿入招粘卷所保是实上告 

　　○告贪污状式 

　　某府州县某人为贪污事某年月日为何缘故被某官吏某人索诈某银物若干某人过付可审上告 

　　○告故勘状式 

　　某府州县某人为故勘事某年月日被某官吏挟雠诈财故将某人勘拏监禁拷打身死指某人证上告 

　　○告科敛状式 

　　某府州县某人为科敛事某年月日被某将官或中军千把总旗牌千百队长地方保甲约正副讲史里老递年某人某人指称何项名色科派某人某人银物若干某人审证上告 

　　○告侵欺状式 

　　某府州县某人为侵欺事某年月日被库吏斗级大户屯头某人收掌某项银物某人侵盗或于内侵欺若干指某人某簿审证上告 

　　○告卖军状式 

　　某府州县某人为卖军事某年月日被兵房吏书某人将某卫迯军某人受银货若干隐匿不解却将隔里平人妄拿顶解指某人与军黄册证上告 

　　○告飞军状式 

　　某府州县某人为飞军事某年造写军册被某里里老书手某人受某都某卫军人某人银货若干将军以同姓飞入本里见今将某拘拏指某年军册证上告 

　　○告包揽状式 

　　某驿马号某人为包揽事某年月日被本驿积年把持驿递某人包揽某人马骡故不走差指某人与差簿证上告 

　　○告窝访状式 

　　某府州县某人为窝访事被某人专一纂捏无影事迹交结访事人役某年月日挟骗某人银物若干指凭某人证上告 

　　○告土豪状式 

　　某府州县某人为土豪事某年月日有某缺用食向某借银若干两粟若干石羔利过本几倍伊将某私家拷打逼将妻妾子女房地头畜准折指某人证上告 

　　○告财产状式 

　　某府州县某人为财产事某祖父某故遗下房几所地若干亩资本银若干两首饰衣服若干件应该某与某伯叔或兄照枝派均分今某某倚恃尊长尽行霸去不分指遗约或亲邻某人证上告 

　　○告钱债状式 

　　某府州县某人为钱债事某人因缺用于某年月日向某借去银若干两粟若干石加三出利指中人某人并借约证今某人至今几年本利分文不还或止还本利若干尚欠若干屡讨延调不与上告 

　　○告欺害状式 

　　某府州县某人为欺害事被某与某素有某隙今某倚恃豪强于某月日将某无故罗殴指某人证又至某月日暗将某成熟田苗用棍扑倒约有几亩上告 

　　○告唆诬状式 

　　某府州县某人为唆诬事某里某人与某或地土相争酒醉互嚷以此结雠指某人证今某或因盗贼或因人命事犯被某唆某将某挂告同盗殴乞准审豁上告 

　　○告诡隐状式 

　　某府州县某人为诡隐事被某里某人将自己地土诡寄欺隐若干躲避重差减扣额粮某人或黄审证上告 

　　○告抗粮状式 

　　某府州县某人为抗粮事某人见种地若干粮石至今升合不纳妄作荒迯致某受比赔累乞准拘究仍将揭过银两责令本犯起利上告 

　　○告重收状式 

　　某府州县某人为重收事库吏大户某人征收某项钱粮不遵部司法马大等高称每两加耗若干某人某人证上告 


风宪约
　　●卷之二 

　　按察事宜（二十款） 
　　宪纲十要（须知附） 
　　报政实单 
　　优恤八条 
　　关防八条 
　　仓犯 
　　驿犯 
　　辨盗附（盗狱情之大者也故附于狱政） 
　　审失单式（此条当入风宪约） 

　　○按察事宜（二十款） 

　　夫洁己爱民修政立事有司之职也按问不法察举失职本司之职也今府州县衙门系之承宣布政使司而按察司下不系焉者何布政司其统属而按察司其监临也统属则倡率之任专监临则纠察之权重故按察名司按察其所司也今按察司若赘疣其失职也甚矣已则失职而望守令以尽职也不亦难乎今欲修吾职未有不笑且骇者不修吾职则吾愧且惧伏覩累朝制书所载本司职掌如云有司等官法守奉公廉能昭著随即举闻若奸贪废事蠹政害民者即便拏问其应请旨者具实奏闻若知善不举见恶不拏杖一百发烟瘴地而安置吾职之不修安得不惧当纪法陵替之后虑阴阳忧反噬隐忍煦妪而从俗以苟此官安得不媿是居已于赘疣而自失其职非有司之过也吾姑与之约约之而骇我笑我也即国有昭宪我罪且辞矣而何暇恤百执事哉 
　　一朝廷设官本以我从民非强民从我故曰从欲以治又曰同民心而出治道惟是粮差不能从其逋负奸暴不能从其横恣本业不能从其惰慢风俗不能从其薄恶如斯而已至于一切举动湏先谋及士夫谋及闾阎必众谓当为然后修举必众谓当革然后改图又权利害之大小念兴废之始终若意虽爱民而不合人情拂众以始祸心实为善而不谙事势妄动以扰民或信堪舆祸福辄兴不急土木罔恤从事之劳或因一二诡隐便欲槩县清均又滋无穷之弊诸如此类不可殚述虽于品格无亏实于生民有损是曰喜事之吏 
　　一朝廷张官置吏凡以安民故择一守而付之郡则无忧于一郡择一令而付之邑则无忧于一邑诚谓作养贤才选择廉干足以分吾忧而慰民望耳且环郡邑士民无贵贱小大妇人孺子皆称之曰父母祖父母谓其子孙我也为有司者果能有一腔不忍人真真实实底热心肠视彼小民知痒知疼如儿如女刑民若加诸身费民如出诸己见饥寒困苦者酸鼻痛心如自家子孙失所见昏愚凶悍者抚膺顿足如自家子弟颛蒙汲汲皇皇既有此美意昼思夜想何患无良法书云心诚求之不中不远吾辈才即有短不短于妇人民间事即难知不难于赤子特患无此心耳近日有司爱民者固多亦有见百姓困穷肓尔全不动色闻民间抑欝□然了不关心所谓君民一体好恶同情者岂徒泰然尊于民上而已哉是曰木痹之吏 
　　一政体主于宽厚政令全要严明故君子之德风坐于一堂而四境之内善良气伸奸暴股栗四境之外盗不入疆民皆复业者风之谓也今吏之贪鄙者姑无论即有存长厚之心鞭朴不事严狷介之守苞苴不通岂不仁廉君子哉然而吏书为奸弊端丛出皂快肆虐诈索公行指贼者考掠徧于闾阎行暴者殴夺横于市井剽窃满路鸡犬不宁追呼盈庭农桑尽废彼如木偶在堂既不能为柔良出一冤气又不敢为奸冗发一恶声堂下諠哗无复一毫之惧案边拨置不殊众楚之咻郡邑安用此人为哉是曰昏庸之吏 
　　一近日民穷财尽百姓但存皮骨苟轸饥寒困苦之念自无豪奢愉快之心彼浮夸者酒席欲其丰美又好张筵下程极其整齐又滥馈送金皷旌旗满路詑儿女之欢声丝竹剧戏諠筵竞俗人之好尚或为身家之奉百事求精不遂则恣行捶楚民有因坐褥围裙而卖儿女者或狥耳目之欲动辄修造不足则横肆科罚民有因建馆修亭而丧性命者古帝王露台惜金蒸羊念费孰非百姓膏脂乃欲悦吾耳目夸张侈大纵欲殃民是曰耗蠹之吏 
　　一庙堂之事备于郡邑故一日常萃百责万姓赖我一身即日宣上德不无戴盆之民日达下情犹有向隅之泣纵使政简地僻岂皆事理民安夫怠心一生则无所不已留心一想则何事可轻乃有心不关民社饮酒赋诗口不问农桑饱食高卧斛斗秤尺任民大小轻重钱谷簿书任吏沉阁躭延上官之牌票屡催常不入目下民之系逮累月多不宁家宪纲呈送所之验政绩也何曾体认宪纲而前件项下不曰见今则曰并无须知领来所以示法守也何曾细看须知及大察到时或捏遵行或捏完报百事无成四境不治是曰惰慢之吏 
　　一官员除授不于本乡岂一念夫马劳费道路奔驰旷废时日哉固以为疏薄隔远之人无乡曲故旧之雅得以冷面公心易于奉法耳为有司者上可以对天日下可以信士民然后为正大公平之政今也大户等重差火夫等杂役滥免多免尽加派于穷民夫马等私恩赈贷等实惠私与私求尽便宜夫豪猾催科宽士夫之包占听断受贵达之嘱托甚者以势力之大小为曲直以人情之炎凉为出入使柔良抱冤贫贱负屈藉法市恩难俾人心之服狥情报怨益伤天理之公汝顾忌以保官民抑欝而受诬岂容于尧舜之世哉是曰柔邪之吏 
　　一郡县之政非为国则为民监司于郡县无非督以为国为民之事其实心实政有司上之所责成正彼之所欲自尽者也见合则意气相孚共求底绩见不合则反复呈请务俾宜民彼粉饰弥缝者则不然文移随故套申呈意念不及簿籍任吏书填造耳目不经操持本有玷也而报十一羡余以明廉政事本不修也而借三五条陈以塞责谓万民作颂不足以当一二者之失欢也惟于津要倾心即怨声载道岂能彻于九重谓一意忠诚不足以致当事者之见悦也惟于声华极意即实政不修谁曾综核一事眉端妆束文采灿然可观口语安排应对犁然可听公差人一至庭除无不厚结而生者入其关市戒勿容留甚者伪开政迹令父老达之监司严守街衢禁诸人不许建白日夜苦心积虑全与百姓无干下民怒不敢言上官称不虚口朝廷安赖此人为哉是曰狡伪之吏 
　　一士君子生天地间七尺之躯等于二大六合之事任于两肩须有正大胷襟劲直骨力礼节所在不亢亦不足恭议论所及不激亦不诡随此非以干名犯分敖物陵人持己之道当如是耳若奔走以为恭奉承以取悦观眉睫为应对不顾是非探意指为从违惟狥喜怒钻剌势利门墙开创污辱径窦富贵利达岂不坐致而品格最卑卑矣是曰謟谀之吏 
　　一自教化陵夷顽悍成俗衣食缺乏奸盗滋多此不独百姓之罪也故为民父毌之道不曰乐只则曰岂弟不曰慈众则曰亲民盖雷霆霜雪在法司而雨露阳春在守令如有异常奸暴四境寒心久惯刁顽万民切齿者间用重法以惩首恶甚者申呈遣戍益见法纪严明有何不可至于常犯自有常刑要在以刑罚为教化于抚宇寓威严而已彼尚霸政者性既善怒心不耐烦常事攒动辄夹扛一出门外不似人形一入狱中或登鬼录其事已详之提刑事宜矣是曰酷暴之吏 
　　一一尘不染廉士所难本司不敢以苦节望天下但念一切公用既有纲银加以额设之余截长补短无碍之费送往迎来苟不私诸囊橐尚无玷于簠簋惟是犯人本无力也而强问有力卖儿女以完单问罪既纳银也而分外罚银变产业以销票王密之金托腹心过送贫而理直者吞声虞叔之璧借题目索求富而身卑者重足条编款欵议银既征银矣又分外有里甲之费怨彻闾阎夫马日日供役既力役矣而雇募无给领之时谤闻驿递官价买物明旨屡禁也既减值而又赊之甚者分文不给无异明诓贫民卖货所赚几文也既应行而又税之甚者木义帚亦抽何殊白夺盖耽耽入目而事事垂涎有不屑道者是曰贪鄙之吏兹十吏者上负朝廷下殃黎庶友邦之贤者莫不共以为非矧曰宪司乃庇不肖以久民殃则余之罪浮于所庇者矣故列其状而不指其人尚冀改图夫惟使民不告病官不告难而予不失长厚之道也则幸矣 

　　○宪纲十要（须知附） 

　　宪纲者法宪之纪纲所以课吏治以安民生者也故新官到任先递宪纲文册报修举也但郡县登填原不理会监司接受亦不检稽而祖宗训官要典遂为无用虚文矣夫按察以宪为司而宪纲不饬守令无辞矣责成者奚辞第欲一一核实则有司一一弥文徒兹繁赘耳今择其要者十则首相商确贤有司各陈所见以验才能如果加意民艰留心官守自有一种恻怛真诚妥确精识匪独循良称职生民受福将宪吏且逭失察之罪矣设犹以文应与问而不应也按察之谓何岂能腼颜与二三执事素餐兹土哉 
　　一人才者天下理乱之由学校者人才邪正之地今无论朔望之视学希闻季月之考课久废即有植桃李者拔英俊而厚加作兴重菁莪者分会约而严行督责不过曰举业云尔夫朝廷悬宾兴重典诸士争进取荣阶即不令有司提调学官训迪宁乏乡举解额哉如曰学校惟为举业举业专以词章则经书垂训贻后人利达之资科目用人开天下富贵之路于身家诚得矣不知朝廷取富贵利达之人安用也堂曰明伦不亦迂腐不情之甚乎夫特立之英好修之彦世不可谓无人但自教指一迷学政久亡士终日聚谈无一语讲求道义终日诵读无一字照管身心致知力行学术漫无用处济世安民事业了不相干非独诸生即吾辈何尝非昔日诸生耶盖自吾父师之父师所从来然矣余以为当恸哭几绝而闻者乃大笑欲倒也夫教职为守令属官而学校则守令提调曰教曰谕所教谕者何事曰训曰导所训导者何人提者提撕调者调习所提调者何效朝廷命官之意顾名而思之应如是否耶思昔盛时学有崇礼义之风人有士君子之德修之家则规言矩行不以狎眤邪肆媿峩冠慱带之身命之仕则体国忧民不以势利纷华改羔羊素丝之节今之人未必皆出古人下不知当时郡邑长果繇何道而臻此也兹欲以三物之教望今日诚恐骇人心目吾始为其卑近者所愿有司于诸生相近所在不拘多寡各立会约每约给以进德修业印信两簿择年长而公直者为约正以察举之择通敏而慱洽者为约率以倡导之进德则先纠十二过如○家庭父兄乡曲尊长有无薄情犯礼○淫邪妇女官私娼优有无奸通包占○邻里地房亲朋财物有无侵夺编赖○乡党间事衙门公事有无干预请托○逋负钱粮交结党与有无挟制官府○捏贴过恶聚谈妇女有无生事造言○宫室车马冠履衣裳有无豪奢败俗○或编货利或报雠嫌有无唆词徤讼○或以贪财或缘醉酒有无詈众殴人○或包牙店或领秤尺有无把持行市○或交结棍恶或扛帮愚少有无赌博倾家○或搬弄是非或起编绰号有无浮薄败羣○士有免此十二过者即纪之进德簿中另加优处倘有希迹古人留心圣学脱凡陋之识有独得之真者郡邑以报我当宾礼之提调教官俱署上考修业则先讲十二政○地土不均粮差多弊何以厘定之○民无礼义俗不纯朴何以化诲之○宗族禄粮不足婚嫁失时何以存恤之○久弛武备境多盗贼何以消弭之○公无积储家无盖藏何以备兵荒○疲癃鳏寡冻馁流离何以使得所○一岁一督士青衿满学宫矣士习何以不古○三年一举贤缙绅满天下矣民生何以不安○民疲于征输军匮于刍牧边饷何以使充○军政则清勾日日马政则俵养年年行伍何以称之○三大营九边天下卫所士卒怯于见敌而敢于犯上何以使之有勇而知方○虚文日盛糜费日广何以使之崇简而尚实士有讲明此十二政者即录之修业簿中另加优处倘有存心宇宙注意民物怀尧舜之忧抱治平之畧者郡邑以报我当宾礼之提调教官俱署上考夫是权也假之士怠肆者视为文具而不肯行假之学官贪鄙者藉为利媒而反乱实要在贤有司有倡率之实心有稽核之成法有激厉之良术耳今不能一一道也 
　　一国家牧养百姓守令实其专官及考先王养政不出田里树畜四字而已自廵行劝课之法废而贫穷冻馁之民多山峪沟畔矌土迯墟得无可耕之地乎道边墙下陇上冈头得无宜树之木乎大者豚羊小者鸡鹜得无可养之牲乎糠粃可积藜藿可采得无饥岁之防乎丝绵可织麻蓝可用得无未试之法乎耕种失时耘耔不精得无卤莽之业乎勤苦不甘游逸是好得无偷惰之民乎地各有宜民各有能得无未通之利乎百工技艺皆足自活得无可教之术乎诸如此类或上下山原或询谋父老或严行稽察或时其督课或水利可兴以备旱或预防蝗蝝以捄灾或立官庄或凿窑果以招流或禁杀牛或赏积粪以广耕养民之政不尽于此而此其大都也夫为守令者听民勤惰任其饥寒生死吾不知而惟茧丝是亟恐古循良必不尔矣余于东省得一贤令焉今大梁佥宪许公守恩之令邹也邹民不织而资布于邻枣土宜也民又不树枣许甚恨之令有地百亩者树枣百种木绵十一又教以种法至秋而绵成又限以纺期稽其匹丈亲下闾阎视勤惰而赏罚之明年邻不来鬻布又明年有鬻布于邻者值岁再饥诸郡邑多逃亡邹民以枣继赈独得全活百尔有司自昔诵读时凡言为政孰外养民试问养民今何道也余甚乐闻之 
　　一积贮系民间生死当务之急有急于是者乎今预备等仓无郡邑不设矣盖凶年以备赈贷兵年以佐军兴何者师行无饷则劫城守无食则变故米粟之积府五万州三万县一万五千岁岁出息而不贷凶岁出贷而不赈可当孤城三月之围可支三军十日之谷盖常变者不可必之事糇粮者难多备之物仓廪之设不独为岁也今计不能图目前奚问异日独念万历甲申以来五年饥馑万姓流亡听其生死而莫之哀怒其劫掠而绳之法丧乱稍平恬不为计为民父母当如是否乎忍如是否乎昔人云捄荒无奇策责无备也无备之凶虽十尧舜不能生一人何者仁义不能为菽粟空手不能活枵腹势也孟子云使有菽粟如水火此备荒七字诀也今欲备荒莫如贵粟欲贵粟莫如一切之政皆以粟然而事权有在守令有不得专者惟是广丰年之籴酌随年之散凡官银除正项起存外其余新旧贮寄在库各色银钱但遇谷贱之年尽数籴买每年春散分为三等极贫平借至秋抵斗还仓次贫息借至秋加二还仓稍贫赊借以春放之直收秋成之谷其三借多寡之数悉令乡甲长保催以防逋负其仓分立于乡村远近之间以便出纳不五年而粟倍倍则以额粟还官仓以倍粟为社本凶则当年缓三借之征大凶则极贫凂还寡妇孤儿之贫者免还流移者免还息借赊借者待丰而还名曰两利仓 【此兼义仓常平二法】 ○自邪教盛行民间修寺观崇铸塑进香建醮无论富贫随社钱者十九可痛加省谕改此钱为救命会钱一月两会各量其力多者一会钱百或五十以次差减极贫者钱一十立为簿以约中之殷实公平者掌之不许放借以起争端须谷贱之年尽数籴买露囤一处不必敛散以防侵冐至大凶之年誓神报官照本分给各救身家好义之人不愿分领者官给旌奖其不积者不必督责另造名册报官凶年公私俱不准赈名曰乡会仓 【此即社仓之法但不出息】 ○中人以上之产每岁所入分为四项先计粮差之用几何次计凶荒之备几何次计衣食之资几何次计应酬之费几何岁有余则增凶荒之备岁不足则损应酬之费甚者宁减衣食之资而凶荒之备勿减分毫盖一日一食犹不至死十日无食必不可生此民间第一要务乡约报其数目邻佑稽其虚实积多者另加优奖浪费者罚谷入官名曰自救仓 【此仿周礼耕余之法】 ○此三仓者一在官二在民督责之则在有司外有隋开皇转相灌注之法唐戴冑每亩二升之税宋干德每石一斗之加熙宁五等出粟之令皆为备凶良策必须奏请方行傥郡邑更有精思不妨条议务期乐岁不饥不寒凶年不逃不死若怠意于平日而束手于临时此秦越其民之常态也非所望于仁人 
　　一帝王为政首重鳏寡孤独加意疲癃残疾曰无告之民言哀苦之情无一可告诉者也彼其呼爷娘于街市忍冻馁于檐窑为民父母亦知有斯人否乎当袭裘拥火之时饫鲜餍醲之际亦念及斯人否乎监司不亲民佐贰不当事舍郡邑长斯人无所归命矣查得大明律内一款凡鳏寡孤独及笃废之人贫穷无亲属依倚不能自存所在官司应收养而不收养者杖六十未尝限以数也今以钱粮不足而限之数矣未尝不及笃疾也今瞽目跛足全不收养矣夫收养一人岁给米三石六斗布花银四钱钱粮原非有余岂能尽人养济本司昔在山东分为等差除强壮丁男游惰不立及男子平日为恶曾犯徒罪以上妇人平日犯奸淫泼恶不孝不贤及家道原丰自己浪费者虽极孤贫衰老俱不准养济虽孤贫衰老而近亲远族尚可依倚责令收存或瞽目而能筭卜弦歌或跛足而尚能织屦编席为绳结网量给工本或凶年倍赈亦不准养济外○其余孤老残疾但系六十以上责令里老乡甲尽数报官逐一面审某某七十以上血气衰羸某某虽未七十而老疾憔悴某某六十以上十岁以下瞽目残肢不能为生共若干人作为一等尽数收养○某某虽年六七十血气未衰尚有夫妇相依能为人抱儿守户者作为二等待养济院有缺照其年貌壮衰次序相挨拨补○某某虽系瞽目跛足而年在五十之外六十之内学艺则不能乞食则无衣作为三等择于关厢宽大处所盖房十五或二十间名冬生院作通炕一炕可容四五十人作数广被一被可容三二十人连枕厚苫分别男女每五人以有目之孤老者料理其起居仍委能干老人三二名火夫五七名主其饮食关其出入如煮粥法自十月初一日起至三月初一日止每早米粥每三人约一升午后炒豆每二人约一升守令仍于有罪犯人罚处人给皮袄皮裤各一件如无皮去处或给木绵厚大袄表里二丈五尺新絮二斤者一件至罢粥之日暂令乞食度日待六十以上尽数收养○某某虽系瞽目而年在五十以下十三以上与夫养济院之十岁瞽童今已十三者作为四等愿学卜筭择善卜筭者一人为师愿学弦歌择精于弦歌者一人为师其师月给谷一石其学者如煮粥法每日令人给以粥豆令学古今劝民贤孝叚落说书小令使其布散闾阎劝化愚俗有司委人每月考验慢不学与传习淫邪词曲者逐出记名永不许收养大率严督一年在残疾者终身可自存活可省国家岁岁米布之给而朦歌瞽诵流布民间使妇人女子野叟村童耳满道义之言心浃古昔之事较之乡约所讲不更亲切而周编乎昔东省令如莱芜吕君明伦选集民间善为词传者其感发处真使人涕泣俱下其警惕处真使人毛发悚然何处无贤有司但恐不屑云云耳富贵人家能收养此辈选有卑风化词曲而训习之是教养兼举一大阴德事有司申呈扁奖不犹愈费百金教戏子衣锦食肉导奢靡之俗长淫惰之风乎是举也十九笑余迂而余自谓不迂也仁人君子午夜深思之 
　　一谚云衙门奸弊八分粮地假令坐分明催科有法开仓以时收纳无弊而惟正之不供也则虽日事敲朴不谓烦刑今也贵贱不均升擦未确豪猾通积书而增升减合里老瞒官府而卖富差贫数亩之田差名种种一人之税赤厯纷纷官不得其要领民不知其精详甚者暗增千百十诡二三此坐之奸也里老骗收花户重纳花户逋慢大户包赔差催人众则钱粮止足供贿赂之资地户星居则里排目疲于奔走之役比限不分多寡一体鞭朴豪猾竟不到官专责下户或死丁荒地逼见在摊包或诡隐田粮致甲中受累则催科之混也民间辏办粜卖为多律法征收定于熟月今有司分四季催科矣虽各项差粮日用刻期而青黄不接势必称贷又有司终年比较里老终年催征花户终年办纳大户终年坐柜则开仓之害也及纳银到官垂涎于大户之多收者巧名取借口于有司之需索者横肆增添有暗加一明加二者既重取于小民又轻给于解役甚者无银而空文起解或经岁而不问批收此收解之弊也其它编审头役或倾人之家耗费里甲或逼人之命累苦者独不见知奸巧者公然得志嗟夫非贤守令谁复留心余举其大都与二三执事者商之○先将槩县地亩清查诡寄欺隐及除豁王屯匠灶外得实在征粮额地上中下各若干顷亩分厘槩县应征本折起存塩站抛荒等粮各若干石斗升合槩县某项某项银力 【力差明坐若干两不许毌明子暗】 各项差银共若干两钱分厘槩县九则人丁共若干丁每亩上中下地各该粮银若干差银若干每丁上中下门各该丁银若干门银若干艾萨克合总条分缕析刻一书册人给一本此槩县差粮一定之大较也然后造本折赤历二部（本色赤历）凡系征收米麦等项明开某仓道路若干脚价若干斗头若干费用若干每石应收一石几斗几升几合 【五勺以上增为一合四勺以下免派】 如民情不便情愿收折色于所在仓口籴买者估计稍宽每石征银若干 【如果征银即附于折色赤历之内】 （折色赤历）内开某里第一甲一户户头赵子 【各写花户姓名不许混以户头名下总领槩户地丁】 上地若干该银若干 【粮差俱在内若地原无差者只开粮银】 中地若干该银若干下地若干该银若干差银若干门银若干丁银若干以上共银若干一限纳　两　钱 【完则注完不完空之】 二限纳　两　钱 【完】 三限纳　两　钱 【完】 四限纳　两　钱　分　厘 【完】 赵丑赵寅赵卯并同寄庄户无丁下下则无粮各照应出银数分限并同银一钱者不必分限俟末限一起完纳其完字大户手注止分粮差丁门四款并不用各项差粮名色以乱小民眼目以费造册工力其有地有丁花户各照赤历填给由帖一张令之存留执照其各里里长各给完簿一本 【若行乡约只用约中自纳妙不可言详见十便】 每花户止占一行如云赵子银　两　钱　分厘一 【完】 二 【完】 三 【完】 四 【完】 其完字亦大户手注比限之日里长止执完簿听比○掌印官先查旧历每年完粮里分共若干开仓之前出一奖示宁宽两限再不差人下乡再不锁拏比责以示优礼善良之意其奸顽里分花户择银数多而户则高众人已纳二限而彼尚不纳分毫者先点三五人马上锁拏枷项令催本里钱粮完日始放○又出一示各里纳银分有定日某里某日但过一日者不收花户亲纳里老代纳者各责其路远银少花户不愿亲纳者须亲伯叔兄弟子侄亲甥舅婿岳方许代纳粮差俱完之日里长递完簿掌印官于簿尾亲注本里俱完四字以印钤之仍付里长收执○如有荒逃地土查承种何人如无承种者须宽限招开如磏薄不堪者宁搭作拖欠决不可令里排户长包赔升合死丁即与除豁逃丁十年以上邈无踪迹者亦与除豁宗族里甲有丁者报补如无于各里各甲有丁者报补如无宁搭作拖欠决不可令里排户长包赔分毫其孤老废疾无家无地之人既不养济尽与除丁不然亦不过逼之逃且死耳所除丁地钱粮果在八分之内宁于见在丁地多增毫发亦不为虐盖众檠易举甚于独累难堪况荒粮地死逃丁未必十分之三也今工部员外郎李公端者昔令邹平有二三里分地荒丁贫差粮难办逃者不敢复业公招之来以槩县之皂快门禁轿扛马骡等夫尽给本里贫丁令之应役除准本身钱粮又得各里工食三年而逃亡尽复荒芜尽开随宜酌量在有司者尽厥心耳○钱粮十二月皆有紧急使用而征收须在麦秋两时以一两为率夏办颇难六月初一日开仓七月八月完足令纳四分秋办颇易十月初一日开仓十一月十二月完足令纳六分即下下人户与人锄获田禾掇拾柴草辏办亦有藉手改移于两时催攒征收支解于一年消息缓急贤者自有良法其详不能尽述也○紧急差粮刻期起解支销者如正月用度预于十一二月编发赤历于上六则人户计费先征公私两便往见慢令致期者止取便于大户致令负债倾家先期催征者又槩及于小户至有逼极鬻子急于前以苦头役缓于后以惠奸民彼昏不知虐孰甚焉○征收不须加耗自有嬴余昔余知大同日正行投柜之法较以户部法马为准等约曰多收一厘者棰如数有收银五钱而重三分者余棰之三十枷号一月及折封每封掣验有不多者有多三二厘者计数万封总重六千两积出羡余二百三十两有奇倾销工食添搭火耗查盘罪名循环使费册簿赤历单票纸张工食尽取给焉乃知积少成多物理自然或曰使下令少纳一厘者棰如数则积羡又何如耶盖当时亦有行之者矣吁何异大户之明暗加收哉民心如镜民口如川自爱者思之○富庶之邑宜条鞭法一切工食收银在官从公给散贫累之邑宜由帖法各役明坐工食给之花户定以下上下中人户近城一二十里之内者令之自行讨要盖上六则富留以纳银下下户零难为人役在有司调停之耳○重差自驿递召募后惟有大户库役馆夫买办里甲犹称累苦苟劳其身而不费其财何苦之有民犹称累有司可知近奉明旨里甲不许赔钱买办不许削帐行户俱照民值不许赊欠违者本司访知径行参提罢斥○近日驿所夫马之数裁革夫马之银减少支销走递站银日不可缺比各役工食更为紧急而有司视为缓图此近日一大累○祖军设有三枝第一枝从军是曰军籍则清勾者第一枝之子孙至于两弟不曾从军即系民籍法难混摄犯充水军止用在戍所生顶役犯前子孙并不清勾此题准事例也召募受赏军人止是终其本身果逃则取当房儿男补役恶骗赏也果老且死子孙亦不清勾谓无籍也今州县不分清白一体追呼骚扰殊甚至其应解军丁反被吏书影卖观清军而有司之政可知矣 
　　一宋儒罗从彦云教化者朝廷之先务风俗者天下之大事故上有教化则下有风俗俗之美恶其机固不在民也三晋民俗大都鸷悍而少和平嗜利而轻骨肉徤讼而寡忠信椎鲁而不文雅岂独风土亦渐靡致然当唐虞时夫非所谓时雍风动比屋可封者乎为废弛者之说曰风会日流人心不古以古道治今民是障狂澜而西也嗟夫斯民也亦尝劳来匡直辅翼之乎亦尝使之自得又振德之乎倍皋陶之功而半其效吾犹曰民可教也况教法既已湮没教言又复绝响闾阎则鄙野成习不知孝弟礼义为何物市井则贪诈是图不知忠信廉耻为何事为人上者亦相与沿袭恬然不复动念自昔诗书所诵习若绘衣塑食不可施之实用果尔则诗书固可焚也念二帝三王之教未尝不宜于今日然有司犹谓迂远若皇祖教民榜文及圣谕六条旌善申明二亭非时王之制乎二三执事必有着实举行化民成俗者而予未尽闻本司向廵东省徧访民□有悯老父孤寒冬月共榻暖足因妻不悦而遂出其妻者有以二驴赶脚为生忽被邻人盗去后事发召之认乃曰渠借吾驴久尚不还非盗也而盗遂得免者至于贫家妇女少年守节艰苦终身者往往有之此皆穷乡远镇单族寒丁在彼固不知何者为名有司亦不知此人为善及所称孝子顺孙义夫节妇皆力足以致闻或城中之易知者至于乡饮所举不论有德无德惟爵位是尊乡贤所入不论公是公非惟体面是重其乐善好义君子未闻奖赏一人犯法警迹人户未见示惩一人嗟夫何处无良民何民无良心上不重德而望民之兴行不亦难乎不知二亭之设何用也所刻乡甲约一书虽近琐屑郡邑果能以实心行实政责实效免而无耻之风尚庶几哉若德礼则贤者自能倡之非本司所敢槩望也 
　　一衙门及镇店乡邨各色人役皆食民以自餍虐民以自逞者也多一人则民受一人之害减一人未见废一人之事彼其凭城势假虎威小民岂敢与角即有被其害发其奸有司岂肯与直哉一失衙门之心终身之惧但伤一人之体众人之雠此牢不可破之弊也为民父母果欲子惠烝黎则清戢衙门最为首政信崇左右是曰极昏且如皂隶止为行杖把门执殳清道编审正额不为不多挂搭绰揽可不严禁快手催促急事防护远行足用而止至于青天提锁接递老人听事阴阳之类各查其事食果否相当劳逸有无均适门庭仓狱守夜廵风应否添拨火夫公事差发公馆修葺曾否类及街民冗者应革则革累者应优则优务令无偷安肆志之人无独苦重劳之叹此衙门之清也各里既有老人里长又有地方保伍又有总甲小甲又有逻官堡官又有集头老人一家而数人管束一事而乱接单票锥末之过张声势而诈钱财瓶储之家指呈报而吓酒食懦夫蚩氓望公门如隔九阍衙虎里豺通气息如出一鼻岂无抱屈鸣冤不过赔钱受辱盖护庇衙门者庸吏常情壅蔽有司者奸党积习故与其防之也不如省至于约正副保正副往年皆用贫无赖者故屡犯屡应仅同仆隶今选保正副皆殷实自爱者为之选约正副皆老成有德者为之得人诚难是在贤明有司经目留心乡甲百姓连名公举耳旧堡官贤即以堡官为保正旧总甲可即以总甲为甲长惟居之远近是便惟人之贤能是求公事不必排班听委朔望不必作揖升堂无事不必回呈递结此闾阎之清也中外若此肃清而贤守令总理于上时稽其奸弊常振其废弛又禁廵逻兵壮一切扰民摆路鎗夫百凡动众如此而小民得一日息肩则得一日奔走衣食而差粮亦易以办纳矣 
　　一宪纲合属衙门不有所谓医学者乎医官钦选于铨曹医印铸颁于礼部医生则其教习之人惠民局则其施药之所朝廷仁寿斯民意极恳至矣今医学署印者既不识岐黄丹素为何书医生在官者又皆以接递听差为本役其开铺摽牌挟包卖荡之人有书者全不理会病情药性懵然不知无书者止记单方大病危疾悍然下药有余不足同治内伤外感倒施以至巫妇师婆等众专治妇人小儿毫发不知极蒙信任有命者或活二三误杀者十居四五夫凶恶折跌人肢体尚发边卫充军充军未至死刑犹且数经驳问今庸医以一剂之药杀一人之命病家不详所谓死者莫知其由如此冥行毫无罪过慨自王政久衰官业多旷谈及此事便谓迂阔不知阴医二学虽则并建而缓急之务奚啻霄壤所望二三执事以民命为至重以旧政为当修医道虽不素习医书岂不认识先修医学一所次置本草一部 【或汤液或发挥或发明或蒙筌】 医书一部 【或医学正传或心法附余或古今医鉴或明医指掌或医学入门或玉机微意或仁齐直指】 次下令城市乡村不分土居流寓但有精通医道者考选一人申呈上司给与冠带使掌印信次下令四境行医人等不分男妇俱委佐贰会同医官考试各认方科分为三等上等堪以教习授读医书中等不通文理令记单方下等止许熬膏卖生不许行医其医各自教其妻以胎产调经痘疹惊风等方药师婆人等又受学于医人之妻但有疑难病症必须请问医学如妇人不学不问擅自行医者将夫男重究妇人杖革三等之外不堪行医者尽数帖名徧示远近不许招呼凡在医学者置签堂上掌印官 【或暂委佐贰首领】 各限以书 【随其所习】 每月拘背一次验其生熟问其义理精熟者本生量赏医官同赏生疏者量责医官纪过一年之外验其稍通者病家迎医许医官量能拨发仍置功罪簿二扇许病家亲报治效者登功簿不效者登罪簿以凭有司赏罚三年学成方许给帖陆续发散各乡村集镇听其行医仍各给官簿一扇治效者病家亲手登记满百人者验实送扁旌奖仍听四季考试每州县于编审均徭之年大郡邑四十八两次三十六两次二十四两除医官照杂职吏典月给仓米一石外其银置买药材雇觅炮炙以救贫民无药及天行疫施舍及赏赉医生勤敏之用不许有司扣减药银不许医官私用药材其医生量供医官束修及医官出治本县士民者听从其便但不许妨悞教习其续收新进者仍照前规教习庶病家不至夭其天年医人亦得裕其生计亦有司仁政之大者也 
　　一盗贼源委不可不知酒肆娼门赌室其招聚之由窑场寺庙孤庄其隐窝之处壮年僧道乞儿其窥探之人各处闲懒游民其合伙之辈夫盗也设从天降地出真无柰彼何矣彼其能不与人同里而居朝夕相见乎彼其生理经营里人宁不闻乎所与交游姓名面貌里人宁不识乎纵令孤庄彼岂无亲戚宗族朋友之往来其行藏能尽涂人之耳目乎乍贫乍富潜出潜归或消沮闭藏或豪雄自诧言动不同状貌自别盖谁为盗谁不为盗里人辨若白黑日蹑足附耳谈之矣然而不以闻官者何彼为盗与我分毫无干我发盗其祸旦夕立至者也故上之责成也严则里人畏吾法而不畏盗盗虽雠里人而不敢雠法里人不畏盗则盗无所容盗虽雠里人岂能尽雠一里之人哉以是知舍乡甲法虽圣人无弭盗之术矣今陈其畧如左○一曰禁游惰之民夫各安生理此圣谕也不农不商不工不佣而游手妆身乱混闲谈捕鸟鬪鸡弹丝蹴踘此何物也世未有身恶勤劳口恣甘脆不遂所欲而不为盗者以后不分贫富人家但有此等子弟乡甲尽数报官另籍一册号曰弃民簿言天地间之弃物也编诸乡甲察其动止朔望点卯问何营生地方　但有失事即如此辈根求不但防奸亦驱民着业之一法也○二曰严流寓之民夫流来寄住皆贫无赖之人未有不僦人房屋佃人土田依人窑场者房主地主先查来厯更择保人编入庄头自行管理仍各造册送官但有防范不严地方失事获盗之日审系谁家居住者不分强盗窃盗曾否知情分赃俱以窝主坐罪有能早知而逐出本家者犯后免其并究早知而捕送到官者俱照获盗重赏 【见乡甲约】 ○三曰逐强壮之乞人除瞽目跛足及七十以上男妇十三以下小儿不禁外其游食僧道乞食壮丁或强宿寺观住持须得容留或暂寄窑场主人不敢诃逐或三五团坐门前动求斗米疋布或瞑目劲索饭食不遂便出恶声官吏懵不诘奸闾阎谁不惧祸为过计者之说曰此辈不宜驱逐聚结反为大患嗟夫彼不生于空桑宁无原来籍址除佣佃经营习土安业及失迷乡贯者听其寄住外其余一一清还原籍僧道则令本土住持收管焚修壮男则令本土里族收管着业或有司别立计处闲民之法 【详在别议】 凶年离散一番丰年查归一番律不有发还元籍之条乎强壮乞人每郡邑率不过百人耳即邻境未肯通行而严督保甲不令容留但系境内失事者先坐容留之主则此辈无潜踪之所矣○四曰重捕获之赏诸色人等但有于劫所杀贼一名或生捕一名系窃者审实赏银五两系强者审实赏银十两获久盗大盗一名者赏银二十两获强盗三名以上者除赏外仍鼓乐花红送扁五名者申给义勇冠带专管廵捕永免本身差役其银即悬于州县门前朝发暮收获盗得实者准其径取○五曰禁淫赌之徒四民之业三五为羣良善之人数十结社有何不可凡系棍徒但有成群合伙寺庙赌愽或开张之家收打头钱者乡甲指实密报除问罪外枷号游迎拘当苦役仍重赏告人娼优之家但有不识姓名男子使钱宽绰色状张皇即密报有司审实者一体重赏贪财容隐者事发一体重究○六曰缉窝盗之主 【见盗贼□】 夫盗之去住无常而窝之居处有定盗之踪迹犹秘而窝之举动甚彰盗之势大而窝之势孤语曰除蜂摘窠故窝禁不可以不严也或曰云集鸟散亦有无窝者曰固也无窝之家其盗必近岂能除劫掠良久之时分赃扰攘之后一更五更之间自三十里外而来出三十里外而止乎故窝能首盗者免罪获盗者除免罪外一盗准一盗之赏诸人能获窝得实者一窝准十盗之赏○七曰宽首盗之令州县平日下令凡系三族之亲不分有服无服但肯首盗者与盗自首同不犯奸杀俱准免罪保甲邻里密揭报盗者半获盗之赏隐忍不首者盗犯之日即责三族及本甲邻佑跟捉比较盗获方准释放○八曰密远僻之防郊关村落人烟辏集保甲一严盗自衰止惟深山穷谷人迹罕至虽无可劫之家多栖行劫之辈除有庄田势难迁移者听其孤庄仍于邻近十里之内立一团长令其挨家三三相保团长统之一家为盗两家同首不首者别三发觉团长申呈两家与盗同罪其结山为寨者就立寨长以保甲法统之仍以礼义化之负固为盗者或招抚而散处之或堑其山谷不与民通或夷井伐木不使安居甚者以兵剿擒之○九曰清边鄙之民三界首间民同里而分属彼诘则窜名于异郡此拘则逃身于彼邑三处之法不得加焉而守令互私其奸宄以雠邻此盗薮也凡系边境两下共立乡甲彼此会行法令倍设保正凡有盗发即许所在绑縳径送所在有司但有回护留难者申呈合干上司官吏提究参治○十曰练乡甲之兵十家为甲家有兵十甲为保保有警各备防守器械等物　　岂欲空有此具而不许其练习哉今处处有武备而人人不知兵徒资盗耳若于各保之中不分主客户但系久住者二十以上五十以下除佣作者贫无衣食者有占役者不用外其余尽属保正副统之十月纳禾之后三月未农之前将各壮丁在城分为四面在乡分为八聚官募各艺教师十二人各给工食使习之 【两保三保共觅一人更便】 一二处教习弓矢一二处教习刀鎗一二处教习鞭棍一二处教习击掷一二处教习火器每处分为两队隔日分番朝食而来夕食而散 【远近酌量务在十日之内】 一年之后不用教师调艺互习彼此相传有司分日亲临观其技艺或东面与西面角短长或南聚与北聚比生熟一年赏次能者二年赏上能罚不能者三年罚寡能者四年而人皆知兵矣然后各归保甲自行练习如是而人怀技痒之心惟恐无盗可擒盗怀投死之惧安敢公然行劫耶是举也可以攻战可以城守兵年保聚以防家募时倡率以勤王乃弥盗特余事耳 【其法详在练乡兵议】 十一曰严盘诘之法 【今制凡人出外皆于本州岛卫县告给文引回日销引此法久废今拟以牌代之犹有存羊之意】 凡在保甲之人不分主客贫富各给一护身牌 【如今公差年貌圆牌一样】 一面写身长若干年岁若干面长圆方有无麻疤瘢痣胡须属某县某保甲军民匠灶籍一面写住居城南北东西某地方父母妻子何名姓各保甲造送州县官刻画押字点朱用油而给之凡保甲中出外之人除所至不踰五十里往返不过一日者免其随身外其过一日及出境者俱于保甲给假 【佃户赁户给假于房主地主佣人朝出暮归不许过二日】 牌随身行出关入店遇有盘诘者以牌为验所居地方抄牌备照无牌及人牌不对者拘审行查其在家者交接面生之人保甲邻佑严问姓名所得可疑之物保甲邻佑严问来厯每出不归之夜保甲邻佑记其月日以上盘诘皆其人素不端良其迹素难凭信者若忠厚谨饬之人及有身家体面人所共信者不许一槩琐屑○十二曰重保正之选 【见乡甲约】 ○十三曰明夜廵之法夜禁之令以一更三点禁人行五更三点放人行禁后放前凡有行人除公务急速疾病生产死葬不禁外其余不分士夫严禁夜行凡夜行者不分面目生熟但要拘留送问诸人不夜行则夜行者必盗矣盗见无人夜行难以影射亦不敢夜行矣至于夜廵门前最缓而宅后为急盖门前多空房无可盗之物门前系通衢无隐身之处盗所从入宅后常十九也柰何专击析于通衢哉 【廵城廵夜法见别议】 至于集镇乡村亦当轮流廵夜即不出户要须彻夜有声使知人犬非睡熟也○十四曰责救护之疏 【见乡甲约】 
　　一国之大事在祀而须知三十一款首曰祀神且学古入官惟有两重夫非人民社稷乎若今之祀事不若不祀犹免祸于神明耳坛遗庙宇宿莽积尘神主龛笼倾欹破毁几案皆鸟鼠之踪庭除有人畜之粪及祭祀屇期斋戒视为虚文执事何尝告戒拂拭者垢腻重重涤濯者污浊累累菹醢不问熟生牺粢未知精洁带泥连草之菁芹含蛀蒙尘之枣栗凡百供陈尽托仆隶师生且不躬亲有司安肯省视不过五皷排班勉强一拜而巳夫颁赏下人犹必有礼乃恭承大祭全不经心鬼神无知祭可已也鬼神有知宁不吐乎此与放而不祀谓祭无益者相去无几矣夫尊崇功德以劝烝黎祈报春秋以福境土是有司一身神民所依也况修葺整饬为费几何厯览严督为劳几何是可苟也宁有不苟者乎外如先朝陵寝或践踏于刍牧牛羊前哲子孙或流落为佣乞厮卒者亦当表识优恤以示重道之意其余庵观寺院见在者改为乡约未修者严行禁止仍查照教民榜文使庶民之家所在乡约薄出会分或豕或羊果酒香烛于春秋二社报赛土谷之神止用皷乐不许娼妇諠杂淫言嫚语亵侮明神招生祸变其家庭静舍或寝室中间各于应祀祖先有主设主无主为位家长每日早起一揖远行出入焚香再拜婚姻生子生辰随便陈设告庆新物初熟伴以酒食告荐四时哀节忌日牲果酒食告祭物不在多惟其诚礼不在文惟致爱不独报本追远见民德之厚而习礼存心之人自无凶嚚奸盗之事矣  

　　○报政实单 

　　山西等处提刑按察司为严署考之法以验长吏淑慝事照得本司职专廉访事贵核真近据各州县季报贤否文册虚文滥套避怨市恩注来句句褒嘉安得人人贤圣夫近莫近于同事之官寮真莫真于经年之闻见以为不知耶则寮属善恶漠然不动心思士民怨德懵然不入耳目长吏之才识可知矣以为知而不敢报耶非政无纪纲我无以服彼之心则身有指摘彼得以箝我之口长吏之品格可知矣柰之何操守卑污者尚曰一毫不染才能疏短者犹云众善兼长以衰颓为精壮止誊脚色云云以惰慢为勤劳漫不知何事事但取同官感德不恤百姓为雠此皆近日所谓盛德长厚恐朝廷建官之心长吏率属之道应不如是夫为长吏者诚能正己无私勤民有素或得于观感者同心佐政或束于严惮者砥行持身彼不幸受诬吾即以去就保之有何不可如果卑鄙不才昏庸难策我节爱而彼贪残我振作而彼废格或奉承以取悦或壅蔽以行私苟有公平正大之心宁无督率钤制之法况可庇不肖以玷已之声名哉为此定为新格务要备细实填倘故习牢不肯破而所报不与闻同本官即以同恶相容并置下考至于守令居官事实往皆漫然无据士君子怀为国为民之心居得行得止之位岂无良法善政加于庶民者乎即至到任以来或系便宜施行或曾申呈详允者逐一细开以观实政文到即同寮属实单蜜封速报须至册者 
　　计开实单填式 
　　本职自到任以来行过宜民事迹 
　　一件　　一件 
　　同知某人某处人由出身年约有十岁正壮　青少　尚壮　颇衰　巳衰 
　　貌中材　清秀　魁伟　不扬心昏暗　明白　真诚　平易　谲诈才阔大　平常　迟钝　利便　精细　疏拙守颇污　不贪　清介　知慎　大坏要事实政勤敏酷刻要事实　惰慢刚方　宽大柔懦 
　　判官县丞主簿以下俱照此格填造 
　　佐贰合属善政亦令本官自开不拘多寡但要指事掌印官仍须访真实造入实单果非实事不许扶同 
　　考语只用四句二句不系先贤而后改节先不肖而后改图者不必再报倘前后不同许不时更换考语马上差人驰报若朦胧隐忍致贤否矛盾者责在长吏 
　　府填本堂佐贰首领合属及州县掌印正官俱照此式其州县佐贰首领合属不系贤不肖之尤当荐奖戒斥者该府不必造报 
　　山西等处提刑按察司按察使吕　为慎刑狱以广德意事照得居官所慎民命为先民命所关狱情为重惟是囹圄非清吉之地罪囚皆凶秽之人有司或意有憎嫌或念不暇及以致柙中虓虎不关守者之心釜底游鱼尽付庖人之手生死莫能必命苦乐邈不相问固知良吏当必不然但事体未尽讲明而事权或难专辄觳觫既未见羊填寡宁无宜犴为此摭所宿闻条为狱政呜呼自古圣帝明王未尝纵不逞以为良民忧然曰致刑曰明慎曰明罚曰无敢折狱皆慎也曰缓死曰赦过曰不留狱曰钦恤曰宁失皆仁也有司者司民之命假令不得正命而死民奈尔何祗恐天道有知怨魂不灭势既在我则死于识见之误死于失察死于漫不经心与故杀者一间耳世称提刑为人代阎罗而我未尝不兢兢焉况守令为苍生父母可弗慎乎诸条列事宜关防则欲其严密存恤则欲其周至盖法不可废而情不可郁所望郡邑长相与订之中有未安不妨明白商搉以便改正总之明慎矜恤皆圣主德意而我辈推广之耳书册到日酌议可否呈来监犯 

　　○优恤八条 

　　一强盗人命各有■〈木匝〉床军徒罪人往往地卧须与垒打炕灶上设苫席块枕令与重囚同牢一则令见严刑一则借以防范其在监囚犯除久囚有谷及家属有供者听从其便外其军徒及寄监未解未发人犯无人供给者每人每日计米一升塩菜煤薪钱五文直日刑吏记簿出监之日照数纳谷上仓其家贫者径准开除如有牢头监霸轮作火头或以照面稀汤熏鼻坏饭不得半饱多科饭钱每日刑吏回风务要指实禀治如刑吏受赃朦胧者狱院置大鼓一面许被害击鼓十二声以凭拏问重究刑吏坐赃革役 
　　一监霸多系豪强之人买通吏书役使禁卒凡犯人入监无钱打点伊即替多出务满需索之意未出监门利巳加倍或家中典卖田园或临时剥脱衣帽伊且自待甚尊奉身甚侈狱中大小皆其颐指气使之人凡欲短长皆得趁意遂心之便甚者市恩报怨捶楚号呼每称再杀一人只是添一又字教唆新犯变乱是非就中取利而豪无赖者又为之羽翼焉又有狱吏禁卒相与朋党为奸为害不可胜数狱中之事守令有意念不及足迹不到者其中苦乐不平生死饮恨谁则知之有司数日一下监或忽召数囚而细审之必有得其情者 
　　一盗情初系招攀人命未分定执及监追家属等项情罪未明之前内有供明者有辨豁者有止于徒杖者名重故不得不送监情疑故不可不分别凡此等犯与转详未示已奉决单者不同其饮食疾病须要万分加意若听从禁卒刁难衣食非理凌辱及致身死但称偶得某病拨医调治不痊某日身死已经相验等申文俱不准理应管官吏定以凌虐罪囚从重究治如近日杨勉平白诬执马天纪马彦干为盗仅踰七日父子俱死于狱及众证知是良民而杨勉亦拟重罪何益于无辜者之含冤哉凡狱中罪犯听其死生畧不经意及死而曰非我杀之冥冥有知当以孰为罪魁耶居官作子孙之孽此为第一 
　　一狱房大抵多挟故盛暑牢瘟可虑除另造病房两间添设炕灶以便病者 【必以发热不食气色异常医生称病者方准出■〈木匝〉】 移房调理外自四月以后九月以前每三日一扫除房中但有腥喿蒸秽之气查系何人所作便加惩治房墙近檐之处多加小孔数十以引清风以泄浊气军徒等罪足胫亦系短镣活镯夏月与禁子听其露寝 【惟直宿禁子不许出监】 至于溷厕亦须五日放门一次令园丁打扫或时爇苍朮以避邪恶多备天水散等药以防暑泻 
　　一监门当改于二门之内以便关防狱囚以到监先后为序立簿籍二扇监中一扇堂上一扇仍照犯人数目各置短签大书名姓囚家饭到由一角门入当堂唱名掣吏搜检毕将签名插之饭上挨次到监门监外置云板一面一吏引囚饭至监门击板三声内吏执簿点名强盗令禁卒挨次代领入监窃盗及人命重囚禁子接置地下各囚挨次亲领随领随拔签内吏交于送饭之人犯人与家人许见面不许交手许通言不许通字其签送饭人当堂亲缴如领饭不明或有抢夺送饭人口禀卯时放饭牌出辰时放饭牌入一日一次务不失时以便迟蚤常饭不禁肉果惟大节及本犯家庆许送黄酒一斤病人用酒日半斤余日余人俱不许用酒至于烧酒禁不许送在官人等但有抢夺监仓犯人杯酒片肉口汤块饼者重责枷号革役 
　　一囚粮载于律令大辟亦给盖有二义焉绞斩重刑凡以警愓黎庶典刑明正庶足偿抵幽魂不欲病死狱中致逃法网一也应死罪囚临时首领既不得保全平日肚肠又令之饥饿憔悴当刑情所不忍二也天下大辟计囚粮每岁当不减数万饥馑连年有死民而无死囚恩无乃溢乎曰此后世失立法者之意也国初法严而犯死者甚少法信而刑成者不停情罪既真迟者止于秋后速者决不待时一岁之囚不出秋决待秋囚犯食粮几何是以囚应给粮而不给者律笞审录无冤而故延不决者律杖万厯庚寅余录山西囚案己未奉决及情真未详者千三百有奇有五十五年不决者矣三二十年无论也有强盗三五年不决者矣各犯绞斩无论也如是而月月有粮岁岁不死袖手于不赁之房役身于无差之地悠悠日月待尽天年视祁寒暑雨旱作夜勤之人安闲不啻十百矣何以惩奸戢暴正三尺法纪伸九地沉冤乎然则囚粮可遽革乎不敢也囚犯可胜诛乎不能也是在司狱者处之耳今监中惟有强盗尚在严防其凌迟斩绞等犯与牢禁人等日久天长情通事熟不带枷扭半作营生虽于法未宜然狱狱有之人人知之矣似当斟酌情法畧与通融但令大镣严镯牢绊两足除打绳纺线木作等艺不令习学外其余挑网巾结草履作布鞋一切不碍关防生艺初给半年囚粮令作工本待艺习颇通之日令自为生其有应卖之物待放饭之时各付所亲辨买以资衣食门禁验明照出不许刁难如有公家之役狱中効勤及年七十以上百艺难习又六亲无人法重情轻者照常给与囚粮外若能艺而不学能勤而不効者虽有饥寒似难准给如是则重囚不为徒食民膏不至滥竭桎梏既无困苦防范亦不疏虞果否可行有司议报当俟转闻不然徒犯无食拘役死罪坐享衣粮可乎 
　　一狱囚请给衣粮医药原无已成狱未成狱之别近来有司不知何据惟奉决及曾上长枷者照月给粮而见审未成刑之人牵连淹禁经三五年少衣缺食有病全不照管分毫但报陆续病故是仁于情真应死之重犯而不仁于情罪未明之生人也是不曾看应请一应字及囚该死流徒杖一该字也曰应者有无人供衣食看视之类曰该者情罪重轻未定之词曰流曰徒曰杖则请给衣粮医药者又不但当死之人矣凡在狱重轻囚犯果资身有策供给有人自不当妄行申请果饥寒迫身疾病有指自不当坐视艰危仰体天地好生之心圣王恤刑之意者诚于律文一细读之如苦钱粮无处则少禁几人权亦在我何可草菅人命哉 
　　一女监有犯奸及应该死罪妇人此皆刑吏禁卒之妻妾也死生自有常刑男女岂得无别但监守从来无人致关防不能无弊今拟养济院中老妇择其稍精壮者二人作为伴■〈浦上女下〉其犯妇接送饮食及门前呼唤应答皆以伴■〈浦上女下〉代之女监中水火锅灶及宿止之处亦须事事处分纺花作履听从其便伴■〈浦上女下〉除月粮布花照院支给外每人每季再加塩菜银五钱其门户开关仍以刑吏夜廵仍属大监岂能必无邪行要以成男女之体而已 

　　○关防八条 

　　一■〈木匣〉床之制极为严密头上有揪头镮项间有夹项锁胸前有拦胸铁索腹上有压腹木梁两手有双镮铁纽两胫有短索铁镣两足闸于■〈木匣〉栏仍有号天板一叶钉长三寸密如猬剌利如狼牙其板盖于囚身去面不及二寸仍以臬□关闸而禁卒卧于其上以听囚犯动静复有四面棂栏状如鸟笼八縳在槛四体如殭手足不得屈伸肩背不得辗转莫道蚤虱交攻蚊■〈亡上虫下〉争噆纵使毒蛇蛰身饿鼠啮足蚰蜒入脑大蛇缠头只须忍受孰能宽之此法司定式天下所同凡系重刑皆当就■〈木匣〉立法者岂如是以苦人哉强盗奸杀截路罪恶滔天甚者伙盗劫囚尽令解脱须如此严始无他虑但吏卒不耐烦劳或听受买央或忽为无事往往全不上切率以为常假令止禁手足腹项四处即强有力者未便能松何至有越狱之患哉废法之罪与卖放均及至大盗奔逸每以不觉减等殊为过宽至于土豪积棍大奸巨凶不孝不仁屡惩屡犯谓发配如赴席以充军为看景蔑视纪法凌夺善良此等之人不死不止夫背痒不搔心急无奈彼身不入牢门岂知世间有此不受用之卧处哉当以盗■〈木匣〉严禁困顿消磨艰苦备尝但令不死盖与其永锢于当死之后悔改无从不若警惧于屡犯之时死亡或免各州县宜作■〈木匣〉床一具置于大门之外令其聚观但有顽纵不悛者不必枷号昼则锁于■〈木匣〉外夜则切于■〈木匣〉床待十分悔悟多人保改者始放是亦不屑之教也书云象以典刑尚书大传曰古之用刑者画象而民不犯今之世去古远矣而又不悬象以示民惟其陷也而刑之仁人忍如是乎 
　　一监犯以疏虞为第一然长枷轻薄不足防跳梁之奸杻紧则手肿松则手脱且饮食便溺疾痛痒疴手为日用之资杻岂常带之物不如止用麄大镣镯严密锁绊除强盗枷杻兼用外其余重犯只宜牢镯四时更换鞋韈之时当堂先定手杻然后开镯其镯须置于胫骨之上贴着皮骨宁令韈縢穿破决不可施于韈上致令宽松易于脱足且镯镣动则声闻举足不便但不开松自难逃走关防囚犯此为最良每夜但锁■〈木匣〉床亦可必其无事手便于动作而足苦于羁縻亦情法两得之术也 
　　一每岁决囚大省不及十人即决先及强盗强盗岁决尚不能尽是以重囚自信老死狱中越狱反速其毙故脱监之念不萌强盗自知必难久活惟逃万一得生故反狱之心甚切彼强盗者情罪既真虽三木囊头八縳羇体死于囹圉首领犹全为幸已多惟是伙盗未经捕获赃物未见分明一有冤抑是杀无罪白日止宜带镣夜间散上■〈木匣〉床但免疏虞足矣不可与真盗一体严行禁锢 
　　一狱中常置火炮数杆以防囚盗出狱先与守城人约放炮四声先关四门更夫登楼撞钟无数快壮人等护监墙保甲街民拦巷道各家开门防盗入舍壮男子执兵防盗跳墙盗不拒捕格鬪者只令投兵就縳不可遽行打死其狱中死罪军徒原未从贼出监者不许玉石不分一切捶毙恐上司不信捕获死人何以验辨至于就捕还狱之后不得遽加拷掠待事定详允即令毙狱不谓不仁凡罪人越狱便当拟死况重囚再犯死罪乎 
　　一夜廵之法一更五更最缓二三四更为急三更为尤急每更监中用禁子一人鸣锣走狱监外外一人鸣梆内一人提铃相约各十步一声先一声锣次一声铃次一声梆周而复始不许断续亦不许铃梆乱响致令狱中动作不闻其照监灯火务须彻夜常明庶奸谋不得乘便大抵走更之法惟阳明公所行为妙府州县监原不大似不必然其夜廵之人如初一日廵一更者初二日廵二更初三日廵三更周而复始以均劳逸 
　　一监中须要有井及水桶三四只一防偶火二便饮食但汲水绠索晚间须要收藏及一切杴镢等器梯凳梁檩杆椽等木切不可留在狱中即有修造朝带而入暮带而出其镇墙棘茨须用枣薪仍二年一换墙中仍用衬木纵横下地三尺以防穿穴 
　　一监房门监院门各锁钥俱掌印官收掌内面不许上拴盖监禁防外不防内其廵夜道路俱要流通不得阻隔凡查监时正官亲到监门开锁径进出其不意但防范不如法者即加重责或半月一次或五日一次或一连三四次莫有定时狱吏不入监直宿者重究三犯者申革 
　　一重犯通买禁卒医生诈称病故掌印官相验不亲委官亦恶凶秽辄报真死及尸出而脱逃者如临县武伟至于异端邪教停息定脉尤不可凭凡验囚尸须要仵作仍须通鼻无嚏勒指不红两目下陷徧身如冰者方准搭结报死如有扶同隐匿者禁子仵作即与抵罪乃有狱囚脱逃妄以他尸充数谬作捕获不数日而报监故如某县者则有司之疏也此虽希事不可不知 

　　○仓犯 

　　一古者罪人无闲坐之理城垣则令之修筑鬼薪则令之劈柴仓庾则令之舂米今以罪人拘系在仓犹有古之遗意但仓犯原非重罪充军发站人犯虽送监不妨笞杖及赎徒令里族之长乡甲之人保领在外至听讼之日不悞听问申详之后不悞赎决可也惟是隔县关提又当解审无人保领及监追还官钱粮家属不当保领者然后送仓能几何人哉近查几处州县专听皂快禀说有钱者讨保在外无钱者不论罪情轻重一槩送仓至于妇人收禁惟有犯奸死罪两条余俱责付本夫收管无夫者责付有服亲属邻里保管随衙听候并无杂犯送监仓之文其监追钱粮家属并无妇女虽盗贼捕限亦无监禁家属之文果其夫其父盗情已真仓禁妻子犹可如招攀在逃无赃无证之人而滥禁妻子已属胡涂甚者监其父母兄长不亦孟浪之甚乎余于风宪约槩言之矣再引律条试自检查 
　　一仓中亦须穿井多备水桶几只一则便于犯人自汲一则可防不测火烛近查得一仓久犯轮当火头刁索后来贫犯已经重究外各州县掌印官即处土作模令犯人多托坏堑择于空便仓中作炕五七处计可容百人者厚织草苫五寸大作芦席一重乂作火灶三五处各从便□食再置麄碗碟百十个箸百十双或照监中法官出薪米塩菜待出仓之日贫者准开囚粮不贫者照数补谷其家火等项新旧斗级交代损失者本人赔补但有火头斗级人等多开饭钱强当衣帽及刁难犯人卧无席之地忍有米之饥者重行究治仍枷号于本仓门首示众 
　　一监仓两簿掌印官每日点判要见某人某日送仓缘何久禁某人某佐贰送仓因何事情仍令斗级每辰口报仓犯有无饥寒病疾其送饭之规务同监饭齐进亦照监犯立为簿籍照序点名亲接仓犯家人许径进仓中事毕放出不许斗级拦阻仓门之下亦置鼓一面以备仓犯声冤实时唤审 
　　一七十以上老人及十五以下儿男及大小女子及身有疾病新遭重丧不系谋反大逆同居亲属俱不许擅拘仓禁其随衙妇人上堂先问皂隶拘唤有无掏摸衙门人等曾否调戏如有指名禀出者加倍重责革役风宪约中言之矣兹再申明 
　　一拖欠钱粮止令限办入官财物止令限纳给主财物止令限还纸谷罪赎止令限完各令保人领催不则禀拘责治如家贫无办讨保无人即令仓死何益如可以经营有人保领仓之反妨措处至于审罪之时便问干证人等本犯果否有力能否完纳方拟罪名若果身家真无亏兑自当减赃银注无力既省比销未完亦免累年仓比其罪恶深重之人宁陆续多责及枷号示众亦足示惩近见申详徒杖好问有稍等力甚至赃应给主辄捏主无全在及非本主自告名色俱改入官不知此出何律及允详之后却乃仓追严比淹禁岁月甚者着落亲族代纳如此作官民生何以自存耶 

　　○驿犯 

　　一驿递之官虽卑生死之权实重谚云活军死徒盖发站之徒率有五等一等颇有身家纳赎既惜多费摆站又怕辱名到驿之日官吏先行贿赂保人图得货财收管出门犯人离驿一等奸顽积棍无力赎徒到驿之日私查徒数暗记官赃挟制官吏假取衣粮驿递不敢不放此两等人查盘官到或保人代觅点站或本人探听亲来查盘既过依旧回家一等供给无人乞食不足或不耐锁押买通押解之人脱逃回家驿官自歉多弊明知不敢声言或差人需索些须或真是无处跟捉点站之时反为觅替此三等人全不在驿皆徒夫之奸顽者也一等才能可用或图衣食私役于积年保歇之家或求亲幸听差于衙门奔走之事甚有役满之后依恋不归者一等百事无长一贫如洗官吏要索不遂捶楚常加牢头买免无钱凌虐备至饥寒与筞疾病不恤及至死亡只费报故纸一张耳此等之人常居其半守令首当注意者也 
　　一驿递有冲有次冲有居民多至数百家者有不及百家者院道批发徒犯率从就近地方且如永宁一州三驿玉亭附在州城徒夫乞食为便青龙不及玉亭然人烟颇称辏集惟是吴城一驿夹在荒山人家既少且贫徒犯批发颇众解到之日不脱逃则饿死上司何由知之除驿递简繁人家多少另行查报以便批发外其在各驿递囚犯要见本驿居民若干家见充徒犯若干人以便量情改调如官吏厌惧囚多故捏监墙倾圯店舍稀疏者核实提问 
　　一囚房狼狈倾颓驿递尤甚何者丞使痛痒不关守令耳目不及钱粮无所措处兴作谁肯申呈是以浅隘之房卑湿之地漏雨穿风浸泥濡水盛暑蒸溽大寒凄冽人非木石安能二三年不病且死哉查盘官点囚多不下驿入驿亦不看房以后掌印官每年终一报监仓驿递养济等房有无塌漏应否修葺果当兴工即于官路取木徒夫托坯或破坏寺庙或人家废房旧砖瓦门牕皆堪拆买地基要高门牕要厚多作连炕厚铺苫席再置锅灶碗碟杓瓢盆箸钢桶等器皿令馆夫收掌交代每徒夫十人立火头二人专管汲水造饭早间各吃粥一飡饭后押令乞食大率粥米三人一升三十人纔用一斗即令各夫□造如果不齐亦听情愿此辈罪人非因做工缺食寻常生计不必官为设处也 
　　一病疾徒犯法当保放回家调理痊可照日贴役近来驿官放者竟不迨呼不放者不恤疾病甚为坏法其家远身孤之囚即日报知州县拨医调理但有延慢失调致令身死者该驿官吏径以凌虐罪囚提问再拟其孤子亲在笃疾或亲死无人殡葬者报知州县正官准假事毕照日补役 
　　一发驿之后或有黄肿痞块痨瘵衰羸瘫痪风痹脚手残疾两眼双瞽及役虽未满年已七十者驿递官吏即呈州县掌印官当堂验实详具年齿病状申报原批衙门所有未满日期不许拘役并如律收赎释放但有需索刁难不与申报者驿递官提问 
　　一州县监仓切近掌印正官下情既易通闻羣小犹知忌惮驿递之设半不同城官与吏卒情同猫鼠不惟禁约为难亦且贪虐同术吁天之声何由上达又朝夕在其掌握有冤亦不敢闻以后发驿徒夫除驿夫牢头不许擅自殴打外其驿官以法钤束应得责治者不得过十板如有需索见面节仪卖歇等钱及私下非礼凌虐奉承不到将徒夫擅行敲朴者许被害之人指实陈告以凭重究革职 
　　一徒犯本为工作律有拘役入役贴役之文如煎塩炒铁运炭之类近来有力买官者尽行卖放无钱觅保者又惧私逃昼则锁押乞食夜则禁锢囚房甚非立法本意律云犯徒罪者带镣做工带镣正防其逃做工正役其力本司向以积凶大恶到驿即逃常发之远驿细思驿远则供给为难无亲则借助不便不若改之本州岛县驿递一则系刑具以见乡曲激其愧悔之心一则有同室为之供给不患饔飧之缺责令托打坯■〈軗上土下〉挑浚城壕修理衙门推水搬柴守门廵夜 【带镣杂于众中】 办一切事务可省一夫工食其无父母兄弟妻子又无亲族供给者比照囚粮事例量给米食资其力量如此则既得以功赎罪之法又无饥寒致死之虞州县去驿递差远者有役不妨调用昼则同夫押管夜则收禁仓中如有保人听从其便 
　　一查得律例徒夫做工与摆站原是两事摆站者发驿递抬摃重劳之也今徒犯既无供给又惧辛苦且奔走又难带镣何以防其逃逸及查摃夫一站雇人每日银七八分多者一钱若以囚徒搭配额夫夫八囚二令之相羁囚日得银三分饱食可以自存而以八人防二人亦可以免逃逸庶几稍得其用至于初犯再犯剌字窃盗一无所用又费关防自有繁劳之役令之带镣工作勤苦三年既消磨其骄逸之性如果无人供给亦量贴与米食惟良有司调停之 
　　一徒犯原非良民奸暴固其常性但驿官有过遂被要挟任其纵横不敢制伏有凌夺同犯把持狱情者有指称打点科敛重囚者有抢骗衣食扰害居民者有傲侮官吏不遵约束者有径自逃回拘唤殴打公差者诸恶不可尽指俱许驿递官指实申呈本管州县究明除重责枷号外仍加役调驿其因申而讦告驿官虽实亦不准理 

　　○辨盗附（盗狱情之大者也故附于狱政） 

　　狱情之难察惟盗为最人情所深恨亦惟盗为最故人命据证佐其事易明验尸伤其迹易见即有买证相诬未必严刑暴加情可缓推冤终见白盗贼则不然昏夜不知谁何快壮无由缉捕然其访之之术大槩有三或平日剌字偷儿或流来乞食贫子或寺观游食僧道或赌博游手羣徒或寄住佣工穷汉则疑其人或察其色貌或见有装携则疑其人或经商自外或居住孤庒或孑立无与或不属保甲则疑其人要之盗不出于此人而此人未必皆盗也缉捕者既以迹诬宿怨者又以雠诬有衣食者又以富诬此人实不为盗而盗与快壮则执称此人也问官以盗不严刑必不肯认乃摧残肢体伤折肌骨苟缓一时遑恤后日真盗固不轻招而招者未必真盗也买赃寄赃虽不知情而问罪入官且苦连累是寄买之家固不肯招赃而所称寄买亦未必真赃也一被招攀身家无主财物滥索拷掠杂加事缓者犹得辨脱伤重者死于牢狱不若暂避以待事宁是真盗闻犯固逃而逃者未必皆盗也谚云指赃杀贼今招称某所分赃卖与不知名人矣称花费无存矣真赃固有卖与不知名人及花费无存者而无赃坐盗其谁不曰卖与不知名人及花费无存耶至于有赃亦难信盗何也快壮欲获盗以要功善于伪赃守令欲成狱以弥罪喜于得赃失主贪见在之财厌日久之累利于认赃有此三念何赃不真余每见招中盗数多者十五二十人甚者三十人某人分某物若干某人分某物若干一一分明种种招获未尝不再三太息而恨捕盗者之忍于杀人也今有杂物数十以二十人分之数日问所分物此二十人者各自道其所分能不失矣以一人而道十九人之所分能一一不爽非笔札备记则聪明过人者也盗也乌合之众皆愚蠢之人当昏夜之际怀恐惧之心作仓皇之事能以一人徧记某人分某衣某色样某布帛若干丈疋某人分银几两几钱钱几千几百乎恐聪明不至此也果人各给一单备载某人分某物以为犯后招承之据乎恐从容不至此也奈之何偶获一盗令招十九人之赃一一皆失主之物又于某人家起某物某人家起某物悉与初招合又某月获某盗某日获某盗各招所分赃物亦悉与初招合乎此其故可知矣盖失主报盗原有粘单快壮执此以审贼曰某物某人分去盗曰某人某物某人分去盗曰某人口词具矣而解之捕官捕官不过指名问赃称说一番令之招服而已捕官解之正官正官亦不过指名问赃称说一番令之招服而已且初获之盗不论果否是真而所招人赃惟恐当堂忘记忘记则棰楚即加扶同则顷刻缓死彼何暇顾所招之非盗指赃之非真哉万厯十四年八赋岭有盗杀商劫财伙计报所失于官矣监司督捕急廵检严逼弓兵更急计无所出偶见乞儿数人弓兵执之廵检忘失单矣信口问赃乞儿亦信口认之起无一获皆称花费州县解审拷杀及毙于狱者多人乃查廵道失单大半不合而真盗乃获之他省一一招前事焉嗟夫捕盗者快壮为盗者亦快壮真盗非快壮不能审平人非快壮不能诬真赃非快壮不能得假赃非快壮不能为真赃失主固认假赃失主亦认失主即不愿认快壮亦逼使认故盗贼之狱十九成于严刑严刑之狱十五类非真盗然则招赃者尚未可信有赃者尚未必真况所称卖与不知名人及花费无存者乎不过为应捕免比较为有司了前件而已杀一人而使我不心信彼不心服岂无一宗招案不识冥冥有知肯谅我无心之失否也或曰世果无盗与盗果无真与曰盗何尝无真可恨守令抵死不严乡约保甲耳乡约保甲严则朝稽其生理暮考其出入万一被诬但审本保本甲某人以何为生与谁往来某夜果否在家某家失盗以来此人一向何往素日有无非为近日如何度日是否与某有雠家中器用及男女衣服首饰曾否见伊常穿曾系某铺买来何人所做家有银钱系何物所卖何人所与如来非盗仍取保甲里邻宗族保结其平日交游赌博棍徒者四肢惰慢而自奉丰者夜去明来者掐捻谷黍者往来面生可疑者神色恍惚踪迹诡秘言语支吾者所得非其所有而不知所从来者闻盗犯而携家以逃者 【良民无意防攀故不思远避真盗留心败露故闻信豫逃良民盘诘思逃者十一真盗闻犯而逃者十九】 来路不明而潜寄寺观窑果者朝佣工于此而暮窜身于彼者乡甲里邻定不保结世岂有绝人逃世之人乎不得不接屋而居比肩而行世岂有眯目塞耳之人乎谁之是非不见谁之动静不闻惟乡甲废而盗贼敢公行惟乡甲废而盗贼有渊薮惟乡甲废而被劫无声援惟乡甲废而真盗不敢举惟乡甲废而诬盗不敢救言及于此则昏庸荒怠不肖官员真难容于尧舜之世矣乡甲果严岂有为盗之人岂有被劫之家乎间有之必非严乡约保甲者也或曰向马断路之贼非乡甲所能禁矣曰向马断路系何处人彼处之乡甲行安得为盗于此处哉书曰宁失不经今息盗无术 【养】 化盗无术 【教】 弭盗无术 【防】 审盗无术 【明】 但听虎狼之羣小恃峻急之严刑玉石不分影响是执而深文以成大辟天理人情未知当否与其诬良民宁失真盗真盗失犹有死时良民诬竟无生日余既详之风宪约而于此又申明云  

　　○审失单式（此条当入风宪约） 

　　一失主被盗先要点检所失何物如衣服首饰银钱具写来厯以便备照搜赃记不真者许向妇女经收着体之人一一备细抄来如不依格式潦草泛开及审问之时口语含糊者必有骗赖情由掌印官当堂重责严审明白亲笔注于单上假如 
　　金环一双 【要审】 是何模样 【如葫芦二珠拂珠之类】 青金赤金原重几钱何人还与何人打造有无记号 
　　凡金银首饰器皿之类俱照此审 
　　绿叚男衣一领 【要审】 麦绿柳绿大云小云或系某花大折细折或系直身是旧是新整袖半袖何物作里里何颜色某铺买来某裁缝作有无记号 【如油痕墨点酒渍火烧挂破补绽之类】 
　　黄妆花女衣一件 【要审】 金黄柿黄鹅黄柳黄有花无花系是何花大领小领大袖小袖补系何鸟何花或圆或方何物作里何物作带有无滚边贴边某裁缝作 
　　红妆花裙一条 【要审】 花红木红共是几幅甚么腰带几重膝拦或璎珞或海马或美人或杂花何铺所买甚么贴边某裁缝作 
　　凡各色布帛衣服帕巾网帽膝衣鞋袜之类俱照此审 
　　银钱若干 【要审】 系卖何物系典何地何人所还何年所积整锭半锭新钱旧钱 
　　牛马驴骡甚么毛色多少年齿原同某牙买自何人是牝是牡是骟 
　　以上各审毕掌印官封之收诸私衙凡快壮搜赃与失主相见相通者百倍重处搜赃之日先将失主拘禁一处止令快壮与四邻起送到官取出失单如首饰先称分两如衣服先杂他衣然后提出失主听其拣认如物有相似争持不决者便问本盗及寄赃之家此物从何买来何人所做何人所与有无原主见存何人见你穿带亦召其人而问之即失主之物不能自认认得一半确然可凭者即是真赃 

　　新吾吕先生实政录
