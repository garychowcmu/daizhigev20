司牧宝鉴　　（清）李容 辑 

　　●目录 

　　姜序 
　　倪原序 
　　王原序 
　　李原小引 
　　真公论属 
　　吕公谕属 
　　知府之职 
　　知州知县之职 
　　先贤要言 
　　牧政往迹 
　　预免铺垫文 
　　救急单方 
　　附按院公移 
　　跋 

　　●姜序 

　　黄君立生好读书尤爱梓秘本发潜惠世公溥弥昭余曩序其刻朝邑志云使刻书者皆如黄君则世无坠简矣今又梓李二曲先生司牧宝鉴而属余序余尝读张养浩三事忠告喜其牧民忠告之文较庙堂风宪二忠告倍之诚以为民司牧视彼二者位卑而任重禄薄而事难难则必详其事官有所依重则必尽其辞民皆受福李氏之为此书也初名牧民须知殆仿张氏之意乎中引牧民忠告切要数条意可知矣或曰二曲布衣士也长隐土室绝未临民恐言多迂阔而远于事情余曰不然牧民忠告虽名归张希孟而据志传实出吾乡张国瑞手静吾亦布衣也所言官箴政体事势民情能悉希孟之心如出希孟之口有老吏所不能及者所谓心诚求之不中不远大儒以诚存心发于论政坐言起行一致同归何问临民与否耶况二曲之书皆引古良牧贤令已成之事而节其辞亦及时人之政不没具善皆有明文足征畧自评赞以示司牧遵循而已其书皆临民之书不啻其身临民也黄君指日入仕临民先梓此书能宝李氏之良法美意鉴而行之见诸实事概可知矣至君尊甫树斋先生体张氏庙堂风宪之义忠告已着于前行当益显于后凡李氏一端张氏三则黄氏兼之矣余因黄君属序遂连类而乐道之使任司民之责者诚宝此书不贪以为宝仁民以为宝诚鉴此书不照绮罗筵专照流亡屋则康济斯民也大循良着绩也远而著书及传刻之心亦皆不虚负也巳岂不盛哉道光己酉二月十九日南昌樟圃弟姜曾拜撰 

　　●倪原序 

　　学以明体而适用也学苟不适乎用则空谈性命卒无补于国计民生天下后世亦安赖有若人哉然体之不立而轻言用不流于庞杂即人于偏陂纵才克肆应一时而其究也不能无獘惟体用相为表里故明德即所以新民中和自征诸位育尼山氏以布衣直接帝王之统问政一章彰彰明备非明体适用之标准欤关中李中孚先生以圣贤自任虽隐居不仕而当代名公巨卿以及文人学士多执弟子礼而受益焉先生向就常郡骆公之请于敝乡东林书院倡明大道学者蔚然奋兴时雝梧方在成童未知执经问难及长而勉就一也又以山川修阻弗获负笈从游高山仰止惟深向往之兹量移武功密迩先生之庐亦以职守所羁未遑请益丁丑春摄篆盩厔始得抠衣晋谒即其容穆如也聆其言蔼如也读其书醇如也既而出所著司牧宝鉴相示则言言经济字字本源于盘根错节之中具批郄导窾之妙司牧者守是一编以为暗室中一炬则利可兴弊可除经可行权可达可以因时而补救可以因地而制宜雝梧忝膺民社于饥馑流亡之后方惴惴焉以弗克负荷是惧虽学与仕两者俱愧未优而以仕为学则道无不贯敢弗奉为鉴而宝之哉噫先君子尝着法戒录一编以训我子孙亦于居官一途以类相及而是书尤为专且详焉惟先生根极性命人体天德王道之全故出其端绪攸往咸宜非空虚无用与泛言术数者比于以明体而体不为无用之体于以适用而用不为无体之用其裨益于世道人心而因以裨益于国计民生者岂浅鲜哉雝梧愿勉为良吏尤愿以仁人之言公之同好□急付之梓而弁数言于篇首云康熙三十六年夏四月既望锡山后学倪雝梧谨识 

　　●王原序 

　　司牧宝鉴者二曲先生十五年前所辑以贻知交也先生虽键户养奇而世道生民之念梦寐相关故其居恒非有关于人心风俗之言不出诸口非有阙于人心风俗之事不见诸行非有关于人心风俗之实德实务不以存诸心而告诸人匡时要务一书惓惓以讲学救正人心为吾儒第一义其与当事诸君子往还赠遗书答及商确治理之言则恳恳望以实心实政务底乎唐虞三代之旧葢先生之心万物一体之心先生之学万物一体之学尝自言曰离人无以为我此心一毫不与斯世斯民相关便非天地之心便非大人之学便是自私自利之小人儒便是异端枯寂无用之学吾辈须为天地立心为生民立命穷则阐往圣之绝诣以正人心达则开万世之太平以泽斯世岂可自私自利自隘其襟期噫由斯言也西铭一体之仁礼记大道之公大学明新至善之道举该于是矣当涂之士实充此意而见之猷为以不忍人之心行不忍人之政盛古郅隆熙皞之休真不难载见宁仅区区邦国郡邑之小康小效巳哉是编止于郡邑特金柜千金之一方耳曾何足为先生传然药期已疾而言各有当贪吏猎声利而先生独取廉操酷吏尚严刻而先生独取仁恕俗吏重催科而先生独取抚字刻吏取必三尺而先生独重德化文吏修饰外貌而先生独重躬行实践一药真可去一疾一方真可疗一症则是编虽约畧数篇而千古父母斯民者之宝鉴莫尚于此矣初名牧民须知友人改题曰司牧宝鉴癸酉秋心敬汇先生未刻旧稿手录二册什袭以藏留为吾党出身加民者金镜惟是寿木无力徒存箧笥越人仲景之方不克布诸人间起疴回生而徒秘之山厓石室私心窃用自愧自歉矣癸卯七月朔日鄠县门人王心敬尔缉百拜识 

　　●李原小引 

　　余闭户养疴久与世暌虽居恒绝口弗及世事而世道人心未尝一日忘怀覩风俗颓敝私窃扼腕太息遇生民阽危不禁澘然凄怆盖根心之恫有不知其所以然者药饵之余聊辑是编以备牧民者寓目庶因观兴感因感生奋自爱爱民以实心行实政德泽浃于民心休声垂于百世方不枉大丈夫出身一场也昔密邑中牟谷阳桐乡皆以邑显所居民戴所去见思生有荣称殁而奉尝登诸简册流馨无穷彼其时位卿相而名湮灭者方此何啻霄壤语曰不习为吏视已成事今成事具在有真正念切民隐欲尽司牧之实者傥取而镜之法其可法而戒其当戒则生民受赐多矣一人如是斯一方治人人如是斯四海治世不雍熙吾不信也土室病夫李容识 

　　●司牧宝鉴 

　　盩厔李容中孚氏辑　　　　宜黄黄秩模正伯甫重校排 

　　○真公论属 

　　西山先生真公帅长沙宴所属官僚于湘江亭作诗以勉之曰从来官吏与斯民本是同胞一体亲既以脂膏供尔禄须将痛痒切吾身此邦素号唐朝古我辈当为汉吏循今日湘江一杯酒便烦借作十分春又为文以谕闻者莫不感动吏治为之一变慈节□其要于左 
　　某猥以庸虚谬当阃寄朝夕思所以仰答朝廷之恩俯慰士民之望而心长才短必官僚协心同力庶克有济区区辄有所怀敢以布于左右盖闻为政之本风化是先潭之为俗素以醇古称比者经其田里见其民朴且愿犹有近古气象则知昔人所称良不为过今欲因其本俗辿之于善已为文谕告俾兴孝弟之行而厚宗族邻里之恩不幸有过许之自新而毋狃于故习若夫推此意而达之民则令佐之责也继自今邑民以事至官者愿不惮其烦而谆晓之感之以至诚持之以悠久必有油然而兴起者民间有孝行纯至友爱着闻与夫叶和亲族赒济乡闾为众所推者请采访确实以上于州当与优加褒劝至于听讼之际尤当以正名分厚风俗为主昔密学陈公襄为仙居宰教民以父义母慈兄友弟恭而人化服焉古今之民同一天性岂有可行于昔而不可行于今惟毋以薄待其民民亦将不忍以薄自待矣此某之所望于同僚者也 
　　教化有司急务而俗吏每多忽之簿书之外漫不关怀其政可知先生谕属首惓惓焉急先务也有师帅之责者尚其鉴于斯 

　　然而正己之道未至爱人之意不孚则虽有教告而民未必从故某愿与同僚各以四事自勉而为民去其十害何谓四事曰 
　　律己以廉 
　　凡名士大夫者万分廉洁止是小善一点贪污便为大恶不廉之吏如蒙不洁虽有他美莫能自赎故以此为四事之首 
　　抚民以仁 
　　为政者当体天地生万物之心与父母保赤子之心有一毫之惨刻非仁也有一毫之忿戾亦非仁也 
　　存心以公 
　　传曰公生明私意一萌则是非易位欲事之当理不可得也 
　　莅事以勤 
　　当官者一日不勤下必有受其弊者古之圣贤尚日昃不食坐以待旦况其余乎不可不戒 
　　何谓十害曰 
　　断狱不公 
　　狱者民之大命岂可少有私曲 
　　听讼不审 
　　讼有实有虚听之不审则实者反虚虚者反实矣其可苟哉 
　　淹延囚系 
　　一夫在囚举室废业囹圄之苦度日如岁其可淹久乎 
　　惨酷用刑 
　　刑者不获巳而用人之体肤即己之体肤也何忍以惨酷加之乎今为吏者好以喜怒用刑甚者或以关节用刑殊不思刑者国之典所以代天纠罪岂官吏逞忿行私者乎不可不戒 
　　汛滥追呼 
　　一夫被追举室皇扰有持票之需有出官之费贫者不免举债甚者至于破家其可汛滥乎 
　　招引告讦 
　　告讦即败俗乱化之原有犯者自当痛治何可招引今官司有受人实封状与出榜召人告首阴私罪犯皆系非法不可为也 
　　重迭催税 
　　税出于田一岁一收可使一岁至再税乎有税不而□此民户之罪也输已而复责以输是谁之罪乎 
　　科罚取财 
　　民间自二税合输之外一毫不当妄取今州县有科罚之政与夫非法科敛者皆民之深害也不可不□ 
　　纵吏下乡 
　　乡村小民畏吏如虎纵吏下乡犹纵虎出柙也弓手土兵尤当禁缉自非捕盗皆不可差出 
　　低价买物 
　　物同则价同岂有公私之异今州县有所谓行户者每官司敷买视市直率减十之二三或不即还甚至自取民户何以堪此 
　　某之区区其于四事敢不加勉同僚之贤固有不俟丁咛而知自勉者矣然亦岂无当勉而未能者乎传曰过而不改是谓过矣又曰谁谓德难厉其庶几贤不肖之分在乎勉与不勉而已异时举刺之行当以是为准至若十害有无所未详知万一有之当如拯溺救焚不俟终日毋狃于因循之习毋牵于利害之私或事关州郡当见告而商确焉必期于去民之瘼而后巳此又某之所望于同僚者也抑又有欲言者夫州之与县本同一体若长吏偃然自尊不以情通于下僚属退然自默不以情达于上则上下痞塞是非莫闻政疵民隐何从而理乎昔诸葛武侯开府作牧首以集众思广忠益为先某之视侯无能为役然虚心无我乐于闻善盖平日之素志自今一道之利病某之所当知者愿以告焉某之所为有不合于理不便于俗者亦愿以告焉告而适当敢不敬从如其未然不厌反复则湖湘九郡之民庶乎其蒙赐而某也庶乎其寡过矣敢以诚告尚其亮之 
　　当事者果虚心无我乐于闻善孰不乐告以善集众人之才识以为才识则其才识何可限量若自恃才识而好察不行上下之情不通自病病民将有不可胜言者矣知愚贤不肖之分正在于此 
　　某昨者叨帅长沙尝以四事劝勉同僚曰律己以廉抚民以仁存心以公莅事以勤而某区区实身率之以是二年之间为潭人兴利除害者粗有可纪今者蒙恩起废再抚是邦窃伏惟念所以答上恩而慰民望亦无出前之四事而巳故愿与同僚勉之葢泉之为州蛮舶聚焉犀珠宝货见者兴羡而豪民巨室有所讼愬志在求胜不吝挥金苟非好信自爱之士未有不为所污染者不思廉者士之美节污者士之丑行士之不廉犹女之不洁不洁之女虽工容绝人不足自赎不廉之士纵有他美何足道哉昔人有怀四知之畏而郄暮夜之金者盖隐微之际最为显著圣贤之教谨独是先故愿与同僚力修氷櫱之规各励玉雪之操使士民起敬为廉吏可珍可贵孰有踰此此其所当勉者一也先儒有云一命之士苟存心于爱物于人必有所济且以簿尉言之簿勤于勾稽使人无重迭追催之害尉勤于警捕使人无穿窬攻劫之扰则其所济亦岂小哉等而上之其位愈高繁民之休戚者愈大发一残忍心斯民立遭荼毒之害发一掊克心斯民立被诛剥之殃盖亦反而思之针芒刺手茨棘伤足举体凛然谓之痛楚刑威之惨百倍于此其可以喜怒施之乎虎豹在前坑穽在后号呼求救惟恐不免狱犴之苦何异于此其可使无辜者坐之乎己欲安居则不当扰民之居己欲丰财则不当朘民之财故曰己所不欲勿施于人其在圣门名之曰恕强勉而行可以致仁矧当斯民憔悴之时抚摩爱育尤不可缓故愿同僚各以哀矜恻怛为心而以残忍掊克为戒则此邦之人其有瘳乎此其所当勉者二也公事在官是非有理轻重有法不可以己私而拂公理亦不可骫公法以徇人情诸葛公有言吾心如秤不能为人作轻重此有位之士所当视以为法也然人之情每以私胜公者盖徇货贿则不能公任喜怒则不能公党亲戚畏豪强顾祸福计利害则皆不能公殊不思是非之不可易者天理也轻重之不可踰者国法也以是为非以非为是则逆乎天理矣以轻为重以重为轻则违乎国法矣居官临民而逆天理违国法于心安乎雷霆鬼神之诛金科玉条之禁其可忽乎故愿与同僚以公心持公道而不汨于私情不挠于私请庶几枉直适宜而无冤抑不平之叹此其所当勉者三也民生在勤勤则不匮则为民者不可以不勤业精于勤荒于嬉则为士者不可以不勤况为命吏所受者朝廷之爵位所享者下民之脂膏一或不勤则职业隳弛岂不上孤朝寄而下负民望乎今之居官者或以酣咏遨放为高以勤强敏恪为俗此前世衰敝之风也盛明之时岂宜有此陶威公有言大禹圣者尚惜寸阴至于众人当惜分阴故宾佐有以蒱博废事者则取而投之江今愿同僚共体此意职思其忧非休澣毋聚饮非节序毋出游朝夕孜孜惟民事是力庶几政平讼理田里得安其生此其所当勉者四也某虽不敏请以身先毫发少渝望加规警前此官僚之间或于四者未能无愧愿自今始洗心自新在昔圣贤许人改过故曰改而止倘犹玩视而不改焉诚恐物议沸腾在某亦不容苟止也敢以诚告幸察焉 
　　右西山先生论属文言言恳恻肫蛰实万世为政之大经也有官君子宜各揭之座右朝夕观省知其当然而责其身以必然斯自爱爱人无愧民牧矣 

　　○吕公谕属 

　　新吾公巡抚山西爱民真如保赤特着实政□一书颁之所属责成有司以求实政凡政务所关及小民生计区处靡不详尽痛快情确秦汉以来仅见诚经世硕画救时指南也依而行之天下唐虞三代矣兹摘其谕属明职之切于府州县者于左 
　　公召太原所属州县掌印正官而谕之曰宇宙之内一民一物痛痒皆与吾身相关故其相养相安料理皆是吾人之本分书云山川鬼神亦莫不宁及鸟兽鱼鳖咸若鱼鳖非吾同类而且使之咸若然犹曰彼有血气心知欲生恶死所同鬼神奚赖吾人山川有何知识而亦使之亦莫不宁者何盖圣人以天地为心为民生立命心思既竭仁爱无穷必使乾坤清泰海宇安宁无一事不极其妥贴无一物不得其分愿而后其心始遂伊尹有莘之耕夫也当隐居时便乐尧舜之道其言曰予弗俾厥后为尧舜其心愧耻若挞于市一夫不获曰时予之辜也夫君不尧舜自有当其耻者一夫不获自有任其辜者而伊尹引为己责深自愧罪只是真真切切见那君民痛痒触着便自相干而致君泽民我又有此学术是以孔席不暖墨突不黔汲汲皇皇殷殷恳恳只是这个不忍的念头放歇不下吾辈七尺之躯不短于古人耳目口鼻四肢百骸不少于古人六经四书子史百家至今大备吾辈诵习又多于古人只似看得天下民物与我分毫无干岂是这腔子中天不曾赋与不忍人的一点良心如何百姓痛痒全不关心死活通不介意大段今之为吏品格不同第一等人有这一点恻隐真心由不得自家如亲娘之于儿女忧饥念寒怕灾愁病日思夜虑吊胆提心温存体爱百计千方凡可以使儿女心遂身安者无所不至虽强制不能虽淡薄不减所以说先王有不忍人之心斯有不忍人之政心切而政生虑周而政详虽欲歇手不得此谓率其自然第二等人看得天地万物一体是我性分使天下万物各得所是我职分不存此心便有愧于形骸不尽此心便不满其分量惓惓维世道亟亟爱民生以谓为之自我当如是耳此谓尽其当然伹纔有强勉向道之心便有精神不贯之处第三等人看得洁己爱民修政立事则民誉自章不则毁言日至士君子立身行己名节为先奈何不自爱是为名而为善者也第四等人守能洁己而短于才心知爱民而懦于政可谓善矣然毫无益于郡邑安能为有无哉第五等人志欲有为而动不宜民心知向上而识不谙事品格无意治理难成第六等人知富贵之可爱惧摈斥之或加有欲心而守不敢肆有怠心而事不敢废无爱民之实亦不肯虐无向上之志亦不为邪碌碌庸人而巳第七等人实政不修粉餙以诈善持身不慎弥缝以掩恶要结能为毁誉之人钻刺能降祥殃之灶地方军民之事毫发不为身家妻子之图殷懃在念此巧宦也近者大家成风牢不可破矣第八等人嗜利耽耽如集膻附腥竞进攘攘如驰骑逐鹿多得钱而好官我为笑骂由他笑骂耳此明王之所不赦明神之所必殛者也呜呼正学衰世道绝利达之锢习既成恻隐之真心遂死失所民物付托何人吾党泄泄沓沓以苟富贵世道倾颓万物愁叹将遂任其所终乎倘一深思可为恸哭天生此身岂为酒肉之囊锦绣之架哉天生此民岂为士大夫之鱼肉官府之库藏哉倘一深思可为大□本院无能振拔罪之魁也诸君千万努力 
　　仕宦有此八等吾人自审果居何等若逊一等而弗居区区介于二三之间已为无志倘更瞠乎其后将何以自立耶噫往者悔无及来者犹可追读斯谕而兴感憬然悟爽然失勃然奋洗肠涤胃抖擞整顿从新别做一番人夫谁得而御之 

　　○知府之职 

　　知府一身州县之领袖而知州知县之总督也今之为知府者廉爱严明公诚谨慎便自谓好官而课知府者见其能是亦以好官称之矣不知此八字者知州知县之职而非知府之职也知府无此八字固为不肖仅有此八字是增一好知州知县耳设府治建府官之意岂谓是哉为知府者或奉院司之科条董督僚属或酌郡邑之利病细与兴除所属州县掌印正官及佐领合属一切大小官员有用刑不当者持己不廉者政不宜民者怠不修政者昏不察奸者涂饰耳目者虚文搪塞者前件废挌者阿徇权势者差粮不均者催科无法者收解累民者窃劫公行者奸暴为害者风俗无良者教化不行者仓库不慎者狱囚失所者老幼残疾失养者听讼淹滥者桥梁道路不修者荒芜不治流移不招者衙役纵横不禁者属官如是知府皆得以帅帅之师帅不从知府得以让责之让责不致知府得以提问其首领史书提问不警知府得以指事中呈于两院该道辟之一人一肢病不得谓之完身辟之一裘一幅斜不得谓之完衣所属州县有一不肖之吏有一失所之民有一不妥之事不能安辑而处置之尚得谓之完府乎务俾所属之吏廉爱严明公诚谨慎如我一身所属之政废兴坠举弊革奸除如我一堂所属之民无不不得其所所属之物无一不得其理循良者署以上考无论卑微不肖者署以下考无附炎热使属吏知有府之可畏不敢不守官知有府之可服不患不共命如是而千里之封疆凛凛风生万井之黎民瀼瀼雨润知府之职不当如是乎夫帅之不能知之当审乃一切从厚徇情而寮属署考十九称贤又极其妆点无乃行私罔上纪法不荡然尽废乎贤太守□熟念之 
　　府职之责任如此拊心自问旷瘝与否快歉自知 

　　○知州知县之职 

　　士君子无济人利物之心则希清华慕通显总之无益于苍生不若听具求富贵苟平生疾恶抱不平之气悲民怀欲救之心朝兴一利而朝即泽被闾阎夕除一害而夕即仁流市井随事推恩听我自便因心出治惟我施行则莫妙于知州知县矣朝廷设官自公卿以至□递中外职衔不啻百矣而惟守令人称之曰父母父母云者生我养我者也称我以父母望其生我养我者也故土地不均我为均之差粮不明我为明之树木不植我为植之荒芜不垦我为垦之逃亡□复我为复之山林川泽果否有利我为兴之讼狱不平我为平之□豪肆逞良善含冤我为除之狡诈百端愚朴受害我为剪之嫖风赌博扛帮变幻我为刑之寡妇孤儿族属侮夺我为镇之盗贼劫窃□不安生我为弭之老幼残疾鳏寡孤独我为收之教化不行风俗□美我为正之远里无师贫儿失学我为教之仓廪不实民命所关□为积之狱中囚犯果否得所我为恤之斛斗秤尺市镇为奸我为　之贫民交易税课滥征我为省之衙门积蠹狼虎吾民我为逐之史书需索刁勒吾民我为禁之征收无法起解困民我为处之游手□民荡产废业我为惩之异端邪教乱俗惑民我为驱之庸医乱行民命枉死我为训之士风学政颓败废极我为兴之市豪积霸专利□民我为治之捏空造虚起祸诬人我为杜之聚众党恶主谋唆讼□为殄之火甲负累乡夫骚扰我为安之某事久废当举我为举之某事及时当修我为修之民情所好如己之欲我为聚之民情所恶如己之雠我为去之使四境之内无一事不得其宜无一民不得其所深山穷谷之中无隐弗达妇人孺子之情无微不照是谓知此州知此县俾一郡邑爱戴吾身如坐慈母之怀如含慈母之乳一时不□离一日不可少是谓真父母各官试自检点果能如是否乎躭诗赋者以豪放自高好宴安者以懒散自适嗜骄泰者以奢侈自纵工媚悦者剥民膏以事人计身家者括民财以肥己民生疾苦昏昏绝不闻知风俗美恶梦梦那复理会一般坐轿打人前呼后拥招摇大市稠人之中面目亦安否乎意念无愧否乎大街小巷千百人环视爱我乎敬我乎恨我乎笑我乎厌恶而鄙夷我乎此不必揆之人情一反己而可知矣如此作官果称职否乎夫医者之治人也诊其脉息望其形气投以汤丸曰一服去甚再服郄疾三服减半四服全□病家验之日异而月不同计期而卒有效曰此良医也若携药裹而来守治数月病无损于分毫仍携药裹而去何辞以复主人守令到任之时便察此郡邑受病标本施治后先何困当苏何害当除何俗当正何民当惩何废当举洞其病痛酌其治法日积月累责效观成自初任以至去任光景改观几何民愁苏醒几何政事修举几何或享利于目前或垂恩于永久庶几士民数其事而称之曰吾父母到任以来某事某事有功吾民吾临去而自检点之曰吾于地方兴得某利除得某害疲瘵之苦顿苏膏泽之施亦足如此治民即是良医治病何快如之倘到任时地方是这般景象离任时地方依旧是这般景象如此等官虚享数月俸薪无益百姓毫厘试一省察称职废职两院之奖荐有愧无愧戒饬有屈无屈自有一点不死之真心在又何暇计较考语优劣归咎他人诬陷哉 
　　言言警切字字骨髓必如此方是以实心行实政方是民之父母方为无忝厥职一有不尽便是旷瘝曾谓贤者而旷瘝乎哉必不然矣 
　　有父母之贵者如果实心实政此篇自宜揭之座右时时阅则时时熏心朝朝暮暮阅则朝朝暮暮感发振委靡之气换尘俗之见毕智虑殚精力何效弗臻治绩冠绝一时声称超出寻常万万矣 

　　○先贤要言 

　　为政大经大法详具真吕两先生谕中范我后人如规矩凖绳不可尚矣然先贤警偏救弊随时致戒之散说足以为鉴者亦不可以莫之知也谨列数则于左 
　　魏庄渠先生答俞献可知县曰大丈夫欲致君泽民不为相则莫如与令与守近君者莫如相近民者莫如守令而令弥亲矣痒疴疾痛无一而不相关也贤者所至涂炭者可使之枕席小民戴之如君亲之如父母上之人固将敬之如九鼎大吕山川若增而胜焉能重此官者在己不在人 
　　令之于民果痒疴疾痛一一相关出涂炭而置之枕席方不愧为民父母方是知重此官 
　　答黄汝玉曰闻汝出宰江阴且喜相去伊迩政声可日闻也吾尝谓今世仕宦堪以庙食百世者惟守令则然令犹亲民矣然旷世仅仅一二见者何哉卑者汨利高者骛名而实惠及民者寡耳汝为民父母其毋谓民顽毋歉才短民之顽欤勿庸忿之姑惟劝之才之短也勤以补拙问以求助屈已以求之虚心以察之皆有益于我也守己洁廉爱民恳恻推此道也蛮貊可行矧文献之邦耶 
　　卑者汨利高者骛名此两言说尽古今通病虽未必人人如是其实如是者恒多非夫特立实行之杰吾谁与归 
　　答利宾曰为守为令实惠务要及民若能真爱民如子民亦真爱我如父母矣切忌不可用术民至愚而神争以诈术应我一不诚而万有余丧矣才高之人往往坐此而败况才短者乎行有不得者皆反求诸己但忧诚之未至不忧民之未孚也 
　　忠信可孚豚鱼况民乎 
　　答吕德曰汝书惓惓问政嗟乎今之作县即孔门之为邦也但古有君道汉犹有长道今直仆道耳此固法弊亦由人弊下焉者惟知渔利人面而鬼心此盗贼之行也汝心不肯自污亦不待吾劝戒稍上焉者但务名以干上司之知其弊徒虚文无恻怛之实此市井之心也吾不愿汝为之也守身如玉之洁如氷之清而爱民也如父母之切有不获上下之心者乎 
　　徒虚文而无恻怛之实此病亦多一精白之心纯恻怛之实是在贤者自勉耳 
　　东莱吕氏官箴曰当官之法唯有三事曰清曰慎曰勤知此三者则知所持身矣然世之仕者临财当事不能自克常自以为必不败持必不败之意则无不为矣然常至于败而不能自巳故设心处事戒之在初不可不察借使役用权智百端补治幸而得免所损巳多不若初不为之为愈也司马子微坐忘论云与其巧持于末孰若拙戒于初此天下之要言当官处事之大法用力寡而见功多无如此言者人能思之岂复有悔吝乎 
　　厯观古来以墨败守者其初皆自以为必不败者也纵幸而得免不明败于章王亦未尝不阴败于天谴昔侯鉴为江夏合与胜缘长老居约有旧每暇必访则必已为具一日延待殊阙鉴怪问之约曰公每到土地必先报此番不报是以失待使问不报之由是夕约复梦曰侯鉴合作宰相与吾有统摄故报今受胡氏白金六十两枉断一事天曹已削相名与吾无统摄故不报由斯以观则凡律身不谨冥冥之中默有以乘除者何限特人不觉耳吁可畏也哉 
　　张希孟曰古之为政者身任其劳而贻百姓以安今之为政者身享其安而贻百姓以劳己劳则民逸己逸则民劳此必然之理也惮一己之劳而使阖境之民不靖仁人君子其忍尔乎昔子路问政而圣人告以先之劳之无倦呜呼此真万世为政之格言也与吏佐官治事其人不可缺而其势最亲惟其亲故久而必至无所畏惟其不可缺故久而必至为奸此当今之通病也欲其有所畏则莫若自严欲其不为奸则莫若详视其案也所谓自严者非厉声色也绝其馈遗而巳矣所谓详视其案者非吹毛求疵也理其纲领而巳矣葢天下之事无有巨细皆资案牍以行焉少不经心则奸伪随出大抵使不忍欺为上不能欺次之不敢欺又次之夫以善感人者非圣人不能故前辈谓不忍欺在德不能欺在明不敢欺在威于斯三者度己所能而处之庶不为彼所侮矣 
　　诸吏曹勿使纵游民间纳交富室以泄官事以来讼端以启幸门暇则召集讲经读律多方羁縻之则自然不横矣 
　　段伯英尝宰巨野民有犯法受刑者每为泣下或以为过希盂闻之叹曰人必有是心然后可以语王政且独不闻古人亦有禁人于狱而不家寝者乎要皆良心之所发非过也 
　　以上当官者不可不知 

　　○牧政往迹 

　　前数篇巳尽牧民之实此则牧民之迹也厯代膺牧民之任而无愧其□彪炳史册者不胜更仆聊揭数人见其臬以作牧民榜样 
　　段坚知福山县福山故僻邑坚以德化民刊布小学诸书令邑人讲诵复以诗歌兴之必欲变其风俗或谓其迂阔不能行坚独谓天下无不可化之人世闲无不可变之俗尝有诗曰天下有材皆可□世间无草不从风始终不少懈出是陋俗丕变海邦岛屿沨沨乎有弦诵风以荐超升知莱州府治莱如治福山时召州县官与燕俾言赤歌咏以申政教未期月莱人大化 
　　段公加意风化如此可谓知所先务有师帅之责者安得人人尽如此公则风动时雍处处可为熙皞矣 
　　张需知霸州霸当顺天河闲之中近畿辅民游食者多生业凋残需至集里老究悉其故于是每里置簿列户各报男女大小口数派其合种粟麦桑麻及女红纺绩之具畜收鸡豚之数徧行劝论暇则亲至村落取其户簿验之缺者有罚且多方鼓舞乐从勤力生业里鲜游惰不再期民俱有恒产生理日滋民用殷富 
　　守令之职不出教养二端而教养之实久巳不见不闻其有举行者教则不过申饬乡约了一故事养则并故事亦不了惟知刻意茧丝谁肯留心树桑张公独能以是为务得致治之本矣职司民收者不可不是则是效 
　　海瑞知淳安县爱民如子视钱如雠携二苔头自耕官地以食性鲠直不畏强御豺狼破胆丰节耿介为近代第一人比之包阎罗 
　　海公风力绝俗固非吾人所敢望然亦不可不勉 
　　徐九思知句容县御吏甚严人人惴恐于法不敢有所舞约束僚佐毋得擅揽讼及需赋民钱而捕按其用事左右每受讼牒必命其人与亲识偕往往和处其不即和处者面□使之心服闲一抶之数不过十毋置狱然至于武断力兼之辈不尽法不止也诸所催科受役预为之约过期而不至者俾里三老逮而笞责之终不遣一隶卒下乡隶卒列庭下如木偶积九载迁工部主事将行民号泣强留弥月不得发度不可留咸曰幸惠训我使我奉之如奉公九思挥泪曰我无以训而曹惟勤与俭及忍耳俭则不费勤则不隳忍则不争保身与家之道也生平不嗜肉食唯噉菜佐脱粟又画一青菜于堂曰古不云乎民不可有此色士不可无此味至是父老刻所画菜而书勤俭忍于上曰此徐公三字经也家肖像而尸祝之 
　　自古未有不便于民而曰善政不得民心而称循良者徐公之令何容也其心恻然为民其政蔼然便民故其得民之深真犹家人父子三复其绩不敛袵 
　　顾光远知泰和县俗好讼每坐堂讼者雨集光远乃为文劝谕亲书木榜长数丈譬晓谆切民争来观观已辄去不讼者什二又俾讼者居谯门上思三日然后得诉思不三日去不讼者过半矣择吏淳谨者一人置簿受讼词而勾稽其始末民诚负冤方为剖理非诚负冤愿悔自止者听不问未几民不复讼 
　　此法颇妙依此法而行之讼者若犹不去大则据理断遣小则委乡约公评如是则大事化细细事化无讼不期息而自息矣 
　　玉印长知泽州实心实政治行为天下第一民戴之如私亲去后相与尸祝不替公尝作爱钱歌揭示通衢曰非我不爱钱我爱谁不爱敲骨吸人髓天理良心坏逼人卖田产把来我置盖逼人鬻妻孥把来我养赖逼人揭银钱把来我放债人哭我喜欢有些不痛快我见爱钱人当身遭祸败又见爱钱人子孙为乞丐空落爱钱名唾骂千年在我有爱钱方人己两无害少吃一只鸡可买五日菜少穿一疋紬举家有铺戴俭用胜贪图吾鼎犹当爱读此数言可想见其操履矣 
　　任枫知灵石县其治行与王公相似所题署中诸对联亦与爱钱歌同类附录于此以存典型 
　　天理人情不远为公为私毕竟尔民共见 
　　催科抚字并行其难其慎只是此心勿欺 
　　精神耗簿计罪过多端真有愧于匹夫匹妇 
　　面目付风尘奔走不暇又何怪乎呼马呼牛 
　　君子重廉耻无廉则无耻事事防闲休留下千年唾骂 
　　好官贵仁明不仁由不明时时省察要知道百姓艰难 
　　常是庭前多错为人来自觉羞琴鹤 
　　若教门内有私窦出去如何对士民 
　　民间苦千孔千疮退食常怀忧虑 
　　屋漏严十指十视独坐更觉恐惶 
　　此公揭此自警时切氷兢惟恐一念或错一事失宜贻悔中心贻羞地方此方是以实心行实政 
　　王永命知某县矢公矢慎其示尤脍炙人口附录于后 
　　一切火耗尽行禁革百姓赴柜纳粮俱照部颁法马平戥自封投柜不许一毫耗折倘有守柜官役摇惑仍前耗折等弊尔民实时呜啰喊禀以凭重惩 
　　本县一奉简书即将铺垫等项预行捐除今除火耗已经示革外其各项摊派各色一并尽行革除季长衙役不得分毫影射 
　　本县刑赎不加易生讼心岂非本县原以爱尔等者反以扰尔等乎不思官长纵甚爱我赎锾纵不累我鞭朴纵不及我而一字公门九牛难拔以致票差勾索之繁扰审讯守候之苦愁将几贯汗血金钱费如泥沙并多少正经生涯尽成躭阁想到此间眦睚小忿何怨可结何仇不解乃甘自沈苦海也 
　　诸色工匠不过末务糊口若令供应官役平日既无工食之设临时又无工价之费彼竭蹶在官者固不敢辞复不敢言而嗷哺待室究亦何堪如修城之举公务也亦必纪日计工随人偿价至本县衙舍一切杂役俱照民间平雇随工见发断无张纸只字拘迫尔等尔等倘称官役索骗帮贴或被告发或被访知定行重治 

　　○预免铺垫文 

　　新官到来必有一番铺垫百姓承接便添几许穷愁此从来陋规实难拔弊种衙舍之动用有数地方之假借无穷色色取之行户衙役视为固然丝丝派之民间里季习若常焉是　朝廷设一吏课此一邑治尚未知所治而先受其侵小民望一官兴此一方利将未见所利而巳得其害上干　功令下扰穷民司牧之谓何宁其出此乎况生性守贞介之操读书识节爱之义绳床木榻必属亲携馔具茶炉无非自办拜　命之始迁土之瘠迁民之苦已厯厯在心目中矣何得从损下之费重烦我父老为也至于莅任之后一缕一丝皆照时估一黍一粒先发现钱以及随行执事公出供应彻底自备无扰我民凡皆体　朝廷爱养百姓至意尽民牧剔砺官箴素心非敢曰矫避廉誉而不行吾志也倘有里役人等故为朦混巧生科敛尔等各有身家各有性命弊端所在大法随之断不惜尔等一家之哭遗我百姓一路之哭也吞刀饮炭涤尽肠胃慎之勿忽 
　　欲做好官须是恤民果实实恤民民方见德恤民之实固不止于此而此则其大端也临民者诚若是斯近悦远服而颂声作人人爱之如父母敬之若神明矣 

　　○救急单方 


　　绛州辛复元先生自序曰吾晋频年加师旅因饥馑死者肝脑涂地生者骨肉如天能离情状□枪不忍言予手援不得坐视不安噫致是源本□复肯遡可奈何或曰拔本塞源不敢望矣闻之医书谓急则治其□子盍留意予曰然谨择一二单方敬为治标者一助 
　　首方 
　　季康子患盗问于孔子孔子曰苟子之不欲虽赏之不窃 
　　夫子此言今人未必不笑为迂谈试观今日寇贼为何而起全为好货财贪声色游手任侠之夫又使之衣食不足所以溃决不可收拾究其所以致是者葢不可不知其故矣果肯猛然一醒将身心彻底澄清所以培民衣食之源者在此所以兴民羞恶之良者在此所以奠国家盘石之安者在此若不从此清理是扬汤止沸而不去薪日张皇日危迫矣 
　　夫子告康子不欲二字未乱行之可保不乱既乱行之可保复治 
　　又方 
　　王阳明先生开府豫章置二匣于行台前榜曰求通民情愿闻己过 
　　先生无我如此此大知也大仁也大勇也今日上下蒙蔽情不疏通肯法阳明先生除去自家尊倨体熊广张告示凡民间疾苦军情急务诸人愿条陈者俱许条陈公门不得拦阻择其善者行之勿露何人条陈言不可从姑置之合众人之聪明识见以为己之聪明识见则不患知谋不过人而生民涂炭不可救也 
　　此方在今日可通服但恐求治不切牙关紧闭不肯下咽耳若求治诚切实实肯服则闻所未闻为益匪尠 
　　民有欲恶惟民知之如人有痛痒自家独晓若不告人谁便理会即与摩搔亦何得便到痛痒之处凡境内有何利当兴何害当除令各据实自陈从长计议斟酌施行如是而地方不大治政事不卓越吾不信也 

　　○附按院公移 

　　巡按山西监察御史冯　为公务事照得绛州儒学廪生辛全着有救急单方本院从舆中阅之其言援据明确俱救时笃论书生中乃有此人不觉为之心折矣为此仰府官吏即动本院赎银制大木扁上书隐居求志四字左列本院衔名右书本生姓名用鼓吹导送本生以见本院采听善言之意仍将单方梓印一百册送院其纸及印刷工食亦在院赎内支用完日具繇缴查须至票者 
　　另有□行各州□□□ 
　　冯按台一见此方即颁布通省乐于闻善如此则其居官可知否则犯其所忌鲜不以为迂而掷之阅犹不肯终篇况肯以之励人耶贤哉此公士林传为美谈宜矣 

　　司牧宝鉴终 

　　●跋 

　　盩厔李二曲先生称关中大儒曩读四书反身录易简精纯彻上彻下洵窥圣道之奥窔足示后学之津梁比从家叔紫垣大令获观先生手辑司牧宝鉴一书其中征引先民良法美意率皆躬行有得见诸实效盖先生虽隐居不仕而其志无一日不与天下忧乐相关所为拳拳辑录之旨其自述小引已言之笃且挚矣嗟乎先生生际太平寰??禹熙皞犹惴惴恐风俗颓敝生民□危矧后世司牧之责其用人行政利害切己有不仅斯民受之者哉夫古官称牧上及州长下逮田畯揆厥取义养民为优先生以儒者之学求儒者之治此书之存谓作鉴于千秋可也爰亟为校正付劂氏排印工竣谨缀数语简末云道光二十九年三月宜黄黄秩模跋于松阳旅舍
