求治管见（续增求治管见）　　（清）戴肇辰 撰 

　　●目录 

　　序 
　　自序 
　　求治管见 
　　续增求治管见 

　　●求治管见序 

　　为政不在多言顾力行何如耳然初入仕途虽有志循良从何致力坊闲所行州县须知吏治悬镜之类陈陈相因大率迂阔而远于世情惟汪龙庄先生学治臆说较为切实有用然无龙庄之卓识长才亦未易得心应手初任从此问津尤贵能自得师方可中流自在今读戴友梅明府所著求治管见十四则洵宦海之津梁同舟之舵师也其书执简御繁视龙庄之书更为切实有用明府谦挹不肯示人乔林劝其雕板印布与学治臆说相辅并行福惠无量附赘刍言愿贤明府有以教之 
　　咸丰纪元元曰海州许乔林拜譔于敦善书院 
　　友梅戴氏名肇辰予同年已山剌史侄也其弟盘又与男锡庆癸卯乡试同年自予来邗主安定书院讲席适友梅需次两淮时相过从谈论偶与之言及吏治明白晓畅洞见本原知其学优而仕有自来矣兹出其所著求治管见书就正于余余谓州县亲民之官不善为之可以殃民而悞国善为之即可以庇民而昌后是在乎司牧者之尽心焉尔友梅所著切实简易可作宦海津梁他日以托诸言者措诸事仁心仁政无愧为父母斯民之责庶几古循良之休复见于今乎予兹有厚望焉矣 
　　咸丰壬子中和月世侍饴原沈岐序 
　　戴子友梅与其弟涧邻向从予游最久两人天分过人造诣皆卓然可观后涧邻登贤书着有书经集句文赋稿余曾序而付之梓兹友梅来都候铨出其所著求治管见一书乞余序余谛观之其意似浅其语似简而其论则确切精当有裨吏治即此而友梅之经济可略见矣余尝厯数吾乡世家德泽自友梅太高祖赠光禄公积有隐德其后赓扬大令至友梅昆弟辈科第不绝簪缨相继者巳四世矣而又有吏治卓绝由县令而洊厯封圻者则友梅叔祖羡门尚书之清风伟烈迄今犹昭昭在人耳目间异日友梅出膺民社之任以坐而言者起而行为政临民必能一一与此书相符合而无愧为良吏于以仰报国恩绵延世泽谓非予之所厚望者乎余故特书数语于简端以为之左劵云友生朱龙光序 

　　●求治管见自序 

　　州县为亲民之官为州县者尽其职则一州一邑治一省之州县皆尽其职则一省治推之天下亦然故州县之职虽卑而为州县者不可以苟且为也肇辰于癸巳年随侍叔父子安先生耒阳县任内读书之暇兼习学吏治焉嗣后屡应省试未售旋于壬寅年需次两淮尝与知交论州县之治葢曩所留心者不能忘也值友人某以县令分发赴省谈论及之嘱予举平昔所见尽书之为赠行之资辰因特抒臆见得十四则赠之夫州县之治之善者不知凡几也且为治之要亦不尽于辰之所言也而吾友独有取焉者殆以辰之所言较为切近易行且无弊乎虽然辰不敢自信也姑录存之以就正于有道之君子 
　　道光二十九年四月上浣丹徒戴肇辰书于朐阳客舍 

　　●求治管见 

　　丹徒戴肇辰友梅着 
　　一审案断不可取分文也凡案之以贿进者其理多不直不直者因受贿而直之则是非颠倒而直者受屈因屈生怨因怨生忿忿则必思翻控傥翻控仍不直受屈愈甚虽轻生之事亦在所常有至于行贿者因一时之忿急欲借贿赂以博一快自托人关说以及书差家人等需索者众用项繁多每缘此倾家荡产是皆本官受贿所致且官一受贿则绅士从而挟制亲友子侄辈从而招摇书差家人亦无所忌惮其为害可胜言耶惟不取分文庶几矢心清白而断理明允矣 
　　一收词必须坐大堂逐词细阅也凡州县告期收词或百余张或数十张少亦有二三十张其中藉端讹诈及本家至亲因小事结讼者不少是宜于当堂收词时将讹诈之案严加申斥而掷其词其本家至亲则曲为劝谕而还之庶几人人知所惩劝而讼词亦可以渐少矣 
　　一审案不可稍有积压也凡州县审案必于原被告投到后示期审讯巳不免有所积压是宜于差票时酌量人之多寡路之远近限定日期传到即于传到之日随到随讯且总以一堂断结为主否则投到不即讯或一堂不结仍须再讯则原被告守候需时日而多费用拖累之苦不胜言矣 
　　一用刑贵得其平也凡听讼者居心过于慈柔于犯刑者而概为赦宥则失之于姑息而适以长奸反此而以苛察为智以武断为威于犯刑而可以刑之者以为非重惩之不可而任意加刑又失之于残酷而即以伤德是惟于凶恶棍徒积惯贼匪大为民害者严加惩责俾其余知所警惧以安善良至于犯小过而情有可原不能为大恶者则宽宥之而与以自新之路用刑如此庶几两得其平而不至畸轻畸重矣若夫老幼孤寡以及患病疾痛情形属实者尤当加意矜全不待言也 
　　老幼孤寡及患病疾痛者固当矜全然有一种恃老装老主唆健讼或伪托病笃冀免刑章者听讼时必兼用秋官五听之法勿为所欺 【 许乔林】 
　　一相验命案必须随报随验不可迟缓也查州县命案报于各乡镇者离城或数十里或百余里至城禀报动逾时日每值盛暑之时尸身易于发变若再不随报随验则相验恐致失实惟于禀报后立即前往亲自细验填明伤格路之近者本曰务期验明回署路之远者亦必急速验竣且无论巳验未验必不可在尸场邻近居住庶免差役在苦主家骚扰之弊矣 
　　平时预示各乡地保一有命案立刻驰报印官立刻驰验获有正凶即于尸场详讯是为落膝初供纵有装点易于究诘至干证邻佑于尸场录供后面谕省释只带凶犯进城凡随从人役无多无许擅离左右自无骚扰之弊 【 许乔林】 
　　一考试必须认真也凡士子所讲求者文章所争取者功名州县试前列诸童学宪每多录取是宜认真考试于三四五覆时调前列二三十名另集一处严密关防亲加面试以杜传递代作之弊至州县设立书院以广教育人材之意亦须按月亲临考试认真阅文定其高下前列者于定例外捐廉加奖俾知劝勉庶几士心服而士风振矣 
　　一地方善举亟宜倡兴也州县为民父母凡民之老幼孤寡贫穷无告以及水旱凶灾流离失所皆州县所宜矜恤故有地方素行之善举与民有济者宜奖励而保全之其渐滋流弊者宜整饬而振兴之如地方善举本少则凡恤嫠育婴济贫以及设立义学社仓等事均宜酌量劝捐择公明之绅士董其事期于办理妥善有举无废则利赖在百姓而庆流子孙矣 
　　一地方绅士待之宜有分别也凡绅士人品贤否不一其贤者平日则隆之以礼貌委之以事件使地方一切公事可藉以为用而不至于临事掣肘其不贤者如安分则漠然置之不安分则严以绝之可也 
　　一地方棍徒宜严加查拏也凡地方棍徒其欺善凌弱显行凶暴者害固甚大又有遇事生风专意唆讼结人雠怨离人骨肉即至倾人之家荡人之产而不顾者其为民害更大矣是宜密访严禁择其一二尤甚者惩治之庶几棍徒知所敛戢而良善得以安堵矣 
　　一请幕友须知人也州县任大事烦一巳之耳目有限岂易周知必须得人相助为理乃可有济其有结实可靠者知之用之则宜信任之不疑而后可收其效余则量材器使不必强人之所不能以为能至断不可用之人尤宜明察而严绝之庶不至受其愚弄也一约束子侄不可不严也子侄随任本官事务殷繁无暇督责故读书者每易嬉游荒功管理事务者书役家人惟命是听每多沿成恶习骄奢淫佚无所不至即至内外蒙蔽本官犹且昧然罔觉其为害亦甚巨矣是必须延方严之师以教读书子侄曰有课程不令怠惰放逸至于子侄之管理事务者亦必约束严紧不令干预公事并无许擅自出外闲游且须有老成可靠之亲友托令稽查方为周密如此则随任亲丁有所畏惮警戒而不至为当官者之玷矣 
　　一用家人须宽严并济也凡家人无能者固足以误事有能者亦足以偾事州县用人固取其有能而不取其无能苐无能者误事出于无心尚可宽以待之有能者偾事出于有心必须严以斥之且不可因家人之能办事而过于信任所信任者总以忠信老成可靠者为主无他能办事者其才忠信老成者其心也至久用之人非大故不可轻弃而小过亦在所必宥则又无非为若辈之难以求全责备故也 
　　一待书差须劝惩并用也书差狃于积习贪诈成风大抵为恶者多然其中亦有忠厚老成者不必尽以不肖之心待之是宜于被控有案恶迹显著者究办一二以警其余而其忠厚老成可勉为善者则录用之以为劝焉 
　　一帐目不可不查而用度不可不节也州县用项繁多事后易于遗忘舛错司事者往往即因此以浮开必须另立一账本令管帐者按五日将账房所用之帐照样誊写置内签押房中以便查阅葢帐不查阅厯时既久易于遗忘舛错虽至亲子侄辈难保其无浮开情弊惟按五日誊帐送阅庶司事者知所警惧而浮开之弊可免矣至理财大要则惟有节用之一法缺之繁者固不可不节缺之简者尤不可不节节用自本官始凡衣服饮食起居虽小事亦不可稍有浮费庶亲友子侄辈均有所法效而胥归俭朴矣若夫需用一切对象必须预为筹备免致临时为家人等浮开物价亦理财之一助也 
　　州县无论繁简总须照此法式另誊五日帐簿每季合订一册加以图记本官自于每季暗立一简明总簿以便综核稽考吾友徐树人廉使前在泰安县任五日一亲算一月一总算余尝见其简明总簿另有暗号虽其亲信子弟不能知也 【 许乔林】 

　　●续增求治管见 

　　丹徒戴肇辰友梅着 
　　一境内之土俗民情不可不周知也葢官名知州知县乃于地方之土俗民情并未周知尚可以谓之为知州知县乎是宜于到任后饬谕地保里长等各将该管村落离城远近四至处所烟户总数大小男妇口数绅士农商人数以及山川险要池泽市集马头均详细造册呈送即将送到各册汇总绘图存阅仍于下乡之便按册查明以征确实庶四境之内一览而知不独有差票时可按道路远近定限判发而于查拏要犯办理灾赈等事亦易检查得实不至临时大费周章也 
　　一保甲不可不讲也凡境内有盗贼藏集为害于地方者甚巨故缉捕盗贼实州县第一要务然缉捕于事后要不如密防于事先则惟有行保甲之法夫编查保甲固足以清盗贼之原然必讲求尽善民间方免骚扰是惟访查素有德望及老成可靠之人谕令各按村落总司编查之事凡选充保长人等由董事自行酌定不送卯册到官则书吏即不至藉端需索仍于编查竣事后造具清册送县以便随时抽查庶几着实举行无难弭盗以安民矣 
　　一廵缉不可不严也凡州县境内民人之可以安堵者在乎无盗贼之忧而地方之临江依山者往往为盗贼出没之所若不严为巡缉难保匪徒不聚集于其间也是惟谕令绅士各按城市村落要隘捐立栅栏按户抽丁设十家更严密巡查倘有盗匪猝至鸣锣为号一处鸣锣他处即互为响应且各执器械公同出捕庶几声势连接而盗贼无容身之地是即古人守望相助遗意而团练之法亦在其中矣至于贫民不捐钱以造栅栏老弱孤寡不抽丁以应更捕匪送官民人实时释放无须候质是又通变宜民之道所不可不细为讲求者也 
　　一事上不可不敬也夫属员不论行事之是否惟以迎合上官意旨为主若此者固非敬矣即不然而自恃才能轻慢上官固执已见者亦为不敬葢事上之道阿狥固不可亦无庸骄矜也是惟于禀陈公件时将事体情形切实言之毋稍涉于虚浮舍混遇有驳饬即细心讲求如所禀之件原未尽善则速为改正不敢拘执回护以至于偾事而干咎如实有确见不可移易亦须反复声叙委曲敷陈使为上官者知我不过欲公事臻于妥善并非有意与之立异而乐于信从如是则获上有道而民亦可得而治矣 
　　一同寅不可不和也凡州县与同城文武官往往有龃龉者大抵因州县事繁职重存一同官干预公事之心或接见而礼貌有疏或论事而言语不逊以致各怀疑贰公事亦因之而难办是惟素习与同官来往时一意谦和词色间不敢稍形骄泰至于交际之礼亦必推同官之谊从其最厚且于其境遇之清苦者加意相助俾不至于拮据如此则情意浃洽可以和衷共济而公事无掣肘之虞矣 
　　一风俗不可不整齐也凡地方风俗不美民生其间往往锢于积习而不知返则在乎地方官有所以整齐其风俗是宜平日细加采访立一善恶簿凡地方有奇节纯孝可以风示一邑之人民者州县官即亲自造访礼接其人援例旌奖以表彰其行谊设家道困乏即厚为佽助以抚恤其家使一邑之人皆闻其事而知所感发其邑中名儒硕学端人正士亦必加意优礼始终不衰使邑之后生小子皆知所兴起而不肖之徒恶迹章着无可宽宥者则置之于法仍榜其事于通衢使平时素不安分之人亦皆闻之而知所惩戒如此为治至于日久则风俗可以转移而德化之及于民者深矣 
　　一兴利除弊之法不可不讲也凡地方公事利弊恒互相倚伏利不易兴弊亦不易除因循贻误固难以立功操切以图亦难于任事是惟到任后于地方何利当兴何弊当除随时随事逐一周谘确访择其利之尤为当兴可垂久远者行之以简易之法而不使稍有流弊其弊之当革者则去其太甚渐次整理无失之于矫枉过正去一弊而又生一弊则合乎时势洽乎人情利可以兴而弊可以除矣 
　　一民壮不可不考验也凡州县设立民壮原为缉捕盗贼起见倘视为具文不逐名点验听其以老弱充数甚至将应发工食钱文克扣短少延搁不给则无益于缉捕或且有因此而为害地方者是惟于点卯后谕令各习技艺按月考验除照例给发工食外另于技艺优长者酌予奖赏仍随时严加约束使之不得在外滋扰则庶几遇有缉捕事件可期得力不至于有名而无实矣 
　　一办事不可任性也凡州县官遇事游移中无定识固断然非司牧之才然亦有才能任事而自信太过不肯虚心讲求往往于公事贻误者甚至坚持巳见即明知其悞而不悔则任性之为害也不知人非圣贤孰能无过以才识明敏之人而偶有错悞果能不护已过实时更正则既可以见谅于人亦庶几返之一心而无愧何必任性误事以至于人已皆受其累而莫之省乎哉 
　　一为治不可无恒也凡州县甫经到任有志循良一切期于振作亦似大可有为乃久之而厌倦之心生则公事遂多迟延忽略由是书差家人等通同舞弊而地方即受其害是惟立志要诸恒久行事皆有课程知州县责任綦重苟自图安逸而无德泽及人之处即大失朝廷命官之本意一日在官必不敢一日负此官而凡日行事件均无不亲为区画而不惮其劳则庶几始终一致可以为勤民之官而声名不至败于末路矣
