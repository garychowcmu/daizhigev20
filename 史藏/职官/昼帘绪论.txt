昼帘绪论　　（宋）胡太初 撰 

　　●目录 

　　尽己篇第一 
　　临民篇第二 
　　事上篇第三 
　　僚寀篇第四 
　　御吏篇第五 
　　听讼篇第六 
　　治狱篇第七 
　　催科篇第八 
　　理财篇第九 
　　差役篇第十 
　　赈恤篇第十一 
　　用刑篇第十二 
　　期限篇第十三 
　　势利篇第十四 
　　远嫌篇第十五 

　　●尽己篇第一 

　　莅官之要曰廉与勤不特县令应尔也然县有一州之体而视民最亲故廉勤一毫或亏其害于政也甚烈且人孰不知廉吾分内事也物交势迫浸不自由素贫贱者有妻子啼号之挠素富贵者有口体豢养之需喜声誉则饰厨传以娱宾务结托则厚苞苴以通好又其甚者婚男嫁女囊帛匮金皆此焉是资虽欲廉得乎贪黩亡耻之人固不暇恤稍有畏清议者亦不过曰吾上不窃取于公帑下不妄取于民财足矣收买饮食素有官价吾行之奚愧供需宾客例敷吏贴吾循之奚怍不知以官价买民物民贫其何以堪而责吏供需他日史以曲法受赂败令责之得无愧辞乎故其要莫若崇俭苟能俭则买物不必仗官价以求多也燕宾不必科吏财以取乐也苞苴不必讲厨传不必丰也莅官之日无异处家之时而用官之财不啻如用己之财斯可矣又孰不知勤吾职分之当然也聦明有限事机无穷竭一人之精神以抳众人之奸诡已非易事况有愚暗无庸者一切听可否于吏手苟且取具者率多黜智能于不用甚则衔杯嗜酒吹竹弹丝图享宦游之乐遂至狱讼经年而不决是非易位而不知词诉愈多事机愈伙卒不免于司败之见诘纵有锐意自强者几何人哉自其酬应日繁心力日耗方虞税驾息肩之无其所何幸吏牍已备俛首涉笔终亦归于苟道而已故其要莫若清心心既清则鸡鸣听政所谓一日之事在寅也家务尽屏所谓公尔忘私也勿以酒色自困勿以荒乐自戕也今日有某事当决某牒当报财赋某色当办禁系某人当释时时察之汲汲行之毌谓姑俟来日则事无不理而此心亦宁矣吁此廉勤之大略也他犹有可言也心不可不平平心则物情无往不烛怒不可或迁迁怒则吏民将受其枉其令必简其政必和非时营缮所合力惩托辞科输所当痛革子弟门客勿令与外人吏辈交接或恐有往来结托之嫌则祸起萧墙若何拯疗吏民妇女勿令其出入织纴贸易或恐有交通关节之谤则事干闺阃未易施行勿带医术或有干请难以相从勿置亲随处之内外皆所不便在己者既巳曲尽则何施不可何事不公何盘根错节之足虑哉故愚以尽己冠之篇首云 

　　●临民篇第二 

　　令为民父母以慈爱为车以明断为軏而行之以公恕斯得矣今之为令者知有财赋耳知有簿书期会耳狱讼一事已不皇悉尽其心抚字云乎哉教化云乎哉昔阳城自署曰催科政拙抚字心劳考下下阳城已矣谁肯甘心下考而竭其抚字之诚者不知九重以赤子授之令固望其字吾民也而可孤所寄乎故令视事之初其先务有四曰崇学校夫士者民之望也乡校者议政之地也诸学奠谒之余便当延见衿佩假之以辞色将之以礼意询风俗之利病谘政事之得失廪饩必丰课试必谨其端厚俊秀者奖异之其词讼蔓及者覆护之其凌辱衣冠者惩治之则士悦而知慕矣曰奖孝弟人情敬其父兄则子弟悦故当首延父老以寓敬爱之意然后博询乡曲其有孝友着闻行义卓异者必屈己求见必置酒登延护其门闾宽其力役使邑人靡然知效或有兄弟讼财亲族互诉者必曲加讽谕以启其愧耻之心以弭其乖争之习听其和允勿事研穷则民俗归厚矣曰劝农桑令以劝农系衔朝廷以劝农着令非不勤至今也不然岁二月望为文数行率同寮出近郊集父老读之饮食鲜少甚至折钱事毕即自携酒肴妓女宴赏竟夕实意安在哉令到官之始不必姑俟来春便当以农桑衣食之本谆谆然喻之而所以妨害病扰之者必惩必戒则民斯咸安其业矣曰略势分令为近民之官而今也民视令不啻如天之远如神明之可畏衔冤茹苦无由得入令尹之门幸而获至其前则吏卒禁诃笞朴交错畏懦者已神销气沮矣故欲通下情莫若大启门庭屏去吏卒躬自呼之几席之前康色诘问以尽其所欲言其壅蔽不得达者则设锣县门之外俾自扣击如是则民情无有不获自尽者矣行斯四者他如赈恤之不可不时追逮之不可或滥毌事横敛毌事酷刑非甚不便于民不必好为更革非甚宜益于民不必轻为兴举其余节目皆当次第而广充之虽然爱民之要尤先于使民远罪夫民之丽刑岂皆顽而好犯哉愚蒙亡知故抵冒而不自觉令宜以其条律之大者榜之墙壁明白戒晓曰某事犯某法得某罪使之自为趋避其或有犯到官哀矜而体察之照法所行与杀一等亦忠厚之德也若悉欲尽法施行则必流于酷矣昔卓茂为密令谕其民曰我以礼教汝汝必无怨恶以律治汝汝何所措其手足乎吁此仁人之言也凡为令者宜写一通寘之座右 

　　●事上篇第三 

　　令领一邑太守察之诸监司察之所以防污虐戒旷败也公正自饬廉谨自将固令所当持循职事攸关尤合加察转漕司惟财赋耳县道赋入自有定数率是输之郡家本自无甚干涉其它户婚词诉吾惟决之以公奚惧焉常平茶盐司惟廪役与盐课尔不产盐之系衔处于盐无预若齐民之差役公吏之叙役与夫常平义仓之敛散吾无偏私无侵移又奚惧焉惟提点刑狱司则视诸司为独重何则刑狱民命所系苟有过误厥咎匪轻杀伤多委同官验视安知其无或疏卤乎罪囚淹禁动经岁月安保其无或疾病乎结解公事惟凭供款又安信其果无飜异乎有一于兹便罹宪网故惟在我者无往不谨不审而又得部使者察其忠实宽其鞭驱庶乎可以免厥咎也其次本州岛则视宪司为尤重何则州县一家也令之视守犹子弟之于父兄也情苟不通事无可集若财赋若狱讼若日生事务无一不与相关而县之最被害者莫□不时专人每专人一来陆蔑名分擒捽□贴□者数百千小者百余千方得其去又其次□税专差吏拘催酒税专差史监督日食之供需公事之恳告令无不听命惟谨甚而擅兴威福辖养娼妓需觅器用裒取钱物无所不有令谒郡之始便当明禀史君某职事不敢不勉而县家苟有不逮亦乞加体恤之仁仍乞给紫袋历二道络绎往来彼此咸御名书之庶几事情无有不达而文移之督促可省也如经两月事不办集然后甘受专人之扰慢令之罚若税赋亏日额酒税亏月额者率十之四五却乞遣吏监督不然告宽辔勒容竭其长大州家亦欲集事尔差专人差公吏岂其得已令若恃其相容遂至弛怠公事不集财赋不登亦奚咎夫郡之督促哉虽然奉法循理尽瘁效职监司郡守之难事犹可也惟是台幙郡僚或捧檄经从或移书请托宾饯稍有不至奉承稍有不虔贤明仁厚之人固能推诚相亮否则情好易睽间隙易启始于职事相关之际捃摭横生甚而使长会聚之时讥谗肆入盖有阴中其毒而获戾者多矣故令之待台幕郡僚者宁过于勤毌失之怠宁过于恭毌失之简宁过于委曲毌失之率意而径行此亦可以杜无妄之灾矣 

　　●僚寀篇第四 

　　县之有僚寀兄弟等也兄弟有阋墙之衅则家用不和何以干蛊而御侮哉县僚本无慢长官之心而每有与令不相能者非他也令挟长以临僚寀僚寀复睚眦不相下势必至于睽且忌不知县无州郡黜陟之权合辙而驰同舟而济令苟怡怡相与孰不竭力以佐令乎然相得每难而相失每易公事分委佐厅俾之书判或意见偶异或请托所牵未能与令意合令辄自行改判或牒请再拟则其情易以相失孰若平心量酌其是否过厅面议使之欣然窜易而无怨心乎佐厅吏人有过令遽呼上杖之于庭县吏或有咆哮佐官亦复自行鞭挞遂致彼此猜忌因成雠隙则其情易以相失孰若致委曲于其本官令其自行决遣使之赧然愧服而无怨心乎丞簿而下俸入极微曾不足以养廉而令辄拖压累月令虽不明支已俸却或于官钱移易贷用其何以得同僚之心故同僚俸给须当按月支送或一时匮乏则明以相告令亦不当先支已俸及有移贷之私收支簿历使之通知可也如是则又孰不怡然相体能与县家同休戚乎令始至之日必延见僚寀历述弊端悃愊无华肝胆相照职事关系彼此明言毌怀忍以含怒厅吏间谍彼此斥绝毌嗜听以相猜心同一人事同一体则政和而民受其福矣岂惟民之幸亦令之幸也虽然同官皆忠良之士固自悉无可虑彼有沈鸷很戾者或挟才以相陵或侵权以相挠或阴谪长官之短或乐受谗者之言则将奈何哉令岂无假故疾病势必委佐官暂摄而摄者辄变乱其统纪县道库眼亦有属佐厅司掌及有财赋合属佐厅催督者而佐官辄视为己物不与县道通融则又将奈何哉吁此当以诚感不当以势争以诚感则礼意必周恳白必豫使之自有所不敢为以势争则意义日睽雠隙日甚或相讦或互申弊有不可胜救者此令所当深戒而早图者也 

　　●御吏篇第五 

　　人皆曰御史不可不严受赇必惩无赦不知县之有吏非台郡家比台郡之吏有名额有廪给名额视年劳而递升廪给视名额而差等故人人皆有爱惜己身之意顾恋室家之心乃若县吏则不然其来也无名额之限其役也无廪给之资一人奉公百指待哺此犹可也县官日用则欲其买办灯烛柴薪之属县官生辰则欲其置备星香图彩之类士夫经从假寓馆舍则轮次排办台郡文移专人追逮则裒金遣发其它贪黩之令诛求科罚何可胜纪嘻彼财何自来哉稍有赀产者又孰肯为吏哉非饥寒亡业之徒则驵狡弄法之辈非私下盗领官物则背理欺取民财尔愚尝妄思周官胥徒府史之制有名职廪稍之供是以吏皆廉平俗亦醇厚今时殊事异县道财赋煎熬捄过不暇给而暇办吏俸哉此说殆类谈河为令之计者亦不过曰廉以率之耳其身正不令而行常堂供需生辰献寿等一切罢去我既不科求于吏吏纵未知悛改在我责之可无愧辞然后弄权者必惩犯法者必斥至有稍能任事之人令或倚以为用彼辄妄自夸说谓事无小大是非曲直率由于我汝乞我金若干我令汝事必胜已而果然甚至驾说于本官以为巧取之地吏之溪壑未饱而令之恶声已彰矣间有县令精强者一切不肯任吏吏则广说道理曲为游扬使令不容不从其言此术又不行则必于令启处之间自与侪伍私相评议使其语阴入于令之耳令不之察谓其无心之言从而信之而不知已堕其计中矣吏之奸诡万状最不可不深防密察故欲吏之不受赂断无可行之策但使事事清明人无观望知吏之不必嘱贿之不可行巳为政之善矣乃若俗自醇厚吏自廉平非如前所谓循周官之制不可也波流日靡孰挽而东徒增太息云尔 

　　●听讼篇第六 

　　孔子曰听讼吾犹人也必也使无讼乎人情漓靡机事横生已难使之无讼惟尽吾情以听之而巳县道引词类分三八始至之日多者数百少者亦以百数令惮其烦遂有展在后次并引者不知省讼固自有道若惮烦拖后积压愈多虽竭其精神难理矣或谓不拘日子有状即受可免积压然县家事多若日日引词则诉牒纷委必将自困不若间日一次引词却将乡分广狭分搭遇一则引某乡状遇三则引某乡状遇五遇七遇九各引某乡状不得搀越庶几事简易了且彼有一时忿激便欲投词需日稍久怒解事定必有和劝而不复来者此其当行者一也分乡定日此止可为常事设若鬬殴杀伤水火盗贼不测等事亦俾待次不亦晚乎却如前之说置锣于县门之外不以早晚咸得自击锣鸣令即引问与之施行若有事情急迫合救应者便与救应合追捕者便与追捕合验视者便与验视却不可因循失事此其当行者二也词讼到官类是增撰事理妄以重罪诬人如被殴必曰杀伤索财必曰劫夺入其家必诬以作窃侵坟界必诬以发墓此类真实固有而假此以觊有司之必与追治者亦多要当明立榜文严反坐之法须令状尾明书如虚甘伏反坐六字异时究竟果涉虚伪断当以其罪罪之则人知畏而不敢饰词矣此其当行者三也词讼在官不与结绝所以愈见多事每一次受牒新讼无几而举词者往往居十之七八徒费有司之阅视徒劳人户之陈请不若先行告示凡有词在官如易于剖析即与施行但有追会不齐究实未到合听有司区处不应迭迭陈词今以两月为期如两月之外不覩有司结绝方许举词不然并不收理此其当行者四也县道每有奸狡顽嚚之人专以教唆词讼把持公事为业先当榜文晓谕使之尽革前非若有犯到官定行勘杖剌环押出县界必惩无赦凡遇引问两争应荅之辞与状款异此必有教唆把持之人也须与研穷根勘重寘于罚此其当行者五也凡与一人竞诉词内必牵引其父子兄弟七五人甚至无涉之家偶有宿憾亦辄指其妇女为证意谓未辨是非且得追呼一扰费耗其钱物凌辱其妇女此风最不可长令须察其事势轻重止将紧要人点追一两名若妇女未可遽行追呼且须下乡审责供状待甚紧急方可引追此其当行者六也不应为有罪不许因事告事法令昭然而今之为令者喜闻人家隐微于是告讦之风滋长甚至收人白札子见之施行于是愈无忌惮妄行指摘而民无宁居之日矣此亦合预行榜谕告讦者未问虚实先坐不应为罪若状词本诉之外因而告首其家隐微者亦勿听理并先坐罪此其当行者七也引到词人供责必须当厅监视能书者自书不能者止令书铺附口为书当职官随即押过其事轻理明不待证会者自可随手决遣若涉追证费勘会亦只凭此初供最不可押下案致令胥曹得以恐胁说诱而使之变易真情此其当行者八也大凡蔽讼一是必有一非胜者悦而负者必不乐矣愚民懵无知识一时为人鼓诱自谓有理故来求诉若令自据法理断遣而不加晓谕岂能服负者之心哉故莫若呼理曲者来前明加开说使之自知亏理宛转求和或求和不从彼受曲亦无辞矣此其当行者九也令每遇决一事案牍纷委惮于徧阅率令吏摘撮供具谓之事目不知吏受人嘱其理长者不为具出而理短者反为声说以此断决多误不若令自逐一披览案卷切不要案吏具单兼胜者固有理而负者亦未尝无道理可说特不若胜者之多耳令合先述其是而折其非则负者虽欲番诉不可得矣此其当行者十也此姑论其大略若夫随机应变遇事酌裁神而明之使民宜之则在明有司 

　　●治狱篇第七 

　　刑狱重事也犴狴恶地也人一入其中大者死小者流又小者亦杖宁有白出之理脱或差悞胥吏奚恤其咎必属之令纵可逃阳罚亦必损阴德讵可不加谨哉一曰禁系必审二曰鞫视必亲三曰墙壁必完四曰饥寒必究五曰疾病必察六曰疑似必辨七曰出入必防令每有私忿怒辄置人于圄两争追会未圆亦且押下佐厅亦时有遣至者谓之寄收长官多事漫不暇省遂致因循淹延不知一人坐狱阖户抱忧饱暖失时疾病传染殆有甚可虑之事而又有合共处不合共处者盖两争若使异牢则有赂者可使狱吏传状藁通信息而无赂者必被其害孰若使之共处可以互相察视乎健讼之徒乐入囹圄因得以唆教狱辞变乱情节孰若别处一牢而使之不得与余囚相近乎羸老之人必察其有无疾病或致沉重徒见费力妇人女子必察其有无娠孕脱有堕坠无以自明此所以禁系之不可不审也在法鞫勘必长官亲临今也令多惮烦率令狱吏自行审问但视成款佥署便为一定甚至有狱囚不得一见知县之面者不知吏逼求贿赂视多寡为曲直非法拷打何罪不招令合戒约推款不得自行讯鞫公事无小大必令躬自唤上诘问再三顽狡不伏尽情然后量施笞榜周官有五听之法亦以狱情难测不可专事棰楚也在法一更三点长官亲自定牢今也听政无暇则委佐官饮酒相妨则委典押不知脱有逃逸咎将谁执况吏辈受赂则虽重囚亦与释放安寝无赂则虽散禁亦必加之缧绁最不可不躬自检察昔熊子复宰曁阳日间不时趋狱点视夜则置一铃其索直达寝所夜半掣铃狱卒应喏否则必罚由是并无不测之虑最为可法此所以鞫视之不可不亲也今在在州县狱多有颓墙败壁不甚完固者固当亟加整葺然罪囚奸态万状尤宜深防每有狱吏受重囚赂放其自便日间囚以饮水为名将水潠壁浸渍泥湿夜深则钻壁踰墙倏然而遁吏卒睡熟无由知觉洎觉则追之已无及矣此最利害令当审量罪囚轻重重者勿使处近壁之匣墙之上必加以茨壁之内必夹以板每五日一次躬自巡行相视有不完处随加修补戒饬吏卒每夜不可止留一人直更须要每更轮流两三人明烛巡视诸牢次早令出厅先诣狱点名然后佥押文字日以为常墙壁之当完者如此狱囚合给粮食自当于经费支破有因县道匮乏而责诸吏者不知官给尚欲减克而可使吏供输乎宁节他费此不可节也人当日给米二升盐菜钱十文朝巳晚申立定程序狱子声喏报覆令躬点视然后传入其有家自送饭者当即传与仍点检夹带毒药刀仗铜铁器皿文字之属春夏天气蒸郁须与疏其牎棂蠲其秽污使不至卑湿奥渫致兴疫疠如稍向寒便当糊饰户牖支给绵炭使各得温暖和适可免疾患饥寒之当究者如此不幸狱囚有以疾病告者将奈何哉曰此不可不察也有实病而吏不以告者有未尝病而吏诬以告者盖吏视囚犹犬豕不甚经意初有小病不加审诘必待困重方以闻官甚至死而后告者若有赀之囚吏则令其诈病巧为敷说以觊责出渐为脱免之地此令所当深察责在推司日具有无疾病申令于点视之际又自躬加审察如以病告者且与召医治疗日申增减其甚困顿不可支者然后责令亲属保识前去若必待病重方始闻官者推吏必寘于罚不然万一死者接踵宪司岁计人多令能免咎乎又不幸狱情有疑似而难明者将奈何乎曰此不可不辨也世固有畏惧监系觊欲早出而妄自诬伏者矣又有吏务速了强加拷讯逼令招认者矣亦有长官自恃己见妄行臆度吏辈承顺旨意不容不以为然者矣不知监系最不可泛及拷讯最不可妄加而臆度之见最不可恃以为是也史传所载耳目所知以疑似受枉而死而流而伏辜者何可胜数谚曰捉贼须捉赃捉奸须捉双此虽俚言极为有道故凡罪囚供款必须事事着实方可凭信不然万一逼人于罪使无辜者受枉罚令得无恔于心乎乃若狱门出入之禁其责专在当日推司监牢严行拘督应当日而抛离不到者有罚吏卒非系在狱而辄入者有罚令自点察之外许人告讦罪人水火茶饭各须有人监临事毕即入元处不得放令闲散逐牢内门无故不得辄开若家属传送茶食不得私令与囚相见吏卒亦不得因而与之传递信息漏泄狱情此皆所当深致其防者也夫县狱与州郡不同州郡专设一官故防闲曲尽县令期会促迫财赋煎熬于狱事每不暇详谨罪之小者县得自行决遣罪之大者虽必申州而州家亦惟视县款为之凭据则县狱岂不甚重而令之任责岂容不曲尽县心哉故愚于此反复谆复不嫌于赘 

　　●催科篇第八 

　　今之作县者莫不以催科为先务而其弊有不胜言者最是乡胥走弄簿籍漫漶不惟驱督不登县受郡之责抑亦逼抑过甚民受官之害迩者廷绅奏请以十户为一甲一甲之中择管额多者为首承帖拘催自浙而江往往行之已徧今不当别为规约止是就此察其弊而图其官民两不相病者为善耳愚尝思之去官之病者为说有三去民之病者为说亦有三其一曰民户合管产业籍之于县县道合抱税额籍之于州州视额督趣县视产起催此例程也然多有坍废有逃绝郡虽迫之县县实无可催者官之与吏徒被督责不若先与刷具事故数目实计若干申州乞差官究实与蠲其额容俟他时兴复仍旧起催仍申省部照会或太守难之令能于合催财赋尽数趣办使郡用不至匮乏当亦自能听从也其二曰起催税物例是勒逐乡乡胥供具合管数目以凭给引不知乡胥与富强之家素相表里有税未即具上或不尽具至有每年不曾输官者却止将善良下户先具催数或多科尺寸逼令输纳此只合选稍公实吏人具出等则先次起催上三等而后徐及四等以下户令又自将前两年产税簿点看如吏人当具而不具与夫当催而不催者皆有罚所以不用新造簿而必用旧簿者防乡胥为欺也若诿曰升降不等过割不时毕竟田主虽易而田则未尝易自可挨究官物之所在如是则无陷失之患其三曰每日催到官钱至夜方有定数巳难入库多是寄留廊头或公吏处遂至侵贷移易或有止以虚数影过者其法合置两大柜且与权行收锁来早或躬亲或委官点数入库不可因循又须择家计稍温行止稍明有亲戚保识人充库子每旬休与之点视及将收支簿历驱磨其库壁须用板夹持十分坚固待其欺瞒侵盗之后虽断剌估籍与夫抑勒众人填纳亦无及矣此去官之病当尔其一曰甲帖之设本以优役户今乃以困官户盖起催本是户长之责今官户不应役者亦承帖催科矣姑置勿论但差甲首之时弊幸尤多有嘱者税额虽多乃与分为三数引而常为甲下户矣无嘱者税额虽少乃与最少下户同引而常为甲首矣不特先期输纳而甲下十标欲其分给人户有居于县市者有居于外都者安能一一识认其家最为被扰莫若各随都分等则分差一等户止与一等共甲仍不许将合纳数目分作别引其纳足乞改付下次者案吏不得邀阻违许执覆将吏科断其二曰民户之受害者莫甚于巳纳重追皆由案吏不相关照乡胥不与销豁夫先期乐输本是畏法而点追苛扰与未纳同又且呈钞缴引分外费用人谁肯先输乎此合责之典吏每日将巳纳户名逐项销豁若泛常引标成见印给者须要典押用保明印子若不时点追令自判押者兼要乡胥保明即非重追如虚甘罪异时或有以重追诉者必加罪于保明之人其三曰妄摊之弊尤不可不禁夫官户输纳多凭干人乡户则凭揽子二税起催之初系揽干各于逐处领钱入已辄将移易盗用逮官司催督严紧却妄称巳出与某人合系某人抱纳将来追会明白之后固自不可逃隐但图一时且得抵睚数限逐旋措办而被摊被追者果何辜哉下户之顽狡奸猾者计亦出是要须每遇追到供摊者先责状附案如虚甘受欺隐官司之罚然后方与追理事果虚妄断在必惩此去民之病当尔夫有田则有赋顽猾抵官者诚所当治而善良乐输者要当与之覆护其大要则合于移割加之意焉盖产去税存不可不察民有以出业报者便当关会受业之家割税归户然后却与除退庶几无泛追无滥罚无推摊抵睚之弊此则正本澄原之地也 

　　●理财篇第九 

　　县自常赋之外一孔不可妄取诸民虽有理财之策奚其施亦惟于酒税加之意而已酒税解郡月有常额措办不及亦怀惴惴之忧况望其余裕可助县用哉虽然经理有方亦夫尝不沛然也今之言酒者不过曰官课之所以不行者私酤害之尔贴榜张旗旉遶巷陌鸣锣拽队遍走街坊脱有斗升败获到官便辄枷讯禁系累月荡其生理妨其营趁率至于饥饿病困之域犹之可也人有私隙者便辄诬以鬻酤密来首陈意在扰害官司不问虚实辄差弓手轿番数十为羣持仗突入遍搜房室绕打墙围无异于大劫盗不知人之所以冒法私饮者皆由官酝不堪入口我苟留情酒政六物必良其在库也谨渗漏隐瞒之弊其在店也防夹和克退之欺酒司之外专差典押吏人各一名任责措置如发卖流通利息增衍则典押吏人酒司酒匠皆量支犒赏否则有罚官酝既多且旨谁肯私饮以自速辜故虽榷禁不严驱之亦不从矣今之言税者不过曰官额之所以不登者商贾瞒隐尔于是严搜逻之策遣差拦头弓手等辈于界首拦截动至三数十里之外诛求客旅溪壑亡厌得厚赂则私与放行径不令其到务商税不伏予以赂者则被擒到官倍税之外费用如故犹之可也其所差拦头弓手又复将带游手恶少遍走乡村以捉税为名打毙人家鸡犬抢夺行旅笼仗固有望风畏遁转相告报取他道而去者矣不知督促之严征敛之重是乃驱之使不敢至不若多出手榜四散贴示明谕重征之弊自此革绝照则例合行收税一贯文者今且权收八百或九百其拦典合干人等费用一切痛革商税一毕便给由子证应出县吏不许拦典稽滞乞觅若商旅不经县务投税辄行私路遁去为本县所获定将物货倍税之外更与勘断令众候替断不轻贷盖取之虽少而来者则多课利自然盈衍孰不愿出其涂哉此外则有牛验醋息与夫茶麦牙契免丁房赁自可随宜拘确近来诸邑别欲增衍多有出卖官纸者吏人行遣人户投词非官纸不用此本非法令所许若县道藉此支用已非一日难于顿罢姑与循旧但不可创例作俑耳今之士大夫又有专务科罚者公吏有过则令罚直若干人户论诉理曲合与断罪乃以修造为名各罚钱入官若干不知此钱果归何地耶甚而罗织罪名恣行抄估信受妄状没人产业皆令所当深惩而痛革者也若夫坊场经緫役钱等多属佐厅故不复云云 

　　●差役篇第十 

　　有身斯有役而民之畏役甚于畏死盖百年治生坏于一年之充役而其患之大者在于催科始则用财嘱托期于脱免中则逃亡死绝被抑填陪终则棰楚禁锢连年莫脱其势不至于倾家荡产鬻妻卖子不止也吁置产以养身而反因产以害身亦可悲巳今既行绍兴甲首之法可免税长催头之责则应役者不过辑保伍应期会而巳民亦不至甚惮而巧计以求免也况自嘉定间朝廷主张义役自处婺举行驯至诸郡邑莫不响应行之既久官民咸以为便昔有持庾节者乃独深恶义役其说专谓利上户而不利下户便富民而不便贫民盖视产出财固为均适而平日产力鲜少未尝充役者乃因义役例被敷金及有管掌不得其人或致侵渔盗用又不免再行科率故深以为民病不知义役本美事但止令合充役人裒金聚廪而不及未尝充役者兼令出财户轮年掌管万一亏折亦有责偿之地便为尽善何必深恶之耶今在在州县多是义役若犹未也亦宜劝勉为之万一事势或有难行止合从官司每岁差役则其要当先委佐官驱磨产力簿及许人陈首诡挟俟簿书物力一定然后照各乡则例物力及若干方令充役最小者充一年或半年倍与倍差者各随多寡增年限循环充周而复始如是则亦无物力高而歇役近与物力低而歇役久者争执之患若有元系不应充役白脚而近来增置田产归并诡挟物力亦当及役则且差白脚仍为图揭之坐右以便阅视某都某人某日当满每将满数月前先行拟差下次役人告示知委如差不当仰即来陈理不许临役方行推托盖近来官司多是役满方差下次人被差之人不问当否且行推托图得迁延待就役时已被其睚过若干月日矣而烽火盗贼等事无人任责最为利害今之乡司差役率是受赂甲诉不当则转而差乙乙诉不当则转而差丙此风尤不可长使前之所差非则乡胥岂得无罪前之所差是则今岂应复改而至于再至于三耶若当职官自能参酌簿籍从公定差当无是非舛错之患差定合具图子申仓司照会以杜其妄诉之渐则所差既当而民斯乐于就役矣 

　　●赈恤篇第十一 

　　岁获大有家用平康不惟民之幸实令之幸一罹灾歉何事不生若流离若剽夺若死者相枕籍啼饥连阡陌岂非令之责哉故不幸而疫疠倏兴则当遣吏抄札家数人口命医给药支钱付米其全家在寝者官为庸倩丏徒看直每日两次点察其因病不救者官为办给函木仍支钱与之津送或不幸而盗贼窃发则当下都申严保伍每五家为一甲五小甲为一大甲保长统之有警则鸣梆集众协力剿捕捕到则官支犒赏激厉其余若乞兵防拓若出榜抚谕皆当随宜行之其有水火挻灾人民离散者当禀白州郡借贷钱米人各以若干米给之若干钱贷之使之整理室庐兴复生业不赡则咨目徧白不被害上户量物力借贷并与贷给齐民许其一月之后日偿若干官却以其所偿者偿之上户偿之州家此策不亏官而便民最为尽善若但知赈给则恐如曾南丰所谓相率日待二升之廪于上势不暇乎他为吾恐官之所给无已时而民之不复业如故也其有旱涝伤稼民食用艰者当劝谕上户各自贷给其农佃直至秋成计贷过若干官为给文墨仰作三年偿本主其逃遁逋负者官为追督惩治盖田主资贷佃户此理当然不为科扰且亦免费官司区处官之所当处者只市户耳却以官钱贷米铺户令其往外郡邑贩米出粜但要有米可籴却不可限其价直米纔辐辏价自廉平虽无待开广惠仓可也昔先君宰金溪两年值歉只行此策民用无饥不可不知也然此皆为灾歉设也非令所愿闻也平居无事令所以恤民者惟蠲放僦金耳雨旸祈祷大暑极寒固所当行甚而知县无以邀民之誉或到官或生辰或转秩循资或差除荐举率放免若干日至有一岁放及太半者不知僦金既已折阅谁肯以屋予人积至塌坏倾摧不复整葺而民愈无屋可居矣是盖不知贫富相资之义者也令果能以恤民为心也则政必简刑必清毌滥追毌久系不以科敷伤民力不以土役妨民时果何事而不可行吾恤之之心哉 

　　●用刑篇第十二 

　　县无甚重之刑小则讯大则决又大则止于杖一百而已吏民无甚愆过便辄以杖一百加之不知罪或大于此又将何术以处之哉而况行杖者或观望声势或接受贿赂行遣之时殆同儿戏此非所以使人畏乃所以使人玩也愚谓杖一百之刑最不可数施讯决亦止可十数下若大杖止七五下或十下须令如法决遣下下严峻然后人自畏服初不在乎数目之多徒为行杖者卖弄耶若杖一百却留为极典非大过犯大愆误不施须令人人畏惧而不敢犯此则省刑之大略也每奸盗辟囚获到之初首行腿讯多至二三百下此其不可者一也盖被获到官沿涂絷缚拷打或饥饿困顿已非一日若又即从而讯决多有毙于杖下者孰若径押下狱明正典刑耶豪强之家论诉邻里官司不问是非便与行遣此其不可者二也盖杖决虽微王法攸寓不可妄加无罪岂应副人情之具若徇其私请张其声势将来武断乡曲稔恶积愆欲救之无及矣盗贼累犯合与剌环今有初犯及盗不满疋者一为势利所怵便与断剌不知鞭挞至惨肌肤犹有可完之时一经剌环瘢痕永无可去之理所犯出于一时不得已而被罪至于终身不雪此所当戒者三也凶恶害民合与永锁今有偶触长官之怒及势家所恶者便与幽之囹圄系之尉寨不知罪不至死一身之困踬难逃身既被囚数口之饥寒孰给所谓破家县令皆是之类此所当戒者四也乃若用刑之节如入夜有禁遇日当禁皆当时时警省老幼不及疾孕不加皆当事事审察令甲备着毌待多云然又有三说一我醉二彼醉三羸瘠盖我醉而行刑则傍观必以使酒疑我万一果有过当虽悔奚追彼醉而加刑则酩酊之中何知畏惧万一挟酒凌犯取辱贻羞羸瘠而受刑则必其人饮食之阙违气力之困惫笞棰之下尤有不可测者今又有人求加于杖一百之外自知徒流以上不可用乃辄搥折手足尤为残忍某事某罪国有彝章法外戕人岂字民之官所当为者戒之哉戒之哉 

　　●期限篇第十三 

　　凡事非信不集况一邑之事至为緫緫一令之威无甚赫赫乃使期限不信号令不肃其何以行之哉故其要莫先于立限之坚然立限有别应限有程泛常追会止给到限许其三次申展三展未圆厥罚讯若干然后换给定到许其二次申展二展又未了厥罚决若干仍换给不展引此则诚不可复展矣若更稽违则当勘杖若干枷监追集如有督捕紧切之事则当径出定到之引或不展引拘确如前然或恐县道有十分紧急事务非可以顷刻稽违断欲必集者则当给加牌不展引此牌引违则有大罚如勘锢如传都皆当先示戒警又须以不数用为尊一岁之中才三数次给发非有大故不发亦可凡限当展不展敢于故意藏匿者厥罚则视限之重轻立限之别如此都有广狭地有远近当量其力使之可以趁赴其去县五十里以上及地分稍广隔涉溪岭者每限以七日或十日为约下此者则以五日为约此合先考远近广狭之数预立规式置簿明署某都限例十日或七日某都限例五日逮给限之时须令直日厅吏就案头随即抄记以俟令之自行稽察应限之程又如此夫上之役下固欲集事下之应役亦欲事集以免过尔而今之里正以期会不报被笞索者累累也其弊在于上之给引泛滥而无统甚至一次当限累数十引追逮百余辈其里正之代役者自知应赴不及必遭笞决于是并与其可以办集者一切稽违却遍求被追者之赂其意以为十违二三与十违七八被杖等尔何苦不求赂哉由是事愈难集此盖役之者非宜自难责其下之必应也要当先令限司立定规式每都一限给引不得过十件如事多十引之外余引与给后限若里正违引一件与免笞两件量加笞决三件四件各决若干甚至十违八九则勘杖锢身不容轻贷呈比之初令限司先自具出某都申展若干件照约束合若何行遣其追人见到者谓之着到别作一沓其止是申展者谓之跷申又别作一沓然后令视椟判行庶乎上不烦而下不慢此亦拘限之大纲也 

　　●势利篇第十四 

　　今之从政者类以抑强扶弱为能其说曰贵者势焰熏灼而喑呜叱咤可使贱者夺气富者田连阡陌而指麾拱揖可使贫者吞声吾能中立不移劘贵沮富故凡以势利至者不问是否例与摧抑嘻彼有畏首畏尾惴惴焉势利之临曲法徇情奉承惟谨求以为自全自媚之计者是诚不足齿矣然使一切以抑强扶弱为说亦岂中道哉夫挟贵以陵人固有之矣亦岂无不骄者乎挟富以傲物固有之矣亦岂无好礼者乎使其例以矫世绝俗为心而不问其事之曲直非是则此风既长佃者得以抗主强奴悍婢得以慢其弱子寡妻以至奸滑之徒饰为蓝缕而市井小辈凌辱衣冠末流将奈何哉故吾惟平心以遇物则其政平矣孟子曰为政不难不得罪于巨室巨室者一乡之望也齐民之所依倚者也其间有道义重士文献故家过从往来尽可以问政请益植财润屋积粟盈囷缓急凶荒亦欲其捐有济无巨室本未尝得罪于我而我乃遽以抑强扶弱之说先入乎其心因得罪于巨室不知巨室果何负于邑大夫哉其有陵轹善良欺慢寡弱或武断于乡曲或罗织于平民事若到官所当照法剖决然使小人无知蔑有名分因事以咆哱乘醉以凭陵讵容不与之惩戒乎其有声势凌人惨酷御下或吞并他人财产或强占他人妇女被苦有诉所合尽法施行然使顽狡行窃诬赖主家租债不伏了还界至辄行侵易讵容不与之理直乎户门有故封状过厅当量酌可否判行若兜揽关节为他人致委曲此合平时预行禀白虽痛绝力却其奚辞追陪节序馈遗往来当审度辞受酬荅若因有恳祷遂以贿赂相及此合明示嫌疑力与巽避将之以委曲之意其奚怨夫律己未至处事不公一妄庸人亦得以有辞于我以诚敬相与以礼意相遇彼虽挟势与利其敢以挠吾之政哉故愚谓势利之交固不当委曲以相承亦不必矫亢以自异平居交际笑语相欢非意相干可以理遣在我自有定论若惴惴然惧其持我疑其凂我思所以为防闲抑遏之道亦非为政之善者也 

　　●远嫌篇第十五 

　　礼经曰决嫌疑明是非夫我本无有他也而使人得以疑似之迹议我妄一男子盖巳不便于此况出而为政将正己以正人乎故我未尝私且怠也而人或以是而疑我是必有不公不勤之迹有以召人之疑我未尝贪且滥也而人或以是疑我是必有不廉不正之迹有以召人之疑一事可疑将无事而不疑之矣一日可疑将无日而不疑之矣蒙是疑也我知之尚不可辨况人未必肯以是告我而人之疑我已自籍籍积而传之道路达之台府厥害岂浅鲜哉故君子于嫌疑是非之间最当早正其微而力远其迹也且宾朋游谒所不可辞自令延之书院或别室于是邑人相与语曰某往来甚密其款话甚久情好必甚相得利病可以悉言凡有诉在官词理甚亏之人往往辐轃其门而请托之路开矣甚者卖厅角打笔套甲乞我金若干当为转达百里乙有请亦若是飞盖驰毂趋谒县斋语话移时倏然而退则告甲与乙曰已为致委曲矣实未尝及齿也他日令决其事必有一胜则如约取金曰将以纳之琴堂令何辜而受此名哉愚谓纳谒之时例止当于公厅相见吏民共覩自难致疑但使礼貌有加彼自不以我为慢也且节序宴会所不可废自聚集娼妓出入宅堂其间子弟馆客相见既密戏谑宁无贤者固不为是然瓜田李下宁免相疑一语乖邪便辄传播万口喧籍动生风波而非亵之谤兴矣其甚者多买姬妾却令妓女之精于乐艺者教习歌舞出入无间笑语无时岂惟管弦之声转彻于街坊抑亦淫辟之语浸入于闺阃情好稠密事体叵量纵能洁身其它尤有难于防闲检柅者令亦何利而为此举哉愚谓燕会之时非得台旨妓女不许辄入宅堂若旬休公暇欲与寮寀士友会聚只为文字清饮彼当不以我为简也剖决公事自有公理正法吾亦何心其间但自知县懈怠多令吏人纳案俟暇隙看阅或呼吏人入与评议或令吏人拟撰判藁于是或者得以疑其受成吏手矣要当于公厅之侧幕帟一室遇暇则据胡床披案椟不必使吏至前也收到官钱自有库眼封闭吾亦何私其间但自知县过虑或恐帑吏侵贷盗贼钻窥乃令分管别库或俾寄留宅堂于是或者得以疑其萌意渔猎矣要当谨固壁落精择司帑切不可率意移徙徒涉难明之迹其它疑似招谤固亦多端难以笔舌尽述但令每处一事必须昭晣明白如水清之无滓如止水之无波则彼虽欲点污吹扬殆有不可得者若曰我此心平正无愧俯仰足矣奚必规规然远嫌辨迹求以示人哉殆恐将来或有悔尤必自嫌之不远迹之不辨始虽噬脐无及矣 

　　昼帘绪论 

　　愚守栝之明年亲友陶云翔寄昼帘绪论一编来曰子前二十载遗我先君使善治邑香溪者也我谨藏不敢坠今子统邑七治之皆善不善子之事盍还以淑诸愚阅之矍然既而划然大笑有客在傍从臾因又慨然曰教玉人琢玉愚所不敢也与吾寮寀同归于振职寡过愚所深愿也敬闻命笔吏寻以誊缮烦猥告乃传诸梓宝佑改元仲夏吉日天台胡太初识 

