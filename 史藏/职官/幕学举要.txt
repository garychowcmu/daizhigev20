幕学举要　　（清）万维鶾 着 

　　●目录 

　　入幕须知序 
　　跋 
　　入幕须知凡例 
　　幕学举要叙 
　　幕学举要原序 
　　总论 
　　盗案 
　　命案 
　　奸情 
　　逃人 
　　钱谷 
　　交盘 
　　社仓 
　　灾赈 
　　捕蝗 
　　水利 
　　官方 

　　●入幕须知序 

　　自幕职废而鸿材硕彦无由自致功名于是幕为专门名家之学以厯聘于有司顾位在宾师其道本交相重也一二自用者不知重幕幕或亦不足取重于人官幕积轻而吏治受其实害每慨近世往往加幕以劣之目而被官以不肖之称未尝不私心痛之余与张君翰伯同乡里同治以来尝以试事时时相见京师安雅敦厚君子人也虽知其以幕学佐近畿郡县而未窥所蕴洎余需次直隶闲访僚友则人之称官者必以今广西提刑李君为举首称幕者咸引重君既而稔知两君盖尝为宾主而又至相与者也余深敬异之故分廵吉林之日亟函书币礼请君君时为直隶提刑所倚重不获远赴故人之招而重违其意因为订汪君言??斋来佐余且时以书问往还凡所条议皆合治体近者裒辑干嘉先辈论幕学书五种并自附赘言十则名曰入幕须知邮示索序亦可见君情之挚意之勤矣入幕之士苟悟速化之非术咸奉是编为圭臬既有以自重人孰不重之乎即延幕者取而览焉知幕之所系至重将反求于交相重之道庶几幕以劣为深耻官以不肖为大辱而吏治遂蒸蒸日起以无负君辑书之本恉余故不辞而为之序 
　　光绪十年岁次甲申春二月顾肇熙书于吉林官廨之敬简堂 

　　●跋 

　　今之入幕者动曰习申韩学抑知申韩之道乎太史公曰申子施于名实韩子引绳墨切事情明是非数语深得其蕴奥惜人多习焉不察　翰伯先生经术湛深为时推重尤精申韩学当路争聘恐后厯廉使留之至今乙酉夏权陈臬事得所就正友也而奉之若师暇出所辑入幕须知见教堂读而悟之须知者知名实恐不相副如称物平施而不欲畸轻畸重知绳墨或出于邪曲欲其引之使正也知事情或流于虚伪欲其切而不泛也知是非或失于颠倒欲其明而不淆也潜思深玩洪纤毕具可以治天下可以宰百里非特为佐治之津梁更可为出治之模范应名曰官幕须知仅入幕云尔哉 
　　光绪乙酉仲冬之月教弟刘树堂谨跋 

　　●入幕须知凡例 

　　一是集共书五种考作者年代以万枫江先生为最前汪龙庄王荫庭二先生稍后其刑幕要略一种未著作者姓氏第观书内有引证道光年间例章处则必后于诸先辈无疑故编次即以作者年代为先后 
　　一是集惟刑幕要略一种以原本稍有芜杂处谬为修改并酌增数条其余四种悉仍旧本不敢僣易一字第今昔情形例章闲有不同谨于眉上增注数语以备参考 
　　一是集原为习幕者举其大凡指示路径非谓幕学止于此也夫人特患茫然不知路径耳苟识路径则登堂入室自能深造故名曰入幕须知一是集各先辈所论虽有深浅详略之不同而义理要自贯通惟望读者参观互证身体而力行之则获益自非浅鲜 
　　一是集各种惟汪龙庄先生佐治药言学治臆说二书刋本流传最多尚无舛错余则辗转钞写鲁鱼亥豕之讹不胜枚举即闲有当年旧刻亦漫漶不可辨识今一再校勘仍恐难免错误傥有□法家匡所不逮幸甚 
　　一是集开雕于光绪十年三月迄是年十月竣工幸赖顾缉庭观察慨分鹤俸并金君槐亭名汤赵君缙卿名以承秋君青墅名桐豫汪子言??斋名士仁各醵金为剞劂资其不足者余又稍益之至助余校雔始终其事者则朱子勋名鋆钱忆兰名宗标及同砚诸君与有力焉 
　　元和张翰伯廷骧识 

　　●幕学举要叙 

　　幕学举要为乾隆初年吾吴万枫江先生所著论习幕之道挈要提纲语语从阅厯而来诚为后学津梁于直隶情形尤了如指掌其中条目问有今昔异势上下异情非可强为而理自不谬学者会而通之可也嗟乎幕虽小道非洞达世情周知利弊焉能出而佐人书中总论官方所以兼及居官之道与用人之法不仅为习幕言之实仍为习幕言之盖幕与官相表里有能治之官尤赖有知治之幕而后可措施无失相与有成也幕顾可忽乎哉光绪癸未九月中澣元和张廷骧识 

　　●幕学举要原序 

　　余壮岁敖游燕赵间壬戌之秋下榻潞河补堂杜刺史署丁卯迁宁波泛舟而南余自此无复北辙矣先是铁翁李君见余幕学举要为作序且怂恿付梓人而补堂亦深为击节迄今二十余年白岩姜君令蜀归相见于越王城甚喜是书作数言弁其端以余之谫劣何敢妄希著作之林此区区者乃见许可于诸君子乎补堂近居维扬铁君家潞河白岩结茅蓬莱山下南北异塍隐显殊轨而余与之友善前后赠以言不可谓非余之幸也余年四百二十六甲子矣补堂七十有六李姜二君其年相上下西窗旧雨翦烛谈心皤然相答当亦诸君子与余所甚愿然而巳不可得矣因抚是书而不胜惓惓之时乾隆庚寅嘉平朔吴江万维鶾跋 

　　●幕学举要 

　　吴郡万维鶾枫江氏着 

　　总论 
　　盗案 
　　命案 
　　奸情 
　　逃人 
　　钱谷 
　　交盘 
　　社仓 
　　灾赈 
　　捕蝗 
　　水利 
　　官方 

　　○总论 

　　办事以见解为主呈状一到要识得何处是真何处是伪何处是起衅情由何处是本人破绽又要看出此事将来作何结局方定主意庶有把鼻 
　　事件初到不可先有成心及至办理又不可漫无主意盖有成心则不能鉴空衡平断理必致偏枯无主意则依回反复事多两歧词讼蜂起 
　　案件重在初报总要简凈以后再可详尽再可转变须有翦裁不致庞杂若支离繁冗招详难办纵曲为辨解声说周到幸免驳诘亦大费心力矣 
　　审供先问起衅根由初供多有浮混必须追究其底里使无躲闪其情虚处每有支饰必诘其根原或以情理驳之或以前言驳其后语或以原被证佐之不符处乘间指摘使供情画一堂供有脱落舛错者应即取看添正然后过朱附卷各供内有紧要处亲自用笔录记叙供时总要实情实理有浅深次序叙供既妥则出看自易 
　　删改供词久有例禁然闲冗处不必多叙令人阅之烦闷并意到而词不达者必须改定土语难晓者亦须换出但不可太文耳 
　　事件不必怕驳斩绞大案上司未有不驳总要成招之时预料其在何处驳诘作何顶覆则胸有成竹愈驳而案愈定若中无定见案情本属舛悞一遭驳诘手足无措矣 
　　上司欲重其罪固在重处吹求欲贳其罪亦先在重处敲击总要看透自然有处置辨若错解人意谓欲加之重典因而照驳改重杀人多矣然亦有不可固执不得不改正者总视情罪之允协与否而已 
　　文移虽为小事立言皆要有体间有平行往来不甚留意词旨倨傲获罪同官即非睦邻之道 
　　自理词讼批断不妨详尽能将两造情伪指出则直者快曲者畏渐渐心平可以息争亦使民无讼之一道 
　　汪龙庄先生云事非无切宜批示开导不宜传讯王荫庭先生云如其事真伪显然不过纸上片言可以折断而亦差传候讯即情虚者受责罚被告之赀财已遭浪费与此条互相发明总之词讼准与不准亦看控情如何原无成见至速审速结严察胥役刁难需索实州县第一要政增注州县为亲民之吏与上司体统不同词状不妨多准身为父母膝下之勃溪岂有漠不关心之理且一经上司控准发审又多一事总要随到随审严察胥役人等无留难需索诸弊则自无拖累至于虚衷听断不在刑求静剖其是非如入人之家室而为之排解民之食德无涯矣 
　　初呈不可批煞恐其情未确一经断定便无转身地步若有未协固执前批又贻害不浅与其回护枉断不如速改犹为君子之过也 
　　词讼息结极为美事然惟户婚田土及角殴小事则可若关系诬告命盗赌博风化及卑幼犯尊等事皆须究惩不可轻易准息庶刁健之徒知所畏惧 
　　北省民情朴鲁即有狡诈亦易窥破南省刁黠最多无情之辞每出意想之外据事陈告者不过十之二三必须虚衷批断俟质讯以定案小司寇以五声听狱讼求民情可见纸上千言不如公庭一鞫未可执内幕之臆见为定评也 
　　办事要整暇尤要勤敏盖前事未去后事又来百事丛集忙中有错且一人在官一家失业早为结案俾免穷民守候缧绁之苦即是造福 
　　万事胚胎皆在州县至于府司院皆巳定局面只须核其情节斟酌律例补苴渗漏而巳然其事稍易而其责更重且汇各属之案牍则事绪愈多检点偶疏每致舛错可不慎哉 
　　院司为法纪之宗要在持平不可苛细以察为明以刻为能上司之意旨一开则通省之风气靡然从之不可问矣大吏体统不患不尊若再尚客气震作威权则下情不能上达耳目之壅蔽多矣故接见属吏必蔼然可亲使之尽言无隐其禀事件亦开诚指示如父兄之于子弟恤其不知而匡其不逮则和衷共济吏治必有可观者 
　　法律要宽一分所谓与其杀不辜宁失不经然非纵之谓也情真罪当自当置之重典 
　　处事贵得中不是调剂乎宽严之间而执其中宜宽宜严赏之而非私杀之而不怨便是得中 
　　大臣以察吏为先吏得其人则民受其福察吏所以安民也人孰无过私罪不可宥而公错所宜宽或冒昧之过或疏懒之过皆可情恕弃瑕录用庶使羣工观感自奋若恣情贪酷任性乖张难以姑容一路哭何如一家哭乎 
　　院司办事要高一着亦要先一着方可驾驭羣吏统理万端若漫无主裁但凭胥吏定稿拟批一味照行则太阿倒持百弊丛出矣 
　　上司兼听并观方能妍媸照然须虚心详慎不轻信人言每有资消息于武弁寄耳目于佐杂不加详察偏听生奸且以长若辈挟持短长狐假虎威之弊大吏不在自用而在用人不在用便给智巧之人而在用老成练达之人才略易见心地操守必厯试而后定有等悃愊无华而能任大事不可以言貌少之欲得真才必厯试艰巨不可以一事之能片言之合轻为赏识也 
　　未审事件先期挨次悬牌示审则人皆依期赴案不致临审不到而未挂审者又得暂息归农以免守候其零星事件原被已齐随堂带审不必拘定挂牌送卷也有两造已齐而原差不禀到或经承未得规礼不送牌卷禀审者察出当予重惩 
　　批发词讼虽属自理其实是第一件得民心事讼师奸民皆以此为尝试若不能洞见肺腑无以折服其心或持论偏枯立脚不稳每致上控小事化为大事自理皆成宪件矣即或不至上控造入词讼册内亦难免驳查故必能办理刑钱之案者方可以批词 
　　书启一项凡畧通文义者皆谓胜任愉快然其要总在知彼知己方能心人之心口人之口言皆脗合非但以华赡见长更有抄撮肤词妄填故事触犯忌讳者尤见哂于大方家也 
　　登记号件似易而实难似轻而实重叙由简明人人所能惟以摘催而不使弊搁查限而不致逾违或一事而分手两办或一手而原被异批逐一厘剔较正斯足以助刑钱之不及非但职司记注而已必厚其修脯择力余于事者始克展布裕如倘以为无关轻重之任不能择人则废事多矣 
　　幕中流品最为错杂有宦辙覆车借人酒杯自浇磈垒有贵冑飘零摒挡纨袴入幕效颦又有以铁砚难磨青毡冷淡变业谋生又有胥抄谙练借栖一枝更有学剑不成铅刀小试其中优劣不一力能赞襄识者未尝不加敬礼乃有委蛇进退碌碌无所短长者滥厕吹竽于是莲花幕客侪于佣伍矣 
　　入幕本领原非容易必胸怀高朗笔力明通参观事变有素然后可当一面若徒恃聪明矜才使气每多偾事 
　　有才又必有遇遇合甚难非可固求一贵一贱交情乃见周旋世路中自存骨干斯两得之若事有关系宜反复辨论无憾而后即安至于一文一字小有异同无庸饶舌也更有以饮食细故动辄龃龉席不暇暖甚无谓矣倘果有危机必择地而蹈未可一味因循耳 
　　取友必端自宜推心置腹我辈自处不可不慎一身孤寄疑忌丛生李下瓜田最易指摘故主宾水乳亦必匿影避嫌毋使风动帐开使人知郄生踪迹此君子自爱爱人之道 
　　退缩收敛固是自全之道然既疑贰即难共事吾辈尤当见几而作增注大约主人信任一分则勇往一分可以任劳可以任怨若稍疑贰则退缩收敛不必图功立身于无过而已 
　　文移稿案原属平浅然有疑难棘手颇费踟蹰又有危险而不足惧平易而不可忽者总在留心细看习练久则自知之人但以寻常稿片行查转覆了无难事而不知其独居深念惨淡经营非可易易也 
　　议详禀札皆以论断事件固有一定之理大要在识时务再看主人之地位与其性情设身处地投之所向无不如意 
　　书馆幕馆较分丰啬然读书可以进取若簿书佣值舍田耘田经年远客三径就荒或亲老无养或中岁乏嗣或有子失教此亦得失相半余幕游三十余载身心岁月俱非己有行将为归畊计倘有问途者并以语之 

　　○盗案 

　　盗案隔别研审紧要处须逐层清出如人数姓名住址何年月日谁为起意谁为同谋有无线蹻窝家如何纠邀何处会齐执何器械是何时候如何上盗何人入室何人接赃有无捆缚拷逼架送何处出水是何赃物何处俵分分得赃物现在何处伙盗在何处如何被获有无私拷会否窃刦别案及同居父兄人等知情分赃情事一人如此供人人亦如此供方是一线穿成阅者醒目 
　　盗案情节盗犯姓名初报时即要安排妥当以次顺序覆审成招即照此层次挨叙惟加以诘问情节较详尽耳不可颠倒致难查对叙供时恐参差遗漏则将各犯姓名摘出以第一要犯或要证供内先以各情节叙明余人俱照此顺叙不过将各人情事不同之处添换自然齐截而其中年月日要着实人犯到案续获各官承审接审以及报病等项俱要清楚更有院批不驳而司批拈出院司不驳而府州拈出者于叙供时另作一问答以便上司转详时易于删除未获盗案人数未确不可多报每有事主并未确见随口混供多人稍不详慎据供转报将来获贼审详大费笔墨不如浑含为是 
　　计赃四十两以下未获贼者例载按季汇报其实窃盗赃五十两以上问徒不及五十两者拟杖似应以五十两以下按季汇报为是 
　　事主有虚开赃数之弊有指控旧贼之弊其虚开赃数者痛恨被窃欲获贼之后重治其罪而胥吏即有减估之弊以赃多恐上司提比且欲获犯后赃轻易结为恶贼开脱也其指控旧贼者急欲破案寻踪于旧匪亦须提讯虚实以释其疑或果得真赃始可定为正贼如诬指者即行释放勿使捕役羁留索扰滋生事端 
　　缉贼不可执有成心旧说皆以为夜间贼来去不出二十里故多在近处访查殊不知强悍之徒一时路过便能起意作贼若无真赃宁作悬案切不可顾虑考成一时轻信而有失察诬良之咎也若其平日访察不可不密有等游手好闲一无生计而鲜衣美食或竟日聚饮或自昼酣睡必非善良此等举动难逃地邻之耳目但恐敛怨或利其余润自安缄默耳又有乞丐之徒年力精壮三五成羣惯能刨掘坟墓皆不可不察 
　　盗贼诬良出于本犯之挟嫌报复者尚少出于蠹役之择殷指使者实多一经到案必须察言观色究出真实赃证方可定案不可轻用刑讯致有冤抑若得诬良确情务必重治其罪并究及主使之人庶不敢再行妄供 
　　捕役获盗视为奇货教供嘱扳非称窃伙即指买寄赃物必须研审明确开释无辜于初报文内删除若持两端以待覆审则拖累无穷矣 
　　真正窝伙一经差拘捕役即带领多人捉拏拷打搬抢对象饱其欲壑然后解官真赃埋没即在此时 
　　道路村庄失事连疏防正限三年零四月盗首窝线伙盗尽可设法弋获即逾限不获致干吏议亦属公过可望擢用断不可妄思侥幸有意讳饰一经事主告发上司访闻别县破案照例革职不止降调悔无及矣 
　　查参疏防文内叙明失盗日期并事主报呈口供已获贼者叙明伙盗数目不重事主所报人数必以初获之贼供出者为确数 
　　贼情不一闻参疏防最宜详慎如拒殴而后攫赃则为临时行强或攫赃而后拒殴则为窃盗拒捕拒捕之中又分临时追逐临时是未离盗所追逐则巳离盗所追逐之中又分护赃求脱护赃则图财格鬬与临时无异求脱则犹知畏惧未为强悍又有赃物为他贼携去无赃可弃是其拒捕究亦求脱移步换形此中大有分别 
　　办理盗案以速为贵获盗不速则必远扬起赃不速则必花费审拟不速则畏罪而思脱逸淹禁而至死亡故不惜悬赏买线多给盘费或以贼擒贼则获盗速矣委员起赃或发内票着地保查起其不知情而寄顿误买者祇令呈缴原赃免其到官拖累则起赃速矣供情巳确赃物巳获即速审拟虽盗伙未全不妨另结毌使妄生枝节辗转扳累况未满限而先详即有饬驳亦可依期覆审不致迟延矣不独盗案凡有事件皆应迅速也 
　　破案必须赃据蠹捕每报出一二小件其细软珍重之物先巳瓜分事主以失物无着不肯便休上司以赃物有限不足凭信须密查有无克留不使从中干没斯赃无遗匿案易审解矣 
　　案巳审定即将现赃当堂给领若欲追起全赃恐延搁无期事主之物一失不可复得又有假手经承库吏查发者需索侵匿必滋多弊 
　　典当盗赃例应起出认领在犯人名下追还当本惟江南窃盗赃祇令事主赴认画押如本犯无追事主取赎浙江遵例办理近日各县竟有捕役领同事主起认即给票差提亦呼应不灵此经差舞弊以致贼虽到案赃不追领是在承审时加意查察遵循定例也 

　　○命案 

　　鬬殴被伤例禁抬验问伤之轻重或委员代验或单骑亲往其包裹黏结处不可揭动以防进风若系共殴必问明何处系何人所伤何处系何物所伤取具保辜存案一面饬令医治如伤处颇重则以凶首锁押令其亲属代为调理并须禁止被伤之家不得故为勒索滋生事端 
　　命案初报事起仓猝其情尚真稍迟则有挑唆有装点天热发变渐难推勘故须随到随验尤要在当场定案尸伤共有几处同殴共有几人孰轻孰重孰先孰后某人致伤某处追出凶器与伤痕比对逐一相符然后案无游移 
　　仵作多不谙检验往往有无名尸首伤痕鳞比以深入者为鎗伤齐截者为刀伤紫赤青肿又为拳伤棍伤信口乱报若不亲自查验诘问明白随填随报不但驳查不了将来亦难缉凶结案 
　　案无真凶或案犯不肯供认又无确证者固须随后访查然往往当场之时真凶确证混迹于稠人潜行窥伺者察其举止神色摘伏发奸垂手可得 
　　尸伤检验原不在体统壮观向来命案报到随即出票差役有票到手即押令乡地在凶犯家勒索钱文搭棚挂彩供应差役人等酒食打点仵作招房使用乡地又于中取利是印官未及相验而穷民早巳破家及至官到正襟危坐香熏馥郁一任仵作喝报其弊多矣故出票差役只许齐犯候审照例轻骑减从带刑书仵作各一名皂隶二名路远之地捐给饭食时加觉察及至相验不避秽恶亲自验看辨别伤痕庶无朦蔽 
　　中风猝死手足爪甲俱青真心痛者四肢俱青凡有别无起衅争角情事而检验多有可疑者须细问其平素有无疾病或食异物于洗冤录及医书详查之不可自生疑窦冤滥无辜 
　　事变万端有理之所必无而事之所或有者切不可拘泥如自刎之尸起手重收手轻谓负痛缩手因而渐轻然亦有不尽如此者又自缢之尸悬挂高处坠下以致气绝然亦有平平拴系即便身死者盖其人不能善终必非偶然或遇有鬼祟即能殒命慎毋固执以滋冤滥 
　　无名被伤身死初报即将死人居住村庄相去若干里家内有无携带银钱对象出门时有无同伴尸身无名被伤身死如有失物情形应照现例仇盗未明闻参文武均有处分并须会□补勘增注近何村庄有无墩拨地主何人俱要叙明扣限六个月缉凶拏获后如审系盗杀补参疏防 
　　无主身尸例应捐棺盛殓若吝惜小费委之乡地势必派累科敛且因之为利不可不察 
　　尸亲悲愤讼师挑唆有以鬬殴告作谋故一人牵连数人徒手增写凶器若不研审确实覆讯亦难定案或取有确供而与原报呈不符亦终费驳诘务必于数日内审取画一确供尸亲混告之处逐一质对明晰允服方可定案通报只叙尸亲呈状其余族人挺身出告以及被告诉呈无关紧要者或捏饰抵赖者皆可删除 
　　仵作原不叙供若伤痕有疑似处须添叙口供盖详内推勘明白则可免上司之驳诘矣 
　　人命至重求其生而不得则死之然死灰复燃倘情节可以宽减亦应确切声明不可删抹今日定案即为将来秋审矜释张本笔下超生慎毌取断案之坚确绝他日之生机也 

　　○奸情 

　　奸情暧昧最不易知务存一分宽厚之心保全妇女名节苟无确据即为指奸勿论不可轻易吹求 
　　妇女颜面最宜顾惜万不得己方令到官盖出头露面一经习惯顽钝无耻以后肆行无忌矣 
　　有黑夜乘本夫不在入室刁奸者或以声音相貌有似熟识之人指告到官究非奸所捉获不可轻率定案 
　　调戏未成奸本妇羞忿自尽其中有因奸夫不肯输情服罪越时久远始行轻生或因亲属人等加之斥辱有激而成又或穷人拚舍一命藉以图诈非尽由羞忿凡有告调奸者审实即行严处本夫本妇好言劝慰庶免生事端 
　　有向系和奸一时败露奸妇讳和为强本夫信以为实遂告强奸者有本属强奸奸夫避重就轻诈称和奸者情伪不一不可不察 
　　地方有恶少狎邪淫比酒食征逐每生意外之事媒婆老妪惯作牵头引诱良家子弟皆当惩治 
　　门户无恙男人忽然被人杀死大都因奸而起 
　　狠戾之夫殴妻至死或借奸情以图免罪非有证据何足深信故定例止杀奸妇审无确据者仍问绞罪奸夫自杀其夫奸妇虽不知情亦绞以其因奸起祸以宣淫而戕夫之命实为罪魁若纵容通奸奸夫自杀其夫罪不专在奸妇故止科奸罪 
　　和诱与收留迷失在逃诸条相似须留意援引不可率以和诱定拟 
　　奸情重在奸所获奸有等指奸者混称奸所而其实茅檐蔀屋翁姑儿媳不过在两三间房屋别无可奸之所者均难轻信勘明指摘片言可折 
　　凡告强奸多有未成告称巳成者亦有强合和成者欲置之死地以泄忿是以坚称巳成应照律注审明如何强暴之状不能挣脱有无毁衣裂肤因何不行喊救有何人听闻若无实据未可轻拟死罪 
　　强奸不从羞忿自尽之妇应在招后声明附疏请旌虽仆妇亦一体给银建坊惟良贱攸分不准入祠设位妇女非死罪不轻入监且定例另有女监立法防范固巳周密但奸妇到案每有衙役戏狎啰唣陵辱诈钱亦宜约朿 

　　○逃人 

　　旧时旗人不准私逃故有失察容留之例惟国家二百余年滋生日繁故屡经臣工奏请闲散旗人准其报明自行赴外谋生如年久在外入籍者亦听其便是逃人各例几成虚设增注逃人定例綦严容留六个月以外即干吏议直隶京畿近地旗民杂处旗人窝逃尤难查察总要力行保甲旗人责成领催屯长民人责成乡地牌头实力稽查自难隐匿 
　　获逃到案问明旗分满洲蒙古汉军及佐领姓名是否正身另户抑系奴仆有无拐带家主财物及同行之人何日逃出缘何逃走沿途住宿处所是否知情容隐在各处住过几时有无犯窃逃过几次验明曾否剌字然后详报 
　　州县住旗庄头庄丁人等逃走讯明有无携带物件红契白契曾否上档及递过逃牌开具年貌服色详请通缉 
　　叙供以简洁为主大约是东流西荡投宿饭店或沿途乞食并无长住处所不必冗长牵引如无别项事故通报文内即可开具旗分佐领年貌清折请咨解部傥实有知情容留或曾在境内犯窃不能实时解部者叙供通报请理事厅会审拟详给咨解部 
　　有私越度关者问明何年月日从何处出口文内声明移查守口员弁失察职名另文申送 
　　旗逃不尽由于逃走或伊主不能养赡流落在外或系不堪驱使令其自住惟恐日后犯事连累预行递牌仍与本主时或见面者岂知一经发觉在旗部总以报逃为凭窝留失察之罪断难解免直隶近京五百里内原许旗人居住若查察不到或托言旗人亲戚一任居住贻误不小故凡有新来之人或单身或挈眷总要领催十家长报明查访根脚但不可扰累耳 
　　例内分别逃走数次议罪及旗民窝逃白契红契各条甚详临时细查 
　　院发咨文护牌即照例佥正身妥役每犯二名押解直隶山东河南山西四处用长解其余各省用短解查照向例行报起解日期差役姓名掣获批回送本府验转 
　　旗员回籍定限三个月先行造具家口年岁册程途里数册详请给咨咨文到日再将起程日期通报一面逐程拨兵役护送沿途黏贴印花不可迟误 

　　○钱谷 

　　直隶地土纠葛皆由界址不清而界址不清总在地圩无册纳户名下只有地数银数其坐落何乡不可知也由是影射欺隐以彼混此以少混多总无确据故第一要清丈经界既正则立鱼鳞册册籍明则地与粮皆按籍可稽矣然旗民杂处犬牙相错猝不能办也 
　　滚单省差便民为催粮善政先要顺庄使业户归于一体然后分社经理皆有头绪分乡设柜收纳亦易顺庄之法与圩图相表里故曰版图就田问赋粮额可清顺庄就公问赋易于催科二者不可偏废惟北省地无阡陌且有旗民杂处者清理不易查丈造册犹或可行而顺庄催粮断不能行不必胶柱鼓瑟总之行法在乎得人立法妙于因地 
　　拖欠钱粮半在顽户观望半在粮头保歇人等包揽侵欺顽户犹易催而粮头人等之弊难革盖花户零星窵远州县都有查比粮头而花户不之问者老奸包纳花费任催不完又或雇觅惯受刑杖之人承认花户受比搪限徒费敲扑国课仍悬必须剔清旧弊逾限不完即拘真正花户到案谕令按限自封投柜寓抚字于催科亦在随时立法而巳夫欠粮之人其书差使费积而计之巳与正项等能使百姓少出一分杂费自然多完一分正供 
　　国家子惠生民何所不至一遇灾祲蠲租缓征开仓赈米设厂赈粥其流离于外者或酌量安插不使有失所立法之周恩泽之渥如此而无补于贫民者所谓以官养民则不足以民自养则有余民生于勤平日不能务农重谷荒其本业则盖藏少而生计疏又兼吉凶宾嘉踵事增华有一朝而耗终岁之需者岁一不登岂能自立故救荒于未荒其要在黜游惰禁奢靡庶几家有饶蓄缓急可恃诗曰职思其居职思其忧礼曰国奢示俭国俭示礼是在父母斯民者风示之耳 
　　州县三四月间照米谷时价酌减详明开仓平粜惟顺天府通州则有仓场奏明行州领粜仍一面请部郎监粜一切食用惟州牧是问折耗既无开销供应又属赔垫似应照办差委员之例酌给薪水在仓场茶果项下报销不然或就近委本仓监督或即令该州及州佐等办理既无误于事亦可省一切赔累也保定府驻防兵米一万一千四百七十八石永平府属亦有此项每年分派州县采买解仓收贮临时给发照折中定价每石准销银一两并有量加核减者夫采买照依时价何折中之有折中之价一定明示以贱则冒销贵则赔垫州县畏累保无勒买之弊乾隆二年藩司张　以米价昂贵请将截漕米拨给保定兵米然亦可暂而不可久似应照采买仓谷之例平价实销方为允协 
　　起解正杂钱粮皆有平饭即在耗羡内开销惟是带办缺官缺廪住降俸银夫马小建留二廪粮等项只有此数起解之时又要平饭必须捐赔州县畏累将巧取之民矣故欲使无耗外加征之弊其自革除平饭始 
　　征解要识缓急地粮为急官租次之杂项又次之地粮之中大户为急中户小户又次之地粮项下起运急于存留起运之中又以河工兵饷为急须查往例应解若干项于某时起解仿而行之自无错误 
　　以领抵解自是公道然权自上操在为大吏者居心行政何如耳增注一领一解不如以领抵解若不准作抵自谓防弊其实弊不在此天下有治人无治法亦视行之者何如耳 
　　催征钱粮全要内摘先尽大户催纳以次挨递方见至公且大户粮多终属有余之家完纳亦易此在内友之勤密财赋重地弊由外摘非延搁即侵收矣故必能设法催科方可当征比之任毌以会计小席而忽之也 
　　过割推收若一设局必致派费但令花户于开征之前报明收除过割即行入册可免滋扰惟收清则户皆现业授受分明且契劵不能漏税盗买盗卖亦从此少矣 

　　○交盘 

　　交代以驿马为先无论正署皆限一月内接收库项仓谷固宜详慎杂项钱粮以及赃罚赎锾不入奏报者亦须留心不可忙中有错也 
　　上手交盘册是根据再添以每年奏销册及各项卷宗按欵清厘巳解者有批回巳给者有领状如批回未掣或详明请示必求确凿而后巳 
　　征存未解之欵只要银两现存不妨代为起解若虑及赔累解费给与批文勒令起解离任之员能堪此乎 
　　佐贰俸廉衙役工食每有透支预发者若果确实即准销算不必苛求 
　　去任之员必多垫项有准流抵亦有不准流抵各省定例不拘一辙临时查办 
　　授受不清例由上司委员监盘然新任旧任意见不合即可于附近邻封内择其公正者自行禀请饬委俾得持平酌剂大约新任肯吃亏一分百事皆了不但情理允协亦免锱铢较量渎禀互详为识者所鄙也 
　　新任操得为之权胥役无不仰承意旨若欲苛刻吹求何所不可傥肯为去任者设身处地并想日后自己收场便能放宽一着 
　　存仓米谷惟□变者不可收受仓谷底面配搭每石碾米五斗即属合例其余米色稍陈或灰土稍多可以代为设法粜借易新者亦当接收不可勒令风扬明讲折扣 
　　各项皆易确核惟民欠钱粮有无官役侵蚀难于查考以流水堂簿总数合对奏册略知大概又有问出欠数令里长催头查明出结者亦有令经承出总结存查者须量地方之繁简酌办 
　　养廉例不加闰遇闰惟有按日均摊至为公平勿以些小便宜妄生较量 
　　前任因公那动之款必详明批准立案不可含糊接收 
　　额设囚粮等项皆按季分派不可先尽扣算致有偏枯 
　　交代迟延议处例应分别新旧任故旧任将一切册籍移交之日自问仓库无缺即以交送日期缘由禀明日后新任查收迟延责有攸归不致一并参处矣刑名案件接任承审例得展限如限期紧急者一面详转一面办理 

　　○社仓 

　　社仓之法始于朱子仿古义仓之意请常平仓米六百石始其事凡十有四年除建仓外得米三千余石诚良法也其所著事目大约编排保甲稽户口设乡官四月上旬申府委员役与乡官共支贷十名为保如有逃亡同保均赔十月上旬申府差官同收贷者出息什二小歉弛半息甚则尽蠲之行之十四年归原粟于官而用所赢为贷资每石止收耗米三升不复取息此社仓之法实与常平相表里雍正二年内阁交出积贮原以备荒条奏行令各省访察民情土俗妥议嗣经部议采取山东河南议奏事宜并按朱子社仓事目酌议六条行令各省按款酌行乾隆四年台臣朱续晫节录事目奏准发交各省督抚悉心详议然而奉行者甚少予尝论之一曰捐输之难民日加多地不加广贫民甚众而温饱者仅足自给五党相赒之义缺焉不讲非但人不古处亦或力不从心今欲劝捐名为乐输势同派累而况有建仓之费铺垫之费看守人夫之费以及盘量折耗岂能尽取给于耗米其难行者一二曰任人之难乡官社首必须公正殷实之人但公正者未必殷实而殷实者不皆公正不得其人则弊生即得其人亦以责任綦重畏累退缩而其乐于充当者率多狡狯渔利不可任用其难行者二三曰出借之难年丰谷贱民不愿贷恐其久而陈腐于是勒令借领以易新若一遇歉收共思称贷小州县约计二万户中州县约计四万户大州县陆万户均计贫民二万余户户贷五斗需米万石人多粟少既不能徧给又不可意为核减一夫不获哗然而起滋生事端更非浅鲜其难行者三四曰征收之难常平仓谷以及出借籽种俱有乡地等当官保结互结尚不免于积欠印官立限催追犹难清楚乡官社首非有势分可以弹压又不便责比欠户不完保人岂真能逐一赔偿本年不能如数还仓次年即无项可借民间依然缺乏而赔累无所底止其难行者四古人创垂良法当其时为可行异时异地而不能行者大率类此虽近今俱己举行交社长收贮仍归地方官入于交盘案内接收出结然不能必其实贮无亏州县亦不能亲厯盘查但听胥役取一甘结于穷民未有实际名存实亡矣 

　　○灾赈 

　　荒政难办不能有功但求无过须安抚之不使哀鸿离散控御之不使乌合逞凶灾象将成即行具禀既成灾则据报通详俟委员到日将被灾村庄勘明成灾分数分晰造册具印勘各结申送其成灾地亩数目另行续报并停征赈恤事宜或候饬遵或议详请示一面分头查勘正佐各员尽心办理务期无遗无滥 
　　庄头当差地亩被灾例不委员勘报庄头禀报时令其呈明内务府俟内务府委员到境同州县会勘造具册结给委员带回一面送府核转今改由附近大员委勘取结矣 
　　夏灾不出六月秋灾不出九月不可因循尤不可讳饰盖时和年丰固守土之福然天灾流行何地蔑有苟图省事置若罔闻一旦访之自上或哄之自民匿灾严谴不可逭矣 
　　查勘成灾按田地实在被灾分数如百亩之田五十亩全熟有五十亩无收即此五十亩为成灾十分不可以熟田五十亩合计为成灾五分也 
　　语云水灾一线旱灾一片盖因水灾有低洼被水高阜无恙者有大水一过即行涸出无碍收成者非旱荒之禾苗枯稿一望可见也总在实心实力查勘的实不轻听里书乡保之言斯无捏冒 
　　近例夏禾被灾先行题报查勘分数俟秋收后另行办理不可轻议赈恤 
　　秋灾不出九月一至下旬即应将被灾情形题报仍照例扣限造册若州县于九月内不及勘明申详至请蠲之时始行造送即干迟延议处 
　　被灾应蠲分数造具册结由委员及本管道府加结送转分路查赈先就灾重之处分定村庄挨户清查分别极贫次贫大小口数开载赈册一面即晓谕听候给赈不得扶老携幼纷纭四出如果被灾十分九分众口嗷嗷或就查清之处先行抚恤若被灾稍轻则俟查完给赈 
　　定例被灾六分极贫者给赈一月次贫者不赈浙省无分极贫次贫俱抚恤一月口粮大口日给米五合小口减半被灾贫民如有携眷外出存有空房即于草册注明姓名口数酌其应赈不应赈注明草册内俟闻账归来核册补账可免冒混之弊详报户口之时须声明有闻赈归来之人另容续报以便临时一面收赈一面册报 
　　贫生由儒学报名灶户由场官造册旗户归理事厅令屯目查报其清查户口应一体查办册内分别注明非专查民户他日又另起炉灶也 
　　庄□头地亩被灾地方官即行详报附近大员委派邻近州县监同履亩查勘按其被灾分数造册出结详咨转送内务府应免差务应给口粮照例办理如遇庄头呈报一二三四五分收成已至成灾者照例详请委员会勘出结转报至于收成六七分为歉收八九分为丰收庄头歉收一分即应免一分差事虽收成九分亦为歉收一分地方官确查实在收成分数详咨查办不可照民田因未成灾遂置勿论○夏麦秋禾勘明收成分数照依查报民户之例于六九两月开折详咨户部转咨内务府查办 
　　户口应赈不应赈须详细分别册内详明若稍有生计而不能无藉于赈济者应除去壮丁赈其老幼亦将不必全赈之处注入册内以杜日后混行告争 
　　查灾散赈官役盘费饭食及造册纸张等项例准开销每有书役乡保向灾户需索钱文藉端派累甚至贿嘱冒滥真正贫民反有遗漏宜严行查究 
　　领赈须预给印票赴仓领米验明即发其有老弱妇女不能负戴者听其托人代领 
　　厂内人手要多便于分发不使守候挨挤以致倒毙时加稽察不使斗级人等得钱作弊附近米厂劝令好善绅士出资赈粥或有饥饿不及举火者以粥济之视其捐之多少酌量奖劝 
　　查灾散赈往往委员协办未受佐理之益反多供亿之繁其贤智者自逞才能意见不合其凡庸者非但不能襄力反以照应未周故生枝节每多掣肘若本处各员力可办理亦即禀明不必委员傥既委员除照例给与公费外一切应酬不可吝惜庶能和衷共济 
　　旱灾得雨后可以补种水灾则急宜设法疏消水退后亦可种植如晚禾秋麦以及荞麦蔓菁之类无力之户例应借给籽本成灾五六七分者每亩给谷三升八九十分者每亩给谷六升如折色每谷一石折银六钱佃种者给佃业主自种者即给业主但不可使无地穷民乘机冒领以致罚来催追费力 
　　散利贷种食也薄征轻赋税也缓刑省刑将也弛力息徭役也舍禁山泽无禁也去几去关市之几察使百货流通也眚礼杀吉礼也杀哀节凶礼也蕃乐闭藏乐器不作也多昏男女多昏配使得以相保也索鬼神盗祈祷也除盗贼安良民也增注周礼以荒政十二聚万民一曰散利二曰薄征三曰缓刑四曰弛力五曰舍禁六曰去几七曰眚礼八曰杀哀九曰蕃乐十曰多昏十一曰索鬼神十二曰除盗贼○嘉靖八年大理寺评事林希元上书言救荒有二难得人难审户难有三便极贫民便赈米次贫民便赈钱稍贫民便赈贷有六急垂死贫民急饘粥疾病贫民急医药病起贫民急汤水巳死贫民急埋瘗遗弃小儿急收养轻重系囚急宽恤有三权权借官钱以粜籴权兴工作以助赈权贷半种以通变有六禁禁侵渔禁攘盗禁遏粜禁抑价禁宰牛禁度僧有三戒戒迟缓戒拘文戒遣使此皆古人美意良法须随时酌行 

　　○捕蝗 

　　北五省每多蝗蝻或云水淹之地生有鱼子及涸出日晒化而为蝻此说亦不尽然礼记孟夏行春令则蝗虫为灾仲夏行春令百螣时起谓水之气所淫也大约洼地湿气郁蒸所化又或旧时飞蝗所生所以蔓草荒坟长堤古岸往往有之总之查察要早扑捕要力不惜辛勤不惜财物虽曰天灾亦可以人力胜也 
　　蝗蝻为害人尽知之然地户多讳匿不报者以潜自扑捉或驱入他人地内庄稼尚有几分可保若一经报官众夫扑打蝻孽未除而麦禾已蹂躏无遗矣岂知及早不除至长养成翼势不可扑故须谕令乡保廵查地户举报若有讳匿枷号示众 
　　蝻子萌动即宜详报不可迟延亦不可遗漏盖既报则何嫌于多而漏报则近于讳详报后如何设法扑捕现在如何情形约于何时可灭庄稼有无伤损须时时具禀以慰宪怀亦见守土之焦劳筹划初非漠不关心也十日半月若再不报扑灭便是长翅成蝗上司必生疑虑应将巳经扑灭处所先行详报文内仍声明现在搜查余孽字样不可竟以为净尽或有遗剩及续行生发反似捏饰 
　　蝗蝻一面具报一面即移会营汛并同城各官协捕盖平日杂佐文武悉宜和衷一有缓急可收臂指之助 
　　未经长翅跳跃不远尚属易捕扑捕须在清晨盖早凉饮露多在禾麦穗上且其翅濡湿不能飞动及日出后则伏于根叶之下便费搜寻矣 
　　扑捕总要夫多择其聚集处先掘深壕然后周围三面徐徐驱之使入壕内用土填掩所用人夫应给与饭食或酌给钱文庶能鼓舞尽力 
　　以米谷易蝻民自勇于从事但须随时变通蝻子初生以斗谷易斗蝻既长则稍减其数或给以钱文不拘一法乾隆四年直督孙　奏准捕蝗给过钱米在司库存公银内支拨并请嗣后再有蝗蝻萌动如能踊跃急公争先扑捕仍行赏给等因但州县宜量力办理不可必期开销盖详报驳减大费笔墨及至准领则仅存十之一二矣 
　　蝗性向明每于月光下鼓翅羣飞若黑夜用秫秸燃火能使飞就可扑取也 
　　或谓蝻子在平地者掘坑埋锅煮水前以席旁夹之对锅刬一平路集众环围徐驱之使由平路直走跳入锅内用笊篱捞出堆于一边尽灭而后巳但逐之太廹则跳跃散乱反难收拾矣 
　　蝗蝻多者如水之流而不可遏大率自西北而东南然亦不可拘定方向所以飞蝗入境只宜含浑详报切不可指明自某处来盖邻境不将蝻子扑灭应革职拏问地方官扑捕不力借口邻境飞来希图卸罪亦应革职拿问万一邻境不肯承认必至互详水落石出非彼即此岂非自贻伊戚故邻界查有蝻子即速知会协捕或用书札相闻庶几救灾睦邻之义 
　　蝻子生动一经具报各上司委员陆续到境或委令协捕或暂来查看非系冷曹即属效力候补之员不但资斧艰难未免希冀且正欲以奉差逞能最易生事大段虽巳扑灭岂必只翅无遗或以细故持其短长者有之故一切服食起居要料理周到不可顾惜小费也 
　　查刘猛将军吴川人名承忠元末授指挥弱冠临戊兵不恤刃盗贼屏息适江湖千里飞蝗遍野乃按军法捕逐蝗皆出境后鼎革自沈于河有司奏请囚授猛将军之号雍正二年奉　　敕建庙增注礼有蜡祭八神先啬一司啬二农三邮表畷四猫虎五坊六水庸七昆虫八岁十二月合聚万物而索飨之报赛之义也螟螣蟊贼秉异炎火诗亦乞灵于田祖矣近来以刘猛将军为驱除螟蝗之神虽无可考但以时虔祷为民请命其礼近古亦禳灾之一法欤 

　　○水利 

　　古今治河之术不出贾让三策南河蓄清敌黄实操胜算其余惟以堤防为务堤日增高水亦随长汛涨冲决实足为患此贾让所谓劳费无巳数逢其害也直隶囚永定河为害入海水口不畅弥年疏浚支流此中策乎至于出数年治河之费业所徙之民不与水争地贾之上策实无有能行之者 
　　治河有原有委下流畅而后上流安澜直隶惟京东之滦河蓟运河诸水自能入海不由天津其余南北运河东西两淀曁永定河子牙河七十二清河皆于天津海河合流自三岔口迄大沽口长一百二十里众水竞赴潮汐往来每夏秋山永厯水皆注于三岔一口宣泄不及以致漫溢冲决此正尾闾不畅胸腹俱病者也雍正三四年以来兴修水利于南北运各建坝开河减水分流入口之水既减则达海之口稍宽亦随时补救之计也 
　　桑干河发源太原之天池伏流至朔州雷山金龙池浑泉溢出东下大同抵宣化保安宗山西至看丹口分为二一由通州高丽庄入口河白河者潞河也一南流从卢沟桥厯固安永清霸州至天津丁字沽入海长二百余里因其色浊故为浑河倏忽迁改又谓无定河康熙三十七年改为永定河挟沙易淤每年水过之处停沙肥沃艺麦倍收故谓之一岁一麦之地小民贪利占耕为业与水争地一旦汛水暴涨不能容纳其不至于横决者几希 
　　西淀翕受西南众流循千里长堤与白沟拒马北来之水合东注至霸州之玉带河此是咽喉之地泄宣不畅雍正五年另凿中亭河以分流然河身窄小首尾皆淤分泄无多由会同河以东始得分流入东淀又真顺广南泊之水注于北泊共出??釜阳之道合滹沱之流由子牙河束淀淀亦易淤迩来垡船挖浅不无小补其河岸坦坡及河心淤涨私占种苇与凡迭埂护田筑堰取鱼皆于水道有害所当禁止庶能节宣诸水而大其含蓄 
　　千里长堤自清苑起至献县之臧家桥绵亘顺保河三府之境惟自保定县以东堤绕渐向北如善来营等处河身最为窄小水障而北霸州患之堤决而南文安大城患之明司农王恭肃公谓自保定县东北路□ 【 缺一字待考再补】 村起东由周家庄鲁家庄西营村直抵唐头村筑大堤计长四十里约费六千金保护文安而以路畽村北善来营苑家口苏家桥之长堤尽行决去则河身宽而水可容纳无壅滞泛滥之患此说颇善但弃地甚多村落迁徙不少未能见之施行也人竞言水利惟能去其害斯收其利矣如一身之血脉使之流通而无壅阻岂非利乎然有利必有害雍正四年以磁州改隶广平??釜河全水自宁晋泊以上引流种稻民甚赖之而濒河村庄时亦为患迨出泊之衡水界滹沱河水势湍悍民堰难御雍正八年衡水堤决溢流直犯青县滹沱又日逼正定甚可畏也又如唐沙滋三水于唐县曲阳新乐定州深泽皆获其利会于祁州之三岔口为猪龙河经博野蠡县高阳入白洋淀水势奔突每受其害 
　　漳河与??釜阳河合流曲周鸡泽患之今东从经魏县元城拉馆陶入运河漳水泥浊易淤或欲引入东省德州相近古黄河之处然地隔两省事权不能专一未可轻议也 
　　营田未尝无利明徐贞明言之详矣而必求其可久则要在察地势审土宜雍正三四年京东京西京南天津分四局营治水田效羣力给农本以图永远之利然或地势本高水泉不足或支流引河旱干则涸水不能达寻即改旱地势使然也又有土多沙性不宜于稻田迭埂水渗岁旱则水从内出而不能蓄岁涝则水从外入而不能御营田副使正钧于丰润霸州捐资筑围建闸营治稻田各五十顷迄今收获无几民人拖欠工本难以完纳欲再借则民欠愈多不借则无力耕种地方官不过因循补苴无长策以图久远将来不保其不废善营田者水田旱田因其宜而不之强立町畦分高下不惜工力地之在民者劝之使自为垦地之在官者遣亲信亲友董率之给以工本专其责任择南方老农为之师官斯土者以民事为已事又使民之深知其利不懈于其事而后庶几也 

　　○官方 

　　股肱大臣以献纳为忠守土之官去君甚远去民甚亲以抚字为忠有一片肫诚之意流露于政事之间小民必有受其福者 
　　服官以明决为用深沈为体若英气太露不特招同官之忌上司亦以为涵养尚少不肯重任识赏牝牡骊黄之外者能有几人哉 
　　恃才敢作或以权术驭人者有得亦不能无失惟勤慎供职事上接下圆和坦白不矜才炫能方是颠扑不破 
　　人情之所不愿我力之所不能者皆不可勉强若委曲成之久后必悔 
　　治敦大体不尚苛细政务平易不贵苟难 
　　善人要奖劝之恶人先戒谕之不改则惩儆之元恶则翦除之戒休董威道贵并行若一味姑容养奸流毒亦不是诚心爱民 
　　断狱凭理理之所穷情以通之贾明叔曰人情所在法亦在焉谓律设大法礼顺人情非狥情也狥情即坏法矣 
　　听断总要公正着不得一毫意见为两造设身处地出言方平允能折服人尤戒动怒盛怒之下剖断未免偏枯刑罚不无过当后虽悔之而民巳受其毒矣昔人云上官清而刻百姓生路绝矣古今清吏子孙或多不振正坐刻耳此言可为矫枉过中之鉴总之凡事留一分余地便是积阴德于子孙也 
　　程子曰一介之士苟存心于爱物于人必有所济身居民上操得为之权必须做有益生民之事立德立功皆在于此若簿书无误听讼犹人皆余事也 
　　衙署要关防又要得知大体盖择人而用必无妄为若但刻意防范如束薪者处处亿逆皆可疑矣而究之骫法作奸防之不及防也 
　　开国承家主持虽在一人辅翼必资多士居官亦然有志上进而署中亲友各顾其私不能壹心并力赞襄公事便不是好光景 
　　臧获有才者多忠良者少用其才尤当防其弊若信任之专不复觉察防范遂致揽权专利跋扈招摇无所不至及经败露本官方以之获罪而若辈巳挟赀远扬矣 
　　仆隶长随惟利是视有过于苛细致令不能自给又有托宽大之名任其挥霍不能检朿者皆失驭下之道 
　　用人当明示以赏不可暗受其欺盖赏则感恩而生劝欺则揖盗而长奸也 
　　公私不并营既有官守便应将一切银钱出入饮食家产之事俱托人料理只要用人得宜若必一一亲理不但公务分心亦且役志劳神非所以养身也 
　　居官无婪取但不知节用便不免亏缺饮食起居与亲友共其甘苦人自无怨诸凡动用尤须在大处节省不可在小处刻减 
　　上下司势分统属亦要情意流通有地方公事不妨面禀盖文移往复未能完结者得一指陈晓畅案可立定且时常见面谗慝不生而才品可观亦在上游覩记中矣 
　　居官念念在想进步刻刻要防退步知进而不知退亢之所以有悔也 
　　官者身外之物荣枯有定原不能委曲求全只要行其心之所安处以理之应得成败利钝岂能逆覩若畏首畏尾无一事可为矣 
　　官运兴隆必有气机先见如果廉干任事又和以与人诚以服物上下整齐严肃每事井然有条理即此气象便识荣昌未艾也 

　　幕学举要
