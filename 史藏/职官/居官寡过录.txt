居官寡过录　　（清）胡衍虞 撰 

　　●目录 

　　重订居官寡过录引 
　　卷一 
　　卷二 
　　卷三 
　　卷四 
　　卷五 
　　卷六 

　　●重订居官寡过录引 

　　盘峤野人居官寡过录于居官之道言之畧尽矣时时省览彷而行之未有不为良吏者然其前后体例似不甚合予为更订之前编补以巳说亦取其条例之符非有益也时斋 

　　●青照堂丛书 

　　朝邑刘振清金亭汇梓男维翰宗臣校录 

　　重订居官寡过录一 

　　李元春时斋评阅男来南熏屏参订 

　　初选京邸勿收家人衙役 
　　勿向部民借贷 
　　与乡士夫在京者交 
　　谘访任中事 
　　赴任（补） 
　　入境待来接者 
　　上任宿庙 
　　交代（补） 
　　交际 
　　视学 
　　看养济院看监 
　　佥押 
　　公座 
　　出示（补） 
　　放官 
　　裁役 
　　事上接下（补） 
　　裁陋规（补） 
　　自奉（补） 
　　自励（补） 
　　农桑（补） 
　　钱粮（补） 
　　积贮（补） 
　　教化（补） 
　　革俗（补） 
　　学校（补） 
　　书院义学（补） 
　　狱讼（补） 
　　军需（补） 
　　灾赈（补） 
　　报节孝（补） 
　　举士（补） 

　　○初选京邸勿收家人衙役 

　　今作官每患家人大多且多有上人荐托者如使人巳足或知其不可用皆当善辞须知凡荐托者亦多系其人自求荐托者亦□□清面耳□巳亦碍于情面兼畏势力将来受害不少矣贤宦家人多用雇觅葢我先与工食而后可责其不法若不索雇钱愿効奔走彼不图借主营利何肯空以一身为奴仆乎至于离桑梓游京师更是不守职业不容于乡里之人向新官求为家人求为衙役皆内怀私心而不肯告人者也苟狥一时哀情谬为收用后必倚势作威害人害事极会替主人造恶业要做好官断宜痛绝 

　　○勿向部民借贷 

　　得缺后或有使费不可向部民在京商贾者假借葢一有借贷则彼于我有相挟之心我即于彼有相感又有佽助求居衙幕者更不可受之心后到任所彼或要说人情要赢告状不从则彼必以我为忘恩从之则我且为彼而枉法故宁可省费不可丧体至彼或有礼物馈送更丝毫不可受也 

　　○与乡士夫在京者交 

　　乡士夫在京者见新父母选出必来致礼相贺亦丝毫不可受若请酒及祖饯则谊不可郄 

　　○谘访任中事 

　　来南曰当官者谘访最为切要无论到任与否皆当于此留心选后或遇前官或曾客于彼者或邻封游宦者须细间彼中利弊因访以前仕宦者某以何故得官声某以何故挂吏议可为法戒然访及本处士夫时固要虚心采听更须防其言土俗民情处用绵里藏针之为大吏则访属员法以为后日便于□私张本以小人度君子此亦人情之未必尽无者耳 

　　○赴任（补） 

　　赴任家属不必全携又须裁行李减车马在路节费用临境免铺设接待吾见廉吏无论大官小官有从一役单骑赴任不告日期潜行暗访突然而至者不必尽效其事要不可不知此意 

　　○入境待来接者 

　　新官初到一切人役来接众目攒视一官视其所喜者何在后即思所以承顺之视其所恶者何在后即思所以掩余之视其所疑者何在后即思所以惑乱之视其所畏者何在后即思所以恐动之此时凡百举动不可不慎而其要尤在于少说话○凡接官有一定地界或有逞其裘马舁盒携樽远迎数十里之外者虽一时热情不可却绝然恐此辈即是县中好事之人须防后日缠扰官府亦不可多假词色使其回县夸口说新官与我一见如故借此耀势凌人若在本分之地相接者除属下乡民不必下轿但以温语劳归外凡同僚儒学绅衿皆宜下轿叙谢远劳人见其谦恭谨慎必欣欣然有喜色而相告矣若妄自亦礼当如此不是专要人悦尊大乘轿从绅士面前长驱而过彼口虽不言心必不悦做官者岂可一入境而遂使人不悦乎 

　　○上任宿庙 

　　上任先一日至城隍庙斋宿务竭诚敬不会客不饮酒次早行祭其祭文不可抄写宽泛旧套必出自巳天地间莫谓无神灵气机感召神灵至焉一言一动皆有鉴察真心实实以不敢枉法不敢贪财对神矢誓自此以后倘有欲苟且处即想起对城隍发誓时私心便止○上任仪卫只照常规不必分外多张旗旆鼓乐伺候人役偶有失悞此日未可遽行杖责即有大触犯我者且忍一日以养和植福 

　　○交代（补） 

　　交代之际往往新旧相争成隙皆是为利起见不知作官原以为国无论人我一耳旧政告新子文可法也但凡事须慎不可一为所欺亏空尤不可接仕者到任皆是急于接事或以上官强谕有出结姑受者矣不知此一误接他日更欲谢之而不能往往以北护谴宁不到任□此万勿委蛇但须和以辞之耳大抵作官遇事为寅为上皆当以外和而内介处之 

　　○交际 

　　上任有乡士夫同僚佐贰具礼一槩不可轻受葢此乡绅皆不必见如果访其人贤当就见之以隆物望以访政事不屈礼善士而专与富贵豪势人交俗吏污吏之所为终无益而有损时见礼即受人必视我为贪夫后将思所以饵我矣○自此以后接见绅士不可延入内堂只在宾馆或川堂相会使吏书门役环侍左右彼见众人属目必不便开口说情则我既不相绝以开罪又不相昵以狥私此亦善绝请托之一法也 

　　○视学 

　　上任三日早谒文庙不可循常套一拜即出须逐一阅视殿宇门扇神龛牌位损坏与否洁净与否如有缺略即谕整饬俟下次行香再阅倘仍违玩定责庙守次阅　启圣祠次阅两庑次阅名宦乡贤祠既毕升明伦讲书行赏然后起而与诸生约曰自今以始不佞固要以礼相待诸兄亦要以法自守毋违卧碑毋擅入公门自取薄待相与有成乃见自爱 

　　○看养济院看监 

　　官当新任于权门势宦酬礼答拜无不捡点在心至于茕独之人桎梏之子恐未必一时遂能念及然新官眼中无此辈此辈心中则有新官时时望其赈恤□只要尽吾之心不是恤人说念念欲其救拔若漠然不顾能无使人说我知铺锦上之花不肯送雪中之炭乎故任后须要看养济院养济院有非其人而居住兼无其人而捏名冐领养银者亦不可不知问其月粮有人侵克否病者得药否死者得棺否又须要看监看时取出监簿查点如有应释放者即与释放应保候者即与保候应锁押者即与锁押分别来南曰春秋传云明察之官忠信之长慈惠之师必如此方许作官罪犯轻重逐一区处巡视周围墙垣坚固与否分付狱吏禁卒毋得疏虞亦毋得凌虐诈索仍令置锣一面有虐诈者令犯人击锣申屈以凭究治又有重犯在监年久遂为牢头凡遇新犯下监必索见面灯油藁铺等钱少不遂意即行凌虐甚至断其水浆致饥饿至死者如有此弊亦许犯人鸣锣以凭究治如势压不许鸣锣访出重究不恕若此者葢以囹圄中人冤枉固可哀矜即情真罪确者亦当使其死于朝廷之法不可使其死于狱吏牢头之法也 

　　○佥押 

　　每日佥押文书应亲递上司详验公文必须择小心吏书专管对读明白一字无差方许用印不可任其差错潦草致上司批驳回来责本官之不精明也若初任佥押尤宜谨慎有吏书人役侵用银两假作前官支用补卷补领者有事情难处前官不敢主张乘机申缴者诸如此类不可胜数须先示谕凡一应佥押用印公文俱以本职到任之日为始从前一切俱不许朦胧禀印其应佥押用印公文须于先一日送衙查验如有作弊情由重责治罪 

　　○公座 

　　吾友三原李□□建北宰平阴无事亦日坐堂每日上堂须有一定时节不可忽迟忽早更不可一日无故不出葢一邑人民或要申冤或要禀事或候审理或候比较竚立门外有寒而无衣者有饥而无食者我闲作饮戏于署中彼实受苦楚于衙外以致路远者不得归徙倚人家檐下抱病者不得息呻吟谁氏门前有恻隐之心者断不出此 

　　○出示（补） 

　　应示者有两端劝谕百姓安业服教息讼急公一也申明自巳绝贿拒托勿令丁人误入招摇网罗二也此有一事皆先须出示令人知之又前后亲自传唤谕问则欺隐之弊何自而生此袁子才所言真良法也其有宜秘切行查者不在此例 

　　○放官 

　　放告先颁状式谕令字不可冗长语不必文雅勿摭旧款勿牵多人投文时除杂事明白具禀外凡有对头告诉者俱自备小封筒将状票装封在内外面写告状人某人以便点名点毕共计若干状用一木木?匣封锁随入内衙逐一细阅不应准者次日贴示其事大而情真者准之即事小而情急者亦准之将票次来南日得法早发与该房将状仍置一柜勿令家人门役从旁窥看抄卖原词葢被告得见原词知有自家理短处必要多请讼师千谋百虑打点弥缝之策演习停当临审竟有瞒过问官抵住原告者今我不令泄露使被告茫然不测说彼何事及至当堂出其不意攻其无备按状审问彼仓猝之闲不及检点涂饰真情自然毕现矣 

　　○裁役 

　　衙门中必有人役如吏书专供掌记快手听差皂隶刑杖体不可废然此辈聪明不用以奉法而用以舞文精神不用以効劳而用以罔利略假笑颦便生威福潜窥动静巧弄机关炀灶为奸凭城作祟到任后役数只须遵例共有差□需人者用雇役之法须要逐一点查择其可留而不得不留者留之其余或系犯法革退复向署官钻入者或虽系新入而于京制定数溢额太多者俱要革汰不可姑容葢衙门少一役民间少一蠹矣 

　　○事上接下（补） 

　　所恶于上毋以使下所恶于下毋以事上大学言之在上位不陵下在下位不援上正巳而不求于人中庸言之凡上下各守其分皆须尽礼去私而下之事上为难要之不爱官则不妄奉大抵官之升黜自有命定无论道当然也 

　　○裁陋规（补） 

　　官场有陋规之名汪焕曾谓陋规不可裁予不以为然既曰陋规何不可裁不裁陋规终是作官苟道伹不以陋规受下则易而不以陋规奉上则难奉上者只先遵守常规以诚谨感之或可渐减也受下者一身节俭自不需在下之奉吾见今之大吏能此者不一人久之人人相效未必不成风矣 

　　○自奉（补） 

　　海刚峯在官母生日用肉二觔寻常一切自奉可知也今大吏亦有日食青菜且以待客者俭以养廉当官三事之外此最要道但须诚意守理庶不贻鄙吝之诮尔 

　　○自励（补） 

　　来南曰属南朱斗南先生宰吾邑□中□□不过五六人且共一席□大吏如此者亦不少则其自奉自励可知也身勤其事则不需多人勤俭本相因也而一切不涉委靡则无废积不诿他人则绝弊窦虽有当分任者然亦必亲自考验不得以不事烦猥借口 

　　○农桑（补） 

　　钱粮例是加一伍自封投柜只应照例行之两期征收贤有司又自有存恤之心如曰吾无所利作官何为忍剥民之脂膏以自利哉或不能自给节省自有道焉或虑催科不完则刑比固不如诚导儿宽之牛车负担其效可覩也果有奸猾抗违惩之亦必服矣呜呼今作官不受贿资钱粮之出即以为公取即以为良有司不知数钱升粮民有乞贷而无从者背心害理分外一毫多取便获鬼神之谴便折子孙之福况滥收大半严催不恕贪而且酷不知阴虐多少生民世有廉吏之后不可言者正是兹辈岂真廉吏哉此在大官尤不可不知 

　　○钱粮（补） 

　　农桑前人具有成说胡大初昼帘绪论临民篇亦言之然二者钱粮之本予故复补于此夫古者有巡省劝课之法君犹然大吏可知况令乎当耕敛时上之人但一亲临民自皆乐为其事且无他弊矣昼帘绪论为文读示亦当知 

　　○积贮（补） 

　　贾子曰积贮天下之大命也葢凶荒军旅皆赖此焉古者设仓无非良法今敛散皆成弊政采买换仓俱出少而收多官取二三吏役取四五又欲其省事委之包户包户又取四五甚者视为利薮频年采买每岁换仓民于钱粮外又出大半之赋真不堪命矣贪污者不足论亦有欲为良吏者于此稍不究心以为依行旧规任吏役作弊害固不可胜言也朝廷设官非令终日昏睡何惮数日之勤亲视出纳为民惜命即为巳惜福乎 

　　○教化（补） 

　　凡教化皆须以身一切伦常根本大端细务上为之以道下未有不闻者闻之未有不悦者此感应之机也次须为文处处贴示窾曲告谕又各乡堡择有品望士人立为中正十日为讲　圣谕广训亦间召百姓于邑隍庙或亲到乡为泛说切身道路其有民善行素著者访知则奖励之恶行久彰者访知亦戒饬之民非甚愚吾未见其难晓也 

　　○革俗（补） 

　　民俗日败皆以上无教化亦以法令不严如衣食之僭侈礼俗之骄奢嘓匪赌博奸宄宵小盗窃妇女游会诸弊皆须严立条规勤行访查犯者重治不贷亦当易革 

　　○学校（补） 

　　学校以教士人于其中宾兴养老饮酒亦即所以率民今一切视为具文博士不尽职守令循教事教何以兴俗何以善凡博士须于课文外每月一坐明伦堂会诸生讲论立身道理及泛说书传疑义守令皆须亲临之与共指授此即古者大学天子亲视诸儒问难之义也但天子只于临雍拜老岁一行之守令则不待养老月一视学不为数亦不为侵职也至养老宾兴或废而不行或行而不敬饮酒之礼且以入钱为宾此尚可训乎 

　　○书院义学（补） 

　　书院于学校外广育成才也义学以教贫家之小学也今书院义学郡县所在皆有而为师者率以钻穴得之尚何以教其受学值而无教如博士倚席不讲者比比也间有教者书院山长月课数艺义学先生训字背书而巳于古人根本之教不一及也　朝廷之例书院山长不许上宪荐人当令各绅士推择学行可为师法者报上延请立规讲学与学校间行义学之师亦令绅士推择为立教法此尤各须先审推择之人为何如 

　　○狱讼（补） 

　　民服教则讼自少其有讼者亦须先谕以息讼或令乡保处和不和则以速讯为善勿令多牵干证差役唤人即令与原告同唤不当拘索者勿遽拘索到县非重罪命押不得私押将审俗有铺堂之礼似彷古者入钧金束矢之意随事定规令原告独出即以此与差役此外须亲问者除走唤时与饭钱不得少有需索审时须先背审然后对审大要总是推情度理彷五听之法不患不得罪状勿尽委之刑名幕客若得其罪者用刑以宽减为主疑者不嫌三审五覆终疑者原之果有元恶大憝何惜重法毋使为民害且令被害者冤不得伸也 

　　○军需（补） 

　　一有兵役则军需之烦扰民不堪命领军者孰非朝廷为民之官所过之境皆当体恤此意万一有纵兵不念民者地方官何难据例与争葢就当时　朝廷亦必有军簿　令旨也其它吏胥里役之弊亦不可胜言只勤慎审实办便皆不能欺大约宽一分则民受一分之福矣 

　　○灾赈（补） 

　　水旱之灾所在代有　朝廷赈恤无岁不下而民受其惠者鲜矣为官者当此民困待毙之日而又从中刻剥肥巳饱吏此尚可为有心肝乎此得不作无穷之孽乎夫古人救灾之法历代贤者所遗具存皆可师而行之以□论急则先发后闻甚则劝捐使各处自赈此不易之道也人皆有不忍人之心况　朝廷自有优典何至使民离散且填沟壑耶 

　　○报节孝（补） 

　　朝廷岁旌节孝所以奖励之也以书吏需索闾里中苦节而不表非苦节而获表者不可胜数矣宜出示定除纸笔少费又谕举报绅士务要得人此皆要事不可或忽 

　　○举士（补） 

　　国家自有举士之典如举优行察孝廉此犹乡举里选法也后世滥举非以情则以贿否则自投文书犹不免于驳放正士且耻为之矣若有此典官司自举而不责其人自办乃可不然宁严毋滥尚不若不举之为得 
　　来南曰首卷巳尽为官之要后申说其要者耳 

　　●青照堂丛书　居官寡过录二 

　　朝邑刘振清金亭汇梓　男维翰宗臣校录　李元春评阅　男来南熏屏参订 

　　钱粮说 
　　钱粮名目 
　　犀照本 
　　钱粮酌缓急说 
　　减比杖说 
　　止坐催说 
　　止佥催说 
　　绝连累说 
　　绝包揽说 
　　奖急公说 
　　严侵克说 
　　论刑具 
　　论监狱 
　　严反坐 
　　止投状 
　　防舞文 
　　绝差扰 
　　徐欺适重人命说 
　　佟汇白人命条议七款 
　　李毅可人命条议五款 
　　慎狱刍言 
　　治盗贼 
　　训士文 
　　养才士 
　　礼贤士 
　　科场议 

　　○钱粮说 

　　做官欲做好官必加意于有关万民之事隆礼缙绅缙绅曰好官也而未登缙绅者不得与加惠学校学校曰好官也而未列学校者不得与又或好在折狱之无私何以处夫不兴一讼者又或好在用刑之不酷何以处夫不犯一法者又或好在公平物价不亏行户何以处夫不入市廛不为商贾者夫此礼缙绅惠学校折狱平刑体恤商贾岂不当一一尽心而求其有关万民统诸色人等在内者莫如钱粮一事葢一邑之民非有地即有丁无一家不在钱粮之内即无一家不在征比之中然富而易完者十之一二贫而难办者十之八九每见征比逼迫之时重利称贷不念此者非人也者有之减价变产者有之逃窜流离者有之甚而卖男鬻女者有之又甚而棰楚致毙者有之此时仅完正供尚恐民力难堪若再加耗横征是犹病夫方在呻吟而又督以力作加之鞭挞痛上加痛何以克当所以廉吏到任务须痛革火耗前官之重者我不敢重其所重即前官之轻者我更要轻其所轻天平不要在出示敢欺天法马不敢违法大张告示凡里民交纳钱粮止将由单派定正数依藩司库平印等秤纳自封投柜不许私置重等不许柜头阻索官府去一分之耗羡小民受一分之利益泽及万民有不家尸而户祝者乎不然取百姓之膏脂充一己之囊橐往往货悖不畏此者丧心之人也悖出葢亦多端不可不思而入者亦悖而出此正所谓毒肺救饥鸩酒止渴也其亦何益之有 
　　盘峤野人曰秦抚胶侯贾公有察弊催粮檄其后此尤宜知段云尔等加耗之故原欲利己讵知加耗则病民病民则法令不行于下以致民顽粮欠而有司之参罚随之是加耗非能病民徒自病耳胡不轻等革耗使民易从官无染指之弊有令谁敢不遵现奉有钱粮全完不论俸满即升之　旨以此为利利莫大焉现今各处有司尚有卖田鬻产为百姓赔粮而得升转者彼破己财为民尔等敛民财为已何贤不肖之相去一至此哉 

　　○钱粮名目 

　　钱粮米豆草朿等项原有一定名目一定分数每见贪官奸胥将由单所派本色折色军需所索若干豆若干草本等分数隐起不肯出示乃于额外增数朦胧混征及至征完之后赴上司销筭则仍照本等分数造册其从前所增之羡余悉饱奸贪之豁壑无论蠢尔愚氓莫悉底里即有明知派征过额者其如官可怜可怜吏胁制不敢声扬欲争一线之脂膏反受无穷之敲扑反不如含糊完纳知犹不知之为愈也然而私下之咒骂实猬集于官府之一身矣贤有司于此每有征比必将本折与米豆草朿本等分数逐一开列分明仍于某里某甲之下注明应纳分数写刻告示远要法近张挂使其明知□见于未纳之先自不致哑口□声于既纳之后矣 

　　○犀照本 

　　催征之法莫善于滚单乃有行有不行或行之而作辍不常者则以吏胥恶其害已而辄至沉阁也若贤每图即每里明邑宰必当始终力行每图设一滚簿首依易知由单验派本折各项银米之数次开都图官田民田山荡溇圩基地征地之类若干本年通编本色折色共该若干各色条鞭加饷加需乡丁市丁银之类共该若干以为一图之总数每甲每户亦先贯田数于前次开实征银数于后以为花户之撒数使民一目晓然其比较大簿亦照滚单每图每甲每户先贯田数于前次开实征银数于后务令比簿与滚簿对同总数与撒数符合官执比簿以稽查民遵滚单为符信中间不致有飞洒私加之弊矣编派之。善莫善于此将滚簿于十甲中只拣银数之第一欠多者滚至其家令于本限赍簿销比则此甲定当如数纳清此甲既纳又择他甲之欠数次多者滚去则次欠者亦定盘峤野人曰不妨□变通之勿拘此也即二甲二单亦可即十户五户一单亦无不可当如限完纳倘虑一滚难清每图置设滚单二件上五甲为一单下五甲为一单从五甲中各自为滚利于速转亦甚便也催输之善莫善于此纳银先二日投柜先一日装数随将比簿缴进丙衙细查完欠各图各甲有依限完纳者本日清晨挂牌免其听比则急公良善幸免一日守候之苦下限必自输将恐后矣是日止于应比图中令彼赍簿听比对查滚簿责比无恕如滚簿所纳数多而比簿所装数少便知吏胥作弊应将收吏柜书严行讯勘于是水落石出而急公之民免赔比之苦矣倘有滚簿沉阁临限不到者即勒提到县倍加责治罚令完清限头然后交卸别甲如有藐提不妨偶出飞签以为沉阁滚单之戒清弊之善莫善于此况当事不烦全比止摘欠多图甲挂牌听比人知完限销欠免其伺候无不争先赴纳将见县庭应比之人日就寥寥渐可不烦敲扑则省比之善莫善于此滚单一到则此甲人户知有听比飞提之督其后自然依限赴纳以徼免比比诸差票催提省多少费用省多少敲扑省多少弊窦则又不用差扰之善莫善于此故曰滚单一行而五善备焉是在贤明邑宰加意力行始终无间而巳 

　　○钱粮酌缓急说 

　　钱粮通完官所甚喜然民无多积今日完□征必不能完带征今日完带征必不能又完现征分限而比先比现征后比带征又须酌量存起起解者本省军需要紧邻省协饷要紧解部项下要紧约数先征存留者俸薪可缓且缓工食可缓且缓用其一缓其二此贤有司催科中行抚字之一法也 

　　○减比杖说 

　　军需孔亟民力维艰于此而曰薄税敛下吏诚不敢须知比差即比民自专也于此而曰省刑罚下吏亦不得自便乎法当于比较之时相其情形察其顽善宜多杖也姑少杖焉宜少杖也姑记杖焉又或夜深人众问有老病受比者不数杖即可致毙苟不明灯细辨将我无酷刑之实而反得杀人之名也可不慎欤 

　　○止坐催说 

　　催征之法最无益而滋弊者莫如坐催坐催者如府辖十余县每县差一专役朝夕在县督催县管数十社每社差一专役朝夕在社督催此辈既得此差一至地方索差钱索盘缠索往来销号使费无日宁息甚者府差把持县官乞恩乞赏县差唬吓里社要锁要拿到得鼠腹既盈狐朋相狥差役日久情热花户习见狎生泄泄沓沓钱粮依旧不问及至违限仍又别差衙役提拿号件昼攫夜谋需索无异嗟乎小民可恨膏血几何既欲完钱粮又要支应府差支应县差支应提拿号件之差一片穷皮剥而又剥一副羸骨剉而又剉钱粮犹可稍缓而此辈虎狼立于面前势不得不以完官之正供先填此辈之溪壑则是欲紧而翻得迟欲完而翻得欠非策之善者也不如将此一切尽行撒去省却旁费使小民得以全副精力专办国课未必无小补也 

　　○止佥催说 

　　朝廷为恤民而禁差善矣今反为禁差而议佥粮里议点殷实将通里之钱粮俱取足于一人一家切念一里之内有十甲一甲之中有几百户及千户尽皆良民乎尽皆富民乎势必良者完而顽者欠富者完而贫者欠将顽者贫者之欠终日责粮里以代比是欲责粮里以代赔今岁佥几殷实明岁再佥几殷实一州县有几许殷实堪供佥累只消几年粮里使殷实者尽为贫穷其不逃亡不死徙者几希矣况且按籍而稽谁是殷实谁是贫户势必奸胥猾手先佥赵甲再佥钱乙展转更换未必不田多而有力者贿免反使田少而孤苦者充当抑有说焉者向来钱粮差役是因其本户抗顽不纳差人追逼则受累者犹在欠粮之顽户今若不论其本户完欠止为殷实而坐说得曲透为有司者宜详玩以佥催则受累者不在欠粮之顽户反在完粮之良民矣桃僵李代其害靡穷俾　朝廷一段爱百姓之深仁而奉行不善反为害百姓者张本此法断不可行也 

　　○绝连累说 

　　小民钱粮逋欠转徙他乡官府止宜轸恤招徕使归复业乃有拘提亲属因一人以累众人因一姓以累众姓累累若若监禁呼号者非羊代牛衅之族人即李代桃僵之外戚此法出自何典此令出自何官先贤不云乎罪人不孥孥且不罪况以拖欠钱粮之故罪族罪亲成何法纪贤明官长宜将节年所欠钱粮另行征收要另作征收之法务使裕国而不害民将此株累无辜之弊政速行洗剔可也 

　　○绝包揽说 

　　钱粮有乡下愚民听信奸徒哄诱花□不亲入城竟以粮银私交排年排年私交里长里长私交柜头各立私票一纸遂为凭据后被柜头蠹书交相侵蚀及至层层根究其害仍归小民夫以私票收官粮原属此弊甚多欺公之事即使楮墨鲜明亦不足据况于日月既久纸约破碎并私票字迹亦在有无闪烁之间彼此溷争莫可究诘小民安得不纳而又纳也贤官到任合行严禁凡完粮者务以印票为凭不许用私约包收如有簧口蠹棍善为说词百计哄诱及小民不鉴前车仍蹈故辙者查出除不准追赔外仍将与者收者各责不恕 

　　○奖急公说 

　　急公好义人有同情谁肯甘心逋粮忍辱受比但为之官者止以棰楚为能干而棰楚之外毫无鼓舞民亦何由而知劝也闻贤有司比粮不动声色遇良里殷户依期交纳以花红鼓乐送出县堂人皆欢悦惟今犹有此意但赏以纸花耳何荣之有恐输将不及矣遇绅士大户方开比期尽数先交或给匾额或予以奖励相率而传惟恐□纳不勇矣遇穷民小户有谷帛而无售主有鸡豚□待市贩或代为设法或曲示变交田父村叟感而流涕因之相劝全完矣劳于抚字而又不拙于催科此为今日之贤有司也 

　　○严侵克说 

　　州县钱粮起运最为吃紧官吏不敢亏短其存留者除给兵饷外悉属俸廪工食杂项支银俱由州县开销往往不肖有司听经承弥缝浸润将给发之银每百两扣克一二十两甚至有三十余两者其始也官得八九而吏得二三其既也干冐侵渔无所不至每每官得二三而吏且得其八九此外又有采买草豆及物料等或先发官价而后采买或先借民银采买而后发官价其先发后买者官吏视为给与百姓之银以上赐下不敢取盈可以任意扣减其先买后发者州县转发里老里老分散花户又视为百姓既舍之物以现博赊原置度外可以借端开除于是外标壮气之红封内裹亏元之白镪此杜少陵所谓忍能对面对盗贼也然克其俸薪何以对□属克其廪饩良心存自有羞恶否则习惯矣何以对子衿克其工食何以对舆儓□其价值何以对百姓面面相觑莫敢一问彼虽哑于口我实愧于心矣有羞恶者岂屑做此 

　　○论刑具 

　　李笠翁云刑具当知葢藏每至讼庭见拶指竹篦 【即竹板】 及夹棍□子之属皆委之滴水檐下纔值斜风细雨便皆湿透况值倾盆之檐溜乎官长不察隶卒不知照晴明干燥时一例用刑一般下手不知轻重殊体一既可以当三燥湿异性十还可以抵百如其不信但取一件刑具先于干燥时秤重几觔再于湿透时秤重几觔则受刑者之痛楚加倍不加倍便可知巳分为当世贤明长者辟出一条修行之路各于厅事左右置屋一问甃椒于地以防梅雨之月湿气上真仁者之言侵安顿一切刑具用则取出不用则命隶卒束而藏之此高大于门之快捷方式也岂待平反大狱祝网施仁而后保后世簪缨之勿替哉衙门人役有能互相劝谕勤谨收藏每至用刑之际必量其新旧燥湿以为下手之轻重则阴德亦自无量矣 
　　古人设枷之意不过辱之而已囊头□木榜其罪名动本犯羞耻之心令其悔过亦使远近为恶者见而知警法止此矣原非令之负戴而行何必过于厚重但知此刑专为亡赖者设略有颜面身家者宁置他法勿用此刑葢以痛可忍羞不可忍血可涤耻不可体恤须如此涤也官府一念之转移系百姓终身之荣辱可不慎哉 
　　杻以挛手镣以拘足皆所以防闲罪人虑其兔脱故也苟非大辟即当存镣去杻以遂人情之便何也人身之用足居其一手居其九非此则五官不能自运既不置之死地则当遂其生机使活泼有用之人而为行尸坐肉不但非情亦非法耳至于妇人女子虽犯死罪例不枷杻为其饮食便溺不可假手于人重男女之别也 
　　人谓后世之法宽于前古以其无刖足之刑也余谓多用夹棍多敲扛子便是刖足之刑犹之杀人以梃与刃初无分别朝廷立法苛与不苛有何定额只在用刑者之慎不慎耳夹棍扛子于法为极重万不得已而用之非常刑也惟强盗人命众□咸证为实即要□司谳者原情度理亦信其真而本犯坚不承招不得不用此法然以是威之非以是杀之也可试而不可用可一用而不可再用夹棍之得力处全在将收未收之时此时招为强盗即是真强盗此时招为人命即是真人命若待收起夹棍而加以扛子此时供吐之言十句只可听一句并此一句还须待放松之后再讯以定其果否常有一夹不招而至再夹再夹不招而至三夹者即使满口供承总非确据以其出于口者非复由中之言犹病极而为谵语据此定案非惟阴骘所关有伤冥福倘遇慈祥之上台解网之恤部霁威曲讯□吐真情则前案可翻亦足以妨神明之誉耳至非人命强盗及谋叛重情此等峻法严刑即终身不用亦未为不可 

　　○论监狱 

　　尤展成 【讳侗】 署府条约云犴狴之设原以治憝恶非以苦无辜故六月飞霜三年不雨皆有覆盆罔照上干天地之和如不论事情轻重罪名人小槩行收禁正不知一入其中牢头禁卒百般凌虐俯仰之资无策妻孥之见何期饥寒所迫多有化为磷火者除辟遣配站重犯外其余或召保审释或暂押以伺发落不得尽系囹圄至于衙官寄监尤属不法查出密揭上台以听参处 
　　笠翁云妇人非犯重辟不得轻易收监此情此理夫人而知之也然亦有知其不可而偶一为之不能终守此戒者以知其浅而不知其深计其今而不计其后也问以不可收监之故则曰此中男妇杂处嫌疑不别况牢吏狱卒半属鳏夫老犯宿囚多年不近女色置烈火于干柴之上委玉石于青蝇之丛未有不遭焚涅者渔曰不然羞恶之心是人皆有施强暴于众人属目之地不待贞者而后拒之久则难保无虞旋羁旋释者未必尽有失节之事所可念者妇人幽此可念系一宵则终身不能自白无论乡邻共訾里巷交传指为不洁之妇即至亲如父母恩爱若良人亦难深信其无他而公姑妯娌又可知巳此种不白之羞虽有孝子慈孙百世不能湔洗常见有妇人犯罪不死于拘挛桎梏之时而死于羞惭悔恨之后者职此之由渔劝为民上者皆当以此存心一念稍宽保全几许节操一时偶刻玷辱无限声名此阴施阳报中极大关头万勿视为细事妇人有必不可宽之罪势必系之狱者惟谋杀亲夫殴杀舅姑二项亦必审实定案而后纳之此外即有重罪非着稳婆看守即发亲属保回总令法度纲常并行不悖而巳矣 

　　○严反坐 

　　劝息争讼此仁人长者为民惜身家惜性命之苦心也每见文诰所颁情词恺恻计虑周详真不啻垂涕泣而道之矣然徒悬息讼之令而不严反坐之条则奸人之心以为吾之讼胜固可以制人负亦不至损巳何所惮而不试其长技乎亦有神明宰官审虚怒发然始虽恶其无实旋复悯其无知亦仅薄责示惩不皆依律重拟则奸人之心以为吾之讼成固可以直寻败亦止于枉尺何所惮而不幸其偶中乎以故息讼之劝虽殷好讼之风不改亦徒劳慈父母之诲尔谆谆矣惟如王汤谷先生按浙时□民云前来赴告者必要一字不虚言言可质方可投递如所告人命三命内二命情实一命情虚自治二命以应抵之罪必加一命以反坐之条所告赃私百两内九十两须是合出必行乃不复犯为真十两为假自追九十两已得之赃亦必坐十两以虚诬之律本院言不妄发尔等务各三思可巳则巳万勿轻举一时遗累后日如此则有所劝于前而知感复有所惩于后而知畏庶几乎讼心可以草讼庭可以闲矣 

　　○止投状 

　　凡民向上司告状者先写极大冐头诳准之后批发下属又于原词之外别进一纸名曰投状其事与原词绝不相蒙而巧饰一二附会之语又似不甚相背使谳者不得不舍彼而就此此旧例也笠翁云好讼之民敢于张大其词以耸宪听不虑审断之无稽者以恃有投状一着为退步耳原词虽虚投状近实以词组之真情葢瞒天之大谎不怕问官不为我用彼所恃以健讼者在此我所恃以弭讼者亦即在此请督抚诸公急下一令永禁投词凡民□一切词讼止许一告一诉此外不得再收片纸另□一名上词批发此状即照此状审理实则竟为斧断虚则竟坐反诬无许代为说词强加附会若是则止有初着并无后着即欲自葢其谎而不得矣尚敢以身家性命为孤注而强试于不测之渊哉 

　　○防舞文 

　　取供书手作弊葢因初任不谙法律凡事只托若辈因而得行其私公余当留心律例如斩绞军徒之律不过数条熟看详玩每遇招详只照原取口词敷演不可添减一字成稿后预送后堂参看明白若于口□词内妄减□字者亦然词外妄添一字即是作弊定行治责凡招情必须合律合例但律条有限事变无穷若罪不入律或有别例可引亦要查明引用 

　　○绝差扰 

　　词状勾摄勿遽差皂快下乡生事只差原告亲拘如不奉唤方差皂快勾提限定日期批注查考拘人到官即行审问量情发落不得羁候有妨农业此为听断张本不可不知 

　　○徐欺适重人命说 

　　天地之德惟在好生律法之严最重人命故于始死而相验其至朽烂而剔骨一之不巳而至再至三凡以使死者得以伸其冤而刑者足以服其辜也至伤痕重在初报捡验不许过三防其久则滋弊且恐干累并戕害枯骨故立法独详总以敬慎民命为主倘冐昧于出入□足以上干天地之和下减巳身之福明蹈降罚之　国典幽遭神鬼之冥诛又况于公受贿赂颠倒是非者乎奈有等贪心昧巳者但见词属人命无论为真为假一阅私喜以为奇货可居无论后来贪墨枉法即此一念神明巳夺其算矣殊不知人命一案十□九虚西北多触石投崖东南每服毒自缢实出一时愤激以为虽不能索彼之命必能破彼之家以此轻生于一旦治狱者即明知其伪而近时秘诀以为假人命最可得钱原告自知情虚而不抱怨被告得蒙开释而反感恩于是肆至咆哮差役仵作状师帮讼光棍种种小人乘此以明勒暗索撞岁装风无所不至而其家果破矣然上之人不惟不知自罪且以为功曰彼于此重网吾出脱不致于死即多金彼所乐从有何冤枉嗟乎此又与于不仁之甚者也夫受贿而出脱则不行贿而坐罪可知也即不坐罪而淹滞不决可知也甚而肆详累驳以致尸朽骸抛死者不得揜土生者不得宁家非司民者之罪而谁罪哉嗟乎事有因由不推究则不明人有良凡枉死者皆官死之予亦尝有此语心日瞒昧□□丧予以为凡枉死者皆官死之也彼见赵甲死而钱乙败自然孙丙倡而李丁随竞争鬬殴死者缘此而日多故曰皆官致之死也夫假命图赖律有明条使听讼者毅然指天矢日绝无暧昧按法反坐以罪则彼见巳死不足以累人死之无益其所全者不巳□乎且惟公生明天地鬼神自有梦寐之可通者更何冤狱耶某循资亦将一官日夜以此自誓不愧刍荛又以此布告宰官先生大人之前致富之道舍此夫岂无术苟为守令者于人命不受一钱则郡邑之无枉死者皆其所留矣为监司者于人有人命不受钱却不为实心伸冤者罪同此命不受一钱则一省之无枉死者皆其所留矣自然天地庇佑鬼神护呵禄位崇高子孙绵远其视彼得阿堵物旋以转献于人为利岂特百千倍而巳哉若夫真正人命虽云解网必出哀矜稍涉私情终贻鬼怨可不畏欤可不慎欤 

　　○佟汇白人命条议七款 

　　一告人命状必要开明用何械殴某处见今某处斜伤长阔若干某处□伤横围若干问官审訉只于所殴之处捡验伤痕立见真伪臣每阅招见问官不依状捡假如原告本说耳根一下打死而官则浑身捡验寻出无数伤痕尽入招详申报于是院司以伤痕不对为驳而问官随增遍殴情节为比对不知人生一世自少至壮或失足磕跌或生疮被击或负重触坚血不流□□伤着骨则红日久而消重伤着骨则青终身不散问官不知其义以致讼者数年不决累毙甚多也 
　　不告之伤亦当验犹不告之灾亦当勘特要得实耳捡尸所以验伤验伤者验尸主所告之伤非验所不告之伤也犹之百姓告荒官府踏勘止勘所告之处验其信否至不告之处则虽有灾荒亦过而不问又如百姓被盗递失单至获盗之日所开何物止退何物给之其余财帛焉知非其固有皆可置而不论同一理也捡尸之官不解此意见其伤痕即疑争殴所致有所凭而定罪不为冤杀无辜呜呼岂不谬哉 【笠翁】 
　　一有致命之处有致命之伤顶心顖门耳根咽喉心坎腰眼小腹肾囊此速死之处也脑后额角胷膛背后胁肋此必死之处也肉青黑皮破肉绽骨裂脑出血流此致命之伤也致命之伤当速死之处不得过三日当必死之处不得过十日□当致命之处而伤轻或极重之伤而非致命之处虽死于限内当推别情不可一槩坐死 
　　一捡验之时捡官嫌其凶秽皆不近尸惟听仵作喝报或多增分寸或乱报青红间有犯人与尸亲争伤而捡官竟不经目止执一笔为仵作誊录耳及再更捡官再更仵作或暗卖尸格约与雷同或意欲重轻多增疑似以致两捡不同每驳四五死者即以梃刄丧命于生前又以蒸煮裂尸于身后冤雠未雪暴露经年况血尸伤痕易辨枯骨伤痕难辨亦有蒸煮数次真正伤痕亦在灭没之间是愈捡而愈讹也凡屡捡不定之案初捡官应置劣考 
　　捡尸勿嫌凶秽定宜逼近尸所定睛相验生死大故人命关天求问官凝眸一视而不可得即谓之草菅人命也亦可劝司谳诸君子以昏昧贻讥为秽勿以骸骨近身为秽以冤魂叫号为凶勿以死尸罗列□□救人之死者求以身代则不能若嘘气可以使活送暖可以回生即与死人接辱熨体亦所不惜况区区二目之流盼哉 【笠翁】 
　　一众人共殴一人致死合应捡验最重伤痕以定首犯然有昏夜醉后羣殴而定执某人打某处者虽殴者不能自知□所殴之处不能自记其所殴之数而况证人乎大抵共殴只问殴人因由不当刻舟求剑致有冤情也 
　　一告辜限期照手足金刄他物等类分别二十日三十日五十日立限律例所载详矣伹系隔月者要查大建小建此生死出入之界不可不慎也 
　　古法之至善者莫若人命中保辜□事辜者罪也保辜者令有罪之人自保其罪以塞他日之辨端且求此时之覆辙葢因被殴之人自非慈亲孝子鲜不利其速死以为索诈凶人之地故以调理之责付之凶人凶人以一朝之忿酿成杀身之祸未有不悔恨求生者救人即以自救何金钱之足惜是以一纸保辜活两条生命也倘其疗治不痊如期殒命□□限满发落之时便可定罪结案何也以其验伤之际先得两造口供被殴丧命者既以亲口诉冤于生前殴人致毙者难以活口赖伤于死后若说不干巳事则从前之调理为何无证亦可以成招完尸亦可以定罪较审人命于既死之后展转□□而莫究其实凭空摸索而不得其端尚有就审于城隍取决于梦寐者其劳逸难易之相去岂啻霄壤之分而巳哉 【笠翁】 
　　一仵作之弊有以白矾苏木黑矾五棓茜草等物制此等当参看洗冤录造青红等伤任口喝报捡官既不经目既看亦不精细有诬成大狱者此弊最要深察 
　　捡尸之弊多端有等奸民惯盗新墓骸骨造作伤痕卖与诬告人命者贿通仵作以此陷害雠家所以捡尸一事不惟伤之真假宜辨并尸之真假亦不可不辨也 【笠翁】 
　　一人命重案动辄经年其中干连人犯必多在县守候巳称苦累至于起解或隆冬盛夏或老幼病人民间疾苦多少难言相应止摘紧关自正犯并徒流罪名者起解□□尸亲一人干证一二人对质足矣其余人犯尽行摘发宁家 

　　○李毅可人命条议五款 

　　一人命以原词为据随告随审即迟亦不得过三日此为定规尤不许于临审时更投多词改换情节添减犯证展转□告除凶犯应行羁禁外见证邻佑多不过三四人随案质审分别保候不许一槩羁禁亦不许听信经承差役株连多人致滋诈骗 
　　一人命以伤痕为凭奉禁不许转委佐贰捕员定例印官亲临尸场捡验如伹隔壁听仵作指报则印官必须亲临尸场之为何须将伤痕颜色分寸某处偏左偏右皮破骨折红楂白楂系某器所伤分晰致命不致命如金刄手足砖石木棍等器果与伤痕相合捡验的实审与口供无错即填尸格以定山案不可听信仵作经承含湖混报致成疑案难结更不可迟延时日以致尸溃难捡 
　　一人命以初情为真捡验之日即研讯尸亲凶犯及紧关证佐确实各口供随时追获凶器因何事起衅何人见证□□先后下手何人致命重伤行凶及致死日期为首为从情节逐一讯明即便定案以防后日狡辨参差 
　　一谋杀故杀情律甚重如果有阴谋诡计或有意欲杀须依律坐罪若无谋故实迹证口有据自认无辞者不得轻□□引至鬪殴杀误杀戏杀过失杀以及威逼等项各有一定律例亦各有不同之情节如鬪杀者以一人而敌一人者也有两人则为共殴非鬪杀矣鬪出一人之手又不可以从论言故杀者故意杀人意动于心执物毒打致命当时身死是有心害命也此为故杀隔日身死为鬪杀若意欲杀人先告于为从者使随我而杀之则为谋杀非故杀矣故杀者出于一人之意不可以从论也若□不知故杀之意而卒然相遇共殴则亦共殴余人而巳同谋共殴有分有合分而言之有同谋而不共殴有共殴而不同谋合而言之始既同谋终又共殴究其下手殴伤致命之处之人坐以绞罪原谋者不论其共殴与否并杖百流三以其为祸端之所起若共殴之人虽有别处重伤亦□杖一百以其下手致命者抵偿矣故不深罪若原谋自行下手致命或混打不知何人下手俱问原谋绞其它俱余人若同行之人既不与谋又不助力乃是不行劝阻只问不应如议甲乙丙俱依同谋共殴人因而致死者以致命伤为重乙下手律绞甲原□□杖一百流三千里丙余人律杖一百是也 
　　一共殴者惟有凶器又殴有致命重伤者方引充军其虽有凶器而无重伤及虽有重伤而无凶器皆不得剪摘例文妄引矣如审系某情即定某罪其口供参看引律务须一意到底不许口供牵混参看与引律舛错如共殴致死者须悉某人持某器某处有致命伤口供务与伤痕凶器相合独重者议抵不得揣摩悬坐以滋辩窦或有自尽身死者随即询其无有真正威逼情形即便赶释不究仍差人押令限三日掩埋则轻生刁恶之风自息矣 
　　从来辨人命未能精悉至此非寝食坐卧于律例者不能道非视人之性命若巳之性命者亦不能道此刑名□一书为官必先熟读 【笠翁】 

　　○慎狱刍言 

　　人命中疑狱最多有黑夜被杀见证无人者有尸无下落求捡不得者有众口齐证一人而此人夹死不招者有共见打死是实及吊尸捡验并无致命重伤者凡遇此等□命只宜案候密访慎毋自恃摘伏之明炼成附会之狱书曰罪疑惟轻又曰宁失不经夫以皋陶为士安有疑罪不经之人岂不失出明断如古人犹慎重若此况其它乎今之为官者苟能阙疑与其杀不辜宁失不经此心宜存此语正不可籍□慎狱即是窃比皋陶其自命正复不小彼鍜炼成狱者不及古人远矣何聪明之足恃哉 
　　人命不同他狱谳者不厌精详上司数批捡问正谓恐有冤抑欲与下僚商酌为平反计耳要知一人之聪明有限同官之思虑无穷从前承问者岂事事皆能自决亦知重狱非一审可定未必不留余地以俟后人即上司批讯之法亦自不同有词与意合者有词在此而意在彼者又有欲轻其罪而故张大其词以示国法之重者此虽宪体宜然亦以试问官之决断何如耳承□诸公须出巳见成招慎勿雷同附和若观望上司之批语以定从违或摹写历来之成案以了故事其中倘有毫发冤情罪孽比初审者更重何也天下之事一误尚可挽回再误则永难救正狱情不始于我而死刑实成于我也 
　　尸当速相而□可轻捡骸可详捡而不可轻拆拆骸即蒸骨一条见冤不可不伸须知骨亦有假滴血验骨既蒸之骨恐亦不入蒸骨此人命中尽头道路有一线余地尚不可行若使人命是真典偿可必则死者受此刼磨尚能瞑目万一典偿不果枉遭此难令彼何以甘心请于轻拆不如详捡详捡不如速验之后再下一转语曰速验不如细审果能审出真情则不但无事捡拆并相验亦可不行矣尝思片言折狱之人不知存活多少性命完全多少尸骸故人乐有贤父母也　凡奉上司批驳情节不明者止审情节尸伤欠确者方捡尸伤慎勿一槩烦扰以致生死俱累 

　　○治盗贼 

　　盗未可徒以刑訉治也未起时当知所以弭盗之法方发时当知所以缉盗之法既获时当知所以审盗之法三者备□盗贼庶乎其少息 
　　弭盗之法一重农事按张全义之治东都出见田畴美者辄下马与寮佐共观之召田主赐以酒食有田荒秽者则集众杖之以是比户丰实遂成富庶夫民之为盗大率起于游情迫于饥寒今诚各宪台檄申严饬令州县□官躬历田间勤行劝课若营其家计者然则民知务本不至以游闲而为非家有积储不至以饥馁而生事矣 
　　一严保甲南贑巡抚佟□自先生 【讳国器关东人】 弭盗奏议云弭盗莫如保甲苐实行则事理民安虚行则事烦民扰夫盗也彼岂能不与人同里而居朝夕相见乎彼生理经营里人有不知者乎所与交游姓名面貌里人有不识者乎纵在孤村岂无亲戚乡党往来乎纵属流寓其来踪去迹居停主人有不熟悉者乎若以乡甲之法实在举行如有一人为盗则阖约举发如有一人非盗而被盗诬扳则阖约保救惟乡甲废而盗贼敢于公行乡甲废而盗贼始有渊薮乡甲废而被刦无声援乡甲废而真盗无举首乡甲废而被盗扳诬不敢□救此盗风所由日炽也乡甲之法诚严则奸宄无处容身天下不忧不治矣 
　　兴泉兵宪胡贞岩先生 【讳升猷大兴人】 弭盗安民议云看得立保甲设团练此弭盗安民之首务古人言之甚详即今人行之亦未有简略而卒属纸上虚文不能收其实效者非□人立法之不善祇以有司厌常喜异预视为尘饭土羹知其无益而勉强为之如小儿喜食饼馅而硬投药饵虽入咽喉难归腠理反不若哇而出之之为愈也今欲反虚文为实事令有司真切奉行非示以简便易行之法与朝试夕验之功彼未易中心诚服始终为之而不倦也何谓简便易行之法曰在用人力行四字加之意而巳朝试夕验之功即在用人力行之内未有用得其人行之果力而功效不立见也即力行二字亦即在用人之内未有用得其人而行之不力者保有保长甲有甲长乡有乡长往时皆以市井无赖及乡民之豪猾者充之此辈利于有事不利于无事且素以疾贫忌富为心惟恐盗贼之不来富室赀财之不尽尚肯出其死力而为损巳利人之事乎用此辈以靖地方犹之招虎狼以自卫列匕首而防奸者矣窃谓十人之长必须才过九人始无约束不齐之患故非才德兼优者不足以当兹选又须择其身家稍裕者充之何也身家稍裕则利害切肤卫人即以自卫卫人或有不忠自卫决无不力者因□之所急而急之故为力不劳而取效甚速今宜着落现年里役曁通都士民各举一人必素所信服者以充乡长督率本乡之状丁各置器械家演而户习之非其人则斥去弗用仍坐妄举者以罪苟胜其任则令有司优以礼数免其徭役使有感恩图报之心又何有闻呼不应督救不前反苦有幸灾乐祸之色者哉 
　　一禁赌博关西守宪李含馨先生 【讳月桂沈阳人】 有云农工商贾各职其事财用于是乎出衣食于是乎充庶几家给人足以成熙皞之治有等游闲无藉之徒不循本业专以陆博为生每每结党成羣煽诱良家子弟窝赌骗财惟图自已暖衣饱食不顾他人败产倾家不肖子弟一堕术中率皆迷而不悟不死不休以至穷饿其父母冻馁其妻子亲友姗弃邻里讥弹赌穷为盗势所必至越礼败行何所不为迨至犯法亡身悔何及矣 
　　新旨森严设有流徙站配之典亦无非为不肖愚民下此顶门针令改过迁善以自保其身命耳 
　　一禁游猎大□巡宪沈绎堂先生 【讳　荃松江人】 云近访各属地方有种浪子游棍不务耕作专事盘游或持鸟鎗而走城市或架鹰犬以入山林借打猎之名为资身之策每见出入无常其实形踪闪烁今当申饬各州邑严谕保甲凡乡村中有此辈用鸟鎗架鹰犬者尽行开报当官试验如技艺果精即当收入民壮之列量给衣粮即令巡缉道涂擒拿贼盗以羁其身倘有不肯改业仍旧胡行该乡邻保立行举首收其鎗械严逐重惩葢利器不可以假人而防奸不厌其过密也 
　　一逐娼妓江南总督于北溟先生 【讳成龙山西人】 云江南民风浇薄游手好闲子弟每被无赖棍徒勾堕花柳场中痴心迷恋初则荡产倾家渐至为非作歹且流枭黠贼埋名改姓托身于游娼窠妇之家昼隐宵现结交地头匪类揣探某某家资殷富又想刼盗财物以供缠头鸨妇爱钱百计为之庇讳纳垢藏污莫此为甚当端着保甲长细查该地方若有游妓土娼尽行处处逐之自无为娼者驱逐通限一月之内另改别业如敢不遵保甲邻佑即行公首到□将龟棍重责枷号娼妇当官配卖如有积棍把持保甲邻佑通同隐讳不报者或经官司察出或被旁人首告先将保甲邻佑各责三十板仍拿积棍与龟棍一同枷号究处 
　　缉盗之法一饬讳盗之弊陕西巡抚贾胶侯先生 【讳汉复山西人】 云有司身寄百里保障一方须令四方无犬吠之惊百姓享燕安之福始于厥职无忝今闻抚属地方盗风弥炽或暗袭堡寨或明劫乡村或要截道涂或窥视城郭而该管印官尸位坐观有同木偶该捕员役偷安忽视竟若罔闻不惟漫无缉获亦且隐不上申迨经本部院察出行查则又多方掩饰百计弥缝不曰事属乌有则曰穿窬小盗以明火执仗之公行指为暗中摸索以啸聚燎原之横举称为釜内游想公抚河南时亦必无今所谓红胡子者魂甚至拿获盗犯审出供招明知行劫有地失主有人赃物有据其为真盗无疑矣而州县等官虑从前之未报恐参罚之及身因而宽假出脱不以法绳径行释放是　功令愈严而法网愈漏法网愈漏而草窃愈多此风不戢长此安穷非止现在之盗贼不能化为良民吾恐异日之良民亦将变为盗贼耳当严檄所属印官责令捕快人役在于该管境内不时巡缉凡遇面生可疑之人即加盘诘堤防既严盗自敛迹倘再泄泄从事致贼生发而隐匿不报及以强讳窃以窃讳无者或被失主告发或经本部院访闻定将印捕等官飞章参处经承捕快等役立致死地迨至彼时纔知盗不可讳上不可欺即欲求为轻参小罚而不能也 
　　今首盗者□坐以诬良矣一伸首盗之令佟汇白先生云凡盗贼自首原准免罪若大功以上亲及同居亲属虽无服者出首与自首同亦淮免罪此律愚民不晓故父兄明知子弟伪盗而溺于情爱遂致隐瞒凡为盗一二次者父兄知之一二月者乡邻知之乡邻首盗其实甚难葢官司捕获真盗或赃有可疑尝十数驳未巳良善之民出身首盗东奔西走妨工费钱万一审不成狱不惟白坐卢枉且致羣盗报复身命俱丧以难事责之小民似非情也惟乡甲法行责成甚严则人畏法而不畏盗盗亦雠法而不雠人矣以后审实初盗其父兄应连坐审实久盗其乡邻应重处 
　　一察为盗之人汇白先生云凡不农不商不工不佣无恒业之人与盗近矣不事生计恣意赌博与盗更近矣迨其为盗形状自异出入无时潜去潜归一也往来多面生可疑之人二也常有赢余费用不经三也此皆民间之盗最易觉察者也迩来为盗多是迯兵冐营伍之装饰无将领之钤束地方不敢问捕役不能诘惟有乡保法严流寓必稽则此辈无所容身矣甚至见在食粮之兵亦有为盗者传闻各处禁城今之捕役亦皆盗也居民往往被刦非本弁故纵岂能猖獗至此窃以为事发之日该管将领应按军法处斩 
　　一严藏盗之地汇白先生云藏盗之地除深山大泽绿林啸聚外其欲刼掠城市人家若非往来窥探路径习熟岂能突然而来是以娼家酒楼旅店开场窝赌之处皆为藏盗渊薮庵观寺院次之诚能信赏必罚勒令捕人不时讥察非但得本地之盗巳也四方大盗俱无所容矣 
　　一缉窝盗之家李笠翁云禁强必先禁窃究盗不若究窝涓涓不息流为江河小偷弗惩其势必为大盗故于穿窬之获究之务尽其法无论赃多证确刺配无疑即使偶犯赃轻亦必痛惩幽系令亲属具结保其改过而后释之倘以饥寒所迫四字横踞于中草有饥寒所廹者亦在察之耳草发落是种大盗之根爱之适以害之矣至于窝盗之罪更浮于盗宁纵十盗勿漏一窝无深山不聚豺狼无巨窝不来贼盗窝即盗之源也○汇白先生云世无窝主则盗贼何处潜踪盗之去来无常而窝之居处有定盗之踪迹犹秘而窝之举动甚彰凡被刼之处其盗之窝家近不出五里远至十里二十里止矣葢强盗行刼势难远涉一恐腹饥力尽二恐天明追捕岂有刼掠良久分赃扰攘之后自二十里外而来复出二十里外而去乎凡盗发后密访附近地方得真□自有善法情形可疑之家未有不得盗者此就被刼处言也又有久惯窝盗四出行刼仍串通本地之窝为线索者此乡甲之法不行故也合应着为法令获得其实者一窝准十盗之赏凡本州岛县窝主在别州县事发者即就窝主所在印官以昏庸参革 
　　一严捕盗之法汇白先生云捕盗之法除负固连营者应官兵剿除外凡往来刼掠出没无时者惟责成于捕役葢盗贼原捕役之供户捕役即盗贼之窝主也若信赏必罚法严令明未有不得盗者又盗之动静惟同伙知之当悬重赏云盗伙之中有能出首渠魁及党与引领兵役剿捕者除免本罪外仍论功擢用则盗党人人自疑而有解散之势矣 
　　一慎缉盗之票汇白先生云凡缉拿余党不可不填要明住址年貌若胡涂横开姓名则处处可设牢笼家家可施吓诈矣凡审供余盗时先要讯明某人年岁若干身长身短有须无须面白面黑住于某处一一开注票上庶无影射吓诈之弊往见有事关叛逆重案隔省关提者并不开注籍贯年貌止列姓名以致逐县搜查各里取结天下同名同姓之人甚多其为诈索何可胜计当申饬各直省内凡有事属叛盗二案关提人犯者必须详注籍贯年貌一一明确如无籍贯年貌不许行提 
　　审盗之法一禁私栲李邺园先生云捕役诬陷私刑立法甚严现行则例内开凡番役人等捉获强盗先送官审不许私刑取供违者于本衙门枷号一月责四十板革役如得财反诬陷无辜者从重科罪至于妄用脑篐毛竹连根大板及竹签烙铁等刑致毙人命者以故杀论不准援　赦其初招既定不许续扳又拿获强盗于未审之时承问官即验有无伤痕如有伤即将捕役详审照例惩治等因遵行在案　国法昭然孰敢违悖然奸恶捕役愍不畏死凡遇强窃事案不将真犯上紧缉获先瞷殷实乡愚指窝指盗任意私拿多在深林僻地古庙庵观空房冷屋之内非刑吊拷五毒备至名为做索言之惨不忍闻当此生死呼吸之际何求不得随所意授矢口招承清白无辜之人顷刻即成真盗于是恣其勒诈倾家荡产卖子鬻妻无不饱其虎吻乃复公然私放又虑事后告发故当吊拷之时逼勒亲供留为左劵使被害者备受惨苦缄口难言若或诈索不遂即行拷勒口供为凭妆点私赃吓令到官照供直认少有更改倍加严刑嗟此??之民心胆堕地只顾目前暂缓痛楚含糊供认地方官以获盗为幸以奸捕之刑拷勒供奉为金科玉律冀图结案谁肯细心推勘即司府各官拘泥初招亦不暇更端平反孰知差之毫厘失以千里无辜之民凭空枉陷有案未结而拖累瘐死即间有一二招雪而身家早巳破碎及至真盗就获则又勒嘱扳窝株连妄指统凶肆捉势若抄家抢劫奸淫无所不至横行蔑法言念及此奸捕之恶罪不胜诛矣 
　　一慎初审河南臬宪李毅可先生 【讳士桢】 云盗情以报呈为据须查问确实或失主巳甚其词或官役隐匿少报以致情形舛错往往难结皆不得其平也嗣后呈报到官即确查情形遵奉定式粘连失单一面选役缉拿一面审贼定案○又云强盗以初情为真缉获之日立时研审务先问其贼首窝主引线同盗若干某人某处造意某年月日某家劫财若干或杀伤几人何人下手某某用何器械某某各分赃若干赃仗现存何处再详查盗口所供与失主所开失物伤痕相合随即端委捕官带领捕役起赃不得稍迟以滋转换其续获各盗亦隔别研审口供情形赃物一一相对即是同盗但不许令其先知前贼口供恐畏刑妄招果属扳诬当即开释保候毋得枉死人命○又云审贼以慎密为主凡贼初拿获不许在外久停滋弊到官即择深邃之处审问明白所云停宿长智洵非虚语况从来无无窝主之贼亦无不通衙役之贼未审明白之时尤不许衙役出入泄漏使余贼知觉潜逃然审时亦不许徒恃刑法须察言观色推情诘问更在隔别间有供报同伙姓名亦查众贼口供相同者姓名年貌住址一一注明实时出票分差往拿限定时刻到官仍前隔别严审定夺 
　　一慎扳诬佟汇白先生云凡获一盗未有不令供招伙党初获之时神魂无主情实易露亦有狡黠之徒故将睚眦之雠诬扳数人以脱严刑问官不知即有落笔附卷之害据彼口说信笔填写招房辄粘连附卷以图勾摄取钱此票一出捕役上手谁敢向迩此单一经粘卷凡有姓名者即为盗案中人辨得清时身家不可问矣全在问官细心辨其声口察其情状葢真伪之情辞色自别虚捏之语辨问则穷我多方以辨之则掩护之术不及卒备我隔别以讯之则无情之语不及会同如果情节真正无疑此单方可附卷若是覆答差谬其中必有雠扳玉石不分最为大害故审盗有司切不得以参差供单草率附卷也○笠翁云每获真盗一伙必害良民数十家犹之衙蠹之中有一人被访则亲属与雠家皆不能安枕非虑扳赃即防贻祸同一辙也故官长于盗贼之口只宜抑之使闭不当导之使开即云盗伙未获真赃未起难以定招结案势必责令自供然于此时此际亦当内存不得巳之心外示无可奈何之色每闻供报一人必详审数四而后落笔但以又害一民为忧勿一又获一盗为喜葢于初获之首盗尚虑其冤而多方轸恤何况由□而生枝由枝而生叶者哉近日世道浇漓人心不古良民供吐之言尚不足信何况天理蔑亡良心丧尽而为盗者哉 
　　一慎审赃佟汇白先生云盗以赃获主认为定案然而执赃论盗往往失真每见一招之中盗数多者尝二三十人某人分某物一一分明种种招出未尝不叹鞠狱者之胶柱也今有杂物数十以二十人分之数日后问所分物各自言其所分不能不爽以一人而言十九人之所分能一一不爽乎况盗皆乌合之众当昏夜之时作仓皇之事能以一人备记某人分某物乎此皆沿习叙招格套而不近情理者也究所分赃尝云花费无存夫以真赃花费而无凭坐盗谁不曰花费无存耶凡盗情未确者则当审其赃归何处卖于何人若夫盗情既确则不必待赃以定狱律称但得财者斩谓一人得财则同行者皆斩故又称只要情真耳同行而不分赃分赃而不同行皆斩也今定狱必拘于赃则真盗以无赃得脱者多矣○又李毅可先生云盗贼以赃仗为凭起赃必须捕官带领捕役公同起获到官即便查对失单并唤失主拣认每审盗案失单多有不清或因受伤仓卒故未能逐件全开往往如此但有对明失单之赃其余赃物仍许临时酌量听其识认暂寄库内以防侵隐抽换紊乱疑似等弊解报抚院之后即令失主领回分别具领领状八招失主释放宁家凡有寄赃买赃之人审不知情亦便保释以省拖累 
　　一辨情迹李毅可先生云强盗务须得其强状必先问其果有明火器械刼财杀伤等情如窃盗抢夺及谋为强而终为窃谋为窃而终为强者原情按律各有正条情律此外如有繁冗舛错口供须前后删正明妥弗得混乱致难结案 
　　一用矜疑笠翁云强盗杀人之律止于竿首实是千古恨事常有一盗而手刃数人至数十人者即除为盗弗论而以命抵命其罪浮于律之分数亦相倍蓰而无算矣况有刼财毁室之强形拒捕抗官之逆状甚有奸掠并行俾事主之家巢卵俱空而身名交丧者无一不堪寸磔而其罪止于一枭岂以此辈之肉为不足食故于一死之外遂不复致详欤倘于此等重狱而犹劝当事者予以哀矜则不特为妇人之仁直是以放虎纵狼为义散鸩施毒为恩者矣其有止于刼财而未经杀人放火及奸淫者始可用吾矜疑一念推详其入伙之由审究其上盗之实以赃之有无定罪之出入如赃真罪确万无生理虽属饥寒所使亦难贷以国法所谓如得其情哀矜弗喜者葢为此辈言之也或上盗而未得赃与得赃而无主认者皆可开以一面非故纵之也葢以后世无恒产之授不能责其必有恒心兼以保甲之法不行或行之不力令此辈得以藏奸是为上者亦有过焉不得概罪斯民故也□此辈原属无良止可待以不死万勿遽与开笼使得脱然事外隶入胥靡投之有北俾狼心有制而不逞鹰眼虽捷而难施庶善与恶两不相防而解网之仁不致流而为暴矣 

　　○训士文 

　　【陵稼书云】 世风之坏莫患乎士志之不立朿发受书即从富贵起见终日皇皇但知以科第为荣不知以圣贤自励科第到手心满意足求田问舍骄奢淫佚之外无复他事士志如此世风安得不日下也事宜知有向上一途不沾沾于世局常抱不得为圣贤之惧而不肯以第二等人自处有如此志气然后可为士 
　　圣贤千言万语皆是要人笃行知而不行虽读尽天下书何益每见今人视书自书身自身若不相关正谊明道之言不离于口见微利辄动色惩忿窒欲之训日寓于目遇细事辄矜张威仪不能自检手足不能自主箕踞而谈太极跛倚而读西铭程子所谓只作一场话说岂不可惜是宜刻刻检点身心以不能变化气质为深耻以负所学为大惧内省无疚纔可谓之真读书人 
　　李元佩先生云土未有根本不立而堪别语器识者自昔竞尚风流高言简脱乐就嵇阮之放轶迂视道学之准绳戕天性荡行检骨肉之间偷薄巳甚今世趋渐返于淳诸事宜处心以厚但能力行孝弟君陈之保厘张仲之燕喜皆　庙堂所乐得为臣者也 
　　诗曰他山之石可以攻玉易曰比之匪人不亦伤乎言乎贤者为我助不肖者为我累也近见少年恶习聚族呼俦流连陆博之场驰骋倡优之巷以非笑异巳为乐以击断乡曲为能致揖让不行于里闾老成或受其诟谇深可痛惩自今各宜闭门毋得仍以聚会为慧义方可训难为师儒父兄宽也 
　　夫上下相维恃有等威不替庠序者等威之所出也席珍国宝声价重于连城乃抢攘以来子衿泮藻之荣不能博负贩编氓之一盼岂时之能贱士哉良由败德自轻蝇营狗苟走利如骛辍诗书而躬为商贾之行染指争膻酬杯酒而便効公庭之质甚至结书吏为兄弟联佣保为宗亲清夜全迷斯文扫地兴言及此尚不自艾而尤人乎 
　　以此五条绳士乃为真心爱士之官以此五条自绳乃为真心自爱之士文章其后焉者也至出入衙门把持官府不问而知其全无矣 

　　○养才士 

　　官莅任后欲集多士试之必将自巳慎择真才实心作养之意先张一示使怀抱利器者知我别具识赏自肯来献珠玑及试之时防闲要密礼遇要恭出题面论必如李少文先生云文心须肃懈则急流慢橹虽平稳而总逊风樯文笔须真剿则他肉装身即丰满而全无血性诸士惟思从肃聚手以真雄及至操觚所长毕尽使 【不佞】 借文人之锦绣洗俗吏之尘埃则欣幸当不啻百朋锡矣既试之后甲乙由分拔其尤者再试之或三试之见其金以炼而益精玉以磨而弥洁然后隆其体貌厚其恩施储为　国家远大之器但只许细论文章不许与闻政事倘借帖括为媒非公事而来偃室则不能医吏之俗反以重吏之病今而后请不敢复留此物于药笼中矣 

　　○礼贤士 

　　贤士与才士不同才士负异人之能乐于见长常与人近贤士抱高人之德耻于衒玉常与人远故为吏者得才士易得贤士难惟虚心谘访诚意搜罗问有不肯交官不肯媚世守巳而乐道读书而忘名者人世之俗吏谁能此者笑其迂我却于其迂而想见心术之正人惮其傲我偏于其傲而悬知人品之高辨验既真然后从容相就或一骑一仆而叩其户或一觞一茗而谈其庐或尊为师或亲为友止见彼为有道之士不知我为有官之人仰其德范聆其话言岂惟有益身心有资政治且使寻常俗士见我所赏者在风尘世俗之外所契者在仁义道德之中亦必改奔竞而为静恬反卑污而为高尚其有关于世道人心岂浅鲜哉 

　　○科场议 

　　士子领题构思竭三昼夜之力全赖号房以为栖止旧例东西号房苫葢有余且于末号置厕四围设沟以为疏秽通潦之地迩年号舍倾圯每至缺少临期取用轿号甚为不妥内外沟渠不通秋雨淋漓上漏下湿致士子濡足水中迁就无地又或秽气触鼻趋避无由势必潦草完卷不惟虚寒士三载灯穴?口?心之苦甚有坐致疾病反深性命之忧者实可矜惜故号房宜多设沟渠宜预疏也 
　　场中糊名易书原以杜弊若潦草差讹势必误士子之功名且闻向来积弊有包揽誊录之家每向考劣诸生索银三五两不等为拨善书者代录贫士无长物任伊雇倩匪人涂鸦塞责士子半世功名十年攻苦博此宾兴一日万一差讹字句　功令森严内帘官孰敢轻荐是誊录一字之讹士子终身之厄从来名硕负屈浩叹者不少合请于场前月余以各属送到誊录诸生行委府厅官面加验试必善书而文理粗通者方行留用如潦草不堪押回另取并将考中原卷发对读所查阅敢有临场更换名是人非者定行该府县严提究治则胥吏咸知警凛供事士子不蒙亥豕之灾矣 
　　从来科场所取对读诸生例皆青社每多豪华懒惰不肯读书之人借科场効劳为名以复衣衿者雇觅顶替势所不免虽年貌有册无从稽核今应责令对读诸官详记场内某生磨对出几卷差讹者改正大约以十分为率磨出最多者方准复附其七八分者仅存赏赉毋许槩复倘有虚应塞责不细加磨对者严令对读所造册登记事竣呈报除不准收复外仍行究斥以为误人功名之戒 
　　江南报子多系积棍蠹役串倩营兵飞骑快船持械雄行无异大盗发榜之后纸条入手打入中式之家不论贫富勒索之数累百盈千稍不遂意碎门毁户家资什物立成虀粉领数十人蚕食其家不饱其欲不去寒酸之士势必称贷以应之士方进身之始先今士一获隽破家之条多矣中有主者尚不大累也为积逋所累他日欲为廉吏何可得乎当宪赐严示通行各府州县遍加禁戢犯者治以重法庶羣小不致踵恶鸱张鹿鸣多士受赐无涯矣 

　　●青照堂丛书 

　　朝邑刘振清金亭汇梓男维翰宗臣校录 

　　居官寡过录三 

　　李元春时斋评阅男来南熏屏参订 

　　单骑赴任示（郑维公） 
　　警戒衙役示（周栎园） 
　　设柜求言示（徐德夫） 
　　饬励操守（李含馨） 
　　饬禁馈送（贾胶侯） 
　　禁官役除道（赵君邻） 
　　禁摊派军需（卢斗山） 
　　严饬假公扰民（佟寿民） 
　　优恤铺行示（倪伯屏） 
　　严剔造访积蠹（王汤谷） 
　　禁访蠹扳赃（王汤谷） 
　　再饬关防（秦瑞寰） 
　　劝息讼示（下车第一示　俞砚如） 
　　究讼师示（房慎庵） 
　　严听断示（祖汉若） 
　　慎初招请（孙沂水） 
　　禁诡息示（下车第二示　俞砚如） 
　　禁委验请（李少文） 
　　禁妄报（陈司贞） 
　　禁轻生（于北溟） 
　　劝施农器牌（周栎园） 
　　严保甲示（李毅可） 
　　均户役示（陈大来） 
　　恤商民示（贾胶侯） 
　　饬土豪示（张壶阳） 
　　讲乡约示（文太青） 
　　禁勒报垦荒（贾胶侯） 
　　编审示（孔元起） 
　　教条示（张蓼园） 
　　设义学示（蔡魁吾） 
　　旌节孝□文（文太青） 
　　节孝看语两条（赵韫退） 
　　学宫禁牧示（卢山斗） 
　　申饬丁祭牌（秦瑞寰） 
　　举乡饮示（李少文） 
　　饬教规示（阙） 
　　敦俭朴示（李邺园） 
　　辟邪教示（贾胶侯） 
　　禁烧香（范　正） 
　　禁贴价（范　正） 
　　禁喇棍（陈司贞） 
　　儆投充示（尤展成） 
　　禁营债（林铁崖） 
　　劝安葬示（胡贞岩） 
　　禁图赖（尤展成） 
　　禁破丧（陈司贞） 
　　禁锢婢（罗镜庵） 
　　禁溺女典妇（嵇尔遐） 
　　禁宰牛（顾南楼） 

　　○单骑赴任示（郑维公） 

　　鄱阳县令郑维公 【讳邦相咸宁人】 
　　为单骑上任不行知照以省繁费以杜科敛事照得新官上任往例先发谕帖知会各役督使远迎兼令修理衙舍以候登任此从来不易之规也今本县不发谕帖不示吉期单身匹马猝然而至非敢慢令致期骇人耳目以贻躁暴不经之诮也祗以拜命之日即知鄱邑迭遭寇躏地极荒残兼之饥馑洊臻民不堪命若以赴任事例悉照往日行之则一切修衙铺设夫马下程等项头绪纷然例多繁费额设钱粮无几势必派诸民间取之行户是官未抵邑而害先及之非所以端厥始也况使一官将至通邑骚然揆之于心亦觉未忍至于衙役接官往往于途次之间窥探意旨识其好恶取舍以为趋避逢迎本县不着前来使之莫能测识并无头接二接以示有疏无亲则恃接官为影射之谋近身图徼幸之福者庶几免矣兹本县巳于某月某日现抵邻境择于次日某时莅任先一日遣牌知会以便里老衙役人等至期参谒不失　朝廷大体除祭门必用三牲外其余下程小饭等项一槩不许陈设至于修理衙舍铺设器皿等事尤所痛禁凡有衙役人等齿及此事者即系首先坏法之人到任后即行重处借彼为令本县只身而外止带一仆斗大一室足以安身其至亲眷属不带随身者欲俟到任之后相衙署之宽窄度房舍之颓整自备材料自行修理然后携接到任不欲于未至之先破费民间一砖一木也特示 
　　真心为民父母者须熟读数十百遍不必拘行单骑赴任之事而当曲体随处爱民之心 

　　○警戒衙役示（周栎园） 

　　青州巡宪周栎园 【讳亮工祥符人】 
　　为处公衙役之　新例极严衙役诈人之旧习未改历陈烱戒法在必惩速行改弦易辙以全身家性命事照得在官人役岂尽无良有苦读无成不得巳而流为胥役者有家原温饱藉之以撑持门户者有资身无策赖此以充衣食者初心不过如此岂望作恶害人无奈一入衙门习与性殊日复一日心胆遂雄官偶一顾问遂曰上人喜我也事宜行止惟我之言是听偶一经管遂曰事权在我也为福为祸惟我之力能操从前畏法之心不胜其嗜利之心此后奉公之事皆化为害人之事矣或经管钱粮而侵那上下或奉行公务而妄派苛求遇讼事则舞文济奸奉拘提则串通卖法至于捕役收强窃月钱之利借侦逃缉贼之名失事则擒获无闻捉人则私行酷拷且多串贼而打诈又藉盗口以扳诬诸如此类若以刀头之蜜其甘如饴孰知恶迹一张藏身无地本道生平不为衙役所喜硁硁执法遇此各犯有告发者有妨拿者如某府州县某某等或流徙或远戌或绞或配按律定罪斑斑可考囹圄桎梏刑责追赃恶贯满盈天网不漏囊橐尽倾身为朝露昔之零星悖入者今则成趸而出之昔之得人银钱嫖赌花费者今则卖地亩卖房屋卖儿女卖妻子以填之甚至有家产尽绝无可卖者将身入官派入八旗穷丁打草拾粪延此残喘此是目前恶报现身因果欲求作一觅汉吃一碗黏粥呷一碗菜汤平安无事何可得哉古语云公门之内好修行是说你们在公门之内日日所见都是为官司受累之人大则生死所关小亦身家所系若肯为他方便方便不消破费巳财只少要他几文再于同伙兄弟面前代说几句好话不十分难为他作践他便是做好事便有无限阴功比在寺庙里烧香拜佛还强十倍昔人将以前公门中人做的好事受的报应刻作一书名曰公门修行录也有书吏之子中鼎元的也有皂隶平步成仙的也有皂快之子中进士子孙科甲绵绵的这样讨便宜的人也不知多少你们可曾见过即使你们无此大志不想做第一等好人积第一等阴德与儿孙难道不学个中等之人免自巳一身之刑戮你们若稍存一畏法之心不贪不恶何至告发何至访拿谁人不称为良善就使不富也断不至于饥馁何故遇了略略方便之人即想论十两论百两骗他就遇极穷极苦之人也逼他卖男鬻女典衣当物不肯白白放过自巳诈不遂意还要撺掇同伙之人推班出色分头各路去骗他及至事发之日鬼神不容不惟一一追还还要赔些夹打纵使家藏金穴术可通神窟不止三足多逾百者一经败坏连累一家有甚好处你看青州府旧役赵某不过是府堂一名快手何至妄自尊大骑马赴席前呼后拥这里结社结盟那边拜兄拜弟俨然做出个乡绅体面人人称他为赵四太爷他便以太爷自居上下各衙门之事都要管到当时何等气焰何等威风宁有几年今日被访抛下老母不管东逃西遁累了亲兄弟坐监坐牢受夹受打甚至赵四太太都拿入监中他做惯太太的人如何受得气也就死在监中一个十来岁儿子也拿到官跟着受苦赵四太爷之威风而今安在哉他当初行事之日是你们亲眼见的何苦不把赵四太爷做个榜样大家儆戒儆戒为此示仰各衙门衙役知悉前车之覆后车之鉴各宜改头换面洗涤肺肠一反从前所为倍加小心谨慎庶身家可保刑罚不加若说犯罪者少不犯者尚多漏网者多不漏者少这话不然只是你们时辰未到耳本道如此劝诲顽石也该点头若再有劝诲不转仍前坏法诈人者一经发觉立置重典决不轻贷此非不教而诛也各宜警惕 
　　痛快明白如看因果小说苟有人心谁不警醒凡官到任各宜如此出一片真实化人心肠劝诲诸役纵不能人尽回头岂无一二改恶迁善者乎衙门有一二改恶之役则地方不止有一二受福之民矣 

　　○设柜求言示（徐德夫） 

　　江宁太守徐德夫 【讳必达嘉兴人】 
　　为愿闻巳过愿达民情事照得人非圣贤不能无过况以本府愚拙过失更多但不闻则不知不知则不能改此本府大惧也古人以万物得所为极本府即不敢望此倘民有疾苦愁痛而漠不相关何以觍颜立于民上但不达则不知不知则无由兴除此又本府大惧也凡我境内军民人等或得于旁观之清或出于风闻之及或念切维桑之急或身在水火之中有心岂不能知有口岂不欲言但或以上下相隔不能遽通或以嫌犯忌讳不敢入告以致本府空抱血诚莫可措手为此特设木柜置大门外不问诸色人等但是闻见本府过失与民间利病不论大小悉听备细开写投入柜中听本府不时开览庶几警醒觉悟勉图自效以期仰报　圣明俯酬民望至于假此为由言人过失甚至发人阴私岂惟律有明禁即天地鬼神亦所不容堂堂本府更岂为奸民指使而与良善为雠乎犯者访出必罪不宥 
　　盘峤野人曰桃源县令官公 【讳抚辰】 亦有设柜求言约其后幅云我为一邑之父母则一邑之事犹我家事一邑之人即我家人于此而若盲若昧如此邑何勿避嫌疑明以告我无论前人弊政当革即我有过而尔辈不言尔既不肯为干蛊之子欲我不为顽父嚚母其可得乎自今示后倘有忌讳不便面陈者投诸柜中非同钩巨刻以求人实仿磬鼗钟铎之遗敏于从事倘有禆益于吾民而不便使闻于土豪衙蠹者本县藏之于中断不轻泄以开衅于能言之人也其各直陈无讳 
　　设柜求言极是做官第一要务真心做好官者到任后即令大门外近路而便投处构小厦半间下置一柜壁悬一牌将自巳求言诚意谦和恳到写示于上令人乐以善言告我不特得闻巳过所行有不便于民者可以改图即土豪衙蠹欲为害人之事知百姓不安于无言亦自胆寒而思戢矣倘恶闻巳过恝视民瘼訑訑之声音颜色有不恣意妄行而贻祸于子孙者哉 

　　○饬励操守（李含馨） 

　　李含馨 
　　吏治至今日敝坏极矣原其故皆起于多欲夫人仕不止于为贫何至舍公图私惟利是狥以致甫通仕不有弹章亦有天罚籍旋挂弹章是贾胡剖身以藏珠但知爱珠而不知爱身者矣愚拙孰甚凡我所属各官务宜精白乃躬自爱其鼎以副　朝廷简?之意倘有抚字无能簠簋不饬百计摉括以填溪壑者本道冷面氷心毫不假借一经访闻定行揭报参处 

　　○饬禁馈送（贾胶侯） 

　　河南巡抚贾胶侯 
　　为严禁馈送以肃官箴事照得各官薪俸仅备养廉原无余赀可供馈送惟是积习相沿互为庇隐在下官剥民膏以取媚在上司狥情面以优容猫鼠同眠贤愚莫辨其职业之修废官箴之贤否则竟置之罔问言及于此既可赧颜更堪切齿今本部院奉　命抚绥正于此观有司之贤不肖合行严禁嘉与维新为此示仰抚属文武官员知悉各宜一洗陋规共为大法小廉须有如此等人实政一应生辰令节槩不许呈送馈遗即贺启帏屏尽行裁革在率属者固当自爱其鼎为民牧者尤宜反顾其躬倘谓狐媚可以取容暮夜或无知觉一有访闻与者受者立加白简　功令森严噬脐恐无及矣 

　　○禁官役除道（赵君邻） 

　　浙江总督赵君邻 【讳廷臣铁岭人】 
　　为严禁除道人役以达民情以防壅蔽事照得本部院勘海巡边日在途次　王事靡盐敢惮驰驱向以民间疾苦未得周知正以巡历海疆之便欲使黄童白叟咸进歌谣土俗民情悉归听赌孰意所在有司反于本部院马首之前多设捍蔽又令衙役负牌先驱使本部院所到之处几无人色名为除道实蔽听闻惟恐小民有口本部院有耳利于民者未必有利于官欲使平日贪残之迹掩过一时送得本部院出疆即是难星过度是其驱逐闲人乃为身计非为本部院计也殊不知本部院善察隐情反于此处识其破绽除巳过地方另于回日谘访民情外为此示仰未经巡历各府州县官民人等知悉本部院所到之处地方官不得多添人役于马前喝道以骇见闻并不许负牌前驱使道路之人预先走避本部院爱民如子但虑其不敢近身并无鄙薄斯民之意尔父老百姓人等凡有真知灼见谓地方某利当兴某害当除有实有益于时事者不妨竟至本部院面前高声陈说本部院自当止马受言立刻见诸行事但不得假公济私及以迀阔不近人情之事纷纷渎告如有故违决不轻贷尔民慎之 

　　○禁摊派军需（卢斗山） 

　　两广总督卢斗山 【讳崇峻辽东人】 
　　为严革借少派多折多发少之弊以除民害事照得潮州一郡人民自遭兵燹之后再经迁折迁折之后复罹水灾是地方之最困者莫若粤东而粤东之最困者又莫若潮郡矣为司牧者即能以第一等慈爱心肠抚绥第一等凋残百姓犹不能遽致小康还须爱养数年始能渐复元气况以极残忍之心行极苛刻之政而鱼肉肌残骨削之小民乎近访得该地官吏猫鼠为奸每借紧急军需名色如取办粮草等项皆借端酒派各里又不以本色征收每米一石派银二两或一两五钱不等既以重价折干又不肯以平价自买仍以此事科累富家每米一石止发官价数钱强勒办解巧者重贿赂免拙者赔累无偿只此一项军需不知朘却民间几许脂膏添却官吏多少肥二语剌骨泽故近日军需二字乃贪蠹之所乐闻而闾阎之所畏见者也至于额征粮米不许折解题禁巳久即有不产米谷地方许以通融折价亦须照依时值平折平买仅足完公以免参罚是即有司之厚幸矣乃闻潮属官吏皆以重价折入轻价发籴亦如前项弊端不独滋害民间常以发价短少办纳不前以致迟悞军需使兵使呼庚呼癸是摊派折干之弊不独病民兼病　国矣为此示仰潮属官吏里民人等知悉嗣后一切额征粮米止纳本色不许仍假折色名目借少派多以困里民取多发少以累大户如有前项等情许被害人等开列科敛强买确数赴本部院军前指名呈告以凭摘印参拿为尔等除害云云 

　　○严饬假公扰民（佟寿民） 

　　江南籓宪佟寿民 【讳彭年广宁人】 
　　为严饬有司借遵法以扰民再禁蠹胥假奉公而生事各惜身命共保残黎事照得　朝廷设官养民自应刻刻怀爱民之念事事存保民之心如奉行一文凛知　功令森严当思如何奉行方可免于违例更思如何奉行方无累于小民本司诰诫谆谆岂为地方市恩实为诸司爱鼎乃属员之中爱惜廉隅者固有其如蠹胥习技借景生波不胜觉察稍一姑狥将丛弊即生于奉法之中民生利弊多端其它不能悉举即如驱逐废官一事遵部行也但原令是废官系旗下者押送归旗有原籍者速回原籍若夫升员赴任过往停泊与本身在京候补家眷暂住在外不过俟有地方即挈带赴任再有现任远省道路阻长亲属租房住顿诸如此类本非废官谁令其沿门搜索竟使人人裹足在在寒心不遂蠹役之诛求即拘邻里讯质以致鸡犬不宁此非假借奉公因而扰民生事者乎又如禁使废钱旧钱奉　严例也地方官狥纵不举计起议处然原令设局收销又经本司详奉抚部院批准每斤定价六分劝民纳官立给现价仍将收下之钱解司充铸竟作正项钱粮销算巳经屡檄饬行在案若地方官实力奉行民间有旧钱废钱与其兑换行使较之纳官易价其值相等何苦甘心蹈法止因劝收之令既不明白开陈而纳收之时复无现价给发小民赀财分文皆系膏血不甘弃置是以不顾违禁仍前浪使此皆地方官奉行不力之过乃不思正本清源反藉倚行查株连扰害使民既丧血本复加以衙役索诈倾废身家嗟嗟谁非赤子忍见其无知八井不唯不加手援乃反幸其沉溺因之以为利耶此非假借遵法奉公因而扰民生事者乎再如稽查漏税奉部行也但原令查明从前有无漏报即与报明请帖嗣后随开随报毋许隐漏夫商民挟资开典取生息之利每年止纳官税五两并无多求彼何惜此些须而甘蹈隐漏之罪大都俱由衙门奸蠹计图私收侵蚀遇有开张即构同典头小甲容隐饱橐究竟在官有未报之典户而在衙门蠹胥则无不知之典户也若经查出止应严究蠹胥追侵补报至于本典止以从前听蠹容隐拟以不应之罪亦在历经　恩赦以前如此乃见地方官清课裕　国惩奸保民之意乃今无论先报未报是典非典槩事混查甚至米粮油盐铺户向以斗米斤油与穷民偶通缓急乃被地豪土棍以平素赊取不遂或一时索账过严偶撄其怒动捏私典名色具首地方官不加详察随即混行拘扰二三十两之资本倾于一旦似此生事扰害犹云遵法奉公乎更可异者收纳钱粮遵奉定例不许吏胥秤收止令民户自封投柜本以禁勒索惜民脂也各州县虽皆奉行而奉行之中常有不肖官吏抽称银数指称短少飞拿差捉本户或少半分三厘而差钱东道费至数两数十两不止带以此无一自封投柜者矣回究讯再加刑责纳户之受荼毒比于柜胥之勒索耗赠倍惨倍多似此遵法奉公不又为生事扰害之至极乎总之地方官不思为民计安全则诸凡幸民有事借端恣累者正不可枚举为此示仰云云 

　　○优恤铺行示（倪伯屏） 

　　蘓州司李倪伯屏 【讳长玗长兴人】 
　　照得各铺户铺行供应上司公用支给年终类算减可伤半给价时或钱粮匮缺又复捱至次年积渐滋深终成乌有举笔佥票痛痒无关见单取物时刻不缓徒知左手右手之便不知一发一肤之痛官票终年挂壁狞书怒目在门取之无禁杳如逝水之波怒而不言忍抱经心之疾年终岁暮鼠伺公庭今日求销丐可恨筭明日立领开单然望望而前吏亦不筭筭亦不清清亦不给给亦不完年复一年取复加取至于升迁交代积纸如山徒尘案牍虽供亿日繁为炊无光历例相沿尔各行亦急公奉义视为固然然牟利几何一廛莫保本厅念此痛心巳经数月今代庖县事诚恐宪节按临上司公用朝需暮给取辨无穷自今痛除前弊每三月季终筭清给价庶母子可以相生锥刀不致失本立为定规苏商恤市至于属官务须照价现给一如民间交易官箴所系尤宜避嫌为此示仰各铺遵守 

　　○严剔造访积蠹（王汤谷） 

　　浙江巡按王汤谷 【讳元曦山东人】 
　　为严禁大蠹开访以除倾陷事照得拿访一款原为老奸大猾擅柄专权倚托现任官势小民莫可谁何又为势恶土豪结交官府影借显势诈害横行乡愚受其荼毒更为一班无赖枭棍招集亡命结盟插党奸淫打抢睚眦杀人窝赃线盗等项道路吞声随经廉得其事状发奸摘伏奋其鹯逐去其害马总是为民除害非以害民闻得杭城有等积年巨蠹盘踞衙门专通外内线索打探各属事情开单列款好恶逞其胸臆生杀出之囊中自神其术放胆横行其陷害良民罗织官府则名曰造访夤纵大蠹删抹姓名则名曰卖访受人嘱托硬砌无辜则名曰做访打通十一府线索关节代易七十五县衙役人名则名曰换访明开此人之款故将局外之赃填入名下以待质证当前审到别人身上又名曰借访既诬正犯之赃吾乡尚少此等然奸猾何处无有只恃如此等严明贤有司耳复捏无干证佐傍注过付助恶致使拖累衙门破家荡产又名之曰干访访之名最多访之祸最烈因而各属权书蠹吏耳灌其名心虚胆栗无不投托门下月要岁会前来供奉一遇上司讨访替死捉生尽将菜佣塞责真正大蠹反脱然事外间有一二恶贯满盈上官坐名取款本役旋即通知本犯密令自开款迹明中正契之产妄填白占封签中表至戚之亲写做冤雠对证到得法堂研审之下羣佐哗然毫无的据几座赃山化作一杯雪水有心执法无处下针驳问经番终成漏网为民除害反为民害为地方除蠹反以滋蠹本院积恨于中除巳经严拿极惩外合行严禁为此示仰官吏军民人等知悉凡有前项大蠹盘踞衙门号称管帐及一切造访卖访等弊诈陷横行者本官不自行发觉亟为剪除本蠹不翻然悔过速行退避许被害人等据实指名赴院呈告以凭立刻严拿处死并将纵蠹殃民官员一并飞参究拟本院铁面无情除奸必尽各宜慎旃无自触网特示 

　　○禁访蠹扳赃（王汤谷） 

　　王汤谷 
　　照得本院奉　命巡方剪除蠹恶原为肃清民社安靖地方兹者按辙瓯城闻得此中衙蠹结党成羣择人飞噬往往恶贯满盈事露天败身扞法网计复倾人以致波及无辜株连良善此又瓯蠹刁风倍于他郡者方诸蠹得势之时恃宠专权作威作福借荫官府克剥小民或经营仓粮乘机干没或司掌库藏恣意侵肥或以承行词讼生端婪诈或以心腹线索说事指诓势焰惊人柄握在手家室富丽罗绮满前淫佚骄奢无所不至行路莫不痛心道途罔敢侧目迨至被访拿究之日舆情方快公论少伸而此辈一片恶毒之肠如火愈炽不思孽由巳作仍复生计害人如平日婪过赃私盗过帑饷巳经讯供在案悉皆诿卸平民非借名变产即托言补库非捏称拖债即诳呈积逋甚至虚田虚产无影无踪逼令雠家或富户召买承问官以号件紧急任其供扳报一分即追一分不问是非曲直究之判断银两何曾完官裕国仍用饱橐肥家甚至觑定富户姑不告官故为唆党摇诈使其必从估量家私饱欲方止以赃赎为生涯以监禁为垄断彼方高坐囹圄自奉如常反令被害者形系杻械长途解审六问三推经年屡月只有骨尽皮穿那能水落石出被害者竟致丧命破家害人者仍复身存家保所以蠹恶日甚日强良民日贫日瘠衙蠹作恶之日百姓受害衙蠹获罪之日百姓仍复受害以致地方有拿访一番加敕一道之谣真堪发防虑周到指尤可恨者闻近日提解款证火票虎差分头四出索供索应无了无休非但不异访犯更有甚于访犯者不思款证乃受害之人非作恶之人当日狼吞虎嚼既巳受累无穷忍令被访作证之时又遭如此冤酷百姓何乐有此巡方巡方何必有此访拿也合行严禁为此示仰官吏军民人等知悉凡一应现在访拿蠹犯承问官司务要就事问事就款鞠款不许款外蛇足一事事后株连一人其款证人犯止用总甲呼唤不得与蠹犯一体拘拿如有怙恶不悛扳害良民者许被害人等不时赴院呈告 

　　○再饬关防（秦瑞寰） 

　　秦瑞寰 
　　为再申关防诈伪事照得本院自入境以来参处贪官访拿蠹恶厘奸剔弊一味认真不知有身家安知有情面衾影屋漏自信无惭皇天后土实所临鉴兹者巡历淮安淮固神奸大猾之薮也黎丘为幻习以成风魍魉昼行人不知怪虑有诈伪之徒潜住地方勾结地棍衙蠹招摇串合肆行诓骗遇罪犯则承揽解脱对属吏则讲说荐扬据其口无不可为之事过其手无一能返之钱若主意稍有不坚鲜不堕其术中与者受者同罹于法宪纲所系谁能为原除□面密访拿究外合行饬谕云云 

　　○劝息讼示（下车第一示　俞砚如） 

　　江宁邑宰俞砚如 【讳滋慧新会人】 
　　劝民息讼以安本业事照得本业遂则民生厚民生厚则风俗醇然所以遂本业者惟不轻构讼一事乃吃紧关头兹本县下车伊始职在亲民要知亲民吃紧关头亦即在使民无讼愿尔军民人等遵我诫谕保尔身家勿因微嫌小隙之难忍而动思兴讼勿受奸徒刁棍之唆使而辄驾虚词勿惹差役上门而受无厌之诛求勿惹刑责上身而忍难堪之痛楚勿舍家庭宴乐反寻歇店之凄凉勿抛闾里安闲自讨路途之跋涉省讼师干证需索之钱留衙门歇家使用□者固应思之费并力急公输课逍遥乐业于盛世之间岂不至乐苟或不慎一字公门九牛难拔费盘缠悞正事荒时日讨烦恼诸苦备尝虽悔何及倘有事属剥肤万不获巳者须遵本县限期进词告理惟人命强盗重情方许不时呈报至户婚田土等情虽经告准仍许亲友解纷使有讼者复归无讼是本县之素志也必不苛求特此布告 

　　○究讼师示（房慎庵） 

　　丰城邑宰房慎庵 【讳廷祯三原人】 
　　照得健讼之戒巳经三令五申冀尔民止鬬息争用力田亩讵料积习难更愈惩愈炽每一放告楮牍盈庭及至据词审理百无一实揆厥所由非小民之好讼实有阴持讼柄之人不喜无争乐于有事所谓讼师硬证之流是也自今以后凡有词讼审虚先责干证后惩原告立拿代书一并究拟但使唆鬬无人则争者不劝而自息矣合行严饬为此示仰讼师干证人等知悉自后各安巳业休管闲非勿以帮助为忠勿以挑唆为智如有怙恶不悛仍前为人扛讼者审虚之日罪归尔等不是唆人害人乃唆人害巳也 

　　○严听断示（祖汉若） 

　　岭北守宪祖汉若 【讳永杰宁远人】 
　　照得吏治不一端而听讼尤为吃紧无论大疑大狱民命所关即户婚田土鬬殴小事亦宜虚公鞫审毋移于利口毋惑于旁言毋听断于盛怒之时而迁威两造毋决狱于沉醉之后而浪用五刑毋畏势而忍恨纵奸毋狥情而含泪罚善若夫山谷细民自幼至老未见一官骤至讼庭胆摇舌讷兼之各地乡语鴃舌难明此时若不细心定将曲直颠倒置民于覆盆之下无论官评有玷且于阴骘多亏又有健讼刁民伙谋诈骗专以风影之事架为人命抄掳甚则诬为大逆谋叛且多以旧作新朦胧混告若不严审反坐势将安底本道以谳狱之当否验从政之优劣勿谓今日做官止以钱粮兵马为重而词讼为轻也 

　　○慎初招请（孙沂水） 

　　衢州司理孙沂水 【讳鲁常熟人】 
　　为谳决关系匪轻谨陈肤见慎初情慎覆审以仰佐明允事照得易无留狱明慎为先书着详刑简孚乃听惟一成而不可变故三刺以断民中诚重之也查律载大辟二百四十一条而民易犯者无如盗贼人命窃见爰书中人命以下手不真致滋辩窦或数人殴一人辄藉在逃者互相委卸究竟有脱抵之元凶矣盗贼以赃物未的致碍成招或一案挂多人辄因无主者更肆罔诬展转多横生之藤蔓矣凡此总由初情之茫昧耳夫初情何在则人犯甫到官造次之顷安排不及三尺临之尚尔知畏察词于差庶得其真若一系囹圄狡智百出淹延日久变态日生甚至后谳与前谳绝不相蒙虽欲为五声之听其可得乎窃以为人命初报时即审定某系下手某系加功某系余人某系见证或手足或器械一一确注繇详中不得空请简验也强盗初获时即讯起赃物几件令失主认明某人盗某家现获某赃经某失主认领一一确注繇详中不得空列姓名也初申有据则历讯难移此后之纷呶永息矣至驳审一节上台原为死生严出入也乃问官不免泄泄一经批驳沉阁多年设皆重辟即瘐死无辞乃一招之中有徒有杖以正犯未结每致余犯监毙干和孰甚即令保候而数数勾提频频解审其磨累巳彻骨矣职以为驳问招详宜勒限刻期审结如情轻罪犯应配应杖鞫问允孚果与正犯无关者先行摘发其大辟不妨另招报夺庶分轻重之衡以明上下之服株连可省所全者不既多乎葢谨于始则疑狱不生断于终则滞狱一洗是亦弊讼之大端也伏祈宪俞申饬俾各属一体奉行将冤滥清而贯索无非恩造矣 

　　○禁诡息示（下车第二示　俞砚如） 

　　俞砚如 
　　为申饬止讼安民之规严惩诡息养奸之弊以杜欺瞒以防刁黠事照得本县忝膺亲民之寄常切保赤之怀首务解忿息争以期刑清政简下车伊始出示通知虽不能使民无讼亦不致讼狱繁兴每当批牍不亟濡毫虽情真事确仍再思而行遇告息求和不待计而决区区片念在在期孚不料上理未臻风流滋溺因窥乐静喜恬之志遂起阴煽阳扑之端或借讼以诈财财诈而恳息或托势以销状状销而复兴或捏干证之名或托里邻之口原不通被被不通原罔畏雷电之章擅弄魍魉之影即于死生至大之事视为真伪倏飜之情解铃系铃原出一手欲生欲死岂伊异人巧设津梁工填欲壑殊为可恨为此再行申饬嗣后凡有禀息状词务要犯证各正身当堂面递以便审息立断葛藤务使两造心平无滋蔓草敢有故违仍前欺准诳息者定拿本犯严惩 

　　○禁委验请（李少文） 

　　南昌司李李少文 【讳嗣京兴化人】 
　　为人命全凭初验委官多至狥私乞赐申饬州邑正官必躬必速人鬼两无冤蔽事窃照人命大狱终始论伤真则有死法否则有生法缳颈仰药投河图赖有不坐法以省恶俗之轻生又有反坐法以儆借尸之孤注所藉明察长吏无委贷以启混淆之端勿纡缓以滋蔓害之局金科不爽铁案斯成乃州邑正官每每厌秽惮烦人命初告不即躬行相验辄委之丞簿尉巡此辈鲜知自爱妄谓堂官青目委验一节此其河润我者亟责赂于被犯不盈不厌一时衙胥仵作之见亦羣起而需索之舆尸未入官目而被告身家巳几几殆尽矣及临验时仵作之口委吏之手如傀儡登场上下相蒙以覆或埋没真伤混称发变不言分寸槩称散乱又或杂报青黑作服毒之左证或捏痕八字为自尽之辩端至如缢死与被勒有别溺死与抛尸有别自刎与被杀有别生焚与毁尸有别诸如此类未易更仆使于初验不为究明日久皮消肉化简时先无的据何况衙官法为贿夺而增减有无势所必至耶比堂官据以上申即批行覆捡仵作坚护初报依样葫芦致疑关辩窦屡驳不休途毙狱瘐接踵而是则皆初验弗躬阶之厉也职以为人命初起断宜量地远近在一二十里内者正官即带吏仵急往亲验毋使尸变即远在百里内外者亦限三日内舁至亲验其时日手足金刃伤痕犯证悉书于初报中必真情纤悉莫遯而后始通详断不宜假手佐领若重行简视亦当面验枯骨以决前仵有无差讹庶杀人者无勿偿重泉之目可瞑诬罔者无滥入肺石之立可空仰佐上台之祥德即嘉师永赖矣 

　　○禁妄报（陈司贞） 

　　江南臬宪陈司贞 【讳秉直海城人】 
　　为再行饬禁妄报人命以苏民累事照得江宁积弊地方人命无论真伪保甲索诈不遂即行申报以致小民生者拖累死者暴露为害不浅本司深悉其弊是以前经申禁凡果真正谋故殴杀方许保甲具实申报其投河自缢路倒并失脚落水等项许尸亲立时收殓掩埋不许保甲妄报屡经出示严禁不谓犹有踵习故弊仍前不法者除拿保甲县役究处外姑再严行饬禁为此示仰 

　　○禁轻生（于北溟） 

　　于北溟 
　　为严禁轻生以重民命事照得天和好生民命至重乃有无知愚氓罔惜身躯或因口角微嫌或因睚眦小忿辄寻自尽投缳溺井服毒而死者比比皆然原其意谓■〈扌弃〉一死可以图赖他人殊不知自尽无抵命□悟多少之条人未尝坑害而巳死不可复生抛其父母弃其子女永绝夫妇之好举家号恸惨目伤心死而有知不识其退悔当何如也古人云生死亦大矣又何可因一朝之忿自行戕贼致死哉此皆愚夫愚妇一时短见不知此身所关之甚重也父母生我则我之一身为父母所倚赖我生子女则我之一身又为子女所仰给轻生自尽耄年父母何人奉养幼小子女何人抚育人虽至愚莫有不爱父母怜子女之心何其忍于抛弃乎故死之重比于泰山唯男死于忠孝妇死于节烈乃为得所若因微嫌小隙愤恨而死男为顽蠢妇为泼悍不孝不义非节非烈枉死而不得善名徒贻人以讪笑由此思之其亦可以猛省矣至于奸恶之徒指尸讹诈紏众毁人房屋碎人家伙抢人衣赀逢人乱打凶暴等乎盗贼轻生之人谓死后有此一番可行故■〈扌弃〉命之念所由起也除巳通檄各司道府转行出示禁饬外合再刊刻晓谕凡居民人等无论男妇各将身命自重保全父母子女慎勿因一时嫌隙短见轻生倘有投缳溺井服毒身死者指告他人槩不准理若以自缢自溺自毒捏为谋故殴打情词即坐以诬告之条若不经官紏众私行打抢借端讹诈一槩拘拿申报本部院治其抢夺之罪各宜凛遵毋忽 

　　○劝施农器牌（周栎园） 

　　周栎园 
　　窃照得东省之贫民穷无事事皆雇工与人代为耕作名曰雇工子又曰做活路每当日出之时皆荷锄立于集场有田者见之即雇觅而去其无锄者或原有锄而质当与人者止袖手旁观见无人雇觅皆废然而返嗟一饱之无时觅活路而不得东流西荡沦为乞丐者有之甚且化为盗贼者有之本道知其如此是以自前岁以至今岁皆捐赀买锄散之穷民□未通行各属劝良有司照例举行耳为此票仰府厅州县官吏各量力捐买耕锄散给真正穷民多者至一二千柄少者至数百柄每柄不过需银钱许甚易为力惟视该府厅州县之愿力何如耳葢穷民得一有荡子得器而卖者亦不可不知此自当重责之锄便得一条活路便不至起其为非做歹之心本道不敢谓无锄之民个个为贼而无锄之民正难保其不为贼不敢谓施一锄即减一贼而施一锄正未必不减一贼为力甚寡为益甚多愿该府厅州县力行之 

　　○严保甲示（李毅可） 

　　李毅可 
　　窃照保甲之设所以靖地方而察奸宄法至善也兹本司查访府州县守令皆不留心保甲捕官力微亦不能行保甲绅衿贡监之家不论状丁多寡通不遵查入牌各衙门衙役匠作通不遵查入牌即□有入牌者亦通不遵令守宿不过一牌之中三五赤贫菜佣听其查点守宿而巳不思保甲原是里井守望共卫身家之策今富贵之家既不肯効力协守而贫贱之流又岂能专心御贼劳逸不公人无锐志法虽设法立全在清查矣岂能收效兹欲实行保甲必端委文武各官公同从头清查务使家喻户晓照例十家仍编为一牌僻小村庄街道就将现在几户编为一牌乡绅举贡生员本讳例不入牌其本户子弟奴仆状丁俱入牌衙役入牌其家长子弟奴仆俱入牌兵丁除营房内听各营清查外其杂处民居者俱入牌寺观僧道俱入牌各户妇女及男子六十以上十五岁以下通免入牌人户既清民心鼓舞稽察防守便有根据嗣后乡长鼓率甲长时常诰诫互相查诘或甲内有不孝不弟酗酒赌博或游手好闲不事生产习非作歹及面生可疑等情甲长邻佑即公同举报到官查究倘有通同窝隐事发一体连坐使文武士民同心固志互相劝勉实实力行贼盗自无容身地方渐次宁谧享无事之福非浅鲜矣 

　　○均户役示（陈大来） 

　　漳南守宪陈大来 【讳启泰葢州人】 
　　为严禁漏富差贫以苏穷民积困事照得民徭之重今实堪忧力役之征古所不免处今日而欲民安耕凿之常不叹差徭之苦此必不得之数也伹照粮米当差富者役多贫者役少尚于困苦之中犹享均平之福乃有粮多顽户惯使安逸之钱不任繁劳之事或借庇于乡绅或凂情于游客或倩衙蠹舞文或凂劣衿抗法将上手苦役卸之下手贫民李代桃僵莫可控诉甚有以里催见年等役十年一轮之差亦冐宦户生员户托请求免者是单户小民永无息肩之日而素封大族常偷高枕之安矣兹本道莅任伊始一切民困誓与蠲除而均平户役其首事也除牌行各属印官以后轮点户役及签派民夫等项不论绅此法自公衿百姓俱照粮数当差一概不准优免外合行出示晓谕示后如有贿嘱滥免等弊许受害里民指名控诉以凭严究 

　　○恤商民示（贾胶侯） 

　　陕西抚院贾胶侯 
　　为严禁科累行户以恤商民事照得士人一行作吏食禄于官即宜五鼎自爱勿竞刀锥之末勿效市井之为非特大体宜然即此规模之小大觇其品行之高卑与前程之远近从未有见小利而能成大事者也本部院历任中外剔历有年从未知以官票索取一物此远近行户所共知自入秦疆以来凡日用米面蔬薪等项登注红簿现给纹值较之平贾宁浮无短且素性澹泊不以口腹累人所用一切器皿俱从恤民惟有自俭俭约几与太古同风本部院躬行若此凡尔共事诸员应有同志乃近访抚属各衙门颇尚奢靡不崇节俭且其慷慨自奉者又多不费巳囊强半出于民力动发官票扰民滥用行户支应舞文胥役指少派多畏法闾阎将无作有及至迁延岁月之久所费价值通弊须知多与蠹役中分甚至有候领无期分文不给者复有搀换潮银铅多镪少名为全给而实不得其半者种种情窦实难枚举是何异于御人国门之外者乎独不思商民挟持资本背井离乡不过冀觅蝇头小利岂意终年奔走祗为贪污作马牛名为官取实同盗刼兴言及此殊觉痛心合行严饬为此示仰抚属大小各衙门知悉嗣后务宜洗肠涤胃革旧从新勿为垄断之渠魁勿作商民之大盗勿取他人之物而自今车多慷慨他人之物者鸣慷慨勿以口腹之累而致误功名凡日用诸物俱照时价平买不许仍立行户官价等名色擅出朱票亏短价值倘有仍前见小昧大阳奉阴违者商民有口断难掩饰本部院一有见闻辄登白简　功令森严勿以身家尝试可也 

　　○饬土豪示（张壶阳） 

　　霸易巡宪张壶阳 【讳汧高平人】 
　　为严禁土豪以安良善事照得地方大害除贪官污吏之外即属地棍土濠葢因此辈奸徒虽立衙门之外实能阴窃官吏之权巧逢贪污之意伺其嗜好之所在或以急公奉上为名或以颂德建碑为饵朘良今之大绅通官害民亦土□也民之膏血献若辈之殷懃官吏一堕术中小民难逃网外由此而武断乡曲以肆咆哮横行城市以鸣无惧小则启词灭讼操纵得以自如大则窝蠹卖访身家任其掌握小民含冤而不敢诉即经控告而线索有灵未有不引火自焚而注水加溺者故此辈一日不除良民一日不能安乐本道奉三尺抚循兹土豺狼固所当除而狐狸亦须急问为此示仰道属士民人等知悉凡有前项凶徒怙恶不悛仍前作威作福残害善良者许被害人等不时抱牌控告以凭尽法重处倘该管有司不能觉察而揭报于前以致被人告发而审实于后者即为若辈穿鼻之人定以养恶纵奸一并揭究各宜猛省勿致自误 

　　○讲乡约示（文太青） 

　　文太青 【讳翔凤三水人】 
　　讲约每于庙观者非但空闲之所便于集众实欲鬼神法度相维设教而有司之不法不平亦不可以对神明本县反躬自讼饮一滴食一粒尽尔辈脂膏原非取之梓里而谬膺岂弟之任何善可以苏民借此赴讲之期一一进尔辈面教之良为一快此来视寻常官民之分不同我即尔辈师尔辈即我弟子特命之揖拜习礼虽短襟露肘一如士子之仪正以士君子之道待尔辈尔辈亦无以乡人自待有司扶弱抑强三尺者不贷之刑书试看干名犯义有不执而惩之者乎衙蠹土豪有不逮而坐赃者乎子少时即不欲作州县诚不能以鞭扑度岁月鞭扑岂快活生涯而我日为之初令东莱即命一书记专录刑杖名之曰慎刑录每夕检阅惟恐误责一夫自受事之日至出邑之日一板不遗竹刑之坏者收付工房姑以竹刑计葢在县计二十月而坏者计八百条至今追思如负芒剌愿尔辈息忿止词若两造一具即唐虞之时皋陶为士亦须鞭作官刑安能为之曲贷也 
　　仁人之言令人流涕愿州县诸公各录一通置之座右朝夕省览自然用刑知慎不止为讲约用也 

　　○禁勒报垦荒（贾胶侯） 

　　贾胶侯 
　　开垦只有听□自便为开垦听民自便勒报大拂人情严饬奉行各官勿以邀功敛怨事照得垦荒一案关系考成多则论功少则注劣此定法也但迩来朝廷建一功格有司即增一膻途有司增一膻途小民即多一死法苟利功名走之若骛虽毙数百家之生命以自殉所不顾也如一闻钱粮全完不论俸满即升之例各处有司急图升转无不严刑酷比多有毙民杖下者一闻垦荒叙绩之例各处有司无不家栉户比坐以荒田勒使开垦多有不顾怨谤者独不思尔要功名百姓亦要性命尔图眼下富贵百姓也图日后平安若以力不能垦之田逼之使垦姓名入册转眼即是三年万一钱粮征比不来后官岂肯代为任过则捏垦之罪较之不垦尤重求进得退是犹揠苗使长与宋人同一辙也合行严禁 

　　○编审示（孔元起） 

　　宁国太守孔元起 【讳贞来至圣裔】 
　　为清查编审事照得编审黄册　国课攸关民命所系十年大造期于稽诡寄核侵欺均贫富以定经制以广　皇仁也岂容猾胥蠢吏高下其手使富家巨吾□编审久废宜多田土之讼也室田连阡陌者而坐享安腴担石穷民糠粃不饱者而赔充不息地方有司不知体察令阖邑吞声奸人肆志是编审止贻百姓之害恶在其为民父母耶为此牌仰该州官吏文到将编册清查如果赋役均平不必粉更致扰倘有卖富役贫及飞诡避差等弊该州毋惮改弦易辙速为厘正造册呈该必使乡头里甲按亩粮之多寡以为差役之充承该州务虚公详慎刻期攒造勿仍凭蠹吏朦胧隐射致有贫富不均之怨也 

　　○教条示（张蓼园） 

　　张蓼园 
　　南禺之山有丹凤焉其羽九苞其飞千仭则览者毋敢狎之矣况得而罗诸士亦有然气节者士之仪羽也怀文抱质潜德以居岂止岿然物望取重云尔哉异日出而筮仕正色立朝致身侃侃恒必由之然气节非他厉廉耻植纲常如古人立志不在温饱每食不忘君父远大自期罔污流俗庶几称焉如徒嚣凌倨侮植党害公昂首招摇动称义愤夫是之谓客气非正气也自士习日偷坊表扫地蝇头所在走如骛焉于是柔声厚貌献谄公庭冠葢遥临则鞫躬长跽碑祠上寿则攘袂争先嗟此青衿有同狐媚良足羞今乡绅奔走公庭者率如是矣又其甚者结纳胥掾之欢借盘餐以通好滑稽舆厮之伍笑木强非俊物遂使伍伯贱隶抗颜叫呼是可忍也将何不至岂非名教之罪人乎夫士必自重也而后人知重之今之摇尾取怜泥首忍诟固即畴昔之一呼羣吠跃冶无忌者也不过餍心一脔遂至甘心屈节耳本道目击颓风痛心扼取?手为日久矣尔诸生自今其务整廉隅矫然自好宁介毋通宁方毋圆苟风节表表本道且改容而礼之矣当事诸贤皆曰此中多佳士吾臭味也其谁不刮目以待何况么么鼠辈哉本道愿诸生为管幼安王彦方不愿诸生为扫门之宾望尘之客也诸生其善自爱 

　　○设义学示（蔡魁吾） 

　　蔡魁吾 
　　为劝民向学以美风俗事照得九顶山一带为四境接壤之区山林丛薄之地其俗骄悍其民好争跋扈嚣陵不循礼义自明季以至今兹陷罔为非不一而足夫天生蒸民秉彝好德安有人而不可为善者乎殆昔人所言父兄之教不先子弟之率不谨寡廉鲜耻而俗不长厚也穷其所由总由人习朴野不读诗书之故耳本部院之治民先德礼而后政刑轻法网而重文教自信天下无不可化之人无不可善之俗与其令之格面不若俾以格心与其俛首刑章不若束身礼义兹欲使之勉就师儒但恐穷民无力特捐俸银若干以助设立义学之费合行晓谕为此示仰居民人等知悉自今以往舍尔顽梗之浇风就吾圣贤之大道上之明体适用将为天下之大儒次亦谨度淑身不失一乡之善士无资者不必另备修脯有力者更或扩充糇粮庶几朝弦夕诵人怀祓濯之思于以日渐月磨里无不美之俗本部院化民成俗之意有厚望焉其各熟思而审处之特谕 

　　○旌节孝□文（文太青） 

　　文太青 
　　看得节烈关天地正气匹妇之丹心不朽拯人类而激颓风旧套旌扬多被于显族而下里穷乡即捐躯以白志茹苦以毕年莫之问也本县下令四野徧查里中但守节三五年者即以报于是节烈毕闻于厅事行学官衿裾细查凡与例合应题者五口例未及而节确者姑给匾待题 

　　○节孝看语两条（赵韫退） 

　　湖西守宪赵韫退 【讳迪美山东人】 
　　昔称柏舟之操者至于眠氷茹蘖止矣若吴氏者茕茕孤婺罹丧乱匿穷山卧起挟一匕首不离葢日寄其生于白刃之上者岂智虑所及哉是天与以皤发而待　清世之褒扬也 
　　看得孝廉之称盛于东汉而近代以雕虫当之怍矣迹曾生之行循循孺子也尽志无憾白首不衰岂子舆氏之苗裔欤被以嘉名无愧古者 

　　○学宫禁牧示（卢山斗） 

　　卢山斗 
　　照得　文庙之设所以尊　先圣而礼前贤教化于是乎兴人才于是乎出乃千古帝王必敬必崇之地非若他种祠庙可以兴废由人敬亵任巳者也近闻各营养马兵丁因见　文庙之旁悉属空地且多青草谬谓学圃可牧泮池可饮遂至驱马践食其间以学宫茂革亦须芟除致秽气熏蒸不可向迩亵渎　圣灵弁髦　国法莫此为甚本部院闻之不胜发指即云事出偶然非关有意夫学宫何地而可以偶然尝试且此地可偶则亦何地不可偶乎合行严禁 

　　○申饬丁祭牌（秦瑞寰） 

　　秦瑞寰 
　　为兴复礼乐以崇祀典事照得春秋祀圣之典陈礼乐以昭其敬歌诗章以扬其德舞麾翟以明其功制度相沿无容亵慢浙为文献大邦兹当春仲上丁本院方斋庄释菜以乐观其盛不意弃雅乐而尚郑声丁祭之期士子自当毕集废弦歌而捐佾舞何以崇祀　先师聿光俎豆未至既灌巳不欲观之矣合行查饬为此牌仰提学道即行府县备查该学原设祭器及八音乐具羽毛管钥钟簴见贮何处谙礼生员并乐舞等生因何通不承值致乖祭典速查明白着落门库清理完备悉照旧制举行如秋祀仍前缺典立行查究不恕各先具遵依缴查施行 

　　○举乡饮示（李少文） 

　　李少文 
　　为举行乡饮大典禁革陋规以重礼教事照得乡饮酒礼尊长养老实为政教之本　朝廷巨典繇古迄今即僻攘遐方举行无异乃虔中礼乐文明之地屡岁不行询之则称无宾非无宾也闻往时推举正宾不论德而论财择身家殷实者借斯典以荣之府县经承儒学门斗及不肖诸生视为奇货恣行蚕食不餍不休三爵未沾一廛巳尽及与饮后又有酬谢礼若干是以庶民闻之如避汤火不得巳而推及贫者则因无膻可啖学宫匿影青衿杜门赞礼无人歌诗不韵以致不成礼而终揆厥所由葢以推报延请俱通弊何以革之亦在良有司耳属诸生为政是以需索稍不如意此誉彼毁暮跖朝夷一任把持公然阻格富者既遁之深山而不出贫者又挠于众口而不行尊让絜敬之仪直草莽委之矣嗟嗟主宾僎介经天地纪日月参三光关系何如严重岂为官役劣矜营私鬻贿之用乎夫学官以教为职既巳亡教何必设官且典礼久湮额设钱粮归于何处合行查饬为此仰府县学官吏即便遵照旧典每岁于春秋孟月举行乡饮其宾介不论贫富止采访德行着闻乡闾推重者命里约开报姓名该县径自申详候批允日用本县吏役敦请不必令诸生与事如有仍前把持阻挠者指名申革该县经承抑仍前废弃古礼亵越　王章定申宪拿究官注下考并查屡年乡饮不行额设钱粮系何人侵蚀速具繇报厅以凭转报施行 

　　○饬教规示（阙） 

　　阙　讳 
　　为申饬教规以专职掌事照得士子诵读之课固有塾师考较之事则归学使乃　朝廷复于皋比一席设有专员顾名思义职非易称乃其间贡行铨授者巳廹穷途科目除署者比于传舍诸如需求四节之馈饷责备新进之束修服阕病痊假满者非财不为准理帮粮增补序贡者无钱故意难留扁门题主染指市儿密坐传觞倾心学霸又有揽管生员户婚田土争鬬词讼者又有所求不遂故纵生员聚众张皇声势挟制官府者褊心鄙行大负设立司铎至意且表之不正影则随之因而士风日颓士气不振以积憎成积侮以一莸槩众熏偶挂吏议摧折难堪不独有司得而辱之下至执葢荷戈皆得而辱之虽曰劣士之自贱乎为之模范者坐视其旁能不腼颜也耶抑旧制于岁科二试外郡邑有季试学宫有月课今季试月课旷若晨星长吏有簿书之扰尚以作兴人才而称职岂南面称人师者仅仅守苜蓿冷署不思崇文励行身为士先乎兹与各属约每季颁题各府州县官督同教官面试诸士细加批评季冬汇解如有题无缺文文多佳义者即系闭户潜修之士记名说尽教官之弊愚意教士又当日登明伦堂讲饬人伦理义优奖其有终岁不拈一义者定属出入衙门干预外务即当廉其行止以惩怠废有司教官即以解卷多寡为官评之优劣至于泮宫为士子发迹之地乃宫墙万仭夷于瓦砾反不若昭提兰若辉煌金碧岂儒者报本反出缁流下乎今后凡学宫圯坏即便申呈所在有司设法修理本道按临之日周行相视如仍前不葺责有所归凡我属僚其共鸠厥事毋念 

　　○敦俭朴示（李邺园） 

　　浙江廵按李邺园 【讳之芳济南人】 
　　照得浙俗素称淳厚勤苦俭约丧祭婚嫁称其有无岁时伏腊饮食宴会各有常度至于衣饰居室各安其分未有敢于逾制肆侈者他若冶游陆博一切耗费倾赀之事稍一濡迹人辄目为不祥以故家给人足物阜民安不意数十年来俗尚浇靡衣服必极其绮丽器皿必极其精工食物必极其丰美屋宇必极其华饰梨园卜夜几竭中人之家车马游春岂止杖头之费狐裘貂帽下贱及于舆儓金缕宝钗纷靡悦其妇女甚至娼优隶卒亦竟无所分别矣更有儿女婚娶妻妾生辰亲朋应酬里邻宴会不惜变产揭债剜肉医疮以粉饰体面乃至行头物色倾家私以炫新奇赛会迎神逞淫巧以惊耳目创名礼拜别旗械轰天演习花园则笙歌匝地其破家荡产之尤者无在上者能如此严示则奢靡自革如赌博马吊构营串棍设局置囮田产家资立即化为乌有本部院亦既申严告诫近来此风更盛殊切痛心惟是有司为亲民之官乡绅为闾里之望必先敦崇俭朴而后小民有所效法合行出示晓饬嗣后一应居处服食婚丧晏会庆吊礼节各宜撙节自为生计其余奇妓淫巧冶游玩好不急之费槩行痛绝至于赌博马吊荡析身家尤为首禁倘仍不知悔过自干　功令定行拿究重惩 

　　○辟邪教示（贾胶侯） 

　　贾胶侯 
　　为严禁愚民崇尚邪教以遏乱萌事照得左道异术惑世诬民为首绞辟附从流徙载诸新例何等森严葢以圣贤立教原自明白正大舍此而外即为异端从古以来妖言惑众之徒邪道倡乱之辈代不乏人始因无籍之景从遂成燎原之难扑以致流祸郡县荼毒生灵草窃一时终膏斧钻历观往事亦邪教害人之大较也乃有无知愚民厌常喜异弃正崇邪皈依白莲大成皇天等教开香聚会男女混杂阳修善事阴构异谋若不尽绝根株恐贻将来隐祸又怜此辈无知皆我赤子安忍不加劝诲但以法绳合行出示禁谕为此示仰抚属军民人等知悉示后各宜悔悟改邪归正附从愚民亦当速行解散各务农业毋得三五成羣夜聚晓散但看守正者有妻孥生聚之乐信邪者有死亡流徙之苦转移只在一念之间苦乐遂有天渊之隔清夜猛省勿再执迷 

　　○禁烧香（范　正） 

　　杭严兵宪范　正 【讳□心河南人】 
　　禁约事照得杭俗媱奢成习每逢春月民间妇女率皆入寺烧香骈肩累迹于招提逐队成行于道路盛妆靓服女男溷杂而不知羞注疏题缘僧道拥挨而不足怪甚至艳悍兵之目生恶棍之心受耻辱启淫风无所不至良可浩叹为之夫男不但不能禁止且有相逐携行者风俗颓败最为可鄙合行严禁为此云仰士民人等知悉嗣后无论城市乡村老少妇女俱不许往来寺院烧香赛愿说法听经以长媱亵之风敢有故违本道不时差人巡访定行严拿夫男重责枷号僧道住持不能拒绝擅自接引者一并究处断不姑贷 

　　○禁贴价（范　正） 

　　前人 
　　为严禁加价陋弊以杜诈害事照得民间买卖田园房产原系时值估价彼此情愿成交初未尝有所勉强也迨既卖之后有荒田耕种成熟有破屋起造重新房地既巳不同价值自然各异有等奸徒凡遇大造之年借称推收过付以卖价不登勒诈售主或恃族众丁强倚势索取或使龙钟老惫恣意坐逼稍不遂欲动辄具告在不肖官蠹借此居奇以买产之家必多殷实可以苛求私念一萌无不立刻准行于是签票迭拘则横差有费催提听审则承应有费及至到官惟以暮金之多寡定贴价之低昂但日得产不输量行加贴或因溪壑未遂棰楚横施甚至监禁枷示以作榜样尔民锱铢苦积揭借称贷买此一椽数亩为栖身养命之计者一遇讼累训致荡产倾家此皆恶棍故生枝节亦属官蠹利其兴讼合行严禁为此示仰督属官吏士民人等知悉凡民间交易房产田园须于成交之时确定价值不许乘机推造借名加价巧立贴截驾词兴讼如有故违定行究处该地方官敢有滥准拘扰受贿狥私苦累百姓一经发觉立刻参处不贷 

　　○禁喇棍（陈司贞） 

　　陈司贞 
　　为严禁叫好喇棍以清盗源事照得江宁省城风俗素称纯朴岂今近时嚣风日炽出一种无赖喇棍似乞非丐游手好闲以精壮之徒故作穷凶之态每日窥探婚嫁丧寿大小有事之家或三五成羣或十余人一伙到彼说油语数句名曰叫好因而索钱索酒稍不如意即行辱骂若与理论即肆凶扛打庶民之家寡不敌众难与相争富贵之家又体统自重不屑与之较量每每含忍听其扰害所诈之钱动以千计以致此辈相习成风全无顾忌意以此为应得之常例当场议价开口动索数十千人畏其凶止求减而不敢逆更可虑者凡民间吉凶丧娶亲朋毕集往来杂沓最易疏虞此辈名为叫好实窥家室之盈虚并探门户之出入以为盗窃计耳青天白昼行凶如此今河南有名为红胡伙者尤不可不革若在昏夜何事不为古云清盗必清其源源清斯流不浊此等皆盗之源也地方官总未知觉以为乞化小节漫不深究乌知涓涓不塞流为江河此辈以乞丐始宁肯以乞丐终乎除檄行拿究外合行严禁为此示仰 

　　○儆投充示（尤展成） 

　　署永平守尤展成 【讳侗】 
　　庶民投充旗下与在籍百姓总属　朝廷赤子何一入满洲竟失本来面目叔侄兄弟视若仇雠邻里乡党供为鱼肉田房树畜一笔全收拷掠锁拏肆行无忌所恃者以有司莫可谁何耳不知尔曹有犯申解　大部讯鞠愈严煌煌　国法岂因投充宽假乎何不平心易气共相和好而必欲倚势凌人自投法纲也 

　　○禁营债（林铁崖） 

　　岭南守宪林铁崖 【讳环晋江人】 
　　照得自雄来者皆口口称雄民为营债所苦至于妻女鬻质言之发指本道独以为罪在民不在兵夫兵债之数日而利倍再数日而再倍又数日而三倍也此其毒如乌喙长葛然乌喙长葛足以死人人知之而不敢服故人之死于乌喙长葛者极少其以乌喙长葛死者则皆其明知而故服之者也乌喙长葛何罪哉不责服乌喙长葛之人而咎天之生此物以毒人也岂理也哉今兵债虽狠岂能执途之人而强之以借乎既巳借矣而至期不还又安能责此辈以冯驩焚?之事乎为此示谕军民人等凡有狼心荡子再与营兵揭贷者是明以妻子为奇货是明明欲作亡八也该府察出重责加示其为兵民居间者是明以人之妻子为自巳甜饵之媒当以掠卖人口之罪罪之登时杖死然后申报夫兵亦人也亦有妻子也何苦以有限之利息犯此深重之罪刼哉特示 
　　罪民固当然更愿当事诸公遇有兵讼负债者断令勿偿则营债自不肯放矣 

　　○劝安葬示（胡贞岩） 

　　胡贞岩 
　　为劝谕安葬以全仁孝事照得人子事亲生养死葬墓无择地不封不树期窀穸永安魂魄有归而巳后世过信堪舆冀牛眠白鹤之祥暴露卜吉再世不葬恬然安之此名教之罪人也以祖父现在之尸骸博子孙未来之富贵何异委之沟壑孝子慈孙之用心当不若是本道叨牧名邦其君子温文而有礼其小人淳庞而畏义苐此一二细民不解仁孝两字故不惮谆谆戒谕按律称有丧之家惑于风水及托故停柩在家经年暴露者杖八十又开棺见尸者绞卑幼发尊长坟塜见尸者斩若弃尸卖坟地者罪亦如之今与尔百姓约凡城内外棺柩无主者令地方总甲报名该县动本道俸薪买隙地为义塜尽收掩埋有主者令其子孙十日内尽归诸土十日不能约以一月无力甚者宽之三月三月不埋是终无封植之年矣定当察究置之法律以惩不仁不孝之罪 

　　○禁图赖（尤展成/（ 

　　尤展成 
　　好生恶死常人之情自经沟渎匹夫之谅奈何偶缘小忿动辄投缳死者能复生乎因而借尸紏党锁縳拷掠辱及妇女又有恶棍从中播弄扛帮兴讼骗诈百端真赝未分家先立破及至告官有断给孝布之例是以妻见夫缢而不解子见父缢而不救穷极无聊便思自尽一着夫杀身以利妻子死者何愚图财而弃父兄生者何忍今后自尽者果有威逼真情方准断烧埋银两如无可畏之状彼自轻生于人何害不惟毫无断给仍坐以诬告之罪 

　　○禁破丧（陈司贞） 

　　陈司贞 
　　为亟除第一恶习以敦风俗以广孝治事照得生养死葬人子所当为暴骨露棺不孝之大罪先贤有麦舟相赠之义凡民有匍匐往救之情未有乘人之丧而反借端扰害者也本司访得江南民俗竟有祖宗父母殁经数十年而未葬者甚有历三四世而停棺累累不能入土者细察其故皆由亲族人等执有破孝名色一值举殡辄扶老携幼拥坐丧家需索酒席务必畅饮欢呼连宵达旦而后巳稍不满意或间有失邀又必哄然喧闹不容举棺富者虽遭破耗犹能勉力为之无力者朿手嗟嘘惟有日复一日年复一年听其暴露于家而巳更可怪者凡人妻妾病故不论有无别情其父母亲属人等必闹聚壻家先毁器皿什物以示威然后勒令如何厚殓如何斋醮如何安葬志得意满方许入殓观此举动是人之娶妻非以助家反以破家也休戚相共之谊其谓之何本司弼教明刑职端风纪似此恶俗急宜扫除合行示禁为此示仰 

　　○禁锢婢（罗镜庵） 

　　金华别驾罗镜庵 【讳□□江都人】 
　　照得男女匹配理合阴阳婚嫁蹉跎事干伦理男子弱冠而婚女子及笄而嫁此古今不易之规例也访得婺州恶习民间婢女有年至三十四十而未嫁者甚有禁锢终身发白齿落而未经字人者是天地间阴阳二道竟属徒然夫妇一伦总成虚设悖理伤化干犯天和莫此为甚此皆富家大族喜用无夫之女便于出八房帏恐其一经配合即分事主之勤以修爱夫之好是以日复一日年复一年遂不觉老之将至及其老也欲行配合又无乐受之人此其所以孑处一生永乏于归之日也大姓若此贫家小户又复尤而效之父传之子子传之孙遂成今古相沿之恶习若不遇一辣手之官严加禁革择一二顽梗不遵者尽法惩之则此陋习颓风法将安底试问呼奴使婢之人孰不有儿有女胡不设身处地试一忖量亲曲尽情理生儿过期不嫁父母有不哀怜儿女者乎儿女有不不怨恨父母者乎人有尊卑情无上下何恕于待巳而刻于待人乎且凡民之家畜一牛羊犬豕尚思为雄觅雌移牝就牡而独于婢子不然何慈于待物而忍于待人乎汝身自有妻妾汝之儿女亦各有夫妇皆其习闻而熟覩者窥此琴瑟之欢增彼向隅之泣此种人情不加体贴岂真铁石为心者乎合行严饬为此示仰合属军民人等知悉凡有了鬟婢女年过二十以上者不论大家小户总以一月为期或外嫁良民或内婚僮仆尽行配合如过期不嫁不配者许地方乡保人等指名首告以凭尽法严处其婢女即着地方乡保择贫穷男子之无妻者至本厅当堂配合量给聘资不准全礼此后着以为例凡属民间使女婚嫁之年总不得过三十以外兹本厅一面出示一面申详各上台事关移风易俗谅无不批允饬行者也特示 

　　○禁溺女典妇（嵇尔遐） 

　　严州司李嵇尔遐 【讳永福无锡人】 
　　天地以好生为德妇道宜从一而终严有溺女之俗无论贫富皆然夫虎毒且不食子况于人乎矧此嗤嗤而泣者甫肇生机旋罹死法是可忍也孰不可忍至于贫儿乏食则出典其妇妇若生子子属彼而妇仍归此葢以妇为本而子为利也甚至甲典之乙乙复典之丙一妇而展转数人以夫家为传舍及其碎璧归赵亦恬然不以为耻职目击情真痛心疾首请宪通行六县勒石严禁如敢故犯许里邻首发治以重罪一以植天地之和一以正人道之始宪台主持风教职故因条议而并及之 

　　○禁宰牛（顾南楼） 

　　六合县尹顾南楼 【讳高嘉秀水人】 
　　为严禁宰牛以肃　功令以禳旱灾事照得屠牛乍 

　　●青照堂丛书 

　　朝邑刘振清金亭汇梓男维翰宗臣校录 

　　居官寡过录四 

　　李元春时斋评阅男来南熏屏参订 

　　征漕积弊示（蔡魁吾） 
　　剔漕弊示（贾胶侯） 
　　严饬官兑漕米牌（王汤谷） 
　　盘粮积弊示（蔡魁吾） 
　　盗卖积弊示（蔡魁吾） 
　　（附）善漕四款之二（纪子湘） 
　　督粮条禁（周栎园） 
　　佥运弁示 
　　佥运丁示 
　　咨户部议垦屯田（蔡魁吾） 
　　改屯田作民田议（颜孝叙） 
　　革陋规示（李公弼） 
　　严所掣示（张伯珩） 
　　禁私贩示（李含馨） 
　　定商纲示（张伯珩） 
　　禁横敛牌行某关（失　名） 
　　禁私抽（行泉州府　叶函公） 
　　咨户部（贾胶侯） 
　　芦政申饬各属牌（王印周） 
　　芦政详文（颜孝叙） 
　　钱法行布政司转行各属（赵君邻） 
　　详抚院（周栎园） 
　　茶马通谕各属事宜牌（许青屿） 
　　行苑马寺 
　　河工督催裁柳牌（朱梅麓） 
　　详各台（料价工食　纪子湘） 
　　安插河夫（沈绎堂） 
　　水利行巡十道牌（秦瑞寰） 
　　筑堤详文（马翰如） 
　　工役城垣（朱仙侣） 
　　营房（刘黄中） 
　　桥梁（刘黄中） 
　　谕曾司李监修栈道（贾胶侯） 
　　议覆同安筑堡（叶函公） 
　　建仓详文（纪子湘） 
　　争殴小忿倡乱屠民（纪光甫） 
　　绝命凶杀事（王书年） 
　　大乱国典事（贾苍乔） 
　　恶弟杀兄（文太青） 
　　截杀事（季沧苇） 

　　○征漕积弊示（蔡魁吾） 

　　总漕部院蔡魁吾 【讳士英辽东人】 
　　为严禁征漕诸弊以足　国储以苏民害事照得方今最重最急之务无过漕储生计者蒿目而忧任事者持筹而叹殚心竭力大声疾呼而犹然卦欠频仍挽输不继漕兑之愆期总由蠹漕者之多也本部院广询博谘潜稽密访此中奸弊无一不悉顾开兑之后过淮以北种种蠹耗本部院蚤巳芟除而严绝之矣乃当开征之始未过淮之先种种蠹耗本部院不能一一而躬亲之也略言其槩方秋禾之未登即有各认保状催讨常例之耗及征收之伊始又有佥充廒头展转供报之耗印官临仓而公座桌帏花红礼物台盏酒席心红纸张衙门之随从若大若小无一不取给也粮官征收以至府厅之下州县亦有陋规甚且正粮而外又有随米耗米之多名正费而外又有赤历比簿之各色而尤可恨者官有通颁式斛亦既经印官较准书有押记似有一定之则无浮溢者矣乃未较之先木受湿气令其紧小既较之后暗起钉铰令其开松而且斛柄方阔俾其多受余米体低口大俾其便于淋尖计每石多收不下加一私计在仓余米约多若干廒头斗级串通粮官虚出仓收折银代米名为打虚串而此辈之饱橐无算矣嗟嗟当此三空四尽之日颠连憔悴之时即使尽绝诸弊一意惟正之供尚恐地瘠民荒输将不易而更加此耗蠹种种何以堪之合行严饬为此牌仰各道照牌事理通行所属府州县印官粮官及吏书人等知悉此后征收漕米悉照官斛平量其一切衙门积弊苛索陋规若官若役尽行裁革其或怙终不悛贪婪如故除许受害小民不时告发外本部院耳目最广闻见最真一经察出官参役处断不姑贷仍遵本部院此文大张告示于收粮处所取各该衙门遵依缴院以凭查核俱无违错 

　　○剔漕弊示（贾胶侯） 

　　贾胶侯 
　　为严察漕弊以苏民困事照得从来漕政弊非一端本部院在部时每由邸抄中见各省章奏紏弹累累今奉　命抚绥豫中凡地方诸务当从新振刷且值漕糈交兑之际政宜厘奸剔弊之时如漕粮每石旧有定价今岁米贱尽足费用其中有司或征银在官借言抵作运价而又重派小民起运本色或有巳派本色而仍额外另征帮价惟知溪壑之是盈罔顾民困之当恤此州县派征之弊也如挽运则零星小户不得不托里长总纳而里长之中岂无指路费而多索者甚至豪强包揽欺压良懦任意强索致弱民饮里长之弊正与上同恨吞声而莫敢谁何此里长多索豪强包揽之弊也至于赴滩交兑如经收者通判县丞一应官役或指察粮或指收受需常例索使费支供应用打点无所不至矣否则淋尖踢斛百法掯勒千般留滞甚有多收于此而明计附余之粮私折于彼暗合抵算之数于民则瘠于官则肥此经收官役加折需索之弊也如推官职司监兑当执法如山秉心若水有弊即除闻奸即剪务在留心谘访加意严询恐有贿赂公行上下通同骫法纪而狥情面投鼠忌器巳行不正焉能正人有负任使此监兑官贿托狥隐之弊也如该道为粮储督理挈纲提领期在交兑依限全完开帮如期押运早竣者有升级之典迟缓者有罚治之例所当奉行惟谨其间一切弊窦当与推官逐一清厘详悉开报以期弊绝风清方见明敏长才此乃该道之责任也本部院莅任之始首严漕弊合行确察为此牌仰督粮道官吏即照牌内事理有滩官役人等责成推官严察作弊事端其经征州县责成府官密访祭为要亦须有法访横征情弊如察访有据官即开揭驰报以凭从重紏参役即拿究呈解以凭尽法拟处该道仍不时廉访倘有府推各官狥隐不报该道即据实开揭同各官职名职狥隐情弊并报参处 

　　○严饬官兑漕米牌（王汤谷） 

　　王汤谷 
　　为申饬官收官兑之法严禁私加私派之弊以肃漕规以苏民害事照得浙省漕粮每百石加耗米九石八斗原系向来成例缘每岁临兑之时刁军横甲勒赠繁多衙蠹仓胥需索无餍顺治五年间随经张粮道条议将九石八斗折银若干又贴盘运纲司诸司若干名曰截银令官收官兑使军民两不相见杜绝勒索之端最为良法彼时尚不分别正耗至顺治末年间前院杜谓此项截银正米应给耗米不应给特疏题定在案云○○云又经抚院秦另疏题定在案则是漕兑一项两经具题两经奉　旨官截之外不许科派分文官收之后不得再令民兑通饬各属遵行巳久无奈婪弁悍丁愍不畏法往往到临仓领兑之日拴合管兑经承关通各廒仓蠹故嫌米色不堪酷勒筛扬赠贴以致押差保歇乘机讲兑官截之外另派私截私截之外又派茶钱酒费及话会洗澡等项层层剥削转展诛求稍不遂意非以鼓噪吓县令即以悞漕胁愚民有司恐碍考成只顾妆聋做哑百姓念及身命谁敢讲是争非典妻卖产剜肉医疮小民一浮用浮正数不徒收漕然也石之粮费用几浮于正数毒弊相沿牢不可破本院知之最久念之痛心仍恐事关漕兑从中或有杂出别费非本院之所及闻者因备细行粮储道条分缕悉取具前项款样确报前来悬此明镜可以毕照魑魅今当开征之始相应预为严饬为此牌行粮储道云○云如有刁军横甲仍前借端生波酷勒私截及经承仓蠹押差保歇等辈通行打合指称讲兑名色虐民蠹　国者该道访实不时密揭报闻以凭严拿法究立置重典此大害大弊法在必行勿忽 

　　○盘粮积弊示（蔡魁吾） 

　　蔡魁吾 
　　为严禁盘粮积弊以足　国储事照得各卫漕船抵淮盘验粮足方可催攒北上本部院日行七省文移案迭如山不能一一亲盘势必间委道府厅官盘粮之日此中积弊有运弁奸丁自知米少先通积歇预为请托打点上下朦胧或一帮公凑足米数船议盘或爬米之时将笆斗藉倚倒米为由虐填剥船仓底或预先将口袋盛贮数石候盘动何仓凑补或贿买抛筹虐报斛数将无作有此系少米贿通之弊也又有米本全足载船者自恃全米不惧盘验不出使用衙蠹积棍见无打发数十余人拥上剥船将米狼躧乱踏并持木棍高抬斛面等弊任有全米难当众役作践暗害将有作无此系不少米受害之弊也又有盘少者责令补足押差经纪与欠粮弁丁通同作弊明议或五钱或七钱一石租漕米数十石先禀验明日则押上漕船夜间暗将前米仍归经纪次日复租他卫种种弊端莫可底止本部院知此久矣除巳往不究外合行严禁为此示仰云○云 

　　○盗卖积弊示（蔡魁吾） 

　　蔡魁吾 
　　为押催重运以清盗卖事照得各卫漕船过淮盘验俱系全米及至抵通交纳每帮挂欠盈万盈千揆其所由皆缘不法奸丁行至济德天津河西务张家湾等处藉倚打点京通投文陋规仓歇使用伙同岸上积年盗买漕粮光棍先于白日登船议定价银夜驾小船假带弓箭刀鎗拥船量斛运官闻阻羣凶拒杀莫敢谁何防漕官兵并不肖有司亦置膜外而天津通州又更甚于他处本部院深知此弊必须厘剔剿奸严锄积害姑念巳往不究除通行申饬外合再出示严禁为此示仰沿河司道府州县卫将领等官此后凡遇漕船经过不得任其停泊不许岸上居民上船私通每县务选老练衙役自带饭食于过淮之日为始逐帮挨途押送直抵通州每日催行五六十里县县押送程程稽考须信心人密查取前县遵依缴报似此县县押送程程稽考即有神奸鬼计无所施矣倘仍有盗买盗卖者许诸色人等拿禀验实奸丁积棍一并处死法在必行毋以身试 

　　○（附）善漕四款之二（纪子湘） 

　　杭州司理纪子湘 【讳元文安人】 
　　一曰漕债之禁宜严也议剔漕弊者皆以禁戢弁丁为首务使不得横索于粮里殊不知弁丁之横索亦非得巳皆土豪势宦使然迫于不得不横之势耳寻常富豪以放债为事而有势有力之富豪又专以放漕债为事运粮官军贫多富少每于管运之先预借银钱花费约至临运之际以所获行粮截头等费抵偿势豪贪其利重又且力能制之故于此辈无求不应此辈得其不吝之财偿以倘来之物亦何惮而弗为若仅藉以养家餬口犹曰二月卖丝五月粜谷此贫民缓急之常奚足为怪而此辈实不然有借以夤缘署事者有借以买县兑粮者甚有用之狎妓呼卢弃若泥沙而不惜者一至兑运之日势宦勒索于前土豪征迫于后斧击凿而凿入木安得不苛索于粮里此弁丁哗噪之厉阶而官民受困之祸本也卑职禁债须革□常谓京债有禁始可使官吏不贪漕债有禁始可使弁丁不横此端本澄源之论也令请宪台申饬各府印官勒石永禁亦无事吹毛求疵但令凡有运弁运丁欠债不还而债主呈告者一槩不许准理如是则势豪虑其不还必不敢夹隋珠而弹雀矣弁丁一无拖欠则得一分受一分之实惠得一钱受一钱之实惠将欢欣鼓舞之不暇岂复有贪得无厌而为鱼肉粮里胁制县令之事哉 
　　一曰洒带之法宜善也杭属九邑漕糈历有定额奉宪给单领兑其间米数不无零星洒带固所不免往往奸丁领单派带之米有一船而分洒九县者有一县而派之数船者彼此兑半留剩各挂未完不惟艰于稽查势必丛弊迟悞急宜严革合请宪台于发单时填明旗船派定某县米若干某船米若干必令一县兑足方洒别县一船尽完方派别船庶奸丁不致稽延规避而运事可挽迟为速矣 

　　○督粮条禁（周栎园） 

　　周栎园 
　　一行月二粮原充运军日食之需自应按帮按船均派红单支领以济实用不意积棍奸书乘未派单之先贿通该帮蠹丁减价预买及临期派单将易支州县任意拣择或巳派红单掯不给发科派使费久日竟归乌有以致官丁南北控告累年不给蠹　国病漕莫此为甚此后凡派发行月粮单先将出运船只数目查算该米若干务要南屯品撘均匀不许多寡偏重俟派定红单在未赴次之先传集官旗当堂给散如有巳经解到者执单赴库赴仓支领其未到者另候严提支给敢有仍前勒买掯收许该帮弁丁击鼓喊禀除立行追给外本犯立毙杖下断不宽恕 
　　一各属解到南粮系给官丁行月之需自应旋致旋交获批收销缴内有上江应解折色州县钱粮未及抵省便有大胆原差勾过奸书愚哄解役包揽交收将解到银两或买贱米以折易本或称有米捏报贮仓央求显要人情勒发批收或将来解窝住私家假写实支先补旧单暗行抵兑解役不察真伪误堕术中不能遵限销批致蒙抚宪查批违限参官拿吏不一而足自后凡解役解到银米勿论堂期立即击鼓传禀投进以便悬示即收敢有仍前包揽抵兑者本解喊禀以凭立拿按法迫处解役容隐查出并究 
　　一加撘三分制钱与七分折色同时给放向因外解不继铸本不数官丁赴次紧急不及候领有等积书奸棍视为奇货可居将制钱每千仅以银二三钱不等私买实支图射厚利甚有不通官丁勾引铜商竟自支领暗营销算者更有历年制钱旗丁全未支领或各属全领折色重复冐支或私扣奸蠹种种积弊串钱每千二三十不等率皆中饱指不胜屈今本道彻底澄清如有未经支过某年分制钱者许即备开应支年分数目赴道陈禀以凭追给至巳支十分折色被奸蠹重冐者亦当各自首明勿干被冐之罪至于此后应给制钱当各具印领赴道禀支决不令尔等有名无实仍前假冐敢有不法积蠹视为鱼肉可啖再事招摇饵诱旗丁冐名支领者许诸色人等击鼓喊告每首出一事有据者当堂赏银十两以凭立拿杖毙 
　　一高淳溧水安东各属加漕银两原为加添月粮而设有司知考成严切自一一遵解间有玩愒州县起解稍或愆期若将解到见银不论多寡通帮派发何患不均近因那动别项旗丁难以守候遂有一班积棍蠹书将钱粮三四折勒买到手先付些须定银后来者即为巳物百计营求贿买库胥串通书库或四布亲信之人探诱外解将到通同解役匿批劈鞘任意瓜分嗟此贫丁苦累经年所得无几反不如巨憝大恶坐享厚利近则公行买卖毫无禁忌本道访闻最切不胜发指巳严檄有司预征起解本道量入为出一例均给尔等蠹棍将从前心肠早早收拾各保性命再莫向本道前作奸弄鬼如仍前怙恶不悛一经访闻立拿处死其外解人役钱粮一到不拘何时即刻传鼓随到随收若一落歇店并包揽之家即系作奸弄鬼本道查出即将解役人等以通同作弊治罪其省城内外歇店但闻系粮道钱粮俱不许容留贮放如违亦以通同治罪一裁扣工食及增租银两系关头二三拨紧急钱粮自应预征贮库早期支放以济修船急需乃有积棍蠹胥表里为奸竟将远年那移之弊患亦不小未支钱粮那新抵旧或求情关说或私行兑支及至临期库藏空虚官丁守候以致赴次稽延违悞漕限本道熟知官丁受累巳极将此等积弊痛加革除严令州县预先起解以本年钱粮为本年支用不容那移不受请托必期官丁齐集当堂支领以免守候那移如有故违犯科立刻处死 
　　一解役领解钱粮沿途跋涉之劳早晚防护之苦良可悯恤近闻解到银两衙役视为奇货或假名看色勒索使用或指称兑秤包揽兜收解役误信奸欺暂割正数以充使用致临兑反多挂欠既不能掣获批收必致家属监比解役何辜遭此重累自后解到银两各房不设专司本道于临收之际不论某房吏书当堂传唤一名验兑以杜包揽勒索之弊敢有仍前指称经管勒诈解役及门号皂快需索常例者许即喊禀以凭严拿追究 
　　一领运各官皆系部推节次完粮照例加级遂至都司游击职衔者 
　　朝廷特恩隆且重矣但其中恤军裕国者固有而剥丁苛索者不无查领运接单之日各有养廉俸廪足供南北用度近则不肖运弁视运丁为鱼肉任意科派在省则有朱墨伞轿日用薪水等费到次则有样米钱通关钱租房等钱更有支到银米视为巳物恣意浪费竟不如数给军致被运军南北迭控现今未当堂传唤当堂交领自可防弊结者比比此后各宜恪守官箴不许仍蹈前辙凡给钱粮运官旗丁齐集当堂眼同支领如官到而旗伍未到不准关支敢有故违及再事苛索者定行揭参按赃究拟 
　　一随帮官在船攒重押空南北往来责任綦重近有不肖匪类滥营斯职惟视开兑之时到次勒索旗丁陋规及兑完开行潜回私家视漕艘若非巳任致令回空船只逍遥河干揽载私货迟违部限甚有贫穷旗丁无力催募水手将漕船抛弃中途者有之盗拆盗卖者有之及新运无船拿比家属即将穷丁处死究无补于漕事自后随帮官奉委之后即当以船为家起粮回空遵照朱批限期过淮抵省将押回船只按数具报交代新运取具收管并限单一同缴查如有仍前勒索陋规潜住私家及回省违限并船只短少者查出定按漕法追处 

　　○佥运弁示 

　　照得佥选运官向来不遵成例各弁任意营求以致应佥者不领运不应佥反领运奸弁得志善良垂首本道痛恨已久所以去岁会同都使司当堂焚香设誓秉公点用今八年起运七年在即本道已定期佥点部札注定某卫某帮两员此留彼去彼留此去循环迭用万万不可更亦不敢更者独是本帮一时两员并缺势必取用于别帮多余之官各弁遂并生觊觎今仍照去岁之例缺官几员将空余之官不论几员俱书名下签签上注领运字空字掣得领运字者共几人又将各缺做签上写某帮又令掣得领运之人来掣此签掣得某帮即领某帮运奸弁既无所用其钻营胥吏亦不能高下其手古人云明心不如明迹今细细示知本道之心明迹亦明矣如有呈戳混投及妄希夤缘者即据实揭报听候参处　功令森严毋贻后悔 

　　○佥运丁示 

　　照得欲除运漕之弊急当始于佥运查省卫额运漕船设丁挽运南北往来经年出入其间逃亡事故者有之若使佥一丁即有一丁之实用按名顶替亦何致有积弊之患株连之扰乃迩来弊端百出官识视为奇货小民畏若探汤一经佥运卖儿鬻女破家亡身将有不可胜言者本道往来兹土游宦有年洞悉佥甲之弊有四凡值佥丁之时各卫奸识访知某系运户子孙某系食粮弟侄或串腹党或托故之借佥报之名陈说利害勒索银钱不餍不巳其名曰熏再或佥报之后行票拘提新丁自知不能脱逃买嘱奸识或捏屯快或称赤贫移甲换乙捉张放李上官被其欺诳小民受其鱼肉其名曰卖又或巳佥旗丁具有认状发帮之后或央情面或行贿赂捏以老病贫疲假以官舍或借称失脚落水有不肖运官希图包代恣意勒索将军牢之名代为照管因而兔脱其名曰放甚有一班世籍卫军居家饶富虑其佥报百计修为遇节则有礼物之馈岁终又献以常例陋规积识大张罗网深受其贿胜如置买田庄无论丰歉逐年收取其名曰烧香以致佥报新丁十名实受在帮领运者不过三二人耳因之年年积缺岁岁求佥当此时艰有仁心者固如是乎本道洞瞩斯弊虽不能救之巳往犹可挽之将来际今佥报在即诚恐各蠹仍蹈故辙合行出示严禁为此示仰首卫各帮运官及南北识字甲丁士民人等知悉示后各宜洗涤肺肠发出良心上循天理如本帮果有真正积缺与近日逃亡事故者据实开报以凭酌量佥补其应佥之丁识字务要将真正运户曁运册新考有名者密为佥报庶一丁有一丁之用至于见运屯丁如能赴北完粮执有部单运官不得借故详革敢有捏报缺甲捏报之弊宜知及巳佥新丁复称屯快贫疲病发借故卖放者定按漕法究处再如真实运户各宜静听倘经佥报即使百计夤缘亦不能逃倘不系运丁如有奸识挟骗立即击鼓喊禀以凭拿究本道铁面氷心断不骫法各宜慎之 

　　○咨户部议垦屯田（蔡魁吾） 

　　江西巡抚蔡魁吾 
　　据江西布政司会详内称顺治某年月日承准户部照会内开兴屯一事等因题奏　圣旨是巧取熟地以当开荒强派各里以包屯课此等情弊诚宜预杜必须分别官地民地方免侵扰依议严饬行钦此钦遵抄出到部拟合就行云○云等因奉此随经移会兴屯道酌议去后今准本道看议到司该本司复看详到部院据此为照地土奉　旨分别官民使熟地绝隐粮之弊真荒无包赔之苦裕　国苏民诚为尽善但以见在纳粮与未纳粮为之分别官民二项今江省荒亩之中有巳经民力开垦者照例三年之后方行起科但荒土虽辟粮尚未纳民巳费尽血力方恃有此恒产一旦造作官地此万不能堪且见在召民续垦者自备牛种开耕无论有主无主似宜造入民地项下可无容议若以未纳钱粮必为官地将来徕归孑遗又何所依以立命嗟此残民既无故土之可思势必聚散无常欲使民之生聚其可得乎此民情利病之所关不得不为计及也今据司道会议凡民间有主荒田百姓自认某年开垦照依年限纳粮及无主荒田或附近百姓招徕人民自备牛种开垦者俱为民地其无主无人承垦并有主再限三年之后力不能垦者俱作官地庶使民仍恋其故土速于归业尽力开耕数年之间自可广垦此开荒之中寓招抚之法似属善议为此合咨贵部烦请查照速赐咨覆施行 

　　○改屯田作民田议（颜孝叙） 

　　邵阳邑宰颜孝叙 【讳尧揆永春人】 
　　切照国课自当饶裕民瘼亦宜痌瘝葢钱粮为三军命脉而军需皆百姓脂膏故欲裕课必先恤民卑职亲承宝庆卫屯田之属邵阳者归并在县目击屯民之重困难支谬献刍荛俯荷采择正穷屯出汤火之秋而千古不易得之遇也谨再述其始终并计其利弊而详言之查前朝设卫之初其屯不分则例而定赋与民有别屯田十亩科粮一石除本军兑食外每石止输军需二分七厘故一亩之田起一斗之粮而屯军不知困也自顺治六年按院某定卫所以赋比照武左卫租额骤加三钱较于往昔巳增十倍然较于民赋不甚重而屯犹未即困也迨至顺治九年按院李有将屯改民之议斯时民粮每石征银七钱八分七厘而屯粮亦照例征解不知民粮有以土田之三十三亩零而成一石者有以中田之五十亩下田之一百亩而成一石者今竟将屯田一十亩成石者不分等则照民起科屯始大困矣十六七年蒙部覆并卫于县改军为民将谓粮减赋均击壤兴歌孰知人编民户粮仍屯征空有归并之名而无归并之实改弊又添一弊往往然也也夫屯军未尝富于民丁而纳粮巳至数倍将富者亦立贫矣况原有贫不聊生之屯户乎并卫初议原以足国苏困今　朝廷经费如卫官之俸薪卫役之工食卫衙门之工费一切尽裁而独屯军之重粮如昨国则足矣其何以为苏困乎假如屯与民同田若干亩同银若干两纳之民粮则国课巳完而乐其妇子纳之屯粮则额未足而仍前追呼其安得不临比号泣泥首痛诉也夫民固吾民而屯军亦吾民何同在覆载之中致有雨露不均之叹再查卫田之并于卑县者原额若干石内有荒芜多有劝垦自十七年至元年开过若干石尚余故绝实荒九百石零劝垦几于颖秃而报垦等于零星总畏粮重难支甘弃不前也使屯田而必令屯甲开荒固畏粮额之重又有零星远住离田数十里百里者谁肯荷锄远道露处开荒若使就近民丁开恳则彼固乐开民田之粮轻者又何肯舍轻而就重也现今民田自经卑职鼓舞劝垦约计二年以来无不踊跃开耕余荒无几而屯田尚荒多亩此非畏重之明验乎诚得乘编审之年将屯甲编作民丁其屯田之坐落某里者分其等则增入本里廒经无论屯甲尽乐垦荒即民居之就近者出门见田可谓世业乐其便利无不踊跃开耕立见九百石田之黄茅白苇尽可纳税纳秸矣或由定则恐于减赋未免踌躇却顾不知每年除荒征熟止有粮重病屯之弊实无足征足解之利与其年年除荒无有实际孰若定则减赋便民速垦将此新垦所起之科即抵定则所减之赋不过三年转移间而今日之额征固未必即少于他日而前日之重困已见立苏于今日矣然欲田分三则履亩揣摩未免人人称为下则矣卑职因追遡前朝开耕之初其田尽属硗瘠为民所弃犹今之遗亡荒芜故今屯军开垦科粮独轻可见屯产多属硗地虽经百年耕种其地土性成不能变硗为肥今若较民户上田之赋恐有不及若较下田之赋又嫌过减莫善于定为中田之则与民同赋可免踏勘之扰杜妄报之弊并免驳查往返之稽迟而全屯之民咸沐浩荡于无穷矣当今度支告匮据欲定则减赋似属迂疏仰见朝廷如伤之仁固未尝以军需浩烦而计及锱铢有如江西瑞袁二府浮粮苦累于顺治九年一经抚部蔡绘图题请俞旨豁免此其例若可援也近复恭逢皇恩现查前朝有与一方雠怨钱粮加重者准题豁免念此屯户未尝有雠怨而钱粮之重几同于有雠怨者且钱粮之重不贻自前朝而创自近年此又便于请命而尤当急为请命者 

　　○革陋规示（李公弼） 

　　两准盐院李公弼 【讳赞元山东人】 
　　为禁索桅封事照得两淮盐壅课绌如病入膏肓本院志切抚绥极力救援历来弊窦逐节革除亦可苏商困于万一闻尚有桅封一项竟为人情礼仪作酬谢之资殊可诧异不知此项银两久巳额征解部何堪分外需索嗣后凡纲盐桅封呈院请印者本院当堂面给其割没银两扣引追征其食盐桅封同割没手本呈院亦当堂面给敢有仍前需索陋规许商人赴禀以凭严拿重处不贷 
　　又为严禁茶果陋例以肃盐政以苏商困事照得淮南疲弊率因浮费太多其加铊公费悬坐常例改斥提船摆马敲针等弊业巳节禁饬独茶果一项向为为委掣各官远离职守不能枵腹办事故留为二所供应今本院题奉俞旨悉归运司衙门则称掣盘验皆其分内应尽之事官自有经费吏自有工食倘犹然借名派费不惟有干法纪亦大非本院专责之初意合行禁革为此示仰官吏商众知悉嗣后批掣各官洗心任事从公秉秤其茶果等项永不许私收如再仍踵前辙朘削商赀访实即行参拿断不姑恕 

　　○严所掣示（张伯珩） 

　　两淮盐院张伯珩 【讳椿】 
　　为申饬所掣事照得商盐攒运自出场过坝以及放桥过关节节虽经稽验无如过所秤掣之最为吃紧处也稽之往牍多属委官秪缘所委未得其人遂致弊端百出贿赂公行奸商恣肆夹带盐法必为大坏本院谂知此弊下车之初临所亲掣一洗从前陋习惟是本院奉　命督鹾秪应总挈大纲清厘夙弊况盐务殷繁岂遑专理掣务势必仍行委官今惟加意遴选不拘司府佐贰州县正官廉其操守清洁才干上官全在任人优长者方?以掣挚之任合先申饬为此示仰承掣委官并商纲衙役人等知悉所掣重务虽经牌委本虽信心之人亦须不时稽察院仍不时稽察密加体访若承委之官果能洁巳从事不改非行严饬胥役各商毋蹈陋弊秤掣一秉至公不负所委本院以此定本职之官评注以上考倘有素行堪称一经委任见利忘害顿隳前节陋规是啖任凭商蠹作弊秤掣不公以致夹带无忌者本院察出断不容情官以白简题参蠹役追赃究遗奸商以买求作弊尽法重治毫不假借毋贻后悔 

　　○禁私贩示（李含馨） 

　　李含馨 
　　为严禁积贩巨窝以肃鹾政事照得私盐盛行则官盐壅滞官盐壅滞则　国课渐亏乃相因之势也前巳屡经严禁缉拿　功令煌煌意谓若辈定知敛戢无如势豪土棍愍不畏死寝食其中指场灶为市易之源串巡快作联络之术贫灶止知苟且一时遂将煎盐贱价私售以致商人赴场买盐往往指盐交价及后倏归乌有又复守候需时此场灶之敢于私卖白盐皆大囤积贩有以使之然也淮扬私盐在在有之而扬属为甚扬属州县私盐亦时时见告而高泰二州及兴化县邵伯镇为尤甚或连■〈舟宗〉满载或驴驼车装甚至勾通过往粮座等船运发江广贱买贵卖小往大来此囤贩之敢于蔑法公行又皆巡盐快役私贩虽禁而不革合在饬役坐享月利而不加缉捕之故也夫两淮盐课为　国计军储所关岂容蠹役大憝纵私射利狼狈为奸似此蠹　国病商真身外有胆而目中无法者矣深可痛恨除一面密访严拿外合行饬禁为此示仰 

　　○定商纲示（张伯珩） 

　　张伯珩 
　　照得本院更定商纲所以正本也本院稔知开代之初极意招徕竟有一种赤贫无籍棍徒自认盐窝终年不纳一课不行一引今日将窝卖此明日又将窝卖彼且勾连衙蠹地棍旋诈良商或冷为壁上之观或横为穴中之鬬非平白赖人占窝则平白坐人犯法害同虿毒真可痛恨本院提纲挈领使各商禀程有自则诸弊无不氷销诸奸无不瓦解业于本月十二日选定商纲二十四名出示晓谕凡关系盐法大政利害深切者必须正身四五人赴院商酌若养尊处优不屑屑伺候官府非伹上轻　朝廷亦非所以爱惜身家贻谋子孙长策其余一切事宜须着落老成司客虚中共议毋偏狥一巳以碍众纲公事逢五逢十进见禀行紧急者不拘泥日期无事止于朔望进见凡遇大风雨雪并免见其各散商大小事情必商纲督同禀明方许进见不得任意渎陈摇撼滋弊其散商各以类分率商纲项下呈册报院存案遵照宪行急公办课勤慎者商纲即具呈甘结给以散商腰牌立加奖赏无甘结者不与执系真商行盐孰系假商占窝孰系鬼名罔上本院按册稽查真伪自见且商纲散商之贤不肖随事烛照泾渭自分不得任意紊乱蠹坏盐法 

　　○禁横敛牌行某关（失　名） 

　　失　名 
　　为榷关税有定额科索　旨意甚严巳经三令五申但未借一警百再行申饬以励官方事照某年某月日伏读恩诏一款内开关税巳经定额差去官员不许分外科索扰害商民其地方民事一槩不许干与违者并治煌煌圣谕谁能充耳不闻即本部院告诫谆谆亦几舌枯颖秃乃闻迩来榷关巡拦及库柜书役人等仍有蔑视法纪除勒索单钱使费俱加二加三外复有以轻秤验货每百觔秤出三十四觔指奉公完税之商以纳少带多之弊无端坐罪有口难分阳称以货入官阴使调停纳贿者被害之商不一而足即使衙役作弊该关岂尽不知此中情弊恐有不堪上闻者本部院确有所凭急欲为诸商请命姑念同事一方再加砥砺若便出示晓谕又虑奸商借口并正税亦复留难故尔行牌密谕以期改过自新为此牌行某关云云以后征收商税俱照关志定额不得额外科求并用轻秤验货云云 

　　○禁私抽（行泉州府　叶函公） 

　　兴泉兵宪叶函公 【讳灼棠江宁人】 
　　为清查税额永禁私抽以恤商便民事照得民间杂税国课攸关民纳官征此定例也泉南积习多有认税代征之弊往者奸徒势恶钻营告示刊刻号票假公税为名横剥私抽以一取十初税之于地头继税之于经过又复税之于市廛甚则徧张假示私立印单执陈年之批照冐官府之名目虎踞沙头狼贪澳口悬灯树帜藐法抗官细至肩挑步担米谷鱼鲑及蔬菜柴薪皆私立税名纤悉不漏小民资生日用尽入纲罗以致百物腾贵厉商病民莫此为甚若不勒石永禁何以裕　国利民合行谘核仰泉州府官吏通查一府七县一切鱼盐货物杂税某项起于何年月日奉何明文额数若干曾否达部编入全书抵充某项钱粮悉照新旧款项造细册报道查考其一应杂物不在额税之内者或有司专擅或土豪霸踞及额税巳纳正项复私阻路津迭抽横索并无名派取止凭势力鱼肉商民或见之目击或得之访闻俱逐一开列报道至归县官收应作何布置使官不烦而民不扰旧案作何追销故辙作何更改假示私票作何禁止一一条议具报以便详请上台永定画一之规 

　　○咨户部（贾胶侯） 

　　贾胶侯 
　　按货抽税自有定规查贵部前覆台臣郑　原题直陈关蠹等事一案内开米麦乃民间日用之物槩不应税是日用之物莫急于柴薪其不应税也明矣今西安税课司大使王正申称在省民间所用石炭旧同货物并税独不思石炭与柴薪无异岂柴薪系日用之物而石炭非日用之物乎除批行司府覆查遵照新例不税外拟合咨明为此合咨贵部烦请查照施行 

　　○芦政申饬各属牌（王印周） 

　　芦政部宪王印周 【讳日藻华亭人】 
　　为严核坍江清查新涨隐占并督课佃册籍以足赋额事照得芦洲东坍西涨势所从来升涨豁坍与廉访隐占 
　　简书具在至于钱粮有正课加增籽粒饷银佃价等项奉　旨俱有定额岁终稽核完欠本部莅任以来政令率由旧章未尝少有踰越其各属急功勤政相与有成者固多然而慢令忽忽者亦有近据详报坍江率多苟简徒知简免课税并不察补升科且时见告坍绝无报涨总之官不清刷民得奸欺似此日居月诸额课渐致亏没非惟本部任咎恐于该县考成殊未便也甚有正官径不覆加丈勘止据委官依样葫芦转文回复甚非法体拟合通行申饬为此牌仰本县察照前今事理各将积欠课饷佃价等项并册籍事件火速催完给批勒限解部仍即细加察访新涨沙滩及势豪隐占情弊据实飞报具见本官风裁定行特荐倘再故违定提经承重究不贷 

　　○芦政详文（颜孝叙） 

　　颜孝叙 
　　看得芦地皆在水滨而芦地之消长皆由水势之缓急是泽国有而旱邑无也卑县僻处万山之中河路浅狭岸石巉生只容三四石之小舟往来不惟不能涨亦无可涨耳较之长沙湘阴为漓江沅水之尾闾支港错杂众流汇泄冲击靡常其地势有不同故湘阴等处或有而卑县实无若使稍有芦地起课全书必定载额倘昔有而今无民弊或有隐漏今查历年从无此项既无旧载之额必无产芦之洲既无旧洲可以起课安有新涨可容隐匿地非一处民非一家按亩起课输纳有限亦何敢故为欺漏以千愆戾无凭查报合行仍具印结以复宪查者也 

　　○钱法行布政司转行各属（赵君邻） 

　　浙江总督赵君邻 【讳廷臣奉天人】 
　　为请复鼓铸以佐财用以济民困事康熙某年某月日准户部咨开浙江清吏司案呈奉本部送户科抄出该本部覆浙江总督赵题前事内开从来泉货之利自古及今行之最久闻患其少而不足未闻患其滞而不行也若钱法不行止用白镪勿怪乎白镪日贵幸而米盐丝布价值不昂倘遇岁时荒歉闾阎穷黎将以何物易米而饱何物易衣而暖乎职以为可佐白镪之不足莫如鼓铸犹可行也虽　国家理财太事开之有源节之有委原不在区区鼓铸之末若以其所有易其所无通缓急而便日用舍鼓铸又不能济民之急年来开铸停铸议论不一钱率不行矣钱患其铸不如式则不行故今日之钱体质未尝不坚好轮廓未尝不周固也钱又患私铸日多则不行故今日之钱非有风飘鹅眼之可溷公私不辨之可欺也夫钱既无轻重而又无盗铸然犹壅滞而不通者其故安在职以为行于近而未行于远责下效而未责上行也今若使外省收铜开铸端官督理一准宝泉宝源铸造之法稍不如式或失之轻或失之重或失之厚或失之薄或形色参错或体势渗漏或孔方不方或轮圆不圆有一于此即治鼓铸官之罪然后立法通行可行于京师者必可行于外省可行于江淮者必可行于浙闽去其各省分铸之名省名去而以天下之钱供天下之用何有江淮自江淮浙自浙闽自闽之异乎由此推之钱既一样流通天下穷民百姓在城可易市井之杂货在乡可易村镇之谷帛通邑大都山乡水曲富贫贵贱莫不知钱为通宝则钱法行矣若通于此而不通于彼通于本省而不通于别省何以谓之通宝耶臣所谓从前钱法不行诚行于近未行于远也立法又贵久而无弊官有出而必有收民可领而必可纳由此推之上有好者下必有甚焉者矣如征收钱粮除协饷部饷起解正款稽算明白照数纳银外其余若存留若杂税以银七钱三而收若兵饷若俸工亦以银七钱三而放收纳之际银过七钱不及者仍令百姓补交不足之钱收回多纳之银支放之时钱过三银不及七者仍于官库找给不足之银收回多撘之钱不然散给兵役则以钱充饷征收税粮则不以钱钱法尚能行乎惟出入均平收放画一民皆知钱为有用矣钱有用则钱钱贱莫甚此时一两白镪值钱千五百当有以调停之不贱矣钱不贱而银能独贵乎职所为从前钱法不行诚上不行而下不效也苟行之得法又何患钱不流通哉 

　　○详抚院（周栎园） 

　　青州巡宪周栎园 
　　为钱法事照得钱法之设名为　国宝原以流通便民非可专利行私也价值自有一定低假不许搀和率土同遵谁敢违背迩来青属奸民狡谋诡秘任意低昂操纵在手名曰传牌忽贵忽贱变幻不测如遇营兵散饷之时势必以银易钱此时银多而钱少则操胜在钱若辈即传牌通知托言无钱掯勒减价搀和私杂及买银到手遇乡民比较钱粮紧急籴卖粮食势必以钱易银此时钱多而银少则操胜在银若辈即传牌通知托言无银高抬价值以致营兵小民含怨饮泣莫可如何独不思保护地方全赖营兵耕种五谷全靠农民辄敢略施奸计将兵民微利尽行吸入私蠹又穷民肩挑担荷小铺经纪图觅数十文养家活口而贵贱不常本钱易折展转数回遂至赤手故青属诸小铺面小生意年来每每消折者皆由若辈收其利而贻其害也至于等头背面两样收进则暗加三分称出则暗减三分手法之中更有轻重立心险恶亦巳太甚近闻又巧立名色每两明加三今下为弊而上不知者多矣分云为交县补粮之用奉何公文有何牌票县官即至不肖安敢如此横敛殃及平民此不过若辈串通衙役假立此名以欺乡愚诈孤客耳相应请祈宪威严行禁饬使银钱交易只许取三分之利此外俱照定例不得任意低昂私钱不得搀和等头不得两样明加暗加尽行革除则奸民无所施其狡兵民亦免受其累矣为此云○云伏乞宪台照详施行 

　　○茶马通谕各属事宜牌（许青屿） 

　　茶马巡按许青屿 【讳之渐武进人】 
　　茶马之设　国家绥柔荒服边防寓焉非屑屑操奇赢争市易炫利于采山博马之谓也顾利有所在弊则丛生若今时所为厘弊以集利者何尝不察等牛毛而源不加浚流将自竭本院入秦以来周咨疾苦务为　国家谋久远不与商民争旦夕凡所为休养而安全之者至纤至悉也便宜数则初平平无奇策然行之终岁而商贾乐趋　朝廷德意宜播遐荒此无他利散于人则事集于上私绝于巳则风清于下硁硁寡用之徒矢心夙夜必诚必悫唯此而巳爰载如左愿同事诸君子交勉而勷其不逮 
　　一量力派引以苏商困招商增引关系裕课前筹苐秦省当凋耗之余虽屡谕频呼而消亡日告应籍无人因而按籍取盈不得不就现在诸商责其增益然不量厥力虽俄顷勉承究竟经年压欠哀吁纷纷催征无策商不加增引仍虚设又何益乎夫只此人数纵操奇□什百之利岂有金穴铜山取盈靡竭倘一人之身不问其赀力如何每年求益譬之致远负荷弗堪中道而输尔载必然之势也轻减损课轻增困商给引时务加细察其无力者断不宜勉责报引即有力者亦应使绰然余裕培养数年商力康阜闻风者悦而趋事商籍既富又何患引目不数倍今日乎至小引商人赀本既微消亡亦易仅宜给以旧额俾汉刑官通融给散酌盈助虚幸无阙额足矣万勿轻加一引而滋揠苗助长之害也 
　　一通融便商以济新引商人挽运官商茶斤于给引时门?龟定司分以防影射作奸立法之初无有不善惟是各商官茶毋缺而其所分商茶多因该司地隘番贫不通贸易未免坐守岁时稽迟新引公私两困往往由斯夫商籍辽远挟赀有限在公立有程期在私则极之所往壅阻经年蝇营无利以致逋课相因岂通商裕　国之意乎合将商运官茶仍照门?龟定司分交纳完讫其应分商茶有愿改发别司者许赴院禀讨号票准其改发则贸易流通推陈致新庶无壅塞不行之患至防奸杜诈惟于给票时察其官茶果否全完商茶果贮某处饬令该管司官盘明茶数严立限期挽运到日将票即投该司官缴院销号违者以私贩究治恤私而后责以急公未有其事不终者也一量宽限以恤勤商茶运艰难往返动逾万里课程严迫栖迟倏忽经年向来??赞运止以六月为期预行该商原籍系比家属必汉刑官报文到日始行开释关系军需岂容疏懈然以时日道里计之广汉巉山捷足亦难飞越采买盘验信宿必滞挽输徒设严迫之条未覩输将之效本院事从实济酌其至平宽限八月必果必信毋踰岁终奏报之期我既推诚商仍弛玩将来贻戾悞公绳之以法俛首何辞万一官茶不完即旧有商茶先令扣算诸商亦何敢不夙夜趋乃事乎终岁简稽为时有限岂能代人受过庶从不容假借万难措手之中略宽一线以缓眉睫之征捆载而来挽输恐后亦体恤勤商之一验也 
　　一免押差以鼓乐趋茶课不同盐筴每领部引一集赍赴产茶地方准市茶百斤到司称验门?龟分一一半纳官招中一半给商贸易必俟官茶发而后商茶始行此定例也每岁巩昌领引计其往返茶路不啻万里有余无非险阻且西宁等处货易率无现银除购马有禁外不过互换皮张西缨等物往他处易银营运倘无兼倍赀本半载之内责其往返不踰时刻斯已难矣历来散引有期恐其迁延贻悞预遣端差押令家属赴领夫官课私营两者不废既欲责以急公而复绳以入笠束之过当无乃阻其子来愿欲之心本院入关时即咨询疾苦开诚面谕令其互相传布惟檄行各商本籍州县催赴免用押差违者提究诸商鼓无乐趋逮按临巩郡诸商已接踵而至惟王邦济一人以讼事愆期量加数引以示后至之诛耳 
　　一禁发茶以杜民累汉兴所属地方所获私茶改发别府州县变价充饷原为裕课起见苐自汉中发运出境经过地方拨夫挽运未免绎骚且变茶地方该营官司洁巳奉公者固有而贪污之辈藉以营私者亦往往而见况官无贸易之理势必派散里甲按额取盈因而差役繁兴征收滋扰多一番跋涉便多一番弊端当此三星在罶之时强之以所不欲亦复何堪况乎层层剥剥其间情弊有不可复问者乎凡有缉获即批令于本地方照依时值估变外仍严饬不肖官员不得借端发茶变价科派里甲如违许被害之人据实赴院陈告以凭参究 
　　一厘夙弊以苏残牧七监畜牧之场苦寒硗瘠斥卤石田以处戍卒责之领马课驹凡马匹倒毙与夫亏欠孳息令赔补困苦之状不可胜言其所称司牧之官亦大率草衣藿食无所纷华其贤者悉心刍牧茹蘖甘贫其不肖者未免狺狺白骨希图吸脂吮髓以恣磨牙或借端科派或设法诛求虽至纤至悉巳属刻骨难堪加以正供或阙无策医疮则散走四方甚至转于沟壑往往而然惟严饬各官除督牧配羣点马验驹等务不容疏懈外宜安心寒饿勉图职业即毫厘不得妄取之牧丁如仍蹈前辙或有访闻或有告发即行　题参究治庶鸠鸪余生获延残喘牝騋蕃衍着验秉心自盛禁既颁而哀鸿旋集流离渐复岁内驹课丁粮输将几倍则遏无艺之征所云还至而立有效者也 

　　○行苑马寺 

　　为严查积弊以恤残牧事照得牧丁领马课驹全赖拨给地亩耕种以资糊口之需今访各监不肖官吏通同羣头里老上下作奸将给牧丁养马田地或因需索常例不遂不肯照例拨给者或有阳为拨给牧丁阴行占种者更有将熟地隐不报上输课者戕牧蠹公莫此为甚合行严查为此仰厅呈堂即查七监各原额牧地若干内抛荒地若干熟地若干拨给牧丁养马地若干分别羣内儿骒马每马给地若干羣外儿骒及骟马每马给地若干实该下剩纳粮地若干务须委官履亩严加查明造具清册并占种拨给牧丁田地及隐漏熟地各情由一并据实报院查该不得泛视仅凭各监开报转呈致烦驳查滋咨未便慎之毋违 

　　○河工督催裁柳牌（朱梅麓） 

　　总河部院朱梅麓 【讳之锡义乌人】 
　　照得黄河悍激湍流势若奔马御险塞决非埽罔功每卷一埽用柳动以千百束计千里长堤岁月柳料数且不赀况伏秋河势陡变埽料在手咄嗟之顷转危为安可以免塞决之费即使万一有决埽料在手旋决旋塞不致正流日淤旁口日豁可以免塞大决之费故必使生植之数常有余于采办之数然后可以源源相继不然而树艺不广猝然有急无术点金纵有不竭之金钱无穷之人力亦不免朿手坐困故栽柳一事竹头木屑似乎琐细而其实乃治河之第一义也业经前部院曁本部院题请责成各印官于河干按汛栽柳分别多寡照例劝惩俱经部覆奉有　俞旨乃今一年以来报栽无几殊属疏玩应以违　旨题参姑行宽宥以俟将来合行申饬为此牌仰该道即便转行各州县云○云七年之病三年之艾急急图之 

　　○详各台（料价工食　纪子湘） 

　　淮河司马纪子湘 
　　为急陈夫食料价之积弊兼筹便民利　国之良图仰祈宪鉴饬行以便遵守事窃照夫食料价二节所关河工甚重但法令废弛已久其间百弊丛生有利于私而不利于公便于奸棍猾吏而不便于民者不得不早议变通以图实济先就料价一项言之按往例于每岁正月内酌发库银每州县先给二百两催各里办料陆续完交俟估计具题用过料数若干照定例价银拨发各州县转发里老里老又分散花户往往有不肖官吏视为给还百姓之银以上赐下不敢取盈可以任意扣减及入里老之手又视为百姓既捐之物以现博赊原置度外可以借端开除于是办料之花户徒苦敲扑于前并无实济于后饮恨吞声莫之敢发即有仁慈各宪念及于此然事无指实何所据而加之惩创乎夫官有染指之私法必不行于下于是衙役势豪挟官肆恶有本身原无柳料而代包科敛者有巳身应纳料银止报虚文毫厘不纳不怕河官里老不为遮葢弥缝者有小民交科赴厂而吏胥厂老勒掯不收横索使费者始因料价不给于民后致柳价反累于官上下朦胧止徒苟且塞责如此而欲河工有禆民力稍苏此万不得之数也养痈遗害势必大患于河河患而漕亦病矣今与绅衿士民公议嗣后办料原照往例于正月内责令州县按里公派使之完纳迨伏秋以后通计各州县实在完解柳料若干应领价值若干卑职照库平印发州县取具印领州县将银贮库不必分发里老里老不必分给花户但照各里分完料数目扣抵各里分末季钱粮止给库收不见银钱之黑白扣者无所容其扣而侵者亦无所肆其侵则下之纳于上者秋毫皆入正供上之给于下者锱铢悉沾实惠而势豪恶棍见其无隙可乘亦不复萌代包妄派之思矣此纳料须宪宗恐官以为不便抵粮之法极便于民者也但须宪示严饬庶可永远遵行若夫工食之积弊尤甚于料价按夫一名官给工食银十两八钱因不足用里下议出贴费各县照里均差约田数十顷派夫一名田多者应夫田少者贴费此历年定例也但有田之人非属绅矜即各衙门吏书人役本身不能应夫势必雇人替代即百姓之少有身家者亦然是里下出夫之人并非河上做工之人也其间有名虽雇人代役而实无人上工者矣有本身原无夫役而以一人而包充数夫者矣州县止送花名一册其事巳完真假替冐何从诘辨于是规避私逃等弊不能免矣是纸上之人夫半属虚名而河干之修筑全为故事也至于给散夫食旧例州县解银到厅收贮徐库徐库不数又领诸淮库先呈中河工部验封然后按季发之河判河判分发夫头以及散夫其中蠹役克除以及夫头冐销等弊又倍于料价甚至无夫之积棍反受多金而应役之贫民纤毫无得者矣今从长酌议若照料价新规令印官扣抵钱粮之数似属妥便但此项银两奉有给应河夫之旨孰敢更张是以不便抵还里递如仍前给放又恐　朝廷有惠穷夫不得亲沾再四筹划莫若求宪台出示伸饬此后解夫之日严责印官不得以花名虚册塞责必令详开应值夫役本户何人实系何人代役注明各夫年貌如有代包规避等弊立拿本户重惩及按季放发夫食之时仍令印官亲同河判照原册按名给发仍具州县与河官公同放过领状并各夫领银甘结报上开销倘有给放不实与包夫规避等情一经发觉官即题参蠹役势恶立置严法庶人夫方得实用而雨露不致空施矣 

　　○安插河夫（沈绎堂） 

　　大梁巡宪沈绎堂 【讳　荃松江人】 
　　里下佥夫半系乡愚朴鲁若尽令亲身赴工省费既多竣工必速乃闻乡夫上工每被夫蠹凌虐始而逼弊何可胜言之使逃旋复指逃勾诈其势遂有不得不雇觅者独是雇觅之夫又系四方游棍或纵酒聚赌虚应逍遥或昼事畚锸暮为穿窬至秋后大工一完紏党行刦到处流殃如近日襄城获解白玉山等盗案与傍河州县屡告失事皆由平日工紧则但征夫数不目??问其来历工竣则任彼星散亦不穷诘其去向之故也职愚以为河夫聚散关系盗源岂可因循故辙不一讲求合无恳请宪台严饬各属俱着本处里夫亲自赴工不许夫棍圈谋代顶即有不获已而雇觅者亦须令夫头歇家各具甘结内开某系某处人现住某处或下某店并无奸宄等情一投管河厅一发本州岛如此诸弊自绝县存案仍令各夫头十名一结一人为非众人连坐如是则调集在工之日永无他患矣至散工之日一面发遣一面行文该州县着令点收归籍如有不到即系踪迹可疑本家虑祸及身自能查觅务在必得如是则工完解散之日亦无后虑矣 

　　○水利行巡十道牌（秦瑞寰） 

　　秦瑞寰 
　　为钦奉　恩诏事伏读　恩诏款开一东南财赋之地素称沃壤连年水旱为灾民生重困皆因失修水利致悞农工该督抚责成地方官悉心讲求疏通水道修筑堤防以时蓄泄俾水旱无虞民安乐利钦此为照水利疏导得宜小民田亩攸赖是以周礼遂人掌野匠人治沟凡??巛洫沟浍疏浚以时俾水流不壅而地土无壤自古重之良有以也年来旱涝频仍闾阎失所致廑　圣虑顷本院入境时见浙西一带堤塘淹没塍路俱无若遇霪涝必无泄水之地而弥漫难图若遇旱干必无蓄水之源而车戽无术由此推之浙东各府大槩可见届兹冬月水落农隙之际正宜及时讲求疏通以重民事合行通饬为此牌仰布政司守巡十道照牌事理即便转行各属掌印水利等官躬亲查勘本县原有陂塘渠堰闸坝某处应疏浚泄水某处应筑防蓄水逐一清查修复设处何项钱粮酌派何项夫役俱要详议妥确见诸力行但不得借口踏勘搜查骚扰百姓自干罪戾至阡陌间沟洫塍浍可以民力自为者俱劝谕百姓及时筑浚省城内外有无知居民将官河填塞占为巳业起造房屋堵筑墙垣者勒令还官总期利国便民成效可纪本院查勘得失自不靳奖优异之典也期各勉之先具实行遵依缴查 

　　○筑堤详文（马翰如） 

　　安陆郡丞马翰如 【讳逢毕宛平人】 
　　为筑新必须补旧恳乞通行沿江地方各立堤长堤甲编造烟夫以固堤防以全民命事切照安陆一郡襄江水面高于湖田春夏水涨堤防不固田产庐室竟付波涛　国计民生两受其困故曰此处以堤为痛切命防堤甚于防盗盗之为害不过一家二家以至数十家而止堤口一决汹猛奔溢不知几千里也蒙各宪台留心　国计轸念民生于顺治十一年十月内委职修筑卑职于十三处决口俱经历到见其倾圯崩塌者固多而低矮单薄者虽云未坏已有必坏之势者亦正复不少若止筑新而不补旧此处纔完彼处复决徒竭官心民力无抵于巨浪洪波非胜算也透理治堤有如治痈左溃右溃总是一溃与其备药待敷不若消弭其毒使之不溃之为愈也如某某某某等地方不下数十百处凡此皆就卑职巡历所及者而言其余未知未见者又不知凡几矣除巳行州县委官差役帮补修筑外其应行事宜请略陈大槩数年以来州县印官俱以筹需措饷为重佐贰管水利官又有催办解运等事羁身未及分心堤务有紧急溃决之口即为修筑亦不过急则治标而巳圩长一年一换止图了事经承承票坐差志在打钱竭有限之民膏填无穷之巨壑此修彼决害无已时虽云洪水为灾亦人力不竭之所致也故此处州县等官十分精神当用六七分于堤工之上有堤然后有田有田明划然后有耕获有耕获然后上完　国赋下养民生不然民穷财尽州县即有经济当于何处施之或曰军需为重固不知堤堘一节乃军需所从出也故卑职有筑新必须补旧之议补旧之法云何一曰立堤长二曰立堤甲三曰编定就近烟夫四曰严州县印佐等官考成夫修堤官事也何用立堤长堤甲及烟夫止因州县印官政烦事冗无暇巡历佐贰管水利官亦有解运催粮等公役平时不暇查阅及至堤决往视则巳晚矣至今经承坐差则皆以有利而为未可中情以此事信任之也必选近堤百姓田多殷实者为堤长人情无所利益多不乐为必免本家一切差徭如采买解运勾摄帮费之类是也每一堤长管五堤甲堤甲选有中人之产年力精壮者充之亦免本家差徭一堤甲管十烟夫烟夫亦免本家差徭此等乡民初必畏而不前若见州县官果免差徭特示优异势必争充而竞进矣每五里立一堤长一里立一堤甲十烟夫分派?落汛地有事则齐集救护无事则更番看守不时铲伐荆棘补倾塞颓小工自做大工飞报该管衙门于烟夫之外另起人夫帮做巳报不修官司之过应修不报堤长堤甲之过长甲应修不报卑厅及州县官径行拿处卑厅及州县官闻报不修各上台即行究治倘州县官不听约束许卑厅揭参卑厅督催不力听上司参处苟称厥职即以此定其考成五里以至百里百里以至千里人人如此处处如此有事救护无事加帮服药于未病之先消痈于不溃之日因时补塞逐年加帮行见高者益高厚者益厚集众力为堤防合沿江无缺漏虽有狂澜巨浸如天堑何即或小有倾颓亦不过零星数处决不似今岁之在在皆崩口口待塞也至于修堤之举或应独修或应协修或按亩起夫或按粮起夫受害之处宜多派不受害之处宜少派道府公议一报即定九月做起年终限完失事之堤甲长该州县官并水利官与该经承各治以罪如此则法严堤固一劳于前而永逸于后矣何至如决信一闻仓皇失措以权授之吏胥听其舞文作弊轻重在手民田止造里排官田止造总甲小甲不列花户姓名贫懦者虽数十亩中情不免豪强者即千百亩亦漏每打堤一次徒为奸蠹作生涯折夫入巳修筑不坚则下年又有事做故以堤决为美事官民之灾异反为若辈之祯祥也此励官禁蠹之法所当先计至于乡绅举贡生员及各衙门差承书吏又不能无说焉如选立堤长堤甲烟夫书吏差承一身难充二役本身应免编派乡绅举贡周到生员当以优礼本身亦免编派然止免本身其族人家人及佃户概不准免此就选编堤长甲长烟夫而言也若夫堤溃口决事出非常自当别论或应独修或应协修者则不论绅衿衙役俱按田出夫不免编派每田五十亩每粮一二石出夫一名修堤不比他事为时止有三冬春水一至即有工不能施矣故用工宜力督工宜严视三冬为一日急急趱成始不偾事卑职历任十月博稽旁采以及身历亲尝而始成此愚论非臆说也卑职前议欲派沿堤殷实之家季出工食给堤甲长为守堤心力之资徐思日久弊生后人不知立法本意指公为私徒滋口实今熟思之惟有沿堤徧栽杨柳及各种易植之树俟其长大听各堤长堤甲砍作柴薪官不得取民不得伐一则俾管堤之人少有利益而不致徒劳一则令树根盘结岸土益坚永无崩塌之患矣矢此愚衷仰祈宪鉴 
　　江南籓宪慕鹤鸣先生 【讳天颜陕西人】 议疏吴淞刘河有一段云然则所急惟在钱粮今遘灾荒之后杼轴既空不得不请销正赋但　朝廷方在蠲灾诎饷之时又何敢言动帑惟念兴水利而后有农功有农功而后裕国计若惜一时之费不作久远之图将来海口淀沙日淤一日并刘河之涓流亦塞必致水灾洊告遇灾荒而一岁且蠲数十万积累而往奚啻亏　朝廷万万之额今合尔 【吴淞刘河】 不过暂缺十四万金较之一岁所蠲尚未及其半而田工无患　国赋常充可垂千百年之大利一劳永逸功在斯时 

　　○工役城垣（朱仙侣） 

　　西宁守宪朱仙侣 【讳衣客关东人】 
　　看得凉城为西边之保障须加意绸缪以固吾圉而后可恃以无恐此地城基倚土为势高下参差难以画一然就其自然而求其如式城所未备酌量加添城有不平相度填补至垛口疏密不均大小不一欲高低各尽其致内外俱为可观独力鲜成众擎易举非奉宪谕各属何由鼓舞伏望俯赐批示庶捐输有心城工克济疆土享巩固之利人民无烽火之惊矣 

　　○营房（刘黄中） 

　　抚州太守刘黄中 【讳玉瓒宛平人】 
　　看得营房之设所以恤兵亦以安民屡奉部院谆谆檄谕敢不仰体恪遵以竭绵弱除本府捐赀择日兴工外查工程尚多用费不敷屡移迭催俱以无力捐输为辞合无请乞宪台俯赐批示俾奉行者踊跃从事观望者鼓舞争先庶不负宪台惠爱兵民之至意也 

　　○桥梁（刘黄中） 

　　刘黄中 
　　看得城垣桥梁保障全郡抚治之东郭外滨水先年建桥名曰文昌履大河若平地合两岸为周行诚豫楚闽越之要冲上下来往之共由也后因霪雨连绵山水大发数十里之长虹一旦尽归鸟有遂致咫尺河干如隔千里下民病涉无计可施幸遇总督部院宪临昭武捐助于先嗣奉巡抚都院巡历湖东倡率于后用是合郡官员乐输喜助共成兹举以仰副宪台慈航普济之心本府忝职斯土不敢辞劳随即广募工匠购备木石委官督率务期坚固以利永久匠役计工给银灰石照价平买动费皆出于捐赀丝毫不扰于民力殚尽心血刻日告成见今行人称便驿路无迟合无详请宪台俯赐题叙以励羣工以垂不朽 

　　○谕曾司李监修栈道（贾胶侯） 

　　贾胶侯 
　　照得栈道之险本部院夙系耳闻今经目击据历代相传以为天险难平以本部院视之亦是一件可为之事但恐不得其人与法耳兹本部院毅然自任誓不平此险道不去西秦惟该厅殚智竭能襄此大举 
　　为千百世不敢为之事平千百世不能平之险独力捐赀不动民间一人不费民间一钱非贾公孰能有此大胆略大阴功也此路可修世闲无不可修之道路矣只恐人不肯勇于任事耳粤东总制卢山斗先生念民夫船之苦亦有疏通旧路牌尾又云其余一切地方利病本部院力能兴除者俱候察访得实次第举行服官无论大小但有临民之责俱宜痛痒相关决不置尔民疾苦于膜外也读其言令人泣感 

　　○议覆同安筑堡（叶函公） 

　　兴泉兵宪叶函公 【讳灼棠江宁人】 
　　为设立寨堡以卫民生事看得同邑滨海当泉漳二郡之冲中左对峙其前而??丙州贼党伏于肘腋其来也无时去也无迹忽而登岸则骤雨狂风乡村遭彼蹂躏比及我师掩至则巳扬帆而游此同郊迄无宁宇该副将所以有修复太平旧寨之请并令沿海各村保民自筑土寨自为守御贼来则坚壁待援贼去而耕耘如故绸缪疆场之道无逾是矣所虑者兵燹残黎贼役繁困上有经营之苦常患于民之不可使知下有筋力之劳常怨于官之不能尽亮小民身家之计一旦临以官法恐趋公未必如营私之易应令各保地方就本保内出工役责保长以董其成该印防官时时鼓舞劝导之俾无疑无畏而后可也 

　　○建仓详文（纪子湘） 

　　纪子湘 
　　为酌议速建官仓以慎大狱以重民命事切照在官人犯罪有轻重之分则禁有监仓之别此定制也凡人命强盗成招定辟者始加镣牜?州系入监狱候　旨处分至在　钦案宪案者或未经讯鞫虑其疏虞或巳定招详罪涉疑似者例应发仓羁候今本府并仁钱二县止有监而无仓囚犯不论轻重槩系于此省会重地狱讼繁多每月稽查监簿不下千人无论秽气熏蒸易生灾疫不分有罪无辜均化狱磷巳属可悯且以人类嘈杂则奸宄易生启闭无时则疏虞难料常有轻犯入监即为重囚之线索传消递息使之诈富扳良渎官扰民半由于此又有重囚冐轻犯之名或窃换衣帽乘狱卒之不备混迹越监而去者弊窦无穷祸端侧出职鳃鳃虑之近查得钱塘县地方原有旧仓基趾因向年倒坏遂成丘墟今本厅会同本府及各厅县捐俸修建备牌行钱塘县查明旧址所在可建房若干间筑墙若干丈应费工匠若干木植砖瓦若干一一估计明白报厅以凭申详上台即日兴工告竣去后今据慕知县查看得云○云等因到厅据此理合通详各宪台祈为酌夺批示施行 

　　○争殴小忿倡乱屠民（纪光甫） 

　　川南守宪纪光甫 【讳　耀清苑人】 
　　审得钱尧孟天德皆乡民也乡俗每值亢旱必祷龙神以求雨泽秋成之后计田醵金用酬神贶此成例也今秋值钱尧首事天德有田二十亩应出白镪一金钱尧索之甚力天德输之甚悭两不相平致尘宪牍夫报神之礼不始于今日醵金之费不止于一家紊往例而惜一金则咎在天德但酬神之物应出于乡民之乐输天德吝于酬神神降之罚可耳为钱尧者岂得以武断之势临之横征使出神亦莫之享耳各薄杖以平之 

　　○绝命凶杀事（王书年） 

　　泾阳县令王书年 【讳际有丹□人】 
　　审得秋苗在地不特八口之家藉是养生即惟正之供亦由兹以出何物褚承业家畜驴骡不加维絷马得奇手胼足胝植此嘉禾岂为他人供刍秣乎绝命凶杀之控所不能巳也据诉止有蹄迹而禾苗未伤夫不践生草惟振振麟趾足以当之下此则皆伤苗损稼者流矣观此芃芃而不张牙鼓吻天地间有此仁兽乎褚承业非以和息之故罪乌能免 

　　○大乱国典事（贾苍乔） 

　　贾苍乔 
　　看得胡甲何乙世有姻好其两家门内之事彼此知之最深即两家绝无影响之事彼此捏诬亦使人易信胡甲曾借何乙之衣质于典铺其后赎还似非故物两相角口诚为细事奈何日复一日遂以浅忿而结为深雠胡甲欠粮而累户头何乙受责何乙宜乎不平但不合以不平之鸣激而为过情之语辱及祖先玷及闺阃先使人口沸腾以快一时之愤计诚得矣独不思我固能诽人亦善谤辱人祖先者人亦辱其祖先玷人闺阃者人亦玷其闺阃然则非自辱之自辱之也一间耳据词推问两人几无地以自容姑不深求止令乡保押处俾息争端仍各予以杖为詈人不择言者戒 

　　○恶弟杀兄（文太青） 

　　文太青 
　　张有库草野之蚩民弗闲于尚齿之风而敢以谇唇侵其兄吹箎之谊谓何谨杖之以教让 

　　○截杀事（季沧苇） 

　　兰溪县令季沧苇 【讳振宜泰兴人】 
　　舒某轻狂恶少礼义不娴游女以看会为乐彼复以看游女为乐佯狂失捡致章某拳踢交加是自辱也看会者当自戒章某不能闲家出妻见子以资途人笑柄亦岂人辱之哉厥罪维均厥杖无异 

　　●青照堂丛书 

　　朝邑刘振清金亭汇梓男维翰宗臣校录 

　　居官寡过录五 

　　李元春时斋评阅男来南熏屏参订 

　　约束兵丁（麻谦六） 
　　禁冒兵饷（卢山斗） 
　　谕杭州兵民（佟昆壁） 
　　告谕军民（王阳明） 
　　止逃民谕（姚繸庵） 
　　禁民避兵示（吴伯成） 
　　止逃民论（史道林） 
　　谕六营逃散各兵（姚繸庵） 
　　告谕顽民（王阳明） 
　　晓谕在城官兵（王阳明） 
　　招乱民复业（胡贞岩） 
　　晓谕浰头巢贼（王阳明） 
　　绥柔流寇饬守（王阳明） 
　　招那危贼示（姚繸庵） 
　　剿捕漳寇方略牌（王阳明） 
　　移提督犒赏戍卒（汇） 
　　示各驿（贾胶侯） 
　　禁止携重（张壶阳） 
　　报灾（失名） 
　　雇船救难民示（王宪章） 
　　赈粥示（姚繸庵） 
　　赈养难民示（高寓公） 
　　分别周急以彰优礼事（林武陵） 
　　谕琼州兵民（卢山斗） 
　　（咐）救荒三十策之四（屠赤水） 
　　禁索私债（顾南楼） 
　　禁贩人口（卢斗山） 
　　劝民修省弥灾（顾南楼） 
　　祈雨示（姚繸庵） 
　　收养遗弃小儿 
　　代贫民募赎男女疏（盘峤野人） 

　　○约束兵丁（麻谦六） 

　　江南江西总督麻谦六 【讳勒吉满洲人】 
　　为严禁旗下兵丁生事害民以申　功令事照得江南为财赋重地设立四旗满洲驻镇省会原期巩固封疆乂安百姓乃以卫民非以扰民也本部院钦捧　锡赐敕书内开载驻防满洲兵丁如有扰害百姓妄行生事尔会同该管审问治罪迩来闻得旗下兵民人等有故违约朿妄行扰害收买土棍藉为爪牙并不付以赀本却令徒手营求觅利寻钱遂致若辈招集匪党布散街衢名曰扯蓬或躭视涂人衣帽白手抢夺或强买店铺货物短价携归或借倚搜觅逃人而攫取赀财或捏指撞损衣物而逼使赔偿或摆钱局赌愚弄乡民白昼横行公然无忌又有户长小厮借打柴而砍伐坟园竹木托取草而剎割田地禾苗縳畜捕鱼采蔬掘笋无所不至诬赖人偷刀窃斧闯室直入恣意苛求婪诈无厌再如守门披甲兵丁每遇商民出入索取银钱故违将军副都统禁约不照例查盘乃借此逼妇女下轿看耳看足任意戏狎甚至民间婚娶女轿必索银数两即送葬棺椁亦逼钱千文不则阻拦凌虐鞭棍交加必遂其欲而后巳种种恶状均属扰民本部院未出都门久闻此弊但既往亦不苛求将来自新不容少待合行出示严加禁饬为此示仰满汉军民人等知悉示后务宜恪遵纪律痛改前非如有怗恶不悛仍蹈前辙生事扰民者国宪炳在本部院必不因属满洲人而有所分别也彼时噬脐何及如有前项等情许被害之人实时喊禀本部院以凭查拿会同将军副都统等位尽法究审从重处治断不轻贷须至示者 

　　○禁冒兵饷（卢山斗） 

　　卢山斗 
　　为严查虚冒兵饷以实营伍以肃军政事照得　朝廷费饷养兵专为守护封疆剿御盗贼之用而各营将弁亦藉其力以树功勋若平时虚冒军饷使兵丁缺额一到地方有事召募不及苟且支吾未有不违悞军机而干犯　国法者也本部院莅任之初即巳严加禁饬近又奉每岁两次选官密点以防虚冒之　旨非止爱惜兵饷正为封疆守御计耳各营将弁谅知　国法森然本部院军令严肃必不图窃升斗虚粮而悞身家重计但恐人有贤愚不等知机达务者固多而昏昧不醒贪小利而忘大计者百中不无一二本部院束发从戎熟知将弁中利弊有等不肖员弁平时端此影占或兵丁有召募不足假捏鬼名充数及有逃亡物故等情隐匿不报苟免地方无事早暪一日早冒一日虚粮多隐一名多沾一名实惠临点之际雇倩应名每遇调遣则以摆塘出差等项名色弥缝答应独苦现在之兵操戈挟矢为召募未足逃亡物故者当灾此所以众心携贰临障不前虽遇可杀可擒之贼亦纵之使窜不肯为主将立功皆虚冒二字悞之也及至违悞军机身遭重谴即有虚可不悟乎冒所得之粮饷其能安享而坐食之哉本部院欲申军令先以循循善诱之语破其痴蒙想尔等将弁亦能猛省而默识之也 

　　○谕杭州兵民（佟昆壁） 

　　杭州司马佟昆壁 【讳国瑜辽东人】 
　　自古迄今有有兵而无民者乎无有有有民而无兵者乎无有二者既不可□无则治之之道贵协于平尔杭犹舟也官斯土者操舟者也兵与民左右载也偏左左覆偏右右覆视所重之处即所偏之处视所偏之处即所覆之处今治兵者重兵偏兵安得不覆兵治民者重民偏民安得不覆民夫苟一偏覆而舟与全覆偏兵覆兵究且覆民偏民覆民究且覆兵兵民俱覆而操舟者独焉不覆乎本厅与兵民约更与治兵治民者约勿偏重斯无全覆凡兵民有坐于庭者兵言兵之情民言民之情本厅虚怀折之巳而兵就民之所坐本厅与代言民之情民就兵之所坐本厅与代言兵之情两得其地两得其平要于大公无偏无陂若有不公不平者不妨面相折难本厅静而听之务期两服而后止本厅今日初服此中空洞无人我相尔兵民曁治兵治民者幸勿复如前此之此界彼疆可也左右适均操舟者力不劳而下令于流水乐何如耶倘仍前执迷偏护致生愤竞本厅以不律随之虽苍兕之犷不难惠文相束也戒之戒之 

　　○告谕军民（王阳明） 

　　江西巡抚王阳明 【讳守仁山阴人】 
　　告谕军兵人等尔等困苦已极本院才短知穷坐视而不能救徒含羞负愧言之实切痛心今京边官军驱驰道路万里远来者无他皆为朝廷之事抛父母弃妻子被风霜冒寒暑颠顿道路经年不得一顾其家其为疾苦殆有不忍言者岂其心之乐居于此哉况南方卑湿之地尤非北人所宜今春气渐动瘴疫将兴久客思归情怀益有不堪尔等居民念自巳不得安宁之苦即须念诸官军久离乡土抛弃家室苦务敦主客之情勿怀怨恨之意谅事宁之后凡遭兵困之人民朝廷必有优恤今军马塞城有司供应日不暇给一应争鬬等项词讼俱宜含忍止息勿辄告扰各安受尔命宁耐尔心本院心有余而力不足聊布此苦切之情于尔百姓其各体悉无怨惟忠恕能尽巳自能助人句句体贴人情说出正欲人以恕道待兵自不怨其久驻非讽兵使归也先生理学宗匠待民待兵至于待贼无不以忠恕行之可见圣贤处处是正心诚意作用非后世权术所能彷佛其万一也 

　　○止逃民谕（姚繸庵） 

　　琼州司李姚繸庵 【讳士升江陵人】 
　　本厅今晨拜客过四牌楼见有兵强夺屠户肉者当将其人交镇责二十棍讫本厅意谓众兵必哗及至本厅巡试南门一带众兵不惟无哗且啧啧称善其意无他可知尔百姓尚尔妄听讹传纷纷携眷下乡不思琼岛四面皆海去将安之除拿责外合行申谕以开尔等茅塞兵虽众强其数不多于百姓百姓所以让兵不敢敌兵者葢为官兵两字拘束民因官畏兵兵亦因官胁民不知但有官在兵即不敢杀民若要杀民须先去官若既无官兵非官兵民即不畏民既不畏兵即以众寡为强弱兵虽众强其数不多于百姓由是观之官即兵之护身符民即官之报雠人也今官府现在兵断不敢有他尔等何自警惶万一乡村暮夜有失岂非自取其悔更谕尔等众兵惟官尚知尔等甘苦百姓不知好歹惟以虐彼者为雠万一彼此交构那时官欲护兵先不能治民上司闻风只信兵能虐民不信民敢敌兵不如兵民各安生理两俱无猜静以待饷上司闻知自然怜汝等饥苦前番出城乃是万不得巳百姓商旅往来之口捷于文书不可不畏也思之深思之勿忽 
　　既借官慰民又借民恐兵可谓仁而有术 【笠翁】 

　　○禁民避兵示（吴伯成） 

　　无锡县尹吴伯成 【讳与祚清河人】 
　　为晓谕事照得江南新奉特　旨撤回防苏大兵船只俱齐启行在即闻尔城外及乡居士民虑其经过流连预为周匝之计挈家而避者纷纷使本县闻之不胜浩叹夫人既奉　朝廷铨简俾作一方司牧则茧丝保障必所优为若止能敲扑催科而于应接兵戎之事莫之预理以致兵马有需索之烦居民受绎骚之苦甚至家赀有失妇女贻羞则是此一人者固为民害所基有此一官不若无此一官之为愈也朝廷何所取而?以民社百姓何所得而呼为父母乎本县虽乏长方犹能酬应师旅自闻报之日即将供应需用之物先期措办宁多无少现贮城外空房俟大兵经过之日取之如寄且防大兵停泊城外本县深居署内早晚或有取给必致呼应不灵则尔城外居民闻其大声疾呼未有不震恐而踧踖者今拟于大兵入境之日为始本县不分昼夜尽在城外料理直待出境之后方纔入署尔民自可安心勿生疑畏况大兵防苏日久将军纪律素严又尔民所熟悉者岂有在此则相安而临行忽纵佚者乎为此出示晓谕自示以后尔民未避者其各安居巳避者速归复业如有不信晓谕仍前移窜者是视本县为民害所基虽有若无之官矣立拿严究决不姑贷须至示者 
　　以身卫民如置赤子于襁褓而不使惊恐此纔不愧父母两字凡为司牧者人人当如此事事当如此勿使吴公专美于前而令百姓笑我为虽有若无之官也 

　　○止逃民论（史道林） 

　　督师部院史道林 【讳可法宛平人】 
　　为安集人心鼓勇御侮事照得本部院治兵有年习知贼情久矣自莅任以来行文各府州县俾劝尔乡市士民各训练本里子弟以自固其圉此古人守望相助御寇之良策也闻尔士民愚顽成习不知上紧今一旦听闻妖语风声鹤唳便为摇动不知小人诡计专造虚言恐吓待尔民逃窜离家则室中所藏衣食尽为所掳但得尔民十百成羣操练不走贼亦人耳谁肯舍身近前与尔相鬬尔若不信试遇恶犬尔□浅而明若疾走即便咬伤尔若站立不动犬自寂然远退贼之智犹犬也今特传谕乡市人等急将前谕每里自报一人照依县操队伍派定成阵今日派定一册明日即可杀贼逃散则人稀势弱派定则人聚势张大敌且不足畏视彼土贼若砧上肉釜中鱼耳尔众其练乡民可法须有此论信本部院之言勿生疑畏 

　　○谕六营逃散各兵（姚繸庵） 

　　姚繸庵 
　　阖琼民米实熟者不过六万六营所食乃逾九万纵有压欠皆协饷不时之过岂司兵者责汝辈竟忍舍二十年来日夜抚循之老主师一旦遁去中夜徘徊不即就伍将欲何为虽然本厅又何忍不曲为汝谋而空劝汝回依旧忍枵腹之苦不见汝等去后本厅即亲诣汝等家中查问汝等妻子亲见汝家瓶无斗粟室有饿雏汝等妻子见本厅泣下本厅亦为泣下似此景象谁忍怪汝等遽去本厅冷署素无蓄储汝等所知彼时即为汝等家置米若干斗银若干钱夫此些须钱米岂能便救汝等妻子之饥但示痛楚相关之意而巳随向汝总爷处再四恳求借银若干两并向府库贷银若干两备给汝等一两月之饷虽岁计不足而月计有余刻下申文催请协饷早晚定有至者逐渐过去胜似野处离抛妻子翱翔河上也汝等披坚执锐效死报　国巳历二十年所贑城坚守天下知名今因缺饷之故率尔荒野万一草盗奸黎乘机抢窃乡村风闻讹传汝等在外何以自解不如早归城中为万全也本厅素为汝等所信一钱不爱一字不欺者其言如是汝等以为何如望之望之勿再迟疑致生后悔特示 

　　○告谕顽民（王阳明） 

　　王阳明 
　　告谕安仁余干东乡等县父老子弟自本院始至江西即闻三县间有顽梗背化之民数千家其时本院方事剿平闽广湖郴诸蛮寇且所治止于南贑政教有所未及自去岁征讨逆藩　朝廷复有兼抚是方之命随因　圣驾南巡奔走道路故亦未遑经理今复还省城备询三司府县各官及远近士夫军民皆谓尔民梗化日久积恶深重巳在必诛无赦夫朝廷威令雷厉风行于九夷八蛮之外而中土郡县之民乃敢悖抗若此不有诛灭以示惩戒亦将何以为国欲即发兵剿捕顾其间尚多良善恐致玉石无辨且前此有司所以处之亦有未善何者安仁余干里分本少于东乡而地势又限以山谷顾乃割小益大以启尔民规避之端其失一矣既而两邑之民徭赋不平争讼竞起其时若尽改复旧亦有何说顾又使其近东乡者归安仁近安仁者附东乡以益尔民纷争之谤其失二矣及尔等抗拒之迹既成尚当体恤尔等中间或有难忍之怨屈抑不平之情亦须为之申泄断理或惩或戒使两得其平若终难化谕者即官断正以国法顾乃惮于身任其劳一切惟事姑息欲逃租赋遂从而免其租赋欲逃逋债遂从而贷其逋债于彼则务隐忍之政而听其外附于此又信一偏之词而责其来归纪纲不立冠履倒置长奸纵恶日增月炽以成尔民背叛之罪而陷之必死之地其失善转三矣然尔等罪恶皆在本院未临之先自本院抚临以来向未曾有一言开谕尔等况查本院新行十家牌谕以弭盗息讼劝善纠恶而各该县官又因尔等恃顽梗化皆未曾编查晓谕尔等皆未知悉其间或有悔创自新之愿亦未可知若遽行擒剿是亦不教原评于说好处又夹带剌札一笔妙绝而杀虽尔等在前之恶受此亦不为过然于吾心终有所未尽也近日抚州同知陆俸来禀尔等尚有可悯之情各怀求生之愿故特委同知陆俸亲赍本院告谕往谕尔等父老子弟因而查照本院十家牌式共为维新之民尔等父老子弟其间知识明达者盍亦深思熟虑之世岂有不纳粮不当差与官府相对背抗而可以长久无事终免于诛戮者乎世岂有恃顽树党结怨构雠结众拒捕不伏其辜而可以常久无事终免于诛戳者乎就使尔等各有子弟奴仆与尔抗拒背逆若此尔等当何以处之夫宁王宸濠挟奸雄之资藉宗室之势谋为不轨积十余年诱聚海内巨寇猾贼动以万计奋其财力甲兵之强自以为无敌于天下矣一旦称乱举事本院奉朝廷威令挟一此?亦切中旅之师不旬日而破灭之如掳匹雏尔辈纵顽梗凶悍自视以为孰与宸濠吾若声汝之罪不过令一偏禆领众数百立虀纷尔辈如几上肉耳顾念尔等皆吾赤子其始本无背叛之谋止因规利争忿肆恶长奸日迷日陷遂至于此夫父母之于子岂有必欲杀之心唯其悖逆乱常之甚将至于覆宗灭户不得巳而后置之法苟有改化之机父母之心又未尝不欲生全之也前此官府免尔租税蠲尔债负除尔罪名而遂谓尔可以安居复业是终非所以生汝吾今则不然不免尔租赋不蠲尔债负不除尔罪名尔能听吾言改恶从善唯免尔一死限尔一月之内释怨解雠逃税者输其赋负债者偿其值有罪者伏其辜吾则待尔如故尔不听吾言任汝辈自为之吾心既无不尽吾可以无憾矣尔后无悔 
　　纔罪之旋谅之纔矜之旋恐之既不全逞威严亦不全用姑息葢过刚恐阻其改化之机过柔恐益其负固之念刚之中有柔柔之中有刚最得招抚乱民之法然要之宽猛相济即治良民之法亦不出此在当事者神明册善用之耳 【野人】 

　　○晓谕在城官兵（王阳明） 

　　王阳明 
　　照得宁王造谋作乱神人共愤法所必诛在城宗支郡王仪宾皆被逼胁敢怒而不敢言今日之事岂其此一谕应省无穷兵刀本心今本院仰仗朝廷灵威调集官兵二十余万即日临城无非因民之怨惟首恶是问告示至日宗支郡王仪宾各闭门自保商贾买卖如故军民弃甲投戈各归生理无得惊疑该府内臣校尉把守人员开门出首或反兵助顺舍斩首恶一体奏闻升赏其有怀奸稔恶从逆不悛者必杀不赦凡我军民即便去恶从善毋陷族灭故示 

　　○招乱民复业（胡贞岩） 

　　胡贞岩 
　　为广开归正之门以招乱民复业事照得树嘉谷者必锄非种安良民者必歼异类今查各属自城郭之外逼地绿林倚山作窟者自恃为负嵎之虎视海知归者动思为狎浪之鲸不思自大兵扑剿以来头颅山积血涌成渠为虎为鲸者求为腐鼠枯鱼而不可得前车屡覆后辙相仍尔辈岂真铁石为肠绝无噬脐之念者哉总以心怀疑畏向善无门非虑官长之不容即恐雠家之报复求为良民而不得势必以盗贼终其身耳今本道莅任方新事事与民更始因念今日之盗即往日之民焉知来日之民非即今日之盗耶以生来非盗之民与可以为民之盗不思劝谕招徕必欲置之死地好生之义谓何而必为此残忍刻薄之事哉所以下车之始即刊示遍贴冀尔等即日来归活得一条性命就如拾得一件珍宝何等快乐谁料尔等恃顽如故绝不体本道好生之心必欲破本道嗜杀之戒昨巳会兵驱剿生擒贼首王贵王钦杨总仔等立行枭示可见本道前日之劝谕原非不善用兵故以招倈藏拙乃有杀贼之能而不忍骤用者也今渠魁既经歼灭何必更究胁从故特再申前谕以某月某日为始某月某日为止凡有从前作贼悔过投诚者自具改邪归正甘结一纸或愿入伍或愿归农或赴该府县呈明或竟赴本道衙门投递悉从尔等自便即日安插断不苛求仍移会各衙门凡有雠家告害尔等者槩不作理倘能引导官兵擒获贼首又当破格奖赏不在寻常归化之例倘过期不投仍前负固者则有王贵王钦杨总仔之律例在本道反低眉为怒目欲彼时于刀下留人恐不可得也特示 

　　○晓谕浰头巢贼（王阳明） 

　　王阳明 
　　本院巡抚是方专以弭盗安民为职莅任之始即闻尔等积年流刧乡村杀害良善民之被害来告者月无虚日本欲即调大兵剿除尔等随往福建督征漳寇意待回军之日剿荡巢穴后因漳寇既平纪验斩获功次七千六百有余审知当时倡恶之贼不过四五十人党恶之徒不过四千余众其余多系一时被胁不觉惨然兴哀因念尔等巢穴之内亦岂无胁从之人况闻尔等亦多大家子弟其□固有识达事势颇知理义者自吾至此未尝遣一人抚谕尔等岂可遽尔兴师剪灭是亦近乎不教而杀异日吾终有憾于心故今特遣人告谕尔等勿自谓兵力之强更有兵力强者勿自谓巢穴之险更有巢穴险者今皆悉巳诛灭无存尔等岂不闻见夫人情之所共耻者莫甚于身被贼盗之名人心之所共愤者莫甚于身遭刼掠之苦今使有人骂尔等为盗贼尔必怫然而怒尔等岂可心恶其名而身蹈其实又使有人焚尔室庐劫尔财货掠尔妻子尔必怀恨切骨宁死必报尔等以是加人人其有不怨者乎人同此心尔宁独不知乃必欲为此其间想亦有不得巳者或是为官府所迫或是为大户所侵一时错起念头误入其中后遂不敢出此等苦情亦甚可悯然亦皆由尔等悔悟不切尔当初去入贼时乃是生人寻死路尚且要去说至此应无不革心便去今欲改行从善明是死人求生路乃反不敢何也若尔等肯如当初去从贼时拚死出来求要改行从善我官府岂有必要杀汝之理尔等久习恶毒忽于杀人心多猜疑岂知我上人之心无故杀一鸡犬尚且不忍况于人命关天若轻易杀之冥冥之中断惧之以冥祸又应惕然反矣有还报殃祸及于子孙何苦而必欲为此我每为尔等思念及此辄至于终夜不能安寝亦无非欲为尔等寻一生路唯是尔等冥顽不化然后不得巳而兴兵此则非我杀之乃天杀之也今谓我全无杀尔之心亦是诳尔若谓我必欲杀尔又非吾之本心尔等今虽从恶其始同是　朝廷赤子譬如一父母同生十子八人为善二人背逆要害八人父母之心须除去二人然后八人得以安生均之为子父母之心非欲偏杀二子不得巳也吾于尔等亦如此若此二子者一且悔恶迁善号泣投诚为父母者亦必哀悯而收之何者不忍杀其子者乃父母之本心也今得遂其本心何喜何幸如之吾于尔等亦正如此闻尔等辛苦为贼所得苦亦不多其间尚有衣食不充者何不以尔为贼之勤苦精力而用之于耕农用之于商贾可以坐致富饶而安享佚乐放心纵意游观城市之中优游田野之内岂如今日担惊受怕出则畏官避雠入则防诛惧剿潜形遁迹忧苦终身卒之身灭家破妻子戮辱亦有何好尔等好自思量若能听吾言改行从善吾即视尔为良民抚尔如赤子更不追咎尔等既往之罪如叶芳梅南春王受谢玉张宾王辈吾今与良民一体看待尔等岂不闻知尔等若云习性巳成势难更改亦由尔等任意为之吾南调两广之狼达西调湖湘之土兵亲率数万大军围尔巢穴一年不尽至于两年两年不尽至于三年尔之财力有限吾之兵饷无穷尔等纵为有翼之虎谅不能逃于天地之外呜呼吾岂好杀尔等哉秪因尔等必欲害吾良民使吾民寒无衣饥无食居无庐耕无牛父母死亡妻子离散吾欲使吾民避尔则田业被尔等所侵夺巳无可避之地欲使吾民贿尔则家资为反复曲尽动之以情全是动之以诚尔等所掳掠巳无可贿之财就使尔等今为我谋亦必须尽杀尔等而后可吾今特遣人抚谕尔等赐尔等牛酒银钱布疋与尔妻子其余人多不能通及各与晓谕一道尔等好自为谋吾言巳无不尽吾心巳无不尽如此而尔等不听非我负尔乃尔负我我则可以无憾矣呜呼民吾同胞尔等皆吾赤子吾终不能抚恤尔等而至于杀尔痛哉痛哉兴言及此不觉泪下 
　　先生当时剿寇亦正如与人讲学所以能胜只就人情易晓处令他反思是一篇与强盗讲良知文字孰谓兵法与理学无涉哉 【野人】 

　　○绥柔流寇饬守（王阳明） 

　　王阳明 
　　据左江道参议等官汪必东等呈称古陶白竹石马等贼近虽诛剿然尚有流出府江诸处者诚恐日后为患乞调归顺土官岑巘兵一千名万承龙英共五百名或韦贵兵一千名住札平南桂平冲要地方及该府知府程云鹏等亦申量留湖兵并调武靖州狼兵防守等因始观论议似亦区画经久之图徐考成功终亦支吾目前之计葢用兵之法伐谋为先处蛮之道攻心为上今各徭征剿之后有司即宜诚心抚恤以安其心若不服其心而徒欲久留湖兵多调狼卒凭借兵力以威刼把持谓为可久之计则亦末矣殊不知远来客兵怨愤不肯为用一也供馈之需稍不满意求索訾詈将无抵极二也就居民间骚扰浊乱易生雠隙三也困顿日久资财耗竭适以自弊四也欲借此以卫民而反为民增一苦欲借此以防贼而反为民招一寇各官之意岂不虞各贼乘间突出故欲振扬兵威以幸目前之无事抑亦不赌其害矣前岁湖兵之调既巳大拂其情乃今复欲留之其可行乎夫刑赏之用当而后善有所劝恶有所惩劝惩之道明而后政得其平今稔恶各猺举兵征剿刑既加于有罪矣然破败奔窜之余即欲招抚彼亦未必能信必须先从其旁良善各巢厚加抚恤使为善者益知所劝而不肯与之相连相比则恶党自孤而其势自定使良善各巢传道引谕使各贼咸有回心向道之机然后吾之招抚可得而行而凡绥怀御制之道可以次而举矣夫柔远人而抚戎狄谓之柔与抚者岂专恃兵甲之盛威力之强而巳乎古之人能以天地万物为一体故能通天下之志凡举大事必顺其情而使之因其势而导之乘其机而动之及其时而兴之是以为之但见其易而成之不见其难此天下之民所以阴受其庇而莫知其功之所自也今皆反之岂所见若是其相远乎亦由无忠诚恻怛之心以爱其民不肯身任地方利害为久远之图凡所施为不本于精神心术而唯事补辏掇拾支吾粉饰于其外以苟幸吾身之无事此葢今时之通弊也合就通行计处仰抄案回道即行知府程云鹏公同指挥周■宗及各县知县等官亲至巳破贼巢各邻近良善村寨以次加厚抚恤给以告示犒以鱼盐待以诚信数以得恩喻以朝廷所以诛剿各贼者为其稔恶不悛若尔等良善守分村寨我官府何尝轻动尔等一草一木尔等各宜益坚向善之心毋为彼所煽惑摇动从而为之推选众所信服立为酋长以连属之优其礼待厚其犒赏以渐绥来调习使之日益亲附又谕以稔恶各贼若彼不改一征不巳至于再再征不巳至于三至于四五至于六七必使绝灭而后巳此后官府若行剿除尔等但要安心乐业无有惊疑若各贼果能改行迁善实心向化今日来投今日即待以良善即开其自新之路决不追既往之恶尔等即可以此意传告开谕之我官府亦未尝有必欲杀彼之心若彼贼果有相引来投者亦就实心抚安招来之量给盐米为之经纪生业亦就为之选立酋长使有统率毋令涣散一面清查侵占田地开立里甲以息日后之争禁约良民毋使乘机报复以激其变如农夫之植嘉禾而去稂莠深耕易耨芸菑灌溉专心一事勤诚无惰必有秋获夫善者益知所劝则助恶者日衰恶者益知所惩则向善者益众此抚柔之道而非专有事于兵甲者也至于本院近行十家牌谕诚亦弭盗安民之良法而今之有司槩以虚文抵塞莫肯实心推求举行虽巳造册缴报而尚不知其间所属其意所处地方该道仍要用心督责整理诚使此法一行则不待调发而处处皆兵不待屯聚而家家皆兵不待蓄养而人人皆兵无馈运之劳而粮饷足无关隘之设而守御固习之愈久而法愈精行之弥广而功弥大其视前项区处摘调之兵有虚名而无实用可张皇于暂时而不可施行于永久者劳逸烦简相去远矣唯有该府议欲散撤雇倩机快等项调取武靖州土兵使之就近防守一节区画颇当然以三千之众而常在一处屯顿坐食亦未得宜必须分作六班每五百名为一班每两个月日而更一次若有鵰剿等项然后通行起调然必须于城市别原评先生于此等处最不敢苟此理学真作用不是细故立营房毋使与民杂处然后可免于骚扰嫌隙葢以十家牌门之兵而为守土安民之本以武靖起调之兵而备追捕剿截之用此亦经权交济相须之意合就准行仰该道仍将行粮等项再议停当备行该州土目人等遵照奉行自今以后免其秋调各处哨守等役专在浔州地方听凭守备参将调用凡遇紧急调取即要星火驰赴信地不得迟违时刻守巡各官仍要时加戒谕抚辑毋令日久玩弛又成虚应故事本院疏才多病精力不足不能躬亲细务独其忧患地方欲为建立久长安治一念真切自不能巳是以不觉其言之叨叨各官务体此意毋厌其多言而必务加紬绎毋谓其迂远而必再与精思务竭其忠诚务行其切实同心协德共济时艰通行总镇总兵等衙门知会仍行三司各道守巡守备等官事有相类者悉以此意推而行之发去鱼盐或有不足再行计定夺 

　　○招那危贼示（姚繸庵） 

　　姚繸庵 
　　谕陈仔吴了头等知悉昨本厅快役自那危市回说汝等聚众在那危市中厅役经过汝等见有本厅牌票随即令众护送过去不敢损伤者是汝等犹知有官也是汝犹知有好官也既知有官必知有王法有人得紧天理既知有好官即当做好人行好事前汝等乘夜烧刧白沙河等地方道镇大怒即欲发兵前来剿除汝等汝附近居民人人切齿都要点起看村准备火器夹攻汝寨本厅因见汝等昨日一番举动像个不终为恶的因此急会道镇并传谕各村民暂且停兵三日思量救汝等数千百条性命汝等果若真心改恶迁善牌到之日汝等接下安放寨中具一手禀附来役带回本厅见了明日辰时即单骑亲到汝等寨中带汝等头目数十人一齐出来叩求道镇招安汝等永为良善之民本厅氷心素定一钱不费汝的一茶不吃汝的一字不欺汝的汝既知我为好官我也还汝为好人汝若稍有执迷本厅即刻回复道镇锋镝之下势无完卵机会一失不可再得本厅亦将身诣各村督率看村乡勇既移犒赏汝等之花红牛酒为鼓励各村乡勇之花红牛酒赏良锄恶王法如是天理如是好官应当如是思之思之勿贻后悔特谕 
　　做好官不惟良民爱戴即强盗亦不敢一例相看是何等尊贵何等受用人何苦不做好官也 【野人】 

　　○剿捕漳寇方略牌（王阳明） 

　　王阳明 
　　据福建广东布按二司各呈剿捕事宜巳经行仰遵照案验施行所有方略恐致泄漏不欲备开案内为此另行牌仰广东福建等处兵备佥事密切会同守巡纪功赞画等官于公文至日便可扬言本院新有明文谓天气向暖农务方新兼之山路崎岖林木蓊翳若雨水洊至瘴雾骤兴军马深入实亦非便莫若于要紧地方量留打手机兵操练堤备其余军马逐渐抽回待秋收之后风气凉冷然后三省会兵齐进或宣示远近或晓谕下人此声既扬却乃大飨军士阳若犒劳给赏为散军之状实则感激众心作兴士气一面亦将不甚紧关人马抽放一处两处以信其事其实所散人马亦可不远而复预遣间牒探贼虚实有闲可乘即便赍糗衔枚连夜速发务须舍却身家有死无生有进无退若一念转动便成大害劲卒当前重兵继后伺至其地鼓噪而入仍戒当先之士原评仁人之师唯在推锋破阵不许斩取首级后继众兵止许另分五六十骑沿途收斩亦不得辄乱行次违者就便以军法斩首重兵之后纪功赞画等官各率数队相继而进严整行伍务令鼓噪之声连亘不绝使诸贼逃遯山谷者闻之不得复聚若贼首未尽探其所如分兵速蹑不得稍缓使贼复得为计巳获渠魁其余解散党与平日罪恶不大可招纳者还与招纳不得贪原评仁心功一槩屠戮乘胜之余尤要振兵肃旅如初遇敌不得恃胜懈弛恐生他虞归途仍将巳破贼窠悉与扫慎荡经过寨堡村落务禁摽掠宜抚恤者即加抚恤宜处处仔细处分者即与处分毋速一时之归复遗他日之悔本院奉命而来专以节制四省沿边军职为务即今进兵一应机宜悉宜禀听本院庶机事有总领举动齐一授去方略敢有故违悉以军法论处 
　　始终整肃周详一丝不漏至戒其不许多斩首级不许槩屠余党不许摽掠村落尤见仁心恻怛凡用兵者断不可少此叮咛也 

　　○移提督犒赏戍卒（汇） 

　　佟汇白 
　　为军务事照得定关戍卒久着动劳本院视师海上理应犒赏以示鼓励谨捐俸银三百两赍送贵提督烦为分别赏劳使各沾微泽苐为数寥寥难备椎牛之用不过悯其劳瘁少效投醪之意云耳拟合移会为此合用手本前去贵提督烦为查照验收施行 

　　○示各驿（贾胶侯） 

　　贾胶侯 
　　为厘革驿弊以除民累事照得驿递马匹奉　旨官养原为杜纷扰而苏民困也司邮政者若能仰体朝廷轸恤至意实心奉行毫不取供于民则民受其赐又何有筑愁筑怨猛虎硕鼠之谣乎本部院未奉　简命之前即知三秦以内驿弊多端除号马之外又设里马夫役除工食之外复令帮贴银钱或以疲瘦马匹勒令牙侩买换或指倒毙马匹坐派见年赔洞悉情弊补或取草料于里甲或索鞍屉于铺行额设站银悉为官役中饱需用诸物尽皆取办于民以致哀鸿徧野怨声载道是驿递之苦官役仅有其名而闾阎身受其实摆站之役罪人之期有限而良民之累无穷嗟乎秦民迭遭兵燹物力巳尽惟正之供尚苦竭蹷难前岂能当此杂派横征层见迭出即思剜肉医疮无柰疮多于肉吾见秦民之立尽也合行严禁为此示仰抚属州县司驿官役人等知悉嗣后务宜恪遵功令易辙改弦如有疲瘦及倒毙马匹并所用草料鞍屉等项须动支正额站银照依市价自行易买不得仍设里马私派草料及帮贴工食等名色如敢阳奉阴违怙终不悛或本部院密访得实或被人告发定行从重参处坐赃追拟本部院执法如山断不狥情姑息各宜清夜慎思毋贻噬脐之悔 

　　○禁止携重（张壶阳） 

　　霸易宪副张壶阳 【讳　汧高平人】 
　　畿南孔道皇华绎络马瘏夫困剜肉难瘳钱粮领发上下交侵疲敝倒置隐忍莫告是驿站之坏未有甚于今日者禁多索严骚扰　天语宪令不啻再三奉差官役近亦知所畏惮矣而多骑驿马之弊尚有不能尽革者不在火牌勘合之明索而在背包驼撘之暗加如赍本驰奏止用夹板一付或背包一座巳足盛贮奏章打迭行李至各衙门奉差员役所携不过公文数角衣被一囊而巳何至往来携带任彼增添以致所乘马匹不求多而自多驿官马夫见其囊重包多乘载不起只得另拨副马分驼此为不多索之多索不骚扰之骚扰是　天语所不及而宪令所未申者也况有驼包不止一二件甚至南北货物装载盈箱任其稍带射利者以致棱棱马脊拥迭如山竭蹷不前加之鞭蹬此倒毙缺乏之由来也虽或购买增添终归于尽望有起色宁可得乎职愚以为此种积弊非止宪禁宜颁尚宜具疏请　旨凡赍本员役止用夹板装盛其一切无名之马与无马之驼包槩为禁绝赍奏且然况其它乎则多索骚扰之弊不求绝而自绝矣 

　　○报灾（失名） 

　　失名 
　　看得淮属灾伤所在见告而盐城一县为尤甚职未莅任时巳经署印王经历上报今职受事以后饥民阗街塞巷哀啼具控故职不得巳于本月某日单骑徧历四乡则止有衰草洪波一望无际而巳卑职徒有告荒之文恨无绘图之笔虽所言之再三不及所见之什一伏乞宪台俯轸民瘼再疏请蠲延此一方之生命则功德非浅鲜也 
　　天灾流行何代蔑有所恃为民父母者以君之民为巳之民即以民之命为巳之命一值灾伤即恳告申请请而不得以官殉之于民活一命则于巳增一福乃人往往讳而不言者则以既报之后必要检踏检踏有委员则巳不免有迎送之费既验之后必行蠲免蠲免无征比则巳又安有耗羡之资利于民不利于官故匿而不报者有矣即或迫通弊于百姓之号呼不得巳而具报亦多浅淡其词半含半吐下以谢草野之哀求上以俟宪台之裁夺其或允也则矜为巳之功其或驳也则诿为上之咎袖手高坐而视万民之辗转于沟壑流离于四方如越人视秦人之瘠而不加戚恶在其为民父母也畏　天之威畏　君之法者断断不肯出此 【野人】 

　　○雇船救难民示（王宪章） 

　　和州二守王宪章 【讳执中广宁人】 
　　为捐俸买舟急救难民事照得洪水为灾民房漂没此系非常天变本厅正切杞人之忧恐巨浸之为害当不止于此也顷阅地方报呈知片刻之间水长数尺城外男妇小儿现有漂去无踪者则转瞬之间又不知作何状矣遇此非常大难而不急为援手何以官为但思救民水中必需船只船只若待出票雇拿势必迁延时刻待船只拿齐之后民巳溺死无算矣今本厅除捐俸之外复典衣裘换得制钱若干万照民价雇募不减分文尔船户人等有愿得现钱兼做好事者速来领价如飞往救难民务须尽心竭力放出生平手段来救活一人尔有一分阴功勿作寻常生意做如有衙役人等当堂给发现钱背后索分使用者许尔大声喊禀以凭重究不贷 

　　○赈粥示（姚繸庵） 

　　姚繸庵 
　　上失其道黎民阻饥不但米石五金即今榔椰各树尖芽摘食殆尽嗟我琼民其何能孑遗耶此皆牧民者之罪也本厅力请于上多方募助得米若干石可充二千人两月有半之粥自今日始设厂晏公庙傍前后置密栅栅内厨房六间官蓬三间沿栅置鹿角栏杆雨蓬周匝栏内置大水缸数十口盛粥栏外站立饥民栏上杂置盐菜等物先一日本厅亲自验米给做工人次日黎明煮粥辰刻击锣一回本厅到厂饥民齐集庙前本厅亲验其中有瞽者跛者病者老不能健行者皆坐庙外本厅亲督各役先给四项人各粥二升钵具官备少壮男女皆进庙中四项去讫击锣二回本厅亲诣庙前点名给签先女后男人持一签本厅复回厂中手执瓢杓督同各役隔栏给粥人各二升小儿怀抱各给一升钵具官备签尽照前再散盐菜任意取食散讫击锣三回本厅每日初到谒神四拜向饥民八叩首散讫再向饥民八叩首以谢不职之愆也庙内多爇苍?防疫气也先散老癃罢疾惧挤跌也做工人即用饥民食力便也自本厅仔细前吾乡济拨去幼弱不知何说下至门皂舆夫皆不许别带饮食即同用水缸内剩粥期洁净不致米糙污秽也小儿怀抱人给一升彼利在粥不鬻子也有余方给狱囚先无罪后有罪也凡生员曁少妇处女一次后即逐日照粥给米不令再赴厂尊斯文养廉耻不欲以一日之饥亵衣冠之体决内外之防也严禁兵丁及商旅闲人不许入厂虑其诱我饥民鬻子女使佌离也在远未即至者分差各役持米迎之在途未即到者持粥迎之愿守家者量给米付之其殍于道路与毙于室隅者庶几寡矣麦秋将至量道里远近各分米作路食遣之行百真周到里者半九十两月之粥不能达数日之程犹之乎未生也吁嗟乎为人上者先之不能燮理灾沴俾无水旱饥馑次之不能薄敛省徭使民妇子相养乃至无食颠连携扶老弱奔走道路沾糜糊腹抛面涩甲千百为羣拥挤踣侧为人上者自顾清夜何以为心虽使两月有余同饱缸中之粥共噉栏头之盐为人上者亦愧死矣尚何颜以对此千百之饥民哉尔饥民姑相与宽此赈厂一官俾汗颜而终此事则幸之幸也谨示 
　　无大不该无微不悉真菩萨现宰官身与为民父母者说法也○又屠赤水先生云煮粥不如给粮零散不如顿散○又有谓赈粥散米皆不如给钱□皆须知葢以散米有弊而散钱无弊也亦是一法然要之总视设法之人何如耳 

　　○赈养难民示（高寓公） 

　　宝坻县令高寓公 【讳承埏嘉兴人】 
　　照得本县屡次往刧敌营救出难民难妇若干名口除属境内者俱给帖发归本里外其在别府州县及山东府属者必俟敌退解严津隘无阻始可遣发还乡昨巳安插空房寺院等处谕令暂居今恐天气渐暑欝蒸致疾不但预筹赈养之资兼为曲防灾疫之计先令食粥三日然后煮饭葢恐久饥之人反以骤饱致疾也其煮粥煮饭煮菜悉取旧锅备用万一不足即将新锅向民间换取旧者若以未经炊爨之锅须知煮粥备赈饥民食之未有不立毙者人命重大尔衙门值事人等悉体本县好生之意恪恭办事勿以草率懒惰而害生民其有染疾抱患者即报本县以便拨医给药调治总期为人为彻必至生还而后巳也 

　　○分别周急以彰优礼事（林武陵） 

　　泰安剌史林武陵 【讳杭学江宁人】 
　　照得告赈诸生萤穴?口?心苦志雪案埋头子夜青灯会见绝编研露丁年黄卷未获衣锦梯云既无负郭之田难免悬鹑之结虽断韲画粥菜羹之味堪尝而雀食前吾乡又拨去绅士不知何说鼠粮袖底清风难买当兹岁歉兼值年终恒念床头金尽壮士无颜讵不瓶之罄矣室人交谪本县优礼斯文触处动念岂当赈济便尔悭予自后诸生不必同饥民领谷但赴儒学报名以凭照册发赈务与齐民有别葢鸡鹤原不同羣驽骥岂容共栈今汲西江以活鲋庶使点额之颜不沦菜色后破巨浪以驾鲸幸将剥肤之痛转念苕华特示 

　　○谕琼州兵民（卢山斗） 

　　卢山斗 
　　为便宜救荒以全一郡生灵事照得粤东自禁海之后商贩船只久矣不通　功令如此谁敢陨越伹令琼州一府孤悬海外去岁连遭飓风霪雨禾苗豆黍尽皆漂没民不聊生又以海禁森严不敢出疆告籴合郡兵民向则嗷嗷待哺今且恹恹待毙矣该地镇道等官各以时事可危纷纷代为请命又且情词迫切非曰旦夕不能苟延即曰死亡今巳迭见本部院批阅至此不觉寒心兵民饥困若是而不早为区处直待临危告急非地方文武之过而谁过欤当斯时也倘束于禁海之　功令坐视万姓之危亡为民上者固不当有此忍心害理之事即使飞章入告请与疏通而粤东去京八千余里若非经时累月岂能获见 
　　纶音窃恐候至彼时虽有救荒之粟民不得而食之矣然而航海有禁赍盗可忧未经请　旨而遽为开籴矫　诏之罪万万难逃是兵民安则本部院危本自来真心为民者皆如此部院安则兵民危矣与其危数十万之生命暗削邦本之可忧不若危本部院一人明示　国法之为得也昨巳会同巡抚提督从长计议幸与本部院绰有同心今许尔等与琼州界内航海而来本部院给与批文向米价稍平之处通行告籴但须该镇道估计人口自某月某日为始算到新谷登场之日为止约用粮米若干石无使不足亦勿令有余填定数目具由前来方准照数收买数外不许滥溢买完之日仍将船只编定号数委的当官兵押送过海该镇道照数点收查无缺少船只方与兵民领去如有假借救饥名色将米粮运出界外接济贼航者查访得实该地兵民与护送官兵及船户水手人等不分首从一例处斩今本部院一面开籴一面具疏上闻自陈愚卤擅便之罪静候　皇上处分矣昔汲黯矫诏开仓见亮于汉之武帝今本部院才术短浅虽出汲黯之下而我　皇上仁慈恺悌则更出汉武帝上或者幸叨　恩宥亦未可知尔兵民人等各遂所天无为本部院过虑可也特示 
　　于君为忠臣于民为慈母真诚爽快可与汲长孺并传 

　　○（咐）救荒三十策之四（屠赤水） 

　　屠赤水 【讳　隆宁波人】 
　　一曰行官籴之法以资转运夫境内灾伤野无青草将议赈济则恐官府之囷廪有限议劝借则恐地方之殷户无多最善之策则有官籴一法官发帑银若干转籴于各省外郡丰熟之处归而减价平粜于民委用老成员役分头往粜每发官银一千两先粜五前吾乡刘讱□赈浙即因此法百两至而粜与饥民即发后五百两往籴先五百两粜完而后五百两继至后五百两将尽而先五百两复来如此转运无穷循还不巳则百姓虽丁凶岁实与丰年无异积谷之家虽希踊贵而官府平粜之粮日日在市彼即欲独高其价势有不能渐近有秋闭藏无用则亦不得不平价而出粜矣如他处米谷不足则杂买豆粟薷薥麦荞蕨粉芝麻之类并足充饥民恃无恐况丰熟而还帑官银不亏那移以逸民民饥获济若委用得人必无他虞即劝富民自以巳资来往粜籴彼必乐从较劝输财助赈为何如也若附近州郡无丰熟之处不妨稍远所贵见灾而惧先事预图惟出粜之时须设法禁约籴者必系真正饥民人不许过三石毋为商牙揭贩者所欺尤当严戢胥吏诛求役人抑勒此不能禁事瓦解矣 
　　一曰劝富户之赈以广相生夫富者珍宝丰盈一身而外长物耳仓箱充溢一饱而外何加焉即令百姓垂毙而吾安享饶腴万一民穷盗起戈矛相向虽有粟吾得而食诸而富者虽有所积未关躯命饥者稍劝赈此数语巳尽得所济实延余生以吾未关躯命之粮而为彼实延余生之助官府敬之百姓感之而又有阴德何苦不为又须悬赏格以劝民颁科条以鼓众或量其所捐而优以礼貌风以折节奖以旌扁荣以官带富民之所最欲得者给以印信一帖除重情而外预免其罪责一次令得执以为信彼见吾之心中欵诚调停详妥好义者必争先贪吝者亦勉应矣但惟宜行劝诱听其自愿不宜妄行科派强以不堪其最要者在有司先自捐俸夫有司之俸几何足以赈恤百姓然而假以鼓舞倡率使士民无辞者则在此也 
　　一曰详村落之赈以遍穷檐夫颠连无告之民城市尚少村落为多有司之行赈济往往弥缝于城市而疏脱于乡村城市之中饥户稍有赈济以为亲美而不知穷乡僻野之间横于道路填于坑谷者不知其其几必也多方抚循加意周遍无远无近皆吾赤子近处则正官亲临辽远则委用廉干而详于防范严于稽察使无不均之叹可也 
　　一曰戒抑价之令以来商粜夫民情之趋如水之流顺而导之则通壅而遏之则决荒年谷贵民诚不堪有司不忍谷价日高以病小民乃令抑减时价定为平粜此令一出则他处之兴贩者畏沮而不来本境之有谷者闭籴而不出民食愈乏人情益慌强则有刼掠弱则有饥死而巳故贵设法调停令谷价听时低昂不强抑减渐近食新则谷价不减而自减矣 

　　○禁索私债（顾南楼） 

　　顾南楼 
　　为劝谕缓征私债以苏荒困事照得民间称贷原以济缓急通有无也但岁当丰稔则并权子母而有余时值凶荒则微较锱铢而不足惟是因时斟酌舒疾合宜斯见仁人君子之用心耳目今天时亢旱十室九空饥馑洊臻流亡载道朝夕之谋尚虞不给赋税之苦甚于剥肤安得余赀以偿宿负惟有稍宽岁月以俟有秋则名实兼收利义两得如或为富不仁惟利是视不能救灾恤患逼人剜肉医疮驱之沟渎迫为逃亡民独何辜堪此重困为此示仰阖县军民人等知悉一应旧逋宿欠概行停止不许追索俟天意回祥岁禾稍熟总计本息一并取偿倘冐利不遵立拿惩究本县姜桂性成不畏强御即　朝廷正供钱粮尚且不避斧钺力恳上台暂停征比何有于豪强之私债乎勿逐蝇头致干法纪至于欠债穷民亦宜感兹义举无负本心稍俟有收即当完楚不得以本县告示借口便想赖过今生若到该偿之日恃刁不还被人告发者本县即当以尔来生果报现之今生严追痛比之下非复人形与变牛变马无异也特示 

　　○禁贩人口（卢斗山） 

　　卢斗山 
　　为严禁贩卖人口以图生聚事照得粤东一省自海氛不靖以来父子流离夫妻拆散者不可胜数其间有通海窝贼自陷身家以致官兵搜剿捕获入官者此等孽由自造无可矜怜外此则饥寒自鬻者有之营债逼售者有之钱粮迫弃者有之词讼陷卖者有之近又为迁海失业无计资生以致夫卖其妻父鬻其女弃骨肉以延残喘忍耻辱而救天亲者其颠连困苦之情尤可悯恻然使以粤东妇女仍卖粤东此时虽暂抛离犹望于否极泰来之后或有珠还镜合之时即使不能尚可希图见面不致音耗难闻一入于贩卖奸徒之手则天南地北任其所之况有贪图重价逼卖为娼而妇女忍辱不甘以致投河自缢者比比而是是女子越境即为生死荣辱之关凡有保民之责者不可不加严而致慎也况关隘稽查不密即多拐骗之徒地方盘诘失严必来窝囤之辈是官长不究兴贩即招拐招骗之媒也合行揭示晓谕为此示仰云云 

　　○劝民修省弥灾（顾南楼） 

　　顾南楼 
　　照得棠邑凋罢民困巳极自夏及秋先经螟螽作祟四野被伤既又旱魃为灾千岩尽赤倘使秋成失望必至饥馑洊臻贫民转于沟壑富室困于输将非特本县之痌瘝亦合邑切肤之患也柰珪璧既?束殳???威愈烈本县对临天日忧心如焚虔诚斋沐步祷雩坛引躬自责以祈昭格所有屠酤之禁从来禁而未止地方奉行挨查反开扎诈法门无益于物命而徒累于小民本县所不为也但福善祸淫天心岂无仁爱救灾恤难万姓自有同情睹此亢阳深思隐患诚对酒为之不欢列珍不能下咽而犹有饮酒食肉以为乐者非人矣本县诚望尔民之各自为禁所谓以不禁禁之者也为此示仰概县士庶军民人等各宜涤虑洗心省身悔过合城斋戒共挽天灾庶望油然沛然立见雨珠雨粟倘有匪类败羣故彰腥秽此即天之僇民王法或不及鬼神断不尔宥也众各观省戒之毋忽 
　　从人心天良难昧处悚动不禁之禁深于禁者也苟非丧心孰不惊省 

　　○祈雨示（姚繸庵） 

　　姚繸庵 
　　为祈雨事照得琼土自正月至今四月不雨本厅晨随道府步行诣坛行礼祈请仪文无所不备一月有余雷而不雨如闾左向大户贷钱每日造门但得唯唯而巳本厅愤极再不跟随行香发愿缟衣草履步各庙不必有神灵以诚感之则神灵皆通行烈日中逢庙叩头日行三十里城内外无庙不到食粥一盂不扇不葢薄暮归卧门扇不帷不席如此三日倘犹不雨本厅情愿与囚同处不雨不出诸色人等有愿随本厅者自明日始 
　　情不在苦而在真所以能回天意 

　　○收养遗弃小儿 

　　穷民遭遇饥荒多将小儿遗弃道路夏则为烈日所蒸冬则为寒威所慑以襁褓中物忽然使之辗转号泣就死土地苟非豺狼成性见之未有不伤心而流涕者况躬居人上为万民之父母而使吾四境之内有此颠连之赤子所称字人之谓何而可不设法收养乎宋世郡县立慈幼局凡贫家子愿育者抱至局中书生年月日局置乳媪鞠养或有人家无子女者听来局取养之虽岁荒亦无抛弃者真良法美意也迩来扬州蔡琏建立育婴社其法募人月出银一钱五分以四人共养一婴贫妇领乳者月给工食银六钱每逢月望验儿给银考其肥瘠以定赏罚三年为满听人领养医药居处规例甚详苏杭皆仿行之推之天下何处不可行也 
　　此是人间第一美事我愿有心有力者处处皆行此法则普天下无不育之儿真是何等景象何等阴功不可视为闲谈而忽之也 【野人】 

　　○代贫民募赎男女疏（盘峤野人） 

　　盘峤野人 
　　人情之最悲者莫悲于别离别离之最悲者莫悲于生别离生别离之最悲者莫悲于慈父母与小儿女迫于饥寒而别离富人之儿女未饥而与食未寒而与衣岂惟与食食且必美岂惟与衣衣且必华贫人之儿女饥然后与之谋食而食则多是藜藿也寒然后与之谋衣而衣则多是褴褛也艰难困苦非人所堪然其儿女安之如故初未尝以此憾其父母者则以一室之中欢然聚首饱暖则不足恩爱则有余相怜相惜而与以藜藿彼且忘乎其为藜藿也相怜相惜而与以褴褛彼且忘乎其为褴褛也倘得朝如斯夕如斯相依为活即终身焉奚不可者亡何饥馑洊臻室如悬罄饥而索食并前之所谓藜藿者无有矣寒而索衣并前之所谓褴褛者无有矣父母于此将欲死耶既恐幼稚之无依将不死耶又无以谢啼饥号寒者之嗷嗷于膝下彽徊于死不可死生不能生之间而计无所出意惟有鬻之富室使儿女得所养父母亦因以得所养犹愈于累累而殍于道路乎然一言念及此痛心如割泪潸潸而流声呜呜而咽矣以故今日欲弃也而不忍弃姑俟明日明日欲弃也而不忍弃姑俟后日日复一日而饥且恹恹而欲毙寒且颤颤而欲僵则又何能不取不忍弃者而弃之也左携右挈且泣且行倩牙保以为媒投富人而求售俄顷之间身?一押而儿女复非巳有矣至于临岐行者回首而泣送者牵裾而号长当从此别且复立斯须则又反叹不如一死之或可免兹痛楚也巳而父母既远儿女仍啼主人故作狰狞厉声呵止儿女仰头一视肃然而恐泪且不敢潸潸而流声且不敢呜呜而咽矣自是以后食非必不愈于藜藿也而回思向者相怜相惜而与我藜藿时不可复得衣非必不愈于褴褛也而回思向者相怜相惜而与我褴褛时不可复得望二人而不见借一梦以相依乃□上惊回泣涕如雨又恐同伴有觉往告主人谓有思家之心必无爱主之志得无执鞭而兴问罪之师乎父兮母兮但在故庐空相忆何知我今至于此极也此其情之可悯固无人不代为酸鼻者除本县捐俸为倡外敬修片牍布告仁人惟愿破不痛不痒之财救极痛极痒之苦赎童稚于富户俾骨肉而重逢吾意返舍之时父母见之悲喜交集当必相抱而泣曰吾儿来耶谁怜吾父母与子而使之复有今日也夜阑秉烛恍疑在梦其欣庆当何似哉更望富贵主翁以自爱儿女之心度人爱儿女之心知此抵犊之情尽人无异但收原值即遣归宁勿复羁縻致捐冥福倘在巨室大家贫民不敢自赎本县愿躬代跪请祈与完聚若民间豪富恃刁吝不肯出及过索身价者本县请于上台当以略买良人为奴婢之条坐之非与为雠实恻隐之心迫于中而不能巳也虽然人之乐善谁不如我闻兹义举岂无不待请赎而遣发还家者乎苟有其人高谊厚德本县又将额其闾以风世矣 

　　●青照堂丛书 

　　朝邑刘振清金亭汇梓男维翰宗臣校录 

　　居官寡过录六 

　　李元春时斋评阅男来南熏屏参订 

　　强娶刧女判语（方邵村） 
　　逼嫁判语（刘松舟） 
　　赖婚判语（米子来） 
　　悔亲判语（张梅庵） 
　　误婚判语（毛锦来） 
　　判先奸后婚（朱周望） 
　　买良为贱判语（文灯岩） 
　　（附）卖妻告赎示（尤展成） 
　　活估判语（贾苍乔） 
　　继嗣篡宗抄斩等事谳语（纪光甫） 
　　灭祧钻继事谳语（李石庵） 
　　吞篡惨极事谳语（李石庵） 
　　剿家灭门等事谳语（毛锦来） 
　　恩准恤孤事谳语（张梅庵） 
　　虎踞灭伦谳语（胡贞岩） 
　　宪判黑冤谳语（李沁水） 
　　诬盗殃民等谳语（毛锦来） 
　　欺孤局骗谳语（陈麓屏） 
　　宪剿势估谳语（祁虎子） 
　　犯上诬官谳语 
　　逆亲谳语（袁辅宸） 
　　背师谳语（毛锦来） 
　　背主谳语（贾苍乔） 
　　奸情总说 
　　淫烝谳语（张淡明） 
　　淫烝谳语（侯筠庵） 
　　强奸谳语（王旦复） 
　　强奸殁命谳语（纪光甫） 
　　杀奸谳语（毛锦来） 
　　霸卖拐逃谳语（赵五弦） 
　　鸡奸谳语（秦瑞寰） 
　　和奸谳语（贾苍乔） 
　　豪淫谳语（纪光甫） 
　　诬奸谳语（颜孝叙） 
　　污噀黑冤谳语（张蓼匪） 
　　斩奸肃化谳语（贾苍乔） 
　　脔弟沉尸判（秦瑞寰） 
　　奇冤惨杀判（李少文） 
　　敕究尸棺判（秦瑞寰） 
　　杀死二命判（陈卧子） 
　　简殓夫命判（盛柯亭） 
　　恤刑事判（赵五弦） 
　　羣谋打死判（赵五弦） 
　　杀父灭尸判（失名） 
　　报单事判（翟静生） 
　　捡抵事判（纪光甫） 
　　地方事判（陈大亨） 
　　打死人命判（赵五弦） 
　　雠奸杀命判（胡贞岩） 
　　投见正法奏（王平子） 
　　杀死人命判（李少文） 
　　二命判（赵五弦） 
　　假兵锁兄判（颜孝叙） 
　　杀死人命判（张壶阳） 
　　活杀父命判（谢傅公） 
　　咬死子命判（毛锦来） 
　　打死娣命判（王望如） 
　　打死儿命判（高云旆） 
　　明火刦杀事谳语（王望如） 
　　白昼盗杀事谳语（陈九屏） 
　　拿获大伙强贼事谳语（赵五弦） 
　　贼情事谳语（蔡连西） 
　　争殴小忿倡乱屠民（纪光甫） 
　　绝命凶杀事（王书年） 
　　大乱国典事（贾苍乔） 
　　恶弟杀兄（文太青） 
　　截杀事（季沧苇） 

　　○强娶刧女判语（方邵村） 

　　丽水县尹方邵村 【讳亨咸桐城人】 
　　罗孚中谋亲不遂而至于刧是以强盗之行而结婚媾之局者也黄世荣之侄女阿绣生而窈窕人人思得以为妻然饵以厚聘者有之赚以巧术者有之即求之不得而以大言恐吓欲以从贼报于营通海首于县者亦有之未若孚中之敢作敢为灭理灭法而竟以抢夺为事者也据称黄阿绣未生之时其父世贵在日曾与孚中之父指腹为婚夫果若是则阿绣之生巳十七年矣何及笄以前绝不闻有通好之事直至桃夭将赋百两争迓之年始有蹇修何雨若者过而问焉岂非奇葩未艳蝶使不知异卉将开蜂媒即至之故欤况求者自求而世荣并未之许即其所谓十六两之聘非聘也因其完粮无措欲以腴田二亩暂押于孚中之兄罗毓宇毓宇付银而还其?想即以此为赚婚之由而世荣莫之知也夫男女婚娶有时指腹割襟律有明禁况一丝全无而谓百年巳订安能起九原二死者而讯之乎据供持灯之外并无多人轿伞之余别无他物独不思不由情愿而强之登舆则明灯彩轿与明火执仗何异哉即讯之赝媒何雨若亦复嗫嚅其口谓十六两之聘原系代交但世荣口语模糊有且待后看之覆则其中情弊不问可知矣恃强夺婚大干法纪本应离异但念孚中年齿尚幼主使由人况婚巳逾时返非完璧且讯之阿绣又俛首无言悬揣其意得无有将错就错从一而终之愿乎除重杖孚中外仍加断聘银二十而给世荣以补不足罗毓宇教猱武断何雨若左袒占婚并杖不枉 

　　○逼嫁判语（刘松舟） 

　　太平二守刘松舟 【讳沛引大兴人】 
　　看得妇人夫殁之死靡他理也即有从傍怂慂使之别抱琵琶者大都早则期年迟则三载亦必出于公姑之命父母之言而后可断无有夫未死而先定议尸未冷而便促婚复由外甥女婿之硬为说合而可以改节从人者也如端氏与故夫王之乙生前素称好合巳生一子年及四龄不幸而硕臣早世遗此孤孀形影相吊惟赖亲姑倪氏曁夫兄王之甲为之内外扶持使薪水之无缺则孤雏有成立之日而寡妇无改操之忧矣奈何有之甲之甥壻赵某者立心奸险硬设罗网当硕臣抱恙之时紏王族某某等三人借嫁氏为名诱骗许尔调聘银一十四两止以四两为定假倪氏出名预立婚?及硕臣既死氏兄端君赤托赵某借银若干为殡殓之费赵某立心不良忽于事后假称满债横语惊人使端氏有不得不嫁之势幸端氏不从乱命矢节弗回而赵甲等四人始计绌而气丧矣然犹思出奇制胜为倪氏装词讼媳加以忤逆之名而列君赤于词首绝其援也本厅初拟端氏不端或者再醮之念勃然于中事姑之诚果有未逮致倪氏急于去媳以拔眼中之钉未可知耳乃善断故反其局以试之不罪媳而罪姑欲以刑加倪氏以试为媳之心如果忤逆思嫁则必神色泰然是诚于中者形于外矣不意纔说加刑端氏即抱姑狂叫其声彻天涕泗滂沱求以身代本厅睹此不觉□然泣下敬之重之且为致叹于往昔东海孝妇之衔冤诚哉其不谬矣彼丧心败行之赵某固无足论独怪之甲为之乙之兄忘吹箎之义助灭伦之谋独何心哉本厅怒欲加刑讵其母倪氏抢地呼天哀求再四姑与幸免嗟乎倪氏之悲痛若此者为母子之情也独不思孙之与媳亦母子乎必欲逼之使嫁强之使离岂舐犊之爱独锺于我而不锺于人乎矧夫之甲之乙均为子也何忍于待死而溺于爱生乎且也四岁孤儿正需顾复倘夺之襁褓而不获长年则硕臣绝嗣致缺烝尝为之母者独能安然于心乎不特此也之甲年逾知命尚未有子即不为之乙谋嗣续岂并不为之甲计螟蛉乎种种愚蒙都不可解总由一人作祟簸弄其间致此昏瞶老妪堕云雾而不之觉也为赵某者等诸梼杌穷奇尚有未尽之枭獍矣本厅之断此案也罚许尔调于前聘之外再出银一十八两中媒赵某等除追前银十两外各再罚银二两追出王之甲前银四两共计银四十八两与端氏从祖善处生员端茂秀等另有公议资助合之前银俱付端门宗老合置田一区为寡妇守节之资孤儿养生之费但无令赵某上门复生他诡庶氷霜之妇得以遂其本怀而孱弱之儿亦不致流离失所矣万一事有中变则此项仍作公费他人不得觊觎至于许尔调原聘一十四两查律文本应入官但守节抚孤有关风教追付端族以襄义举似与入官之律异旨同归谅亦贵府所乐闻也赵某恃强逼嫁痛责以惩仍与越礼助奸之王之甲硬执斧柯之某某谋人结发之许尔调各加杖儆倪氏听唆逐妇不能无辜因系亲姑免议 

　　○赖婚判语（米子来） 

　　建昌邑宰米子来 【讳汉雯宛平人】 
　　看得王铧三与邹魁五原无儿女婚姻之约止缘庚子年间魁五之妻携女避乱于铧三之家妇人闲叙有欲结亲之言过此则未之或及耳铧三无聘无媒安得以婆话为凭遂盼百年之契乎余意二左袓之言较婆话更不足据今魁五之女与娄姓缔结朱陈系王锦三说合其事巳定应准完配铧三意二商串赖婚均杖不枉 

　　○悔亲判语（张梅庵） 

　　张梅庵 
　　审得方国顺与吴学福之女有婚姻之订其来久矣赋桃夭之咏巳及瓜期奈萍逐之身如同梗断国顺我躬不阅遑问室家学福名曰催亲实图翻覆闺中少女不堪虚度青春露处窭人无计能牵红幕吉士徒有四壁奚词以谢摽梅淑女望断三星何夕纔赓束楚伤哉贫也几致轻离我则怜之仍为复合今本县捐俸八两着氷人圆彼百年庶免怨旷之怀永遂唱随之乐 

　　○误婚判语（毛锦来） 

　　毛锦来 
　　看得邹尔彦下体不全生缺人道聘妻李氏且八年矣名为箕箒之婚从无枕席之欢李氏恬处八载从无怨恨之语者以有姑在堂耳姑怜其不幸能加意抚恤之且订终养之后许其别嫁仍命子彦预立休书付与氏父李光先为据今年姑死父怀爱女之心不忍李氏之终寡也急持原约求判于县县谓阴阳失配诚非人伦之宜况有母命子当遵从哀李事姑有年而光阴巳迈断令伊父止备原聘之半与彦退婚而准李氏择配此合理顺情之断也何彦乃必欲取盈而旋有是控耶嗟乎八年真姑媳诚可悯矣数此似非理而合情载假夫妻实何辠焉为彦计者即不念李氏之劳亦当思亡母之命奈何无畜妻之具而怀陷妇之心岂自恃无阳为奇货而故欲居之以为利耶语曰阴类之物毒而不仁信不诬矣姑念天劓残废令光全给原聘以断葛藤准李改嫁可也 

　　○判先奸后婚（朱周望） 

　　广信司李朱周望 【讳在镐上海人】 
　　审得李光正李君德同胞兄弟也君德以别案拟罪该完赎锾若干县票行追而君德远遯累其兄光正拘比光正收其田价猪值等项完官宜也但其数有不敷当为曲处以足之奈何卖其孕妾吴氏使七龄长子离母病亡腹中之儿谓他人父较于弟之累兄抑又甚矣至于买妾之人即其紧邻蒋贵七夫贵七与君德比闾而居岂不知吴氏有夫有子且有未生之孕乃构光正以图婚此中必非无故又捏君德正妻杜氏出名而杜氏回籍巳久谁为押字更可笑者婚书中有从前并未来往之句自添蛇足欲葢弥彰则其未婚之先不无苟行可知矣及拘吴氏对质则又明畔前夫愿归贵七寡廉鲜耻一至于斯若以此妇仍归君德则大义巳绝覆水难收若遂断归贵七则伤风败伦义不可训凡男子之久出不归者其妻皆可别适矣断离官卖以为谋人妻妾及轻背其夫者戒蒋贵七决杖示惩光正君德不兄不弟均当究拟但念义关手足抑法伸情谕令释怨全恩姑从宽典 

　　○买良为贱判语（文灯岩） 

　　嘉兴司李文灯岩 【讳德翼江西人】 
　　沈氏名家女也适倪大而大投空门王奎故宦祖某之仆也闻其色而悦之遂谋为妾而实受命于主人夫人各有偶偶分良贱岂有良妇娉婷而狂奴畜为侍妾者乎奴不足论为主人者独不念嫁前令之女还故家之妾为士大夫美谈也乃使王奎淫纵至此奎徒断沈氏离另择配 

　　○（附）卖妻告赎示（尤展成） 

　　尤展成 
　　一戒离异夫妇五伦之一即律犯七出尚有三不去之例此中恶薄动辄鬻妻甚有携儿挈女并入他门骨肉分离路人酸鼻而彼恬不知怪且有夫之妇本地何敢娶卖至旗不一去不还与死何异更可恶者告官找贴或断归重卖直以休书一纸为奇货兼之本妇惟知弃旧怜新不顾义断恩绝败伦伤化言之发指虽或逼于债负驱于饥寒然而饿死事小失节事大弃妇者固所不齿二夫者亦复何颜今后有犯必将本夫本妇原媒中人一并重处 

　　○活估判语（贾苍乔） 

　　贾苍乔 
　　审得胡贞甫有婢芸香嫁赵光所为妾原聘止三十六两光所暮年无子而怵于狮吼之声以致芸香不安其室光所商之贞甫俾以原价赎回惟时芸香身巳有姙子光所曾以手书相订约生子当还贞甫至次年果举一子光所不惜重价购之倍付聘银七十二两而芸香母子始归于赵历今二载贞甫知其必不许赎而故为赎之之词意在索找总由七十二金为之祟也光所不许随有活估之控据称子属寄养妾为抚子而去夫妻妾何物而可以假人况一假不足而再假乎背义食言贪得无厌?以一杖似未蔽辜倘于断后不知悔过仍复兴词当于原受七十二金数内??致追一半给赵祗偿原聘以治贪顽可也 

　　○继嗣篡宗抄斩等事谳语（纪光甫） 

　　绍兴太守纪光甫 【讳　耀清苑人】 
　　审得王寅恭之祖王求如兄弟七人其最幼者为王鲲故绝无嗣叙应寅恭之父之典入继所称昭穆相当者也乃王鲲于去年物故而之典反先鲲两月而亡未及告庙成服承祧者未有其人王求者王鲲兄王式弓之子也式弓官留守经历殉难凤阳求藐孤无以自立王鲲蜾负以为巳子娶妻生孙二十三年矣遂得缞绖从事俨然称嗣子焉寅恭以父系应继子应承重出而争之未为不可乃王之宗族曁鲲妻周氏谓孙不可以祢祖坚拒不纳以致屡告院道葢周氏与王求母子承欢二十年如一日不欲使外人间之耳但查律例有云继子不得于所后之亲听其告官别立或择立贤能及所亲爱者寅恭承重之说固为近理其如周氏之不愿何即寅恭为周氏嫡孙稍有违忤驱而远之尚且一惟母命况犹未定入继之议乎兹据族众处明议以地二十亩付寅恭为葬父养母之费而求奉王鲲烝尝如故两情允服似应俯从 

　　○灭祧钻继事谳语（李石庵） 

　　建德县尹李石庵 【讳瑛黄黎城人】 
　　柯英植与柯麟植乃同堂兄弟而柯世鐄亦再从侄也麟植艰于子向以云植子世蕙为嗣后蕙复不年思得含饴弄孙以慰老母因抚世鐄幼儿拟后世蕙此英植灭祧钻继之控所自来也夫鐄子原非上承麟植何祧之云灭且麟植春秋方艾秭长枯杨珠胎老蚌斯亦未易量也英植谊属同堂何忍逆料其为石田焦种必欲以子继之乎为英植者只当曲尽友于之道久而情深继将焉往乃不胜朵颐念迫悻悻出怼词则为麟植者择立贤能与所亲爱之律彼益据以有辞英植之计诚左矣至其兴戎不论莠言自口人之无良何以风世相应重警若夫嗣续之议应俟麟植梦兰有无以亲以贤唯其所命不得预为悬案 

　　○吞篡惨极事谳语（李石庵） 

　　李石庵 
　　王氏之故夫汪文奇迈年丧子因挈外孙徐龙孙令曹氏子之以慰孀媳之心善巳惜乎不早为计乘其尚在筹善策以弭众口乃迁延十余载昨岁奄然弃世斯时也不知其族内期功之亲何以一无议杖者乃今襄事之后文郁之子士济以伊弟士泳序宜为后私鬻二孀之田十余亩又声言作非种之锄王氏不胜忿忿故有是词据文郁谓文奇生前曾有以士泳过房之议然则王氏在侧胡不与闻即聚族而讯皆不能为之辞也律文不得以异姓乱宗是汪祀宜属汪承固也但又载若义男女壻为所后亲喜悦者继子与本生父兄不得用计逼逐仍分给家产夫义男女壻尚不得逐况外祖亦为外孙所从出乎继子尚不得逐所喜悦况未成继者乎死者念之生者悦之一旦指为非类而逐之难矣以非所应继之士济与尚未成继之士泳擅动可继之产一为盗卖一为私擅俱何辞以逃于律顾本县以继绝为心睦伦为重槩不深究定以士泳父文奇龙孙母曹氏总计文奇所遗授士泳十之六给龙孙十之四嗣后王氏生养死埋惟士泳是问曹氏之百年龙孙身任之既不依例自乎乱宗又不夺爱庶为情法兼至而两得其平者乎为语文郁士济果为其子弟谋尚训士泳夫妇克尽子妇叔姒之道以无伤继母寡妇心使入其宫而家政自专为父兄者又从而侵蚀之则适中风波之口他日贤能之择未必不执以有辞翻前案而重事更张是若辈自取之矣抑本县更有慨焉今之所谓承宗不可不知大半为争产计耳设无嗣者家徒四壁将望望去之若将凂焉者矣又今之争产者名曰争之实为破产计耳得陇望蜀家哄庭争因是以有户族之赂因是以有酒食之糜因是以有舆马之泥沙因是以有教唆之干没即果得十分先巳去其八九亦何利益之有哉为文郁士济士泳者皆当牢记本县斯言勿使不幸而中 
　　是一篇劝世文勿作谳语读 【笠翁】 

　　○剿家灭门等事谳语（毛锦来） 

　　毛锦来 
　　看得杨萃之女嫁与刘文之侄刘官为妇官夭杨氏遗腹有妊子产母亡官稍有薄产众议抚孤文倚伯父之尊萃恃外祖之亲各持其是反致猜嫌夫抚孤美名也然争则危矣争而速之于岳则愈危矣据中亲之议曰争者拒之不争者许之乃以托孤之事属之文弟武焉诚至公不易之论也当官立约应与准从文萃忘亲嗜利虎视眈眈心可诛也各杖不枉 

　　○恩准恤孤事谳语（张梅庵） 

　　淳安县令张梅庵 【讳一魁三韩人】 
　　审得朱见十有子娶唐汝嗣之女为媳汝嗣夫妇不幸相继疫亡遗有二雏甫离襁褓耳则卵而翼之者舍伯汝宾其谁赖未几而汝宾又故宾妻余氏女流难以照拂乃凂亲族徐致大唐公乐等立有嘱文议约开载田产物单交与汝嗣之叔唐公彬代为抚养因其属老成家长又系宗支血派情理俱宜故也奈何见十与其族唐君扬连兵而互攻之虽未知其呶呶上控者为公乎为私乎独是见十则姻家外姓理难收养其遗孤而君扬则热中构争恐亦不利于孺子且按单稽产依然俱在则公彬曾未尝负托也何烦见十等鳃鳃过虑耶但岁月正长抚孤非易吾愿为公彬者终始其事毋贰尔心俾此藐诸孤他日得以成立则婴曰不得专美于前矣免供存案 

　　○虎踞灭伦谳语（胡贞岩） 

　　胡贞岩 
　　审得丘天民者巳故朱君房之壻也先因君房无嗣曾以庶女妻天民虽设甥馆以待然至则下榻去则悬之未闻常馆其甥于贰室也迨君房物故天民热中其产遂携妻挈子而家焉不思君房虽死其小星之遗孕尚在天民能必其无后乎据云岳父在时曾何辞有以耳房代奁之语若是则君房在日胡不同居直待宛其死矣而忽为他人入室谁其信之况索一字之凭而不得也呜呼诞矣今据胡氏之控实为有情而天民之诉亦不忍遽为抹杀请以三月为期视胡氏所诞之雌雄为天民所争之得失为男乎则子承父业非其类者急锄而去之为女乎则巳嫁方生均岂无同宗可继乎有半子之义合二女为一男分一宅为两院亦情理之至平者也两宜静听无事哓哓 

　　○宪判黑冤谳语（李沁水） 

　　李沁水 
　　姚五聚姚五纬相争一案皆因死父之胎祸来生子之操戈者也五聚为巳故姚大化嫡子五纬则其庶子耳此子虽小后自能得岂大化真有知子之明何厚嫡薄庶者竟有四六摽分之乱命乎若为五聚者果明而熟于计当付是言于飘风而兄弟相忘自作止水之平可耳乃父命为尊一语伯夷以此让国五聚以此争家可乎且食果取小弟分固然而非曰兄之必宜取大也乃前府审断时忽于五聚名下追银二千两给五纬是反瘦兄而肥其弟矣况絷五聚于狱以致身受棰楚于五纬安乎争皮毛而伤骨肉无乃太不祥欤该县斟酌其间令五纬吐银五百还楚弓而完赵璧可谓两得其平矣合照县拟以杜争端若今案巳定而复有操戈寻衅者乎行见两分好家赀并归乌有变素封而为乞丐此一定之理必然之趣而允势也则请两人者各储一钵以待 

　　○诬盗殃民等谳语（毛锦来） 

　　毛锦来 
　　看得曹某乃曹志献之胞弟也献无子而家计稍丰学有二儿一贫如洗故觊觎其兄之身后将琴朕而弤朕矣献以巳地一片出卖与武进士李宏宝为业学以为是兄之物实巳物也见宝筑墙力争无状宝控于县县尚未审而某遂耸宪台夫志献无子固有兄终弟及之义然一息尚存学不敢过而问也今将欲紾兄之臂夺其地而不得反迁怒于受地之人贪而且骜一杖不枉 

　　○欺孤局骗谳语（陈麓屏） 

　　太仓剌史陈麓屏 【讳国珍金华人】 
　　刘尊五以腴田贸瘠地非拙于谋以地在屋旁而田落村外也乃赚地入手而复较其原价之重轻令锺明割厕以找将欲瘠其腴而腴其瘠乎为巳则善矣其如人之失算何厕不得而杖随之今而后可勿垂涎此厕矣 

　　○宪剿势估谳语（祁虎子） 

　　祁虎子 
　　刘宦告赎山田该县断归原主令备产价以偿又许减半以抵历年赋役可谓无求不得矣乃租收三年如此乡宦亦足羞矣而价不给主将欲田价两获而以堂堂县令为尔聚敛之臣耶贪吝若此居乡之素行可知改断不准取赎情法两宜仍杖其仆以示儆 

　　○犯上诬官谳语 

　　以民讦官非有所凭即有所倚凭则凭其事款之实倚则倚其谋主之雄也王思明告无一实而敢于诬官岂无所恃而然乎是必有阴持讼柄者矣 

　　○逆亲谳语（袁辅宸） 

　　浙江藩宪袁辅宸 【讳一相顺天人】 
　　看得嘉兴府儒学书役萧远原系秀水县礼书伪造学印该学历年学租文册皆远伪造先据该学叶教官申详今据该府审实前来查萧远私造假印一当死也伪造历年文册侵盗学租二当死也仅与一辟尚有剩辜第本司于此重有慨焉据叶教官所获假印系萧远之子萧锃抱印出首并供质甚确者也夫攘羊子证千古诧为异闻今萧锃虽供出继固萧远亲生子也不意当　圣朝之世而有证父以大辟之子实系世道人心之一大变此乃司世教者之忧而于犯人奚责焉谨按　大清律有亲族相为容隐之条凡同居及大功以上亲族除谋反叛逆外其余罪犯许其相为容隐并勿论罪夫大功以上尚许容隐况亲生子乎又按　大清律云于法得相容隐之人为之出首比同罪人自首免罪其小功缌麻亲出首者亦得减等　功令昭然炳如星日此千古帝王相传之法斯真仁之至义之尽也而今之刑官未见议及此案以子首父比同罪人自首免罪之条未知法司允从否耶再案　大清律云自首有不尽者仍以不尽之罪罪之今萧锃止首萧远私造假印未首萧远侵盗学租则萧远侵盗钱粮之罪固自在也又据府审假印实系绍兴人沈抡生雕刻查私雕假印之条应以雕刻之人为首行使之人为从今沈抡生尚未提到其萧远伪造历年学租文册该府未经审明侵盗某年学租银若干均难定狱此案事关大辟应锃自不得无罪听臬司审理拟合详请宪台督批按察司提审明确详宪定夺可也 

　　○背师谳语（毛锦来） 

　　毛锦来 
　　看得束修固弟子之礼缺之则为不恭怀利非师长之宜争之亦觉失礼但寒毡既属苦局而岩邑又鲜多才岁科两场收门生不过五人而巳头角一换见师傅亦当三有礼焉半生老景止靠此一度春风千载奇逢不过是几名新进况教官之嗜欲无赊非如万取千千取百尚曰吾犹不足讵秀才之心肠太毒即使与之庾与之釜皆云我昏不能若非鸣鼓之攻终无执贽之日幸存羊而爱礼姑略法以原情归斯□理兼胜受之可免穷途之哭与其进也益显师道之尊 

　　○背主谳语（贾苍乔） 

　　贾苍乔 
　　看得余昌三徐氏赎身之仆也初靠身于徐君仁之父不数月而获罪于主主人杖之昌三不耐刑辱遂备原价赎身以出巳历年所矣今君仁父故而为雠家所奸列其事于欵单昌三因而反噬夫君仁即不逞他人可讦而素尝投靠之昌三何可并讦若不谕而杖之是天下之主得罪于公庭而豪奴悍仆皆得恣其媒孽非所以厚风俗也前县拟杖而君仁不服故有是控合移君仁之杖以杖昌三于理斯得 

　　○奸情总说 

　　李笠翁云奸情有二曰强曰和其彰明较着而易断者莫若和奸以捉奸必欲奸所奸夫淫妇罪状昭然不敢不以实告故也然而和奸之律一杖之外无加焉为民上者即欲主持风教而除淫涤污之念又穷于无所施所恃以挽回恶俗整刷干纲者惟强奸一律而巳又无柰强奸之真伪最难辨析有其初原属和奸迨事发变羞因羞成怒而以强奸告者有因争宠失好由爱生妬由妬致争而以强奸首者有亲夫备悉情事原属卖奸因奸夫财尽力竭不能饱其溪壑又恋恋不舍拒绝无由故告强奸以图割绝者又有报雠雪怨而苦于理屈词穷不能保其必胜故用妻子为苦肉计硬告强奸令彼无从置辩者此等诈妄之情实难枚举即云喊救之时声闻于外有邻佑之耳目可凭捉奸之际情迫于中有夺获之衣帽可据然邻佑止闻声音不能以耳代目衣帽虽云合体奚难以窃为攘听讼者于此将以真也而坐奸夫以死则公道日诎而奸伪日滋将以为伪也而坐原告以诬则善教愈衰而淫风愈炽每见慈祥当事遇此等疑狱皆以不断断之置奸情于不问但讯其以他事致争之由或责被犯之招尤或惩原告之多事诚以强奸重狱审实即当论死不若援引他情朦胧结局所谓不痴不聋难作家翁者是也渔独于此有深虑焉好生固是美德而纲常伦理亦非细故人之异于禽兽者此最宜□仅有此牝牡之分嫌疑之别耳我以一念之姑息而比斯民于禽兽可乎苟审得其实果无始和中变借奸诬害等情即欲出之亦必治以九死一生之法庶足以快贞妇之心而雪丈夫之耻不然为女子者何乐于拒奸守节而抛头露面于公庭为之丈夫者亦何乐有此守贞不屈之妇而反以诗书所尚者为辱身玷名之具哉 
　　凡审奸情最宜持重切勿因其事涉风流遂涉风流之局以听之语近亵嫚亦为亵嫚之词以讯之当思平时之举动原系观瞻而此际之威仪尤关风教稍涉诙谐略假颦笑在我原无成见不过因其可谑而谑之彼从旁睨视者谬谓官长喜说风情乐于见此无论奸者不悔其奸且有不奸而强饰为奸思以阿其所好者矣至于谳牍之间更宜慎重切勿用绮语代庄嬉笑代骂一涉于此则非小民犯奸之罪状反是官府诲淫之供招矣总之下民犯此由于上人失教苟有反躬罪□之心方且垂涕泣之不暇奚忍谈笑而道之哉 
　　资治新书笠翁论奸者五则有一则云律法事事从重独于奸情过轻何也淫为万恶之首而和奸止于一杖又必获于奸所捉以亲夫然则亲夫远出捉奸无人与夫在而善为提防不致获于奸所者皆得快其淫乱之心矣笠翁此言似为有理而吾则谓未谅古人制律之深心也律称妻妾与人通奸本夫于奸所亲获奸夫奸妇登时杀死者勿论夫人之可杀者惟士师则可以杀之今因奸为天理之所难容而人情之所不能忍遂许本夫以登时杀死勿论则是古人恶奸之心不可谓不深而其予本夫以诛奸之权亦不可谓不快矣岂当尽以一杖概之哉其云获必奸所者防以他事而赖奸也其云捉必亲夫者防以他人而诬奸也古人立一法必防一弊思深虑远真可谓呕尽心血而为之今乃以防奸之心而视为纵奸之事其亦何以服造律者之隐衷哉至谓造律虽出于萧何参酌必由于寮寀祗以同时同事有盗嫂受金之辈故以恕巳者恕人而为天下奸夫淫妇开此方便法门耳噫此不惟无以服古人且敢轻于诬古人矣夫萧相之造律无论未必命陈平以参酌假令陈与参酌而有恕巳之心何不并取奸兄弟妻绞斩一条易之以杖而乃于和奸之内始开方便之法门哉即盗嫂一事吾尝为平冤之葢周勃之陈曲逆无盗嫂事此辨亦一说谓盗嫂是窃嫂之物非渔嫂之色也假令是淫则当谓之烝其嫂矣岂可谓之盗其嫂哉以盗嫂为烝嫂不知何人雠平而作此批注也虽盗与淫均属恶行然以叔而行之于嫂则盗止杖徒而奸当绞斩其轻重不迥然相远哉今不为古人洗千载不白之冤而反加古人以减律诲淫之罪文人弄笔以善谑而流于为虐也如是夫 【盘峤野人附记】 

　　○淫烝谳语（张淡明） 

　　湖广巡按张淡明 【讳所志辽阳人】 
　　据详郑维四之奸在自立门户之后遂引和奸律拟杖若是则凡赎身之奴皆可酣眠于主母之榻矣抹杀纲常成何谳法仰该府严审确拟报 

　　○淫烝谳语（侯筠庵） 

　　严州司李侯筠庵 【讳良翰兰阳人】 
　　品莫严于士行莫丑于淫况上烝之恶律禁详切岂以列名胶庠而可尝试者洪丙生名厕儒林俨然士君子之号顾通奸祖妾至于怀孕无忌有腼面目视人罔极即曰读书不读律而墙茨中冓之刺亦冥然不闻与前宪斥为衣冠禽兽宪台驳谓地方有此殊属不祥皆深恶而痛绝之职又何敢代为请命但按律议法五服之外则杖葢亲以尽而法渐轻先王好生之德与惩恶之典并行者也王氏分为祖妾为巳卑亲越五服则巳疏恶恶则诛意行法则援律裭衿杖惩似足蔽辜现奉院檄祥刑 【相应呈请祝网姑开一面者也】 

　　○强奸谳语（王旦复） 

　　台州司李王旦复 【讳　阶景州人】 
　　看得放债之利每两只该三分偿债之家年多不过一倍古例为然杨成曾贷伪兵王有功本银七钱迭年还过十一两夫亦可以焚?矣不料虎嗜难厌仍逼六两欠票以七钱之本而索十八两之偿此是何等利息不惟子大于母指粗于臂几至孙迈于祖发重于身矣扩而充之即有郭家金穴岂能厌其所欲乎然而有功之心尚不止于此也殆有甚焉据成女口供谓本月某日父出未回有功率领枭仆王三同轿夫二人先到母舅毛云家吃饭毕转到成家索汤洗浴时巳将晚即令铺床要睡成家止得住房一间成妻毛氏因避瓜李之嫌不肯留宿有功硬住不去又讨酒吃无以应之致氏投缳身死迨鞫王三曁各证供吐皆一一与成女同辞夫傍晚索债者何意硬要止宿者何心为乘氏夫之不在耳即使床头有酒以待不时之需犹恐醉翁之意不仅在此况于色心不遂酒兴徒浓两无一应有不咆哮而索命者乎嗟嗟毛氏苟非万不得巳何忍弃枕上之发夫割怀中之爱子舍生门而就死路耶奸虽未成死实由此他人之为恶者或因债逼命或因奸致死一之为甚有功再焉可谓具兼人之才者矣天理赫赫王法森森职何敢妄为出入 

　　○强奸殁命谳语（纪光甫） 

　　绍兴太守纪光甫 【讳　耀清苑人】 
　　审得朱会五之致死余氏也始疑余氏与工人有私遂尔乘间入室其为奸情无疑矣既又因失于赔礼余氏矢天诅咒复相争閧遂至投缳其为威逼致死又无疑矣合而言之则为因奸致死夫因奸致死非身首异处之狱乎然查图奸事在初四而余氏死于廿五相去二十余日且有失于赔礼之说使当日会五果如其言则奸情一事涣然氷释余氏不复投缳矣故氏之死其始死于争嚷新雠不死于行奸夙愤也不然何二十余日之久青蝇蒙玷不为自裁之计乎然该县仅拟威逼满杖则又不无遗憾查律有强奸未成者照例准徒四年以定斯案庶足蔽辜律所谓两罪俱发从重论断者是也而余氏之死又难置之不问似宜仍照威逼断给葬埋律所谓仍尽本法者是也拟城旦以惩淫恶断埋葬以慰幽魂而宽其大辟则以体宪台好生之德一举而备三善或可以定此谳乎 

　　○杀奸谳语（毛锦来） 

　　毛锦来 
　　看得吴国英之调奸邻妇王国忠之殴死罪妻其间情节固甚彰明较着也万泉县初审执未在奸所捉获一语遂谓殴妻是实而指奸无据以此定国忠扺填之案噫误矣夫指奸者或夫与他人有雠而指奸以诬人或夫与其妻不睦而指奸以诬妻是必无奸而后谓之指奸今国忠与国英以比屋之邻兼瓜葛之亲式好无尤者也且忠以赤贫穷汉娶董氏有年生子七岁亦式好无尤者也苟非有伤心剌骨之隐而谓其一且杀恩爱之妻诬无怨之戚天地之间断断无此人情也查万泉县招看有云国忠于旧腊见妻董氏向墙孔张望国英等语嗟乎丈夫亲遇其钻隙目击其相窥而犹谓不当以奸疑之也天下有如是豁达之丈夫乎故职曾驳曰倘非事涉有因决不至伤心如是即使奸虽未成是亦疑或难解然此尚属揣摩之词也今据稷山县审国忠且亲见二人在窑相戏矣既亲见其相戏而犹得谓之指奸乎以一赤贫穷汉与豪同处竟至不能自有其妻怨之不敢止之不能不得巳束其妻而挞之无论其无杀妻之心即使其有杀妻之心也是杀淫也非杀妻也杀淫者何罪况曰无心实难重坐过失似足蔽辜伹系巳妻无容断给姑念有子合着妻父眼同备棺醮埋可也若曰王国忠杀妻之罪轻而诬人杀妻之罪重是又知其一不知其二者矣何也使国英与董氏无奸而忠故杀其妻以诬之是正宜坐杀妻之条正诬奸之罪今国英董氏之奸实矣假使忠能捉获于奸所即手刃国英犹且不坐况诬之乎故曰诬不奸其妻者则坐诬奸其妻者则不当坐矣至其妻父董复亨不护不洁之女而反怜诛淫之壻始终直道此亦不民中之有气节者也更何议之有焉吴国英淫人之妻酿祸至死情实可恨因系和奸得免重律 

　　○霸卖拐逃谳语（赵五弦） 

　　赵五弦 
　　审得郑加祯一案该县初招引夜无故入人家巳就拘执而擅杀至死之律历审皆照原拟矣仰遵宪批复取律文反复斟酌诚有未脗合者焉夫夜入人家以之为奸安知非其和也以之为盗安知非其窃也和奸窃盗罪不应死而何以打死勿论葢以其为登时尔仓皇急遽之顷虑其手有凶器外有党援稍一迟之则祸必及巳若其既就拘执即无擅杀之条矣查律妻妾与人通奸本夫于奸所亲获奸夫奸妇登时杀死者勿论葢奸夫奸妇本夫杀之实为应死之人该县不引此律者以系奸拐之后捕捉而来非奸所非登时也奸为隐情然杀之必于奸所不则恐其图赖本夫之杀为义愤然杀之必于登时不则恐有别嫌造作之意微矣哉今则奸夫奸妇拐逃被捉虽非奸所犹奸所也先以拐逃远去莫能踪迹忽然见面怒气激中虽非登时实登时也相应引用捕亡条内应死擅杀之律庶情与罪两得其平矣 
　　又有解审事谳语云审得刘荣之杀罗八所恃者非奸即盗之说初谳者宽之亦狃于无故夜入人家登时杀死之律伹律之本意全在无故登时四字葢无故而来恐为奸人剌客少一缓纵则祸反及巳故登时杀死可勿论也今罗八鳞伤遍体非猝然杀死者矣两人相格不应如许多伤既巳多伤不应复加捆縳宜宪台疑之骇之而欲严究之也仰遵细鞫以为盗则无赃无伙万难悬坐以为图财则图财害命者其设谋必阴其行事必疾必不相格鬬而至于鳞伤也揣其情理阅其前后口供其为奸无可疑者葢非捕于奸所何以赤身被戳非赤身被戳何以体有伤情状照然孔而衣无鎗痕况中夜有贼丈夫格捕为之妻者纵不赴援亦当喊救而荣妻某氏反从篱笆潜遯情巳显然据凭可会供罗八孟浪无妻又常嬉戏荣家每闻炒闹则罗八平日之目挑刘荣之衔恨非一朝一夕可知巳因某氏既逃不忍并杀又欲借盗以掩奸名故垂毙之余又复加衣捆縳此谲计也伹某氏姿貌颇陋而又坚不认奸鍜炼成之不惟不足服其心且详玩律文夜入人家条内不言是盗是奸者葢夜入人家业有取死之道必与辨盗辨奸恐奸人噀口不惟窃人赀财又且玷人名节故略之也罗八之踪迹难名而刘荣之所犯巳确应用无故入人家巳就拘执而擅杀之律庶轻重得平而情罪允孚矣 

　　○鸡奸谳语（秦瑞寰） 

　　秦瑞寰 
　　沈一郎以少艾行童为淫僧洪雪所属意两当沉湎之后求欢不遂詈殴相加淫色之戒雪巳自犯而一郎鼓刀剸腹初非其意横逆之来此际有难顺受耳过失杀伤情可矜也 

　　○和奸谳语（贾苍乔） 

　　贾苍乔 
　　审得王某之控方君仁也其名为盗其实则奸诘其讳奸之由则以名节虽失廉耻尚存不欲使乡闾共闻其丑耳庭讯之下具以实告本县闻此未尝不义而悯之义则义其复雠悯则悯其丧行然所耻于辱人贱行者为其藏垢匿污耳既暴其事于公庭志巳大白何辱之有君仁潜入卧榻子夜被擒自供其奸而不居窃盗之名者谓盗有严刑而奸无重律也然和奸之拟虽止一杖而惩奸之痛否则在司风化者之轻重耳挞之垂毙而仅留余生谁曰不可 

　　○豪淫谳语（纪光甫） 

　　纪光甫 
　　审得巳故沈象韬先年与土娼屠氏因奸成偶未几象韬物故屠氏名为孀守而往来相昵者实不乏人去年冬怀孕将乳其伯沈熊韬曁同族诸人始执送到府亲供腹内之妊为沈东生诱奸所致以东生常往来其家也查律称奸妇有孕罪坐本妇恐舍所爱而供所憎故也又称非奸所捕获者勿论东生虽为奸妇所供似难竟置以法况屠氏阅人颇多马牛嬴吕知为谁氏之后乎和奸之律屠氏当身受之仍勒令别嫁毋再贻中冓之羞东生不避瓜李往来孀妇之门重杖不枉 

　　○诬奸谳语（颜孝叙） 

　　颜孝叙 
　　审得何大时之与何仁安初以户役起争继因鱼塘角口时周氏曲护其子而又欲求胜其词遂甘不有其躬控仁安以强奸夫淫以色动未闻芍药可赠于鸡皮而彤管肯贻于鹤发也今氏年踰知命仁安亦将耳顺矣巳觉眊眼瞇眵不堪窥穴岂有龙钟惫骨尚可踰墙纵感悦不愁乎?厂尢彡?吠讵求欢不避其子孙言之丑也不可道也大时以弱冠之年而居然抱告是母之强奸不必问而巳之不孝几莫可逃矣 

　　○污噀黑冤谳语（张蓼匪） 

　　张蓼匪 
　　余祖舜以失馆之故雠其旧主汤仁三仁三年逾四十望一子之青其衿不啻鹄之欲黑乌之欲白移山倒海而不可得其择师而教也固宜何物祖舜自号婺州名士撰写红梅记一段粘贴通衢污其处女嘲及新馆之郭生员揣其胷中墨水亦止有红梅数剧耳试以他艺殆觉茫然欲涂他人以花面而不知公庭窘辱巳面之更花于人也犁舌地狱之设正为此人痛责枷示外仍杖之以石?氏颓俗 

　　○斩奸肃化谳语（贾苍乔） 

　　贾苍乔 
　　审得游棍方亨四乃寡廉鲜耻之徒藉妻觅食名良而实则妓也富厚子弟之入其门者可诱则诱之如不可诱而稍加倨嫚辄以奸控他处弗论即其行于萧邑者巳不啻一试再试矣周君立之逐队寻花固非善行然未闻有有意行奸而率多人以往者况非不可奸之人乎究其故止缘郑氏索纱衫一件而君立不与遂至争閧故饰词强奸以行故智邻佑供吐甚明合行严逐以净吾土周君立游手招衅杖之 

　　○脔弟沉尸判（秦瑞寰） 

　　秦瑞寰 
　　利瓦伊几之杀族弟李宏选也屠刀六创裂目断指沉尸井底其事甚惨本由赌博起祸忽云奸母致杀此言除陈氏维几而外谁则知之宏选孱弱之少年陈氏衰老之嫫母欲为凶子开生路不难■〈扌弃〉老羞而认奸由此推之辱母求生则维几益不容于诛矣谳者轻听而或曰慷慨或曰血性传讹袭舛几认凶手博徒为孝子侠士矣岂苐死者号冤地下尚恐生者窃笑圜中今亦不必多辩总之捉奸无迹手刃是真杀人偿命无他辞也道覆审维几监候 

　　○奇冤惨杀判（李少文） 

　　李少文 
　　审得李绵六之殴死雷明四也祸始于买礶忿极于殒身然当明四持镰入绵六之门两人巳不俱生矣此时明四凶锋莫可向迩绵六猝不能避若责之以不殴其将束手待毙引颈而就明四之刃乎欲自活不得复活人奋臂一击骑虎之势固然况有佐鬪之垄七助焰之忠十在也彼出门尚用足攻则当场定应力逞父子兄弟羣起而甘心于一人其不立毙于拳下者奄奄余气耳比舁归李忠十即以杀男告次日雷明六亦以杀兄告不闻一字及疯也今鞠绵六且云当日欲甚明四之罪既未肯言疯而明六亦欲甚绵六之罪又不肯自言其疯辩哉言乎设明四而疯也其市礶时胡不错投绵六而必投稔熟之高八其捉刀时胡不误向高八而必向怨恨之绵六颠狂者若是乎总之明四既被殴疯亦死不疯亦死绵六应论抵不疯亦抵疯亦抵如谓殴杀者可藉病以脱偿安见抱疴皆必死之人而科条中亦岂有杀病夫不抵之律耶绵六试反思之当日若撄明四之寸铁明四亦得称疯以宽罪否无疯而可以杀人则无疯而可以为人杀者使非绵六之得志久以游魂泉室乌从食息圜扉当亦不自悔其下手之太毒矣按律坐绞扫诸葛藤可也 

　　又 

　　审得李绵六之议抵也以殴死雷明四也而绵六之殴死雷明四也则以其外巳投牙且入门推刃也因殴得死因死得抵七年成案何容更喙秪以县审初招曾据绵六饰词插入狂病二字遂开展转辩端兹且未论明四之本非疯即信以明四为疯也律无疯人杀人在赦原之列又宁有不疯人杀疯人反得原宥者耶且原被投词告词并地保呈词并未言明四为疯也尤县丞相视繇文亦未有一字及疯也至十一日绵六诉词突称明四旧发疯疾而谳者遂藉此为凶人出路死者其瞑目乎况攒击多人出门踢肘母胡氏妻蔡氏之抱住熊汤八萧末六之舁归则明四之死于殴而不死于疯也明矣若非殴也其满身血荫痕迹斜员从何处得来乃犹转置一辩曰彼生前之延医请祷俱病者据也则不思医祷之说凡世俗之怖死求生者皆习用之不闻专为疯人设而独于被殴者废也此一案也惟当问之绵六之殴不殴不当问明四之疯不疯亦惟当问明四之伤与不伤死与不死更不必问其家之祷与不祷医与不医前道谳词云正以疯颠二字不能为绵六宽此真铁案矣合仍原绞 

　　○敕究尸棺判（秦瑞寰） 

　　秦瑞寰 
　　于华保怒黄华岳逼索米价而立毙之岳之尸棺实华保之抵案他人必不盗也然尸经捡过伤真尸棺在亦抵不在亦抵拳师拳师受拳之害矣监候 

　　○杀死二命判（陈卧子） 

　　陈卧子 
　　袁主二陈兆保皆农家者流也兆保之让佃主二不为恩乃于其夺佃也遂怀必报之怨矣商谋主三乘其二子夜归伏刀潜刺升富腹洞升贵腰伤洞腹者遄亡伤腰者亦幸而不死耳喊声彻夜邹仁六可证也遗诉凶名袁宠二可证也身上血衣床头血刀其母与妻可证也如必求一见殴者彼深更僻地安从得夜行不休之人乎造意兼加功斩无可议 

　　○简殓夫命判（盛柯亭） 

　　谷水县令盛柯亭 【讳王赞苏州人】 
　　和魏魏显科之恩男而魏奇亦魏文衡之厮养也旧年三月间奇募市儿为人搬运嫁奁和以十岁幼子应而奇则舆夫长每名工钱五文奇扣其二仅给三文和之子失去寸纸之?奇并恡此三文不偿和屡索之至五月十八日遇诸涂遂与奇鬪一朝之忿势不并生两人者均轻七尺于五铢矣乃奇强而和弱和不量力必欲胜之巳仆于地犹支起相搏解而复合者三鸡肋不善辞拳螳怒尚思张臂所以必至一败捐躯而后巳也当场儿童地保万目聚观有曾三者持和之纲巾报于其妻和妻雷氏亲往见其殴惫舁归次日奇过其门和犹向奇索裙彼此悻悻余忿未消此时和一线仅存岂能再加手足奇随散去和兹夕亡矣殴于十八日而死于十九日非受伤深重何以迅速至此耶初相青红遍体细简分寸成痕拳殴之外无他器也对殴之外无余人也疑窦一空抵法允合而奇亦甘心引颈矣愚哉和不怨亡而怨负奇不幸生而幸胜俱死而无悔者匹夫之勇亦可恫也夫 
　　多阅人命谳语能令人息愤止争多阅奸情谳语能令人遏邪窒欲开卷有益不必为官作吏始宜读刑书也 【笠翁】 

　　○恤刑事判（赵五弦） 

　　兖州司李赵五弦 【讳开雍宝应人】 
　　审得刘文若以派粮之故深衔凤启潜要中道欲得而甘心焉济恶诸人异口同词屡审屡供业巳定案如山允无遗议矣乃今以无证之故欲从轻拟如是则若窃若奸若发塜若刼盗凡黑夜行奸无他证佐者皆得肆狡脱而蔑王章也解网固为美事然夜台饮恨亦干天地之和职再加研鞫旋吐实情其为信狱无可疑矣相应各照原拟以慰幽魂 

　　○羣谋打死判（赵五弦） 

　　赵五弦 
　　审得孙坤亨等挟孙允中之夙嫌折其腿复剜其目残暴巳极不可谓无杀人之心矣苐折腿剜目苟不当时身死皆得以辜限保之幸而平复止于一徒即不幸而致命亦止于一绞以其伤非必死之伤故其罪亦无必杀之罪也不然以文弱之子衿而遇夙雠之羣恶使有心必杀即立刻毙之亦复何难而仍得延喘于三日之后哉夫律法之设诛意与诛事兼行者也以诛意者原情故谋故者斩所以诛犯者之凶心也以诛事者揆法故非杀讫不问谋非当时身死不问故所以防尸亲之图赖也坤亨等情虽极毒而法有明条相应仍照原拟分别绞徒情罪允协 
　　萧公制律于前此公解律于后可称千古同心 【笠翁】 

　　○杀父灭尸判（失名） 

　　失名 
　　主仆大分也尹会期敢忘恩而挟怨叔侄大伦也郭斗历则见利而迷心当诸逆奴设谋所忌惟斗历耳使能谕之以义未必不少寒其胆乃歃血受金舟中皆敌道恒遂不免桥头之死即谓斗历杀之亦春秋之法矧死后又分其一金乎诸逆未经碎磔俱服天刑斗历之显戮无可原矣 
　　引经折狱儒吏本色 【笠翁】 

　　○报单事判（翟静生） 

　　汝宁司李翟静生 【讳　廉赵州人】 
　　审看得李黑之殴死刘孟晓也起于争木之小衅而成于揭地之背言据黑自供廿日早间曾留孟晓饮酒语不投机因其赴城而尾至荒坡初持棍痛击继之以砖将图满泄胸中之忿而不意打伤致命处遂越三宿而亡也凶器具在尸伤昭然为李黑者自应俛首无辞矣但其事涉故杀致烦驳批今按律注临时有意欲杀非人所知曰故观李黑当殴孟晓之后即回家告知伊嫂着孟晓家遣人往看令其哈汤等语伊嫂董氏并刘孟宣等口供皆同则是黑在当时但有殴孟晓之心而未有死孟晓之心也且其家人到荒坡时孟晓尚自能言若黑果有意欲杀何难立毙当场而顾留呼吸未绝之气以为保辜之左?意何为者以是知其是殴杀而非故杀也至尸伤共十一处严讯再四实无他人加功然以黑之凶狠殴孟晓自有余力想亦不待加功为耳一命一扺缳首允协 

　　○捡抵事判（纪光甫） 

　　纪光甫 
　　审得章百十一之殴死陈十一也启衅虽微凶状甚烈太阳左穴一伤前开深重红紫今复加捡验仍系紫红血荫其为致命无疑葢以重大之物平击至死者每于筋骨有伤而皮肉无恙似不得以皮不破血不流为展辩之辞也况偏左偏右胸膛两肋脑后背膂后肋腰眼肿种重伤悉关致命求不三日而殒命其可得乎至仵作堵吉覆捡报伤于委因石棍打伤之下加一跌字意欲摇动爰书此真胆大包天者不知人命拟扺但问其打与不打即打而复跌不能为打者贷死况石块木棍之封贮县库者一一具在乎 【古以得赃无据姑重责免拟章百十一仍照原招】 

　　○地方事判（陈大亨） 

　　江宁太守陈大亨 【讳开虞富平人】 
　　看得张□秀之死以同胞之兄同族之叔至亲之母舅共聚一堂而同心协力以殴杀者也然则文秀之非善类不待辩而明矣据张台等供文秀为贼而逃于松江复在松江为盗而逃归乡里露刃挟兄放火吓叔文礼虑其贻祸于是商之渭阳谋之诸父众论佥同乃举一人而毙诸拳棍之下揆度其心似与国人皆曰可杀然后杀之者同是一理而不知有家法国法之殊也夫文秀固有可死之罪台等非可擅杀之人为士师则可以杀之此家弦户诵之书也岂台等数人竟未从事乡塾耶据该县捡验殴死巳真而拟台英文灿等以期亲兄叔故杀弟侄之律似亦法当乎情苐奉宪批提文秀松江盗案未到则其果否为盗尚无确据至造意首从既有毫厘轻重之分而尊长殴卑幼尤有亲疏等杀之别必俟提到张文礼确质庶成山案耳兹因奉有严限未便久羁相应据招呈覆 
　　律不外情理二字情理明不见律亦可断也四书五经是一部大律从来听讼者皆取决于此不似秦刑汉法代有变更令人守不到底也 【笠翁】 

　　○打死人命判（赵五弦） 

　　赵五弦 
　　房星灿与房邦相原无睚眦之嫌秪因星灿醉归向妾吴氏索水稍迟互相诟詈邦相劝之不意星灿挥铲一击其妾走避而误中邦相头颅十日之后生风而死论法不容以醉宽而原情则实以误中夫戏误过失三杀同条过失最轻以其心非杀人之心其事非杀人之事也惟误杀中又有辨焉因谋故杀而误杀旁人者以故杀论葢其心乃杀人之心为其事亦杀人之事也诛意诛事律兼行之本意殴杀者罪重则误杀旁人其罪亦重本意殴杀者罪轻则误杀旁人其罪亦轻星灿所殴者妾也即或殴死按律不过满杖满徒而况乎误杀而况乎醉后之误杀哉既据该县屡详末减又查与赦例相符则改拟满杖而断给埋葬生死可以无憾矣 

　　○雠奸杀命判（胡贞岩） 

　　胡贞岩 
　　人命中误杀之情未有确于此案者杀人之具非梃则刃未闻以法器行凶而杀人以钹者也吕士达修斋荐亡令僧如海掉钹为戏即此一念于事佛为不虔于事亡为不孝业有可死之道矣如海辞以手法今请僧道治丧者类如是不熟强而后可此岂有杀人之心哉及掉不中节而观者哗然亦可巳矣乃士达不容中止必欲尽其能事而后快是何说乎如海无弄丸之技而操舞剑之权其不以人为试者几希矣一掉再掉而钹锋之下适中士达之脑门血流一夜而殒命是其死也自死之耳于如海何尤吕雯痛子之深而归罪如海亦其情也但奸婢怪阻之说何为乎来哉律以误杀之条如海之罪止此矣如欲深求则吉士达于九原而冶结趣以不孝不虔之罪 

　　○投见正法奏（王平子） 

　　江南恤部王平子 【讳　虔秦安人】 
　　朱永贵殴死朱希儒招称报复祖父旧雠自行投官领罪该州参云夙忿未消欲得报怨甘心漕抚驳云千秋名义所关非独一夫存亡所系今审据儒兄朱希正供称朱希儒先因坟地殴杀贵祖朱邦宠后恐报雠杀死贵父朱之高据儒妻韩氏供称氏孙晚嫁不知杀其祖父情由但曾闻儒说与永贵有雠夫希正为儒之兄韩氏为儒之妻交口称仇则复雠为诚确矣但律无复雠赦宥之条先儒谓非阙文葢以不许复雠则伤孝子之心而乖先王之训许复雠则人将倚法转杀无能禁止故叮咛其义于经而深没其文于律韩柳二议俱以原雠之有罪无罪定复雠者之出入按永贵之复雠衅起坟地则义不受诛之雠也况若祖若父两世之雠乎假令永贵以世雠鸣官安知不为之高之续诚如文公所云抱微志而伺雠人之便恐不能自言于官以公羊之说未可以为断也希儒之若兄若妻哀求息讼倘亦知出尔反尔子报父雠之恶可巳乎先儒谓有复有雠者事发具其事奏　闻酌其宜而处之则经律无失其旨今永贵之事雠复两世自首甘罪亦千古来不少槩见之事非臣等所敢议也似应奏　闻 

　　○杀死人命判（李少文） 

　　李少文 
　　审得黄熊二族田亩界联共湖而荫某年月日两姓各用桔槔戽水时方亢旱争一勺不啻续命之膏遂并持锋刃格鬪于田间而标三者熊科十之雇工人也受伤立毙矣科十告于丰城黄公四亦以黄范五被杀告于清江据两县尸单似人命俱非诬捏但两县互关两词互抵终无讯结之时乃两造自度各殒□命若各求其抵葛藤滋起牵累无休直以标三范五两命相当遂合词拦简吁息窃谓两命果真应各究下落杀标三者未必范五杀范五者未必标三也但查律例同谋共殴之人监毙在狱尚准抵命况同在殴场者乎则免析骸之惨而解蜗角之争似亦原情而不骫于法者也然讼固不可终凶民亦不可不创合引金刃伤人之律熊科八熊甲一黄廉六黄寅五分别首从各拟鬼薪三尺伸而三宥亦非纵矣 

　　○二命判（赵五弦） 

　　赵五弦 
　　覆审得胥役承票重被犯而轻原告理也奉周反此锁馨然于成龙之家致馨然羞愤自刎其为同谋固不待言苐在本犯实以贿之多寡分袓之左右原无挟雠肆毒之心即在成龙亦因证见不出控告虚诬遂施凌虐快私之计其同谋也谋辱之非谋死之也既经并拟元谋情罪亦云协矣职详味律文同谋杀人者在谋杀条内谓之造意同谋殴人者在殴杀条内谓之元谋葢谋杀者期于必杀乃意中之事故造意者斩谋殴者期于一殴临时下手因以致命乃意外之事故元谋者流也今奉周受成龙之嘱成龙欺馨然之懦期于辱之而巳馨然自刎亦意外事故前谳比拟洵为得平至于自刎之刀系馨然藏带其父仝黄供吐分明难为他人疑也相应仍照原拟 

　　○假兵锁兄判（颜孝叙） 

　　颜孝叙 
　　聂明儒当营兵索债之时置身无地得谭龙光留宿正如骇兽投林其有恩而无雠也明矣然营债之本利不能完而营兵之拷逼不可忍所以乘投宿之时各无照管竟甘心投缳于龙光之屋后若谓龙光致死何不行凶于他处而令毕命于本家光虽至愚必无自招其祸之理且使致死果系龙光其平日与明儒雠怨必深将见之远避儒虽至愚必不肯止宿雠家以自送躯命也况前捡自缢伤痕凿凿即偶有别伤乃伤于索债之时非伤于投宿之后况尸亲聂明若非误听唆诬又何初健讼而今悔息也棺经前县两捡后停旷野区处原无守管不知何时何人因垦田薙草沿烧古坟一带连毁三棺及蒙委捡始知明儒一柩亦在被烧之内地保呈明在案棺停旷野难责尸亲地方日枕席于青磷白骨之间亦不能预料焚棺早设禁于垦田烧草之辈总之聂明儒生为负债之人死作累人之鬼似天亦厌其牵缠贻祸故借咸阳一炬以代六月之飞霜耳 

　　○杀死人命判（张壶阳） 

　　张壶阳 
　　看得杨得花之穷凶极恶虽自为贼始然亦不自投诚终也其初啸聚缘林时胥乡人而受其茶毒不俟言矣迨奉招抚归农之后恃斧锧而莫加如虎狼之传翼乡民之遭凌虐良妇之被奸淫者较从前更难仆数于是一方之人莫不腐心切齿欲与偕亡有李登云者首先倡率而刘才等四人遂羣起和之夜伏林莽伺得花之醉归合力奋击而欲得甘心之人果死于怨毒之人之手矣云等即日投县服辜不俟差票之及可谓义不惜身勇能就法者矣及经本道庭鞠而五人又复争抵杀人而不忍死其同杀之人是又以勇而兼仁义而合礼者也不正其罪无以彰国法苟正其罪又恐无以快人心然令求死者得死是杀其身以成其仁死之诚是也按以不先鸣官擅自杀人之罪分别首从斩登云而戌刘才等再杖刘洪宇以余人于法似无遗议但登云虽犯故杀之条其杀一怙恶之元凶原与杀平民者有间而杨治又借花命居奇率诸降贼往哄逼死登云之父李冈是冈业巳代登抵命若再坐登以死是以两善易一元凶揆之于法未免过峻虽登云等招案巳成不得不为平反况又恭逢　恩赦正烈汉得生之日而凶魂丧气之秋也合无与逼死李冈之杨治一并邀恩援 
　　赦用广　皇仁以回天变可乎 

　　○活杀父命判（谢傅公） 

　　江宁司李谢傅公 【讳　铨建宁人】 
　　梅继志张五襄同恶相济称雄闾里继志与张于廷为田亩构讼廷弟于朝以诸生而代声其罪继志县审被责心颇衔之而五襄又以同宗外向为继志左袒此二恶殴辱于朝之自来也惟是于朝之死未得确情以致宪台慎重人命再行驳审卑职反复细研继志县审之哄在二月二十八日于朝之死在四月初六日相隔巳久无事推求至于五襄之殴据中证孙元清口供于朝经过伊门五襄逞强追赶将污秽涂打计在辱之时继志父子一同在场并未动手言之历历在五襄自恃不过谓为本宗撒泼无赖莫我谁何耳继志虽袖手在旁是以不殴之殴也于朝负一乡之望奚能堪此满怀愤郁而命随之不可谓非二恶所致然欲据是以定其罪实多未协葢秽污非杀人之具而人命无气杀之条况行县捡视其子嗣良又不忍起棺到案亲供惟痛父受奇辱死且不瞑冀得一伸巳耳继志五襄虽罪无可加而情则难贷除原拟决杖外仍行痛责以雪幽明之愤 

　　○咬死子命判（毛锦来） 

　　平阳司李毛锦来 【讳　逵新昌人】 
　　看得杨氏悍泼无知之村妪也有子杜纪娃偶过市中为疯狗所逐欲避人刘三店中奔不及入竟为狗啮刘三及市人段之章等共椎杀其狗然不知狗之所自来也纪娃归家两月毒发而死杨氏遂诬刘三为狗主以为纵之杀人讼之于县县审逐之理也乃杨氏贫而无赖冀得烧埋择肥而食又牵段之章入词复行控宪夫狗啮杀人于狗主无与也矧非狗主者乎且疯使之然即于狗并无与也矧曰杀狗者乎杀啮子之狗者不知德之而反告之是非能爱其子也无乃为疯狗复雠乎可笑孰甚蠢妪无知逐出不究 

　　○打死娣命判（王望如） 

　　王望如 
　　审得邹氏之被掳赎回历今十四年所矣王厂之不收覆水起于执理太过不以遭乱失身之故而稍有恕词以致邹某兄弟欲甘心于厂并欲甘心于厂之母也邹章周兄弟之俨然敌国起于矫情太过不以胞娣被掳之故而稍抑其心以致王厂不以其娣为妻并不令其子视之为母也十余年来经院道府厅历审定案为王厂者即当安置出妻于别室令其子祁儿任生养死葬之事则不为厂也妻者犹得为祁也母然后别娶茂陵以事其亲而并育其子孙亦处乱后权宜之道也胡为乎送归母家禁绝来往致继室李氏续胶之会突如其来则其参视商雠也夫有所导之矣为邹章周者自知其娣有被掳之嫌复有殴姑之案即当缓颊开陈俾其娣于长门独守以终天年亦为不幸之幸胡为乎于王厂重婚之日欲以十四年不赌面之出娣送归厂室以作眼中之钉谓非觅端起衅其谁信之致邹氏出不成出归不果归岐处于杜大之庄屋延至五月之朔巳旬日矣未见夫家作何着落母家作何调停邹氏以多病之躯遭此极难排遣之遇夫不以之为妻子不以之为母又闻其新孔嘉有不抚膺而顿足者非情矣溘焉长逝谁云意外之事乎于是邹章周以打死告王厂以毒死欣夫打死毒死总非捡验莫定然提及捡验二字两姓均有不忍闻者在矣王厂故是薄情然不打死于十四年前而打死于十四年后且不打死于先娶郑氏之日而打死于再娶李氏之年此何为者至于邹章周一孱弱书生也世无鸩人羊叔子况毒死胞娣以图赖他人乎且不毒死于王氏之室而毒死于杜氏之庄房又何为者且闻王邹两尊人皆名孝廉均以理学文章自任不幸值人伦之变阅其往来笔札皆痛自悔艾耻蹈终凶隙末之辙不意两郎君者皆以执理矫情之过卒至兵连祸结而未有巳也两庠诸生数百人皆仰体宪台盛德作人之意与民无讼之心连名具呈激切吁息卑职细筹此案止有善处之方并无强断之法葢王厂之于邹氏夫妇也夫妇之谊或可弃捐祁儿之于邹氏母子也母子之伦断难澌灭况今巳及黄泉犹令无相见也于理安乎是以卑职一面令祁儿成服终丧设灵报讣以尽子情一面令王厂择地卜吉附葬祖茔以全夫道王厂但知以烈丈夫事责之不读书之妇人绝不知以孝义之道自勉以勉其小子发学戒惩以为朴教庶生者不借死者为口实而子道又赖夫道以克全矣 

　　○打死儿命判（高云旆） 

　　德安太守高云旆 【讳　翱江宁人】 
　　看得胡发乃胡君弼之仆与佃户李俊及农人冯宾同庄而居某月某日雨中尽出栽秧三家小儿羣戏池内而俊子溺焉发闻儿呼疾趋抱之巳无济矣俊痛儿死无所归咎而咎及发是以有打死儿命之控夫盛怒不及于细故大杖岂加于小儿况殴儿无证验儿无伤众目昭然合供无异即欲雠发将以何罪加之且儿死于溺即不能问诸水滨亦何至诬及救者岂救者有罪而反以袖手为功乎再四穷诘乃知畴昔之夜俊妻与发妻曾以护儿勃溪蓄忿于中假此以泄要之儿溺于水命也势将谁怼但俊客居穷情与法俱允民儿既溺死势难抱骨姑断君弼出钱五千赒恤之以田主恤佃户义也非罪也 

　　○明火刦杀事谳语（王望如） 

　　衡州司李王望如 【讳仕云江宁人】 
　　覆审得陈遂等朵颐林官生为积宦之后一刦不巳至再再刦不巳至三伙党多凶刦杀数命屡经刑讯俛首无辞复经宪驳特为原赃未起耳但赃愈久而愈消年历多而起辩必穷诘其人势必鹿马之指任其翕张以擒纵作生涯视唆扳为利网况当年紬衣一件虽获自刘大刘二店中事主认识巳属真赃赃论真伪不论多寡既云真矣何存乎见少也陈遂陈渊以紬衣为蔡泉之物哓哓展辩独不思蔡泉非他即其伙党一真则百真此真则彼真盗案莫定于此绍等徒多摇尾之怜何益噬脐之悔乎其来春酉者系续缉案盗未经桁杨拷掠业巳吐供真赃应与陈遂等一例治罪至蔡秀虽曰年幼无知既巳误入桃源何云弟夷而兄跖末减流配允当厥辜余照旧拟不枉不纵 

　　○白昼盗杀事谳语（陈九屏） 

　　镇江太守陈九屏 【讳珣】 
　　谢仁墨臂惯贼起手充兵盗心不悛瞰邻人胡兴之藏当岁除日值其夫妇偶出遂入室而手攫之犹然窃盗故智耳独于穉子之认呼乃以斧击其脑血流昏踣则与窃盗伤人之律合矣虽幸而得苏似宜末二语允减然律重杀伤不论死不死也反复律例欲为此囚求一线之生苐盗后分赃之人巳从杖配则上盗伤人者难与同科欲改戌又无明例真所谓求生而不得者也 

　　○拿获大伙强贼事谳语（赵五弦） 

　　赵五弦 
　　审得王大等刦张所学当被擒获盗情最真以不得财之故遂从末减似乎宽纵矣仰遵宪批细查律文其入门行刦正律所谓强盗巳行也其登时擒获未尝刦得一物正律所谓不得财也律重强盗得财者斩自盗言之谓之赃自主言之谓之财使或为本主所拒或为邻保所援则盗之强虽行而主之财未失概以斩论网亦少密焉不妨宽之矣前所拟于律允符 

　　○贼情事谳语（蔡连西） 

　　太原太守蔡连西 【讳祖庚江宁人】 
　　看得闫三小子年方龆齿讵怀盗心祸因胞兄闫九成素与马二等同聚萑苻革面归化编五食粮兄之同类弟未有不相识者也及马二等鹰眼犹存复逃定襄偶遇小子如逢旧识安知其为逃伍乎乃相随省兄二等中途行刦小子惊惧始知误入虎羣所以急奔其兄而避之也所刦钱米几何四盗分之犹不饱欲尚能以余沥残渖及童子乎无实赃无现仗无失物主而以此愚昧无知之弱龄入于身首异处之大辟是岂仁人之心亦岂明允之法也马二等既以□出者定须原情伏诛毋容在议三小子为盗无据难以律拟闫九成本不知情相应省释网解三面悉出　宪裁非卑职敢擅便也 

　　○争殴小忿倡乱屠民（纪光甫） 

　　川南守宪纪光甫 【讳　耀清苑人】 
　　审得钱尧孟天德皆乡民也乡俗每值亢旱必祷龙神以求雨泽秋成之后计田醵金用酬神贶此成例也今秋值钱尧首事天德有田二十亩应出白镪一金钱尧索之甚力天德输之甚悭两不相平致尘宪牍夫报神之礼不始于今日醵金之费不止于一家紊往例而惜一金则咎在天德但酬神之物应出于乡民之乐输天德吝于酬神神降之罚可耳为钱尧者岂得以武断之势临之横征使出神亦莫之享耳各薄杖以平之 

　　○绝命凶杀事（王书年） 

　　泾阳县令王书年 【讳际有丹徒人】 
　　审得秋苗在地不特八口之家藉是养生即惟正之供亦由兹以出何物褚承业家畜驴骡不加维絷马得奇手胼足胝植此嘉禾岂为他人供刍秣乎绝命凶杀之控所不能巳也据诉止有蹄迹而禾苗未伤夫不践生草惟振振麟趾足以当之下此则皆伤苗损稼者流矣观此芃芃而不张牙鼓吻天地间有此仁兽乎褚承业非以和息之故罪乌能免 

　　○大乱国典事（贾苍乔） 

　　贾苍乔 
　　看得胡甲何乙世有姻好其两家门内之事彼此知之最深即两家绝无影响之事彼此捏诬亦使人易信胡甲曾借何乙之衣质于典铺其后赎还似非故物两相角口诚为细事奈何日复一日遂以浅忿而结为深雠胡甲欠粮而累户头何乙受责何乙宜乎不平但不合以不平之鸣激而为过情之语辱及祖先玷及闺阃先使人口沸腾以快一时之愤计诚得矣独不思我固能诽人亦善谤辱人祖先者人亦辱其祖先玷人闺阃者人亦玷其闺阃然则非自辱之自辱之也一间耳据词推问两人几无地以自容姑不深求止令乡保押处俾息争端仍各予以杖为詈人不择言者戒 

　　○恶弟杀兄（文太青） 

　　文太青 
　　张有库草野之蚩民弗闲于尚齿之风而敢以谇唇侵其兄吹箎之谊谓何谨杖之以教让 

　　○截杀事（季沧苇） 

　　兰溪县令季沧苇 【讳振宜泰兴人】 
　　舒某轻狂恶少礼义不娴游女以看会为乐彼复以看游女为乐佯狂失捡致章某拳踢交加是自辱也章某不能闲家出妻见子以资途人笑柄亦岂人辱看会者当自戒之哉厥罪维均厥杖无异 

　　居官寡过录  
