办案要略　　（清）王又槐 着 

　　●目录 

　　叙 
　　论命案 
　　论犯奸及因奸致命案 
　　论强窃盗案 
　　论抢夺 
　　论杂案 
　　论批呈词 
　　论详案 
　　叙供 
　　作看 
　　论作禀 
　　论驳案（附上控案） 
　　论详报 
　　论枷杖加减 
　　论六赃 

　　●办案要略叙 

　　王荫庭先生为乾隆中叶法家老手着有刑钱必览钱谷备要政治集要等书行世迄今九十年来必览备要坊间尚有售者惟政治集要殊不经见余于春明市上得之所载门类如六部限图中枢限图刺字汇纂考成章程申详成规题咨事件三流表办案要略秋审条款各种纲举目张名曰集要洵不为诬惟今昔条例微有不同且如六部处分则例中枢政考军流道里表秋审比较条款等类各有成书无难考证独办案要略一种人不尽覩读其议论精确颠扑不破用特摘出与诸先辈幕学各书合为全璧亦足为初学准绳已光绪癸未冬月下澣元和张廷骧识 

　　●办案要略 

　　钱塘王又槐荫庭氏着 

　　○论命案 

　　鬬殴与故杀所分介在几希夫鬬杀者势处仓皇无必致死故杀者意起俄顷乘机立毙二者情形不一临时须当分辨若差之毫厘失之千里矣 
　　鬬殴者彼此互争而搏击之谓也必临时有争鬬之事互殴之形方谓鬬殴若先有争端业已分散复图殴打泄忿则为谋殴商诸他人同往帮助则为同谋共殴或怀积怨深仇或图财渔色设计阴谋致人于死则为谋杀同谋下手则为加功 
　　彼此互殴而不觉其下手过重邂逅至死及被死者追迫失措随手掷殴并被死者推压因而扭跌踢伤等类皆为鬬杀若死者徒手未敌而凶手即伤其致命处所立时殒命抑或连伤数次皆重又狠殴致命而死则为故杀 
　　谋杀者蓄念于未杀之先故杀者起意于临杀之时谋杀则定计而行死者猝不及防势不能敌或以金刃或以毒药或以他物或驱赴水火或伺于隐僻处所实时致死并无争鬬情形方谓谋杀若张扬声势先较论而后下手虽执有凶器只是谋殴不得错认谋杀也故杀乃因鬬殴谋殴而起或因忆及夙嫌或因畏其报复或虑其控官难制或恶其无耻滋事或恐其贻祸受害在兄弟或利其赀财肥巳在夫妻或恨其妒悍不驯临时起意故打重伤多伤伤及致死处所而死者是也故杀无从即同殴之人亦不及知谋杀与谋殴最易混淆夫谋殴者不过图殴以泄忿并无致死之意其初下手也多不在于致命处所死者虽受有伤犹可詈骂回殴若彼此撞遇触手即伤及虚怯要害致命之处登时即死非系谋杀便是故杀又非谋殴也至死者势不能敌任其搏击连殴毙命当科以故杀之条不得仅照谋殴论也 
　　鬬殴之案有因携带器械他往邂逅相鬬执以殴伤者有临时适便取殴者又有夺取旁人器械以备抵御者亦有夺获死者器具反殴者并有凶手亲属在旁携给助势者各种情由均须分晰供明若云预带凶器而行凶情似预谋矣 
　　先殴轻伤后殴重伤此情理也若先重后轻则死者不能回殴凶手亦非无故矣 
　　对面相殴中间若有一二尺高器具拦隔伤痕只在头面上身不能及于下身也 
　　一人殴死一人者尸身连受多伤凶手亦必有伤否则必有助殴之人若不将凶手伤痕验明叙入而称死者力弱不能回殴情似故杀 
　　乱殴多伤凶犯不能将行凶及殴打地步先后下手情形供明者多在昏夜仓猝之际亦必实有不得不乱殴之事势方合情理若非危急何故乱殴如在白昼何难记辨 
　　同谋共殴之案每有祇系原谋一人下手殴有多伤而在场同谋之人临时或仅按捺并未助殴者当辨其伤之轻重殴之形势先后如何下手是否一人独殴不可谓伤多必有人共殴也此等案件上司必加驳讯详报之初须预筹及 
　　谋杀之案间有一人执两项凶器杀有多伤独谋致死并无为从加功者最宜详核确情揣摩校勘不可误执臆见刑求株连此等重案虽办理妥协上司无不敲驳只要认得真站得稳驳亦无妨不可因其批驳而疑惑畏葸重生枝节也 
　　谋杀之故不外奸盗仇三项若因奸而谋必谋于成奸之后断无未奸其妻而先杀其夫与亲属以图通奸也须审认有奸证据确凿方足征信抑或有窥其妻少艾杀夫以图婚娶者不可不察若因奸不从而杀死者以强奸论非谋杀也因争奸妒奸并因别情而杀死犯奸者当分别谋故鬬殴不可概言谋杀也因盗而谋多在孤村旷野或隐僻处所昏夜时候见证无人必须起获有赃方可定案因仇而谋定有积怨深仇痛恨难忍之事若仅口角微嫌毫末争端未足取信仇以何凭或取验凶器衣履血迹或鞫讯当日同在何处聚会有何人作证或搜存余毒及卖药之人此等重案倘无真赃确据纵然屡审屡招直认不讳万一招解翻供竟无把握矣 
　　鬬殴之案见证有人器械有据凶手不能狡脱即使伤痕不明情节不合而正凶到底不错惟谋杀人命以及昏夜械鬬并一切暧昧案件若不执有确据祇凭犯供数语安知非畏刑而诬认难保不翻供而呼冤即反复刑讯部院照供成狱而清夜问心终难自信幸而法得其当可无惭于衾影设使罪非其人恐难质诸鬼神矣 
　　疑难之案若无真正凶犯切实供据只可详报缉凶俟访获明确再行审办不可捕风捉影悬揣刑求倘率混详报一经翻驳措手无及抑或别处拏获真凶失入之咎难辞即使始终屈抑成招而天良何在冤枉必报秉笔者不可不慎也 
　　毒药杀人有故买制和秘密谋害者有备毒禽虫兽物收藏不妥因而误杀者此乃罪名轻重攸关秉钧者当虚衷审办握管者须细心酌核 
　　痧胀及阴症不治而死者洗冤录载手足指甲皆青黯或青紫甚则头面及徧身紫黯此因血败成色不可错认服毒 
　　伤风身死者医书载明无论何处伤风其顶必肿如口眼喎斜牙关紧闭伤处及顶浮肿手足拘攀是伤风一定情形也文内须声说受风形状并取医生切供方免驳诘 
　　保辜限内限外死者罪名轻重攸分逾限一刻即为限外须查明死者时刻分别定案 
　　戏杀者本无争竞之心偶将堪以杀人之事为戏是也若因戏谑而致争角则是鬬杀非戏杀也倘有几人共相嬉戏并无争夺内有一人失误自戕孽由自作亦非戏杀但同戏之人均有不合当问不应重杖同谋共殴与威力主使为从拟罪各别彼此情节若不分晰清楚似乎主使 
　　威力制缚拷打监禁致死者惟殴打一项律例有主使之条分别首从议罪以死由于伤伤有轻重可分也若缚禁原不致于毙命其因而致死者非由冻饿定有别情如系威力主使其听从缚禁之人临时酌看情节拟断倘因捆缚而当时勒毙者当以谋杀论又非威力制缚也 
　　误食毒物而死者须查明毒藏何处买自何人有无同食之人及余剩之物取验作证 
　　银针试毒必须用真纹银打成方可信用银匠每多抽真换假或以低色搭配即当面目击亦能弄弊有司不知而误用难以辨伤惟有多发纹银饬令成造二三条另换工匠抽出一条入炉倾镕仍成原色其针纔可备用 
　　自尽命案每有先被殴而后自尽者亦有既服毒而又溺水或投缳者又有自戕不死而复自缢或投水者甚至有勒弊假作自缢者此等案件若不斟酌妥办必干驳诘全在临时变化不留疑窦耳 
　　轻生自尽之案若不将致死根由察核较勘间有细故误成大狱全部律例不可不熟筹于胸中也 
　　轻生自尽并无威逼者即可加看随详议结若因威逼致死必待覆审再详方可结案稍不酌核案情骤欲详结多干批饬再审也至自尽案中或有争角别情与死无涉应拟笞杖者亦可随详议结不必先报后审临时裁酌 
　　自尽命案从中调处并无得贿情事者照私和公事律笞五十 
　　自尽等案准告免检例内原云官司详审明白所谓详审明白者似宜亲诣尸所相视情形并讯取众供确凿毫无疑义如尸亲恳求免验亦不妨当场准结以顺下情仍一面通详立案若甫经报官忽递拦词又或于中途拦验则不可准行也增注自尽病毙等案一经呈报务必验讯明确详报立案或递拦词概不可准若呈而不验验而不报事后告发则尸自腐烂无伤亦称有伤心怀疑惧难以剖辨上司或委员查审覆检幸而验审无故亦不免跋涉费用之苦兼难辞怠惰废弛之咎万一验有别故则讳命之参处立至虽有准告免检之例无如人情乃诈变幻百出不可不置身于无过之地也 
　　轻生自尽命案尸亲藉为居奇其家稍有赀财百般窘辱挟制讹诈乡民虑其控官拖累势不得已曲从济欲既埋之后内有尸亲一二族人素行无赖未遂欲壑赴官首告者每每有之凡遇轻生之案若非死者的亲之人出头控告先须讯明因何首告实情从重责处押带再传尸属人等核讯取具供结酌量办理 
　　命案有并未报官私自掩埋者或经访闻或尸亲告发如审有谋故鬬殴重情则先开棺验明尸伤若尸久腐烂无从相验即叙明凶犯证佐各供通详请检如审无别故尸亲狡供不服即令尸亲指明伤痕器械取具切供甘结然后开棺验尸有伤则究明正凶详报无伤则将尸亲坐诬至死者年久无凭相验或系原被在外张扬以致访闻则将原由叙明讯取切实各供详明开检如检出有伤固无妨碍即检出无伤在官访闻亦属有因庶能立身于无过之地也 
　　检验自缢者手足俱垂血气凝注牙齿手指尖骨俱带赤色或血气坠下不均则十指尖骨赤白不同若俱白色非缢死也又有将带先系项颈然后登高吊挂八字不交者头向左侧伤在左耳根骨头向右侧伤在右耳根骨如缠绕系有一道交匝者伤在项颈骨皆须酌看形势被勒者多有制缚磕碰等伤或牙齿脱落指尖骨白色无血晕凡自缢与被勒被揢死者顶心及左右骨有血晕或又云缢死者无血晕如有查办自尽命案尸亲不到一面审详一面关传如尸亲后到取供补详结案或有尸亲图诈挟制故意避匿者须访缉唆讼把持之人根寻到案若真正命案尸亲实在远出不能即到者验讯明确亦须先行详报 
　　律称犯罪官司差人追捕有拒捕者于本罪上加二等若罪人持仗拒捕其捕者格杀勿论等语乃指本犯应该拘讯本官因而差遣方为应捕之人律得勿论非凡有罪之犯无论何人皆可捕杀概得勿论也若捕者非应捕人则拒伤者不得为罪人既非罪人则不得援格杀勿论之律矣 

　　○论犯奸及因奸致命案 

　　和奸者乃奸夫奸妇两人苟合成奸本夫与父母不知情也若一知情而不禁其往来不加以防闲则为纵容通奸或本夫与父母知先有奸而后受奸夫之贿任其出入亦曰纵奸或夫与父母希图奸夫资助商诸妻女卖奸而妻女乐从者则曰卖奸若妻女先不愿与人奸夫与父母贪财因而抑勒强勉以从者则为抑勒通奸而奸夫往来人多肆无忌惮者则为通娼土妓如携带妻女徧处卖奸者则为流娼见人行奸而挟制宣淫者则为刁奸均当分辨 
　　强奸者律注载明须有强暴之状妇人不能挣脱之情亦须有人知闻及损伤肤体毁裂衣服之属方坐绞罪若以强合以和成犹非强也夫奸情最易诬捏强与和罪名轻重悬殊若不审辨察核分晰清楚则淫妇冒认贞节烈女徒死沟壑矣 
　　有本系和奸奸妇因人窥破而讳和为强以图掩餙者有已通奸奸妇后自愧悔拒绝而奸夫仍图续好用强逼勒者有先与甲奸后与乙奸受乙拒甲而指为强者有本夫先已纵奸商谋讹诈而捏为强者又有仅以语言调戏手足勾引而本夫本妇忿恨告强者有因瓜李未避疑其图奸者并有淫妇贪色被男子拒绝而淫妇恐其泄露先以强奸调奸诬指者亦有奸夫惧罹重罪而诈强为和者此皆告奸案中变态不可不察 
　　白昼一人行强虽在旷野幽僻人迹罕到之处奸多不成若告成奸便以强合以和成也或仅调戏而成奸者有之 
　　白日图奸多在孤村旷野邂逅相遇淫念顿起其事多系一人十五岁以下之幼女或可强合十六岁以上之少妇难成但妇女孤行无伴多非贞节其奸后泄露者非因许给赀财被其诈骗即思恐吓讹诈讳和为强也抑或有田舍妇女一人独处偶尔失依遇年少恶徒结伴同行见而强合成奸者若一老一少同行则无是事 
　　两人行强自必轮奸如有一人尚未成奸必系因人撞退捉获若云因有别故多不可信 
　　黑夜一人行强而成奸者果系贞节烈妇虽不能抵御强暴于当时必不肯忍垢蒙耻于过后本妇奸夫身上定受有伤旁人得以闻知若以刀鎗禁吓手足架压畏而不言忍而成奸肤体毫无捐伤过后不寻自尽者仍是以强合以和成非强论也但黑夜一人而行强亦多不成 
　　有等贪眠妇人因夫在近处未回掩门先睡被奸徒窥伺冒认入室而偷奸者或经当时觉察或被捉获如冒奸属实即照强奸办理向有成案增注或于过后觉悟者此等案件最易捏混须细心体察再此项情罪例无明文临时比照酌议 
　　妇人因奸自尽于实系强奸图奸威逼者恒少而因和奸纵奸败露者居多尸属因碍颜面每多讳和为强迭控不巳此等案件全在审详之初把握折服俾刁徒无所施其伎矣 
　　和奸之案奸妇因奸败露羞忿自尽奸夫满徒乃指本夫不知情者而言若本夫纵容妻妾与人通奸奸妇因其败露而自尽者比照本夫纵奸自尽之例本夫奸夫各杖九十 【有成案】 

　　○论强窃盗案 

　　律载公取窃取皆为盗是盗之名统强劫偷窃等类而言也但世俗称谓分为强盗窃贼办案亦因之故凡遇报窃案件文内忌用盗字恐其混于强也 
　　强劫大案事不常有每有窃贼临时行强拒捕而称伙劫者又有道路抢夺而错认强劫者或有讳窃为强讳贼为盗者或有互争械鬬因而入室搜检毁弃辄称劫掠者或有隐匿费用他人财物而捏报盗者或有遗失执照银物而假报盗者或有豪棍凭空谎报盗劫藉以陷害平人讹诈印捕官役者或有谋杀人在家尸难掩藏而捏报是贼者或有拒捕而称行强者或有数人行劫而率开多人者或有窃贼无多而混控人众者或有少赃而多开者或有心疑其人平素不端而指为案内正贼者或有捕风捉影而诬控者或有捕役妄拏无辜拷打逼认者或有捕役畏比指窃贼为强盗指良民为盗贼指彼案贼犯而搪塞此案匿真赃而换假赃者或有捕役教贼诬扳者或有贼犯挟仇诬扳者此皆以虚为实以伪作真全在验勘情形审讯口供时留心觉察分辨方不致被欺蒙也 
　　真正被盗必有撞门毁户遗下油捻火踪器械绳带等项情形四邻无不听闻室内不无凄凉惨苦光景若系假装则事主及家属之神情似属恍惚口供亦多不对此在验勘时留心体察于无关紧要处一鞫而即败露也 
　　盗之真者到案未必就肯直招若到案即认其中恐有别情不可遽信惟贼貌凶恶自称好汉者或有出口而即吐亦须起获有赃事主认得确切方能定案盗案验勘审供之后一面缉贼一面通报其未经初报之先或拏获有贼审供未确或有供而无赃或有赃而不对或平日有无窃劫别案尚未供吐确凿均须先将验勘饬缉缘由报出俟审讯清楚确信无疑再将获贼审供详报起限招解宁担初参之公过不可干失入诬良及承审不实之议也 
　　审理盗贼不可急躁致陷无辜遇获有贼细细审明再报若初报失事文内即将获贼审供叙入虽属简省诚恐错误及辗转驳审迟延逾限种种干议不如审查明确先后分报之为妥也命案缉凶亦当如是窃盗临时行强与临时拒捕同有强形每易混淆所分者在得财之先后如事主知觉之后将事主按捺捆缚打伤公然攫取其财或一人将事主架住而羣盗入室搜赃抑或赃巳检齐尚未入手被事主夺住打伤事主搬取原赃而去皆为临时行强若赃巳入手未离盗所事主惊起追夺因而护赃格鬬则为临时拒捕携赃逃走被事主追擒而护赃格鬬虽离盗所亦与临时拒捕无异又携赃入手当事主追逐时将赃交与他贼挺身拒鬬亦与护赃拒捕相同或令接赃之贼携赃先行一人独自在后押护见事主追逐公然拦阻格鬬亦是护赃拒捕以上情节无论得财与不得财但有杀伤人者皆照临时拒捕拟斩至弃财逃走巳离盗所被事主追获情急求脱因而格鬬则为追逐拒捕又赃被他贼携去一人后行并未携赃亦非意图护赃因被事主追获图脱格鬬亦为追逐拒捕皆依罪人拒捕律科罪总之临时拒捕是肆恶以图财律重临时二字虽不得财亦照科罪若不得财而离盗所则非临时矣追逐拒捕是有急以求脱律重弃财二字若在中途护赃格鬬亦与临时拒捕无异不同于追逐拒捕也 
　　窃盗拒捕应参疏防者系专指伙众十人以上及临时同伙拒捕杀伤人者而言其追逐弃财拒捕及一人临时行强拒捕原不在查参之例至同伙护赃在于中途格鬬杀伤人者亦应查参但一人临时行强与一人临时拒捕虽免参疏防仍按年限扣参四参降调与盗案无异其一人拒捕伤非金刃伤轻平复照例拟遣者免参疏防并免扣参年限必须慎之于始将确切情形叙得明白方免错误总之获贼而应骈首者则照例扣参罪拟军流以下之案概不开参所有条款分列于后 
　　一人行窃临时拒捕杀人与一人临时行强之案 
　　一人行窃事主追捕被贼拒伤身死之案 
　　一人临时拒捕未离盗所及已离盗所护赃格鬬或追逐图脱拒捕系金刃致伤事主之案 
　　此三条均免参疏防俟一年限满照盗案例将专兼统辖各职名详参 
　　一人行窃被事主追逐图脱拒捕已离盗所或未得财或已弃财并无护赃格鬬情形而伤非金刃及伤轻平复罪拟军流以下之案 
　　此条除照例免参疏防并免扣参年限 
　　窃盗同伙拒捕事起临时无分首从其共盗之人不知拒捕杀伤人者止依窃盗得财与不得财分首从论也 
　　窃盗临时行强与律载共谋为窃行者为强迥异盖临时行强是因事主知觉之后而起意行强其初穿窬而入尚有畏惧若共谋为窃行者为强乃伙同行走时内有一人起意为强商谋听从及抵事主门首强情显著即强盗也故律以临时主意及共为强盗者不分首从皆斩非若临时行强者止将行强之犯拟斩而共盗之人不曾助力仍依窃盗论也 
　　窃盗在盗所格鬬被事主杀死及不弃财逃走事主逐而杀之并弃财在途挺身抗拒被事主逐杀者皆勿论若弃财逃走巳离盗所并未拒捕而被事主逐杀者比照夤夜无故入人家已就拘执而擅杀拟徒缘事主追逐仓皇其弃财与未弃财夜半难以查察追非无因杀非有意倘执而杀之当照罪人不拒捕而擅杀拟绞但此等案件须临时酌看情形妥议不可执一而论也 
　　事主在贼家获赃打死贼人如所获非原赃则事主应依鬬杀律拟罪不得援引别条若搜赃时认系原赃事主于贼家当场起获贼复夺赃扭打致死则似获赃而鬬未可照鬬杀审拟也 
　　现行条例积匪猾贼改发云贵两广极边烟瘴充军仍以足四千里为限此所云改发新疆乃乾隆年间例也增注积匪猾贼审实不论曾否刺字改发新疆如系因窃拟流拟徒逃回释回仍不悛改复连窃至三案以上又初犯再犯之贼如纠伙连次迭窃至六案以上者并虽未纠而迭窃八案以上者均照积匪猾贼之例拟遣其并未纠伙窃案数少而情节有类于积猾者即照积匪猾贼例量减一等满徒至三犯及计赃重者仍按本例从重论 
　　飞檐走壁及一夜连窃与夫制造挖墙打洞器具畜养猴狲开门等类之贼情类积猾如不及六案八案者照积匪猾贼例减等拟徒 

　　○论抢夺 

　　大约打家劫舍虽白昼犹为强劫若在途在野行旅之人无论白昼昏夜有无持械应仍作抢夺论故现行条例抢夺结伙三入以上持械等项难有照强盗拟斩仍载抢夺门内其被胁及从犯并不一律同罪可知与强劫尚有异也盖行旅尚未停歇与栖息已定者情节不同此劫与抢之区分务在临时细审不可误会增注抢夺与强劫相似罪名悬殊部议攸关最要分晰清楚大概在途中者意起于临时众聚于邂逅如见人负有财物或在背后暗抢或在面前明夺携赃奔逸则为抢夺临抢之时被事主拦阻殴打因而格鬬有伤与窃盗临时行强者无异既抢之后因事主追获护赃格鬬伤及事主与窃盗临时拒捕者无异皆为抢夺伤人因追逐而弃财拒捕则依罪人拒捕科罪若三五成羣见人财物先将事主按捺吓禁捆缚殴打然后攫赃则为强劫即一人行强亦是如知人带有财物执持金刃他物先伺于隐僻处所乘其不备行凶毙命然后携赃逃走则为图财害命虽伤而未死亦是此等供情所分介在几希稍一含混其误匪浅总之见财而即抢先抢而后殴者谓之抢夺若人多而有凶器则当照强盗论也图财而先殴殴后斯取财者谓之强劫虽人少而无凶器亦当以强劫论也至白昼黄昏聚众在人家内市上及沿江滨湖抢夺并抢夺田野谷麦蔬果其情形又与中途有别 
　　伙众抢夺杀伤人者及结伙邀劫道路并聚众执持器械恃强肆掠果有凶暴众着之案均参疏防若一人邀劫道路免参疏防俟一年限满仍照盗案例扣年限查参 
　　因事争鬬之后夺去财物者虽殴有伤与起意抢夺伤人者有间只照准窃盗加二等治罪之条问拟不可误引如伤重赃多又当另论 
　　因私债强夺人孳畜财产者不可照抢夺问拟 

　　○论杂案 

　　略人略卖人虽有律例可查而和诱略诱当知分晰夫略诱者设方用计而诱其被诱之人出于不知也和诱者此投彼洽其被诱之人出自情愿也如见有幼童幼女用药用酒并一切食物诱拐同行则为略诱又如养媳婢女年在十四岁以下被婆与主母训责过严乘机诱而逃之亦为略诱若妇女先与通奸或男妇调戏尚未成奸因其不便往来男人起意诱引妇人逃走则为和诱如系妇人起意教人带往逃走则是背夫私逃不得以和诱论也若妇人独自背逃路旁之人见而收为妻妾并无媒聘者以收留在逃律论止收在家奸宿并无正名为妻妾与嫁卖者以刁奸和奸论 
　　拐逃案件必有确据方可详报扣限查参若系迷失或系在逃被人收留则非拐矣 
　　因贫卖妻者虽意起于男人而其情多由于妇人怨嫌贫苦不肯安居也若妇人果勤于纺绩针线夫妻和合虽贫不作嫁卖之想亦有男人浪荡萧条因而卖妻妻不愿离者又有年荒无度苟延性命者更有买休卖休者本夫或于当卖之时藏踪匿迹改名换姓既卖之后出而控称拐带私逃者不可不察 
　　孀妇再醮自愿者多强逼者少其母家而控逼嫁者或因希图财礼不遂或因争夺妆奁不睦或因恨其婆母狠毒不由主婚其孀妇因改嫁而轻生自尽者或因择嫁不能如意或因急欲再醮而翁姑亲属不允并非不甘失节也果系逼嫁必有强逼情状事前不令闻知临时强抢事后不愿合配视死如归者方是 
　　诬良为贱例无明文查律载以贱为良者杖九十压良为贱者杖一百冒认良人为奴婢者杖一百徒三年若诬良为贱已告官有案者看其所诬情节轻重酌量拟断如并未控官不过因事争角随口斥辱本无污蔑字据者止科不应重律 
　　控争坟山界址及盗葬者异姓以印契粮串为凭同姓以谱牒议约为据如控盗砍坟树者惟于坟茔步数内或附坟不甚远隔之树照例拟断若山场辽阔砍伐山旁空地树株距坟窵远者又不可照坟树论也 
　　恐吓取人财物者如平空诈死图赖以及自尽命案尸亲张扬要殴要告其人不得已而与之是也又如见人带有财物孤行谎言恐吓其人畏惧不敢前行央求护送而厚取其财者亦是此等既非抢夺又非窃取而诛其心有重于窃故律准窃盗加一等论若在途中见人财物恃强恐吓阻遏其人势不能敌不既出自与似究与强劫有间遇此等事应临时斟酌办理增注得已而与之则与强劫无异又非可以恐吓取财论也 
　　诈欺取人财物者如素知其人有财物寄于远方私向寄物之人诈言欺饰以取之是也又如合本营谋诈言折耗欺瞒侵吞受寄人物诈言被盗欺瞒藏匿等类皆是若巧诈欺哄向人借贷则不论矣至费用人寄物及诈言失死者另有律条 
　　冒认他人财物者如见人遗物认为己物无主之赃认为失物之类若见人携带财物因冒认而诬赖偷窃又当从重论矣 
　　诓骗人财物者乃巧言以哄设局以诱使人堕其术中其出财之人亦有贪利图谋之心也若欠债赊货久负不偿非诓骗矣 
　　拐带人财物者乃乘便取去之谓如雇人肩挑货物行囊负而私逃托人索讨银钱取而远扬之类若寄交银物而被侵欺并未逃走则又非拐带矣 
　　匿名揭帖律载见者即便烧毁不许投送受理必须连人与文书捉获方论原恐辗转追求株累无辜也若告重大事件文书已投入衙门须不动声色严密访察获有确据方可审办倘捕风捉影冒昧率报徒自取缠绕耳 
　　伪造印信无论铜铁木石泥蜡腐干皆可为印但有形质相肖篆文俱全谓之伪造若有质而文不全者谓之造而未成至于全无形质而描之于纸上者则为描摹须先将现获有据者分辨再看其作何使用有无施行区别办理也 
　　诈假官者律载须有凭札行事方以假官论若无凭札止口称某官或在船上张挂旗帜或在旅舍悬贴门单或在乡里假冒职官顶带或赴衙门投递官衔名帖皆是无官而诈称有官也更有缘事革职人员依然假冒顶带诈称现任官员及生监人等僭用五六品以上顶带自称职官者亦是无官而诈称有官也当分别有无求为办理 
　　现新例发冢开棺见尸照盗案间参疏防其并未揭开棺盖显露尸身者照命案缉凶之例查参增注发冢开棺照命案承缉例扣限四参无获降一级留任初详内将有无剥衣盗物缘由声明若见棺未见尸者止议罚俸限满毌庸开参浮厝未成坟冢亦可详请免参全在初详之时辨明确切否则亦受参处私铸案犯须查验炉灶问明为首起意合伙匠人掌钳挑水打炭等类何时铸起共铸若干如何行使何处买来铜铅是否知情有无翦边私销并问明房主保邻是否知情容隐得规包庇起获锅钳印摹一切什物查明处分办理 
　　私盐案犯问明何人出本纠伙抑或各人自买坐何人船车买自何处场灶用多少银钱买盐若干一路经由何州县地方有无人役查拏曾否执持凶器拒捕伤人从前贩卖过几次现在伙犯逃往何处若关查肩贩四十斤以下本籍取供移复核详百斤以上犯至十人并拒捕案件仍解获犯之县质讯至详估卖盐船只车驴应取承变商匠甘结由府州详道核转 
　　造卖赌具有牌板者须审起意雕刻刷印裱糊裁切匠人帮手则自何时卖与何人得钱若干有无贩卖之人如造牌之人已故讯明取结并究买牌人有无转卖及开场聚赌受托代买情事若买存未赌问违制虽非伙造但容隐不报应照地方保甲知造卖之人不首报者满杖如不知情则问重杖并讯邻甲房主有无受贿容隐跌博抓摊均应照赌博定拟失察地方官送职名报参 

　　○论批呈词 

　　讼之起也未必尽皆不法之事乡愚器量褊浅一草一木动辄争竞彼此角胜负气构怨始而投知族邻地保尚冀排解若辈果能善于调处委曲劝导则心平气和可无讼矣乃有调处不当激而成讼者亦有地保人等希图分肥幸灾乐祸唆使成讼者又有两造不愿兴词因旁人扛帮误听谗言而讼者更有平素刁健专以鬬讼为能遇事生风者或有捕风捉影平空讦讼者或有讹诈不遂故寻衅端者或因夙积嫌怨借端泄忿者或因孤弱可欺以讼陷害者此等情事若不详细察核一被朦蔽则纸上之黑烟一污而床头之黄金半消荒农废业合室惊恐生灵攸关可不慎欤 
　　批发呈词要能揣度人情物理觉察奸刁诈伪明大义谙律例笔简而该文明而顺方能语语中肯事事适当奸顽可以折服其心讼师不敢尝试其伎若滥准滥驳左翻右覆非冤伸无路即波累无辜呈词日积而日多矣 
　　善听者只能剖辨是非于讼成之后善批者可以解释诬妄于讼起之初果其事势不得巳必须审断而始结虽驱小民跋涉亦难惜也如其事真伪显然不过纸上片言可以折断而亦差传候讯即情虚者受其责罚而被告之赀财已遭浪费矣 
　　事无情理无确据或系不干已事或仅口角负气等情一批而不准再渎而亦不准者必须将不准缘由批驳透彻指摘恰当庶民心畏服如梦方醒可免上控此等批词不妨放开手笔畅所欲言但须字字有所着落不可堆砌浮词也果能批驳透彻即有刁徒上控上司一览批词胸中了然虽妆饰呼冤亦不准矣 
　　讼师伎俩大率以假作真以轻为重以无为有捏造妆点巧词强辨或诉肤受或乞哀怜或嘱证佐袒覆藏匿或以妇女老稚出头或搜寻旧事抵搪或牵告过迹挟制或因契据呈词内一二字眼不清反复执辨或捏造改换字据形色如旧或串通书吏捺搁或嘱托承差妄禀诡诈百出难以枚举总在随事洞察明晰剖辨庶使伎无所施讼师不禁而自绝矣 
　　刑钱交涉事件每多分晰不清以致争竞夫刑钱之分须视其告者来意为着何事如意在争田房索钱债交易税契等类内有一二语牵涉鬬殴无伤赌博无据以及别项不法之事并干连坟山争继者皆归钱谷若告鬬殴奸伪坟山争继婚婣及有关纲常名教一切重事词内有钱债应追田产不清等类应归刑名至驿站钱粮马匹差使应付解饷运铜采买估变牙行客欠营销茶盐鼓铸制钱一切有关钱粮水旱并修理工程之事概归钱谷其驿站公文迟延勘合错失引盐硝磺过境递解人犯差员及过往官员患病监犯军流口粮并届限起解遣配人犯内有应追钱债应变房产与夫官员到任履厯谢禀级纪参罚丁忧告病病故乡饮请旌诰封荫袭名宦乡贤考试书籍义学捐官在籍绅衿事故保甲烟户庵观寺院阴医僧道书役门军禁卒更夫一切巡查防范整饬风俗宣施教化之事统归刑名其刑名案内有支销钱粮者如监犯军流口粮节孝建坊银两之类又应开单知会钱谷以便汇报不可彼此互推以一词而前后分办也 
　　拘者拘拏唤者传唤须于核稿时留神下笔切弗率忽总之拘字不必轻用余每遇事情较重而又不便拘拏用严传字样似乎稍可增注批审事件权其事之轻重票内分别拘唤字样饬差协保传集不得违例牵扯每有差役将不同居亲属及稍有瓜葛之人朦禀批准即行混拏吓诈以致愚民情极自尽酿成大事不可不及早醒悟也 【钱债等事下江归刑名亦各省情形不一】 

　　○论详案 

　　报词者乃通案之纲领要与口供针孔相对贵于简明切实最怕牵扯缠扰尸亲遇有人命多有捏砌牵连轻重不实若勒令改换刁徒藉为口实若据词叙详情节不符案难归结夫命案重情全以验勘情形伤痕与犯证各供为凭仅据尸亲一面之词何足取信查地方保甲例有稽查命盗之责闾阎巨细争鬬事件无不投知地保地保既经查验则两造之曲折周知虚实轻重自有公论当其发觉之初一同来报虽未必直言无隐亦不至旁生枝节是地保之报词乃案中之纲领也其地保呈内只令叙明某人因何身死查有何伤曾否起获凶器捉获凶犯证佐何人住居何地数语而巳尸亲之呈只以报同前由一语事主报词失实原所难免若使勘验不符彼既折服供明自无妨更正若犹未也只可据情详报仍将勘验不符之处于详内逐一声明一面设法严缉赃贼苟能破案自不难水落石出如赃贼未获遽以勘验不符必令据实呈明转恐迹近抑勒似非所宜且居官苟素洽民情即偶有强窃盗案小民亦自不肯欺诓此又在平日之勤政爱民也增注带过不必赘叙至黑夜被盗情形赃物惟事主深知强窃盗案又当以事主报词为主如有以窃报强及混称多人捏开多赃与验勘审讯不符者饬令据实呈明详报不可依样葫芦 
　　从来难结之案半由报词不实而起人多畏尸亲之上控每有装叙尸亲混控之词而与后叙口供不相侔者或有从供内先自辨驳报词而增添疑窦愈洗愈混者或有竟照报词牵扯多人混叙一番口供者以致一驳再驳如乱丝之无头绪可理皆由装叙报词之未协也夫万事胚胎皆由州县州县论断公平无情之词勿听上司揣度情理持平之论何疑刁民既敢虚诈而妄言有司何妨刚正而果断果其见事透彻问心无私又何必参差其说以启上司之疑哉尸亲刁告如和奸诬作强奸鬬殴混称谋故自尽赖作殴毙一凶牵告多人之类临审验时反复开导自可输服如所控属虚认得明白尸亲刁顽不服必须上控先将真正确情叙案通报其上控之词另案详覆若有诬捏照例坐诬并根究讼师庶刁健者知所警戒 
　　叙勘情形各省不一或有绘图贴说者或有叙入详内而不绘图者或叙详而又绘图者总要分晰清楚令阅者如同亲覩遇盗窃强奸杀奸自刎等案处处刑迹尤须验得确切叙得明白自缢命案其缢处高低尺寸及有无垫脚对象□梁大小尘土动静缢绳长短粗细套头式样均须逐一声明至无关案内之闲房道路不必冗叙若孤村独户四面所距村庄道路里数有关涉者亦须开明其盗窃刨坟及仇盗未明大案注明有无墩台营房相离里数定例离墩铺五里者作有墩铺防兵论路毙受伤及无伤而被禽犬残毁者尸旁脚迹血迹并携带遗物俱要叙明填注尸伤查明受伤部位是否与伤痕分寸相符方无错误若伤痕宽阔而受伤部位较小此伤必接连他处如耳根部位仅止数分若受伤至一寸有余自必接连腮脥等处须声明耳根连腮脥字样余可类推 
　　伤痕分寸要与凶器及受伤情形相符如洗冤录载若行凶人于虚怯要害处一刀直致命者其疮必重又用小刀子自割只长一寸五分至二寸等论之类须将物之轻重大小伤之浅深宽窄人之情形势力三者比对较勘并与洗冤录论无异方能脗合 
　　伤痕形状要与凶器相符如洗冤录载斜而长则为木器伤圆而不整尖而三角则为砖石伤是也 
　　金刃伤形状稍异者文内须将金刃式样声明以免疑惑又例载凶器内有秤锤名目而秤物之秤荷亦名秤锤罪名出入攸关须当分晰明白 
　　例载凶器之刀是专备行凶杀人不堪他用故罪科遣戍如裤刀顺刀兵器及备防御有鞘者是也若镰刀小刀草刀菜刀凡民间日用所需者止照刃伤论凡遇持刀伤人杀人案件文内须声明刀之名目不可单言刀也 
　　叙伤要照尸格声明致命某处某伤不致命某处某伤并长阔深浅分寸颜色不可但称某处某伤而不照写致命不致命也至无伤之处又不必声明其有死后残毁别伤及生前疮杖旧痕亦须分别填明取具仵作供结至于尸格内偏左偏右专对顖门顶心而言其余左右不得加以偏字致令混淆叙完各伤之后点出委系因何身死一语最宜详慎不可率混致有出入 
　　服毒自尽取验盛药器皿有无余剩毒药叙入详内妇人轻生自缢自戕投水病毙下身无伤者取具尸亲免验甘结若告称谋故殴死服毒跌伤及处女因奸致死者又当验明下身以免日后诬指翻控若男子下身不论有伤无伤从无免验也 
　　跌者从高而下所伤多在腿足及臂膊如系人推而跌者所伤多在头面及两手腕此洗冤录所论也然从高而跌亦须看其立脚之地步跌落之形势如其人一脚站立不稳在半实半空之地不甚高处而跌及坐于危地而自跌者伤在腿足及臂膊若行走慌张遭物绊脚而跌落山崖深涧及站立高树之上而滚跌崎岖处所并悬崖垂头探物而自跌者亦有伤及头面不可误认系人推跌也 
　　尸伤间有与洗冤录载不符者须将受伤情形及不符缘由叙入仵作供内要认得真切说得确当不可任意故翻若有不符伤痕填入格内而不叙具仵作口供辨明者定干驳诘 
　　检骨以开检之日起限另有格式与尸格不同伤有疑难取仵作口供入详将疑难缘由及洗冤录证据逐一供明庶免驳诘又必访查邻封谙练检骨仵作详明关提留于内署免致贿嘱作弊 

　　○叙供 

　　作文者代圣贤以立言叙供者代庸俗以达意词虽麤浅而前后层次起承转合埋伏照应点题过脉消纳补斡运笔布局之法与作文无异作文以题目为主叙供以律例为主案一到手核其情节何处更重应引何律何例犹如讲究此章书旨重在何句此一题旨又重在何字也情重则罪重情轻则罪轻若罪轻而情重罪重而情轻牵扯案外繁冗干碍别条律例无异虚题犯实典题犯枯拖泥带水漏下连上之文也 
　　叙次先地保而后邻证及轻罪人犯末则最重之犯乃常格也然内中有先后深知之要证经手之要犯必须于地保邻证之下先行叙出提纲挈领然后各犯照供分认方有眉目又不可拘泥常格此即案中前后层次之法也 
　　一事必有一事之情节一人必有一人之情形如两造起衅根由事之情也渐次作何区处事之节也当日意欲何为人之情也彼此交会景象人之形也以一事之情节参合各人之情形从头至尾翦裁布置其事因何而起如何以应从何而转归至成事之时又系如何起手伤及何处如何抵御又伤何处有无救助劝解是否有心故杀此即案中起承转合之法也 
　　所谓埋伏照应者何也如从前并无此人后忽添入必须将何人供出如何查出差拏到案之处于供前埋伏或于他处点明方不突如其来又如本犯不肯直招或遽然直招似有可疑必须于邻证旁人供内预先埋根俟本犯招认纔信为实又如报词尸伤及叙勘情形之事于各人口供内层层照应不相违悖并甲供内即招认不错等类是也至案内年月日期地方姓名人数赃数之多寡他物手足之名目事之情节人之情形人人口供均须画一乃前后照应之法也但各人地位有不相同者须设身处地恰似其人彼此说话次序不匀则供词句语不可雷同惟善叙者分而视之词不重复合而观之理无参差一气呵成俨若无缝天衣也 
　　所谓点题过脉者何也如尸伤内注明委系因何身死一语是验伤之点题也供内叙明某人实系小的因何而殴无心致死或有意致毙一句是讯供之点题也至于过脉或从彼事过至此事或从脱逃过至拏获提审或从前官交代过至后官接办来踪去迹声说明白是也 
　　何谓消纳遇无关紧要之供可以一语数字该括是也何谓补斡如情有可疑供有未周处所及案可敲进一层并防别有所犯与夫有无知情容留窝藏等类均须逐一补叙或加诘驳申明或于供尾声说□ 
　　布局运笔乃办案之要诀也善布局者筹算通案之去留向背安排众人之线索贯接紧而不慢整而无遗善运笔者爽畅而不纠缠老辣而不游移字字无间句句有骨若不得其窍如朿乱柴者不能整齐归一耳 
　　供不可文句句要像谚语字字人皆能解方合口脗曾见有用之字及字而字并经书内文字者非村夫俗人口气也 
　　供不可野如骂人污辱俗语及奸案秽浊情事切勿直叙只以混骂成奸等字括之犯者必干申饬 
　　供不可混半茹半吐似是似非以及左遮右掩者大病也 
　　供不可多多则眉目不清荆棘丛生若蔓衍支离重迭缠扰无不干驳苟遇紧要关键处所必须多句而始道得透彻者则又不妨多叙 
　　供固宜简必简而该方得其当若辞不达意语不中肯枯窘疏漏者病也 
　　供不可偏顺乎情理则信不顺乎情理则不信也 
　　供不可奇履于平坦则安悬于虚险则危也 
　　供不可假事有根基则固话不真寔则败也 
　　供不可忽一二字句不细心磨勘微有罅隙则驳诘至矣 
　　案临正审要进一步者须加诘问如鬬杀者诘其是否有心欲杀自尽者诘其有无威逼谋杀者诘其有无同谋加功之人凶犯脱逃后获者诘其逃后有无知情容留之人及有无为匪生事之类更有供非落膝而即肯招者必须加诘不诘即认反似捏饰又有情真而事可疑者亦须先用诘明以免上司疑惑皆要演成片段或一问一答三五句一问答及初报即加诘讯者是不知体裁也 
　　自尽与鬬殴命案多起于一朝之忿平素并无仇隙也叙供只须就事论事确切简明与罪相符不可辗转株累若一牵涉旧事别情即系疑窦至谋杀之案又当查究夙怨旧仇叙入供内方有因由 
　　疯病人犯之供必然含糊错落似是而非所对非所问或有问而无供若头绪清楚便非真疯亦有疯病时发时止者临审辨明不可假捏 
　　供内有本年本月前年上年等字须剔明某年某月如供某人之妻某人之母须写出某氏不可混如有亲有服者供内先行叙明何亲何服庶供称兄弟伯叔明白了然 

　　○作看 

　　案之先叙供而后加看者乃先案后断之法也夫作看不难而叙供实难供果明凈简练则看易成供若驳杂牵混则看难成供与看原两相符合善办案者叙供之时即已布置看语及其作看则一线穿成毫无驳杂 
　　作看亦要谙前后层次起承转合埋伏照应点题过脉消纳补斡运笔布局之法方有片段头绪其看内字句要有文体不可作村夫鄙俚口气亦不可过于文饰致令以辞害意也至于议罪乃结束通案事情应议及者必须逐一声明应断结者纤毫不可错乱虽人多事杂俱要挨次点出不留一隙也 
　　徒罪以上案犯俱要解审惟过失杀人收赎及逃军迯流并无行凶为匪之案多不解审亦有要解审者各循向例其余流罪收赎并比照过失杀拟罪等类均解府司审察 
　　覆审文尾扣明审限病限程限封印接审皆可相展惟病限只准一月因公赴省及邻邑代验等项例不准扣 
　　埋葬银两查明并无尸属者概予免追乾隆五十九年续有部议增注应追埋银之案若无尸属追银入官辜限外十日后伤风身死之犯减半追埋银十两 
　　例得留养者军流以下人犯可取具邻族人等供祮随案附送然近亦多另文详办至应入秋审者现均俟秋审时再查办增注例应留养者即于正案内取保邻房族及被杀之家是否独子确供并各甘结附送 
　　强奸不从杀死及调奸自尽之案应请旌表者即于正案内取保邻族长实系礼聘室女甘结确闻秽语捐躯明志者近亦比照因人调戏羞忿自尽例准其　旌表厯准部覆有案增注供附送即妾婢并未再醮者亦准详请若仅闻秽语轻生者不准有成案可查 
　　办案全在初报妥协一俟批到不待顶限即可招解纵有驳诘可以及早详覆不致逾限若临期方解一经驳回或再迁延即干议处 
　　命盗大案府转全叙县招供看府不叙供只加看语如司驳府覆审全叙县供看加司驳并叙府供看及到咨部招内删去府看只叙府审供看无异等语即加司看若驳审之案县详叙明驳诘缘由备叙供看申府府用覆审无异四字加看申司不再叙供总宜简要不可繁冗 
　　案涉奇异重大及稍有嫌疑者或于报文之末附请委员会审更为妥协 

　　○论作禀 

　　事之先禀而后详及随详而加禀或不详而用禀或详后因驳而禀者多因其事有疑惑未明或案关重大不得不分晰以禀也其体与寻常文禀不同其词与详内看语迥异如事有可疑者须从其疑处反复辨论俾阅者恍然觉悟而释疑事关重大者必将其根由曲折详陈无遗或系现在作何办理或俟请示而后遵行也若识见不到而冒禀则严谴立至才学不到而成禀非辞不达意即因辞而害意耳至议禀一切则当因时因地顺乎人情参诸条例设身处事不可徒执巳见擅逞其才托诸空言并贻后患也 

　　○论驳案（附上控案） 

　　大凡上司驳案多因其案内尸伤情节口供及情罪较勘实有可驳之处方加批饬若案无疑窦处处妥协周密无隙可入上司幕友断不肯于情理之外苛求于人虽欲苛求无从措词倘或好事者欲从案外搜求而于情罪无所增减纵驳亦易覆详总怕情理荒谬事体差错前后自相矛盾令人难于措手也人多咎上司幕友书吏之指驳见而惊恐抑独不思所驳者是情理乎非情理乎果合情理事出公论府司不驳而部院必驳上司岂肯代人受过若非情理意欲苛求彼既可以不情不理之语牵强驳之我何难以有情有理之话委婉覆之案有可驳虽不驳亦足惧也案无可驳虽驳之又何畏焉 
　　案之干驳者难以言尽姑略举其大端如报词与口供不对者驳填伤与洗冤录载不符者驳伤与凶器不对及与犯供不合或遗漏错误者皆驳供情率混游移者驳供不周密而疏漏者驳前后彼此供情迥异者驳供看不符拟议未协者驳覆审与初报翻异者驳事无情理无证据者驳顾此失彼轻重不平者驳此皆由于自取而不得不驳审核正者也 
　　驳案要分轻重方不致逾审限果其疑窦百出难以凭信势有不得不驳也若大段情节不错罪名符合不过些小处疏漏无关罪名出入只须临审补供者不必驳以免犯证跋涉也 
　　驳审之案祇照驳诘缘由逐层登答若节外生枝拖带别情又干驳诘矣 
　　驳审案件虽驳词内有不合情理律例者只可按照情理援引律例委婉其词曲折其笔以覆之若语涉过激则失事上敬重之体纵顶得住结得案而触怒招尤祸不旋踵而至矣 
　　办案固难而识案亦难举笔而无疑窦指驳而又中肯斯称老手州县之幕在于能办院司府幕在于能识而又能办见识须高人一着方可无负斯任也 
　　上控之案只照所控呈词逐层审办叙供加看详请批结每见不善办者原词之情节不能条分缕晰辨别清楚反从词外又添荆棘自取缠绕以致经年累月案悬莫结或提上讯或委另审两造之拖累靡穷而一官之物议沸腾是谁之过与学幕而能办理上控之案要议批结其庶几乎 

　　○论详报 

　　生员犯杖笞轻罪褫革者只详学院与本府本州岛徒罪以上方用通详若因重案牵连应褫革者虽罪止杖笞亦应通详廪生并详藩司以便开除廪粮贡监生应褫革者无论笞杖徒罪均应通详兼详学院考职吏员及捐职人员有犯应通详者不报学院学院批审生监事件录报院司道府俟审拟定案再行通详生员犯赌博私宰奸盗诈伪一切不法事取教官失察职名开报僧道犯事取僧纲道纪失察职名开报 
　　贡监生员吏员以及捐纳职衔人员有犯系因人连累及因公致罪在杖一百以内者照例纳赎或所犯尚与行止无亏罪止杖一百以内者分别戒饬免其褫革若犯奸盗诈伪一应赃私并所犯罪虽在杖一百以内而于行止有亏俱照例褫革的决不准纳赎亦不准捐复僧道因人连累无碍戒规者准其收赎徒犯到配将日期具文申报出具收管五纸移送原犯事地方转申亦有径行通送只将收管一纸移回各仍其旧到配以后连闰计算俟限满用验文通报一面移知原籍安插 
　　军流人犯在配病故各处办理不同或有验讯后叙明原案填格取医生仵作同配人犯供结由府转详者或有通详请咨原籍饬属领埋者亦有用验文并图形一纸通报一面关会原籍饬领者各循向例查办 
　　军流到配收管按季由府汇转请旌节妇孝子由儒学造事实册并里邻族长廿结牒呈州县核明加四六看语通报仍由府核转俟奉部覆给银三十两听本家自行建坊取领存案其银赴司请领该年地丁给后申送领状印结各五纸百岁请旌事亦相同但不由儒学牒报耳 
　　监犯病故必先将患病缘由报明然后查卷填格叙详取尸亲刑禁医仵并同监犯人供结声明而无陵虐致死情由通报并将监毙职名开送至未经定案人犯在监病故通报后仍于正招内简叙刑书禁卒人等口供入详须声明该犯应拟何罪以便部内分别议处或干连人犯在地方身故者关取供结入详凶犯脱逃及军流遣犯在途在配脱逃监犯越狱无获并盗犯满贯抢窃刨坟奸拐一应重犯脱逃均造具案由年貌册详请通缉 
　　拏获邻境邻省脱逃军流徒犯一面关查配所移知停缉 
　　棍徒积匪量减及刨参未得等项徒犯遇赦不准释放乾隆四十二年豫省咨奉部覆有案 
　　现在逃徒只参百日疏防并无年限此条所云自系旧例至逃犯遇赦应核其情罪如□免缉者专兼辖官亦可声请免议增注恩赦逃徒免缉如巳经初参尚未参过年限者免其展参现在尚未参过疏脱职名者照例声叙专案请咨 
　　因公出境及回署皆用验文通报 
　　通详案件书册内备录供看长详内原不必全载若上司发审事件长详须与书册相同以便将详批别衙门覆核倘不全载无从查办反致驳饬矣 

　　○论枷杖加减 

　　枷杖人犯罪应加等有减杖加徒者有于枷罪上每五日加等者应斟酌情节轻重详查例案办理乾隆九年刑部咨覆直督高 
　　枷犯加则加枷而不加杖减则枷杖并减如犯应入徒者则减杖加徒不得又行枷号如加不至入徒者酌量加等以期允协等因在案至热审减等定例总以发落之时为凖热审期内笞罪宽免惟鬬殴伤人案内拟笞者不免如例载军流徒罪以外再加枷号者照例议枷 
　　名例内载军流徒犯俱至配所照应杖之数折责惟缘坐流罪不加杖 
　　外遣当差为奴人犯例不加杖 

　　○论六赃 

　　六赃者监守盗常人盗窃盗枉法不枉法坐赃皆计赃以定罪也枉法与常人盗赃相同不枉法与窃盗赃同罪分四等轻重悬殊监守常人盗赃不分首从并赃论罪窃盗以一主为重并赃而分首从枉法赃各主者通算全科只计入巳之数分有禄无禄也不枉者各主通算折半科罪亦计入已之数分有禄无禄也坐赃致罪者或因应得之外而过取则计过取之财以论罪或因科敛人财而不入己则计所敛之财以坐罪无论一主各主折半以科罪止满徒赃不入己仍还职役 
　　律中官吏受财一条专指官典与吏已经得受有事人财事巳断讫之罪也 【虽未审断已有批词亦是】 若许而未交或立有契劵封贮他处尚未接受者则为听许财物如听许于事前事过而已接受或受意于临事过后而始迎合则为事后受财三者必须官吏因事方引此律若衙役犯赃及平人因事许财受财本条别有罪名不得援引也其律内所谓有事以财请求者专言有事在官以贿行求之罪也如事未到官贿求私和及贿求藏匿引送脱逃之类另有本律本例不可误引贿求官吏之文也至在官求索借贷人财物并非因事乃挟势恃强而取凡在官人役有犯 【如衙役里长索人年节规礼强借人器物牲畜之类】 俱可援此律断不专指官吏也惟家人求索分别因事挟势另有律条赃钱一千估银一两杂色银两折实库平纹银米一石估银一两谷则减半江南米一石估银一两二钱仍循向例盗牛计只盗马计匹例不估价若获贼不能追出原失牛马又须估价赔偿 
　　强窃盗赃不论多寡均造赃册随详通送获盗后再造赃册开列已起未起 
　　每见部中审办盗贼案件声明未获之赃赤贫免追外省现办均声明照估追赔其实贼盗大都因穷苦起见追赔之语亦不逼具文应从权办理不必定须取结转致扰累增注缉获确盗查明各盗子女家产保候封固立案俟部覆到日变卖赔赃无家属之盗犯身故未追赃银律得免征盗犯原籍无赃可追取原籍各结转详本籍取保邻亲族甘结详送 
　　赃款被参者于议罪之后声明系贪官不准纳赎永不叙用字样并追夺　　封诰 

　　办案要略
