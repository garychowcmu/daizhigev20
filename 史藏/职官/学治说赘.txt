学治说赘　　（清）汪辉祖 纂 

　　●目录 

　　稽狱囚簿 
　　查管押簿 
　　宪批簿 
　　理讼簿 
　　客言簿 
　　堂签簿 
　　正入簿 
　　正出簿 
　　杂入簿 
　　杂出簿 
　　福孽之辨 
　　勤怠之分 
　　律例不可不读 
　　名例切须究心 

　　●学治说赘 

　　说具于前巳不直善为治者一噱矣比来戚友急公报国多以牧令自効下问致治之方老病惛废更无新得且言贵可行谨就佐幕服官时素所留意最简易者汇簿记十则即前说书版折以备遗忘一条引而伸之乃官须自做靠实之一道至福孽之辨勤怠之分特櫽括前说而切言之近于赘矣五男继壕录高?禾请附臆说后爰援之梓嘉庆五年季夏辉祖书 

　　○稽狱囚簿 

　　记狱囚事由及收禁年月　其待鞫而暂禁者尤须加意应禁应释随时可办 

　　○查管押簿 

　　管押之名律所不着乃万不得已而用之随押随记大概贼盗之待质者最多审定则重者禁轻者保无干者省释立予销除　命案牵连应实时诘正取保势不能速结者至四五日断不可不为完结　若词讼案件自可保候覆讯不宜差押　政之累民莫如管押且千系甚重或贼押而捕纵行窃或命押而惧累轻生至讼案押而招摇撞骗百弊错出　向有班房夜闲官须亲验以防贿纵数年前禁革班房名目令原差押带私家更难稽察似不如仍押公所为妥　役之贪狡者命案讼案及非正盗正贼藉谕押以恣勒索每系之秽污不堪处所暑令熏蒸寒令冻饿至保释而病死者不少故非万不得已者断不可押即押须亲自查验幕犹恐被人欺止能求尽其心官则心尽而力可自尽慎勿为人蒙蔽不设此簿或有遗忘势必经旬累月民受大害矣 

　　○宪批簿 

　　记上官批发词讼奉批日月及易结难结之故　向所幕皆剧邑凡到馆之初即饬承汇记此簿置之案头日吊卷查阅或须审结或可详销自为注记其原稿牵连多人可以摘除者一一注明核稿时俱行删去遇有讼师指告经承弊改旧稿即可明白批示上官提催亦不难将应急应缓缘由据实详覆以免差扰次第办结不使吏役操权 

　　○理讼簿 

　　记两造之住址远近及邻证姓名　邑虽健讼初到时词多然应准新词每日总不过十纸余皆愬词催词而已有准必审审不改期则催者少而诳者惧不久而新词亦减矣手自注记日不过数行何至于劳幕中为之已有明效官则受词时可以当堂驳还新词断不能多何惮于记故欲求无事先在省事此一方也试之厯验实政官声俱不难致　放告须在日中可以从容阅讯令代书旁伺情节不符即可根问保戳及作状之人立究讼师不致被诬者受累安民之道莫善于此断不可委佐贰收词 

　　右四簿佐幕为之己极利便若官不惮烦则事无不治矣 

　　○客言簿 

　　民情土俗四境不同何况民之疾苦岂能画一好问察迩是为政第一要著书役之言各为其私不可轻信阍人之说往往为书役左袒绅士虽不必尽贤毕竟自顾颜面故见客不可不勤余初到官见客先问其里居风土再见则问其里中有无匪类盗贼讼师如有其人并其年貌住处皆详问之而告以迟迟发觉必不使闻风归怨故绅士无不尽言者客去一一手记于簿或问其地某多平原某多山泽与某里连界亦手为详记扃之箧中置之内室将升堂逐一检视有改名具词而与所记年貌相类者猝然诘之其真立败或争水利等事闲以所闻正之观者惊为不测不半年而讼师盗贼他徙匪类匿迹上官问境内利弊及界址皆能详对劳心者不过半年而逸以数岁皆此簿之力也但勤于见客则周知外事非吏役阍人所乐须先严约束客来勿阻以示礼士之诚以收听言之益 

　　○堂签簿 

　　事非急切断不可当堂签提役赍堂签甚于狼虎往往人未到官赀已全罄余里居见堂签破家甚于常行故不可不慎万一发签须当日讯结若迁延一日即民多受一日之累如路远人多须至两日三日者立簿登记恐事宂偶忘则役操其柄所关匪细其签必须盖印发行其它朱单朱谕事与堂签一例总须盖印登号以防蠹役地棍诈伪指撞之弊 

　　右二簿官中必不可少且须时时检阅厯时久则客言簿可省矣 

　　○正入簿 

　　记银谷应征之数及税契杂税耗羡等项 

　　○正出簿 

　　记银谷之应解应支应放应垫之数及廉俸幕修等项 

　　○杂入簿 

　　记银之平余谷之斛面及每岁额有之陋规等项应入己者可质鬼神人所共知不必讳也若额外婪索是为赃私不可以入簿者不可以对人即不可以问心神鉴之鬼瞰之悖入悖出自爱者必不肯为 

　　○杂出簿 

　　记应捐应赠之断不可省者及日用应费各项 


　　右四簿乃官中理财之道官事稍暇随时考校正入稍亏或有借垫则先以杂入补之而用自不敢不节 
　　此皆记其总数或十日一结或半月一结其流水细帐则责之司出入者而权不任焉否则杂入者滥用而正入者有亏至交代时或不自知其故矣 

　　○福孽之辨 

　　州县一官作孽易造福亦易天下治权督抚而下莫重于牧令虽藩臬道府皆弗若也何者其权专也专则一一则事事身亲身亲则见之真知之确而势之缓急情之重轻皆思虑可以必周力行可以不惑求治之上官非惟不挠其权抑且重予以权牧令之所是上官不能意为非牧令之所非上官不能意为是果尽心奉职昭昭然造福于民即冥冥中受福于天反是则下民可虐自作之孽矣余自二十三岁入幕至五十七岁谒选人三十余年所见所闻牧令多矣其□阳谴阴祸亲于其身累及嗣子者率皆获上朘民之能吏 【 率三十四五年闲事其嗣子有罹辟者或流落浙中为农氓乞养甚为富室司阍人犹呼某少爷以揶揄之至遗榇不能归葬者不一姓名尚在人口余不忍书也】 而守拙安分不能造福亦不肯作孽者闲亦循格迁官勤政爱民异于常吏之为者皆亲见其子之为太史为侍御为司道 【 检讨二李公调元骥元海宁令讳某子侍御一戈公涛源归安令讳锦子司道三一故浙藩孙公含中秀水令讳尔周子一今楚藩孙公玉庭钱塘令讳扩图子皆由翰林起家一今四川道刘公清吾邑令君讳复仁子海宁秀水钱塘萧山四公余皆亲见其为治至今民不能忘归安公去官余幕江南未及身遇已四十余年颂遗爱者与四公无异】 天之报施捷于响应是以窃禄数年懔懔奉为殷鉴每一念及辄为汗下是以山行伤足奉身求退然且遽婴末疾天不?以康宁盖吏之不易为如此吾愿居是职者慎毌忘福孽之辨也惟是造福云者非曲法求宽之谓也人之生直多枉少直者弱枉者强故姑息养奸则宽一枉而羣枉逞凶能除暴安良则惩一枉而羣枉敛迹是即福孽之所由分也子产宽猛之论可不熟读深思欤 

　　○勤怠之分 

　　呜呼此福孽之因也称职在勤前已言之怠之祸人甚于贪酷贪酷有迹着在人口阘宂之害万难指数受者痛切肌肤见者不关疴痒闻者或且代为之解曰官事殷忙势不暇及官遂习为故常而不知孽之所积神实鉴之夫民以力资生荒其一日之力即窘其一日之生余少乡居见人赴城投状率皆两日往还已而候批已而差传倩亲觅友料理差房劳劳奔走动辄经旬至于示审有期又必邀同邻证先期入城并有亲友之关切者偕行观看及至临期示改或狡者有所牵引谕俟覆讯则期无一定或三五日或一二十日差不容离民须守候工商旷业农佃顾替差房之应酬城寓之食用无一可省迨事结而两造力已不支辗转匮乏甚有羁絷公所饥寒疾病因而致死者呜呼官若肯勤何至于是其负屈不伸抑郁毕命者无论已更有事遭横逆不得已告官候之久而批发又候之久而传审中闲数日横逆之徒复从而肆扰皆怠者滋之害也故莫善于受牒时诘讯虚即发还其准理者越夕批发克期讯结官止早费数刻心省差房多方需索养两造无限精神至讼师教唆往往控一事而牵他事以为拖累张本然项庄舞剑意在沛公得其本指立可折断万勿株连瓜蔓以长刁风古云有治人无治法余为进一解曰无治法有治心但求不负此心则听讼必无大枉国家之厚吏有常禄有养廉居官之日皆食民之日乃不以之求治而博奕饮酒高卧自娱民必怨神必怒如之何其不畏耶余久食于幕而不愿子孙之习幕尝试为吏而不乐子孙之作吏盖深惧其多缔孽缘有亏先德也前说三卷无剿说卮言不能更有所进姑切指而畅言之既老且病言近于善力疾书此以谂亲知不惟望求治者察此诚悃倘子孙幸膺学治之任书此座右触目省心庶上不负国下不负民天其佑之乎 

　　○律例不可不读 

　　听讼不协情理虽两造曲遵毕竟是孽断事茫无把握以覆讯收场安得不怠原其故只是不谙律例所致官之读律与幕不同幕须全部熟贯官则庶务纷乘势有不暇凡律例之不关听讼者原可任之幕友若田宅婚姻钱债贼盗人命鬬殴诉讼诈伪犯奸杂犯断狱诸条非了然于心则两造对簿猝难质诸幕友者势必游移莫决为讼师之所窥测熟之可以因事傅例讼端百变不难立时折断使讼师慑服诳状自少即获讼简刑清之益每遇公余留心一二条不过数月可得其要惮而不为是谓安于自怠甘于作孽矣 

　　○名例切须究心 

　　一部律例精义全在名例求生之术莫如犯罪自首一条余初习法家言邻邑拏获私铸以所供逃犯起意案已咨部完结越二年逃者护讯不承为首例提从犯质鞫犯已远戍诸多掣肘适松江友人韩升庸在座谓可依原供而改捕获为闻拏自首则罪仍不死案即可完邻令用其言犯亦怡然输供余心识之后遇情轻法重者辄袭其法所全颇多曩于佐治药言曾记删改自首之报辛亥寓长沙闻绥宁盗首杨辛宗在逃知官中比父限交赴案投首司谳者谓与未经破案不知姓名悔罪自首不同不准援减仍拟斩决余旋即归里未见邸钞不知部议云何窃思犯罪自首律云凡犯罪未发而自首者免其罪是指未经破案者言也事发在逃律注云若逃在未经到官之先者本无加意仍得减本罪二等又乾隆三十八年刑部议覆苏臬陈奏定例闻拏投首除盗犯按本例分别定拟外余犯俱于本罪上准减一等是皆指被告被缉而言故云闻拏也杨辛宗事发在逃闻限比其父挺身投案正苏臬所奏虽无悔过之心尚存畏法之念者而多一不忍累父之心事可矜原按本例免死发遗未为曲法而曰与未经破案不知姓名悔罪自首不同是必逃在事未到官律得免罪者方可依闻拏自首科减向使杨辛宗避罪远扬不顾其父之比责偷生迟久被捕弋获亦止罪干斩决不致刑而有加绎读谳词殊切耿耿近日读律之友遇一加重成案辄手录以供摹仿在杨辛宗死何足惜万一闻拏自首之律例不可径引则凡案类辛宗之被缉而事非强盗者亦将棘手狐疑况原谳云杨辛宗因事主家止妇女辄向事主回骂临时行强被指名缉拏其投首在伙犯获后不准援减查辛宗刼止一次并未伤人视凶刼伤主之盗首尚属情事较轻特以首在被缉之后仍拟斩决恐援以为准从此盗首总无生路且案未破而自首者千百中未闻一二其甘心投案多因捕缉紧急比及父兄子弟动于一时天性之恩到官伏罪若并此一线天良而绝之则在逃之犯更无自首闻拏自首之例几成虚设矣案非手办事阅九年疑窦在胷终难自释因论治术商及律例愿以正之高明方今圣天子以不忍人之心行不忍人之政为吏者遇可出可入介于律可轩轾之事当与幕友虚中辨论仰体圣慈力求至当名例一门义尽仁至大概必不得已而用法者尤宜细细体究而自首各则断不可畧观大意倘有投案之犯务在求生以全民命欧阳崇公所谓求其生而不得则死者于我两无憾也敢为学治者敬告幸善为治者勿哂其老而誖鄙其说之赘区区之诚重有望焉 

　　学治说赘
