　吏皖存牍　　（清）姚锡光 撰 

　　●目录 

　　序 
　　卷上（石埭　怀宁） 
　　卷中（和州） 
　　卷下（和州） 
　　跋 

　　●序 

　　光绪庚子夏拳匪哄京师攻列国使署急联军入天津西上而东南复扰诸党匿湘汉瞰长江所称南部自立军者也方诸党之起见武昌金陵皆大府拥重兵皖据中权兵独弱大通者古吴楚鹊渚战场也其地握盐货之冲大江南北皆盗薮绝无偏师镇制其间于是青阳盗起桐城乱民辄南走聚者数千人当是时皖帅不能军澹然卧桐东江上逼大通危甚未几乃闻观察许公鼎霖榷大通将夜渡江入桐边捕乱党壮之翌日而大通裕溪数百里水师叛应羣盗纵戈船火巨炮攻榷局乱民大掠廛市间许公微服走江上汹汹大乱作矣越日猝闻皖军数百人突至大通横岸上贼逼岸大破之不终日乱辄止青阳盗逼城下益诛乱首讨平之军则闯然若天降于是皖江千里舟楫晏然江帅刘忠诚益盟列国保长江联军陷京师而东南大定恒独讶之辄恨不获踪指之人一窥其风采澹然之归也卧乡僻六年未尝入省县于长吏不相闻乱作忧皖甚驰使方君伦叔请徙焉方君报曰皖固岌怀尹姚公独知兵可恃也余益讶之丁未夏入国门闻公入军部则大喜不介而谒之然固未获窥公之深也已而求吏将出矣公虑吾疏简吏外将益困也乃引而纳之书局焉明年夏公乃出皖牍叹曰外吏不可为也子其视之乃喜得公尹怀状皖军既夙弱公至乱且作则取古团练化之蠲金练百数十人治德操严军法乡则择壮士番入练焉而不使团城则令官商宅出一人亲棒柝团焉而不使练令绅司钱弊官发券互督不一私上下肃然皖乃坚屹不可犯以此益叹方君为知言皖中既定帅府益重公念和州枭会剧裕溪尤乱地不可爬梳则檄公摄之公至察枭会党多士绅恒结营将通省吏挟长官则取怀练法廓之毅然创民兵入穴斩会渠惩猾绅以法不三月四境慑然而水难作公复贷金卧险岸保江堤而邻州堤独决和圩二百尽陷之公大痛驰书沪浙日本间醵币银九万乞沪绅亲振焉而奇谤独作初公悯和灾请蠲赋布政使憾之既念富民多积粟则礼而劝假之官书印劵肩厥偿富民方喜诺则益设粜局出江者禁之厘绌司榷官则大怒嗾莠党中之曰是将垄民粟出江也布政使主焉振且殆江督刘忠诚察公治大惊独假官粟三千石济之公则喟焉止借粟不一收默然忍巨亏以去嗟乎外吏如公而陷者乃至此疏简如不肖且欲假外吏保妻拏以成巨作此其危殆尚可言哉盖至是而感公益挚然独私讶大通之奇变慨焉不获一见其为人公乃莞然微笑曰嘻此吾未始告人者方变之将作也先一夕吾方燕绅僚于怀署许君自大通电告曰桐东且乱请促桐令至慑之吾念自怀及桐促令东三百里乱且作则匿电倩客肃诸宾而阴谒皖帅吏曰宵深寝门闭帅寝矣吾抗声告曰君第呼怀令来不及旦咎则令不罹君也师起告之则大惊曰奈何吾对曰西梁山防军期瓜代帅已戒省军五百人未发趣旦出过大通可定也帅曰是军无饟械故缓之奈何则对曰会党上下数千里瞰皖恣厥谋缓且不治今令请备饟枪械责统将挹注之朝发不日中至矣帅曰诺吾乃乘夜速统将韩总兵济枪械叩钱肆门醵饟数千金督吏人集江船十数艘以待诘旦西南风急师出抵大通而乱适作乃平之呜呼此岂当时所及料哉皖客言公之吏皖也帅固平世才顾独容伉直异他帅怀练起帅府亲军哄于市公不告挞之鄂中索百人于皖曰皆会党也保甲某观察大喜趣公按捕获一人鞫无状公抗请释之帅曰鄂中怒奈何公曰若然帅劾令足矣杀人以媚忍乎哉帅竟豁然公以此乐其诚至和乃欲稍以摅厥志乌知布政使之齮龁乃至此极哉公所为讣不返顾者此也余闻之蹶然起曰公之吏皖其殆有天者存耶庚子之变南部自立军者蕴毒数千里才俊森列而积于大通势且越拳寇万万此吾国存亡绝续之大关也非公独斲机牙东南将不可问保江之策其可复图和乱国也而奇水促焉非公练民兵操重典慑其先其祸且将迸裂斯二者东南大局也夫岂一州邑之烈哉公既去皖尝以拙自嘲观其曲徙大难而避其名至乃转撄奇谤其拙固已至矣然观自古豪杰未有不拙而能肩大事者而究其显晦皆若有造物者阴运其巧以逆人事之穷事变之奇辄若为天所用二难未兴造物辄夙置公以逆其变变之既戢辄复激而致诸高明之域以发其英思即是以观中国之危其有赖乎独念人事至此即安所得拙如公者任天下危难乎哉公智勇深沈独精大略所著东方兵事纪略着矣其海陆军及蒙藏诸刍议 
　　国家方假以致其谋故深秘不出是书特一节耳顾自石埭至怀和所建法辄创新政未开之始随所处而独抉其深其折教士惩教民风采尤重皖上诚令朝野上下法此以事外交尚何庚子之厄哉三复公编所尤喟焉长太息也光绪三十四年戊申秋七月桐城陈澹然剑潭序于陆军编译局 

　　●吏皖存牍卷上（石埭　怀宁） 

　　丹徒姚锡光 

　　石埭到任情形通禀（光绪己亥九月） 
　　到任观风示（光绪己亥九月） 
　　晓谕粮户示（光绪己亥九月） 
　　晓谕遵　旨护教示（光绪己亥九月） 
　　教民吴凤章等肆情讹索不法恳请照会分别逐惩并禁勒罚通禀（光绪庚子正月） 
　　夹单 
　　分发各都董桑秧转给栽种谕（光绪庚子二月） 
　　谕知乡民速领桑秧栽种示（光绪庚子二月） 
　　设立砺材学社示（光绪庚子三月） 
　　田地官私册据经乱无存讼繁断窒拟请清查给照通禀（光绪庚子三月） 
　　杨储争讼拟勒限讯结原由上池州府笺（光绪庚子三月） 
　　笪总神甫来县商办吴凤章等肆情讹索一案将就办结通禀（光绪庚子三月） 
　　堂判五则 
　　夏世永两眼被夏文扬等挖瞎节略（光绪庚子四月） 
　　怀宁县团练章程通禀（光绪庚子八月） 
　　怀宁县团练开办章程（光绪庚子八月） 
　　断结教民李葆深与顾庆昌索欠通禀（光绪庚子九月） 
　　致九江镇宋总兵函（光绪庚子九月） 
　　湖北捕局获送周松林旋据周霁等取保请电咨鄂省禀（光绪庚子十月） 
　　跋 

　　○石埭到任情形通禀（光绪己亥九月） 

　　窃职县前奉行知赴任遵即起程于九月十三日接印视事当经驰禀在案旬日以来接查案卷延见绅耆披览图籍虽未周厯四境而已得是邑情形大概查石邑境地狭长即置县于山陇之中两山袤延间稍成平陆处所错为民居循西而东直径百二十里若斜行曲上几及百七八十里邑形有若曲锁端宽中窄窄者祇十余里宽者及四五十里不等惟民居祇循东西一线散居山麓因麓为田稍藉山溪以资灌溉其南北两边则重山迭岭民居既鲜田亩亦稀恒行一二十里不见烟户邑中间出茶叶蚕丝数既不多品亦下则是以凋瘠情形为皖南最治倚东偏东去三里即入宁属之太平县境北去十里即入同郡之青阳县境缉捕句提诸形棘手而西南去治窵远且山路崎岖几有鞭长莫及之势催科理讼动辄稽迟亦势使然也县城窳敝倒卸及数十处无可葺补直夜户不闭关防尤难至署中吏役尤与他县不同他县吏役恒苦其多石邑吏役转苦其少他县吏役恒苦其刁诈难制石邑吏役转苦其羸闇无能通署书吏正身六人绝无贴写班役不及四十名且老羸居半蓝缕不堪材力稍壮之人即望望以去亦无从革补稍有公事杂沓而至非惟传唤无人亦且缮写不及是以事易拖延鞭策费力职县受任后已将积案勒限清厘按期断结其新案亦随到随结不使枝蔓务清讼累稍苏民困其团练保甲积谷诸事宜俱遵颁定章程分乡分都次第举行此皆目前最急之事一俟布置稍定拟亲身赴乡察看情形并催征下忙其去城窵远都分细故争讼乘便就近问结以免两造远道赴城并一切差提之累俾得各安生业并查勘山地相其土宜凡可种树之区劝谕绅民多种树木如桐茶漆槲诸树皆关民生日用长植既易收利亦多俟勘定后再行捐廉设法购秧给其领种庶出产稍多凋瘠可挽此又职县区区之心所拟下乡次第举办者也抑职县尤有进者伏查石邑不患贫瘠而患固陋盖固陋者贫瘠所由也而士气者又民风之本也是邑自更兵燹儒宿凋零且陷处山中见闻狭隘职县抵任后即出示观风进学者询以经史根柢国家掌故中外大势民生利病下及词章文艺诸门径茫然莫对无怪于团练保甲积谷一切良法美意疑阻畏缩观望不前以及怀柔远人保护教堂诸政始末罔知易生扞格职县拟俟观风卷阅竣后择其尤者二三十人乘公事余闲按期传入外斋将经史掌故舆图交涉诸门亲为分类讲授并捐廉以资膏奖藉以扩其心胸使知古今之变中外之故拘墟渐化斯一切施为方有所措手至算学方言与凡各种专家之学此须别延教习指授俟有余力乃行推广此又所谓培其本源尚不敢谓克收成效者也至是邑凋瘠最着每举一事无一不须自行捐廉而职县亦决不甘言缺苦有违素心无米之炊祇得于衣食万分节缩之余稍求敷布是否有当幸赐训示施行谨将到任情形驰陈大概肃请钧安祇乞垂鉴 

　　○到任观风示（光绪己亥九月） 

　　为观风事粤惟岷江外转黄山内环其间代有英豪蔚为国器自有宋以来理学之传上衍洙泗流风余韵沿及本朝干嘉诸大老考坠订讹搜讨掇拾之功复别开生面新安之学固敻乎尚矣即江戴诸氏其专门名家之业亦各具登峰造极之观皖南一区学术文章为天下最石邑地虽褊小然生近名贤之乡居厕前哲之里尔时亲炙观摩及闻风兴起者必不乏人特自咸同以来兵火仓皇流离遁迹遂致师儒辍讲弦诵销声今者大难削平凡三十余年矣十年生聚十年教训时且过之矧老师宿儒犹有存者谅必多潜修之士后起之英第提倡无人表章乏术此则有司之过也夫明体必期达用典学尤贵因时六经诸史自为吾学根柢然往迹有定而世变无穷知古不知今所学非所用是又儒者空疏无据之耻方今四维以内悉列梯航全球诸国近若户闼我若闭聪塞明自封闻见贸贸以往则欺侮随之观诸春秋卿材罔不洞知彼已即经传所载何一不言时事此见人材之盛衰国势之强弱无不关儒生之学业本县昔曾奉檄游厯亲见彼中学校林立凡一切天文舆地兵农商工制造及凡内治外交诸事条分缕析阶列等分日讨其国人而训之是以彼昭我聋坚脆不敌我辈列在儒冠积弱至此与有责焉得不思奋奋之于学终必有济石邑素着人文士胥通达经史之余谅必讲求有素博古知今定多俊彦本县少更乱离未尝学问长牵世故弥愧拘墟今下车伊始特乐与此间多士相与切磋即于某月日观风其尚惠而好我各证所长本县有厚望焉见已由本县捐廉饬承制备册卷届期诸生各赴科报名领卷试题实贴本署大堂全作专作均听限十日缴卷以便乡居诸士领纳候缴齐后由本县亲阅评定甲乙捐廉给奖诸生其勿观望自误切切特示 
　　观风题 
　　子曰善人教民七年亦可以即戎矣 
　　矫矫虎臣在泮献馘 
　　汉书儒林传书后 
　　差役雇役利弊 
　　古者寓兵于农后世易为招募窳宂游惰莫可究诘议者恒主民兵明季王氏船山非之力辟其说然我朝同治中兴曾胡诸公削平巨憝实权舆于江忠烈以团练杀贼何尝非民兵今者勇营窳陋几等制兵实不可用泰西诸国人尽为兵辄谓中国固守招募之法因仍不变势终不振厯见西人诸家著述今外侮侵陵时艰日亟朝廷长顾郄虑举行团练以期渐开风气然上以实求下以文应民情疑阻畏缩不前诸生其上追厯代之制旁证泰西之法务求合乎人情因乎地势斟酌损益推行尽利必有良法挽弱为强其各陈所见务胪实证无托空言 
　　水利农田相为表里石邑环境皆山似无水利可言然附郭舒溪东入太境下达芜湖西境连溪北走贵池折出池口皆为独行入江之水既农家灌溉所资亦商贩浮送所藉实为民生利赖其余若畲溪小溪河船溪岳溪后溪虽仅属涧泉然勺饮蹄涔胥归有用闻日来淤涸者多其应疏浚宣泄收蓄诸宜诸生生长是邦见闻最确其各举以闻 
　　小阳春赋 【 以别有春风之来路为韵】 
　　赋得犹当出作李西平 【 得平字五言八韵】 
　　右八题全作择作均听 
　　地方利病民间疾苦以及衙蠹讼棍积贼巨窝其姓名年貌住址俱准另纸条列密封着押随卷附进以备密查此本县求通民隐一片婆心诸生其切毋自涉偏私毛举细故以淆耳目 

　　○晓谕粮户示（光绪己亥九月） 

　　为剀切晓谕事照得本县下车伊始抚字未遑催科先急况值民生凋敝之际首事征呼内省忧惭朿惶殊切惟际时艰孔棘自光绪乙未款局成议以后岁支弥急其一切关税厘金尽抵外款尚觉不敷圣主忧劳度支告匮言之当为天下臣民所深痛见凡一切额支率指各省丁粮每岁按省指拨恃此的款以为接济期限甚严凡督征经征各官责成綦重是以乙未岁以后情形与乙未岁以前迥不相同此在国家实有不得已之苦衷凡我绅民谅必能曲体艰难深维世变勿谓区区一邑之款无当国计苟丁粮一切早自清完即早纾朝廷宵旰之忧及大吏焦劳之苦即本县亦藉免催科政拙之惭是于输将之中即寓効忠之意至见市洋价日跌每片光洋市价祇换得足制钱一千一百文尚有不足本县格外体恤每片加一十五文凡以本洋上柜完纳者每光洋一片已饬承照一千一百一十五文收纳后有涨跌再照加减庶征呼之中稍宽民力此本县区区之心谅为本邑绅民所曲鉴凡属应完粮户其速赴柜投纳勿再观望切切特示 

　　○晓谕遵　旨护教示（光绪己亥九月） 

　　为剀切晓谕事照得内地教堂奉旨照约保护厯经遵办在案查教堂原系劝人为善并无贻害地方之意乃有一种不法流民造作谣言谓教中有剜眼剖心诸事潜为布散诱煽乡愚附和生事此种匪徒最堪痛恨本县厯经供差天津烟台湖北办理交涉十有余年并曾游厯外国接晤彼中官商及主教司铎展转考求虽风教各殊而情理则一岂有此种奇惨之事尔民等当钦遵保护诏旨深体国家怀柔远人之意切勿轻信流言互相传述致生事故枉罹法网至平民教民皆朝廷赤子一视同仁岂有岐异凡有词讼到官祇论曲直不分民教尔教民等亦宜恪守教规勉于为善与平民各崇礼让勿得互生嫌怨若与平民有所争执应即禀官申理切勿自相寻衅是为至要除将造谣匪徒严密查拏外为此通谕本邑民教人等其各凛遵无违切切特示 

　　○教民吴凤章等肆情讹索不法恳请照会分别逐惩并禁勒罚通禀（光绪庚子正月） 

　　窃职县于去年十一月间下乡稽查保甲团练并催征下忙行及西南境去县百五六十里之八九都地方士民环诉有一入教之湖北客民吴凤章在本都四甲南田村占孀久住屡肆讹索周围三四十里内居民为之扰累不堪并有教民曾继述等为之爪牙择肥而噬此患不除地方无以安枕等语当经职县反复开导谕以事关民教交涉宜格外和平相处如有冤抑重情亦准呈官理处毋得私自滋闹生事致外人借口士民环听如堵亦颇知大义俱谓苟可隐忍亦断不敢烦渎官长甚至牵累国家复经职县暗自访察吴凤章实系湖北莠民来石恃教横噬道路侧目地方痞棍从而附和之相率入教八九都为害最深曾继述等实其党类职县回城本拟向教堂神甫理说设法驱逐以靖地方因值岁杪且见管教堂神甫之湖北人张传纶适往上海除夕前四日始归未及措置讵今年正月初旬以曾族民教互殴而讹索该族之端起矣盖曾姓本属军籍住石埭极西北境大赤岭下聚族而居去年五六月间曾继述曾金顺以钱债争讼经张前故令将曾继述押追曾继述遂入教以图抗拒曾金顺亦随入教以抵制之此两教民积衅之缘起也石埭乡民每族必有宗祠岁终相与入祠祭其先人焚化纸锭名曰烧包此俗例也而教中既拜天主禁祭祖先又教规也曾金顺天良未昧于去年除夕前数日入祠烧包而曾继述挟上年追债之嫌瞯其入祠抢去纸锭谓其不守教规因率曾可均曾更美等攒殴曾族以卑属殴尊大辱宗祠因于本年正月初八日开祠处置拘得曾更美到祠训责令具服约而曾更美遂邀同曾继述等奔赴城中教堂告其捆打勒据并添砌抢掳重情架耸神甫又曾可均者占其族叔曾准元之妻凌氏并挈该氏入教以拒其夫此次唆使凌氏赴堂捏称曾族聚有数百人执持枪刀专杀住八九都之教堂人等语实皆吴凤章为之主持操纵张神甫遂于正月十三日来署面称曾姓阻教捆打抢掳聚众执械闹教等语职县答以石埭民尚纯良似不致遽有其事或民教互有违言良不可知当为饬查正拟差查遂据曾姓族绅曾毓诚等赶至来县面称该族实无聚众闹教及抢掳同族教民等事因将去年腊月该教民曾继述等以入祠烧包起衅今年正月其族众以卑属殴尊公同处置并曾继述等依倚吴凤章扰害族邻各情切实言之厯厯如绘职县恐有不实不尽复商诸神甫派其堂中安分老教民桐城人吴聿修偕同妥役桂祥往查旋据吴教民查竣回城面称于十七日至八九都查得曾族公众住赤岭口村曾更美住上村曾祠右边曾可均住下村两村相连其左邻则陈姓右邻则倪黄张三姓曾继述住马家亭离赤岭口村一里其左邻则叶凌二姓右邻则储王二姓村落皆巨至三家查问均称正月初十日各被抢去洋圆等物属实并各装点捣毁器具在地询其左右邻陈倪黄张叶凌储王八姓咸云并无其事亦无所闻随至曾祠并邀本都绅衿查问佥云是日实无抢掳之事等语来县面复职县以出自该教民之口可以见信教堂令其照告神甫不料张神甫为吴凤章等所耸反谓吴聿修所查不实大为不悦嗣据曾族绅衿曾毓诚等公呈以青皮朋害玷辱村庄曾准元呈以屡欺屡霸打毁难堪曾金顺呈以私仇未报仗教朋害来县控告职县以曾族所呈虽大半与该堂老教民吴聿修面复相符语非虚捏犹恐不实当经批查乃吴凤章等反架耸神甫下乡以图翻吴聿修查复之案职县闻信恐滋事端立属城守营汪把总下乡弹压保护讵汪把总到时而神甫已往贵池来函反称曾姓阻教捆打抢掳件件皆实且在乡无人理答等语旋据汪把总回城面称曾族以神甫赴乡当时备置馆舍请神甫往住而神甫不允迨曾族绅士及本都都董公同往见神甫又为吴凤章所阻屏不与见二月十三日复据八九都都董储景和等同曾姓族长曾传芳等公呈并曾准元曾正辉等续呈前来职县晓以此事自有官为作主无得在乡逞忿私闹致酿巨案该绅民等亦均遵听张神甫见已回石坚执前见难以理说伏查此案先是教民与教民挟仇争殴原与平民无涉曾族之拘曾更美入祠处置原以卑属犯尊因而训责未可谓之无理亦非与教堂为难也而吴凤章必诬以聚众抢掳为令其出款罚赔地步职县访闻此次吴凤章将假教堂勒赔以图与曾继述等瓜分得财并示威势又欲令其罚出巨款修石埭教堂其能耸动神甫者以此是非平民之闹教实教民之借题讹索也职县身任地方断不能强勒平民出赀为无赖教民快心之地矧屈抑太甚深恐别滋事端且吴凤章积恶已久为平民所积忿此番波折率由其兴此人不除将必酿成巨案而曾可均占留族婶更属有乖伦纪若不分别惩逐将何以服人心而维风化为此禀请宪台照会法国领事官并请本府照会郡城总教堂饬该教堂神甫将吴凤章革教驱逐曾凌氏一并革放出堂交其本夫领回完聚并请嗣后凡入教人民遇有词讼悉听地方官审断教士不得干预曾可均曾继述等由县归案讯结庶几民心可安讼端可息祸患可除不然偏重过甚致平民冤抑不伸恐急不择音必有与受其祸者此非所以保全教民适所以害之也职县职任所关不得不据实禀陈仰祈鉴核并赐批示祇遵实为公便肃叩勋安伏乞垂鉴 

　　○夹单 

　　再石邑民风朴拙守法畏官向无仇教生衅诸事而近今大患则不在民之仇教而在教堂之勒罚及教民之索诈也不平则鸣激而生忿恐终必酿成仇教生衅而后止此职县所以惴惴不得不以上陈者也教堂勒罚索诈之目约有数端曰谤教曰冒教曰阻教率先以教民之索诈索诈不遂而教堂之勒罚随之不知何以酿成此等风气谤教者为禁说吃教名目必称之曰奉教愚民何知自来吃教之称已成习惯乃稍一口滑偶吐吃教二字教民三五成羣已入其家坐逼其宰杀蒸食滋扰不休必遂其索诈而后已否则即扭入教堂其勒罚不可思议矣冒教者未经入教之愚民见教堂声势假号教民为吓禁自卫之计一经教民闻知遂指为冒教其索诈勒罚等事亦与谤教等若阻教之祸尤为酷烈人家不肖子弟及无耻妇女反噬其父兄夫族率窜入教堂诬以阻教二字假勒罚以泄忿其地方痞类之诈良善也亦然勒罚之方责其赴堂挂扁谢罪以为名目遂勒其出资若干花红若干酒席若干所费不赀饮泣吞声以供其吮膏吸血之计夫教堂今日所行直诽谤之律也小民出言稍或不慎而祸即随之甚或并无此言凭虚结撰不自知其事从何来而已身遭奇祸指之者教民证之者亦教民无可剖诉亦不容其剖诉无怪小民之侧目而视重足而立也夫积怨太深非特非民间之福亦大非该教堂之福一经有事而地方官之责成更无论已职县伏思此等举动多由教民及中国教士之所为外国教士或未必尽知职县前曾供差津鄂日与外人相处知其非不可以理说为是禀求宪台可否设法知照法国领事官行知该国教士永远禁革教堂勒罚等事其民教交涉一律由地方官持平讯断教士不得干预仍必事有确据者方可问理不得以一语之微口舌之故事无左证横指人罪或者此风稍戢不致酿成巨祸职县深知近今时艰之亟交涉之难何敢过为哓渎然民教所关壅遏太甚恐必有溃痈之日消弭之方似宜图之于早不得不再陈于宪台之前伏恳一并批示遵行肃此再禀恭请勋安伏乞垂鉴 

　　○分发各都董桑秧转给栽种谕（光绪庚子二月） 

　　谕各都都董知悉照得本邑山多田少田禾以外以蚕桑最为先务兹由本县自行捐廉购到湖桑五万株不取民间分文分给里乡一万四千株外乡三万六千株发由各该都董转给领户见已节踰春分仰该都董传谕各领户迅即领去栽种切勿观望致令枯萎再此番秧株如不敷给领仰该都董开送请领名单并开明各须若干株以便秋冬之交续购分给务须切实兴办是为至要切切特谕 

　　○谕知乡民速领桑秧栽种示（光绪庚子二月） 

　　为晓谕事照得本邑出产无多田禾以外蚕桑最为先务兹由本县自行捐廉购到湖桑五万株不取民间分文分给里乡一万四千株外乡三万六千株发各该都董转给领户见已节过春分该领户迅即赴各该都董领取栽种切勿观望致令枯萎切切特示 

　　○设立砺材学社示（光绪庚子三月） 

　　为晓谕事照得本县去年下车之始举行观风当经评定榜示在案尔时披阅之下佳卷林立殊深欣慰奈岁月侵寻公事牵掣不获与该生等时相讨论譬有沃壤不勤壅植安得良禾譬有精金不事锻砺讵成利器此则有司之惭谅亦该生等之所惧也兹订于书院外另立砺材学社专课经义史论时务词章四门其膏奖即由本县捐廉给发期在今古周知中外毕贯储为淹雅之材共免拘墟之诮本县德薄能鲜不足为该生等矜式然区区之心谅共鉴焉除届期另示传知并命题外先行晓谕并示悉大概章程六条俾各周知切勿观望自误特示 
　　砺材学社大概章程六条 
　　一是社专课经义史论时务词章四门每课祇命三题有经意史论时务则无词章有经义时务词章则无史论有经义史论词章则无时务以归简易 
　　一每年十课自二月迄十一月均定期每月十六日开课 
　　一是社仍属传课各自备卷亦不分在院投考惟里乡限十日七都上五都限五日六都四都下五都限三日本城市一二都限二日届时均径送本署踰限不收 
　　一是社每课取高优平三等高等四名优等八名平等十名如卷数不敷任缺无滥其厯取高等者每年酌调来署提课一二次以示优异 
　　一是社每课膏奖由本县捐廉发给高等一名给奖银三两二名给奖银二两三四名给奖银各一两伍钱优等每名给奖银各一两平等每名给奖银各六钱 
　　一是社前三名课作每课于榜示后该生等须自誊副本随后一次课卷缴署存稿以备选刻 

　　○田地官私册据经乱无存讼繁断窒拟请清查给照通禀（光绪庚子三月） 

　　窃石邑自遭兵燹以后向存鱼鳞册黄册荡然无存即民间田产契据亦多半遗失厯年民间恳荒田地祇报都书收入粮册县中无案可稽而册内亦仅列某都某甲某户垦田若干应征税粮若干并无坐落四至其光绪二十三二十四及本年新垦田地列有坐落而无四至究竟其报垦之地是否业主亦无从查考是以每有田土词讼到县在官既无丝毫案据在民亦无典杜契券当两造争持互腾口说官每四顾周章莫从判断即勉强讯结亦不能证实断定以箝其口是以刁民恒以藉词狡抗案悬莫结者有之屡翻层控者亦有之即如职县到任以后甫经二十余日已收田地互控案件两起一为生员储某等控生员杨某掘源伤本一案此曾经前署任张故令断结复行控府批讯而仍抗延不到者也一为章某控民妇某氏一案亦经前任张故令断结乃违抗不遵复行赴县呈控者也当经职县勒差提讯复亲往履勘两造非不呈有粮串究竟其串上之粮是否即其所指之地无从辨别虽经职县详询邻右百计句稽仅乃断结既已舌敝唇焦而究不能自信于心毫无疑义盖积误相沿草率从事前无根据后何证凭恐讼狱繁滋官民皆困是盖有不得不设法以清其源者矣窃以为与其推求于既讼之后而情伪莫分何如清查于未讼之先而较有把握查民间田产契据遗失本有取具里邻切结官给执照之一法可否即由职县分期赴乡分都分甲遍履清查其有契者令其呈验立即盖戳给还其无契者令其取具里长田邻切结分邱分段填明坐落四至给予执照无论已垦未垦田地均须开报明晰给予限期如踰期不报者其荒地定是逃亡绝户另行招垦俟其报齐以后再由职县抽查核其坐落四至顷亩税则田邻是否符合如此则欺伪可除争讼可清后此办理田地案件方有把握以后开办鱼鳞册黄册即以此为张本至职县下乡自必轻车减从巨细躬亲断不假手胥吏以杜扰累其丈量推算诸事职县尚粗知程序可不藉衙胥算手且此次拟办清查原系令民自报补给凭执自为民所乐从与向来清丈不同实亦绝无扰累夫州县催科理讼名曰地方官而民间田地坐至所在公家毫无执守似亦无此治术为是先行请示若蒙俯允再行具详并续拟章程及执照格式呈请鉴核恭候训示遵行肃请钧安伏乞垂鉴 

　　○杨储争讼拟勒限讯结原由上池州府笺（光绪庚子三月） 

　　窃职县顷奉钧谕示悉杨储一案迅为传集断结仰见清讼息民之至意钦佩莫名惟是案轇轕殊甚经前任张故令谕断先后两歧是以两造争执各有是非其致讼原始以杨姓取土修塥所挖河坡储姓谓其被冲坍产也杨姓谓为无主公地也两相执持几至械鬬经中拦阻乃呈控到官此郭前令任内事也郭前令旋以忧去张前故令接署传訉断准杨姓取土储姓不得争阻并掌责储姓武生储姓旋即控府批饬到县随经履勘当有朱笔堂谕发给杨姓俾为执据此前断也而储姓亦未遵结张前故令嗣以催征下乡再经履勘深悔前断之误乃改断储姓修坡以保田宅杨姓不得争挖拟令建筑石坝以免挖土而息争端杨姓遂以妄断控府又批饬到县张前故令亦有朱笔堂谕发给储姓俾为执据此后断也而杨姓不遵遂屡传不到去年九月职县到任放告两造各具呈前来旋经传訉两造当堂各呈所执前任堂谕职县阅其先后谕断判若天渊乃反复开导谕令仍遵前任石塥办法两姓公同建造既一劳永逸且于两造皆无妨碍最为妥善而杨姓不从坚求新官履勘职县亦允所请于十一月间赴乡勘视勘得此段河坡一面临河实三面包于储姓田宅之中西南一面系属顶冲是为储姓旧地尚属可信张前故令后断似尚近是盖石邑前经兵燹田宅契据百无一存而迄今未垦之地尚十之四故田地讼案大率以情形为断难尽责其呈验粮串契据以为凭信也勘视时诘问再四杨姓当亦无辞职县以两造皆绅衿之家互为婚姻不欲伤其戚谊杨姓既不愿建筑石塥因谕令原中于塥之西岸头最近之处另为购地一区俾永为杨姓取土之所以息争讼并由职县捐廉发去本洋拾圆交中备价并传集两造亲戚族邻反复晓譬令其调息此在地方官曲全两造之心似亦可谓至矣今闻杨姓指定塥之东岸头所争之地不可转移仍按亩敛聚讼费不休刻原中呈覆无从调息并将承发洋圆退还来署而储姓亦呈请讯断前来拟即遵谕勒限集讯兹先将张前故令两次堂谕并此次职县在乡勘谕另折抄呈宪鉴再职县在省时亦经有友人为袁令某转折致意此次一切情形宪台可否曲为道达若能釜底抽薪由袁令饬知杨姓令勿恃强争执较易了结可省拖累实两造并受其福肃此覆陈敬叩勋安伏乞垂鉴 

　　○笪总神甫来县商办吴凤章等肆情讹索一案将就办结通禀（光绪庚子三月） 

　　窃于本年三月初十日奉督宪批据职县禀为教民吴凤章等肆情讹索俯赐照会法领事官分别惩办缘由奉批奸民恃教滋事致平民冤抑不伸久必酿成仇教生衅而后止所言具有见地至称此等举动皆由教民及中国教士所为外国教士未必尽知亦属切中事理仰芜湖关道照会法领事传知外国教士永远禁革教堂勒罚等事其民教交涉词讼案件一律由地方官持平訉断教士毋庸干预以杜衅端而保教堂声名等因敬聆之下感激莫名宪批下县之后池郡教堂笪总神甫旋即来县面晤初尚固执经职县反复辩论并饬原查之老教民吴聿修令其而语一切方肯心折然仍藉辞非亲查不可职县因属城守营汪把总伴之下乡俾资弹压嗣笪总神甫徧厯八九都各村与汪把总眼同询问绅董及曾族村邻并吴凤章所住南田村乡邻迭据指陈该教民等讹索实迹伊乃无辞旋经回城乃允将曾族掳抢责令偿罚之说作为罢论将曾可均曾凌氏革教归案并允令吴凤章迁移出境曾更美陆续革教惟据称此两层尚须从缓办理以全该堂体面见曾凌氏已经革教送县并由县差提曾可均讯究闻曾可均已由张传纶纵逃能否到案尚未可知惟此案以吴凤章最为凶悍扰害最深此人不除终为后患无奈笪总神甫坚请稍待以秋为期必令出境职县以交涉所关不得已将就应允如其届时不去或再滋事端随时再函致笪总神甫与之理论此曾族一案目前将就了结之情形也此次教堂本意在勒罚曾族巨款且曲庇吴凤章曾可均等以张势焰缘闻职县业已禀请照会法领事官并闻督宪已饬上海道照会徐家汇总教堂是以该总神甫尚属就我范围实出职县意计之外伏查石邑教民初只数十人耳与平民亦各相安无事嗣以青阳宁姓一案而石邑教民骤增千人青阳宁姓有不肖子素以屠牛为业投入教堂诬其同族拔贡某阻教经教堂逼县锁提勒罚本洋千圆于是石邑莠民闻风响应此前年事也见不过二三年间石邑教民已增至二千余人而讹索勒罚之事层见迭出几于无日无之并不经地方官教民即将平民扭入教堂率以一语之微无左证之事其小者罚三五圆至十圆二三十圆不等并花红爆烛酒席等件小民亦不陈诉饮泣吞声私自了结其大者则责以挂扁罚以多赀平民即有不甘投诉于官而教堂亦必强官为之勒罚夫通商埠头并省会之区皆有教堂而并无讹索勒罚诸事职县推原其故盖伊等教堂皆有产业是以教堂养教民而石邑则以教民养教堂也势不得不就地取财是以勒索诸事教堂不得不张其焰而扬其波此非特民怨至深且无赖之徒一入教堂便可挟制得财循此不变初尚莠民投入彼中继则良民亦从风而靡不数年间非驱一邑之民尽入教堂不止夫人民与土地相维系者也隐患之深莫此为甚今曾姓一案仰蒙宪台主持于上可冀持平了结此风或可稍杀万一其故智复萌循辙不变职县亦断不敢因循隐忍仍随时禀请宪示设法抵制必于保护教堂之中仍寓箝束教民之意庶内地愚民不致滔滔去若逝波或稍维持于万一乎此下吏区区之心不得不上陈于宪台之前者也祇候批示遵行不胜翘切之至肃叩勋安伏惟垂鉴 

　　○堂判五则 

　　沈姓牙帖案堂判（光绪己亥九月二十日） 
　　杨正元喊控句谋害命案堂判（光绪己亥九月二十二日） 
　　汤学楚控追钱债案堂判（光绪己亥十月十三日） 
　　沈迪光控追逃媳杨氏案堂判 
　　履勘文生杨清辉控储姓阻占塥废案堂判（光绪己亥十一月二十八日） 

　　沈姓牙帖案堂判（光绪己亥九月二十日） 

　　距县五十里之七都村乃沈姓聚族而处沿山成聚有小市场村间环有山溪并非水陆通衢无行商坐贾出入其间稍出茶叶茶子亦由乡民提筐入市分售各铺相与无争久矣沈鹤龄者妄思垄断蒙请县示倚开牙行旋经其同族兄弟生员沈庆元等争阻赴县禀销鹤龄乃以围抢等情抵诉庆元旋亦上控案经前县以围抢签差传提庆元亦迭控抚藩臬本府各衙门均经札饬封闭牙行在案八月初八日值原差王祥拘提七都都书沈联芳下乡鹤龄乃挟差指传庆元遂致口角争吵并拘庆元之弟博修赴县庆元之父一清因以殴抢赴省上控经臬宪批饬本府亲提案经前兼任陈已将该行加条封禁鹤龄复捐领牙帖到县请示一清亦偕其族人沈佐宣其子庆元等赴县互控殴抢并呈差役王祥于青阳地方勒其第二子生员致远票据等节此系府提之案本县下车伊始原可无庸质讯特两造俱以听审前来投到案厯三官卷厚盈帙自以为民断结息争为是讯得沈鹤龄此次之捐牙帖为畏讼累起见并非志在开行此尚有畏惧之心与怙终者不同且前与其族叔一清口角亦自甘当堂服礼一清遂亦心平气和佐宣庆元以牙行既已禁闭一清亦受服礼亦不愿终讼自求完结照得沈鹤龄蒙示开行致肇讼端复因讼蒙捐牙帖展转狡执本应严惩念其到堂即知悔悟所请牙帖遵谕缴销且两造谊属同宗姑予宽免以全亲谊其牙行系请示未开未经收用亦系实情无关追缴至两造在县并上控围抢殴抢各节各质以证据反复推诘均不能指实自为互相抵制之词即控差勒票一节询以是否为催提太急迫而出此亦属无辞牙帖正案既清则葛藤尽断两造输服自应饬令具结遵依仰候详销完案县差王祥轻信鹤龄指拘在乡口角生事应即责惩革役此判 

　　杨正元喊控句谋害命案堂判（光绪己亥九月二十二日） 

　　杨正元之已死胞兄杨占元向以烧炭度日于今岁八月间以邬润桃胡培根二人皆籍隶安庆府因系同乡邀约合伙认领曾姓山地烧炭山为曾产炭由客烧计炭算值并非作曾姓佣工特所出之炭专供曾用仍属各立门户三人乃就山搭棚日则烧炭夜则栖息其棚距曾姓冶坊约七八里于九月初三日杨占元突患疟疾后益加重变成伤寒初八日病复增剧邬润桃胡培根下山商诸曾姓拟将杨占元扛抬下山医治回山未经赶及而杨占元于是夕下半夜即初九日天未明时病故邬润桃胡培根仍向曾姓求得棺木为之收殓以杨占元胞弟正元等相距既远且素不相识不知踪迹无从送信而该处去城一百二十里且地属卫屯向无地保亦未能报官邬润桃等以其既无亲人在前伊等既属同乡山中且有野兽棺难久寄棚中只得为作主殓埋不得已为鸣知民村地保因向曾姓借地掩埋而曾姓畏累不许乃又央请曾族之曾毓成及武生倪烈等向开冶坊之曾记训情说并任作证始行得地掩埋而正元反以句谋害命喊控当提曾记训邬润桃文生曾毓成武生倪烈民人曾更美等当堂訉质反复究诘众口如一杨正元亦俯首无辞惟供喊禀各节皆闻诸不识姓名之人所言原未亲见既承讯明自愿领棺回籍归葬了案照得该民人迹近图诈本应根究姑念其以痛兄情切怀疑误控且既三面质讯明白杨占元委因病死自应俯如所请准其两造及证见人等各具切结完案以省拖累杨正元着即领棺回籍毋得延宕其当堂教供之监生杨文杞本应严办姑念其与杨正元虽在疏属究属同宗姑从宽戒饬仍递解回籍以免恋此滋事此判 

　　汤学楚控追钱债案堂判（光绪己亥十月十三日） 

　　文生苏之翘之父德清曾充本署户科清书时户书则已故之汤又新充当后又新族人玉坤亦充清书而又新夫妇相继物故无嗣以同族之子为嗣殡殓之际继续之交杂沓纷呶他人入室其家有券据之散入人手也固无足怪德清之与又新不知当日因何事故以光绪五年十二月初十日立凭借又新洋银五十圆以是月二十六日归还又新仅立收条未退凭券而此未毁之券乃入汤玉坤手玉坤以又新同族充当清书知其家事及二十年德清病死乃架其八十岁之父汤学楚向德清子之翘索欠两有违言遂致缠讼再三诘质学楚供称倚此为养老费实存德清店铺查学楚餬口湖北尽室以行已数十年岂有寄养老之资于千里外者且此无利之钱何以待二十年至德清死后乃始索债为情理所无特阅其票据逼真无以破其妄而之翘亦惟称不辨其父笔迹语亦支吾乃勒令之翘检呈其父家存笔据对比之翘始检出又新收条与此票郄合当堂复讯始得颠末两造皆曾充清书分雀鼠之余粮以相吐纳乃草蛇灰线事过迹存嗅此余腥仍滋讼蔓一累其子一牵其父相与争辩公庭欺蒙官长始末既明据为涂销存卷备案人即逐出此判 

　　沈迪光控追逃媳杨氏案堂判 

　　（三次） 
　　刘金招具限二日信致其弟原媒刘宗兴到案偕同沈迪光往寻沈杨氏之父杨炳光逾限严比此谕（光绪己亥九月二十九日） 
　　候饬原差偕同原媒刘宗兴邀同杨炳光之妹夫冯忠显以作线引前赴江西浮梁县并饬沈迪光领赍关文眼同追提杨炳光沈杨氏到案讯究此谕光绪己亥十月初三日前经派差出省关提杨炳光夫妇父女到案并令沈迪光眼同前去原期沈迪光之子早得夫妻完聚乃沈迪光何以延不自去而令其少不更事十余岁之子偕差并眼线冯忠显等前往及已抵江西浮梁县之大乌村沈迪光之子复不努力上前乃徐行落后致令沈杨氏得以随母乘间避匿此实沈迪光之种种自误出省签提往返六七百里乃该民人视同儿戏且此案本以该民人图赖财礼违例强娶致肇讼端杨姓畏累始行挈女回籍此在杨姓以父亲行接女归宁虽其后避匿然衡其情节原与拐带不同沈迪光何得架此大题逞刁缠讼本应与不即指拏之眼线冯厚风即冯忠显一体严惩姑念寻媳情急自知悔悟吁求再行签差关提并自愿眼同前往姑如所请仰候再行签差前去须知此案乃婚姻之故并非拐逃在该民人一面方为佳儿佳妇此与奸拐之妇可以由差锁拏者迥不相同该民人务须自行出力好作阿翁不得专指他人任性拖累懔之慎之此判（光绪己亥十月十三日） 

　　履勘文生杨清辉控储姓阻占塥废案堂判（光绪己亥十一月二十八日） 

　　勘得古楼墩对岸河坡一区西向一面滨河东南北三面皆包于储姓田地之中地相毘连其滨河顶冲一面坍迹宛然地属旧坍并非新淤已可概见新淤可无主旧坍不得无主既曰有主则属诸储姓于理为近若谓税粮久缺即曰公地本邑全境之中未经报垦者及今尚有二万余亩均未充公是不过曰未垦之地不得遽曰公地自不得谓为无主之地此河坡地应视同一律不得罚有偏重指为公地惟储姓以租税之地恋为驰马之场垦报无时税额久缺宜其来杨姓之争也至杨姓指称厯年皆于该处挖土一节勘得除以上年挖土启衅之新迹外其陈年旧迹亦稍稍有之特所挖不多并无大坑巨坎可指即该生杨清辉亦面称厯年取于他处者居多自难据为百余年来于此间取土之证照得储杨两姓对河相望世为婚姻想厯来取土修塥本可通融特少取则有之多取则未也情取则有之例取则非也自上年岁旱修塥需土过多储姓恐多取之为患也遂并其少取而亦靳之杨姓以情取之不得也乃称例取以力争之于是以朱陈之好肇蛮触之争互控执持事厯五官卷厚成帙各经府控争欲甘心吁可慨已惟杨姓所争者水也并非与储姓争此区区之上也水恃塥以储塥待土以建兹本县躬亲勘视已洞彻底蕴以两姓系属姻娅姑权宜办理仍仰原中邀同两族姻戚善为理处务期就近之处俾杨姓土有取处塥可修成水有源头田可灌溉而于储姓田宅无碍以期杜争泯衅夫忿不可逞讼不可终两族皆属绅衿读书明理必能体本县曲予保全之意亦各须退让一步切无留难中人使无从措手并仰原中理处以后明白具覆以凭结报若两造仍各以忿争为能以健讼为事本县亦惟执法从事断不容其自累并以累人将此谕抄贴行馆门首通谕该两族族人并两造姻亲村邻咸共知之此判 

　　○夏世永两眼被夏文扬等挖瞎节略（光绪庚子四月） 

　　窃县属民妇夏杜氏上控夏文扬等挖瞎氏夫夏世永两眼一案缘县民夏文春之母陈氏于光绪二十三年七月间病故夏文春遂托族人夏春生夏文扬照料丧务夏春生等在夏文春家陪客饮酒夏世永斥其不应遂致口角揪殴经众劝散迨八月初九日夏世永遇夏春生之子夏文开截路逞殴夏春生具控到县夏世永转将伊妻杜氏装伤赴验并据九柱地方衿耆陈拔萃等偕同夏姓族人联禀夏世永平素强暴作恶经前县郭令将夏世永责押是年九月保释二十四年正月初六日据夏杜氏以夏文扬先允借给猪肉嗣反悔不借反邀夏文春等殴伤伊夫并挖去两眼等情禀经郭令诣验即据夏文春报称夏世永屡次藉端欺凌抢物截殴伊曾随同夏文扬告知族长欲按家法处死各因同族不忍祇将其两眼挖瞎等语夏杜氏随控奉本府并宪台札饬讯究嗣据夏文扬之妻夏舒氏夏文春之妻夏濮氏及夏汤氏黎汪氏等各以夏杜氏纠众霸田毁房抢夺米谷牲畜农具等物先后开单控追该族众夏曰屏等亦联名控夏杜氏毁抢各家属实并砍同族坟山来龙荫木又据九柱衿耆陈拔萃等以夏杜氏挨公呈旧嫌挟门拚命讹索计被扰害十一家开单联禀经前署县张令提集犯证讯悉夏世永平素强霸嗣复截夺夏文扬等糕饼祭礼夏文扬等因迭被扰害遂挖瞎夏世永两眼当将夏文扬等酌拟责惩并酌断洋钱一百六十圆俾作夏世永养赡之资详奉本府并宪台批准销案旋据夏杜氏复以夏文扬毒如狼虎等情赴抚宪具控先后奉委陈令徐令下县会讯又经前署县张令将会讯情形联衔禀陈宪鉴在案张令旋即病故职县抵任复奉前抚宪札饬讯断按拟详察等因当查夏文扬夏文春二名先因在押患病由张令取保饬医随即差提质訉讵夏世永恃成笃疾狡执非常夏杜氏亦复恃妇放刁又敢私自潜回屡传不到职县伏查此案夏文扬夏文春将夏世永两眼挖瞎虽不免过甚实皆由夏世永平时凶暴横行积成众愤所致职县始疑不实于抵任之初细加访察并询诸公正绅董佥谓夏世永向系无赖人人侧目而其妻夏杜氏亦素悍戾其霸占夏文扬田房及抢夺牲物俱在夏世永未被挖目以前迨肇事之后夏杜氏既毁抢夏文扬夏文春两家复将无干之夏汤氏黎汪氏等家恣意毁抢又向具公禀之陈拔萃等家讹索稻谷钱洋均不虚诬见因成笃更施横逆等语众口相同见在案悬三年卷已盈尺夏世永夫妇仍前逞刁藉词上控郄又避匿不到在乡妄为其意不愿结案实欲假此为拖累图讹之地窃思夏文扬等挖伤夏世永两眼成笃律有明文职县断不稍为偏护然此案夏文扬等罪虽应得情郄可原且夏世永怙恶情形昭昭在人耳目此次本因其平日欺凌太甚又复扬言杀害恫吓夏文扬等遂将其两眼挖瞎似与凶残之徒致人笃疾者有间矧人言啧啧咸为夏文扬等代抱委曲自须稍从宽减方足以悦服众心除再由职县提集人证訉供详办外理合将此案办理为难情形先行禀陈仰祈鉴核训示谨略 

　　○怀宁县团练章程通禀（光绪庚子八月） 

　　窃自畿辅煽乱兵衅骤开长江一带票会各匪纷纷蠢动狡焉思逞前县陈令迭奉通饬兴办团练并招募勇丁每县以三百名为率实力举行训练防守庶几内奸慑伏外患自消等因足征宪台思患豫防之至意陈令未及举办卸事职县到任接准移交当即会同城乡各绅董悉心筹商伏念安徽各属大率地瘠民疲当此团防吃紧之时既不可稍涉因循亦不宜过事操切兹谨将职县办理之法为宪台缕晰陈之怀邑素鲜积储欲办团练筹费甚难爰由职县按月捐廉一百串以为之倡其余费赀即照光绪二十年设立保甲局铺捐成法按日征收谕令绅董设局经理分文不入衙署以杜流弊此筹经费之法也团勇之得力全在训练之认真必取三十岁以下壮丁身健力强而又有室家的保者方准入选职县躬亲挑验见已招定一百二十名俟经费稍充再行推广此募勇丁之法也从来团练之不善皆由规制之不严此次虽仍团练之名而隐寓行伍之实勒以兵法束以营规招致湖北武备学堂学生五品顶戴候选县丞叶亭珠等分任管带教习之事仿用德操参以中国成法训练兼施朝夕无间职县仍间日亲往察看分别勤惰以赏罚之此讲训练之法也良莠不齐城乡一辙设防之道宜密毋疏职县拟分为练团户团乡团三起以城内练团为主而以户团乡团辅其不及户团系城厢居民铺户团而不练惟每户各设一梆各制一械无事各安恒业有警齐集救援乡团则团练兼行每大保由各乡董拣选壮丁四五名小保二三名不等送入总局随同团勇逐日习操前班练熟归农后班挨次递送归农者即可自教乡团递送者弥可资为后劲积日既久知兵必多此即古者寓兵于农之意亦即西人尽人为兵之意练团勇丁半驻总局半驻分局分局城厢内外共设七所总局以操练为主管带率之分局以巡逻为主分局绅董率之操练巡逻均系更番作息不使偶有疏懈稍形偏陂以冀悉成精锐远近无虞此城乡巡练分别布置之法也凡此数者经职县极意区画复与各绅董反复审定章程自开办以来竭虑殚精粗有成效职县自分疏庸但使得免过愆已为厚幸至就中出力之团董及管带教习各人员如能始终勤奋积有微劳应请奖励之处俟开具清册敬谨另呈所有筹办团练章程及团董司事管带教习男丁各花名理合分具折册附禀肃陈仰祈鉴核祇候批示祇遵 

　　○怀宁县团练开办章程（光绪庚子八月） 

　　筹款第一 
　　设局第二 
　　团制第三 
　　开支第四 
　　招募第五 
　　训练第六 
　　户团第七 
　　乡团第八 

　　筹款第一 

　　一先官捐以为倡率由县每月捐廉一百千文按月发交团绅支发 
　　一筹铺捐以集经费怀宁虽附郭首邑然非水陆通津无巨商大贾一言筹捐诸多碍滞查光绪二十年曾经募勇开办保卫局原有铺捐尚无流弊此次即援照旧章按日加一倍收捐以招画一 
　　一铺捐仍照旧章由团局派司事带护勇分往各铺五日一收庶各铺户轻而易举 
　　一铺捐一律制钱不得搀和私行小钱钱数出入一律十足如有以银圆兑付者不得高抬亦不得抑压 
　　一团练为城坊内外各保身家而设输捐自必踊跃间有疲玩之户届期不肯捐缴者应由局董先行前往开导苟非势不得已概不遽与差追 
　　一捐款收发由局董经理月收之款亦存储总局概不收入衙门以杜流弊惟款目出入由官主持凭官条付盖用戳记方得支发按月报销到县而官不经手银钱即由县捐廉月发之款亦按月发交局董并不由署开支永为定章 

　　设局第二 

　　一设团练总局借设药王庙为筹款收发议事总汇之所内设董事七人中有二人常川住局以专责成又设司账董事一人报销董事一人收捐司事二人以经庶事其局董及八坊坊董除常川住局局董二人以外仍须有二人轮流到局会商办事设有护勇十名厨役一名此等护勇专为轮收铺捐暨总局巡查弹压之用不在团勇之列 
　　一设操防总局借设育婴堂为训练团勇总汇之所所招团勇除分拨城厢内外各分局以备巡查仍每日调回操练一次以外其余勇丁均住本局专主操练内设管带一员教习二员 【 内教习一员兼办支应文件及管理军装等事】 均常川住局 
　　一设团练巡查分局城内分三局一东南城内设双莲寺一北城内设永逸局一西城内设咸宁局城外分四局东城外设从善局西城外设四眼井民房金宝门外设养心局北城外设□□局共七分局为分段巡查办公之所每局设董事二员由操防总局拨团勇一半分驻各分局每局或十名或八名或六名不等由各分局董事督率巡防查夜如各分局团勇或在外滋事或不遵约束由该局董事咨照管带将该勇提回究办如分局绅董约束不严纵容示好致团勇出外滋事亦惟该董是问 
　　一各坊分局巡夜每日三更上街黎明回局总局亦间日出巡以昭周密倘路遇有形迹可疑之人随带呈县讯究 

　　团制第三 

　　一团勇一百二十名分作十小排操练三个月后选择技艺稍优而能谨守规矩者二十人推为正副排长以为表率而专责成 
　　一团勇一百二十名一半分驻各分局以备巡查每日仍调回操防总局操练一次一半驻操防总局专主操练每日二次俟操练纯熟可以合操后按每十日更番调换以均劳逸 
　　一团勇分驻各分局时由各分局董事约束其驻操防总局者就中每日轮派内外值日各一人自操场以至大门诸事均由外值日禀报管带其各勇在住房时诸事均由内值日禀报管带以资约朿 
　　一每日派各勇轮流擎枪一点钟时专立局门稽查出入凡各勇出门须请号签在手方准放行其外来面生之人一概不准放入或来人实系有事须盘诘得实乃通知外值日禀报管带允许方准放入 
　　一各勇亲友一概不准在局留宿即有事故来局亦须待下操以后候由外值日先行禀报管带允许然后通知该勇引入号房聚晤然每次亦不得过一刻钟之久 
　　一每日点名二次上午十二点钟一次下午八点半钟一次至九点钟除支更外一律息灯就寝 
　　一朔望放操假一天以示节劳 

　　开支第四 

　　一团勇一百二十名每名每月给口粮足制钱四千文 
　　一正排长十名每名每月加给口粮足制钱六百文副排长十名每名每月加给口粮足制钱三百文 
　　一各勇快靴一季一给每双计足制钱六百四十文 
　　一团练总局局董七员皆不领薪水其司帐一员每月薪水五千文报销一员每月薪水四千文收捐司事二名每名每月薪水二千六百文护勇十名每名每月口粮二千文局给饭食厨役一名每月工食一千八百文其灯油朱墨纸笔火食每月约共若干千文 
　　一操防总局管带一员每月薪水由局支足制钱二十千文由县捐廉另给本洋四十圆又津贴龙洋四圆正教习一员每月由县捐给薪水英洋三十圆副教习一员每月薪水足制钱十二千文以上三员每月每员饭食费足制钱三千文擦枪费每月足制钱五千文朱墨纸笔费每月足制钱一千文油烛费每月足制钱三千文一巡查分局七所每局每月油烛费六千文会哨油烛茶水费三千文每局每月共九千文 
　　一以上俱系月支定款其置备军装及购办动用零星对象与各勇赏犒均随时核实动支或由县捐廉贴补不在此数 
　　一总局收付各账一日一结每月底一总结造具四柱清册二本一送县署备案一请县印发局备查仍按月张贴黄榜一次俾众周知以昭征信 

　　招募第五 

　　一见在筹有定款甚少先招团勇一百二十名俟筹得别款再行扩充以募足定额三百名为限 
　　一招募团勇须年在二十以上三十以下身体强壮而无嗜好者方准收录 
　　一凡市井无赖无的实保人或无室家可据者皆不收录一此次团勇系朿以营制编成队伍教以新操饟糈甚厚管带教习按日训练原期日久有功着有成效与寻常团丁不同是以团勇挑定入团之后不准告退如欲告退须将其自入伍以来所得口粮如数追缴 
　　一招募团勇其住房厨房以及桌凳锅灶盌箸厨刀火箝锅锹等件均由局备给但各勇务须将各件郑重爱惜倘敢任意蹧蹋一经查明即勒令赔偿以重公物 
　　一团勇募定以后按名给操衣操裤夏篾帽冬包头各一具快靴每名一季一给皆不扣饟 
　　一团勇统归管带一人节制以一事权而专责成但进退赏罚须随事随时报县以凭察核 

　　训练第六 

　　一练法凡分六节首体操所以活动血脉强壮筋骨为兵丁之根柢次步法凡立跪起伏及左右前后各转法为营陈战守之根柢次营陈凡由一字变三队由三队变方城或由大排变小排变双条路诸等式为开差挪动及将战未战之先与夫卒然遇敌随地转变之用次战陈凡驻护队法行护队法攻守法审择地势法节节散开前上法分段起伏前上法冲锋法左右翼接应法以及侦探敌情法逐节安排通气兵法估量距敌远近法瞭望法为实在临敌之用次军械军械因时制宜见在以枪炮为利器本团专作步队操法所用军械专系步枪而前膛者又居大半不得已平日操练分前膛后膛二种操法前膛则专操装放瞄靶之法后膛则先讲明火药之涨力送力子弹之速力透力以及飞路曲直之理横差直差之故表尺远近之度瞄准命中之方然后操练装放以及随敌远近齐放慢放快放急放各法务期尽各枪之用次沟垒见在枪炮精利无坚不摧惟沟垒能以柔受坚为御枪炮之上乘厯考泰西战史凡取胜之道半由沟垒故本团操法以沟垒终而沟垒之法有二一炮队沟垒二步队沟垒本团专系步队操法亦专作步队沟垒自前锋线沟之站沟跪沟伏沟至接应队沟之各种盖沟以及设拦阻毁拦阻过拦阻各法均按次练习以裨实用 
　　一训法凡分二节一凡操场所操各法逐节逐件随时随处讲解所以然之理一值朔望休息之日集诸勇于厅事训以当勇分内之事曰自爱告以古来将帅半由行伍出身须将自己身分看重万不可以下流自居曰忠爱告以在上者尽心竭力筹饟以养尔尔当尽心竭力以报之在上者待尔如子弟尔当爱之如父兄曰信义告以尔不欺人人始用尔作事笃实人始重尔曰敦睦告以处同侪如兄弟毋争鬬毋占便宜疾苦相顾动作相助一旦临陈方肯相救曰耐劳告以能吃苦中苦方为人上人今日学成一分本事异目即可成一分功业曰勇敢告以捕盗御寇切莫退郄捕得一盗即可立功临陈退缩即干军律一番计较胆气自壮 

　　户团第七 

　　一怀宁为省会之区城厢内外地方辽阔所招练勇一百二十名更番巡哨实在不敷分布因于练团之外设立户团以补练勇之不足无论公馆土著铺户三者一律编入 
　　一省会公馆铺户约居大半其所雇用佣工等人皆属壮丁凡有壮丁之家出一名至五七名悉听其便不应点不调操并不强以所难特有盗贼窃发互相援应祇藉以壮练勇声势事最轻而易举其有壮丁而不入团者议罚果下户而无壮丁者听 
　　一户团每壮丁一名自置军械一件号衣背褡一件军械不拘刀锚枪棍号衣用蓝布背心号月由团练总局给发各户自填姓名以便稽查 
　　一每户置木梆一具各悬门内是为警梆平时不得敲击一处有警即将梆乱击四邻闻声随时同声乱击自近及远各家壮丁即持械奔救协助团勇四面兜拏有不到者查出议罚 

　　乡团第八 

　　一乡团仿城内户团之意而变通之每保设一公所派设团丁数名准备灯笼旗锣器械定期随董出哨稽查 
　　一每保先查烟户每十户一连设一连长每夜击柝巡更如黑夜鬼戌行言貌不符者盘获公同送官惩办 
　　一每保公所立大旗二杆每甲立大旗一杆大锣二面每连立小旗一杆灯笼器械巡更时准备随身如有盗贼鸣锣为号互相接应 
　　一每保紧要路口设立席棚派人昼夜梭巡 
　　一每保乡镇开设饭铺其往来客商须盘查明白方准歇宿若保内烟馆须十户连保方准开设如窝藏流匪惟保人是问 
　　一每保殷实人家由董量力劝捐以作团练之费如有阻挠许指名禀究其各保董事亦不得意存苛派各保董等若何劝捐之处仍着随时禀县核夺以杜流弊 
　　一每保烟户缮造清册以便查考其费由各保各姓自行公摊亦着随时禀办 
　　一每保出入费用每月在公所结算出具清单实贴公所门首俾众周知至年终造册呈官以杜弊混 
　　一每保渡船夜间应即止渡如有急事问明方准开撑以严稽查 
　　一每保乡镇赌博之风日炽以马家窝老坟头二镇为尤甚另行出示严禁仍责成保董随时稽查以清盗源 
　　一乡团每保之中酌派壮丁入城大保三五名小保一二名不等随同城内练团操练以三个月为度练成发回原保充当团长教练该保即另换一班仍入城随练如是更番迭进一二年间阖境丁壮皆成壮勇实隐然有长城之固 
　　一乡团入城随练之丁壮必须土著由其本保酌给米粮稍筹工辛任其自行携带到城为其在城学习之资城内团局不另给口粮以节经费而各保之中不过公养一二壮丁事亦轻而易举 

　　○断结教民李葆深与顾庆昌索欠通禀（光绪庚子九月） 

　　窃查本年三月间前署县陈令任内据教民李葆深禀控顾庆昌向顺和祥钱铺借银该钱铺管事余敬承即余楷托伊转向天主教堂借得银一千一百四十一两零屡索未偿叩请提追旋据顾全顺店东顾辉光即顾庆昌呈诉该铺与顺和祥钱铺银钱往来多年因生意亏折致有尾欠未归并向教民李葆深告借呈请传讯各等情当经前署县传讯未结职县到任屡接教堂函请饬追遂即传案集讯李葆深抗传未到据顾庆昌同伊子文生顾建吾供称伊在县属西门外开设顾全顺锅铁店自光绪二十二年即与顺和祥钱铺共事每年往来约万余金上下存欠按月起利凭折清结每月所生之利即收入下月作本存欠本利逐年滚算截至光绪二十五年尚有尾欠一千一百四十余两因厯年亏本曾经托人向顺和祥管事余楷即余敬承商恳欲将房屋作抵余楷不允本年正月该铺亦即闭歇余楷遂串嘱教民李葆深托名天主教堂控追伊与李葆深并未谋面实系藉势逼追等因质之余楷即余敬承供称伊领见住九江镇宋总兵股本在县城开设顺和祥钱店与顾全顺锅铁店往来有年每年年终本利滚算结账上年腊月结算前四年往来存欠本利仍有尾欠一千一百四十余两因托教民李葆深转向天主教堂如数代借以填补顾全顺欠款当由伊钱铺收教堂元宝二十二只并未交顾全顺收受见伊钱铺业经闭歇因将顾全顺欠款抵与天主堂收讨等语查据余楷所供托教民李葆深借用银两是否凭空架弄无从悬揣即使实有其事亦系余楷为顺和祥自向教民借银与顾全顺向该钱铺往来之款两不相涉未便任其以顾全顺倒闭难索之尾欠为移花接木之计抵与教民致枝节丛生办理棘手且民间钱债等事诈伪百出若动辄假手教民势必案牍日繁无从办结职县再三访察悉心筹度似应就题了题持平办理断令教民李葆深之款无论多寡归余楷自行缴还免启外人口实其顾全顺店往来尾欠另行从严追缴并将房屋勒令估卖抵偿以此分案办理各归各款庶可以清眉目而昭核实免致别起波澜讵余楷遵断具结以后并不赶紧清理辄行避匿以致款悬无着难保其不潜煽影射别生波折除勒缉余楷到案讯追并将顾全顺店东顾庆昌之子文生顾建吾看管严勒变产措缴尾欠银两外理合将訉断并余楷逃匿情形据实禀陈仰祈察核饬九江镇宋总兵转饬顺和祥钱铺领股管事之余楷迅速赴案遵断缴回天主堂银两以清界限实为公便肃此恭请勋安伏乞垂鉴 

　　○致九江镇宋总兵函（光绪庚子九月） 

　　查自本年三月间敝前县陈冠翁任内据教民李葆深禀控顾庆昌向顺和祥钱铺借银该钱铺管事余敬承即余楷托伊转向天主教堂借得银一千一百四十一两零屡索未偿叩请提追并据顾全顺店东顾辉光即顾庆昌呈诉该铺与顺和祥钱铺银钱往来多年因生意亏折致有尾欠未归并未向教民李葆深告借呈请传讯各等情当经敝前任传讯未结及敝县到任屡接教堂函请饬追遂即传案集讯据顾庆昌同伊子文生顾建吾供称伊在县属西门外开设顾全顺锅铁店自光绪二十二年即与顺和祥钱铺共事每年往来约万余金上下存欠按月走利凭折清结每月所生之利即收入下月作本存欠本利逐年滚算截至光绪二十五年尚有尾欠一千一百四十余两因厯年生意亏本曾经托人向顺和祥管事余楷即余敬承商恳欲将房屋作抵余楷不允本年正月该铺亦即闭歇余楷遂嘱教民李葆深托名控追伊与李葆深并未谋面实系籍势逼追等语质之余楷即余敬承供称伊领宋军门股本在县城开设顺和祥钱铺与顾全顺锅铁店往来有年每年年终本利滚算皆欠千余金度岁上年腊月结算前四年往来存欠本利仍有尾欠一千一百四十余两因托教民李葆深转向天主教堂如数代借以填补顾全顺借款当由伊钱铺收教堂元宝二十二只并未交顾全顺收受见伊钱铺业经闭歇因将顾全顺借款抵与天主堂等语查据余楷所供托教民李葆深借用银两是否平空架弄无从悬揣即使实有其事亦系余楷为顺和祥自向教民借银与顾全顺向该钱铺往来之款两不相涉未便任其以顾全顺倒闭难索之尾欠为移花接木之计彼此牵抵致令枝节丛生办理棘手军门为国栋梁谅亦深恶此辈此次顺和祥一案敝县再三访察悉心筹度就题了题持平办理断令教民李葆深之款无论多寡归余楷自行缴还免启外人口实其顾全顺店往来尾欠另行从严追缴并将房屋勒令估卖抵偿似此分案办理各归各款庶可以清眉目而昭核实免致别起波澜讵余楷遵断具结以后并不赶紧清理辄行避匿以致款悬无着深虑其别生波折似余楷如此狡谋乐为祸首而脱身事外闪避无踪此非特为害地方其身受军门殊遇委以股本重任而作此种不韪之事并不稍为军门顾惜声名扶持威望其居心实不可问为此函请查核并饬余楷赴案照断缴回天主堂银两敝县辱在事中不得不直陈戟座愚戆之处尚乞赦原至顾全顺店东顾庆昌之子文生顾建吾己严行管押勒令变产措缴尾欠银两矣幸赐德音祗请勋安敬祈霁鉴 

　　○湖北捕局获送周松林旋据周霁等取保请电咨鄂省禀（光绪庚子十月） 

　　窃于光绪二十六年九月二十八日准湖北会办沿江缉务署武昌粮捕同知冯丞启钧函称查有大头目周松林匿在贵治刻派队长徐全孝查拏如果获到已面饬其一面解送尊案请即收禁一面电禀敝处再定移提办法等因并据队长徐全孝将周松林获送到案随提讯据供称自本年四月间来皖谋事并无为匪不法情事当经暂行寄禁即据职员周霁周震周云禀称职等堂叔松林湖南清泉县人向在衡州潇湘门祥兴龙石房贸易因亏累停业于本年四月来皖谋事寄住武卫楚军正后营四哨刘什长棚内后于六月十三日因职等接眷来皖租住同安岭寓所谊属叔侄邀往同居突于九月二十八日遇湖北来差在街市带送案下伏思堂叔松林向来诚实贸易并未在外滥交确无形迹可疑之处何致遭此奇冤抑或同名共姓误被牵连如果有确实过犯凭据职等断不敢妄为剖白致干罪戾因奉禁押职愿同具保日后查有不法情事惟保人是问理合公恳如禀转详准取保释等情到县据此职县伏查前于闰八月初六日奉宪台札准湖广总督部堂张密咨单开会匪多名并无周松林其人今据湖北缉捕局队长徐全孝拏送县署当经询以周松林因何案牵涉由何人指供系何等大头目徐队长亦不能指实兹据伊侄职员周霁等禀诉前来职县当即密查周松林系于四月初旬来皖住祥和栈旋移武卫楚军正后营四哨三棚刘什长处调取祥和栈循环簿及正后营四哨三棚火食日簿均属相符是其来皖确在汉口匪犯滋事以先将及两月似于此次汉口事件两不相涉其住职员周霁等公馆已阅四月周霁等兄弟见俱在皖供差之员似尚不至容留匪类今既据其禀呈前来且面见诉陈情词哀迫职县以案由隔省访缉其中恐有不实不尽或名姓偶同之处为是禀请宪台可否电咨鄂省俯赐剖白如周松林果有为匪实事亦请鄂省电覆见姑将周松林监禁以候谨候批示祇遵实为公便肃叩钧安伏乞垂鉴徐全孝者湖北江夏县捕役虎而冠者也以诈扰事发革除遂窜籍侦探队□□□□之役展转句捕徐全孝乃以此超擢得官见者股栗武职参游而下莫抗颜行而□□□亦倚是起家于于然□□矣窃尝谓获斩枭之案三名可保一异常劳绩此令不除天下死于非罪者多矣□□□□尤其甚焉者也杀人之众而奖案之优殆莫伦比一时□□□□窜名叙功咸超数阶翻飞而去矧如徐全孝□□□者身任梃刃之役手执狝薙之劳能忍人所不忍敢人所不敢□□□□□□□□□□□□□□□□□□其亦后之君子考镜之资欤 【 自记】 

　　○跋 

　　锡光服官皖省仅二十七月凡厯石埭怀宁和州三任任各九阅月以时局之艰期会之迫牧令之卑猥益以锡光材质之驽钝其何以表见卸事以来今几两载检舍故牍犹有幸存其间以和州称最烦剧枭会匪所盘踞而适值水灾之至力小任重深用兢兢箧中文移四十余篇皆其事实厘为二册是为和阳存牍而石埭怀宁两邑在任时留稿乃全数散佚不可究寻仅于钞胥处得存稿十余篇又堂判五则举以益之裒集成编厕诸和牍之前列为上卷稍留尘迹锡光任石怀两邑时值己亥庚子间石埭固山僻瘠邑而教民及两千余户噬啮扰攘已不可终日及调任怀宁乃省会滨江首邑又值北方多故车驾西巡世局为之一变长江匪众狡焉思逞虽以省垣重镇乃一日数惊而大通之变近在肘腋于时本省防军之募合各省援师之北上又麕集城市主客时有违言奸匪因之摇煽上下之责殆备萃于有司之一身而长官之取求绅宦之营托复不能各如其意遂百腾其口以相讥谗而锡光亦遂浩然去皖矣嗟乎民生之憔悴如彼吏事之牵掣若此重以锡光因应之疏阅厯之浅无怪事与心违而迄无所成独惜此芸芸者何辜而值此不幸之时会也光绪二十九年癸卯九月丹徒姚锡光自跋简末 

　　●吏皖存牍卷中（和州） 

　　丹徒姚锡光 

　　举办和州团练通禀（光绪辛丑三月） 
　　夹单 
　　和州团练开办章程（光绪辛丑三月） 
　　致赵太守上达和州地方情形函（光绪辛丑四月） 
　　和州布置保甲各局通禀（光绪辛丑五月） 
　　访拏会匪刘大个子请就地正法通禀（光绪辛丑五月） 
　　夹单 
　　着讼文生尹朝凤抢孀架控请褫革监禁通禀（光绪辛丑五月） 
　　札委员会同城乡各董劝捐练团经费（光绪辛丑五月） 
　　札夏布理问观天充练团帮带兼正教习（光绪辛丑五月） 
　　谕城内练绅劝捐练勇经费（光绪辛丑五月） 
　　谕乡董挑选乡团送城就练并筹缴经费（光绪辛丑五月） 
　　和州本城练团劝捐集费告示（光绪辛丑五月） 
　　挑选乡团赴城就练并捐缴经费告示（光绪辛丑五月） 
　　示劝城厢居民子弟随团练习并饬董劝谕（光绪辛丑五月） 
　　严禁藉辞罚赎并招告撞骗告示（光绪辛丑六月） 

　　○举办和州团练通禀（光绪辛丑三月） 

　　窃职州奉宪台札以饟项支绌遣散营勇虑其迫而为匪州县城乡各处团练益宜认真事在必行经费就地设法筹办旋奉臬司札转奉督宪电饬据英法领事通知会匪盐枭散勇合而为一在外洋购办枪械期于四五月间在长江举事通饬一体严防各等因顷阅邸抄驻扎晋豫一带入卫各军一律遣撤此等勇营大半湘楚子弟多调至清江浦遣散势必道出长江寻亲觅故而州境东滨大江西为裕溪一口赴皖北孔道向为枭会各匪肆行出没之所加以本境奸民隐相句结诚如宪谕甚虑会匪盐枭散勇联为一气后患方长隐忧弥切是非迅办团练不足以靖地方而寒匪胆窃惟团练之法约有二端一曰民团一曰练团民团之法仍古者编立牌甲遗意家出一人轮流支更每牌之中互为守望其实与保甲无异无筹费之烦撤散之扰事最轻而易举而弊在乌合之众缓急难恃器械不齐老弱糅杂一闻贼警相顾失色且商贾之竖村野之氓最惮为兵一旦编入什伍束以部勒尤为强其所难易滋烦扰此民团之弊也练团之法富者出赀量力输助官总其成别为招募郡邑之将稍能知兵号令齐一约朿谨严部伍而居练以新法猝遇匪来以寡胜众节制之师足歼大股此可刻期而收奇效然一勇之费岁数十金一邑一州何以为继且团练宗旨专主民兵应募入伍大半枭桀主弱客强寖成尾大此练团之弊也盖民团练团二者原互有短长职州熟计兼权于二者之中拟兼收其长而各袪其短因于本州岛团练与绅民约区为练团户团乡团三法实兼用练团民团二意盖非练团无以开民团之先非民团无以尽练团之用及民团日起有功斯练团历久自废盖始终仍以民团为要归而巳职州接任以后设法筹款陆续募足练勇六十人益以来城就练之乡团八十人得一百四十人比照德国一哨军队仿德国一哨操法编三大排即德国之三小队也职州身自督带而以江南陆师学堂毕业学生为帮带并兼教习以职州前任怀宁县任内所练成之团丁十二人为排长副排长帮同教操以资训练即州署左侧旷地辟为操场营房朿以营规寄以军令日操二次夜督梭巡此练团也练勇巡防势常不及弥以牌甲以济其穷城厢内外铺户居民十家为牌积牌为坊坊一公所派有团董以为表率城十一坊夜必会哨靡昼靡夜猝有盗警枭匪骤乘抵死来扑练勇先驱是为军锋牌甲继之相与兜捕无事之时各安其业愿操者听不操不强此户团也所以补练团之不足也城居柔脆最不宜兵朴质耐苦其惟乡民惜在颛鲁未竟其用乃令每甲岁出一人州八十甲岁八十人半年为期更番迭进一岁之中甲得二人身手既娴归团教练期以三年民风可革挽弱为强长城斯藉此乡团所以与练团相为表里者也窃惟团练之徒有其名久矣非特官之视为具文即民亦以为儿戏当此上下因循既久之日而骤欲讲求民兵勒以军法势必不能是以仍以招募之法以开其先而以乡团壮丁参伍其间俾知步法进退坐作分合之宜军械新旧利钝远近之别以为准的知所法程日摩日渐浸渍既欠恍然于自卫之方自强之道果在于斯积渐而不以入伍为羞从戎为苦民团与练团日即浑化于是招募之法可革而土著之令可行斯合于团练之宗旨亦即为民兵之初基特见当创办之始推移之用训练之方必有一番精意平乎其间而后风气可开民俗可振此则职州所责无旁贷者也所谓始终仍以民团为要归者此也至于筹款艰难此又举世皆是非独和属为然而和属尤甚直无丝毫公款可以协济计非自官倡捐不可见由职州每年自行捐廉银一千四百两于平余项下给发户兵库柜四项经书工食各款每年提银六百两合共银二千两不足之数再由城厢劝捐弥补以为练团六十名月饟军装并帮带教习薪水及正副排长津贴并一切纸饭辛工巡查油烛之费其来城就操之乡团八十名即由四乡八十甲自带饟项来城官不另给以省经费计团勇每名月饟四千文周年四十八千文外加操衣操裤操靴冬之包头夏之凉帽周年约共须本洋六十圆此至少之数其所用床榻家具锅瓢盌盏及枪弹子药诸费尚不在内计每甲大者一二千家小者亦千余家不等一甲出勇一名即筹费六十圆带来入练除贫苦下户不计外计每家周岁所出不过数十文尚为民力所及轻而易举且每甲所出之费即养其本甲赴练之人官无所私其枪弹子药床榻家具锅瓢盌盏不敷之数仍由官为设法给付此所取甚微而收效甚大是又不得自顾嫌怨而任其坐废者也其见在开办经费如修造营房平筑操场一切度支此又在常支之外见拟开办烟灯捐尽数支用不足者仍由职州捐廉弥补此于筹措团练经费之中即寓限制烟灯之意仍周年只捐一次以昭体恤应否常年举办俟下年察看情形再行核定再职州此次举办团练名曰民团实兼有勇营并陆师学堂二意行乎其中为向来未有之办法一俟办有成効再由职州督带赴省恭请宪台阅看其出力员绅教习等员届时可否由职州择尤禀请酌予内奖一二名实于振兴武备殊有裨益合将职州此次举办团练特别情形并拟定章程肃禀驰陈敬乞批示遵行实为公便祇请钧安恭乞垂鉴 

　　○夹单 

　　再时局艰难强邻逼处非兵无以图强即无以图存中国勇营寙陋见其积习直与陆营等游手无赖乃入尺籍饱食以嬉不解训练且亦无从训练策穷变通久之宜为改弦更张之法计非汏勇营复民兵不可而勇营不可骤汏民兵何能遽复计非从团练下手徐图转移不可今者何尝不办团练上虽雷厉风行而下以出示谕董点验禀复为了局此等团练徒见烦扰近之无以制匪徒远之何以开风气此非妙选牧令实事训练不可古者太守之职本名郡将州牧邑长亦无不兼治兵事晋去州郡兵盗贼之起遂不可擒制中原陆沈实由于此以古例今何独不然自前明以来士大夫以科目为荣途其诘戎兵修武备诸事以为厮卒贱隶所司成为风俗兵民之分久矣非合兵民而一之则民兵一日不可复招募一日不可更即兵政一日不能振作而收成效其兵民合一之道必自团练始团练之道必自官能躬亲训练始拊而循之优而游之易俗移风即于是乎在久之而良民有乐于効用之心无惮于当兵之苦自此兵种既播发荣滋长其兴勃然一旦有事则征召可也招募亦可也盖必如是而后征召乃有兵可征即招募乃有勇可募其视无籍游手觅食而来者相去固万万也见在团练之举动辄曰经费无措也曰扰累堪虞也是又不然何则通计江南北至小县分亦不下烟户万家以二百家供一壮丁入城就练之费约不过一家日出一文可得壮丁五六十名苟官能约朿丁胥驾驭衿士令出惟行杜其中饱此何至无措亦何忧扰累况公家之期会追呼私家之迎神赛会民间岁所虚糜奚翅十百倍于此何独于区区团练而动称掣肘且乡团就练利在更番以某都某甲所出之费仍养其本都本甲就练之人练成以后仍供其本都本甲教练之用至技艺果优上可报国下亦赡家不费一钱而习成材武非其父兄即其子弟公计私图俱得其便上苟善为操纵民亦何至怨咨此沾沾经费之说可以无虑者也职州见在职任地方身居局内并非好为大言强人以必不可行之事特以外患内忧交乘迭至嫠妇恤纬杞人忧天一得之愚不得不上尘钧听请即自职州始立程法而责成功以为各州县榜样是否有当可否通行各州县一体举办之处出自钧裁又此禀陈伏乞宪鉴再叩钧安 

　　○和州团练开办章程（光绪辛丑三月） 

　　审利弊第一 
　　户团第三 
　　乡团第四 
　　练团第五 
　　选募第六 
　　练章第七 
　　训练第八 
　　赏罚第九 
　　开支第十 

　　审利弊第一 

　　一团练之利有三其弊有五何谓三利贫者出力富者助赀无转饟之劳征调之苦一利也集子弟之力保父母之乡二利也闾左之民招之即来挥之即去无招募之费解散之难三利也何谓五弊办团必劝捐劝捐必任董苟非其人缘为利薮无成城之众志作难塞之漏卮一弊也招募之初苟抉择不精收录无赖及成团之后又漫无约朿任其放纵若辈即狼假虎威鱼肉良懦以之弭盗则不足因以肇乱则有余二弊也以团董分带 
　　弟公计私图俱得其便上苟善为操纵民亦何至怨咨此沾沾经费之说可以无虑者也职州见在职任地方身居局内并非好为大言强人以必不可行之事特以外患内忧交乘迭至嫠妇恤纬杞人忧天一得之愚不得不上尘钧听请即自职州始立程法而责成功以为各州县榜样是否有当可否通行各州县一体举办之处出自钧裁又此禀陈伏乞宪鉴再叩钧安 
　　一先官捐以为倡率由州自行捐廉并于钱粮平余给发户兵柜库四项经书公费项下提捐共集成纹银二千两按月发交练局支发 
　　一筹绅富捐以集经费州境枭会各匪岁久鸱张城厢为本州岛根本重地非举办练团募足练勇六十名军械新齐训练整肃不足以资镇慑其练镶六十名并练局开支帮带教习薪水正副排长加饟号衣操衣操裤操靴冬之包头夏之凉帽巡查油烛擦枪油布操演赏号线勇口粮捕匪路费赏号皆系每月常支及活支等经费除本州岛捐廉并提捐共银二千两外不敷甚巨此系本城练勇不敷之款自应出自城乡绅富由练局绅董仿照前州童任筹捐成例劝捐弥补 
　　一举办烟灯捐以资开办盖练团经费前款所计薪饟津贴赏号杂用皆系按月常支活支之款入手之初尚有添修营房平填操场修筑围墙置备床榻卓凳灶突锅瓢盌盏一切用物诸款是为开办经费拟举办烟灯捐以为创设练团之费且于经画练团经费之中仍寓限制烟灯之意尤为一举两得 
　　一城厢户团经费不过公备旗帜油烛等用需款无多事尚轻而易举仍循旧章由每坊每牌自行筹备自行经理以为团集巡查轮更之用年终汇总造册呈州以备查考 
　　一乡团经费与城厢之户团同亦循旧章由乡董督同户长自行经理每甲各于岁终汇总造册呈州以备查考一乡团就练经费每甲须挑乡勇一名入城就练团练习此就练乡勇一名月饟并操衣操裤操靴操褂包头凉帽等费周年牵算约须六十圆上下应自其本甲筹捐供给官给印簿由其本甲绅董捐缴存州按月给发 
　　一练团及乡团就练各勇丁所用枪械药弹及练习体操并打靶各等器具经费由州捐廉筹备不取诸民以示与民同甘共苦之意 
　　一款目收发由官主持交殷实钱铺存储概不收入衙门亦不存绅董之家官绅交儆以杜流弊其捐款捐有成数绅董即缴印簿由官派人收取汇发钱铺登入经折其每月常支活支一切支发由官条付盖用戳记乃得赴钱铺取付由绅随同支发其收支帐目按月报销皆由绅经理互相维持以示大公即由官捐廉月发之款亦按月发交钱铺由绅汇入总帐支销并不由署开支永为定章 

　　户团第三 

　　一和州城厢内外地方辽阔且城圮已久仅存土垣缺口凡数十处无从修补几于外户不闭枭会各匪往来出没久已视为坦道所招练勇祇有此数更番巡哨不敷分布且练团以练为主期在练成身手以御大股匪徒日操两次且有体操打靶诸等功课备极辛勤夜间难概责以巡查只好轮班下夜因于练团之外仍旧设有户团以补练勇之不足无论铺户居家一律编入 
　　一城厢内外仍古者牌甲之意十家为一牌牌有长插旗一面十牌或十数牌为一坊坊有公所一区团董二人大旗二面每牌十家轮环夜集公所支更巡查由团董督率互相会哨盘诘夜行扎卡要路苟遇匪类须鼓勇协力擒送到官总之牌甲之法原以清查内匪为第一要义稽察巡防何间昼夜 
　　一每夜每坊每牌轮更下夜由保甲委员巡哨之便稽查勤惰勤者呈州奖励惰者送究 
　　一户团不得以老弱充数其壮丁一名自置军械一件号衣背褡一件军械不拘刀矛枪棍准其呈验注册备用号衣用蓝布背心其号月由局给发以归一律每户自填姓名以备查考 
　　一每户置木梆一具各悬门内是警梆平时不得敲击一处有警无论昼夜即将梆乱击四邻闻声随时同声乱击自近及远各家壮丁实时持械奔赴协助练勇四面兜拿闻梆有不到者究罚 
　　一户团多系铺户居民原不责以操练其有自愿操练求习武艺者亦准其报名随同练团学习每日一次或二次均惟其便即使其后有故中止或因事间断均可通融并不苛责盖本州岛属望至殷苟其技艺学成上可进取功名下足保卫家室所以尽力诱掖期盼无穷 

　　乡团第四 

　　一乡团仿城坊户团之意而变通之和州四乡凡三十四都分八十甲每甲各设团董择适中之地设公所一区每甲之村庄集镇量路远近随其大小归并分合各设户长任设分所若干区编集壮丁准备器械锣梆旗灯听候团董定期互相会哨不时随董出哨巡查 
　　一每甲村庄集镇先查户口无论本籍客籍仍每十户一牌设一牌长就其附近之处联为十牌或十牌内外每夜轮流击锣巡更如有黑夜魃行口操异音或土民而形迹仓皇者皆须盘诘的实方得放行至匪徒结党白昼横行须合力擒拿送官惩治 
　　一每甲公所立大旗二秆村镇分所立插旗一杆大锣二面梆家一具每壮丁自备号衣背褡一件器械无论木棍刀矛猎枪一律造册呈州以备查考如有盗贼入境各村鸣锣各户击梆自近而远联络接应壮丁闻警操械齐出四面兜拿期必擒获 
　　一每甲紧要隘口设立巡卡为附近各甲各村夜巡会哨之所是为盘查匪类第一关键 
　　一每甲村庄集镇客万饭铺凡往来客商须盘查明白确有根据者方准歇宿由董间日抽查如滥住游民甚或窝容匪类准即送州分别惩治至甲内烟馆须十户连保给予门牌方准开设此另有章程候委员会董清查照章办理 
　　一每甲土客各户仿保甲章程缮造清册给予门牌以便查考其费听各甲各村各姓自行摊办由董随时将册牌呈州用印分别存留给发以备查考 
　　一每甲乡团出入费用每月底在公所结算缮具清单实贴公所门首俾众周知年终汇总造册呈州以杜弊混 
　　一和属积玩已久枭会散勇赌博土流各匪棍盘结蕴伏几于随地皆有甚至明目张胆扰民抗官结党横行形同化外设立乡团原以责成搜拿各匪为第一要义见巳由州密派线目四出缉访如有匪棍所在地方线目力量不足擒捕乡团应即随时协助兜拿务在必获若线目业经要约而乡团观望不前甚或别有瞻徇纵其逃窜一有此等情事本州岛定即从严根究断不宽假 
　　一凡乡团每甲须各挑壮丁一名入城随同练团操练以六个月为期练成以后发回本甲充当团长即教练本甲壮勇该甲仍另挑一名入城随练如是更番迭进不一二年阖境丁壮皆成精健实隐然有长城之固其每甲挑勇就练之时由董先择身体强壮粗能识字而年在二十五岁以内者二三名送城官再就中挑取一名入练 
　　一每甲送城就练之勇必须是甲土著其口粮军衣各费由本甲先行筹捐呈缴以备该勇在城就练一人一身之用此外教习薪资枪械弹药并营房灶座锅瓢盌盏一概器具各等费用所需甚巨概由州另行筹款备给除就练本勇口粮军衣以外不取分毫以示格外体恤 
　　一乡团见在教练无人自无从责以训练俟半年以后凡各甲资送入城就练之勇练习既成各回本甲届时再行订立乡团训练章程即以头班练成回甲之练勇充当团长即兼其本甲本团教习以资指授期在辗转传习一州之士化积弱为精强此非特闾阎捍卫之资久且为敌忾干城之寄 

　　练团第五 

　　一户团乡团皆团而不练之兵盖城厢乃商贾所萃乡农依耕稼为生各安其居各理其业势难舍此就彼强以荷戈而州境滨江为国地处冲途盗贼觊觎时思窃发非有小队亲兵以为牙爪则声威不振官民皆有坐困之虞所以于户团乡团之外别为练团实为本州岛之牙兵即以为民兵之标准 
　　一练团以民兵为主兹别为练团则招募而非土著殊非团练本意然户团乡团既乌合而难用势不得不出于招募以树风声俾得专心致志从事练习俟此练勇练有规模乃于乡团之中甲取壮勇一名随同操练以取主客相维之势而户团之中愿随练者亦许其入操以广传习盖练团者假以开民团之风气也苟民团丁壮入练之人日增斯招募而来之人日减此中推移之理实有权衡意在转弱为强识者谅能共鉴 
　　一练团之中既分两等一招募练勇六十名一挑取乡团甲各一名凡八十甲得八十名共为一百四十名而饟项亦分两截筹备其招募之六十名饟自本州岛捐廉及绅富筹捐供给所有乡团入城就练之八十名饟自各甲自行捐缴支给惟必此招募之六十名练有成规其赴城就练之乡团八十名乃可入伍盖事有次第方便措施 
　　一招募之练勇六十名拟即本州岛前在怀宁任内募练之团丁百二十人就中择其尤者招回并仍其原为正副排长者择为正副排长庶驾轻就熟以收事半功倍之效 
　　一练团即本州岛自行督带设帮带兼正教习一员副教习一员正副排长十余名不拘额其帮带正教习及副教习必取江南湖北武备学堂出身之员方充是选 
　　一本团设文案兼杂务一员凡文书尺籍军械子药并稽核帐目协同放饟及一切杂务皆其所司且帮同帮带教习约朿勇丁必公勤妥慎之员方充是选 
　　一就本州岛借驻之试院左侧旷地辟为操场外筑围墙内修营房以为练团募土各勇驻扎操练之所帮带教习文案亦均分驻其中以资约束 

　　选募第六 

　　一练团募勇六十名先尽本州岛前在怀宁任内练成团勇尽数招回如有不足即募和州土著民户补充其外籍客户概不收录 
　　一募勇虽土著民户然必有殷实铺户具有切结保其本身未曾入会及父子兄弟叔侄并无在会者方准投充听候挑选 
　　一募勇须年在二十以上二十五岁以下身强体壮未染嗜好而有家室根据者方得入选其市井游惰或无室家可据或年岁身材不能入格者虽有的实保人仍不收录 
　　一乡团送城就练壮勇每甲各须选择三四名送州任听挑取一名入练如所送三四名中竟无一名入格仍行发回令其另行选送 
　　一收录就练乡勇一如募勇章程必须本甲乡董协同殷实铺户具有切结保其本身未曾入会及其父子兄弟叔侄并无在会者方与挑录 
　　一收录就练乡勇亦须年在二十以上二十五岁以下身体强壮未染嗜好的是本籍而有室家可据者方得入选 
　　一此次练勇系朿以营制编成队伍教以新操饟糈甚厚管带教习按日训练原期日久有功属望甚殷与寻常团丁回不相同且筹集饟项百计图维来路不易必须用度实有着落方称无愧是以练勇挑定入团之后不准告退如欲告退须将其自入伍以来所得口粮如数缴还方得退伍无论募勇及就练乡勇一律办理是以于其入伍之初甘切保认各结皆须详晰声明以免虚糜饟项岁久无功 

　　练章第七 

　　一练团即本州岛自行督带惟本州岛事务殷繁不能随时随事躬亲本团细务凡在操场营房一切号令约朿日行常事俱有定章即交帮带主持管理而以副教习文案帮同管理然随事须商明帮带方可施行其定章以外诸务及进退赏罚须随事禀知本州岛核夺办理 
　　一先募练勇六十名分作三大排六小排俟就练乡勇入伍仍作三大排六小排惟就中又分作十二个半小排以便操练其正副排长各排排头随时选择技艺优而循守规矩明白事理者提充不拘定额 
　　一练勇募定以后按名给操衣操裤操靴夏凉帽冬包头各一具操靴每名一季一给余酌量给予皆不扣饟 
　　一招募练勇其住房厨房以及床榻卓凳锅灶盌箸厨刀火钳锹锄等件一概由团备给但各勇须将各件郑重爱惜倘敢任意蹧蹋一经查明即勒令赔偿以重公物 
　　一练勇每日操练早晚两次外加体操打靶一切功课其功课次序由帮带编次先后呈候核定限期演习务在精熟各勇下操以后督令各在棚内互相讲求所操各件期在心知其意并由帮带及副教习随时唤到厅事与讲明一切理解 
　　一练勇暇时可随时随意自在操场演习并互相比较活动游戏惟不得结队出外其实在有事必须出门者须禀明帮带候帮带允许限定时刻给予号签方得出门如有私自出门者无论有事无事及出门有踰限定时刻者必重予棍责 
　　一练勇每日操演以外兼派充巡查计练勇六十名每夜四人每半个月各轮查夜一次及就练之乡勇入伍斯共有一百四十人届时再行排定约一个月各轮查夜一次以均劳逸其间有出全队出半队巡哨之时临时另有号令 
　　一练勇每日轮派内外值日各一人自操场以至大门诸事均由外值日禀报帮带其各勇在住房时诸事均由内值日禀报帮带以申约朿森严号令 
　　一每日派各勇轮流擎枪一点钟时专立营门稽查出入凡各勇出门须视其号签在手方得放行其外来面生之人一概不准放入或来人实系有事必须入内须盘诘得实乃通知外值日禀报帮带允许方准放入 
　　一各勇亲友一概不准在团留宿即有事故来团亦须俟该勇下操以后候由外值日先行禀报帮带允许然后通知该勇引入号房聚晤然每次亦不得过一刻钟之久 
　　一练勇轮流做饭以习勤劳轮流出外买菜其出外买菜亦必请有号签方许出门 
　　一每日点名二次上午十二点钟一次下午八点半钟一次至九点钟除支更外一律息灯就寝 
　　一朔望放操假一日以示节劳然亦不准出外 

　　训练第八 

　　一练法以新操为主凡分六节首体操所以活血脉强筋骨为操练之根本次步伐凡立跪起伏及左右前后各转法为队伍战陈之根本次队伍凡由一字变三队由三队变方域或由大排变小排变双条路等式为开差挪动及将战未战之时与夫卒然遇敌随地转变之用次战陈凡驻护队法行护队法攻守法审择地势法节节散开前上法分段起伏前上法冲锋法左右翼接应法以及侦探敌情法逐节安排通气兵法估量距敌远近法瞭望法为实在临敌之用次军械军械与时为变通见在军械非枪炮互相依倚远近兼资不足制敌死命本团专作步队操法所用军械专系步枪而前膛者又居大半不得已平日操练分前膛后膛二种操法前膛则专操装放瞄靶之法后膛则先讲明火药之涨力送力子弹之速力透力以及飞路曲直之理横差直差之故表尺远近之度瞄准命中之方然后练习装放以及随敌远近齐放慢放快放急放各法务期一枪得尽一枪之用次沟垒见在枪炮精利无坚不摧惟沟垒能以柔受坚为御枪炮之上乘历考泰西战史取胜之道半在沟垒故本团操法以沟垒终而沟垒之法有二一炮队沟垒二步队沟垒本团专系步队操法亦专作步队沟垒自前锋线沟之站沟跪沟伏沟至接应队沟之各种盖沟以及设拦阻毁拦阻过拦阻各法均由浅及深次第练习以裨实用 
　　一训法凡分二节一凡操场所操各法逐节逐件随时随处与之讲解所以然之理令其胸中了然自能运用因心随机应变一值朔望休息之日集诸勇于厅事训以勇丁分内之事曰自爱告以古来将帅出身半由行伍须将自己身分看得高万不可以下流自居入于匪僻曰忠爱告以在上者尽心竭力筹饟以养尔尔当尽心竭力以图报在上者待尔如子弟尔当爱之如父兄曰信义告以尔不欺人人始用尔尔不自贱人自重尔曰敦睦告以处同侪如兄弟毋争鬬毋占便宜疾苦相顾动作相助一旦临陈方肯相救曰耐劳苦以能吃苦中苦方为人上人今日学成一分本事异日即成一分功业曰勇敢告以捕盗御寇切莫思葸捕得一盗即受上赏临陈退缩即干军律一番计较胆气自壮 

　　赏罚第九 

　　一齐一众志厥惟形赏惟明惟严树之标准刑责之条要以八则一违犯号令者重惩一拐饟脱逃者重惩一聚众鼓噪者重惩一出外滋事者重惩一在内争鬬者重惩 【 其余请假违限操场犯规私自出外等节均临时酌责不在此例】 一勤奋任劳者赏一操练出众者赏一捕盗奋勇者赏 
　　一凡在事员绅果始终勤奋见功团局有益地方俟办理一年后当择尤详请给奖以示鼓励若因循敷衍甚或从中生事即随时撤退以示大公 
　　一每月本州岛亲阅操练一次打靶一次分别优劣优者给奖劣者惩罚 

　　开支第十 

　　一练勇六十名每名月饟足制钱四千文每月共二百四十千文 
　　一正排长约十名每名加给月饟足制钱六百文每月共钱六千文副排长约十名每名加给月饟足制钱三百文每月共钱三千文合共每月约加饟钱九千文 
　　一每练勇一名给号衣一件操衣一件操裤一条操靴一双冬包头一幅夏凉帽一顶号衣包头凉帽共三件皆一年发给一次操衣操裤操靴共三件周年牵算约每季换发一次周年约共发操衣四件操裤四条操靴四双此皆在每月常饟之外 
　　一练团总局总董五员皆黾勉从公不领薪水见在总局即暂设保甲局内为办公之所以节经费局中除总董五员常川办事以外设有司帐一人每月薪水足制钱五千文借用保甲局勇三名以资驱使每勇一名每月津贴足制钱一千文共给钱三千文又每月给油烛茶水纸张杂费足制钱二千文计以上局用每月合共钱十千文 
　　练团总局与练团营房盖区而为二练团总局乃总董各员办公之所其会议团练事宜及经管欵目掌理收支皆各总董任之练团营房乃帮带教习及委员督率勇丁屯驻之所其一切约束训练操防皆帮带教习委员任之两不相涉所谓各有职权也惟每月发饟则总董帮带教习委员会同按名给发此为互相查考之事 
　　一练团帮带兼正教习一员月薪银圆四十圆副教习一员月薪银圆三十圆管理文案兼杂务一员月薪银圆二十圆每月火食各四千文油烛各五百文以上三员薪水火食油烛合共银圆九十圆足制钱十三千五百文其练团月支杂用路灯费足制钱二千文擦枪油布费足制钱五千文纸张笔墨费足制钱一千文每月共支杂用钱八千文 
　　一练团附雇线勇四名每名月饟足制钱十千文每月共钱四十千文 【 此线勇四名另驻州署专任密捕】 
　　一以上七宗为周年常支此外尚有开办经费如修筑围墙平填操场建造营房招募杂费置备床榻卓凳锅灶盌盏食用一切家具其随时经费如置购军火弹药添补零星对象捕匪路费获匪赏号阅操赏号夜巡油烛一切活支皆属一时一事正杂用度不在前款一切常支之数 
　　一以上各款皆属本城练勇周年常支活支各色用款其乡团就练勇丁月饟号衣操衣操裤操靴包头凉帽一应支用率与本城练勇相同惟由各都各甲自备缴州支给另册开支不在上开各款之内至帮带教习司帐一应薪资已包括于城练经费之中乡团就练不再开支惟就练乡勇到城必须购地添造营房方资安顿并须添置床榻卓凳锅灶盌盏食用一切家具均属另行设法筹备以为就练乡团到城栖息之所此亦另款开支不在前开各款之内 
　　一练局收支各帐一日一结每月底一总结造具四柱清□二本一送州备案一由州印发存局备查年终汇总收支各款造具总册二本呈核用印分别存发并缮录排印多本给发城乡绅民公阅以昭征信 
　　以上凡总目十子目六十八系开办初定章程其有随时酌量陆续增删修改之处再行续订 

　　○致赵太守上达和州地方情形函（光绪辛丑四月） 

　　省垣别后瞬及帀月引领西瞻驰念何极弟自三月二日自省起程次日抵芜东北风大劲舣舟以待四日乃得渡越日进署初八日接篆迄今巳历三旬披阅案牍接见绅耆旁采民风咨询僚吏巳得此间利病大概利病所在须分标本言之其本源之病缘士不知学人尽吸烟疲困之根实在于此州有和阳书院经费本微而积年为蠹董所蚀竟无丝毫存款仅恃官之捐廉给予花红支持月课而见闻之陋莫可言状即以时文论自求是斋还读轩近科墨选数种而外他无所知是以江南乡闱累科以来和州竟不一售学术愈陋生计愈艰其走衙门掌词讼者尚是乡里善人下此则通枭匪入会党分贼赃作赌首衿董之家胶庠之士犯此到官者比比皆是士习若此其何以支若乡曲愚民市井贩竖则困于鸦片城厢萧索茅屋栉比而颓垣败壁间烟馆相望以斗大一州周计终岁西广诸土售价直本洋三十余万圆地本江乡号称腴米丰穰之岁以米易土尚得其平偶值俭年入不抵出漏卮过当贫瘠其宜而人之黄槁奄奄不任操作更无论巳田土圩莱老荒莫垦亦职是之故凡此诸端皆属本病疗治之方难旦夕计顷拟即前任朱牧捐置官房一所辟一小学堂择聪颖无习气年轻秀才令入其中以官为师身自教授分史学舆地算学以订课程并商幕中陶君日授英文二小时许庶几风气日开智职胸襟日即疏瀹转移之道或在于斯州境以内大半平畴厥土涂泥实为上壤惜多惰农弃而不治沃亩芜区交互错伍顷拟即日周历四乡勘视荒土纪其都数十年之讣端在树木蚕桑之利尤过稼穑期俟冬间派人前往浙湖购桑秧十万株分都分乡教其种植五年以后其利已兆相观而羡势必争趋旷土游民或可挽救凡此皆为治本之术非可责效朝暮而近日急则治标则以严缉土流诸匪为第一要义譬如人身蛊毒结于脏腑风湿淫乎肢体非下硝黄信石猛峻杀虫之药不能荡涤邪秽即无从补益元气和郡地虽僻小而南北风气迥然不侔北接全滁民俗刚劲饶有北方猛烈之概而小刀会青帮一派匪徒已渐次流入如马得盛马标诸匪皆青帮头目其党徒率有千百人不等弟到任后派人前往密拏诸匪闻风遁往江浦县境顷复购线跟缉然出省追捕牵掣万端见尚未有端绪东南一带滨临大江南起裕溪口北抵乌江之驻马河袤延百里而近其间港汊纷歧数百石大船随处皆可驶入而自裕溪西行北上直达巢湖为庐肥孔道民俗惯食私盐以巢湖为汇集分贩之所于是私枭会匪冒死争趋而土民之豪为之窝主盖大利所在法不足以惩奸势固然也如州境黄山寺 【 去裕溪口□里】 之田张诸姓雍家镇之雍夏诸姓皆衿族且富室也而与枭会巨首王赐标王兆悦等相为呼吸盖富者挟匪以贩私贫者仗匪以为盗睚眦之怨干糇之愆假匪以报复如滨江之白渡桥沈家巷诸村镇土民多著名剧盗皆匪党也而黄山寺之田朝端捐有候选训导家资颇富王赐标实主其家积惯贩私众口确凿而其见官也方晶顶挂珠大言炎炎毫不愧怍何怪民间之通匪结枭视为故常此不大加惩治恐揭竿倡乱之萌即在于是此间赌风尤炽亦非寻常窝赌可比每枭会诸匪之来无不大开赌场而本地赌匪亦无不与枭会诸匪相依为命枭也会也盗也率以赌为会集党徒之所弟到任后巳捕有著名赌匪数人钉镣收禁以清其源惟见闻枭会诸匪尚有大小数十艇分泊南岸时思蹈我之瑕全力来犯而我亦每日戒备幸城中驻勇百数十名而弟自省中带来枪械尚称利器为诸匪所惮有此虚声暂尚赖以镇慑然非迅办团练清查保甲亦断不能肃清内匪而断句结特见尤有难者和郡水陆制防各营不为不多水则裕溪口之水师营陆则西梁山之游兵营皆制兵也运漕镇之安定营东西梁山之炮台驻营州城之精健安定分哨皆防营也在彼既不相统摄而地方营伍有主客之势势不得不以客礼相待卒然有事何以号召且土游诸匪出入州境久与兵狎每值搜捕严急或转遁入营中匿迹勇棚资为荫护及文移索取早巳纵而之他无可指证近捕巨匪两名四面兜拏巳将就擒复经遁去正坐此病顷已另禀节帅至团练一节实为州县主兵苟无主兵亦断无能运用客兵之理见方极力图维巳于前月杪拟订章程通禀层宪俟编练就绪再闻左右目前大局何若款局何若省局何若此间如处瓮中无所闻见均乞示知州县责任重而掣肘多非可久居之地拟作摆脱计想公亦谓然纸短意长拉杂言之故不觉辞之赘也时盼惠音诸乞珍摄手上藉叩道履 

　　○和州布置保甲各局通禀（光绪辛丑五月） 

　　窃惟治匪之道莫先于肃清内匪而内匪之清莫要于严办保甲和境东滨长江袤延及百里而近西南裕溪一口直走卢巢尤为盐枭票会诸匪盘踞出没之所去年前州童牧清查票匪准其投首缴票先后呈缴至二千余张之多其未经首缴者尚不知几倍于此而裕溪口以长江水师参将驻防之所乃去年七月间会匪闯入敢肆逆谋抢掠械药呼啸横恣遥为大通声援此等匪徒岂卒然而来贸然而往此原有土著豪棍与通呼吸潜踪匿迹几阅岁时蕴积伏藏乘间而发自去年严行捕治以后诸匪稍稍敛迹今岁正二月间复行蠢动讹言朋兴民情惶扰职州接篆以后亲督勇役购线密拏巳捕得枭窝张天燮并入会匪犯许正兴黄毛太岁高孝全等凡十余人见正訉办情轻者即职州自行惩治发落罪重者容另案详办此间积弊己深非一旦所能补救且地属滨江匪踪飘忽来往岂有定程防范断难或弛职州再四思维与其焦头烂额何若曲突徙薪计惟严办保甲与团练相辅而行以清内匪一法内匪既清则外匪无从窥伺自然绝迹查和州城内向设一保甲局去城四十里下通姆下河口之姆下镇及距城四十里之乌江镇各设一保甲局特为安插委员起见己属有名无实而黄山寺裕溪口雍家镇诸处居西梁山上游外江内湖此为冲要乃和含无为三属交辖之地而北去州城及八九十里百里不等声援不接防察难周向竟未曾办理保甲是以外匪内奸蜮藏鼠窜窟穴其间倚是处为负嵎之固向苟早为布置稍有觉察亦何致有去年七月裕溪口之变职州拟为亡羊补牢之计于裕溪镇黄山寺各设一保甲局并州城及姆下镇乌江镇凡五保甲局其显庙集沈家港后港桥兴隆集皆隶黄山寺保甲局雍家镇裕溪口西梁山皆隶裕溪镇保甲局就地区分严定功过并使其联络乡团互相犄角照此则州城南路滨江之地皆有布置声势接续其办法以严缉内匪为主似此防范当不致再如往日情同化外有拒捕抗官抢劫制营抢药子弹等事其北路一带并腹内要害向为匪徒盘结之所再行陆续布置务期周密特其中所最难者不在筹费而在用人委员薪水并巡勇经费由官为津贴并稍稍就地筹款尚不难设法弥补惟用人一节向来积习大率为人求事并非因事求人本为酬应人情何能循名课实职州当此积玩之余何堪瞻顾因循再蹈此习职州此次所设保甲各局拟指调干练数员为地择人破格委用于各该局弹压缉捕诸事必有裨益容另案禀请饬派赴州以供臂助再职州分设保甲原以稽查为主以缉捕为用实有弭患无形之益将来该员等会哨梭巡风雨疲劳且搜拏巨匪身冐危险不无微劳足录如一年以后地方安靖匪患销除可否□职州择尤禀请给奖以示鼓励之处出自钧裁此自职州到任以后更易添设保甲各局情形理合胪禀宪鉴祇候批示遵行实为公便肃叩钧安恭乞垂鉴 

　　○访拏会匪刘大个子请就地正法通禀（光绪辛丑五月） 

　　窃职州访闻州境刘家嘴地方有会匪裹胁滋扰情事当即密派线役前往确探即前州童牧屡次饬拏匪首王赐标党伙在逃未获之匪犯刘大个子即刘小加兴又名刘偏头潜回旬结滋扰职州即亲督勇役于本年五月初五日端午节期乘其不备连夜驰往掩捕比至刘家嘴村天色将晓该匪尚偃卧未起当即擒获押带回城讯据供认入王赐标会充当坐堂并在各处招人入会等情不讳并据该族刘尊贤刘世兴刘荣章等赴州面称刘大个子原系会匪大头目王赐标党羽最见亲信出外为匪往来无常平日倚势横行伊等久欲送案无奈刘大个子异常强横党羽众多伊等畏其凶锋如擒送到案究办不严该犯有日释归伊等即死于其手是以不敢擒送今蒙拿案求为尽法惩办以免后祸愿具切结等语职州伏查该犯刘大个子凶恶异常平日结党横行乡民吞声隐忍莫敢谁何且该犯入会充当坐堂实为会中巨恶既逃复归句结滋扰行踪诡秘实属罪不容诛应请将刘大个子即刘小加兴又名刘偏头照章就地正法枭首示众以昭烱戒其匪首王赐标等另行购线严缉禀办惟该犯刘大个子党羽甚众若不早日明正典刑深为可虞理合开录供□□差驰禀仰祈迅赐批示祗遵实为公便肃请钧安祗乞垂鉴 

　　○夹单 

　　再和境盐枭票会各匪之来实藉内匪为之窝主为之耳目是以猖獗而不可制而与外匪句结因而渔利者则以黄山寺之田张两姓为之魁而雍家镇之雍姓次之查雍家镇在裕溪口内北去裕溪镇十余里地尚冲而不要而黄山寺值裕溪口左腋滨临大江最为要地此地不能肃清则裕溪一带隐患方长有不得不拔去根株之势该集之衿富不出田张两姓乃相与入会结枭销售枭私以自封殖豢养肥硕寖肆搏噬遂至为贼谋主为匪爪牙而武断凶横更不必论田姓以岁贡生田朝端汛弁田朝杰为之首而田朝珂田朝多田朝进田荩鳌等次之张姓以布理问职衔张天燮为之首而张天源武生张天鑫张昌祚张其陆等次之张天燮见巳访拏到案另行訉供禀办而田朝瑞田朝杰伎俩尤出张天燮之上外句巨匪内结营员远交省会书吏预为抗拒之地且家蓄讼棍即如此次拏得张天燮到案即有积惯讼师胡丽金相随来城幸经觉察当即拘拏未得任其展布闻田朝端田朝杰亦莫不皆然田朝端近且报捐教职田朝杰且有云骑尉世职是以此州前任自朱牧以来亦莫不知其稔恶乃以循照例案办理多致棘手遂亦姑为隐忍因循坐误该犯等以为人莫谁何愈酿愈横延至今日遂致不可收拾窃惟执鼷鼠者不执其尾击虺蛇者必击其首田朝端田朝杰两犯乃和属内匪之首也前任童牧去年之办枭匪不为不勤乃终岁戒严直至今春而匪势不衰隐忧愈切正坐执尾不击首之病职州见拟设法次第擒治以绝匪源若该犯等次第翦除则内匪既清外匪自绝巨匪既歼诸匪自靖惟该匪等颇有神通若非大宪主持于上难以遽有把握一击不中贻患尤深可否抑恳宪恩饬行拏办抑或与职州以便宜办理之处则因付事机较为顺手其雍家镇之雍姓并内地诸处土著凡著名句结外匪之人再行量其轻重逐渐办理其势较顺此职州为地方起见为长江大局起见不得不沥陈于宪台之前伏候一并批示俾有遵循并请将此密禀勿发科房致该匪等闻风得有防备合并声明肃此再禀恭叩钧安伏乞垂鉴 

　　○着讼文生尹朝凤抢孀架控请褫革监禁通禀（光绪辛丑五月） 

　　窃于本年四月二十五日据本州岛文生尹朝凤喊控严郑氏串匪滋扰等情到州据此职州以所控案情较重立即饬差将原被告提案讯系文生尹朝凤之至戚朱邵氏夫故纔及半年藉仗尹朝凤势力潜招夫之族兄朱志富为夫尹朝凤得受朱志富侵卖公产田价本洋数十圆遂为主持其事致朱邵氏巳经改嫁之姑严郑氏并邵氏母弟邵为章等不服曾于本年三月间在前州童牧任内具控饬差传讯尹朝凤情虚畏究当挟朱志富朱邵氏卷逃鬼戊往江南行及州城未及上船为严郑氏侦知于张恒兴饭店捉获送案尹朝凤复经挣脱避匿经童牧断令邵为章等将朱邵氏当堂领回完案另缉尹朝凤未获前州童牧旋即交卸讵尹朝凤于新旧交接之际未及追究至四月间复为朱志富主持隐向邵为章串明阳纠无赖多人将朱邵氏抢至该生家中留住多日仍为作主令招朱志富为夫朱志富即匿尹朝凤家中严郑氏查知心怀不甘邀同夫侄严德余等与尹朝凤理论口角致将严郑氏殴伤尹朝凤转以串匪滋扰大题赴州见控见经职州讯悉前情除勒令尹朝凤交出朱志富到案分别责惩断结外伏查该生尹朝凤身列胶庠干预嫁孀希图得利伙同卷逃巳属不知自爱乃经童牧断结以后胆敢纠伙抢孀复捏词架控更属藐法该生原系著名讼棍卷查该生在州讼案飞诬架控强横异常历年以来案牍尘积其主唆包揽等事更不知凡几若不从严惩办非特将来刁告之风诪张益甚且此等讼棍任其逍遥法外颠倒是非鱼肉良懦地方受害更复何穷惟该生狡猾异常未便讯供按例详办自应通融归于外结兹饬据本州岛儒学查明该生尹朝凤见年四十二岁于同治十一年科试入学十三年岁试帮增等情申覆前来除勒交朱志富外应请将文生尹朝凤衣顶斥革拟监禁十年以示惩儆而安闾阎俟限满察看能否改过再行禀办合肃驰禀仰祈迅赐批示祇遵实为公便肃请勋安伏乞垂鉴 

　　○札委员会同城乡各董劝捐练团经费（光绪辛丑五月） 

　　为札饬事照得本州岛迭奉宪札饬办团练事在必行所需经费责成就地设法筹款不得以费无所出藉词延缓等因奉此查本州岛团练前日传集城厢团丁点验参差错落疲弱不堪城内如此乡镇可知若不变通向来办法以求实效则永远有团之名无团之实处此时局内讧外侮艰难若此其何以支今本州岛于城内开办练团招募练勇六十名延订教习帮带训练并谕董设局开办劝捐以集经费其练团总局即与保甲局同设一处以节虚麋饬与该委会同商办该委当巳遵照会董开局业将开局日期呈报兹查本州岛全境共有八十甲拟令每甲各送一人来城即附本州岛署内所募练勇随同习操一俟操练纯熟即令仍回本甲该甲即再选一人来城仍行随练似此更番迭换不独为目前有备无患之计亦即将来转弱为强之机惟是创办之初筹款不易除另行出示并分别谕董遵照办理外合行札饬札到该委立即会商本城绅董并朿装驰赴各都各甲会同各乡董查照城乡示谕各节分别挨劝并发给城乡各等印簿在城在乡劝有成数即行登簿次第汇送来署须知本州岛此次所办团练固与向来办法不同尤系奉饬筹款该委务当竭力从公令各坊各甲早一日清缴捐款则在城练团得早一日集事即各甲就练之人得早一日来城而各坊各甲即早一日收保卫之效该委不得稍事因循亦不得稍有偏袒务期刻日劝办清楚以济要需特札 

　　○札夏布理问观天充练团帮带兼正教习（光绪辛丑五月） 

　　为札委事照得本州岛见办团练事宜业经示谕绅董筹捐以裕经费并饬乡董选丁送城随同操练各在案见拟在本署先募练勇六十名教以新操凡一切站转分合进退坐作以及行军前上冲锋诸式并枪械子弹药力新旧同异及瞄准打靶各法均须尽法指授平时尤须告以忠义加以约朿常行讲解除由本州岛自行督带外亟应遴委帮带兼任教习勤加训练俾成劲旅查有江南陆师学堂毕业学生选用布理问夏观天老成练达深明教法堪胜帮带兼正教习之任亟宜委用每月给发薪水英洋四十圆火食三千文以资办公合行札委札到该员即便遵照办理特札 

　　○谕城内练绅劝捐练勇经费（光绪辛丑五月） 

　　谕练团总局绅董知悉照得时事孔棘长江一带枭会各匪裹合散勇出没往来时思窃发加以本境土匪潜与句结欲靖地方亟图防范见在迭奉宪札饬办团练事在必行所需经费责成就地设法筹款不得以费无所出藉词延缓等因奉此查本州岛团练历经前任举办各在案乃前经本州岛在城隍庙点验时团丁则老弱羼杂器械则竹木居半似此疲陋情形一闻有警必至仓皇失措何能追捕兜拏点阅之时深为太息势不得不另行招募练勇加以训练以期有备无患今本州岛于署内左侧旷基建造营房平筑操场并延聘教习即作帮带先行招集练勇六十名教以新操勒以兵法设有匪警则以此为前锋并集城厢内外团丁以助声势庶足以卫闾阎而寒匪胆且即以教法推广四乡另行示谕办理期年之后和州一境不事外募即可得劲旅若干人故本州岛此次举办城内团练不独日前御侮之方即为将来转弱为强之地惟是举办之初筹款不易卷查前任劝捐各款均巳一律开支涓滴毫无何以措手本州岛再四踌躇惟有官自捐助以为之先除由本州岛倡捐并自行筹款凑足纹银二千两以济经费外合行谕知谕到该董等立即遵照前往城厢内外视绅富铺户居民人等分别等级实力劝捐并剀切开导须知本州岛此次办团与向来情形不同将来收效甚大该董奉谕后仰即在署各领印簿分头认劝一俟捐有成数即将印簿呈缴由本州岛照簿收捐发给殷实钱铺存储再由州署发给该董手折凡有应用各款由州发盖戳付条凭折赴铺支取一面登册收支每月汇报以昭核实此系该董等自卫身家之计毋得推诿游移并仰转谕各捐户毋得掯吝致误要需切切再此次练团总局即与保甲局同设一处以节糜费除札行委员外仰即会委开局其禀定章程一本候刊刷成册后发给阅看特谕 

　　○谕乡董挑选乡团送城就练并筹缴经费（光绪辛丑五月） 

　　谕某乡某都董等知悉照得时世多艰长江一带盐枭会匪散勇句结鸱长时思窃发欲图保卫宜思自强见在迭奉宪札饬办团练事在必行所需经费责成就地设法筹备不得以费无所出藉嗣延缓等因到州奉此凡所以为地方保卫讣者至周且备故处今之时举办团练实为刻不可缓之图查本州岛团练历经前任循例举办本州岛莅任后传集城厢巳练之丁先行点验乃老幼参杂器械锈钝似此疲陋何堪御侮城内如此各乡可知即使本州岛日日调操徒滋烦扰何济于事若使本州岛蹈常习故上下粉饰职在守土情何以安查向来乡团办法不过谕董开局集费轮更名为守望相助其实一旦有警仍是张皇无措揆厥由来皆缘乌合之众未经训练技艺毫无心胆先怯何敢出冒危险遂至有团之名无练之实积弱至此可为浩叹盖兵不练见匪必避饟不足开办无资是筹饟练兵二者未能稍缓为特切谕该董等务宜先行筹缴经费按甲挑选壮丁一名送城就练并竭力开导乡愚当知出资卫国兼可保家练技防身即能御敌今本州岛扫除积弊求一有备无患之方即为转弱为强之计必人人各有可恃之技即人人各有勇往之心外匪闻而胆寒斯地方可期安谧庶邦本从此日强见于州署左侧建造营房平筑操场又延聘江南湖北陆师学堂出身之员以为帮带兼充教习先募练勇六十名由本州岛自行督带每日亲自督操凡进退分合之则步伐止齐之方以及各样操法无不求其精熟是为本城练勇然此可保卫城厢不能远及乡镇若再于乡镇设局开办费用浩大转折纷繁委员前往既难于责成本州岛督同势不能徧及兹为州属全境通筹良法惟有于每甲平日乡团仍旧照办外每甲挑选壮丁一人来城习操名曰就练乡勇约计四乡八十甲共得八十名每名习操六个月一俟技艺纯熟各回本甲教练即各再抽一名送城似此更番迭换期年以后和州通境不事外募即可得精壮若干此次各甲送城就练之勇必须岁在二十内外身躯结壮心地明白方堪造就其挑选之法候另发格式下都以便该董等遵办惟是既经开办用款浩繁该都等每甲送城就练乡勇其口粮既悉照本城所募练勇一律给发而操衣操裤操靴包头凉帽又皆必不可少之件此外尚有所住营房床榻锅灶盌盏一切器用并枪械弹药缺一不可皆须预筹经费卷查前任所劝各款均已开支净尽本州岛身任地方责无旁贷惟有首先捐廉以为表率见由本州岛倡捐并自行筹款足成纹银二千两业经开办城练以导乡练先声除谕城董先行开局办理外合行谕知谕到该董立即遵照在乡分甲劝捐并协同本州岛委员妥商劝谕捐有成数一面登注印簿一面交付委员汇送入城计此次每甲送城就练之勇其到城后所住营房并所用床榻卓凳灶座锅瓢盌盏一切器具及枪械弹药军需等件均由本州岛另行设法筹给并不责成该都该甲供应以示格外体恤惟各甲本名练勇月饟并操衣操裤操靴包头凉帽有须按月发者有须按季发者此等用费须由各该本甲筹捐的款缴州给发以赡其一人一身之用是该董经捐各该本甲之数周年合计亦仅足敷该甲练勇来城一人一身之用其一切杂用由官津贴者尚属不少而习成技艺回甲即可教操仍为各该本甲之用其技艺练成之勇上可取功名下可卫乡里此在该甲非其父兄即其子弟为益甚大是该董等为一甲所筹之捐有限而将来所收之效无穷以视向办团练徒敛巨费无丝毫实在利益者迥不相同自谕之后仰该董等实力筹劝并传谕各甲贫苦下户不计以外其中上各户务各捐输经费毋得观望措吝致误要公如有抗违不遵该董即会同委员指禀究办须知此次团练本州岛办法固与向来不同又系奉饬筹款均系为该董等保卫乡里起见事在必行立待举办该乡董等其善体本州岛此次办团之苦心踊跃从事不得推诿延踰特谕 

　　○和州本城练团劝捐集费告示（光绪辛丑五月） 

　　为晓谕事照得时事孔棘长江一带枭会各匪裹合散勇出没往来时思窃发加以本境土匪潜与句结欲靖地方亟图防范见在迭奉宪札饬办团练事在必行所需经费责成就地设法筹款不得以费无所出藉词延缓等因到州奉此查本州岛团练历经前任举办各在案而本城巳团之丁前经本州岛点验老弱不齐男妇糅杂器械锈钝杂以竹木旗帜参差加之破碎似此疲弱必至闻警仓皇何堪追逐见匪溃散何论兜拏团且不成练于何有城内如此乡僻可知是不独奉为具文亦且视如儿戏点阅之时殊深浩叹若非另行招募壮丁束以什伍加以训练何以资保卫而寒匪胆今本州岛于署内左侧盖造营房就其旷基平筑操场并延聘江南湖北陆师学堂出身人员帮带并兼教习先行招集练勇六十名教以新操凡分进退步伐止齐及快枪瞄准诸法刻期指授务期练成劲旅以为民团标准是曰练团本州岛自为督带昼则督同操演夜则委员带领巡查一有枭会等匪入境此为前锋本城各坊亦集平日团丁以助声势四面擒拏层层密布庶可有备无患此专指城内练勇而言若推广四乡则另示办法惟办事固属不易筹款尤属为艰卷查前任劝办各款均巳一律开支此时涓滴毫无何以措手既不能因噎废食又安得无米为炊是非倡之自官不足以为民表率除由本州岛倡捐并自行筹款凑足纹银二千两以济经费外合行出示晓谕为此仰城厢内外绅富铺户居民人等知悉尔等须知团练经费系奉饬举办见招集练勇六十名所需月饟加以帮带教习薪资及军装巡查一切用度每月所费甚巨此次本州岛所练之勇与向来团练办法迥异兹令尔等仍各照上年成案捐输是于筹备经费之中己寓格外体恤之意此系保卫尔等身家之计毋得观望掯吝致误要需特示 

　　○挑选乡团赴城就练并捐缴经费告示（光绪辛丑五月） 

　　为晓谕事照得时世多艰长江一带盐枭会匪散勇句结鸱张时思窃发欲图保卫宜思自强见在迭奉宪札饬办团练事在必行所需经费责成就地设法筹备不得以费无所出藉词延缓等因到州奉此凡所以为尔等防外患保身家计者至周且密故处今之时举办团练为保卫地方第一要义洵刻不可缓之图查本州岛团练业经前任举办在先乃本州岛前在城内传集城厢巳团之丁先行点验老幼孱弱参杂不齐器械旗旄霉烂破碎似此疲陋团且不成练于何有城内如此乡镇可知设有事端何以抵御即使本州岛不惮烦劳或赴乡巡阅或调城点视此在尔等往来奔波不过徒滋扰累揆之于事实济毫无若使本州岛坐视因循蹈常习故上下粉饰奉为具文是尔等既以旦夕为苟安本州岛更以敷衍为了事又复成何事体查向来乡团办法不过谕团董集团民筹团费开团局轮流支更名为守望一旦有警徒事张皇黠者恫喝以虚声懦者退缩而郄步揆厥由来皆缘乌合之众未经训练本无技艺胆怯心虚何敢出冒危险遂至有团之名无练之实积弱至此殊堪浩叹今本州岛扫除积弊为尔等筹一有备无患之方即为尔等将来转弱为强之地见于本城州署左侧旷基建造营房平筑操场又延聘江南湖北武备学堂出身之员以为帮带兼充教习先募六十人由本州岛亲自督带名为本城练勇凡各种陈法步法行军临战攻守应敌诸法无不逐节指授求其精熟尔等每甲除平日乡团仍照常办理外合各挑一壮丁来城随同操练名曰就练乡勇约计和境八十甲每甲一名共应八十名来城操习六个月一俟技艺纯熟即令各回本甲充当团长转教本甲团勇每甲再挑一人送城随练似此更番迭换来城者挟长而去回甲者即以教人一二年间四境均成劲旅无论平时盗贼有所惮慑即如去年裕溪大通等事起于仓猝有此练成丁壮同心协力亦足捍卫闾阎至各都各甲来城就练之勇亦照本城练勇一律给发口粮并无歧异惟是创办之初筹款不易卷查前任劝捐各款均巳一律开支此时涓滴毫无何从措手而每勇口粮并号衣操衣操裤操靴包头凉帽军装子药灶锅床榻一切器用所需甚巨除由本州岛倡捐并自行筹款足成纹银二千两先行举办本城练勇外出示晓谕合行为此示仰各都各甲村镇绅富铺户居民人等知悉尔等须知团练经费系奉饬筹办本州岛办团又与寻常办法不同计每甲来城就练乡勇一名其所住营房床榻器具锅灶盌盏及枪械子药均由本州岛另行设法备给并不责该甲供应以示格外体恤惟该甲乡勇在城就练本名月饟并操衣操裤操靴包头凉帽一切经费非由各该本甲筹备的款无以赡其一人一身之用是每甲所捐之款周年合计亦仅足敷该甲送城就练勇丁一名随身用费其一切杂用由官津贴者尚多而且习成技艺回甲以教本甲之人仍各为成练之用且该勇技艺既成下可以卫乡里上可以取功名展转传授为益甚大是该甲目前所捐之费有限而该甲将来所收之效无穷以视向办团练徒令该甲出费而毫无利益该甲者回然不同自示之后务各照章捐输资集经费本州岛一面遴派委员携带印簿协同该甲绅董实力劝办此系为保尔等身家起见不得藉词违抗观望因循致误要需特示 

　　○示劝城厢居民子弟随团练习并饬董劝谕（光绪辛丑五月） 

　　为示谕事照得本州岛团练固为保卫闾阎亦兼开通风气见在所教新法操练乃以德国操法为主而兼取中西之长变通尽利且延订江南湖北陆师学堂出身之员委充帮带兼任教习尽力指授凡学成此种本领上可取功名下足卫家室即至不得巳投营効力亦可得薪水月数十金是为近今军旅出身至捷之径为州境强壮子弟最好机会本州岛团练见在业巳募成订于本月初十日即新操场开操凡城厢人户如有年轻子弟未染烟癖的为土著良民无论为读书为贸易为手艺为农民均准报名随同学习日操一次或两次即或初时入操后以有故中止亦均惟其便并不苛求且操有定刻临操前来操毕回去并不误各本业此本州岛期望境内转弱为强兼为属内精健子弟图维功名出路之意本州岛且每日自下操场躬亲指授即本州岛子弟亦令入练肄习尔城厢内外绅商工农土著人户轻年子弟愿随同学习者其迅各赴州报名听候编排入练切勿观望自误其入练后除操靴自备 【 鞋铺定价每双本洋六角五分】 外所著操衣暂由练局借给格外变通以示诱掖至意干城之选御侮之司本州岛有厚望焉特示 

　　○严禁藉辞罚赎并招告撞骗告示（光绪辛丑六月） 

　　为示谕事照得明刑所以弼教除暴方可安良虽犯罪收赎载在条例然惟老幼废疾妇女犯罪核其事可矜悯情可原谅者方准收赎是于矜恤罪犯之中仍寓慎重刑章之道朝廷立法何等严明故凡身犯十恶之徒既为国法所不容即当按律法以治罪不容稍事宽贷也本州岛莅任以来整顿地方访拏枭会各匪并本地痞棍照章惩办以及审理词讼案件皆系一秉大公当亦为尔等所共闻共见乃有谬妄之人不知平日安分守法及至犯罪事发不问情节轻重辄以罚款为名展转请托甚至当堂呼吁求罚亦若事所固然理有应尔明目张胆公然言之本州岛闻之殊为骇异因为推穷其始乃知端有由开曩者有司误会罚锾之旨巧藉金赎之名遂至草偃风行寖成民俗是富者皆能舍财以庇身恶者竟可明知而故犯何怪盗贼有挟而日滋法禁虽悬而无济此等风气若不迅为遏绝流弊何穷除通禀严禁并札谕员绅外合行出示晓谕为此仰阖郡诸色人等知悉尔等须知本州岛执法无私自示之后务各安分营生倘有作奸犯科之徒一经访获到案定行照律惩办切勿妄思罚款希蹈前辙即使法有可原应在罪疑惟轻之列亦惟有酌理以准情断不以科罚而挠法如有不肖之徒在外诈称线索可通招摇撞骗以出金纳赎等词影射诳诱者受骗之家许即随时禀究慎勿为所欺蒙致贻后悔其各懔遵毋违特示 

　　●吏皖存牍卷下（和州） 

　　丹徒姚锡光 

　　督饬防护州境圩堤以御盛涨通禀（光绪辛丑六月） 
　　州境圩堤被邻境冲决并急抚情形会禀（光绪辛丑六月） 
　　请借拨省仓储米发州济粜通禀（光绪辛丑六月） 
　　派安定营勇移驻黄山寺粜局弹压禀（光绪辛丑六月） 
　　札安定营哨弁移驻黄山寺粜局弹压（光绪辛丑六月） 
　　查和境被水成灾并抚恤情形会禀（光绪辛丑六月） 
　　附录委员曹文镜单衔禀呈清折 
　　请上海焦乐山等诸善绅募振函（光绪辛丑六月） 
　　致皖北道冯观察煦募振函（光绪辛丑六月） 
　　平粜章程八条通禀（光绪辛丑七月） 
　　请札善绅焦同知发昱等驻沪劝办义振禀（光绪辛丑七月） 
　　札印委各员禁米出境（光绪辛丑七月） 
　　札何委员庚堂管理平粜局事（光绪辛丑七月） 
　　本境劝借米册弁首（光绪辛丑七月） 
　　本境劝捐银册弁首（光绪辛丑七月） 
　　移送善绅焦同知等抚宪劝振委札（光绪辛丑七月） 
　　移请邻府州及各局协劝振抚（光绪辛丑七月） 
　　再致皖北道冯观察煦募振函（光绪辛丑七月） 
　　致黄太守书霖募振函（光绪辛丑七月） 
　　照会日本华商各业董（光绪辛丑八月） 
　　请驻日华商袁绅大壮募振函（光绪辛丑八月） 
　　谕绅富速缴米石示（光绪辛丑八月） 
　　移全椒县会同禁米出境（光绪辛丑八月） 
　　谢江督刘岘庄制府批发粜米笺（光绪辛丑九月） 
　　具报第一次经募散放义振通禀（光绪辛丑九月） 
　　再致上海焦乐山苏宝森诸善绅函（光绪辛丑十月） 
　　移无为州沈牧照料善绅入境散振（光绪辛丑十月） 
　　札裕溪翁巡检照料善绅入境散振（光绪辛丑十月） 
　　三□皖北道冯观察煦募振函（光绪辛丑十月） 
　　具报第二次经募散放义振通禀（光绪辛丑十一月） 

　　○督饬防护州境圩堤以御盛涨通禀（光绪辛丑六月） 

　　窃州境东南北三乡地处滨江势最低下全赖圩堤为之保障职州到任后即经谕饬各乡圩董将埂堤一律加高培厚以备不虞本年入夏以来始因雨泽稀少秧苗多未及时栽插至五月上旬始得透雨早晚二禾一律栽齐正值长发畅茂之际讵阴雨连绵山洪下注加以江潮陡涨三丈以外圩外滩田被水淹没各圩堤埂虽属筑修完固无如山水江潮同时盛涨内外紧逼势甚危险当即委员分投督饬各圩董长农佃人等多备桩木席片无分雨夜实力巡防圩田之中以南乡之保大圩包括四十八圩最关紧要此圩熟田约及和州通境田地三分之一其民卫二赋钱粮几及通境粮赋五分之二地属上腴乃合境菁华所在而此圩四面环水东滨大江西南北三面皆裕溪支河今年江湖并涨此圩惟北面稍松东西南三面骇浪惊涛声势澎拜堤顶出水仅五寸上下危险异常职州亲驻该圩督防已历半月抢修险工已非一次惟各圩应需木料一时无款筹办职州以圩堤为民命所关抢险以桩木为急当由职州设法垫款饬令赴芜买木运回应用陆续垫款共计本洋二千三百余圆遇有险工随时抢修堵筑保全良多乃连日大雨倾盆通宵达旦水势日涨低洼小圩间有漫溢之处其余各圩堤埂亦均险要除再督饬圩长农佃多备桩木席片添集人夫无分雨夜实力防护不准疏懈外所有和州境内圩田见因江潮盛涨督饬防护情形合肃驰禀恭请勋安祇乞垂鉴 

　　○州境圩堤被邻境冲决并急抚情形会禀（光绪辛丑六月） 

　　窃职县文镜奏抚宪札委以连日大雨如注上游之水势若建瓴江水陡涨圩堤岌岌可危饬即驰往和州会同地方官查勘实在情形督率圩董按段分守一面确查乡民如有流离失所即速设法筹款抚恤据实禀报等因奉此遵即朿装驰抵和州职州锡光先因和境圩堤自五月以来阴雨连绵江湖并涨堤埂岌岌可虞当即周履州境圩田各处严饬加紧培修即亲诣南乡之保大圩督率圩董昼夜防守并委员分驻各小圩督令圩长实力保护业将督饬防护情形驰禀在案职县文镜会晤职州锡光查得和境大小各圩以南乡之保大圩包括四十八圩为和境最大之圩本年江湖并涨该圩堤埂屡出险工挫溃巳非一次经职州锡光预先筹款购备桩木屡次亲督抢修防守兼旬以五月二十九六月初一二等日东北风紧急之际倾盆大雨浪涌如山扼守危堤随塌随修与水争命尚幸撑拄其间得邀无恙及六月初五日以后天气晴明江潮虽未见稍落而势巳大定职县文镜时巳到工方谓兢兢防范可保无虞不意先于六月初四日无为州境曹家湾以下枭姬嘴以上之佳德圩圩堤溃决江湖涌入该圩与和州之保大圩夹裕溪而垒该圩遂以邻国为壑于六月初七日将其赖浦滩陡门及管陈陶孙圩南管子港等陡门一齐开放紧逼和州雍家镇上游之保大圩南堤一带一时水势如平泉涌出澈底上沸激入河心腾起丈许是时外江内湖本皆盛涨又骤加此股水势裕溪河口内较外江水面遂涨高六尺竟盖保大圩南圩堤顶而过如瀑布垂注时职等正分驻保大圩之黄山寺裕溪口圩堤督防闻警各督人夫驰往救护饬以蒲篓装土加高堵御奈地面太宽水力过大顷刻之间复将堤顶溜开数丈水头高仰如长虹跃入人夫无从立足当即奔散全圩遂不可抢救一霎时间保大圩中所包四十八圩同时淹没而保大一圩处和州上游为南路诸圩屏障是圩既破是日东南风甚劲入圩之水复为堤朿水势益怒不可遏遂冲是圩西北堤而出声如巨雷乃横趋西北拦入内河横扫保大圩迤北之大汤圩老西圩五梁圩各南堤同时挤破一时哭声震野职等亦惟有搥胸痛哭莫可奈何以亿万家生命财产所关系官绅农佃二十余日烈风暴雨昼夜矗立抢护之辛勤任其溃于一旦无从挽回虽曰天灾流行然官斯土者身为民牧不能为民捍灾御患自属咎无可辞方圩破之日圩民先巳搬移高阜处所其一时不及奔避及无处栖身者当经职等于裕溪口西梁山州城新河港等处分雇船只接渡并分投市镇购带馒首饼饵各数千斤芦席万数千张绳索数百斤分别散放免致流离失所接出以后凡有亲故可依者任其自去寻亲觅故免其聚集一处其竟无亲故依托必须接续抚恤者一面查明一面由职州锡光垫款急抚再容续行请示办理除职县文境另禀回省销委外合将和境保大圩被邻圩冲溃见巳设法抚恤缘由联衔驰禀仰祈鉴核肃请勋安祇乞垂鉴 

　　○请借拨省仓储米发州济粜通禀（光绪辛丑六月） 

　　窃州境保大等圩被水漫溢圩民荡析离居业经职州会委查明抚恤先后禀报在案惟查和州向为盐枭会匪出没之区居民视窝顿为坦途流匪习串结为惯技甚至搢绅之族衿富之家且凭仗匪势开赌贩私联络莠民资为牙距上户如此何论愚民是以人谓和境入会者十人而五有由然也职州抵任以后严缉首要捕获芟刈尽法以惩外匪乃知威之可畏平民乃信法之难犯是以数月以来地方尚称安谧然若辈特慑于重典并非真遂革心苟有隙可乘即立思蠢动盖其受病己深而荡涤扫除非旦夕所能净尽也今者猝遇水灾若益以饥民附和势将不可收拾前年涡匪之变亦因岁荒饥民乏食而起是非迅为设法安抚以销祸于未萌不可欲销祸于未萌非为民亟谋口食不可欲为民亟谋口食非从平粜下手不可欲从平粜下手非先谋粜本不可伏查和州频年灾歉户鲜盖藏本年水灾沿江各州县情形大略相同以致各处粮价骤昂和州城乡民户非特乏食之堪虞抑且有钱而无米于是强借抢米之事已有数起虽经职州随时查禁弹压出示平价并劝谕境内各富户开仓平粜以资民食无如被灾地方甚广贫民甚众非官为购米平粜必无以济倒悬之急而和州既无闲款可筹又卷查仓谷亦无一粒之存职州于此次圩工抢险购备桩木及办理急抚一切用款业经筹垫本洋三千余圆既己力尽筋疲而往来钱铺以市面萧条亦未肯借用是以本署办公之费方且难支购米平粜之款实属无从再行筹垫伏思宪台于上年委员赴芜购米存储省仓以备缓急之需可否仰恳宪恩俯念和州地方紧要贫民待食孔殷虽沿江各州县水灾甚广而所同者灾区不同者匪患和州原系匪患最深之处而又值饥民聚集之时此与各州县被灾别无隐患情形迥不相同请于省仓拨借米五千石由职州领回分发被灾之处办理平粜即以作为粜本循环购放其中不无耗折俟来年麦熟后仍由和州筹捐购米归还省仓抑或照价缴银归垫似此一转移间于仓储并无亏耗而和州穷黎咸感宪仁于无既矣伏候批示祇遵实为公便再和州向系产米之区因历年收成歉薄境内积存粮食无多见在沿江一带均遭水灾粮价骤涨而芜湖尤甚商民惟利是图前来州境购买粮食运往芜湖囤户贪得善价倾仓以出以致境内粮食日见短少粮价增涨若不禁止出境不数月间势将搬运全空愚悍之民求米无所更何事不可为彼时即峻法严刑恐亦不可禁遏见经职州出示酌定粮价并禁止贩粮出境以顾本地民食此为思患预防起见不得不权宜办理合并声明肃请勋安祗乞垂鉴 

　　○派安定营勇移驻黄山寺粜局弹压禀（光绪辛丑六月） 

　　窃州境被水情形及抚恤灾民曾经会同宪委先后禀陈在案自保大圩破后全圩百姓其凫水逃出及由职州接渡者不下数千家见在无可栖身咸在黄山寺一带搭盖芦棚不啻穴居露处此保大一圩灾民而附近各圩将来陆续踵至为数尚不可知职州亲往查抚见其鹄面鸠形男啼女哭老幼僵卧妇女赤身即在壮丁亦半馁饿骨立目睹心伤令人泣下乃正在该处办抚而抢米呼冤日来于前讯供缘由皆因穷饿已极不得不向亲故有米之家计借而有米者方留以自顾不与通融遂至彼此争吵因而滋事之徒或十数人或数十人硬行掯借迹虽近于不法情尚出于可原当日职州分别轻重劝惩并饬该处保甲委员昼夜梭巡幸尚安谧伏思保大圩本临大江而裕溪黄山寺一带向为枭会各匪狙伏之所平时句结煽惑稍知畏法者尚顾恋田庐身家不敢轻于从信见值流离失所既内无可恋且游手羣居则谋生不得之时正盗心易起之候倘再有奸民匿迹其中蜚语生事职州既不能久驻该处保甲委员亦仅巡勇十余名何足以资弹压若非调拨营勇前往驻扎不足以遏乱萌而靖灾区因思前奉宪扎将精健定安两营勇丁各四棚驻防州城原属思患预防为镇慑调遣之用见值黄山寺一带饥民众集又逼近裕溪口岸匪徒出没之区毖后惩前事多可虑且见正举办平粜尤虑购米灾民聚众生事是以职州再四踌躇当即会同安定营徐参将饬该营原驻州城哨弁率领勇丁四棚驰赴黄山寺驻扎其精健营勇丁四棚仍留城中以资镇守并饬知该处保甲委员会同哨弁同心协力保护灾民仍严密寻查务使匪徒敛迹不得容其潜匿致生事端此系安靖地方防患未然起见理合禀陈肃请勋安祗乞垂鉴 

　　○札安定营哨弁移驻黄山寺粜局弹压（光绪辛丑六月） 

　　为札饬事照得裕溪口黄山寺一带地方向为枭会各匪出没之所见值该处圩田溃决之后饥民聚集千百为羣诚恐不肖之徒迫于困馁听信匪党句结滋生事端经本州岛访闻竟有聚众抢米情事若非调拨营勇前往驻扎不足以遏乱萌而靖灾区前奉抚宪札将定安左营之右哨四棚驻防州城原属思患预防为镇慑调遣之用兹查黄山寺一带处所灾民聚集至数千家之多将来陆续踵至为数尚不可知难保无匪徒匿迹从中句结煽惑藉遂搏噬况目前巳有抢夺之事诚恐愈酿愈横忌惮毫无且见正举办□粜尤虑购米灾民聚众生事应将见驻州城之定安左营右哨四棚移驻该处以资弹压除由本州岛禀报抚宪外合亟扎仰该哨官即将驻扎和城勇丁四十名刻日前赴黄山寺一带驻防遇有地方紧急要公立即会同该处保甲委员驰赴弹压此系安靖地方保护灾民之事关系非轻让哨官务与该处保甲委员同心协力以期有济有时保甲局委员值紧密要公需勇弹压防卫之处其拨用勇丁即由该委员调遣以期得力该哨官务与和衷共济固不得阻滞迟延尤不得任听该勇等在外滋事倘有犯违定行查究不贷特扎 

　　○查和境被水成灾并抚恤情形会禀（光绪辛丑六月） 

　　窃职州等前因和境南乡之保大等圩被邻圩冲溃当将被水圩民设法抚恤等情驰禀在案查保大圩地方宽阔该圩迤北之大汤老西五梁等圩亦系大圩此次猝遭水灾各圩庐舍均被水浸倒塌被淹灾黎甚众经职州等连日分投督同印委各员雇备船只将被水圩民接渡高阜处所散给席片绳索令其搭盖席棚权予暂止并购备馒首饼饵按名分给暂为安顿共享银一千二百八十三两有零由职州锡光设法挪垫查被水各圩室家荡析见拟筹款办理平粜以平粮价其实在穷苦灾黎将来如何振济察看情形另行禀办除将被水民卫田地于秋成时照章禀请勘办外合将奉委会查和境圩田被水并遵饬抚恤情形联衔禀陈仰祈鉴核再职州等于查勘和境圩堤顺道察看含山县之安丰杨林等圩与和境毘连唇齿相依先经职州锡光扎饬该县沈令督饬圩长农佃人等实力保护直至六月初五日天气晴霁水势稍退该处圩堤幸赖官民协同防守保全讵上游无为州之九连圩被水冲破水由运漕直下势如建瓴河水徒涨高于圩堤力难抵御以致安丰杨林等圩先后漫溢田禾庐舍均被淹没即经职州等飞饬该县将被灾之民妥为安置毋使流离失所以仰副宪台轸念民瘼之至意职州文镜于发禀后回省销差合并声明肃请勋安祇乞垂鉴 

　　○附录委员曹文镜单衔禀呈清折 

　　查和州地处滨江境内大半圩田以最南之保大圩为最大内包四十八圩 
　　和州卫米大半出自保大圩熟征卫米及五千八百余石卫银及民赋共约五千金上下且为州境北路各圩屏障 
　　五月二十日以后滨江低下之区及卑薄小圩先巳淹没然尚不大伤元气 
　　和州官民以全力守保大圩其全境圩工共享木桩费及二千余金而保大圩居其大半 
　　初四日职县驰抵和州初五日赶至保大圩晤姚牧见该圩均巳加高培厚东面沿江大堤长约二十里不足堤身出水而巳不盈尺而堤顶宽及五尺颇为坚厚人夫分段巡察内河堤亦如之内河堤者入裕溪口折而西行循北岸为该圩南堤长四十余里此内河堤堤身高宽与东堤等其裕溪河南岸即无为州九连等大圩北堤堤亦坚实初五初六两日职县与姚牧巡堤一周时天气已晴江潮亦落二寸波平如镜初六日夜职县驻裕溪口姚牧驻黄山寺盖分驻保大圩江堤两端以扼险要分督人夫四面巡护 
　　先是五月二十九六月初一二等日东北风大作雨下如注潮如山涌历四昼夜保大圩堤巳挫决数次幸桩木先备官民合力随塌随修得以保全至初六日已庆无虞矣 
　　突于初七日已刻雍家镇以上鸣锣告警职县就近先到姚牧随亦由黄山寺驰至见裕溪河内雍家镇上游一带浪高于堤及七八尺如排山倒海竟盖圩堤而过职县与姚牧分督人夫抢护以蒲包迭土加高正在抢救间而大溜竟将圩堤掀开数丈圩遂登时破决是日并无风浪 
　　盖江流至无为州东南角绕一大湾曲折行至和州境之四合山西梁山中洪乃滔滔北注此次于六月初四日无为州东南境曹家湾以下枭姬嘴以上决开一口江流灌入直注是圩北埂即雍家镇上游对面是圩圩民于初七日晨启闸数处以泄大涨水遂奔腾而下掣动长江大溜于是江流遂不行湾道而走直势全溜乃从无为州南堤决口直走北堤闸门并将闸门左右圩堤扫平数里遂踰裕溪河横冲和州之保大圩南堤如万马奔腾势不可当此为长江大溜改道与寻常漫决不同是以非人力所可收拾矣保大圩既决以后水势建瓴而下如雷轰电扫不数日间将和境西北各路民圩先后挤破灾民露栖堤埂之上苟延残喘职县与姚牧商酌立雇民船救渡圩民是时圩民有巳升堤岸者有登屋顶者有援大树而上者陆续雇备船只四五十只分投购馒首饼饵三千余斤席片八千张绳索五百斤共渡救圩民男女老幼五千余名口载至高阜处所搭棚栖息其中有自行携带粮食衣服者有只身竟无长物者见已择极贫抚恤无论大小口每名给钱三百文共发钱一千四百余千文共给男女大小口四千七百余名口随由职县等督同绅董先行设法平粜俟圩民陆续寻亲觅故行止既定以后其实在无依极贫民户再由姚牧清查的数禀请办理谨将驰赴和州会同姚牧办理大略情形开具节略伏呈宪鉴恭叩钧安 

　　○请上海焦乐山等诸善绅募振函（光绪辛丑六月） 

　　自别沪中时殷驰系芝辉莫接葭溯难忘兹启者和州境内大半圩田而其中大小各圩以南乡之保大圩包括四十八圩为和境最大之圩且为东北各圩屏障本年五月以来阴雨连绵江湖并涨圩埂岌岌可危弟当筹款购备桩木亲督人夫驻工抢修防守兼旬以五月二十九日六月初一二等日风狂雨骤之际浪涌如山随塌随修与水争命尚幸撑拄其间得邀无恙不意六月初五日以后天气晴明方谓可保无虞乃于初七日因上游无为州境各圩堤溃决水势建瓴而下紧逼保大圩南堤一带竟盖圩顶而过斯时水力甚大人夫不能立足无从抢救一霎时间保大圩中所包四十八圩同时淹没旋即冲破北堤将北路各圩先后挤破登时完善之区皆成泽国哭声震野惨不忍闻本属含山邻属无为情形亦大略相同弟承乏此间不能为民捍灾御患惶愧莫名圩破之日经弟设法抚恤无如水势未退亿万灾民嗷嗷待哺为日方长必须接续振抚而和境素鲜殷实之户无可筹捐自不得不借助他山惟是秦晋等省纷纷告振若仅函恳沪上各筹振善长恐势成弩末难以兼顾素仰大君子久客海上乐善好施且交游广阔登高一呼众山皆响除另备公牍外为此不揣冐昧特嘱家燕赓司马挈函趋前面陈一切如蒙广为劝募源源接济不独垂毙灾黎同声叩祷即弟亦感戴大惠于无穷矣所有捐款请速寄敝署或交上海庆顺里代收和州义振处转寄即掣弟处印收寄缴并按月登报以昭征信但求早来一日即可早苏一人多募数金即可多活数命临楮不胜迫切待命之至专叩善安鹄候回玉不尽 

　　○致皖北道冯观察煦募振函（光绪辛丑六月） 

　　窃锡光自莅历阳瞬阅三月州境东南半壁画江而疆盐枭会匪狙伏麕聚腹地莠民从而句结不肖衿士为之羽翼供其奔走藉讼渔利下车伊始廉得著名匪讼数十人尽法惩治若辈亦稍知敛迹方幸岁谷丰穰可以徐图后效正在扩充团练规复民兵开设学堂牖启翘士讵入五月以来霪霖不开靡昼靡夜和境生活全仰圩田国课民生咸所藉赖小暑以下滨江埂段报决日闻锡光稔知合境圩田之大以裕溪口之保大圩为最此圩包括四十八圩且为境内各圩屏障于时分委各员督差携带款需购备木桩分投四境有圩处所协同各圩董抢护而亲带勇役赴保大圩驻堤半月协同圩民合力防守即此一圩垫购桩木巳及千金以外奈此圩外江内湖益以狂风骤雨随修随塌锡光兀坐危堤与水争命直至本月初五日浪平雨霁官民相庆谓获保全他处俾下各圩虽有溃决而此圩民业居全境三分之一方幸元气不致大伤乃与州境接壤之无为州各圩于初四日溃决其圩民竟以邻国为壑于初六日夜间大开北面一带闸门纵入裕溪掣动长江大溜改道北向势如高屋建瓴直逼保大圩而下水头高仰若万丈长虹漫圩而过一霎时间保大圩周围百余里与大江连成一片其迤北各大圩亦同时挤破事遂不可收拾亿万灾民哭声震野以官民兼旬抢守之辛勤周境百里财产性命之维系不及转瞬尽付东流目睹情形肝肠摧裂自恨薄德召此灾患立即飞雇船只逆流拯救并多购饼饵席片绳索俾得稍苏余生施放三日乃始返署小憩旋邀同城印委各员分往抚恤伏思此次灾祲□含无三州县大略相同滨江沿湖数百里内皆成泽国流离失所者既无干净土以息残喘田园庐墓举埋于洪流巨浸中其春季麦收经此漂泊率荡然殆尽于是死者项颈相望生者穴阜而巢鲜米粒之储有析骸之惨断港滞摧残之白骨深宵走悲咽之青磷况依谷傍阿仅此遗孑获矛架木未获安栖而烈风暴雨之遭更有折屋飞蓬之酷是死者已无望复生而生者更速之必死千万蚁命呼吸所关锡光身任地方原属责无旁贷惟是此次支垫各圩抢险及初灾急抚一切费用巳及三千余金而自抵任以来见甫三月筋疲力竭可想而知计水涸之期须及霜降续命之日尤待来春为日方长灾区太广即使上台发粟断难专顾一隅若恃义士解推此间并无巨室再四思维旁皇遶室通宵达旦计无善筹惟有绘流民之图布告籴之书冀仁人之博施代残黎以乞命我公痌瘝在抱视民如伤况疮痍即在目前故呼吁不分畛域务乞悯流亡之凋瘵广劝募以输将在我公一言之出速于置邮而万流仰沫之殷立待援手以淮北辖境之广霈西江恺泽之施或者泛粟之舟雍绛相继但望仁风之下贲取云挹注之寡多多一金多得一人之生早一日早活一日之命此不独蓬栖露宿盼再造之生成即锡光忝附梓乡亦深望慈云之广覆也临颖曷胜待命之至募册印成容即呈上敬叩仁安诸乞霁鉴 

　　○平粜章程八条通禀（光绪辛丑七月） 

　　窃和州境内横被水灾曾将灾民困苦情形由职州会委抚恤并恳请拨借仓米办理平粜以杜隐患等原由驰禀在案旋奉宪批省仓存米应备平粜所请拨借碍难准行等因下州祇聆之下感悚莫名见于万不得已之中上体宪仁下察民隐委曲维持计仍惟由官筹垫以为倡率敦劝绅富筹借米石以为粜本事尚近而易行窃惟本州岛此次被灾之重亚于无为而实为安庐池太滨江诸郡邑最其平日受病之深枭会句结狙伏蜮覸思得一逞亦为滨江诸郡邑最自滨江沿河诸圩破决以后逃出灾民于地势稍高之区架席结茅枢牖鳞比如蚁之屯井邑沧桑风震倏易遂不能无奸民混迹其中日或数惊谣吠尤甚或哄传某日某匪将抢某家或指称某日某会将掠某市虽经多方弹压幸得乂安见在谣煽之风亦稍稍息矣而窃思正本清源无论拯饥无论锄匪俱清查户口为第一要义见巳一面筹款派员分投采办米石并劝谕富人有米之家借其赢余入米备粜一面委员会董清查城厢户口给于联单务期贫富有分土客有别良莠有殊庶几宽严互用威惠兼施良民有恋其故土之思奸民亦慑于句稽之密然后山城而乡自近及远方不致□如乱丝因灾酿祸至粜局之设本州岛境内以黄山寺为最急盖该集所聚灾民尤多而向为枭会巢窟见巳由职州捐米一千石先行委员前往开局平粜并札饬驻和定安营之四棚勇丁移驻弹压该处见尚安谧足以上纾宪廑谨将职州见办平粜情形并拟开办章程八条如左录呈钧鉴 
　　一严区别从来荒政诸条所以恤饥民非以长奸民凡饥民藉荒滋事恒有枭桀主持其中尤必有爪牙煽惑于外愚民无知以一唱百和掠富抗官攘攫粮食甚至星火燎原酿成巨患见在长江伏莽既多和属尤甚于恻然乳哺之中尤须具范围不过之意此次办荒自以严别饥民奸民为主尤以不容奸民得以煽饥民饥民不流为奸民为主 
　　一勤稽核稽核之法首在门牌和属滨江本多汊港益以见在堤溃水溢船只无所不通外匪往来飘忽难制惟匪有无定之踪正恃我有有定之法隐为箝制斯摘伏发奸凛不可犯向来荒政之办理平粜皆给予号筹俾之凭以入局买米本须清查人户兹变通办法略仿保甲门牌之意作三联单式一存根一门牌一执照存根以留局备查门牌详注其本籍外籍生业男女老幼主仆名口并注明上中次贫等户令其实贴门首俾委员抽查之时一望可知纵有奸人匿迹令其无从影射执照给其持以入局购米以为凭限计执简御繁无踰于此 
　　一专责成保甲团练法在用威拯饥平粜意主施惠缘起所在本不相侔特在今日和属值水懦民玩之后又遭灾荒洊至之余必法立乃能知恩非威克无以行惠拟将城厢保甲团练平粜三事之清查责成委员一人综理俾得一气呵成务在周知大小贫富土客烟户住落以为根据则奸宄自无可遁形即放粜亦不忧冐滥而后良民可藉以保全愚民亦有所震慑部勒既定荒政乃有下手之处平粜始无生事之虞见巳扎派委员总司其事俟城中办有规模推及四乡拟一概仿照办理均令保甲委员兼办平粜较易操纵 
　　一戒烦扰灾荒之余孑遗可悯绥定安集自为要图而聚千百强弱不齐之民杂沓纷呶清查之举势又万不得巳特户口清查易滋烦扰计惟不假手胥吏一法则烦扰可袪而纪纲不堕职州抵任以来即以全力办理保甲团练以清匪源团绅以下城有坊董乡有户长坊董户长以下又各有牌长牌长以下各辖十家本属大小相维兹办理清查拟即自牌长始发去联单式样令照缮十张并仿古人手实法令本户自注籍贯生业丁口上中次贫等户由牌长送坊董或户长坊董或户长送团绅团绅送州由州用印仍发团绅递发至本户实贴门首再由委员挨户查对加一对字印条附贴牌左其查有容留匪人或自注不实者罪之就中视真实贫户则准截执照加戳为买粜凭据然后由州再行抽查其有新至之户或就食之民仍责成随时层递举报给发联单或换发根照如此则民鲜遁情事无苛扰纲举目张于绥定安集之中仍寓稽察非常之意矣 
　　一广储峙查本州岛素称产米之区然自六月初旬以来城厢有官为主持尚属有米可购其四乡墟集大小米铺直无颗粒以应取求贫下之户虽称息借贷而囊钱忍饥采购路绝推原其故盖囤积人户既有观望善价之思更有入市被掠之惧且通计境内存米以抵食户断难支及来春麦熟接济是以闭仓罢粜莫通有无若不设法疏通将祸机立兆职州因一面设法筹垫出境采买以为提倡一面延集有米绅富痛为劝谕分其赢余官出印票借作粜米以补官力之不足见巳采买北路籼米一千余石借得绅富存米及四千石上下人情踊跃实为初念所不及合计已得米五千石拟开局以后一面售价一面购补常川采办周而复始并多方筹措广为购储则米价自平舆情自定讹言自息奸宄自敛虽遭灾祲自不为害足以上纾宪廑 
　　一筹接续本州岛此次之筹集米石原为劝借并非劝捐将来撤局以后自应照见在定价筹还以昭大信且灾区太广为日方长尚须陆续采购发粜本境贫民方不忧乏食惟此次劝借粜米既然定价本洋二元五角其粜出价亦如之出入齐平折耗既重而续采米石运费驼足车船之亏损升斗钱色之耗失益以局用戽手司帐收钱各司辛工之津贴亏耗不赀无从弥补惟有设法劝捐以资撑拄惟本州岛既非繁盛商埠无富商大贾营业其间周境以内万金之家且不数觏见虽谕董极力筹劝而收数甚微将来苟可勉强挹注断不愿再渎宪聪若亏负太重筹济维艰可否仰乞恩施给发振捐贡监职衔执照俾稍有凭借劝捐贴补俟后再为体察情形另行禀请 
　　一戒逃亡本州岛今夏麦收尚称中稔惜甫经收获未及运动水涨太速贫下之家石麦瓮韲不及搬避圩决以后大□漂流见在竟无口食可支度日多半拟出逃荒以延残喘职州恐其一经逃亡虽及秋深水退复业更难于是亲自周行多方劝谕设法安集佃客劝业主借资少壮令食力自给百端晓譬谕守井邑小民一时环听多为泣下尚见信从见皆栖其本圩旁近高阜职州拟俟水退以后即躬往劝其互相借助修补屋宇疏泄积水补种晚粮为卒岁度命之计见巳派人前往下江采觅荞麦萝卜等种俟一经水退立即运来发给一面敦劝复业盖灾民少一逃亡即长江少一流匪多一依恋田里之人即少一草间苟活之患而民业之抛荒国赋之逋失皆可无虑矣 
　　一备工振窃以被灾之初急在民命水退以后急在圩工而圩工仍即民命所系也本州岛境内圩堤沿江沿河四面周环约及三四百里破决以后江潮日涨多已全浸水中及六月十二十三十九等日大风发屋天地为晦浪起如山风定以后职州自行乘船前往勘察见没水圩堤大半为浪铲平不可辨视将来水退以后断非饥馑遗黎有此力量所能修补境内原鲜殷实富户即此官民合力办理平粜巳属力尽筋疲断难再以筹款若弃而不修则熟田之荒废不知凡几非特□赋有关即民问元气何时得复再四思维实深焦急计惟有请借公款以工代振一法届时可否由职州禀请领借若干聊备工夫口食民间则按亩派夫一名给米半升或至一升尔时视估工之多少经费之盈绌两相比较再行核定领借之款事后限定年分按亩征还则藩库之款仍可如数归偿而民间圩堤得藉以修复田亩不致荒残官款仍有着落似亦一举两得俟后再行禀请宪订一得之愚伏求鉴核 
　　以上八条前六条专言平粜事宜后二条并及民田复业盖平粜者以官济民以富济贫乃一时之权宜不可久长以人养人不如使人自养是以水退而图补种乃为接续之谋修复要在圩工乃作久长之计盖平粜仅济中等贫民而以工代振则极贫下户既赖以养赡周境熟田亦恃以疆理此尤通平粜之所穷而为荒政之收朿窃惟今岁水灾沿江上下几于弥漫殆遍即以皖省论上起望江东流下抵和州当涂虽受灾之轻重不同而民生之昏垫则一若以伏匪论虽长江一带防范俱严而受病之深则以和州为最当涂次之芜湖铜陵无为又次之是以和州于救灾之中仍必兼寓防匪之意二者参半其间近察民情远观世变期在与时变通未便尽泥古人荒政遗策是否有当仰祈训示遵行肃请勋安祇乞垂鉴 

　　○请札善绅焦同知发昱等驻沪劝办义振禀（光绪辛丑七月） 

　　窃和州自本年五月以来横遭水灾滨江滨河一带圩田沦为泽国西接含山南接无为一片汪洋几于不可辨识亿万灾黎嗷嗷待哺转瞬秋凉风露凄清饥者需食寒者需衣及历秋而冬尤复日艰一日非设法振济何以奠此穷黎奈官款既属艰难民间又苦拮据官民之力俱有所穷非设法广劝义捐接续振抚其何以为继方本州岛被灾之初职州即函请上海向办义振董事分省补用同知焦发昱候选同知王震福候选通判姚锡康等求其接济兹该董等业兑振款三千圆到和先应急抚后再源源接济实属好义急公难能可贵再查含山县原和州属邑既事同一律而和含两属与无为州皆仅隔裕溪一水屋宇相望被灾以后和含之民有迁往无为境内者亦有无为之民迁入和含者枝附叶连难为界画此次举办义振三属应一气呵成难以强分畛域为是禀恳宪台俯赐札饬分省补用同知焦发昱候选同知王震福候选通判姚锡康驻沪劝办和含无义振实于三州县灾黎大有裨益如蒙俯允即请将宪札发州仍由职州备具移文转发该振董焦同知等将来即以本州岛为总汇三属义振之所通盘办理是否有当敬候钧裁肃请勋安祇乞垂鉴 

　　○札印委各员禁米出境（光绪辛丑七月） 

　　为札饬事照得州境五月以后霪雨为灾潮洪并涨南乡一带圩堤溃决粮价腾贵民情困苦异常业经通禀在案兹查灾区甚广民食维艰若非就地设法筹劝绅富人等慷慨捐输并囤米之家筹借米石以为粜本开局平粜无以顾全民食该处向系产米之区如有殷实民户囤积米石应静候委员采办以济局米并本地售买零米不得任听贩米出境致误大局合行札饬札到该员立即遵照严查所辖地方并传知各行户毋许代客私买贩运出境除菜子芝麻外一切米麦杂粮倘敢违禁私贩出境许即一面扣留一面据实禀州以凭提案严究不贷该员务共体时艰实心任事切勿稍涉大意致民食不继而误大局并严行约朿杂役总甲各色人等以杜需索诬指及得财私放甚至包揽押送各等弊切切特札 

　　○札何委员庚堂管理平粜局事（光绪辛丑七月） 

　　为札委事照得州境五月以后霪雨为灾潮洪并涨南乡一带圩堤溃破业经通禀在案兹查州境粮价腾贵城厢内外居民人等籴米维艰若不就地设法筹款委员采办米石运回平粜无以顾全民食凡南乡被灾处所亟应陆续举办今拟先在城内设局平粜以济民食亟行委员管理以专责成查有候补县丞何庚堂性情挚厚办事精勤堪以委任除谕饬在城绅董外合行札委札到该员立即遵照管理平粜事务一俟开局即督同该绅董照禀定章程八条开局举办并即查明食户给发联单执照依次籴买毋许拥挤喧嚷滋生事端所粜米钱随时呈缴以凭轮流转办源源接济特札 

　　○本境劝借米册弁首（光绪辛丑七月） 

　　尧水汤旱圣不免于遇灾水毁木饥天有时而行眚今年自五月以后霪雨不开和境圩田尽成泽国悯生灵之亿万遭风雨之漂摇本州岛周行急抚之时见其鹄面鸠形男啼女哭自恧德薄召此灾祲惟天运既不可挽回而人力尤宜思补救况水退既须霜降续命犹待来春凡圩民颗粒之储巳举没于洪流巨浸中秋冬之际为日方长逮至饥寒交侵恐将道殣相望尔时强梁挺而走险尔富家尤切隐忧愚懦日即流亡有心人能无恻隐宜急思转移之法用以为接济之资其宗大梁移粟之谋即寓周官保富之术兹据该绅董等面禀借米大家设局平粜此诚当务之急难缓须臾差慰待哺之殷藉资挹注特给发印册以昭大信该绅等务即实力劝办凡绅民商富有米之家量力借贷按照本州岛告示出售定价折去五厘稍贴糜费计一家借米若干石即合成若干本洋注明册中由局给予印收将来照数给还以明年麦熟为度该绅等劝有成数一面禀报米石数目一面择地开局即照示定价目公平出卖另订章程以备稽核盖食为民天富为贫母有司之职济荒以民食为先绅之辅官自卫即保民而寓此次劝借米石在承办者固宜同心合力一秉大公劝数多得一分即灾区多活一命在有米者尤宜推食分餐活此遗孑于人多一便宜即于已多一方便矧见在定价已有明文若射利即为犯法出境方严禁止苟贩运即背科条何如出其有余以补不足体天地好生之德博乡党慈惠之名本州岛既嘉其急公灾黎更感其再造况归偿不过半载依然返璧之有期斯多藏何致厚亡讵忧众怒之难犯凡此种切谅该绅富等知之已稔想众擎易举不难聚米以为山斯普济可资方见抟沙以成塔其各书名于册自署石数折成本洋一面缴米领取印收以资届期归领慎勿迟回观望意存膜视疏此短引以布廑怀郡属诸贤其尚共体此心曷胜殷盼 

　　○本境劝捐银册弁首（光绪辛丑七月） 

　　博施济众圣人其犹病诸好义急公匹夫可以勉力兹值州境猝遭水灾圩田巳成泽国万民遂致流离其中资或可支持在贫户行将饿殍水退未知何日续命须待来春此中自秋徂冬饥寒交迫露居芃野覆屋无茅土锉尘封藏甃鲜粒男啼女哭幼弱何辜鹄面鸠形衰残待毙即使地方平粜奈穷者竟无一钱可名若谓亲故可依而三党方有同病之慨悯此遗孑其何以支兹据该绅等面禀劝捐本郡绅富以助荒政之需诚为当务之急特给印簿以为征信该绅等务即实力劝办凡在有余之家善为开导举以众擎量力捐助多固益善少亦无妨称其家室之有无务尽梓桑之周恤此在劝捐者辈固宜尽心竭力期集腋以成裘其在捐助之家尤当矜悯存心发赢金以慨助见在本州岛虽已禀请上宪拨款接济又复函恳苏省向来办振诸善士多方劝募奈方今库储既当告匮之时振务尤成弩末之势多寡既难专恃有无且不可知而在和境灾情之亟事等然眉穷黎待哺之需忧殷蒿目若不倡本地之义声惟求他人之我助于情于理皆有未安凡我州属绅民商富其各尽拯饥援溺之情慎无蹈多藏厚亡之咎仰各即赴局书名自署捐数兹一面饬局绅敦劝俟集有成数按册收缴一面由本州岛先行措垫办理俾灾民早得存活此系该绅等乡里亿万忍饥无告穷民生命所关切勿观望徘徊是所殷盼 

　　○移送善绅焦同知等抚宪劝振委札（光绪辛丑七月） 

　　为移送事本年七月十七日奉抚宪王批敝州禀请札委贵董劝办和含无三属义振缘由奉批览禀具见该同知等拯救灾黎不遗余力仰即传谕嘉奖并为该州灾黎志谢即将发来委札一道转交该员等驻沪实力劝办和含无义振以和州为总汇之所源源解济缴等因并发委札一道到州奉此相应将奉发委札备文移送为此合伙贵董请烦查收实力劝办源源解济俾三属灾黎普沾实惠而保生全以无负抚宪敦切委任之至意望切望切须移 

　　○移请邻府州及各局协劝振抚（光绪辛丑七月） 

　　为移请事窃照敝州境内圩田居多其大小各圩以南乡之保大圩包括四十八圩为诸圩屏障本年五月以后阴雨连绵潮洪并涨埂堤岌岌可危经敝州筹欵购备桩木蒲包席片等件亲督人夫驻工防守随塌随修幸获无碍不意六月初七日上游无为州圩堤溃决吸动长江大溜水势建瓴而下突然涨高六七尺不等紧逼保大圩南埂漫顶而过斯时水力甚大如排山倒海人夫不能立足无从抢救登时破决复穿北埂而过势如箭激其下游大小各圩因失屏障北路百数十圩遂于六月初十上下同时淹没滨江沿河庐舍民田尽成泽国浮尸棺柩牲畜房料悉随流而下灾民哭声震野惨不忍闻虽经设法抚恤无如灾区甚广为日方长亿万灾黎嗷嗷待哺转瞬秋寒须筹冬振即届水退更急圩工官款既属艰难民捐无从筹集急应广募捐款接续振抚并资工振除禀各宪外相应备文移请为此合移贵州府局请烦查照希即赐据来文不分畛域广为劝募源源接济以全义举而拯灾黎实纫舟谊须至移者 

　　○再致皖北道冯观察煦募振函（光绪辛丑七月） 

　　月前曾上一函缕述州境酷被水灾由驿递呈计达记室此次灾况迥异寻常此邦人士谓近五十余年所未有洵不诬也初灾情形前函已率陈梗概其目前困苦之状及努力措置一切事务更略陈一二叩达聪听和含全境圩田居十之七八自江流陡涨六月以后内外诸圩遂无一幸免虽多方雇舟济渡灾民移登高阜搭棚栖息而其中颇有痴恋残墟不乐他徙缘堤蚁集支席蛰居田舍虽湮就捞粮食援之不从情亦可悯讵及六月中旬风灾继起至十九二十等日狂飙尤怒走石飞沙天地为晦发屋拔木山岳动摇历四昼夜乃始寝息前此溃决之余矗立危堤一律铲平缘堤灾民多半随浪卷去其幸获生存者凡所余食物赀粮又尽被波臣摄去孑然一身甚至求恐不得兴言及此令人酸鼻有司不德抚缉无方乃至此极瞬即清风戒寒饥寒胥迫斗粮铢絮何以支持姑就目前为之补救见惟筹款购米设局平粜并严私贩之出境兼杜囤户之居奇或者民食稍充苟延残喘水退之区补蓺杂粮则借以籽种之资严惩屠肆禁宰耕牛且假以饲料之费凡此区区亦惟补苴罅漏然无米之炊巳觉精疲力竭盖和州斗大穷城既无显宦又乏巨商就地筹捐既巳万难措手而省库支绌即上台准拨些须不啻杯水车薪何济于事况灾区之所岂限疆隅本属含山邻属无为壤地毘连难为界断矧有分土并无分民一闻此间平粜彼即攘臂而来同此饥馑之余亦何能挥之使去若任其聚此一方势必别生事故爰于三属交界之所别为开局调剂为我为邻力为兼顾惟自食不饱撑拄愈难计惟托沿门之钵沙聚而后塔成造百家之衣腋集斯能裘就欲乞仁人之惠不得不绘流民之图前此酉戌之际淮壖告灾公以一路之福星作万家之生佛仁浆溥洒义问昭宣率使邑鲜流亡民无冻馁去秋山陕奇荒旱魃为虐公独筹巨款远济灾黎天语褒嘉万流景仰矧和含无三属近居宇下固公万丈之裘所被及也是用不揣冐昧以尺一之书为秦廷之请兹将印成募册二百本请幕友曹君来前呈达台端函中不及详叙者并嘱面陈一切大君子轸恤民生之颠沛俯念僚属之瘏痡赐以手援曷胜额祷转瞬秋寒须筹冬振即届水退更急圩工倘能集淮北之义赀苏皖东之残喘万民幸甚锡光幸甚外此告急之书四出若泛舟之粟纷来俟有成数可稽再行上达肃请仁安诸乞惠鉴 

　　○致黄太守书霖募振函（光绪辛丑七月） 

　　接六月十八日手教盥诵之余沛然真气充满行间艰巨仔□断在我辈钦幸何极团练一节过蒙奖饰令人愧恧公伟略英资最宜兵事浙防统率特试牛刀秉节建牙私衷夙盼岂区区守相得罄长材公自言之特自道耳弟前任怀宁今移和郡皆于团练极意经营主意在更番迭练四字盖中国兵民之分久矣流弊及今遂至兵不着籍无业游惰及枭桀亡命乃入其中当道又不善驾驭有事则招之来事平则挥之去即幸而不撤不畜以壮士而齿诸奴隶之奴隶于是良民断不为兵其入伍皆朝不谋夕之人今日为兵明日或去而为盗循是不变即使教练有方操防精熟譬如无根之木卒遇狂飙必盘空拔去与飘蓬无异不袪此病无以言兵弟因思于团练之中为地方多布兵种期一旦有事多一可以募兵之地并为民兵树之先声以通招募之穷或亦转弱为强之一端耿耿之私敢质知己今者和州陡遭水灾滨江圩田皆成泽国周境以内十去其七是以团练办法大为棘手竭力变通其练团六十名业已办成操练亦有规模自仍照原章办理以为根本至乡团就练一节袛得于山地完善之区抽练三十名仍以迭练为主俟练及四月即令归农期在乡民不以当兵为畏途不以御侮为苦境日夕聚而训之尚见信从旬月以内巳觉改观可以告慰绮注至和属今年水灾实出意外方四月之杪三农苦旱几于滴水如金乃一入五月江潮日涨数尺至六月初旬涨及四丈以外为近五十年所未有而五月望后大雨滂沱连宵达旦益以六月间狂风怒吼浪起如山遂至不可收拾锡驻乡凡三十日督民守圩并垫款购备桩木及二千余金是以直守至六月七日方见破决仍以无为州民圩全数溃决吸动大溜建瓴而下遂非人力所可支滨江沿河诸圩不过三数日间决荡殆尽一时浮尸棺柩牲畜屋料随流下驶有若箭激老幼援堤壮夫升树哀号呼救哭声震野惨不可闻尔时无法补济幸船只先即封雇一面救渡灾民一面掩埋尸棺并多备食物绳席随渡随给逃出灾民幸俱安插惟瞬即秋凉聚千万无衣无食之民鹄面鸠形其何以处置见米石绝少非特无钱即有钱且无从购米因竭力筹垫已采办客米一千石先行平粜以济目前特为日方长灾区太广和含无三属地且毘连利害相关非三属通力合作不能有济而皖省贫瘠殊甚官振尚不知可民间又难筹款而目前振抚善后圩工所需甚巨无米之炊仰屋兴叹计惟设法广劝义振一法以济其穷顷巳蒙抚宪札饬和州设和含无三属义振总局爰是告帮上海巳蒙沪振接济三千圆稍可扬汤止沸特杯水车薪何济于事江苏今年水灾亦重虽有接济恐亦不多念和含无三州县皆去珂乡不远浙江较尚完善能否仰藉大力于浙垣劝募和含无三属义捐及贵同乡同寅殷实巨绅分投劝募即名皖东义振若蒙允许即先由锡备具公移并捐册移送存案再请抚宪补札日后收有成数照章请奖即使为数不多此等事本是集腋成裘岂能预定多寡均无不可万祈俯赐援手济此一方即以助锡一臂所谓生死人而肉白骨也当先为亿万灾民九顿首以请专此布恳敬叩勋安 

　　○照会日本华商各业董（光绪辛丑八月） 

　　为照会事窃照本国自入五月以来江潮陡涨蛟水奔注潮而涨至四丈以外益以狂风急雨倒海排山江汛山洪同时交汇声势壮大如霆如雷于是滨江之湖南湖北江西安徽江苏五省同罹水灾而安徽一省势处中权南则崇山峻岭北则外江内湖被灾尤重而安徽一省之中尤以皖东之和含无三属最为吃紧盖他省他郡或地处上游水退较易或地滨海口宣泄不难惟和含无三属东枕大江西逼巢湖南朿裕溪北环滁河四面兜裹地势极低几于作全皖之尾闾为江苏之瓯脱于是被灾情状惨恻万分敝州本属含山外属无为地势毘连利害相共方五月中旬圩防渐次吃重敝州即筹款购备桩木蒲包席片凡一切圩防之具亲督人夫驻和含无三属适中地方并委员四出严督防守随塌随修坚持兼旬与水争命不意六月初七日无为州黄司滩圩堤先行决口是处值东西梁山上游江势逼朿遂吸动大溜水势建瓴而下势如箭激和州含山无为沿江沿河千数百圩于六月初十上下同时淹没地方数百里生灵亿万户命属波臣庐舍民田一片汪洋尽成泽国浮尸棺柩牲畜屋料随流下驶哭声震野比即派委带领大小船只并备干粮面饼馒首驰往各圩抢救并多备席片用船装渡高阜处所暂行搭棚栖止其未及迁移灾民尚屯集圩堤乃六月十三四等日大风陡作浪起如山竟将圩岸多半铲平驻堤灾民随浪卷去呼号求救之声惨不可闻实为异常灾祲见在渐及秋凉风凄露冷此亿万鹄面鸠形无衣无食灾民何以存活本国正值兵燹以后物力支绌官振既属艰难民捐又难筹集是非广劝绅商义振其何以为继往年本国北方偏灾南洋香港新嘉坡孟嘉拉小吕宋等埠各华商会集巨款以助振恤目前本国困乏甚于往年长江灾情过于北地为此缕述奇荒呼吁驰告贵董素称仗义同志急公即我见驻日本各华商贸易东瀛心存本国想闻此巨灾推同种之情念维桑之谊当亦无不为亿万饥困垂毙之民伤心焦虑合行仰恳贵董援往年南洋诸埠华商助振筹款之谊就见在驻东华商广为劝募陆续接济多多益善径解敝州掣取印收以备散放以拯孑遗实纫德谊合请查照施行须至照会者 

　　○请驻日华商袁绅大壮募振函（光绪辛丑八月） 

　　东瀛一别裘葛屡更驰系之思何日不积弟三载以来历鄂而皖今春拟过道班而上游调任和州难遽脱卸本年三月遂由怀宁赴和州任不料入夏以来陡遭水灾巨患奇荒为数十年来所未有见在竭力筹划振务其被灾情形敢陈左右想执事亦无不泪下者本年长江盛涨五月以后上起湖南下迄江苏沿江五省高低堤岸一概冲决滨江圩田易为蛟龙窟宅而安徽一省势处中权南多崇山北多河湖上受河南湖北之水于五六月间大雨连旬山洪内湖江潮同时并涨以是被灾最重而全省之中又以皖东之和州含山无为三属为最重盖此三属西枕巢湖东环长江南贯裕溪北带滁河地势最低有如釜底方四月之杪三农苦旱几于滴水如金乃节踰端阳江潮日涨数尺加以霪霖沈阴山瀑下注节届大暑涨至四丈以外皖东一带圩堤势已岌岌弟亲驻三属之交督饬救护讵无为州枭姬嘴以上江岸先行破溃遂吸动大溜势若建瓴水漫堤顶而过致和含沿江沿河大小数百圩合无为民圩凡千数百圩三数日间决荡殆尽一时浮柩尸棺牲畜屋料随流下驶有若箭激老幼缘堤壮夫升树呼号求救哭声震野惨不可言当即多雇船只一面救渡灾民一面捞掩尸棺并多备食物绳席随渡随给救出灾民七千余户幸俱安插其自行渡出者尚不在此数此六月十五日以前水灾并办理急抚之情形也孰知六月十八九等日连日大风狂颷怒吼天地为晦吹倒房屋拔去大木不计其收真是异常风灾前次已破之圩早与大江连成一片汪洋无际此次助以风力遂至浪涌如山直如万马奔腾无坚不摧于是里身未破之圩又先后同时破决自六月初旬滨江一带灾民被水以后尚有痴恋故墟不忍舍去相与搭棚暂栖堤上者此次风灾复将缘堤灾民随浪卷去不少即幸而得脱亦祇孑然一身并有极贫灾民以苟活为难风定后又自行投水者三属方数百里以内一片妇哭儿号求食不得哀声惨状不可见闻此由弟辈不德累及灾黎愧恨何极见查江潮稍退凡沿江上游及下游近海各属水势宣泄较速尚可补种杂粮民归安业惟皖东三属在江皖两省中形若仰盂最为低洼目前仍一望无边渟畜如故非特不能补种且遗黎露宿风栖饥寒交迫其困苦情形远甚他省他郡虽经设法筹款采买米石办理平粜稍济眉急而三属壤境毘连灾区太广灾民太众为日太长转瞬间历秋而冬风雪交集若不广为劝募义振以资散给则亿万灾黎无衣无食必成饿殍见今官库支绌请拨綦难沪上振局又以内地连年偏灾迭见捐款亦成弩末即求将伯之助亦恐杯水车薪于事无济吾兄义抱仁襟夙所钦佩顷和含无三属灾黎皆内地赤子若能仰藉宏筹广集义振以苏余生是生死人而肉白骨也见在东瀛华商凡数千户颇多殷实富厚之家同具仗义急公之愿矧在阁下登高而呼众山皆应解衣推食人有同情将见义浆仁粟源源而来慈航济自扶桑义问宣于乡梓引领下风当率亿万灾民东向九顿首以叩兹备具公移并捐册一百本达诸记室敬候赐函当即禀申中丞请发札一通仍由弟处转移执事若得蒙集有成数敬祈赐兑和州敝署即掣印收缴上以为凭信孙实甫兄弟旧交也亦有信致之以助吾兄一臂之力敬叩旅安诸祈爱照不备 

　　○谕绅富速缴米石示（光绪辛丑八月） 

　　为示谕事照得本年州境陡遭水灾本州岛劝借绅富米石以作粜本所以济贫即以保富原为一举两得之计此中实有不得巳之苦衷不谓尔等绅富轻听谣言归咎本城绅董至争论借多借少各节不知此次所写粜米原是筹借并非劝捐多借多还少借少还迭经明白示谕在案尔等谅巳周知本州岛身居民上岂能诳示尔等此理至为明白即使借数稍多后仍价还原主并不吃亏兹格外体恤尔等缴米到州立照定价先给见洋三股之一尽年内再给价三股之一余尽撤局扫数清给皆由平粜局何委员当面发给无一文短少无一刻停留无一钱花费惟见在开局在即需米甚殷事关饥民难以刻缓尔等己写米石绅富速即全数清缴到即领洋切勿再有观望如本署及粜局上下人等有需索等事尔等即指名据实控告本州岛定即从严惩办差役以催传米石下乡本州岛系计日给发公食若在乡有讹索情节准尔等一并呈控惟尔等亦毋得迟回延玩致误荒政切切特示 
　　是时劝借本境粜米开办之初人情殊极踊跃集绅富于花厅不数日间巳写有借米四千余石捐银千数百两乃同城厘委挟有禁米出境之怨百计挠之自此次谕缴后遂亦另示停收矣而粜局势不可闭除由江督批拨粜米三千石外所有不足之数并此三千石运费皆捐廉弥补其和州本境固未收粒米分银也前两弁首兹谕绅富存之以完事之首尾 【 自记】 

　　○移全椒县会同禁米出境（光绪辛丑八月） 

　　为移会事照得敝州境内本年六月初旬以后潮洪并涨东南两乡圩堤溃决灾民困苦异常业将实在情形会委联衔通禀一面出示晓谕禁止一切粮食出境又经禀报各在案访闻贵县与敝州交界各圩亦被山洪冲破自必一律禁止粮食出境以顾本地贫民兹查后河一带水路上达巢肥下通长江该河向为外客贩运粮食出境要道诚恐该处地方或有不肖行户希图射利不顾大局仍有句串贩运一切粮食出境等事若不会同禁止将来米粮搬运一空于本地民食大有妨碍除委员持带会票在于陈家浅一带交界河路严密查拏并再明白示禁外相应备文移请为此合移贵县请烦查照事关民瘼希即一体密拏示禁以重民食而顾大局望切望切须移 

　　○谢江督刘岘庄制府批发粜米笺（光绪辛丑九月） 

　　窃州境前以横罹水灾居民乏食虽官为垫款平粜而本短期长难资周转因吁请宪台借拨由陕运回济振漕粮发州平粜仰蒙批示救灾恤邻原无畛域之分据请于由陕运回济振漕粮项下借拨数千石接续平粜事尚可行候仰江藩司会同苏藩司迅速核议酌拨饬遵缴等因祇领之下感激莫名窃惟和州向为盐枭会匪出没之区益以劣绅讼衿土棍赌棍诸匪与为句结于是匪党散布无地蔑有狙伏蜮覸时思窃发即在丰稔之年已觉嚣张难治职州自本年三月接篆以后严缉匪徒痛惩窝首擒治讼赌诸棍曾请枭刘大个子监禁张天燮许正兴黄毛太岁尹朝奉高润之等并严办保甲团练稽察巡防以期补救万一历经禀蒙饬遵在案仰托宪台威福匪徒遁迹地方尚称安静半载以来未尝来一枭船亦未经出一重案何尝非威克之效乃自入五月以来江潮日涨圩堤岌岌职州捐廉洋蚨一千圆垫发洋蚨一千二三百圆购备桩木争命堵筑然自无为州之黄司滩决口汲引大溜直趋和境漫堤而过遂于六月初旬和境大小诸圩先后漫决以匪徒麕集之乡值天灾流行之日大虑匪党饥民合而为一祸患之至何堪臆度虽经职州垫款抚恤而是时米价飞涨寖至市米断绝中人之家购米不得人可周岁无钱断不可一日无米于是抢米拦米之案层见迭出其势岌岌几不终日是以职州一面禁米出口一面设局平粜于七月初旬巳垫款于南乡黄山寺局开粜而本城及附郭集镇需粜甚殷既无丝毫公款亦无分文民捐而桩木急抚并黄山寺粜局职州筹垫巳及四千余金不可支持因设法劝借绅富米石照市分期给价许给印票以为凭信劝写之时绅富亦殊踊跃先后自行署簿得数及四千余石方谓可资接济乃以出口之禁厘委侧目地方流民相与附和造作飞谣以摇观听别寻径窦荧惑上游于是前所惩治之枭会讼赌诸匪党羽益以本衙门不甘约朿之书吏乘机思逞相与敛费结约暗则揭帖遍张明则讼言扰累盖奸民思破平粜之局乡愚为阻借米之谋加以厘委旁敲侧击发踪其间职州初心原谓恤灾乃能杜匪保富必先济贫本非病民乃来众喙因思变计何必强争遂亦出示通谕凡在借定之米概行不收然是时城乡平粜势难中止矧转瞬天寒风雪交集聚千百求食不得饥民又值厘局禀开粮禁米价日翔谁能枵腹甘心忍饥待死官法恐有不行祸机且将立至职州职任地方其何以济每一念及夜不成寐兹蒙恩施格外曲体灾区为河内移粟之图作雍绛泛舟之役仁浆义粟咸沐阳和鹄面鸠形藉资存活而风尘下吏得此续命之羹俾免触藩之困沟瘠得庆生全盗贼于焉屏息岩疆剧邑消患未萌尤所感激涕零率州属吏民东望崇辕以仰谢鸿施于无既者也除录报抚宪并委员绅恭赍印领遵饬领运外谨将感激下忱肃具寸丹恭叩钧安伏乞垂鉴 

　　○具报第一次经募散放义振通禀（光绪辛丑九月） 

　　窃和州前于六月初旬滨江各圩堤埂漫决陡遭水灾当以地广灾重官振民捐力难挽救曾由职州电请上海善绅同知焦发昱等劝募义振陆续接济并禀请给札该善绅焦发昱王震福姚锡康等驻沪劝募接济如有余力并兼顾邻属无为本属含山以收通力合作之效仰蒙俯允饬行在案该同知焦发昱等见巳经募英洋三千圆又小角龙洋八万零八百三十六圆合龙洋八千零八十三圆六角先后延请沪绅并立达会振绅郁怀智等赴和会同散放当经职州派委绅团练会同该绅等周行灾区挨都挨甲挨村逐户查放查得被灾应振各户凡分六等中户八百十八户每户四角次户五千四百五十三户每户八角下户二千二百零一户每户一圆二角极户二百三十六户每户一圆六角下极户九十七户每户二圆不堪极户五十八户每户二圆四角外病极一户给三圆六角幼弱一名给洋二角以上共八千九百四十五户凡放龙洋八千零八十三圆六角此皆立达会绅郁怀智等会同委绅团练放散之义振也至该会绅等散放未尽之处又查补遗漏复查有灾户二千八百五十六户共放去英洋二千圆又小角洋圆一万一千二百八十九角作英洋一千零一十五圆九角八分此又补放漏户之义振也窃此项义振系职州与驻沪焦同知等反复电商并经各绅分路劝集其来和查放亦系该绅等协同散给随查随放未及造册即用立达会义振票盖用州印随户散给凭票给洋至补放漏户亦即径放洋钱并未散给振票以归简易通共放得龙洋八千零八十三圆六角英洋三千零一十五圆九角八分均由职州给予印收以为凭信又该义绅等前来和州道出芜湖经芜湖灾民吁求给振曾放灾户二千六百一十二户共大口六千二百七十一口每口龙洋四角小口四千三百五十二口每口龙洋二角共放龙洋三千三百七十八圆八角亦由职州代给总数印收以省周折通共实发龙洋英洋一万四千四百七十八圆三角八分特散放之法或以户计或以口计或给以票或不给票本以和州募集而至而散放又间及江南事不一律惟均经该善绅等协同散放并未领有公款应请免予造册具报其送缴票根应即存州备案职州经募州绅浙江知县李时泉捐助英洋五百圆州署兵司许如柏捐助本洋一千圆系本州岛捐输振款在上海经募义振以外应俟桩木抚恤平粜截数以后另款汇算见在善绅郁怀智等暂行回沪商同焦同知等集款职州正与商办和无两属毘□圩工通力合作以工代振特需款甚巨视集款多寡订有成议再行禀闻肃请勋安祇乞垂鉴 

　　○再致上海焦乐山苏宝森诸善绅函（光绪辛丑十月） 

　　前上一缄由何镜秋二尹赴沪带上道达谢忱并面陈和属灾困情形仍求续赐筹募知达台鉴并蒙俯允赐为援手镜秋自沪旋备述一切非特有司引领东瞻即合属士民其孰不泥首涕零崩角呼吁起沟瘠而拯垂毙者乎窃惟今岁水灾自五月以来蛟水奔注江潮陡涨滨江五省同罹灾祲而安徽一省势处中权南则崇山峻岭北则外江内湖被灾尤重而皖省之中则东隅和属尤为吃紧东西梁山近锁腰膂江流逼朿浪起如山遂将内外没水堤埂多半铲平及八九月间江流渐落水势归槽而是处水退甚迟迄今低田积水尚及五六尺不等是以此间受灾较他省他郡为重非特极贫下户将成饿殍而市间直无米可售即中户之家且将举炊不得惨酷情形难以方喻至圩堤自没水以后铲削崩溃更随地皆是民间无力修完将失业贫民不知几亿万户展转流徙更不知作何究竟前者诸君子分嘱善友惠莅荒陬敝境东南两乡巳大沾恺泽兹复蒙允为续募两三万金以拯孑遗如江如河源源接济高谊仁风岂有涯涘窃以极贫以钱为急中户以米为急拟于振济之中多设平粜则贫中两等人户皆沾实惠其银钱出入一切仍责成城乡典商专司其事若圩工一节民生命脉所关待命尤切惟敝境滨江一面已及百三十余里内外凡百数十圩而诸圩之中以南乡之保大圩为急是圩毘连含无而居本境上游为诸圩屏蔽全埂周围及数十里崩溃最多受灾最巨应将此一路先尽筹修则一路保全即诸路皆资屏障弟将亲赴该圩勘估专候义款尤仰沪绅来临督工开办敬陈梗略其一切详细节目仍由镜秋二尹赴沪面商不胜迫切翘企之至专叩善安诸乞惠照 

　　○移无为州沈牧照料善绅入境散振（光绪辛丑十月） 

　　为移知事窃照本年沿江各属大水为灾以和含无三属为最重前经敝州电商沪绅募集振款续经禀请抚宪札委驻沪善绅筹办和含无三属义振以济灾黎期收通力合作之效并由敝州派员赴沪驻商兹准驻沪善绅筹集振款并棉衣等件携带来和当由敝州出具印收仍请各善绅亲历灾区散给各灾民藉可度生御寒即经敝州商诸善绅在于前项振内拨出龙洋八千圆棉衣一千套亲带贵州境内东乡一带散放自应妥为保护以免各灾民喧嚷滋事合行备文移知为此合移贵州请烦查照一俟善绅到境希即会同查明被灾极苦之家按户发给小角洋圆并棉衣振票凭票具领并祈妥为保护勿任各灾民争闹是为至要望切须移  

　　○札裕溪翁巡检照料善绅入境散振（光绪辛丑十月） 

　　为札行事照得州境本年水灾最重见届冬令灾黎饥寒交迫业经派员前赴上海驻商沪绅筹集振款并备棉衣来和散放见沪绅业经到城先将附郭各村各户稽查明白自城而南不日即赴裕溪驻办振务给发振票凭票放振并酌给棉衣凡实系被灾极苦之家令其听候发给切勿向善绅聚集争闹其实在有力之家及有生意并可餬口之人均不得朦领除示谕外合行札饬札到该巡司立即遵照一俟善绅到境即行预备馆舍一所并督率弓兵妥为保护饬令各灾民听候查明散放凭票具领勿许争闹振务重件该员务宜勤慎办理切勿任其滋事是为至要切切特札 

　　○三□皖北道冯观察煦募振函（光绪辛丑十月） 

　　窃锡光□于八月初旬自省中旋时适曹凤岗同年回和得奉赐翰敬□仁帡宏被许济千圆衿恤逾恒曲予提倡望风□□用志感忱曾上芜笺谅蒙霁录讵笺陈以后未及浃旬而省中突起波澜谗谤交侵几至不可收拾幸金陵皖江两节镇曲鉴其微不为浮议所动迟之又久乃始寝息顷虽□海波平矣回忆风涛震撼时有令人心悸想尔时公亦必有所闻兹请将其中大略为公陈之以慰廑注锡光之调首邑及移和阳也多出节府意上游固有甚不悦者而其中复有要人惎尤甚从而媒蘖之积嫌益深前移和阳有以太守班次居要津争此鸡肋而未得请者怨亦刺骨于是相与附和旦夕浸润譬已下种子待时而发此宿病也锡光于三月接和阳篆见地方疲弊已极绅衿大户明目张瞻为枭会诸匪窝主秀才大半为讼师土豪尽数为赌首于是外而营员内而书役相与句结直不知官法为何物失此不图广西金田之祸即为殷鉴到任之始遂下猛剂枭一本境会首严治两窝主及积讼两秀才皆此间豪右并锄猾胥数人若辈已侧目视矣和阳厘局兼有保甲名目遂藉笼地方词讼前任朱君牧和时适王直州绾此间厘金牙距森布尽笼大小词案地方官直收租庄头而巳今年夏初此间新易厘委带来司事多名率王前委旧人初至时便思寻故辙见见官非朱比惮而不敢发已怏怏未几江潮大涨圩堤尽溃城乡直无粒米入市抢米拦米之案日数起势不得不严米粮出境之禁厘局大哗恨遂不可解因上结省中两要人以摇当道下耸本境奸民令其出头上讦为必胜之计遂于芜湖皖垣金陵遍播谣言多张揭帖以肆簧鼓谓和境存米尚多锡光之禁米出境也为自贩出口计运出者已数千石矣谓于黄山寺设局平粜也正以夺米行生意而自以渔利也谓印借绅富米石设粜也亦为入橐计故多方抑勒且用刑求也于是省中津要厘局员司地方奸蠹合谋以逞造为种种不根之言以讦诸上游上游固有夙恨讦词到即受受即准因择某员前来密查于是某要人饵以宿州缺坚授以意某员遂肆意罗织直无影响之谈公然上诸禀折盖以为羣策羣力断无一击不踣者遂放手为之不遗余力幸此间去宁垣密迩大府早有所闻因拨江苏振米三千石转给此间平粜以寓瑟歌之意某要人察大府之不谓然而皖帅亦极持正始徐徐敛迹退夫粜米之采买有本城米行之承领有在局绅董之收发有护照之指定地方限定石数层层根据上下牵制无由动摇官纵万分不肖思贩出江自禁何由而出当时饥民抢米日凡数见何难执禁瓜分厘局扼江更何难执禁扣留解呈省宪此皆不待办而自明者至黄山寺粜价高于本城粜价每升五文则寺斛原大于城斛加二且城用大钱寺用四六三七不等毛钱以斗斛钱色米价三项扣算实则寺价尚贱于城价每升五文为妇孺所共晓且印借绅富之米本劝借而非劝捐明示冬春三期以义振填还米价告示铁凭绅富之来无不见以花厅由其自署且未收粒米凡此皆理最明晓者也不谓上游之偏执意见津要之积不相能厘委之肆情荧惑奸民之听煽喧噪查委之醉心迎合颠倒是非混淆黑白乃至此极无怪老于世故者之和光同尘一事不做转得相与以终古也天下败坏极矣稍思补救万一遂不能无恩怨其中于稍有不便于巳者无论上下不惜出死力以挠之真西人所谓拒力拒力太大令人何从着手天下事尚可为哉锡光本早作以进为退之计拟以道员过班专候吏部开除底缺便脱羁绊特部文到皖恐须来岁春深顷亦静以待之断不自请开缺转似畏阻而逃也者见在居此一日仍尽一日应做之事奸民可恶灾民可怜决不以此灰心顿易初志此间平粜得米三千石可资周转特须赴镇江招商局领运且抵和州口则河底淤高见巳将涸尚须陆运到城运费不赀亦颇费经画而州境全局所关尤为圩工一举日来由曹同年督查西南两乡业共有大小决口三百余所而溃岸崩堤尚不在内其东北两乡尚未计入周境滨江及百三十余里竟无不破之圩受病太深需费过巨若大举修复真非十余万金不办即迁就补救亦须数万金方能集事何从得此巨款顷从苏浙各大市埠己筹有义振七万圆陆续请沪绅履放其官振四千金见方全数扣留可备堤工祗此区区尚属有着之款所缺尚多祗能尽力所能至以求心之所安而已转瞬冬寒风雪交集集腋成裘抟沙成塔不得不仰求援手日前蒙允募济之款可否催集赐兑尚乞钧裁北望依驰翘盼无既今岁下忙本应停征业固请之而格于上游之坚持事竟不行上游之坚持也以其收入库款千两有随解堂费二十四两也然所征不过向年熟征二成为数尚微民力不致大伤可绥绮注至锡光以积累之身直此艰虞署用已难周转益以前者防圩急抚平粜及练丁经费凡四大宗垫款竟无法筹还而为数颇巨支绌之状不可言喻此又出于荒政为难之外私忧窃计不能解免爰蒙挚爱一并拉杂陈之肃此恭请勋安诸祈霁照 

　　○具报第二次经募散放义振通禀（光绪辛丑十一月） 

　　窃职州前因和境灾重地广官振民捐力难挽救当经电请上海义振绅士焦发昱等劝募义振并禀蒙宪台给札该善绅等驻沪募款接济历经该绅等募集义振英洋三千圆又角洋八万八百三十六圆先后派由沪绅并立达会绅郁怀智等来和由职州选派委绅会同查明散放业将查放情形禀陈在案职州以时届冬令灾民大半无衣无食饥寒交迫若不续筹接振势必仍转沟壑复委县丞何庚堂赴沪驻商兹经善绅同知焦发昱等续募义振龙洋二万五千圆棉衣三千五百套延请沪绅苏秉彝等于十月二十二日兑运振款棉衣到和职州以邻境无为州与和境壤地相连该处灾情亦重前经禀定兼顾以收通力合作之效兹于前项振款拨出龙洋八千圆棉衣一千套为无为州振放之用其余龙洋一万五千圆棉衣二千五百套经职州选派州绅会同沪绅自城而南周历灾区挨都挨甲挨村逐户确查并由南乡雍家镇渡过裕溪分赴无为州查放此次义振龙洋二万五千圆棉衣三千五百套散给和州暨无为州两属灾民除飞移无为州一并照料外仍统由职州给予印收以昭凭信俟查放蒇事后本境和州邻境无为共计灾民若干户经放振款角洋若干圆再行汇数禀报至该善绅会放振款棉衣均□分路募集并未领有公款请免其造报送缴票根存州备案至职州前办抚恤平粜暨救圩购买桩木垫用不敷各款共计本洋四千五百余圆除将职州经募省绅吴淞班统领捐助英洋一百圆州绅浙江知县李时泉捐助英洋五百圆州署兵书许如柏捐助本洋一千圆尽数支销外不敷之款由职州设法捐给又职州历次派员赴沪并四出经募振款所用盘川电费及一切杂用数亦不赀皆由职州捐廉发给并不另行开支合并陈明所有会同上海善绅散放第二次和州义振缘由理合禀陈仰祈鉴核查考实为公便肃请勋安祗乞垂鉴 
　　余于和州任内先后募集义振及九万余圆此前两次报牍也除给振外尚别筑保大圩沿裕溪南堤百余里东起裕溪口西错入含山县境而建义冢立善堂亦包括其中至次年壬寅五月方得蒇事锡光业于是年正月交卸和篆其未竟工振皆以属诸沪绅苏君筱斋秉彝并陈诸大吏即由苏君接续报销不使后任地方官得掣其肘苏君亦勤恳维持劳瘁备至本年夏间苏君果以皖中大吏特保赴引以特旨知府发往安徽矣无言不酬无德不报得此余得□对苏君并得稍对江浙济款诸善士亦一快也 【 自记】 

　　●跋 

　　巧者宦之母也而吾以至拙出之甚矣其戆也和阳固岩邑枭会土游各匪麕聚窟宅且以不肖衿监为腹心假讼师猾吏为耳目根柢盘结不可抉剔辛丑春锡光自怀宁调任下车即持治乱国用重典主意时水灾尚未见也而宾僚仆从更进迭见谓人情趋易避难此间受病诚深公以摄郡而发其覆必为丛过之地何乐为其难果若此必将耗赀财招疑谤其何以善其后锡光慨然曰厝火积薪而自寝其上燎原不远亦必自焚大巧之中实亦大拙乃力排羣义募丁壮练新操提倡民团整顿保甲以为基础多畜侦探以备搜捕未及六旬游土渠魁禽治大半枭艇大帮遂亦绝迹而饟械诸费月款巳不赀矣未几伏泛骤发江流横溢和郡滨江水灾尤剧弥惧遗孽潜煽饥民祸患之来迫于眉睫幸得江浙义士应我呼号慨集巨赀以济振抚于是灾民得以存活而莠民亦慑于前日之诛锄而不敢动御盗恤灾仅以集事而剜肉医疮困惫弥甚方水灾之至也署中公费锱铢断绝而勇练势不可撤加以防圩急抚募振查灾诸费尤为益所本无无米之炊固巳形见势绌其尤异者藩司最恶言灾 【 安徽规例州县解藩库银每千两有堂费银二十四两】 而锡光以求振故告灾之书四出至省又首以蠲赋请意遂大忤会以州境禁米出口事驻州厘局复大龃龉于是上下环结百计摧排甚至指嗾蠹民发踪上控藩□实阴主之苟脚根稍不稳固鲜不随以颠陨矣而羣小承风宁猘相向乃亟图摆脱假以息肩特去郡以来负累山积今役京师而索债书至者月盈箧是诚吾宾僚仆从所指为大拙亦吾所自笑其戆而不能自解者也暇检行箧得和阳存牍凡四十余篇录而存之厘为二册以留泥爪且亦志吾为大拙之归也光绪二十九年癸卯八月丹徒姚锡光自跋于京师大学堂 

　　吏皖存牍
