敬简堂学治杂录　　（清）戴杰 着 

　　●目录 

　　序 
　　跋 
　　自序 
　　卷一 
　　卷二 
　　卷三 
　　卷四 

　　●序 

　　济南为齐鲁大郡属州邑十有六而陵向称难治是以宰斯土者每因事颠踬去惟京江戴子树人独在任最久秩满乃迁威爱允济称道弗衰陵固未尝不可治也当君治陵之时正余分守济东之日谂其下车伊始展布裕如经年以往百废具举而尤以保甲为当务之急夫保甲法良意美必迟之又久而后成成则厥效立见若清赋缉捕其大较也余曾以其清赋催科埽除积习为近今所罕见将有破格奖励之请而同官尼之不果行越两载而岁当考绩乃得与于卓异之荐殆古人所谓尽其在我而显晦听其自然者欤光阴荏苒瞬逾十年树人既以郡守需次余亦方供职春明偶忆明湖畴昔旧雨渐若晨星而一二令长之勤求吏治者往往心焉数之会东屏廉访自东展 
　　觐晨夕过从述树人近状良悉并以其所著学治录示余余展而读之则当日之见诸条教陈诸笺牍者一一笔之于书诚纪实也政声所在陈迹非遥欣焉泚毫为叙梗概行当典司繁剧则懃恳求治之意更将日新月异而岁不同矧以大夫服政之年名位洵未可量设施又岂有艾耶一官一集拭目竢之学治云乎哉 
　　光绪十有四年岁在戊子孟夏之月锡山薛福辰谨序 

　　润州戴君树人之宰陵邑适余守济时也维时诸逆甫诛余匪未殄乡团蟠结挺而抗法而鸱义之徒因以为厉加之胥徒盗贼混然中处舞弊为智犯上为勇同恶相济为仁用休罔戒用威罔董几几乎莫可谁何而陵又民生凋瘵年谷屡愆南北要冲匪徒出没一郡之中尤为难治宰斯邑者往往汲长绠短解组归山而诸大府亦每以不得人为憾树人莅是衙规明公役正保甲编乡团顺巨恶诛小丑靖簿书厘险健泯孔庙崇书院新人文竞邑乘修淑德旌民风盛于时蝗不为灾甘霖时应麦秀两歧余曾为之题咏盖忝守是邦故为陵志庆也乃者大府考绩特考上上而余亦滥邀其赏余诚滋愧矣余公牍日与之接讶其操纵自如而未知所操纵者何术也闲尝于公牍之中求其治法第见其详一文无冘长无罅漏勘一案无扰累无枉纵兴一利除一弊无泄泄而缓无种种而纷然而余究不知其所操纵者何术也数年来树人晋太守待擢于省余亦以治河故而复来东得读树人治陵之书见其额曰敬简堂余乃恍然于树人所操纵者其以是而已矣且夫事不躬厯知之不详言不亲切行之不远余与树人共事者也树人之书余亲见行之者也可以治陵非陵愈足治也而树人顾藏之箧中不愿问世非交深几不得见岂不惜哉余用是劝之公世在树人不过纪实在阅树人之书者岂独得其实而己乎镌之为幸 
　　光绪十有二年夏五月既望长白东屏豫山 

　　昔我族祖清献公宰嘉定后有莅嘉遗绩一编凡我族姓有一行作吏者皆守是编以为治亦皆得有政声则洵乎其为治谱之善者矣今树人太守学治杂录即其治陵时所得力于敬简两言者着于篇其曰学治谦辞也庠受而读之思天下之大一县之所积耳一县治则天下亦可治所以汉代最重牧令文景两朝几于刑措得人之盛亦称最焉是编于宰治之法至详且尽实维敬简足以赅之较之清献之书何多让焉庠亦当为后之读是书者告也 
　　光绪丙戌秋七月元和愚弟陆润庠顿首谨序 

　　古今所以难臻上理者非治具之不张而推行之不力也听断缉捕催科政之末学校社仓保甲政之本夫人而知之矣而今之能者每逐末而遗本岂不以设施繁难利未兴而弊已乘故迂远视之敷衍了之欤吕沙随之宰瘠区也尚抚字其治剧邑也尚严明陆清献之宰嘉定也禁侈靡其治灵寿也争差繇似因地制宜各有所急至于政之大本无不尽力举行行之而效岂有异术哉心与力足以副之耳戴君树人之宰陵邑也卓著循声亟为上游所倚重知其心其力必有大过于人者及见其敬简堂录不屑为旷言高论独取政治之极纤极琐者精而思之敷而布之力而行之即其末以穷其本而蕲必于成如作室然欂栌侏儒椳闑扂楔一物不备不足以成室如治军然鼙皷金铎旌旗麾帜一器不周不足以成军人第见室宇之崇军容之盛辄相与而叹羡之而不知其惨淡经营于未事之先者固已不遗余力也灿治平度十四年亦师此意自以为竭尽心力而成效讫无可观以视戴君虑之精详施之从容而又能笔之书以惠后人也其相去不綦远哉爰志数语以摅钦仰 
　　光绪庚寅嘉平月韩城如弟吉灿升谨序 

　　夫仕不肃官常梯荣征捷之徒皆上考也治不经盘错句稽出纳之才皆最绩也若夫膺紧赤定仓黄戢犴狱弭奸回酌礼上庠斟和四野相与游化日之熙皞鬯皇风之雍穆则非学懋劻时才裕应变者弗克与于斯矣国家名贤辈兴良吏踵继其由邑令洊擢封圻者史不绝书人有列传若灵寿之遐矩罗城之崇规资表率于羣伦足方驾乎曩哲夫百里非小天下之所分形一官虽卑兆民于焉托命伊教养之有属实治乱之攸关我树人太守之昔宰陵邑也凶水横演鲸甫就戮腥风羃树兽犹伏藏道旁之镝羽晨飞户外之柝声宵警城狐社鼠肇旤衅以交讧吏虎胥狼成党援于互结萧墙之患布其腹心钩棘之灾隐于肘腋　君乃疾驰邻境潜假兵符为声东击西之谋有朝发夕至之迅罪归首憝罚宥胁从民不知兵寇不及备疾雷发机大风去垢君之绩伟矣然徙积薪能免祸倚大树不言功　君之识量又可瞻焉既解甲而归农复投戈以讲艺宫墙数仞惟圣人之居广厦千闲繄塞士所庇而上丁廑?力释奠之仪二酉袭藏书之目子瞻在阙刺起于青衿士愿横经嗟兴于白屋学校废而书院颓数十年于兹矣　君于是堂集三老期召诸生纠赀弋材命匠兴役复旧制于黉宫列新条于鹿洞馨流芹藻秀毓菁莪颂声起于士林讴思洽于黎庶至如圄草萦碧堂葩铺棻憩棠留鞫狱之仁拔薤示锄强之意险健之辈释讼牍而习诗书负罪之氓脱桁杨而荷?耜政去害马文能驱蝗既扬仁风亦集瑞应盛事传于民闲嘉休媲之上古盖惟时麦熟首夏穗献双歧史书所称盛美足录　君乃逊让弗居止令不报敦耕劝穑泽自溥于穷檐储英毓华功当归于富媪始知辉煌秉笔赞扬多史官之谀炳蔚敶词媚兹亦臣下之陋此见　君之屏黜浮华崇尚实政已基也买丝欲绣畴贤悬像空怀曩烈煦冬日以知燠被春风而诵和欲求观型之方敬叩从政之要　君因出其所为文四种曰敬简堂集盖皆　君之治谱手自编定也政事文学遂有兼科循吏儒林岂惟专美基于是口诵心写神往意移挽绶期以何年书绅请于今日覩桑林而作柘舞亦具婆娑之容过雷门而习鼓音大有匉訇之想官箴攸藉喤引奚辞 
　　光绪甲申秋九月乡愚弟徐寿基谨序 

　　●跋 

　　修己以敬临下以简古人论政厥有薪传树人太守之宰陵也曾秉此义见诸实事故其所辑敬简堂学治杂录一书其间法良意美至理名言凡有裨益于闾阎关系乎风气如讲学务农除暴绥良恤刑治赋诸大端靡不身体力行不懈而及于古殆所谓有利必兴无弊不剔者与亟当付栞以公同好捧诵既竟谨赘数言丙戌仲春愚弟沈泰镇谨识 

　　敬读　大箸言言金玉字字珠玑一种爱民勤政之心往往流露于楮墨行闲至于叙事之简当用笔之老到犹其余事处为通儒出为循吏于先生当首屈一指钦佩之余弥殷向往谨志数语以表微忱乙酉冬月后学成敦拜注 

　　且今之列上考颂贤良者不过曰案牍耳科条耳茧丝耳保障耳求其以圣贤之学为学以圣贤之心为心则寥不易覩焉树人太守爽总角交也当未筮仕以前即以天地民物为己任既宰陵邑政声卓著直欲驾龚黄召杜而上之爽服膺最久惜未得其详且尽也乙酉春爽由单父调茌山地属冲衢事尤繁赜自维疏陋覆餗为虞适　君以学治录见示凡勤政爱民劝学重农诸大端几于有利必兴无废不举其于古人良法美意靡不脗合是真能以敬简临民而深有当于圣贤学问者正不独爽之可奉为圭臬也仁人之言其利溥吾于是编亦云乙酉四月世愚弟仓尔爽谨识 

　　树人戴太守以润州名下士从政稷门其昔宰陵邑也本居敬行简之学见诸施为提纲挈领井井有条陵之民奉教维谨一时循声卓著各当道咸倚重焉其手自编定敬简堂学治杂录诸篇洵足为一行作吏者圭臬琛受读之下钦佩久之因力请付梓俾读是编者皆得宰治善法将见一州一县治而天下无不治则朝廷庆得人之盛亿兆蒙保我之庥胥于是征之矣岂不懿欤光绪丁亥仲冬福州世愚弟龚葆琛谨识 

　　杂录上中册有利必兴无废不举其一种爱民如子之心溢于言表想见苍生赤子熙熙然如登春台即闲有一二顽梗之徒亦必革面洗心闻风向化也下册创立条规尤见才大心细敬读数过拜服无涯如兄唐恩灏注 

　　行无不可言言未必可行言为未行之言不可行言为已行之言亦未必可行言为行而未效之言不可行言为行而已效之言亦未必尽可行不尽可行则言何如不言立言盖如斯之难也乃元读树人戴太守之言而窃谓立言不难何也言为理所必然之言则无论己行未行行而效行而未效皆无不可行太守之言近取诸己远取诸人其为未行欤其为己行欤其为行之效未效欤元不得而知也其为理之必然而无不可行元可得而决也元决其无不可行元知其行无不效也行无不效斯言非无补之言也非无补之言斯言行也言行斯可言也付之梓人不亦宜乎光绪甲申夏五月乡愚弟贺福元谨跋 

　　或问于治曰儒与吏分乎而何以有吏书治曰儒与吏分而不分不分而分此吏书所由出也诗书传礼吏书也而儒之大中论孟儒书也而吏之如是则分而不分不必更有吏书自掇科者专攻制艺不掇科者专习政事于是稍明吏治辄笑儒迂稍读圣经辄嗤吏陋儒与吏岂不截然两事哉此而无书补救迂诚迂矣陋诚陋矣可奈何或曰子之有取于吏书固已吏书曷善治曰民情何以察民心何以固上何以事下何以驭案牍何以理保甲何以编以及延僚友交同寅理财赋弭盗贼莫不有道焉以时措咸宜使拘儒见之而叹曰吏固有如是经济也于是优于为吏使俗吏观之而悟曰我固未尝学问也于是进而为儒此之谓善或曰有如子言吏书之作独有意于拘儒俗吏乎治曰否否虚心受善通儒宜观励精图治名吏亦宜观不信治言请观树人戴太守之书癸未冬月姻愚弟朱懋治谨跋 

　　润州戴太守树人以循良见推于山左久矣寿签分来济敬询乡士大夫宦是土者以求师承焉佥曰其惟我戴太守乎方太守之令陵邑也当兵燹残破之余民气嚣嚚号称难治大府选干吏往每束手无以为庸或得过去太守莅焉爬梳涤荡百务具举其翼善也如慈母之保赤子其教不善也如严师之击童蒙日取古人良法择其可行者行之既行矣则坚持之以求达其立法之始之心之所欲至至焉而止罔或稍过兢兢焉挟其大力精心以与事为终始民大悦服是故动焉若瞿循焉若纡优而游焉若有余斯太守之教也寿谨志之既得上谒卒读所著敬简堂集其严保甲则三代井田之遗也其兴书院义学则又所谓建学明伦也其它政亦咸酌古准今疏节阔目令不烦而事必行民亦知教之可乐而弗吾扰故绅士之善者恪恭以襄其役民之不善者亦悚惶以悔其过事具集中可覆按也惟太守能罗古今蕃变之致于一心审而择焉慎而执焉一举而百备事或施于此而效收于彼盖在上者无张皇震惊之为而下各抱其怵惕维厉之隐以相应跃然而雷厉悠然而风行廓然而天空海阔仲弓氏言之矣居敬而行简以临其民今观太守之为教不虚哉不虚哉寿益信乡士大夫善言太守之为教而私幸得所师承也又深幸是书之成居官者皆得所据依而不惟陵邑得被太守之教太守之教且施之天下后世而无所穷也敢敬缀一篇附简末光绪丙戌秋九月姻愚弟祁寿麐谨识 

　　树人太守治陵六载余奉檄曾再至目覩其殚思竭虑多所设施纲举目张厘然就理知其治谱传家渊源有自非徒托空言者比也旋以治行第一报最擢官侨舍齐州时相过从偶出敬简堂学治杂录见示则治陵之兴利除弊原原本本悉载于编洵有益于治道之书薛抚屏京兆序之详矣长白东屏中丞一再劝梓同人亦怂惥之甚力爰付剞劂俾余校雠辄忆畴曩之驱车临齐戈鋋甫平弦诵可听岁丰俗静比户晏然曾岁月之几何而时局已少变矣读是书想见其为人是岂一朝一夕故哉从来长官之贤斯民实受其福治一邑治治一郡亦治他日一官一集德施优洽又何可量是编其权舆也光绪庚寅秋日姻愚弟钱枱谨识 

　　成周以来郡小而县大秦汉以降郡大而县小郡县之治民一也至今日而县之于民为尤亲树人九弟治陵六年时山左承阎大中丞之后吏治讲求真实而制锦者亦得从容以尽其所为弟所以有学治杂录之辑也其初篇幅尚多几经删节存者仅十之五六矣自弟去陵而陵遂多事其民之不古耶抑亦政治有得失耶要之陵非不可治者惟其以实心行实事则民受治而治乃可言弟既以卓荐擢郡兄亦自京曹补外治郡当无异于治邑愿与弟交勉之辛巳仲秋既望和甫兄燮元识 

　　昔先圣有云学优则仕仕优则学学与仕固并行不悖者也三代而下循吏以汉称最本经术饰吏治尚矣至我 
　　朝善教善政相辅而行一时如于汤陈陆诸公化民成俗震古烁今休哉何道之隆欤乃以人心不古风俗日非论吏治于今日谁复于簿书之暇孜孜不倦而讲求之者岂古今人不相及耶余少闻庭训壮习仕途时以清慎勤三字自勖特恐有是心而学不足以副之诚见为吏之难吏治不得不讲求耳夫所谓讲求吏治者岂效儒生之侈谈经济务为迂阔坐而言卒不能起而行哉必将实事求是举凡农田水利钱谷兵刑利无不兴弊无不革上无负国家设官之心下无愧父母斯民之责不学无术之讥庶乎免焉树人兄之官山左二十余年手订学治录一编实不愧清慎勤三字可谓先得我心者矣方其投笔从戎厯官守令莫不奉公洁己礼士爱民众望咸孚百废具举后之人有学古入官者是编其左券也爰书数语于简末谓为官箴也可谓为家学也亦无不可弟启文谨跋 

　　●自序 

　　夫居官之要曰清慎勤尚矣然以不贪为清不忽为慎不懈为勤此第官箴云耳若夫能其官者则当有进冉子之言曰居敬而行简以临其民旨哉斯言治民之实政在是矣夫人必精神念虑周于凡事而敬以慑之然后沿革损益因势利导不同矜张操切之所为斯真能执简以御繁者己杰于同治八年补陵县明年六月履任前令汪君本庄颜县署之堂曰敬简诚有先得我心者杰益信前此之持论为可据也爰本此旨一意行之不敢务于苟简凡见为当行者明示章程躬亲督率或损廉俸以为之先或悬刑赏以善其后与邑之人拳拳诰诫者不过数事而余悉以简自藏其拙焉邑之人亦咸谅予之拙而相与安之杰在陵六年之久不致陨越贻羞者谓非斯堂之朝夕出入有以警于心而使之无旷厥职乎今以需次省会距去陵之日又六年矣凡宰是邑与夫出宰之讲求吏治者往往过余问向所以治陵之政杰奚有他政哉因忆顾君象三怀壬时以孝廉在署尝取公牍私议择而录之积久成帙又复手书一过以稿?余幸有是录出以代谈藉塞过问者之意而谨俟其自择焉夫政贵因地制宜治陵而效或治他邑不效未可知也政贵因时制宜前日治陵而效或今日治陵不效又未可知也然其人苟守清慎勤之箴而不悖乎敬简之旨则古人成法具在悉可变通行之又乌用是录为也比闻象三以名进士出宰西蜀所至有善政其所为必有大过乎杰者由今观之其平日留心政治手录之勤凡古人之良法美意必有身体而力行之者矣象三之善居官固不系乎是录而是录则系乎象三以存兹略为编次署曰敬简堂学治杂录并识其缘起如此 
　　光绪七年十月上澣丹徒戴杰自叙于济南寓斋 

　　●敬简堂学治杂录卷一 

　　丹徒戴杰存稿 

　　陵县利弊论 
　　端士习论 
　　清讼论 
　　设立讲堂说 
　　清查粮赋说（附寄庄者） 
　　征解钱漕说 
　　惩蠹说 
　　收养孤贫议 
　　重修学宫文 
　　重修颜鲁公祠文 
　　重修城隍庙记 
　　重建火神庙记 
　　除三巨恶记 
　　捕蝗记 
　　增补县志序 
　　邑志忠义传序 
　　魏渤海太守王偃碑跋 
　　小学人子礼跋 

　　○陵县利弊论 

　　从来利之所在即弊之所在天下事有利必有弊其势然也是在有地方之责者兴所当兴革所当革以期于有利无弊而巳试举陵县一邑论之陵县俗尚质朴士勤耕读政简刑清素称易治洎军兴后始则各庄举办团练保卫身家狡黠之徒因充团长欺压良懦继则包霸钱漕抗官藐法如侯家庄之侯登亭纠连十八庄聚众抗粮杨冲霄庄之杨志岭命案劫狱夺犯愍不知畏比比皆然同治戊辰捻匪平团虽散而抗霸之习未除其弊一也鬲津赵王等河咸丰年闲水涸沙淤顿成平陆附河庄民或自就沙区田或则转售渔利奸胥影射私拨征粮积蠹催完征收难实又有寄庄等弊以致粮赋不清皆由匿不税契之故其弊二也民有小忿未即呈诉乃有不法讼棍包揽架讼以曲为直播弄是非俗云图准不图审准则从中说和恣意需索若经审实批驳不行则又架以省控京控非密拏严惩无以儆其薄俗其弊三也马快专为缉捕而设陵之马快祗管征粮缉捕乃另设捕役名曰活门子盖著名大盗与总捕声息相通且伙从多半积贼每于邻境犯案因捕役实其党援颇难缉拏此风毘连各处大略相同其弊四也夫弊不革则利不兴欲兴其利先除其弊以儆凶顽宽猛宜济也以清赋税稽核宜勤也以平讼狱听断宜详也以严捕务赏罚宜明也凶顽儆则民俗移赋税清则国课裕讼狱平则民情得捕务严则盗患息即此数者利莫大焉他若立考课以端士习行保甲以卫民生访忠节以兴廉耻养孤贫以恤困穷是皆利之所当兴者握其要以图之庶可收效于万一欤 

　　○端士习论 

　　夫士为四民之首民情之趋向恒视士习为转移士习端则人心正人心正则风俗醇所系顾不重欤陵邑武胜于文习武者厯年多掇巍科而由文学登科第者卒鲜其原由于地方褊小僻壤穷乡离城逾远士生其闲者有志于学而苦无良师以致学业难精文风不振其有耕读而兼商贾者类皆安居乐业谨愿自守闲有一二无以资生者则不安本分遇事唆架藉以渔利是在守土者诱掖而奖劝之使其勉为端人正士而已余莅任后延师掌教书院每月举行官课校其文字添设武试奖其技能又为之筹宾兴经费俾艰于旅费者咸得观光此外劝立养蒙义塾刊发训蒙诸书要犹是启其向学之心耳抑余更有进者士先器识而后文艺读书敦品者固不仅为弋取科名计也有志之士诚能守圣贤遗训身体而力行之以之修己及于教人俾邻里乡党之间熏其德而为善良移风易俗之机将于是乎在则余之所厚望者巳 

　　○清讼论 

　　夫物不得其平则鸣此讼之所由来也两造非有夙嫌或以一时细故遂至成讼是在听讼者审呈词以判虚实惩唆架以安善良严传限以禁差扰速讯结以省拖累姑就胪见论之原告投呈后即须审讯听其初供辨其真伪事起细微可无庸争讼者切实开导饬其理处虚则驳斥不行有不能不审者则克期传讯如是而虚实可判矣凡讼将兴其中亲友以理相劝本可两息争端乃有不法棍徒唆架告状隐匿真情诬捏诓诈讹索不休究明诬控例应反坐讼棍反得置身事外亟应严拏惩一儆百如是而善良可安矣案经差传差役视审讯之迟速为勒索要挟计尤应严立票差限期不准迟逾传到即讯毋稍稽延并严查私押之弊如是而差扰可禁矣集讯或有一二人证不到即可持平判断务使两造翕服具结完案立将差票掣销俗言一人有讼一家不安更应从速讯结毋令废时失业如是而拖累可省矣孔子曰听讼吾犹人也必也使无讼乎当今之世而欲几于无讼亦断断乎不可必矣而清讼之要则听讼者之责也可弗慎欤 

　　○设立讲堂说 

　　厚生莫善于养正德莫先于教圣贤论政于既富之民加之以教教固治民之急务也顾愚夫俗子目不知书非讲明而切究之何由领悟伏读圣谕广训十六条诚恐薄海斯民昧于义理故为是训颁行天下俾家喻而户晓之正人心维风化万世率由莫可易也余莅陵两年察其风俗浇漓习尚争鬬又其甚者流为盗窃而不知耻且与邻境接壤之处有惑于邪说而染其风气者心实忧之夫牧民之责化导为先斯人岂尽无良正俗端在善教爰捐廉俸设立讲堂宣讲圣谕继以阴骘感应果报诸书并于乡镇筹建义学一律宣讲辞达而易明语浅而易入俾椎鲁愚顽习闻夫孝弟忠信之可钦礼义廉耻之足重庶好善恶恶之心勃然兴起而不致流为不肖其于人心风化所益岂浅鲜哉特其功非可期诸旦暮闲也是所望于后来者 

　　○清查粮赋说（附寄庄者） 

　　粮赋为国家正供额外之赋不可加额内之赋不容缺陵之养思居存四乡田亩有上中下之别正额钱漕按地承粮厯有档册可稽迨自军务频仍水旱相继令斯邑者正署皆无久任吏胥因之为奸而粮赋遂有不清之弊因查其弊有三知而革之亦有道焉一查过割以免诡寄也承粮收退本应以契为凭乃刁顽业户勾通派书诡列堂名私自过割交界接壤地亩本无另册近曰寄庄其弊即由此生催粮里差捏户名为逃亡因路远增赏犒亟须严查过割申禁诡寄以遏其流一稽业户以禁影射也田房早归售主粮名仍是本人俗云买地不买粮日久年湮遂列逃绝之户各庄此弊恒多然一庄皆有四邻人虽死亡田地必有承业责成庄长按户而稽宽其欺隐之咎勒限更名为之一清卖买之户两受其益一严税契以杜隐匿也例定民闲置买田宅依限投税黏连印契收执为凭凡有征粮照契载推割丝毫不容含混乃二十年中陵民皆不投税又不验契以致经书任意需索擅自推割以少为多以无为有其弊不可胜言亟宜清查粮册并重税契相辅而行余厯届稽核始能征收如额则清查之法顾可忽欤是为说 

　　附寄庄考 

　　?附寄庄考 

　　史君扬廷旧志后续有康熙年间知县事王维翰寄庄里说其略曰城东四十里三回河南有荒地六十二顷有奇北直等处民垦种起科名曰寄庄原属以地论庄并非以人之寄籍为庄数十余年弊窦相乘民地冒庄者多爰为去伪存真另立一里凡有买卖止在本里甲退收不许过于别里法诚无弊庶可永守云沈君淮道光时修志未将王君说刊入疆域志载北民垦户自大新庄起共十一庄名正附六里另里附于思义乡后此昔寄庄之名也查粮册交界接壤地亩邻民承种者向附本里完粮名曰顺庄不知始于何年将顺庄之户另为寄庄名目刁户勾通派书隐匿寄庄私拨征粮里差遂藉出境征粮或捏户逃亡或索诈生事凡征银两官捐其平余征漕一石官赏以两串其意因公欲其速办而其拖延如故此今寄庄之累也余思顺庄之粮久改寄庄未便更章里差虽禁革邻民未必周知自封完者几希良由隔境所致乃亲过德平孔庄等处告以向有赏犒给里差今则照数赏本户佥称从未颁给由单许一律补发厯年踊跃输将悉遵本里限完因清查粮赋考及寄庄故赘言之 

　　○征解钱漕说 

　　陵之钱漕自开征后向派差役分里坐催谓之曰里差或则私完领串加利恣索或则刁民包霸额外浮收甚至上忙拖接下忙漕粮本折牵制乡民凭差完粮竟有捏禀无着之户徒饱蠹役私橐虽厯任按卯比限而积习相沿征收每致愆期解数不能如额盖因循疲玩之风巳非一日然催科不力咎有攸归是不可不预为之防也余履任后停派坐里粮差禁止签传大户清查各庄粮册访拏包霸棍徒晓谕阖境钱漕悉遵定章自封投柜完纳掣串既革除坐里之役仍派差协同庄长地保分别催完立定赏罚限程勤奋者记功领赏藐玩者革役严惩行之既久粮户颇获其益而赋额得以全清此征钱漕之一效也漕米起运德州水次收储极宜慎重米车向是夜行御者私偷搀杂习以为常又与水次斗级勾通朦混交仓迨至兑帮时致有米色不符过筛换赔等弊尤须加意严防余将起运米袋逐一加封派人押车督运途中毋许停顿水次亦派人驻守验收责成斗级认真稽查不准扶同徇隐奖其勤劳惩其舞弊厯届起运均属妥适交兑并无争持此解漕米之一效也 

　　○惩蠹说 

　　国家设官分职无论大小衙署必有书差县署有六房书吏三班差役以资办公定制然也其中奉公守法者固不乏人而作奸犯科者所在多有亦视夫驾驭者何如耳盖若辈畏威者多怀德者少是宜劝惩兼施毋姑息毋轻纵猛以济宽斯得之矣查陵邑书差谨慎者仅二三狡黠者居五六更有积蠹者又二三户库总科司出纳竟致侵盗入己兵刑等房掌文册案卷动辄私抽舞弊他如差役奉票传案藉端讹诈捕役因案妄拏栽赃诬盗其弊甚多其害甚巨此皆法所不能容者是在不动声色细加访察廉得其情则尽法惩治庶积弊为之一清盖积蠹老于衙门善能窥伺动静揣度意旨一或不慎即堕其术故去莠乃可安良而剔蠹正以祛害此有治法所贵有治人也 

　　○收养孤贫议 

　　我朝仁德及民其垂为定制者有留养孤贫一事盖矜恤穷民有加无已而深惧一夫之不获也陵邑养济院收养孤贫定有常额普济堂则民捐收养谓之曰额外孤贫鳏寡孤独残废有疾者因无养赡之处准其入册食粮悯其孤怜其贫法至良意至美也余履任后细查正浮两额孤贫每季祗发口粮一次闰月并不加增内有并非孤贫子孙亦蒙养赡者又有书差亲族情托入册者更有并非本地人民徇庇分肥者且有其人已故名尚在册一人而冒领数名者凡此四端亟宜严革以杜浮冒当报名之始先须验明真实孤贫方准注册序补按月定期发粮再稽查入册名次当堂点名亲放如是则诈伪之术不行而冒领之弊亦绝矣按养济院孤贫计口授食定额难增查普济堂基地现存应重建为留养之所田亩昔皆捐送清查可以增租则额外来者自可加增以广其惠至时届严冬或捐给棉衣或酌施饘粥此皆抚有斯民者所当加意也盖国家着为常经深仁厚泽行之二百余年之久戈为下者犹复视为具文漫不加察非特无以对吾民亦何以对吾心乎爰为斯议愿与守土者共勉之 

　　○重修学宫文 

　　我朝列圣相承文教修明临雍讲学圜桥观听凡天下府州县学靡不兴举盖所以敦教化而育人材也今天子登极奉两宫皇太后垂帘听政命廷臣侍读于弘德殿昌明正学复命山东巡抚会同衍圣公重修圣林凡百郡县敢不兴学校明礼义以仰副圣天子重道尊师之至意哉陵县学宫于康熙七年邑令史君扬廷因明之旧而新之迨乾隆四十四年邑令赵君王槐重修之迄今又八十余载矣杰于同治庚午夏来宰是邑首谒学宫见夫大成殿之剥落两庑之倾圮尊经阁明伦堂之鞠为茂草辄衋然伤之爰谋于邑之绅士曰学校者教化所关人才所系也今必新之请各输资助工令尹且捐俸为倡邑人皆从命复得济东观察萧公济南郡伯豫公捐廉为劝至辛未岁暮共得银三千五十两有奇于是购物料计财用募工役于壬申春正月兴工宫墙以内废者兴之坠者举之百堵皆作轮奂一新复增建文笔峯重新魁星阁阅七月而工竣钱弊出纳皆邑人主之胥吏不与焉夫自军兴以来河北各郡县集团为卫凡学校之士日习于干戈戎马中弦诵之事阙焉不讲即令是邑者具军实固城守御贼不暇奚暇及此今幸圣治中兴削平巨憝武功耆定文教斯宏于此而兴学校明礼义是有司责也而今而后陵之人士日新于学争自濯磨以助我国家棫朴作人之化岂不懿欤遂书其缘起于石助督工者教谕董思祖署训导李赓南典史冯庆荣把总党恩洲邑人之司其事者前曲阜教谕许瑞玉增生蒙擢魁监生郑天池贡监生曹淇王彭龄增贡生魏象周附生邱兰亭也 

　　○重修颜鲁公祠文 

　　杰宰陵之明年春旸雨时若二麦丰登既修治三泉书院为士子讲习之所院之西有颜鲁公祠复葺而新之陵于唐平原郡也当天宝时安禄山为范阳节度使平原去范阳近且屏蔽河北二十四郡非有济时之才御侮之智乌能措平原于盘石之安乎鲁公以御史敢言忤杨国忠出为平原太守既至郡烛禄山必反托言霖雨筑城浚濠内修战具外佯为诗酒以自娱迨禄山叛公使参军李平驰奏而独以平原孤城抗贼且以兵六千授清河郡人李山?咢杀贼檄清河博平一十七郡连盟拒贼贼兵遂不敢入以视张巡许远之保障江淮子仪光弼之收复两京其功不多让焉而乃始忌于国忠终阨于卢木?巳卒陷李希烈之难从容就义视死如归噫是所谓临大节而不可夺者乎杰尝按陵之山川考公之政绩向之看花饮酒料丁储粮之所欲寻其故址而无复有存者盖千余年于兹矣且夫天地浩然之气生而为人死则为神此必然之理也公以七十有七之年骂贼不屈其气之至大而至刚者塞于天地之闲谓公虽死犹生可也陵人之祀公也固宜杰又念公之忠冠四朝公之神在天下岂独眷恋于陵已哉而陵人独信之深思之至者惟食公之德深故报公之功远也杰忝宰兹土承兵燹之后思公之所以修文事而整武备者邈乎其不可追也因为葺其祠宇美其轮奂俾杰与邑人士所以辑康乐和亲之福者幸公之精诚有以感召也工既竣因志其缘起于石 

　　○重修城隍庙记 

　　城隍祠祀之名始于齐梁唐令天下通立城隍庙明制皆封爵国朝称城隍之神京都迄直省府州县胥有庙典至巨神至尊也凡水旱疠疫及讼狱难决者祷于是陵邑城隍庙建于县治之西康熙十一年史公扬廷修于前乾隆中叶吴公汧葺于后至今又百余年矣庙宇倾颓墙垣坍塌是不可不亟亟新之爰捐廉京钱三百千首倡其事邑之绅耆士庶亦皆踊跃乐输共得京钱四千八百九千有奇癸酉年仲春开工废者举之坠者修之黯淡者装而饰之门外岿然门内焕然气象聿新规模宏敞阅一载告成夫聪明正直为神况神之所司有守土之责幽明无二致也杰承乏兹土阅今四载雨旸时若年谷丰登蝗不为害麦秀双歧人民无夭札狱讼无冤滞予既喜风俗之日近于朴诚而其吏民亦安予之拙微神之惠不及此自今以往神飨而民福俗易而风移于以上和亲康乐之书以上副我国家干城腹心之寄者岂不于神是赖哉是为记所有捐户及经理官绅姓氏附书于后 

　　○重建火神庙记 

　　陵邑火神庙向在南门城外代远年湮尽成瓦砾创自何时废自何年均不可考神牌移北门内武帝庙旁供奉习以为常考之志曰火神庙祀大辰以阏伯配国朝称司火神岁以季夏下旬三日遣官致祭载在祀典今庙宇巳颓而神灵未妥非守土者之责耶且离为火火有文明之象陵邑文风日渐陵替是亦不可无以兴之也同治十一年七月杰既率官绅重修圣庙成遂亟亟焉为是举爰谋之于绅士在圣庙工程余款内提京钱一百五十千又盐典商捐京钱一百二十千幕友章君声山沈君筤生捐京钱七十千共得三百四十千杰复捐廉俸二百千成其事于十二年三月朔日开工地仍其旧而重建之督工程司出纳胥归党把戎恩洲经理阅二月而工竣由是庙貌崇而神灵安神灵安而文运盛是则官斯土者之所深望也是为记 

　　○除三巨恶记 

　　剽悍之徒害民梗治不治则巳治必尽法庶足以惩其余同治十年五月二十五日有弁勇十余执刀械突入陵县西北距城八里之盛家庄为首一骑蓝顶持令自称马姓声言奉直隶驻箚安陵刘统领差拏要犯将庄民盛庆盛汉暨盛庆长子朝周缚去举庄骇惧盛庆次子朝宗惊疑失措因赴县请究余速派妥役暗迹之二十六日弁勇等住吴桥县之新镇并不回营形迹可疑惟事在隔省未便越境往拏遂移知城汛党把总带公文驰达刘营并派役严密确访初德州人刘均充陵邑库吏擅用额银违抗不缴且出狂言前任押追则纠合附城匪类鸣锣劫脱旋立黑团假冒官职挟势吓诈抗官殃民兹与新镇之于添贵捏造伪札假冒弁勇将盛庆等擒拏索银勒索余即设法于六月初二夜密拏刘均到案讯系勾结景州之朱承恩高富荣封有义等起意冒充官勇勒索是实朱承恩即蓝顶称马姓者也正拟禀报而党把总于初四日晚回陵述抵刘营查知作伪刘镇军派弁勇会党把总暨吴桥安陵汛王千总潜于初二日获于添贵于新镇旋擒朱承恩高富荣封有义于景州交界柘园之河西余伙逸散当由刘营弁勇带交刘镇军讯实复于朱承恩家索出伪札首列马姓以道衔其余姓名与刘均所自开者悉符其伪札为刘均所造无疑嗣景州禀奉直制军批示枭朱承恩等于本境配于添贵于极边而刘均关提到直以供狡解回余覆讯得其确据乃解省覆审以讫其诛而陵之巨恶除其一曹平者即曹相平陵之曹家寨人也咸丰十一年闲与德平李祖林结黑团且作马贼嗣充捕役以为护符同治三年宪檄指名饬缉华前任会营获之讯供甚狡系狱数年得保释又改名充捕漏网之余藐法益甚曾私系县民杜长龄虐逼认窃几毙恒前任责革管押旋又逃逸窝留匪类聚赌行窃与马贼孙三等结党肆扰县东北及临邑德平商河闲同治九年冬余访知确迹往捕未获踆兔无其狡也复购线悬赏会德平县兜拏始就擒焉迭次严讯仅认窝窃诬良而恶之尤者坚不吐实其熟于律文巧避如此余恐轻纵害民滋深乃录其猾状凶情上达宪司请从严办奉批再加严鞫倘如前狡展则以指证确凿戮之地保曹相臣等皆其族属也佥供结曹平恶迹有据与卷查旧案访诸绅民者相符乃遵批就地正法时同治十年十一月闲也与前解省之刘均恶正相埒一岁而除两巨恶积蠹与窝贼之风稍敛而更有抗官藐法之巨恶杨志岭尚稽其诛自咸丰四五年兵兴后杨志岭与侯登亭等私立黑团杨冲霄庄附近十八村庄概不完粮咸丰十年纠殴县民赵云山挺身赴案拟罪系狱暗约其弟杨存孝等劫狱而逸屡拏不获而盘踞乡闲无恶不作初不避匿也迨被杀亲属京控察院咨行宪司提办恒前任获案内从犯二人起解辄又中途劫去余莅陵后数年闲厯经省控提犯饬缉亦匿而未获案内人证物故者已过半矣嗣侦知其潜回且有架唆构讼之事于光绪元年三月二十日亲带勇役不露声色始密拏到案该犯党羽众多解审亟宜慎密遂即星夜解府拟罪杨志岭伏诛三巨恶悉除而后宵小咸知儆惧陵之四境始安谧云 

　　○捕蝗记 

　　尝读小雅之诗云去其螟螣及其蟊贼盖深恶其害苗故祷诸田祖之神而望其秉?炎火也唐姚崇遣使捕蝗引此为证夜中设火火边掘坑且焚且瘗盖古之遗法如此山左人谓蝗亦曰蚂蜡蚂蜡者蚱蜢之俗名又兼涉八蜡声近而讹与蝗形似而实殊蚂蜡色青绿向祗食草不伤禾稼所在皆有蝗色黄黑残食五谷为害甚巨同治八九年春旱东省毘连数百里内雨雪愆期附河卑洼处潮湿熏蒸萌生蝻孼始则跳跃一隅继则分飞邻境陵境虽闲有飞落并无所害迨遗子入土交春即生而乡民无识以为长翅自去既恐践踏巳长之禾苗尤觉地邻捕挖为多事余于十年春夏迭经示谕晓以利害务使防患于未然先后查得赵王河一带沙地及德州交界之李家庄田地均有蝻生当即分段督夫已出土者克期扑灭未出土者搜掘无遗又查与德平临邑商河交界之许家庄外有蝗蝻丛集于田禾中蔓延成片盖陵县养一里八村庄仅西北一角其余皆邻县之地若合四县民夫扑捕诚属不易且践踏亦所难禁因念蝗乃神虫遂饬庄民设坛仰希神佑并实力搜捕不分畛域毋令飞扬而去贻祸于人反复为众绅耆言之三日后雷雨滂沱沟渠皆满蝗皆渍雨自殭数年来年谷顺成蝗不为害固由人之不遗余力亦赖神之有以默佑耳爰为之记以志神庥 

　　○增补县志序 

　　邑之有志犹国之有史也风俗于是乎考政令于是乎出志之所系岂浅鲜哉陵县志为沈台簪明府所修分门别类文简事详诚一时巨制然自道光乙巳以后迄于今又三十年矣余于同治庚午承乏兹土兢兢然以弗克称职为虑思欲证古知今以为从政之资而旧志于宋逆之乱板片颇有残缺征文考献类多遗亡余滋戚焉爰于前济南太守汪晓堂观察处假得全帙归而召匠补刊若干页以复其旧余于公暇披读如游石室如数家珍因是而观风整俗布政施令未尝不叹是志之助我良多也五年以来天时和畅人物蕃芜余既喜此邦之人士日返于朴诚而陵之士民亦安余之拙因复念此三十年闲天时人事之变迁吏治民风之沿革以及咸同两朝之兵燹邑属团练士民妇女殉难殉节之家皆为昔之所无而为今之所有恐岁月滋久则考证愈难是非守土者之责耶忆昔侍家叔宦登州府读府志有续志若干卷拟仿其例而为之乃属邑之绅士徧加采访遂偕良甫家弟检文案辑遗闻疑者阙之信者补之凡秩官表选举表疆域志赋役志建置志古迹志学校志祀典志祥异志艺文志金石志列女传共增得若干页又增辑忠义传一卷仍旧志之式各附于后所以备观览也脱稿后复就正于和甫家兄斟酌而损益之遂捐廉付诸剞劂氏以俟夫后之修志者择焉 

　　○邑志忠义传序 

　　古人有言曰士穷见节义世乱识忠臣志内有人物传流寓传列女传而忠义阙焉盖以我国家承平二百余年民不见兵革之事故忠臣义士阙如也自咸丰三年粤寇北窜后捻匪教匪会匪枭匪皆相继啸聚于东直皖豫之闲陵居大河北且与直省唇齿相接邑之官绅奉文办团厯有年所同治二年教匪宋景诗至七年捻匪张总愚又至我邑之团总练丁及男妇人等或効死疆场或从容就义是殆由国家厚泽深仁沦肌浃髓之所致也今则海宇荡平矣而忠义之人固昭然在人耳目闲前令恒光查明请恤者计一千四十八名口杰续查请恤者计二百二十四名口虽当时采访或衔职及姓名有一二不符者要其死难之心则一也辑忠义传列为卷又二十 

　　○魏渤海太守王偃碑跋 

　　按魏渤海太守王偃墓前志未载墓志铭云葬临齐城东六里今陵县东门外三里河刘家庄 【 墓在刘家庄北】 是也东魏武定元年距今一千三百余年沧桑屡变遗冢不存询之土人无复知有此墓者光绪元年三月庚辰望后大雨冲陷土崖出碑石二一覆一载上石阳面镌篆额九字魏 【 阙二字】 海 【 阙二字】 君墓铭五字完整其四字剥蚀不可辨下石阳面镌四百七十二字二十二行行二十三字字迹端好如初惟撰书姓氏不着石广方一尺五寸厚四寸今移嵌三泉书院东壁存以俟嗜古者证之亦可验物之显晦有定时也 

　　○小学人子礼跋 

　　小学人子礼吾叔父汝舟先生所譔杰少从叔父学见叔父生平讲求宋明诸先正书兼治古文窃心向往之然叔父负其宿学虽公举孝廉仍馆义学以训迪后进此即其作以教义学童子者也叔父刻此书就以寄杰谨受而读之其文援据小学而实以孝经为根本盖书分十七篇首节总冒自此以下十节所言皆养致乐居致敬之事故于凡事亲节提明五致及居致敬养致乐名目以总束前文以后一节说病致忧一节说丧一节说祭仍以孝经终于立身之语收束通篇又反说一节转正一节致其丁宁之意以终之文之作法如是至通篇次序井然一气贯注音节和雅为近世训蒙之书所罕有识者必能辨之世之为父兄者见此书而知所宝贵以之训子弟也亦何待于杰言之劝勉为哉兹于陵署另行付梓以广其传而为之跋如此 

　　●敬简堂学治杂录卷二 

　　丹徒戴杰存稿 

　　增修三泉书院禀 
　　重修鸦虎寨义学禀 
　　创建赵王寺义学禀 
　　宾兴经费禀 
　　重建普济堂禀 
　　查办保甲禀 
　　获要犯马金平禀 
　　获逸犯孙清仔禀 
　　获匪徒朱承恩等禀 
　　起解匪犯刘均禀 
　　获革捕曹平禀 
　　研讯曹平禀 
　　获掘坟要犯刘臣禀 
　　获要犯杨地岭禀 

　　○增修三泉书院禀 

　　窃卑职仰荷宪恩准补斯缺屡奉训谕居官要义总宜实事求是凡有益于地方者随时整顿不可始勤终惰祗领之下惟有冰兢自矢力求振作以副宪台裁成之至意卑职于同治九年夏抵任时河北军务初定陵邑经兵燹后又值八九两年春旱闾阎凋敝窃念靖地方莫要于正民风正民风莫亟于端士习查卑县三泉书院建自前明早经废弃至乾隆四十六年前令赵王槐建鲁公义学于颜公祠东前令杜安诗拓大之复名三泉书院厯任先后捐置田地六顷十九亩一分六厘二毫六丝一忽七微应完钱漕由官捐纳内除拨地三十亩六分二厘二毫六丝六忽岁得地租京钱六十千文作为书院东义学塾师修脯又盐碱未垦地四十七亩三厘五毫外实在地五顷四十一亩五分四毫九丝五忽七微岁收地租京钱八百十六千零为延聘掌教束修节礼及修葺房屋等用嘉庆五年前令郭元兆因无生童膏火将每年存县盐当规礼内捐银一百二十八两道光二年前令黄代元倡议劝捐银一千二百两发商生息岁得息银一百四十四两二共银二百七十二两为生童膏火奖赏之需派有司事经理立法甚善乃自军兴后掌教久未延请房屋渐将倾圮佃户拖欠地租并无司事经理卑职当即延聘掌教督课选择司事经管出纳查明佃户欠租勒令追缴房屋饬估兴修陆续添建大门开拓院落于两廊增建考棚十闲置买卓凳各七十件讲堂等处房屋废者举之坠者修之义学向归书院亦一律修整所需工料钱文均在追缴旧租项下提用惟原置田地因事隔多年佃户早非本人私自顶替另租且多侵占盗卖情弊卑职逐一确勘饬工房按段丈量绘图造册备查并查出未垦盐碱地内有三十余亩可以租种自同治十二年始除司事禀请拨地二段计十亩六分七厘六毫三丝九忽三微设立义冢另禀立案并尚有未垦盐碱地八亩外查明实在地五顷六十九亩四分九厘八毫六丝酌量地段上下分别定租招佃承种发给印照为凭有的保者方准租种岁入租价计京钱一千零一千四百八文按四九月两次由司事催收不经胥吏之手掌教束修向祗京钱四百千文节敬三十千文馆谷过微多不住院卑职因生童请业无资每年加送火食京钱二百千文请掌教住院督课数年以来由卑职捐廉致送今据司事禀称田租较昔年已增经费有盈无绌请将掌教火食京钱二百千文自本年起归书院支送至延请掌教聘金程仪及每月官课加奖银两生童点心钱文数款仍归卑职捐给再卑县地瘠民稠贫寒之家无力延师子弟每多废弃卑职饬司事在北门城内东门外大街添设义学二所俾童稺入学习业幼读诗书长知礼义于风俗人心不无裨益访延塾师二人每人每年各送束修京钱六十千节礼六千共京钱一百三十二千文在书院经费项下支给书院东义学塾师祗有束修向无节礼亦应一律照送以示公溥书院每年收租京钱一千零一千四百八文除开销掌教塾师修脯等款外尚余京钱二百三十余千文足备修葺房屋添置器具及一切杂项等用派司事贡监生曹淇增生蒙擢魁廪生孙兰皋附生许灿麟秉公经理出入帐目立簿存记年终将收支总数榜示讲堂总期事归实济款不虚糜庶足以杜侵蚀而免废弛所有增修书院清丈田地添设义学各缘由并酌拟书院义学各章程分开清折及田地租价清册禀呈鉴核 

　　○重修鸦虎寨义学禀 

　　窃惟郅治以教学为先义塾实养蒙之本卑县自兵燹后昔有义学率皆废弛卑职莅任之初整理书院为生童肄业之所复在城内添设讲堂义学并酌议规条剀切劝谕各乡绅民广设义学俾僻壤穷乡寒素子弟幼读诗书长知礼义于风俗人心不无裨益兹查养贤乡鸦虎寨庄距城四十里旧有义学一座在该庄天齐庙之东所有田地系乡民许弼君倡捐创建于乾隆四十七年赵珍等道光年闲重修本年因义学司事与天齐庙司事互相争讼卑职查庙地与义学地亩均系绅民捐输本是合而为一当即按照县志碑文体察实在情节秉公讯断将原捐地亩按段丈量分劈为二半归庙宇半归义学其划拨义学官亩地十九亩二分六厘因租谷太少不敷经费又经赵珍等续捐官亩地五亩八分六厘统计义学宅基地亩共二十六亩一分八厘有奇每年应完钱粮银一两一钱九分五厘漕粮七斗二升九合三勺若仍取给于地租深虑塾师修脯尚难宽裕卑职即将该义学应完钱漕自本年秋季起仿照卑县书院旧章由地方官捐廉完纳以免纷扰而垂久远至义学房屋年久失修诸多渗漏巳由卑职捐廉饬令修理复整规模嗣后收支租谷及延请塾师派司事赵珍邢涟许长荣栾玉藻孙阶升妥议章程秉公经理总期事归实济不致日久废弃除各乡续立义学另行禀报外所有鸦虎寨庄义学地亩房屋逐一丈明理合开折绘图禀呈鉴核 

　　○创建赵王寺义学禀 

　　窃卑县前因养贤乡鸦虎寨庄义学废弛当将查清原有地宅并续捐地亩逐一整理缘由禀陈宪鉴在案惟是蒙以养正教育不闲于富贫僻在穷乡延师多苦于无力义学之设固宜随时兴举广为劝增俾遂贫者向学之心藉启富者愤发之志或可为敦本善俗之一助第事出于因则易责其成事由于创则难于谋始卑职于城内书院及城乡向有义学均已次第整理复酌将劝立义学章程发给绅民令其随地剀切劝导大以成大小以成小务在不抑勒不分派各听其便俾成善举旋据居仁乡王四衙庄廪生王秀山阎家店监生孙安凤凰店监生曹遇春等以该里适中之地有公庙赵王寺一所内有闲房可立义学为请即派该生等专司其事先由卑职捐发一年修脯节礼共京钱六十六千文于同治十三年正月起延师开馆仍倡捐廉银二十两以为一篑之覆该生等亦首先乐输业地并先后劝据绅富人等捐资连卑职捐发银两置买田地共三十四亩二分七厘有零岁收租价京钱六十八千文以六十六千文为延师修脯节礼之需下余二千文存备义学零用各项并由该生等拟定条规呈验地契前来卑职督饬逐一丈量绘具段落四至地图同各契一并存卷仍将各地每年应纳钱粮正银一两五钱八厘漕粮正米九斗一升八合四勺拨入义学并谕令该司事王秀山等将一切事宜妥为经理不得始勤终懈以期垂诸久远其义学地内钱漕仿照书院旧章及鸦虎寨义学之案自光绪元年春季为始均由地方官捐廉代纳俾义学多得一分地租即多济一分实用于寒儒不无稍有裨益除其余各乡再行随时劝办外所有县属居仁乡创立赵王寺义学捐置地亩并将地内钱漕拨归官捐绿由理合开具地亩清折禀呈鉴核 

　　○宾兴经费禀 

　　窃维国家设科取士三年大比宴启鹿鸣儒生握瑾怀瑜十载寒窗秋思鹗荐庭槐丰蔚宏开文战之场行李驰驱快覩公交车之捷家有素封之号资斧何难士当困苦之时绨袍谁赠因此囊锥在手伏枥徒悲何时席帽离身夺标遂愿矧临齐地多浇薄既鲜盈室之藏阖境俗尚朴勤绝少辍耕而读虽英年攻苦不懈白屋之功而措大维艰或坠青云之志卑职身为司牧目击情形厯科捐送卷资诸生颇知奋勉本年又值试期照章悉予体恤顾泉分廉润未为厯久成规惟用有常经俾可因时定制兹卑职倡捐廉银一百两邀集绅富捐银四百五十六两按照市价兑换制钱九百七十八千四百文再由卑职捐钱二十一千六百文凑足制钱一千串交当商一分行息以光绪元年四月初一日为始所生息钱为阖邑乡会试宾兴之费差幸众擎共举集狐腋之一裘庶几赴试有资奋鹏飞于万里谨呈酌拟章程折并捐输姓名细数清册禀请鉴核 

　　○重建普济堂禀 

　　窃卑县普济堂建自何年己无可考检查档案仅有雍正年闲卷据亦复残缺不齐百余年来地亩迷失房屋倾圮道光二十五年前县沈令重修县志亦仅就当时有户佃种官买绅捐义田三顷九十亩零登注迄今又三十年矣兵燹之余即向有认佃之地各佃户私相授受按册而稽全非本人租多拖欠地亦率皆短少卑职履任后详查报销案据与实在收养贫民迥不相侔而且领口粮者分为四季散放闰不加增钱数参差当因租无可加而入堂贫民日众随即捐廉广为收养且照向例改为每月散放一次亲自监查去其浮滥补其真实数年以来访诸舆论遍搜旧案逐渐厘剔甫于去冬今春将有可追寻地亩按段查清较志书所载多出地九十余亩并将普济堂基址周围之地丈查清楚捐廉暂盖房屋数闲俾贫民得所栖止惟县境地瘠民贫乡民多甘粗粝地内播种杂粮十居七八若令租户以杂粮缴租则每年数目或此多彼少或此少彼多未能划一若统令换易粟谷则多一番交易乡民锱铢必较又恐窒碍难行今凡认佃之户定为一律交纳租钱将地分为四等每亩自京钱一千五百文至每亩八百文为率户须殷实且须的保方准发给印照领种以免再有欠租转佃等弊至支发口粮之数查养济院正浮额孤贫每月支银三钱除去减平按照市价长落每大建月分支京钱九百余文暨一千零数十文不等普济堂系地方公款凡报入食口粮者先入堂而后入养济院未便将所给口粮加多于养济院之数兹拟大建正养贫民给口粮米折京钱八百文盐菜京钱一百文续养贫民减半给支小建照扣闰月加增如此变通办理似于矜孤恤寡之意不无少有实济第地租口粮均已另定章程则从前造报不相符合之处自应据实更正改换册式以昭核实而垂永久是否有当理合将普济堂地亩招租清册并修复房闲节略酌拟章程开具清折禀呈鉴核 

　　○查办保甲禀 

　　窃编查保甲为弭盗安良之善政迭奉各宪札饬遵办卑职于到任后即出示晓谕阖境绅民实力奉行并因厯颁章程款目繁多且有因地制宜尚须酌量变通之处不能不斟酌尽善卑职即就原颁章程内参酌时势另立简便易行章程十条仍以十家为牌设立牌长一人惟牌长之外不再另立保甲长等名目拟即不论村庄大小每庄各立庄长一人饬令协同本庄绅耆董司其事庄长系由庄众公举勤慎公正之人奉官验充牌长即令庄长于本牌十户内择明白晓事者充当卑县四乡向分二十一里每里各有地保二人共计管辖大小村庄四百七十五处俟各庄选定庄长后即由卑职捐廉刊刷空白格册每庄一本外给笔二枝墨一锭发交各里地保领回分散各庄庄长协同本庄绅民挨户编查逐一照式填注后仍交地保汇齐送县事事官为经理不假书役之手一切纸张等费均由卑职捐备不用绅民花费一文今截至上年年底止已据各庄庄长逐一查明将册呈缴阖境一律办齐卑职亲加披阅俱尚如式城内关厢亦由卑职督同地方挨户编查统计卑县城乡共二万四千七百八十五户男女大小共十一万六千二百七十八名口卑职携带各册亲自下乡抽查亦俱相符现已按册填发门牌及十家牌饬令悬挂并另发空白格册二本并给笔墨饬令照前填注一送县存案一留本庄备查以后即按半年换册一次按一年换门牌一次遇有迁移生死事故添注明晰牌内如有窝盗为匪之家责成牌长随时稽查密禀倘敢徇隐一并究治并令按牌分段按户出夫轮流支更设遇外来匪徒立即鸣锣为号羣起掩捕城乡客店亦令各立号簿一本如有往来投住之人务即询明年籍姓名以及来踪去迹作何生理于簿内逐一注明每晚送县查验如有形迹可疑之人即行禀究卑职仍会督营典轮流亲往稽查尚无匪徒溷迹闾阎亦甚安堵除仍认真稽查不敢徒托空言虚应故事外所有卑县查明阖境保甲户口数目理合开造清册并将办理章程及牌册各式一并禀呈查考 

　　○获要犯马金平禀 

　　窃同治九年九月二十四日奉步军统领衙门派委右翼委翼尉广忠带领弁兵十余名到县卑职询据广翼尉密称八月十八日京都德胜门大街刺杀户部主事福珣一案现获玉寿松三等供出案内正凶马金平即马三查系陵县回民现已潜逃回籍特雇眼线跟踪访拏前来带有步军统领衙门护牌并马金干年貌籍贯单一张送县查核卑职随查步军统领衙门护牌内开本衙门拣派右翼委翼尉广忠带同弁兵前往德州陵县一带访拏要案为此仰沿途文武员弁毋得拦阻一经获犯仰即添兵护送毋违等因查此案关系甚重诚恐走漏消息致犯远扬当与广翼尉密商妥协即派原来弁兵改装易服带同眼线访知马金平踪迹于二十五日在卑境凤凰店地方将该犯马金平拏获并在该犯身边搜出小刀二把到县提验该犯面上有刺字痕迹模糊不清讯据供称年四十八岁系陵县路家寨回民前因在京犯案拟军脱逃又在前任直隶总督部堂刘营内并武毅军当勇保有五品翎顶本年四月闲进京贸易至九月二十三日回家至户部主事福珣被刺一案供词甚为游移查该犯面貌凶悍膂力甚大难保非因恃无质证任意狡避惟系步军统领衙门指拏之犯卑职未便稍涉刑求自应将犯解赴京都提同已获各犯质讯究办第外解人犯向应禀请宪示再行起解今此案情节重大广翼尉以刑部现有候质人犯限期紧迫急欲将该犯押解赴都质审卑职亦未敢拘泥旧章惟有先行解质当将该犯马金平严加锁镣会营多派兵役并请东治营王军门添派弁勇于二十六日黎明帮同广翼尉带来弁兵将犯护送至德州交替转递前进所有获犯讯供起解缘由理合禀报查考 

　　○获逸犯孙清仔禀 

　　窃查前蒙宪台批据卑县民刘江以贿差纵凶等情呈控孙清仔等一案饬即勒缉孙清仔到案确讯究办等因当经卑职因提讯原告刘江供称所控各情均系得自传闻并无切实证据而被告孙清仔又复恃无质证坚不承认案延日久一时查无实据是以先凭所讯供情具文详销在案惟查同治九年二月闲卑县老庄户庄民张均地内受伤身死之无名男子是否即系刘江之弟刘许仔尸身并被何人杀害迄今两载有余案未破获卑职于详销后仍随时密加访查旋闻刘许仔有因勾拐妇女致被孙清仔杀害情事随卷查卑前署县恒令前验无名男子尸旁遗有绒花粉盒确系妇女之物其情更属可疑兹于同治十一年五月三十日卑职于编查保甲之际查出孙清仔家有一外来之女名曰张姐当饬该管庄地密传送案查讯据张姐供称年十七岁系直隶献县人家有亲属已死陵县人刘许仔雇给伊家佣工同治九年正月闲伊赴舅父刘保升家探望至二月初七日刘许仔用马往接回归行至中途遇见孙清仔一同将伊拐逃初八日夜行至陵县老庄户庄地方刘许仔与孙清仔口角孙清仔将刘许仔砍伤身死后将伊送至孙清仔家各处藏匿现被访获等语质之孙清仔无可狡辩供认听从刘许仔诱拐张姐来陵后因争夺张姐中途与刘许仔口角伊用剑将刘许仔砍伤身死属实查问凶器系属断剑一口当时撩弃尸旁查恒令前验无名男子时尸旁遗有断剑一口业已带回存库当饬该犯查认相符是卑前县前报县民张均地内受伤身死之无名男子即系刘江之弟刘许仔尸身并被孙清仔杀害巳据孙清仔供认不讳并有被诱之张姐眼见可证案无疑义虽现讯供情核与前详不符惟案关人命情节重大卑职既不敢因查无实据即指孙清仔为此案正凶现既讯出实情亦不敢因详销在先稍涉回护惟有据实直陈以期案归核实除关会直隶献县查明张姐被拐有无报案并再提犯研讯确情录供通报外所有访闻获犯讯供大概情形合先禀报查考 

　　○获匪徒朱承恩等禀 

　　窃同治十年五月二十五日据卑县西北乡盛家庄民盛朝宗呈报本日早有西北突来头戴蓝顶身骑马匹口称马姓带领步下一共十余人内有戴水晶顶及白顶者各一人执持令箭各带刀械直入伊庄并无旗帜号衣口称系奉直隶驻扎安陵之刘统领差委密拏要犯将伊父盛庆伊堂叔盛汉伊兄盛朝周一并拏去据称回见大人办理不知究因何事理合呈请查究等情到县查该处距城八里与德州交界虽距直省甚近惟盛庆等不知究竟身犯何罪如果实系刘营派兵往拏因何并未来县知会且该弁等获犯后即行出境究竟有无携带印照更属无从稽查当即派役跟踪前往密查此起弁勇于二十五日即住直隶杨家寺次日移住新镇店并未回营事甚可疑惟事在隔省真伪莫辨卑职未便越省往查当即移会城汛把总党恩洲携带卑县公文驰赴直隶安陵面禀刘统领查明办理一面卑职派役连日确探访闻有假冒捐职县丞之德州人刘均与直隶新镇店人于添贵从中串说令盛庆先行回归取银往赎其为匪徒无疑卑职当即购觅眼线于初二日夜将刘均密拏到案讯据供认勾结直隶景州人朱承恩捏称马姓头戴蓝顶高富荣头戴水晶顶封有义头戴白顶并金华朱五朱七白姓马姓陈姓刘姓等一共十四人冒充官勇潜赴盛家庄将盛庆等三人拏至直境新镇店索银勒索属实正在禀报闲初四日晚党把总回陵并接统带直字各营刘镇军来函知党把总到营后面见刘镇军查无派弁赴陵查拏要犯情事当派弁勇会同党把总暨吴桥安陵汛王千总于初二日先至新镇店由党把总带去之眼线将说事人于添贵拏获讯出此起假冒官弁等人均逃往柘园河西当即跟踪追捕于是晚在河西小店内将朱承恩即朱春田高富荣封有义三名一并拏获其余伙从先巳逃散该犯等四名均由刘镇军派来弁勇带赴安陵大营讯认同到盛家庄捉人属实惟朱姓于姓供词狡展尚须覆审先令党把总回县俟覆讯确实再行移覆等因查此案逸犯金华等均系隔境民人获拏颇甚不易除仍由卑职购线严拏务获并研讯刘均确切供情禀报外所有现获各犯讯供大概情形合先禀报查考再此案会同刘营拏获之要犯朱承恩等三名并要证于添贵一名据党把总回县云称刘镇军意欲归直审办惟事主盛姓及已获之刘均俱在卑县究应如何办理之处卑职未敢擅便伏乞训示祗遵 

　　○起解匪犯刘均禀 

　　窃同治十年十月二十一日准直隶景州移开奉直督宪李批据景州禀报关提山东陵县刘均到案讯与于添贵供词相符惟在陵县所犯各事忽认忽翻可否解归陵县审办应请查核示遵缘由蒙批查该犯刘均既经供认伙同朱承恩等伪造假札冒充弁勇讹诈不讳惟其前在陵县所犯各情忽认忽翻案难悬定自应解归东省提证讯明从重拟结以免狡延至于添贵一犯讯止商同起意讹诈并无另犯不法别情如禀遵照新章拟发极边烟瘴充军仰按察司迅即转饬该州选差妥役移营拨兵将刘均一犯小心解回山东陵县收审具报并饬将于添贵一犯覆审按议解勘等因并准德州转准景州将刘均一犯递解到县当经卑职提犯覆讯据刘均即刘陶庵供认前在陵县充当库吏后因亏空银两经罗前任将其管押脱逃旋即私立伪团挟制官长假冒官职哄骗乡愚并起意勾结朱承恩等捏造假札冒充弁勇妄拏盛庆等索诈各情不讳查该犯刘均前充库吏嗣因亏空银两在押脱逃旋即私立伪团挟制官长虽无案据可查惟讯之卑县书役人等众口皆同即假冒县丞官职既有该犯分送报单可查又有前在该犯身边搜出吴怀恩信片可凭此外在陵并无另犯重情尚须提证质讯之处乃景州既将该犯刘均关提至直提同于添贵质明伙同朱承恩等伪造假札冒充弁勇妄拏盛庆等索诈属实又因其在陵所犯各情忽认忽翻仍将该犯解回查该犯本系首先起意勾结之犯乃在景州祗认同伙明系任意狡避第案情重大可否将犯解省覆审从重拟办抑应如何办理之处卑职未敢擅专合将纣覆讯刘均供词及前在该犯身边搜出吴怀恩等信片一并开具清折禀请查核批示祗遵 

　　○获革捕曹平禀 

　　窃同治十年七月十九日卑职会同德平县暨管带巡缉营周令拏获积惯窝匪之革捕曹平一名解经德平县讯因犯供狡展业巳会禀各宪将犯解归卑县审办在案兹卑职连日提犯研讯据曹平即曹相平又名曹延平曹盛三供陵县曹家寨人年四十八岁同治三年二月闲曾被华前县拏获到县因伊未认为匪情事至同治六年保释伊即改名曹复兴充当本县捕役后因误公经恒前县革退伊即回家窝留本县前获之杨佞仔杨银仔病故之麻捻德平县拏获之刘二齿牙张二已死之尹振东在逃之孙三许秋林许栾仔夏迷远宋丫头侯庆仔张福熊小仔即熊香庭先后在家居住同治九年五月初六日夜尹振东与杨银仔孙三许秋林许栾仔夏迷远同伙六人行窃县境事主朱奉亭家牛只八月二十九日夜伊与杨佞仔麻捻刘二齿牙张二孙三宋丫头侯庆仔同伙八人行窃事主徐臣家衣服首饰钱文九月闲孙三又与张福熊小仔等行窃不识姓名事主家牛驴先后将各赃送至伊家交伊分别卖与张士敬张福友等得钱均分即在伊家赌博花用此外并无窝伙窃劫别案等语再三究诘供仍如前卷查同治三年二月闲卑前县华令因访闻该犯曹平与任锁仔均系马贼即经会营购线将犯拏获迭讯各犯供词异常狡猾坚不吐实旋将任锁仔解赴高唐州审办业将获犯讯供原由先后禀明各宪在案嗣前任樊令因该犯未认为匪情事将其开释恐其出外滋事饬令充当捕役旋经恒前任因事革退乃该犯不安本分辄敢在乡窝留贼犯至十余名之多日则开场聚赌夜则四出偷窃且闻该犯时与马贼往来即窝留之贼亦半系已革捕役一经犯事即赴该犯家窝藏行窃以为潜身之地实为地方大害卑职前获贼犯麻捻等讯悉情由即经会营往拏无获旋复购觅眼线各处侦缉该犯闻风潜逃出境半载以来报窃之案日见稀少足见该犯为一境之害前据卑县所雇眼线禀报曹平在乐陵边界潜匿是以密商周令等会合兜拏今既将犯拏获若仍拘泥定例按照捕役窝贼行窃及山东省窝贼至五名以上均罪止拟军该犯系已革捕役又为著名积窝情节较重应否从严惩办以靖地方之处卑职未敢擅便理合禀请查核批示以凭遵办 

　　○研讯曹平禀 

　　窃同治十年十一月初三日蒙宪台批据卑县具禀复讯革捕曹平供词异常狡猾仍请示遵缘由蒙批查该犯曹平始以窝贼充捕继复以革捕窝贼怙恶不悛情实可恶该令既访知其积恶深为民害即应除之以安良善岂可因犯供狡展稍涉轻纵仰再提犯设法切实研鞫如复狡不承招祗须将其恶迹指证确凿即行就地正法具报以昭炯戒仍录批申报臬司知照缴等因遵即监提革捕曹平到案切实研鞫供仍如前狡不承认为匪不法别案随传该管地保曹相臣到案讯据供称曹平实系著名匪类咸丰十一年闲曾在德平县李合务庄李祖林即李耘芝黑团内随同讹抢滋事后被临邑陈团击散曹平即行潜逃同治三年蒙华前县访闻获案监禁多年旋得充为捕役八年闲因诬拏良民杜长龄为窃经恒前县查知将其责革曹平回家复即窝留贼匪多人分赴各处偷窃肆扰多年虽被害之事主伊不能尽悉但曹平窝留之孙三等实系著名马贼人人皆知且该匪等时来时往地方大受其害伊因畏其凶横是以不敢具禀等语质之曹平祗认咸丰十一年在乡私充团长办理防堵属实并无与李祖林黑团合伙讹抢情事同治八年伊充当捕役时因诬拏杜长龄私押蒙恒前县责革伊即回家窝留孙三等十余人先后行窃事主徐臣等家衣物牛驴别无抢劫之案至孙三等是否马贼伊亦不知情等语再三究诘坚不供吐实情明系有意狡展随卷查同治八年六月闲据县民杜长龄等以捕役率领多人执持锁炼将其锁拏到寓私刑拷打逼令承认偷窃并妄攀张大儒等讹诈因伊不认将伊吊在梁上几致毙命等情呈控到县并据张大儒呈同前由经恒前任提集质讯属实当将曹平严责管押讵曹平旋即在押脱逃缉拏未获在卷查该犯曹平先则随同李祖林黑团讹抢滋事已属不法乃以漏网之余得充捕役不思安分守法辄敢诬良为窃妄拏拷打迨被革之后又复窝留贼匪至十余名之多肆行偷窃并与马贼孙三等交结往来为害闾阎已数年之久实属怙恶不悛目无法纪乃迭次严讯该犯一味刁猾狡不承认第该犯恶迹访询绅民人等众口相同并据地保曹相臣具有切实供结亦属相符似未便因犯供狡展稍涉轻纵自应遵照宪谕即将该犯就地正法以除民害当于十一月初四日将该犯曹平即曹相平提至当堂将其恶迹逐一指证后即行绑赴市曹就地正法以昭炯戒而安闾阎除录批申报外所有遵批研讯革捕曹平供词及正法日期理合禀报查考 

　　○获掘坟要犯刘臣禀 

　　窃据县属地保刘逢祥禀据庄民吴逢祥投称伊妻李氏于本年三月二十六日病故埋葬庄外地内今见伊妻坟冢有刨毁形迹显有被人发掘情事嘱为禀报等语往看属实正在禀报闲适有同庄人刘臣持有女衣变卖即令吴逢祥认明确系伊妻装殓衣服随将刘臣获住并在刘臣家起出衣片多件合报勘讯等情并据尸夫吴逢祥呈同前由各到县当将刘臣提案讯据供认因贫难度谂知吴逢祥之妻李氏病故装殓丰厚嗣闻埋葬庄外地内伊于本年四月初三日夜独自一人刨开吴李氏坟冢开棺见尸窃取棺内衣服不讳卑职随即会营亲诣该处勘得吴逢祥之妻李氏坟冢委系被人发掘开棺见尸窃取尸衣属实查验尸身业巳腐烂头发脱落骸骨并无残毁损伤勘毕集讯地邻尸亲人等供各相同饬纪估赃值银二两余开单附卷除再行研讯确情录供通报外所有勘讯大概情形合先禀报查考东省盗墓之习比比皆是盖因挖煤之流善开地道尝于数里或十数里外盗掘虽有看坟人不得知即知亦无从捕拏经年累月破获卒鲜此案吴逢祥妻坟被掘通知编查保甲派充之庄地刘逢祥刘逢祥坚嘱吴秘而勿扬恐经报勘盗惧远扬旋经刘逢祥察有族人刘臣持衣片易钱齐集庄众捕获赃盗始偕事主报县余廉得其情嘉其有识旋即勘诣追出典质女袄验讯悉符奖励刘逢祥以激其余亦行保甲之力也 【 又记】 

　　○获要犯杨地岭禀 

　　窃前据县民赵顺亭以父被惨杀等情上控杨志岭等一案蒙宪台批饬解府审办等因旋蒙本府节次委员守提遵经卑职迭次差拘因要被杨志岭逃避外出未能获案其余被证亦多身故以致案悬日久未能解审业将查拘未获缘由先后禀明本府在案惟查此案要被杨志岭系纠殴致伤赵顺亭之父赵云山身死案内之犯经卑前县罗令将其获案监禁讵该犯于咸丰十年九月闲暗约其弟杨存孝纠众劫狱该犯与另案在监人犯多名均各脱逃经各前县屡次饬差查拏总未将该犯拏获同治八年据赵顺亭之祖母赵张氏以正凶脱狱子命无抵等情赴京控蒙都察院咨解回东行蒙臬司委提人卷审办经卑前县恒令拏获案内被告杨子普张朋友二名解至平原县境被该犯亲属追至中途夺犯逃跑其余被证亦未拏获当经禀蒙臬司以被证未获案难审办将原告赵张氏先行释回详请宪台咨明刑部展限嗣据赵顺亭与其母赵麻氏先后由府赴司控蒙宪台批饬严缉又经卑职比差勒缉亦未将杨志岭获案现虽事隔十余年之久案内人证半多死亡惟查杨志岭本系劫狱脱逃之犯并有阖县绅耆公禀该犯于脱逃后聚众赴郑诵先家滋闹之案似此凶横不法之徒未便任其漏网今卑职屡次派役密加查访探知杨志岭业已潜回原籍且有架唆刘彦涉讼情事仍属不安本分卑职随于光绪元年三月二十日带领勇役不动声色将该犯杨志岭密拏到案讯据供认纠殴赵云山身死获案监禁旋经伊弟杨存孝纠众劫狱脱逃不讳自应传同原案人证将犯一并解府审办惟该犯本非善类前曾私充团长党羽甚众且在卑县劫狱脱逃之犯若俟传齐人证再行起解有需时日恐致故智复萌应即将该犯先行解府以昭妥速而免别滋事端除由卑职另备文批多派兵役将该犯杨志岭先行解府收审并俟传齐案内原被人证续解外所有拏获赵顺亭上控案内多年未获劫狱脱逃要犯先行解府缘由理合禀报查考 

　　●敬简堂学治杂录卷三 

　　丹徒戴杰存稿 

　　劝设义学示 
　　采访节孝示 
　　观风示 
　　决科示 
　　谕生童示 
　　校阅武生示 
　　劝农示 
　　查办保甲示 
　　再查保甲示 
　　设立义冢示 
　　刊发劝善书示 
　　严禁逼嫁孀妇示 
　　严拏讼棍示 
　　严惩赌棍示 

　　○劝设义学示 

　　照得四民之中士居其首五教之设学统其全陵县素称文物之区民多好学城内原有三泉书院为生童肄业之所乃厯年未能善于经理以致诸事废弛现经本县饬令首事将书院房屋逐一修整酌捐廉俸加送修脯延请山长到院督课主讲俾得重兴文教培养真才于士习民风大有裨益惟乡闲并无义学诚恐少年子弟或因家贫无力读书虽有颖资遂致废弃殊为可惜日前本县邀集城乡各绅士面为劝谕令其各就村庄之大小筹捐经费设立义学延请品学兼优堪以训迪之儒师以资教读各该绅士等均甚踊跃乐从兹本县酌定章程合行出示劝谕为此示仰阖邑士庶人等知悉自示之后务各妥筹经费遵照章程即速延师设学禀明办理立学之后凡有贫寒子弟赴义学从师肄业不必另备修脯务以勤学为先庶几日就月将里革嚣陵之习朝弦夕诵人怀奋勉之思于以彰文教而厚民风本县实有厚望焉 

　　○采访节孝示 

　　照得天下最难得者完人妇女所最重者节孝凡孝亲抚孤全贞守节者即属当世完人宜沐熙朝旷典查十室之邑必有忠信况东省为圣贤桑梓陵邑乃礼教名区应不乏贞孝节烈之妇女若竟任其湮没无闻殊非阐扬潜德之道本县莅任伊始首以表正人心维持风化为务合亟出示采访为此示仰阖邑绅耆人等知悉务须博访周谘确查详核一邑之内无论本庄外村如有未婚女夫亡守贞并孝女以父母未有子孙终身奉亲不嫁者或孝女顺媳割臂疗疾者或烈妇因夫亡以身殉节者以及妇人三十岁以前夫亡守节现已五十岁或年未五十而身故其守节已及十年者果系贞孝节烈有一于此无论年分远近妇女存亡但实迹彰彰可考立即开明本人年岁事实遵照厯奉抚宪饬行定章出具县学各生并地邻族长切实甘结赴县具禀即由本县移会两学查照加用印结一月一次造具总册总结径详大宪题请旌表遵章不经各衙门核转以免辗转躭延俾贞孝节烈妇女之姓氏上达宸聪永传后禩生者荣耀里闾殁者增光泉壤且令世之为妇女者皆知守节尽孝可以流芳百世庶几共相砥砺大义昭明其裨益于世道人心良非浅鲜本县捐廉每办一名酌发京钱四百文已谕饬礼房随到随办不准向本主及具呈人需索分文并俟抚宪批发表扬牌到县先由本县捐廉每名赏给纹银一两制备匾额悬挂里门以资观感而昭幽隐所有表扬牌匾额银均由本县当堂亲交原报人及子孙亲族具领不假吏胥之手如敢借端需索许尔等禀明究办决不宽纵仍候恩准给旌文札回县汇案具文补报本府道司各宪衙门备案让绅耆等务当认真采访加意搜求慎毋观望不前致湮潜德各宜恪遵 

　　○观风示 

　　照得书升论秀百里亦举贤才问俗采风十室非无忠信矧兹名邑夙着人文城号富平毓三泉之灵秀贤推曼倩着七谏之文章辟石鉴为司徒勋垂晋室擢张雍以登第名播宋廷节重粮储蔺大夫忠贞共仰墅成槐里康侍御风雅羣钦亦越我朝聿锺名俊科第则绵延勿替诗书则弦诵相闻良由居近圣人久沐尼山之泽是以邑多君子弥增志乘之光溯彼先型鸿名永着念兹后起蛾术宜勤本县世受国恩亲承祖训读书廿载用愧通经作吏十年仕犹好学向以柳营从事磨盾不遑今者花县膺符鸣琴有志非敢冀鲁公之治足与比隆窃愿如澹台之贤得之斯士爰效輶轩之访以求桢干之材为此示仰阖邑贡监生童知悉本县择于七月初一日扃门考试尔等届期黎明齐集听候点名染翰风檐共擅雕龙之技加评月旦略窥全豹之斑想平时学足三余腹能起槀看此日章成七步口定生花转眼鹿鸣喜燕嘉宾于苹野扬鬐鱼化还侪学士于蓬瀛勉尔华国之文副余求贤之望 

　　○决科示 

　　照得鹿鸣食野萃蒿则致咏嘉宾凤哕高冈梧桐则载歌吉士典隆大比爰选秀于三年任重献书先抡才于羣吏我国家辟门吁俊举孝兴廉在临齐胜地多材席珍待聘生等生逢昭代思会合于风云居近圣人沐声灵于礼乐久矣学勤蛾术拾芥能期宣乎愿遂鹏飞占榴叶吉本县家传诗礼世泽科名芸案廿年每下帷而励志棘闱再战始橐笔而从戎既隶风尘一行作吏未忘结习多士能文为此示系本年乡试诸生知悉本县择于本月初十日前赴书院扃门考试生等务于黎明齐集听候点名艺定两篇翔龙耀凤诗成八韵刻翠裁红五色花生定有江淹妙笔万言日试畴推太白挥毫本县亲事丹黄谬司月旦诸生藻抒锦绣羞取雷同分薄俸以佐蚖膏潜心继晷超凡羽而瞻鹤立引首冲霄共夺锦标漫道是龙不信争联玉笋更期题雁同登勉尔云程殷予日望 

　　○谕生童示 

　　照得书院之设为国家储育人才之地允宜品行为先而文艺其次顾士子进身伊始莫不由敷奏以言未有不能通经而可致用者此考校文艺所以必须认真未可滥取也况剿说雷同希图幸获非特文字不工其品行亦可想见本县实事求是万不以姑息为宽大邀虚誉于士子致士习日即于浇漓有负建立书院之本意查旧卷向来书院超等生不过八名上取童不过四名定例綦严所以重考核而虞浮滥也本县自履任以来值兵兴以后诸生荒弃本业已久若不量加鼓励诚恐一时未能振作是用照厯来推广之例生童膏火增至五十名之多月课复捐廉加奖非徒为寒士资其攻苦实望士人益砥廉隅俾品行文章均可成就得以乘时上进自奋功名意至切也乃近阅课卷不惟钞袭雷同仍复迭见甚或一人冒领数本及迫于寸晷竟有不完卷而出者至如文不对题或一篇而互相袭取语句杂出敷衍成篇如此等弊十常八九该生童等岂不知本县秉公衡鉴万无幸邀而甘为此草率搪塞不自爱若此耶良由取数太宽往往投卷不及百人幸其取不足额虽无佳文亦可冀得膏火加奖是本县以滥与为恩致启幸获之渐且使努力进取之士与苟且徼幸之人同一领奖亦不足以示优异为此特谕各生童等自此次晓谕后如果各能勉力作文实敷取数本县仍照向章发付倘仍蹈前习所有各项膏火加奖本县并不吝于出纳仍系照章发下不扣锱铢惟所定人数祗取佳文不以滥竽充数应得膏火加奖照扣发者按数加给超等前列之人以为砥砺潜修者劝庶抑徼幸诡得之风俾真才益知奋勉用副本县培养士类之至意该生童等其各自爱 

　　○校阅武生示 

　　照得和容兴舞射仪特备于地官剡注参连射法聿详于保氏古者射以观德有由来矣况我朝设科取士或力夸如虎发必应弦或勇着丽龟奇能破的惟技能之素习斯术业之专精也为此出示晓谕武生本县慨捐鹤俸阅尔鸠仪习射之余复观刀石兹择于每月初十校射大堂务先期以报名毋后至以自误张弓挟矢宜踊跃而咸来擅技呈能自强弱之立判分中数之多寡定奖赏之有无庶几中鹄有心射鵰好手或挽强以命中或负重以称能况三年大比之期正多士进身之日果其弓调手习体正心平自尔巧至力从主皮贯革射百步以外之物技可穿杨具千人共见之材胷饶成竹行见云闲鹏翮扶摇而万里抟风陌上马蹏蹀躞而九秋得意余所望也生其勉旃 

　　○劝农示 

　　照得贵粟重农汉诏播西京之政于耜举趾豳风着东作之文余九余三富饶则详于王制多黍多稌丰亨则载在诗篇秋庆西成必先三时不害春勤南亩乃能百谷咸登在昔时匮乏无虞固编氓勤劬所致也本县莅任于兹瞬将两载劝农是务谕尔羣黎厥田上中青州之壤其利黍稷职方所书值此风雨知时喜丰年之可庆尤贵耕耘应候尽穑事以无荒勤播种则事重丁男任纺织则责专子妇宜树木者或植果而种桑宜水田者或开渠而凿井务使野无旷土因地制宜庶几邑鲜游民生财有道皆尔民之正业实务农为要图方今民乐尧天升平普庆更宜农时不失力尽田功犁雨锄云预卜丰占玉粒芸苗布谷自尔瑞兆金穰占鱼梦而乐溥同人时逢酉熟祝豚蹏而年书大有俗免庚呼尔等其各懔遵本县固所深望 

　　○查办保甲示 

　　照得编联保甲为除莠安良之善政此次本县举办事事官为经理不准书役一人下乡致滋索扰尔绅耆庄长地方人等但须查照章程将村庄户口产业住址确切清查照数填注清册送县察核填给门牌随时更换以期实力奉行除将议定章程另行刊发外为此示仰阖邑军民人等知悉尔等须知保甲一法可以靖本地之匪徒可以捍外来之宵小奸宄无从托足闾阎自获乂安其各挨户编查不许隐漏给发章程系本县悉心酌议简便易行务各遵照办理毋稍违延 

　　○再查保甲示 

　　照得本县编查保甲必须实力奉行日久无懈如果稽查不严则匪类日聚匪类聚则滋生事端各村庄遵办保甲业巳年余该庄地牌长造册呈送头绪尚多不清查法未能尽悉盖清查保甲非仅盘诘盗贼及访拏窝主而巳如游手好闲之辈酗酒赌博之徒与夫窝娼窝赌学习拳棒刀棍三五成羣夜聚昼散以及外来流棍来厯不明在集耍拳跑解走狗弄猴打流星变戏法唱歌词等类均非安分之徒至于乡闲演唱夜戏开设会场更易招集匪类贻害地方必须留心盘诘闾阎乃获乂安本县亲厯乡陬屡经诘诫各庄地半多阳奉阴违虚应故事且有未将领去门牌悬挂者亦有抗不支更者均属疲玩不力其认真稽查之庄地如刘向干庄刘逢祥能将掘坟要犯刘臣访获绳刘家庄刘发顺能将孙清仔殴死刘许仔案内要证张姐查出送案深堪嘉尚本县业巳从优奖赏余如容留贼匪在庄潜匿及失察庄民开掘地窨聚赌各庄地均经随时斥革分别从严究办兹值更造清册之际本县不日携册下乡挨户抽查合再剀切谕知为此谕仰阖邑绅耆军民及庄地牌长人等知悉尔等务须遵照前颁章程认真逐户细查如有远出还乡或全家他徙者重行编造不准遗漏一户少填一名如有不法棍徒查系本地人民责成该父兄严加管束并于册内注明准其改过自新若系外来奸宄立即禀候拘案讯明递解回籍不许容留一人领去门牌按户悬挂需用纸张笔墨册子等费皆系本县捐廉办理不用尔百姓一文如该庄地牌长私自敛钱准即指名喊控定即从严照例惩办各村庄庵观寺庙客店歇家一体编入册内严行稽察庄外如有空庙空窑即行垒塞集镇为商贾聚集之处均应修置栅栏日则按牌挨查夜则轮流支更毋得始勤终惰自此次晓谕以后牌内倘有窝盗为匪之家牌长与九家徇隐不报一体连坐庄长牌长若能奉行得力或拏获匪类送案本县随时存记从优奖赏或在乡欺压乡愚挟嫌诬控一经本县访查得实定即传案讯明重办毋谓诰诫之不早也各宜懔遵毋违 

　　附查客店示 

　　?附查客店示 

　　照得客店稽查行旅最为弭盗良法如能认真盘查盗贼自无从托足是以本县前于查办保甲之时立有章程责令各客店设立号簿实力稽查遇有形迹可疑之人即行告知牌长等获送讯究并屡次出示谆谆晓谕原为绥靖地方起见无如各客店往往视为具文并不照章办理以致匪徒溷迹其闲毫无觉察似此虚应故事殊堪痛恨合再剀切晓谕为此示仰开设客店人等知悉自示之后凡有往来投宿行旅尔等务须逐一查明姓名籍贯并其来踪去迹有无行李按名填注号簿听候本县随时覆查如有语言支吾行踪诡秘许即告知牌长庄地人等获送讯究倘经此谕之后该客店等仍敢漫不经心盘诘行旅或因贪其微利任令匪徒来去自由并不按名登记号簿一经查出或日后拏获贼犯讯有在该店住歇情事定即一并从严究办决不姑宽各宜懔遵 

　　○设立义冢示 

　　照得周礼秋官有埋而置楬之文月令有掩骼埋骴之事后世漏泽园之设所在多有凡以心古昔圣王之心不使死者之魂魄赍恨无穷也本邑向无义冢境内浮厝之棺或系旅榇久留或系贫民未葬摧残风雨暴露堪怜署后普济堂旧址及西北隅等处亦多埋瘗丛葬既久沴戾难消良由义冢未立以致到处掩埋本县身膺民牧目击心伤屡与绅耆等筹议久未举办殊属恻然去年冬接奉大宪札饬于城乡冲要之处添置义地谆谕实力奉行等因奉此遵即复与绅耆等再四商酌兹据书院首事曹淇等公禀陵邑地僻民贫劝办非易因书院原置田地系属阖县公捐议请拨地二段共计地十亩六分七厘六毫三丝九忽三微设立义冢众愿乐从恳请立案以垂永久等情本县查书院地亩本系民捐厯年钱漕系官捐纳以公地而立义冢所议洵为妥协准即立界注册除禀批示存案外合行出示晓谕为此示仰阖邑军民人等知悉尔等要知义冢之立专为无力贫民而设或鳏寡孤独或旅客无依均准前赴义冢分别男女按段掩埋浮厝之棺亦准送葬俾死者得安窀穸如衣食充足有地可葬者不准将骨肉至亲送往埋葬自示之后仰该首事等及该管庄地随时稽查倘两处义冢地邻越界侵占一经查明亦即送县照例究办毋违切切 

　　○刊发劝善书示 

　　古今劝善之书不下数十百种即如阴骘文感应篇等书言近旨远无非劝人向善改过使尔等能依其言而奉行之则人人都成好人乐于向善猛于改过那有奸邪悖逆那有盗贼兵戈行见化行俗美共享承平岂不是大快乐世界无如尔等贤愚不一读书明理之人尚能识得这个道理而乡村市井小民染于积习心中茫昧礼义廉耻置若罔闻苦于无人教导讲说以指引其处世立身之道理是以有善而不知为有过而不知改全赖正人君子良师益友朝夕枧亲言语相劝断无不返其天良相率而为好人者本县自抵任以来息词讼兴学校表节孝查保甲不惮捐廉而孜孜为此无非冀尔等皆做一个好百姓兹复将宋御史邦僡所作劝谕十二条刊发都是古圣贤教人的说话及尔等近日最易犯的事由其言明白易晓尔等务当各自勉励并训诫子孙读书的人常为不识字的人讲说如此辗转劝导大众均知道向善改过不惑于邪说不染于习俗庶不辜负朝廷化民成俗的至意勉之勉之 

　　○严禁逼嫁孀妇示 

　　照得妇女以名节为重夫亡再醮原所不禁至亲属用强逼嫁例有明条是以本县于到任后即经出示严禁在案今有金家寨孀妇傅吕氏夫故守节与其翁傅连元各自过度既无至亲骨肉又无亲生子女过继侯姓之幼子相依为命零丁孤苦其情巳属堪悯乃傅连元非但不能顾养其媳反因傅吕氏之夫傅相名下遗有产业屡向索借不遂竟敢商同傅吕氏母家过继之兄吕逢亭意图涎产分肥未向傅吕氏告知即将傅吕氏用强抢嫁与马家酒坊庄王长安家其时傅吕氏一见吕逢亭带领多人前往即向哭闹不肯出门吕逢亭仗恃人多将傅吕氏拥出庄外有庄地沈长海等眼见可证后至官道魏庄又有媒人张洛三等劝说从缓而吕逢亭竟置不闻迨傅吕氏至王长安家忿怒滋闹卧病不起奄奄一息又有地保李志善等往见嗣王长安因恐酿成人命欲将傅吕氏送至吕逢亭家而吕逢亭坚执不收始将傅吕氏送至赵家寨交傅吕氏之姊赵吕氏家收留傅吕氏方能来县喊禀本县察核呈词实出情理之外当即出票拘传吕逢亭自知罪孼难逃又与傅连元勾通一气捏称傅吕氏不守妇道等词来案诉渎迨经添傅族长傅奎及庄乡人等逐一查讯佥称傅吕氏并无不守妇道情事众证确凿可据查此案傅连元虽系傅吕氏之翁惟其前被祖母胞叔呈首监禁日久厯有案据可查此等忤逆不孝之徒本无足道而吕逢亭与傅吕氏虽非同胞所生过继有年竟不顾兄妹之情始因涎产用强逼嫁经傅吕氏控告犹复与傅连元勾通一气污毁名节视其居心必欲置其妹于死地种种奸险刁恶丧心害理实属行同禽兽为此案罪魁未可稍涉姑容本拟从严惩办以儆凶横而励风化姑念吕逢亭究为傅连元所愚本县法外施仁从宽将吕逢亭傅连元分别仅予责惩并将吕逢亭枷号通衢示众查傅吕氏夫故守节猝被其兄吕逢亭用强逼嫁竟能坚心不二抵死不从洵属贞节可嘉谕令该族长傅奎等将傅吕氏原有产业协同查明勒令傅连元如数交还听其仍回金家寨安度不准短少亦不准傅连元等再行欺陵媒人张洛三等虽系失察于前念其劝阻于后情稍可原从宽免议娶主王长安事前虽不知情事后供呈两歧亦有不合第巳将傅吕氏送还尚知畏法从宽掌责以示薄惩取具各结附卷在案因思吕逢亭既敢似此不法则一邑之内人心不测恐如吕逢亭者尚复不少与其惩之于事后不若禁之于事前合将此案始末情由详细示知为此示仰阖邑军民人等知悉自示之后务各互相劝勉倘有孀妇自愿守志必须劝令终守妥为保护以全名节夫家亲属断不可如傅连元之丧心害理母家亲属亦不可如吕逢亭之人面兽心垂涎孀妇产业用强逼嫁致令残弱孀妇冤屈难伸情殊堪悯如敢仍蹈前辙本县执法如山一经查出或被告发定即严办不贷勿谓言之不早也各宜懔遵 

　　○严拏讼棍示 

　　照得安民以理讼为先而欲清讼源必痛惩讼棍本境民情本非刁诈惟性多浮动即易听挑唆盖讼棍以刀笔为生涯以煽惑为长技潜藏城市遇事生风人本气平激之使怒衅本细微搅之成雠迨具控到官便视为利薮于是经年累月纠缠不休节外生枝蕴酿滋大鬼蜮之谋胡底诪张之幻何穷即两造情愿干休而欲壑未盈波澜又起即官司秉公断结而祸根未拔旧案重翻种种祸端擢发难数本县到任一载狱鲜稽留当堂审呈供词歧异传案对质大半虚诬现已访明惯讼棍徒住址姓名不忍不教而惩姑先出示晓谕尔等具有知识何事不可营生柰何澌灭天良作此忍心事业纵暂图温饱亦贻害儿孙即幸漏刑章仍难逃天谴自示之后务宜洗心涤虑猛省回头痛改前非另图正业倘仍怙恶不悛复萌故智尔之出处踪迹已在本县掌中尔之罪孼案由备在本县档卷祸临不测后悔无追各宜知戒 

　　○严惩赌棍示 

　　照得赌博为盗贼之媒最为风俗人心之害且外来贼匪无处安身亦必借此以为藏匿之地是以例禁綦严罪名极重至在地窨聚赌尤应加等治罪更难稍涉姑容今本县访闻前后杨家庄及大新庄等处有开掘地窨聚赌情事当即亲带兵役驰往密拏现将开掘地窨之地主杨新仔杨仓王勇及纠众聚赌之王书安王方池并该管庄地刘兰阎保亨等一并拏获并起获赌具账本到案讯明属实查杨新仔等开场聚赌固属有违定例而庄地知情不报亦难辞咎当即分别从严笞责先行枷号示众枷满再行分别惩办各处地窨亦即全行平毁以杜后患惟一县之大似此不法之徒挖掘地窨开场聚赌者恐尚不少必须一体严密查拏惩办方足以靖地方而安良善除密加访查外合行出示严禁为此示仰阖邑军民庄地人等知悉自示之后务各安守本业互相劝勉凡有地窨立即平毁如有再在地窨内赌博者即着该管庄地指名密禀以凭拏究倘敢徇隐不报一经查出或被告发除将本犯照杨新仔等一律办理外定将该管庄地一并从严惩办决不宽贷勿谓言之不早也懔之慎之 

　　●敬简堂学治杂录卷四 

　　丹徒戴杰存稿 

　　署规 
　　堂规 
　　差役条约 
　　捕役条约 
　　书院章程 
　　劝办义学章程 
　　宾兴经费章程 
　　普济堂章程 
　　保甲章程（附牌册式） 
　　筹办积谷章程 
　　粥厂章程 
　　堂判摘附 

　　○署规 

　　一阖署家人各照派定执事谨慎管办熟谙者愈当勤谨细致初学者先求明白安详无论大小事件俱不准尔等做主是非行止由我决断倘所见有不当之处晓事者不妨各陈所见请示酌夺倘或隐瞒丝毫以及串通书差舞弊一经发觉定行究办决不姑容尔等并当互相查察如有弊窦随时密禀查明处治 
　　一每日所收公文及各处书信均即随投随送候亲自拆封不准擅先拆看 
　　一宾客绅士拜会实时传帖请示或请会或有事不能请会照谕柬房在外登答仍将门簿逐晚送阅不得遗漏草率即书差人等非奉传唤不准擅入宅门至杂项人等着把门人问明来厯禀明候谕不准擅令进署如有故违惟管门人是问 
　　一每逢公出所有随带人役以及跟班人等预期开单听候点派由账房按名发给饭食钱文固不准藉端需索分文亦不准擅吃民闲酒食违者照索诈例究办如有单内无名之人暗地随往查明一并惩治 
　　一每日尔等均须黎明即起各司所事晚闲宅门上锁不准过亥刻锁钥送存账房如有人因公出入必须禀明之后方准启闭并由管门人置立号簿一本凡尔等及杂色人等出入宅门均按时刻登记明白不准含糊遗漏号簿即由管门人按日送查 
　　一杂务及厨房马号等事皆有经手银钱之事固不准克扣分文亦不得压搁时日其一应买办对象账房悉照市价发给现钱尔等如敢在外私自赊欠借贷一经发觉除将欠钱实时追缴外仍治以索诈之罪 
　　一凡有调查卷宗收发均须立簿随时登记以备查考新案稿件无论片纸只字均应随时清理黏卷如有遗漏错误惟司签者是问 
　　一原差报到禀单无论所传之人到与未到立即呈阅词讼呈批一经填榜之后立即张挂均不准片刻迟延 
　　一稽查监狱及押犯最关紧要司其事者每日必须细心点查即值堂用印亦皆有专责如尔等不知检束或敢影射招摇一经查出定必照例重办 
　　一阖署家人并各项人等不准与书差交接往来及彼此请酒换帖并不准无事出外闲游以及赌博弹唱放肆多言高声谈笑违者立即驱逐尔等衣服靴帽祗须整洁朴实不失本分为佳不许任意奢华倘有此等习气纵能办事之人亦必不用 
　　一跟班中每日派二人伺候会客及坐堂一应内事另派二人伺候署外差使如遇跟随公出及各项外差随时酌派至尔等出差他往无论远近用盘费多寡俱开呈细帐不得以少报多尤不准买物孝敬 
　　一署内各色人等无故不准在办公事家人房中闲坐如有不遵许管公事家人指禀至吃饭睡宿各有定所不准任意搬移 
　　以上十二条尔等须细心体会慎益加慎我无论新旧家人俱系量材器使并无偏向好恶其有一二未能深悉之人随时察看好丑更换断不瞻徇情面稍事将就所有应给银钱由门上经手收存登记按三节结总由上开单派分各宜懔遵 

　　○堂规 

　　一每日黎明宅门内击云牌七声外发头梆把门头役禀领各门钥匙日出宅门内击云牌五声外发二梆值堂房赴宅内领签套分散各房值班头役并执事人等均各小心伺候违者重责 
　　一本县放告每月以三八日为期值堂房先将呈状名次事由刻即登号原呈仍交告状人手执听候当堂逐一点收俟批发后该房立即登号缮榜送判悬示照墙仍将原词分发各房限即日具稿送核如有隐匿遗漏迟延查出定行责革 
　　一审理讼狱是非曲直皆由本县亲自裁决并不假手于人倘有书役人等在外招摇指称打点名色作奸舞弊或窃听堂事走漏风声密访得实定行按律严办至招书记写口供不许遗漏增改录毕将供单当堂送阅过朱随卷呈缴违者重责 
　　一审理案件值堂房设立堂事簿一本逐案明白登记何件已结何件未结当堂标日备查毋得遗漏干咎一接奉上司牌文宅内拆阅发出该房随到随行毋许片刻停搁如当日不送稿签者定行重究至一切稿件务须挨次黏入原卷不得零星散收致有遗失送稿时全行夹簿送阅以凭查核不许遗漏片纸其缮写文移务要纸张洁净字迹端楷不得潦草错落违者重责如上司官衔并本县坐衔及文书尾后年月遗漏舛错者按字加责至钱粮有关紧要数目务须大写不得错漏挖补致干重究 
　　一各上司批发审理案件及自理词讼所有拘传人证遵照朱限日期齐集候审其禀到时如票内人证有实在不能到者务要注明因何不到如有隐匿贿纵情弊一经查出定行严究 
　　一票拘人犯倘或犯已脱逃不得擅拘亲属如有必应着落追究者具禀请示其票内犯证人等分别拘传其应传者不得擅行加锁如违重究 
　　一执事守宿人役俱要正身不许顶替其书吏各派经承一人在房守宿不误呼唤并不准将卷宗带赴私宅违者重究 
　　一大门至宅门以前理宜肃静如有书役人等喧哗吵嚷重责不贷 
　　一书役人等与无知民人不同俱应安分守法如有玩法作弊需索生事及酗酒鬬殴窝娼聚赌等项一经查出或被告发定行照律严办决不姑宽 
　　以上规条均关紧要尔等务须恪遵毋废厥事本县之刑赏视尔等之贤愚倘敢视为故套漫不经心本县言出法随慎勿后悔 

　　○差役条约 

　　照得本县下车伊始合行申明禁令以杜弊端尔等务当依照后开条约一律恪遵 
　　一各班分里凡有寻常事件派差均按卯簿名次先后轮派周而复始如有最关紧要之事即由本县察看尔等勤惰随时点派不在轮派之列 
　　一票内所派之人除正身外不许顶替并不准私带白役倘敢不遵查出一体究责 
　　一各差承票传唤人证不许妄用锁炼须票内注有用锁二字方准用锁倘敢妄用锁炼一经告发按律重办 
　　一派差按照里数于正限外并给余限均由本县亲自标明尔等务须遵限报到随时具禀不准片刻迟误倘敢私行押候压搁抗延迟误半日者责一百板迟误一日者记过一次责二百板迟误二日者记大过一次责三百板迟误三日者枷号斥革永不准复充 
　　一派差要务立限綦严如果尔等勇于奉公不避艰险不辞劳苦由本县随时酌赏银钱或准记大功一次 
　　一凡记过三次者改记大过一次记大过三次者立即斥革凡记大过者随时登注应将轮派差使罚停一次记大功者除按名轮派外即附于轮派之末赏添差使一次以示公溥而明赏罚其一人功过兼有者并不准相抵本县法立必行懔之慎之 

　　○捕役条约 

　　照得捕役专司缉贼所以除民害也如果平空妄拏吓诈乡愚是欲除害而反为民害矣本县到任以来首严缉捕并于原设工食之外格外加增工食不为不优该捕役等宜如何激发天良认真巡缉使盗贼闻风远扬闾阎日就安谧方不负本县谆谆告诫之意乃数月以来窃案迭出虽经票差缉拏迄未破获缉捕懈弛已难辞咎迨比催稍急则将案外无辜贫民以及前曾为匪后经改悔之人捕风捉影妄拏送案聊以塞责此等伎俩本县早经洞悉即如革捕马盛全两次妄拏无辜可为明证今童进功又有妄拏张二之案虽经本县实时审明小民已受其害似此舞弊实堪痛恨本县为民父母时以除暴安良为心若不严行查禁何以除蠹害而安善良除随时密查惩办外合行列款严禁为此谕仰捕班总役童进功李启发知悉嗣后如遇承缉各案盗贼务须查照后开条款访明真赃实据确系案内正贼方准拏获送案若无本县印票或将案外无辜贫民凭空指为何案正贼妄拏送案并带同白役吓诈搜翻者一经审明或被告发定将该役等责革不贷本县执法素严勿谓告诫之不早也懔之慎之毋贻后悔 
　　一本县捕役现定分养思居存四乡派役巡缉何乡之案即票差何处捕役依限查缉以资熟悉并定于每月初七二十二提比一次视各乡报案之多寡获犯之有无以定功过有功则赏有过则比届期各乡有案捕役务须一律到齐听候比期甚宽不准一名托故不到 
　　一总役均应在城伺候城内关厢即归总役分段巡缉兼管各乡散捕如所管捕役内有妄拏吓诈及为匪滋事各情责成总役随时稽查具禀其有知情徇隐者一体治罪 
　　一缉拏盗贼必有印票为凭若无本县印票及虽有印票而非票内指拏之犯不准妄拏送案违者革究 
　　一票缉各案赃贼必须访明真赃实据确系本案正贼方准拏获送案倘敢妄拏无辜逼令承认希图塞责者一经审明定即革究 
　　一凡前曾为匪现已改过自新者即属良民如无本县指拏印票又无外县批缉不准妄拏吓诈 
　　一境内如有真正大盗或积惯窝家必须访明实迹先行来县密禀听候发给朱签方准擒拏不准连累无辜 
　　一前曾外县挂批有案或本县指名饬拏未获之犯亦准禀明给票往拏 
　　一捕役如敢挟雠教贼诬攀某人接买赃物某人知情同伙意图吓诈者一经审明或被告发定将该役从重治罪 
　　以上各条该役等务须革面洗心认真遵守倘敢阳奉阴违仍蹈前辙定即从严究办决不宽贷 

　　○书院章程 

　　一书院内原有官民捐置田地六顷十九亩一分六厘二毫六丝一忽七微内除拨书院东义学地三十亩六分二厘二毫六丝六忽又除盐碱未垦地四十七亩三厘五毫外实存地五顷四十一亩五分四毫九丝五忽七微现已逐段查丈自同治十二年为始查出盐碱地内有地三十余亩可以租种除拨出地二段计十亩六分七厘六毫三丝九忽三微设立义冢并尚有未垦盐碱地八亩外实在地五顷六十九亩四分九厘八毫六丝分别地段上下酌增租价每年共收地租京钱一千零一千四百八文定限四九两月由司事催收以备掌教修脯节礼及修葺房屋添置器具并一切杂项等用不准司事亏挪 
　　一书院地亩现已绘图造册按段可稽应完钱粮漕米由官捐纳招佃租种必须有的实保人方准承租由官发给印照为凭不得私相顶替应交地租本系从减酌定且系书院内按年应用之项必须如数完纳即有因灾缓征钱漕之年亦与地租无涉不准短少倘有藉词拖欠及私自顶替另租暨盗卖侵占各情弊由司事查明指名禀县传追另招佃种 
　　一书院内从前本无生童膏火迨嘉庆五年郭前县详明由存县盐当规礼银内每年拨银一百二十八两道光二年黄前县倡议劝捐银一千二百两发交当商按月一分行息每年应得息银一百四十四两二共银二百七十二两作为生童考课膏火奖赏之用按月提取给发官绅不得私相提用 
　　一书院延请掌教每年向祗送束修京钱四百千文三节节礼京钱三十千文馆谷过微以致掌教多不住院生童请业无资现每年由官捐廉加送火食京钱二百千文并备聘金川资专请掌教住院督课俾士子得以朝夕惕励今据司事禀称此项已捐送数年之久现在地租已较昔年加增经费有盈无绌请将火食京钱二百千文自光绪元年起即归书院地租内照数支送至延请掌教聘金程仪仍归官捐以期永远照办 
　　一书院课期前经酌定每月初六日官课十六二十六等日斋课自二月起至十一月止一年官课十次斋课二十次官课均赴书院听候点名扃门考试斋课由掌教出题亲自督课嗣因生童并课每多枪替情弊又改为每月初二日先课童生初六日再课生员并定于午刻送盖图章二炮以前交卷斋课试卷亦由掌教分别督课无论官课斋课如有钞袭雷同第一次不取第二次下月不准报名领卷 
　　一生童官课既有膏火银两又有奖赏钱文复经官捐廉银每次加奖十余两并于官课之日每名捐给点心京钱一百二十文以示优恤惟斋课向无膏火奖赏各生童率皆视为具文前议定将官课内之奖赏钱文一款提归斋课由掌教评定试卷等第榜示讲堂并将钱文分为两次奖赏以示公允而昭激劝惟各生童既考官课必须按期斋课若因斋课所得奖赏钱文甚微一次不到者扣除官课一半加奖银两二次不到者全数扣除所有膏火银两仍准随时给领至加奖银两应俟下月官课时再行查明给发以免趋避 
　　一从前官课祗取超等生八名上取童四名旋经屡次加广同治九年秋又复量加推广现在生员膏火已增至十八名童生膏火增至十四名惟取数太宽不免心怀徼幸以后仍应随时察看情形分别取去如果有佳文足敷取数方准照章办理倘若草率从事敷衍成篇者祗取佳文不得滥竽充数所余膏火加给前列之人以为砥砺潜修者劝 
　　一书院东义学向归书院经理并由书院内拨出地三十亩六分二厘二毫六丝六忽岁得地租京钱六十千文归塾师自行收取以作修膳之资现在房屋业巳修整以后如有坍塌应仍归书院司事查勘修理惟塾师向无节礼现照新添义学之式每年添送节礼京钱六千文即在书院地租内由司事按节支送以示公溥 
　　一陵县地瘠民稠贫寒之家无力延师子弟每多废弃今将书院地租设法加增饬令司事在于北门里东门外关帝庙内先后添设义学二所俾童稺得以入学习业每学由司事访延塾师各一人每人每年各送修膳京钱六十千文三节节礼京钱六千文二共京钱一百三十二千文均由书院经费项下按季支送惟塾师必须常川住馆认真教读倘有虚应故事荒废功课者即由司事随时禀明更换 
　　一书院设立司事原为经理一切起见前因无人管理以致房屋坍塌诸事废弛此其明证兹将讲堂等处房屋逐一修整并添建大门一座两廊考棚十闲置备卓凳各七十件所需工料钱文均在追出旧租项下支销又将地亩逐段查明丈量酌增地租添设义学核计经费有盈无绌足备后来一切用度然必须司事随时稽察认真经理方免日久废弃嗣后凡遇书院一切事宜由该司事等秉公会商协同管理既不准彼此推诿亦不得虚应故事即书院之房屋有无渗漏各物之应否添制该司事亦随时往查分别禀办应收地租按时严催勿再任其拖欠出入帐目按年立簿登记并将收支总数年终榜示讲堂俾众周知以期事归核实款不虚糜可作永久之计 

　　○劝办义学章程 

　　一劝捐宜听民便也捐立义学原为无力延师之子弟而设而穷乡僻壤尤宜加意多立一学即培植多少子弟但民闲贫富不一捐输多寡各听其便则人心乐从或一家捐一学或数家捐一学或一村立一学或数村公立一学大以成大小以成小各就地方变通办理且童子艰于远涉义学设在本村则捐输之家得沾实惠民闲闻风向义有不观感兴起者乎 
　　一学舍宜即修建也立学之始总以筹备经费为先务迨经费既足即当筹办学舍每当岁晚务闲之时劝令从学之家或出人工或捐物料众擎易举集事无难但求坚固不可徒饰观瞻是在随时劝导因地制宜以图经久 
　　一延师宜慎选择也义学之设所以正蒙养而广教化延请塾师必须首事公议举报俟批准后再行订延常川住塾每年酌定束修京钱六七十千为准按季分送学生皆系寒士毋得索取分文每塾以十六人为率塾师不得自带学生如课读不能认真品行不孚众望许该董事随时查明另延以免旷功而收实效 
　　一启蒙宜讲书理也端士习厚民风莫先于正其蒙养而蒙养之要端在小学一书四书经传义蕴广大童稺能读而不能解小学易解语亦浅近且切于日用凡蒙馆中初读书时塾师必须讲说书理俾熟读之乘其天性未漓以此先入之言浸灌于中庶乎有基勿坏日后为士则易成好秀才为农则易成好百姓于风教人才实有裨益 
　　一课读宜广化诲也各乡子弟岂能个个望以功名要认得立学之意是要他识字是要他明理知道父母是要孝顺的尊长是要敬重的邻里乡党是要和睦的架是打不得的状是告不得的奸盗邪淫是犯不得的赌博酗酒等事是干不得的每日将此好话教训一番子弟听惯便不觉把气质都变化了 
　　一经费宜严查核也凡劝捐银钱施捐田地或交商生息或置产纳租均责令公正首事自为经理一面报县立案不准侵吞挪移至于生息之项不准该商私允挪借倘经查出即责令该商着赔以垂永久 

　　○宾兴经费章程 

　　一交当商生息制钱一千千文以光绪元年四月为始每月一分生息三年共得息钱三百六十千文有闰之年再得息钱十千文为阖邑乡会试士子卷费无论正署一体经理其本钱永不得支取或当商年久歇业准将本息缴县另交妥商接手不准官绅挪借 
　　一每逢乡试年分各当商尽六月内将三年应交息钱缴县不必逐年交纳厯科提支息钱并开销用项各立印簿一本存库随时填注备查 
　　一每逢乡试届期县官在息钱内先送学官办考川资制钱十二千文又提制钱三百二十六千文派礼房送省由县备文移知送场学官办理下余制钱二十二千文并闰月息钱一并存库 
　　一学官散给卷资需人襄理应责令科试一等前三名及录遗第一名生员共司其事以便稽查核实不致影射朦混 
　　一乡试贡监生员不能预定额数查厯科进场者不过六七十人今以百人为率每名酌给卷资制钱三千文如不止百人则尽钱数核减或不及百人每人仍祗给制钱三千文凡散给士子卷资以入场应试者为准定于考遗发案后散给诸生赴学官公所亲领代领者不给或有巳领而不进场者自行缴还一半不缴者着门斗追还所有未领及缴还之项仍由礼房领回缴县存库 
　　一学官进省除送川资制钱十二千文外其帮散卷资之生员四人共给茶食制钱六千文学书门斗共给纸笔饭食制钱四千文礼房运钱车价给制钱十二千文纸笔饭食给制钱四千文均由学官开销事毕后学官造具应试士子名姓清册其未进场者于名下注明并将收到钱数若干散过卷资若干开销若干余钱若干造册移县存案 
　　一正科乡试之外恭遇恩科于三年应缴息钱内分提制钱一百八十千文各项减半核发毋庸预提 
　　一会试举人每名酌送资斧制钱二十千文在存库余项下开支凡会试者尽十二月内起文赴县请领 

　　○普济堂章程 

　　一查县志所载绅士捐置暨官买义田共地三顷九十亩六分一厘厯年报销亦照此数开造今溯查雍正十二年闲旧卷此外尚有积荒地及城濠各坛地基共计二百九十余亩亦归普济堂收租惟年分久远多有迷失又无坐落地段是否有在乾隆年闲除豁盐碱地内无可稽查册内租户全非本人俱系辗转私相授受以致积欠累累现就有档案可稽之处逐段丈明共得地四顷八十八亩八分八厘六毫一丝九忽七微较原报多出地九十余亩业巳按段开明四至绘图存案并一律另招殷户取具的保发给印照佃种缴租仍将租户暨保人姓名登注印册备案以免再有迷失转佃欠租之弊 
　　一向年地租仅止每岁京钱二百七十余千厯年收不齐全所养贫民四十三名分为三等按季支发正分每季京钱二千二百文合补每季京钱一千二百文续养每季京钱八百文近来所收贫民日增一日不敷之项由官捐发其报销之案与实在收养贫民迥不相符今既查清多出地亩拟另立收养章程按月给领俾穷黎得沾实惠 
　　一现就查出地亩共四顷八十八亩八分八厘六毫零按照地之腴瘠分为四等每亩收租自京钱一千五百文至八百文为率每年共收租京钱五百五十四千六百文按每岁三百有六旬有六日摊算每日摊支京钱一千五百十余文今拟正养贫民三十名每名大建月给口粮京钱八百文盐菜京钱一百文小建月给口粮京钱七百七十四文盐菜京钱九十六文续养贫民四十名每名大建月给口粮京钱四百文盐菜京钱五十文小建月给口粮京钱三百八十八文盐菜京钱四十八文计每大建月支京钱四十五千文每小建月支京钱四十三千五百四十文如此变通办理既可多养贫民数十名而用款与报销亦可符合一洗从前捏饰之弊惟与向来报销册式不符现为事归核实起见应请准改旧式自光绪二年造送元年报销册起一律更正 
　　一普济堂地基现已查清计地七亩八分三厘八毫七丝二忽七微除堂基地一亩八分三厘七毫五丝又堂之西南旧日葬有坟冢占地四分四厘四毫七丝九忽一微下余地五亩五分五厘三毫三丝一忽均经一律丈明四至绘图注册至堂内房屋早经坍塌无存若照堂基全数修造工程过大捐办力有未逮今听殷实富户随意捐输再由官捐廉银百余金盖屋八闲分为两院男女各居一院俾无栖止贫民得御风雨周围缭以垣墙并建大二门各一座门房二闲另招看堂人一名居住永为看管并将堂外余地五亩五分零给看堂人自行耕种以资食用 

　　○保甲章程（附牌册式） 

　　一每庄立有庄长一名以十家为一牌立一牌长无论村庄大小户口多少均归庄长协同本庄绅耆编查倘按户分牌后尚余两三家即附于前牌之末余四五六家者并入毘连之户分作两牌余七八九家者另设一牌至牌长即责成庄长于本牌十户内择定 
　　一保甲册籍每庄先由本县捐备空白册并给笔墨饬令地方领回分给各庄交庄长协同本庄绅耆挨户逐一照式填注其册面开写某乡某庄地名册首先列庄长地方名字次写本庄共几牌第一牌牌长某人挨写至末牌为止送县查核本县即按照清册次序填发门牌亦交地方领回分散悬挂所有册子门牌等费均系本县捐办不用各庄民花费一文如庄长地方书差私自藉端索诈许即禀明究办 
　　一牌册编查清楚送县查核后即由本县饬房照写两本一存县案一存本庄按六个月发册重查一次按一年换门牌一次如有迁移增减事故随即更正不准遗漏本县仍于下乡之便留心查对倘有不符惟该庄长等是问 
　　一保甲既责成庄长稽查则各庄庄长应由绅富乡耆人等联名公举来县具呈保结方准膺充如敢把持钱漕横行乡里除将庄长加等治罪外保人亦干未便 
　　一庄内有窝赌窝娼窝盗各项匪类并外来形迹可疑之人应责成庄长牌长随时稽查密禀倘敢扶同徇匿或挟嫌妄禀一体严究 
　　一庄长稽查得力擒获要犯随时存记年终统核分别奖赏如有假公济私藐法玩误者轻则责革重则严办并将功过各案由榜示署前以昭观感 
　　一庄内编查保甲即按牌预备梆锣轮流支更各集镇亦宜添置栅栏如有外来匪徒抢劫盐枭滋事立即鸣锣齐心协捕一户有警众户响应邻近村庄亦应不分畛域一体堵拏获匪送县定即优赏除捕匪之外不准鸣锣聚众擅自调遣违者重究 
　　一清查保甲后如有一人为匪一家窝贼其同牌之九家许即报明庄长禀官拘究容隐连坐 
　　一差役持票传人及拘拏要犯并催办钱漕等庄长牌长不得出头拦阻如有为匪在逃或羁禁在官潜自回家者即行拘送容隐连坐 
　　一牌内客店各立号簿一本往来投宿之人查明来踪去迹年籍姓名填注备查倘有语言支吾行踪诡秘即告知庄长牌长逐细询明禀官核办至外来乞丐及游方僧道量为布施劝其回籍本处乞丐住宿庙院随时稽查年力精壮者劝其安分谋生毋任流而为匪如系老幼残废报县给予孤贫口粮 

　　十家牌式 
　　门牌式 
　　田地房产钱漕花名已详写册内毋庸再填册式 
　　附记 

　　?十家牌式 

　　照得编查保甲原为稽查匪类曾经过犯之人准予自新之路经此次清查以后尔等牌内如有为匪不法窝留盗贼许牌长协同庄地禀明拘究如敢挟嫌诬控或通同徇隐查出重究不贷须至牌者 
　　乡　　里　　　庄庄长　　　地方 
　　第　　牌　　　牌长 
　　第　　　　户　　　　第　　　　户 
　　第　　　　户　　　　第　　　　户 
　　第　　　　户　　　　第　　　　户 
　　第　　　　户　　　　第　　　　户 
　　第　　　　户　　　　第　　　　户 

　　?门牌式 

　　照得编查保甲以清内源尔等遇有迁移生死事故随时知会庄长于册内添注以便下次发门牌时更换所有颁发门牌册子一切费用均由本县捐廉办理不用尔等分文如有藉此索诈者准即指名禀究须至牌者 
　　乡　　里　　　庄　庄长　　　地方 
　　第　　牌第　　户系　　　　　　籍 
　　家长　　　年　　　岁　　　　为业 
　　男 【 大小】 　　丁 
　　女 【 大小】 　　口 
　　雇工　　　名　　　女工　　　口 
　　左右邻 

　　?田地房产钱漕花名已详写册内毋庸再填册式 

　　陵县　　　乡　　　　里 【 距城　　　　庄里】 
　　庄长　　　　　　地方 
　　第　　　　　　牌牌长 
　　第　　　　　　牌牌长 
　　第　　　　　　牌牌长 
　　第　　　　　　牌牌长 
　　第　　　　　　牌牌长 
　　陵县　　　乡　　　里　　　　　　庄 
　　第　　　　牌第　　　　　户 
　　家长　　　　年　　　　岁　　　　　为业 
　　男 【 大小】 　　　　丁 
　　女 【 大小】 　　　　口 
　　男仆　　　名雇工　　　　名女婢　　口 
　　左右邻 
　　田地　　　　亩房屋　　　　闲　　 【 土著寄籍】 　　 
　　应完 【 银　两　钱　分　厘　毫花名米　石　斗　升　合　勺花名】 

　　?附记 

　　保甲善政也果能实力奉行久之必有成效若仅敷衍故事则牌册亦属虚文故章程虽可因地制宜而法立必行实事求是大约其端有四每庄公举老成谙练者一人以充庄长有过必惩有功必赏年终榜示众目咸知如有积贼土棍或阖庄联名或庄长禀送是必万不能容者亟宜确查得实严治断不可敷衍释回恐致寻雠酿事此其一也外来盗贼潜藏捕役素与相识恐庄长及阖庄知之而不敢言宜于保甲未查之先选择捕役严办窝家既查之后田禾宜看守庄内宜支更皆归庄长专责此其二也保甲册专令庄长造送饬发门牌按户悬挂宜随时抽查须将村庄四至绘图并携清册亲厯乡陬或于堂审事毕不时查核民人目击长官留心批阅则庄长牌长亦时时稽查本庄底册此其三也牌册官自经理不宜假手吏胥纸笔等费皆官捐廉备办毋费民闲一文乡农多不识字如有庄长假公敛钱查出必须重惩俾四境村民知有益而无累此其四也总之保甲办成以后要在随时抽查办保甲而不查保甲虽办犹不办也且保甲所以安民而断不可稍有扰民官能尽一分心则民受一分益神而明之诚存乎其人矣 【 自记】 

　　○筹办积谷章程 

　　一劝办宜择人为要也查卑县四乡共二十一里现拟每里公举公正绅耆四人或五六人带同庄长秉公劝办捐谷无论多少祗准收谷不准收钱即各户有愿意交纳钱文者亦不准收取一文以求实济民捐民储不准书差经手该绅耆亦不准抑勒苛敛欺压乡愚一经访查得实定即从严惩办 
　　一存储宜听从民便也查卑县西城外三里许即系德州界正南正北乡边圉亦祗十数里或数里东南乡东北乡与临邑德平接壤离城皆四五十里惟正东乡许家寨邓家庄至城计九十里养思居存四乡共为二十一里村庄错杂积存谷石存放一乡相隔过远者转运既难倘遇荒年发谷赈济尤多不便现与各里绅董面商拟将本里捐谷即存本里适中有圩寨之村庄或借公所或借富户房屋收储将来出纳较易可省往返之苦卑职体察实情应准各存各里不必汇总一乡存储以听民便 
　　劝积宜分别体恤也查积谷原为保富安贫良法十亩以下之户衣食恐难充足若责令一体捐积民力实有未逮现拟概免捐输其种地多盖藏厚者劝其慷慨乐输以示区别而昭体恤 
　　一立簿宜严查朦混也查卑县各里村庄户口现办保甲按册可稽除去十亩以下之户概免捐谷其十亩以上之户遵照颁发章程各户每收谷一石捐谷三合惟卑县情形稍有不同种谷及杂粮者不过十分之五六种棉花者居其三四所种杂粮似应照谷石劝捐至棉花更难核计拟劝业户各秉天良自行输谷分别登簿卑职每里面交绅耆印簿二本各庄某户应捐谷若干逐一劝齐后一存绅耆处一送县署查核统俟收谷时照印簿户名谷数送存各本里入仓存储并将收过谷户出榜晓谕各里盖用收讫戳记以杜私收而免重复 
　　一收放宜发给官斗也查卑县城乡升斗其中大小不一不惟出纳易致参差且恐经手者因此浮收转为民累现拟由县每里捐制官斗升各一具上用朱标分交各绅董领回公平出纳日后如有损坏许由该绅董呈请更换以昭划一而免纷争 
　　一积谷宜酌量变通也查积谷之法意仿社仓以本里之蓄济本里之饥洵属法良意美为救荒第一要务惟社仓向准出陈易新春借秋还但经理不得其人弊即由此而生现拟自此次办成以后每届秋收如遇丰收之年固可随时续积岁仅中稔亦必至三年时劝令附仓上户将所收新谷酌易陈谷以三分之一为断如此迭为周转计不上十年仓存陈谷尽可易新既免霉变之虞兼杜科派之扰 
　　此庚午秋闲呈覆济东观察之公牍也惟积谷原为备荒而设定章自应因地制宜窃以法立贵在必行此举利大而害亦巨揆之舆情难有数端责成绅耆经管公正者畏缩不前且恐日后受累其难一捐而不纳与无谷同一律缴谷于民未便其难二春借秋还出陈易新法久弊生其难三陵邑连年灾祲绅耆因民力艰苦求请缓办是以议而未举 【 附记】 

　　○粥厂章程 

　　一现定自十一月初一日起在城隍庙设立粥厂先期出示晓谕到捕署报名方准注册给筹每名应办粥筹二支中用花押写明双单日凭筹领粥按双单日更番发给需用器具开单照办 
　　一襄办粥厂诸君卯正赴厂查点人夫督派司事闲杂人等不准混入辰刻煮粥齐备已刻开厂散放午刻停止风雨无阻 
　　一安缸置灶先要择地但时届冬令须防雨雪宜搭盖棚厂每天查点名册核计人数量米煮粥总宜多备一二十碗以免临时不敷所有监押各犯应责成该管之差役执筹代领另派家人押送按名分给不准克减 
　　一粥锅应派一可靠家丁专司其事淘米下锅必须检点以防偷米放石灰等弊头锅粥煮好先挑入缸内二锅煮齐即散放另备布袋一条每日黎明来署领米该管家丁亲押到局 
　　一粥缸宜埋一半在地内上用草将缸围裹执勺应责成所雇厂夫经管粥筹应派一家丁收发襄办粥厂诸君监督给粥换筹各宜分任厂门外应派役二名管门东进西出挨次轮领不准拥挤厂内派家丁一人役二名巡查弹压该役等如敢滋事倚势欺陵立即责惩该丁役等既不另给工食应每名给粥两碗庶免枵腹之虞 
　　一应用各对象宜预为置备或借或置均须记帐每天粥米登簿所定之柴薪斤个按五天之用一总过秤入册每日用数详注除局用外不得滥开分文每日收厂后必须检点火烛桶勺器具着令局夫看管水缸亦令贮满其余细微甚多不及备载 

　　○堂判摘附 

　　杜花亭与张常仔互控殴伤一案集讯杜花亭之姊杜氏嫁与张常仔为妻杜花亭之母杜许氏前往探望正值张常仔与杜氏在院挞架上前帮护张常仔即将杜许氏推跌倒地碰伤偏左左额角等处查张常仔因夫妇口角辄将妻母杜许氏殴伤并自行装伤顖门等处捏控实属不法惟讯因情虚畏罪意图抵饰所致并非有心诬告情尚可原且张常仔系杜许氏之壻究为伊女终身依靠之人自不能不量情酌断以为张杜氏夫妻和睦地步当将张常仔责惩枷号谕令张常仔之叔张廷栾回家先将伊侄媳张杜氏接回俟张常仔枷号满日再行保回管束以后两家亲戚仍归和好不许各怀嫌怨寻衅滋闹以全亲谊 
　　齐河县民刘义栾控郭连芳拐卖伊妻一案集讯刘义栾自幼聘娶郭连芳之女郭氏为妻生有一女原籍被水来至县属寄住郭连芳因嫌壻家贫私将其女郭氏领回改嫁与徐龙仔为妻查郭氏系有夫之妇本应仍交前夫刘义栾领回惟刘义栾供因郭氏业已失节情愿恳追财礼另行聘娶不愿再要郭氏为妻断令徐龙仔帮给刘义栾京钱五十千以作另聘之资限三日缴案给领至刘义栾之幼女随母改嫁仍交刘义栾领回郭氏即与徐龙仔为妻徐龙仔讯不知私嫁情由应免置议惟郭连芳嫌贫爱富将女改嫁情殊可恶当即杖责示惩以儆效尤供附 
　　陈延芳府控孙甫功等设计烧害一案讯缘孙甫功孙甫瑞均充地保与陈延芳之父陈逢青同庄居住素无嫌隙孙甫功曾托陈逢青转托王法古借用银两陆续归还未立借券同治九年十二月二十八日陈逢青以孙甫功帐目不清彼此争辩而散二十九日孙甫瑞赴陈逢青家辞岁即留饮酒并邀孙得仔前往同饮孙甫功并未在内嗣陈逢青饮入醉乡孙得仔即先回归孙甫瑞因夜深不能回家即与陈逢青在炕同睡炕上点有灯火一盏炕边放有火盆一个孙甫瑞与陈逢青均已睡熟后忽闻陈逢青喊嚷被火烧伤孙甫瑞当即起身见陈逢青身上有火即为扑灭并喊同陈延芳孙得仔等前往将陈逢青抬进内屋医治罔效延至十年正月初三日身死旋即棺殓至四月闲陈延芳因伊父被烧未经亲见且孙甫瑞系孙甫功之弟伊父在日曾为孙甫功代借银两因帐目不清彼此争执心疑孙甫瑞等有设计烧害情事是以由县赴府具控查陈延芳因伊父陈逢青醉后自行失火烧伤身死事隔数月之久忽疑孙甫功等因帐目不清设计烧害辄即砌词上控实属荒谬已极本应严究惟系年幼无知一经集讯即据自行供明情同自首应请免究将陈延芳杖责发落以示薄惩孙甫功孙甫瑞虽讯无设计烧害情事惟同胞兄弟朦充一里地保致生事端亦属不合应即革除地保分别枷责示惩以为朦官舞弊者戒至陈延芳所控欠项究竟孙甫功已否还清因关传德平县民王法古等未到无凭讯追应俟催传王法古等到日再行讯明办理 
　　李永昌府控临邑县民高昆等抗关不案一案卷查同治九年五月闲据李荣昌以商同抗债等情先后呈控临邑县民人高明山马长振等并未声叙已在临邑呈控有案恒前任批准讯究分别备文关传准临邑县以此案前据该民人控高坤抗债不偿业于三月闲讯结关覆乃李永昌变易情词恳恩关提人卷哓哓渎呈当即批饬尔既在临邑呈控有案辄敢抹煞真情砌词捏饰先称借帖审呈又请关提人卷先后呈词两歧殊属刁健本应提案重惩姑宽着以原就被自投临邑候讯兹奉前因即移临邑查卷内李永昌年五十八岁同治八年十一月控高坤等抗债不偿已于九年三月闲讯结因高坤曾借用李永昌京钱一百千后遭贼匪蹂躏景况甚窘无力归还酌中断令高坤折还京钱五十千先曾还过三十千再找二十千作为清结已饬李永昌当堂具领借券交还高坤收讫领状供结在卷讯断亦甚公允今事来年余辄敢掩饰真情砌词上控且名氏年岁均与县卷先后互异希冀挟制拖累实属刁妄本应重惩姑念伊兄李永相一再恳恩具呈力保李永昌嗣后永不敢滋事妄控从宽量予责惩以为越诉妄控者戒被告毋庸集讯以省拖累 
　　张龙池等控张佃成朋媒逐孀一案讯缘张佃成与胞嫂张张氏同居过度张张氏因夫故无子欲继张龙池子之张和仔为子张佃成因张和仔年幼不能料理家务嘱令暂缓立继张张氏不允与其母张程氏具控断令族长张维秉公议继嗣据张维以事多窒碍等情具呈当经明白批示在案今张龙池因伊子不能过继由于张佃成不允所致张张氏出外探亲张龙池即捏称张张氏已被张佃成等硬行改嫁等词向张张氏之兄张振江告知来县妄控传质张张氏并无其事当将张龙池从重责惩至张张氏孀居无子自应速为立继以免彼此争控张龙池乃系涎产争继之人例不准过继为嗣据族长张维等绘呈宗图查有张张氏五服夫兄张涓之第三子张举仔可为张张氏嗣子实系应爱两全随令书立继单当堂标发并谕令族长人等将张张氏家有产业与张佃成匀分各管各业不许争竞遵断取结完案 
　　栾珍等控许善治霸种庙地一案质讯鸦虎寨庄天齐庙向设义学公捐大地十八亩以为岁修庙宇及延师之资立有碑记傅邦祥等皆是各首事之子孙供称天齐庙义学田地实系公捐因许善治住庙种地皆不敢与其争论等情查许长荣之祖许弻君碑文内叙及首事许长荣之父许善学义学续修载在县志早年庙内本有住持迨后许善治携眷住庙种地既不修庙又不缴租实属横霸已极断令许善治不准住庙将地缴出并不准管庙内公事具结附卷许荣广事不干己显系帮讼本应责惩姑念供明伊祖许廷彦曾经捐地四分因闻以地典钱唱戏故来查询词近支离情尚可原从宽训斥逐出嗣后不准管天齐庙及义学之事许善治种地并未缴租以致庙内唱戏垫款五十五干无着以庙地给乔让为质谕令乔让将地缴还借钱尔等设法归款并将现在地亩段落逐细丈量以一半为庙内岁修之用以一半作为义学延师之资将拨义学地若干亩归庙地若干亩分别招租户认租公议可靠首事禀明候讯 
　　栾珍等府控许善治等呈恳提究并许长荣等查丈地亩一案呈明粮地分清尚属妥洽集讯许善治霸种庙地以致兴讼许荣广事不干己显系帮讼栾珍孙淮并不遵断尚未具结辄敢越诉且会首将地当与乔让孙淮栾玉藻皆同面商议府控呈内独控许长荣霸卖词多失实刁诈已极孙淮庄长业已革除将许善治等四人分别责惩以儆效尤均不准干预庙内公事及义学之事许善治所占地亩业已退出着即另招佃户承种义学本是许长荣邢涟赵珍三人承管着派乔让栾玉藻孙阶升协同妥为经理地亩连宅基仅只大地八亩一分零恐不足请师修脯之用发去劝办义学章程着再设法劝殷实之家捐助地亩方为永久之计义学宅地均由本县捐廉代完钱粮作为官义学候出示勒石立案可也供结附 
　　刘张氏控刘廷训贪产逼嫁一案集讯刘张氏孀居无子与夫弟刘廷训分居各度刘廷训贪图刘张氏房产意欲将其子塞继不允屡次逼令改嫁并烧毁刘张氏被褥不令安度刘张氏不依致相口角查刘廷训一再托人媒说意图逼嫁其嫂均有见证实属目无法纪若不从严惩办何以挽回风化当将刘廷训严行笞责枷号示众刘张氏苦守无子谕令该族长赶紧为其立继以承宗祧刘廷训如再争执准即禀究 
　　李珩控石长明抗债刁赖一案质讯同治四年闲李珩之侄李兆义与石长明代借京钱十五千文以三分起息立有借帖为据同治六年又与伊子石孔玉代借高粱一石亦立有借据李兆义业已病故李珩均将前款代还掣回借据今向石长明讨要垫款即捏以已还抗赖涉讼查验李珩所执借票属实如果石长明业巳如数清还岂有不索回原据之理明系李兆义病故无可质证意图刁赖实属不合本应责处因念到案旋即供明实系未还与始终狡赖者有闲断令石长明将所借欠项照例一本一利归偿高粱按照市价核钱一并缴案即饬李珩具领借票当堂涂销 

　　敬简堂学治杂录 
