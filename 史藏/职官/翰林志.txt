翰林志 唐 李肇

提要
翰林志
 　 
 
提要

　　《翰林志》一卷，唐李肇撰。案肇所作《国史补》结衔题“尚书左司郎中”，此书结衔则题“翰林学士左补阙”。王定保《摭言》又称肇为元和中中书舎人。《新唐书艺文志》亦云肇为：翰林学士，坐荐柏耆，自中书舍人左迁，将作少监。以唐官制考之，葢自左司改补阙，入翰林，后为中书舎人，坐事左迁。《国史补》及此书各题，其作书时官也。唐时翰林院，在银台门内、麟徳殿西重廊之后，为待诏之所。《新唐书百官志》谓“乗舆所在，必有文词经学之士，下至卜医伎术之流，皆直于别院，以备燕见”者是也。韦执谊《翰林院故事》亦谓：其地乃天下以艺能伎术见召者之所处。葢其始，本以延引杂流，原非为文学侍从而设。至明皇“置翰林待诏供奉舆，集院学士分掌制诰”其职始，重后又改为学士，别置学士院，谓之“东翰林院”。于是，旧翰林院虽尚有以伎能入直，如徳宗时，术士桑道茂之类，而翰林之名实尽归于学士院。厯代相沿，遂为儒臣定职。肇此书成于元和十四年。唐宋《艺文志》皆着于録。其记载赅备，本末粲然，于一代词臣职掌最为详晰。宋洪遵辑《翰苑羣书》已全收入。今以言翰林典故者，莫古于是书，故仍録専本以存其朔焉。  
翰林志

　　昔宋昌有言曰：所言公，公言之；所言私，王者无私。夫翰林为枢机宥密之地，有所慎者，事之微也。若制置任用，则非王者之私。

　　汉制尚书郎，主作文书起草，更直于建礼门内台，给青缣白绫，或以锦被、帷帐、毡褥、画通中枕，大（太？）官供食，汤官供饼饵五熟果，五日一美食，下天子一等。建礼门内得神仙门，神仙门内得光明殿、神仙殿，自门下省，中书省，盖比今翰林之制略同，而所掌轻也。

　　汉武帝时，严助、朱买臣、吾丘寿王、司马相如、东方朔、枚皋之徒皆在左右。是时朝廷多事，中外论难，大臣数诎，亦其事也。

　　唐兴，太宗始于秦王府，开文学馆，擢房玄龄、杜如晦一十八人，皆以本官兼学士，给五品珍膳，分为三番更直，宿于阁下，讨论坟典。时人谓之登瀛洲。

　　贞观初，置弘文馆学士，聴朝之隙，引之大内殿讲论文义，商较时政，或夜分而罢。至玄宗，置丽正殿，学士名儒大臣皆在其中，后改为集贤殿，亦草书诏。至翰林置学士，集贤书诏乃罢。

　　初，国朝修陈故事，有中书舍人六员专掌诏诰，虽曰禁省，犹非密切，故温大雅、魏征、李百药、岑文本、褚遂良，许敬宗、上官仪时召草制，未有名号。干封已后始曰北门学士，刘懿之、刘祎之、周思茂、元万顷、范履氷为之。

　　则天朝，苏味道、韦承庆，其后上官昭容，独掌其事。

　　睿宗，则薛稷、贾膺福、崔湜。

　　玄宗改为翰林待诏，张说、陆坚、张九龄、徐安贞，相继为之，改为翰林供奉。开元二十六年，刘光谦、张垍乃为学士，始别建学士院于翰林院之南。又有韩翃、阎伯玙、孟匡朝、陈兼、李白、蒋镇在旧翰林院，虽有其名，不职其事，至徳宗已后，翰林始兼学士之名。

　　代宗初李泌为学士，而今壁记不列名氏，盖以不职事之故也。

　　◎◎◎

　　按六典，中书掌诏旨制敇、玺书册命，皆案典故起草进书，其禁有四：一曰漏泄；二曰稽缓；三曰遗失；四曰忘误。所以重王命也。制敇既行有误，则奏而正之。

　　凡王言之制有七：一曰册书：立后建嫡，封树藩屏，宠命尊贤，临轩备礼则用之；二曰制书：行大典，赏罚，授大官爵，厘革旧政，赦宥降虏则用之。三曰慰劳制书：褒赞贤能，劝勉遣劳则用之。四曰发白敇：增减官员，废置州县，征兵发马，除免官爵，授六品已下官，处流，已上罪并用之。五曰敇旨：为百司承旨，而为程序奏事请施行者。六曰论事敇书：慰谕公卿，诫约臣下则用之。七曰敇牒：随事承旨，不易旧典则用之。

　　又，答疏于王公，则用皇帝行寳；劳来勲贤，则用皇帝之寳，征召下臣，则用皇帝信寳；答四夷书，则用天子行寳；抚慰蛮夷，则用天子之寳；发蕃国兵，则用天子信寳。并甲令之定制也。

　　近朝大事直出中禁，不由两省，不用六寳。并从权也。

　　元和初，置书诏印，学士院主之：

　　凡赦书、徳音、立后、建储、大诛讨、免三公宰相命将，曰制，并用白麻纸，不用印。双日起草，候阁门钥入而后进书。只日，百寮立班于宣政殿，枢密使引案，自东上阁门出，若谪宰相，则付通事舍人矩步而宣之，机务要速，亦用双日，甚者，虽休暇，追朝而出之。凡赐与、征召、宣索、处分，曰诏，用白藤纸。凡慰军旅，用黄麻纸并印。凡批答表疏，不用印。凡太清宫道观荐告词文，用青藤纸朱字，谓之青词。凡诸陵荐告上表、内道观叹道文，并用白麻纸。杂词祭文禁军号并进本。

　　凡将相告身，用金花五色绫纸所司印。

　　凡吐蕃、赞普书及别録，用金花五色绫纸，上白檀香木真珠瑟瑟钿函，银鏁。

　　回纥、可汗、新罗渤海王书及别録，并用金花五色绫纸，次白檀香木瑟瑟钿函，银鏁。

　　诸蕃军长、吐蕃宰相、回纥内外宰相、摩尼已下书及别録，并用五色麻纸，紫檀香木钿函，银鏁。并不用印。

　　南诏及大将军清平官书用黄麻纸，出付中书奉行却送院封函与回纥同。

　　凡画而不行者、藏之函而不用者、纳之。

　　凡参议、奏论、撰述、注释，无定名，奏复无昼夜。

　　凡征天下草泽之士临轩策试，则议科设问，覆定与夺。

　　凡受宣有堂厯日记、有承旨簿记，大抵四者之禁。无殊而漏泄之，禁为急。天寳十二载安禄山来朝，玄宗欲加“同中书门下平章事”，命张垍草制，不行及其去也，怏怏滋甚。杨国忠曰：此垍告之也。遂贬卢溪郡司马；兄均，建安郡太守；弟埱宜，春郡司马。

　　徳宗雅尚文学，注意是选，乘舆每幸学士院，顾问锡赉，无所不至，御馔珍肴，辍而赐之。又尝召对于玉堂，移院于金銮殿，对御起草，诗赋倡和，或旬日不出。吴通微昆季同时擢用，与陆贽争恩不叶，甚于水火，天下丑之。贞元三年贽上疏曰：伏。详令式及国朝典故，凡有诏令合由于中书，如或墨制施行，所司不须承受。盖所以示王者无私之义，为国家不易之规。

　　贞观中有学士一十八人，太宗聴朝之余，但与讲论坟籍，时务得失，悉不相干。实録之中，具载其事。玄宗末方置翰林，张垍因縁国亲，特承宠遇。当时之议，以为非宜。然止于倡和文章，批答表疏，其于枢密，辄不预知。

　　肃宗在灵武、凤翔，事多草创，权宜济急，遂破旧章，翰林之中始掌书诏。因循未革，以至于今。岁月滋深，渐逾职分。顷者，物议尤所不平。皆云：

　　学士是天子私人，侵败纲纪，致使圣代亏至公之体，宰臣有备位之名，陛下若俯顺人情，大革前弊，凡在诏敇，悉归中书，逺近闻之，必称至当。若未能变改，且欲因循，则学士年月较深，稍稍替换，一者，谤议不积；二者气力不衰，君臣之间，庶全终始。事闗国体，不合不言。

　　疏奏不纳。虽征据错谬，然识者，以为知言。

　　贞元末其任益重，时人谓之内相而上多疑忌，动必拘，防有官守十三考而不迁故。当时言内职者多，荣滞相半及顺宗不豫，储位未立，王叔文起于非类，窃学士之名，内连牛美人、李忠言，外结奸党，取兵权，弄神器，天下震骇。是时，郑絪为内庭之老，首定大计，今上即位，授絪中书侍郎平章事。

　　初，姜公辅，行在命相，乃就第而拜之至李吉甫除中书侍郎平章事，适与裴、垍同直。垍草，吉甫制。吉甫草，武元衡制。垂帘挥翰两不相知。至暮，吉甫有叹惋之声，垍终不言，书麻尾之后，乃相庆贺，礼絶之敬，生于座中及明院中。使学士送至银台门而相府官吏候于门外，禁署之盛未之有也。

　　凡学士无定员，皆以他官充，下自校书郎，上及诸曹尚书，皆为之。所入与班行絶迹，不拘本司，不系朝谒，常叅官二周为满岁，则迁知制诰一周，岁为迁官，则奏就本司判，记上月日，北省官宰相送，南省官给舍丞郎送上。

　　兴元元年，敇翰林学士朝服、序班宜准诸司官知制诰例。凡初迁者，中书门下召令，右银台门候旨。其日入院试制：书答共三首、诗一首、自张仲素后，加赋一首，试毕，封进可者，翌日受宣乃定事。下中书门下，于麟徳殿候对。本院赐宴，营幕使宿，设帐幕图（毡？）褥，尚食供馔，酒坊使供美酒，是为勑设序立。拜恩讫，候就宴，又赐衣一副、绢三十匹，飞龙司借马一匹，旬日又进文一轴，内库给

　　青绮锦被青绮方褡青绫单帕漆通中枕铜镜漆奁象箆大小象梳漆箱铜挲罗铜觜椀紫丝履白布手巾画木架床炉铜案席毡褥

　　之类毕备。内诸司供膳饮之物，主膳四人，掌之内园官，一戸三人以供使令，其所乘马送迎于擗仗门内，横门之西。度支月给手力资四人，人钱三千五百。四品已上，加一人。每岁内赐春服物三十匹暑服三十匹绵七屯寒食节料物三十匹酒饴杏酪粥屑肉餤清明火二社蒸■〈飠睘〉端午衣一副金花银器一事百索一轴青团镂竹大扇一柄角糭三服粆蜜重阳酒糖粉餻冬至岁酒兔野鸡其余，时果新茗瓜新厯，是为经制。直日，就班授。下直，就第赐之。

　　凡内宴坐次：宰相坐居一品班之上，别赐酒食珍果，与宰相同赐帛二十匹、金花银器一事。

　　贞元四年，敇晦日、上已、重阳三节，百寮宴乐，翰林学士每节赐钱一百千。其日，奏选胜而会，赐酒脯茶果。明年废晦日，置中和节宴乐。如之，非凶年、旱岁、兵革，则毎岁为常。

　　凡正冬至不受朝，俱入进名奉贺。大忌，进名奉慰。其日尚食。供素馔，赐茶十串。

　　凡郊庙大礼、乘舆行幸，皆设幕，次于御幄之侧。侍从亲近，人臣第一。御含元殿丹凤楼，则二人于宫中乘马，引驾出殿门，徐出就班。大庆贺，则俱出就班。

　　凡当直之次：自给舍丞郎入者，三直无儤。自起居御史郎官入，五直一儤。其余杂入者，十直三儤，新迁官，一直报儤，名于次之中减半，着为别条，例题于北壁之西阁。

　　凡交直，候内朝之退，不过辰巳，入者先之出者，后之直者，疎数视人之众寡、事之劳逸、随时之动静。

　　凡节、国忌、授衣，二分旬假之令不沾有。

　　不时而集，并夜而宿者，或内务不至，外喧已寂，可以探穷理性养洁然之气，故前辈传楞伽经一本，函在屋壁，每下直，出门相谑，谓之小三昧。出银台乘马，谓之大三昧，如释氏之去纒縳而自在也。

　　北厅前阶花砖道，冬中日及五砖，为入直之候。李程性懒，好晩入，恒过八砖，乃至众呼为八砖学士。

　　元和已后，院长一人别敇承旨，或密受顾问，独召对扬，居北壁之东合，号为承旨合子。其屋栋别列名焉。故事驾在大内，即于明福门置院；驾在兴庆宫，则于金明门内置院。

　　今在银台门之北，第一门向（阙文）牓，曰翰林之门。其制高大重复，号为胡门。

　　入门直西为学士院，即开元十六年所置也。引铃于外，惟宣事入。其北门为翰林院。

　　又北为少阳院。东屋三院，西厢之结麟楼，南西并禁军署，有高品使二人知院事，毎日晩执事于思政殿，退而传旨，小使衣緑黄青者，逮至十人，更番守曹。南厅五间，本学士驸马都尉张垍饰为公主堂。今，东西间，前架高品使居之；中架为藏书南库；西三间，前架中三洞各设榻，受制旨印书诏二时。会食之所四壁列制敇条例名数，其中使置博局一印柜。中间为北一戸架，东西各二间，学士居。壁之出北门，横屋六间，当北厅间是承旨合子并学士杂处之题记名氏存于壁者，自吕向始。建中已后年月，迁品使之马廏，北为窦库，之北，小板廊扺于北厅。厅西舍之南，其一门，待诏戴小平尝处其中死而复生。因敞为南向之宇，画山水树石，号为画堂。次二间贮逺岁诏草及制举词策。又北回而东并待诏居之。又东尽于东垣为典主堂。待诏之职，执笔砚以俟书冩，多至五六员，其选以能不以地故，未尝用士人。

　　自王伾得志，优给颇厚。率三岁一转官，有至四品登朝者。

　　虚廊曲壁多画怪石、松鹤。北厅之西南小楼，王涯率人为之，院内古槐松、玉蘂药树、柿子、木瓜、庵罗、峘山桃李杏、樱桃、紫蔷薇、辛夷、蒲萄、冬青、玫瑰、凌霄、牡丹、山丹、芍药、石竹、紫花、芜菁、青菊、当陆、茂葵、萱草，紫苑署学士至者杂植其间，殆至繁隘。

　　元和十二年，肇自监察御史入。明年四月，改左补阙，依旧职守。中书舍人张仲素、祠部郎中知制诰段文昌、司勲员外郎杜元颕、司门员外郎沈传师在焉。是时。睿圣文武皇帝裂海岱十二州为三道之岁时。以居翰苑，皆谓凌玉清，遡紫霄，岂止于登瀛洲哉。亦曰登玉署玉堂焉。  
　  
 
