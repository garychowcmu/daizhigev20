筮仕金鉴　　（清）邵嗣宗 辑 

　　●目录 

　　上 
　　下 

　　●筮仕金鉴上 

　　棣香斋丛书 
　　邵嗣宗蔚田辑　　　　　　曾孙廷烈谨校 

　　纪事 

　　周公仪休相鲁嗜鱼一国争市鱼献之休不受其弟曰夫子嗜鱼而不受何也曰夫惟嗜鱼故不受也夫即受鱼必有下人之色有下人之色将枉于法 
　　周董安于治晋阳问政于蹇老蹇老曰曰忠曰信曰敢安于曰安忠乎曰忠于上安信乎曰信于令安敢乎曰敢于不善安于曰此三者足矣 
　　周西门豹为邺令发民凿十二渠引漳水溉田以富魏之河内 
　　汉儿宽为左内史劝农业缓刑法理狱讼务在得人心择用仁厚士推情与下不求名声吏民大信爱之收租税时裁阔狭与民相假贷以故租多不入后有军发左内史以负租课殿当免民恐失之大家牛车小家担负输租襁属不绝课更以最 
　　汉赵广汉为颍川太守颍川俗豪杰相朋党广汉为缿筩受吏民投书使相告讦于是奸党散落盗贼不得发广汉遇吏殷勤甚备事推功善归之于下咸愿为用僵仆无所避广汉皆知其能之所宜尽力与否其或负者辄收捕之无所逃案之罪立具尤善为钩距以得事情闾里铢两之奸皆知之其发奸擿伏如神 
　　汉黄霸为颍川太守为条教行之民间劝以为善防奸及务耕桑节用殖财种树畜养初若烦碎然精力能推行之吏民见者语次寻绎问他阴伏以相参考聪明识事吏民不敢有所欺奸人去入他郡盗贼日少霸力行教化而后诛罚外宽内明得吏民心户口岁增治为天下第一 
　　汉召信臣为南阳太守后迁河南治行常第一视民如子好为民兴利躬劝耕稼出入阡陌稀有安居开通沟渎以广灌溉岁岁增加禁止奢靡务于俭约案其不法以示好恶其化大行户口增倍吏民亲爱号曰召父 
　　汉张堪在蜀郡仁以惠下威能讨奸公孙述破时珍宝山积卷握之物足富十世而堪去职之日乘折辕车布被囊而巳 
　　汉孔奋为姑臧长在职四年力行清洁为众人所笑以为身处脂膏不能自润 
　　汉孔翊为南阳长置水庭中得嘱托书皆投水中一无所发 
　　汉杨震迁东莱太守之郡道经昌邑故所举荆州茂才王密为令夜怀金遗震曰暮夜无知者震曰天知地知子知我知何谓无知密愧而出子孙常疏食步行故旧或欲令为开产业震曰使后世称为清白吏子孙以此遗之不亦厚乎 
　　汉苏章为冀州刺史有故人为清河太守章行部欲案其奸赃乃为设酒甚欢太守喜章曰今夕苏孺文与故人饮者私恩也明日冀州刺史案事者公法也遂举正其罪州境肃然 
　　汉张奂为安定属国郡尉羗豪遗奂马二十匹金鐻八枚奂以酒酹地曰使马如羊不以入厩使金如粟不以入怀悉以还之奂正身洁巳无不悦服威化大行 
　　汉韩韶为嬴长流民万余户入县界韶开仓赈之主者争不可韶曰长活沟壑之人而以此伏罪含笑入地矣汉刘矩为雍邱令以礼化民民皆感悟自革有讼者常引之于前提耳训告以为忿恚可忍县官不可入使归更思讼者感之辄各罢去 
　　汉仇香为蒲亭长劝人生业为制科令令子弟就学赈恤穷寡期年大化民有陈元独与母居母诣香告元不孝香惊曰吾近日过元舍庐落整顿耕耘以时此非恶人当是教化未至耳母守寡养孤苦身投老奈何以一旦之忿弃厯年之勤乎且母养人遗孤不能成济若死者有知百岁之后当何以见亡者母涕泣而起香乃亲到元家为陈人伦譬以祸福元感悟卒为孝子 
　　汉杜畿为河东太守务崇宽惠民有词讼为陈义理遣归谛思之父老皆自相责怨不敢讼劝耕桑课畜牧百姓丰实然后兴学校举孝弟修戎事讲武备河东遂安 
　　魏胡质知荆州子威自京师定省质与绢一疋威曰大人清白不审何得此绢质曰是俸禄之余威乃受之 
　　北魏李崇为兖州刺史兖旧多刼盗崇命村置一楼楼皆县鼓盗发之处乱击之旁村始闻者以一击为节次二次三俄顷声布百里皆发人守险由是盗无不获后为扬州刺史寿阳久雨大水入城庐舍皆没崇勒兵泊城上城不没者二版将佐劝崇弃城保北山崇曰淮南万里系于吾身一旦动足百姓瓦解吾岂以爱身而取愧于王尊哉但怜此士民无辜同死可结筏随高人规自脱吾必与此城俱没 
　　北魏房景伯为东清河郡太守郡民刘简虎尝无礼于景伯举家亡去景伯擒之署其子为掾令谕山贼贼以景伯不念旧恶相率出降贝邱妇人列其子不孝景伯白其母崔氏母曰民未知礼义何足深责乃召其母与之对榻共食使其子侍立堂下观景伯供食未旬日悔过求还崔氏曰此虽面惭其心未也且置之凡二十余日其子叩头流血母涕泣乞还然后听之卒以孝闻 
　　隋梁彦光为岐州刺史岐俗质厚彦光以静镇之徙相州风俗险陂好兴谣讼彦光发摘奸伏有若神明豪猾潜窜阖境大治于是招致名儒每乡立学亲临策试褒勤黜怠风化大变无复讼者 
　　隋辛公义为并州刺史下车先至狱中露坐验问十余日间决遣咸尽还领新讼事皆立决有须禁者公义即宿厅事终不还合或谏曰公事有程何自苦公义曰刺史无德不能使人无讼岂可禁人在狱而安寝于家乎罪人闻之咸自欵服后有讼者乡里父老遽晓之曰此小事何忍勤劳使君讼者多两让而止 
　　隋刘旷为平乡令有异政以义理晓谕讼者皆引咎而去狱中草满庭可张罗 
　　隋郎茂为卫国令有民张元预兄弟不睦茂曰元预兄弟本相憎疾又坐得罪弥益其忿非化民之意也乃徐谕之以义元预等各感悔顿首请罪遂相亲睦 
　　唐李朝隐为长安令宦者阎兴贵以事属朝隐系之狱 
　　唐王邱为怀州刺史宗封泰山过怀邱饩牵之外一无他献 
　　唐崔沔为魏州刺史宗封泰山过魏沔供帐无锦绣 
　　唐崔郾治陕以宽经月不笞一人及治鄂则严法峻诛不贷或问之曰陕土瘠民劳吾抚之犹恐其扰鄂土沃民剽杂以夷俗非用威莫治政所以贵知变也 
　　唐柳仲郢为京兆尹政严明出守河南以宽厚为治或疑不类曰辇毂之下先弹压郡县之治本惠养 
　　唐冯伉为醴泉令俗多嚣猾伉着谕蒙书十四篇明忠孝仁义劝学务农每乡给一卷令其传习 
　　唐元德秀为鲁山令时宗御楼酺宴命三百里内刺史县令各率所部音乐集楼下较胜负德秀惟遣乐工数人连袂歌于蒍于帝闻而异之曰仁人之言哉德秀性介洁质朴士大夫服其高 【 于蒍于歌名德秀所作】 
　　唐何易于为益昌令刺史崔朴尝乘春与宾属泛舟出益昌索民挽纤易于身引舟朴惊问易于曰方春百姓耕且蚕惟令无事可任其劳朴愧疾去 
　　唐阳城为道州刺史治民如治家赋税不登观察使数加诮让城自署其考曰抚字心劳征科政拙考下下 
　　唐张全义为河南尹明察人不能欺而为政宽简出见田畴美者辄下马与僚佐共观之召田主劳以酒食有蚕麦善收者或亲至其家悉呼出老幼赐以茶彩衣物民间言张公不喜声伎见之未尝笑独见佳麦良蚕则笑耳有田荒秽者则集众杖之或诉以乏人牛乃召其邻里责使助之 
　　宋赵普为滁州判官太祖与语奇之会获盗百余人将就死普意其有冤启太祖更□之所全活十七八 
　　宋钱若水为同州推官有富民家小女奴逃亡不知所之奴父母讼于州令录事鞫之录事尝贷富民钱不获乃劾富民父子数人共杀女奴弃尸水中遂失其尸富民不胜榜掠自诬服具上州官审覆无反异若水独疑之留其狱数日不决录事诣若水诟之曰若受富民钱欲出其死罪耶若水笑谢曰今数人当死岂可不少留熟观其狱词耶留之旬日知州屡趣之不能得上下皆怪之若水一旦诣州屏人言曰若水所以留其狱者密使人访求女奴今得之矣知州惊曰安在若水因密使人送女奴于知州所知州乃垂帘引女奴父母问曰汝今见汝女识之乎曰安有不识也因从帘中推出示之父母泣曰是也乃引富民父子悉破械纵之其人号泣曰微使君某灭族矣知州曰推官之赐也知州欲奏论其功若水固辞曰若水但求狱事正人不冤耳论功非其本心也朝廷若以此为若水功当置录事于何地知州叹服曰如此尤不可及矣 
　　宋向敏中在西京有僧暮过村民家求寄止主人不许僧求寝于门外车箱中许之夜有盗入其家自墙上扶一妇人并囊衣而出僧适不寐见之自念不为主人所纳宿今主人亡其妇及财明日必执我诣县官矣因夜亡去走荒草中忽堕眢井则妇人巳为盗所杀先在其中矣明日主人搜访得之井中执以诣县掠治僧自诬云与主妇奸诱与俱亡恐为人所得因杀之投井中暮夜不觉失足亦坠其中赃在井旁亡失不知何人所取狱成呈府府皆不以为疑独公以赃不获疑之引僧诘问数四僧服罪但言某前生当贷此人死公固问之乃以实对公密使吏访其贼吏食于村店店妪问其自府中来不知其吏也问之曰僧之狱何如吏绐之曰昨日巳笞死矣妪曰今获贼何如吏曰巳误决此狱矣虽获贼亦不问也妪曰言之无伤矣妇人乃此村少年某甲所杀也吏曰其人安在妪指示其舍吏就舍中掩捕获之案问具服并得其赃一府咸以为神 
　　宋张咏令崇阳民以茶为业公曰茶利厚官将榷之不若早自异也命拔茶而种桑民以为苦其后榷茶他县皆失业而崇阳之桑皆巳成为绢而比者岁百万匹　公尝坐城门下见里人有负菜而归者问何从得之曰买之市公怒曰汝居田里不自种而食何惰邪笞而遣之公在杭有富民病将死子方三岁乃命其壻主其赀而与壻遗书曰他日欲分财即以十之三与子七与壻子长立果以财为讼壻持书诣府请如元约公阅之以酒酹地曰汝之妇翁智人也时以子幼故以此属汝不然子死汝手矣乃命以其财三与壻而七与子皆泣谢而去服公明断 
　　宋薛奎在开封以严为治肃清京师京师之民相戒曰是不可犯也及居蜀则以惠爱称蜀人喜乱而易摇公镇以无事又能破奸发伏无一不中蜀人爱且畏之以比张咏而不苛 
　　宋蔡齐通判潍州民有告某氏刻为税印为奸利者巳逾十年踨迹连蔓至数百人公叹曰尽利于民民无所逃是为政者之过也为缓其狱得减死者十余人余皆释而不问潍人皆曰公德于我使我自新为善人由是风化大行 
　　宋陈尧佐知寿州岁大饥公自出米为糜以食饿者吏民以公故皆争出米活数万人公曰我岂以是为私惠邪葢以令率人不若身先而使其率从也　知开封府公以为治烦之术任威以击强尽察以防奸譬如激水而欲其澄也故公为政一以诚信每岁正月夜放灯则悉籍恶少年禁锢之公召谕曰尹以恶人待汝汝忍为恶邪尽纵之凡五夜无一人犯法者 
　　宋韩亿知洋州有大校李申以财豪于乡里诬其兄子为他姓赂里妪之貌类者使认为巳子又醉其嫂而嫁之尽夺其奁橐之富嫂侄诉于州及提转申赂狱吏嫂侄被笞掠反自诬伏受杖而去积十余年洎公至又出诉公察其冤因取前后案牍视之皆未尝引郛医为证一日尽召其党立庭下出郛医示之众皆伏罪子母复归如初 
　　宋杜衍知干州未满岁安抚使察其治行以衍权知凤翔府衍听狱讼虽明敏而审核愈精故屡决疑狱人以为神其簿书出纳推析毫发终日无倦色至为条目必使吏不得为奸而巳及其施于民者则简而易行　夏人叛命陕西困于科敛吏缘侵渔调发督迫民至破家不能足往往自经投水以死衍在永兴语其人曰吾不能免汝然可使汝不劳尔乃为区处计较量物有无贵贱道里远近宽其期会使以次输送由是物不涌贵车牛刍秣宿食来往如平时而吏束手无所施民比他州省费十六七 
　　宋吴育为政简严其治开封尤先豪猾曰吾何有以及斯人去其为害者而巳 
　　宋包拯知天长县有诉盗割牛舌者公使归屠其牛鬻之既而有告私杀牛者公曰何为割某家牛舌而又告之盗者惊服徙知端州州岁贡砚前守缘贡率数十倍以遗权贵人公命制者纔足贡数岁满不持一砚归 
　　宋胡瑗为苏湖二州教授严条约以身先之虽大暑必公服终日以见诸生解经至有要义恳恳为诸生言其所以治巳而后治乎人者　湖学以经义及时务学中故有经义斋治事斋经义斋者择疏通有器局者居之治事斋者人各治一事又兼一事如边防水利之类故其出而筮仕往往取高第及为政多适于世用若老于吏事者由讲习有素也 
　　宋范仲淹领浙西时吴中大饥殍殣枕路公发粟及募民存饷为术甚备吴人喜竞渡好为佛事公乃纵民竞渡太守日出宴于湖上自春至夏居民空巷出游又召诸佛寺主首谕之曰饥岁工价至贱可以大兴土木之役于是诸寺工作鼎兴又新仓廒吏舍日役千夫监司奏劾杭州不恤荒政嬉游不节及公私兴造伤耗民力公乃自条叙所以宴游及兴造皆欲发有余之财以惠贫者贸易饮食工技服力之人仰食于公私者日无虑数万人荒政之施莫此为大是岁两浙惟杭州宴然民不流徙 
　　宋韩琦徙开封府推官理事不倦暑月汗流浃背府尹王博文大器重之曰此人要路在前而治民如此真宰相器也 
　　宋欧阳修知开封以镇静为本明不及察宽不至纵吏民安之有以包公拯之政励公者公曰凡人材性不一用其所长事无不举强其所短势必不逮 
　　宋文彦博在成都米价腾贵因就诸城门相近院凡十八处减价粜卖不限其数张榜通衢米价遂减前此或限升豆斗以粜或抑市井价直终不能平其价乃知临事须当有术也 
　　宋程子为晋城令民以事至邑者必告之以孝悌忠信入所以事父兄出所以事长上度乡村远近为伍保使之力役相助患难相恤而奸伪无所容凡孤茕残废者责之亲戚乡党使无失所行旅出于其涂者疾病皆有所养诸乡皆有校暇时亲至召父老与之语儿童所读书亲为正句读教者不善则为易置择子弟之秀者聚而教之乡民为社会为立科条旌别善恶使有劝有耻作县时凡坐处皆书视民如伤四字尝曰颢常愧此四字 
　　宋张载为云岩令政事以敦本善俗为先每月吉具酒食召乡人高年会县庭亲为劝酬使人知养老事长之义因问民疾苦及告所以训戒子弟之意 
　　宋赵抃知越州两浙旱蝗米价涌贵死者十五六诸州皆榜衢路禁增米价抃独令有米者任增价粜之于是诸州米商辐集诣越米价更贱民无饥者　抃尽救荒之术发廪劝分而以家赀先之生者得食病者得药死者得藏下令修城使民食其力故越人虽饥而不怨 
　　宋曾公亮知郑州郡多寇攘公至悉窜他境路不拾遗民外户不闭号公为曾开门 
　　宋王安石知鄞县起阳堤堰决陂塘为水陆之利贷谷于民立息以偿俾新陈相易兴学校严保伍邑人便之 【 熙宁新法皆本此然行于一邑则可行于天下则不可】 
　　宋吕公着典六郡每日五更起黎明听讼以恺弟为政不严而肃 
　　宋曾巩通判越州岁饥度常平不足以赈给而田居野处之人不能皆至城郭至者羣聚有疾疠之虞前期谕属县召富人使自实粟数总得十五万石视常平价稍增以子民民得从便受粟不出田里而食有余粟价为平为州务去民疾苦急奸强而宽贫弱曰为人害者不去则吾民不宁是时州县未属民为保伍公独行之部中使稽察居人行旅出入经宿皆有籍记有盗则鸣鼓相援又设方畧明赏购急追捕且开人自言故盗发辄得　公所至出教事应下县责其属度缓急与之期期未尽不复移书督促期尽不报按其罪期与事不相当听县自言别与之期而按与期者即有所追逮州不遣人至县县毋遣人呼其门县初未甚听公小则罚典吏大则并劾县官于是莫敢慢事皆先期而集民不知扰所省文移数十倍 
　　宋范纯仁知襄城县久旱不雨公度将来必缺食遂尽籍境内客舟召其主而谕之曰民将无食尔等商贩惟以五谷贮于佛寺中俟缺食时吾为汝主粜众贾从命运贩不停以至春首所蓄无虑十数万诸县饥独境内之民不知也 
　　宋陈襄主蒲城簿会邑缺令公独当县事邑之封疆远多世族前后令罕能制蔽蒙请托习以为常公务究其弊讼之难听而积久者穷极本原剖决无留每听讼必数人环列于前私谒者无所发由是邑人知不可干老奸宿赃缩手丧气先有诏郡邑兴学公遂谕邑之富人出所余以缮学舍学成使邑之子弟造焉公为入学讲说不斁士之自远方来者至数百人部使者安刑部积始至其县公即以十事便于民者干之安皆行之人受其赐　知浦城县日有人失物捕得莫知的为盗者公乃绐之曰某庙有一钟能辨盗至灵使人迎置后合祠之引羣囚立钟前自陈不为盗者摸之则无声为盗者摸之则有声公自率同职祷钟甚肃祭讫以帷帷之乃阴使人以墨涂良久引囚逐一令引手入帷摸之出验其手皆有墨惟一囚无墨讯之遂承为盗葢恐钟有声不敢摸也此亦古法出于小说　知常州运渠横遏震泽积水不得北入江以为常苏数邑民田之害公以渠之丈尺对民田之步亩分授以浚深广有制不月而成遂削望亭古堰而震泽积水乃克北流民害以除而田旱有溉丰穰岁享 
　　宋朱子知南康军值岁不雨讲求荒政多所全活闲诣郡学引士子与之讲论访唐李渤白鹿洞书院遗址奏复其旧为学规俾守之　提举浙东常平茶盐时浙东大饥公始拜命即移书他郡募米商蠲其征及至则米巳辏集公日钩访民隐按行境内单车屏徒从所至人不及知郡县官吏惮其风采至自引去所部肃然凡政有不便于民者悉厘革之　干道四年民艰食公请于府得常平米六百石赈贷夏受粟于仓冬则加息计米以偿自后随年敛散歉蠲其息之半大饥则尽蠲之凡十四年以元数六百石还府见储米三千一百石以为社仓不复收息每石止收耗米三升以故一乡四十五里间虽遇歉年民无缺食其法以十家为甲甲推一人为首五十家则推一人通晓者为社首其逃军及无行之士与有税粮衣食不缺者并不得入甲其应入甲者又问其愿与不愿愿者开具一家大小口若干大口一石小口五斗五岁以下者不预置籍以贷之其以湿恶不实还者有罚 
　　明陈灌知宁国府时天下初定民弃诗书久灌建学舍延师选俊秀子弟受业教化洽于远近访问疾苦禁豪右兼并创户帖以便稽民以暇伐石筑堤作水门蓄泄护濒江田百姓咸赖有坐盗麦舟者论死数十人灌覆按曰舟自漂至而愚民哄取之非谋刼也坐其首一人余悉减死 
　　明方克勤知济宁府垦荒区田为九等以差等为征吏不得为奸野以日辟又立社学数百区葺孔子庙堂教化兴起盛夏守将督民夫筑城克勤曰民方耕耘不暇奈何重困之畚锸密请之中书省得罢役视事三年鞭扑不用户口增数倍一郡饶足克勤为治以德化为本不喜近名尝曰近名必立威立威必殃民吾不忍也自奉简素一布袍十年不易日不再肉食 
　　明吴履为南康丞南康俗悍易履居数月摘发奸伏如老狱吏则皆大惊相率敛迹乃改崇宽大与民休息知县为部民所詈捕之不获怒尽絷其乡邻履阅狱问故立释之白曰犯公者一人其邻何罪今絷者众而捕未巳急且有变奈何邑有淫祠每祀辄有蛇出户民指为神履缚巫责之沉神像于江淫祠遂绝　知潍州山东民常以牛羊代秋税履与民计曰牛羊有死瘠患不若输粟便他日上官令民送牛羊之陕西他县民多破家潍民独完 
　　明万观知严州府府东境七里泷有渔舟数百艇时剽行旅观编十舟为一甲令画地巡警不匝月盗屏迹乃励学校劝农桑奏减织造以银代丝税民皆便之 
　　明叶宗人知钱塘县县为浙江省会徭重豪有力往往构黠吏得财役贫宗人令民自占甲乙书于册以次签役役乃均尝视事有蛇升阶若有所诉宗人曰尔有冤邪我为尔理蛇即出遣隶尾之入饼肆中炉下发之得僵尸葢肆主杀而瘗之也又尝行江中有死人挂舟舵推问则里人无赖子所沉者遂俱伏法邑人以为神明按察使周新重宗人一日伺宗人出潜入其室见厨中惟银鱼腊一裹叹息去 
　　明卢熙以睢州同知摄府事会御史来清军伍绝即括见民充如此者千人熙正其籍以数人应御史怒责熙格诏熙抗言睢户仅满千悉实伍将无睢又曷用守御史益怒然竟不能夺 
　　明李信圭知清河县县瘠而冲官艘日相衔役夫动以千计前令请得术阳五百人为助然去家远艰于衣食信圭请免其助役代输清河浮征三之二两邑便之俗好发塜纵火信圭设教戒十三条令里民书于牌月朔望儆戒之且令书其民勤惰善恶以闻俗为之变宣德三年上疏言本邑地广人稀地当冲要使节绎络日发民挽舟丁壮既尽役及老穉妨废农事前年兵部有令公事亟者舟予五人缓者则否今此令不行役夫无限有一舟至四五十人者凶威所加谁敢诘问或遇快风步追不及则官舫人役没其所赍衣粮俾受寒馁乞申明前令哀此惮人从之八年又言自江淮达京师沿河郡县悉令军民挽舟若无卫军则民夫尽出有司州县岁发二三千人昼夜以俟而上官又不分别杂汛差役一体派及致土田荒芜民无蓄积稍遇歉岁辄老穉相携缘道乞食实可怜伤请自仪真抵通州尽免其杂徭俾得尽力农田兼供夫役帝亦从之自是他郡亦蒙其泽 
　　明李骥知河南府境多盗骥为设火甲一户被盗一甲偿之犯者大署其门曰盗贼之家又为劝教文振木铎以徇之自是人咸改行道不拾遗郡有伊王府王数请嘱不从中官及校卒虐民又为骥所抑 
　　明李湘知东平州常禄外一无所取训戒吏民若家人然城东有大村坝源出泰岳雨潦辄为民患奏发丁夫堤之州及所辖五邑地多荒芜力督民垦辟公私皆实 
　　明赵豫知松江府时卫军恣横豫执其尤者杖而配之边众遂帖然一意拊循与民休息择良家子谨厚者为吏训以礼法均徭节费减吏员十之五在职十五年清静如一日 
　　明陈问知南昌县居官清俭南昌人云豆腐知县尝知县豆腐香 
　　明曾泉谪汜水典史操行廉洁服官勤敏不以降谪故有偷惰心躬督民辟荒土收谷麦伐材木备营缮通商贾完逋责官有储积民无科扰有羡余矣然后造舟楫置棺椁赡民器用百姓婚丧不给者咸资之 
　　明丁积知新会县为政以风化为本而主于爱权豪屏迹申洪武礼制参以朱子家礼择耆老诲导百姓良家子堕业聚庑下使日诵小学书亲为解说风俗大变民出钱输官供役名均平钱其后吏贪复令甲首出钱供用曰当月钱贫者至鬻子女积一切杜绝俗信巫鬼为痛毁淫祠既而岁大旱筑坛圭峯顶昕夕伏坛下者八日雨大澍而积遂得疾以卒 
　　明田铎知蓬州州东南有江洲八十二顷为豪右所据铎悉以还民建大小二十四桥又凿三溪山以便行者御史行部至蓬寂无讼者讶之巳乃知无冤民也太息而去 
　　明唐侃知永丰县之官不携妻子独与一二童仆饭疏豆羹以居久之吏民信服永丰俗刁讼尚鬼尤好俳优侃禁止之 
　　明汤绍恩知绍兴府始至新学宫广设社学岁大旱徒步祷烈日中雨即降缓刑罚恤贫弱旌节孝民情大和其最称永利者则为三江闸山阴会稽萧山三邑之水汇三江口入海潮汐日至拥沙而入停沙而出天久不雨则潮益深入而沙益积如邱陵遇霪潦则水为沙阻不能骤泄良田遂成巨浸不得巳决塘以泻之塘决则忧旱岁苦修筑无巳绍恩遍行水道至三江之口见两山对峙水灌其中喜曰此下必有石根其于此建闸乎探之果然遂兴工先投以铁迫蛟龙远徙次填以石继以笼盛甃屑沉之使鳅鲵不敢穿穴工未半屡为潮所冲不能就怨讟繁兴绍恩不为动祷于海神潮不至者累日工遂竣修五十余寻为闸二十有八于内为备闸三以防大闸之崩溃外两涯则筑石堤四百余丈扼潮使不为闸患既成刻水则于柱石间俾后人相水势以时启闭自是水田尽变为沃壤三邑方数百里间无忧水患矣 
　　明徐九思知句容县始视事恂恂若不能俄有吏褎空牒窃印者九思摘其奸论如法人人惴恐为治于单赤务加恩而御豪猾特严讼者抶不过十诸所催科预为之期逾期令里老逮之而巳隶莫敢至乡落岁祲谷涌贵巡抚发仓谷数百石使平价粜而取值于官九思曰彼籴者皆豪也贫民虽平价不能籴乃以时价粜其半还直于官而以余谷煮粥食饿者谷多则使称力分负以去其山谷远者则就旁富人谷而官为偿之全活甚众尝曰即天子布大惠安能人人蠲租赐复第在吾曹酌缓急而巳 
　　明曹祥知新昌县矜直不可干请然洞坦无钩拒讼片言决抶至十止日且归逐而妇耕间摘一二讼猾斥境外省里中悉力备荒筑堤御溪水有堰碍水梗于豪祥立决之作嫁程戒杀女毁淫祠九载俗大变邑当孔道不饰厨传吏部郎应大猷称祥严不苛办不扰察不细廉不饰挫不折峻不激成不怠困不求循吏第一 
　　明庞嵩厯应天通判进治中岁饥上官命督赈公粟竭贷之巨室富家全活者六万七千余人乃蠲积逋缓征徭勤劳徕复业者又十万余人民苦役重力为调剂凡优免户及寄居客户诡称官户寄庄户女户神帛堂匠户俾悉出以供役民困大苏江宁县有二乡频遭水患居民止存七户嵩为治堤筑防得田三千六百亩召贫民佃之流移尽复屡剖冤狱戚畹王涌举人赵君宠占良人妻杀人嵩皆置之法集诸生书院相与讲习岁时单骑行县以壶浆自随 
　　明胡友信知顺德县岁赋率奸胥揽输稍以所入啖长吏谓之月钱友信与民约岁为三限多寡皆自输不取赢闾里无妄费而公赋以充海寇窃发官军往讨部内乌洲大洲贼所巢穴诸恶少为贼耳目友信悉勾得之以劲卒捣巢诛其魁余党解散乡立四应社一乡有警三乡鼓而援之不援者罪同贼贼不敢发岁大凶民饥死无敢为恶初友信虑民轻法莅以严后令行禁止更为宽大或旬日不笞一人其治县如家敝修堕举学校城池咸为更新督课邑子弟教化兴起 
　　明朱邦臣知峄县大饥民啸聚为盗邦臣发庾赈之单骑入抚众感泣归田知仙居县时新受倭难及是又报至民皆深入山或劝之去曰城亡吾亡分也率士民乘城四十昼夜倭傅城数里邦臣榜通衢以客兵四集急征薪粟给饷又水际多设大筏疑贼贼遂夺筏渡苍岭去有贼百余入境邦臣围之贼饥出搏战官军佯败遗干糒置毒贼争啖悉成擒未几催租檄下民千人舁土还官哗于廷邦臣谕令散侦尤黠者杖杀二人戍五十余人 
　　明张淳知永康县吏民素多奸黠告罢七令淳至日夜阅案牍讼者数千人猬集剖决如流吏民大骇服巨盗卢十八剽库金十余年不获御史以属淳淳刻期三月必得盗而请御史月下数十檄及檄累下淳佯笑曰盗遁久矣安从捕寝不行吏某妇与十八通吏颇为耳目闻淳言以告十八十八意自安淳乃胁吏诈为负金系狱而愿以妇代十八闻之亟往视妇因醉而擒之及报御史仅两月耳民有睚眦嫌辄以人命讼淳验无实即坐之自是无诬讼者岁旱刼掠公行下令刼夺者死有夺五斗米者淳佯取死囚杖杀之而榜其罪曰是刼米者众皆慑服 
　　明陈幼学知确山县政务惠民积粟万二千石以备荒垦莱田八百余顷给贫民牛五百余头核黄河退地百三十余顷以赋民里妇不能纺者授纺车八百余辆置屋千二百余间分处贫民建公廨八十间以居六曹吏俾食宿其中节公费六百余两代正赋之无征者栽桑榆诸树三万八千余株开河渠百九十八道布政司刘浑成弟灿成助妾杀妻治如律行太仆卿陈耀文家人犯法立捕治之调中牟秋成时飞蝗蔽天幼学捕蝗得千三百余石乃不为灾县故土城卑且圯给饥民粟俾修筑工成民不知役县南荒地多茂草根深难垦令投牒者必入草十觔未几草尽得沃田数百顷悉以民有大泽积水占膏腴地二十余里幼学疏为河者五十七为渠者百三十九俱引入小清河民大获利大庄诸里多水为筑堤十三道障之给贫民牛种贫妇纺具俱倍于确山迁湖州府甫至即扑杀豪恶奴有施敏者士族子杨升者人奴也横于郡中幼学将治敏置诸狱敏赂贵人嘱巡抚巡抚檄取亲鞫幼学执不发檄愈亟幼学立杖杀之他奸豪复论杀数十辈独杨升畏祸敛迹置之巳念巳去升必复逞遂捕置之死幼学疾恶严于细民务安全之诸孝子节妇善人无不旌扬一郡大治霪雨连月禾尽死幼学大举荒政活饥民三十四万有奇 
　　国朝于成龙为武昌府同知行保甲法人居凑密之地必亲自查验简舆从步行不扰民其法十家互相保有可疑之人不责十家举保但书无保二字于其名下其踪迹叵测可知然亦不遽罪也呼其人谕之曰汝自今以往要学好他日地方有事吾必罪及于汝往往多远去者尝出见负贩者买肉四五斤问之曰汝安用许多肉家有祭祀乎曰有客耳曰汝不节如此必至匮乏匮乏必借贷借贷多则不能清不能清则莫肯借莫肯借则无以为生无以为生则不能不为小盗以渐至于大盗此何可长也责之五板而去 
　　国朝陈肇昌知宝鸡县催科不事敲扑委曲劝谕其极贫不能完旧逋者设法通融凡豆麦粟布杂物皆准收纳或发工食或随时粜卖民甚便之会府署圯例应各县轮修宝鸡当役数千夫旧皆私派于里长吏书佐贰皆谓势不得不然肇昌踌躇夜半跃然曰得之矣明晨点欠粮贫户充之准给粮票皆欢呼从事所费比里长仅什之二 
　　国朝陆陇其知嘉定县有大贾汪姓者素交结长吏横行邑中其仆夺卖薪者妻前令曲庇之至是卖薪者来控汪不能匿勒还卖薪者妻汪大恐令所识探意公曰法为怙终者设也人无不可自新何恐焉汪感泣改过大场镇民有兄贫贷弟不应舁物去弟贿巡检司以盗报讯之乃其弟妇翁所为遂痛惩之呼弟曰彼兄也乃以为盗不弟也责之呼兄曰汝为长不能自立陷弟不悌亦责之咸感服而去有告子不孝者公自讼曰我德薄令汝父子至此因委曲晓譬父子俱泣乃遣之有富家欲重惩贫民署其牍曰富人之体面固体面贫人之肌肤亦肌肤也后富家怀德输课独先又金氏女幼孤育于舅氏陈生其族人贩卖于旗下陈讼之令不能为力也候其来取地方官印结即捐俸入具文申请卒归陈生其后练川遗爱碑云莅政之初自朝至夕齐庄严肃言笑不以假人羣下望若神明然处事和平发言详审人又服而爱之此公之严法度也四鼓而起签书待旦辰出理事或至日旰不食夜深而息规画明发诸务事无留滞一义未安终夜不寐此公之勤政事也于催科初限悉进而命之曰钱粮者朝廷之国课尔民能急公身家快乐县官亦得安逸有工夫行好事以加于百姓于尔非怨雠何苦日行杖责况一杖责必私与皂役杖钱若雇人代比又当与雇钱二者皆虚费而有欠粮受责之名何不省此以凑正数则尔我俱安从此四野响应此公之善催科也见百姓则告以民义之所当为遇士子则劝勉学以希圣贤见农夫则劝力耕以供俯仰值工作则告以精专遇商贾则告以平价公取与有宦家子得罪延其父堂上而扑之曰我与尔父朋友也尔犹子弟也子弟有不肖不可不责此公之广教化也禁酬赛及梨园此公之正风俗也练川故多妄讼公虚心详慎民始不敢欺胥吏足迹不至村落此公之神听断也有人嫌壻贫而馈金求绝壻者公受之即以金予其壻曰壻不贫矣卒嫁之此公之绝苞苴也吴下文风日趋浮诡心术既巳卑污文字亦成靡滥公谓作文所以明理论文所以观德故每与士子言无非此旨此公之兴士行也　知灵寿县县瘠贫公务与民休息自陈八欵一到任不用地方夫役公廨自行修葺以大义劝民急公不事敲扑火耗槩为革除一知杂派之累民凡地方公事力请减省其不可减者捐备一禁饬当铺止许依律取息革一切无名牙税一见健讼为民害不轻准一词每就其投告开譬以孝弟忠信讲明乡约消其旧习一严禁赌博清查保甲以杜盗源一训诫诸生不得重文轻行一因地瘠民贫迭遭水旱故谨守治道清净之意弊必去其太甚法多因其人情土俗不敢骤为更张考卫水源流旋令疏浚以兴水利见守道请免灰车灰车者火内所爇之灰例派畿内之邑役夫运出 【 一云赴石灰厂运灰以供钦工】 灵邑小至派五辆较大邑反多经年盘费约六七百金前令请免不得公再三力请监司卒不允至乞参罢以纾民力始许减二辆春赈饥有敛财演剧者切责为首人以所敛财买米施粥定为日期簿书之暇辄至学听诸生讲书有欲质问者以次进接至午而散闻阜平不用里长点粮多者为单首谓其法甚良遂革里长以编审人丁缺额详请参罢曰灵邑人丁旧额一万四千零因编审者惟恐部驳必求足额且必求其稍溢而后巳故逃绝俱不敢除而摊派于现存之户沟中之瘠犹是册上之丁黄口之儿巳入追呼之籍加以屡岁荒旱现在之民不能自给而又责其包赔所以民生日蹙审编之际有虽逃而有着落可招抚者有虽亡而有地产遗下即量加于承受之人者有孩童而有产业者及穷而垂毙者皆不准除而应增之数不足以抵删去之数若照旧摊派一点良心不肯自昧又曰县官平日不能抚绥以至户口缺额听候上台处分灵寿连年被灾他邑惧大吏驳勘匿不申报独公力为陈请屡撄大吏怒不顾也尝议覆均甲大畧谓均役之法江南钱粮浩繁里甲多寡参差难于按算故均里均役诚为善政灵邑钱粮无多若行均甲之法必割彼补此不惟滋扰反生弊端且民间交易无常数年过割依旧参差求其画一必费周旋又曰均里均役大抵从行差不均豪强包揽起见但行差有二其条鞭内之行差照亩科算元无不均至额外之行差如军需采办一切例不准奏销者皆私派诸民名为设法无碍不过掩耳盗铃之计此等州县官不能行之于绅衿故包揽生而不均实甚今百姓之苦只在私派有私派则有包揽如不能清私派之源即日易一法弊仍如故应令赋繁之地稽核为难者听行均役之法以便清查赋简之地听其仍旧以省纷扰而严查包揽禁止滥派又以房地税每不及额分派里下详请量减一宦家失盗吏白申文不当用强刼字公不欲隐忍含糊竟以刼盗报郡守恐其累巳捉吏痛责公不为动未几获盗将成狱矣大中丞命改为窃郡守急传谕奉行公宁以诚去官卒不改郡守嘱失主游移其词乃取盗之巨憝杖毙之公恻然谓盗有可杀之罪而杀之不以其法其刚毅如此井陉县苍岩山俗传为天女修道之所土人于春时聚众敛财制氐山坐神像其上谓之驾舁至山焚之时为首者乃一隶公令舁入焚于庭罚所敛财修马神庙因禁止进香庚午春奉　命赈饥灵邑发银三千两公日裹粮驰驱深山穷谷无所不到审其众寡而酌给焉吏胥不敢侵冒时刺史约以二千金及民其余缴上官为勘荒费公以此银乃加惠穷黎者有司扣作虚费是上负朝廷下欺百姓也竟尽数给发邻邑有巳散而复追者公毅然不为动 

　　●筮仕金鉴下 

　　棣香斋丛书 
　　邵嗣宗蔚田辑　　　　　　曾孙廷烈谨校 

　　纪言 

　　周国侨曰政如农功日夜思之思其始而成其终朝夕而行之行无越思 
　　周鬷艹伐曰视民如子见不仁者诛之如鹰鹯之逐鸟雀也 
　　汉鼌错曰奉法令不容私 
　　汉章帝曰安静之吏悃愊无华日计不足月计有余 
　　汉班固曰谨身率先居以廉平不至于严而民从化 
　　汉傅翙曰为吏惟勤而清清则宪纲自行勤则事无不理 
　　宋张咏曰事君者廉不言贫勤不言苦忠不言巳效公不言巳能可以事君矣　谓李畋曰子异日为政信及于民然后教之言及于义然后劝之动而有礼然后化之静而无私然后民安而乐业矣行斯四者在先率其身 
　　宋杜衍谓门生曰子之才器一县令不足施然切当韬晦无露圭角毁方瓦合求合于中可也县令卷舒休戚系之长吏夫良二千石今固不易得若不奉知子乌得以申其志徒取祸耳　又曰作官第一要清无求人知苟欲人知同列不慎者众必谮巳为上者又不加明察适足取祸但优游于其间默而行之无愧于心可也 
　　宋邵雍曰新法行此贤者所当尽力之时新法固严能宽一分则民受一分之赐矣 
　　宋程子曰一命之士苟存心于爱物于人必有所济　知稽古爱民则于为政也何有　职事不可以巧免　欲当大任须是笃实　凡为人言者理胜则事明气忿则招怫　居今之时不安今之法非义也若论为治不为则巳如复为之须于今之法度内处得其当方为合义若须更改而后为则何义之有　临民在使民各得输其情御吏在正巳以格物 
　　宋程子曰君子之于议狱尽其忠而巳于决死极于恻而巳天下之事无所不尽其忠而议狱缓死最其大者也或劝加礼近贵曰何不见责以尽礼而责之以加礼　礼尽则巳岂有加也　或问簿佐令者也簿所欲为令或不从奈何曰当以诚意动之今令与簿不和只是争私意令是邑之长若能以事父兄之道事之过则归巳善则惟恐不归于令积此诚意岂有不动得人　人纔有意于为公便是私心昔有人典选其子弟系磨勘皆不为理此乃是私心人多言古时用直不避嫌得后世用此不得自是无人岂是无时　今之守令惟制民之产一事不得为其它在法度中甚有可为者患人不为耳 
　　宋张子曰凡人为上则易为下则难然不能为上亦未能使下不尽其情伪也大抵使人常在其前巳尝为之则能使人 
　　宋汪澈曰臣起寒远所以报国无私不欺耳 
　　金世宗曰赏罚不滥便是宽政 
　　宋朱子曰平易近民为政之本　今人说宽政多是事事不管某谓坏了这宽字　问为政更张之初莫亦须稍严以整齐之否曰此事难断定说在人如何处置然亦何消要过于严今所难者是难得晓事底人若晓事底人厯练多事纔至面前他都晓得依冉事分寸而施以应之人自然畏服今人往往过严者多半是自家不晓又虑人欺巳又怕人慢巳遂将大拍头去拍他要他畏服若自见得何消过严　孝悌忠信人伦日用闲事播为乐章使人歌之仿周礼读法徧示乡村里落亦可代今粉壁所书条禁　官无大小凡事只是一个公若公时做得来也精采便若小官人也望风畏服　国子司业学官尚可为天下人材所聚庶几有可讲学成就者然今日为之明日便当改作使士人毋以利为心　民虽众毕竟只是一个心甚易感也　为守令第一是民事为重其次则便是军政今人都不理会　开落丁口推割产钱是治县八字法词牒无情理者不必判　无根之讼与他研穷道理分别是非曲直自然讼少若厌其多不与分别愈见事多　前辈吴公路云他作县不敢作旬假一日假则积下一日事到底自家用做转添得繁剧则多粗率不子细岂不害事　仕宦须是有旁通厯逐日公事开项逐一记了即勾之未了须理会教了方不废事　近有为乡邑者泛接部内士民如布衣交甚至狎溺无所不至后来遇事入手处之颇有掣肘处为邑之长此等处当有限节若脱畧绳墨其末流之弊必至于此　当官廉谨是吾辈本分事不待多说然细微处亦须照管不可忽畧因循怠惰吕氏童蒙训下卷数条防闲之道甚至皆可佩服自治既不苟更能事上以礼接物以诚临民以宽御吏以法而簿书期会之间亦无所不用其敬焉则庶乎其少过矣　为政以宽为本者谓其大体规模意思当如此耳古人察理精密持身整肃无偷惰戏豫之时故其政不作威而自严但其意则以爱人为本耳及其施之于政事便须有纲纪文章关防禁约截然而不可犯然后吾之所谓宽者得以随事及人而无颓弊不举之处人之蒙惠于我者亦得以通达明白实受其赐而无间隔欺蔽之患圣人说政以宽为本而今反欲其严正如古乐以和为主而周子反欲其淡葢今之所谓宽者乃纵弛所谓和者乃哇淫非古之所谓宽与和者故必以是矫之乃得其平耳如其不然则虽有爱人之心而事无统纪缓急先后可否与夺之权皆不在巳于是奸豪得志而善良之民反不被其泽矣此事利害只在目前不必引书传考古今然后知也但为政必有规矩使奸民猾吏不得行其私然后刑罚可省赋敛可薄所谓以宽为本体仁长人孰有大于此者乎　今人说轻刑者只是见所犯之人为可悯而不知被伤之人尤可念也如刼盗杀人者人多为之求生殊不念死者之为无辜是知为盗贼计而不为良民地也若如酒税伪会子及饥荒窃盗之类犹可以情原其轻重大小而处之　今之法家惑于罪过报应之说多喜出人罪以求福报夫使无罪者不得直而有罪者得幸免是乃所为恶尔何福报之有书曰钦哉钦哉惟刑之恤哉所谓钦恤者欲其详审曲直令有罪者不得免而无罪者不得滥刑也今之法官惑于钦恤之说以为当宽人之罪而出其死故凡罪之当杀者必多为可出之途以俟奏裁则率多减等当斩者配当配者徒当徒者杖当杖者笞是乃卖弄条贯舞法而受赇者耳何钦恤之有 
　　宋赵方曰催科不扰是催科中抚字刑罚无差是刑罚中教化 
　　宋张九成曰此身苟一日之闲百姓罹无涯之苦 
　　宋陆九渊曰簿书目数之闲此奸贪寝食出没之处故于钱谷事综核不遗 
　　明曹端曰古人云吏不畏吾严而畏吾廉民不服吾能而服吾公公则民不敢慢廉则吏不敢欺 
　　明吕柟曰今之听狱也速判结以为神空囹圄以为静遏告诉以为威习左右以为察委属吏以为体纳请谒以为通久淹禁以为慎法是以不中而民是以罔措　又曰凡官省下者率知获上而不知治下知勤簿书而不知勤农桑知信吏胥而不知信闾阎知奔走司院而不知行阡陌官是以日迁而民是以日敝 
　　明吕坤曰居官者最怕器局小见识俗吏胥舆皂尽能笑人不可不慎也　自家官靠着别人做只是不肯踏定根脚挺身自拔此缙绅第一耻事若铁铮铮底做将去任他如何亦有不颠踬僵仆时纵教颠踬僵仆也无可奈何自是照管不得　以林皋安乐懒散心做官未有不荒怠者以在家治生营产心做官未有不贪鄙者　居官只一个快性自家讨了多少便宜左右省了多少负累万民省了多少劳费　近日居官动说旧规彼相沿以来不便于巳者悉去之便于巳者悉存之如此旧规百世不变只将这念头移在百姓身上有利于民者悉修举之有害于民者悉埽除之岂不是居官真正道理　居官有五要休错问一件事休屈打一个人休妄费一分财休轻劳一夫力休苟取一文钱　纔说做官好便不是做好官底人　吃这一箸饭是何人收打的穿这一匹帛是何人织染的大厦高堂如何该我居住安车驷马如何该我乘坐获饱暖之休思作者之劳享尊荣之乐思供者之苦此士大夫日夜不可忘情者　喜奉承是个愚障此居要路者之大戒　居官念头有三用念念用之君民则为吉士念念用之套数则为俗吏念念用之身家则为贼臣　人只是怕当局当局者之十不足以当旁观者之五智虑以得失而昏也胆气以得失而夺也只没个得失心则志气舒展此心与旁观者一般何事不济　士君子到一个地位就理会一个地位底职分无逆料时之久暂而苟且其行无期必人之用否而怠忽其心入门就心安志定为久远之计即使不久于此而一日在官一日尽职岂容一日苟禄尸位哉　动大众齐万民要主之以慈爱而行之以宽仁　着令甲者最不可草率草率则行时必有滞碍最不可含糊含糊则行者得以舞文最不可疏漏疏漏则出于吾令之外者无以凭借而行者得以专权　有一种人以姑息匪人市宽厚名有一种人以毛举细故市精明名皆偏也圣人之宽厚不使人有所恃圣人之精明不使人无所容敦大中自有分晓　善用威者不轻怒善用恩者不妄施　为人上者只是使所治之民个个要聊生人人要安分物物要得所事事要协宜这是本然职分遂了这个心纔得畅然一霎欢安然一觉睡稍有一民一物一事不妥贴此心如何放得下何者为一郡邑长一郡邑皆待命于我者也为天下主天下皆待命于我者也无以答其望何以称此职何以居此位夙夜汲汲图维之不暇而暇于安富尊荣之奉身家妻子之谋一不遂心而淫怒是逞耶　限于才者求尽吾心限于势者求满吾分不愧于君之付托而民之仰望然后食君之禄享民之奉泰然无所歉　精神爽奋则百废俱兴　为政要使百姓大家相安其大利害当兴革者不过十一此外只宜行所无事不可有意立名建功以求烜赫之誉　人臣有二惩曰私曰伪私则利巳狥人而公法坏伪则弥缝粉饰而实政隳公法坏则豪强得以横恣贫贱无所控诉而愁怨多实政隳则视国民不啻越秦逐势利如同商贾而身家肥此乱亡之渐也　与人共事当公人巳而不私苟事之成不必功之出自我也不幸而败不必咎之归诸人也　身要严重意要安定色要温雅气要和平语要简切心要慈祥志要果毅机要缜密　第一要爱百姓朝廷以赤子相付托而士民以父母相称谓试看父母之于赤子是甚情怀便知长民底道理就是愚顽梗化之人也须耐心渐渐驯服王者必世而后仁揣我自巳德教有俄顷过化手段否奈何以积习惯恶之人而遽使之贴然我顺一教不从而遽赫然武怒耶此居官第一戒也有一种不可训化之民有一种不教而杀之罪此特万分一耳不可以立治体　事有大于劳民伤财者虽劳民伤财亦所不顾事有不关利国安民者虽不劳民伤财亦不可为　为政之道第一要德感诚孚第二要令行禁止　守令于民先有知疼知热如儿如女一副真心肠甚么爱养曲成事业做不出　立科条发号令宁宽些只要真实行永久行若法极精密而督责不严综核不至总归虚弥反增烦扰　簿书所以防奸也簿书愈多而奸愈黠千册万簿何官经眼不过为左右开打点之门广刁难之计有识者裁簿书十分之九而上下相安弊端自清矣　听讼之时心不虚平色态纔有所著中证便有趋向况以词示之意乎当官先要慎之 
　　国朝赵继鼎曰做官如做文要反复思维　立心为第一事到不能两全处宁失官无负心苟负心以全官独不为子孙计乎　官不可不清能清矣又不可傲清而傲取祸之道也　士人初入官不能知钱谷之数势不能不需人彼习知钱谷者未必能守道义胥吏与之关说虽知差谬不肯举摘若过于防闲又非用人莫疑之道故平时算法亦不可不学　征粮设立差此大弊也差必包揽侵蚀临比支吾积久便指为逃户官府无从辨其逃不逃也某在公安时凡称业户逃绝者唤佃户至堂上责其完纳即以所佃之田官为立契与之无几时业户皆自出　凡受词讼必召而劝之告之以官府之不能尽明胥吏之不能不索诈与其受辱于官吏何如息一朝之忿为愈　良吏欲息讼则奸民必越诉某在公安凡越诉者临起解时先令当堂具词受而审之责其曲而越诉者然后起解然后人无敢越　今之县令惟有逃人盗案最易诖误故必严保甲保甲苟严凡本地人之出与异乡人之至者皆有稽查则奸人自无所容庶可无二者之患　绅衿贤否不一优礼其贤者可以激励其不贤者 
　　国朝陈肇昌曰做官不可轻易出牌如一事有原牌有催牌原牌有号而催牌无号迨注销之日原牌销而催牌未销奸胥便因之有恐吓乡愚之患 
　　国朝陆陇其曰宽者德教之谓非德教而但言宽岂圣贤所谓宽耶　居官之道衙役待之当极严又当体其仰事俯育之情 

　　筮仕金鉴
