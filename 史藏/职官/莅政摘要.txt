莅政摘要　　（清）陆陇其 辑 

　　●目录 

　　卷上 
　　卷下 

　　●莅政摘要卷上 

　　当湖陆陇其稼书辑 
　　宋台郡胡大初原本 

　　尽已篇第一 
　　临民篇第二 
　　事上篇第三 
　　僚寀篇第四 
　　御吏篇第五 
　　听讼篇第六 
　　治狱篇第七 
　　催科篇第八 
　　理财篇第九 
　　差役篇第十 
　　赈恤篇第十一 
　　用刑篇第十二 
　　期限篇第十三 
　　势利篇第十四 
　　远嫌篇第十五 
　　宋吕居仁官箴原本 
　　内省斋循良赋 
　　内省斋卓异赋 

　　○尽已篇第一 

　　莅官之要曰廉与勤不特县令应尔也然县令视民最亲故廉勤一毫或亏其害于政也甚烈且人孰不知廉吾分内事也物交势迫浸不自由素贫贱者有妻子啼号之扰素富贵者有口体豢养之需喜声誉则饬厨传以娱宾务结托则厚苞苴以通好又其甚者婚男嫁女囊帛匮金皆此焉是资虽欲廉得乎贪黩亡耻之人固不暇恤稍有畏清议者亦不过曰吾上不窃取于公帑下不妄取于民间足矣收买饮食素有官价吾行之奚愧供需宾客例敷吏贴吾循之奚怍不知以官价买民物民贫其何以堪而责吏供需他日吏以曲法受赂败令责之得无愧辞乎故其要莫若崇俭苟能俭则买物不必仗官价以求多也燕宾不必科吏财以取乐也苞苴不必讲厨传不必丰也莅官之日无异处家之时而用官之财不啻如用巳之财斯可矣又孰不知勤吾职分之当然也聪明有限事几无穷竭一人之精神以御众人之奸诡巳非易事况有愚暗无庸者一切听可否于吏手苟且取具者率多黜智能于不用甚则衔杯嗜酒吹竹弹丝图享宦游之乐遂致狱讼经年而不决是非易位而不知词诉愈多事机愈伙卒不免于上官之见诘其有锐意自强者几人哉且酬应日繁心力日耗方虞税驾息肩之无所幸吏牍巳备俛首涉笔终亦归于苟道而巳故其要莫若清心心既清则鸡鸣听政所谓一日之事在寅也家务尽屏所谓公尔忘私也勿以酒色自困勿以荒乐自戕也今日有某事当决某牒当报某赋役当办禁系某人当释时时察之汲汲行之毋谓姑俟来日则事无不理而此心亦宁此廉勤之大畧也要之心不可不平平心则物情无往不烛怒不可或迁迁怒则吏民将受其枉其令必简其政必和非时营缮所当力惩托辞科输所当痛革子弟门客勿令与外人吏辈交接或恐有往来结托之嫌则祸起萧墙若何拯救吏民妇女勿令其出入织纴贸易恐有交通关节之谤则事干闺阃未易施行勿带医术或有干请难以相从勿置亲随处之内外皆所不便在巳者既巳曲尽则何施不可何事不公奚盘根错节之足虑哉 

　　○临民篇第二 

　　为民父母以慈爱为车以明断为軏而行之以公恕斯得矣今为令者知有财赋耳簿书期会耳狱讼一事巳不遑尽心抚字云乎哉教化云乎哉昔阳城自署曰催科政拙抚字心劳考下下令谁肯甘心下考而为竭抚字之诚者不知九重以赤子授之固望其字我民也而可孤所寄乎故视事之初先务有四曰崇学校士者民之望也乡校者议政之地也奠谒之余延见矜佩假以辞色将以礼意询风俗之利病咨政事之得失课试必谨廪饩必隆其端厚俊秀者奖异之其词讼蔓及者覆护之其凌辱衣冠者惩治之则士悦而知慕矣曰奖孝弟人情敬其父兄则子弟悦故当首延父老以寓敬爱之意然后博询乡曲其有孝友着闻行谊卓异者必屈巳求见置酒登筵护其门闾宽其力役使通邑靡然知效或有兄弟讼财亲族互诉者必曲加讽谕以启其愧耻之心以弭其乖争之习听其和允勿事研穷则民俗归厚矣曰劝农桑今之劝农不过春月出郊同寮集饮循行文具实意安在哉故到官之始不必姑俟来春便当以农桑为衣食之本谆谆晓谕而所以妨害病扰之者必惩必戒则民咸安其业矣曰畧势分夫为近民之官而使之如天如神明远而可畏其衔冤茹苦无由得悉幸而至前吏卒禁词鞭扑早巳神销气沮矣故欲通下情莫若大启门庭屏去吏卒躬自呼之几席之间康色诘问以尽其所欲言犹恐壅蔽不得达者设钲于门外俾自扣击则民情无有不获自尽者矣行是四者他如赈恤之不可不时追逮之不可或滥毋事横敛毋事酷刑非甚不便于民不必好为更革非甚宜益于民不必轻为兴举其余节目皆当次第而扩充之虽然爱民之要尤先于使民远罪民之丽刑岂顽而好犯哉愚蒙无知抵冒而不自觉耳宜以条律之大者榜之壁墙明白戒晓某事犯某法得某罪使之自为趋避其或犯到官哀矜而体察之照法所行与杀一等亦忠厚之德也必尽法施行则流于酷昔卓茂为密令谕其民曰我以礼教汝汝必无怨恶以律治汝汝何所措其手足乎真仁人之言也 

　　○事上篇第三 

　　上官层累而设所以防污虐戒旷败也吾于户婚词诉决之以公赋役聚散行之以敏又奚惧焉惟刑狱民命攸系苟有过误厥咎匪轻杀伤多委人验视安知其不疏卤乎罪囚淹禁岁月安保其无疾病乎结解惟凭供款安信其果无翻异乎有一于此便罹宪网惟在我者致谨致审又得上官之察我忠实宽吾鞭驱庶可以免厥咎也其郡守视他宪为尤重郡县如一家也守令如子弟父兄也情苟不通事无可集财赋狱讼无一不与相关而最被害者莫若专差络绎陵蔑名分擒捽吏卒擅作威福裒取财物日用之供需公事之恳告无所不有谒郡之始便当明禀其职事不敢不勉苟有不逮乞加体恤仍给循环二簿络绎往来彼此注书事情无有不达而文移之督促可省也如经两月事不办集甘受专差之扰慢令之罚告宽辔勒容竭其长夫郡亦欲集事耳专差岂其得巳若恃其相容遂至弛怠公事不集财赋不登亦奚咎夫督促哉虽然上官之难事犹可也台幕郡寮或驰檄竟下或移札相通宾饯稍有不至奉承稍有不虔情好易暌间隙随起或于职事相关捃摭横生或于羣宪会聚讥谗肆入盖有阴中其毒而获戾者故宁过于勤毋失之怠宁过于恭毋失之简宁过于委曲毋失之率意而径行亦可以杜旡妄之灾矣 

　　○僚寀篇第四 

　　僚寀犹兄弟也兄弟有阋墙之衅何以干蛊而御侮哉僚寀本无慢长官之心而每不相能者非他也此挟长以临彼彼复睚眦不相下势必至于暌且忌矣夫苟怡怡相与合辙而驰同舟而济孰不竭力以相佐然相得每难而相失每易公事分委意见偶异或请托所牵辄行改判或彼吏役有过遽呼杖责遂致猜忌成隙孰若平心可否请与面议使之欣然改拟畧致委曲令其自行决遣彼且愧服讵有怨心又彼俸入极微不足以飬廉而复拖压累月不即按支虽或匮乏不明以相告移易贷用又或先支巳俸何以服其心而同休戚也故始至之日延见僚寀厯述弊端肝胆相照职事关系彼此明言毋怀忍以含怒吏役间谍彼此斥绝毋嗜听以相猜心同一人事同一体则政利民利均有幸矣若有沈鸷狠戾者或挟才以相凌或侵权以相挠乐受谗言阴伺长短又将奈何曰此当以诚感不当以势争以诚感则礼意必周恳白必豫使之自有所不敢为以势争则意义日暌雠隙日甚或相讦互申弊且不胜救当深戒而早图之 

　　○御吏篇第五 

　　周官胥徒府史之制有名职廪稍之供是以吏皆廉平俗亦醇厚夫人孰无爱惜巳身之意顾恋室家之心今时殊事异财赋煎熬日不暇给而暇厚吏俸哉一人奉公百口待哺而又令买办日用支给公私且下令曰御尔必严受赇无赦嘻彼财何自来哉稍有赀产孰肯为吏非饥寒亡业之徒则驵狡弄法之辈非盗领官物则欺取民财尔今为之计亦不过曰廉以率之耳其身正不令而行将供需寿节一切罢去既不苛求紏索彼纵未知悛改而责之可无愧辞然后弄权者必惩犯法者必斥至有稍能任事之人或倚以为用彼辄妄自夸说事无大小曲直由我□金若干汝事必胜巳而果然遂至驾说本官以为巧取之地吏之溪壑未饱而官之恶声巳彰矣间有精强自命一切不肯任吏吏则广说道理曲为游扬使之不容不从其言此术不行又必于官起处之间侪辈私议使其语阴入于耳一不之察以为无心之言从而信之而不知巳堕计中其奸诡万状可不深入密察哉故欲吏无受赇断无奇策但使事事清明人无观望知吏之不必嘱贿之不可行已为政之善矣噫波流日靡孰挽而东徒增太息云尔 

　　○听讼篇第六 

　　人情波靡机事横生巳难使之无讼惟尽吾情以听之而已始至之日多至数百少亦百数省讼固自有道不可惮烦若惮烦拖后积压愈多虽竭其精神难理矣若日日引词则诉牒纷委必将自困不若间日引词却将乡分广狭分搭遇一则引某乡状遇三则引某乡状遇五遇七遇九各引某乡状不得搀越庶几事简易了且彼有一时忿激便欲投词需日稍久怒解事定必有和劝而不复来者此其当行者一也分乡定日止可常事若鬬殴杀伤水火盗贼不测等事却置锣于门外早晚咸得自击即与引问施行若事情急廹合救应者合追捕者合验视者便即从事不可因循此其当行者二也词讼每是增撰事理妄以重罪诬人如被殴必曰杀伤索财必曰刼夺入其家必诬以作窃侵坟界必诬以发墓此类真实固有而假此以觊有司之必与追治者亦多要当明立榜文严反坐之法须令状尾明书如虚甘伏反坐六字异时究竟果涉虚伪断当以其罪罪之则人知畏而不敢饰词此其当行者三也词讼不与结绝愈见多事每一次受牒新讼无几而迭举者往往七八徒费阅视徒劳陈请不若先行告示凡有词在官如易于剖析即与施行但有追唤不齐究实未到合听官区处不许累迭陈词今以两月为期不见有司结绝方许举词不然并不收理此其当行者四也凡奸狡顽嚣之人专以教唆词讼把持公事为业先当榜文晓谕使之尽革前非若有犯到官定行勘杖逐出界外不赦凡两造应对之词与状款异必究惩教唆把持之人此其当行者五也凡与一人争讼词内必牵引父兄子弟多人甚至无涉之家偶有宿憾辄指其妇女为证意为未辨是非且得追呼一扰费耗其钱物凌辱其妇女此风最不可长须察其事势轻重止将紧要人点追一两名若妇人未可遽行追呼且须下乡审责供状待其紧急方可引追此其当行者六也不应为有罪不许因事告事法令昭然有司喜闻人家隐微告讦之风愈无忌惮妄行指摘民不宁居宜预行榜谕告讦者未问虚实先坐不应为罪若状词本诉之外因而告首其家隐微者亦勿听理并先坐罪此其当行者七也词人供责须当堂监视能书者自书不能者止令书役当案实书其事经理明不待证佐自可随手决遣若涉追证费勘会亦只凭此初供最不可将供案付胥曹得以恐胁说诱而使之变见真情此其当行者八也凡讼一是必有一非胜者悦而负者不乐矣愚民无知一人为人鼓诱自谓有理故来求诉若只据理法断遣不加晓谕岂能服负者之心莫若呼令来前明加开说使之自知亏理宛转求和或求和不从彼受曲亦无辞矣此其当行者九也每遇一事案牍纷委有惮于遍阅使吏摘撮供具谓之事目吏受人嘱其理长者不为具出而理短者反为声说以此断决多误不若自逐一披览无取吏单胜者固有理而负者未尝无道理可说特不若胜者之多耳合先述其是而折其非则负者虽欲翻诉不可得矣此其当行者十也此姑论其大畧若夫随机应变遇事酌裁神而明之使民宜之则在贤有司 

　　○治狱篇第七 

　　刑狱重事也狴犴恶地也人一入其中大者死小者流又小者亦杖宁有空出之理脱或差误纵可逃阳罚亦必损阴德可不加慎哉一曰禁系必审二曰鞫视必亲三曰墙壁必完四曰饥寒必究五曰疾病必察六曰疑似必辨七曰出入必防每有司以私忿怒置人于狱或两造追会未齐亦且押入又僚佐亦有遣至谓之寄收长官多事漫不暇省遂至因循淹滞不知一人坐狱阖户抱忧饱暖失时疾病传染殆有甚可虑之事而又有合共处不合共处者盖两造若使异牢则有赂者可使狱吏传状稿通信息而无赂者必被其害孰若使之共处可以互相察视乎健讼之徒乐入囹圄因得以唆教狱辞变乱情节孰若别处一牢而使之不得兴余囚相近乎羸老之人必察其有无疾病或致沉重徒见费力妇人女子必察其有无娠孕脱有堕落无以自明此所以禁系之不可不审也偶或惮烦令僚寀审问但视成款便为一定倘或凭贿赂多寡为事情曲直或非法拷打何罪不招故事无大小亲自诘问再三顽狡不服尽情然后量施笞榜周官有五听之法亦以狱情难测不可专事棰楚也古法一更三点亲自定牢今也听政无暇则委佐官饮酒相妨则委典押不知脱有逃逸咎将谁归况吏辈受贿虽重囚亦与释放安寝无赂则虽散禁亦必加之缧绁故不可不躬自检察此所以鞫视不可不亲也囹圄有颓墙坏壁不甚完固者固当亟加修葺然重囚奸态万状尤宜深防每有狱吏受赂放其自便或以饮水为名将水噀壁浸渍泥湿夜深钻穴踰墙倏然而遁吏卒睡熟无由知觉觉则追之无及矣此最利害故当审量罪囚轻重重者勿使处近壁之匣墙之上必加以茨壁之内必夹以板每五日中必躬行廵视一次有不完处随加修补戒饬吏卒值更每更轮流两三人明烛廵视诸牢一时诣狱亲自点名便可知墙壁之当完矣狱囚粮食吏欲减克卒欲侵蚀不时防察其有家自送饭者当即传与仍检点夹带毒药刀仗铜铁器皿文字之属春夏天气蒸郁须与疏其牕棂蠲其污秽使不至卑湿奥渫致生疫疠如稍向寒便当糊饰户牖支给絮炭使各得温暖可免疾患饥寒之当究者如此狱囚有以疾病告者不可不察有实病不以告有未尝病而诬告者彼吏视囚犹犬豕不甚经意初有小病不加审诘必待困重方以闻官甚至死而后告者若有赀之囚令其诈病巧为敷说以觊保出为脱免之地所当深察于点视之际躬自审阅病者且与召医治疗日申增减若必待重而后报必寘之罚况死者接踵宪司国典能免咎乎又狱情有疑似而难明者不可不辨也世固有畏惧监系觊欲早出而妄自诬伏者矣又有官务速了强加拷讯逼令招认者矣亦有官自持己见妄行臆度吏辈承顺意旨不容不然者矣不知监系最不可泛及拷讯最不可妄加而臆度之见最不可恃以为是史册所载耳目所知以疑似而受枉而死而流而服辜者何可胜数谚云捉贼须捉赃捉奸须捉双极为有理凡罪囚供款必须事事着落方可凭信不然万一逼人于罪使无辜受枉于心安乎乃若狱门出入之禁责在当日监牢严行拘督应当日而抛离不到者有罚吏卒非系在狱而辄人者有罚躬自点察之外许人告讦水火茶饭各须有人监临事毕即入原处不得放令闲散逐牢内门无故不得辄开若家属传送茶食不得私令与囚相见吏卒亦不得因而与之传递信息漏泄狱情此皆当深致其防者也夫县狱不若府司专设一官防闲曲尽且期会促廹财赋煎熬于狱事每不暇详罪之小者得自行决遣其大者虽必申宪而宪亦视县款为凭据则其责任岂不甚重可不曲尽其心哉故反复谆谆而言之 

　　○催科篇第八 

　　夫有田则有赋顽猾抵官者诚所当治而善良乐输者要当与之覆护其大要则于移割宜加意焉产去税存不可不察民有以出业报者便当关会受业之家割税归户然后却与除退庶几无泛追无滥罚无推摊抵捱之弊然此中弊难胜言乡胥走弄簿籍漫漶分甲之中不以额多为首户田称坍废户称逃绝上请蠲不行下严催无户乡胥与富强之家有税未即具上甚有年年暗裁不曾输官者止将善良下户尽数开征或多科加派逼令输纳今年新簿与旧簿互异却云升降不等过割不时毕竟田主虽异而田则未尝异也自可挨究至收赋之人或寄留在外或借贷移易或止以虚数影过故收者必须家计稍温行止稍明有亲戚保识方可充之至民之受害尝有巳纳重追皆由吏胥不即登号或侵蚀入己俟乡愚畏法之人畏点追科扰只得重完嗣此民亦不肯先输矣若妄摊之弊尤不可不禁被摊被追者何辜哉总之何地无弊何人无奸千孔万窍难以测度惟察其弊而图其官民两不相病者为善耳 

　　○理财篇第九 

　　今之言税者不过曰官额之所以不登者商贾瞒隐耳于是严搜罗之策遣差着役于界首拦截动至三四十里之外诛求客旅溪壑无压得厚赂则私与放行竟不令其投税商贾不遂其欲则被擒到官倍税之外费用如故其所差役又复带游手恶少遍走乡村以捉税为名鸡犬不宁抢夺行旅固有望风畏遁取他道而去转相告报驱之使不敢至政由督促之严征敛之重也宜多出榜示革绝此弊一照则例其有私路遁走被获者倍税之外更勘罪不贷是取之似少而来者必多课利自然盈衍孰不愿出其路哉 

　　○差役篇第十 

　　有身斯有役而民之畏役甚于畏死盖百年治生坏于一年之充役而其患之大者在于催科始则用财嘱托期于脱免中则逃亡死绝被抑填赔终则棰楚禁锢连年不脱其势不至于倾家荡产鬻妻卖子不止也吁置产以养身而反因产以害身亦可悲巳又甲诉不当转而差乙乙诉不当转而差丙前之所差非则乡胥岂得无罪前之所差是则今岂应复改又有利上户而不利下户便富民而不便贫民者惟有参酌簿籍从公定差是非不致舛错斯民亦乐就役矣 

　　○赈恤篇第十一 

　　岁获大有家用平康不惟民之幸实官之幸一罹灾歉何事不生若流离若剽夺若死者相枕藉啼饥连阡陌其谁之责哉不幸而疫疠忽兴当遍查家数人口命医给药支钱付米其全家在寝者为之佣倩丐徒看值时加点察其因病不救者办给函木仍与津送不幸而盗贼窃发当申严保五保长统之有警则鸣梆击众协力剿捕捕到支犒给赏激励其余若乞兵防拓若出榜抚谕皆当随宜行之其有水火延灾人民离散设法钱米借贷若干使之整理室庐兴复生业其不被害上户量力借贷给与民生许其一月之后日偿若干却以所偿者偿之若但知赈给不为谋生此曾南丰所谓日待二升之廪于上势不暇乎他为吾恐官之所给无巳时而民之不复业如故也其有旱涝伤稼民食用艰者当劝谕上户各自贷给其农佃至秋成计贷若干官为给劵仰作三年偿本主其逃遁逋负者官为追督惩治盖田主资贷佃户此理当然不为科扰其费官司区处者只市户耳或以官钱贷米铺户令往外郡贩米出粜但要有米可籴却不可限其价值米纔辐辏价自廉平此皆为灾歉设也平居无事时果能以恤民为心政简刑清毋滥追毋久系不以科条伤民力不以士役妨民时雨旸祈祷大暑极寒必诚必敬天地且格况于鬼神乎 

　　○用刑篇第十二 

　　刑之用也小则讯大则决又大则杖一百此为极典罪不至此而遽加之则罪大于此者又将何术以处之况行杖者或观望声势或接受贿赂行遣之时殆同儿戏此非使人畏乃使人玩也故极典不可数施讯决止可十数下大杖止七五下或十下须令如法决遣下下严峻然后人畏服不在数目之多为行杖者卖弄也杖一百非大过犯不施则人惧莫敢犯此省刑之大畧也每奸盗辟囚获到之初首行腿讯多至一二百下此其不可者一也盖被获到官系击拷打或饥饿困顿巳非一日若讯过甚即毙杖下惨于明正典刑矣豪强之家妄诉平人若不问是非便与行遣此其不可者二也杖决虽微王法所寓不可妄加无罪以为应副人情之具若狥其私请张其声势将来武断乡曲稔恶积愆欲求之无及矣盗贼累犯合与剌涅若初犯及盗不满疋者为势利所怵便与断刻不知鞭挞到惨肌肤犹有可完之时一经剌涅瘢痕永无可去之理所犯出于一时不得巳而被罪至于终身不雪此所当戒者三也凶恶害民合兴锁禁有偶尔触怒及势家所恶者便锁禁囹圄夫罪不至死一身之困踬难逃身既被囚数口之饥寒孰给此所当戒者四也乃若用刑之节如人夜有禁遇日有禁皆当时时警省老幼不及疾孕不加皆当事事审察令甲备着何可法外戕人耶又有三端一我醉一彼醉一羸瘠我醉而行刑傍观者必以使酒疑我万一过当虽悔奚追彼醉而加刑则对答之中何知畏惧万一挟酒凌犯取辱贻羞羸瘠而受刑则必其人之饮食违和气力困惫棰楚之下尤不可测今有人于杖一百之外又求加焉自知徒流以上不可用乃辄槌折手足尤为残忍坏法戒之哉 

　　○期限篇第十三 

　　凡事非信不集若期限不信号令不肃何以行之哉其要莫先于立限之坚然立限有别应限有程泛常追会止给到限许其三次申展三展未圆厥罚讯若干然后换给定到许其二次申展二展又未了厥罚决若干仍换给不展引此则诚不可复展矣若更稽违则当勘杖若干枷监追集如有督捕紧切之事则当竟出定到之引或不展引拘确如前然或恐有十分紧急事务非可以顷刻稽违断欲必集者则当给加牌不展别此牌引违则有大罚皆当先示戒警又须以不数用为尊凡限当展不展敢于故意藏匿厥罚视限之重轻立限之别如此都有广狭地有远近当量其力使之可以趁赴其相去五十里以上及地分稽广隔涉溪岭者每限以七日或十日为限下此者则以五日为限此当先考远近广狭之数预立规式置簿明着某郡某限例给限之时令吏就案抄记以俟自行稽察应限之程又如此夫上之役下固欲集事下之应役亦欲事集以免过耳而今之期会不报被责者累累也其弊在于上之给引泛滥而无统要当先令限期立定规式每都一限给引不得过十件如事多十引之外余引与给后限若一件违限免笞两件量加笞决三件四件各决若干十违八九则勘杖锢自不容轻贷此拘限之大纲也 

　　○势利篇第十四 

　　今之人类以抑强扶弱为能以为贵者势焰熏灼而喑哑叱咤可使贱者夺气富者田连阡陌而指挥拱揖可使贫者吞声吾能中立不移劘贵沮富故凡以势利至者不问是非例与摧抑嘻是岂中道哉夫挟贵以凌人固有之矣亦岂无不骄者乎挟富以傲物固有之矣亦岂无好礼者乎使以矫世绝俗为心而不问其事之曲直是非则此风既长佃者得以抗主强奴悍婢得以慢其弱子寡妻以至奸猾之徒饰为蓝缕而市井小人凌辱衣冠末流将奈何哉吾惟平心以遇物则其政平矣孟子曰为政不难不得罪于巨室巨室者一乡之望也齐民之所依倚者也其间有道义自重文献故家过从往来尽可以问政请益植射润屋积粟盈囷缓急凶荒亦欲其捐有济无且彼未尝有罪而我遽以沮抑为心可乎哉若或陵轹善良欺慢寡弱武断乡曲罗织平民事若到官所当照法剖决然使小人无知蔑有名分因事以咆哮乘醉以凭凌讵容不与之惩戒乎又或声势凌人惨酷御下吞并他人财产强占他人妇女被害有诉所合尽法施行然使顽狡行窃诬赖主家租债不伏了还界至辄行侵易讵容不与之理直乎若兜揽关节为他人致委曲此合平时预行禀白虽痛绝力却其奚辞追陪节序馈遗往来当审度辞受酬答若因有恳祷遂以贿赂相及此合明示嫌疑力与巽避将之以委曲之意其奚怨夫律巳未至处事不公一妄庸人亦得以有辞于我以诚敬相与以礼意相遇彼虽挟势利其能挠我之政哉固不常委曲以相承亦不必矫亢以自异平居交际笑语相欢非意相干可以理遣若惴惴惧其持我疑其凂我我思所以防闲遏抑之非为政之善者也 

　　○远嫌篇第十五 

　　礼曰决嫌疑明是非我未尝私且怠也而人或以是而疑我是必有不公不勤之迹有以召人之疑我未尝贪且滥也而人或以是而疑我是必有不廉不正之迹有以召人之疑二事可疑将无事而不疑之矣一日可疑将无日而不疑之矣蒙是疑也吾知之尚不可辨况人未必肯以是告吾而人之疑我巳自藉而传之道路达之台府厥害岂浅鲜哉故君子于嫌疑是非之间晨当早正其微而力远其迹也且宾朋游谒所不可辞自延之书院或别室于是邑人相与语曰某往来甚密某款话甚久情好必甚相得利害可以悉害凡有诉来官词理甚亏之人往往辐辏其门而请托之路开矣甲与金若干当为转达百里乙与金若干将以转纳琴堂飞盖驰舆趋谒细语移时而退则告甲与乙曰已为致宛曲矣实未尝齿及也他日审其事甲乙必有一胜则如约取金官何辜而受此名哉故拜谒之时公所相见吏民共覩自难致疑但使礼貌有加必不以我为慢也且节序宴会所不可废自优倡出入宅堂子弟馆客相见谑戏宁无然瓜田李下宁免相疑一语乖邪便辄传播万口喧藉动生风波而亵狎之谤兴矣或又多买婢童教习歌舞管弦声彻街坊淫僻渐流闺阁纵能洁身自爱其果防闲检制哉官亦何乐而为此举也故宴会之时伎女不许出入若旬休公暇与寮寀绅士只为文字清饮当不以我为简也剖决公事自有公理正法吾亦何心其间但自懈怠多令吏人纳案俟暇时看阅或呼吏入与之评议或令拟撰判稿于是得疑其受成吏手矣要当遇暇即据案披牍不必呼吏至前也收到库钱自有封闭吾亦何私其间但自过虑恐或帑吏侵贷私为钻窥或分管别库或寄留宅堂于是得疑其躬为渔猎矣要当谨固壁落精择司帑不可率意移徙也其它疑似招谤固亦多端但每日每事须昭晰明白如水之清而无滓止而不波虽有点污吹扬何可得也若曰我此心平正无愧俯仰足矣奚必规规然远嫌辨迹求以示人哉殆恐将来或有愧尤必自嫌之不远迹之不辨始虽悔无及矣 

　　○宋吕居仁官箴原本 

　　当官之法惟有三事曰清曰慎曰勤知此三者可以保禄位可以远耻辱可以得上之知可以得下之援然世之仕者临财当事不能自克常自以为不必败持不必败之意则无所不为矣然事常至于败而不能自巳故设心处事戒之在初不可不察借使役用权智百端补治幸而得免所损巳多不若初不为之为愈也司马子微坐忘论曰与其巧持于末孰若拙戒于初此天下之要言当官处事之大法用力简而见功多无如此言者人能思之岂复有悔吝耶 
　　事君如事亲事官长如事兄与同僚如家人待羣吏如奴仆爱百姓如妻子处官事如家事然后为能尽我之心如有毫末不至皆吾心有所未尽也故事亲孝故忠可移于君事兄悌故顺可移于长居家理故治可移于官岂有二理哉 
　　当官处事常思有以及人如科率之行既不能免便就其间求其所以使民省力不使重为民害其益多矣不与人争者常得利多退一步者常进百步取之廉者得之常过其初约于今者必有垂报于后不可不思也惟不能少自忍者必败此实未知利害之分贤愚之别也 
　　予尝为泰州狱掾颜岐夷仲以书劝予治狱次第每一事写一幅相戒如夏月问罪人早间在东廊晚间在西廊以避日色之类又如狱中遣人勾追之类必使之毕此事不可更别遣人恐其受贿巳足不肯毕事也又如监司郡守严刻过当者须平心定气兴之委曲详尽使之相从而后巳如未肯从再当如此详尽其不听者少矣 
　　当官之法直道为先其有未可一问直前或直前反败大事者须用冯宣山徽惠穆秤停之说此非特小官然也为天下国家当知之 
　　黄兑刚中尝为余言顷为县尉每遇检尸虽盛暑亦先饮烧酒捉鼻亲视人命至重不可避少臭秽使人横尸无所申诉也 
　　范侍郎育作库务官随人箱笼只置厅上以防疑谤凡若此类皆守臣所宜详知也 
　　当官既是廉洁又须关防小人如文字历引之类皆须明白以防中伤不可不至慎不可不详知也 
　　当官者难事勿辞而深避嫌疑以至诚遇人而深避文法如此则可以免 
　　前辈尝言小人之性专务苟且明日有事今日得休且休当官者不可徇其私意忽而不治谚有之曰劳心不如劳力此实要言也 
　　徐丞相择之尝言前辈尽心职事仁庙朝有为京师转运使者一日见监灶官问日所烧柴凡几灶曰十八九灶曰吾所见者十一灶何也灶官愕然盖转运使者晨起望灶中所出烟几道知之其尽心如此 
　　前辈尝言吏人不怕严只怕读盖当官者详读公案则情伪自见不待严明也 
　　当官者凡异色人皆不宜与之相接巫祝尼媪之类尤宜疏绝要以清心省事为本 
　　后生少年乍到官守多为猾吏所饵不自省察所得毫末而一任之间不复敢举动大抵作官嗜利所得甚少而吏人所盗不赀矣以此被重谴良可惜也 
　　当官者先以暴怒为戒事有不可当详处之必无不中若先暴怒只能自害岂能害人前辈尝言凡事只怕待待者详处之谓也盖详处之则思虑自出人不能中伤也 
　　尝见前辈作州县或狱官每一公事难决者必沈思静虑累日忽然若有得者则是非判矣是道也惟不苟者能之 
　　处事者不以聪明为先而以尽心为急不以集事为急而以方便为上 
　　孙思邈尝言忧于身者不拘于人畏于已者不制于彼慎于小者不惧于大戒于近者不侈于远如此则人事毕矣实当官之要也 
　　同僚之契交承之分有兄弟之义至其子孙亦世讲也前辈专以此为务今人知之者盖少矣又如旧举将及尝为旧任按察官者后巳官虽在上前辈皆辞避坐下坐风俗如此安得不厚乎 
　　叔曾祖尚书廉洁盖尝市缣帛欲制造衣服召当行者取缣帛使缝匠就坐裁取之并还所值钱与所剩帛就坐中还之荥阳公为单州凡每月所用杂物悉书之库门买民间未尝过此数民间悦服 
　　关沿止叔获盗法当改官曰不以人命易官终不就赏可谓清矣然恐非通道或当时所获盗有情轻法重者止叔不忍以此被赏也 
　　当官取佣钱船家钱之类多为之程而过受其值所得至微所丧多矣亦殊不知此数亦吾分外物也 
　　当官者前辈多不敢就上位求荐章但尽心职事所以求知也心诚尽职求之虽不中不远矣未有学养子而后嫁者也当官遇事以此为心鲜不济矣 
　　畏避文法固是常情然世人自私者常以文法难任委之于人殊不知人之自私亦犹巳之自私也以此处事其能有济乎其能有后福乎其能使子孙昌盛乎 
　　当官处事务合人情忠恕违道不远观于巳而得之未有舍此二字而能有济者也尝有人作郡守延一术士同处书室后术士以公事干之大怒叱下竟置之理杖背徧置招延此人巳是犯义既与之稔熟而干以公事亦人常情也不从之足矣而治之如此之峻殆似绝灭人理 
　　尝谓仁人所处能变虎狼如人类如虎不入境不害物蝗不伤稼之类是也如其不然则变人类如虎狼凡若此类如告奸中伤谤人欲寘于死地是也 
　　唐充之广仁贤者也深为陈邹二公所知大观政和间守官苏州朱氏方盛充之数刺讥之朱氏深以为怨传致之罪刘器之以为充之为善欲人之见知故不免自异以致祸患非明哲保身之谓 
　　当官大要直不犯祸和不害义在人参详斟酌之耳然求合于道理本非私心专为巳也 
　　当官处事但务着实如涂擦文书追改日月重易押字万一败露得罪反重亦非所以养诚心事君不欺之道也百种奸伪不如一实反复变诈不如慎始防人疑众不如自慎智数周密不如省事不易之道事有当死不死其诟有甚于死者后亦未免死当去不去其祸有甚于去者后亦未必得安世人至此多惑乱失常皆昧轻生重义之分也此理非平居熟讲临事必不能自立不可不预思古之欲委质事人其父兄日夜先以此教之矣中材以下岂临事一朝一夕所能至哉教之有素其心安焉所谓有所养也 
　　忍之一字众妙之门当官处事尤是先务若能清慎勤之外更行一忍何事不办书曰必有忍其乃有济此处事之本也谚曰忍事敌灾星少陵诗曰忍过事堪喜此皆切于事理为世大法非空言也王沂公常说吃得三斗酽醋方做得宰相盖言忍受得事 
　　刘器之建中崇宁初知潞州部使者观望治郡中事无巨细皆详考然竟不得毫发过虽过往驿券亦无违法予者部使者亦叹服之后居南京有府尹取兵官白直点磨他寓居无有不借禁军者独器之未尝借一人其廉慎如此 
　　故人龚节亨彦承尝为予言后生当官其使令人无乞丐钱物处即此职事可为有乞丐钱物处则此职事不可为盖言有乞丐钱物处人多陷主人以利或致嫌疑也 
　　前辈尝言公罪不可无私罪不可有此亦要言私罪固不可有若无公罪则自保太过无任事之意 
　　范忠宣公镇西京日常戒属官受纳租税不要令两头探或问何谓公曰贤问是也不要令人户探官员等候受纳官员不要探纳者多少然后入场此谓两头探但自绝早入场等人则自无人户稽留之弊 
　　有胡公知苏州府揭门外一联云相面者筭命者打抽丰者都请免见撑厅者铺堂者撞太岁者俱听访拿 
　　遇羣马于途凡脊穿毛脱瘦惫而觳觫者必官马也逢数船于河凡蓬破篙折朽败而罅漏者必官船也盖乘无节爱惜无人故易以敝呜呼今之从政其亦以民为官民乎 

　　○内省斋循良赋 

　　数载来四方友人常以书询吏治盖谓老马识路也贺初谢不敏既而思之民之苦乐世之治乱兴衰胥于是乎出爰取陈言櫽括为赋虽鄙陋无文乎然莅民者居幕者于兹省览或亦高深之一助欤 
　　思世道之兴隆兮必澄清乎吏治思人心之悦服兮当处脂而不腻先洁已而无私兮严一介于非义能造福于苍生兮即垂休于后嗣惟夙兴而夜寐兮念民艰而弗寘勿多人以随任兮实贪廉之所系躬节俭以裕民兮饬关防而自毖戒暴怒以禔躬兮勿加人以意气求巳过而思改兮冀无惭于梦寐能励志于兴除兮必虚怀以集羣议既详慎而精心兮尤勤敏以趋事首务农桑兮知衣食之所自开渠筑堤兮图广兴乎水利躬省耕敛兮使民知重农之意若夫地亩钱粮兮察核宜细包揽侵欺兮当厘积弊设良法以催征兮清完欠而杜诈伪审编里役兮期众言之无异羣而质而速行兮察私窦而防偏诐设法敛解兮惟缓急之有序求粮里之勿困兮兼求解役之无累严厘私派兮勤日收之察视差不增耗而米不增羡兮收银必投诸柜选解役而察批回兮俾小人不得而为厉寓抚字于催科兮所谓宽一分则民受一分之赐至如积谷实行兮乃豫储以救荒在丰年而夙备兮宜广劝乎义仓遇大祲而速勘兮必早为之申详仿昔贤之成法兮庶几乎赈救之多方欲斯民之向善兮惟六谕之为良贵亲讲而弗怠兮宜遍厯乎诸乡果实心于造士兮先德行于文章考试公明兮令闻洋洋优礼恬澹兮亦孔之臧弗启逢迎兮虑士习之猖狂欲风俗之日醇兮惟节孝义善之表彰兴社学于义馆兮实渡世之慈航禁淫戏与邪书兮使不为世道之深殃严谕妇女兮毋入寺庙与游江能留心于教化兮斯百世以流芳若乃力行保甲兮编审贵乎躬亲单骑减从兮庶无扰于斯民获盗立讯兮必隔别以详询勿恃刑鞫兮断不枉乎平人禁捕快之私拷兮勿听衙官之审申早定确招兮使无累于乡邻值多盗之地兮勿执成见而生瞋胁从宜宥兮令其悔罪以图新平反旧案兮慎勿因循讯盗无冤兮树功德于无垠凡告人命兮多诬诳之虚声株连富室兮众居此以为奇先讯情节兮必详问而深思情节若虚兮必不可以检尸果有殴情兮乃躬亲而相之目击伤痕兮勿为仵作之所欺确知诬告兮必严惩乎讼师招宜详定兮勿濡滞而游移凡招出入兮皆自主持勿使吏胥兮恣行其私衙役密禀兮变乱是非慎勿轻荅兮毋寄耳目于访谘凡告单款兮莫不支离痛惩斯弊兮庶奸计之莫施留心辨枉兮贵于善疑惟恐有冤兮反复沈思听讼宜敏兮毋令守候而费资耐烦受愬兮勿以赎锾媚上司勿护原告兮勿为甘言之所给凡告妇女兮断勿勾提保全廉耻兮兹德无涯 【 音宜】 名为父母兮当重民生力劝斯民兮广育羣婴哀彼溺女兮司为涕零一邑之中岁全千命兮务俾愚民之必听至若盛寒溽暑佳辰令节兮鞭挞宜停老幼疾病远行有丧兮尤属可矜能充恻隐兮仁政乃宏邑有养济兮馑属虚名必当确察兮实养孤茕邑有医学兮选授毋轻常一提命兮教其术精实禁私宰兮俾无害耕严缉赌博兮盗源是澄讼师积习兮所当严惩俾无唆构兮□阎乃宁狴犴宜恤兮戢彼强陵淹禁为虐兮疫疠熏蒸苟有仁心兮庶狱时清草满圜扉兮惟德之馨吁嗟乎簿书讼狱兮无非实学以廉作则兮自待毋薄欲不怒而威兮交际宜却身为守令兮当念民瘼时读书而观律兮乃有资于治畧诗酒琴画兮何遑涉作时日悉荒兮政多龌龊孰轻孰重兮所宜裁度泽洽斯民兮此衷自乐名实兼收兮将膺殊擢猗欤政治兮宜尚德而缓刑责人从宽兮教人以诚明告以罪兮使民自惺必使受者愧服兮见者知惊宗族亲戚兮俾解讼而息争虽分曲直兮扑责勿行德教渐被兮民俗乃更弥自省而勿欺兮益虚心而勿盈备循良之实政兮垂千载之贤声 

　　○内省斋卓异赋 

　　来贺既赋循良觉昔贤之衷曲犹未尽焉因思世鲜良吏皆欲同乎流俗耳共以时势自诿岂知汉魏以来亦有德教为治者岂必唐虞三代哉果能卓然自立则时势虽艰岂足以限豪杰哉再赋卓异欲人知吏治必繇于学推而广之竭诚而行之庶几可媲前贤欤 
　　夏日徐徐静处吾庐有客造访谈及簿书客曰均之为吏耳曷名乎卓异来贺曰猗欤美哉治道精勤不役于利嘉绩既成协于清议举而旌之以勖羣吏然其名綦美而其实非易客曰古之君子敛锷韬光虽皋夔之伟绩亦视之若寻常弗矫情以干誉何卓异之可彰来贺曰嗟乎世俗懵懵惟众是从句文牵义日趋于慵非毅然而独立孰能振乎颓风惟砥行之君子耻流俗之与同视斯民之疾苦允痌瘝乎厥躬是以晨宵靡懈惟秉至公其志坚则金石可贯而忠纯则鬼神可通然非力矫乎污世何以大济乎疮痍于是殚心竭智以古为师赫然权贵兮众所谄者能独违茕然窭人兮众所虐者能独慈行其直道不屈不随特布宽人之政于惨刻相尚之时是故民怀其德而不忍欺虽要津与豪右必不敢干以私彼君子兮欲斯民之得所惟勉焉以自持方惶惶而负歉惧无救乎凋疲以圣贤而视此实职分之所宜乃世人其罕觏咸惊异以为奇客不观诸古史乎姑臧之长 【 孔奋】 力行清洁单车就道人嗤其拙视彼弥竟川泽者固岸然而不屑荆州之守 【 胡质】 清畏人知车马仆从一无所资其子驱车而徒步虽馈一绢而必遗至如河南之尹 【 张全义】 劝民力田不惮跋履躬莅陌阡太平之守 【 虞允文】 婴儿是全特税芦荻以代丁钱又如庆州屠贩一训诫而遽悛 【 范纯仁事】 开封灯市虽弛禁而五夜肃然 【 陈尧佐事】 又如岷俗畏疫阖门咸避以自捐刺史设榻而躬问遂使民观感而相怜 【 辛公义事】 又如平原独无不与五郡为比 【 史弼事】 陕阝咢风殊宽猛不侔其理 【 崔郾事】 驱车北行俾民惧罪而育其子 【 贾彪事】 此皆翘然自命而不以时势相委况乎上元晋城之治 【 程子】 云岩同安之政 【 张子朱子】 躬行教化不繇号令洵得制治之源岂特循良之盛若夫一路福星赋敛惟轻 【 鲜于侁事】 属民保伍枹鼓不鸣 【 曾巩事】 或深自引咎闻者悔而失所争 【 刘珙事】 或手书款密从事悦而得其情 【 刘弘事】 或提耳以化讼 【 刘矩事】 或执笔以求生 【 欧阳观事】 或以酒酹地而却金与马 【 张兴事】 或闭阖思过而感人以诚 【 韩延寿事】 是皆为众人之所不为故能独全其美而当时遂莫与之京 

　　莅政摘要卷上 

　　●莅政摘要卷下 

　　嘉善陈廉宪公讳于王令句容政迹 
　　治人治法 
　　御吏 
　　保甲 
　　余健吾先生治谱 
　　明嘉善令李公讳陈玉内篇 
　　当湖陆陇其政暇补过读 

　　○嘉善陈廉宪公讳于王令句容政迹 

　　句容素称健讼又偪近留都棍徒动辄捏情越诉法司陷害愚民破家倾命公摘诳告者数人□拟军徒仍请抚台朱公咨明法司概不发解于是奸民计穷渐以安戢而京棍伙证伙骗之局亦不复行于兹邑矣 
　　本县刁徒往时与南京大猾交通遇有重犯即潜往藏匿差人虽知踪迹奉牌入都大猾或推避不承或明言某衙门现有某事干连未经归结其人不可发差人空手回白莫可谁何公知此弊沿习巳深非严责差役所能了乃往见操院大京兆亲白之皆立如公旨严定约束自后县差持牌至京如行境内擒取本县逃犯莫敢抗公于法司提邑民断不发解而邑民避匿京邸则必取之两者相须杜奸行法虽风裁力量不畏强御有大过人者亦繇其清操英谟足以感服上台故所请必从所断必行也 
　　各房科书手向用数十金买窝犹置酒席方得人门公至听审悉出亲断书手捧牍侍立无敢出一词取供时一字莫敢上下钱粮征收给发又不得挪移侵克肃清坦易百姓无求于房科于是此辈利少而多畏在内者求退勿获在外者宁束手无聊而不愿进县门一尺其实公于此辈未尝作意苛求不过禀白不行有犯必谴而巳衙门少得时书吏一人民问受几许宁静之福 
　　皂快一人出名每合白役三四人为伙凡奉差遣分投扑捉又或数人并至一家挟诈酒食银钱公逐一查察正身令各画小像于腰牌当堂验□用印亲押悬认听用每奉差至乡只许正身一人其无腰牌者百姓即刻扭禀以白捕论 
　　时临养济院存问月米柴薪布疋依时给俵每曰此辈而犹有人侵渔其间或后期致困人即无可奈何天亦戮之矣奸猾感公之恻隐而畏公严明 

　　○治人治法 

　　治无大小得人为急莅是邦也察士夫品优者何人才高者何人察识既真与参谋议当有大助于政教故事贤友仁为官常第一义也闽漳颜壮其之言曰宰相以知人为大以荐贤为职如孤介不与物接非所以集思广益造福黎民也然每人而接之日亦不足故必逢人下问遇事博谋值每部人见某省人各询其贤否疏名暗记互相参稽则白黑定矣大畧因贤知贤虽天下之大如一室也守合亦然乡绅之可师可友者吾籍而藏之矣以至举监生儒以至耆老隐逸无不周知以至穷乡下邑匹夫匹妇亦莫不知 【 用保甲法逐里甲而细核之又询访前好人相参伍之】 知其善可以请教可令传教知其不善者几人则俾里之善长者分比而教之或设法以愧之时面察以稽之虽一郡之众如一人也子贱所以弹琴治者以其用人而明道象山所以知恶少某某者以里甲之分数明而时时体察焉耳 
　　出行前导例有肃静回避二牌亦行辟人之义也阳明先生□府南赣易其字曰求通民情愿闻巳过肃静欲使无言闻过则招之使言回避欲其不见通情则召之来见当时不闻以先生为亵体但觉开诚布公人人得至督抚之前直达所见利安得不兴弊安得不剔政事安得不粹美乎刘忠宣公抚两粤凡有事行司道府县不用官封朱点当堂开拆但照同辈往来例则单帖具名另用副启开陈事宜末后亲填四字云大夏顿首当时亦不闻以公为亵体而下司凡领公札感激顾化尽心奉行如严谴之伺其后德威惟畏岂不信与近者太蒙王公抚江西守令来谒不循旧例庭参邀入后堂每二人一见左右列坐身自北面烹茶细谈问所治利病观其人之心事识见议论年力俟出即疏其大畧复邀二人入亦如之不厌烦劳不嫌降节委蛇数口之间通省官吏贤否思过半矣人见公留心如此贤者益劝否者易节盖有化枉为直之微机焉此三事皆为抚按之良法也良法何常生于居高者之美意苟存其意推而广之各随其时各随其地美意无穷则良法无穷 
　　圣政不得良臣奉行可以致害崇祯初元停苏杭织造以苏民困而苏之机房数千人皆失业无他事可为将为盗直指王公道直至选其有力者为亲兵厚资以衣食粮锐隶名官府余众无复能为盗矣时米价甚高公又令余众浚河众益喜前策为久计所以消悍者不肖之心后策且救目前令此辈徐图别业耳不得此善处则节俭之　圣政几于致乱官其地而不能尽心弭乱岂非　圣世之罪臣 
　　民情土俗万有不齐立法更制随方便宜随时润泽可矣一邑之事未必可概郡一郡之事未必可概省而况一省之事可概天下乎近来通行二字甚为民苦欲奉行则扰害特甚欲停止则委曲多端虽良吏费尽苦心而房科终缘为利阶民间不免一番费用矣如山东加丁钱练乡兵一事欲通行各省官民皆大苦之吾郡各邑南运多领散批吾邑独领总批各邑南运不兼北故欲令带兑漕粮吾邑南北品搭轻重相兼岂可又令受兑军之累嘉兴壤高苦旱秀水壤低苦潦独吾邑南高北下旱则南乡困潦则北乡悲一邑之中尚有参差如是而况郡省与天下动辄曰通行通行可乎哉 

　　○御吏 

　　今京师之政事出于书办郡县之政事出于六房以官府之衣冠临天下以胥吏之心计管天下民生何繇苏国用何繇足然是风也沿习数纪威不可制术不可革惟大小职司各自出其心计以修政事则胥吏之心计不夺而废矣 
　　积蠹衙役曾经宪访罪革未几更名复夤充役胆大手辣比前加横合行察汰凡书役每房共一保结其它役十人为一结如有访过人犯在内实时责逐扶同不举者告发一体究罪 
　　止吏胥欺骗愚民一各役毋得近前禀事二解审时偶唤一人至案前泛问民情土俗三出外过乡村篱落每停车驻节延访父老使民隐上通四从来告示张挂在官府既未必设诚致行又乡曲愚民识字者少身到衙门前时更少何繇传徧通知惟自撰剀切数语细字刻印千百张居则置案上出则置拜匣中遇乡愚父老每出一纸付之令其持归传相称告数月之间可徧孚于穷村僻野始以精明着闻久则至诚感化使民间信官而不信衙役虽欲诓骗无繇行矣差役票尾朱印式 
　　差役单身船用一橹每十里船银一分远 
　　者加菜饭如分外多索许被害面禀责革 
　　此法顾珠岩父母署篆吾邑曾行之每差役拘人到先呼至案边问何酒食款待送银钱若干稍过限制立刻先责差役然后审问本事不过惩二三人各役帖然奉法乡民寂然无扰矣曾见差人持粮票下乡急如风火黑夜排闼就床擒锁举家惊惶设酒送馈及去衣服鸡犬一空假如欠银五两此番所费二三两手头愈空钱粮愈难完办及带至县该差又与商通雇人代杖而出一番追呼始终皆为差人生意而官逋如故惟行此法则官府得差人之用民间无差人之害 
　　奸书割字之巧如江陵集所载割去壹字仍填壹字以疑监军而索军卒首功之贿者以壹易壹吏固巧矣但监军亦失于不思壹颗既不可复减则虽割补非獘稍加寻维亦不难见心悟其故直于初白时置之罔闻立召卒而赏之则吏穷矣此一小事而制奸与制于奸只在思不思之间古人云事因忙错处事贵缓然徒缓无益要在忙里能详 
　　市井奸民凡长于书算巧于侵欺者必谋入粮房赤手而入不数年必满橐而出或事发伏辜或浮浪致费彼虽享之不长然百姓之受其剥脂者则不可追矣其尤狯者即以所获厚赀入京买官名曰飞过海浚桑梓之脂膏以为母及官他境又浚其脂膏以为子奸人赤手工子母之权而彼此小民兼受其害者无算又借宦游之名远避地方虽欲加罪难得而问时移事过然后徐归相距既远官府亦姑置度外使此辈得安享一身真不平事也纵未能绝加纳之途且将飞过海一种严行禁杜则此辈虽侵牟于前犹畏罪于后庶稍纾小民之害于将来 

　　○保甲 

　　御变之本两言尽之固本地之人心清外来之奸细而两言之妙则并包曲尽于十家牌然此法行之不善往往扰民小则隐匿丁口大则激成变乱无他惟摆列器械编写垜夫二事最惊耳目而一切诸扰又杂出乎其间于是小民疑惧相仍报丁口则曰将以充兵也而隐匿百方查生业则曰将以当差也而诡不以实告命甲长查报九家则曰日后之累无穷也而互相推避于是甲长无人而丁口房屋生业不可得而清于是总甲欲隐欲报可以上下其手因所报之未必实也遣人密访之所遣之人即得而吓诈之委官复核之所委之官又从而罟取之奸细未及清一分而本地之人心嚣然思乱矣夫保甲本意原为无事时广教化移风俗因之以清讼防奸必寂然行之以不扰不编垜夫不列器械不点灯不守夜一如平日气象毫无更变张皇但查丁口房屋生业务在详细真确而巳丁口则贵贱老稚孤寡疾废一一备载兼注年岁盖外来奸细非必强悍之人虽老幼尫羸皆可挨身探听惟本地人一一入册则城内城外某夜某饭店忽增某人无所容遁但使奸细夜无宿处白昼自难远涉潜来而且老幼具载使小民晓然知保甲本意不为选兵登陴则壮丁自不隐匿或有谓孤寡应免者免之一字便起羣疑报名入册有何劳苦烦难事加之而须云免且孤寡中有不能自给者倘值紧急或遇凶荒愈患颠连正赖周助若不入册是弃之也后虽欲赈济岂能于册外查其名姓居址而给之故保甲之法人人备载非惟无厉于民且将有施于民行是法也羣疑释而丁口无规避矣房屋则某大街某侧巷或巳房或赁某宦某举人或监生生员吏典某某房一一开明其大户墙门或栈房窖坑空屋之类亦一一登册务使开卷了然无遣或遇有警须分别赡食则巳房者为中户房多者为上户其赁居僻巷小房者大抵待食之贫民也行是法也不烦查报贫富而就房屋间架巳得大都矣生业则读书工商经纪衙役僮仆一一确载不得概云耕织盖城居之人习耕者少纺织之事明系妇工须以男子所日习为主行是法也土著流寓本分浪游较若列眉矣惟甲长苦永久为累则轮月之说较妥今且以十家之第一户为甲长止任查报九家之责此外一不以烦之倘属孤寡则从第二户始人知无备器点灯之费无践更击柝之劳而又每月一轮递司觉察之任则目前之甲长易定而造册之际甲长止查九家总甲止查甲长臂指递属稽察亦大叚省力其法易行其效易成矣至于寺院星卜游僧不时来往尤易藏奸应照房头多少定其甲数房多者每房自为一甲以当家者为甲长禅堂以总管为甲长通寺以住持为保长长住僧道逐名细开勿或挂漏亦不许分外寄宿一人夫严之于饭店之窝顿穷之于寺院之容留则外来之奸细清矣轮充甲长而以前三法行之是为行所无事而本地之人心固矣此保甲之有利而无害全在善行之人有治人无治法也外有十家牌所未及者曰过往船只水乡之地惟此项藏奸最多搜缉最难每点灯时分一切货船浪船小航船但系外县过往或托称乡间船只与居民不相稔熟者只许于城外停宿不许住泊城内试观近来江北州县皆破于奸细则御变之本断然可知惟防差役往往因事生扰欲清外来之奸细而先失本地之人心始终所虞专在于此将欲惩噎废食又恐养乱自焚甚矣行法弥变全赖治人哉 
　　钱龙门守饶保甲述曰余初守饶饶为濒湖盗薮大盗恣行通都中若探囊胠箧之见告者殆无虚日会蜀夔州有奢酋之变道路传言且顺流东下饶九二郡虩虩震邻台司檄余为城守计余应之曰奢贼必不能至此惟是属城多盗保甲法在所当行耳请行郡城以为列城法因下令曰饶城多盗有盗必有窝苟民家不为窝盗于何匿又一家被盗邻甲每闭户不相救相救则盗于何逞官府拘摄罪人岁月抗匿不能获而告椎牛者告醵赌者告人命剽夺者近舍左右邻不取证而远取隔县隔乡之为证何益乎本府今将严行保甲法惟时全正欲为守城计而所下教则第云为清盗理讼云耳其法不用官吏简稽亦不用器械陈列但令合城内外二十五坊乡约每十家举甲长一人百家举保长一人各甲长详核其十家之丁口生业以复于保长各保长详核其甲长之所复以报于乡约以屋为主以人为客其屋自大街以及侧巷或公所或民居或道院梵宫或缙绅甲第甲第自大门一间外为耳房为侧舍鱼鳞骈次毕入于册有空屋衢路必明注空屋一间及衢路一条其人自贵贱老幼孤寡废疾以及附居亲识长雇工佣其业如士工商贾吏胥僮仆以及土著僧徒游方羁旅毕入于册壮丁年四十以内必备记年岁状貌于本名之下有不核实者乡约保甲长俱治罪教下十日而诸坊之册毕至因取册日置堂皇旦晚治事涉郡城者辄问其人居某坊家何业男媍几人左右邻何人其男女几人生业何事即揭册验之有讹错即记于册听讼间有两造争质不服者辄呼其左右邻问之情伪立辨问本事毕则又互诘其生业户口如前有讹错即记于册盖二十余日而得其讹错者十之三因提其乡约保甲长而薄治之姑贳其罪仍尽发原册于城内外之乡约宽以十日勒令覆查改正以凭稽核迨十日而册又至则又置之堂皇随事随人诘质如初于是获盗则必究其窝而随即究其左右邻之容窝者遇鬬殴死则坐殴者以罪而随即薄惩其左右邻之坐视不救者得椎牛醵博逋匿之人则各尽本法而随即傍治其通情隐护不首发者盖又十余日而册内之讹错者仅十之一则又薄治其乡约保甲长再发改正数日册至纤巨毕察矣自是之后仍每月一遍发改以待迁徙死亡者于是每甲一牌照册填以悬于甲长之户惟时官府宽然不见文法之苛而闾阎自相督察殊急作奸犯科者径擒以献矣其有壮丁者始令各备精锐器械一事于家以备非常力不能备则九家合力备之每日城内外谒客当往某坊密携某册以往至其处忽点一壮丁验之年貌果相合乎器械果精办乎否则立笞之而仍诘质其左右邻如初盖自是各家之器械亦不敢不精办而余退而简料其册内之壮丁利器巳及若干人矣一朝有警令保甲长帅而与之列于原野即东伍之旅也画地而分之立于女墙即登陴之卒也其始似借保甲以清盗贼词讼其实则借盗贼词讼以行保甲其行保甲实以料民丁也而不知其为料民丁实以搜奸细也而不知其为搜奸细不用官吏简稽惧扰也而简稽未始不精不用器械陈列惧骇也而器械未始不备其始则重保甲长藉其稽核也其后则独重两邻欲其督察也重两邻而保甲长之名仍在庶其便于一朝之统领也凡五十余日而奸盗尽屏城守悉备而民间但以为行保甲云耳故曰兵诡道也易其事革其谋使人无识易与革云者谓意在于此而号令乃寄于彼也此余行保甲之意也凡行此法者惟在心计精密气色平常仓皇纷扰先自败也巳安能败敌敢述之以告后之守土者 【 钱名继登邑人万厯丙辰进士】 在乡亦逐区逐圩挨记户口多少贫富并及寺观僧道畧如城坊保甲册式荒年便于赈济盗发易于追寻其豪横一切师巫邪术俱密记于姓名之下除巨恶外悉令改心易行不悛者治之 

　　○余健吾先生治谱 

　　根柢 
　　立法治信 
　　防奸谨始 
　　变化气质 
　　知鉴 
　　准状 
　　听讼 
　　恕不逊 
　　出入准法 
　　平心息气 
　　居官第一须知 
　　人命 
　　虚心曲辨 
　　平心 

　　根柢 

　　州县最为亲民服是官者不惟关系民生我辈终身事业俱托始于此故持身欲清事体欲练处事欲平然非仓卒可至必平时以苍生名教为巳任躬率妻孥崇尚俭朴则资于官者必少凡事关吏治民生一一留心则得之闻见有素随事反观变化气质然后能清能练能平若求之当官晚矣 

　　立法治信 

　　见各上司后且迟迟放告先将衙门应行事体如革弊除害之类再三斟酌言必求其可践事必求其可行如责六房完前件及差役勾摄限期宜宽违限者打数宁少毫不失信则令不亵而法自行 

　　防奸谨始 

　　新官凡事当谨之于始能先谨衙门有犯无赦吏书以下无一人不凛凛无一人不守法又不过责乡民则小民传诵俱知州县防闲体恤至意自不为衙门人所骗害若初至时小假衙门词色若辈便弹冠相庆诓索乡民此风一传即后来着意收拾亦费许多心力 

　　变化气质 

　　新官性情要把持定但精神闲雅器度豁然心小而虚言简而当即事体未必尽通才识未必尽到人亦自然相谅反是虽小有才人且求多小有才之人为才所使粗浮之人为气所使自家拏捉自家不住狂暴躁急偾事害民皆由于此此等工夫亦不在当官之时然能渐渐习去过后知悔犹为不远之复变化气质犹未为晚惟执拗到底有识者毋与之处恐与祸邻 

　　知鉴 

　　每见四方于新官到任数日内便有品评凡事听佐贰谓之佐贰官听六房谓之吏书官皂隶上堂说话谓之一堂官多出告示谓之告示官少有性气谓之公子官凡事过当谓之子孙官凡事胡涂谓之泥巴官如此等名可不慎欤 

　　准状 

　　民淳事简之地初二十六放告此正理也然州县繁剧无日无之正不必不准以滋越诉以添缠扰昔人有云官之贪廉不在准状之多少而在罚罪之轻重假如一状不放空罚又重虽少准犹贪也酌理之当否家之厚薄而定之宁多逐毋广罚宁轻减毋重多虽多准犹廉也盖朝廷设立官府原为民间分忧息争使之一一和解今人不知设官之意祇知准状为取财之媒故以多准为讳不知我之心至虚至平原非状状不放空之心虽多准何害百姓赴诉无地只得裹粮奔告上司既添府城歇解之费即或批行到县又增自巳一番审断且上司事又难径遂空回只得问罪取保费民有不小者 

　　听讼 

　　原被赴审必各有一番说话成诵在心听之皆是无可置曲直于其间矣新官以文士羞涩心肠当刁民熟便滑口若唤审时只出耳听其情未必能得须吩咐原被不许开口待将词讼情节年月或于中间插问一二句或于当中头尾反折一二句欲问牛先问马欲问赵甲先问钱乙欲顺问先倒问不问不言有问方答总之欲易他准备之语吐他真实之词如此错综参互或用威吓或用婉探推之以情决之以理市井小民技俩有几能当官弄哉知此法天下无不可决之讼亦无不可得之情所谓真情假不得假情真不得也　按词讼情伪吃紧关窍多在年月日时上仔细查之思之即可得其十之七八勿忽 
　　问事不必迟疑太过亦不必太恃聪明尤不可粗心浮气凡小事无大关系可数言而决若优游不断使人终日伺候则官之材力可知又人情不甚相远即聪明过人凡事止能了其大意其中委曲安能一一知之且天下有理外之事一一以意见揣摩失之远矣又如赵甲告钱乙田土事又诬之打抢事虚即并其田土不问可乎此粗浮之过也 
　　招拟之诀招不离审审不离情情者人犯曲直之情也审查问官口词审语也招者招书据问官口词衍之而为犯人自招之语如一问得某某不合之类是也上司驳问多系招词与审语矛盾书手得钱或将年月以后改前以前改后情节以轻改重以重改轻字句之间动关颠倒官府一时不察辄令誊写上司见之前后参差如何不驳故凡审语既定须令招书照依审语节节衍长虽文可衍而意则不可改故曰招不离审也听审人犯其理或曲或直其罪或轻或重其情或大或小其故或明白败露或迹不可见而理则可知所谓情也问官听讼业巳得情而或下笔不达或尚未得情而辄尔臆写此等矛盾之处所谓审离情也官府审语须一一将犯人情状描写如画方可谓审不离情然有司知之既要合律又要原情则不但审不离情而尤妙于移情就律若情不移则律不合圜土皆死囚矣至于移情最妙之处又不但移犯人之情而且移阅者之情就我作者之情文章至此一字一思一句一巧所谓智识兼精仁者苦心方得毒心拙笔及不耐烦人不可语此阴骘解网之道也　招书呈招稿进衙仔细参互细改如审语当堂未当不妨并改总之以停当精细为主 

　　恕不逊 

　　愚民对理不得意于官多出不逊语其凶悻之状初听殊可骇久之知为常事也此可笑谈听过切不可动气若动气而言者不巳则立毙杖下可悯也 

　　出入准法 

　　问事衡情自有一定之法非可以意见出入也有少年好奇士人出我入人入我出亦有专主出专主人者夫专主人酷吏也人皆知不可惟专主出者或多喜其解网不知禁伏凶人所以保全善类也语曰民之多幸国之不幸恶人可使幸免乎 

　　平心息气 

　　问事绝不可有成心又不可直拗到底如其人素恶所犯者轻即从轻问若以平日不善遂罗织成罪恐罪未必成奸人反得以假日且使上之人以我辈不谙事体也 

　　居官第一须知 

　　州县不作风波即有大事亦安妥简静与小民处置又凡事详慎使人知胜负在理方是父母之心方为百姓省事若一毫事便求之过急或使情任性颠倒是非不论有理与否祸福俱不可知则人且畏我如虎即有理者亦多方买脱抵死不敢见官衙门诸人无不不饱其欲者即小事亦能破人之家矣积怨败名盖始于此 

　　人命 

　　人命行财即实固也然亦不可执一小人无知见彼家人死便仓猝不知所出而棍徒搬弄彼小心浅见者希图了事谁知告者执此为左劵乎故人命但求真伤行财非所论也 
　　按刁黠之民遇官府好察多有原告之家扮作被告之人行贿使官府之潜闻者官府不肖则原告扮作被告欲贿之状又竟不贿以激怒官府者在廉官只听之惟细审真伤可耳按疑难人命初不可信中证一面之词盖中证多系买求又有亲识死党一听其言生死俱冤又不必差人采访致起奸弊但忽至原日相殴地方邻佑老弱皆目击者细审数人真伪立见 

　　虚心曲辨 

　　问理人命切不可忌嫌受嘱及执定成案如富家人命其事若假不妨开豁若从重拟虽远瓜李万一其人毙狱亦何词以谢之我无暮夜之事人自不以此相疑若听人之嘱辄人人死天理人心必有报应嘱不止乡官问官亦是至原问拟死上司巳允若我实见得非慎毋曰恐伤上司同僚之心但曰姑待来者使来者亦云此囚终无生理矣但须委曲不重伤原问者之心乃有济也 

　　平心 

　　问官太不重人命则势豪以人命为儿戏太重人命则刁民以人命为奇货只须平心问理真者偿伪者出全虚者反坐乃不滋弊 

　　○明嘉善令李公讳陈玉内篇 

　　察奸 
　　恤隐 
　　狱讼 
　　知人 
　　治河要畧序 

　　察奸 

　　凡设两端以待上择者难我也言利者饵我也言泛泛而无指归者尝我也无故而陈说者疑我也有弊将发也先贡佞而徐及他事者诳行也称功诵德有所求也无事不至而有事至者混也坐事不禀而罢衙禀者惧也屡呼不至有所怯也无故求假者有所避也业批发而不行索贿也行而不速结者得贿也求承者利也推承者害也各陈请者争利也钱谷支发不即登记者混数也经承催给至再至三者冒领分干也眉目相语朋侵也支给既毕踰期禀复者分干未匀欲相首也呼旧册旧卷不至者情得也不呼而陈送者扶同也典守避者抽灭也钱谷之数不书总者干没也册籍首坏者隐额也尾坏者匿收也中缝之印浓淡半者换叶也开列繁难者支吾也蹑足附耳朋奸也无故而数往还者有所急也骤呼面赤者虚也语言支离亏也偷视疑也去速惧究也无故而告退者有所负也事无甚急上檄踵至本管之胥交通上房也勾摄求着落者诈也踰期不禀复者诈未餍也非正犯而带赴者诈未得也捕盗而捕人数仰视者诬良也结羣陈说朋比也正身不至而代者至逃责也班后立探也班前立市也无故而常行左右者指射巧证也无故而具禀者指射巧据也非其差而妄禀者呈身也屡呈身者暗诈多而不餍也差而不愿行者苦也不愿行而不敢明言者势也白眼反上叛人也瘦面尖颐好背议人者也深目反唇狠也数问不答深也屡回顾者恶也冷视者偷也面惭惶者有宿事也漫问即答未使先承终无成人也沈面低目语言颤缓酒徒也衣轻手疾博徒也闻事方来无事弗至老猾也此门内之情也乘公出夜半而投牒者诈也日中堂上不投而门外投者奸也呼而不应者匿名也无故而条呈者挟骗也哭而不哀者伪也低视者有所思也视掌者记也答与牒不符者雇倩也视旁人者有唆也左右视者虚也问而不言计也言而不能尽舛也述往事者借题也述琐事者支离也援例者哄也喇喇不休刁也大声高步者有所恃也贡誉者骗也叩头者情得也问而不答坚也目上而颊横悍也目小而流视者小盗也大而声疾者大盗也契书绵密伪劵也手契一律伪押也旧事骗也告密害也声如唱曲方棍也仓卒投者混判也请销者畏也求改限者有所布置也求问某证者其主唆也告犯而与所告者同辞故相悖也不至者惧得情也干证身家者不至理短也俱不至者敌有势也临审勾役避者贿也厯问数人参差不一有他故也告者一端诉者一端两相矛盾有隐情也无故而弥缝者破绽也无故而道生平者歉也目斜视口喋言者淫也密事而有发觉者同室卖谋也夫不告而他人告者妬奸也两各有辨者党也两造一情而一人不同情者搭告也貌惧而神不怍株连也无人之地忽有行踪将偷也夜有人数聚者大盗将行也蜚语者奸欲寝所行也冠服冒见举止矜夸者沐猴也怯而难言者奸情漏也绵密周匝有盖套有收结者伪札也晋接之场泛泛尝也切切激也比他事而为言者讽也言不尽者隐也一语之出必左右视其笑者谩也其不笑者愧也谓他人言巧也颠词反说诡也此又门外之情也 

　　恤隐 

　　凡辨质既屈颜色无愧有言弗言欲言不果者辞屈也非理屈也不可不察也凡两造既备两事既明两证既剖而叹息之声不知不觉忽月所言与牍不符者牍之所争其借名也事衅之本不在此也不可不察也两造告息居中之人禁勿发声乞勿推究者有大故也惧问而情得也不可不察也凡伏地审视视端颔直欲言弗言言而弗尽者有势刼也不可不察也繁冤极苦官法未伸而求止者法未行而民敝也行不可必故求止也不可不察也大狱在身多告苦而少展辨者非其罪也大狱在身不告苦而随问畧酬者知罪不可脱而安之若命也展辨告苦而辞简气直不琐不傲罪不当而听决不决也不可不察也判毕而去若有言者断未尽也叹息而去声自中发亦不自主旋间而面赤者枉断也不可不察也父告子不孝无大罪而深文以致之者辨而曲其过疑而似有后母也夫告不孝者必问几妻妻问几子妻存与否续与否兄弟几何为同母乎异母乎为分而居乎合而食乎不可不察也母告子不孝无父而艾子欲辨而不出口者有后奸也里邻弥缝若有讳者奸状也不可不察也凡气悍而朴言辨而每自反不忍敌欺也折之三讼之三匪终健而若有所哀者理虽曲有至情也不可不察也招案宿定情节绵密然发觉无因证佐佥同无因而觉必有告者佥同无少异必有商者此桩陷也不可不察也抱赃出首言语闪烁者买串以倾陷也出首之辞精坚密致彼此互攻首者卒不可驳预设机以反诬也不可不察也坐杀人而本尸未具坐刼财而木赃未获非真贼也不可不察也尸具而老幼男女不符赃获而是其家物非真贼也不可不察也同招并案与贼怨恶者非共事也株连也不可不察也具失单而有姓名者仇与仆也告仆人为盗无赃证而罪案立者奸情也馈钱米于狱为狱卒擒报者非盗党也惧其诬供约以期而馈之盗授指也不可不察也非奸所获妇夫同辞妇不获奸有所赖也不可不察也杀人无主剔肾斩趾抉肠解体奸也杀人无主中臂独多中额中胫用刃无忌盗也不可不察也凡赃获其家本犯不知家妇不知而捕人屡指失主屡证者非盗而诬赃也怀挟密置也不可不察也众谓可杀挟辞雷同反复逐诘不出数语数语巳毕了无可说事或莫须积毁积恶贫俗负谤不可不察也小家卑谨大家恶之贫人肮脏富人挫之众议似公清议而诡平议反偏大议而细不可不察也出行而道傍有伺立之色将有告也欲告赵趄有所畏也左右徒隶嗫咡辟人朋比为奸畏有所诉也不可不察也道闻哭声而哀有大患也见踉跄趋走有急事也入门无应衣裳颠倒有大难也公堂杂沓白日骈阗一人拥睡低吟数唤而惊起者有隐忧也不可不察也凡寡妪幼稚其声哑哑垂髦龙钟贫难蹇涩道理不成字句莫辨皆有大故情难骤白不可不察也凡大寒大热大饥大劳甚病甚窘为尊为亲即有谴诃可以无及性命寄于呼吸荣辱连乎生死不可不察也凡新婚新子新役新里居新迁疴新起即有谴诃不宜骤加楚人好鬼越人好禨加两而坠去铢而轻不可不察也夫至情在色至真传声声色之际毫不可作循声探色物无遁者啼笑声之情神要当验于仓卒喜怒色之符命尤须观其平淡智在机先神游事外然后民不枉而事无乖冤可得而理泽可得而沛也故为政者不可不察也 

　　狱讼 

　　凡听讼之法虚气怡神好恶勿定先入勿胶成见勿执湛然空明寻其事本而巳矣何为事本民之无情相怨一方始于觞酒豆肉而其后遂及于婚姻土田张之使大诡之使奇勿与大大勿与奇奇大者柔而小之奇者夷而平之截断狂流提厥真心贵乎善教而巽感也善教云何平恕之气达于颜面揭于肺腑与父言慈与子言孝与兄弟言恭友与姻族言敦睦与乡党邻里言忠恕春风之风春雨之雨能挑其隐善跃其情无不和矣无不解矣诗曰教诲匪怒此之谓也若乃情有诡激理分彼此辞听既穷兼听貌色貌听者端陂朴巧不能藏也色听者人无不至天不容伪忽然而尝獐皇鼠惧色易动也夫听察之妙在乎忽然避其所工而考其所拙畧其所密而详其所疏击痛则棒者脱手搔痒则静者欲躁案牍之外别有勾推因牛而或及马见影而可知形故本事不问而或及他事者有之要人不问而或及他人者有之疾雷破山不及谋也大火入室不及掩也凡人之情积日夜以待对簿智者与之计辨者与之较不计不较之处而戎索入焉则智者拙而辨丈诎然后可以得情矣事庞杂而难决者左右之证不惮数问一人之问不惮数廵参互多则至是出矣一偏之说不可欺矣衅始谋主佐鬬起波而姓名不在案两造之期必在门外仓卒之呼可以得之两造之人执辞成城而不可方物也则执事外一人以鞫之旷日更期博访密询虽有隐伏□不破矣人非词内数立门外更期迭审风雨夜半而必在者其人必词内之祸始也不可不究也盗情易连一不察则良民枉富民破奸民饱矣盗之与良不待征辞鉴貌辨色物无混者则前三听其兼用者也凡盗自报者非仇则富参差倒问出其不意则真伪立分凡通盗扳者盗无由知其年貌审其亲属启处之常杂于众人之中呼使识之识非其人盗诬矣引貌类者呼使识之识误其人盗诬矣杂自变量人呼使识之识非其人盗诬矣即识其人亲属启处问而不符盗诬矣至要之理在乎辨色至要之机在乎屈诈色辨于无意诈屈于有心无意在人在人者如乌鹄易分有心在我在我者如鬼神莫测辨诬既明立相释也无再保候保候则诈者遂官敛怨而奸居功矣立释则计穷计穷则奸民不饱奸民不饱则狱讼衰息而桑无扰矣究盗者必究窝治盗者必治捕窝者盗之外主也捕者盗之内主也外主不得则斡旋者有力而党与难搜内主不严则猫护鼠而有窟穴之固故盗无主名则治捕治捕不恕盗斯获矣盗有主名则治窝治窝不恕盗斯获矣故夫治窝与捕者治盗之斧楔也未成之狱贵乎隔越既成之狱贵乎初情而疑狱有三有杀人刼盗无主名者有有主名而无确证者有杀人刼盗主名既得而无本尸本赃者无主名者平若仇妒为之或未拘而逃者是或并拘而愧惧者是其非仇妒则或利财抑偶伤耳巧思在乎设机异其闻见则奸人疑骇声息必漏故鞭石芽麦以获盗财之人摸锺留刀而知杀命之客从容博访犹下策也有主名而无确证者即其弥缝得其破绽入门而呼娘子知房内之无夫认儿而曰张翁岂四十以遂老片言之折此为当矣若乃一物两认同羣并迹甲乙莫辨疑似难明察其忧喜之情尝以得失之路两妇争子置之雨中二士持缣验于分半铁屑鸡豆治谱神于忘言市棺治丧奸状得于所迹无证而有确证知人性之难伪矣主名既得而无本尸本赃者非系诬服则坚热也诬服者应姑置而别求坚熬者宜停刑以计得故差访女奴而富民之狱活妪指少年而堕僧之辟除计出井中之尸情得藏内之钱恃有深心不恃严刑也了此三疑狱讼过半矣虽然非其本也孔子曰听讼吾犹人也必也使无讼乎夫无讼者尚教化教化非一日之故也积渐而无莫妙于省省差省符省笞省锾一切俱省乃底于平勾摄之役四出如虎民未得直则先得扰故省差所以防扰也本里本告惟所遣之较门内之役自半去鸱张矣省符者告诉而外续有所投皆附原牒无妄与票行则民常不扰矣持法既平喜怒无过先省赎媛次省鞭笞小事听其去来大事速为判结案无迟留狱无反复则请托无所干隶胥无所市奸伪无所利而民之力常宽矣曹参曰慎无扰狱市狱市者奸人之薮也吏道贵清净奸人无苛激大致严谧小节宽慈严谧则早暮有节动静有防雷霆不测贯于梦寝莫敢有逸志宽慈则荆棘载阳疾病有恤饥渴有轸久安长处而人无变志也夫囹圄之场司命所系与求出也无宁勿轻入与求生也无宁勿判死此以画地刻木古人兴歌于明允致戒于钦恤与 

　　知人 

　　知人之明不可以学而知人之方可以自益爱士而不能别士将骐骥与凡驽并进萧艾与兰蕙分荣是奚可哉故视端行直静气流溢知为内修而有主恭俭庄恪进退不苟知为好礼而敦良重厚安详视听无骇知为大器而可任言辞狷急顾盻隽冷知为介孑而寡容其色无愧其词若讷简而理尽知为朴厚而少女衣履肃洁应对雅丽知为有文而好饬言有根据道古精该知为博洽而好学黧面忧色吐辞常屈知为奋发而改过誉之面赤规之色喜知为诚全而务实论议英发声色圭棱知为好修而使气少年杰特韵致老成有若性夙知为早发才多未精学博无主体无贱骨貌有寒色知为晚达言辞夸张矢口自誉知为浅陋动引程朱骄语巢许客气满胸浮言盈纸徒占地步知为伪学趾高气扬目上颊横知为躁逞尊巳卑人党同伐异知为痼习目左右视知为闪烁目视常直手常戟张知为褊狭是非颠倒好恶颇僻常与众异知为偏私华而不实激而不中矫而不安知为意见学无主脑言有编排小巧易伸大辨则穷知为依傍好为附语数致密函知为奸贪行谊虽饬声色不淳知为傲僻旅进旅退数问数见知为无厌小拂易嗔大德易忘知为浮薄言尚游移情多诡秘使人易喜而无可怒知为巧滑长喙尖眉面是背非知为獧薄长才可驱小事多激知为无用学无专业业无一精知为无成衣裳不整登降鲜度知为俚贱问而失应心有别思知为多营貌不自重色可借人闻声则先不思而语知为轻佻夫士之大致要归有用用征于福福征于表表生于心心以君表表以观福福以验用心之精微实开于学繇学力之浅深验心力之淳驳繇心力之淳驳验福力之轻重故士之可材者常不失半也内鉴精明下士却走言为心声文为士表故有虎豹之文者定有隐雾啸风之材有蛟龙之文者定有兴云致雨之材有鼎彝樽垒云雷金石之文者定有享帝格祖清庙明堂之材有典有则既和既雅君子人也笔能随意色能润骨不雕琢而艳不脂泽而肥峯峦时起结构安舒李成之画山脚阔而有后维翰之文有首有尾岂不公卿若怀万宝而燕息若具万膳而洁齐喜气多怒气少富贵人也字有根据旨皆玄逸史料集于笔端异气腾于纸上博古人也无首无尾毗喜毗怒悲气多和气少牢骚人也皦洁琢削中绳中墨锋带刺而常急语虽艳而弥冷怒气多喜气少刻修人也结构巧思详人所忽活人所板有归着有下手坐而言起而可行功业人也气吞五岳挥洒夷犹似喜匪喜似怒匪怒豪杰人也不可句不可字文以艰深取而译之实无至理怪僻人也高下长短浓淡奇平随时尚以变征宫因主者而更竽瑟胸无本领伎虽精工无骨人也以枯淡为复古以规摹为大家矫激人也若夫言不达意色不华骨极力追寻而喀喀不能出重重掩蔽知为淹抑不达作手自佳凑手实难官厨无料屋钱无索尚有所需知为晚达浮藻空华苦无结实意单气薄遇尽而止色无苍劲声匪丹田知为蚤达而易凋零软熟为美有韵无锋知为利达而少亮节声色虽张肌理不润知为草野不登明堂小试则勇大试则拙前为劲兵后为强努知为小材于大无济论卑气弱骨匀肉停知为必济随时苟且凡此数端不可殚举畧举一二而相士之法无遁情矣 

　　治河要畧序 

　　山阴刘士林 
　　天下水势之至大者曰江曰河曰淮曰济水源之至远者河为最江次之淮又次之济又次之以其不与他水会而独归于海故曰四渎四渎之水人咸享其利而亦恒受其害害之最大者莫如黄河黄河之为中国患自古记之矣昔唐尧之世洪水横流泛滥于天下者九载使禹治之禹乃为之别九州岛通九道陂九泽度九山引河东北而注之海然后水患尽去地平天成中国可得而食也是时颂禹德者惟知为一时治水之功不知万世治河之良法无过于此矣愚尝按河图河水发源朵甘思西鄙有泉百余泓自地涌出若列星然故名星宿海自星宿海而来汇为二巨泽二泽相去四百二十里又行三四日至九渡河分为九派水甚清浅可涉而渡九河合一水色始黄自九渡河复行三千里乃至昆仑之南此处河势尚不甚大闻之士人抱革囊可骑过之河之两旁多高山大陵递相夹抱其山高峻非常绵亘八百余里河随山足东行至于积石为禹贡导河处其地有归德州至此始有城垣有兵士守之属吐番宣慰司自归德至西宁卫四百里自西宁至河州三百里始人中国过兰州旁金城其问则有大沙滩鸣沙岭在焉厯宁夏遶平虏之北经丰州之西两山夹之名青铜峡河水贯峡而行出峡口向东北转流靼鞑地行八百余里过高阙圈榆林套朔方厯受降经云中注五老东胜之墟与神水黑河相合而南行有太子娘娘二滩在河中流至偏头黄甫之间山名壶口禹乃疏凿以通河谓之龙门自龙门而南下注于河津有汾水合于河之东泾渭二水合于河之西啮潼关之足触华山之阴遶蒲州而东行至阌乡循首阳东至于中条南至于灵宝北至于平陆下陕州即周公分天下为左右处其间则有砥柱石屹立河中禹凿三门曰神门人门鬼门水由三门而出三门之外白石巉岩水势湍激波涛汹涌回而为七津山上有禹庙存焉盖因神禹导山通河故为立祠以报其功德夹岸高山河行其中下至沔池春秋时诸侯会盟处至新安项羽抗秦兵处再下而为洛阳周公营洛邑处涧瀍二水合焉至温县至孟津武王观兵渡河处此处两岸俱无山山尽矣其在洛阳者即有北邙山亦仅仅障南岸北岸殊无山至武陟济水沁水会于河之北伊水洛水会于河之南河势始盛大难堵御过虎牢又有泛水者合之河益无赖其在河阴虽有广武敖山然亦仅在南岸北岸又无山俱不能夹束以故河流至武陟则泛滥而冲决河之冲决自此始也南决广武之间则通京索冒鸿沟皆楚汉交争之地平原旷野一泻千里则自河以南淮以北成巨津矣北决阳武延津之地则犯内黄冲开濮而大名东昌悉受其害矣自古以来黄河由长垣东明之间合漳卫而至天津下碣石入于海不为中国之害后改河于南引沁于卫而南北分矣后又截沁卫之流引沁于黄借以冲沙则惟漳卫入北而沁黄咸归南矣故于沁水北岸自高村而大樊太原金乙当木栾店红荆口小原寺筑堤防御重重堵塞惟恐堤决而水合卫也又自小原寺沁黄交会之处接筑缕堤以至原武延津中桨陈桥曹单城武直抵徐州北岸镇口闸而止又自古阳大道筑遥堤截沁流塞莲花之口从原武延津城北长垣东明城南塞双河之口以断大小清河归海之路又从蔡家口陈隆庄城武丰沛之间直抵飞云桥而止南岸自河阴之广武山从鸿沟荥泽孙家渡刘兽医及开封之兔伯冈赵皮塞丁家道刘家河筑至徐州而止此漕黄交会之处也又自徐州由茶城镇口而下南岸有洞山九里云龙诸山北岸则有子房山夹河人徐故徐州但有泛涨而无溃决藉山为堤水难猖獗故徐州者其真黄河之喉吭乎河出徐州过清京寺其在南岸尚有半戈羊山以当之北岸又无山故河流不向南而向北直北趋下决为距山连旺芦塘落马黄墩周柳诸河其河皆在邳境故邳州独受其害河于此处善泛溢亦以北岸无山夹束故也邳州由落马湖至古城中间凡九曲古城至清河甚近过清河则为淮黄交会之路淮黄合而出安东下云梯入于大海至是而河淮之事毕矣夫河之初出潼关而入河南也数数为地方患所在地方畏其冲决亦时时以塞决杀流筑闸建坝为事故其堤上自木桨店下至庙道口有缕有遥有月有格蜿蜒数千百里屈曲重复极其周备盖因河势汹涌地不能与水争利故避虚就实筑土平原为助岸以夹河身防其暴涨溃决也又以河水荡漾横冲力能败岸则甩卷扫贴岸以当抵其势又于堤上筑闸开涵以宣泄其怒创减水坝以分杀其涨以为决口不塞则内地漫淤急流不杀则泛溢愈甚是堤埽不得不为之所也逮堤之又不能遏埽之又不能杀决者自决冲者自冲于是谋治河者又以堤埽为无益于冲决将欲舍堤埽不用而议开支河矣议开老黄河故道矣议开新河济运矣议开交莱河复通海运矣复有为淮安计者欲浚草湾开王家营大坝以分河入海不令直犯淮城此皆计之左者也夫国家自会通告成以来借河入运虽得其力亦受其害不然彼河自为河淮自为淮漕自为漕不相混乱何能为害惟其为运道计黄欲借淮以刷沙漕欲借黄以行舟淮欲助黄以入海三者合一互相为用所以互相为害水势汪洋不能堵御自有冲决之患河之在梁宋也地皆浮沙既无坚山石壁为之障又无深渊大薮为之蓄不得不讲求堤坝经营卷扫河之在徐邳虽无山陵夹束尚有诸河蓄水又去海口渐近海日可浚河身可疏又得淮水冲刷则淤沙日去海口日阔而日深又有堤坝为之障水无旁溢安行地中顺流直奔且高堰增筑拦水归黄归江又筑黄不穿泗如此则河可以永无患矣而今复有冲决岁费帑金日募夫役东筑西防曾无息肩之日何也盖以不得实心谋事之人无高识特达之见无忠君惜民之念无廉洁之清操无善后之长策所以河患亘千古而不能除也今欲工程之告竣脱民于昏垫使黄淮安流而不冲决必当择廉洁才能老成持重不爱钱不辞劳不避怨不喜奉承忠君惜民之大臣以总理其事更选地方之贤有司以分任其职既无虚假亦无间断庶几可望功效之有成余因设为上中下三策治河之法其上者度其形势相其原隰测其高下尽北方之地开作水田百亩成坵四面启沟蓄水通流河之两旁穴堤建闸视时启闭引江淮河汉之水纳之沟中以灌溉民田寸寸而分之步步而散之水势衰弱自无冲决并令种田之民春夏务农秋冬培堤即偶有坍塌随坍随补各就其所种之田以修其旁田之堤不劳官吏不费帑金如有冲决巳甚民力难支然后令有司勘验的实估费限时请帑修筑如有过期不完者议罪如是而堤不常冲役不常集民不大劳国不大费将畿内之田什一而赋即以其所赋者抵东南之米粟纳之藏府而有余可无事于远漕以罢敝东南之民力东南之粟易价输京不烦运载此法一行则田畴辟野无旷土粟米充民皆厚积赋税多可议薄敛挽输近可省运赀徭役轻可养民力是一举而诸善毕集且也河不借淮漕不借河淮不合黄河自为河淮自为淮漕自为漕归江归海各有源委不相混乱河定民安千载无患此上策也其次则自武陟河阴而下徐沛以上坚筑缕堤以束水远筑遥堤以防决多穿河渠多建闸坝启闭节宣放水四达分杀其势使不至于湍激寻虚溃决徐沛以下直抵海口堵塞坝涵堤防坚实毋分支流并力迅奔自难停滞夫上流既分则势缓力弱下流归并则势急力强缓则不决急则不淤且高堰筑而全淮会合则河弱淮强淮能敌黄沙随水去底深口阔直泻无余此所谓以河予淮以淮予河而兼以河淮予海更以河淮子漕永流通畅运漕无阻国计民生亦称安利此中策也若夫缮完旧堤增卑培薄束冲补东西决塞西不知岁月无穷坝筑难尽高者愈高卑者愈卑河高出岸堤高触天岁费帑金百万以掷无底之深渊使财赋殚于畚筑人命悬于洪波国计未必利民生未必安此最下策也今之治河称才望者亦不过行其下策耳况并下策而不能行者临流浩叹一筹莫展故余特为纂辑修治之法凡十卷名之曰治河要畧以行所无事为治水之法以尽力沟洫为治河之要今之人尽在借河营私而未尝求所以治之之法塞出海之道堵淮河之口使水无去路处处冲决于是别开潮河增筑高堰动支帑金数十万未尝有分寸之功名为治河其实因治而大坏矣安居高卧目不见河何从识其利弊故绘图以先之图黄可以知黄之利害图淮可以知淮之助黄并图江图湖兼图泉河可以知黄淮江湖并汶泗诸泉合而为一然后成其为漕夫水之去来有源有委源委既明然后可以施疏浚排决之功故次之以河源考自古以来河决非一岁自源及委河决非一处鉴古可以知今治今必须法古故次之以河决考古今之议论不同世人之意见不一贪廉殊途成败异致布在方策可戒可师故次之以治河羣议并载潘公奏章河议辩惑徐疏参驳择其可者而用之其不可者则置之然后备陈余一巳之私说曰疏浚管见以就正于四方明达君子要详列其险要使任事者知所防范复载之以修守事宜使用工者有所持循并及勾股测量法可以知高深广远之数后之治河者可无事别求按籍而行之可也然而坏事者不可不戒贪污者不可不惩故以禁例终焉治河者果能得余说而行之前则效之成可屈指而定矣 

　　○当湖陆陇其政暇补过读 

　　(见图) 
　　先　清献公学贯天人道承闽洛凡阐明性理羽翼经传之书久巳刋播海内矣莅政摘要抄本一册皆　公平日摘取前人嘉言懿行有裨国计民生者手集成帙卷末署当湖陆某政暇补过读世无刋本震家藏巳久不敢珍秘谨付剞劂使天下后世知　公一生进思尽忠退思补过之心若是其惓惓焉 
　　道光十九年八月朔长水支裔孙震谨识 

　　莅政摘要卷下终 
　　玉田十弼勋校 
