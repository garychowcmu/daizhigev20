官箴集要　　（明）汪天锡 辑 

　　●目录 

　　序 
　　卷之上 
　　卷下 
　　后序 
　　跋 

　　●序 

　　官箴集要若干卷其言出仕宦箴规昼帘绪论诸书其所论说自纪纲法度以及隐幽微细之务靡不尽其櫽括以就是编则今侍御汝阳张公以意属仁和教谕汪天锡为之始公按淛三月亟梓文公先生小学授其属之仕者学者及再阅月是编成又梓授焉阶因得再拜公赐作而叹曰呜呼公之诏吾人以政其可谓至焉尔巳虽然公将梓是编也而必先之以小学则其意岂徒然乎夫政与学非二物也顾三代以上政与学一而仁义礼乐之泽达于天下三代以降政与学析而为二而仁义礼乐为虚谈此其故何也古之时士知以仁义礼乐修其身而巳未始求夫政者而讲明之也然自其习于仁也则所以育万民者存焉自其习于义也则所以正万民者存焉自其习于礼于乐也则所以节民和民者存焉本诸其身施诸天下惟天下亦自感发于所性之同与其践履之实而以顺以化虽欲二之乌得而二之也后世修身之义不明士指其训诂词章名之曰学一旦立于民上则见夫向之所习果不足以为治不得巳俛出于刑名术数以要近功及行之既久亦遂不觉其非名之曰政而颛颛焉执以待用虽欲一之又乌得而一之也故天下不患无善政患无实学古之学者方其出入家塾党庠之间则巳日从事于修身以植夫大人之德业矣其后圣王不作小学遂废继遭秦火书亦泯而弗传文公先生辑今所谓小学者以补古之遗缺其为教虽以行之蒙士然其言固曰是修身齐家治国平天下之本也呜呼士大夫习乎此所谓政与学一者其庶几乎而于是编之所论说亦可以举之而不遗施之而不悖乎是故公于兹刻其后先之间用意深矣阶不敏僭有志于三代之学之政尝欲一阐斯义告诸好古君子乃今于公重有契焉窃惧夫读是编者苟不得公之意则终将析政与学而二之也遂承公命序诸简端若公激扬风裁□巳格物不专以书者当自有良史言之兹未能悉着云嘉靖乙未仲秋?臣月王?日 
　　赐进士及第浙江按察司佥事奉敕提督学校前翰林编修兼经筵官同修　会典　成典华亭徐阶序 

　　●官箴集要卷之上 

　　浙江嘉兴府知府郑钢校正 

　　正心篇 
　　正已篇 
　　持廉篇 
　　正内篇 
　　职守篇 
　　宣化篇 
　　接人篇 
　　驭下篇 
　　慎狱篇 

　　◆正心篇 

　　体民心 
　　不欺 
　　公正 
　　诚爱生智 
　　戒忍刻 
　　克偏性 
　　主敬 
　　清心 
　　充德量 
　　察辱 

　　○体民心 

　　天无心以天子为心天子无心以百官为心 【 百官者公侯伯子男也】 百官亦无心以万民为心也得民心者可名为官失民心者何足道哉 

　　○不欺 

　　高不可欺者天也尊不可欺者父也上不可欺者君也下不可欺者民也欺天欺父欺君欺民是名滥官污吏也 

　　○公正 

　　夫居官守职以公正为先公则不为私所惑正则不为邪所媚凡行事涉邪私者皆由不公正故也至公至正虽有邪私亦不为媚惑矣 

　　○诚爱生智 

　　赤子之生无有知识然母之者常先意得其所欲焉其理无他诚而巳矣诚生爱爱生智惟其诚故爱无不周惟其爱故智无不及吏之于民与是奚异哉诚有子民之心则不患其才智之不及矣 

　　○戒忍刻 

　　张九龄以功名忠义奋振一时可谓君子矣然或者谓其处士大夫之有辜者必致穷绝之地以故一念不仁所以无嗣人心之不可不仁如此哉夫好生恶死人之常情趋利避害世之常态置一物于必穷之地者君子不为也况作好恶于其间耶九龄盛德之士也一念之差犹不免于绝嗣丁谓卢多逊之辈当何如耶 

　　○克偏性 

　　夫及物之心人孰不有第材质强劣有所不同苟即其所短而痛自克治则官无难为事无不集者矣弛缓克之以敏浮薄克之以庄率略克之以详烦苛克之以大体苟不度所性一狥巳之偏而处之鲜有不败者矣古人佩弦佩韦亦皆此意今人往往读书无益莅官不才者皆由狃于习而不知痛自克治故也 
　　因一事不快于心而迁怒之心妄发此其大病 
　　不可乘怒而多言不可乘快而易事 

　　○主敬 

　　处己接物事上使下皆当以敬为主敬则立怠则废持已得一敬字接人得一谦字 

　　○清心 

　　清心省事居官守身之要 
　　心静能处事 
　　心地干凈自然宽平 

　　○充德量 

　　书曰必有容德乃大必有忍乃有济君子立心未有不成于容忍而败于不容忍也容则能恕人忍则能耐事一毫之咈即勃然而怒一事之违即愤然而发是无涵养之力薄福之人也是故大丈夫当容人而不可为人容当制欲而不可为欲制观娄师德丙吉之为人则气自平而理自明矣昔人云忍所不能忍容所不能容惟识量过人者能之若颜子犯而不较乃其量大闻人毁已即咈然而怒其小也固矣 

　　○察辱 

　　辱之一事最所难忍自古豪杰之士多由此败也窃意辱之来也察其人如何彼为小人耶则直在我何怒之有彼为君子耶则直在彼何怒之有世之人不审辱之所自来一以怒应之此其所以相仇而相害也欤 

　　◆正已篇 

　　礼体 
　　纪纲 
　　政体 
　　定见 
　　立信 
　　远谗謟 
　　嫌疑 
　　出入 
　　慎言语 
　　观人 
　　临事 
　　戒浅露 

　　○礼体 

　　夫礼宜谦谨体宜正大经云君子正其衣冠尊其瞻视俨然人望而畏之斯不亦威而不猛乎又曰临之以庄则敬葢在人之上一语一默一动一静人之瞻视不可不谨惟欲平居之际加持守不可放纵临民之时容止可观进退可□语言和谨处事安详则不失其礼体矣 

　　○纪纲 

　　为政者必湏先立纪纲纪纲一定则衙门整肃吏卒敬畏公事易为办集其或因循苟且委靡不振吏胥将纵其奸小民均受其害然又必有始有终 

　　○政体 

　　居官以公平正大为体勤谨和缓为先公平则不致于偏私正大则不致于苛细勤谨则不致于怠慢和缓则不致于躁暴以此立行随事精察详审造次必于是颠沛必于是守之弗失则政无不备事无不举矣 

　　○定见 

　　凡行事必湏先立定见始终不易不至为奸吏所摇动如钱粮刑名科差造作皆当有一定之见使吏胥不能测其机锋若吾机可测则吏胥左右逄迎巧生奸计以此易彼诬轻为重卖弄桩配者多矣持循既久信孚于民吏胥虽欲借倩其可得乎 

　　○立信 

　　自古皆有死民无信不立葢信者国家之宝不可一日无者也是以为政者必以信为主则民听不惑万事立矣苟为不然朝令夕改先缓后急虽欲言治其可得乎 

　　○远谗謟 

　　凡居官处事最不可信谗謟谀佞之人变乱是非颠倒曲直在上苟借以颜色倘或听信一话则谗謟之计浸润之谮日渐月染得以肆行其志且小人巧言令色送暖偷寒针穿纸裹说是道非妨害政事何可胜言论语曰是故恶夫佞者为政者首以远谗为戒 

　　○嫌疑 

　　嫌疑之事皆当防于未然昔陈寿以使婢丸药见讥马援以辇致薏苡兴谤良有以也古云瓜田不纳履李下不整冠凡事一涉嫌疑则造言生事之人得以肆其奸矣可不慎哉 

　　○出入 

　　居官者当慎出入凡不当游之地不当至之所皆不可诣万一不然污玷名节噬脐无及矣无故出境者自有条律 

　　○慎言语 

　　为官最宜安重下所瞻仰一发言不当深愧之 
　　轻言则纳侮 
　　轻言戏谑最害事葢言不妄发则出言而人信之苟轻言戏谑后虽有诚实之言人亦弗之信矣 
　　常默最妙巳心既存而人自生敬 
　　夫一言既出驷马难追所以君子欲讷于言而敏于行为人上者民所视效凡有语言岂可妄诞一不合理贻笑于下是以圣人不贵多言 

　　○观人 

　　公于已者能公于人私诸人者由私诸已 
　　轻言轻动之人不可以与深计易喜易怒者亦然 
　　闻事不喜不惊者可以当大事 
　　轻言则寡信 
　　善面谀人者必善背而毁之 

　　○临事 

　　凡事皆当谨始虑终　　　作官一事不可苟 
　　事纔入手便当思其发脱　不言而自能行出则人心服法立而行则人不玩 
　　处大事不宜大厉声色付之当然可也 
　　大事小事即平平处之便不至于骇人视听矣 
　　处事不可使人知恩　　　事已往不追最妙 
　　处事了不形于言尤妙 
　　静能制动沉能制浮宽能制褊缓能制急 

　　○戒浅露 

　　人有才而露只是浅深则不露方为一事即欲人知浅之尤者 

　　◆持廉篇 

　　律已以廉 
　　正身修已 
　　节俸禄 
　　戒贪 
　　正始 

　　○律已以廉 

　　凡名士大夫者万分廉洁止是小善一点贪污便为大恶不廉之吏如蒙不洁虽有它美莫能自赎 

　　○正身修已 

　　孔子曰其身正不令而行其身不正虽令不从又曰修已以安百姓又曰克已复礼为仁此圣人修已正心之道故为政者以正为本以廉为先夫所谓廉者岂特不通贿赂而已凡小人欲献其小惠者屡以珍羞奇异之物投其所好如官人好饮即投之美味酒馔好色即投之以容貌倡优好文即投之以诗文词章好戏玩即投之以器皿书画好花木即投之以奇花异草小人惟窥伺其嗜好性格如正已者必无偏私之病稍有私欲鲜有不堕其计而为所迷惑矣虽欲廉正其可得乎 

　　○节俸禄 

　　凡合得俸禄者皆令皂隶眀白关支湏要计其家口日用之费量入为出撙节之大不可妄用虚费虽衣食之余亦湏预期渐积以代任满给由之费及不测之需且养禄之家不可与民争利俸禄在乎人能守之如井之泉日汲日新本源不竭如不能守之如潢潦之水朝满而夕除若公廨空闲之地亦湏整理园圃栽种菜蔬泔水余羹米糁剩饭仍可喂养牲口亦为小补日用也 

　　○戒贪 

　　普天率土生人无穷也然受国宠灵而为民司牧者能几何人既受命以牧斯民矣而不能守公廉之心是自不爱也宁不为世所诮耶况一身之微所享能几厥心溪壑适以自贼一或罪及上孤国恩中贻亲辱下使乡邻朋友蒙诟包羞虽任累千金不足以偿一夕缧绁之苦与其戚于巳败曷若严于未然嗟尔有官所宜深戒 

　　○正始 

　　自到任后常要点检身心持守礼法且不可辄新立法施为及不宜与人泛接如有官民人等饷遗饮食器用及投充门隶等役况有称送见面钱等项就俱回避不可毫厘少受以为旧例土俗之常若或一有濡染被其钳制后难行事虽人来奉举果盒酒亦不必受可也似此等事虽终身无往而不可行之焉 

　　◆正内篇 

　　齐家 
　　禁家人 
　　防出入 
　　慎交易 

　　○齐家 

　　居官者必湏先治其内后治其外故传有曰天下之本在国国之本在家家之本在身故身修而后家齐家齐而后国治国治而后天下平矣齐家之道务在严谨雍容仕宦多有行引父母兄弟伯叔家人纵令在任所者常湏关防不许纵容闺门中外索觅借贷亦不许子弟出游其祸之机实肇于此慎之戒之不可不察 

　　○禁家人 

　　居官所以不能清白者率由家人喜奢好侈使然也中既不给其势必当取于人或营利以侵民或因讼而纳贿或名假贷或托姻属宴馈征逐通室无禁以致动相掣肘威无所施巳虽日昌民则日瘁已虽日欢民则日怨由是而坐败辱者葢骈首骊踵也呜呼使为妻妾而为之则妻妾不能我救也使为子孙而为之则子孙不能我救也使为朋友而为之则朋友不能我救也妻妾子孙朋友皆不能我救也曷若廉勤乃职而自为之为愈也哉盖自为虽阖门恒淡泊而安荣及子孙为人虽讙然如可乐而祸患生几席也二者之间非真知深悟者未易与言有官君子其审择焉 

　　○防出入 

　　官府衙院宅司三姑六婆往来出入勾引厅角关节搬挑奸淫沮坏男女三姑者卦姑尼姑道姑六婆者媒婆牙婆钳婆药婆师婆稳婆斯名三刑六害之物也近之为灾远之为福凈宅之法也犯之勿恕风化自兴焉 

　　○慎交易 

　　官府宅司但用诸般物色金银器皿珠玉犀象绫锦罗彩食用物料唤牙行当堂估价立与平交永无嫌隙切勿令夫人娘子见面招物议也 

　　◆职守篇 

　　台宪 
　　方面 
　　治郡 
　　正官 
　　佐贰 
　　幕官 
　　上任 
　　瘴说 

　　○台宪 

　　国家内设御史台外设提刑按察司特选廉能耿介之士以为朝廷耳目绳愆紏缪激浊扬清皆其分内事也凡朝廷之得失官吏之污滥生民之利病刑狱之冤滞必当知无不言岂可钳口结舌持禄容身若越人视秦人之肥瘠哉然官以察名所宜详审苟或躁妄则不惟足以害人而祸亦及巳矣其沽名钓誉掠羙市恩之事与夫容忍之私姑息之惠当绝而不为在我者一出于正然后可以正人之不正慎之慎之 

　　○方面 

　　各处行中书省控制方面緫辖军民实古者方伯连帅之职军民钱粮刑名造作无不系焉责亦重矣其参赞则有左右之司刑狱则有理问之所举觉则有检校之官查勘则有架阁之职虽曰分理庶务各有其人其执政者犹当兢兢业业整肃纪纲使大小百司趋事赴功承上以忠驭下以信庶无矌事凡植党交私变法希宠涉于嫌疑之事悉宜绝去如此则可以表正郡邑事无不集民无不按堵矣 

　　○治郡 

　　夫郡统属县虽有大小多寡之不同事无巨细皆责备于县其间县官有贤良而能事者则优礼以激劝之有阘茸而不才者则耻辱以惩戒之使人多知自励则一郡之事易为办集然郡邑庶事繁剧文案山积非朝夕所能究竟常湏戒令立案验事轻重下帖发牌验其远近定立程限务在必行毌得一槩勾追官吏及泛滥差人动扰不惟躭悞事体适足以肥吏卒耳其属县果有故意稽留妨碍重事者则宜痛绳以法使警其后苟能若是岂有不办之事哉其农桑学校风俗教化户口钱粮等事尤为守令急务古者谓二千石民之师帅可不慎哉 

　　○正官 

　　正官者一衙门主正也府曰守州曰牧千里诸侯县曰令百里侯也古人有言令邑之长又曰郎官上应列宿苟非其人民受其殃主掌衙门一应之事要果断剖决见识高明务要安详不可造次苟且如一家事家长不能掌且不可况一府一州一县乎且职有所掌其提调者户口田粮农桑学校仓场库务牢狱刑名俱要一一究心随时发落开阖伸缩自有机轴有疑难者与佐贰首领商确施行切不可执一巳之偏 

　　○佐贰 

　　佐贰官职居次而辅政者也皆当钦敬长官友爱幕宾凡事务听长官判断不可僣越有伤礼体俱各有职分当为之事如同知县丞整点桥梁道路急逓铺舍者筭钱粮提调造作如通判主簿则廵防捕盗跟捉逃军逃囚廵禁私塩私茶各勤乃职不可苟且斯为称乃职矣 

　　○幕官 

　　幕官之职干系其重衙门大小事务无不预焉乃六曹之领袖一署之喉襟也一应文卷必湏立意起稿然后该吏昼写完备赴幕司自下而上佥押苟或禀议未定未可下笔必须商确停当或堂上主议中间事体有妨宛转敷陈利害从长官择其所长衙门事有迟错即便检举吏典作弊即便究治若正官或与佐贰官不合中间必须劝解切不可面是背非彼此□鬪又不可越礼犯分专权擅主有失体统须要尊承正官严拘吏典赞佐衙门事无滞迟政有仁声上下和睦黎庶安宁可谓称职矣 

　　○上任 

　　凡官员到任谢恩毕卸公服升厅就座皂隶排衙门子吏卒以次参贺抬书案押公座佥文解各房逓供状报须知不必检视次各官行礼务要安详不可仓卒到任之初若有累年不决狱囚刑名陈诉但略问情由唤当该吏典明白照卷未可造次发落其初告者则为受理随宜处置不可求逞才能被人看破机关奸民泼吏率以此伺察动静宜深戒之 
　　新官到任祀神毕与众官相见后却于同僚官家一过不可饮酒言语猖狂有失观瞻回至后堂将祭祀猪羊分散与同僚属官及陪祭人员惟存十余斤并肚肺之类煮熟摆卓用祭祀酒与同僚饮属官不与席酒或三行五行七行止不可多饮狂言失实 

　　○瘴说 

　　昔人有欲之官而恶其地方之瘴者或释之曰瘴之为害不特地也仕亦有瘴也急催暴敛剥下奉上此租赋之瘴深文以逞良恶不白此刑狱之瘴侵牟民利以实私储此货财之瘴攻金攻木崇饬车服此工役之瘴盛拣姬妾以娱声色此帷薄之瘴也有一于此无间远迩民怨神怒无疾者必有疾而有疾者必死也昔元城刘先生处瘴海而神观愈强是知地之瘴者未必能死人而能死人者常在乎仕瘴也虑彼而不虑此不亦左乎故余具载其言以为授官惮远避难者之戒 

　　◆宣化篇 

　　明纲常 
　　正婚丧 
　　申旧制 
　　先劳 
　　兴学校 
　　劝农 
　　守常 
　　善恶簿 
　　示劝 
　　治刁 
　　抑强 
　　师巫 
　　倡优 
　　毁淫祠 

　　○明纲常 

　　欲先教化去其斁教悖化者则善类兴矣近年子叛其父妻离其夫妇姑勃蹊昆弟侮阋奴不受主命冠屦倒置者比比皆然凡若此者不必其来告当风乡长恒紏其尤甚者谕众而严决之则自愯然改行矣 

　　○正婚丧 

　　婚姻人道之始殡葬送死大事男女定婚多因男家贫乏礼物不足经年不得完聚致女子失行而有退婚之耻有丧之家多不循理埋葬之时极力营办酒食会亲剧饮于死者哀戚畧不加意湏常川着里老廵视但受聘礼明白违时不行嫁娶者有罚出殡营葬不于衣棺坟墓加工设宴饮酒修斋供佛痛加惩治亦厚风俗之一端也 

　　○申旧制 

　　朝廷德泽牧民者多屯而不能宣布所谓文武之道布在方策但有司寝废而不为申明遂为坠典苟能揭而行之则不待他求治道备矣 

　　○先劳 

　　古之为政者身任其劳而贻百姓以安今之为政者身享其安而贻百姓以劳已劳则民逸已逸则民劳此必然之理也惮一已之劳而使阖境之民不靖仁人君子其忍尔乎昔子路问政而圣人告以先之劳之无倦呜呼此真万世为政之格言也欤 

　　○兴学校 

　　学校乃风化之本俗吏多忽焉不以为务是不知天秩民彛一切治道胥此焉出暇则率僚寀以观讲习或生徒有未济廪饩有未充祭物有未完教养有未至激劝有未周皆敦笃以成之久则弦诵之声作而礼义之俗可兴矣 

　　○劝农 

　　农之勤惰一岁之苦乐系焉其所当为有不待劝焉者因时行治视其辍工废业者切责之远近闻之必知自励也常见世之劝农者先期以告鸠酒食候郊原将迎奔走络绎无宁盖数日骚然也至则胥吏童卒杂然而生咸赂遗征取下及鸡豚名为劝之其实扰之名为优之其实劳之嗟夫劝农之道无他也勿夺其时而巳矣繁文末节当为略之 

　　○守常 

　　京府州县安宁公事不可增损更改动之必乱反受其殃见前政之能善嘉而从之有不善舒缓而更之此居官之体也民心易摇而难安故也 

　　○善恶簿 

　　置善恶簿一扇书本府州县为善恶之显著者若孝弟忠义勤谨生理者入善其唆害官私游食奸盗者入恶恃善而改其行见恶而改其过者各与簿内并旌善亭内除去又常见有官于新到任之后将平日刁恶之人查记惩治此大不可盖遇此等人只好告示晓谕改过以听彼亦得以自新可也若后再有犯亦以常法治而志之果若累犯不悛痛加惩治或枷号示众若肯改过即以善良相待一例而旌赏焉 

　　○示劝 

　　诸民有旌表及学行异众者时加存慰为劝必多 

　　○治刁 

　　放刁把滥之徒在在有之大抵此辈皆系奸民猾吏操心不仁专窥瞰官府差错采摘富家过失或自身陈告或教唆他人兴灭词讼把持官府懦官弱吏往往为其所制莫敢谁何为政者到任之初必须严立纪纲或体察得出或因事发露痛行科决迁发禁锢则民讼简息风俗淳美矣 

　　○抑强 

　　凡州县多有权豪势要之家或前朝官吏或当处霸户倚势结构官吏凌虐细民或刻众肥家多取利息或抑良为强或私和重事或骗人田土或强葬填墓或欺人孤寡或夺人妻妾伤风败俗欺公罔法之事靡所不为官员到任之初此辈巧寻门路以求一见稍与交接则小民受抑无伸为政者当抑强扶弱为先 

　　○师巫 

　　师巫之辈名目虽微蛊惑人心伤害世教特甚近代风俗信邪一有患病往往设坛作卦附体降童妄谈祸福因有倾赀竭产祭祀淫昏之鬼其病偶尔自愈则曰神之力也否则曰尔祖之不荫也愚懵子孙从而信之废其祭祀或掘迁填茔毁其神主者有之为政者当戒约里社痛革此辈 

　　○倡优 

　　凡倡优除有名目公燕承应之后不得容于私宅供奉非惟有违法律抑且非士君子之所当为其淫词艳曲荡惑人心者有关风俗不特倡优为然民间子弟亦有之禁约可也 

　　○毁淫祠 

　　毁淫祠非烛理明而信道笃者不能非行巳端而处心正者不敢 

　　◆接人篇 

　　各守涯分 
　　事上 
　　处同僚 
　　择交 
　　以礼下人 
　　处患难 
　　处军职 
　　待左右 
　　待小人 
　　待人已 
　　分谤 

　　○各守涯分 

　　尊卑之分定则家无逆子国无叛臣夫国之所以亡家之所以败皆由卑不有尊而尊不能制卑之所致也考诸历代厥监甚明今夫上而朝廷下而郡邑其设官也有长焉有贰焉有幕属焉有胥吏焉各安其分而事其事天下安有不治者哉惟小智自私乖同寅之义无恊恭之诚衷既不和则所见必有不同者或长官不知待佐贰之礼也或佐贰闇于事长官之道也少见辞色则彼此胥失矣若夫事例应尔而所见或不同居下者当诚其意婉其辞曲譬以开其上若犹未允则俟其退而语之家人非木石无不回之理其或居下者有所不可为长者亦当如是晓之也稍有所挟虽面强从退而必有不堪者日引月深终于泄露人见其乖忤也谗谮之言乘之而入而衅端遂起矣为一时之忿乖同僚之心使阖境之民不得治则其人之褊浅可知矣古人有言必有忍其乃有济又曰忍为众妙之门旨哉 

　　○事上 

　　孔子谓子产其事上也敬如倅簿之于守令则为兄弟县之于府府之于部则为司属皆上也其于判署之间迎送之际皆当尽其诚敬苟为不敬则同僚未免乖和上司未免恠责其为害事多矣使吾为守令其倅簿果有才力不及亦当涵容为倅簿其守令果有行事未当亦当婉谏如此则待同僚之事毕矣若下司之于上司官员其敬固不待说或有吏卒以公事至者事虽巳办亦当以礼貌待之非敬吏卒也敬上司也苟能如是岂有失哉 

　　○处同僚 

　　张文忠公曰同官有过不至害政宜为包容大抵律巳当严待人当恕以已之廉病人之贪取怨之道也 
　　处同僚以礼为主若时常饮酒言语亵狎久则必生怠慢某知温州府时家无酒器与同僚外若澹然而内则诚实相孚有如兄弟者以礼相待故也 

　　○择交 

　　士之未用于世犹且择交况居官者乎其于同僚之际固当必尽其诚若欲荐举人材崇奖士类亦须再三审察的当然后行之庶无后患万一不能谋始则将有不胜其自失之悔矣 

　　○以礼下人 

　　夫能下人者其志必高其所至必远昔某郡有新守褊骜大不礼其下常令掾属罗拜于庭下有一贤掾初以疾在告疾愈当庭参是日偶大雨守命张伞布茅于庭下使掾拜焉掾恬然不动容兴伏惟谨识者知其它日必为宰相也后果然 

　　○处患难 

　　凡在官者当知荣与辱相倚伏得与失相胜负成与败相循环古今未有荣而无辱得而无失成而无败之理也虽天地之运阴阳之化物理人事莫不皆然处之不以道则纤毫之宠必摇而一唾之辱必剉矣故君子于外物重轻皆所不恤顾其在我者何如尔使有可辱虽不加谴而君子恒以为不足使无可辱虽置之死地而君子恒以为有余历观自昔大圣大贤不幸横罹祸患恬然不易其素者灼见乎此而巳矣苟惟能处荣而不能处辱安顺境而于逆境不能一朝居欲?臣月王?其临政有余难矣呜呼善观人者其于此焉察之 

　　○处军职 

　　军职官饮酒后多发狂狠暴府州县官与其衙门邻近凡相见必以礼法自持切不可言语亵狎及以酒相交若少不检束则为其所□多矣 

　　○待左右 

　　张文忠公曰左右非公故母与语非公遣母使与民相往来深体此言吏卒辈不言而栗然也 

　　○待小人 

　　小人不可与尽言　　　　待小人严而和 
　　防小人密于自修 
　　疾恶之心固不可无然当审察时宜宽缓处之切不可闻恶遽怒先自焚挠况伤于急暴而有过中失宜之弊乎经曰毋忿疾于顽子曰肤受之愬不行皆当审察如治小人事已则绝口不言使彼无所闻以发其怒矣 

　　○待人已 

　　宁人负我无我负人此待已之道也天下之善不必巳出此待人之道也能行斯二者于道其庶几乎 

　　○分谤 

　　是非毁誉自古为政所不能无者是则归人非则归已闻誉则谦闻毁则受无长无贰处之皆当如是也前辈云恩欲已出怨将谁归呜呼此真□大君子之言也 

　　◆驭下篇 

　　吏曹 
　　六房 
　　约束吏典 
　　号令 
　　威严 
　　省事 
　　戒独任 
　　关防吏典家人 
　　纵吏下乡 
　　革弊 
　　老人 
　　阴阳医生教读 
　　祗候 
　　先示教 
　　询访 
　　去壅隔 
　　治政 
　　莅事以勤 
　　待远乡都人 
　　孤寡 
　　妥帖 
　　自责 

　　○吏曹 

　　吏佐官治事其人不可缺而其势最亲惟其亲故久而必至无所畏惟其不可缺故久而必至为奸此当今之通病也欲其有所畏则莫若自严欲其不为奸则莫若详视其案也所谓自严者非厉声色也绝其馈遗而巳矣所谓详视其案者非吹毛求疵也理其纲领而巳矣盖天下之事无有巨细皆资案牍以行焉少不经心则奸伪随至大抵使不忍欺为上不能欺次之不敢欺又次之夫以善感人者非圣人不能故前辈谓不忍欺在德不能欺在明不敢欺在威于斯三者度巳所能而处之庶不为彼所侮矣 

　　○六房 

　　置立木牌两座树于堂之东西近下将禁约六房告示大书楷字刊于木牌之上使该吏见之凛然亦为衙门壮观示仰六房吏典各照房分办事止许直堂吏一人常川伺候其余非呼唤不许辄自上堂探听公事违者罪之敢有互相争闹者各责一十无故擅出衙门者决责二十立为常规的不虚示 
　　示仰该房该吏凡遇禀复公事自上而下佥押文书自下而上其申达上司公文早衙佥押其平关牌帖并批牌等项中衙佥押临时验有差错平行者责□下上行者责十下定为常规的不虚示 

　　○约束吏典 

　　吏典者利也又曰治也夫吏役之名有都吏通吏掾史令史司吏典吏各衙门依资格而设也盖大小衙门张官置吏而官不可缺吏不可无也无吏文卷则不能办也有云官无吏不立吏无官不行其余十吏九奸无可治之者故云画地为牢议不入刻木为吏期不对大抵须要读书人纵然为奸知廉耻所为之事凖绳墨循规矩而可教也又当以礼待之以道化之如俗辈不知廉耻不循礼法不谙吏道不省文案不晓行移惟务贪图贿赂卖弄作弊奸谋诡诈虐害良民此则当以刑威之以法绳之凡吏典不可与之计议不可假之颜色不可使之闲逸务要严加约束使之日夜常川展案书写文卷日则令其送饭夜则就房宿歇焚膏继晷勤谨书办立限完结遇有公文责令吐哺粘连庶无遗失歇案之卷不可纵容出外交纳富室游荡饮食妨废事务以泄官事以来讼端以启幸门也又有酒馆食店说事过钱接受赃私为害甚矣亦不可私房交头接耳笑语喧哗常以威严禁约使之心怀畏惧不敢放肆暇则召集讲经读律多方羁□之则自然不横矣故云待群吏如奴仆居官仿此则大事可成庶事可兴也宜慎之 

　　○号令 

　　凡发号施令当熟思而后行所以慎出后之难改也必如慎终宜令令终有俶讦谋定命远猷辰告可也予尝闻有人初作考官看卷务求全备过于刻再作考官自鉴前失则又伤于滥致使取人前后俱不均一此皆不能熟思慎终者也若拟人罪必自详定便说彼知其拟未定者亦不可先露犹豫以为吏卒诈钱之资但理讼问刑恐前有差而多不肯再改者则云差便只差到底此大不是盖先问理差后思之是而改之即为是而非过矣慎不可效燕荣之惎弘嗣恶群议而愈坚新法大抵此亦由于不能豫学烛理欠明故也 

　　○威严 

　　小而为一邑大而为天下赏罚明则不烦声色而威令自行人徒知治民之难而不知治吏为尤难盖吏与官比诡诈易生民远于官不能知理法误然而犯宜若可矜吏则日处法律中非不知也小过不惩必为大患无所忌惮矣尝闻治民如治目拨触之则益昏治吏如治齿牙剔漱之则益利传曰威克厥爱允济爱克厥威允罔功法此而行断不至于难治矣 

　　○省事 

　　为治之道其要莫如省心心省则事省事省则民安民安则吏无所资一或纷然上下胥罹其扰也然事亦有必不能省者则又在夫措画堤防之术何如耳古人谓多筭胜少筭少筭胜无筭不特用兵为然一役之修一宴之设一狱之兴诚能思虑周详繁略毕举则民之受赐不浅矣某尝为县胥吏辈春则追农以报农桑夏则檄尉以练卒伍秋则会社以检义粮冬则赋刍以饲尚马其它若迯兵亡户逸盗及积年逋税之民动集百余不贿不释某见其然常挥牍不为署暇则将一二谨厚吏亲诣其地而按之可拟者拟可行者行由是一切惟以信版集事吏人失志百姓获安至今旁郡以为例 

　　○戒独任 

　　衙门张官置吏固不可缺然吏胥奸猾者多诚实者少每事必须关防不可假之以权一有差错便须责罚间有可委任则先以事试之观其诚否然后用之昔人谓偏听生奸独任成乱良有以也不尔必至堕其奸计中矣若皂隶辈尤不可信听信之则谗謟百生侮弄多端谚所谓卖厅角必自此始可不慎乎 

　　○关防吏典家人 

　　吏典须要拘在公廨内置吏舍与其宿歇伍日一次许其家人报名着直堂吏典点过出外买柴米限时候取齐点入回遟者责罚 

　　○纵吏下乡 

　　乡村小民畏吏如虎纵吏下乡犹纵虎出柙也弓手土兵尤当禁戢自非捕盗皆不可差出 

　　○革弊 

　　传云作法于凉其弊犹贪作法于贪弊将若何事固不能无弊然有弊不可不革革之之道必当究其病源改而更张之则其弊息矣 

　　○老人 

　　民间有年五十以上者或天性公直或善治家事或轻财仗义或为乡人所敬服或有寸长片善之可取平日询访录名以备老人之选虽未能各里尽得其人但有十数辈在官听事亦使申明亭不为虚设 

　　○阴阳医生教读 

　　阴阳医生教读人等官府多视为在官人数一槩差用不能专务本业是岂 
　　朝廷设立之本意须着阴阳生轮流日守日晷时牌夜守更漏医生亦轮流日守惠民药局教读分教各里童生使各专务本业时常考验勤惰量为惩劝其愚而无进者黜退拣选性资可进者补之庶使此等不为虚设 

　　○祗候 

　　凡苗粮祗候止令跟随出入不得令其于外营办家事多有挟威恃势兼公带私因而累及者此固不可不防或有托以亲密引进外人谒见者尤不可以容此惹害之一端也　临民篇 

　　○先示教 

　　爱民之要尤先于使民远罪夫民之罹刑岂皆顽而好犯哉愚蒙无知故抵冐而不自觉今宜以其条律之大者榜之墙壁明白戒晓曰某事犯某法得某罪使之自有趋避其或有犯到官哀矜而体察之照法所行与杀一等亦忠厚之德也若悉欲尽法施行则必流于酷矣昔卓茂为密令谕其民曰我以礼教汝汝必无怨恶以律治汝汝何所措其手足乎吁此仁人之言也为令者宜写一通寘之座右 

　　○询访 

　　任官者必须延接贤士大夫愽学儒士诚实父老访问民间利病以通下情庶不为吏卒欺诳询访之后更须隔别审问有无异同如果的实然后折衷施行不可一槩听信反悞大事权机在我主之平正而巳更须访问有无放刁把持之人有则记其姓名以待其投网而治之又须访其身言书判干济人材及儒士亦当记之以候上司不时之需而不乏人也此亦为政者所当知 

　　○去壅隔 

　　令为近民之官民视令不啻如天之远如神明之可畏衔冤茹苦无由得入幸而获至其前吏卒禁呵笞朴交错猥懦者巳神错气沮矣故欲通下情莫若大启门庭屏去吏卒躬自呼之几席之前康色诘问以尽其所欲言其壅蔽不得达者则设锣县门之外俾自扣击如是则民情无有不获尽者矣 

　　○治政 

　　夫郡守县令为牧民之官所以牧之为言养也居是邦必是牧养是邦之民以父母论之其爱子之心为何如哉亲民之官于百姓鳏寡孤独饥寒疾苦者无一不关于心故曰爱百姓如妻子又曰一民之溺犹巳溺之一民之饥犹巳饥之其于词讼与之分辩是非其于赋役与之分验贫富其科差催征之际犹当视其缓急轻重而治母以喜怒滥用刑法横加于人切宜戒之 

　　○莅事以勤 

　　当官者一日不勤下必有受其弊者古之圣贤犹且日□不食坐以待旦况其余乎今之世有勤于吏事者反以鄙俗目之而诗酒游宴则谓之风流闲雅此政之所以多疵民之所以受害也不可不戒 

　　○待远乡都人 

　　远乡都人少曾到于府县畏惧官法有司以事拘捉到官则监禁锁项百般苦楚非尽将田产典卖财物馈送则无由得脱或死于牢狱以此传说愈加惊怕但遇官府勾追则迯躲拒捕牧民者当软以抚之凡有公事但写小票用印令铺兵送至其家宽立限期着令自来有事发落不加刑罚随即遣还则深山穷谷之民一闻呼唤无有不至矣 

　　○孤寡 

　　鳏寡孤独王政所先守令常加存恤或有恃强凌弱欺灭孤寡者则绳之以法其科差之际亦须量免重难使之自存可也 

　　○妥帖 

　　凡为政之道非止一端岂条目之所可备述大抵持法虽贵严密每事必须妥帖不可务为惊世骇俗沽名买誉之事但于职分之所当为者本等为之而巳不然则民未蒙其利而身先受害矣敢以此为初仕进者戒 

　　○自责 

　　教民不至则犯禁者多养民无术则病饥者众为守与牧而使其至此独归咎于民难矣哉 

　　◆慎狱篇 

　　存恕 
　　诘初狱 
　　详谳 
　　按视 
　　牢狱 
　　勿滥禁 
　　刑罚 
　　囚粮 
　　非纵囚 
　　泛滥追呼 
　　淹延囚系 
　　检验尸伤 

　　○存恕 

　　人之良孰愿为盗也由长民者失于教养冻馁之极遂至于此要非其得巳也尝潜体其然使父饥母寒妻子愠见征负旁午疹疫交攻万死一生朝不逮暮于斯时也见利而不回者能几何人其或因而攘窃不原其情辄置诸理婴笞关木彼固无辞然百需丛身孰明其不获巳哉古人谓上失其道民散久矣如得其情则哀矜而勿喜呜呼人能以是论囚虽欲惨酷亦必有所不忍矣 

　　○诘初狱 

　　狱问初情人之常言也盖狱之初发犯者不暇藻餙问者不暇锻炼其情必真而易见威以临之虚心以诘之十得七八矣少萌姑息则其劳将有百倍厥初者故片言折狱圣人惟与乎子路其难可知矣 

　　○详谳 

　　在狱之囚吏案虽成犹当详谳也若酷吏锻炼而成者虽谳之囚不敢异辞焉湏尽辟吏卒和颜易气开诚心以感之或令忠厚狱卒款曲以其情问之如得其冤立为辩白不许徒拘阂吏文也噫奸吏舞文何所不至哉 

　　○按视 

　　狱庭时当一至也不惟有以安众囚之心亦使司狱卒吏辈知所警畏而无饮慱喧哗逸而反狱者是亦先事防之之微意也仓库同 

　　○牢狱 

　　牢狱之设虽所以待恶人盖圣人不得巳而用之也常湏点视墙壁坚完牢房洁凈枷杻密固衣粮及时遇有囚徒患病随即委付官入狱胗视给与药味限日痊可当防狱卒受托外人计嘱诬轻为重增添病证分数因时虐害致死者及防奸民猾吏探听公事走泄狱情因而变乱番异者狱卒疏去囚人枷杻因而脱监在迯与夫求觅不满而法外凌虐者其应禁而不禁不应禁而禁应枷杻而不枷杻不应枷杻而枷杻应决断而不决断应结觧而不结觧者官吏各有罪若枉勘平民淹禁囚徒致死罪尤重也提牢官并司狱尤所当谨狱具笞杖皆有分数枷锁杻械并有斤两不得法外妄加 

　　○勿滥禁 

　　牧民官有不论其罪之轻重一槩将人收监非惟吏典狱卒得以窃放取财其实枉禁平民致死某知温州府时虽见问罪囚亦不发监省令在外听候牢狱空虚或曰此中风俗不同不监必逃某曰惟强盗谋故杀人罪不可追余皆徒流罪彼迯又可追寻守令民之父毌父毌何可束縳其子之严乎一人入狱又要一人送饭饭食半所窃吃饮食不得依时夜眠不得净处秽气逼人岂不生病而死然近年之间亦无迯者至于牧民者慎之 

　　○刑罚 

　　刑罚尤所当谨虽一杖一钱皆要合义则受者心服而观者劝戒矣且若居官惟恃躁妄责人虽当时无敢抗者其如本身刑祸后世子孙何若人遇此事便当思体设使人以此刑罚加我而我心甘否方可行也又退食及有事出外不可将人木??夹听候及将人木??夹后且少待片时放出切不可与凉冷饮食恐能伤人又检验尸伤相视人物虽盛暑亦必亲临谛视盖事之至重不可轻忽以亏天理而昧国法也 
　　书曰钦哉钦哉惟刑之恤哉刑者国之大典笞杖徒流绞斩各有定律入人之罪固不可出人之罪亦不可岂宜喜怒行事恣意用刑若吏民以顽猾而犯法者固在所必治至催征办事之际以棰楚之施盖不得巳亦当详其轻重用之可也吾见世间居官惨酷者多不善终甚至子孙陵替者慎之慎之 

　　○囚粮 

　　天地之德曰好生圣朝体之以有天下诸在缧绁无家者皆给衣粮惟县狱不给也意者县非待报之官府故令畧诘其然而上之州比见为州者往往为吏所欺推却不受以致瘐死该县狱夫罪不至死而以巳私缪杀之不仁甚矣为州若府者尚深戒之 

　　○非纵囚 

　　古人纵囚省亲如期还狱者甚多要不可以为法也夫法者天子之所有而民或犯之是犯天子之法也而彼乃与期而纵之是不几于弄天子之法以掠羙市恩于下者乎然出于朝廷则可出于一巳之私则不可 

　　○泛滥追呼 

　　一夫被追举室皇扰有持引之需有出官之费贫者不免举债甚者至于破家其可泛滥乎 

　　○淹延囚系 

　　一夫在囚举室废业囹圄之苦度日如岁其可淹久乎 

　　○检验尸伤 

　　凡检验尸伤系干人命最为重事不可不谨如洗冤录等昼不可不时常检阅但本境有致死尸伤正官随即将带吏仵人等前去登场检验定执致命根因须要亲诣尸场相验明白不可差委吏仵若邻境官司关牒覆检亦湏依期前去不可怠慢因而发变尸首春则三日夏则一日秋则五日冬则十日两处初覆检验官吏不许相见惟恐扶同尸状之疑若有过夜至宿歇去处问其不是凶身血属亲戚方可安歇以避嫌疑更湏约束皂隶吏仵人等毌得擅离出入亦不许血属闲人说话凡检验之法身带衣香口食姜蒜前去检所务要自向前俱于上风处坐定唤尸属及亲邻略节审问事因检点一应干碍检尸之人供状画字了当先令仵作人等以尸为主打量定四至然后与同人吏近前看验勒行凶人当面对尸子细检看痕伤如是未获行凶人以邻堡众证检验明白所有尸帐未可漏露又防吏仵人等出脱重伤卖弄作弊假如自缢先看吊处项下痕伤更看系紧索处尘土曾无移动并系处高下脚踏何物得到系处更看垂下长短颈下绳带大小对痕沿阔狭看是活套头死套头有单挂十字缠绕各要详明若是跌扑死须看失脚处土高下及量水浅深生前溺水则男覆女仰手脚向前口合眼开肚腹口鼻有水流指甲有泥死后推入水则口眼不开两手撒肚不胀鼻无水若他物打死则口眼开发髻乱手不拳自割则刀痕起手重收手轻喉骨上难死喉骨下易死食气系断方死若火烧者口鼻内有烟火手足拳缩若热汤泼皮骨折脱肉白多烂若服毒药死者口开面青紫唇舌紫黑指甲青口鼻血出或身发疱若受杖死者打着处疮痕阔狭男看阴囊女看阴门俱有伤两脥腰眼小肠有无疮??良若有病死者形体羸瘦肉色萎黄口眼闭合肚腹低陷身上或有针灸瘢??良即是病死大槩检验大意不过如此而巳 

　　官箴集要卷之上 

　　●官箴集要卷下 

　　浙江嘉兴府知府郑钢校正 

　　听讼篇 
　　救荒篇 
　　赋役篇 
　　造作篇 
　　盗贼篇 
　　啇贾篇 
　　公规篇 
　　礼仪篇 
　　处置事宜篇 

　　◆听讼篇 

　　戒先意 
　　弭讼 
　　听察详审 
　　勘事 
　　问法 
　　刑名 
　　受理词讼 
　　缓族讼 
　　老人剖断词讼 
　　停留待问 
　　别强弱 
　　勿听谗 
　　招引告讦 
　　年辰 
　　果决 
　　嘱托 
　　妖言 
　　卫所听讼 

　　○戒先意 

　　判讼遇原被人犯到时便当厉声说与利害晓以公道不可狥其词之强要当察其情之真苟徤讼而无理者必能欺以其方畏法而有理者反自罔以非道务必听各尽词虽自巳见其曲直亦不可先将各人偏行打骂预言某人是非令彼不敢虚眩阿狥待彼吐说真情然后徐察详验以理平心折之慎勿截其情词而恃我有灼见亦勿纵其巧词而中彼之奸计庶人不我欺事得其情尝闻昔一官家日失二鸡卵伊妻酷责其婢而婢遂诬服之且自言盗时之情状其夫疑此婢数被责而不悛问其故婢坚执曰亦自不知如何好馋终不肯改后夫昼卧见二鼠盗此器内二卵再问其婢仍前诬服其夫后语厥妻以其故其妻累验之数日皆然然后知此婢畏打而诬服主妇先疑巳之言也盖民即水也顾上道之东即东西即西方即方圆即圆矣可不谨乎偏执巳见好人谀巳者慎之 

　　○弭讼 

　　?夭?尺?讼有原书讼牒者是也盖??之氓闇于刑宪书讼者诚能开之以枉直而晓之以利害鲜有不愧服两释而退者惟其心利于所获含糊其是非阳觧而阴嗾左纵而右擒舞智弄民不厌不已所以厥今吏按情伪混淆莫之能信者盖职乎此也大抵一方之讼宜择一二老成练事者使书之月比而季考酌其功过而加赏罚焉若夫殴詈假质凡不切之讼听其从宜谕遣之谕之而不伏乃达于官终无□心律以三尺如此则讼源可清而民间浇薄之俗庶几乎复归于厚矣 

　　○听察详审 

　　夫治一郡一邑封疆之广生齿之繁耳目不能周知下情无由上达疑似之间必当详审听察待其的确然后施行庶不悞事况居官事有羙恶政有得失细民之口亦不可掩谚曰路上行人口似碑语曰视思明听思聦尤不可以轻信左右吏卒小人之言若轻信则以直为枉以枉为直以是作非以非作是而错断公事矣 

　　○勘事 

　　体勘事情并判理词讼须将原行紧要处所抄出或朱笔批点一一细玩然后取具原被人等供结要伊从公各相会同方与原行及告状内相对若与告状原行同者是实反是是诬使他明知各人胜负日后亦自难兴词予尝见有人作官将原被告供状不令相知不知是主何意又勘取供结时须一样多取几本除照各该分缴衙门外仍存一本自收以备日后番异查用 

　　○问法 

　　为政岂能无讼有讼而听能使其曲直分明人心畏服斯为羙矣如诉产业则诘其契劵先后何如诉婚姻则诘其媒妁财礼何如诉鬪殴则诘其缘由伤损何如诉盗贼则诘其出入踪迹何如诉诈扰则诘其彼此强弱何如诉赌愽则诘其摊场钱物何如诉奸私则诘其奸所捕获何如诉私铸则诘其炉冶器具何如诉私宰则诘其刀仗皮肉何如词讼之多不可枚举听讼者苟能以意推详再三诘问待其决有可受之理方可准理凡告者皆须明注年月指陈实事不得称疑有诬告者抵罪反坐 

　　○刑名 

　　凡人命盗贼奸情赌愽私盐私宰私铸恶逆诈伪一切刑名公事皆须研穷磨问的确归一实情追勘赃仗完备立成文案其或情有未尽必当再问务在无冤若官长不为用心推问一听吏胥之言枉问枉禁枉断即系刑名违错不惟干碍前程抑且有损阴骘慎之慎之 

　　○受理词讼 

　　凡受理一应词讼先须置立文簿附写所告词状节目一册附写口告缘由但遇有人陈诉各项词讼多有无藉之徒妆词捏状胡陈妄告局骗他人者有自生残害而诬告他人者有与人争鬪自知理短而反告他人者凡受理之初不可不察必须先以理审问原因情由令其厅上亲笔书状如不能书亦令其背诉状内缘由又要察其色审其言推其情度其意略见是非虚实真伪然后接状或令保管或收监或谕戒或备告谕随事发落除奸盗诈伪人命恶逆重事外其余户婚骂詈鬪殴等项事轻者随事机变或原告不愿告官者或告拦和分付老?目宿里长领去商和不必兜揽所以谚有会管不如会推之说又云受状易鞫状难告状易对词难子曰听讼吾犹人也必也使无讼乎无情者不得尽其辞良有以也 

　　○缓族讼 

　　亲族相讼宜徐而不宜亟宜宽而不官猛徐则或悟其非猛则益滋其恶第下其里中开谕之斯得体矣 

　　○老人剖断词讼 

　　民间词讼情弊万端官府问理则人被久禁吏典受赃颠倒是非多有破家荡产者照依 
　　教民榜事例除强盗官吏受赃自问其告窃盗等事置立簿扇就于词状上编号用印钤盖定限俱发该管老人剖理明白赍执原词带领原被赴官元销原告无词被告认罪将告取财物田产等件送还即便放回如争论不决则令老人引原被将各人口词赴城隍庙焚祝礼拜人惧神明降罚则自输情伏罪矣其中顽恶尤甚者或罚纸笔官用或罚充膳夫门子等役或令其修学或谓如其不来或谓老人不能问理若何曰过三日则查出行属追来完销老人不能问理则拘人到官□别都公直老人同问或谓老人多不得人如何曰府州县官亦未尽得贤才岂老人皆得公直之人但弃其所短用其所长舍旧取新庶几可也 

　　○停留待问 

　　昔尝使外所过州县待问者云集乎门每病焉乃命一能吏簿其所告而日省之而日遣之不浃旬则讼庭閴然矣 

　　○别强弱 

　　世俗之情强者欺弱富者吞贫众者暴寡在官者多凌无势之人听讼之际不可不察 

　　○勿听谗 

　　徤讼者理或不胜则往往诬其敌尝谤官长也听之者平心易气置谤言于事外惟核其实而遣之庶不堕奸民计中矣 

　　○招引告讦 

　　告讦乃败俗乱化之原有犯者自当痛治何可勾引今官司有受人实封状与出榜召人告首阴私罪犯皆系非法不可为也 

　　○年辰 

　　民间词讼多有驾空生事撰词胧告者事既虚妄状内年辰不暇计较往往争差为政者先须置一年辰小册自宋至今年号甲子明白标注遇有陈诉即照更历年辰若文状契凭果有差错随即诘问则人皆畏服而诈妄不敢烦紊官府矣或有异代不明文劵巳经革拨不必举问 

　　○果决 

　　凡理断狱讼处置事务皆当果决不得狐疑犹豫躭悞事机若当行不即行当断不即断则吏胥投间抵隙得以行其奸弊故为政者以果决为先务 

　　○嘱托 

　　行事之际或有上司官吏及亲旧人等嘱托一例不可准听彼干求者知关节为无益必不为之而嘱托者亦知我之不畏权势不顾私情由是而遂止矣若有以书信交通者例不开缄辞谢来使而巳 

　　○妖言 

　　民有妖言惑众者则当假以别罪而罪之如有妄书取而火之则厥迹灭矣勿使蔓为大狱延祸无辜 

　　○卫所听讼 

　　军职多贪污主令军余人等捏告平民人命违式房屋隐藏逃军等事牵告妇女在内移文会问诈骗财物湏禁属县不许承行俱申本府定夺本府但行属照勘回文俱不提人此亦奏 
　　准事例行之既久词讼自息若军余于有司告取钱债则审实令老人追还诉告本卫职官行令自处不惟不失和气且可以牵制人 

　　◆救荒篇 

　　尚德 
　　预备 
　　多方救赈 
　　赈济法 
　　制变 
　　捕蝗 
　　救焚 
　　祈祷 
　　戒奴妾流民 
　　上灾异 

　　○尚德 

　　反风灭火虎北渡河蝗不入境全境之水回流此在长民者之德何如耳殆不可皆谓之偶然也 

　　○预备 

　　灾异之生常出于人之所不意诚素有其备虽甚灾不足为忧也今州郡多无委积虽有之而在上者封锢□严不测有虞茫无措手此厥今牧民者之通患也然□所谓支应之钱者山州僻县未尝有之而使客往还率无枵腹而过者意必有以规画至于备荒之储独未有及焉者以治平之时何遽有此所以因仍岁月幸满而去不复为民远虑耳尝闻近代为县者教民种蔓菁捣其根以为饼大者三四觔干而储之后值凶年蒸以食饥民味甘且美赖以全活者甚众夫古人虑民之远也如此其肯苟且幸代而不为民预备哉 

　　○多方救赈 

　　天畀人富与贵者非欲其自富盖将使推所有以济人之不及也饥者食之寒者衣之斯不负天畀之富矣直者举之枉者错之斯不负天畀之贵矣然富贵而能若是者其惠在人善则在巳名为惠人实自惠也故古之有民社者或不幸而值凶荒殀札之变视其轻重必有术以处之或私帑之分或公廪之发或托之工役或假以山泽或巳负蠲征募籴劝粜或听民收其遗穉或命医疗其疹疾凡可以拯其生者靡微不至盖古人视民如子天下未有子在难而父母坐视不救之也呜呼凡牧民者其以古之人为法庶无彼我之间哉 

　　○赈济法 

　　不制民之产无储蓄之备饥而后发廪以食之廪有竭而饥者不可胜济也今不暇论其本救目前之死亡惟有节则所及者广常见今时州县济饥之法或给之米豆或食之粥饭来者与之不复有辨中虽欲辨之亦不能也谷贵之时何人不愿得食仓廪既竭则殍死者在前无以救矣数年前一亲戚为郡守爱恤之心可谓至矣鸡鸣而起亲视俵散官吏后至者必责怒之于是流民歌咏至者日众未几谷尽殍者满道愚尝怜其用心而口??其不善处事救饥者使之免死而已非欲其丰肥也当择宽广之处宿戒使晨入至已则阖门不纳午而后与之食申而出之给米者午即出日得一食则不死矣其力能自营一食者皆不来矣比之不择而与当活数倍之多也凡济饥当分两处择羸弱者作稀粥早晚两给勿使至饱俟气稍完然后一给第一先营宽广去处切不得令相枕籍如作粥湏官员亲尝恐生及入石灰不给浮浪无此理也葢平日当禁游惰至其饥饿哀矜之一也 

　　○制变 

　　制变固难惟在预处有道若遇有境内啸聚妖谤灾异等事且先拘集槩管智识人商议或遣人招谕或设法扑灭若水旱蝗雹等灾必量该免所损苗稼之数与该用踏勘结册等项供给之费若何然后施行若果事势已成难为制处者又不可坐视隐蔽以酿成大患也大抵此事俱在先时预为处置廵察可也又有事势彼虽无理而我不可与抗者亦当量力曲从后再从容婉言议处虽一时似为屈巳要终无害于事可也苟若不量已力辄与之较抗不惟无益反害于事所谓自经沟渎是也若果有益于事虽于已有利害屈辱而亦为之可焉 

　　○捕蝗 

　　故事蝗生境内必驰闻于上少淹顷刻所坐不轻然长民者亦湏相其小大多寡为害轻重若遽然以闻莅其上者群集族赴供张征索一境骚然其害反甚于蝗者其或势微种穉则当亟率众力以图之不必因细虞以来大难于民也故凡居官必先敢于负荷而后可以有为 

　　○救焚 

　　民或失火则伐鼓集众亲莅以救之恻隐之心人所共有诚能鼓舞以作其气虽仇人亦将焦头烂额而相趋患难矣 

　　○祈祷 

　　凡有祈祷不必劳众斋居三日以思巳愆民有冤欤巳有赃欤政事有未善欤报国之心有未诚欤无则如仪行事有则必俟追改而后祷焉夫动天地感鬼神非至诚不可纤毫之慝未除则彼此邈然矣 

　　○戒奴妾流民 

　　尝见一显官于凶年市所部民子女殆数十余人美且壮者皆奴妾之余将赂时要以希恩宠也仆闻而颦蹙曰使其困惫吾治巳得罪矣又不能救而反奴妾之不大获罪于法耶故感而书之以戒后来者 

　　○上灾异 

　　灾异之事则不可不闻祥瑞虽不上可也 

　　◆赋役篇 

　　户口 
　　平赋役 
　　推收 
　　定限征输 
　　军需 
　　输差 
　　科敛 
　　比较完结 
　　重迭催税 
　　禁扰 
　　弓兵 

　　○户口 

　　户口一事干碍国家版籍不为不重守令正官必湏用心从实体勘不致脱漏常宜置小册案上凡遇词讼及科差送纳之际不测诘问本人姓名系第几都何人户下何名字抄籍年甲多少如所对不同即系漏口若治三五户则余皆自首编入籍册庶免累及 

　　○平赋役 

　　有田则有赋有身则有役上以此治其下下以此事其上古今通行者也近代推收不定版籍不明有田无役者有之有役无田者亦有之由是赋役不均民力疲困均输之法当验都内人户田粮多寡物力高下议选编排或三年或一年或上下半年四季分当上遵国典下顺民情斯为当矣都保之中豪霸者倚恃势力结构吏典那上攒下放富差贫无所不至小民受抑可胜言哉亲民者有一定之见不为私意所移则不患其不均矣 

　　○推收 

　　州县赋役繁并民间典卖田土竭力输官其膏腴者悉属他人硗确者永挂在户守令以推收一节事大体重惮于举行往往因循苟且着令此辈与富者一体当差遂致日不聊生流移失所诚可怜悯莅政之初必湏体问前任官员曾无及此如果未举行则必选拣有行止信实之人分头主领其事明示定式立限告陈以凭收除过割务在必行庶几贫富既分赋役可均又当关防飞走诡寄桩配等弊严行惩治此事大抵不可委任吏胥任之则民间未蒙其利先受其害矣 

　　○定限征输 

　　徽之歙县催科素难嘉定中有为宰者措置夏税秋苗以一都为一簿与诸都保长相约每日引三四都某都以甚日当限自近而远谓如初一日引第一第二第二都初二日引第四第五第六都至十四日而诸都毕又自十六日再轮至二十九日而毕所以虚十五日者以其有小尽故也其簿居常置宅堂中闲暇辄一翻阅至某日某都当限则携是簿以出令保长当厅抛箱知县据案令乡司当厅批销即与押字而保长者即出无羁留之苦无引展之费安得不如期以来又虑诸厅期限之不同则保长又湏伺候于是关会诸厅限日悉同保长以一日在县了诸厅之限下乡催科每半月纔一到县为力不烦得以从容为官办事此一法也 

　　○军需 

　　凡上司坐下军需事关急速即便施行务要均平不为吏卒及里长人等卖弄假如今日坐下甲若干副便湏估价每副该钱若干随给降官钱多寡多方劝募近上之家或塌坊铺户亲赍物料到官对物支价两平收买官吏日夜督劝工匠团局成造如或官钱不敷即申上司贴支不得桩配小民其所造军需必湏一一躬亲相视使其内外精细不得一时姑息或致他日悞事及不中回换则害及于民而累及于巳多矣 

　　○输差 

　　凡官府置立科差册一本于上将各都人户田亩粮石流水编写以凭科差务要均平假如正月分有科差巳点为头人户二月分有科差即点近上人户以后依次点去又湏计料事务重轻重则差大户事稍轻则差中户或一户二户可办则止着一二户不可办则增几户轮差各都里长之法亦同 

　　○科敛 

　　凡官府除正差役之外不得无故科敛于民其奸吏往往以应答上司为名啜赚官长口下一语因而科敛各都钱物入巳刻众成家在上者虚负科敛之名为其所卖者多矣预宜关防可也 

　　○比较完结 

　　凡追催科差征纳税粮等事预先斟酌事务难易定立限期分为初中末叄限而初限伍分中限柒分末限齐足日逐比较巳未纳之数多寡轻重责罚不可一例施行则人心畏服事愈易办况惜行止知廉耻必极力办事纳数不少如不知羞辱不怕官府苟且办矣纳数必少若不论纳欠多寡一槩鞭挞则人不甘心后有科差相仿顽民靠损矣若有把持官府久拘不出沉匿批牌者则务擒拏枷令示众痛加惩治则众皆畏惧凡事指日可完结矣 

　　○重迭催税 

　　税出于田一岁一收可使一岁至再税乎有税而不输此民户之罪也输巳而复责以输是谁之罪乎今之州县盖有巳纳而钞不给或钞虽给而籍不消再追至官呈钞乃免不胜其扰矣甚者有钞不理必重纳而后巳破家荡产鬻妻卖子往往由之有人心者岂忍为此 

　　○禁扰 

　　凡官府施行事件一法立一弊生预先禁遏不得一槩动扰如州县合行办集事务先下乡都其里长人等倚恃势力为富不仁以一科十家至户到鸡犬为之不宁所属小民含怨茹苦无所控诉下情不能上达多矣其间亦有奸猾吏典与里长通同作弊恐吓乡民待其买嘱而后止者若此之类亦不可不察其皂隶兵卒倚公行私因时扰害于民则痛行惩治以绝将来 

　　○弓兵 

　　弓兵之设专为缉捕盗贼廵警私塩堤防不测点差之际一则验其粮石二则计其人丁及正身必湏拣选丁壮能事之人充当一有生发便可委用每名又湏办下备丁遇重难事务则可并力为之其役既以弓兵为名则凡刀鎗弓矢皆可令其演习毌为文具其衣装器械常湏整点完备务在雄壮可也 

　　◆造作篇 

　　治官如治家 
　　造作工程 
　　公廨 
　　邮铺馆驿 
　　圩岸 
　　官钱 
　　桥道 

　　○治官如治家 

　　治官如治家古人尝有是训矣盖一家之事无缓急巨细皆所当知有所不知则有所不治也况牧民之长百责所丛若庠序若传置若仓廥若囹圄若沟洫若桥障凡所司者甚众也相时度力弊者葺之污者洁之堙者疏之缺者补之旧所无有者经营之若曰彼之不修何预我事瞬夕代去自苦奚为此念一萌则庶务皆隳矣前辈谓公家之务一毫不尽其心即为苟禄获罪于天 

　　○造作工程 

　　凡修筑城池开掘壕堑起盖公宇成造船只等项差役皆湏预集工匠计料一应合用物料从公定夺人户分投办集酌量工料明立信限时常点视务要赏罚分明人心乐办仍切切关防不得瞒官作弊虚破物料置立文册开写明白花销数目准备上司查勘给降官价随即照依人户纳到物料均平给散取具领状附卷万一朦胧关系不小先湏画图参看斟酌务思经久规矩停当然后施行固不可屑计小费亦不可多用伤财 

　　○公廨 

　　凡公廨邮驿等处常加洒扫洁凈遇有损坏随即修葺免致崩损而多费民力若文庙祭坛先贤祠宇之类尤宜用心 

　　○邮铺馆驿 

　　夫邮驿铺舍递送衙门公文通传天下行移馆驿则走驰使命密报军情干碍国家重事最为紧切必湏差委人员常加点视房屋墙壁但有损坏随即修理什物不完务要补置牢壮不许老幼走递公文撑驾船只喂飬马匹但遇短少即便补佥每日查勘公文毌得稽迟时刻关攴廪给出纳分明仍湏辩验关符真伪若不仔细恐有奸诈之事受累多矣马要脿肥合用铺陈新鲜整齐铺兵水夫马夫湏要少壮切不可科敛兵夫往来使客耳目甚广戒之戒之 

　　○圩岸 

　　圩岸一事干碍农事不为不重正官当廵行槩管地面相视田土但有濒近江河溪涧水势冲激去处预于农隙之时召集当该里长及有田人户并工修筑堤防如果工程浩大则多起夫役相助刻日完备庶无塌损□患 

　　○官钱 

　　凡上司降下官钱随令库子该吏置立文簿明白开写各户合领之钱数出给榜文省会里长呼集人户正身到官唱名给散不得令里长緫关则必致克落短少民不沾惠给发之际又湏关防吏胥里长人等将他人影射关给每十人共入一状互相保识委系正身关领如有冐名代替或因事发露则罪及互保之人如入状必湏明开某都某啚人领讫临散钱时更为隔别体认但有一人代替即便枷令示众以防奸弊 

　　○桥道 

　　桥梁路道必湏常切点视不致塌损崎岖阻碍经行不惟使命及走递之人暮夜不便而民间往来且不便矣其有津渡去处必湏修置船只着令稍户撑驾不许掯要行人钱物因而渰损人命 

　　◆盗贼篇 

　　防虞 
　　廵警 
　　盘诘奸细 
　　保甲 
　　息盗贼 
　　捕获 
　　服远 

　　○防虞 

　　凡郡县水火盗贼不测之事皆湏预防如城郭边临江河冲激之地乘未有水潦之先湏修筑堤岸民居湫隘天色晴亢先置备火器具及防强窃盗贼盖礼义生于富足盗贼起于贫穷梗化之民在在有之不特凶年饥岁为然平居无事之时湏置武备训练弓兵火夫人等以防窃发如此则封境肃静人民宁谧夫预备不虞古之善政为守令者可不慎哉 

　　○廵警 

　　诘盗非难而警盗为难警盗非难而使民不为盗尤难盖天下之事先其几为之则有余后其几为之则虽苦而无益夫盗之发也恒不虞知者防于未然其防之之术则在广耳目严廵逻戒饮慱禁游聚或旬或月即命尉行境以恐惧之夫盗犹鼠也尉犹捕鼠之狸也狸勤出鼠必伏而不动狸怠出则鼠必兴矣彼为尉者与其劳于巳然孰若警于未发之为愈若夫使民不为盗则又在于勤本以致富勤斯富富斯礼义生礼义生虽驱之使窃亦必不肯为之矣故管子谓仓廪实而知礼节衣食足而知荣辱谅哉 

　　○盘诘奸细 

　　凡有司常湏戒谕槩管军民并庵堂寺观不许停留无引面生可疑之人若有异言异服行止不明者更湏盘诘仍令市井客店停歇啇旅报写姓名贯址以凭稽考事若发露易为究问此乃防奸之计也 

　　○保甲 

　　弭盗之方常令槩管都隅十家为甲互相觉察如有作别非为及停藏面生歹人玖家之内务当戒约改之则止其有不遵者必湏首告若互相容隐而不举首者罪亦如之一家被盗九家并力救应其闭户不出袖手旁观者罪亦及之仍令一社之中置立望楼一所于上设更鼓轮当守直遇有盗贼风烛近远声闻救应如此则盗贼无所逃遁民获安堵即古人守望相助也 

　　○息盗贼 

　　境内若有盗贼便当实时捕获毌令久而无从踪迹贻患地方及凡遇赌赙游手之徒即加严刑惩戒若屈抑穷苦之人便当设法伸抚盖一有不除亦足以致盗故也 

　　○捕获 

　　停闲窝家沽屠破落户酒肆茶坊浴堂兑房馆旅店勾拦庵舍军旅卒屋水手场屋罢役弓手庙宇贫子打爻穷汉若识此徒万无一失民自然安矣 

　　○服远 

　　或问远方獠民巢居溪洞猛不能詟宽不能怀喜则人怒则兽欲宣朝廷德泽若之何而可余曰物之凶狠无虎狼若也然使之左右前后惟吾之听者得其制之之术也夫克刚莫若柔治繁莫如简且彼之所以反侧不恒者亦必有由矣或贪其财或蹙其境或俘其子女或蔑其官属以致蚁结蜂屯肆其□毒苟安之而□扰外之而无所事虽欲忿然无自而发政使或尔□严守巳界恬不与较久而彼自驯伏矣况彼兵一动守土者非有上命坐视而不□前比许追袭则巳雉兔逃而禽鸟散矣由是而论安静不竞者为上恬无所求者次之邀功生事妄开边衅斯为下矣官于远方者尚监于兹 

　　◆啇贾篇 

　　广啇税 
　　肃牙行 
　　市价 
　　斗秤 
　　钱法 
　　塩户法 

　　○广啇税 

　　今之言税者不过曰官额之所以不登者啇贾瞒隐尔于是严搜逻之策遣差拦头弓手等辈于界首拦截动至数拾里之外诛求客旅溪壑亡厌得厚赂则私与故行径不令其到务弗予以赂者则被擒到官倍税之外费用如故犹之可也其所差拦头弓手又复捋带游手恶少遍走乡村以捉税为名捋毙人家鸡犬抢夺行旅笼仗固有望风畏遁转相告报取他道而去者矣不知督促之严征敛之重是乃驱之使不敢至不若多出手榜四散贴示明谕重征之弊自此革绝照则例合行收税者视常较轻其拦典合于人等费用一切痛革税毕即给与证应出县并无稽满□严以不经县务投税辄行私路遁去者之罪如此则人心悦服来者必多课利自然□衍矣 

　　○肃牙行 

　　都会之地啇贾辐辏将货物投牙行发卖非徒射利亦所以便地方也四顾无亲一家妻孥命脉所系亦惟牙行是赖耳甜言巧语勾引客人入店视货物如巳有不择好歹滥为放出致客啇稇载而来垂橐而去者皆牙行利巳而不利人所致究其设心不仁之甚客中宿弊不可不为痛革 

　　○市价 

　　街市村庒百物价值常湏戒谕务要随时高下不可贪图厚利腾空抬价湏为痛治此辈则物价两平而民无怨叹之声矣 

　　○斗秤 

　　人间行使升斗秤尺务要官为较勘相同常湏戒谕各都里长牙侩人等通行如不依准则欺骗良民违者痛行究治官府出纳之际先湏两平庶谓上行下效也 

　　○钱法 

　　钱乃国家之血脉人民之骨髓务要照依官定文数行使流通不得听从乡例增减及拣选涩滞非惟有违国法抑且物价腾踊而民不聊生矣大抵阻坏钱法多系豪民大贾及积年牙人为之首倡若欲究治则在于此辈始 

　　○塩户法 

　　凡召募客啇中运官塩必湏着令富实之家不得抑差小户大抵小户赀产不多又不惯于兴贩往往竭其所有禆贴射利之徒买空引赴官销缴并不得塩彼射利者专一结构吏胥把持行市高抬价贯使民间买食贵塩无所伸诉此有司之弊也若多募富啇大贾广开官铺发卖此弊自革私价廉平而私塩之患自息国课不亏矣 

　　◆公规篇 

　　公座 
　　印信 
　　门禁 
　　文案 
　　手册 
　　簿籍 
　　守法 
　　仓库 
　　架阁 
　　禁约 
　　节费 
　　防奸 
　　里长 
　　检举 
　　引据 
　　查筭 
　　佥押 
　　官物 
　　卯酉 
　　滥设 
　　讲读律令 
　　销缴信牌 
　　勿滥差人 
　　图地理 

　　○公座 

　　凡官府皆湏侵晨署事日入方散戴星而出戴星而入犹恐事有不办若自求安逸则吏书因而纵弛妨废公事为害不小署事之时吏房先赍公座簿以次佥押纔方发落公事自家亦用别置小册私记某月某日某官署事某吏当直以防奸弊不然则吏胥妄将干碍文书投闲补押凡公座一月一册待月终便须封记架阁遇有文案差池则开拆检视又佥押文书计禀公事皆湏直堂当该吏一人禁约各吏非奉呼唤不得上厅干预礼体正不令而行矣 

　　○印信 

　　衙门印信关系甚重每日封印湏要各官完佥开印则眼同相视一应文案批帖令该吏当面使用不得隔远印信所在着令弓兵守宿侵晨吏胥关印则牌入印出至暮送印则印入牌出钥匙常湏亲带倘有公故委官权摄则随印佥押发印关牒既回衙门权官送至印信则开匣看视端正又湏时常谨防猾吏盗扣缝印及空解空帖等项奸弊 

　　○门禁 

　　衙门公私门下常用人守把退食关锁夜即封记不许一应闲杂人等出入干谒及馈送礼物虽应该出入之人亦用关防照出及自家子弟尤宜拘束宅中止用十二三岁以下小皂隶一二人备供汲爨接送印信报事等项无故不许出外与吏隶人等相接如此庶衙门肃清奸弊屏息矣 

　　○文案 

　　凡文案省府则有检校照磨之官主其事其在州县幕官苟得其人长官固不劳心若果阘茸之材不谙事理者则长官必用一一照料如刑名则看原发事头施行次第人赃仗证若何如钱粮则看??忽额及巳未征纳起解数目若何如田产则看典卖契凭年月日价贯有无窒碍若何如分籍则看宗支图谱祖父遗书是否真伪若何如婚姻则看主婚媒妁财礼书札然后纳聘若何如鬪殴则看有无名分及拳手他物痕伤轻重若何人命则看致死根因行凶器仗前后招供若何造作则看合用物料丈尺轻重长短多寡若何事变多端岂能尽举佥押之际皆湏审问该吏于法相应纔可下笔中间果有原行差错者随即检举改正可也 

　　○手册 

　　每月备小经折三十册日??由一册坐衙面写某月某日以纪一日之事务要完结至暮投之柜中如遇上司按临亦??由一册开写紧关事件如遇分守者则开钱粮事件分廵者则开囚犯事件之类以备顾问不差 

　　○簿籍 

　　凡有钱粮军需户口词讼一切公务皆令该房置立簿籍逐一开写项节以凭稽考其巳未纳数另置揭帖文簿逐一比较仍令田粮赍同出入检看随即督办庶无稽违更置厚纸小经折一本于上细列该管户口钱粮合办大小事件经该人员姓名紧关年月日子常川随身悬带万一荅应上司发落公事易为检阅 

　　○守法 

　　法令前官所立苟无大害不可辄改但在我行之至与不至尔何以更改为哉故汉书重安静之吏柳公严舞文之吏若少不顺亦但润色损益之可也苟果有弊则要更张亦必先要熟思此法行之到底决胜于彼然后方行之也予尝见有人动嫌前官积弊之失及至更定反不及前况有法未成立弊反蠭生者盖亦不思轻忽之甚也好更张自是者戒之 

　　○仓库 

　　新官到任于仓库交割之时最要谨始拜谒文庙后先行盘库令该吏请知署印旧官及同僚首领俱到置印信合同文簿一样三扇公同仔细盘查拣选识事体吏典老人里长十数辈听候使用查盘毕仍取据旧官关文并各役见数文状同簿籍一扇落房备照其二扇新旧官收执如果交割不明临时再行议处仓粮亦如法查盘之凡有仓库正官收掌匙钥每夜令吏卒守宿湏防不测仍须不时点检有怠慢者痛行惩治收支出纳令攒典供报数目置立文簿丝粟不可差错又当关防重筹复牌诡名揽纳及虚出通关飞走钱粮等弊务要严谨其房宇疏漏随即修葺以防损坏 

　　○架阁 

　　凡衙门皆设架阁库专一架阁巳绝公事卷宗以备稽考省府则有照磨架阁之官州县则吏□典史掌之每□或上下半年或四季检照不可疏畧六曹亦有厨阁门户湏要紧密匙钥则正官封记入匣付幕官收掌遇有检照眼同开锁视毕依前关防可也 

　　○禁约 

　　官事禁约非止一端凡出榜晓谕之后若有犯人随即依律究治不得容恕大抵号令务在必行则人皆畏法而不敢犯若因循苟且视为文具非惟法令不行而犯者愈众矣 

　　○节费 

　　各房该用笔墨验日及文书繁减量给若纸张就于看过稿年月后筭数实时摽给仍令职掌人按月开报查考又凡应用之物不拘在官在家俱从俭约不贵难得及赏助人一钱一物必思此物何从而来彼则何由而得若应用豊者虽十室千金不辞于无措不该费者虽竹头木屑皆贮于有用然恠人馈物者千一二郄人馈物者百一二岂可滥取下民之膏脂为自巳之人情乎先儒曰侈用则伤财伤财必至于害民诚哉是言也 

　　○防奸 

　　判押文书便将原来文移查对应否施行及应佥押者仍令吏高唱佥押就明说此起文书为某事要如何行止说畧节缘由并指看出语则事易知见如几件俱为夏税事这件是派来起存某也头行这件是行取部催委官职名之类又凡来文须亲手开拆先看封皮上件数及内文移年月旁朱语应细看者纔方细看庶无迟滞又于闲时俱当细看则无错漏若凡发文书当令吏人当面点封不可止令吏人拆发必被洗改文字夹带押出去文书又尝闻吏人有将本不差字样改作差字及污点朱墨于内甚至将来文内紧关数目等字洗补又有将原是甲字洗了改作乙字仍又改作甲字虽颇能辩理者亦只以知乙改甲是改讹从正殊不知原是甲字本不曾差予尝与人戏先用淡墨假如写不亦说乎又于说字上写乐字一个却又用浓墨将说字重描与人看时只知改乐字为说字正与此弊相同察理隐微者不可不知 

　　○里长 

　　各都里长照依田粮编排充当承伏之初先审是否正身若有同宗及他人代替随即枷号候正身到官纔方发落其承伏状内明开户头某人下某人年甲画字不系替身重甘执结在官大抵礼义廉耻生于富足其代替之人俗名杖袋自来无赖纵使重加鞭挞安肯办事果系正身量事宽恕万一顽猾则例受责罚平居不可假以辞色凡官长私家缺用之物不可纤芥妄取若系出产去处两平交易里长之家循理者少豪横者多中间多有倚恃财势凌虐细民使其无所控告者亦有包领官钱入巳使细民典卖输官而不沾分文之惠者又有接受原被告财贿妄为代禀而使小民受抑无伸者此等皆不可不察 

　　○检举 

　　凡公事速则易改久则难追错者依律改正迟者随事举行酌古凖今其理一也盖衙门事务繁剧日积月增万一迟错必湏检举庶免上司恠责或幕官自举或正官移文先问当该吏典迟慢违错罪名次乃立案改正施行可也 

　　○引据 

　　各路引关系甚重置立文簿用半印勘合书填字号须当审保是实不可妄给典卖田产公据亦用体勘有无违碍方可出据以绝争端倒死牛马头疋判状之际必令里长人等眼同相视是否开剥拘收觔角皮张大抵屠户及无藉之徒假此私宰者多矣不可不察 

　　○查筭 

　　官司钱粮军需造作收支等项数目浩繁吏胥大抵草率一时装捏文案应荅官长以免谴责万一官长不行查筭即申上司异日磨勘争差受累多矣凡居官自家不谙筭法即湏遴选能筭者一人每遇干碍数目文案必须再三覆筭分毫丝忽无差纔方填写文解仍取该吏查筭相同文状对读讫留下存证以防不测 

　　○佥押 

　　凡吏员禀复公事自上而下佥押文书自下而上遇有大小事务该吏先于长官处明白告禀次于佐贰官处商确既定然后当该吏典幙官书卷纔方自下而上以次佥押讫正官下判日子当面用使印信随即施行仍于施行簿上注写一行某月某日押某件文卷该吏某人承行于上书字以凭稽考其有疑难未决正官及佐贰官所见不同再令该吏于首领官处从公酌量事件详细陈说次第佥押不可执巳之见及听小人谗说因而喜怒妨害政事 

　　○官物 

　　凡系官物料皆须牢固封收时加检视不惟堤防贼盗亦恐为雨涝蛊鼠所坏为害不少若蒸润者急宜晒曝不可因循苟且坐视其弊 

　　○卯酉 

　　凡公门吏典兵卒及里长人等皆须置簿付承发典吏收掌每日侵晨于上画卯至暮画酉讫呈示于不到名下勾断照出名数严行责罚不得轻恕欲治其外先治其内衙门肃清则事无不办矣 

　　○滥设 

　　凡官府除合该人员外不得容留滥设人数此辈皆系无籍之徒多一人则多一害为民父毌岂可不念于斯 

　　○讲读律令 

　　凡居官为政者公事之余常须看读唐律刑统赋以知立法之意将颁降大明律熟读玩味务要讲明通晓律意遇有公事依律施行吏典亦合熟读不特案引条款更须看牧民忠告吏学指南为政模范疑狱说宪纲洗冤录等书求其意则见识必明矣不特此也凡国家典章文物皆当备考详观 

　　○销缴信牌 

　　凡官府皆湏置立信牌追会钱粮军需刑名造作大小公事不得差人下乡止是遣牌勾办牌上分明开写大明律一款违限一日笞一十每十日加一等量地远近定立限期务要依限完缴每日责罚但标限不可太急筭定地里多少几日到衙门通缴行几日摽定而违限者责之无怨如里路来回犹且不及况能办事而不违其限如此是谓教之不信如责之则枉其人如苟且则法令不行居官者但于信牌一事设法稽考有始有终则无沉匿而衙门之事办矣 

　　○勿滥差人 

　　各府非挨捕强盗重囚切不可差吏典隶兵到于州县乡村催事勾扰若拖欠税粮等事但置牌面开写未完事件发与当该官吏完解仍令该吏赍牌完销量情责罚比较随即遣还免致衙门人求索 

　　○图地理 

　　凡有司官到任之初采访画工令各乡都里长将本管地面山川四至寺观祠庙田土沟渠陂塘桥道急逓铺申明旌善亭乡社坛所大小烟居画为一图务要详细不可简率待各都图本齐备却令画者以县治为主自近而远集为一总图遇有贼人出没互争田地侵葬坟茔按图备观可知其大畧不为吏民所欺又且一郡一邑皆有地志图经之书中间备载山川人物土地出产历代沿革之事退食公余亦尝观阅而治内外事迹了然在胷中古风画山水歌有云不出门庭三五步观尽江山千万重 

　　◆礼仪篇 

　　诏旨 
　　祭祀 
　　迎春 
　　肃公宴 
　　日晷 
　　更筹 
　　鼓节 

　　○诏旨 

　　凡诏旨御音一闻飞报便须整肃仪仗赴驿逓迎接不得延缓以致失悞接到驿逓使臣未可行礼随迎入城于衙门开读毕卸朝服方见使者馆于别所设礼待之乃送出郊中间礼节自有颁降定式 

　　○祭祀 

　　凡祭祀境内山川社稷及风云雷雨载在祀典等神皆湏斋戒严洁然后行事祭祀之物必当亲身点视不得委之吏胥大抵此辈多无顾忌宰牲之际纵令屠刽人等盗窃者有之安得不为关防至于颁胙亦宜均及若祈晴祷雨尤宜极其诚敬先儒谓有其诚则有其神无其诚则无其神可不谨乎 

　　○迎春 

　　迎春实为有司重事令办仪餙并官吏僚属先后班次先一日令礼生及该吏预先省会停当至日遵依庶不致临时错乱壅塞有失雅观亦不可恣乐无节有妨大体不特迎春一事为然事事皆当如此 

　　○肃公宴 

　　凡该办乡饮及公宴等项预将各人卓面排定上下次序票帖于卓上仍令吏收底票预序卓卓人伺候散时唱名彻去每彻一卓及器皿止用二人彻毕方请客散如此则既不乱我笾豆抑且靡有争矣 

　　○日晷 

　　衙门内站台及门鼓楼上各置时刻日晷并时辰牌小楼一座令阴阳生按时彻换凡发行文书定限立期食饭保辜等项俱可视此为候 

　　○更筹 

　　鼓楼上置铜壶一副令阴阳生注水候着漏箭时刻以击更点如此则庶使过听者知更鼓之分明夙兴者无衣裳之颠倒矣 

　　○鼓节 

　　伐鼓或用木子或用竹筹初严以三百六十根为度筹尽鼓止二严半倍初严之数三严倍初严之数当以鼓二面或止一鼓两人对击庶使音续不绝凡每日晨昏及习仪拜 
　　贺等项俱以此为节若撞钟缓用竹筹十八根急用绳穿木子十八个缓急各三次相间又鼓声贵急锺声贵缓缓急得宜不惟中乐之节亦以耸人之听矣 

　　◆处置事宜篇 

　　祭祀仪物 
　　岁办叚匹等物 
　　买物价值 
　　低价买物 
　　豪民买解官物 
　　置买饮食等物 
　　佥隶兵 
　　佥吏典 
　　佥火夫 
　　驿传什物 
　　革倒觧钱 
　　造船 
　　公使人船只 
　　官地 
　　不可自鬻 
　　轻去就 
　　不竞 
　　以义处命 
　　贵知止 
　　求进于巳 
　　风节 

　　○祭祀仪物 

　　祭祀及乡饮酒新官到任旧官辞神会计每年合用猪羊等物若干斟量合用物价若干派定坊厢都分某坊厢办正月乡饮某坊厢办十月乡饮一都春祭文庙一图二图买猪三图四图买羊二都春祭社稷三都祭山川四都祭清明五都祭文庙六都秋祭社稷七都办新官到任谒神之类备榜晓谕里长知会自备猪羊伺候如此则事有其备可革权要争卖猪羊多取价利之弊如里长少??匆又须随宜另从处置 

　　○岁办叚匹等物 

　　岁办对象着令各吏典查出从公斟量定价如纻丝每匹用丝若干合用价米若干农桑绢每匹用价银七钱弓每张用觔漆等料价银三钱杂色毛皮每张用银一钱五分之类估计定价置立文簿着令里长出办造解则事有定规免致多科 

　　○买物价值 

　　奉勘合坐买物件若不问多寡通派里长买办则收解之人多估价值通同官吏科敛财物分用民受其害居官者当计筭坐买物价如用米百石则派拾名里长买办用米五百石则派五十名里长买办就于内选用解人后再有别项对象却派未买里长买办再依派起年终查筭若有余米则留预备仓赈济饥民如此则事有条理民不劳扰其各府州派属县一号勘合亦止派一县或二县仍令属县将派过里长具手本送本府稽考非惟易于完解且省馈送催事及倒解钱之费 

　　○低价买物 

　　物同则价同岂有公私之异今州县有所谓市令司者又有所谓行户者每官司□买视市直率减十之二三或不即还甚至百着民户何以堪此 

　　○豪民买解官物 

　　豪民剥削小民成家若被人告首者将状词发与老人问理记其姓名于簿候有勘合坐买对象却关出官钱付豪民收领买解如此则豪民家财日散小民得免科差矣 

　　○置买饮食等物 

　　使客经过供应饮食柴炭纸笔之类若令吏典出票着里长买办则里长有钱送与吏典者经年不买无钱馈送者三五日一次买办琐碎科扰出钱至多牧民者当令每名里长一年出米五石买办供应如一日用了则轮第二名如十日用不了亦令支应先从远乡都分轮起合用 
　　表笺纸札及科贡生员起身或京官起复亦于内拨米买办酒果相待如府州关防属县亦如此法但每月一次着该吏将用过数目具印信手本送来查考若有余米则于预备仓收贮赈济饥民若不勾用再酌量科米 

　　○佥隶兵 

　　皂隶弓兵铺兵斋夫如一州则计筭额设几名派定都分如知州皂隶于一都佥同知却于二都佥判官却于三都佥直厅禁子于四都五都佥弓兵斋夫亦挨次佥点其廵检司弓兵铺兵亦拨定附近都分不许越过别都佥点知府知州亦为属县编定出榜知会则隶兵不致滥设富民不能投充隐蔽差役小民亦免勾扰之祸 

　　○佥吏典 

　　切见各处府州县如缺吏□名则官吏徧都勾扰将殷实子弟受财卖放却将无籍之人久在衙门主写文案之徒如此安能得人办事安能清理卷宗为官者当计筭合用吏典几名派定都分如吏房缺吏合于一都佥户房却于二都佥其税课局学吏廵检司河泊所吏亦派定都分如此则佥吏害民之弊革矣或谓一都少有识字者如何曰四五百家人内岂无十余人醇朴识字但取其畧能动笔循良可学令其在房每日书写岂不有进 

　　○佥火夫 

　　火夫专一廵逻若住居僻巷者少要差拨住居临哨者免其坐铺其家自防不暇其余火夫若有差拨亦只是至紧等事尝见官府不拘事务大小缓急辄差火夫人等于所属及下乡催办扰人然凡事只可量其缓急难易严定限期完报若果限外拒顽或可取官提吏及纔差人提取所犯者务要取来到官当面发落治罪不可纵容在外转央人来嘱托诈费财物亦不可令去人生事及不来回报仍徒为伊驱利 

　　○驿传什物 

　　尝有知温州府者查出军卫寄庒田亩每年一亩收谷三升拨四千亩雇水夫十名四千亩出谷着令驿官收掌置买铺陈什物修船供应使客每月将用过数目赴官查考其铺陈除在船应付外其余于本府官库收贮置立簿籍遇用领出或有损坏随时修补每年依时用米五十石造酒十石做酱五石做醋以后支用不尽每年积出变银存留支应三年内可省一年田亩谷粒今详此法亦可用于他郡 

　　○革倒觧钱 

　　起觧对象多不出产备价赴京买纳县经过州州经过府府经过布政司倒文多被赃吏勒掯倒觧钱物少不顺从则推申文未到或要起觧物件般运到官委官逐一辩验点过又下递运所递觧其觧人所收物价半为倒觧使用非惟民受其害抑且坐买物件不完为官者切要知此但遇觧物人到于司府州省令该吏先写批文付觧人便令出门随写申文发行则觧人受福而吏弊可革 

　　○造船 

　　处官事当如家尝有知温州府造淮安运粮大船六十只计筭工料浩大告示属县递年里长每名出银一两竹木油麻钉铁皆不许准折俱送本府委贤能官二员收受又却委能事官入山采买木植及油麻灰炭于属县取该用匠役起盖厂房如一家造船饭食一处煮办糠粃木屑买鱼菜供给经三月船完置酒劳管事人及匠役计筭每里长止用银七钱仍剩三钱退还各人若各府造海船亦可用此法免致劳民 

　　○公使人船只 

　　使客经过应付船只里长每名置小圆牌一面上写里长姓名官用火烙印置立簿籍收掌在官如用船只十只五只挨次入数发牌着里长每名雇船一只里长收牌为照不致重复年终查考 

　　○官地 

　　凡地方有官地湖泊等处相视风土所宜督令家人翻种以为民先所收之物亦可补资公用多者取勘见数听令民间赁种不许荒芜则田野辟衣食足矣　克终篇 

　　○不可自鬻 

　　代之未至也风民立石以颂德结绮门以祖行鸠钱帛以佐路费建生祠以图不杇之名皆非士君子之事也盖为善不求人知者为上知而不自有其善者次之呶呶焉自媒自鬻惟崇虚誉者风斯在下矣 

　　○轻去就 

　　士之仕也有其任斯有其责有其责斯有其忧任一县之责者则忧一县任一州之责者则忧一州任一路之责天下之责者则以一路与天下为忧也盖任重则责重责重则忧深古之人所以三揖而进一揖而退者有以也虽尧舜禹汤文武之为君皋夔稷契伊傅周召之为臣固未尝不忧其责而以位为乐也彼以位为乐者苟其位者也呜呼大圣大贤宜不难于其所任犹且不自暇逸如此吾才远不逮圣贤顾可乐其位而重其去也哉 

　　○不竞 

　　尝见世之交代者多有所争要皆旧官不广之所致或据其居而不徙或专其田而不分或匿其公物不尽以相授使新者怀不平而无所诉甚非士君子善后之道也夫利之与义势不并处义亲则利疏利近则义远况为民师帅而专务于利其聚怨纳侮视市井小人不若也故君子之从政也宁公而贫不私而富宁让而损巳不竞而损人 

　　○以义处命 

　　世俗以穷达进退皆本夫命谓命之穷者虽竭蹶求进而亦穷命之达者虽远逝深藏而亦不能退此星翁术士之常谈非君子所尚也君子则以义处命而不以命害义可以进则进可以退则退吾不谓命也乐则行之忧则违之吾岂谓命哉彼沦胥富贵利达之境而不能出者则往往托命以自诬宜乎接武祸机而卒不能悟悲夫 

　　○贵知止 

　　蜗涎不满壳聊足以自濡升高不知疲竟作粘壁枯东坡此言深可为知进不知退者之戒夫人事之役役也计谋之敝也人皆以人事可以致富贵计谋可以致功名殊不知一作一辍有物宰之为之而成者非其能也命之至也况为之而不成者多乎造物无言也人不可以惑其听造物无形也人不可以渎其公世之人役役敝敝于百年之间无顷刻之自安者不亦深可哀耶不足以为造物挠深足以为造物咲 

　　○求进于巳 

　　士当求进于巳而不可求进于人也所谓求进于巳者道业学术之精是巳所谓求进于人者富贵利达之荣是巳盖富贵利达在天而不可求道业学术在我而不可不求也况古之人不以富贵利达为心其所以从仕者直假此以行道也道不行而富贵利达者古人以为耻而不以为荣呜呼非诚有致君泽民之心者其孰能与于此 

　　○风节 

　　名节之于人不金币而富不轩冕而贵士无名节犹女不贞则何暴不从何众不附虽有他羙亦不足赎也故前辈谓爵禄易得名节难保爵禄或失有时而再来名节一亏终身不复矣呜呼士而居官能以此言铭其心庶不易所守而趋势要也哉 

　　官箴集要卷之下终 

　　●官箴集要后序 

　　大侍御汝阳西墅张公维天子使总按全淛正色贞度作率百僚之气而新之吁谟远猷既定命而辰告焉维时饬如也恒虑言匪文窒而弗远者乃辑古箴言以贻于有官俾胥资相成焉爰命钢谨订梓而佩之僭于言曰惟士者穷经敷政监于古而有获也匪今斯今矣厥有不然将弗稽乃心自执其说以逞甚而□情餙志枝辞矫正弗吐且茹者佥曰民各有心非三代之直也防如川焉毋亦丧厥良以纳之邪耶弊矣夫其弗循弗要将相滋且溺也公忧既深矣曷箴以淑之尝考自昔稽古范虞州牧多篇语格意迂犹故物也符节之指要傅臣之患□鲜克衷矣斯独有以异之故正心正已昭其则也持廉正内昭其防也职守宣化昭其典也接人驭下昭其分也临民慎狱之规听事救荒之训赋役造作之法盗贼商贾公规礼仪章章咸备克终之旨尤风天下以成人之德也邃矣时惟公以渊源之学持风裁而时措之属意辑编若纲若目若缕柝而规画者典则明尽是故华质确切全御过故义例彰焉攻疾防患喻石坊砭劝率攻焉其取事也覆以辨其摛文也简而深范名民之言而独先觉集众思而抵之大成者也俾筮而始进维身则之将焕乎蒙发秉智廸哲厥惟强仕循者良者终身臧之尤揭大道之公天下为昭焉公之嘉惠盛心尽之矣钢无似实宗之以戒夫若采与属达之海内敢与同志者共之匪惟全浙之幸之私也因嚽于末简 
　　嘉兴府知府郑钢谨序 

　　●官箴后跋 

　　右为台察张公按治两浙作也乃遂辱属吏末得受而读焉而曰夫予盖观于是箴而知为政之有本云夫浙之弊极矣彼其习嚚巧文阴持曲结视章度犹弄物也是故御之以宽则法玩而惠奸而徒震之以威则物有遗照而下多遁情适足为弊薮也是故浙为难治矣自公之揽辔而至也先声所被则巳慑其心而夺之气一时豪右奸污改行恐后及严明之政行而事集治定盖颷至而霆发也此其可以声音笑貌为哉故是编也以正心而本立矣以克终而守定矣轨度以明条理以密是故可训可式可传可远可以考德不爽故曰言有本也必有文也是不可以观哉是不可以观哉 
　　湖州府同知李遂谨跋 
