州县初仕小补　　（清）褚瑛 着 

　　●目录 

　　序 
　　凡例 
　　卷上 
　　卷下 

　　●序 

　　序 


　　国家设官分职各有专责州县乃专理民事者与民最为亲切休戚相关也如果民情醇朴稍知礼义廉耻不致有犯科条固善矣但世道人心良莠不齐强弱不同难免无奸盗邪淫不法之事地方官不能不分别惩治之以凈闾阎在老于州县者无论大小事体自能通权达变随时办理毌须多赘若初经到省风俗不知方莅新任民情未晓所有应办之事不一而足若非有所指归不惟事无头绪抑且无所依傍其承上接下一切事务诚恐思虑难周不无措手为难此编乃褚子舒兄亲所阅历见闻或因彼事而论及此事意度所及者逐一胪列凡有应办应为酬酢应答内外照料虽纤微小事莫不缕细备录缜密妥恰以之循而行焉实初登仕途之津梁也 
　　光绪四年岁次戊寅子舒就政于余故缀数言以志之 
　　愚弟崧谷张权序于省寓 

　　序 

　　愚村居训蒙三十年一绣滨老书生耳庚辰科会试后以大挑签分广东相去万里言语殊风气异矣既到省察其人情访其土俗思预为吏治之地怅怅然莫知所之因请教于同乡　褚子翁先生盖官粤东二十年所至最以循良著者也　先生遂出所著以相示捧读之下见其不矜才不使气准情度理缜密周详诸凡应施了如指掌遵而行之可以无大过焉诚初宦之津梁也爰笔数语以志感佩之意云 
　　光绪辛巳仲秋乡晚生韩辉祚拜识 

　　序 

　　光绪庚辰春奉檄承乏东安是秋山左褚子舒先生以大宪委勘矿务来邑相与过从朝夕共话生平稔知廑念民瘼讲求吏治务以诚信化人以故两至阳山又莅电白历着循声非幸致也先生固政事长才然亦赋性纯朴璋每有所疑问辄娓娓示教不倦顾举一端之是非得失罄以相告幸闻命矣惟州县几务纷纭将何所秉承而使艰巨之投烦剧之会物来顺应条分缕细而胥奏効于临时耶曰余向者着有州县初仕小补藏之箧中愿出与共订之明年冬索观未得又明年夏璋以瓜代卸篆旋省获覩是编意美法良前模具在诚入仕之先路也夫吉光片羽一物之珍人争奉之况以数十年见闻阅历心得之要笔之于书俾作吏者了然于胸如登太行自卑而高其幽缭曲折之区皆得纤细而委蛇与赴以之兴利除害霖雨苍生功德讵有量耶昔僧倬子琰并为山阴令父子着奇绩相传有治县谱不以示人今其令哲嗣南波大令振湘以知县引见分省行将以家学出宰名区后先辉映然则是编之成与治县谱不少逊也乃雅意拳拳公诸同好其贤于古人远矣 
　　光绪八年岁次壬午仲秋如弟何荣璋拜序 

　　序 

　　同里褚丈子舒余父执也别垂廿年矣回忆汉江相聚日闻绪论知丈夙蕴吏才然未得展其骥足后虽劳燕西东音问久梗而心仪其人不置也前岁承中丞裕泽生夫子见招来粤为司记室余心暗喜因知丈久宦是邦此行再获承颜接词当有以教鄙人也抵境后私采舆论则颂丈者翕然交作固知曩者所述巳起而行之矣丈先宰阳山是缺极瘠以除民害故悬重赏构获巨盗李水凤等诸贼目且有利必兴所需惟自捐廉俸不足则贷诸戚友虽负累滋深不计也去后士民请之大府重借寇君丈于是复莅兹邑阅三载以忧去官父老攀辕卧辙为丈易靴以示遗爱服阕继任电白邑多伪命择噬案丈下车始即痛惩之侦知土匪梁歪生广收亡命意将不利于邑乃不动声色画策擒之保全特众不自居功迨及瓜代去不久遂有莫毓林之变几致城陷不愈征丈之善于卧治耶丈性敦谨不事矜诩浮名非所重有为延誉者辄谢不敏常名其斋曰淡淡雅抱亦可想见巳余尝因问问曰丈所至有神君称为政之道可得闻乎丈乃出治谱二卷相示展诵之见其承上接下事无巨细昭然毕举始知到处受其福者悉本于此弗审费贤父母几许苦心裁成斯集有心吏术者又乌可不录一册奉为圭臬乎爰缀数语志其钦挹如此 
　　光绪壬午仲冬世愚侄林元菼炳如拜志于佗城节署 

　　初仕小补序 

　　山左子舒褚大令以经济之长才为循良之上选其莅粤服官固巳历有年矣余于同治癸酉岁筮仕来粤即耳其名而彼都人士于其所宰治之邑亦复津津然时道其政绩于勿衰然犹祗得之于虚称而未得之于实验也甲申季春余捧檄来泷维时　大令亦绾篆威城谊本同舟忝膺牧任接晤从容之会快披其公余所著初仕小补一编为书若干卷其间由事上而驭下由亲民而励俗有若茧丝之细而不嫌其繁琐有若米盐之碎而不厌其零星而其尤耐人寻味者则有若布帛菽粟之至质至朴奉其言而足以广被羣生永饫百秩者要无非古人所谓实事求是之旨而已夫宇宙之物微实无以观其成宰牧之事非实无以达其用从知一官一邑之治理其职端在亲民其任兼期率吏则语虽小而天下莫能破焉世之治民者果其如李北平之能以实致人将以之宰一邑可也即以之宰天下亦无不可也余读是编而幸其与古人之彝训成规若合符节且因其虚衷相质藉励官方爰不揣谫近约志其梗概于简端云 
　　光绪十年仲冬庐陵晏赐书识于罗阳官廨之勤求轩 

　　序 

　　于戏天下之民最切望者莫如牧令天下之官最可为者亦莫如牧令　国家设官分职关系至重内则宰相外则牧令宰相所经营在天下牧令所经营在一方至于目击民生之利病习知人情之好恶则宰相有不及牧令者焉牧令者亲民者也信能于亲字认得真做得透则上不负　国中不负已下不负民民亦乐称为父母此牧令所以最可为也而体其实者卒尠　　子舒先生作宦粤东福曜所临循声卓著心仪者久之宰西宁时适鄙人游幕泷江因属素好寄其初仕小补一编谦嘱厘订并索序言受而读焉凡所谓兴利革弊拯疾救苦无不深切讲求条分缕晰其细入微茫老吏屐齿所不到者亦揭而出之本实心以行实政视民事如家事无他亲之也或曰吾人一行作吏凡以为民而巳是编开卷即说应酬末节为官之计先为民之计后何也曰是有说焉士有出身草茅往往以赠答周旋未经谙练虽极关心民瘼无从措施中庸为明道之书犹云不获乎上民不可得而治职是之故先生阅历素深不忍初仕之向隅详细指陈务令大府先相器重举官之欲措于民者得以次第徐行而后安盖一人之及民有限合凡入官者皆有以及民则其及民斯无穷是编首言应酬正先生大公无我之心为民计廹而先为官计古有为政论者有为治县谱者孔文举诸葛武侯集皆有手教若夫明白朗畅妇孺可晓近世如王文成吕泾野集内所存条教视他文为尤胜然是编一出昔人不能专美于前膺民社者循是以治一邑而一邑受其福循是以治一郡而一郡蒙其庥推之治一省治天下亦将蒸蒸然咸臻上理焉岂曰小补之哉书其卷而归之谅不以鄙人之言为阿所好也 
　　光绪十年岁次甲申仲冬月毘陵刘福康谨序 

　　序 

　　光绪丙子季秋友山张中丞乃弟玉山以进士选授江苏兴化县知县来粤省亲将之金陵瑛忝属同乡于抚署晤谈之余知为醇厚君子也不耻下问以州县之事见询又命凡到省及到任所有应办之事无论巨细不厌烦琐详开节畧瑛质本愚鲁幼年又复失学前随督宪毛寄云先生来粤谬承许可留粤补用虽两权阳山县事乃山僻小邑孤陋寡闻见识未广不足数述婉言辞却奈谆谆相嘱辞不获免不得巳遂将亲所阅历或管见所及或目见耳闻一一胪列意到即书不复诠次第各处情形不同其中有无可采尚希高明酌量改易所述各条言虽鄙俚理未全非在久于仕途者视之固若腐朽毫无可取而初登仕版者观之亦不无小补云尔 
　　光绪二年丙子巧月山左褚瑛谨识 

　　序 

　　州县事务殷繁固非笔墨所能尽述亦非先事所能预料地方之情形各有不同人之赋性亦恐各别事同办异难据一律其事之来猝缓真伪曲直莫辨大小难分鬼蜮伎俩百奇千怪时势靡定更难预防当事者惟有以官事为家事不避嫌怨不惮劳苦度其虚实权其重轻临时酌量详审办理庶不致毫厘千里之诮耳 
　　光绪戊寅仲春山左褚　瑛序于电阳县署之淡淡斋 

　　序 

　　前承玉山张君问途于盲乃录是篇以答之井蛙之见自知于治无裨不过意图塞责耳此后箧中秘之不敢出以示人也年来颇辱诸公下询恒欲借观原稿于是魏收之拙不能藏矣客或劝付剞劂余则曰岂敢盖管中窥豹方耻眼界不宽且谫陋不文措辞非雅讵忍灾诸棘枣梨为识者所嗤奈迩日竟有索抄者频久假不归取阅者踵至殊无别本以应命乃爰集活板藉以代抄非敢前言之食也乞博雅君子匡其不逮或收千虑一得之效是所厚望焉 
　　光绪岁在壬午中秋前二日东鲁子舒褚瑛识于五羊客舍 

　　●凡例 

　　一是篇原系专为初仕者言之诚恐乍入宦途一切规目未能尽晓公务酬应亦难周知是以不惮烦琐莫不悉载俾有指归 
　　一集中所述各节皆在广东闻见所及或因此事而论及彼事或私意隐度俱从实书不假穿凿不与粉饰者同 
　　一篇中各事不惟躬行者居多抑且志切劝勉倘循而行之于地方不无裨益 
　　一篇中词句本属粗陋无文然此专为叙事取其简明不敢诪张笔墨见者谅之 
　　一篇中各条虽经亲历或管见所及但赋性愚鲁错谬在所不免惟事情变幻难以逆料故每有因时制宜相机办理不可拘定以致贻诮胶柱鼓瑟 
　　一篇内所述各事身历其境者为多意到即书一一胪列不复诠次识者谅之 
　　一通篇大意凡事有成规者俱宜率由旧章不可擅改旧制或另出己见创造新奇以致画蛇添足落后人笑柄是以每有循旧照办之语以申劝勉 
　　一是篇不过大畧原藏之箧内未敢示人而知者借观抄存致有久假不归者客或劝付剞劂自揣无学识同井蛙讵忍灾诸棘枣梨为有识者所嗤然舍此又无别本以应不得巳爰付活板刷印不过藉以代抄云 

　　●州县初仕小补卷上 

　　山左褚　瑛子舒着 

　　到省禀到并请假 
　　酌收家人 
　　聘请幕友 
　　禀辞赴任 
　　见道府幕友 
　　府道礼物 
　　红谕到任 
　　到县先进公馆 
　　开造事宜册 
　　前官送印 
　　先拜仪门 
　　接印坐大堂 
　　免参堂 
　　不收礼物 
　　请前任官幕 
　　接见属官 
　　与前任饯行 
　　牌示点卯 
　　点监犯 
　　监羁派家人 
　　考取代书 
　　择日开征 
　　巡阅城垣 
　　请同城文武绅士 
　　卯期收呈 
　　批阅呈词 
　　积压呈词 
　　呈词副状 
　　刊刻号簿 
　　违式呈词不收 
　　拦舆白呈不批 
　　不准公呈 
　　宜立声威 
　　不准击梆 
　　白日坐堂 
　　幕友相助 
　　訉讯结前任案 
　　先拏凶手 
　　相验轻骑减从 
　　验看生伤 
　　验尸莫避臭 
　　银钗探毒 
　　断肠草毒 
　　回署排衙 
　　假命讹索 
　　轻押人证 
　　摘除无干 
　　盗案会勘 
　　贼盗窝家 
　　贼头强盗 
　　亲验命案 
　　严拿土匪 
　　毌惜赏费 
　　命盗案件不可匿报 
　　审理奸情 
　　不准私押人犯 
　　要犯即问 
　　忤逆不孝 
　　平心静气 
　　不用嘴把 
　　不用非刑 
　　词讼度理 
　　罪犯收监 
　　板櫈压扛 
　　吊犯不可与食 
　　服吃刑丸药 
　　伤毒命案 
　　暗记要言 
　　起解犯人 
　　拨兵护送 
　　清厘羁犯 
　　邻封相验 
　　捐施棺木 
　　开报犯人 
　　交接之际严防监羁 
　　递解军犯 
　　婚姻不断离 
　　亲谊莫打 
　　串票查清 
　　征收钱粮 
　　安设粮站 
　　起解钱粮 
　　钱粮税契减价 
　　税契大头小尾 
　　包征包解 
　　各营兵米 
　　书院膏火 
　　各庙祭祀 
　　孤贫口粮 
　　接收仓谷 
　　地方情形 
　　禁演淫戏 

　　○到省禀到并请假 

　　到省即差人各衙门挂号禀到恐凭限逾期一面禀假缴凭以便访问情形拜谒同年同乡如有来拜者皆见谘问一切风俗数日后销假先见首县首府依次恭谒各宪听候分示 

　　○酌收家人 

　　下委后各处所荐家人必多须探明此缺实用人若干于临起程时派明榜示余者候荐断不可多带否则盘费事小若辈回省必有许多谣言 

　　○聘请幕友 

　　幕友一席最为要紧至好者推荐不可遽许亦不可遽辞务细访察所荐之友品学何如择其善者延之赴任有期拜见下关书聘金一项量缺致送缘聘金若干年节礼即照聘致送加以水礼八色随时配合其起程船脚或我备或折价商酌办理各处情形不同临时酌夺 

　　○禀辞赴任 

　　省城禀辞后即行到任自毌庸议若先见本道府然后到任须酌量回答倘本道府问几时到任则云请示若令自定则云巳择定某日接印此举恐本道府巳允前任情托自定日期不喜悦也如分付让前任几日当面不可不应惟有托幕友或首县婉言转求告以下情较为圆到 

　　○见道府幕友 

　　到任时道府之幕友必得拜见一二次面托指教一切辞行时又为恳托倘公事有不妥之处请其格外照拂平时不妨常通信函致问起居公事随便商酌免致驳饬为难其节礼干修按时照章致送不宜短少 

　　○府道礼物 

　　到任时府道如荐家人酌量收用其例送礼物恐不能全收须再备土仪数色致送无不收者幕中亦必点缀不可少也 

　　○红谕到任 

　　起程前二日即专家人持红谕告示先往晓谕书差人等不准远接并预备公馆一面函知前任赶将未了事件清结庶免藉词迟延若请让几日我经看定日期断不可更改 

　　○到县先进公馆 

　　到县先进公馆未拜仪门不可进衙门若有公事着家人与前任商议来拜尽可面商接印后实时回拜并拜旧任幕友 

　　○开造事宜册 

　　未接印以前令各房书办开造各管事宜清册送阅有不明之处唤来当面细问 

　　○前官送印 

　　接印之日前官必先数刻将印信并各项人役花名清册移送酌量赏给来使代茶或四圆或六圆其交代各册有当日移交者有异日者有一二十日月余者更有官先回省留家人送交者送时有酒席金者亦有并无者各处情形不同悉皆听之接到后即请幕友核算不合者签驳更正倘有纠缠之处自有监盘之员会算两得公允 

　　○先拜仪门 

　　接印时先拜仪门暂到签押房少坐等外边伺候齐备穿朝服挂朝珠望阙谢恩再拜印换常服升公座各房禀请开印签押事毕退堂 

　　○接印坐大堂 

　　到任坐大堂拜印后各房书办用印请签押预先令各房将应签何字于簿内粘一红条以便照签恐临时错误贻笑众人也 

　　○免参堂 

　　拜印时巡检捕厅禀贺堂参令家人辞曰不敢当请花厅坐退堂后或拜灶拜祖毕即到花厅少叙待茶送出幕友来道喜随即到书房稍谈而回同城文武拜贺不见者多异日即各回拜并拜巡典绅士 

　　○不收礼物 

　　凡巡检典史礼物概不收受以示体恤绅士礼物亦概璧谢庶免挟制此后书差人等致送对象食品尤当拒绝 

　　○请前任官幕 

　　接印后即备办酒席请前任官幕询问一切情形我之幕友作陪不可入外人因时制宜不可拘定 

　　○接见属官 

　　接见巡检典史时问到任几年年久者则问地方利弊绅士谁优谁劣土豪讼棍几人是何姓名令其开送以便拏办其新到任者谕以地方贼盗娼赌皆宜留心不可因循不可擅受等语因时变通到齐公请一饭即催其回署 

　　○与前任饯行 

　　前任卸事后必有数日躭延始能回省如在衙门同居先为备酒饯行再于起程时或在二三堂备酌让前官清酒三杯殷勤尽礼上轿时用拜垫叩首送行以敦寅谊落船后仍到船上话别若居公馆则与同城在城外公所庙宇由县备办酒席公饯临行时同拜行礼礼不可亏 

　　○牌示点卯 

　　到任后例应点卯择日悬牌查点点书办则谕以务必小心办公倘敢串通舞弊或贻误公事一经查出定即责革不贷点差役则谕以嗣后如有差票务必按照标发日期带到如敢违延或带到私押班馆或任意索诈隐不具禀一经查出恐尔等性命难保后有疲玩者重惩数人示以言出法从到任之初必须严厉使百姓人等咸知畏惧以后公事易于着手 

　　○点监犯 

　　择日祭狱神备三牲礼亲诣行礼先点禁卒严谕日夜小心不准偷安赌博再将犯人预先令刑房开造花名清册每犯名下注明年貌犯事案由收监年月日期按名点验刑具是否坚固齐全分付安分守法即将祭物赏给仍按名赏犒钱一二百文随到监羁各房看验木笼是否坚固地铺是否活板谕令差役人等小心更夜疏虞必重究不贷地铺时常打扫干凈不准懒惰 

　　○监羁派家人 

　　监仓羁所关系紧要应各派家人一名专司其事收封开封必令亲为料理倘有疏虞所关匪细口粮灯油按数给发不准丝毫扣克监狱乃捕厅专责亦命其亲自常到照料检点断不可大意疏忽 

　　○考取代书 

　　考验代书如考取之后发给戳记以专责成若各房亦请戳记不可乱发一则恐起争端二则事无专责各处情形不同宜临时察看相机办理 

　　○择日开征 

　　到任后择日拜仓神开征各仓口亲为看验谕仓书人等若有渗漏之处随时禀明修补不可因循问明有开征规礼若干不可受其朦混此日幕友及家人内外皆有酒席各处情形不同问明酌办 

　　○巡阅城垣 

　　到任后必须巡城阅视一遍城垣如有倒塌之处择要修理免致愈倒愈多所费更巨其各处兵丁俱有犒赏问明按照旧章如数发给不可加亦不可减恐后成例 

　　○请同城文武绅士 

　　到任后同城文武均宜联络亲近即备酒请叙再请绅士请幕友各按所司办事 

　　○卯期收呈 

　　卯期呈词自巳亲收为是一则雇倩之抱告不敢卯卯代递其亲到者便可当堂诘问或收或驳随时可以发落若请代收去留则不能作主转多笔墨 

　　○批阅呈词 

　　州县卯期呈词批阅最难除命盗重案随时呈报有伤痕可验有形迹可勘毌庸置议外所有寻常案件词中之情节真伪莫辨事理之谬妄难测其由代书造作者尚不至于离奇惟讼棍之刁词或指东而说西或将无而作有或捕风捉影或空中楼阁诪张为幻任意妄指百奇千怪难以枚举披阅之际宜详细审视观其意向着重在于何处择其要害情理不顺之处严加驳饬使知官不能欺再呈再驳迨被告呈诉到案两情比较可以得其大概方可婉批本当不准姑念控关有因准传訉究办其似有情理者亦当择其欠顺之处挑剔数语驳饬仍转语曰姑准传案訉究凡两造呈词固不可一概批准致滋拖累亦不可俱为批驳转生事端盖民情好讼若遽予批准诈为百出刁风日炽良懦何以聊生若全行驳饬一再不准被告者难免不逢人称快扬言得志在原告巳有愧忿之心加以被告揶揄必将寻隙斗殴恐致酿成巨案要在因时制宜看事体之缓急情理之真伪推情度理既不可偏执巳见尤不可格外苛求告婚姻者批查有无婚书庚帖媒妁何人何年月日完婚山场田园地土令其呈验契据绘图注说帐目牵扯问其有无合同约据争继霸产饬其呈验族谱昭穆是否相当其有无关紧要之事或批乡族老调处或令地保查覆酌量办理惟坟山之案情弊最多初呈先批绅耆约同坟邻查明秉公调处察看有无碑记界址兼询附近彼处之绅衿真情何如先有几分主宰俾传訉勘验时得有把握此皆批呈之大节目幕友自能逐一批明但初入仕途诸宜留心大概情形不可不稍知一二摠之务当不即不离一经批准即应传訉人证到齐即应设法完结不惟案无积滞抑且百姓感激 

　　○积压呈词 

　　卯期呈词自有簿点名收阅其中亦有不收者令签押另造一本将收者按名开列刻巳批小戳于誊批时将巳批之呈簿内逐一印记呈词内或有因查卷禀复致尔迟延往往有不批者告状之人辄多心怀怨望然既巳收其呈词惟有秉公批示无论所控情节要紧不要紧随时查阅簿内未批之呈开单请幕友速为批发摠期一纸不遗尽行批出庶百姓不致议论短长也 

　　○呈词副状 

　　所收呈词副状乃官幕亲批应为备案之件令签押汇齐或按月或按季砌钉成本送内存留以备查阅于交卸时各自带回 

　　○刊刻号簿 

　　另刊空簿一本写某年月日留空据某处某人控某人某事等情一案再将原被干证乡绅族老分行平写现填人名复将原差某人限几日带到一一注明所有词讼登入簿内此簿交门印各一本照式填明按票发日期令其催差赶传一目了然不惟案无遗漏抑可杜书差摆弄压搁之弊 

　　○违式呈词不收 

　　三八告期收呈有正副状者方收其违式红呈白禀一概不收盖红呈白禀既无住址又无店保在讼者所费无几架唆者又易为力一经接收则纷纷效尤以式状为虚设矣且票传时如匿不到案差役以无住址店保藉词推诿必得饱其所欲而后巳故收红呈白禀事虽小而为害甚大湏访明地方情形即明白晓谕禁止 

　　○拦舆白呈不批 

　　在本城因公出入及拜庙行香如有拦舆递呈者果系遵式具呈盖有代书戳记列明抱告店保尽可照收其红白禀呈概不接收倘拦舆横拖轿杆不放只须收下择其事关紧要者仍令另换式呈批发余皆不批示则可省许多事百姓可免受许多害烂衿讼棍亦不能任意包揽 

　　○不准公呈 

　　凡有绅耆公呈不可轻准盖自爱之人虽事甚切已尚不肯匍匐公堂况非巳事乎借口地方公事联名具呈必有假公济私者其非安分可知即事关利害言有可采姑受而不批别自体察举行切毌轻听遽详致开纷扰之弊至书吏禀陈公事尤不可信用公呈之弊高廉各属尤酷每有一呈原告恐不得直贿买举贡生监及耆民人等递公呈以证所控其事彼等见闻甚确并无虚妄准与不准所不计及而出名巳得数金矣若果一准邀请到案则另议跪堂金若干方肯到案案情之曲直亦不在意祗讲到堂得钱而巳此余在高廉亲见者故宜慎之也 

　　○宜立声威 

　　到任之始绅民欲看新官之作为以为展施之地步讼棍烂匪观刑罚之严否预备唆摆之奸计书办之舞弊差役之狡猾一则情形不熟二则茫无头绪若不于立法之初稍立声威嗣后振作为难即于前任未了之案自己细看当如何办理平允再与幕友商议可否然后坐堂訉问案中是非于堂单内判明固妙否则退堂后判定发出亦无不可发轫之始摠求妥善如此断结三两起使众人咸知此官精明不敢起轻慢之心嗣后公事即不难办矣 

　　○不准击梆 

　　三八卯期收呈向有定章此外遇有命盗重案击鼓敲梆廹于情急原所不禁乃斗殴吵闹细微小事辄亦击梆喊呌不惟殊骇听闻抑且无分轻重到任后如有此弊可出示禁止并严谕把衙及差役人等一体知之如违即将把衙差役责惩 

　　○白日坐堂 

　　凡坐堂理事如有夜晚带到要犯自应实时訉问不便迟延其余各案俱宜白日审办为是缘案情虚伪百出并有串通讹诈不一而足一经到堂原被告之语言神情书差之眼目举动心传神授唆摆以意会点缀而乘隙一切情形莫不毕见鬼蜮焉逃较之灯光之下烟气缭绕遮前影后者清楚多多矣堂之上下所瞒者官一人而巳即白日尚恐被其欺朦况昏夜乎倘有紧急案情密办事件或问正凶要犯下落恐人杂走漏风声即在花厅密室只命书差数人伺候录供若必用刑之处随时呼唤闲杂人等概不准进以示严肃庶免屈抑 

　　○幕友相助 

　　州县事大任繁一己之精神耳目难以周知必须得人相助为理方能有济访延幕友为第一要务其德行素着品学较优结实可靠者即推诚以厚待之实心以信任之不必存心疑虑而后始得其实效相处可能和睦永久不致畏难苟安因循贻误致尔上下间隔物议短长也 

　　○訉讯结前任案 

　　到任后将前任移交未了之案即出票催传限日带到一经到齐即速为訉问可结者即结或开释或放保或谕令绅耆秉公调处将羁押之人设法清厘使百姓知官实心办事不欲拖累愚民庶众情感激 

　　○先拏凶手 

　　凡有命案一经呈报刻即坐堂将报案之人问明正凶何人有无帮凶伤在何部位尸在何处各情由详细录供在堂上亲写硬签密差干役前往出其不意速拏凶手一面亲诣相验凶手一获办案尚易若稍有躭延不惟凶手逃走抑且尸身发变掣肘甚多 

　　○相验轻骑减从 

　　下乡相验勘案务须轻骑减从以速为妙一到即验验明即令尸亲领埋若死尸一时不领案情即一时难定又防唆摆另生枝节难以收手更宜严禁差役任意需索违则重究不贷凶手一到即赶紧问供断不可暂押羁所防其生变不可不慎 

　　○验看生伤 

　　打架互相殴击致伤肢体者须看是否手足他物抑系刀刃器械并头破骨折伤痕较重者是否在致命部位量明分寸先给七厘散敷伤处并食少许可护心止痛庶不致死即訉问因何起衅共有几人相打何人为首何人为从何项器械致伤比对伤痕是否相符逐一填明伤单立刻严拏凶手到案訉明确供取具保辜限状照例保辜赶紧调治是活一命即活二命也初验伤时如伤处有药敷盖不可邃□行揭视恐伤风不便其伤重者难以保其不死生伤既经验明伤单可据凶手又巳供明有案即使限内因伤身死再验尸身尸亲亦不能任意妄控紏缠若生伤初未验明尸亲难免不藉命别生枝节讼棍烂匪更不无故为掣肘唆摆讹诈是验生伤不可不格外详细免后来许多事端 

　　○验尸莫避臭 

　　凡相验死尸若系当时自然易验先看头面致命部位再看周身何处有伤逐一验明倘尸巳发变切不可避臭不肯上前必得眼同尸亲将所告之伤验明若系刀伤比对刀口量明分寸缢者看绳纹八字交与不交殴死者验伤痕是何物致伤是否在致命部位逐一看明用手试捺若是真伤自必坚硬仰面合面俱要看过若肾囊有伤必自□按试其肾子是单是双是否破碎倘伤此处致死囱页门自有红点高起不明之处查对洗冤录万无错谬若尸身腐烂已尽只有骨骸者令尸亲认明是否本尸无异仵作即报无从措手照判可也 

　　○银钗探毒 

　　相验探毒之说洗冤录内只注银钗探试究竟如何探法并未讲明余前两署阳山县事亦未曾验过迨署电白县事彼处假命讹索之风甲乎通省下车伊始即竭力整顿有服毒身死妄指被殴者当相验时见其并无重伤不致殒命而手足指甲皆青黑色若不探试明确难以折服其心即令仵作如法试探乃用银探两只两头各镌上下二字上头留一针孔以备穿线另用竹□片削与银探宽相等长则过之将银探下头折回少许包住竹片为托将尸身安放平正头颈垫齐使喉口顺直将银探缓缓投入至底口不留余将线露在口外抽出竹片将口用纱纸多层热水湿透封盖其谷道亦然上下安妥将头面颈项口鼻耳穴咽喉心胸胁腹谷道各处用热酒糟厚敷寸许盖以草纸再用棉被或毡毡将尸密盖以滚汤淋之一二时听其腹中鸣响为度抽出银探有毒则黑色用皂角水洗之不去复用布拭之无异当众验视原被告各无异言倘银探白凈则无毒明矣此则余亲验数人皆无疑义此外有无捷便妙法阅历既少又兼愚鲁未敢臆度请司牧者斟酌之 

　　○断肠草毒 

　　探毒之法前巳详言大抵所验服砒礵鸦片烟诸毒上下两银探多黑色惟任西宁时验有二尸口中银探边傍仅作微黄色谷道之探则尽如浓茶深黄色初意谓口中之探下未得法或者毒轻迨后亲为指示如法递尽久之拔看仍只如前訉之尸亲据供系断肠草水饮之而死等语因思毒既入内何以上无毒而下有毒岂如洗冤录所载春夏之交草鲜性烈或嚼食在心胸间其毒即重欤抑因严冬草枯性弱又兼煮饮水行下焦入肠胃其毒归下欤未敢臆度但闻此草苦甚嚼食实难特志之以备后考 

　　○回署排衙 

　　命案相验后向尸亲云伤巳验明必与尔伸冤令其出具领尸掩埋甘结亲打手摹存案案内无关紧要之人当堂开释只带原被干证回署候訉于标封棺天地封时笔向上画遂势撇去退堂即上轿当时不可回头即到城隍庙浣沐更衣行礼解秽回署坐大堂击鼓排衙多放鞭炮退堂稍坐即到幕友处商议办理 

　　○假命讹索 

　　假命讹索之案广东高廉各属为最他处虽有无如此之甚也高廉之中电茂为尤甚肇庆之阳江亦如之有等不法之徒名曰沙鱼贩专以藉尸讹诈为务不论远近凡有路毙无名乞丐或江海浮尸或年老无依孤贫无人埋葬者甚至有穷苦不堪之人病将垂死者卖与沙鱼贩做假伤讹诈百奇千怪丧尽天良实堪发指一有死尸即串通本地烂衿奸匪买嘱无赖男子无耻妇女或为死者之父母伯叔兄弟或作儿子媳妇子侄亲属本属乞丐孤独忽尔儿孙妇女俱全男尸则哭父号爷女尸则呼妈唤母一见官到即假号喊呌诉说冤苦问其情由无不含糊支离茫然莫对且距死尸甚远竚立遥望不敢近前伏视掩面假号毫无悲伤种种虚诬难以言喻尝见路旁死尸数日无过问者迨至地保报验突有哭儿者哭夫者伯父者男男女女号叫不巳亦惟遥望不敢近前既验明乃无名乞丐病故者皆烂棍串通买嘱希图讹诈也诸如此类当未经报案之前奸匪烂衿人等开列各乡富户弱族姓名某某为正凶择肥而噬任意讹诈乡愚以事关人命隐忍赂和一再搜求四方延及数十里人心惶惶莫敢与较有钱者除名抗衡者指控仍留索诈地步迟之又久始递呈内又故作支离含混之语使官生疑出票差查则与差役狐假虎威讹诈更甚迨至囊满意足无可择噬之人则具和息百姓受害深矣欲除此弊惟有一经报案不论命之真假不计路之远近实时前往亲验沿途留心访察再看有无伤痕详细验明真者照例办案假者立将原告之人先行押候确切研訉究明主谋索诈之人分别严加究治如此惩办数人庶几棍徒咸知生畏此风可以挽回愚民可免遭害矣 

　　○轻押人证 

　　凡訉理婚姻田土钱债细故案件如訉无甚关涉之人当堂开释固妙倘湏候质之处若遽予释放传訉为难或令其出具传訉无误甘结在外候质或令亲友保领传訉即到不可轻易收押交差带候免致索诈凌辱受累无穷 

　　○摘除无干 

　　凡案中连累无干紧要之人于出票时概行摘除只传原被干证及在场必不可少者到案免致株累多人 

　　○盗案会勘 

　　盗案一经禀报即会营亲诣勘验贼由何处进何处出门户有无破损痕迹所失财货在何房内箱柜曾否破烂绘图注说前后左右有无邻居亦于图外注明若有当场拏获贼匪立即严訉何人为首何人起意同党若干人是何姓名逐一录供会营严拏一面通报不可听兵差之说乱拏塞责 

　　○贼盗窝家 

　　贼匪偷窃全赖窝家藏匿大盗抢刦尤靠米饭主供应贼盗一经拏获务必根究窝家及米饭主姓名会营严拏重究以清盗源 

　　○贼头强盗 

　　地方如有漏网之贼头潜匿之强盗若改过迁善安分守法并不滋事刧抢深自悔悟者姑且置之以安其生不可无故苛扰转激事端倘贼性不改阳为守分阴仍紏集匪党聚众煽惑拜会结盟或养贼抢刦坐地分赃并与本地烂衿勾结以备缓急衙门书差串通便通信息不知敛迹无恶不作者必当设法严拏惟初经到任访察恐未能真确于接见各乡绅耆时作为无意问地方有窝藏贼匪者乎地方安靖与否如有此等强徒自必有言之者各处所言相同即有几成可信仍不动声色明察暗访以昭切实既无疑窦然后密为布置遴选干练之人重与花红好言激励务期一举必获如果获到即严訉确实录供通禀核办以除地方之害若无十分把握断不可轻举妄动设有参差噬脐莫及倘觉办理为难则莫若缓图之为愈也诱擒之法务宜慎密不可走漏风声不可急求见功致有偾事此等匪徒未必所在皆有亦未必处处俱无尤湏实力访察因时制宜设法除之以绝后患俾靖地方不可稍存玩视 

　　○亲验命案 

　　命盗重案一经控告办法前巳列明毌庸重叙惟是人命大事抢刦重情所关匪细其事之大小难易均难预定务必亲诣勘验不惟伤痕之轻重事情之真伪了然于胸心中稍有把握抑且免后来许多事端追悔无及断不可轻令司捕代为勘验庶免两造借口生事差役人等亦不致任意索诈滋扰无忌 

　　○严拿土匪 

　　地方如有传习邪教谣言惑众并不法之徒竖旗拜会以及伏莽土寇聚众为匪之事一经访闻即不动声色密派亲信明练之人并绅士耆老人等前往访察确实严密查拿乘其勾结未广人数无多拿办尚易得手果能将头目拿获严行惩办余党解散地方免遭荼毒何幸如之若吝惜小费因循迁延畏首畏尾不肯拿办势必勾结人众气焰日炽不惟查办匪易诚恐乘机窃发闾阎被害不堪言矣膺民社者先事疏防之咎百喙难辞惟当于访闻时即星速分派密查确实头目何人在何处会聚共有人若干是何作为举动即筹办经费顾募壮勇遴选差役会营拨兵布置妥协设法围捕摠期一举必获无枉无纵庶几不致酿成大事地方得以安靖要在因时制宜相机而动既不可稍涉玩视致滋勾结蔓延尤不可草率妄动激出事端仍严谕各处绅士族老人等约束予弟各安生业不可误听谣言执迷不悟倘能悔过解散自当宽其既往决不深究若不改过自新必致身家不保追悔莫及如果消患于未萌实地方百姓之大幸望当事者切实留意焉 

　　○毌惜赏费 

　　钱银之贵重孰不知撙节为妙然地方官有不能节省者如在署中居常饮食用度或多或小少其权操之在我若有紧要差使过往应酬一切势不能不办也又有著名贼盗紧要犯人竖旗拜会等事奉行严拏吃紧饬令重出赏格花红购线缉拏动辄数百两更不能节省也尤宜不论何款何项甚或出利揭借典质衣物随时给发方期于事有济断不可以经费无出苦诉艰难一味吝惜推延不办恐迁延日久必致别生事端难以收手明知亏累难填然事廹势逼不能不竭力措办庶免酿成巨案追悔莫及如果因公赔累上宪具有耳目百姓自有公论摠之若能与地方除害可以问心无愧彼苍者天亦必不负我苦衷也 

　　○命盗案件不可匿报 

　　一邑之大良莠不齐未能概行教化使顽梗之徒不作贼盗不为凶匪也本地之贼盗易拏外来之匪徒难防一有抢刦命盗案件地方官先巳惭愧交并心怀不安无以自容若事主系良善之人稍知礼义不过报案恳请缉匪伸冤未敢放肆倘遇土豪恶矜刁生劣监便乘风生波恃系事主言语踞傲逞刁泼横任意捏报希冀挟制官长藉端妄指尤欲假公济私或控书差得贿以故纵或捏某人知情而容隐择噬良弱居以为奇村邻惶恐莫知所措无理情状难以枚举殊不思地方官一遇命盗案件无论道路之远近不辞山川之跋涉前往勘验获犯有花红赏格解勘有解费花用耗费犹为末节劳苦在所不避禀详稍有延缓错误轻则申饬记过重则处分撤参更岂乐于有命盗案乎无如事主尸亲不察往往藉端逞其刁狡粤省习气大抵皆然以故凡遇命盗之案亟宜从实禀报倘命盗层见迭出要在当事者因时制宜相机办理若因案情为难匿不禀报或暂图目前无事日后或事主尸亲上控或他处获犯供同此案上游查诘其将何词以对与其日后设法弥缝诸多掣肘何若当时禀详较为周妥乎且缉拏凶犯俱有定限即使限满不获尚有宽展之条犹可设法严缉冀有获犯之日至讳匿命盗例定处分綦严高明者自有权衡办理必湏妥慎不可稍涉大意以讳匿为得计也 

　　○审理奸情 

　　地方奸情之案有强和之不同罪名即轻重之各别凡问此案观看者必多务湏庄重严肃色厉言正如系强奸有伤无论幼童处女巳婚妇人先令仵媒验看伤痕之重轻再问其行强始末情形与所伤相符强奸属实即照例按办若系和奸祗问其始末原由起自何时往来久暂其亵事琐情概不追究断不可任意描画轻言笑谑显己诙谐形人丑态更不可饬令跪近堂前频频斜窥故为逗留使其长跪羞愧难堪惟当要言捷语速为断结或开释或取保或交其父母领回管教庶免众人属目以全其廉耻盖此等淫奔之辈伤风败俗虽抛头露面良不足惜当思地方官为民父母之义诸凡谨慎以示爱民之意亦未尝非存忠厚之道否则恐百姓有轻佻之讥起怠慢之心不可不慎 

　　○不准私押人犯 

　　凡有各班带到要犯及一切原被人证必有羁所管押断不可任令私自管押致有各项情弊其羁所各处湏时常派亲信之人前往点验或多或少实时查问责惩其监仓羁所宜仿照前人改用活板不时熏洗晒晾干凈以免各犯受湿染病保全生命功德无量 

　　○要犯即问 

　　凡命盗要犯人证一经带到实时訉问谓之落膝初供尚有几分可信若收押一二日再訉轻则失实重则不认何则以老犯奸差从傍教唆应如何回话方有生路否则必死无疑彼有此主意问官为难多矣此余屡经尝试之苦也 

　　○忤逆不孝 

　　凡送子孙忤逆者当喊控时正在气怒之际自必极言其子之凶恶万难姑容决意恳请当堂处死以绝后患凡遇此等之案男则问其妇是原配是继娶共有子几人此子是谁所生女亦照前訉问若是继娶则问其有无亲生之子现年若干曾否娶妻同居与否逐一訉明情弊自然显露若是亲生之子然后剀切劝谕骨肉之情不可造次须知既死不能复生追悔莫及倘仍言不要则问曰既如此能无悔乎必曰无悔又曰正在气忿不可执迷吾与尔严加教训使之改过孝顺可乎必曰此子恶极断不改悔恐遭不测曰姑试观之即命将其子带至堂上指其父母曰此尔何人必曰是父是母又曰尔知父母送子忤逆不孝要生即生要死即死乎必曰知之曰既知之何为而犯也必曰不敢曰若无此事尔父母焉肯送尔忤逆必欲置尔于死本县亦无如之何惟有将尔打死以绝后患即令去衣重打之暗窥其父母有无怜惜之意仍拍案喝曰重打以死为度不必多讲及至皮开肉绽血流徧体其子自必叩头求恩曰我亦不能自作主张试恳尔父母如何其子无不匍匐哀呼父母泣求饶命者如果其父母无异言是其气忿已消仍不遽准乃曰今日姑且免死先行羁押听候严办庶免尔父母生气本县亦免遭逆伦重案即命上刑具收押令其父母回家其父母见子血肉狼籍惟恐子死不无追悔悯惜其子受此惩创尤恐官不容恕不无心惊胆战知王法无亲父母为重不敢放肆冐犯也押候数日自有亲族呈请保释一再饬驳不准使知起灭不得自由然后当堂严加训饬仍令重打亲族自必叩恳乃曰看尔等之面姑宽宥之倘再不知孝顺送案立毙杖下万不再宽仍责成保人亲族人等曰如敢再犯即惟尔等是问稍有不遵速为送案究办毌得容隐致干并究取结保释如此办理此后父子似不敢轻易冒犯改过自新未可定也倘是前妻之子或庶母继母有子控告前情则当斟酌而行要在当事者因时制宜相机酌办不可一律拘定一概而论 

　　○平心静气 

　　问案为第一难事惟遇事不可先自存成见湏平心静气听两造细说然后逐层驳诘或责或罚或了结开释临时酌量一堂不结或添传人证覆訉或交族人地保调处均于訉单内判明免书差舞弊其在堂上不许书差家人胡言乱语违则当面申饬以肃堂规而免串唆 

　　○不用嘴把 

　　问案妇女不可轻易用刑即男人嘴把亦宜少用何则若掌嘴稍偏即有性命之忧能可用笞不可掌嘴正此故也 

　　○不用非刑 

　　国家所定律例无不严密详慎其治狱一切刑具莫不俱备周妥是以有人干犯何罪即有何项刑具以治之若遇事遵循办理己足以尽之矣倘恃才任性妄为以图见长邀誉或擅造非刑以示威或别立异法而肆虐以刑罚为儿戏不顾他人之生死将民命而试法罔虑阴骘之有伤当其得意之际有赞扬其才能褒奖其精明交相称誉者亦有议其苛暴非其残酷互相诽谤者刚愎自用是非皆弗问焉造迨时局变移有反其所尚根究前失必有不可测之咎虽不致似来俊臣之请君入瓮秦商鞅之立法自毙然自伤阴德将来果报不爽岂不深可惧哉初入仕途惟当循规蹈矩存心诚恕庶寡过失司牧者万希嘉纳焉 

　　○词讼度理 

　　审理两造词讼要在推情度理讲论曲直判断是非其有理屈词强佞口狡展者即伪怒拍案疾呼命刑以恐吓之若俯遵认过谕以应打不打之恩使其感悟案可了结则巳倘执意任性不听训谕不遵判断以非为是傲慢不情者择其语非理屈之处使之无可置辩数其可打之道然后刑之须看人之良歹强弱酌量施行不可太重不可过轻务得其平使两造心服庶几案归平允全在临时权变非一概而论也若听讼居心过于慈柔于犯刑者概予宽宥恐失之于姑息养奸贻害地方诚非浅鲜若专以苛察为能武断为威不分皂白任意扑笞又未免失之残酷且恐激酿事端其于凶恶棍徒积惯土豪大为民害声名彰著者尽可严加惩治俾儆其余以安良善若乡愚无知偶有小犯情尚可原不为大恶者不妨从宽宥释谕以恩施庶几知感而向化改过而自新总湏因时制宜不即不离为是 

　　○罪犯收监 

　　凡命盗案犯如有应拟斩绞军流徒等罪名者一有供招即当堂上刑具徒罪散禁标监牌收监不可因循收羁外押诚恐疏脱堪虞惟监羁人犯禁卒人等不无需索规费 【 监曰铺仓羁曰公礼】 任意凌虐私行吊打 【 甚于官法】 等弊应严饬管监羁家人及刑书差役禁卒老犯概不准贪贿凌虐私行吊打逼勒更不准受赂松刑有意纵容滋事倘敢故违查出重究并令典史勤加稽查仍密派亲信之人不拘时候不避风雨突往察看果有前弊即严加惩治以清弊端而示矜恤 

　　○板櫈压扛 

　　藤条棒搥吊板櫈上压扛上撑杆等刑非狡翻之大强盗不可轻用即用亦须谨慎藤条或十下或五下一问令其气舒不可一连一二百下致使气壅闷毙盗犯一再不认难以用刑则吊板櫈甚则以铁链垫其膝看其大汗如注焦急难忍供可出矣过此以后若再不供吐复又出汗认则认不认则取供难矣即须看其光景缓缓放下不可乱动待其喘息既定然后收监此案须当细密访察再行提訉不可任性恐有屈抑 

　　○吊犯不可与食 

　　凡非大盗强贼板櫈压扛等件前言不可轻用矣盖此等凶恶盗贼狡猾强徒以不扳同党为义侠以忍刑不屈为英豪若非吊压熬审实情难得或吊终日或至半夜正欲其疼痛难忍饥渴莫当之际具吐真情确供也既巳得之或未得供断不可因其饥渴巳甚生怜悯之心当堂给以饮食缘吊撑巳久气血巳离本经多聚于心胸之间遽进汤饭气血必致压滞未有不立刻死者必俟其喘息行动气血流通然后收监再缓缓饮食方保无虞余在钦灵军营曾经目瞩故志之以免误伤性命也 

　　○服吃刑丸药 

　　凡命盗重案每获到正凶于提訉时暗服药丸一二枚闻系蚺蛇胆配合任其吊打不觉痛苦恃此不肯吐实若看明果有此情切莫退堂缓缓展延俟其药力巳尽自必忍耐不住而实供矣要在临时察看犯人情形酌量办理非一概而论也然既有此弊不可不知亦不可不慎 

　　○伤毒命案 

　　凡相验命案若专控某人殴伤某人致死或某人用毒药毒死某人似此系专指伤毒而言者诚恐尚有不实不尽之处也若呈控殴伤身死相验时其伤甚重而有毒痕伤在致命要害即不毒亦必死也或控因毒毙命相验时其毒尤烈又有伤痕而轻微不在致命部位即不伤亦必死也其中必有情弊盖伤重毒轻者乃伤后谅其必死亲属先巳得赂私和置而不问仍用毒药之以速其死捏指某人致毙择肥而噬懦弱惧事者隐忍贿和强悍狡猾者正欲发其捏诬所以报案者出于不得已也又有受伤疼痛难忍服毒而死者亦有既巳受伤情急难度服毒而死者案情固有分别形状自然不同其毒重伤轻者乃先巳服毒自死故造伪伤诬指仇人殴死干证邻保人等无不串通一气者亦无非希图讹诈之计耳如此等命案既不可稍涉因循更不可心存玩视若不亲诣相验不惟伤毒之真伪难确抑且多事紏缠诸多掣肘相验时务湏留神详细审视加意体察伤之真伪重轻不难验看了然其毒与伤之先后尤宜追究明晰与其追悔于事后何若谨慎于案前或用银钗探试或不用探试临时酌夺若专指毒死验明并无伤痕别故自应于堂单内判明银探附卷字样若伤而有毒毒而有伤者银探附卷四字断不可轻下当与幕友熟商办理为妥何则恐卷宗上提而生疑心倘诘以究死于伤死于毒若死于伤不应银探附卷死于毒不应有伤痕以此驳饬登覆为难应择其真者重者以定爰书为是也余例案未谙不敢妄行引注恐有错误耳余任电白县时有以争水呈控殴伤致命之案亲诣相验尸身块块青黑微紫问据仵作报称发变所致非伤也余手按之不坚硬无血晕滴水亦不留乃曰无伤尸亲供称伤内腑余曰伤内腑何处供不知余曰事关命案必得伤证确凿岂可以空言为据乎坚称受伤是实问见证为谁供某人问安在供不知所往余见指甲青黑有血水流出命探之有毒令观者尽看回署严訉尸亲问受伤何如供抬回请某医调治服药数剂不痊即死了问服何药供十数样不知何名问药从何来供某墟某店问谁取之供死者并无妻子亲人我是从堂兄弟在此服侍药是我取问谁煎谁送与服供皆是我一人煎送又问近日有人来往看视否供无之余曰自受伤后取药煎服皆是尔一人服侍并无他人耶供曰然余曰既如此其毒乃尔下之其人系尔毒死尚有何说乎语塞良久狡供不敢余曰尔供只尔一人毒非尔下尚复何人是推命笞之乃供是自服洋烟身死问何以知之供前二日伊亲赴某墟买洋烟二次隔一日即死了余曰尔供受伤抬回焉能日行十数里赴墟买烟乎即此巳见虚妄是尔毒死尚何狡赖也再笞之供称那日我见碗内有未食完的烟渣许多其口中流出烟水问之不语是巳能死了自己服毒情真余问何为服毒供族人因争水之案不得直死者巳染疯疾多年族人谅其必死与之计曰尔早晚是死又不能入宗祠倘能自己服毒而死具控争水被殴致命若官司得嬴准入祠堂因此服毒嘱我顶案是实反复研訉矢口不移复传邻休绅耆质訉咸供委无斗殴情事因疯疾服毒自死是真情始悟尸身块块青黑指甲出血者乃疯毒发变故也案始定又有人在墟偷牛追逐殴之逃归墟人指名控告未及批示其妻子喊控被某人殴伤身死诣验尸身皆手足伤红肿坚硬不在致命要害断不致死也但指甲青黑余心疑焉尸亲哭叫坚称伤死并有乡正监生某者从旁怂恿唆摆虽百辞解说反复驳诘摠不听余命探之实有毒口中银探尽黑粪门中银探上截色稍淡下截色亦黑惟下截中隔寸许白如故无毒问据仵作据称肠断而缩故也思之似觉有理用皂角水洗之对众看明尸亲俯首无词研訉所以地保供称据其子云死者前日偷猪被事主搜出当欲具控拦住今又偷牛诚恐到案受刑是以服洋烟拚一死希冀讹诈拖累云复问其妻子皆无异言监生亦无词可辩具结完案此二案原呈控告被殴受伤身死余皆判服毒身死银探附卷取其真实也未敢故为赘言特意表出者以见控吉之诬并备将来考证云 

　　○暗记要言 

　　凡坐堂问案遇两造紏缠之事或互争数目之多寡或推谓非关己事或认而后悔或故意支吾一切虚情诈伪即于堂单内人名下暗记要言数目一再盘问自必前后不符藉以随时驳诘可免书办舞弊訉完即当堂判明其书办所录之供如有遗漏舛错立刻更改另清点句按名勾断判日发房庶免增减 

　　○起解犯人 

　　起解各项人犯必自坐堂先点营兵后点差役严切分付小心管解不可疏虞再提犯人顺供用言安慰谕令解勘不可翻异若妄听唆摆翻供发回时恐致追悔不及照例优给盘费冬则棉衣一件格外赏钱一二千文或数百文当堂给领起解自必感激无地 

　　○拨兵护送 

　　凡解勘命盗人犯并批解钱粮务湏照例移营拨兵护送仍酌派老成可靠家人管解优给盘费口粮不可听信解护人等松刑放纵一有疏虞考成攸关不可不慎 

　　○清厘羁犯 

　　凡监仓羁所保看各馆新旧人犯令书办将犯案事由收押日期开造清册置之案头按照报单随时登记仍置造粉牌将人犯姓名填入挂于头门外不时派人密查或催传质訉完结或责或枷当堂开释或令亲族保领调处摠须设法议结开释一名即少一名结一案即少一案不惟百姓免受拖累即本官亦免日夜躭忧并可节省口粮之费岂非两得其便 

　　○邻封相验 

　　凡应招解并等候部覆等犯若有病故必须请邻封相验照例取结详办邻封如有相验此事者彼此函商酌量办理不可拘定 

　　○捐施棺木 

　　监羁人犯故后多无亲属具领地保土工又不深埋尸无棺殓多被虎犬残食骸骨狼籍令人惨目心伤须宜叙小引首先倡捐并劝署中上下诸人随意签题大约此事多所乐从最易有成广东木料颇贱三千文之棺即可装殓结实共计捐银若干先造二三十具存之城隍庙或公所衙门均无不可遇有监羁人犯病故验明后给棺木殓埋其有无名乞丐与夫无依孤贫死后无殓者经地保邻佑呈请亦准给发仍一面随时遇便签题以资接续如果棺木用完酌量再造倘捐项有余设法凑足成数发商生息以作经费一劳永逸虽所费无几未始非积德之一端也 

　　○开报犯人 

　　监羁犯人应照管收除在数目按日开单具报如人数少 【 或隔一日亦可】 务须将新收某人名下注明案由其开除名下注明或开释或点解或枷号或交保逐一声注以便查考倘有患病者亦于单尾注明某人患病不可错漏 

　　○交接之际严防监羁 

　　监狱羁所责任綦重前巳屡言之矣惟于新旧交接之际在旧任以不日卸事未免怠于检点其家人辈亦遂相率因循散慢无稽此人情之常也在新任以甫经接印诸未就绪家人差役人等观望本官动静作为未肯踊跃任事互相推诿当此之际犯人则乘机窃发每有脱逃之虞初赴新任预先派定管监羁家人令其询问一切情形查明共有犯人若干察看房屋有无损坏何处应修刑具是否齐全坚固或添补或置造逐一禀明一经接事即应赶办不可延缓禁卒老犯欺新手情形不熟恐乘机作弊更当严饬格外谨慎风雷雨夜尤为吃紧不可稍事懈忽如卸事有期即应谕令管狱官随时稽查并严饬家人日则小心看守夜则轮流守更梭织巡查毌得片刻疏懈壁间吊挂席片草帽衣被之类恐挖墙洞用此摭掩地铺活板下亦可挖空潜逃稍不留意误事不小至于犯属送柴送米以及衣物包裹等项务须严加搜检恐夹带刀钳器具不可不防迨交卸后点验清楚则脱然无累矣余屡见于此时逃脱人犯者故特志之以诫小心云 

　　○递解军犯 

　　凡逓解过境军流犯人务须验看赭衣刑具是否齐全长批公文牌票等件是否完备亲提犯人訉问年貌籍贯并看两手箕斗是否符合设有错谬一面将犯人先行收监一面将如何不符碍难转解之处备文逐一声叙或仍解回原来上站或移查覆回再为转递断不可草率含糊若别项均无不符只赭衣刑具不全即补制转解于公文内注明免致迟延其外省遣发分配各县军犯到境亦应訉问验看果无舛错酌量发交典史或巡检衙门设法安置加意管朿取具收管存案仍严饬务须安分守法不可滋生事端倘有逃脱情弊即系该员等责任切毌疏纵为要 

　　○婚姻不断离 

　　凡有婚姻之事前已媒定以后或因贫富不等或因互相离乱或本夫久出未归或妇女卒被贼掠或遇强横淫污皆出于无可如何务湏原情解释婉劝成就不可遽予断离又或妇女平常不守妇道夫家执意不要亦必设法妥劝或令母家领回管教限期送回婉劝仍令完聚天下之事何所不有偶有借尸还魂之事更难辨其真伪亦惟断以躯而不断以魂盖躯有据而魂无凭耳若断以魂则情弊百出矣似此幻妄之事固所罕有然甞于杂书中每每见之忆及故特记之 

　　○亲谊莫打 

　　姻族结讼不可轻易笞打缘小忿互讦既分曲直便判输赢一予责惩转成衅隙蓄怨于心往往遂生后患所当于执法之时兼寓笃亲之意将应打不打之故明白宣谕使之翻然自悟知惧且一纸遵依胜公庭百打矣 

　　○串票查清 

　　开征后所有串票用印时务必按号数清倘有重号或多一二张即是弊端应即责惩不可轻恕每张票规若干各处情形不同亦有无者湏访察确实不可受其朦混 

　　○征收钱粮 

　　催征钱粮弊端最多难以枚举各处情形不同书吏之朦蔽粮差之卖放及串通劣绅兜收侵吞种种情弊尤宜严防 

　　○安设粮站 

　　地方大小不同情形亦自有别应征钱粮有分设粮站征收者亦有无者有者则以里书粮差数人驻站随时征解另派子侄或亲朋一人督理其事湏知其人平素安分老诚可靠方可信任切嘱其循例催输所到之处住屋床板饮食一切当思不过一宿一饭诸凡可以将就者忽忍耐之切毌求全责备致差役人等藉词捉鸡拏鸭或要酒肉或讨油米任意需索搔扰不休更不可听其妄指吓禁乡愚锁带欠户恐滋事端盖若辈狐假虎威该处倘相待不遂所欲即禀其白契未印隐税瞒粮或积欠银米若干冀泄私忿若相待稍优虽实有其事不问也此等事件不惟在站者不宜轻率收受即到县中亦湏饬房查明从前曾否有案银米是否积欠详查属实始可准行否则恐坠彼术中百姓受累无穷因时制宜谨慎为要常见粮站以小事而激成大事者往往有之不可不慎特志之以申诫勉 

　　○起解钱粮 

　　征收钱粮一有成数即行批解何也一则存之署中恐有意外之虞二则免委员催提多耗费用 

　　○钱粮税契减价 

　　钱粮税契乃州县之重务其一切用度上下应酬亦全赖此为大宗如前任于交卸时减价征收印税俗名放炮倘有此事更须斟酌若征收较多自可查明多征数目具禀存案何则恐我征不足额遂获咎也若向来如此一时未能挽回不能不循旧办理免生事端 

　　○税契大头小尾 

　　凡税契有将契纸先行印发存案红簿内空留假如契纸价银一百两只填一十两即使调验红簿急切亦难查出名曰大头小尾此弊不可不防办理固宜斟酌不可过于拘执新旧任交替前任请让几日交印者多因为此各处情形不同不可不知 

　　○包征包解 

　　州县地丁钱粮税契税羡等项银两系书差包征包解由来己久向章如此者自可循旧照办不可以事权在外不由官作主擅行更改何则粮册底簿尽在书差手中倘一更易追缴断难齐全一时又不能查明势必征收亏额追悔莫及惟有无论何项何欵比到应解之时务必逼令随时解清不准任意迁延至于交卸之际速为查明共有征存若干催令赶紧批解清楚否则连解费一切尽数缴送内署带省解兑不准分厘蒂欠迨诸事清结之后方可起程该书差等若云将各项公文批件先为办妥请官先行回省银项随后即到不敢迟误云云断断不可轻信盖若辈居心公正有天理人心者固不乏人而生性狡诈惟利是图者亦复不少官一卸事呼唤不灵况官离此地则益无忌惮焉能如期解清轻则挨延无时重则席卷逃匿后任以事不切己不肯实力催比即偶尔催之彼等辄藉词搪塞仍无裨益必致受累无穷故慎之于始为妥也 

　　○各营兵米 

　　到任后各营兵米问明前任如何支发有无积欠作何归结广东多有因欠兵米于交卸后拦阻不准行李官眷出城闹事者此后或按季按月照数支解不可挨前等后以示体恤 

　　○书院膏火 

　　书院肄业生童膏火问明由何项支发是否足用务宜留心按照旧章给发不可愆期致滋物议倘若不敷从缓与绅士商议设法凑办发商生息以垂永久此事绅士最乐为办理 

　　○各庙祭祀 

　　春秋各庙祭祀或交学官办理或是礼房承办应发银两及各项人役工食亦必问明前任如何支发方可支给不可受其朦混 

　　○孤贫口粮 

　　各庙灯油城门兵丁年节赏犒务湏照旧给发其孤贫口粮育婴堂经费尤当按期支给不可过迟短少此辈穷人更宜格外体恤 

　　○接收仓谷 

　　仓廒所存谷石仓书人等积弊甚多宜细加体访不可稍为含糊草率接收若不认真盘查交卸时后任刁难勒掯受累无穷 

　　○地方情形 

　　到任后将地方境界与何处接壤何处紧要山川地舆何为要害如何布置本境贼盗如何巡缉外来匪徒如何堵截或何利可兴何弊可除所有一切情形一一详细通禀虽系故套然亦湏循旧办理如应整顿之处不妨自抒己见条陈大府以备采择 

　　○禁演淫戏 

　　粤俗各庙最尚演戏酬神相沿成风遽难禁革但多以淫奔脂粉之剧为快不惟亵渎　神明而妇女聚观于世道人心大有关系凡遇各庙演戏宜先期出示禁演淫戏以维风化 

　　州县初仕小补卷上终 

　　●州县初仕小补卷下 

　　山左褚　瑛子舒着 

　　恭祝圣寿 
　　宣讲圣谕 
　　拜庙行香 
　　勉励清操 
　　劝勉巡典 
　　勤慎为官 
　　旌表节孝 
　　刁生劣监 
　　差禀抗传 
　　内外关防 
　　不收供应 
　　驿站事务 
　　公事从权 
　　勘案不当场出断 
　　在乡訉案 
　　应酬委员 
　　会审案件委员 
　　科岁考试 
　　学台按试 
　　严惩凶横 
　　印刷县志 
　　研读律例 
　　看洗冤录 
　　修造房屋 
　　修理监羁 
　　公事循旧 
　　盐当规礼 
　　不问规礼 
　　裁规宜酌 
　　绅士优劣 
　　劝民息讼 
　　禁止藉命抄抢 
　　遇事戒急躁 
　　大案请示办理 
　　滋闹衙门 
　　巡典交结 
　　祈祷雨泽 
　　和睦武营 
　　团练保甲 
　　育婴堂 
　　水旱偏灾 
　　谷米出境 
　　公项生息 
　　无名揭帖 
　　戒慎火烛 
　　交结武营 
　　禀见上司 
　　接待上官 
　　道府节筹 
　　亲信管帐 
　　账房交易 
　　用得其人 
　　各节酒席 
　　择用家人 
　　家人陋规 
　　上荐家人 
　　奴婢宜宽 
　　制办丸药 
　　京官打抽丰 
　　题捐庙宇 
　　交接事宜 
　　交盘印结照前任办 
　　盘查仓谷 
　　前官衙门 
　　上行公文 
　　安置官亲 
　　子弟读书 
　　在省候补 
　　附　择录律例 

　　○恭祝圣寿 

　　每恭逢圣寿圣节冬至元旦令节于五更后即赴圣寿宫候同城各官到齐行礼务于天未大明以前礼毕以昭诚敬预先备办酒面同众吃寿面少叙回衙春秋祭祀查照向章办理亦宜天未大明礼毕其朔望各庙行香均宜早不宜晚庶免懒惰不能起早之讥 

　　○宣讲圣谕 

　　每逢朔望宜在城厢庙于大乡大村墟市各处宣讲圣谕使绅士商民人等咸知法则礼仪 

　　○拜庙行香 

　　朔望拜庙行香每有因拜垫之高下两相争闹者缘武员自以为官阶比我稍大即应居我之上殊不知主祭乃地方官之专任也总之原为拜神何必拘泥湏当权宜从事不可因小失大致伤和气 

　　○勉励清操 

　　为官清慎勤三字惟清字为最要凡判断一切词讼事不可稍存私心贪图贿赂一经得贿则是非颠倒屈者则倾家荡产以图逞其忿恨直者受屈莫伸势必抱怨走险上控设若得直则原办之不公显然败露上宪必致申饬倘仍照县案而不直之则受屈愈甚轻则翻控不休施拖累无穷重则自寻短见轻生毙命于心能无愧乎且本官一人得贿则绅士从而挟制亲友子侄辈因而招摇家人书差莫不藉端索诈致尔声名狼籍为害可胜言哉若清操自励中心坦然毫无成见庶判断平允公生明之谓确乎不易 

　　○劝勉巡典 

　　巡检典史各有专责循分供职者固不乏人而不知大体不顾局面者亦属常有余在任时常诫之曰凡地方公事湏将公事看重私事看轻不论事之与己有益无益务当竭力办理总期事归平允使百姓悦服民情自然爱戴称誉上宪具有耳目赏罚定有权衡以之调剂优缺或卓异升补岂不愈于贪婪声名狼籍乎当知利之一字对面即是害字能将利害两字辨明即无大过失矣 

　　○勤慎为官 

　　州县任重事繁初入仕途者虽学问优长并有奇才卓识但事未曾经未免茫无措手必当躬亲勤慎阅历方能得其底蕴艰难也惟一县之事何所不有承上接下催科抚字审理词讼应酬僚属烦杂不一所不能预料者更难枚举若不勤力以经理之未免挂一漏万若非慎思以筹划之必致错误百出是勤慎之中尚恐错漏不免况不勤慎乎其学问才识稍次者尤应振刷精神不论事务之大小繁难不避跋涉道路之险阻事无巨细嫌怨不计件件经手事事留意阅历既久经见良多庶几水到渠成得心应手办理莫不裕如所谓勤能补拙慎可寡过可不信哉 

　　○旌表节孝 

　　访察境内历年以来有无被难将士殉节贞女烈妇以及苦节完贞孀妇著名孝子顺孙如有未经具报者即会同学官协同绅士认真确查如果名实无亏与例相符取具各项册结详请旌表庶免湮没其忠烈并可勉励其风俗至城厢内外巨镇大墟劝谕绅耆各设义学聘请品学兼优之人教读若师生俱能勤奋由官酌量奖赏以示鼓励未始非教化之一端也 

　　○刁生劣监 

　　贡监生员每多包揽词讼平空插入扛帮讼事如果到案不可轻易责打即或逞刁顶撞亦不可认真发怒即交号房看守速将可恶之处及平日恶迹据实声叙详请斥革功名奉到批示然后用刑惩办始无后患 

　　○差禀抗传 

　　差役下乡回禀抗传毁票殴差拒捕等事未可轻信粤东人情犷悍似此亦偶或有之其藉票任意勒索妄拏无辜以致众人不平互相殴辱尤在所不免该差等见事情重大恐禀官先被究诘即自毁签票扯碎衣服并造伪伤以民情强横面陈于官诡谓目无官法未有不色然骇而勃然怒者缘官未见民而信役故气易激役不得逞志于民作为可怜之状朦禀以求直也须思殴差拒捕人皆尽知有罪若为盐枭刦盗犯罪一获无赦是以拒捕而求幸脱如催赋传訉民本无罪何致抗传拒捕偏听轻信一役得志羣役效尤百姓受害无穷当役禀时平心熟察则妆点之弊自然流露姑将原票存销止以应办之事改差及其人到事结告以毁票拒捕殴差之罪并所以不即办之故庶民知爱畏差亦不敢再萌故技 

　　○内外关防 

　　衙门人多一切关防不可不慎若家人串通索诈或招摇生事或朦混舞弊等事一经访闻或被告发立予从严惩办断不可稍涉姑息致酿事端其头仪各门定准一交三更即皆上锁锁匙交上出其不意查点一次则谁贤谁不肖自然明白自已之关防尤宜严切 

　　○不收供应 

　　凡遇会勘相验案件在官以为苦事而家人书差人等莫不视为利薮惟当正己率人自备夫马两造供应概不收受书差人等亦严禁需索滋扰以恤民艰免滋物议 

　　○驿站事务 

　　驿站递送文报若系冲途必湏派人专理无论何项公文务湏随到随递不可挨前等后排单夹板更不容片刻迟延所用之项均准开销有例可循万勿吝惜小费而误大事 

　　○公事从权 

　　地方官一县之事无不应办者也凡有公事自应循照旧章例案办理惟有不能拘泥例案者即如沿海之区设如外国洋船遭风吹至境内船坏遭事被难商民求给衣食资送回国敢云非我地方百姓推之不管乎又陆路地方并非冲途要区向无额设驿站并不递送奏折夹板公文设遇外处有事或邻封阻隔改由本境转递敢云非驿站大路诿之不理乎诸如此类要湏因时制宜相机办理固不可一概拘泥更不可分外铺张总求不即不离期于公事无误免获咎戾 

　　○勘案不当场出断 

　　凡下乡勘验田园地亩或河道水渠坟墓山林等事勘明后即谕令绘图注说回衙訉断当场不可遽加断语说谁是谁非恐两造人众一见彼胜我负哄堂大闹激出大事难以收拾不可不慎 

　　○在乡訉案 

　　在乡征收钱粮或驻工督修等事与朝夕在衙者不同若遇喊冤及白禀事件不能责以违式自可随时批发若两造到齐即便带訉可了即了否则交乡族老调处或带县訉结因时制宜不可预定 

　　○应酬委员 

　　到省未久即饬赴新任之员未曾在省候补不知候补况味凡上司委员到县即着家人预备公馆棹椅床板齐全路途辛苦到后作饭不及即备办便饭以后或供给或折送听其自便另日亲往拜候并办酒席相请公事商办在老于官场者自必无甚挑剔若甫经当差多事之人任意需索每多不足者酌量曲为应酬所费无几不可因小失大况今日之委员即异日之地方官今日之地方官即他日之委员总宜看破不必拘执事完后办给回文量事之大小交情厚薄送给程仪或船或夫如数照料使彼无疵可挑无言可说设有过往同寅亦湏殷勤照料应酬恐稍有不周则布散流言无从分辩是成事不足坏事有余不可不慎 

　　○会审案件委员 

　　道府并省城委员到县会审案件如果能先传原被人等到齐开诚劝导使之速为完结免致将来掣肘为难审结一两起候委员到时会衔禀报庶公事易办仍将未结各案比差严催会审俾免迟延于坐堂时无论官之大小均应待以宾礼延之上坐执笔点名判断在明白者自必谦逊不肯随命带某人訉问随时商问伊必无疑彼乃专办此事之人或完结或添传何人或急切不能完结欲将报明押候之人先行保释以免拖累每事必商必问不惟委员悦服两造见如此和睦不敢居奇勒掯完结较易审判后或请委员朱判若自判将供同送与阅看稿则请其画行如不合意不妨更改另办以妥为是凡审案委员留居衙门为便一则调卷容易二则早晚可以相见面商与幕友亦得常会于公事有裨仍按日送给火食暇则前往叙谈以见亲近诸事更宜请教谦和为贵若各案办结可以回省销差务必挽留多住几日备酒饯行于旧章程仪之外另酌送菲敬以表情谊而敦寅好临时酌量办理不必拘定 

　　○科岁考试 

　　科岁考试各处情形不同有由学官送考点名扃试者有不令教官预闻竟赴礼房买卷赴试头二两场并不点名者明知有违定例但相沿巳久莫若循旧办理期于安静似不可轻易擅改致有生事之虞 

　　○学台按试 

　　伺候学台考试以及应付过往差使均有一定旧章总须循旧照办固不可希图俭省转致多费更不可擅自加增遗累后任要在因时制宜不即不离以求无误 

　　○严惩凶横 

　　凡相对相当之讼可以情恕可以理谕者权变办理为是如犯者实系凶横或倚贫扰富或拨草寻蛇或恃尊凌卑捕风捉影相从曲宥则欲壑难填为之族姻者必致害无底止遇此种人必湏尽法痛惩即老病或妇女亦当究其抱告使之亲不可恃虚不可干庶几强暴悔心善良安业 

　　○印刷县志 

　　既莅任是邑各处之山川人物贡赋土产村庄镇墟祠庙桥梁关津渡口四址界限宜详细观览即令书办印刷县志逐一披阅其形势之夷险通塞租庸之多寡轻重户口之盛衰稀密咸有所稽矣兵燹之后多有板片无存者宜如何设法重修与绅士筹商办理倘办理为难即倩人照抄一部存查亦可 

　　○研读律例 

　　州县专理民事所有命盗奸拐斗殴各案势所必有均应查照例案核办虽有幕友相助为理仅能帮内里文案不能帮坐堂酬应凡刑钱律例各书应时常研读细心默记俾得稍知大概节目于临事判断一切事务有所依傍案情不致离经语言不致生濇凡事稍有参差不惟被人议论抑且落一时笑柄不可不慎 

　　○看洗冤录 

　　洗冤录乃州县官必不可少之书应时常翻阅余屡试屡验前人之立法实千古不易择要默记俾有遵循又书尾有七厘散成方应照配一二料存之署中遇验生伤即敷伤处并食少许更见神妙 

　　○修造房屋 

　　衙署房屋设有倒塌只可照旧修复藉资办公栖止不可额外添造务极华丽更不可擅改旧制挪前移后恐有窒碍 

　　○修理监羁 

　　监仓羁所最关紧要必须着人时常查看一有倒塌破损即随时修理断不可迟延因循吝惜小费设有疏虞所关匪轻必致追悔无及此事更宜留意勿以细微而忽之 

　　○公事循旧 

　　衙门各事向有旧规各房书办各班人役亦皆各有规程非有十分大不可行之事不可擅自更改相安巳久恐一动即有不便之处反是画蛇添足徒落后人话柄 

　　○盐当规礼 

　　到任时各属盐当皆有到任规礼若系向章不可不要至于烧锅炭场铁厂亦各有规礼例并防其隐瞒倘推诿不送即着号房差役催问或托巡典转催恐一次不交即成为例落后任之怨 

　　○不问规礼 

　　凡有一切规礼不可无故遽然问起必然办到此件公事方可查问如此依渐而来免启外人以此官只知要钱之诮 

　　○裁规宜酌 

　　各项陋规自应裁除然向来如此非我创始者也但为官者升斗之禄有限而应酬之费无穷尽行裁革固属美事惟冰蘖之需后此者难乎为继也且遽予更章不惟于事无裨必致上下欺朦官虽裁而书役人等仍然不裁岂非徒落后人话柄乎摠之诸事率由旧章为是惟人各有志时势不同要在临时酌量而为之未可一律拘定也 

　　○绅士优劣 

　　州县为亲民之官大抵百姓之良莠易治绅衿之优劣难分若概行疏远地方情形不熟谘访无从全行往来劣绅鬼蜮难防必湏访察公正者何人邪曲者何人奸猾好讼者何人唆摆架讼者何人如公正者见时假以礼貌使彼自爱倘遇有事尚可公同商议邪曲者先行拒绝如必请见晤面即正严其声色使有惧心不敢再行往来奸猾好讼者伊不讼则巳讼则必使其终凶使有戒心不敢再起讼端唆摆架讼者时常出票严拏使其望风逃避否则敛迹安居如此办理地方庶可少事 

　　○劝民息讼 

　　地方官听讼最为难事纵能听讼不能使民无讼欲民无讼莫如劝民息讼息讼之要贵在平情其次在忍以情而论在彼未必全非在我未必全是况无深仇积怨胡为希胜争强我之所欲胜岂彼之所肯负乎以此平情其忿消矣而何有于讼以忍而言彼为横逆从旁自有公论何损于我或有挑唆无如忍气让人便宜自在彼即受辱我岂不费钱乎以此为忍其忿息矣应访察地方情形剀切劝谕凡有户婚田土钱债细故及口角微嫌断不可妄听讼师并不安本分之刁生劣监唆摆辄起讼端以致两败俱伤 

　　○禁止藉命抄抢 

　　凡人命重案自有官法究治照例按办尸亲等岂得统众滋扰藉端抄抢乃有一等地方恶习或尸主与凶家共村而居或隔庄而处并有姻亲以女在夫家身故一经得信辄捏言每常受其凌辱身死不明男女多人前往哭呌闹骂其不肖子弟无赖亲属勾率多人男女混杂持械蜂拥冲入内室服饰器具抢掠一空户壁门窗尽行打碎甚至锁拏老幼燎拷勒索凌虐妇女褫衣无状而被抢之家族众人等眼见不平亦纠集无赖藉词报复互相抄抢彼此斗殴惨毒甚于寇盗似此藉命居奇任意抄抢尚复成何政体访察如有此风即出示严行禁止倘敢故违即照光棍抢诈例从严按办余任阳山县时前任有以女死两家互相抄抢者经郑镇军查办土匪拏获为首各犯正法十余人余交保及监毙十余人两家本皆富饶经此竟败涂地可惨之至 

　　○遇事戒急躁 

　　凡遇掣肘公事难以遽办者湏平心静气忍耐缓图断不可任性躁急设有在籍绅宦求讲情面干预公事或倚势辖压廹令照办稍拂所欲即欺凌无状似此乃有所挟而求也惟当以正理解慰婉言辞却 【 量事之轻重酌夺回答】 不可躁急动怒干犯恐串通滋扰或怂恿上控或在上官前捏造黑白暗中陷害俱不可不防刁生劣监公庭无礼或放肆咆哮亦宜隐忍不可与之辩论倘躁急发怒偶一言之失则彼有所借口待其凶厉之气渐消徐徐诘问使其理穷辞竭然后设法详革功名照例惩办不致有偏执决裂之虞追悔无及也然此等事言之似易行之实难人各有性当非理相加之时隐忍实不容易前人之书每有诫居官躁急惟临事坚持此心不可摇动庶几乎近之余有是病特志之 

　　○大案请示办理 

　　刁生劣监烂衿豪棍有霸收钱粮架唆械斗关系重大之事若能设法办理妥善固妙倘事有为难动多掣肘稍为迟疑恐激成大事即先见本道府将一切情形详细禀明请示如何办法请其转禀一面妥为筹划相机而动免致办理不善之咎 

　　○滋闹衙门 

　　凡有猝然藉端聚众滋闹衙门之事断乎不可惧避若辈乌合之众见本官不敢出面必然闹进内署则事不堪问矣莫若衣冠出坐大堂用好言解散倘有挟求则量事之可否或藉以散后始准或云必得公禀方可一将人名取出再为设法办理当时人众不可与之较辨如果巳散尚有数人晓晓或藉词发挥或当堂拏押或吓以严办总湏因时制宜随机酌夺示以镇静免酿事端 

　　○巡典交结 

　　巡检典史间或因亲朋有讼案多求门印代恳批发又请幕友照拂此等事件要自己作主酌量事之可否即使幕友碍于情面或有批准尽可自行改批如此三二次使彼等着拏不定渐可杜绝 

　　○祈祷雨泽 

　　州县与民最为亲切休戚相关食为民天遇有雨泽愆期即邀请绅士学官武营会商求雨水潦亦然议定后即出示禁屠设坛祈祷固关天时未必便应既为民牧若虔诚拜祷感召天和亦未可定否则亦不能不稍尽人事以安民心 

　　○和睦武营 

　　同城武营尤宜和睦缘大小武官或起自行伍或由军营保举惟恐人白眼相视大抵皆然如接见时畧施谦恭假以辞色礼貌伊必喜悦或月中具酌相请或遇事请陪或偶留便饭至年节如尚有馈遗照章致送遇有缓急亦不妨酌量通融推诚相交自必心悦诚服庶几和衷共济与公有益余两任阳山县武弁数员临别时无不拭泪者皆以此也 

　　○团练保甲 

　　清查保甲团练乡勇实弭盗之良策固守闾阎之善法也然办理妥善诚非易易若粤东省分以地势而论濒海之区甚多港汊纷歧四通八达最易藏奸虽于各要隘处所设有巡兵防勇奈畸零涌港可通之处难以枚举此拏彼窜防不胜防诚难徧处设备也以贼情而论所驾之船名曰长龙狭细而长可容三四十人其行如箭顷刻百里兵船所不能到者彼竟驾驶无碍即如省会并广属各处多有保甲局团练局为之清查户口给发门牌以杜容隐匪徒之弊轮流查夜分守更以防贼盗偷窃之虞防范可谓严密极矣于陆路地方虽有裨益乃仅能防之于土匪不能御之于外贼外来之贼驾驶长龙三二只陆续聚齐潜踪混迹于谋抢之处如何进如何退密密约定或突如其来或乘机窃发千方百计难以预料一拥而进事主莫知所措洋鎗炮械无不俱备如有喊捕即被捆缚刀押颈项不敢出声路口巷口各有贼伙把截街坊邻佑莫敢声张顷刻之间腰囊肩负挑抬手携呼哨而散约于泊处取齐满载开驶迨至团保各局闻知传齐兵勇比至失事之处贼匪早巳远扬矣既无用容隐之人更无湏窝藏之家此乃贼匪所供实情非练保各局所能为力者也又贼人抢此县之财物赴彼县之密处分赃一时难以购缉此又官弁兵勇获犯不易之实情也兹特指省会及附近大县大镇墟埠各处有官绅筹划经费商贾捐助银钱者而言各有募勇数十名日则沿街弹压晚则巡防查夜似此者徒藉之以壮声威则可若恃之以拒贼盗则不能而娼赌各馆苛需索规费紧于额赋不堪其扰此乃有保甲局有经费有勇丁之实在情形也其省外各州县屡奉严檄办理团练保甲皆知为保守闾阎之良策地方官传齐绅耆谕令设法筹办虽则三令五申率皆含糊答应催之再四终无成议缘有巨绅豪富既惧赔累又惮招尤与其任劳任怨不若推诿不前其有情愿出首者颇多从中染指之人平数素不为众人推服巳存观望之念兼之先以筹办经费或按田产之多寡生意之大小酌量派收为要务更寒农商之本心是以议论多而成功少迨至催迫不过商议作何办法则云如无经费实难措手约计在某处设总局某处设分局总局首事几人分局首事几人办杂事几人收经费几人每日开饭几桌每局壮勇若干名带勇武弁勇丁口粮若干每月湏收经费若干方足敷用如此布置费用巳属不少再议查户口几人造册几人每户发门牌一张收钱几百文以作纸张之费凡有所需无不欲派之民间者地方官闻知实失保民之初志若稍不深思如其所说即请发告示大张旗鼓开局办事先收经费以供食用此端一开商民争多较少轻则终日吵闹重则构讼不休甚至假公济私藉报恩怨地方由此多事其弊有不可胜言者是弭盗安良之未见而农商巳先受其扰害欲求地方安靖岂可得哉如拂其所愿则云无米之粥难作怨叹而罢设使准如所议果能通县办成互相稽查彼此联络使贼无托足之地于捕盗安良亦有裨益但是揆其本心并非实意从公不过虚应故事贪目前之小利日间之口食以图塞责耳况人心不一此从彼违势难一律办成虽然如此惟　大宪爱民心切严檄频仍曷敢遽为中止不能不竭力筹办复传集绅耆婉言劝导晓以大义开诚布公谆谆切嘱彼见势在必行咸云无费举办实难请先借银二三百两作为经费容后筹还地方官势不容巳即首先捐钱数百千以为之倡复制给旗帜号衣等件冀其相率遵行绅士踊跃乐输各乡画一照办以成善举奈城内首事人等一见经费有着精神倍发实时择地设总局招壮勇刻门牌不数日而遽成虽则目前虚设尚冀各处一律办理一面由官发告示并令总局专函知会仿照筹办竟皆置若罔闻地方官亲赴各处督令速办绅耆咸恭惟曰老父母系为保护地方起见自当遵行曷敢违延虚为应承而巳官见其支吾必得办成方肯他往彼即于庙堂空宅或闲铺公地粘一团练保甲公所每日紏约数人伪作办事之状谕令地保按三二家出人一名赴公所团练或伙夫打杂或学徒小伙应酬数目日官不能久待前脚去而随后散矣既到他处如出一辙仍复不能如愿迨回县后总局诸事未集而经费已无几矣再请借发欲借实力有未逮难填无底之壑不借则涣然星散前功尽弃问其所以咸称不准派收经费富绅商贾又不肯捐助官府那有如许赔垫在首事尚可自备资斧即回家吃饮均无不可其余皆贫苦之人实难枵腹从公出于无可如何揆厥所由未为尽属无理且系实在情形中心焦急笔难言喻复思此事地方官非不欲办成第其势为难况恐徒饱绅士之囊腹百姓受苛敛之大患仍属虚应故事毫无裨益欲其置而不问诚恐有违宪章必干咎戾反复思维进退维谷惟有徒唤奈何而巳余赋性愚蠢一事无能谬膺两署阳山县又署电白县奉檄筹办前事皆如此棘手为难自惭德薄才疏未能洽合舆情致尔办理未能裕如更愧点金乏术莫获独力募勇随地保护闾阎幸赖数年以来阖省安靖藉以藏拙惟是团练保甲莫不知为安戢闾阎之善法无如粤东人心浮动惟利是趋欲求不苛敛不扰民期于办理妥善庶地方有裨与幕友再四商确鲜有良图余鄙陋无学特述所办为难情形以待高才卓识君子自能通权达变办理尽善尽美 

　　○育婴堂 

　　肯育婴堂之设原为仰体天地好生之德收养婴儿以救生命诚善举也无如各处缺分优瘠之不同地方贫富之不一或向来未设或因无费中止每多有名无实以致贫穷之家因艰于养赡富饶之户吝于嫁资将初生女婴溺之以死沿为故事习不为怪伤天害理莫此为甚为地方官者莫不切齿无不欲举办育婴堂也上宪关切民瘼严札催行亦无不欲各处皆有也若旧有房屋基址修葺补造尚觉易为惟常年用费难乎为继如从始创造更属为难何则一则非有巨欵生息并有公产收租不能源源永久二则非有公正绅士任劳任怨实心经理不足服众即此二端巳大不容易也地方官虽欲举办首先倡捐竭力劝助以期集腋成裘然非数年不能有成数发商生息以便陆续筹划奈实缺者三年二年署事者一年半载甫经办有端倪经费尚未凑集而瓜代之人至矣一经卸事后任廉明公正者接而踵之犹可希冀将来否则以办公不资借以应急绅士即藉词学宫庙宇书院街道之类东开西支荡然一空前任数年精力心血一旦化为乌有再继者既未肯力加整顿绅士因而瓦解互相推诿莫可如何此历年难办之实情倘出类拔萃之士能设法办成功德实无量焉或曰既知如此为难又何必多赘也曰系地方官应办之事果否举行能否办成在当事者度德量力斟酌而为之尽心焉而巳各处情形不同相机办理可耳义仓之事与此相同因并及之 

　　○水旱偏灾 

　　境内凡遇水旱偏灾及风雷地震各异灾一经报案即问明有无伤毙人口或巳死若干名口酌量事之大小轻重速为携带银两前往察勘择其甚者优恤之勿使流离失所随查明地方若干房屋若干户口若干损伤牲畜若干逐一开造细册存查庶免串通捏造以少报多之弊确勘是否成灾可否必须赈济斟酌妥善禀明核办似此事件若非亲诣勘验察访确实设奉上宪诘问回答含糊难免疑有弊窦转多掣肘或委员查禀必致互相矛盾其查办不实之咎难以分辨固非常有之事然不可不知更不可不慎 

　　○谷米出境 

　　地方偶遇旱潦收成歉薄粮米昂贵民贪维艰或本地丰稔而邻封歉收以本境谷米价廉商贩往来贸迁以图蝇头之利此人情时势之常也绅耆每以谷米出境甚多恐不敷本地之用与民大有不便公具禀呈请示严禁不准谷米出境等情在彼等以为地方公事为百姓起见词正理顺在必行之此等事体要宜斟酌而行不可造次轻准盖禁止谷米出境者为防出洋与贼营接济贼盗也若本境远近之商贾贩运本地之谷米售与邻封之百姓正可赖其接济财赋流通裕商便民均有裨益禁止何为试思之为公乎为私乎且绅衿实心为地方者固不乏人而假公济私亦复不少若遽行示禁恐外处之商贾本地之小贩俱裹足不前而乡村之少小户僻壤之弱族皆不敢粜卖穷民受累益深丰歉靡定更安知远近商贩不有运谷米来本地之时也况告示一出未有不滋闹而多事者何则邻封必以百姓嗷嗷接济断绝恐生事端以见诮让上宪更以大局攸关严札饬行令即弛禁以苏民命而恶衿刁棍藉端把持差役烂匪拦截讹索或以赴墟粜卖或以由墟买回不问是非硬被捏词抢夺人情惶惶纷纷控诉绅衿禀呈滋扰不休重轻为难无所措手更有不仁之绅富武断之恶豪阳则紏约具禀以请禁阴则乘价高而粜卖甚至合伙贩运图利彼性强横恃符恣志他人何敢预问设有拦止则先发抵制紏集族众咸谓公产存谷欲卖修宗祠捏报抢案以挟制官长虽明知其奸伪缘人多难办又内外串通诚恐别生枝节转致掣肘其互相勾结上下欺蒙诪张为幻莫可思议与其追悔于事后莫若慎思于目前绅耆若来亲见惟宜婉言以却含糊答应谕以从缓商酌办理示以镇静所有禀呈暂缓批发不动声色察看情形临时权变相机而行彼见官无所事自然渐渐平靖不致拖累百姓多生是非也倘遽准所请不惟刁风日炽抑且滋扰烦琐地方从此多事矣要在因时制宜见机而作不可一概拘定庶免生事在当时不过寻常一告示有何难办不知内中窒碍甚多余历任各县皆经亲历其掣肘情形难以言喻故志之 

　　○公项生息 

　　州县绅商所存公项生息银两无论多少不可轻易提用缘此项公欵皆因有事公捐生息以作义举善事者也一经提用则将立法初意废弃义举善事一朝断绝岂非招怨之道每见交卸时绅耆追偿商民遮道揽舆绕呼甚至截留行李不准行走滋闹不休不惟当时出丑抑且落后人讥诮不可不慎 

　　○无名揭帖 

　　凡各处无名揭帖或言官府之长短或言词讼之是非或诉书差之弊端或言某为强盗某为窝家或言某处私和人命或谓某人凶恶诸如此类非在各处徧贴即于衙门内外抛置此皆素有嫌隙或讹诈不遂而起断不可尽信如果实有其事何不公然控告若据此查询究问势必效尤日多惟有概置不问焚之而巳余办鹤山县客产时有以首事某人办事不公某田被其吞占某事得钱若干作无名字帖投之当以同局办事之人诫之曰此等字帖固不足凭但有则改之无则加勉以有此数语外边谣传某人被官大骂严加申饬又添以枝节传播尽知以致门隙投进者无日无之或下乡办事轿内亦必有多张俱不展阅检齐而焚之无论何处总不提及未几竟绝矣此虽小事不可不知 

　　○戒慎火烛 

　　署内上下人数众多各房灯火无处不有上房内眷各处尚可亲为检点仆从诸色人等岂能遍行巡视往往灯火昼夜不息耗费事少小疏虞甚堪虑又厨房茶房堆积柴草必多诸人吸食鸦片水旱各烟灯火烟灰处处可虞宅门以外大堂以前非房科卷宗所存即盗监羁囚犯所系均关重大尤宜不时谆饬严行诫谕余任电白县时署前店铺失火右与大门勇棚接连铺后即内监外墙彼时火光烛天内外惶恐急命将勇棚拆去亲至监内督令将犯人提出暂收羁拨人看守一面督率勇役人等将火扑灭监墙上之针刺茅草尽成灰烬幸未延及衙门监羁火烛可不慎哉 

　　○交结武营 

　　武营习气大抵好大喜夸自全体面者不少凡遇营兵欠粮及兵丁与民争讼之案州县开具该兵姓名移请送审者无不饰词延宕十不一解文武龃龉往往由此而起但平日以诚实相待固结其心常以定例叙谈使其不敢干犯习为自然临时或不致掣肘 

　　○禀见上司 

　　初经到任禀见上宪如有询问之事问何件答何件倘有不决难处之事简明回禀请示核办其有已办应回明者婉言详述不可繁冗重复令人听之生厌更不可急躁骤突听不明晰湏欵欵明亮了然无滞且语句之中尤宜斟酌惧有忌讳冐犯不便公事回完非问莫言缘甫经任事地方情形不熟上宪秉性未晓恐言多有失追悔莫及见宪幕亦宜谦恭免招物议不可不慎 

　　○接待上官 

　　凡上官到衙拜会先差人挡驾如必要见即于花厅设台座衣冠出至下轿处恭立站班请进行礼躬亲献茶若谦让陪坐即坐以便谈讲语毕上官一捧茶即先趋至轿前站班请安送上轿打躬去后随亲至衙门公馆禀安谢步缴帖若系同城以公事常见差人谢步缴帖亦可若系过往上官须出外迎送如无年世亲谊不亲回拜者多然湏备办酒席致送其过山礼之有无照向章办理因时制宜未可拘定 

　　○道府节筹 

　　道府节寿礼及幕友节规必须照向章致送不可短少各宪所荐干修亦湏择要应酬若少失点缀虽云相好并不在此然笔耕生涯多有靠此养家者中心难免耿耿不可因小失大 

　　○亲信管帐 

　　账房事务烦杂银钱出入总所必得至亲之人经管始能任劳任怨所有出入钱粮税契各项支发应酬一切事务纷繁若请外人管理岂肯实心节省招众人怨恨其支发大厨房伙食各处灯油蜡烛一切稍不认真必致散漫无稽日就月将耗费岂胜言哉 

　　○账房交易 

　　账房用项浩繁每日各役工食监羁犯人口粮以及各项零用所在必需皆湏铜钱支放中简之缺每日亦湏钱三二十千及数十千不等既不征收铜钱必湏以银易之或在店铺零取十日半月一算付银清结宜防其串通虚报如街市每两市价制钱一千五百文次钱一千五百四五十文则嘱其银价少开二三十文用次钱而报制钱价值统计每两可赚钱六七十文不等每月用钱数百千核算为数不多若不留神查问吃亏不浅账房亲信人管理者职是故也 

　　○用得其人 

　　中简之缺尚可逐事经理如任繁要则奔走各处应酬一切巳属日不暇给诸凡事务全在用得其人庶不致挂一漏万贻误获咎 

　　○各节酒席 

　　年节开印封印端阳仲中秋冬至各节必请幕友酒宴家人亦有中酌惟上席价银若干中席若干与夫每日每人饭钱若干皆与大厨房言定包办此等小事无湏多赘各处不同临时酌办 

　　○择用家人 

　　州县事务殷繁用家人最为难事无能者固足以误事有能者尤足以偾事用人自必取其有能不取其无能但无能者误事或出于无心尚可宽以容之有能者偾事则出于有心必当严以斥之更不可因其能事而过于信任务必择其老诚可靠有身家顾体面者而信任之庶不致决裂生事也至并无他能而忠诚信实安分守法者亦可量才器使而安置之其久用之人非有大过恶不可轻弃而小过失所在难免当原情而宽宥之缘实难责备求全耳 

　　○家人陋规 

　　凡家人之为我用者无非为谋衣食计也如在任上固不容其藉端需索有累民间然向有旧章非我作俑者为渠等应得之项不可禁止坏例落后任之话柄更不宜提上免若辈之口实盖彼从我远宦家口嗷嗷待哺不得事蓄之资岂肯尽其血诚实心报効果平日待其不即不离之间使之得所无内顾之忧尚可激发天良不致欺罔朦蔽若一味刻薄使彼毫无沾润左右支绌则必存他适之心不惟公事不肯实力抑且有可乘之隙难免无希冀发财之谋至于招摇生事更难保其必无也缘此处看透无益终非长久之局即或事有败露不过一走而巳尚复何所顾忌乎非独官择家人而用家人亦择主而事惟以宽严兼施不事苛求应作不知者默之可以原宥者恕之庶几乎得其中矣 

　　○上荐家人 

　　用家人之难前巳畧言之矣更有难者无如上宪所荐者也当时不便不收若不派正事不惟本人不愿似觉亦难对荐主若遽派以正事其人之品行公事素所未悉未免游移以廹于情面不能不勉强试之观其行为若稍知大义心地明白常在衙门行走者自然安分守法循规蹈矩以顾荐主之颜面而全自己之声名其因败事或难以安置之人荐出者每多公事不知规矩不晓倚恃荐主任性自是不论事之轻重不计利害大小一无忌惮稍有阻抑则自谓上司所荐与众不同即应任以要务似觉主人莫能奈伊何者且常以畧居人下惟为耻更以不足为恨动辄言告假忿怒言辞官又不能不看前顾后以全颜面在在为难多有忍气吞声迨至自处不安因而告假以归殊不知自返反捏主人胡涂待人刻薄又生许多是非谣言不巳竟无如之何也当未辞去之时倘与荐主相见间或问及即有百般过恶不可当面明言恐羞怒不便但云人尚老实惟缺苦人多不能宽裕有负宪意云云此事难处极矣赴任时若有此等荐人惟酌量派以正事之副以羁縻之宜诸事将就但以出息微小尽可格外恩施以固其心待以优容庶几不致中道而废也又若辈流品混杂有气节者固不乏人素谄佞者亦所常有大奸若忠状似殷勤者更非易辨人品不一家人中动辄不相拍合每妄造是非不可不察如私嫉某甲者未必全是大半出于阴挟私忿彼此共事报复无从遂妄造浮言或指其贻误公事或捏其出外招摇来告者正是小人未必尽忠于官却祗图报私怨遇此等事祗一笑颔之示以知道若所言是信不分真伪遽加申甲以声威则正堕彼术中为彼播弄此后必纷纷攻讦将无巳时然又不能漫无觉察平日湏细细留心观其人品如何积以月日则各人优劣了如指掌自有权衡当知去取彼不能为鬼为蜮伊等知官能有把握谮诉不行不敢再萌诡智亦省事之一法也故顺及之 

　　○奴婢宜宽 

　　署内奴婢小人或因穷苦而鬻卖或因旧主嫌其疲玩而转售皆系命苦之人此辈天资多愚嘱之以事不能记忆又多性执不识守分于使令之际宜宽以处之更多方教之如屡训不悛顽梗不善之人宜善遣不可过于严刻免生意外之患 

　　○制办丸药 

　　监羁各处人数众多时气所感其伤风头痛寒热吐泻霍乱时症在所不免虽设有官医未必常川在衙诚恐缓不济急应预制藿香正气丸菩提丸甘露茶午时茶以及痧药等丸苍术大黄各药存之账房不惟犯人是需即内外上下书差人等如有患病者随时按症发给调治仍请医生诊视庶免躭延贻误所费无几未始非积德之一端也 

　　○京官打抽丰 

　　凡京官翰林进士打抽丰送扇对朱卷者多读书寒士除自有亲世年乡各谊揣情分之薄厚酌资送之多寡不计外或有首府专函云系奉上宪面谕格外从丰者酌量致送不可过多恐同寅讥我卖富讨好若过少不惟各上宪难对来人即写信者亦未免以不顾情面于心耿耿总须不即不离酌中为是盖此等应酬一时为数无多殊不意日积月累总核竟成巨欵又上宪以在籍巨绅大宦谋求派掌某处书院该处有与无有与夫有人无人皆置不问令每季送干修若干两祇送修不到馆竟不识面谦恭者尚修函致谢否则回片而巳似此者尤非宪意所乐从实缘碍于情面不得不依而属员更何敢不应也总之州县所费非正项即杂欵明知亏累然不能不随时应酬 

　　○题捐庙宇 

　　地方修建桥梁道路河堤以及重修庙宇添设渡船之类绅耆首事莫不愿本官倡首签题多捐者其急公好义之人固属不少而假公济私藉端渔利者亦不一而足湏察看地方情形与夫首事人品若地当冲要前有今废必得修复首事又皆公正久为众人敬服出首承办此事确有把握事在必成何妨倡首量力签题并为之设法劝捐以成善举而顺舆情苟非必须之事在可为不可为之间首事又非公正为众人所推重似此者百无一成半途而废者居多终归紏缠不休惟彼等既以善事义举为词不可遽行阻止不为签题但告之曰此举甚好如果办成功德无量我出官衔以为之倡尔等各处容易签题俟捐有成数再为酌量输助可也即于缘簿内出官衔捐银一封盖印发出庶免藉词怨尤若上司派有簿疏不能不倡首劝捐每以无人签题自备银一二百两呈交完事至外来各处缘簿不知底细者亦惟捐银一封酌量付银可耳 

　　○交接事宜 

　　新旧交接未有难于交盘者盖州县交代最为紏缠本官知交代欵目者寥寥无几全赖幕友维持然各存成见惟恐东人吃亏未免稍有舛错幸有监盘复核足昭公允惟仓谷一项无不争多较少者或以潮烂打除即谓刻薄太过或以仓廒应修又云格外挑剔在接收者欲谷好仓固以便易交后任而移交者更欲诸事将就少缺为妙仓廒不修节省为便彼此各存私心是以互相轇轕争论不巳试思历任数年不等谷石焉不亏耗仓廒岂无损坏何谓新任刻薄也如果谷好仓坚无可指摘之处又谁肯节外生枝自寻是非而招怨尤也惟恐一涉含糊移交后任为难耳此事虽亲契莫逆前任未有不怨新任刻薄而新任亦未有不言前任鄙吝者盖其势然也湏平心暗想谁无交卸之日何必以刻薄为能以挑剔为是徒落后人话柄务当各存天理良心公事可以将就无论移交接收断不可刻薄挑剔尤不可含糊草率总须两得其平各无亏损再前项仓谷若新任挑剔过甚旧任吃亏较巨或旧任以仓而仓底打除太多欲尽数入仓彼此争论或仓廒势将倾圮旧任吝不肯修新任恐倒塌受累以致互相紏缠不能及时开盘者惟有禀请道府委员前来勘验督盘彼时两无颜面耗费事小未免不无议论短长也似此者不一而足特志之 

　　○交盘印结照前任办 

　　新任交接之际湏看前官之为人若精明强干者无不自夸其忠厚正派不肯刁难人现在仓谷皆干圆洁凈并无潮烂仓廒莫不坚固无湏修理接前任时未曾盘量系照前任亏数核算接收今亦可否照办免致彼此耗费至正部各欵业巳解清并无短少请早为出结以便回省即答以初经到任诸事未谙尚祈指教所说之事当面不可不应在伊固不敢妄言 【 正部各欵印结盘查谷仓】 而我尤不可不慎重惟口说无凭即令各该房查其本任接收前任各案卷宗仓谷如果伊未盘查恐历两任数年之久亏耗必多亦应盘量藉以风晒倘巳盘查照办尚复何言其正部各款银两虽云巳解清楚更不可不查明是否获有批回有无未解之项查核明确或俟解清获有批回再行具结或云未解之欵自己晋省即速批解不敢延缓如果查明正项无亏祗有部欵些湏筹办不难即将未解欵目逐一声明先行出结倘银数较巨措办不易则未便出结恐贻后累务湏查照成案办理似亦无可置辩要在因时制宜不可一律拘定 

　　○盘查仓谷 

　　仓谷一项不可草率接收前巳畧言之矣惟存谷多者到任后必请盘仓即令其将仓廒修理验看是否坚固恐匠役人等朦混舞弊如果完固择日与前官同到仓所眼同用干菉荳将部颁官斛较量查对上两任较量多寡数目如果参差甚多不妨再较有较三五次者缘天时不同连阴日久豆身泡涨晴久则豆身结实皆能致不相符勿以一勺半合而忽畧之因以少积多也务湏将菉荳晒干较量方昭核实恐仓书斗级人等从中作弊不之觉耳较准后将多少数目登簿盖前后任图章各执一本将斛封置仓内锁匙前任收存开盘时眼同开用大小仓挑仓面谷二　十十四五石将仓面谷载出一斛中仓谷载出一斛将至仓底亦载出一斛面中底仓之四隅离墙一尺之内各撮一箕中间撮一箕共凑足一斛上中下三斛谷石一体和匀共量三斛碾试米样若足二谷一米之数即按仓盘量每日收盘时将各仓并官斛照前封收仓面谷运出晒干湏用风车扇扬以去糠秽因鼠耗践蹅瓦面灰尘雨星霉湿故也中间者如无损坏自应照盘将至仓底不无霉烂潮湿亦运出晒干风车扇过然后盘量入仓盘完一仓核计亏短若干据实登簿盖用两任图章存记其修仓垫笪斗级口粮夫价等项俱前任备办 【 各处情形不同应问明办理】 我交卸时亦照此办理以昭公允固不可格外挑剔致伤和气亦不可稍涉含糊后交为难务宜均平两不亏损余曾受此大累恐初仕者不知其中底蕴未免措手为难故志之以备考察 

　　○前官衙门 

　　前后任交接虽至亲契友未有不芥蒂互相■〈鬼监〉魀者前任恐挑其公事莫不体贴曲从新任亦应以谦和相待以敦雍睦前官交卸后盘查仓谷清算交代势必躭延月日公馆虽鄙陋狭小办公不便亦当设法暂时将就不可催其搬挪衙门致生嫌疑在旧官未有不欲早行者奈以公事紏缠出于不得巳也倘再廹催官不致以此见诸辞色而家人辈不无藉词毁窓破门甚致乘机搬运什物致尔彼此于心耿耿落同人话柄当思官因公事暂留衙门于理并无不合即使借居民房多住几日有何不可催廹何为且我亦有交卸之时倘后任亦如此相待于心能无憾乎务湏诸事涵容稍存厚道以敦寅好为是此虽细事相处甚难每见以此不和者故志之 

　　○上行公文 

　　凡紧要详禀以及各项文书关系上行者务湏严嘱签稿逐一磨对清楚若能自巳过目固佳但恐事多难以兼顾则专派妥当细心之人阅看印发断不可草率疏忽倘有遗漏之处上游必以诸事皆不留心见责无可解释总宜小心谨慎 

　　○安置官亲 

　　安置衙门之人未有难于官亲世交及族人子弟者本官在省候补备受艰苦虽至亲无过问者幸而有缺若辈或有与本官同来者亦有因得此信不远千里而投奔者听外人谣传每年入息若干不问虚实一味贪利妄想祇图与自巳有益不揣己之能与不能但论某处某事较好力求安置意谓发财有日回家即称富翁矣本是乡愚村野规矩不知公事不晓自觉才高识广满口乱言自谓与官如何至亲如何亲近今到此处敢不惟命是听如此居心巳属不是再逢无知小人从旁怂恿心胆愈粗遂在外招摇生事或赊欠货物揭借银钱肆无忌惮毫无畏惧试问此等妄人焉敢托以衙门正事乎然稍拂所欲即怀恨刺骨逢人捏造短长妄言薄情不肯照应亲属任意诽谤如此情状竟吾莫如之何也筹思至再出于万不得巳只择其安分老诚稍有才干者酌量派以事务嘱其不准干预公事余者婉言守分安居从缓设法布置暂为羁縻之此后倘有关说事体传送是非者即厉声拒绝不可不防渐杜微免生事端若再不知敛迹便当破除情面设法妥为令归不可吝惜资费亦不可再事姑息与自己声名大有不便也为官者未必尽有此事然亲见受此累者不一而足初经莅任遇有此等亲族派事不可不格外慎重庶免噬脐若以前言为妄迨至身历其境方信余言之不谬也 

　　○子弟读书 

　　署中如有读书子弟湏请品学兼优之师严加训迪专意攻书毌使旷废衙门公事一概不准闻问吃着皆宜朴素用费俱应节省禁止不许出外游荡尤宜切禁饮酒嫖赌恐染纨绔习气鸦片烟更宜禁绝断断不可沾染盖此道最易诱人一入其中即与废物无异焉能望其读书上进乎要在平昔训诲切勿溺爱纵容庶不致染习气 

　　○在省候补 

　　凡在省候补设奉差委往各处查办事件务湏与地方官妥商办理委办何事即专办何事不可另生枝节独出意见所办之事固不可任性为难尤不可因循将就务湏事归实际胥得平允庶免上游挑剔至于供应一切不可嫌好道歹程仪夫价断不可争多较小少带去仆从开导约束能知自爱即不致启浮言矣 

　　◎附　择录律例 

　　大清律例条目繁多查阅不易兹择其时常应用者照录数条以备观焉 

　　五刑 
　　斩绞 
　　凌迟 
　　十恶 
　　例分八字之义 
　　附释八字之义 
　　大计八法 
　　相验尸身正面背而致命要伤歌诀 

　　○五刑 

　　笞刑五 
　　杖刑五 
　　徒刑五 
　　流刑三 
　　军刑五 

　　笞刑五 

　　一十　二十　三十　四十　五十 【 均四折除零如笞二十应八板除零折五板之类】 
　　笞者耻也而惩示辱所以发其耻心也其刑轻故数止于五而不满百倘罪有重于笞五十者则出笞而从乎杖所以别轻重之权也 

　　杖刑五 

　　六十　七十　八十　九十　一百 【 亦四折除零】 
　　杖重于笞两笞折一杖凡有所犯重于笞五十即出笞而入乎杖乃其罚又自杖六十始其所以然者盖缘顽梗弗率之徒耻心巳冥非笞可以动其惧故入杖以示警 

　　徒刑五（五徒之外尚有杂犯流罪总徒四年杂犯死罪准徒五年） 

　　一年杖六十　一年半杖七十　二年杖八十　二年半杖九十　三年杖一百 
　　徒者即汉之所谓城旦舂也拘系其身心使力供乎劳役迨平准之法除则无所谓城旦舂矣故配发于各驿一听驿吏为驱使所以加夫罪浮于杖一百应各为递加若杖数多恐受刑者难保生命特设此减杖加徒之法以通之若杖浮于一百则赔加以二十若加一等则应实板一百二十故为减其实杖之四十仍以复乎出笞入杖之初而益以徒一年以代其杖之六十倘更有重者则层累递加加至徒三年杖一百而止此徒刑五等所自始也 

　　流刑三 

　　二千里　二千五百里　三千里均杖一百 
　　流刑之制始自上古帝尧首罪四凶流共工于幽州即其始见书曰象有典刑流宥五刑是流之为法乃以矜宥夫五刑之疑初非本乎五刑之正按三流之制以二千里为始其义先王以甸侯要荒为服各以五百里为限流二千里则迸之要服矣二千五百里则荒服矣若三千里之流则居服荒之外矣所谓投诸四裔不与同中国之义也迨乎后世四海一统地之所载尽为版图既无要荒之分五刑复邀递减之泽以宽宥乎五刑之法即以三流列入乎五刑之正也 

　　军刑五 

　　附近二千里　近边二千五百里　边远三千里　极边烟瘴四千里 
　　窃按充军之令从古未有始自故明盖故明开创伊始放牛归马一仿汉充国遗治分隶老师宿将星屯遐荒以守其地各为外捍而内卫然而争战之余什伍恒缺而不周故特设此令以实之其所谓军者即此分屯各隘者也而充即充此逃故伤亡之什伍也故统其名曰充军律义若曰彼乃凶恶无知留之既虑其扰害善良杀之复不忍其横罹惨烈驱而远之戍彼魑魅彼固本非军也今则罚之以充其数故曰充军 

　　○斩绞 

　　刑至于死则刑居其极是则洪范九畴六极首着之凶短折人主建皇极以临天下所恃以重别克之权惟持乎法所以上申天讨也五刑之极曰死死刑有二曰斩曰绞斩者身首异处血溅泉壤也始于黄帝伐蚩尤以正其恶即上古五刑中所列之大辟者是若绞止于毕其命犹为保乎全体非若身首异处之备其惨烈耳其刑较斩为差善往古之世未之或闻据称始自有周然亦未备详其所自要之总以毕乎其命故二犯科条虽有殊分然其备具于五刑之列则一缘其同归于死故也若遇援减又皆共为一视是以各例特着以二死同为一减是皆五刑之正然二死之外有等而下之有杂犯斩杂犯绞者有等而上之者曰枭斩曰凌迟曰枭示曰戮尸曰剉碎其骨者此又刑外之极刑是古先圣王特着严律以处凶残之甚者也 

　　○凌迟 

　　凌迟者其法乃寸而磔之必至体无余脔然后为之割其势女则幽其闭出其脏腑以毕其命仍为支分节解俎其骨而后巳 

　　○十恶 

　　一谋反（谓谋危社稷） 
　　二谋大逆（谓谋毁宗庙山陵及宫阙） 
　　三谋叛（谓谋背本国潜从他国） 
　　四恶逆（谓殴及谋杀祖父母父母夫之祖父母父母杀伯叔父母姑兄姊外祖父及夫者） 
　　五不道（谓杀一家非死罪三人及支解人若采生折割造畜蛊毒魔魅凶忍残贼背弃正道故曰不道） 
　　六大不敬（谓盗大祀神御之物乘御服御物及伪造御宝合和御药误不依本方及封题错误犯食禁御幸舟船误不坚固） 
　　七不孝（谓告言咒骂祖父母父母夫之祖父母父母及外祖父母父母在别籍异财若奉养有缺居父母丧身自嫁娶若作乐释服从吉闻祖父母父母丧匿不举哀诈称祖父母父母死） 
　　八不睦（谓谋杀及卖缌麻以上亲殴告夫及大功以上尊长小功尊属○此条皆亲属相犯九族不相协合故曰不睦） 
　　九不义（谓本部民杀本属知府知州知县军士杀本管官吏卒杀本部五品以上长官若杀见受业师及闻夫丧匿不举哀若作乐释服从吉及改嫁） 
　　十内乱（谓奸小功以上亲父母妾及与和者○禽兽其行朋淫于家紊乱礼经故曰内乱） 
　　辑注周官曰断五刑之讼必原父子之亲君臣之义又曰凡制必即天伦此条所载皆无君无亲反伦乱德天地所不容神人所共愤故特表而出之以为之世戒 
　　辑注十恶不必皆极典也如不敬内合御药误不依本方等项不孝内别籍异财等项不睦内殴告夫等项不义内闻夫丧匿不举哀等项皆罪不至死者罪不至死者固为法所难宥即罪不至死者亦举有乖伦理故特揭其名于律首使人知所儆也 【 犯十恶及强盗者决不待时余皆秋后处决】 

　　○例分八字之义 

　　以（以者与实犯同谓如监守贸易官物无异实盗故以枉法论以盗论并除名刺字罪至斩绞并全科） 
　　准（准者与实犯有间矣谓如准枉法准盗论但准其罪不在除名刺字之例罪止杖一百流三千里） 
　　皆（皆者不分首从一等科罪谓如监临主守职役同情所监守官物并赃满数皆斩之类） 
　　各（各者彼此同科此罪谓如诸色人匠拨赴内府工作若不亲自应役雇人冒名私自代替及替之人各杖一百之类） 
　　其（其者变于先意谓如论八议罪犯先奏请议其犯十恶不用此律之类） 
　　及（及者事情连后谓如彼此俱罪之赃及应禁之物则没官之类） 
　　即（即者意尽而复明谓如犯罪事发在逃者众证明白即同狱成之类） 
　　若（若者文虽殊而会上意谓如犯罪未老疾事发时老疾以老疾论若在徒年限内老疾者亦如之之类） 

　　○附释八字之义 

　　以者非真犯也非真犯而情与真犯同如真犯之罪罪之故曰以 
　　准者与真犯有间用此准彼也所犯情与事不同而迹实相涉算为前项所犯惟合其罪而不概如其实故曰准 
　　皆者概也齐而一之无分别也不行分别惟概其罪而同之故曰皆 
　　各者各从其类义取乎别也万类不齐品流各别比类而观实同一致故用各字以别之 
　　其者更端之辞也承上文为之更端而竟本条所未尽则用其字以发挥之 
　　及者推而及之也凡系人与事各有不同而罪无分别者则皆以及字联属之 
　　即者显明易见不俟再计之义 
　　若者亦更端之词乃设为以广其义虽意会乎上文而事变无穷欲更端以推广之联类以引伸之则不得设为以竟其意故曰若 
　　鬬者口角争论彼此扭结未至捶击也殴则以手足相打矣此以鬬殴名篇实则所著皆殴律人之鬬殴大概因一时之气事起仓卒非有成心即有同谋共殴者亦意止于殴耳故篇中专论伤之轻重以定罪然必有因伤至死者故后复有保辜之法与人命律内鬬殴条参看 
　　两人争鬬而敌殴谓之鬬殴若殴人而人不敌则但谓之殴青赤肿为伤则或青色或赤色或肿起皆是注有而字则谓或青或红而皆兼肿也当分别论之 
　　青赤肿为伤一句申明上成伤不成伤非手足其余皆为他物即兵不用刃亦是此三句申明上手足他物也鬬殴杀人无手足他物之别若止伤人则不能无辨杀同一死伤有重轻也 
　　刑律手足殴人不成伤者笞二十成伤及以他物殴不成伤者笞三十他物殴成伤者笞四十拔发方寸以上笞五十血从耳目出及内损吐血者杖八十秽物污人头面者亦如之折人一齿一指眇人一目抉殴人耳鼻破人骨及以汤火铜铁汁伤人者杖一百以秽物灌人口鼻者亦如之折人二齿二指以上及髠发者徒一年折人筋眇人两目堕人胎及刃伤者徒二年折跌人肢体瞎人一目者徒二年折人两肢损人二事以上及因旧患令至笃疾者流三千里同谋共殴伤人者以下手伤人者为重罪原谋不下手或殴而伤轻减一等若因鬬互殴者各验伤之轻重定罪后下手理直者减二等至死及殴兄姊伯叔者不减 
　　凶徒执持腰刀铁鎗弓箭并铁铜简剑鞭钺斧扒头流星骨朵麦穗等项凶器及库刀捘标骟鸡尾黄蟮尾鲫鱼背海蚌等刀扑刀砍刀凡并非民间常用之刀但伤人者发近边军殴至笃疾者发远边军年在五十以上仍发近边军夺获凶器伤人之犯徒三年聚众执持凶器伤人及围绕房屋抢捡家财弃毁器物奸淫妇人除犯死罪外徒以上皆发远边军持凶器未伤人者杖一百自伤者亦杖一百 
　　凶徒因事愤争剜瞎人眼睛故折人肢体抉人耳鼻口唇及断人舌毁败人阴阳者发近边军 
　　注若非剜瞎故折全抉者照律科 
　　凡保辜者责令犯人医治限内因伤死者以鬬杀论绞斩其在外及限内因他故死者各从本殴伤法若折伤以上限内平复者减二等 
　　注下手理直减殴伤二等如限内平复又得减二等所谓累减也 
　　辜内虽平复而成残废笃疾及辜限满日不平复而死者各依律全科注全科所殴伤残废笃疾之罪虽死亦同伤论 
　　按保辜律手足及他物殴伤人者其伤轻限二十日例加十日金刃及汤火伤人者限三十日例加十日折跌肢体破骨堕胎者无论手足他物皆限五十日例加十日以上俱以平复言其立保辜之时本官先验其伤之轻重仍注明系某处伤照依圆长青赤分寸或手足或他物或金刃各明白依律立限状花押并取有身家及殴人亲属各的保状附卷保辜内平复及限满不平复而死其分别拟罪律载甚详 
　　例鬬殴伤人限内不平延至限外若手足他物金刃及汤火限外十日之内折跌肢体及破骨堕胎限外二十日之内果因伤身死者方拟死罪奏请　定夺 
　　凡鬬殴之案如原殴并非致命又非重伤越五日因风身死免其抵偿流三千里若死在五日内仍绞候如致命伤轻或伤重非致命因风身死者必死在十日外方请改流其致命伤重及虽非致命伤至骨损骨断即因风身死在十日以外仍拟绞若破骨伤及手足他物金刃伤在余限内因风身死者徒三年至余限外因风身死者止科伤罪 
　　刃伤人至筋断者照破骨伤保辜五十日僧人逞凶毙命死由致命伤重虽在保辜限外十日之内不得轻减 
　　强取曰刦如强盗行刦也囚者拘禁罪犯之名巳招服罪而锁扭拘禁者谓之狱囚巳审供取词未招服罪而散行拘禁者谓之罪囚事发巳拘在官尚未审录者谓之罪人此等囚犯或监禁在狱或解审在途而囚之同类若打开监门及在途邀截用强刦夺不论曾否将囚刦去但行刦者不分首从皆斩 
　　若官司差人追征逋欠钱粮之户勾摄应行公事之人及捕获有罪人犯其人巳为差人所得而有聚众至三人以上在于中途殴打差人将其人夺去则与上刦囚相似矣然囚是官司拘禁之犯此则差人押带尚未到官其人不同其罪亦异故止杖一百流三千里因打夺而殴伤差人者绞杀人及聚众至十人为首者斩打夺至杀人则凶顽巳极聚众至十人则横肆巳甚杀人虽非为首者下手十人虽未杀伤人为首者并坐斩所以严首恶也仍于为从之内推究下手致命之人坐绞所以重人命也其余为从者各减一等各字适承聚众打夺及杀伤人聚十人而言凡造意打夺为首随从相助为从此为从者皆指他人也若其家人则同居之人及有服之亲属也尊长率领家人打夺则与聚众不同虽至十人以上止坐尊长一人杖一百流三千里聚众伤人者绞杀人者斩家人但不曾伤人者皆照家人共犯免科若家人亦曾助力伤人无论致命不致命均照凡人打夺伤人首从论减尊长一等问流不在免科之限 
　　出人不意而攫之曰抢用力互争而得之曰夺抢夺之罪介乎强窃之间白昼不畏人知有类于强人既不多又无凶器尚近乎窃故凡白昼抢夺人财者不计赃数即杖一百徒三年轻于强而重于窃 
　　意是谋之主造意在共谋之先众尚未有谋独先造出此意故谓之造意而共谋则相与商谋者耳共谋又与知情不同共谋是共相图谋知情是但闻知其事知情者身在事外共谋者身在其中矣 
　　初检复检皆谓检验或谓初视皮肉为验复行拆蒸为检非也 
　　古人皆称检验今人以验尸为相验拆蒸为检验 
　　扭施于手惟死罪重囚用之轻罪及妇人不用妇人虽犯罪在狱当别嫌疑其饮食便溺不可假手于人故不加扭锁施于颈以铁索锁之于柱轻重罪囚皆用之 
　　禁谓收禁在狱也男子犯徒罪以上妇人犯奸及死罪皆应收禁军民杖以下妇人流以下及老幼废疾皆散收押禁官犯死罪除死罪外徒流锁收杖以下散禁公罪自流以下皆散收锁扭俱拘禁狱囚之具也若原问官将应令收禁之囚而不禁应合锁扭之囚而不锁扭及巳锁扭而为之脱去者各随囚罪之轻重论以笞杖罪名所以惩宽纵也锁扭错施虽不废法然非法之平所谓不如法也各减全不锁扭之罪一等各字指杖徒流死罪四项而言 
　　若已如法锁扭而囚自脱去及司狱官典狱卒私与脱去亦如原问官脱去之罪提牢官知而不举者亦与同罪不知不坐 
　　不应禁而禁者误禁也若故禁者自有本律前不禁不锁扭者虽失之纵犹可补施改正此不应禁而误禁不应锁扭而误锁扭则枉矣故不分轻重各杖六十所以惩残虐也各字指禁与锁扭两项言 
　　军职管军有司管民各分统摄词讼内有军民相干者有军民不相干者若军人犯该人命事情于内不论有无干涉民人管军衙门须约有司检验归于有司问拟人命至重非管军衙门所能办理也若人犯该奸盗诈伪户婚田土鬬殴等事则非人命之比与民人相干涉者一体约会追问恐有所偏护也与民人不相干涉者后管军职衙门自行追问所以专职守也有司与管军官管理军民词讼有应取问人犯彼此各执已见占恡 【 音吝】 不发者军民首领官吏各笞五十 
　　辑注分别事情曰区决断其事曰处判断其事曰判论决其罪曰决 
　　佐杂人员不许准理地方词讼遇有控诉到案即呈送印官查办者毌庸议如擅受而审理者降一级调用私罪失察之印官罚俸一年公罪其因擅受而致酿人命者佐杂官革职私罪失察之印官降一级留任公罪若印官规避处分匿不揭报即照讳命革职私罪如揭报于酿命之后仍议降一级留任 
　　凡问刑衙门于刑律所载应用刑具之外创造名目私设非刑者系州县官革职私罪府州降二级调用公罪系府州私造即照州县例革职道降一级调用司降一级留任督抚罚俸一年俱公罪揭报题参者免议 
　　官员承审命案抢窃及一切要案如实系有罪之人证据明确而犯供狡展或用拧耳跑跪炼压膝等刑者免其置议若系案内干连人犯或被扳无罪之人以及审理寻常事件犯情无难得实辄用拧耳跑跪炼压膝等刑者均降一级调用私罪因而致死者仍照擅用非刑例革职私罪官员于人犯满杖之外违例迭责致死者革职私罪如将无辜之人杖责致死者革职提问私罪府州降二级调用道员降一级调用臬司降一级留任督抚罚俸一年俱公罪揭报题参者免议未致死者问刑官降一级留任私罪上司免议 
　　凡狱囚应请给衣粮医药而不给病重者应脱锁扭而不脱犯笞者应保管而不保管病危者应听家人入视而不听官卒笞五十提牢知而不举者同罪若巳申禀不即施行者一日笞一十两日加一等止笞四十因而致死者若囚该死罪杖六十流罪杖八十徒罪杖一百杖以下徒一年例监犯除未结各案及待质各犯不准亲属探视外其巳结各案许令一月两次入视其随从入视之使役人等不越两名如有捏称犯属入监教供舞弊严拏究办狱囚年七十以上十五巳以下废疾散收凡在禁囚犯一日给仓米一升冬给棉衣一件病给医药在官钱粮内支放官犯私罪除死罪外徒流锁收杖以下散禁公罪自流以下皆散收 

　　○大计八法 

　　曰贪曰酷曰罢软无为曰不谨曰年老曰有疾曰浮躁曰才力不及有犯贪酷者督抚随时题参革审永不叙用其入于 
　　计典不谨罢软无为者俱革职年老有疾者俱勒令休致浮躁者降三级调用才力不及者降二级调用加级纪录均不准抵销 

　　○相验尸身正面背而致命要伤歌诀 

　　凡作州县洗冤录不可不时常翻阅遇有相验并看视生伤自必随时查对无不备载惟相验尸身正面背面致命要伤歌诀应熟诵而默记之故附于后以便阅看 

　　正面歌诀 
　　合面歌诀 
　　七厘散　接骨丹 
　　九分散 

　　正面歌诀 

　　仰面伤痕十六刀方　　　顶心左右囟月悤门当 
　　额角额颅头看毕　　　耳窍咽喉并太阳 
　　两乳胸膛心肚腹　　　脐同肚胁更湏详 
　　肾囊有子看双独　　　妇女阴门恐暗伤 

　　合面歌诀 

　　合面伤痕亦有六　　　脑后耳根官目嘱 
　　脊背脊膂穴湏详　　　后胁腰眼相连属 【 致命止此】 
　　肩甲血盆腋肢胑伤　　　内通筋骨死亦速 
　　除此皆非致命痕　　　二十二伤可更仆 

　　七厘散　接骨丹（二方屡试屡验无不立效今附列于后） 

　　上朱砂一钱二分水飞净　　真麝香一分二厘　　梅花冰片一分二厘 
　　凈乳香一钱五分　　红　花一钱五分　　明没药一钱五分 
　　爪儿血竭一两　　粉口儿茶二钱四分 
　　以上各药拣选地道于五月五日午时共为极细末磁瓶收贮黄蜡封口愈久愈妙每服七厘不可多服孕妇忌服 
　　右药专治金疮跌打损伤骨断筋折血流不止者先以药七厘烧酒冲服后用药以烧酒调敷伤处如金刃伤伤重或食嗓割断不湏鸡皮包扎急用此药干掺定痛止血立时见效并治一切无名肿毒亦用前法调服得此方者调治鬬殴诸伤无不应手立痊 
　　凡地方官验伤之时或仓卒无药或偏僻无良医恐伤轻变重致死者多矣此方为伤科之圣药应验如神如平日虔合此药遇有验伤随时施用不独伤轻者立愈即伤重者亦可救救一命不啻救二命未始非善事也且价廉工省人人能为之 

　　又方（此方四川通行） 

　　半两古钱火烧醋内煅　　自然铜照上　　血竭　　归尾 
　　乳香　　　　　　　药没　　　　　儿茶 
　　以上各等分共为细末专治跌打损伤屡试屡验其效如神药末以酒冲服以醉为度伤愈忌房事百日 

　　九分散 

　　乳香　　没药　　车前子　　麻黄 
　　右药等分共为极细末用磁瓶收贮勿使泄气专治跌打损伤每服九分以一半用烧酒调敷伤处以一半用黄酒冲服轻者一服重者三四服无不愈者此方得自异人传授极为神效屡试屡验切毌以药简价廉而忽之也 

　　州县初仕小补卷下终 
 
