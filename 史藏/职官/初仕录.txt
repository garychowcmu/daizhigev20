初仕录　　（明）吴遵 着 

　　●目录 

　　崇本篇 
　　立治篇 
　　吏属 
　　户属 
　　礼属 
　　兵属 
　　刑属 
　　工属 

　　●重刻初仕录 

　　河南道监察御史吴遵着 
　　太平府当涂县知县沈子木校 
　　金陵三山街书坊唐锦池惠畴重梓 

　　○崇本篇 

　　定志 
　　谨始 
　　居敬 
　　克偏 
　　惩忿 
　　持廉 
　　守隶 
　　仁恕 
　　果断 
　　崇默 
　　立信 
　　远嫌 
　　去谗 
　　充德量 
　　戒独任 
　　去先意 
　　正家法 
　　戒科罚 
　　保终 
　　知止 

　　定志 

　　古人谓有基筑室志者万事之基也故视事之初必先预立一定不可易之志如古时循吏近代名臣善政善言必期可法矢诸天日盟诸鬼神不惑于奸吏不夺于妻子不沮于权贵守之终身则正大高明之事业基于此矣 

　　谨始 

　　事必谋始莅事之初士民观听所系廉污贤否所基作事务须详审未可辄立新法恐不宜人情后难更改持身务须点检清白切不可轻与人交恐一有濡染动遭钳制不但贿赂可以污人而巳如好技艺则星筭医卜者投之如好奇玩则古书奇画者入之如好花卉则或以奇花异草中之嗜好一偏或投机穽虽诗文之交亦有移情败事者不可不谨至如到任之始有送吏书门皂者尤宜谢绝 

　　居敬 

　　昔贤云持巳得一敬字敬者修身立政之本也衣冠必正言动必端凡一毫谑浪之语绝口不谈一毫轻亵之事绝戒不为非礼嫌疑之地绝足不至虽对门吏亦如严宾则心志自定位望自尊可以远慢辱可以杜谤议所谓不怒而民威矣 

　　克偏 

　　偏最害事人之材质不同而溺于意向所偏巳不自觉人亦将以偏处乘之投吾所喜激吾所怒败官败事恒必出之如弛缓须克之以敏多言须克之以默浮躁须克之以庄烦苛须克之以大体随吾气质所偏意向所溺即为病痛有觉便当力治亦古人弦韦之义也 

　　惩忿 

　　七情所偏惟怒为甚怒如救焚制之在忍苟不能忍非徒害人忤物抑且愤事伤生故居官者逞怒于刑则酷而冤发怒于事则舛而乱迁怒于人则怨而叛矣务须涵飬其气质广大其心胸非礼之触必思明哲所容无故之加必虑祸机所伏先事常思情恕理遣怒巳则如风恬浪静非惟善政亦可养生 

　　持廉 

　　清慎勤固居官领要而清为本凡为士大夫者万分廉洁止是小善一点贪污便成大恶士之失巳如女之失身虽有他美终身莫赎无能而廉人将亮之犹可以救过多能而贪人必知之百孔千疮终当瓦裂葢衣食之外皆为长物一身之微所享几何世之贪者不过为宫室妻妾子孙谋也殊不觉有赃没败官辱及妻拏者有遗臭里闾唾骂及于父母贻辱逮于子孙至于不敢认为巳祖者苟一兴念能无痛心昔人有云子孙不如我要钱做甚么子孙强似我要钱做甚么真格言也 

　　守隶 

　　傲为凶德人不可有今人有自恃才能而慢上官自矜清廉而傲同列自恃科甲而轻士夫有一于此皆足以丧名败德故居官者必虚以受人示其能听卑于下人示其能容履满盈则思抑损闻誉言则思谦降无骄心无傲色无矜辞民安而视之若伤政成而视之若庞颂作而视之若谤终日兢兢不萌怠荒庶可以从政矣 

　　仁恕 

　　天道神明人命不可毒杀高官大爵岂徒自肆于民上哉居官者要必仁以存心恕以立政如催科则思民有朝食不饱者用刑则思民亦父母所生者一钱一杖不忍滥施其罚鳏寡疲癃皆吾赤子虽隶卒下人不轻怒詈之而至于盗贼亦曰饥寒所迫不轻诛剿先儒谓一命之士苟存心于爱物于人必有所济故天道好还刑官无后切宜慎之若姑息煦煦以为恩者其去仁恕远矣 

　　果断 

　　需者事之贼也故执狐疑之心者来谗贼之口持不断之意者启犹豫之门况居官守百责所萃自非果决恶能有成非惟惰悞事机抑且致生奸巧或听吏书之曲禀或入门隶之冷言荏苒拘挛竟成阘茸上官恶其废事小民病其牵延妨政损名率由于此故事既详审断在必行其有拟议未决者不宜先露其端以为吏卒要索之地可也 

　　崇默 

　　言者吉凶荣辱之枢机也为官常默最妙使下人不能窥□是非曲直止以数言剖之故万言万中不如一默方喜方□尤宜认言葢轻诺招尤漏言偾事一词轻发驷马莫追□□言者存心养气修德蓄威之助也三缄之谕君子慎之 

　　立信 

　　信者居官立事之本与民信则不疑而事可集矣期会必如其约无因冗暂违告谕必如其言无因事暂改行之始必要之终责诸人必先诸巳待士夫尤宜以信处之虽以事相托势不可行必巽言开辟明告其所以不可行之由毋而诺而背违毋阴非而阳是处同僚亦然有过必规有言必践久久自然孚洽苟一时欺诳则终身见疑矣 

　　远嫌 

　　嫌疑之事易生谗谤当防于未然杂流之人不可交嫌疑之地不可往非礼之馈不可受内言不可出外言不可入富户俳优不宜私见门隶下人不宜私语葢一涉于嫌疑则奸诡者得以指名诓索丸疾者得以造言嫁祸矣慎之 

　　去谗 

　　谗谄之人最能败事葢谗者乘吾之怒而行谮谄者投吾之喜而献谀易于变乱是非颠倒曲直苟借以辞色则酬私报怨送暖偷寒者无不至矣如誉吾之善当思有何实惠及民毁人之恶即诘有何显迹败露如此则谗邪屏息而举动光明矣 

　　充德量 

　　有容德乃大有忍事乃济葢容则能恕人忍则能耐事一毫之咈即勃然而怒一事之违则愤然而发一善之长即欲表暴一言之誉即为动容皆无涵养之力薄福之人也昔人□□□识长闻事不喜不惊者可以当大事静能制动沉能制浮宽能制褊缓能制急是故大丈夫当容人无为人所容当制欲无为欲所制观娄师德丙吉之为人则气自平而理自明矣 

　　戒独任 

　　偏听生奸独任成乱此常理也吏胥巧猾先意窥伺苟乐其便于使令少加辞色则为下民耳目所归狐假鼠偷奸欺万状矣故必六房吏典值日轮流门隶细人随便差遣小事呼唤不必专名公务往来动宜稽察当堂问断勿许假公咨禀私衙封闭勿令无故擅入到家迎接者尤宜远嫌出路跟随者务严约束如此则上听不偏愚民无惑矣 

　　去先意 

　　凡居先虽欲兴利除害与民造福俱要浑厚深沉随机顺应无为眩露使人窥测如知我欲抑豪强则牵涉土豪名色知我欲清赋额则巧诬诡寄田粮变换情词投吾意向启衅实多矣如欲作一事申呈上官先府后司不可搀越其呈禀之词亦宜谦慎详确功归于上使其孚信不积则事行无阻矣虽旁县同僚亦不可眩暴巳长致生嫌妬事成之后视为分所当然韬晦不矜可也 

　　正家法 

　　治家观身治民观家古今格言也正家之道务在严谨勤俭严谨须防内属往来家人出入勤俭须戒男妇荒惰服用侈靡葢居宜所以不能约束下人者或因子弟出游或因官衙需索遂致败事守巳所以不能终身清白者或因志满骄奢或因和买非法竟致败官故惟节俭可以养廉惟正家可以立治一鱼一菜食有常规三姑六婆门无滥接地方上物不宜轻买纵给价值亦涉嫌疑同僚妻女宜绝往来虽岁时问遗亦招物议家节既严则官箴自肃矣 

　　戒科罚 

　　科罚之条居官易犯人皆曰公需匮乏假此权宜殊不知铢银斗粟悉民脂膏纤毫入巳即为赃物虽公科官用亦非美名况以一科十适滋民蠹如遇公廨倒塌上司文移有不得巳而取之民者亦须关支无预登记必明事完之日告示以昭心迹可也有罪富家亦不宜滥罚例云罚民二十两以上者虽公用不凖支销送部降用此亦不可不知也 

　　保终 

　　居官固难善始尤难令终葢志每怠于宦成谤多起于去任近见居官者一蒙保奖便易初心得代交还视为传舍或讽民立名以颂功德或鸠民钱帛以佐路费买辨土宜馈送交结广携器物搬剥道涂皆足以致谤败名者也有识者慎之念之 

　　知止 

　　知足不辱知止不殆葢此身不能长存富贵不能长保百年有尽造物忌盈士君子大爵高官匪徒温饱完名全节斯为令终尤宜宠则思危进不忘退无为钻竞而辱士风勿以贪恋而移晚节古人以仕路风波譬诸宦海失脚渡船何时得到彼岸达观者当自省矣 

　　○立治篇 

　　入境 
　　上任 
　　须知 
　　视学 
　　看监 
　　交盘 
　　公座 
　　印信 
　　门禁 
　　读律令 
　　查旧案 
　　国朝律令 
　　置纪藉 
　　重文移 
　　谨佥押 
　　考销缴 
　　图地理 
　　承上司 
　　处僚属 
　　防吏书 
　　驭门隶 
　　别善恶 
　　审权机 

　　入境 

　　新官入境乃士民观德之始凡百举动不可不慎离城三舍择公廨或寺宇停泊着落兵吏整祗候礼吏整礼仪更吏开具上任参谒先后起数以便临时酬答并问上任旧规接人恒礼预为斟酌行之随令洒扫合祭神宇会请在县应祀诸神备祭仪以候谒告其祭品皆从署印官于无碍官银处辨不必计其丰约看过仪注预戒礼生举行如礼上任先一日侵晨首领官率领各房吏典并各属官生员人等迎接入城至城隍庙宰牲所斋宿务竭诚敬无会僚寀喧饮失仪次早行祭其祭文必须亲裁以不贿自誓庶坚初心且有感格祭时止用便服献爵读祝皆行诡礼今或不然皆用祭服更详之是日仍令兵吏戒谕诸人勿令喧嚷不必张彩旗鼓乐方向虽不必拘忌亦不宜先执巳见以违民心其有违悞者未可遽行杖责 

　　上任 

　　城隍庙祭毕即以便服各役人导引至仪门祭门毕易公服从中道徒步至公庭诣香案前望阙谢恩毕与僚属拱手上堂着礼吏二房吏分付诸色人各于仪门外以次伺候如有鼓乐着先散庶无喧杂先揖同僚一人倍学官后堂坐乃升座皂隶排衙阴阳生报时直堂皂隶一人请书案吏农以次书押毕吏房吏请书公座署印官出位交印递关文听事吏请书到日直印吏开印呈验受毕转后堂易便服出堂上就座礼生分立厅左右唱呼诸色役参谒皆须自下而上先门库次弓兵祇禁次坊乡里长次阴阳医学次合属吏典六房吏典俱行两拜礼座受次生员拜出座答拜次合属官拜还座拱手次首领官拜亦答拜次学官及同僚官拜俱左右答拜礼毕谕僚属遣礼生代谕立听之复揖同僚一员陪学官后堂坐请生员先出下堂送复还座谕各属退各房呈递须知吏房先取到任公文佥押须吏典逐一指点佥押直印吏报开印就将所佥公文用印毕分付同僚及该吏各将公文仓库狱囚门禁等项钥匙整理文案逐一交割乃退坐延学官上坐待茶送出大扺初到礼度务要安详语言不可轻发乡士夫来贺及门阴阳生以次进报延接如常礼毋得混报以致失待公宴即以所祭物办之务从俭约正官首席坐佐贰官东南坐学官西南坐首领官旁坐属官不与吏礼房行酒五七行不得歌唱諠哗以礼而散终物有余分散同僚属官及陪祭人员一狥旧规是日申刻复升座分付佐贰首领同刑房下狱点囚封监回报及县内应拘管诸人俱要分付停当封锁仓门房库等项俱完方击鼓散堂 

　　须知 

　　吏部所给须知乃为官要领须先期讲究到任次日分付吏房将各房各属呈递须知文册类总攒造书册照款登答各立前件如吏房要老本衙门各房吏几名缺吏几名及丁忧缘事几名书手几名以便查拨所属官吏几人有无完缺及升迁着印以便委差如户房要见该征夏税秋粮若干起运若干存留若干各项丁差若干额办岁课若干及何月日征收是何月日起解何为及期何为过限自我到任以前某项拖欠若干某项完结若干以便查考如礼房先问应祭坛宇几所有无先贤祠墓古迹与夫忠臣烈士及见在义夫节妇孝子顺孙并恬退隐逸礼应褒异者几人乡宦见任几人致仕几人及监生举人生员几人其接见常规悉开呈禀以便优待境内寺观若干所僧道若干人有无私剙私度以便查核如兵房要见每年军丁若干清查有无逃亡死绝凭何册籍查考及本衙各衙皂隶若干名有无白役坏事弓兵若干名究问守何关隘何处巡司地方警急以便差拨均徭编审民壮若干名平时作何操练有无包替及一人冐充数役者呈报以凭查处铺兵之役呈逓烦难何处地当孔道何处偏僻空间以便编审驿逓船只若干马疋若干作何差遣以营劳逸不许该房需索常例以致害民如刑房先问在监囚犯几人看监吏几名置开除实在监薄一扇日逐查看应监禁者牢固监禁应保候者省令羁候应问结者速与审理乃择谨畏刑房吏三名或五日或六日轮流在监宿歇看守就令该吏按日呈递不致疏虞结状通收一处以便日后查考倘有不测之事罪有所归一应上司及本衙门词讼巳结未结从实开具以便完缴凡拘提人犯非事干奸盗不许混拘妇女并轻駈入监以伤廉耻士夫之家尤宜慎之有妇人告状者罪坐夫男至于犯奸的决者着令仪门之内决杖所有囚徒不许男女混监及隶皂私通调戏如工房须问岁办军需几何各衙门公廨及铺舍桥梁几所有无倒塌去处□□□理量其缓急为之察院分司椅桌床櫈铺陈几件俱□□□常川预备以待按临各设木牌登记件数无致遗失木□所用家火照例取应支官银自办床帐棹椅力不能备者着方长开数送进批付该房存案候去任给领其有造作什物荣归家用者多招物议尤宜戒之凡六房事宜俱照吏部原给须知开立前件明注某公物因何未备某钱粮因何未完某勘合词讼因何未结日置案前访求其故或有私匿公物侵欺钱粮埋没文卷者亦因此可按其罪矣有未完者从长议处必求完结庶考满之日不为所虑其有登答不如法者问以违制罪名此所谓提纲而领顺者也 

　　视学 

　　到任三日早谒文庙亲阅神牌庙宇有无损坏次阅启圣祠次阅两庑次阅名宦乡贤祠毕升明伦堂与学官拜生员亦两拜吏农里老等役庭参不拜生员击鼓抽签讲书列等赏纸笔墨大论诸生无违卧碑无擅入公门自取薄待礼毕至各学官私衙答望随往各坛行香并看养济院就望乡官 

　　看监 

　　到任后下监取出监簿逐项查点更问有无在外羁候如有应释放者即与释放应保候者即与保候应锁押者即与锁押捡其床褥试其扃钥巡视周围墙垣坚固分别罪囚轻重逐一区处分付吏禁毌得疏虞亦毌得乘机凌虐需诈灯油床席等钱仍置锣一面有虐诈者许其击锣申屈以凭究治 

　　交盘 

　　交盘库藏关系甚大切不可草率领须先命户吏库吏造册一样五本空立前件并开银匠名姓在册当日会丞□□□于一堂照册从前查起金银命银匠估看如合原估成色称足固封短少即令库子补换其有盗赃衣服器物等件各宜检看登记明白防人抵换正官书盘讫署印官书交讫余官书交盘讫仓谷委官盘谷多不能尽盘止取斗给结状亦可也 

　　公座 

　　凡官府皆须侵晨署事每升堂后皂隶报门阴阳报时同僚揖首领一揖六房揖门库参见始将公座簿以次佥押内外巡风洒扫提牢管库等各报无事自吏房起先将一日行过公文或申或帖或状依数逐一禀报点对各房挨次佥押用印不许搀越印毕分付直堂吏一顿发行不许乱发发行后始放里老挨图入见 【 各报】 行过公事完过钱粮点视讫乃退堂至巳牌后升座问理词讼干办公务至晚各房开报日收公文几封明日该押公文几角 【 用印】 几颗开白直堂吏申报其有申文招稿一并送看以便次日押行巡风吏禀领各门封条监封库讫直堂吏禀公事毕乃击鼓散堂其公座簿一月一册月终封记架阁遇有文案差池则开折检视庶责责有所归也 

　　印信 

　　衙门印信关系甚重每日封印须亲验固封开印亦然该吏用印不得隔远用时必报坐印钤印数目用毕即呈看以防盗欺牌入印出印入牌出锁匙常须亲带在内亦须密藏母为家人透漏且置之便处以备不虞同僚而封虽系旧规但公事浩繁使用不时勿拘可也公差二五日可回封送作贰收护止印空头文书纸手本封套等类各数十张付该吏□用回日查销如公差得十日须关出佐贰署掌半月外申呈批夺上司按临吊取正官带狱囚吏典等项赴查须带印随身庶便患用母泥明文佐贰暂置之说也其直印吏一月一换择空闲驯实者用之亦须众吏公同结保庶记后虞 

　　门禁 

　　衙门出入最宜防检进退关锁夜印封记严禁闲人出入馈谒以杜私弊虽应出入之人亦用关防验之子弟家奴不许出外交涉同僚亲故往来亦宜禀知吏典家人市买各有常期照入左门置簿一扇登记逐日在官供应以便查考把门人役五日一换以绝交通可也 

　　读律令 

　　大明律令处事之尺度权衡动不可违入官之初先将大明律熟读次将律条疏义行移体式等书研心讲贯更求诸衙门堂稿供招相兼考究及选善行移者略资启发其申呈上司供招俱要情与律合供与招合法家所云移情就律不可不察也假如威力制缚与威逼人死相去不远而律之轻重顿殊者情之异也老吏舞文或贿通则暗藏活语或所恶则巧捏重罪以致情律不同上司翻驳切宜慎之 

　　查旧案 

　　凡事皆有成规始无过错如上司之定夺前官之申呈如何得允如何取驳如何则利在于民如何则谤归于上一一考究前事之成败即后事之师模也一应该房归结有大□合大卷宗取十余宗参看则行移体式俱在其中而上之所此详即我之所行于按属者也至于上司见发之事尤宜究心要见此事曾否问理有何成案从头彻尾仔细考核百凡兴革事宜要考何人创议何人申否举行及利弊根源亦须无碍 

　　国朝律令 

　　祖宗旧制方可举行毋狥巳见毋惑人言毋以一时称便而遽行毋以一事龃龉而辄罢通融等计务合时宜庶几可久而无弊 

　　置纪藉 

　　纪藉所以备遗忘居官最为紧要到任后须置上司转行勘合簿一扇明开奉到月日并略节缘由以便完结置上司批状簿各一扇以便缴报置本衙门受理词状簿一扇以便勾销置本县牌票簿一扇以便稽核置接递文簿一扇以便关发查军匠簿各一扇以便勾补置公罚簿一扇以便支费有在官人役簿以便点闸有监禁簿以便查考有礼仪簿以便出纳诸簿皆用钤记委各房该吏书之亲为收掌匣中不时检看别置一经折日怀袖中凡遇机密紧急重情逐一登记暇即观览平日行过政绩上司旌奖文移凡考绩当备者录而成书庶给由文册可拟而酌凖矣 

　　重文移 

　　有司所以取重上官见畏吏书者皆在文移须先参以成案润以词采裁定体式酌量事宜务求详确明白不拘大事小事照验照详皆宜先府后司勿令蓦越取怪稿取亲定□□更须详看一审如改洗字样数多痛责该房吏书重写□必坚厚字必端楷封必完固方快观瞻若专委吏书漫不经□使得改甲为乙移重作轻上司看破即以庸常待之或批驳或提吏偾事败名所损多矣其起送官吏监生等文书约即日领庶可免该吏之需索也 

　　谨佥押 

　　佥押之际吏书倚以为奸尤宜防范逐日六房照依隔日所开公文件数挨次佥押先尽上司申呈次及本衙门牌票一有发行实时立案毋得后时搀补虚抬月日非惟悞事亦以长奸其佥押时须将原来文移查对否施行及应佥押者应仍令高唱佥押明说此起文书为某事该如何区处略节情由并指出紧关词语以便捡阅一应来文须亲手开拆先看封条上开件数及封内文移年月殊语应留看者留看应发房者发房遇有机密重情即袖进衙待计定后发行慎毋轻泄以致败事其发行文书当令吏人对面点封以防夹带洗改情弊尝闻奸吏有将本不差字样故先洗改眩惑上人如来文原甲字改作乙字仍又改乙为甲虽明辩者却于甲字生疑而不知本来是甲固巳中其奸矣如紧关文书不宜入递或密差人或亲赍投递以防停拦开拆之患不可不察 

　　考销缴 

　　公事干辨全凭查比猾胥作弊利在牵延故上司一应紧急公文牌票俱要严限日期及时销缴于每日佥押毕时取原立牌票文簿对查要见何日奉到某角公文及何吏承行何人勾摄迟违不结者痛责之将槩县里分分为三等离城三十里限一日六十里限二日九十里限三日写贴书案两傍其有差人提解犯人押追钱粮或批发粮里词讼亦于□□□票簿内量□远近限期迟速逐一比较如律笞之又□□人数中分别勤惰以寓劝惩每事责成该吏方有统领□□亲书完讫其牌票涂抹贮库以便查考庶免该吏受财埋灭之弊然一事止出一牌催则内开小票止拏原差之人不必改牌另差致生骚扰若夫小事止用言语分付催办完结不必牌票纷纭起民慢易也 

　　图地理 

　　凡一邑地里所当周知到任之初令四乡里长将本管地面山川寺观田土沟渠陂塘桥道铺舍公廨坛社大小村坊市镇各书一图务期详悉周遍更令善尽者以县治为主自近而远集为一总图如山川之险隘湖荡之绵纾人烟之疏密村镇之大小铺舍桥梁之修废某处当防盗贼之出入某处当防水潦之不时某地为膏腴瘠薄某方为僻静繁冲按图备观易如指掌非惟勾摄征输限期可定而兴利除害亦将次第尚行矣 

　　承上司 

　　上下相承自有体统其于接待之礼必须参酌旧规率循中制一应门厨吏皂承事之人皆先整饰听用自巳服饰母为眩耀亦虽整齐下程饮馔之数贵洁不贵多有禁则止门房侧室必须亲督役人洒扫庶母悞事且上司所以有不协者因下慢违须将前所造上司公文簿一扇日置案前先抚按次二司次府州挨日填注开立前件小事限三日大事限十日即与处分销缴如委别县查盘会审随即离任干办若果难完亦须呈禀以为缓急可也其有与上司意见不同必积诚以动之婉词以告之若犹未允则再见而巽语之万无不可回之理苟阿意曲从背是面非惟罔上而失巳亦多矣如此而上或有怒形之辞色尤必从容酬答认为巳过且虚心请教其言果当即为改从若强辨饰非曲为掩护亦非事上之体也至于上司案验条欵皆地方事宜所宜遵守令吏抄成书册逐一参酌举行如关防诈伪一切告示即置木牌粘帖揭示仍候按临张挂宪纲钱粮仓库等册必如式预造亲自改定庶知来历又必先差人访前路如何登答裁截整齐下马即递若漫不经心听□吏书不可也其将见上司之时先令各该吏典将钱粮狱囚等件及批来状词巳未完结开一小帖细观以备应对上司差来吏典止与应得口粮尝有禀乞牌拘粮里者彼将乘机诈害决不可从或将人夫手本恳要折干者断不可与例无口粮脚力不可擅给亦不可纵入六房需索以坏观瞻葢凡应接公差须量事之轻重缓急役之高卑随宜应付虽不可慢辱亦不可过为优待将有闻风希望不副其求而怨谤者多矣 

　　处僚属 

　　君子处巳处人动须自立况同僚每多异途尤为难处傲则怨而谋蘖之和则易而狎侮之欲其同心协济虽矣然必正巳以率之循理以处之悯其劳恤其家俭制其下人其过小则规讽以言其恶彰则勿任以事亦必从容和缓勿激而成隙大抵律巳当严待人当恕以巳之廉病人之□□怨之道也至于军职性多刚狠相见必以礼法自持不可语言轻□杯酒交欢防检一疏为其所凂多矣且军职类多贪污主令军人捏兴词讼或诬告平民或牵连妇女移文会问吓诈财物是宜慎重不与关行必申白上司定夺此亦奏□事例也若军于有司告取钱债则审实令老人追还其有该□犯罪军人关白上司征之以法非惟得体亦足以制豪强矣若夫所属军官宜加悯察俸禄必依期关给缘事必量情处分敏于干辨者奖励以作其勤短于才调者优容以贷其过慎勿轻为呵詈动加问黜以致一朝去官举家失所甚有堕落佣奴永离乡井当省念之至于阴阳医学教读各有攸司如阴阳责其日咎更筹时刻不可违错葢人命□□文书期限及讥警盗贼皆欲视此为大也如医学责其□□脉理日守惠民药局或天灾流行或禁囚瘟疫不致庸医悞伤人命也教读之师童蒙赖以作养须面加考试择其端方有学者充之母容罢黜生儒滥庸斯任尝见有凭籍官府要索修仪悞人子弟者不可不加之意也 

　　防吏书 

　　吏书之弊古今通患其人不可阙而其势最亲惟其最亲故久而必至无所畏惟其不可阙故久而必至于奸欲其畏而无奸莫若严于自立而常加稽察也故曰治民如治目拨触之则益昏治吏如治牙剔漱之则益利左右非公故勿与语非公遣勿使与民相往来平居勿假辞色有事勿与计议勿使管牧钱粮勿使乱出牌票非呼唤不近公案非问及不许妄禀日夜常川干办公务不许闲逸勿使出外纵游需索酒食勿使交通富室说事过钱以致漏泄机密渐起幸门也书手不拘积年有犯即问如律另置木牌两座树于堂之东西近下将禁约六房告示大书深刻以肃观瞻一云六房吏典各照房公办事止许直堂直印吏各一人常川候伺其余非奉呼唤不许擅自上堂探听公事每日各将次日应佥押文书申刻先期开禀以待至期挨次佥押毋得混乱敢有互相争闹者各责一十无故擅出公门者各责二十立为常规的不虚示一云仰各房该吏凡遇禀复公事自上而下佥押文书自下而上先尽上司公文次及常行牌票字样毋得差错如违重治不恕如此则吏书知畏而事不为奸矣 

　　驭门隶 

　　门隶下人类多积猾恒至败事门子须择慎实者充之半年一换准受词状勿使经手以防抽灭断讼令远立丈许勿容近案以防诓骗一应机密事情勿使觇知以防漏泄皂隶两旁分立抽签行杖不许搀越凡事不许代禀杖毕不许觅钱比较粮里不许需索常例访出枷号问发葢此辈如狐鼠然少一人是一蠹也 

　　别善恶 

　　居官者以彰善瘅恶为公以抑强扶弱为正故访察固骇人听闻而旌善申明近多虚设有司亦当加意访求或得于士论之所称扬或得于里老之所举报或得于小民之所告发灼有显迹密书于簿俟其有犯参酌处之如良善之家事有过悞者间为贷遣如积恶之家累犯不悛者重如惩究借一人以励众可也以至权豪势要之家平时作恶巳多虑官缉治或假托士夫巧图引见纳交门吏凭借为奸一遂其欺则陵轹乡民肆行无忌矣不可不察 

　　审权机 

　　君子贵未然之防意外之虑或遇贼徒啸聚狱囚叛逸或火延民居或盗攻库藏以至妖言惑众他变捽兴皆所当虑必须沉毅以定谋警敏以应变安静以镇俗勿先事而仓皇勿临机而怠缓忧喜勿形权机勿泄广集众谋断以独见从容以应之可也如贼徒啸聚急则速为扑灭使其无成缓则多方抚谕令其自散大率盗情在急缓则无权矣如狱囚叛逸常在暮夜皆由居常不谨使然闻变未宜轻出传呼六房守护库藏次令巡捕该吏督率禁役火甲地方民兵人等牢闭城门挨踪缉捕倘有纵逸随出□榜期于必护可也如火延居民闻报亦不宜轻往须防有设诈乘机刼库刼牢者且先着同僚一人救护稍定即亲出多令人役把截巷口路头以防刼夺其有切近公廨者须令折卸近火房屋以防延烧可也盗攻库藏如其颗类不多我有先备力可擒制则集众以祛之万一贼势猖炽我无先谋急宜密藏印信微服以出委督民兵火甲多击铜锣以助声势设为邀伏以绝去途亦应变之权宜也至于妖言惑众者类多愚民其党必众当假别罪以治之如有妖言笔迹远投诸水勿使曼为大狱延祸无辜大抵变无常形权不预设惟贵敬慎以防微多询以广识庶不至于周章无策也 

　　○吏属 

　　公署委 

　　公署委 

　　张官置吏各有职掌先令吏房开具各房见在吏几名缺吏几名及丁忧缘事几名书手几名以便查拨并开各属衙门官吏有无完缺及升迁署印以便委差一应参吏以领札投到日期为先后不可听凭请托那移权管各属官缺即与申呈转达除补勿使义民等官营求署委以启嫌疑公事一有差错必须检举庶免上司怪责或幕官自举或正官移文先问当该官典迟慢违错罪名次乃立案改正施行慎勿掩护小失而招大尤可也 

　　○户属 

　　慎仓库 
　　明课算 
　　节供费 
　　清田赋 
　　造黄册 
　　劝农桑 
　　宽卯酉 
　　定催征 
　　审均徭 
　　广商税 
　　平市卖 
　　理盐法 
　　救灾荒 

　　慎仓库 

　　仓库为守官第一要务收贮必谨稽查必明到任交代之际尤宜详审即便民仓收税粮必禁粮长刁蹬留难多收虚串之弊史书民皂索取常例等钱重治示众兑运贵先明出纳贵登簿暇必稽核以警人心此当慎者一也预备仓收赎谷各廒须置本牌编定字号仍收见贮收目原收年分与自巳收执廒经对同庶上司委官查盘举目可见年久朽腐者申请粜卖以换新谷仍令逐年新旧仓老斗级交代之时当官告盘明白取具旧役供结在官即与更役定为常规非惟有益于官且免役人守监累赔之苦又置仓簿二扇钤印一存县一付斗级犯人赎谷先书县簿给小票挂号发犯人赴仓交纳斗给亦书簿给与犯人收票赴县销缴庶免侵欺此当慎者二也库收一应金银等物置簿给票亦如预备仓之制天秤法子较勘公平勿令抵换当堂称收各封编号备写姓名数目与簿相同庶便查盘月终则总开旧管收除实在之数凡一应解发支用者须亲笔填注项下不必另立草簿及移置别所以致上疑倘库子告有羡余不宜听从被其挟制此当慎者三也 

　　明课算 

　　公事浩繁须凭查算如税粮盐钞农桑改折改价药材军需造作等项一遇上司坐派须将槩县里分除去逃绝备查原来会计通融均查算的实然后申呈上司无徒专委吏书或草率成案以糊上官或飞作奸以虐下民致有不公不均之弊异时磨勘争差受累多矣凡居官者不谙算法须择能算者一人于凡钱粮数目再三覆算分毫丝勿无差方可填注申呈批解仍取该吏查算相同供结立案以备疏虞至于本县经费难动官银尤宜用心酌处须就一年之中量入为出如六房纸札作若何勾用上司宾客送迎作若何支持接诏应贡科举作若何供给总约大数以为定额更立簿籍按月填注将自问词讼纸价等银明白支销私衙日用不可分毫侵与然此费虽出于公于法有碍尤必详为开注严为堤防毋致库役刁挟毋使上司猜贰可也近有因此被黜上官竟不究其公私者吁可畏哉 

　　节供费 

　　士君子处巳贵严处人贵厚如县家库子供茶饭纸烛里长供心红下程坊长粮长供酒席买办虽各处规制不同大略近之须量为裁节如设茶点烛决不可省者当以官银给之宾客过往额设下程专责老人酌定三等各计斤数送时当而呈看偶一称量之如物腐败且不满数者必重治查叩之遇使客报到虽夜必出一见必馈下程乃主人待客之常礼若不可见者遣吏馈之其该递脚色下程手本并心红纸□礼帖等件亦须预备待用可也 

　　清田赋 

　　田粮飞洒诡寄等弊日积月甚清查为难丈地均粮之说奉有明禁固不敢议然亦当为之处葢田粮所以多弊者由实征黄册之不同巧立女户子户寄庄名色不一清源之论须于造册之时究心置立一簿先县总次都总又次图总三册总算相同实征必与黄册相对如子户要见从民本户分出女户要见实在有无男丁寄庄要见何县人民有无官宦花分者归并隐漏者开报诈冐者革除其有虚粮数多者挨坵插标明开四至亩数然后编号查田造鱼鳞归户册以核其实即将欺隐田粮大户责令认回遗粮贵在补足原虚不可额外加税亦必亲临踏勘慎勿转委生弊可也大率钱粮之事最为难明惟老书宿猾深知弊源来历而同图同区之人始知其田亩坐落去处分明欲清其弊须拘历年积书经造几次黄册者威之以重刑诱之以出首及本图本区有能□告者即令补其所赔虚粮之额则奸无容而弊自清矣 

　　造黄册 

　　黄册十年一造实民生利病所关居官者每以弊端丛积不汤清查委之吏书蠹政多矣须于未造之先预令里甲各将该图户丁田地开报在官取吊数解黄册旧底并积年书总及见年人役隔别查算先县次都次图各总数目相同造具革册如里长消乏者另行佥替甲首逃绝者即为拨补虚粮数多者细求根源与之查豁其有田土抛荒者着落该图分佃顶办粮差田地买卖者严责该书推收各归本户丁产闻报不实者该甲同罪有能首告者量情充赏其纸札工食之费着各图买田收户之家量纳纸张里长出备桌櫈书手自备饭食切不可因而科草册初成其有告争改正者查对既明不许再扰以致迁延悞事也 

　　劝农桑 

　　劝桑之说类为虚文况长令一行动增骚扰但能于农忙之月省其词讼节其追呼辍其工役缓其征输间一郊行察其勤惰如遇田土荒芜者量为惩罚蚤夜力作者稍加奖励则令行而民不扰矣 

　　宽卯酉 

　　官中卯酉不过欲其催办粮差追呼词讼而巳太烦则民劳太疏则事废每日卯酉固为常期在官人设诚不可阙但乡都小民住居隔远须先与之严立程限或三日或五日每卯有钱粮者责其输办有公事者责其归结依期听点照名勾销有能先期完讫者省令宁家有事到官听用可也如遇当役之期不在此限则民安而事集矣 

　　定催征 

　　催科无善政古今难之惟立画一之法遵缓二之规每户计算田粮多寡印给粮由又依乡都远近不同定为三限每日比较三四都自近而远如初一日比较一都二都三都初二日则比较四都五都六都至十四日而诸都毕又自十六日轮流至廿八日而毕置为一簿暇日翻阅每遇某都当限之日则檇是簿比较□销可也人率催科之法须先出榜明示征收之期较勘斗斛印烙分给访有粮多大户及奸猾□□累年拖欠之家指名晓谕使□改过依期完纳如违□□□号一二人庶余知警畏其比较摘出欠多者惩之早完者□之亦激劝之微权也若有远年逋负暂为缓惩虽上司严督亦当曲为区处所征起解税粮不可先期报完及空文解出以累解户其收头人役随地方所宜可去去之不可去严察之银俱入库米必上仓时加稽考则侵欺者寡矣 

　　审均徭 

　　均役十年一编俱凭丁产其间有飞诡花分之弊或托乡官士夫影射岁啚优免或托逃亡死绝户积虚粮或怨归官府须先期拘集该啚里老书手分投开报上中下户仍行面审以验虚实先算槩县均徭银差若干力差若干每丁起银若干通融算计明白又将当年该审均徭人户若干序列上中下三等开具龙头蛇尾册次将徭役名色何为极重何为次重何为稍轻何为极轻亦宜分列等次上户与之上役中户与之中役下户与之下役俱亲笔填注周而复始务要轻重均搭此法惟于不分户地方最宜其有民俗刁巧花分子户去处更宜酌处编审之后明于榜上各名下开注其户田若干准丁若干每丁几钱几分算或优免若干今审某役银差若干力差若干有隐漏作弊者许人首告仍各户给一由帖以杜争端以便征纳其应纳均徭银两当堂公收不可委老人等役恐为侵欺马丁□□廪膳斋夫等银不可委僚属自收恐其倍取惟征完解送有缺扣除可也 

　　广商税 

　　关市之征固不可废每见官府差遣巡拦弓手把□要津往往得赂则私与旅行不得则驾名匿税甚□□□□□□检搜笼袱遂致望风畏遁驱之而去者多矣不若□□□□晓谕客商苛政细人尽行痛革自然人心悦而课□充□其所取商税亦须逐日登记支解必明毫发不与经手非惟杜绝奸欺抑且免招物议 

　　平市卖 

　　古人以狱市为计以市者奸诡之所藏奸争之所始也须为榜谕价从时估务为两平毋为腾贵各色铺行月朔呈逓结状如塞沙灌水之类俱痛革疏通钱法凡多寡高下期在便民行使低银则查究倾销之人重加惩罚斗斛秤尺官为较勘间核其虚实违者罪之至于牙行通货虽不能无要截赊骗之奸尤所当禁埠头射利要津把持船户必须编号在官治其诓诈可也开张赌博之家往往窝藏盗贼为害非小饮酒撒泼之人恃强凌善许地方不时擒告枷号示众以杜祸端亦治市息争之一法也 

　　理盐法 

　　盐法国家所重其禁固严而滨海煎熬亦为艰苦今有司治民者以盐务为不急理盐者复护灶而病民皆非一体之义也君子为政务在公平凡灶丁告及革荡熬盐民果有侵其利者必为分理灶丁多买民产家果殷实者例当民差及有盐徒私贩及秤手窝家必先严为禁约如恃众行强势难轻动须密访治可也或背负肩担斤不满百者任民自便亦可也私获之盐务须官发铺家两平交卖若徒强给富民或定为盐夫名色责其买卖赔貱扰害益多矣大抵谓盐法者先议屯田兴屯田者先严烽火侯自屯田废则召商中粟之法不行而余盐之例起自盐商利纳余银则粟不至边而蜚挽馈输之病兴今余盐之例日增而商亦病其忧移之国计矣是故私盐之徒众则官盐之法壅而盗日益以多民灶之职分则告讦之途启而讼狱日以繁有先忧之虑者不可不知也 

　　救灾荒 

　　古称救荒无上策惟其备之无预故也须于未灾伤之先不时询访乡都里老某都常旱某都常水陂塘当筑者筑之水利当兴者兴之使蓄泄有备先事之虑也常平便民等仓皆为救荒而设须于谷贱时籴买贮仓或罚犯罪之人上纳散旧易新勿使浥烂量其粟可支一二年则亦可以无患如不幸天灾流行时多旱涝先期拘集地方里老亲自踏勘各都灾伤分数多少即为申报上司量行宽恤亦须多开一二分以备减裁其有贫难下户例当赈济者多方审实不可委之里老索钱虚报又须算计在仓在库银米若干应赈饥民若干恳切申详关给如谷少人多或申请上司给发官银或权放在仓存留粮米或劝借富民出粟赈济以候丰年处补或兴工雇役以苏贫民或增价招籴以来商贾皆权宜之术也至于赈发之日编置贫民户籍各因乡都远近立定限期仍令义官监生人员照里俵散庶无稽滞若发银两亦宜逐封齐备先以长牌书写都图各照地方侍立不得混越如某都该一千名数一千封以盘盛之亲自按行给散一日可完切不可聚民城市淹留时日也其所给散尤宜可节勿使混聚冐支后先不继如煮粥济民须择宽敝洁静之所使辰入巳出午入申出一日两散勿使过饱亦不得令相枕籍致生瘟疫此亦救荒之良法也 

　　○礼属 

　　谨仪节 
　　肃公宴 
　　正风化 
　　励学校 
　　礼士夫 
　　恤孤老 

　　谨仪节 

　　敬天敬君臣子首务居官举动尤士民表式俱宜慎之凡一闻诏旨先期分付礼房查明会典仪节并合用事宜开具裁酌其龙亭彩仗及仪从鼓乐人等俱要鲜明整肃至期作速出迎毋得延缓以致失悞比至驿舍未可先与使臣行礼随迎入城衙门开读毕卸朝服方见使者毋得舛悞以致失仪其吉凶诏赦并习仪拜牌诸礼须慎择礼生一循仪注举动如礼倘礼生差错先责礼吏以警之庶人心齐一也一应祭祀境内山川社稷及风云雷雨载在祀典等神皆须斋戒虔敬祭器祭品须亲检看务期精洁务足原数庶免该吏通同铺行克减赊买及容情抬价之弊宰杀时亦须亲视毋得混令屠刽盗窃污秽以致渎神斋戒时不许粮里置酒会饮僚属以致亵敬散胙时先开官吏乡宦姓名酌定多寡具帖分送毋得徒委书吏以致简礼如祭文庙遣礼吏助设民壮助役祭坛社专责礼吏管办祭毕饼饭散给孤老狱囚亦惠下之一端也至于日月之蚀则有救护雨旸愆期则有祈祷关系甚重务宜自竭精诚督率僚属如救护悉照常行礼仪严禁喧杂如祈祷务在精诚感格不为靡文蔬食省愆改衣徒步释放轻犯缓用刑罚但当省谕耆宿僧道随行祠祷不可滥集人众以妨农工真如痌瘝切身天人自当感应也迎春礼节岁事之首所以作民勤动非为乐也凡举行仪饰并官吏僚属先后班次先一日令礼生及该吏预期省会毋致临时舛错芒神土牛各随民俗所宜春花春枝无惜小费分里甲若徒广列娼优唱阗市井酣歌痛饮丧失礼仪皆所当戒也大率礼仪以豫讲素闲为贵仪注必先定举行必中节僚属下人必先戒谕则仪范端而观望肃矣 

　　肃公宴 

　　宴莫大于乡饮品物礼仪须先整饰尊宾价□务求得入预于平日访问士夫询之学校及查考历年与请人员如仕宦必须以礼致仕取重乡评如耆宿必须齿德俱优表望里俗或遣僚属代名敦请或托师儒踵门申敬所与必贤所请必至礼行必恭母徒视为虚文可也近见有司不以乡饮为重士夫亦以不与乡饮为高皆失朝廷化民厚俗之本意矣至于公堂之宴或会僚属士夫或举升迁祖饯皆礼仪大节务须敬以成礼和以洽情不宣绚结锦绮多张杂剧妨民败度恒必由之凡宴品物不必侈靡器皿皆从质朴位次各以票定彻馔坐以待完庶无遗失笾豆混乱仪节也夜饮宜防火烛　　须恤下人尤所当察 

　　正风化 

　　为政必先教化而倡率始于躬行虽家庭隐微动循礼法以为民望尤宜时切训诲访有孝子顺孙义夫节妇量加优异岁遗粟帛以激劝之其父子异居兄弟争讼夫妇反日有伤风化者必痛责而谕遣之善则书之旌善亭恶则书之申明亭使之惩劝其迹非显著者姑纪善恶簿籍以备查考或讦发闺门隐事者弗为扬暴或词讼干连妇女者暂免拘提皆厚俗之道也至于民间婚丧礼仪固宜从俗然或过为侈靡至有破产嫁女居丧作乐者或习为俭陋至有溺女不举忍于火葬者所宜禁革尤必访其风俗之偏弊最甚者晓谕而力反之可也戏子乐妇不许混入良家僧道师巫不许肆行邪术聚场赌博放鹰逐犬者枷号示众更宜叮咛告戒三月不悛者报名籍记犯出比众加治罪及父兄庶几教化行而风俗醇矣 

　　励学校 

　　学校风化所关而养士须培气节近见有司务作养之虚名者或讲学授徒而间厕匪人类招物议或偏私阴厚而势难周徧反取怨尤至于矫枉过中肆为凌辱者则又严为禁绝而门隶细人或得以呵詈衣冠情不上达缘事则故为摧抑不得比于齐人佥役则或及只名而亵衣奔走致妨功业皆非政体也务宜厚为礼待谕以卧碑有事则家人抱告务为区处应免徭役即与依例豁除勿令擅入公门自贻亵慢贫难死丧量情优恤以至季考较文苐等行赏莅学讲书申明孝义务在优厚使之兴起庙宇公廨损坏即当修理神牌祭器新旧必期整齐教官私室勿令倒塌致难居住号房斋舍以时补葺无废旧规斋夫庖丁慎其拨遣门墙匾额岁加粉饰此亦崇儒重教之一节也 

　　礼士夫 

　　境内士夫皆吾宾友交际之礼义不可废务须虚心以言恣访降礼以延接道谊以相与无问存亡高下凡遇吉凶庆吊远行□固之事着礼吏先期呈报一体行礼无为淡薄一应起文纳监当日即与辨文无令留指或有讼于士夫名讳者预戒刑吏明开职衔毋得混行牌票许其子弟家丁代理事有于□方提面鞫至有以事请见者纵不可从须假词色毋得闭门峻拒有送帖者即许禀入事妨公道亦不阿承若遇奖劝朝觐给由诸凡以礼来贺者先期帖示固辞勿使虚费旗帐彩段戒饰把门人役不许放入此厚往薄来处巳处人之道也 

　　恤孤老 

　　养济院之设所以恤穷民也宜常往亲视月粮依期给散冬夏花布先期关领有依倚者查明革退母容滥收无依倚者责令粮里举报毋容勒掯不许甲头总领粮银致使每名克减及该吏捏报巳故虚名冐支侵费住房塌损即与修葢有病即与拨医调理凡获赃破衣仓余腐米间一分给以示存恤切不可令其下乡催征而害良善可也 

　　○兵属 

　　佥公役 
　　重军需 
　　查驿递 
　　清军匠 
　　肃巡警 
　　设保甲 
　　简民兵 

　　佥公役 

　　公门应用之人所不可阙皆于均徭审编须先问土俗要见何役最轻何役最苦何役人所谋充何役人所规避如门皂禁子积年白役害人者固当革除然亦须新旧参用择驯谨畏法稍谙事体者充之庶不悞事待其有犯即革可也铺兵弓兵须附近居民佥补以便巡逻传递访有积年一人而包充数名者即为问革渡子水夫必须熟知水性历年经事者为之仍禁强揽害人之弊至于火夫之役所以巡警地方防护公廨仓库狱囚者也排门编役须劳逸相均无使独累并多方差遣以致城市之民疲敝不堪各项人役着役时兵房多索常例亦须严为禁革可也 

　　重军需 

　　军需为国家重务如胖袄裤袜弓箭弦条俱系岁辨钱粮须逐件估看某该物料几何价值几何工食几何宁使价值少宽以求精致庶免解部驳回重累役人也近见包揽之徒多收里甲银两而制造极为粗恶胖袄泉中贯沙久则腐烂所造弓箭皆不如式或差官自买料名匠团局制造亦可也古称器械不利以卒予敌南北风土异宜今南方所制箭镞弓弦之类解至边塞苦寒类不可用头盔衣甲胖袄裤鞋又皆减克成造率多虚具加之内府需索留难解役有百倍之苦军士无一分之用有识者每议解银至边听其自造诚为有益而壅隔不行可叹也 

　　查驿递 

　　驿递通传使命文移事为紧要其弊实多北方多马驿上马每疋四十八两中马每疋二十四两类多侵冐而马头当日支费亦甚不赀可悯也南方多水驿其撑驾船只水夫日逐支应者虽有公费而多馆夫库子赔貱均徭佥充者率至败家而往往查盘者不察坐以侵欺之罪视北方之马头则甚苦矣治有驿递者所宜量为调停省其支费可也如清查之法须审其额设驴马几何有无倒死日逐过客供应几何有无真正关支查点铺陈审其成造年月有无烂损当为补给囚徒审其发到日时有无冐替买放当为勾补官房铺舍审其倒塌者即为修葺使客往还责其速为应付无得留难廪给人夫置单查核毋使虚台实数一应上司按临先期关白下程器具必须整齐此虽候道之职亦居官者所当念也 

　　清军匠 

　　清理军匠奸弊甚多到任之初分付兵工二房闲时整下军匠兜底册以备查考如遇奉某字勘合发册的名来勾方与检册解补如果丁尽不可轻信来文辄行提解以致搔扰户绝者须拘里老查审取结申呈凭上定夺其应解人役立为格眼册将该图分逐年轮流量地远近拘保家亲属比较批回销缴至于审匠则又不同有解人者有追解匠班银两者工部原给小票皆推称大废不过为欺赖班银故耳往者难究自今置簿犹为可及吏书需索纸价涂改字样等弊亦严革之可也 

　　肃巡警 

　　凡事贵未然之防而公堂仓库监禁尤为紧要派定民壮火夫等役轮更交替梆铃不绝巡风提牢先递结状次早回风至晚封门间出验看以防私通出入城门匙钥严禁守城人役以时开闭问一查闸以防疏虞城中编民壮总小甲领牌巡绰地方次早四隅各令一人回风无事虽有小盗必责及众役庶肯用心近河去处押梆打刼者多出船户须先将鱼船行船编定字号凡遇失事不行救护者治之更置巡捕船只分派民壮以防水路贼船一有警发鸣锣敲梆以助追逐皆不可阙者也 

　　设保甲 

　　保甲之法于备御为良行之不善适为民扰如每付以十甲为一保保有长十保为一团团有长团长择富有力者为之各保置一木牌书十里姓名男妇丁口作何生业不许□留逃亡无籍之徒盗发则各团督率壮丁互为应援以鋴锣为声息有功者赏不应者罪非不可息盗安民也但贵行之易简不可扰民又虑保长生事须严禁约且防后人□保长名色即指为富实之家因而科扰而富室窝藏者又窃保长之名以自掩复恃强私准民词当官曲禀乘机吓诈而为民病多矣尝欲即保甲之法而寓化民厚俗之意各保立一木牌大书教民榜文朔望每保轮一知事之人巡行朗诵俾人知所兴起其有义夫节妇孝子顺孙约有善行者许其呈举其或不孝不弟为非犯伦恶迹显著者许其指实开报畧仿蓝田吕氏乡约随其平日居相密迩情相亲厚者各自为约婚丧相助缓急相济患难相扶持如果能依约举行蔼然成俗者访得定加奖励以警偷簿则非惟盗贼息而民风亦可厚矣 

　　简民兵 

　　国家于卫所之外复有民壮之设无非防戒不虞也近见东南腹里地方贼盗生发有司以国家重禁不敢轻用一军动驱民壮冲先败则殿后有全阵覆没而一不以闻者且其所用皆素不教练之人而驱之死可痛也每名该岁给工银七两二钱多为奸顽欺赖而有司漫不加看平时守铺守城上司送迎并应宦家工役疲劳困疾苦不可支而一有点差器皆自备枵腹待毙死轻去妻孥是民既出力以供军而复捐躯以代死于是有点检民快而苦倍从军者矣有司以佥民壮之时必求丁多壮实之家汰其老弱革其抱揽均其差遣足其工食责令巡捕官按时操练正官每月一次亲临教场以简阅之始则摆列战阵中则比较弓马终则各陈武艺命吏记箭报名等第赏罚兵房索要常例者痛革总甲持强吓诈者重治凡役立簿轮差勿令偏累粮户拖欠工食必与追还偶遇盗发着令巡捕官统领巡捕亦安不忘危之先虑也 

　　○刑属 

　　严告讦 
　　审词状 
　　公听断 
　　明发落 
　　检尸伤 

　　严告讦 

　　放告明开告示或三或六或九每放告牌出挨图逐里进入每十纸一封当堂钤记收入箱内以防抵换抽灭公门大书越诉笞五十诬告加三等着实举行勿作漫言致民轻讼严禁头门仪门皂隶遇放告日大开不许拦阻需索其有机密重情随时进告不在此限凡告衙门中诓索者许大声喊告以防壅隔情轻者实时责遣情重者补词立案凡准词讼勾摄不用公差止批仰本图里长拘唤大小俱不落房用半印挂号承发再用一墨图书上刻示本县词讼止差里长一牌不到者改差皂隶再不到者即顽民矣不问事之曲直定行重治除人命强盗奸骗外其户婚田土愿和者听等语印于状尾如巳和息里长止带原被告销缴有愿取供杜后日争端者取供照律发落存卷备照事轻者实时省发其有人扶捏者重治以警其余有不愿和息各执强辞者始拘干证人犯问理如有叔侄兄弟争产者事系干名犯义俱以伦理大义晓之责其卑幼者不得巳暂令收监使其自悔乃巳如有词讦闺门非的有败露者不必轻信滥拘以伤风化至于用刑有年踰六十并有疾者贷之不得巳令其在官子弟代之其有情重宿恶不悛者不在此限 

　　审词状 

　　初到先观民情土俗少准词状所准者须逐一精研此观听所系面审固为良法但公堂事冗日亦有限所收状俱俟退堂细看除虚滥牵涉远年情节大轻者不准外所准明开某都某图某人即与发行着该图里长拘问词状虽多毋过三日如告盗贼隐情密与案候以便缉拏有告势豪虽处未得其情者亦与案候以便体访不可轻发有公门人役者暗行稽察情罪果真即与如法究治或量行革役无令养恶以生别奸 

　　公听断 

　　如听讼先问因何兴词来历其有状内牵扯远年情词姑置弗问如首告某人人命未结钱粮未完则问曰此是彼事汝何故首他或只因殴詈或只因钱债且问明目前近事而后徐问远年干涉则真伪之情自得矣若人命果有干碍钱粮果有侵欺须问革前革后量情酌处若上司发下批词要究下落如涉虚必与问明申禀以杜后患亦不可阿承上司偏护原告以长刁风也其问讼时如疑难之事先摘取状内关紧人证隔别参鞠严设刑具诱以甘言如欲问牛先问马欲问军先问匠参伍其辞察其颜色少得其情即斥之令下取原被告一人上前大声曰供证巳明吾备得真情矣观其颜色变动启言舛错则因其舛错变动处辨驳之则真伪百无失一如差人询访不可为常倘遇重大之事或闲中问及士夫及公庭询及里长或密切差人体访间一举行亦可也 

　　明发落 

　　凡发落词讼取供固不免令人代书然亦须将原被告两词摘取紧关情节备入供内使彼此心服方与画字不可暗行取供亦不可严刑逼写致有枉滥以失其情供词俱要相对如律有二款一轻一重宁从其轻者然供词亦须合轻律始无番驳发下取供之时先摘取原被二家初情填注审单明开某人某事是实某事是虚某合某罪某人该徒该杖该军某人供明对众大声分付庶下无出入上无遗忘愚民不致哄诱矣其有罪者量情或监或保供明者喝放宁家可也凡狱情以速问为贵母得淹滞葢一人系狱举家不宁讼事一日未完悞民一日生理不可不知 

　　检尸伤 

　　凡遇人命固当检验然须先问生前因何雠恨为何谋害是何时节在何地方用何器械何人下手何人证见鬪殴相争须问人多人少何人打其致命去处何人的系凶身如威力制缚与威逼人死相近而实则不同皆须一一究问根由事有显迹然后登场检验倘一涉虚诬者即与相与辨豁毋得轻检破人身家且贻死者蒸髓折骸之苦不可不慎及检验时多带人役以防两雠争鬪登场务须整肃所带人役问有二家亲识着令回避遇夜宿歇去处亦须别远嫌疑年远尸体要见埋藏土色新旧毋得疏虞以致盗换如近时覆检者依期前往毋得怠缓以致发变凡尸春则三日夏则一日秋则五日冬则十日故也初覆检验吏忤不许相见以致扶同检验之法先须关请尸图临时身带衣香口食姜蒜坐于上风去处拘唤尸属亲邻略节审问事因检点于碍之人供状画字了当先令忤作人等以尸为主量定四至然后与同人吏上前看验并勒凶身当面对尸仔细验看伤痕倘凶身脱逃未获众证明白即同狱成然亦未可轻漏语言以致吏仵弄奸诓索可也如自缢先看项下八字绳痕再看紧结绳头去处尘土有无移动并系处高下脚踏何物及绳带大小痕迹对同看是活套头死套头或单挂或十字缠绕各要详审明白若是跌蹼死者须看失脚处泥土高低溺水死者须看投溺处及量水浅深生前溺水男覆女仰手脚向前口合眼开肚腹口鼻有水流出指甲有泥死后推入水者口眼不闭两手撒开肚不饱胀鼻中无水若他物打死则口眼开发髻乱手不拳自割则刀疮起手重收手轻喉骨上难死喉骨下易死食气系断方死若火烧者若服毒药死者口开面青紫唇舌紫黑指甲青口鼻血出或身发庖若受杖死者打着处疮痕阔狭男看阳囊女看阴门俱有□两脥腰眼小肠有无疮痕若有病死者形体羸瘦肉色瘘黄口眼闭合肚腹低陷身上或有针炙瘢痕即是病死也凡问人命重情不可自恃聪明轻易申详以致冤滥或招谤讟务要事得其情刑当其罪母狃或案而枉其生母固姑息而冤其死 

　　○工属 

　　兴水利 
　　慎工役 
　　固城池 

　　兴水利 

　　水利无可兴能勿壅之而巳龂见有司以兴水利为名遂致有乘□捏告坏人巳成圩岸破人久居基业反生事端又或科民财起猜人夫无端骚扰致生谤讟功未成而上疑下怨者多矣但遇境内陂塘圩岸或因水套冲坏或因年久淤塞看议的确着令附近地方富实居民量力并工修理如工程浩大申明上司支动无碍官银仍委信实人员分案督役间一亲临看视每两水后取具该里执结呈报其有闸去处必丈量地势高下寻究水源来历远近询问有识耆宿何如则利归某都如何则害归某保如何然后彼此俱便务□斟酌两平方始兴役又必期于经久可行兴工之时各照筑地段登记役人姓名以备稽考倘有豪民侵占害及一乡或壅塞水源或破坏堤堰势有阻隔者申禀上司重加惩治则水利兴而旱涝有备矣 

　　慎工役 

　　修创最为难事亦有紧要公廨及文庙校房之类恣其倒塌避嫌不顾者非公心也如欲举行必须半年之后上下信孚亦必先期料量工食木石等项处置得宜如大兴作须先申呈合于上司详允方行如小修葺宜于词讼公罚中取之如人有犯罪轻者责令买瓦数十片或灰数十斤或木植几株明白交与管工人役毋得罚银入库以生嫌疑其贫无力者量令做工数日亦可 

　　固城池 

　　城池所以护卫民壮防守不可不谨晨昏启闭须严锁钥一遇圯坏查照旧规修理之费从何区处丈量所坏丈数动该工费若干实时申呈上司一面兴工修理不必侯其详允施行恐致失事如倒塌不多即当处置修完不必申请亦不可科罚无名管工须选义民仍书记姓名不久损坏者□□□修庶有警畏红沙石无火碍切不可用如砖石料灰须□□每丈作用多少定为凖则庶免浪费其筑城浚池夫役即用守城民壮每日量给米一升亦足矣凡城隅有低塌处所□人往来者奸盗之资也尤宜时切查究令守城人役月递执结一遇暮夜越城者捕获治之如遇无城县分须筑坚厚高墙深掘豪堑多树柳木亦足防卫矣年岁丰登之日士民同心且有余力申呈上司徐议筑城亦可也 

　　初仕录终
