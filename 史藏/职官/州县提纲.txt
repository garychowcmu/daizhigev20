州县提纲　　（宋）不着撰人 

　　●目录 

　　提要 
　　目录 
　　序 
　　卷一 
　　卷二 
　　卷三 
　　卷四 

　　●钦定四库全书　　　　　史部十二 

　　州县提纲　　　　　　　职官类二官箴之属 

　　提要 

　　臣等谨案州县提纲四卷不着撰人名氏杨士奇文渊阁书目题陈古灵撰古灵者宋陈襄别号也襄字述古候官人庆厯二年进士解褐授浦城尉官至右司郎中枢密直学士事迹具宋史本传史称其莅官所至必讲求民间利病殁后友人刘彝视其箧得手书数十幅皆言民事则此书似当出于襄然襄所著古灵集尚传于世无一字及此书又所著易讲义郊庙奉祀礼文校定梦书等见宋史艺文志福建通志说郛中不言更有此书晁陈二家书目亦皆不著录书内有绍兴二十八年语又有昔吕惠卿昔刘公安世语考襄卒于元丰三年距南渡尚远不应载及绍兴且刘吕皆其后进不应称昔其非襄撰明甚今永乐大典所载本葢据元初所刻前有吴澄序止言前修所撰不着其名氏葢澄亦疑而未定知文渊阁书目所题当出讹传不足据矣其书论州县莅民之方极为详备虽古今事势未必尽同然于防奸厘弊之道抉摘最明而首卷推本正己省身凡数十事尤为知要亦可为司牧之指南虽不出于襄手要非究心吏事洞悉民情者不能作也乾隆四十六年三月恭校上 
　　总纂官臣纪昀臣陆锡熊臣孙士毅 
　　总校官臣陆费墀 

　　●钦定四库全书 

　　州县提纲目录 

　　卷一 

　　洁巳 平心 
　　专勤 奉职循理 
　　节用养廉 勿求虚誉 
　　防吏弄权 同僚贵和 
　　防闲子弟 严内外之禁 
　　防私觌之欺 戒亲戚贩鬻 
　　青吏须自反 燕会宜简 
　　吏言勿信 时加警察 
　　晨起贵早 事无积滞 
　　情勿壅蔽 四不宜带 
　　三不行刑 俸给无妄请 
　　防市买之欺 怒不可迁 
　　盛怒必忍 疑事贵思 
　　勿听私语 勿差人索迓 

　　卷二 

　　判状勿凭偏词 判状勿多追人 
　　示无理者以法 勿萌意科罚 
　　面审所供 呈断凭元供 
　　详阅案牍 详审初词 
　　通愚民之情 交易不凭钞 
　　诬告结反坐 禁告讦扰农 
　　告讦必惩 请佃勿遽结 
　　证会不足凭 再会须点差 
　　听讼无枝蔓 立限量缓急 
　　立限量远近 催状照前限 
　　栅不留人 察监系人 
　　里正副勿杂差 用刑须可继 
　　戒谕停保人 执杖勿遽判 
　　紧限责病词 随宜理债 
　　受状不出箱 判状详月日 
　　籍紧要事 案牍用印 
　　无轻役民 籍定工匠 
　　示不由吏 详画地图 
　　户口保伍 修举火政 
　　禁扰役人 差役循例 
　　酌中差役 禁差役之扰 
　　役须预差 常平审给 
　　赡养乞丐 收抚遗弃 
　　月给雇金 

　　卷三 

　　捕到人勿讯 革囚病之源 
　　疑似必察 详究初词 
　　入狱亲鞫 事须隔问 
　　勿讯腿杖 狱吏择老练人 
　　不测入狱 病囚责出 
　　病囚责词 病囚别牢 
　　检察囚食 遇旬点囚 
　　狱壁必固 鞫狱从实 
　　健讼者独匝 二竞人同牢 
　　审囚勿对吏 夜亲定狱 
　　勿轻禁人 审记禁刑 
　　革盗摊赃 罪重勿究轻 

　　卷四 

　　廉则财赋给 画月解图 
　　整齐簿书 关并诡户 
　　追税先销钞 揭籍点追税 
　　收支无缓 帑吏择人 
　　搜求渗漏 募役不禁 
　　催科省刑 革催数欺弊 
　　户长拈号给册 受纳苗米勿频退 
　　优自输人户 禁擅入仓 
　　当厅给钞 

　　●吴澄州县提纲序 

　　天子以天下之人牧治之不能徧也于是命州县之官分土而治其民其责任不亦重乎而近年多不择人或贪黩或残酷或愚暗或庸懦往往惟利已是图岂有一毫利民之心哉呜呼何辜斯民而使此辈鱼肉之也吾乡姜曼卿录事仕于闽忍贫自洁遇事必究底蕴恻然惟恐伤于民前修所编州县提纲一书手之不置盖与其意无一不合故也章贡黎志远复为锓木以广其传呜呼州县亲民之官人人能遵是书而行之民其庶几乎曼卿之持身固谨而志远之用心亦仁矣安得如此持身如此用心者布满天下州县哉 

　　●钦定四库全书 

　　州县提纲卷一 

　　洁巳 
　　平心 
　　专勤 
　　奉职循理 
　　节用飬廉 
　　勿求虗誉 
　　防吏弄权 
　　同僚贵和 
　　防闲子弟 
　　严内外之禁 
　　防私觌之欺 
　　戒亲戚贩鬻 
　　责吏须自反 
　　燕会宜简 
　　吏言勿信 
　　时加警察 
　　晨起贵早 
　　事无积滞 
　　情勿壅蔽 
　　四不宜带 
　　三不行刑 
　　俸给无妄请 
　　防市买之欺 
　　怒不可迁 
　　盛怒必忍 
　　疑事贵思 
　　勿听私语 
　　勿差人索迓 

　　○洁巳 

　　居官不言廉廉盖居官者分内事孰不知廉可以服人然中无所主则见利易动其天资黩货窃取于公受赂于民略亡忌惮者固不足论若夫稍知忌惮者则曰吾不窃取于公受赂于民足矣吏呈辞讼度有所取则曲从书判未几责置缣帛虚立领直十不偿一私家饮食备于市买纵其强掠于市不酬其钱役工匠造器用则不给衣食勒吏轮具以至灯烛樵薪责之吏典似此者不一而足虽欲避窃取受赂之名不知吏之所得非官司欺弊则掊民膏脂吾取于此与窃取受赂何异盍思人生贫富固有定分越分过取此有所得彼必有亏况明有三尺一陷贪墨终身不可洗濯故可饥可寒可杀可戮独不可一毫妄取苟有一毫妄取虽有奇才异能终不能以善其后故为官者当以廉为先而能廉者必深知分定之说 

　　○平心 

　　事惟公平可以服人心或者畏首畏尾欲为自全之计每惮豪强之刼持至于曲法狥情使小民有冤而亡告有欲矫是弊者又一切以抑强扶弱为主而不问乎理之曲直不知富室之贤而安分者固多贫民亦有无顾藉而为恶者在我不先平其心而有意于抑强扶弱则富者憎而不知其善贫者爱而不知其恶其弊必至于佃者得以抗主无藉之人得以陵辱衣冠甚而奸猾之徒有故为褴缕之状以欺有司者要之天下之事惟其是而巳讵可必于抑强亦岂可必于治弱惟平心定气因是非而论曲直则事不失之偏而人心得其平矣 

　　○专勤 

　　今日自一命以上孰不知作邑之难既知其难要当专心致志朝夕以思自邑事外一毫不可经意如声色饮燕不急之务宜一切屏去盖人之精力有限溺于声色燕饮则精力必减意气必昏肢体必倦虽欲勤于政而力不逮故事必废弛而吏得以乘间为欺昔刘元明政为天下第一问其故则不过曰日食一升饭不饮酒为作县第一策诚哉是言 

　　○奉职循理 

　　为政先教化而后刑责宽猛适中循循不廹俾民得以安居乐业则历久而亡弊若矜用才智以兴立为事专尚威猛以击搏其民而求一时赫赫之名其初固亦骇人观听然多不能以善后历观古今其才能足以盖众者固多矣然利未及民而所伤者巳多故史传独有取于循吏者无他索隐所谓奉职循理为政之先 【 案此文乃司马贞史记索隐述赞中语】 是也 

　　○节用飬廉 

　　仕宦有俸给之薄者所得不偿所用赀产优厚犹有可诿若赀产微薄悉藉俸给而乃用度不节日用饮食衣服奴婢之奉便欲一一如意重之以嫁娶之交廹必至窘乏夫平昔奢侈之人一旦窘乏必不能堪窥窃之心繇是而起猾吏弥缝其意又从而饵之一旦事露失位辱身追悔莫及故欲飬廉莫若量其所入节其所用虽麤衣粝食节澹度日然俯仰亡媿居之而安履之而顺其心休休岂不乐哉 

　　○勿求虗誉 

　　有实必有名虗誉暴集则毁言随至矣居官有欲沽虗誉而觊美职者民本安静必欲兴事改作以祈上官之知奸猾当治必欲曲法庇护以悦小人之意以至修餙厨传厚赂过客甚则为矫激不情之事外欲钓君子之名而内实市辈之不若此心一起则朝夕之所以经营扰扰者无非为名其实亡一毫实利及下非惟名不可得且适足为识者之讥岂知官职固自有分讵可以沽名得是是非非久而自定要当尽其在我而民被实惠足矣 

　　○防吏弄权 

　　胥吏之驵侩奸黠者多至弄权盖彼本为赇赂以优厚其家岂有公论若喜其驵侩而稍委用之则百姓便以为官司曲直皆出彼之手彼亦妄自夸大以骄人往往事亡巨细俱辐凑之甚至其门如市而目为立地官人者彼之贿赂日厚而我之恶名日彰殊不知官长本不知也凡事宜自察其实自执其权不可狥史 

　　○同僚贵和 

　　同僚宜和而不和者多起于厅吏之间谍彼此胷中蕴蓄不曾吐露至有一发而遽伤和气不可不察始至须明以此相告语凡有嫌疑宜悉面白毌包藏怒心以中厅吏之奸计间有凶险不可告语者宜待之以礼而优容之使彼潜消其狠戾足矣若戞戞焉与之相较于是非之间则我与彼一等人耳 

　　○防闲子弟 

　　凡在官守汩于词讼窘于财赋困于朱墨往往于闺门之内类不暇察至有子弟受人之赂而不知者盖子弟不能皆贤或为吏辈诱以小利至累及终身昔王元规为河清县军民歌咏以民吏不识知县儿为第一奇盖子弟当绝见客勿出中门仍严戒吏辈不得与之交通又时时密察之庶几亡弊不然则祸起萧墙矣 

　　○严内外之禁 

　　闺门内外之禁不可不严若容侍妾令妓辈教以歌舞纵百姓妇女出入贸易机织日往月来或启子弟奸淫或致交通关节盖外人覩其出入深熟嘱之以事彼有所受讼至有司事干闺门尤难施行要在责阍人禁止仍常加察不然恐有意外之事 

　　○防私觌之欺 

　　凡医术游谒之士固不能绝其谒见然谒见之数不能亡嫌间有私觌者必接于公厅盖十目所视可防其妄以关节欺人顷年尝覩一术士受赂于袖诈言以与官人傍则令所赂之人远观彼见其接之私室与之私语以为诚然迨至兴讼无以自明矣 

　　○戒亲戚贩鬻 

　　士大夫闲居时亲戚追陪情意稠密至赴官后多私贩货物假名匿税远至官所以求售居官者以人情不可却或馆之廨舍或送之寺观以其货物分之人吏责之牙侩而欲取数倍之利甚则纵其交通关节以济其行一旦起讼咎将谁归要当戒之于未至之先或有为贫而来者宜待之以礼遗之以清俸亟遣之归毌令留滞 

　　○责吏须自反 

　　今之为官者皆曰吏之贪不可不惩吏之顽不可不治夫吏之贪顽固可惩治矣然必先反诸巳以率吏夫富者不为吏而为吏者皆贫仰事俯育丧葬嫁娶几欲资其生者与吾同耳亡请给于公悉藉赃以为衣食士大夫受君之命食君之禄尚或亡厌而窃于公取于民私家色色勒吏出备乃反以彼为贪为顽何耶故尝谓惟圭璧其身纤毫无玷然后可以严责吏矣 

　　○燕会宜简 

　　为县官者同僚平时相聚固有効郡例厚为折俎用妓乐倡优费率不下二三十缗者夫郡有公帑于法当用县家无合用钱不过勒吏辈均备耳夫吏之所出皆民膏脂以民之膏脂而奉吾之欢笑于心宁亡媿兼彼或匮乏典衣质■〈礻需〉以脱捶楚吾虽欢笑于上而彼乃蹙頞于下况郡有郡将如家有严君子弟不敢狎县家同僚彼此如兄弟用妓之数必至于亵终招谤议故县官于公退休沐之暇宜以清俸为文字饮不妨因而商搉职事物虽不足而情有余矣 

　　○吏言勿信 

　　为政中和则百姓有所恃虽不嘱吏其心不恐故吏大率多欲长官用严严则人畏其不测彼得乘势以挟厚赂如催科本宽彼则献说曰今亏常赋若干宽则人玩而弗输故长官之信吏者必转而为严及彼得赂则催科迟滞而彼亦不问矣期限本宽彼则献说曰是民俗素顽宽则人玩而不畏故长官之信吏者必转而为严及彼得赂则限期违戾而彼亦不问矣故凡吏有献说者须察其可行不可遽听要在宽严适中则亡弊矣 

　　○时加警察 

　　治一县者须一县事皆在胷次治一州者须一州事皆在胷次盖州县事繁易至遗忘留意者晓卧多不安枕当反复致思今日有某讼事当若何剖决上司有某限期当若何报闻禁系有何人当释财赋有何色当解晨出则择要紧者记录于牌寘之坐隅起处以对仍掌以厅吏随毕随销暮则呈其所记未毕者录于次日当公退无事又时时警省则政事无废弛限期无违戾禁系无冤民赋财无稽缓而公家事办矣 

　　○晨起贵早 

　　被底放衙昔者尝以为戒凡当繁剧要须遇鸡鸣即起行之有常则凡事日未吴俱办而一日优游闲暇矣倦于起早或遇宾客过从往来迎送夺其日力则一日之事俱不办一日之事不办则明日之事益多况凌晨神气清爽心无昏乱故早起亦为官第一策昔鲁文伯母言卿大夫一日勤事之节曰朝考其职然则古人亦审此久矣 

　　○事无积滞 

　　公事随日而生前者未决后者继至则所积日多坐视废弛其势不得不付之胥吏矣凡文书之呈押与讼事之可剖决者要当随日区遣无致因循行之有凖则政有条理事无留滞终于简静矣 

　　○情勿壅蔽 

　　受状当有定日否则门禁稍严或被刼夺急投追捕或因垂命急欲责词或被重伤急欲验视多阻于阍人而情不得达兼有倦于出厅者吏鴈鹜行终日抱成案伺于阶前幸其一出纷拏呈押或复惮其繁冗往往漫不加省不过随其手摘俛首书字而已民何赖焉公厅■〈衤叉〉袒非宜宜于公厅之侧辟一室通内外听讼于斯饮食于斯读书染翰于斯严戒阍人俾民吏凡有警者非时皆许直造则情无壅蔽事无稽滞若昼居于内俾吏民欲见其面而不可得者诚当官之大戒 

　　○四不宜带 

　　亲随仆若医若僧道四者俱不宜带夫彼之随来其意必有所觊人见其亲密往往有掣肘事多宛转嘱之彼固自知其不敢言然意在罔利不得不设辞以相诳或侥幸偶中则人必以为真此辈通关节不中则取赂至讼在我无以自明矣况亲随仆寘之于中门之内则往来之亡禁妾婢之交杂诚为难防寘之于外则入酒肆游妓馆交通吏民靡所不至诚不若不带之为善 

　　○三不行刑 

　　一我醉二彼醉三羸瘠盖我醉而行刑则易至过误傍观必以为使酒彼醉而行刑则醉中忿怒不知守分或无礼过甚则事干刑宪难于施行羸疾者多因监系日久饮食不时仅存皮骨若遽加刑必有毙于杖下者须资以饮食俟其稍苏然后杖之其它如夜不行刑病不行刑有法令在 

　　○俸给无妄请 

　　俸给茶汤有定制职田添支有定例其间有非所当得者往往前后循袭冒请不知其非要当于始至之日一一稽考受其所当受无专狥利 

　　○防市买之欺 

　　始至之日必密访市之物价如官价有亏则从市价晨起量其所买先以钱给买者仍书于牌俾眂钱付物毌得赊鬻所用权衡之属务在公平过重则买者不过强取于市而巳旬日若月终又须刷其亏欠之有无不然则彼得以恃势为奸矣 

　　○怒不可迁 

　　今日为官者事之不如人意十常八九或公家事偶拂其意或闺门之内方有私忿怒见颜面临事乘势将亡辜人决挞以泄怒气是迁怒也故当怒时必持之以宽忿怒既消心平气和矣 

　　○盛怒必忍 

　　人有咆哮非礼大拂乎吾意者须且寘之囹圄优游和缓处之以法若一时乘其暴怒而痛加捶楚必求快意而后止则恐至过伤悔之亡及 

　　○疑事贵思 

　　官司凡施设一事情休戚系焉必考之于法揆之于心了无所疑然后施行有疑必反复致思思之不得谋于同僚否则宁缓以处之无为轻举以贻后悔 

　　○勿听私语 

　　厅吏有所求不如意或受人私嘱将以中伤乎人者知其不可明言乃于长官启处之侧自相告语令其听闻往往有不察其实遽将无辜人捶楚以中奸计者甚有其言先入而终不可解者不知无故之语必有其故岂可遽信 

　　○勿差人索迓 

　　闲居驱役私仆往往多酬以索迓至则吏轮备饮食行则众裒金以与之虽云有例然先声已不佳矣迩来官所多以是预占新官之贤否况代者失欢多起于来者欲速去者欲缓彼此失体故瓜期既近合俟见任交代先通讯不然则或宛转寄音或批付典吏若非愆期不宜辄差人 

　　●钦定四库全书 

　　州县提纲卷二 

　　判状勿凭偏词 
　　判状勿多追人 
　　示无理者以法 
　　勿萌意科罚 
　　面审所供 
　　呈断凭元供 
　　详阅案牍 
　　详审初词 
　　通愚民之情 
　　交易不凭钞 
　　诬告结反坐 
　　禁告讦扰农 
　　告讦必惩 
　　请佃勿遽给 
　　证会不足凭 
　　再会须点差 
　　听讼无枝蔓 
　　立限量缓急 
　　立限量远近 
　　催状照前限 
　　栅不留人 
　　察监系人 
　　里正副勿杂差 
　　用刑须可继 
　　戒谕停保人 
　　执状勿遽判 
　　紧限责病词 
　　随宜理债 
　　受状不出箱 
　　判状详月日 
　　籍紧要事 
　　案牍用印 
　　无轻役民 
　　籍定工匠 
　　示不由吏 
　　详画地图 
　　户口保伍 
　　修举火政 
　　禁扰役人 
　　差役循例 
　　酌中差役 
　　禁差役之扰 
　　役须预差 
　　常平审给 
　　赡养乞丐 
　　收抚遗弃 
　　月给雇金 

　　○判状勿凭偏词 

　　讼者之词大率自掩其过而归咎于人甚至凿空撰造以欺有司若今日甲讼乙辄凭偏词以甲为是明日乙讼甲又凭偏词以乙为是迨二词并至而吾之所判已矛盾矣故判状勿凭偏词必得活法若其词无理者不加诘问则投状者必多一状之出牵联追逮未至有司而其扰已甚矣兼有一等无图人本欲脱状牵扰良民觅赂休和其实不敢对辩故览其词无理必反复穷诘灼无可疑则勿受斯妄词者寡而良民得以安居未见情实不若平辞而判俟二竞俱至然后剖决未晚成周大司寇以两造禁民讼吕刑两造具备而后师听五辞盖惧其以偏词定曲直也 

　　○判状勿多追人 

　　讼者元竞本一二人初入词类攀竞主之兄弟父子动辄十数人甚至与其夫相殴而攀其妻为证与其父相殴而攀其女为证意在牵联人数陵辱妇女辄谓得胜若不自我点追而一付之于吏则吏必据状悉追亡一人得免卒辈追一人则有一人赂执判在手引带恶少数辈名曰家人骚动乞觅鸡犬一空稍不如意则穿联满道未至有司而其家已破矣故必量事之缓急轻重如大辟刼盗之属缓则逸去势须悉追余如婚田鬬殴之讼择追紧切者足矣妇女非紧切勿追 

　　○示无理者以法 

　　官僚胥吏明法尚寡小民生长田野朝夕从事于犁锄目不识字安能知法间有识字者或误认法意或道听涂说辄自以为有理至谋于能讼者率利其有获惟恐不争往往多甘其辞以诱之故彼终于伤肌肤破家产而不知悔原彼之意盖自以为是耳使自知其无理何苦于争亦尝念愚民之亡知两造具备必详览案牍反复穷诘其人果无理矣则和颜呼之近案喻之以事理晓之以利害仍亲揭法帙以示之且析句为之解说又从而告之曰法既若是汝虽诉于朝廷俱不出是耳使今日曲法庇汝异时终于受罪汝果知悔当从宽贷不知悔则禁勘汝矣稍有知者往往飜然自悔或顿首感泣以诉曰某之所争盖人谓某有理耳今法果如是某复何言故有誓愿退逊而不复竞者前后用此策以弭讼者颇多如顽然不知悔始寘之囹圄尽法而行自后往往不从劝谏者盖寡如不先委曲示之以法而骤刑之彼犹以为无辜而被罪宜其争愈力而不知止 

　　○勿萌意科罚 

　　凡讼至有司不宜先萌意科罚盖萌意科罚则或发富家之阴私或牵联富家之妇女者往往以为奇货其心必喜喜则行之必严追逮必众其事本细张皇成大指顾可以破人之家殊不知张官设吏本为理民曲直耳今不问曲直而利于取财以破人之家于心宁无媿于君宁无负于幽明宁无责可不戒哉 

　　○面审所供 

　　吏辈责供多不足凭盖彼受赂所责多不依所吐往往必欲扶同牵合变乱曲直山谷愚民目不识字吏示读不实若凭所供辄断而不面诘之则贫弱之民无辜而受罪矣凡吏呈所供必面审其实如言与供同始判入案或言与供异须勒再责若供不当厅而令其下司则豪强之人教唆之徒公然据司案而坐指挥叱咤变乱情节善良之人有冤无告矣 

　　○呈断凭元供 

　　二竞者之词悉见于亲供或惮案牍之繁不暇遍览将结断时案吏则以案具始末情节引呈盖欲便于观览也不知甲乙对竞甲之赂厚则吏具甲之词必详乙之词虽紧要者亦且节去以此误长官之判多矣既有元词自当详览以定曲直又具情节适为赘耳 

　　○详阅案牍 

　　理断公讼必二竞俱至劵证齐备详阅案牍是非曲直了然于胷次然后剖决盖人之所见有偏若惮案牍之繁倦于详览遽执偏见自以为得其情而辄剖决者其过误多矣 

　　○详审初词 

　　讼者初词姓名年月节目必须详览盖案牍动至数万言虽若繁伙然大率不出乎初词傥后词与前异前词所无而其后辄增者皆为无理若夫狱囚所招则先隐其实旋吐真情又不可例凭初词 

　　○通愚民之情 

　　健讼之民朝夕出入官府词熟而语顺虽譊譊独辩庭下走吏莫敢谁何良善之民生居山野入城市而骇入官府而怵其理虽直其心战惕未必能通若又纵走吏辈诃遏之则终于泯默受罪矣凡听讼之际察其愚朴平昔未尝至官府者须引近案和颜而问仍禁走吏无得诃遏庶几其情可通 

　　○交易不凭钞 

　　田产典卖须凭印券交业若券不印及未交业虽有输纳钞不足据凭盖白券可伪造赋税可暗输昔刘沆丞相知衡州时有大姓尹氏欲买邻人田莫能得邻人老而子幼乃伪为券及邻人死即逐其子诉二十年不得直沆至又出诉尹氏出积岁所收户钞为验沆不凭钞而诘其元买非实始服罪事有适然类此者宜加察焉 

　　○诬告结反坐 

　　近世风俗大率初入词辄以重罪诬人者不可不察如白日相殴于路则必诬曰刼夺入于其家而相竞则必诬曰抢刼与其妇女交争则必诬曰强奸坟墓侵界则必诬曰发掘骸骨似此类其真实者岂可谓无但凿空假此以为词讼之常谈者可怪耳甚至公然以大辟诬人略不知惧且有一人病且死与甲初无预而甲妄认亲属诬乙殴死乙固知其无罪然事属大辟有司不敢不受势须委二官检覆吏胥之追求里保之乞觅一乡骚然幸值明有司早得脱而其家已破矣或吏用事寘之缧绁卒未得直故良善畏事之家往往多厚赂求休息为甲者无故而获千金故乡俗目之曰经纪万一乙不赂至有司淹延日久穷见实情甲之罪不过杖一百耳盖县家凡一事解郡所费不赀或郡吏求疵疏驳罪反及身故县家多从末减此风所以滋长而无忌惮也似此诬告必先勒结反坐果诬必结解尽法而行庶惩一戒百内有畏反坐者辄令老人妇人入词故老人须追子妇人须追夫同结反坐后追究 

　　○禁告讦扰农 

　　顽民健讼事或干巳犹有可诿事不干已可不力惩且冒占逃绝户产若匿牙税之类在法固许人告使告果得实岂但追逮奈有一等无图之人不务农业当农事正急时辄乘间以此诬告扰农民邀挟钱物方其诉时未必一一知其实惟择善懦或有雠之家泛然入词以侥幸其一中且如告一户冐占画一不下数十项有司追究不尽则恐终不能绝词若悉追究则牵连动是数十人淹延动是数月都保之追逮邻里之供证一乡骚然良民业在务农耕耘一失其时则终岁饥馁往往不惮厚赂以求和或不赂则至于有司穷究得直彼不过负妄诉之罪而被诉之家所损已多矣在法诸婚田之讼自二月以后为入务今县家多畏诬告者之徤讼兼或撰造经郡若监司脱判送下往往未必入务故不务农之人得以乘其农急而规财使务农者不得安业要当候务开日追究或系郡若监司送下亦宜具此利害申闻 

　　○告讦必惩 

　　乡间之弊莫大于奸民得志而良民受害夫安分之人业在田亩自幼至老足未尝蹑官府事切于巳尚隐忍不欲讼其有不务农业专事徤讼者欺其善懦往往搜求其短诬告挟赂县令不明则吏寘之狱枝蔓追究必破其家县令苟明追证既备罪有所归则诬告者惧罪不待理断而妄饰其词今日走郡明日走监司脱其转送或索案则又因循迤逦以幸脱矣此奸民所以终于得志而良民受害故凡投词有事不干巳者必加惩治无使脱判以害良民 

　　○请佃勿遽给 

　　奸民密知人有产无契若有契未印若界至不明辄诈作逃绝乞佃脱判会实嘱里正耆邻扶同诬申案吏利其厚赂不问是非遽凭偏词给据彼既得据辄争夺交业固有今日方携据而去而明日相殴而来甚至杀伤者有司追究问之里正则曰邻人问之邻人则曰里正其实皆里正受赇勒其为邻而彼实不知又或以佃者为邻或以亲戚为邻故必反复得实仍勒里正结罪保明俟差邻都再会如不实或续有人竞必先抵里正罪庶知忌惮 

　　○证会不足凭 

　　鬬殴必追证而证不可凭一人之词争界必会实而会不可尽信耆邻之说盖富者有赂则可以非为是贫者无赂则可以是为非专凭证会则凡贫弱者皆无理矣鬬殴之讼必察其人之强弱情之是否争界之讼须令详画地形考之契要反复参究必得其实然后可决 

　　○再会须点差 

　　里正会实受赇偏曲或乞差邻都再会若凭吏拟差或受赇再差其亲密则偏曲如初卒不得直故必自我点差使之不测 

　　○听讼无枝蔓 

　　词有正诉一事而带诉他事者必先究其正诉外带诉事须别状盖听讼不宜枝蔓枝蔓则一事生数事曲直混淆追逮必繁监系必久吏固以为喜而民乃以为病矣若夫枝派异而本同一事者又不可以是论 

　　○立限量缓急 

　　立限宽严必量事之缓急不量缓急而一切以紧行之则缓急杂乱承限者抵罪必多势不可久其终必至于紧与缓者俱违戾矣是以信牌之类不可常出常出则人玩惟上司绿匣追会及大辟强盗时出而用之违者必惩故人不敢慢缓急可以办事 

　　○立限量远近 

　　催科若讼常限须关佐官厅同一日如一都十一都二十一都则以初一日十一日二十一日二都则以初二日十二日二十二日之类非惟整齐无杂乱易稽考且里正户长一月止三日在公优闲多矣时焉有上司追会有大辟有刼盗有冤抑者不可拘常限故不得已而用破限焉破限必量地远近盖远乡往返有四五百里者若初限例与一二日追会不至而辄挞之则是责人以其所不能也里正受赂诈以所追人出外或病而妄申者固其常矣其间岂无实出外者岂无实病者必酌情而行庶亡冤滥 

　　○催状照前限 

　　里正领状违滞词首未免催限盖状有常限有破限若再状不照元状日限则前后限参差不齐杂乱无据故再状必勒吏先照元展日限朱批于状首再判必同元限则限无矛盾易于稽考如经久不至则改紧限或信限以速之庶几有冤不至无告 

　　○栅不留人 

　　讼者始至填委虑其逸去多先寘于栅直栅者邀挟不如意辄闭留终日饥不得食寒不得衣遇盛暑数尺之地人气充牣多至疾病要须于始至时即监召保毋得入栅关留 

　　○察监系人 

　　二竞干证俱至即须剖决干证未备未免留人承监人乞觅不如意辄将对词人锁之空室故为饥饿不容人保又或受竞主之赇以无保走窜妄申官司不明辄将其人寄狱者多矣凡承监须令即召保不测检察如不容保故为锁系必惩治之仍许亲属无时陈告或果贫而无保须度事之轻重或押下所属追未至人 

　　○里正副勿杂差 

　　里正副分上下半月本欲受差均耳有合受上半月者重难事辄嘱吏留于下半月呈遣利赂事本下半月合受者辄作妨嫌差上半月苦乐不均弱者受害要当严分上下半月之禁无得杂差行之有凖虽曰两年充役实则一年故人皆乐充罕有争竞在处里正事体虽不同或有似此者固当知也 

　　○用刑须可继 

　　县官追逮多责里正里正违初限未可遽杖且要紧事追人初限五日不至遽挞之矣次限又不至不再挞则益见缓慢而前杖为虚设再挞之则五日内杖疮必未痊非惟法所不许兼恐过伤罪在惨酷故初限未至不若量讯或封案或锢身示以不测不专用杖盖县令之威不过杖一百耳用之未尽则彼犹勉强以自逭遽尽用之其如不可继何 

　　○戒谕停保人 

　　乡人之讼其权皆在听信安停人以为有理则争以为无理则止讼之初至须取安停人委保内有山谷愚民顽不识法自执偏见不可告语者要须追停保人戒谕庶或息讼 

　　○执状勿遽判 

　　事有涉不法恐异时有竞而先欲张本者辄多端脱判执状以为异时交争之证要当审其事之利害未可辄判如遗失契书之类必究实如归人乞改嫁之类必追会果得实然后坐条告示其它非要紧执状判语须活不可偏执 

　　○紧限责病词 

　　状乞责病者之词必其人垂死若立限稍缓未责词而已死无缌麻以上亲在傍合委二官检覆非惟检覆之官一出邻里骚然兼格目申宪司宁无疏驳要当榜示许不拘早晚披陈所判须仰即往不可如常限三日五日恐稽缓终至委官扰扰矣 

　　○随宜理债 

　　官司有阿从豪民者凡债负不问虚实利息过倍一切从严追理则豪民必至兼并小民有冤亡告又有矫是弊者不问是非一切不理则豪民不敢贷一遇岁饥或新陈未接小民束手相视饿死本欲恤之而不知反以害之要在平心遵法而行耳 

　　○受状不出箱 

　　出箱受状其间有作匿名假名状投于箱中者稠人杂沓莫可辨认兼有一人因便投不要紧数状及代名数人者要当于受状之日引自西廊整整而入至庭下且令小立以序拨三四人相续执状亲付排状之吏吏畧加检视令过东廊听唤姓名当厅而出非惟可革匿名假名之弊且一人止可听一状徤讼者不得因便投数词以紊有司 

　　○判状详月日 

　　览状必详其发端月日盖事有要紧者必即诉于公经数月而后始入词者必非要紧须诘其因何稽缓如词内隐其月日而不言者必已经久或在赦前须令再供然后施行 

　　○籍紧要事 

　　州县一番受状少不下百纸内不要紧者甚多程限簿一概主之于吏若欲一一亲检察则精力不逮缓急俱废要当择事干紧要若情有冤抑若上司委送者别籍置之案明载日限日率一阅违滞则追庶亡稽缓 

　　○案牍用印 

　　田产之讼官司考之契要质之邻证一时剖判既已明白无理者心服无词有理者监系日久一得判辄归未必丐给断凭元案张缝率不用印数年之后前官既去无理者或嘱元主案吏拆换或赂贴吏窃去兼主案吏若罢若死辄隐匿诈言不存彼乃依前饰词妄争有理者须执前判无所考据则前判皆为虚设矣凡事判案须即用官印印缝仍候给断凭讫始放 

　　○无轻役民 

　　公廨有倾则必修有敝则必葺无致因循颓毁以贻后费至利民之事如建学校开沟渠筑堤防立城壁之类必于农隙尽心力而为之若起台榭广园沼以为无益之观美者力有未及宜小缓盖劳民役众宁无怨嗟和买竹木宁亡骚动在审其缓急轻重耳昔盈川令 【 按盈川令下不着姓名疑原本有脱误今姑仍其旧】 政惨酷惟专务造亭台书榜额为美名宜其为远近笑耳 

　　○籍定工匠 

　　役工建造公家不能免人情得其平虽劳不怨境内工匠必预籍姓名名籍既定有役按籍而雇周而复始无有不均若名籍不定而泛然付之于吏则彼得以并缘为奸本用一人辄追十人艺之精者反以赂免而不能者枉被攀连不得脱非惟苦乐不均且建造未成而民间已骚然矣但置籍之始须括得实无使里正与夫匠首者因雠诬供则其籍始可用耳 

　　○示不由吏 

　　凡亲民之官稍有知者孰不欲平心以决事然事有不得平者盖由奸豪居乡则残虐细民在公则刼持胥吏讼至有司胥吏奉承其意惟恐或忤以至以曲为直以是为非长官不明不公者则唯吏是从间有公且明者一切自出已见彼之讼不胜辄以胥役受赂妄诉吏者多矣吏何足恤但奸民得志吏益畏惮小民之屈愈不可伸故凡吏呈事案须先引二竞人立于庭下吏置案于几敛手以退远立于旁吾惟阅案有疑则询二竞人俟已判始付吏读示盖将以示其曲直不出于彼非惟吏不得以诈取民财且俾奸民无归咎于吏而妄诉矣 

　　○详画地图 

　　迓吏初至虽有图经粗知大槩耳视事之后必令详画地图以载邑井都保之广狭人民之居止道涂之远近山林田亩之多寡高下各以其图来上然后合诸乡邑所画总为一大图置之坐隅故身据厅事之上而所治之内人民地里山林川泽俱在目前凡有争讼有赋役有水旱有追逮皆可以一览而见矣昔吕惠卿虽不足言观其以居常按视县图究知乡村地形高下为治县法盖亦有所见也 

　　○户口保伍 

　　县道户口保伍最为要急傥不经意设有缓急懵然莫知始至须令诸乡各严保伍之籍如一甲五家必载其家老丁几人名某年若干成丁几人名某年若干幼丁几人名某年若干凡一乡为一籍其人数则总于籍尾有盗贼则五家鸣锣挝鼓互相应援或遇差役起夫水旱赈济皆可按籍而知诚非小补 

　　○修举火政 

　　治舍及狱须于天井之四隅各置一大器贮水又于其侧备不测取水之器市民团五家为甲每家贮水之器各寘于门救火之器分置必预备立四隅各隅择立隅长以辖焉四隅则又总于一官月终勒每甲各执救火之具呈点必加检察无为具文设有缓急仓卒可集若不预备临期张皇束手无策此若缓而甚急者宜加意焉 

　　○禁扰役人 

　　争役之讼多起于县家非泛科需 【 案非泛犹云非常盖宋时有此语】 期限严廹不时鞭挞兼吏辈每限过取役未满而家破故力争以冀幸免若尽绝非泛科需量地远近立限凡事皆酌其轻重而少宽之又严禁吏每限亡过取则人乐其优恤争先愿充又何竞之云 

　　○差役循例 

　　差役素有则例如某都里正元例差及税一贯文止不可辄差未逮一贯文者如某保户长元例差及税三百文止不可辄差未逮三百文者或及元则例之家比向来顿减止三家二家长充而未及则例之家有税力优厚可以任役者又在随宜更变 

　　○酌中差役 

　　物力既高歇役且久充役无辞要其所争多起于税高而歇役近者则以轮差之法而纠税少歇役久之家税少而歇役久者则以歇役六年再差之法而纠税高歇近之家有司牵制多不能决 【 切照将朱批户歇役六年与白脚户比差之文凖绍兴二十八年六月一日指挥巳删去矣　按切照以下共三十五字原本亦作正文据上下文词义似后人见上文歇役六年之法非现行事例因而加注以明之者今改用小字附书】 【 按小注云云原本误作正文今据上下文义此数言当系后人所增谨改正】 今若将歇役六年者辄再差则此税高者长充其余力能任役者永得优闲其害在上户矣若将税及元则例人周而复始一槩轮差则税过五倍十倍者充二年而税少五倍十倍者亦充二年其害在下户矣二者皆未均要当以见行条法参物力高下歇役久近酌中定差如税过数倍歇役十余年则亦可以再差矣不然则且差税及元则例歇役年深之家其间有析产白脚物力及则例者自合先充 

　　○禁差役之扰 

　　县令不明则吏因差役并缘为奸如差甲得赂辄改差乙差乙得赂辄改差丙本差一户害及数家争竞扰扰久而莫定故差役之先必严责所差吏罪状如被差人有词则令供合充之家当厅索差帐与籍参究定差无至再误如始差不当必罪元差吏 

　　○役须预差 

　　在法役将满合先一月预差盖争竞迁延前者既满势须与替后者未定烟火盗贼谁任其责须先一月勒吏详审定差如差巳当枝辞未伏须令权就役候追究有理则将充过月日与将来应役月日通理 

　　○常平审给 

　　常平义仓本给鳏寡孤独疾病不能自存之人每岁仲冬合勒里正及丐首括数申县县官当厅点视以给盖防妄冐然里正及丐首藉是以求赂有赂非穷民亦得预无赂虽穷民不得给兼由丐首括数而得给者往往先与丐首约当给米时则分其半疾病孱弱者不能行履所给或尽为丐首奄为已有不然亦裒常例而丐者所得无几矣夫丐首强壮亡疾病一家率数人蚕食于常平而又强掠如是其弊可不革哉要当严禁其乞觅不公之弊遇初冬散榜令穷民自陈庶几常平不为虚设 

　　○赡养乞丐 

　　岁饥丐者接踵县无室庐以居之往往穷冬严寒蒙犯霜雪冻饿而死者相枕藉于道矣州县倘能给数椽以安之岂不愈于创亭榭广园囿以为无益之观美乎昔范公祖禹奏乞增盖福田院官屋以处贫民至今为盛德事士大夫毌以为缓而不加之意 

　　○收抚遗弃 

　　凡任宅生字民之寄要须视民如子一人号呼不得其所当任其咎且岁饥遗弃孤幼于道者纷纷不收而字之何以为民父母凡周岁至四五岁者未能自支持徒知收抚而不时时亲检察其终必死耳要当于要近处辟一室以处之仍专责一二人视养而又时时亲检察如抚已子焉则所活必多宅生字民之职始为亡媿昔元鲁山所得俸禄悉以衣食人之孤遗天下至今称之 

　　○月给雇金 

　　县有弓手手力役于公家悉藉月给以为衣食县家常赋不办往往越数月不给彼之仰事俯育丧葬嫁娶廹乎其身弓手不过假捕盗乡闾执缚良民骚扰百出手力亦不过假监系害民以觅厚赂实县令有以致之故财赋不办须措画有方若雇金须按月而给盖在我无亏于彼彼或害民以陷于罪惩治虽严而亦无词无怨矣 

　　●钦定四库全书 

　　州县提纲卷三 

　　捕到人勿讯 
　　革囚病之源 
　　疑似必察 
　　详究初词 
　　入狱亲鞫 
　　事须隔问 
　　勿讯腿杖 
　　狱吏择老练人 
　　不测入狱 
　　病囚责出 
　　病囚责词 
　　病囚别牢 
　　检察囚食 
　　遇旬点囚 
　　狱壁必固 
　　鞫狱从实 
　　健讼者独匣 
　　二竞人同牢 
　　审囚勿对吏 
　　夜亲定狱 
　　勿轻禁人 
　　审记禁刑 
　　革盗摊赃 
　　罪重勿究轻 

　　○捕到人勿讯 

　　大辟刼盗捕至之初例于两腿及两足底辄讯杖数百名曰入门杖子然后付狱不知其在都保或廵尉司绵历多日饮食不时饥饿羸弱兼为承捕人考掠其伤巳多若不先验以备不测又从而酷讯之往往至狱即病方鞫情状而其人或死矣既死合委官验覆若痕在致命罪属惨酷至累终身故始至须躬问大情仍验有无伤始付狱戒给饮食然后鞫之异时生杀自有常宪不必于其初辄酷讯之也况捕至之初罪辜未明一例辄讯异时推鞫无犯追悔亡及 

　　○革囚病之源 

　　囚之所犯自有常宪死于非法长官不得不任其咎若县道则多无囚粮贫亡供送者多责之吏吏饘粥自不给往往经日不与或与之微不能充饥况又时加考掠得疾以至于毙者多矣兼囹圄不扫匣杻不洁秽气熏蒸春夏之交疫疠扇毒至有负死囚接踵而出者宪司岁计人多罪何所逃故贫亡供送者官须日给米二升以为饮食重囚则差人入狱监给轻囚则引出对面给庶免减克当春则深其狱之四围沟渠蠲其秽污俾水道流通地无卑湿而又时时洒扫使之洁糊其窗牖给之袄袜庶令温暖盛暑则通其窗牖间日濯荡由是疾病无自而生惟时时留心检察是数者亦庶几古者钦恤之意 

　　○疑似必察 

　　昔吴太子孙登尝乘马出有弹丸过左右求之适见一人操弹佩丸咸以为是辞对不服从者欲捶之登不听使求过丸比之非类乃释盖情有似是而非似非而是者苟其辞未伏不可不审也若辞巳伏而涉疑似亦未可辄信盖在囚日久考掠不胜苦亟欲出狱不免诬伏不察其实而辄结案以解或已杀之后而真犯者败死者其可复生乎昔薛奎为温州军事推官时有民常聚博僧舍一日盗杀寺奴取财去而博者四人适至启户溅血污衣遽惊走逻者因捕送官考讯已引伏矣奎独疑之请缓其狱后数日果得杀人者他如钱公若水为同州推官辨女奴事向公敏中在西京辩僧杀妇人事皆已诬服后平反其狱亦世所稔闻史传似此不可枚数凡事有涉疑似者虽其辞己伏亦须察之以缓或终于疑罪须当从轻古人要囚服念五六日至于旬时者盖为是耳 

　　○详究初词 

　　昔刘公安世谓宋若谷治狱有声惟曰狱贵初情分牢处问而已今之县狱初词乃讼之权舆郡狱悉凭之以勘鞫凡里正及廵尉解至犯人多在外经停唆教变乱情状若县令不介意而辄付之主吏则受赇偏曲一律供责其后欲得真情难矣如解至犯者十名即点差他案贴吏十名各于一处隔问责供顷刻可毕内有异同互加参诘既得大情轻者则监重者则禁然后始付主吏虽欲改变情款诬摊平人不可得矣 

　　○入狱亲鞫 

　　吏胥之老成者与百姓雠隙多已诉罢见役类皆后生不历世事不识条法惟知乞取赡家今以大辟及强盗付之则生杀在其手岂无冤滥故凡狱事始至须入狱亲鞫冀得真情若经久吏受赇变乱其实害及无辜必矣 

　　○事须隔问 

　　书云察辞于差盖事之实者不谋而同凡有差者皆非真情也狱事须分处隔问无令相通众说皆侔始得其真如有矛盾必反复穷诘若付之于吏聚干连人于一处而泛然问之则随是随非众口一律不至误入必至误出矣 

　　○勿讯腿杖 

　　讯杖在法许于臀腿足底分受然每讯不过三十而止今人动辄讯至数百盖腿与阴近讯多必衅作辄死亦尝亲覩一官司讯人腿杖过百即死者不可不为深戒 

　　○狱吏择老练人 

　　狱吏若以恶少年为之则不识三尺考掠苦楚必求厌所欲而后止甚至终夜酷絣囚于匣至死而狱吏醉卧不知者又有白日絣囚至重旁无人守已死而狱吏始知者彼何所顾藉得罪则在长官耳故凡狱吏须择老成更练者为之有合鞫讯勒主吏持鞫囚历取押然后入狱非时苦楚切须严禁 

　　○不测入狱 

　　狱官不常诣狱非惟狱吏自恣将无辜人苦楚且出外酣饮传寄消息或聚众吏在狱博戏往来如逆旅甚至重囚窜逸而不知须不测诣狱索牌点视庶有忌惮 

　　○病囚责出 

　　狱官夜点狱时或闻有呻吟之声必须翌旦亟命医胗视果病非大辟强盗并权出之令保人若亲属同视医治或无保若亲属须责承监人安之旅舍然旅舍多令卧于地饮食不时病势寖加必责其令寝于床选良医医治日以加减闻仍责主案吏时时检视饮食或至不可捄在我无愧而人亦无词矣 

　　○病囚责词 

　　狱吏受赇或诈申囚病脱出至实有病不得赂反不即申或死于狱事属不明须严戒有病即申轻罪即出之或病稍重即委他官责词内有以无病诈申者须亲检察 

　　○病囚别牢 

　　重囚有病须别牢选医医治仍追其家属看待或有患疮者亦须别牢时其濯洗毋使与余囚相近盖囚者同匣而卧朝夕熏蒸必至传染 

　　○检察囚食 

　　囚之二饍送于狱门系司门者传入往往所求不满意辄故为留滞致令饮食不时饥饿成疾须专责狱典检察不测亲问内有无供送而官给之粮者狱吏早晚例以饮食当厅呈报而后给然所呈皆文具其实减克所与无几当呈时须差人依样监给无使减克徒为虚文 

　　○遇旬点囚 

　　囚在狱日久考掠苦楚饥饿病瘠置之暗室无由得见旬日必出于狱庭之下一一点姓名且令系于狱之两廊一则病瘠可见二则有不应禁者即释之三则令狱吏洁其牢匣然后复入不为亡补 

　　○狱壁必固 

　　狱吏得囚赂或夜纵其自便重囚无路窜脱或因饮水时积渐以水潠壁浸渍泥湿夜深则揭泥穴壁而出狱吏莫知者尝有是事矣故重囚夜卧无令近壁兼四壁须令板夹仍坚其墙围有坏即整 

　　○鞫狱从实 

　　缧绁之下何求而不得若专尚威猛考掠苦楚勒其招伏彼不得已虽一时面从非惟异时翻异罪在失入况死者不可复生命谁与酬又有矫是弊者一切不加考掠专以轻罪诱其承伏愚民不识法苦于久系意谓果轻亟欲出狱往往诬服其后却加以重罪则是以甘言诱人入于死地也故鞫狱不可专用威猛亦不可诱以轻罪惟察词观色喻之以理扣其实情俾之自吐则善矣 

　　○健讼者独匣 

　　健讼之人在外则教唆词讼在狱若与余囚相近朝夕私语必令变乱情状以至翻异故健讼者须独匣不可与余囚相近 

　　○二竞人同牢 

　　二竞俱禁若令别牢则狱吏受富强之赂公然传状藁递信息使之变乱情状不若俾竞主与之同匣非惟互相讥察犹有忌惮且同匣日久情或亲密解雠为和亦息讼之一端也 

　　○审囚勿对吏 

　　主吏有勒囚招状者必戒其引问无翻异囚畏不如所戒必遭楚掠若对吏引问则囚必一切诬服不敢吐实故引问时须令主吏远立仍和言唤囚近案反复穷诘必得真情始可信矣昔胡文恭公通判宣州有死狱将抵罪公疑之呼囚以讯囚惮捶楚不敢言公引囚辟左右复讯方得其实非文恭之精诚鲜不误矣 

　　○夜亲定狱 

　　县令有惮其夜点狱者或分之佐官或委之典吏皆于法不许若有过失罪将谁归凡严寒盛暑须躬入逐牢用烛照视点姓名或用缧绁有轻重其手者亦可因而检察 

　　○勿轻禁人 

　　不应禁人勿禁若未欲讯决而权寄于狱或系干证人日当引对者晚须出之盖法不应禁或有不测罪无所逃若妇人当刑禁者必先验其有无孕恐或堕胎无以自明 

　　○审记禁刑 

　　禁刑日或因事纷扰吏失检举或一时盛怒仓卒忘记或案吏结解虑所属责稽慢先作检举立断罪虚案置之案沓当立虚案时往往所用日印不照禁刑之日或被检察罪不可逭故遇禁刑须大书于牌寘于目前庶几目击不至过误 

　　○革盗摊赃 

　　盗者平时与人有隙或受吏唆教类以寄赃诬平人平人惮其禁对不敢辩往往辄买赃赔偿官司见所纳如数意谓得其实不知悉非本物夫平人典质衣襦赔偿以中盗贼复雠之奸计其屈已甚矣况吏得赂则俾认为真赃不得赂又以非元赃而追逮其苦岂可胜言哉必须亲鞫得实然后追索 

　　○罪重勿究轻 

　　诸鞫重罪大情已明者其余轻罪并据招结款追究载在令甲非不明白迩来州县多不奉行切宜留意 

　　●钦定四库全书 

　　州县提纲卷四 

　　广则财赋给 
　　画月解图 
　　整齐簿书 
　　关并诡户 
　　追税先销钞 
　　揭籍点追税 
　　收支无缓 
　　帑吏择人 
　　搜求渗漏 
　　募役不禁 
　　催科省刑 
　　革催数欺弊 
　　户长拈号给册 
　　受纳苗米勿频退 
　　优自输人户 
　　禁擅入仓 
　　当厅给钞 

　　○广则财赋给 

　　有一邑之土地斯有一邑之常赋有一州之土地斯有一州之常赋或至匮乏者多起于守宰之不廉盖守宰廉则吏为欺弊犹有忌惮守宰不廉则巳盗其一吏盗其十上下相蒙恣为欺隐其终未有不至匮乏者故理财当以廉为先又时时检核渗漏无有不给 

　　○画月解图 

　　视事之初湏计一岁所入之数与所出之数有无亏赢有亏则公勤措画常赋月解湏画为图轴置之坐右朝夕以对巳解者随即朱销故色色财赋举目可见必不至于懵然不知违戾限期矣 

　　○整齐簿书 

　　县道财赋本源全在簿书乡典奸弊亦全在簿书大率县邑赋籍每户折色必据税总数而科如某户元税若干收若干推若干今总计若干然后合科折色某物若干逮输即于折色每项注某月某日某号钞纳若干遇点追揭籍欠之多寡晓然在目或者不然夏秋税籍止载某户收若干推若干不总结今计数若干惟无今计总数故乡典受赇随时更改或续添收一项不见其多或续再推一项亦不见其寡况既收矣续受嘱辄注云误收既推矣续受嘱辄注云误推或于误推误收之下又有的推的收自知欺弊巳甚惮其核究则又故为草书小字令人不可晓会兼甲乙交易甲巳推而乙不收乙巳收而甲不推者比比皆是惟无今计总数故所敷折色与税之多寡不相应是以财赋走失不可胜言而差役无凭习以成风恬不为怪更加数年则有赋者亡产有产者亡赋不可稽考矣必湏于赋籍勒一一大字楷书今年某户税元数必照与去年今计总数同仍于今年推收之后总结一今计实数折色则据今计数而敷总数之下断不许改易添注凡有收者必照推有推者必照收故推收有凖折色与税始相当而财赋无走失矣 

　　○关并诡户 

　　今之风俗有相尚立诡名挟户者每一正户率有十余小户积习既久不以为怪非惟规避差科且绵历年深既非本名不认元赋往往干收利入巳而毫毛不输官者有之盖诡名挟户乡典悉知湏勒从实关并则财赋不至走失而差科均矣 

　　○追税先销钞 

　　二税之输簿厅不即凭官钞销籍异时按籍而追至有已输而枉被扰者凡未追之前湏勒乡典以官钞销籍净尽结罪保明实欠然后点追 

　　○揭籍点追税 

　　顽民违省限不输官物未免点追若县令不亲揭籍惟凭吏具数呈点故多者以赂获免而所追者无非贫弱矣盖人户挂欠之多寡具在省籍要当亲揭点追毌令具数庶几均平 

　　○收支无缓 

　　官司收支必分委佐官凡一日赋财出入之数详给文历既晚不可复请官若钱在吏手多辄令设法于当日晚权收于外柜差吏一名照数点入用钥封记翌早即请官监入库无至因循又旬终湏计见存数委官点视庶无 【 案此下原本有阙文】 

　　○帑吏择人 

　　帑吏必择信实老成人仍召有物力者委保盖赋财繁伙用之非其人或至盗用无可追理异时不过诬摊平人有司不令均偿则彼亡所从出官帑有亏若令均偿则扰及亡辜要湏预防之可也 

　　○搜求渗漏 

　　长官日困于应酬赋财文书凡目既多往往不暇详究兼前后交承首尾不相应以至渗漏者甚多或支数与收数不同细数与总数有异或上历支解而复收入巳或巳解及数而涨数虗解或以单子脱解而不上籍或以钞脱解而不上历似此之类不一而足故收支湏月终磨核觧钱必持单子若簿历钞同押始判支如印钞及批历稽迟即湏监索 

　　○募役不禁 

　　邑有户长居于乡村其间平生未甞至官府者若必勒亲身自充非惟不知诡名挟户且不惯催科徒遭刑责费既不赀甚至破家于法许募者合从其便盖一乡户长必有平昔专代充之人诡名挟户逃亡死绝彼无不知故催科不劳而办要湏募信实人仍召市户一名委保不然则不许募亡赖惯受杖者应限 

　　○催科省刑 

　　县官催科引呈户长日不下四五十人讯杖违法过数则日不下三千以月计之所讯几十万矣积而至于三载不知其几千几万而决挞不预焉虽云奉公行法然呼号之声上彻于天其间岂无滥及痛楚谁其酬之倘能遏弊源出信令核虚实崇劝诱固不必专尚讯挞也 

　　○革催数欺弊 

　　户长当限引呈催数多寡率计于吏手县令岂能一一悉知往往吏得赂则以催少为多故侥幸免罪不得赂则以催多为少故枉受刑责要当于引呈时不测点一二名核数则多寡显然在目而为欺者有所忌惮矣 

　　○户长拈号给册 

　　民户有乐输有抵顽有逃绝总一都内造册一扇于中立一二人催理且甲户力厚则嘱吏以乐输则详载其名于册故催理易办其不乐输及抵顽之户别立其名无使弱者受害苦乐不均湏勒吏先以一都内所有逃移绝户均为二册各立号仍别书于阄令甲户至官随意拈之庶绝私嘱之弊 

　　○受纳苗米勿频退 

　　输纳苗米不中则退而弗受盖欲其换纳耳然所退动辄数十石至百石彼岂能尽易别米入纳不过续变易姓名复将退米再输受纳官既不能一一辨认徒见出入扰扰耳故除杂水湿者勿领外自余有糠粃或粞碎之类不若止令就仓筛扬洁净然后领之 

　　○优自输人户 

　　邑井揽户与仓■〈豆斗〉深熟乡村自输人户与■〈豆斗〉子不识当交量时往往轻重其手致令自输人户折米与揽户要当时时觉察而优异之毌令刁蹬村民庶使其自输 

　　○禁擅入仓 

　　诣仓受纳止可容■〈豆斗〉子及输纳之户其无干预人悉令出仓无使在内指仓■〈豆斗〉等为由阳为乞觅阴为偷盗纷然 【 案纷然下原本阙文】 

　　○当厅给钞 

　　受苗每名数足随即印钞面还人户毌致出仓其钞于本厅印给亦勿令吏收钞自给盖远乡之民固有因循不取终于无执手者若夏税则尺寸奇零钞数繁多必类聚一日所输翌日印给如苗钞不即给夏税钞翌日不给许其不时执覆根究施行 

　　州县提纲 
