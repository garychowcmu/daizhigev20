作邑自箴　　（宋）李元弼 撰 

　　●目录 

　　序 
　　卷第一 
　　卷第二 
　　卷第三 
　　卷第四 
　　卷第五 
　　卷第六 
　　卷第七 
　　卷第八 
　　卷第九 
　　卷第十 
　　跋 

　　●作邑自箴序 

　　甞谓子男之任实难其人汉之郎官出宰百里圣朝鼎新法度以达官称荐者录之予滥绾铜章才微识隘何以承流宣化民社之重可不勉焉剽闻乡老先生论为政之要仅得一百三十余说从而着成规矩述以劝戒又几百有余事厘为十卷目之曰作邑自箴置之几案可以矜式政和丁酉秋七月李元弼持国待次广陵书 

　　●作邑自箴卷第一 

　　正己 
　　治家 
　　处事 

　　○正己 

　　先生曰凡欲治人先湏正已孔子曰其身正不令而行其身不正虽令不从 
　　临事当无心无心则公有心则偏传曰公生明偏生闇古语云长民有三莫一曰无事莫寻二曰有罪莫放三曰事多莫怕 
　　为政之要当湏远嫌疑罢张设广闻见杜谗佞审情伪察弊病示信令省追呼戢人吏抑豪强拯孤危奖孝友 
　　罪疑惟轻功疑惟重千古之明戒可不佩服才者 
　　处巳必有余裕清而通乃可以有容肃而和可以尽人之情也 
　　谦和廉谨勤然不出此五字推而广之则达矣写下定状则难乎先众人之心以逆之也 
　　或者曰公事如家事官物如已物岂有不集不惜者耶 
　　乘酒方怒皆不宜书断并决栲罪人 
　　上官误有沮驳公事不可谓理胜在我辄于应荅之间失上下之分必曰任气苞容然后谓之刚柔此则未敢闻也 
　　筵会戒深夜仍不可并作 
　　民间田圃切忌独游寺观非有公干或请谒无侣勿往 
　　签书笔墨缘私干纸札厅上灯烛悉湏自备待宾茶汤仍湏炭火之类多给 
　　时新馈献之物虽曰厚荅之亦不可受至如同官惠口味之属医人供纳圆散岂可径转归家其有包苴者皆饬厅吏视过 
　　筵会使妓弟湏整肃罢即公人押归其家稍晚即给烛仍防不测 

　　○治家 

　　亏物价不如多与钱多与钱不如少买物买于他 
　　州县尤妙灯心皂角湏月置茸线染色计两数收买不惟事简兼更见用 
　　勿放尼妇出入收生之妇事毕亦然 
　　卖买出入钱物置都历拘辖免涉履 
　　市买文历湏置两本以防去失日责厅吏覆筭于系头后系书委的依得见卖实直上色价例方可签押历纸三十幅一给仍以私记印其缝 
　　作木牌方尺余写告示或刻或金漆付市买随身以示行众 【文在后】 
　　节级杖直拣搯厅子之类令买已物及借与人干置其意安在不可不可 
　　随行衣笼中物置历交付主管人遇有添减结转过押 
　　随行差市买一名准备缓急买饮食之类亦置收支钱历缓急买物不必湏寻行人但就近多支钱收买无害此语题于历首 
　　同官骨肉过从多招谤议苟或沾亲则无如之何然亦不宜数耳 
　　香矾盐酒之类自有行人者不必于官务收买其间有不得巳于本务沽买者丁宁专匠于监官当面两平称量押单子前来当厅再隔手称量讫责专匠领钱及无大带过官物结罪文状 
　　外事不宜对家人辈论持恐生悔吝 
　　常用斗秤丈尺之属先依公较定封号责付库子收掌应买物并委库子当厅两平称量 【斛斗委斗子】 仍告示供知委状 

　　○处事 

　　境内事皆欲预知子细湏知子最为先务 
　　才礼上便出牓十数要闹处井镇市晓谕无亲戚门客秀才医术道僧人力之类随行仍牒管下官监场务照会 【牓捡在后】 
　　举人系与在县公人亲者难为接见预戒厅吏取知委状 【谓不曾预荐者】 
　　狱具并大小杖称量如法用火印仍令秤子自书姓名于其上以金漆漆定不能书则吏代之止令花押 【火印用讫封锁库中】 
　　截自到任日应管钱物都数勒逐案开排结罪供申开库逐一合历尾所管数目具状自收 
　　禁囚并知在门留人数及未结绝事逐案亦开项供析巳上井押录系书 
　　勒乡司供出村分地形高平低下仍画图子三本厅所燕息之处各张一本内一本连所供文状入架阁库图子以色牌子别之 【谓高以朱平以肉红低以青平以黄下以碧仍各乡计逐色数目挂之】 以防水旱易于检视　检旱以低为先涝以高为先 
　　官物当精视小人宜善待此言虽浅其旨颇深 
　　人吏自以欺罔为心何甞顾瑕玷官员十分关防不免作过况宽假之耶稍见罪犯尽理施行文移不可失错虽无情弊三犯者勘责自置手簿籍记公人小可罪心累犯酌情行遣遍谕前日过失其有以功补过者分明说谕 
　　公人带酒容最为不佳宜严戒之 
　　通知条法大字楷书牓要闹处晓告民庶乡村粉壁如法誊写 
　　难结转簿书往往因循拖下湏逐案置版子具簿历名件开说日结旬结月结季结半年结之类请押字以金漆漆过每日签押先置书案上押讫勾点了即洗去勾点墨　自然不敢拖空 
　　年季月旬申之类写图二本张里外坐隅应管钱物亦然遇收文则揭贴 
　　应簿书湏用一样好纸择能书人真楷题面常切爱护洁净 
　　公宇门窻什物花木之属悉书于牓仍着籍同官通签押遇有倒损增添实时书凿什物之属仍题号于其上可刻者刻之 
　　置入门到廊历应系赴县送纳钱物画时抄上呈 
　　押内入门历门子抄转收掌逐库自来各有库子处各自置历其入门历止用一道 
　　所在官纸多不置柜封锁牛马皮角之类或只廊上顿放深属不便 
　　去失架阁文字刑名不轻益当在意也 
　　公事文移差失不许首改者若旋折换便是私罪第一不可 
　　同官失和多因小人间谍此宜察也可询即询之切无置疑非意相干可以理遗古老云时下面赤过后得力真药石言也 
　　亲故若非土居者不宜使之外住及纵令出入不若以理遣之既去便湏取索公人寺观形势户有无乞托借徣钱物之类 

　　作邑自箴卷第一 

　　●作邑自箴卷第二 

　　处事一 

　　○处事 

　　圣节道场多不精专甚非臣子钦奉之道当责行首预先保明合用僧徒前期三日戒洁候道场毕方得出院若犯荤酒及六时行道看转之类稍涉懈怠许人陈告仍不辍躬亲点检出牓寺门戒群小喧杂 
　　传舍亭馆湏当严洁桥梁道路尤宜修治卑下之地其有不可填迭者常令除去积水 
　　空闲官屋旧有官员秀才居占切无起遣其间或有孤遗无所归者若于　条制有碍更湏详度 
　　渡船并买扑税场多邀难过往至于官员秀才或被轻侮湏严出牓示戒约内渡船只可载六七分巳下 【火印水则】 
　　塞空窑疏墓林警寇之一端也 
　　他州县差人前来追赃会问之类不宜住滞枉费盘缠便生恶语 
　　非紧切事差人下乡奈搔扰何 
　　差占白直人过数罪名颇重切经虑也 【县门子之类湏白直数内人充乃当】 凡驱使置历劳逸得均自然畏服 
　　诸色公人日逐衙喏所在皆置历自书姓名不能则吏代之官员坐厅首先呈押不到者申纠谓之夘历此不可阙者 
　　州府官员到县日一见之凌晨遣人吏往彼唱喏非惟人情周至亦所以奉州郡之礼也 
　　架阁文字若自来不至齐整作知县牒县重行编排日轮手分贴司二名入库置历限与号数逐晚结押 
　　诸案架阁文字外封上题写架阁人史姓名花字押应点数 【上声】 勑书逐一以案卷勘对遂无漏落 
　　上司帖牒逐司置一牌长尺许前刻曰某司帖牒后贴纸一幅逐一自书了即勾押当挂目前 
　　诸牓示责主管人领状连入案 【不用者勾收毁抹讫朱批元领状后官押】 逐案置发引帖簿抄上所给日限令承差人批领去日时 
　　捉事人多不置簿拘辖只凭公案往往重迭支了赏钱 
　　大率词讼湏是当厅果决面谕罪名不尔即生枝蔓其情轻法重于理可恕欲从轻科者便令当厅勘状若稍稽缓吏人受赂遂成枉法赃二十贯文官员例当冲替 
　　凡罪人凶狡难恕当行勘断者尽勘出难容情理穿入案欵 
　　婚田暧昧者只勾近邻近亲人照证 
　　买卖有契要而辄相昏赖者不必勾人稍行根治便见本情 
　　差雇人马船车作匠之类置簿轮转逐名后多空素纸批凿差雇月日仍各给手把历子对凿 【医人伴婆之类亦同】 日逐廊下小可罪人造立匣拘其手男女异处自不喧闹 
　　弓手手力置牌书单名亲自轮拨批注优重缓急合选择驱使者晓谕合当人知仍置差使历 
　　差役合告示户头便于引内分明写定某人今差充某投庶免动摇人户仍出牓县门空处 
　　县事多处词状限辰时前着到限巳时前缴跋再限之类限午时前仍置四大箱箱额钉牌子曰词状曰着到曰缴跋曰再限过时收之如此则无积下公事紧切者不在此限 
　　形势公事入禁画时出牓立赏钱严责承勘司狱不得出外仍告示门子知委狱中不可置圊厕止用木桶早晚打并多是于出粪所在走失罪人 
　　囚食湏加意点检不令减克其见在狱粮等三数日一点看米豆切不宜出剩 
　　钉重囚枷四道叶 【二熟铁二生厚牛皮湏带润使之各长阔三指】 轻囚两道铁叶各更用软麻绳于前后枷木户睘里紧拘縳封号 
　　重囚以铁索长八尺于一头安麄铁镯如大拇指大用砧槌欵曲镯其一足以软帛厚褁勿令磨攃候出禁以二小铧车拽开其镯湏精熟好铁庶屈伸不折 
　　长枷于左闪末凿窍可客三指每夜禁囚上匣了通以长铁索贯之多以响铃系索上 
　　禁囚枷杻钉叶木户睘索之类不辍躬亲点检 
　　罪轻之人先令本案申举未肯通吐实情判押讫方可枷禁若行栲讯亦先立判 
　　牢狱墙壁门穴怱常切周视务要牢壮 
　　狱吏不期一呵酒暑月不设蚊帱 
　　定牢用一牌具见禁人姓名书贴晚即呈覆如何绷匣 
　　禁囚令冬暖夏凉时与洗浴自少疾病冬月临上匣时人与热熟水一杯夏月旋汲水与吃 
　　凡酒醉人当官无礼高声未得枷吊打栲且押下申报差人看管候酒醒依法行遣 
　　逐日轮贴书一名于案侧执笔抄节所判出状词其判语则全录 
　　税物见得色额湏逐户给单子纽定折纳数目印押讫责付甲头赍俵免得更来计会仍责乡司委 
　　无大计及漏落结罪文状漏落者自甘陪填 
　　境内无主丘菆常湏检察苟有隳损地主修饰在官地内者责干当人寺院寄菆见有子孙在他州县者行牒催令迁葬 
　　交易牙人多是脱漏客旅湏召壮保三两名及递相结保籍定姓名各给木牌子随身别之年七十巳上者不得充仍出牓晓示客旅知委 【牓文在后】 
　　折变税赋要知折物贵贱无令贫下户却折纳贵物 
　　夏秋税差科纔下便牓逐村大字楷书告示人户除差甲头外更不刬刷重迭差人下乡切虑搔扰才入中限即逐村简径出牓五七道指定日限勾人户勘决 【牓检在后】 

　　作邑自箴卷第二 

　　●作邑自箴卷第三 

　　处事二 

　　○处事 

　　老目镇判状事巳了毕限十日缴连赴县先取知委告示应在县公人并老目镇等凡判状帖引之类有朱印火急字者违限一日急字者违限两日其余违五日并勘决仍出牓发放司前 【二急字印子置书案上印讫旋押花字于其下】 
　　凡判索钱物状量多寡宽与日限却湏逐限要还及分数于状上用印子 【文在后】 
　　告示写状钞书铺户每名召土著人三名保识自来有行止不曾犯徒刑即不是吏人勒停配军拣放老疾不任科决及有荫赎之人与本县典史不是亲戚勘会得实置簿井保人姓名籍定各用木牌书状式并约束事件挂门首 【状式约束等在后】 仍给小木印印于所写状钞诸般文字年月前 【文曰某坊巷或乡村居住写状钞人某人官押】 如违县司约束指挥断讫毁劈木牌印子更不得开张书铺内有改业者仰赍木牌印子赴官送纳亦行毁弃他人不得冒名行使身死者妻男限十日送纳 
　　应镇老目庄宅牙人根括置籍各给手把历遇有典卖田产实时抄上立契月日钱数逐旬具典卖数申县乞催印契其历半月一次赴县过押 
　　狡猾人户多将田产写立白契私约年限质当钱物及至过限钱主将契投税勘会之时业主却称系准折债负此等不用深治但责限三五日还钱或过限还钱不足情愿印契不尔无以杜绝情幸凡鬪讼乞勾所争人父母妻女之类照证意在搔扰切宜详度不可一例追呼 
　　公事已施行者不可却凭两争人情愿不争文状疏放 
　　凡告人罪犯事状未明各湏收禁虽得实情亦且本家知在候断讫逐便 
　　买卖牛马之类所在乡仪过却定钱便付买主牛畜口约试水草三两日方立契劵若有疾病已过所约日限卖主不伏却烦官方与夺人有巳交价钱未立契劵巳立契劵未还价钱盖不知律有正条 【条在杂律内】 湏录全条晓示牛马牙人并诸乡村知委免兴词讼 
　　一家田土典卖与数家为主者初出帐目之时务要速售大写顷亩疆界买主为见价贱更不较计经来年月互论侵占及至打量例各不足除契中立定硬界自合止依硬界外其界至不明先依年深契内顷亩摽拨各于契背分明批凿印押给付以绝后讼 
　　和赁民间动用帐设之类应副过往分明置历收管候还日令供领状并请赁钱 【出帐设人户亦湏均匀置历轮当】 酒务沽卖不行久例动乐招邀若扑牌子之类便有赌□之弊非所宜也 
　　诸色公人各子细供家状一本置簿抄上 【状式在后】 贴司召主户三人保有行止立籍 
　　钱谷簿历十日一次差乡书手磨筭朱书保明于计头后仍别供结罪状入案逐司诸般钱物湏置都历一处拘辖以防散失 
　　凡弓手银楪子逐个子细秤盘仍印押 
　　帖引在外多不缴纳村落所谓出烧帖钱者是无拘系也 
　　典卖田产不画时推收税租经来年月猝难理会乡司重迭刷出拖欠人户为挠不细 
　　以好纸作一簿子应系上州等处送纳钱物画时抄上常置几案限日缴纳朱钞并呈回文亲自勾销厅上置一柜凡巳绝公事未暇封题入架阁库者锁于其中以防去失 
　　勘问罪人未可便行栲掠先安排下小杖子喝下所栲数目欲行栲打却且权住更且子细闪问待其欲说不说持疑之际乘势栲问若未尽本情又且略住杖子再三盘诘甞留杖子数目未要打尽自然畏慑不敢抵讳 
　　罪人犯状明白倚赖凶顽累经绷栲未肯招承者但昼夜不得令睡立在厅前不过三两日便通本情然湏择有心力狱子三五名专一看守不得稍涉懈怠仍差节级不辍高声提举以防疏失 
　　凡勘罪人切不可非理拗穷绷吊但吊起一足直身令立巳自难受 
　　收禁罪人湏逐牢差定狱子分明交与人数及缘身有无疾病痕伤责状入案押狱节级状后系书公事伺候勾干照人罪轻不当收禁者不必责付镇老目知在但只出帖云押去勾某人限几日同出头 
　　手分各置逐日工课历子分受公事了即勾销日下实不能了者批凿行遣因依呈押 
　　取责逐老目长所管乡分图子阔狭地里村分四至开说某村有某寺观庙宇古迹亭馆酒坊河渡廵铺屋舍客店等若干及老目长壮丁居止各要至县的确地里委无漏落诣实结罪状连申置簿抄上内寺观庙亭馆倒塌酒坊客店开闭仰实时申举以凭于簿内批凿寺庙等依旧兴修坊店复有人开赁亦仰申报 

　　作邑自箴卷第三 

　　●作邑自箴卷第四 

　　处事三 

　　○处事 

　　判状　　　执状　　词状　　白纸 
　　不押状　　申盗贼　检尸　　落丁 
　　僧道判凭　投契　　析户　　报牛马死 
　　佃产　　　案后　　赃罚　　寄杖 
　　收禁　　　知在　　纳钱　　勘罪再限 
　　申桥道亭馆损坏　　杂事 
　　巳上据多寡分阔狭雕印板如一幅纸大均为四幅或所在更有可添门类临时裁入用薄板二片如其纸大逐日早贴所印纸在板两面逐幅末后旋落日押字置书案上一一亲自写号件数内判状词状指擿上簿闲慢者略去余合上簿者上讫对勾谓之公事单子逐日晚揭下连粘押缝以青夹紬袋子封收入宅次日取出相换粘缀不可散失十日一次封起 【事少半月】 以十字文为号家中以柜封锁事未了者检举行遣其纸以俸钱买任满纳与交代 
　　词状入沓铺在案上或上或下取看以防计会有首罪状要在先也 
　　拣搯经手官钱各认一色样钱以彩色染攃穿一文于瓣头为号仍供称说某人认某年代钱以某色染攃用纸封题使姓名印子以防欠陌 
　　官员秀才家书并湏置历二道拘收发送 【拘收者注入递月日附某事牒至某处发送者取干当人收】 
　　罪人遮眼用熟青绢一方迭作四指阔连耳遮系切不得以纸笼子罩盖头面 【耳中先塞以润纸切不可过湿】 
　　付镇老目定夺婚田事于帖后连素纸十幅 【小事五幅】 印缝仰两争并邻保人写于其上以防拆换 
　　手分贴司之类所在优重不均盖有说也但将诸案或轮出外镇场务去处令众曹行参议立定优重分数却将逐名行过案分具出优重比折轮差自无偏曲 
　　凡绷吊罪人直上大绳谓之定命绳罪人取力全在此绳湏是多用好麻打造稍磨攃动即易去 
　　出外看谒先点狱中防守人封锁狱外门仍别差节级监守令时复隔门提举 
　　刷汤枷杻置历轮差节级监管务要洁净 
　　狱中常要洁净荐席之类一一整齐匣前置小床子搘起罪人脚跟令通气脉遂无疮肿 
　　保牌多以为末事盗发火起所系不轻宜一新之陈状索钱除明有保人委的卖过物色违约不偿自合严限催还于法不合监禁其余假作卖物或称借钱无利不必究见本情但只宽与日限若不押状送□贫民缓急借贷 
　　受纳不阻滞人户为上所纳之物不必过当退换紬绢上分明用拣子姓名印子打钞用木牌子文曰得牌与钞得钞还牌 
　　造五等簿将乡书手老目户长隔在三处不得相见各给印由子逐户开坐家业却一处比照如有大段不同便是情弊仍湏一年前出牓约束人户各推令名下税数着脚次年正月巳后更不得旋来推割 
　　俵和预买紬绢钱多是诡名冒请以此出限不纳有费行遣但于初俵钱时加意关防前期五七日告示老目户长各正身至日出头逐一识认请人是与不是户头仍赍户帖表照如无户帖要去年纳钞呈验若系刱初立户乡司保明虽有文帖钞仍于甲帖后老目户长委保 【雕一支某年分和买钱讫印子长尺余置案上亲自印于户帖或去年纳钞后免重迭请去】 逐甲支钱合除官钱若干令甲头自数在阶上库子交数其逐贯纽分库子亦不得犯手令甲头自俵 
　　坊场课利写图常挂坐侧 
　　坊场钱若见今开沽只令本处老目长催纳不必差人如或容纵拖坠先决老目长自然得足若系旧欠当厅令认每十日或半月一次纳若干湏管依限赍纳赴县或就州纳讫呈验朱钞亦不必差人监催待其一次违限不纳便严监督顽猾者勘决锢身 【初认纳时便丁宁说谕如法次第】 
　　差役不可仓猝先将等第簿今逐乡抄出用朱书某年曾充某役曾不曾为事故未满抵替今空闲实及几年然后更将物力并税簿点对子细方可依条定或同官可委即委之 
　　起催税赋和买诸般合纳钱物等逐色置簿开逐管户长催数并乡司各置收分钞历子更抄都历每场发到朱钞先当厅点筭都数抄上都历讫方分上逐乡历子实时朱凿逐色簿纽计数呈押然后勒乡司就厅前销入文簿次日早同官聚厅便要销押朱脚 
　　才欲起催税赋先抄出一县共若干户长每一名户长管催若干户都若干贯石匹两又逐一户长各具所管户口及都催税赋数湏先开户头所纳大数 【谓三十户为　计者】 后通结计一都数以一子写录每一限只令筭结催到见欠数亲将比磨若催及都数则是正数巳足其余残零可缓缓催之盖无缘逐户户尽数得足其乡书手惟要关留户长磨税及要户户尽足其弊不可举也 
　　木牌杂记事以备遗忘常置目前 
　　亭馆马铺船　开坐医人坐　住上姓名雇人马船车则例其床榻倚卓荐席之类尤湏留意仍别钉小版牌咨白过往官员秀才 【文在后】 
　　凡遭旱蝗水溢湏早出牓示并状式不可直候逼限出牓有悞远乡披诉既预有四色牌子图岂敢妄来陈状 
　　廊下枷吊罪人用东西廊牌子施写罪人姓名付逐廊狱子专切看守人数多即添差弓手仍责定节级或杖直不住点检提举 
　　差夫役牜怱总计家业钱均定遂无偏曲 
　　夫队未起前勾集队头遂人当面给画一戒约指挥一本 【文在后】 

　　作邑自箴卷第四 

　　●作邑自箴卷第五 

　　规矩 

　　○规矩 

　　前正已治家处事三说可以书绅广其余意立作规矩使人吏遵而行之以警不逮 
　　知县专行戒约如左 
　　一早晨诸案簿书于两廊各于箱内排备逐案依资次转上厅押司录事过押 
　　一簿书日结旬结之类并不得拖空仍同官签押令圆备 
　　一簿书不得交互案分及地上顿放揉折点涴 
　　一簿书有差误处先具状申陈方得揩改画时用朱印 【续添纸者画时印缝亦用申状】 其状印司连粘准备缓急取索照使 
　　一簿书遇非次取索点检凡失脚拾件不曾销押及一事以上失行罪逐案忽三十押或五事以上押录同科 
　　一簿书逐旬轮官点检置历一道具有无失错批上点官押讫次日同官聚厅典押执历呈覆通签 
　　一行遣并巳绝各限当日销凿簿书内巳绝者实时封印付架阁司入历收系类聚呈覆入库 
　　一申状井钱谷文字并不得揩改 
　　一公事文牒本案行讫更合关过别案者限画时 
　　一诸处取索急速文字当行典押等关留在县连夜供报 
　　一合要勑条并架阁文字照使并先具状经官员判押付主管人上簿讫方得借出依限催纳入库不得衷私借出 
　　一续降并冲改条贯限画时签贴用印不得揩改其合出牓晓示者限当日 
　　一应行文字签押用印圆备方得发出 
　　一司房中见行文字常切签号齐整准备官员不测亲到司房点检如有毁弃无用故纸亦湏成卷收顿不得将出及不得与要用文字交杂 
　　一提转并应系到县官员有告示先到或探闻将欲前来仰典押画时写用呈押遍指挥合点去处取知委状仍关报前程及邻近县镇 
　　一押录巳下各置对读印子 【文曰对读讫姓名押字】 分明印于文牒年月前申状止印案检其申状年月前用真楷书到发日时内申状押录同对读于状检上用印子 
　　一未绝事常切检举行遣不得无故稽迟押录不住点检如违押录同罪 
　　一领词状着到及勘断公事厅子典押等非呼唤不得上厅 
　　一吏人不得辄出县衙门如有事故请暂假不经宿者取覆请牌子具事目执付门子放出仰门子实时前来报覆如判得假状即执付主假故簿人吏书在假日时官员押讫方得前去至参假日亦湏书凿日时官押以凭久远照会该与不该行遣公事 【有主管公人并狱子准此】 
　　一非吏人不得辄入司房虽是吏人无事不得交互案分 
　　一诸色公人男女家人之类不得入县衙门若送饮食之类许暂到司房便出 
　　一于官员秀才处整会事理不得乱入名邈言词仍先呈草检 
　　一官员整会事并湏行牒不得以引帖告示非官员申者止行引告示干当人 
　　一别州县镇追会公事之类一如本县事施 
　　一仓库牢狱主典不辍照管稍有损动火急乞修整每有雨雪取覆开仓库恐有疏漏 
　　一典卖田产据推收状乡司画时当厅凿簿呈押 
　　一人户诸杂拖欠课利等官员指挥令出引催促者于引帖内分明声说只交付朱钞前来对簿勾销不得乱勾人赴县 【临时指挥勾欠人不在此限】 朱钞销讫却赍付本人取交领状连入案 
　　一催到诸般钱物计会门子上门历讫仰直厅狱子将到头先令主典抄上簿历候公事稀少与文帖一处呈押 
　　一诸案未了事件不得重迭出引帖发出除条限举催外余并半月一次刬刷发引簿具出引帖名件勾元受引帖人出头取指挥 
　　一押录分定帐状之类举催 
　　一诸案着到公事依先后取状内急切者临时取指挥 
　　一公事入县门门子不得阻节或有酒醉并心恙之人及持棒杖之类投衙即不得放入先来报覆不得缚打 
　　一诸案并乡司有未了公事文书等或程限巳逼各不得请假其日生公事无故不了科怠慢之罪勒上宿结绝 
　　一应系官文书不得将归私家 
　　一诸处帖牒并当厅呈覆开拆 
　　一上司判状帖牒等凿头付逐案分受讫除元有日限外并于前面粘白纸一小片节略朱书事目呈覆请限行遣 【自凿头至呈覆不得过一时辰】 火急字限半日急字限一日湏管报应结绝如合出追会者临时别乞限 
　　一钱库常切排垛齐整与历尾库经相照仍常写空头门牌以备官员不期到来点检 
　　一罪人有案后监纳赃赏钱之类并先附文簿签押讫方得领过断遣 
　　一应诸处申解捉到公事本案当厅取状系甚人下手捕获签押入案 
　　一知县上州或出外回县诸案曾承受过条贯并诸处文牒及巳断未了公事逐一具节目呈覆押录点检系书 
　　一应系钱谷钞合用县印者铺在书案上当官员面前使印 
　　一禁囚先责医人状具有无疮病当厅着枷 
　　一罪人未吐实情先湏立判同官通签讫方行栲讯 【司狱不对官员擅自栲讯者许诸色人陈告当行勘决】 
　　一禁囚疮病当手医人置历注疾状逐日具增减分数呈押不管失所 
　　一逐案承勘罪人并取状之类并立于行廊阶下不得入司房中 【暑热雨雪听于廊上立】 
　　一禁囚枷上姓名大字真书三五日一易务要分明 
　　一应禁勘罪人仰本案取覆立赏出牓 
　　一狱中上牓条贯仰主典常切读示令狱子知委 
　　一狱中禁系数多或有徒巳上囚其狱子不得请假有急切事故者典押节级保明 
　　一狱中早晨报平安讫仰主典将狱外门实时下锁有合牵拽出罪人旋行取覆 【白日廊下绷吊罪人遇官员下厅或出外看谒仰看守狱子等取覆却押入牢内】 
　　一在禁公事勾追干照人未到稍违引内日限仰主典禀复 
　　一合解州罪人别无追会仰主典请限结解 
　　一见禁未断公事并差役未定如有人撰造语言起动人户者许诸色人陈告 
　　一在禁罪人并勾到在县人虽些小疾患或故疾发动仰监管人实时申报委医人看理 【禁囚夜间不安亦画时转报】 
　　一送罪人饮食仰门子画时转与当厅狱子立便点检呈覆方得给付不得用磁器铜铁家事及不得用耳力止得用木是巳 
　　一不系狱中防守人不得辄入狱中 
　　一遇收禁重囚仰押狱节级取覆添人防守 
　　一棒杖尖物刃器磁器金银钱酒不得将带入狱中 
　　一禁囚家属送到衣被等物置历抄上仰门子先押来当厅上历呈押讫方得转入狱中其给出者责领状附案仍批销文历 【其历押狱节级专掌】 
　　一未用杻枷绳棒之类不得安顿在有罪人牢房中 
　　一上宿手分医人等并湏未上灯齐足 
　　一典押诸色公人等被差或随官员出外归县并须画时公参不得托故因循在外 
　　一年终帐状限次年正月二十日半年帐状限次半年孟月十五日每季帐状限次季孟月初十日月帐状限次月初五日旬申帐状限次旬二日夏秋税管额帐当年五月一日纳毕单状税满限四十日并要申发讫呈检 
　　一承受引帖人凡勾追两人巳上湏约定时日齐集出头即不得先后勾呼却于所在关留枉费盘缠及妨营运 【文引上印火急字及引内指定今逐旋勾追赴县者即不湏候齐足径仰先到者出头】 
　　一差人诣镇老目长等处取责人户文状湏是呼集邻保对众供写或不能书字湏令代写人对众读示亲押花字其代写人及邻保亦湏系书以为照证 
　　一退状置历拘收委直日手分封题别置柜封锁 
　　一诸色公人见寄居或过往官员秀才不得慢易无礼 
　　一诸色公人敢带酒容及将酒入县衙门并当从重科断 
　　一刷汤枷杻置历轮差节级监管湏要絜净 
　　一不得将罪人擅便拗穷苦虐绷吊 
　　一罪人疾患画时牒官取责口词便轮医人守宿日申加减状仍置历遍押同官 
　　一应系狱中守宿人系是罪人亲戚仰画时自陈权行抵替 

　　作邑自箴卷第五 

　　●作邑自箴卷第六 

　　劝谕民庶牓 

　　○劝谕民庶牓 【镇市中并外镇步逐乡村店舍多处各张一本更作小字刊板遇有老目宿到县给与令广也】 

　　知县劝戒民庶如后 
　　一老目宿常切教诲卑幼及诱谕邻里眷属等孝顺父母友爱兄弟和睦亲知切勿耽酒赌钱非理作事 
　　一父母教训子孙当拣择业次稍有性格者自幼便令亲近好人读书应举忽尔及第光荣一乡信知诗书之贵也不能读书便学为农农者质朴悠久治身之本也 
　　一农工商贩各务勤俭不得因循破荡家产上失父母甘旨下阙妻男衣食一失思虑猝难拯救 
　　一少长相逢虽非亲识各存礼皃如有后生未甚历事或得耆宿苦口相劝乃是至诚相爱切湏听受仍加逊谢不得辄生嫌恨 
　　一大凡娶妻要正家道或嫌嫁装微薄亲家不和妇人年高男子年小有乱婚姻之理但得夫妇年齿相当不必论缘房之多少也 
　　一凶悍之人好习武艺收藏兵器非惟条法不轻或恃赖些小能解夸逞强梁因而结集便成杀夺遂置极刑小或流配虽有至亲救汝无计宜三思而戒之 
　　一顽民处诈不思败露若于私下欺诈良善事小不欲理会便为得路到官根究立见本情汝宜省已以务诚实 
　　一所在多有无图之辈并得替公人之类或规求财物或夸逞凶狡教唆良民论诉不干巳事或借词写状烦乱公私县司不住察探追捉到官必无轻恕 
　　一民间居止只隔篱壁语音相闻不得辄出秽言以妨邻舍父子兄弟同坐或来陈诉必定从重科断其在街市秽语仰地分干当人指约稍有不伏收领赴官 
　　一犯放火杀人作贼赌钱侮慢尊长欺压良善斫害人牛马剐剥人林木恐吓人财物等罪不惟条法不轻若到县司必定严行禁勘 
　　一自来景迹顽恶载在文簿之人如肯改悔不作前非却服业次愿为良民者仰经县自陈待凭勘会所犯后来行止当议除落顽恶姓名 
　　一浮浪及行止不明或凭恃顽恶出不逊言语欺陵街巷非理搔扰乞托为活等人仰邻保众共起遣出离县界如不伏起遣密来告官当议依法施行 
　　一民间多作社会俗谓之保田蚕人口求福禳灾而巳或更率敛钱物造作器用之类献送寺庙动是月十日有妨经营其间贫下人户多是典剥取债方可应副又以畏惧神明不敢违众或是争气强湏入会愚民无知求福者未必得福禳灾者未必无灾汝辈但孝顺和睦省事长法不作社会献送自然天神佑助家道吉昌汝若不孝不睦非理作事虽日日求神祷佛亦不免灾祸也 
　　一夏秋税赋并预买匹帛及合纳钱物诸般欠负等纔见县司起催切依牓上日限便趁有物之际送纳了足不得却将钱与户长甲头承催之人拖延过时直至勾追枉遭刑责其合纳钱物终要输官何缘蠲免 
　　一误放牛马之类践食田苗或盖屋筑墙偶侵疆界地主未得经官陈诉先且以理咨问犯人犯人便湏谢过陪备退还若是不伏便仰告官罪必有归 
　　一凡有贼发火起仰邻保立便递相叫唤急疾救应不湏等候勾追却致悞事若官司点检或保众首说有不到之人其牌子头并地分干当人一例勘决 
　　一镇市乡村有行止不明无图运作过之人并开柜坊沽卖私酒之家仰地分干当人或邻保密来告官若或隐情因事彰露被别保人户告发其邻保及干当人的不容恕 
　　一诸色行铺不得辄将人户寄付并修整及染练物色之类解卖其知情收解承买之人亦当严断 
　　一有田园之人切湏时复躬亲照管明立界至耕种及时断赁如约佃客诚实湏加饶润 
　　一佃户勤强便足衣食全藉主家照顾不得偷瞒地利作事诚信湏晓尊卑莫与主家争气邀勒主人待要移起被人窥见所为便是养家之道 
　　一放债人户切湏饶润取债之人轻立利息宽约日限即不得计套贫民虚装价钱质当田产及强牵牛畜硬夺衣物动用之类凖折欠钱其欠债人户亦不得昏赖失信湏防后来阙乏全藉债主缓急接济 
　　一凡作营运务要久长取利岂可便要成立家资切不可货卖假伪物色及用私斗秤尺大收小出剥刻贫民却将钱财非理破使恶积祸生汝宜前悔 
　　一应陈状理会事其见行未绝者缘新官到巳自刬刷催促外切虑人户为见新旧官交替之际再将巳经县司理断事烦紊官方并仰陈状人于状内分明声说今来所理会事即未曾经本县理断如后异同甘罪不词 
　　一应人户自执去判状湏是付耆长正身仍取批收凭由收掌 
　　一应写状钞之人县司巳籍定姓名各给木牌于门首张挂并有官押印子于钞上印号仰人户子细询问即不得令无木牌印子人书写状钞之类如人户自能书写即于状钞上称说系某亲书并湏 
　　楷书写 
　　状式 
　　某乡某村耆长某人耆分第几等人户姓某见住处至县衙几里 【如系客户即去系某人客户】 所论人系某乡村居住至县衙几里右某年若干在身有无疾荫 【归人即云有无娘孕及有无疾荫】 今为某事伏乞县司施行谨状　　年月　日姓某押状 
　　一应籍定写状钞书铺户不得为见县司指挥不系籍人不得书写状钞却致邀难人户多要钱物如察探得知必定开落姓名 
　　一应百姓年七十或笃疾及有孕妇人并不得为状头 
　　一应系州城下居住人户不得诣县中陈状 【此一项唯倚郭县可用】 
　　一应官私债负今并宽给日限还纳不得更似日前故作拖延 
　　右各知委　　年月　日 

　　作邑自箴卷第六 

　　●作邑自箴卷第七 

　　牓耆壮 
　　牓客店户 

　　○牓耆壮 

　　知县约束耆壮如后 
　　一耆长各置承受簿一面壮丁置脚历一道凡承受诸般判状帖引等及交付与壮丁缴跋文字并将簿历对行批凿内有耆长亲自赴县缴跋者逐案批收各湏将簿历随身准备取索点检 
　　一本耆差壮丁解送公事于状内填实日时其状折角实封用木龊子发来 
　　一申解公事只得于状内略说事情即不得一面取责夹细文状及不得枝蔓乱勾人户前来如鬪打伤损者各指要切照证之人仍不得过二人解押赴县 
　　一耆长只得管干鬪打贼盗烟火桥道等公事 【临时更检条开坐】 
　　一承受人户执去判状给与凭由 
　　一当切修治道路桥梁及去除积水不得阻滞人马往来 
　　一临近道路坑壍勒地主填迭不管损陷人马 
　　一近路井口勒令用砖石砌甃窄小不可下人土并用砖石砌甃不得者止用麄大枋木作井口架于其上并各以栏干遮护 
　　一道路有疾病无养之人立便抬舁责付就近客店店户医人如法看承用药治疗具病状当日申县候较损日将领赴县出头其店户医人当议支与钱物 
　　一埋堠粉壁及牓示常切照管不得稍有损坏 
　　一空窑常湏填塞墓林有丛密者告报墓行剥令稍疏恐藏贼盗 
　　一年少无残疾男子或在乡村求乞者转押出县界 
　　一称县中官员亲识于乡村起动人户寺观仰速来报覆以凭依法施行 
　　一田野间或有蝗虫之类损坏苗稼仰画时申县仍一面呼集保众打扑 
　　一受县帖勾人凡两名巳上湏约定日时同共出头即不得先后勾追于所在关留有妨晨业 
　　一取责人户文状湏是呼集邻保对众供写或不能书字令代写人对众读示令亲押花字勒代写人并邻保系书照证 
　　一帖引上有火急字者违限一日急字者违限两日其余三日事不了勘决若于限内实不能了者具因依疾速申来当议量展日限辄敢妄乞展限者罪不轻恕 
　　一地分无主丘坟常切照管不得令人侵耕损动 
　　一店舍内有官员秀才啇旅宿泊严切指挥邻保夜间廵喝不管稍有疏虞 
　　一县司行去公事湏是用心干当但如自己紧切事干办自然速了若或慢易必定勘决 
　　一耆壮解押公事并湏正身 
　　右仰知悉　　年月　日 

　　○牓客店户 

　　知县约束客店户如后 
　　一逐店常切洒扫头房三两处并新净荐席之类祗候官员秀才安下 
　　一官员秀才到店安下不得喧闹无礼 
　　一客旅安泊多日颇涉疑虑及非理使钱不着次第或行止不明之人仰密来告官或就近报知捕盗官员 
　　一客旅不安不得起遣仰立便告报耆壮唤就近医人看理限当日内具病状申县照会如或耆壮于道路间抬舁病人于店中安泊亦湏如法照顾不管失所候较损日同耆壮将领赴县出头以凭支给钱物与店户医人等 
　　一客旅出卖物色仰子细说谕止可令系籍有牌子牙人交易若或不曾说谕啇旅只令不系有牌子牙人交易以致脱漏钱物及拖延稽滞其店户当行严断 
　　一说谕客旅凡出卖系税行货仰先赴务印税讫方得出卖以防无图之辈恐吓钱物况本务饶润所纳税钱 
　　一说谕客旅不得信凭牙人说作高抬价钱赊卖物色前去拖坠不还不若减价见钱交易如是久例赊买者湏立壮保分明邀约 
　　右仰知委　　年月　日 
　　纔礼上牓无亲戚门客等随行 
　　知县事牓 
　　勘会今月日到任并无亲戚并门客秀才及医术僧道人力之类随行窃虑有妄作上件名目之人在外作过湏至晓示者 
　　右出牓某处如有妄作上件名目之人起动人户并寺观行铺公人等仰诸色人收捉赴官以凭尽理根勘施行各令知委　　年月　日 

　　作邑自箴卷第七 

　　●作邑自箴卷第八 

　　写状钞书铺户约束 
　　书市买牌 

　　○写状钞书铺户约束 

　　某县　今籍定书铺户某人许令书写状钞诸般文字具约束下项 
　　一词状前朱书事目 
　　一状钞中紧切处不得揩改 
　　一据人户到铺写状先湏子细审问不得添借语言多入闲辞及论诉不干已事若实有合诉之事湏是分明揩定某人行打或某人毁骂之类即不得称疑及虚立证见妄攀人父母妻女赴官意在凌辱若勘见本情其写状人亦行勾勘 
　　一不得为见不系籍人不得书写状钞等便辄邀勒人户多要钱物方肯书写如县司察探得知必行根治 
　　一巳有判状或文帖勾追对会事理并已认还钱未了再押出头并不得写状却来烦紊官方如有词说但随着到当官分析 
　　一百姓年七十或笃疾及有孕妇人并不得为状头 
　　状式 
　　某乡某村耆长某人耆分第几等人户姓某见 
　　住处去县衙几里　　　　　　所 
　　人系某乡村居住至县衙几里 
　　右某年若干在身有无疾荫 【妇人即云有无孕及有无疾荫】 今为某事伏乞县司施行谨状 
　　年月　日姓某押状 
　　一应系状钞之类并要真揩书写将给去木龊子分明印于年月前其状内干钱谷数目并鬪打月日并作大字 【谓一作壹之类】 
　　右给牓付某人切在依禀如违前项指挥必定勘决毁劈木龊子更不得书写文字的不虚示 
　　年月　日 
　　夏秋税起催先出此牓 【勾老目长当厅丁宁指挥给付此牓】 
　　知县事牓 
　　访闻人户自来递相仿俲不依限送纳税赋唯务行用钱物与催税之人以此因循遂遭刑责以至枷项监催方得了足盖是愚民全无识虑湏至告示者 
　　右仰诸乡村通晓父老详认今来告示互相讲劝愚顽之人若将重迭行用与催税人钱物不如趁有物之际相添及早纳足户下税物不唯公私省力亦免人户枉遭刑责又缘税物终湏要纳若候官中勾追巳是过时猝难办集转见费力县司今来除给帖付户长外更不别差人下乡催促恐生搔扰若有妄作县司催税之人起动人户仰收领赴县以凭严断其递年顽猾欠税人户已抄出姓名如入中限输纳未足先次勾决枷项监纳的不虚行晓示　　年月　日 
　　税到中限便出此牓 【小作印板印给耆长每村三两道】 
　　知县事牓 
　　勘会先行告示更不差人下乡催税恐生搔扰今来巳及中限全未见大叚纳及分数湏至别有告示者 
　　右散行告示乡村人户仰火急前来了纳户下税物县司巳指定某月某日先勾第一等至第三等欠户勘决其第四等第五等欠户于某月某日勾追施行的不虚示　　年月　日 
　　牙人付身牌约束 
　　某县某色牙人某人付身牌开坐县司约束如后 
　　一不得将未经印税物货交易 
　　一买卖主当面自成交易者牙人不得阻障 
　　一不得高抬价例赊卖物货拖延留滞客旅如是自来体例赊作限钱者湏分明立约多召壮保不管引惹词讼 
　　右给付某人遇有客旅欲作交易先将此牌读示 
　　官　　　　押 
　　公人家状式 
　　某人乡贯系第几等户 
　　三代 【逐代开说并年甲　毌在亦具年甲】 
　　某年几在身有无疾患别有无藉荫亲戚 
　　一亲兄弟几人 【某作甚业次如一人巳上各开说】 
　　一妻某氏系某人女 
　　一男几人 【亦依兄弟开说】 
　　一女几人 【长嫁某人巳次亦开说】 
　　一某于某年月日投充某役或投充手分某年月日行甚案实及若干月日替罢见行甚案 
　　一有无功过 
　　一祖父毌父毌曾未迁葬 
　　右所供并是诣实如后异同甘伏深罪不词谨状 
　　年月　　日 

　　○书市买牌 

　　知县厅 
　　本厅收买诸般物色并是先支上等实直见卖价钱者 
　　右仰行人验认牌上书押先于市买处交取上等实直见卖价钱方得供物其市买辄敢支中下等钱及于牌外妄有取索赊荷立便赴本厅出头 
　　驿舍亭馆马铺咨白小版牌 
　　某拜闻过往官员秀才如到此歇泊什物阙少扫洒不至洁净或看管人不在本处祗候切望垂示当依理行遣具位某拜闻 

　　作邑自箴卷第八 

　　●作邑自箴卷第九 

　　判状印板 【其板并于后面落日押字用讫以青布袋子封押付直日手分掌】 

　　推税 
　　析户 
　　落丁 
　　佃产 
　　索钱物小印子 
　　劝谕牓 


　　○推税 

　　本保取承认状仍勒赍契帖赴县限　日 

　　○析户 

　　本耆勘会有无祖父毌父毌在堂如祖父毌父毌巳死即今孝服满与未满及有无诸般违碍如无祖父毌父母及孝服巳满别无诸般违碍即许均分各赍分帐赴县仍取邻保结罪状申限　日 

　　○落丁 

　　本保勘会的实身死年月日取邻保结罪状申限　日 

　　○佃产 

　　本保打量亩步四至勘会甚年月日产主身死有无承分之人即今何人为主与下状人同赴县限　日 

　　○索钱物小印子 【约如手掌大印于年月日前后空处盖状后自有笔判】 

　　今据所索钱物宽给日限湏是依限还纳如更拖延必定勘决 

　　○劝谕牓 【与戒民庶牓大率相似或不能刻版止用佳纸精扎每乡井寺观张一本】 

　　余忝命来长是邑第愧无以及民　朝廷法令明白颁告郡县欲纳民于厚守今职在宣化今采摭风俗之疵者直书劝言闻诸乡党 
　　一农惰则地利薄而衣食不足既失思虑致夫身为窃盗陷于罪辱者多矣农者生之本也但勤于耕种自然丰足不求于人 
　　一邑人修学者少盖有可学之材而弃之不教也大率愚民以经营财利为先不知有诗书之贵宜择其子弟有性格者使之就学尔之门第光荣可待 
　　一父能教子不能择其业而教之为啇贩者不如为工巧啇贩者食其财而财有尽工巧者食其艺而艺无穷也教子为工又不如为农工巧浮伪而农专朴也 
　　一所在作社会祈神祷佛多端率敛或为奇巧之物贡献寺庙动经旬月奔走失业甚则伤财破产意在求福禳灾而巳因会喧竞返遭刑贵者往往有之求福未必得福禳灾未必无灾神佛正直世乃钦重岂利凶恶之徒供献便增福祥吉人不能供献辄贻灾祸此乃愚下之民不经思虑为人瞽惑又以众喜成俗争气相高以不随众为耻乡风习惯不闻至言终未开悟尔辈但心行慈孝自然享福不作非理便是禳灾 
　　一先圣有言谨身节用以养父毌庶人之孝也大率愚民不根义理恣纵其性懒墯则废业疏散则躭酒贪夺则赌博争气则鬪讼恃强则相击皆不能谨身之过也身既不谨则费用无节财产破散日用不足由此冐犯盐酒之禁以至屠牛铸钱劫掠为事一陷深刑追悔何及汝宜念父毌之恩厚重难报谨身节用自然家道吉昌 
　　一兄弟恩义不轻或有父毌在堂巳各居止或异财本父毌既亡则争分而兴怨此乃不顾廉耻贪利忘义者也汝宜三省之 
　　一小人娶妻则论财以至于失欢此无恩义者也妇年长而夫幼弗合婚姻之理而家道不正夫妇家道之本不可不正也 
　　一顽民以欺诈为心不顾败露之祸冒耕田土侵占地界藏家财以瞒骨肉寄产业以避差傜撰造语言扇摇人众虚装词讼烦紊官方不唯祸速其身亦为子孙之患汝宜省已以务诚实 
　　一民有凶悍而好习武艺者收藏兵器结集杀夺便置极刑小或流配父毌妻子相随满狱救汝不能此常闻也宜鉴戒之 
　　一豪横兼并之家放债倍取利息略无猒足又于斗秤之间大收小出刻剥贫民取其膏血以为歌舞饮博之用婚姻丧葬奢僣过度恶积贯盈灾祸连至汝宜前思无致后悔也 
　　一推兹过恶民庶易习而难改县今欲教之不能家至户到惟汝众耆宿委曲谕之于邻里亲知使祇县令之言无忽 
　　月日具位押 
　　戒约夫队头 
　　知县事今戒约夫队头某人如后 
　　一不得敛掠夫众钱物 
　　一点检合用动使之类各湏如法齐足 
　　一拣择雇召人夫如有疾病老弱之人押出头呈验 
　　一土差儿面阔一尺五寸底阔八寸深七寸仍湏壮实 【担索湏新麻麄打】 
　　一严切指纳夫众不得吃酒赌钱及作非违并喧闹争打 
　　一夫众虽未到工役处亦湏于寨内止宿 
　　一夫众有不安者画时具姓名申乞医疗 
　　一常切点检火长如法做造饭食不得令减刻米面之类衷私粜卖 
　　一部辖人夫不得蓦越 【谓如第二队不得过第一队】 工役处出寨归寨亦依次第 
　　一逢见别县人夫放今先行不得作闹 
　　一经过州县镇市更湏齐整不得喧闹 
　　一做罢饭食便令打灭火烛 【夜间仍不得留灯】 
　　一工役处分得地料湏管饱及元抛丈尺 
　　右画一约束在前仰队头某人依应遵守如稍有违必定依理施行年月　日具位　押 

　　作邑自箴卷第九 

　　●作邑自箴拾遗第十 

　　登途湏知 

　　○登途湏知 

　　必用之物未行前点 
　　茶药勿同笼箧 
　　药气酷烈无近衣服 
　　硬物置在箧笥者厚 
　　雨具常随身 
　　笼箧不能御雨者预　　　□物 
　　褊檐绳攀切湏牢壮 
　　乘驿马者不可枉路 
　　罕开笼箧既锁加封仍　　其缝 
　　初程惜人马力 
　　笼箧夜悉封锁仍系定　　以防缓急 
　　投宿先顾屋壁欹损并视　后床下及僻处 
　　闭门先周视 
　　停灯宜僻左 
　　出语避嫌 
　　早行勿凭鸡声 
　　向晚少饮酒 
　　犯寒不宜早洗面食后 
　　早行择侣仍居其后 
　　饮食先以银铺之类　　熏即弃去勿言 
　　所至询风土饮啖之宜 
　　凡居湫隘出入湏快便 
　　入驿舍有后至官高或口众者让与佳处 
　　寓官私舍屋戒戕贼花木及题毁窻壁 
　　遭大雹如跨马则卸鞍韀顶戴而坐庶免损伤 
　　胃热以冷水洗面则生疮瘰 
　　家有孕者所在询收生之妇 
　　非亲非旧特见顾者察之 
　　或有问某人所为所在虽知勿告虑其罔测 
　　仆使有过默记之切勿诃责或可遣即遣之 
　　遇货物不当其价勿买 
　　非相知人书信不可附行 
　　缓急要用之物号记其处 
　　上渡船筏或人多宜作番次过之 
　　骑马过水当缓其辔仍不可视水若视水则目眩不可坐视马鬃为上 
　　河冻湏踏冰过不唯不可乘马仍自携一五七尺以上麄棒未举步先叩冰厚薄或误踏冰透急横棒碍之遂免坠下 
　　大小车行带斧凿锹镢以防急用江州车仍带准备耳子更湏附绳檐三五副以备般剥 
　　暑月湏携腊茶大蒜黄腊乌梅白矾川椒荆芥磂黄等行至如薄绵衣披亦不可阙葱白寸切四时皆可携以备乏水饮也方在后 
　　中暍巳不省人事者与冷水吃即死但且急去衣服令仰卧头高以日中热沙土或温温炉灶中灰壅之复以稍热汤蘸手巾熨腹胁间长久苏醒尤不宜便与冷物吃 
　　冻死者以藁荐或毡褥卷定使人衮之时时开看若渐活即与温粥饮不可与热饮食至如踏雪足冻止以冷水洗濯若用热汤或吃热物其指径落矣切戒之 
　　惊怖死者以温酒一两杯灌之即活 
　　冒热行常嚼黄蜡一块如栗子大不住咽津遂免中暑腊茶亦佳 
　　魇不省者移动卧处些子徐徐唤之即省夜间魇者元有灯即存灯元无灯切不可灯照 
　　欲骡马不嘶鸣者以盐擦口唇或以砖石坠尾 
　　渴无水饮者烂嚼生葱一寸可抵二升水力 
　　奔走极渴咽干火专者呷少麻油即解每呷止可半茶脚许过则为害矣此为乏水而设也 
　　纔觉伤暑微暖好酒引三五杯凉处睡便愈备急药方 
　　凡中蛊毒或不能语或头痛心悲切或呕血但嚼大豆香甜者急剌雄鸡冠取血半盏许酒调下立解 
　　中百药毒者取五倍子烂嚼温水下为末调亦佳 
　　驴涎马汗入疮以乌梅白矾各一两许槌碎以水一大捥同煎十数沸淋洗肛道至疮口良久再洗 
　　又方以头上垢腻和壁土贴疮口上 
　　汤火伤以浓酒脚调黄丹涂日三五次 
　　手指误入门金屈钺子内取不出以热醋淋之皮铍即出 
　　又方以热灰汁淋之 
　　尘沙入眼中以尖笔点浓好墨抹睛上下即止 
　　纔觉中暑烂嚼大蒜一两瓣新水送下 
　　心脾痛以良姜并饼炉中黑火专等分为细末醋汤调下一钱 
　　暴吃逆但闭气良久愈 
　　鱼骨之类鲠喉中但至心默念云五顺东流三遍急呷水或羹汤咽之立下若为他人即念七遍入水中令呷亦効 
　　蔻去皮大乌梅　　呵子各一个一寸一升同煎半升热服 
　　巳成痟渴或暴泻宜以三宝丹治之 
　　生　牡砺炭火烧生硫黄以柳木槌研极细 
　　巳上等分为末用生姜自然汁煮面糊和元如梧桐子大空心盐汤吞下二十元止泻米饮下 
　　打扑伤折 
　　川椒　　芍药　　牛膝　　自然铜　　当归　　金毛狗脊　木鳖子去皮 
　　巳上七味等分为末每一两白面一两拌匀以童子小便调稀稠得所用软纸数重摊药在上裹缚损处每七日一易觉干以温小便润之 
　　蜈蚣蛇蝎等伤以鬼盖傅之切不可近口 【鬼盖墙阴菌也又名朝生暮落】 
　　又方以生铁于石上磨水取浆涂之 
　　漆疮用桂末以鸡子清调以鸡翎子扫日三两次 
　　又方煮菘菜汤洗妙 

　　作邑自箴卷第十 

　　淳熙己亥中元 
　　浙西提刑司刊 

　　●跋 

　　是书见于直斋书录解题及明文渊阁世善堂两书目常熟陈子准依宋本传录继入于铁琴铜剑楼卷首有李元弼自序作于广陵时为政和丁酉是本卷末有淳熙己亥中元浙西提刑司刊二行距成书时已六十余年是必当时重视兹书可为牧令圭臬故由官署覆刻俾膺民社者有所取法也篇中于刑狱赋税户口田土买卖官物约束耆壮诸事纪述特详可以考见当时社会情状且为北宋人著述又四库所未收故特印行俾免湮没海盐张元济
