牧民政要　　（明）不着撰人 
　　●目录 
　　慎捕凡十条 
　　慎打凡三十二条 
　　慎监凡二十二条 
　　慎罚凡十六条 
　　催科法 
　　●慎捕凡十条 
　　妇女勿轻捕 
　　宗室勿轻捕 
　　儒绅勿轻捕 
　　匿名帖内人勿轻捕 
　　上司差人勿轻捕 
　　奉告人多勿槩捕 
　　狼猺獞狫勿轻捕 
　　家人共犯勿槩捕 
　　捕廵官非盗情勿许捕 
　　营堡官非盗情勿许捕 
　　○妇女勿轻捕 
　　告者故牵以图污辱差者易藉以肆需求宜于出票之时量行摘免审有奸盗捕未晚也 
　　○宗室勿轻捕 
　　事干宗室大者启　王申上司小者置之省事不为废法 
　　○儒绅勿轻捕 
　　儒绅体面宁厚母薄即仓场杂聀与监生生员亦应优礼除重大事情依法捕治外其细小及牵连不得辄捕知则票内摘除不知则捕到先释 
　　○匿名帖内人勿轻捕 
　　隐匿姓名文书若将送入官及官受理者律有明禁 
　　○上司差人勿轻捕 
　　投鼠忌器有犯法难纵者具文密申听有自处 
　　○奉告人多勿槩捕 
　　刁民架网索骗往往牵扯多人宜先摘拘数名审果相干乃捕 
　　○狼猺獞狫勿轻捕 
　　夷人最怕见官槩捕易至逃窜先摘拘一二名审问其它可宥者宥之 
　　○家人共犯勿槩捕 
　　叛逆刼杀同行共坐其它罪坐家长应免科者即应免提勿依状而槩捕之堕奸民一网打尽之计 
　　○捕廵官非盗情勿许捕 
　　廵捕廵检多出异途擅词滥差最为民害与府首领县佐贰犯者俱应严禁 
　　○营堡官非盗情勿许捕 
　　防守追剿营堡之事擅词拘扰非所得为干系地方呈该州县酌行则可 
　　●慎打凡三十二条 
　　老不打 
　　幼不打 
　　病不打 
　　衣食不继不打 
　　人打我不打 
　　妇人莫轻打 
　　生员莫轻打 
　　宗室莫轻打 
　　官莫轻打 
　　上司差人莫轻打 
　　人急勿就打 
　　人忿勿就打 
　　人醉勿就打 
　　人随行远路勿就打 
　　人跑来踹息勿就打 
　　我怒且缓行 
　　我醉且缓行 
　　我病且缓行 
　　我见不真且缓行 
　　我不能处分且缓打 
　　巳拶莫又打 
　　巳夹莫又打 
　　要枷莫又打 
　　盛寒醋暑怜不打 
　　佳晨令节怜不打 
　　人方伤心怜不打 
　　尊长该打为与卑幼讼不打 
　　百姓该打为与衙门人讼不打 
　　工役铺行该打为修私衙或买办自用物不打 
　　禁重杖打 
　　禁从下打 
　　禁佐二非刑打 
　　○老不打 
　　血气巳衰打必致死 
　　○幼不打 
　　血气未全打必致死且老幼不考讯巳载律文 
　　○病不打 
　　血气未平复打则病剧必死 
　　○衣食不继不打 
　　如乞儿穷汉饥寒切身打后无人将养必死 
　　○人打我不打 
　　或与人鬪殴而来或彼别官巳打重又行加打则打死之名独坐于我 
　　○妇人莫轻打 
　　羞愧轻生因人耻笑必自殒命 
　　○生员莫轻打 
　　于系诸生体面有事轻则行责戒重则申究如律彼自无词 
　　○宗室莫轻打 
　　天潢之派干系甚大即无名封者亦勿轻打只启王戒饬或申奉上司处分 
　　○官莫轻打 
　　即仓廵驿逓阴医等官亦勿轻打彼既为官妻子仆从相对赧颜亦多殒命况其体多脆薄有司不宜擅刑 
　　○上司差人莫轻打 
　　非恤此辈投鼠忌器打虽理直亦损上司体面有犯宜尽书犯状密申上司彼自有处若畏势含忍又闯茸非体矣 
　　○人急勿就打 
　　彼方急迫无聊打则适促其死 
　　○人忿勿就打 
　　愚民自执巳见方以理直自负打则其忿愈甚死亦不服气逆伤心易于殒命宜多譬喻待其自知理亏虽打不怨 
　　○人醉勿就打 
　　俗云三官避酒客沉醉之人不晓天地宁知礼法打亦不痛傥醉语侵官亦失统体宜暂监候酒醒惩戒其收监亦勿锁匣冷地寒入心亦足致命 
　　○人随行远路勿就打 
　　被打之人若在家自能将息远路随行日逐跋涉辛苦又要跟上程途亦多致命待其回后数日惩之 
　　○人跑来踹息勿就打 
　　捉拿人犯从远路跑来六脉奔腾喘息未定即乘怒用刑血逸攻心未有不死者宜待其喘息用刑 
　　○我怒且缓行 
　　有怒不迁大贤者事盛怒之下刑必失中待巳气平徐加责问试于怒定之后详观怒时之刑未有不过者 
　　○我醉且缓行 
　　酒能令人气暴心粗刑必不当即当人亦有议当点检强制之 
　　○我病且缓行 
　　病中用刑多带火性不惟施之不当亦恐因刑致死人巳俱损 
　　○我见不真且缓行 
　　事纔入手未见是非遽尔用刑傥细审本情与刑不对其屈在乙巳刑甲矣知甲为直又复刑乙不惟甲刑为冤颠倒周章亦为可笑 
　　○我不能处分且缓打 
　　遇有难处之事难犯之人必先虑其所终作何结局方好加刑若浮气粗心先即刑责傥终难了结反费区处曾见有打人后又倍事人者只为从前慌张耳 
　　○巳拶莫又打 
　　语曰十指连心拶重之人血方奔心又复用刑心慌血入必至殒命 
　　○巳夹莫又打 
　　夹棍重刑人所难受四肢血脉奔逸溃乱又如刑责岂有不死且夹棍不列五刑岂可轻用人调审强盗宜用余谓强盗因夹招承此心终于不下惟多设方法隔别细查令其自吐真情于心斯安此等刑虽不用可也 
　　○要枷莫又打 
　　先打后枷屈伸不便疮溃难调足以致命待放枷时责之未晚 
　　○盛寒醋暑怜不打 
　　遇有盛寒酷暑令人无处躲藏拥毡围炉散发披襟犹不能堪此时岂宜用刑葢彼方堕指裂肤气喘汗流而复被刑责未有不死者 
　　○佳晨令节怜不打 
　　如元旦冬至人人喜庆此时宜曲体人愿颐养天和即有违犯当怜而恕之 
　　○人方伤心怜不打 
　　问理时如知其人或新丧父母丧妻丧子彼哀泣伤心正值不幸再加刑责鲜不丧生即有应刑亦宜姑恕 
　　○尊长该打为与卑幼讼不打 
　　尝见卑幼与尊长讼官亦分屈直用刑不知律卑幼讼尊长尊长准自首卑幼问干名犯义遇有此等即尊长万分不是亦宜宽恕即言语触官亦不宜用刑人终以为□卑幼而刑尊长也大关伦理世教 
　　○百姓该打为与衙门人讼不打 
　　即衙门人理直百姓亦宜从宽否则不惟我有护衙门人之名后即衙门人理屈亦不敢告矣 
　　○工役铺行该打为修私衙或买办自用物不打 
　　即其人十分可恶亦姑恕之不则人有辞不服而我之用刑亦欠光明 
　　○禁重杖打 
　　五刑轻重律有定式大杖一足当中杖三小杖五官之用刑只见太过未见太少若用轻杖即多加数杖亦不伤生且我见责之多怒亦息而杖可巳若重杖只见数少而不知其人巳负重伤矣 
　　○禁从下打 
　　若皂役求索不遂重打腿湾致其断觔而死同一彼刑而死生异则贫富不同耳贫者何辜而令其受此乎 
　　○禁佐二非刑打 
　　夹棍重刑不许佐贰首领衙私置即正官亦止备一二副候不常之用各衙遇不得巳而用赴堂禀请葢正官犹有忖量而佐贰首领视民命甚轻更有一等佐贰首领将势要送来百姓私衙任意酷打替人出气正官全然不知凡各衙人犯令其一二过堂庶知收敛其它营堡等官尤宜严禁而通绝之
●慎监凡二十二条 

　　老幼勿监 
　　妇女勿监 
　　干证勿监 
　　疾病人勿监 
　　杖伤人勿监 
　　情轻未审人勿监 
　　夷人非重情勿监 
　　杖罪非重赃勿监 
　　宗室勿轻监 
　　儒绅勿轻监 
　　上司差人勿轻监 
　　上司批问驳问人犯勿轻监 
　　工贾勿轻监 
　　流移勿轻监 
　　尊长告卑幼者勿轻监 
　　人民告吏书者勿轻监 
　　匿名帖内人勿槩监 
　　家人共犯勿槩监 
　　拖欠钱粮勿槩监 
　　拖欠租债人勿槩监 
　　佐领官非盗情勿许监 
　　营堡官非盗情勿许监 

　　○老幼勿监 

　　老幼可怜律勿拷讯置诸监禁情法俱乖必重大事情乃间一加之耳 

　　○妇女勿监 

　　牢头狱卒溷乱虽贞女无以自明切宜慎之非真奸盗重情勿轻监禁 

　　○干证勿监 

　　干证有告牵者有添提者有公论者有私护者有情不同受累则一非审实同犯不遽收监 

　　○疾病人勿监 

　　带病入监既不得医药又不免冻饥易于殒命 

　　○杖伤人勿监 

　　不论人打我打凡受伤者俱发保调理以避杀人之名若人命强窃重情非此例论 

　　○情轻未审人勿监 

　　词情本轻冗未暇审应令原差带候或发外候槩监则滥失记则淹矣 

　　○夷人非重情勿监 

　　夷人有犯治以不治非杀抢重情宥之可也贵而逐之可也何必收监 

　　○杖罪非重赃勿监 

　　罪止于杖纸赎不多即有入官给主之赃亦小者耳发保勒限可必其完慎勿滥监以伤民命 

　　○宗室勿轻监 

　　宗室犯法重者申明上司启候王收候自有常宪其它细事应量为审发 

　　○儒绅勿轻监 

　　儒绅有犯不得巳而差捕之可宥则宥可决则决主于从厚以全衣冠体面非大过恶不以入监 

　　○上司差人勿轻监 

　　此辈倚势横行最可恨恶赃迹显著径申解上司听其自处勿轻监禁使彼得行肤愬 

　　○上司批问驳问人犯勿轻监 

　　批问驳问上司有何成心惟理法是依虚公审报可耳乃有自逞风力将告犯打而后问监而不结者殊失伸冤理枉之义即所执是亦涉浮躁况未必是乎戒之戒之 

　　○工贾勿轻监 

　　修衙舍买货物皆吾一身事耳即有违误不可打而可监乎当即释之以见吾之能容能忍 

　　○流移勿轻监 

　　招抚流移有司之责即其有犯勿轻监之供送无人易至瘦死 

　　○尊长告卑幼者勿轻监 

　　彼挟尊长以陵卑幼纵理不直名分具存应监不监亦教民孝悌之义也 

　　○人民告吏书者勿轻监 

　　人民怀忿不得巳而告吏书实者十之七八虚者十之二三若为衙门动气而遽监之不惟吏书肆忘且虑其交通牢卒陵虐人民也 

　　○匿名帖内人勿槩监 

　　匿名帖内牵纽姓名大都暗箭伤人之计于律不得受理岂得槩监 

　　○家人共犯勿槩监 

　　强窃谋杀同犯同监其它止监一二人余皆发保不使一家无主遽至倾荡 

　　○拖欠钱粮勿槩监 

　　经手侵盗法应监追其止是拖欠者发保勤限使之催征措办庶几可完一槩监之谁其催办次身顶替而徒借口展延耳 

　　○拖欠租债人勿槩监 

　　田租债本固应追偿较之钱粮终有差等准词拘断应酌情法之中一槩监追贫民不堪其苦矣 

　　○佐领官非盗情勿许监 

　　获盗审监为呈堂计耳其它不得擅受民词岂得擅监人犯乎掌印官应不时清监勿使播其恶于众也 

　　○营堡官非盗情勿许监 

　　捕廵官除强窃外不得受词监人况哨堡乎乃有营房吊拷私家肘锁者严示禁之重法惩之 

　　●慎罚凡十六条 

　　贫穷勿罚 
　　孤寡勿罚 
　　赃赎外勿罚 
　　干证勿罚 
　　欠钱粮人勿罚 
　　欠租债人勿罚 
　　家人共犯勿槩罚 
　　尊长与卑幼讼勿槩罚 
　　人民与吏胥讼勿槩罚 
　　铺行荅应不周勿槩罚 
　　吏胥查照不到勿槩罚 
　　事经两衙门勿再罚 
　　事经问结后勿再罚 
　　一人同时两犯勿再罚 
　　佐领官非详行勿轻罚 
　　营堡官非详行勿许罚 

　　○贫穷勿罚 

　　贫人忿激赴告纸银难办况罚赎乎尝见人有含冤负屈死而不告者假使衙门清净何使民至此极矣 

　　○孤寡勿罚 

　　孤儿寡妇贫者十居八九告状纳纸犹或难之加以赎银必至称贷甚至卖身鬻产为民父母者所不忍为也 

　　○赃赎外勿罚 

　　犯罪追赃追赎自有定法因其富而加罚之嫌疑易起即充公用亦损清名况近日题禁甚严不可犯也 

　　○干证勿罚 

　　干证有罪则罪人科之无罪则供用免纸矣每□招详有科干证各民纸者非正法也其除之 

　　○欠钱粮人勿罚 

　　税粮违限罪止杖一百今并为条编限期宜宽矣立法追纳及数而止勿加罪罚以益人户之困 

　　○欠租债人勿罚 

　　负欠租债必贫民也即奸顽可恶量责面勒追之加以赎银则不堪命 

　　○家人共犯勿槩罚 

　　律云家人共犯止坐尊长非有侵损于人及非系首从本罪各别者自应照律免科 

　　○尊长与卑幼讼勿槩罚 

　　尊长卑幼名森然槩罚罪银尊卑无序未免免深尊长之怨遗卑幼之忧 

　　○人民与吏胥讼勿槩罚 

　　人民与吏胥交讼吏胥有罪则据法从严人民有罪则量情从宽所以制城狐社鼠不使纵横也一槩罚赎人民必议我之偏护史胥且益无所忌惮矣 

　　○铺行荅应不周勿槩罚 

　　铺行违悞于我自应宽容即违悞上司量刑责戒足矣罚则敛铺行之怨且恐非上司之心也
　○吏胥查照不到勿槩罚 

　　如习仪拜牌接　诏接上司之类不得不查点以防其玩弛然一槩加罚则示人以私而人反议其后 

　　○事经两衙门勿再罚 

　　一事告两衙门尊则归之相等则分之倘彼先追罚则此置不问可也 

　　○事经问结后勿再罚 

　　人民构讼每有牵扯问结之事者官为查卷置之止以今事断之罪无重科也 

　　○一人同时两犯勿再罚 

　　二罪俱发以重者论罪各等者从一科断若前发巳经论决后发若等勿论重者更论之亦通计前罪以充后数此律文一定不得擅违 

　　○佐领官非详行勿轻罚 

　　掌印官有交际之费有积则之数得收赃罚聀掌则然佐领特协理而承行者宁令饕餮于民上乎应严禁之犯者并其书役罪之 

　　○营堡官非详行勿许罚 

　　武夫罔知理法咆哮乡里许以科罚靡所不为必严禁而重惩之使于民秋毫无犯 

　　●催科法 

　　由票 
　　花名册 
　　催票 
　　限簿 
　　号簿 
　　号票 
　　银封 
　　□收 

　　○由票 

　　自有条编即有由票久矣繁者备载税粮与因差之数琐屑难稽简者并无丁产与优免之数纷争易起今于官总派撮其大纲于民起派详其细目使一览了然丁产多者不得少少者不得多优免有者不得无无者不得有即猾里犴书靡所容其洒派也此票编派之际务令书役磨筭精详惟恐差之毫厘积以什伯及用印给发民皆见之凡丁产优免差池许各禀告虚心查核以清弊源票式开后 
　　为征收　　　　年条编事本年　　闰筭派丁 
　　米条编银每丁该银　　　　　每石该银 
　　田有优免每丁减银　　　　　每石减银 
　　除造册详兑备开出示外合给由票通知须示票者 
　　计开 
　　乡　　图　甲人户 
　　丁共　　　　　　　该银 
　　田共　　　　　　　该银 
　　地共　　　　　　　该银 
　　塘共　　　　　　　该银 
　　通共银 
　　内除优免 
　　减丁银 
　　减米银 
　　实编银 
　　崇祯　　　年　　月　　　　　　　　　日给 
　　由票 

　　○花名册 

　　条银起征见年催里长里长催甲首此旧法也顾甲下有散户户下有细名其家产人丁各应尊照输纳乃责催□及稽核无从良善全完里户长或多侵匿奸顽拖欠里户长或坐累赔今立法通催更为一册令各户公同分派明白呈印领催凡户人付银除收约外仍令眼同填注限下不得漏遗漏遗者罪坐户长倘积三四限全然不纳许户长将册呈官批行提究册式开后 
　　为征收　　　年编银事除各户丁产派数给有由票外犹恐户人推延偏累户长再发册式听该户长自与通户分派眼同填造类为一册送印领催完者眼同填报不完者一册赴呈须至单者 
　　计开 
　　乡　　图　甲人户　　下 
　　分丁　　　　　　　　　该银 
　　分田　　　　　　　　　该银 
　　分地　　　　　　　　　该银 
　　分塘　　　　　　　　　该银 
　　通共银 
　　内除优免 
　　减丁银 
　　减米银 
　　实编银 
　　壹 
　　限 
　　贰 
　　限 
　　参 
　　限 
　　肆 
　　限 
　　伍 
　　限 
　　陆 
　　限 
　　柒 
　　限 
　　捌 
　　限 
　　玖 
　　限 
　　拾 
　　限 
　　崇祯　　　年　月　　　日 

　　○催票 

　　花名有册欠数有稽不行刷催则为虚具槩行差捕则为扰民宜于户长禀呈摘其尤者数名发票令自筭取挂号印钤本册副叶次限缴查其有顺违处之如票载事例乡民畏法必且办完彼既完银吾亦省事如再抗拒差提究惩票式开后 
　　为征收　　　年条编事据该里甲 
　　呈花名册查得　　　等屡限不总合令本里赍票筭催完者经释不完者赴审抗违者续呈提究不贷 
　　计催 
　　共　　　名 
　　崇祯　　　　　年　　月　　　　　日给 

　　○限簿 

　　凡征钱粮有数簿有比簿类知详密而各自一簿查对未遑今总数限数注于一叶上列收数以稽完欠下列号数以便对查完足一限然后再注一限不使得那前凑后以起延展之端如连完几限者一时分列几限补完前限者仍旧注归前限始终不得洗改顺顽不得参差每日收银一毕将银柜连簿票呈官暇则即对即拆冗则专责库吏书对簿有不同者揭禀查究临比之际逐一亲查但令吏书站旁筭完若干之数足者先归免点分别责里有到者严提加责仍加严追示警焉起限以月为度□时俭时停之周一年而完一年不过为急迫也里分少者□在月终多者分望晦各半再多则分上中下三旬必不可一月重限使民无所措乎簿式开后 
　　乡　图　甲里长 
　　年一条编银共 
　　分为　限每限该银 
　　(见图) 

　　○号簿 

　　尝见州县收银有用流水簿者有用里甲簿者流水簿能查封而不能比限里甲簿能比限而不能查封是以临比之时复设卯簿筭核多寡尽属吏书以欠作完以完作欠甚至飞洒其数脱漏其名鞭朴日系而钱粮日混矣今编立限号与流水畧同而给票之时仰同注里甲之簿用之对限用之拆封拆完兑明即于号界下记某月日自某号起至某号止拆银共若干官批查讫字为照再筭簿内是限之数合则巳不合则挨查伪增者究之每叶十号便于检阅件数面记防其暗偷若欲□记月日则每晨一注册头可也簿式开后 
　　(见图) 
　　(见图) 

　　○号票 

　　印信收票州县皆行之但限数不明号数不对有用假票瞒官者有买真票抵限者有诈伪而侵匿者弊不可言今以每限之银编每限之号票与簿合钤年月如印日限簿带号互为稽查虽积猾老奸无所容其洗改矣若钤号或有重编印票不无用剩关防查验是在有司加之意耳票式开后 
　　(见图) 

　　○银封 

　　自封自纳民便安之今创为银封者何葢侵欺之弊起于吏里经收今兑验在吏里收贮在官柜挨号给票挨号拆封非设法顺流何从检阅故特设封袋行今照式登填以线穿之眼同纳户入柜柜口加铜铁雀舌使可入不可出凡十号收结另起线穿自百至千如鱼相贯开柜即见不致混乱费神封式开后 
　　乡　里　甲 
　　投封崇祯　　　　　年条编银面 
　　计　　件 
　　第　　限第　　　　　　　　号背 

　　○□收 

　　限簿号簿拆封对同银入库收将何查考合于库册内明开某月日收第一限拆封自某号起至某号止共银若干某月日收第二限拆封自某号起至某号止共银若干如续追补限者则开某月日收第一限补封自某号起至某号止共银若干某月日收第二隈补封自某号起至某号止共银若干凡拆至某号止俱将总数明注缝界官批查讫字必与库数相同余限仿此该限各数俱足取号簿收藏倘日后数目不明出之一对了然矣又银在吏手未免日夜觊觎封贮于匣开闭难稽再将各匣编号写单俱一样二纸一存匣一呈官凡有收支随时更单注数如此则官不待开库官银尽在目中虽神运鬼输莫之敢肆矣单式开后 
　　字　号匣 
　　旧管 【某项银若干前次实在便是】 
　　新收 【某月日收某项银若干】 
　　开除 【某月日支某项银若干】 
　　实在 【见在匣中银数如单初起只先填实有】 
　　崇祯　　　年　　月　　　日单 

　　牧民政要
