政学录　　（清）郑端 辑 

　　●目录 

　　卷一 
　　卷二 
　　卷三 
　　卷四 
　　卷五 

　　●政学录卷一 

　　畿辅丛书 
　　枣强郑端辑 

　　内阁 
　　六部 
　　科道 

　　◆内阁 

　　今之内阁即虞拨殷衡周宰之职也治乱安危恒系于斯我世祖章皇帝时内院诸臣俱在内直办事凡部院衙门启奏本章即日看详票拟面赐裁决政本之地严密神速其意深矣而官职体统则因明制为损益 
　　按明初凡入内阁云直文渊阁得预机务点检题奏拟议批答凡上所下一曰诏二曰诰三曰制四曰敕五曰册文六曰谕七曰书八曰符九曰令十曰檄皆审署而调剂焉平允乃行之凡下所上一曰题二曰奏启三曰表笺四曰讲章五曰书状六曰文册七曰揭帖八曰会议九曰露布十曰译皆审署而调剂焉平允乃行之凡东宫出阁讲读领其事叙其官而授之职业凡修实录史志诸书充总裁官实录成呈上焚其草禁中凡宗室请名请封及诸臣请□并拟上焉凡图书缮写雠校皆课而察之凡郊祀巡狩亲征扈行凡累朝御文实录宝训玉牒之副古今书皆籍而藏之凡会敕稽其由状而叙述上请焉凡礼部会试廷试贡士国子生月课岁贡生廷试夷馆译生皆总领之其属制敕诏旨诰命册表宝文玉牒讲章碑额题奏揭帖一应机密文书及王府敕府底簿诰敕房书办文官诰敕番译敕书并夷书揭帖纪功勘合皆稽按典故起草进画若漏泄稽缓遗失妄误皆有罚 

　　◆六部 

　　督臣卢兴祖疏曰法令烦多则内外衙门在大官则惟例是遵每多驳查之烦在有司惟功令是畏有不遑救过之虑岂能计及民生之休戚而施抚字之仁且因丛迫之际以致左右作奸则民生愈受其困夫滋弊缘于多法则救弊惟在减法有不辨而自明者矣今将六部见行事例令其逐件讲求如书云刑故无小宥过无大止将贪暴奸私明知故犯者按例处治其余因功获过之事概免琐议减之又减至于必不可减而始存其大且要者是则法令简明大官易于综核有司得以展舒始能共识抚字之术以施膏泽于民 
　　台臣田六善疏曰近日吏部用人行政或有偶出意见或有实系过误得幸奉旨率皆循之为例例既无所不有弊故无所不为可重可轻可上可下皇上不得而诘之吏部曰有例在也科道不得而紏之吏部曰有例在也抑知其意欲如此则有此例意欲如彼则有彼例哉且头绪纷纭册挡充栋司官有时而忽堂官何由而知日见处分究竟弊不可除请将从前诸例何件系请旨定者何件经部院科道条陈准行者汇集一册其余吏部日行之事不得槩引为例堂官一览可悉则弊端不禁自清 

　　吏部 
　　户部 
　　礼部 
　　兵部 
　　刑部 
　　工部 

　　○吏部 

　　选法 
　　考课 

　　△选法 

　　选法　铨选旧例大选官员单月十五日投供点卯双月二十三日即于点卯各官内论次序在先照缺分封缺签二十五日除选急选官员双月十五日投供点卯单月二十三日于点卯各官内论咨文到部为先后对缺封缺签二十五日补授俱亲自领凭赴任顺治十八年七月科臣张松龄条陈以点卯候选旅寄京师资斧告竭安保其不揭债冀后日取偿于地方且聚各省之官眈眈候选必生冀幸之心尤为不便遂改为在籍候选康熙二年五月科臣于可托又条陈寄凭之法其弊百端诸如死者授生者之衔进士除举人之官以及革出复选冒名顶充种种舛谬或人居数千里而选缺又居数千里发凭必到原籍然后领凭再赴任所往返万有余里非经年跋涉不能到任而地方巳经年阙官再或丁忧事故则阙官当不止经年即云候选各官若有事故令该督抚随时报部以凭扣选保无报文甫去而选凭即来者乎迨缴凭更选又迟延数月矣奉有官员在籍候选每有事故迟久贻误着照于可托所奏行之旨各省应选官员齐集赴部仍照前投供点卯四年正月以直省候补及考定职衔官员俱令至京守候无期酌量一年出缺之多少应截留者留京其余官员俱令回籍如出缺多所留之人不足即预行奏明将应选年分在前者行文取来候选如有丁忧事故患病亡故者令其预先即取甘结报部六年五月吏部疏称凡官员缺出无有定数俱约略咨取候选如缺出少者亦有不能就选以致年久守候或出缺多者见在之人不足咨取之人又不及到以致悬缺投供候选倘年分在前之人续到又照年分取选其先到者反落于后除在京大小官员俱系以京官选补仍令其赴京照例选补外嗣后凡初授并候补各项官员俱令各留原籍其初授之官照依年分在前者挨选其候补官员照文到先后挨次补授发凭原籍该抚遵限勒催赴任候补各官文到先后补授之时仍隔五十五日选补至初授候补各官如有丁忧患病等事该地方官随申报该抚该抚将本官迟悞情由报部以凭注册扣选如有迟延不报者以疏略之罪处分奉旨依议随复寄凭候选八年四月台臣戈英又疏称选官亟宜察验寄凭必不可行奉旨仍令人文赴部候选吏部约略出缺多寡截取数目通判共一百五十四缺应截取三十名知县共一千一百五十缺应截取五百四十名布政司经厯共十四缺应截取六名布政司理问共十三缺应截取六名盐运司通判共九缺应截取五名州同共六十二缺应截取二十名州判共七十六缺应截取二十二名都司经厯等缺共九十二缺应截取二十三名县丞共三百三十九缺应截取一百五十名府经厯共一百六十缺应截取三十名正九品主簿等缺共八十五缺应截取二十三名从九品吏目等缺共一千二百五十二缺应截取三百名未入流典史等缺共一千九百三十缺应截取六百名则又改为按年截留人文赴部候选此新旧选法之大略也 

　　△考课 

　　考课　考课之法原系六年京察三年大计五年军政康熙元年七月因京察大计多有营求徇庇被处之官纵有屈抑不准申辨无罪被诬者甚多奉上谕停止内外大小官员除议处罚俸实厯俸三年已满者考满分别去留以昭劝惩应列五等看语办事一等称职者加一级办事二等称职者纪录一次办事平常者仍留原任办事不及者降一级调用不称职者革衙门之职遇缺升转照考语次序一等者先用二年四月会覆科臣薛奋生条议以部院各官未及三年升转者多不与考满又增定一年考核三年四月部覆台臣张冲翼疏限定一二等员数不许额外冒滥奉旨以一二等者甚多遂令部院督抚保奏事发一并治罪十一月又奉上谕于四年内考起到任不及三月者不考以后三年一次汇考一年考核停止在内部院官员仍照前例每人一本一齐具题在外一省文武官员一等者一疏二等者一疏平常者一疏办事不及者一疏不称职者一疏每省各汇齐具题其办过事件功过亦造册与题疏一同移送部院仍照例覆考具题四年正月台臣季振宜条陈以部院大臣上疏自陈不过铺张履厯表里羊酒旋已盈门是以一篇之虚文而博朝廷之实惠至于司属各官全凭堂上官斟酌等第堂官属官朝夕同事时时接见一旦尽破情面皆出至公难乎易乎况一等二等即可躐等升转人心既不淳朴仕进复虑艰难欲其息奔竞安义命岂可得耶今年正月二十日始迄四月终止此六七十日皆自陈考满之日也一人一本当以数千计臣思朝廷一日万几六部覆奏殷烦倘亟亟皇皇日事考满推敲等第断难草率满汉章奏何等纷纭势必诸务停阁臣恐丛脞之虞反从此生而有用之精神徒耗于纸笔矣又加县官考满一由厅二由府三由分守巡道四由按察五由布政六由督抚是一县官考满所厯要紧衙门凡有六处此六处者欲尽皆洁已奉公不受贿赂不听情面一凭公道清议品骘优劣能乎不能乎既不能洁己奉公层层剥削极于县官而止县官岂皆温饱素封之家纵温饱素封又何肯捐己家赀奉媚上官势必横加征派侵欺钱粮从知县之考满递而数之凡府厅守巡道布按之考满求其出于公道清议也难矣揆厥由来总因考一等二等者即得越俸升转故其奔竞钻刺如夜蛾之投火若悃愊无华稍以百姓为心稍以廉耻为事则曲注下考仰屋长嗟又绿旗官兵如单丁一人每月所恃者三斗之米一二两之饷即一家数口每月所恃者亦三斗之米一二两之饷全藉领兵官爱养调护按数给发以救其嗷嗷待哺之急今副将参游以及守备等官类皆考满使总督提督一尘不染夤缘打点无从而入上下优劣等第尽凭公道斯亦可矣若总督提督苟怀不肖借端需索副将以下各官复图一等二等以规功名快捷方式武职无钱粮及可侵欺百姓之可鱼肉势必扣克此穷兵三斗之米一二两之饷倘起意外之盗贼有需征剿而精神膂力消于饥寒盔甲刀枪罄于典鬻贻悞封疆正不能无杞人之忧矣伏乞立停考满之法申饬羣工循名责实安心办事厯俸深者自有应得之升转厯俸浅者可息躁进之妄想省事清心莫大于此矣随经会议停止考满复行京察奉旨自康熙四年算起从今以后六年将内外官员俱行考察五年正月以考期太远恐为积弛之患将考察年分改于康熙元年起仍为六年于康熙七年考察六年二月又奉上谕京察大计及军政俱应于今岁举行议照旧例满汉官员有公差丁忧养病侍亲给假裁缺候补降调未补者俱应见任衙门注考其升迁降调已补官员在内离任半年者于新任衙门考察离任不及半年者原任衙门考察在外离任一年已上者不必原任注考应于新任注考不及一年者仍应旧任注考俱照八法处分年老有疾者致仕贪酷者革职提问罢软无为及素行不谨者俱革职浮躁浅露才力不及者降级调外用外官卓异优迁赏服各衙门注考如有徇情庇护者部院科道据实题参处分之官有妄行造言奉告者重处武官龙钟衰迈者照老疾例勒令休致轻穉率妄者照浮躁不及例降调庸懦无能者照罢软例革职赃私狼籍者照贪例革职追拟酷而有款者革职提问恣睢虐下者照酷例罢职不叙至败伦伤化行止有亏者照不谨例革职自此考核年分算起六年一次考察京官三年一次大计外官五年一次考选军政则又变考满之法而各复旧例矣 

　　○户部 

　　钱粮总归户部 
　　钱粮出入数目 
　　安限催征 
　　漕粮 
　　盐课 
　　关税 
　　钱法 

　　△钱粮总归户部 

　　钱粮总归户部　康熙二年四月户部会覆科臣吴国龙条议将一应钱粮俱归户部总理责令各抚将府州县卫所丁地各若干应征本折钱粮各若干及不在丁地之内杂项租税各若干分别起存将赋役全书订后续增添丁地钱粮数目一并算成总数每省各造一本简明赋役之书明白刊送户部较对前订赋役全书以作查核之据诸凡内外催提征解钱粮俱称为丁地钱粮名色至于易知由单内止开丁地银米各若干颁发民间其余别项名色一槩停止外省兵饷户部每年正月全拨余剩全解户部各部寺应用钱粮年前将银两物料等数目算明具题户部照钱粮解到陆续给发仍令该部寺年终将收放细数查核明确题报 

　　△钱粮出入数目 

　　钱粮出入数目　康熙四年十一月户部疏称国家钱粮必量入为出始无匮乏之虞今将康熙四年出入数目通盘核算一本年入数直隶各省地方丁地杂项共银二千九万六千一百余两正杂盐课等项共银三百二万六百余两各关税银六十二万七千九百余两当税钱息银五万三千九百余两如裁官经费师生空缺杂税赃罚并各年各项未完又奏销存剩等项原无定额俱俟年终报到查算今将已报到各项数目计算共银一百四十二万八千八百余两以上通共银二千五百二十二万七千三百余两内除拨过各省各年兵饷并采买织造等项不敷银共三百一万四千八百余两尚该银二千二百二十一万二千五百余两此见在入数之大略也以本年出数计之一各省镇十分兵饷据该督抚报到确数共该银二千二百五十万九千七百余两一诸王以下满洲官员命妇俸饷约计该银九十八万二千余两一汉文武官员俸薪约计银四万余两一披甲兵饷并京营兵饷共该银一百五十二万二千二百余两一八旗射箭及差往公干路费月费等约共五十万一千八百余两一京通办买豆草约计共二十余万两一江南浙江织造采买纸布等物约计该银四十万余两此本年出数之大略也钱粮所入不敷所出奉旨会议户部再四思维并无另有充足之策但在外官兵似属甚多应照各省冲僻酌量裁减又将在省驻防官员及满洲汉军官员等家口马匹酌量裁减而宂兵宂费一时裁汰殆尽从此量入为出永无匮乏之虞矣 
　　按明季正德年间亲王三十郡王二百十五将军中尉二千七百文官二万四百武官十万卫所七百七十二旗军八十九万六千廪膳生员三万五千八百吏五万五千其禄俸粮约数千万天下夏秋税粮大约二千六百六十八万四千石出多入少故王府久缺禄米卫所缺月粮各边缺军饷各省缺俸廪极盛之时业已如此迨相沿既久文武官益宂兵益窜名投占徒烦抽补召募名数日增而实用日减加以宂费无经财安得不尽民安得不穷本朝有鉴于此蚤议撙节其思深哉 

　　△安限催征 

　　定限催征　催征之法明季万历以前俱系本年十月开征至次年岁终奏销遇农忙之时则停催科以养民力不使匮竭俾一年所积足完纳国课不必称贷于人不至变产赔补是以下不迫而上有余至明末兵兴粮饷渐加遂至预征其后习以为常我朝定鼎以来兵革未息饷不可废故因循未改 
　　康熙六年五月顺天府尹李天裕条陈疏称征收钱粮正项之外复有杂项杂项之外复多勒索如兵马经临除粮草供给外有槽■〈金算刂〉人夫之派官寮过往除下程小饭外随有公馆安置之派起解钱粮除额设水脚外复有帮贴盘费之派差提兵饷除按数征解外又有来差饮食之派诸如此者无年不征无月不派岁无宁日百姓困苦职此之由臣查赋役全书有夏税秋粮项款正项杂费皆在其中臣请夏税定于五六两月秋粮定于九十两月俱各照全书款项纳完其余月分不许征收限内如有不完即将里书里长枷责示惩限外征收即许小民讼告题参治罪庶开征有不易之月分而民知有不定之输将虽有墨吏亦无以肆其奸矣部覆奉旨这征收钱粮着照李天裕所奏夏税定于五六月秋粮定于九十月 
　　科臣姚文然随又条陈以催征兵饷旧例四月内完三分之二八月内全完旧限完项在八月新限开征在九月相去时日不甚相远或可随收随解不悞军需若明年兵饷开支在于正月而民粮开征在于五六月相去将及半年安能随收随解不悞军需乎臣查每岁兵饷约计二千余万以一季算之应得五百万除今年各处裁兵节饷定额未到难以预算约略计之明春一季饷银恐尚需四百万也又查各省钱粮除地丁外其余最多者为盐课次则关税又次则芦课钱息当税等项有定额之银每岁约共三百九十万余两然或按季征收或逐月收取合之杂税赃罚原无定额等项约略来春一季所入不过百万余两合计来春一季所入较一季所出约需预措三百余万两若待临时督抚题请则军需孔亟势不能为无米之炊恐将恩纶定限不得已又议变更岂不虚我皇上爱民缓征之良法美意乎请敕部速行酌议但使来春兵饷措处有法则五六月内所征春季之银便足以拨夏季之饷此后各季兵饷俱系先征后拨源源不匮可以行之永久而军民咸赖矣 
　　户部议覆查得康熙七年正月至五月约该饷银七百五十余万两康熙六年各省减省钱粮有陆续报到者亦有节减与例不合又经驳回者虽有查出各项存剩钱粮俱系零星之款止可补不敷之数万不能得拨明年自正月至五月七百五十余万两之饷至于夏税秋粮二项查赃役全书内如江南之安庆徽州宁国池州太平广德州镇江等府州湖广广东江西山西广西四川云南贵州等省俱不分晰夏税秋粮如江南之庐州凤阳淮安扬州江宁苏州松江常州等府直隶浙江山东河南福建陕西虽分晰夏税秋粮其夏税仅有十分之二三秋粮则有十分之七八计算五六月所征夏税为数甚少万不能供上半年兵饷之用此外虽有盐课关税等项亦须按季征收赃罚杂税原无定额而兵饷系计口授食之需安能久待该臣酌议得若仍前将钱粮定为三分四月完二分八月内全完为限太迫小民未免受催科之苦今照钱粮考成则例俱以五分为率征收钱粮亦以五分为率不必分别夏税秋粮每年于四月内征收二分五厘九月内征收二分五厘全完令有司将征过钱粮如期起解以济兵食如是则民之催粮可宽而兵饷亦不致有悞矣奉旨前因未收获以前征粮苦民故令俟其收获将钱粮定为春秋二季征收今尔部定分数征收不合着仍遵前旨行这拨春季兵饷着于裁扣节省钱粮及见在钱粮酌拨 
　　后户部于恭请酌复旧章等事案内议覆夏税五六月始行征完拨解云南等省兵饷必需数月方到致悞半年兵饷秋粮九十月内征完起解亦需数月年终方到且正月至六月难得此拨给钱粮兵饷关系重大征粮之处应照世祖皇帝时定例行等因奉有俞旨仍照旧催征 
　　九年闰二月科臣吴国龙条陈疏称缓征之所以难行者只在首年春季兵饷无从出耳臣查户部疏内康熙九年兵饷岁需钱粮一千六百余万春季约需银四百万余两今酌拨九年兵饷疏内见拨八年以前存剩银三百二十余万两则是九年春季全饷所少者不过八十余万两耳而八年钱粮除拨过九年兵饷外约尚存剩六七百万九年钱粮除拨过九年兵饷外约尚存剩八九百万而淮浙盐课等项尚在外则及是时而行缓征之仁政以大畅我皇上爱民如子之盛心岂非万世一时哉或以为协饷与本省兵饷不同若迟至四月开征恐于起解远省夏季协饷反致有悞臣又查云南贵州等处七省协饷共计三百七十六万余两每季约协饷九十余万如十年分春季兵协二饷俱于九年分存剩银两拨给外仍将九年分存剩银两再拨九十万两与十年夏季协饷是合十年分春季兵协二饷及夏季协饷共拨九年分存剩银不满五百万两较之康熙九年分拨饷疏内所拨上年存剩之数止多一百八十万两而缓征之法可行协饷之期亦不悞矣户部议覆查得各省兵饷一季需银约三百六十万万余两并云南贵州四川广西四省所征钱粮无多全资协饷若照有钱粮之省于四月内开征解送必致耽悞不得不预拨春夏二季若预拨又需银八十七万余两若各省一季云南等四省二季钱粮如此预拨共需银四百五十四万余两其康熙九年分拨剩银九百余万两既足拨给十年分各省兵饷应准科臣条议但九年存剩银两虽有额数倘遇水旱灾伤百姓拖欠缺额亦不可定且或有紧急事务则致耽悞今科臣条议不便遽行仍遵前旨于钱粮充足之日奏请举行可也奉旨依议是缓征之法尚有待而国计民情两不相妨然后可以经久无弊酌盈济虚是在持筹者加之意而巳 

　　△漕粮 

　　漕粮　科臣徐惺疏称明初漕运旧例俱民运交淮徐临德四仓军船接运入京通二仓名为支运岁四运以抵通州至宣德时民运至淮安瓜州补给脚价等费兑与军丁而直隶各省军各于附近水次领兑名为兑运成化时复罢瓜淮兑运令里河官军驾江船于江南水次受兑长运至通则今日见行之法也 
　　按明季运法凡五变一海运二海陆兼运三支运四兑运五改兑其实运法凡三变初海运再海陆兼运三漕运已而漕运之法又二变初转运再兑运已而兑运又有支兑改兑遮洋一总犹海运但不自太仓开洋遶出登莱大洋只从天津入海运至蓟州耳转运虽变为兑运而淮徐临德四仓尚存改兑即改支兑者为兑运其为兑运一也非变也今考洪武末及永乐初苏松浙江岁粮俱输纳太仓由海道达直沽洪武中航海侯张赫轴轳侯朱寿永乐初平江伯陈瑄皆督海运及建北京江南粮一仍海运一渡江由淮入河抵阳武陆运至卫辉沿卫泝潞达通州永乐五年议者言北京军饷河运不能给须兼海运今海船少岁运不过五六十万石且未设官专领事不归一请于太仓设海道都漕运使司择文武大臣中公勤廉干者充使行移如布政司提调各卫所海船并出海官军文皇令再议九年始命工部尚书宋礼都督周长等发山东十六万五千人浚元会通河自济宁至临清三百八十五里以通漕舟十年礼言海船造办太迫请造浅船五百由会通河运淮扬徐兖诸郡粮百万石补海运一年之数十二年瑄等始议转运苏州等府并兖州送济宁仓河南山东送临清仓交收浙江并直隶官军于淮安运至徐州京卫官军于徐州运至德州山东河南官军于德州运至通州名为支运一年四转十三年增造浅船三千余乃罢海运遮洋船兑三十万石内六万入天津仓二十四万直沽渡海入蓟州仓江南巡抚周文襄议里河民运多失农月始令民运于淮安瓜州补给脚价兑与运军卫所出通关付缴宣德八年参将胡亮言江西浙江湖广江南船各回附近水次领兑南京江北船于瓜淮领兑其淮徐临德诸仓仍支运十之四浙江苏松等船各就本司府领兑不尽者仍于瓜淮交兑其北边一带如河南彰德于小滩山东济南州县于济宁其余水次仿此成化七年都御史滕昭议罢瓜淮交兑里河官军将江船于江南水次交兑民加过江之费视远近为差十年议淮徐临德四仓支运粮七十万石改就水次兑军名为改兑 
　　总漕林起龙疏称东南岁漕四百万石转输天庾关系军国大事凡在漕储等官首计空船蚤回抵次修艌冬兑甫毕督闸开帮节节催趱处处鞭驱循环不断方副一年定限以一岁言之北地风寒十一月结冰天津临清迤南一带从无不冻之河到二月方开一岁之中止得八个月工夫往返六七千里水程而逆风暴雨不能挽拽耽阁时日尚不与焉通漕计船约有六十余只少有稽阻到通必迟到通迟则回空必迟回空迟则归卫必迟归卫迟则修艌必迟修艌迟则赴次必迟赴次迟则受兑必迟受兑迟则开帮必迟即使昼夜不停责以冬兑冬开之限五月间尽数过淮万万不能若一遇冻阻沿河敲冰费尽官民之力终无济于漕限盖拘于有数之日月也 
　　康熙五年起运漕粮数目山东省该运北正耗尖米二十四万七千三百六十六石零河南省该运北正耗尖米一十九万一千二百七石零浙江省该运北正耗尖米六十八万六千八百五十六石零江南省除截留京口兵米五万三百八十七石三巡抚所属该运北正耗尖米一百六十四万二千四百四十五石零江西省该运北正米四十四万六千八百六十二石零 
　　六年十月台臣田六善条陈仓粮乃披甲兵丁计口授食之需米湿则亏损于挹烂米土则折耗于簸扬在富者已费支吾在贫者益滋困苦臣谓欲使仓粮必洁必干断断当自清理仓廒为始臣请以漕运则例言之经纪运米至大通桥大通监督查验米色除土湿不收外每船掣挚四袋如不足数照船算赔此责在经纪之当严也车户运米至各仓各仓监督查验米色除土湿不收外每掣挚一袋如数不足照车算赔此责在车户之当严也是湿米不得进仓矣即偶不及察而有湿仓中定有三晒之例夫米果三晒岂得复湿是土米亦不得进仓矣即果不及察而有土仓中定有三扬之例夫米果三扬岂得复土然扬晒终属虚文食米究多土湿者则何也其一在廒贮不清臣查循环册籍有此廒旧米尚存复入新收者有此廒未经放完又开彼廒者将责之前官乎则后官亦有新入矣将责之后官乎则前官亦有旧贮矣前后混牵厯年不明数且难明米之土湿从何考之臣谓一廒宜清一廒之数臣查今岁京通两仓约进米二百八十余万石臣查每年额支米约一百五六十万石如放涝粮动到一二百万石不等倘旧米挨次而出新米挨次而入前后誊那廒亦足用如放涝粮则一年所收米数一年可清即不放涝粮则一年所收米数二年可清果如此行不惟米之土湿难掩且仓粮无日久短少之弊矣其一在责任不专臣见户部题差监督丁忧事故既不能定则前后差遣自不能齐或有一年粮未收毕而已更者或有一年粮已收毕而未替者前官欲尽职乎后官若有懈弛未必不累前官矣后官欲尽职乎前官若有空隙未必不累后官矣交代难明遂生推诿推诿相沿米有土湿谁其问之臣谓一官宜清一官之事京官差委不比外官朝受命而夕可受事矣一年之米即宜责之一年之官即有丁忧事故后官止应补足前官齐年之数如天字廒收米若干石即注明经管官某人吏某人余廒仿此造册达部如此廒有土即责之此廒官吏彼廒有湿即责之彼廒官吏果如此行不惟米之土湿有归且各官无彼此推卸之地矣抑臣更有请者积贮者所以备不虞也臣查前朝京仓实在廒一千四百五十四座我朝京通二仓共计实在廒止四百余座放常支则一年之米不足供二年之需放涝粮则一年之米止足敷一年之用蓄积全无关系匪细此后应如何酌量节省伏祈皇上一并敕部议覆施行 
　　随经部覆查经纪车户运米桥仓监督掣挚短少照数算赔并米石晒扬干洁进仓挨旧放完再收新米俱系臣部已定见行事例无庸查议至此廒未经收毕又开彼廒等语查放米之时每仓按字号照所放米数坐派廒座给放此廒米石未完之先不许再开彼廒并毋得拣越支领每放米之时给示禁约应移咨仓场再行严禁每廒收米若干注明经管官吏人役系现行则例其一官宜清一官之事查各仓之差定作三年之后更换一次今一年不能一清仍于差满之日将存仓米石撤底清楚交与新任官如米内有搀土湿短少即将经管官吏人役议处已有定例应仍照前遵行其在差有丁忧事故新官替者亦止接管补足前官年限庶责任专而不致推诿至称一年之米放常支不足供二年之需放涝粮止足敷一年之用此后应如何酌量节省等因查漕米起运进仓俱有定数其一应官员俸米并披甲人役米石俱各照官员品级披甲人役数目支给无可另有节省者也 

　　△盐课 

　　盐课　四盐差长芦兼辖山东共课银五十余万两河东兼辖山陕共课银三十余万两两淮共课银二百余万两两浙兼辖江南四府共课银四十余万两广东广西福建三省盐课共有二十余万两 

　　△关税 

　　关税　康熙八年关税数目崇文门额税八万五千两零左翼税差六千两右翼税差六千两张家口额税一万两杀虎口一万三千两浒墅关额税银十四万两零芜湖关额税银十二万两零北新关额税银九万两零九江关额税银九万两零淮安关额税五万两零太平桥额税并盐利银共四万两零扬州关额税银三万两零赣关桥额税银三万两零天津关额税银三万两零西新关额税银二万两零淮安仓征收税银二万两零临清关额税银二万两零凤扬仓征收税银二万两零穵运厅额税银六千两零居庸关额税银三千两零徐州仓征收税银三千两零德州仓征收银七百两零 

　　△钱法 

　　钱法　宝泉局每年各关解纳铜觔计二百二十八万五千有奇额银一十六万两宝源局每年各关解纳铜觔计一百二十万额银八万四千两每文铸重一钱四分作银一厘每铜百觔除去耗铜及扣给工料而外实缴青钱七千五百六十二文值银七两五钱六分二厘每百觔除去铜本七两止得三钱六分二厘每计二局三百四十八万五千铜觔之数仅得一万二千余金之息 
　　科臣姚文然疏曰钱之为物少则疏通多则壅滞何也曰贮之者少也官库富室朝收夕放银藏累代钱散目前此其一也曰运之者少也质重值微运艰脚费银行万里钱行百里又其一也曰用之者少也置产经商多处不用觔盐斗米用处不多又其一也有此三少之故则其物不可以过多多则必滞乃自然之势天也非人之所能强非法之所能通也伏乞敕部速议各省开铸应停者停应减者减各从其便国计兵民俱有利益矣 

　　○礼部 

　　祀典 
　　士额 
　　风俗 

　　△祀典 

　　祀典　国朝祀典大约因明制为损益故仪节品数亦大槩可以参考按考初郊庙社稷先农为大祀已而改先农及山川帝王先师旗纛为中祀诸神小祀后以朝日夕月天神地祇为中祀大祀致斋三日中祀二日祀有牲牲四等曰犊曰牛曰太牢曰少牢色尚骍或黝天地日月加玉焉五三等曰苍璧曰黄琮曰玉牲大祀入涤九旬中祀三旬小祀一旬祀有帛大祀中祀京师用制帛制帛五等曰郊祀曰奉先曰礼神曰展亲曰报功小祀素帛礼佛帛王国司府州县亦用帛小祀则否凡祀有乐乐四等曰九奏曰八奏曰七奏曰六奏奏乐有歌有舞歌堂上舞堂下舞皆八佾佾有文有武先师六佾佾去武小祀则否 
　　南郊皇天上帝南向东一坛昼明西一坛夜明东二坛二十八宿西二坛云师雨师风师雷师北郊皇地祇北向东一坛中岳东岳南岳西岳北岳西向西一坛中镇东镇南镇西镇北镇东向东二坛东海西梅南海北海西向西二坛大江大淮大河大汉东向 
　　东岳奏山之神在山东济南府泰安州致祭西岳华山之神在陕西西安府华阴县致祭南岳衡山之神在湖广衡州府衡山县致祭北岳恒山之神在山西浑源州致祭中岳嵩山之神在河南河南府登封县致祭东镇沂山之神在山东青州府致祭西镇吴山之神在陕西凤翔府陇州致祭南镇会稽山之神在浙江绍兴府会稽县致祭北镇医巫闾山之神在辽东广宁致祭中镇霍山之神在山西平阳府霍州致祭东海之神在山东莱州府掖县致祭西海之神在山西平阳府蒲州致祭南海之神在广东广州府致祭北海之神在河南怀庆府济源县致祭河渎之神在山西平阳府蒲州致祭江渎之神在四川成都府致祭济渎之神在河南怀庆府致祭淮渎之神在河南南阳府唐县致祭 
　　厯代帝王庙岁仲春秋遣大臣祭太昊伏羲氏炎帝神农氏黄帝轩辕氏帝金天氏帝高阳氏帝高辛氏帝陶唐氏帝有虞氏夏禹王商汤王周武王汉高祖皇帝汉光武皇帝唐太宗皇帝宋太祖皇帝元世祖皇帝分五室室太牢一礼三献乐七奏舞八佾从祀名臣风后力牧皋陶夔龙伯夷伯益伊尹傅说周公旦召公奭太公望召穆公虎方叔张良萧何曹参陈平周勃邓禹冯异诸葛亮房玄龄杜如晦李靖郭子仪李晟曹彬潘美韩世忠岳飞张浚木华黎伯颜凡三十四人列两庑庑二坛坛少牢一周文王唐高祖及守成贤君令所在有司岁春秋祭于陵嘉靖九年改大成至圣文宣王为至圣先师孔子四配为复圣颜子宗圣曾子述圣子思子亚圣孟子从祀及门弟子称先贤左邱明以下称先儒去塑像设木主尽罢公侯伯诸封爵申党申枨二人存枨去党公伯寮秦冉颜何荀况戴圣刘向贾逵马融何休王肃王弼杜预吴澄十三人罢祀林放蘧瑗郑玄郑众卢植服虔范宁七人祀于其乡进后苍王通胡瑗欧阳修陆九渊从祀改称大成殿为先师庙大成门为庙门别立祠祀齐公叔梁纥称启圣公孔氏以颜无繇曾点孔鲤孟孙氏配称先贤程珦朱松蔡元定从祀称先儒撤无繇点鲤从祀明臣吕坤曰国之大事在祀而须知三十一款首曰祀神且学古入官惟有两重夫非人民社稷乎若今之祀事不若不祀犹免祸于神明耳坛壝庙宇宿莽积尘神主龛笼倾欹破毁几案皆鸟鼠之踪庭除有人畜之粪及祭祀届期斋戒视为虚文执事何尝告戒拂拭者垢腻重重涤濯者污浊累累菹醢不问熟生牺粢未知精洁连泥带草之菁芹含蛀蒙尘之栗枣凡百供陈尽托仆隶师生且不躬亲有司安肯省视不过五鼓排班勉强一拜而已夫颁赏下人犹必有礼乃恭承大祭全不经心鬼神无知祭可已也鬼神有知宁不吐乎此与放而不祀谓祭无益者相去无几矣夫尊崇功德以劝烝黎祈报春秋以福境土是有司一身神民所依也况修葺整饬为费几何厯览严督为劳几何是可苟也宁有不苟者乎 

　　△士额 

　　士额　入学额数顺治四年礼部酌定大学四十名中学二十五名小学十二名顺治十五年会议照万历年间入学大府不过二十人大州县不过十五人满洲蒙古汉军子弟有通汉文才优之士情愿作汉文考试者礼部移送顺天学院将满洲蒙古另编一号及汉军额驸下者与汉人同场考试照文优即入顺天府汉人生员六十五名数内其乡试时札行顺天府将满洲蒙古另编一号及汉军额驸下者与汉人同场作汉文考试照文优即入直隶举人六十三名数内取中会试时亦将满洲蒙古另编一号并汉军各额驸下者与汉人同场作汉文考试康熙八年乡试将满洲蒙古编满字号共取举人十名汉军额驸下子弟编合字号共取举人十名会试时亦另编字号满洲蒙古取进士四名汉军及额驸下子弟亦另编字号取进士四名九年二月又议暂将八旗满洲蒙古考取生员四十名如以后考试之人繁多另议增额 
　　浙江督臣赵廷臣疏曰国家肇兴必由于作人王政开先务期于得士盖天生人才原以供一代之用故凡小民中有才干心思者古先圣王必取而养之学校课其德艺贡之于大廷此其意岂仅为人才计功名哉诚以人生而有才干心思者豢之以功名则念有所归掷之于放弃闲散之地而外为闾里所讥诮内为饥寒所困逼求其不穷而走险者难矣乃知功名一途所以伸天下之士气正以柔天下之士心也臣知皇上廓清仕路深虑官方壅滞士数充塞故有严于取士之功令大县十五名中县十二名小县七名此真拔尤选俊宁简无滥甚盛典也但念前此取士之额甚广故尽人皆踊跃于功名之路而无跅弛泛驾之忧目今额数既少天下极大之县生民不止数十万中间有才干心思者宁止十五人七八人乎毋怪乎为跃冶之民小之舞文健讼大之窝盗蓄奸日复一日有渐不可问者矣臣愚以为取士之额关一人之功名小关天下之人心大敢请皇上从治平起见敕部议增取士额数庶辟门之典广而风动之休集语云十年树木百年树人殆谓是与 

　　△风俗 

　　风俗　康熙四年五月浙江督臣赵廷臣条陈疏称古人有云奢侈之害甚于天灾臣是以惕然于奢侈之不可为训也天地虽有自然之利如百谷出自田野必得胼胝而后成百货产自山泽必得采捕而后积诸如工贾杂作易米而食伐薪而炊无一不烦经营勤苦而后得财之生也如此其难若用之如泥沙可乎不可乎窃见迩来风俗奢侈一衣服也极其华美庶人僭比公卿仆隶亦衣紬帛亦曾念女红机匠风雨寒暑一丝一缕之辛苦也一饮食也极其珍错果殽非异品食物非满案不敢会宾客亦曾念渔人牧竖寒江蔓草中飡风宿露之辛勤也一器具也极其精工不有奇技淫巧古董玩好人争以为鄙贱亦曾念竹头木屑皆百工拮据手足而成之也一屋宇也极其精美不论贵贱不分崇卑非装饰过分人耻以为简陋亦曾念破屋荒檐有卧湿眠霜而风雨莫蔽者也以及婚必称贷以求胜嫁必罄囊以饰妆葬竭中人之产倾上农之资而不足闾阎之侈靡无处不盛百姓之才力无日不消是以庶民尚此居乡必盗士绅尚此居官必贿民习之所以日坏官方之所以日贪率皆奢侈之故耳若不蚤为之挽回拯救则滥觞不已物力竭而凋敝乘之彼愚民何知俟其穷困而议撙节晚矣明臣吕坤曰宋儒罗从彦云教化者朝廷之先务风俗者天下之大事故上有教化则下有风俗俗之美恶其机固不在民也予向巡东省徧访民间有悯老父孤寒冬月共榻暖足因妻不悦而遂出其妻者有以二驴赶脚为生忽被邻人盗去后事发召之认乃曰渠借吾驴久商不还非盗也而盗遂得免者至于贫家妇女少年守节艰苦终身者往往有之此皆穷乡远镇单族寒丁在彼固不知何者为名有司亦不知此人为善及所称孝子顺孙义夫节妇皆力足以致声闻或城中之易知者至于乡饮所举不论有德无德惟爵位是尊乡贤所入不论公是公非惟体面是重其乐善好义君子未闻奖赏一人犯法警迹人户未见示惩一人嗟夫何处无良民何民无良心上不重德而望民之兴行不亦难乎 
　　赵季明族葬图说宗法之坏久矣人之族属散无统纪虽奉先之祀仅伸于四亲而袒免以还不复相录能知同享其所自出者寡矣幸而周礼不泯族葬之类犹有一二存者如祖茔拜扫疏远咸集馂福祚相劳苦序间阔尚可见同宗之意也但葬者惑于流俗困于拘忌冢墓丛杂昭穆淆乱使不可辨识又或子孙丰显耻葬下列别建兆域以远其祖是皆可恨也已今取墓大夫冢人之义参酌时宜为之图说藏于祠堂以遗宗人俾凡有丧按图下葬无事纷纷之说焉盖家之祭止于高曾祖考亲亲也墓之葬则以造茔者为始祖 【谓从他国迁于此地没则子孙始造茔而葬者也墓居茔之中央北首妻没则祔其右有继室则妻居左而继室居右二人以上则左右以次祔焉其有子之妾又居继室之次亦皆与夫同封按礼虽以地道尊右而葬法周礼昭穆之制昭穆尚左故不得不遵用焉】 子不别嫡庶 【不分孰为妻及继室所出孰为侧室所出】 孙不敢即其父 【不分兄或弟所生及嫡庶贵贱也】 皆以齿列昭穆 【诸子葬祖之东南昭位北首并列以西为上其正妻继室有子之妾各祔其夫之东仍皆与夫同封诸孙葬祖之西南穆位北首并列以东为上妻继室有子之妾各祔其夫之西余与昭同凡昭穆之墓每一列自墓分心南北相去各九步法阳数也每列东西则不可预分盖其所葬人数多寡难于前定也若夫贵之与贱碑表存焉为人子弟者不可以此而不序天伦也】 尊尊也 【知有其祖而不敢私祔其父也】 曾玄而下左右祔 【诸曾孙不分何房所出皆序齿列葬子之南玄孙序齿列葬孙之南】 以其班也 【左皆曰昭右皆曰穆】 昭与昭并穆与穆并 【兄弟同列祖孙同班在昭位则用昭制在穆位则用穆制也】 百世可行也 【六世孙在曾孙之南七世孙在玄孙之南八世孙在六世之南九世孙在七世之南虽至百世亦皆可祔焉】 昭尚左穆尚右贵近尊也 【以近祖墓为上】 北首诣幽冥也妻继室无所出合祔其夫崇正体也妾从祔 【妻曰合妾曰从】 母以子贵也 【有子则然】 降女君明贵贱也 【按韩魏公葬所生母胡氏其柩退适夫人之地尺许故今谓凡妾之柩当比正妻继室稍南】 与夫同封示系一人也其黜与嫁虽宗子之母不合葬义绝也男子长殇居成人之位十有六为父之道也中下之殇处祖后示未成人也 【十六至十九为长殇十二至十五为中殇八岁至十一为下殇凡已婚娶即为成人故今以长殇居成人之位中殇已娶亦然其未娶者与下殇葬祖之北稍东殇女葬祖之北稍西祖墓正北不可下穴其地东西空三步象三才也凡殇是祖之子与女其墓去祖北六步若孙则在子之北孙女在女之北曾玄而下皆重行南首每一列自墓分心南北亦相去六步法阴数也盖昭穆前引用阳数殇后引用阴数凡葬此者男子先没则居西后没者次其东女子先没则居东后没者次其西皆不以齿为序】 序不以齿不期夭也 【如弟先葬而留兄之穴则是预期其兄夭殇也】 男女异位法阴阳也 【男居祖北之东女居祖北之西】 而昭穆必以班不可乱也 【男女虽异位而二位东西相照必使每行共为一列】 祖北不墓避其正也 【嫌其当祖之首】 葬后者皆南首恶其趾之向尊也嫁女还家以殇处之如在室也 【按程子曰弃女还家以殇穴葬之故今启穴在殇女位】 妾无子犹陪葬以恩终也 【始祖之妾无子者亦陪葬女之西稍北南首子之妾与诸女相直而在祖妾之北孙之妾与孙女相直在子妾之北曾玄以下每列尽然而皆南首先葬者居东后葬者次其西不以娣姒年齿为序按礼古之公卿大夫为贵妾服缌士妾有子亦服之则公卿贵妾无子犹服也今之妾其无所出者生享诸母之尊没与路人不异据经揆义窃所未安故列诸茔内以广爱亲之意焉】 族葬者所以尊远祖辨昭穆亲逖属宗法之遗意也为子孙而葬其亲苟非贫乏涂远不祔于祖与祔而不以其伦则视死者为不物矣其如焚尸沈骨委之乌鸢孰不可忍也尚何望其能事祖与宗人哉鸣呼去顺效逆葬不以礼绳以春秋诛心之法其亦难乎免矣 

　　○兵部 

　　兵制 
　　屯田 
　　纤夫 
　　逃人 

　　△兵制 

　　兵制　顺治十三年十月科臣王益朋条陈疏称我朝八旗兵制统以固山分隶牛彔有事抽调无事归旗兵无定籍将无专统法善而详考诸前代即唐府兵制也明初自山海以及边腹建设卫所每省设都司各边设行都司统设卫所内则总隶五军都督府五府有掌印有佥书莅以勋旧重臣各镇总兵皆带府衔五府左右佥书或奉敕出镇各镇总兵官征剿有功则内升五府以示优异至于京城设十二团营以侯伯及戎政尚书领之居重驭轻内外维系几三百年无尾大不掉之患我朝定鼎止设八旗而五府之制遂废夫今日八旗之兵即当日十二团营也团营之提督协理即今日之固山梅勒也故京营所领与八旗之兵俱为朝廷禁旅而五府之设实国家优理武臣内外互用之权今各镇勤劳于外披坚执锐为本朝除暴靖乱久而不迁非所以慰劳臣之心而兵柄太隆亦非所以成臂指之势莫如仿明旧制复设五府或以内臣出镇或以外臣内升使各镇总兵官咸有优升五府之望势必自爱其功名体统隆而权渐消亦宋太祖杯酒释兵权之意也 
　　按明初立大都督府以侄文正为大都督节制中外诸军事因其权太重寻设左右都督都督同知都督佥事洪武十三年又以其权统于一衙门设中左右前后五军都督府分领在京各卫所在外都司卫所其在京锦衣等亲军上直卫又不隶五府若有征讨之役以公侯伯及三等真署都督充总兵官名曰挂印将军又京营操练之法洪武时止为五军营分大小教场与城外城内操练永乐初分为三大营曰五军营有步队马队专教阵法曰神机营皆步队肄习火器曰三千营皆马队专扈从出入管车辇宝纛等事每营以公侯伯三人充提督某营总兵官景泰三年于谦建议于五军神机三千营中选健锐者合营团操曰团营而原营之名终不改如军选自三千营团操于立威营即名为立威三千营五军神机亦如之是三营之有团营即选锋也盖兵柄不宜轻假武臣不宜偏重是以明初兵制在内营操官止管操练者无开设衙门亦无印信在内五府有衙门印信理常行政务至于营操非特命不得干预盖五府三营十二营职掌不相侵也至于出征亦不止大将一人必选二三人名位谋勇相等者参用之出师之日赐平贼讨贼等印或将军或副将军或大将军随时酌与必由兵部题请五府亦不得干预事平之日将归于府军归于营印归于朝其意可知矣 

　　△屯田 

　　屯田　康熙六年九月台臣萧震条陈疏称臣闻宇宙之内有本富焉用人之力尽地之利因天之时辨其原隰沃野之宜以收五谷六畜之用则就地生财藉田养兵之说也然从古之帝王当争战之后即定兵制于祸乱始平之日盖以其生齿减少土田抛荒可以相度经营为开疆守土之谋傥迟数十年之后则地尽有主民难数动遂致于烦重扞格而不能行是屯贵及时而定时者难得而易失者矣臣以今之时度今之地其可屯田者莫如黔蜀蜀为上黔次之蜀抚疏有遍野皆荒之语黔省查有荒田八千余顷倘不及今之时蚤为区画则以中土之力而奉一隅之区以一百二十余万而营地丁三万余金之蜀以六十余万而营地丁五万余金之黔当承平之际年年馈饷月月运粮尚有外省转输之苦本省匮乏之忧设遇水旱之灾不时之警则民力大诎边疆骚动将以何者为先事之图使之有备无患耶又曰天下户口经明季凋残之余至今未复故各省荒田尚有四百余万顷之多岂可行之于兵独不可行之于投诚乎以每兵五十亩计之如河南荒地五十万六千五百余顷现驻投诚官兵一千八百八十七名应给田九百四十三顷五十亩岁省俸饷银二万七千五百余两米七千余石山东荒地三十四万四千三百余顷现驻投诚官兵二千六百三十四名应给田一千三百一十七顷岁省俸饷银四万一千一百余两米九千六百余石山西荒地一十五万二千六百余顷现驻投诚官兵一千一十二名应给田五百六顷岁省俸饷银一万三千三百余两米三千七百余石江南荒地一十三万九千一百余顷现驻投诚官兵二千一百八十八名应给田一千九十四顷岁省俸饷银三万二千四百余两米七千六百余石江西荒地二万二百余顷现驻投诚官兵二千六百二十八名应给田一千三百一十四顷岁省俸饷银三万五千一百余两米九千一百余石浙江荒地七千八百余顷现驻投诚官兵一千六百名应给田八百顷岁省俸饷银三万一千二百两米六千二百余石以上六省共荒地一百一十七万余顷投诚官兵一万一千九百四十九名应给四五千九百七十四顷五十亩岁省俸饷银一十八万余两米四万三千余石至于福建凭山负海土狭人稠投诚最多米粟最少欲入伍则骤难补完欲垦荒则无地可屯应否再照前例调拨于多荒省分俾得徼一视之仁以益坚其依戴之念合听该部斟酌至当以为经久之计随经部覆自康熙七年起每名给荒田地五十亩自拨给之日为始各将本官兵年额俸饷尽行预友以为牛种自次年将饷银停其支给仍以三年之后照民例起科闽省既无荒田应移驻河南山东所驻地方房屋行令各该省督抚酌定分驻处所预先备办俟到各该省之日即行安插经过各该省督抚遇水路拨船遇陆路给夫选委能干官将船夫预行催备跟随送出该省交界即将日期开明报部至于投诚官家口众多每五口加田一倍升选技勇者留为入伍其余悉令种田州县官诚能劝垦照民例加级纪录如调剂无能听督抚参奏 
　　九年正月又覆豫抚郎廷相疏称各兵饷已用尽地尚未熟不惟来春东作无力抑且目前枵腹难堪应将各投诚垦荒官兵以到汛日为始将所给俸饷按月扣算至年终止其次年正月起算给全年俸饷庶可以不悞其垦荒俱奉俞旨而台臣熊焯又疏称近见邸报垦荒兵丁脱逃不可胜举臣思逃亡不可渐长开垦必期图成彼投诚而来本无生业地与饷即其生业主帅领饷给兵有无侵扣不可知也给兵矣恐此辈闲旷素惯主帅稽察不力或安坐而费之衣食艰难止有一逃耳大抵新移之民难在创始及此时而极力开垦数年后生理可复彼自不逃矣不然恐逃之无已也 

　　△纤夫 

　　纤夫　科臣徐惺疏曰奉差官船往来兵船督抚一准部文即行道府州县派之民间偏觅纤夫每名数两所费不赀因而贪官蠹役借名加派肥己行私且恐其应付不足宁多勿少以一派十动辄万有余人大约一月以前即赴交界之地恐其脱逃闭之寺庙断其出入在各夫携带之口粮有限而差船之到日无期纵有贤令安能一一而饮食之以至饥饿而死者不可胜计此纤夫之一大害也又祁寒暑雨之际或鹑衣号泣僵仆于途又或酷日炎蒸疠疫遍作谁为疗救倒毙殆半间有忍死以得生全者及至船到之日赶纤则有鞭扑需索则勒常例昼夜不息衣食不充每至前途不能接替一日而驰数百里一人而越数百里以至死于道路者不知凡几此纤夫之又一大害也 
　　康熙五年八月兵部议得自北往南驻防官兵家口与大兵调防乘坐回空粮船止照依本船水手纤夫每名每日给米八合三勺如本船水手纤夫不足动用该驿额设驿夫果系紧急军务仍行酌量雇觅事完报销其自京各处差遣官人臣部于勘合火牌内将船数填给此有定例毋庸再议其自南往北驻防官兵家口回京大兵调防兵丁乘坐船只如逆水头号船只坐五十人给纤夫十五名二号船只乘坐四十人给纤夫十二名三号船乘坐三十人给纤夫九名如顺水头号船给纤夫八名二号船给纤夫六名三号船给纤夫四名除定此三等船只外如小船尽量乘坐逆水纤夫不过五六名顺水不过二三名酌量拨给若小河水顺急溜无用纤夫之处仍不准给其该将军都统将大兵起行日期及官兵家口实数移送该督抚乘坐头二三号船只小船若干纤夫若干即行雇觅逐站接替额外多索强行越站并不肖有司私派累民该督抚即行指名题参重处如该督抚徇隐不举或被人首告或科道纠参事发将该督抚一并议处 
　　六年七月兵部议得嗣后官兵驻防往来公都统兼将军一百四十名口都统一百二十名口精奇尼哈番副都统及闲散一品官八十名口阿思哈尼哈番固山大参领及闲散二品官五十名口阿达哈哈番及闲散三品官佐领拜塔剌布勒番闲散四品官三十名口拖沙喇哈番二十名口分得拨什库六品七品官十五名口八品九品等官十二名口拨什库仍十名口披甲仍八名口照臣部定例拨给船只车辆其驻防省分官兵家口俱照此定例如有于定数多带者止照此定数拨给如有少带者照报数拨给如有家口分留欲后带去者将现在定数内人减留后带去之时拨给驿站如将现数不减将家口遗留后欲带去者不准给驿站其用车船之时将家口细数咨部并报该地方官该管官查核报送如知多报徇隐不举者或臣部查出或督抚题参将该管官一并议处 
　　七年六月兵部议得除出征满洲大兵遵旨下水仍给纤夫外其一应旗下驻防往回官兵及移驻绿旗投诚官兵并所带家口无论往南往北陆路及下水仍应照旧遵行其上水本船虽有水手若全不给夫恐难行走多给又恐累民其夫役酌减一半头号船给夫八名二号船给夫六名三号船给夫四名至各官兵恐有沿途迟留糜费钱粮扰累地方相应酌定限期自京起程者臣部定限自外起行者该督抚定限报部违者臣部参处并请严饬自南往北大兵并移驻官兵嗣后各遵照定例及原报人数带往如有于定例原报之外多带人数并一应往回官兵锁拏拷打越站等情弊者该督抚查参将该管官从重治罪 
　　本年七月户兵二部查得顺治十七年兵部定例内虽一千名以上者每夫一名给银三钱千名以下者每夫一名给银一钱五分并未议及一百里作何支给二百里三百里作何分晰支给今臣等会议得嗣后论其里数一百里作为一站计算如用夫千名以下者仍照旧每夫一名每站给银一钱五分用夫一千一百名者每夫一名每站给银一钱六分用夫一千二百名者每夫一名每站给银一钱七分每多用夫一百名即多增银一分至三钱止庶钱粮不致加增而夫役不苦偏累矣多十里者按其分数增加少十里者按其分数减价如该抚多报冒销及少算苦民查出从重处俱奉俞旨钦遵在案河滨穷黎从此永免纤夫之累矣 

　　△逃人 

　　逃人　督捕查得自康熙六年四月初一日起至康熙七年三月三十日止八旗共逃过逃人一万一千二百二十六名口此内未获马兵六十七名步兵四十六名汉子四千四百九十七名妇人四百一十四口小子一千一百四十四名丫头一百二十九口共未获逃人六千二百九十七名口其获过节年逃走之逃人并一年内逃走之逃人马兵三十六名步兵四十四名汉子七千二百二十五名妇人七百九十七口小子三百九十九名丫头一百六十二口共获过逃人八千六百六十三名口直隶抚臣王登联疏曰犯逃之令严窝主严两邻十家长地方遵行以来而人犹有犯者良由逃人踪迹诡秘或居停之雇觅之瞬息十日遂罹于法臣属密迩各旗脱逃之众以一岁计算不下一二千起以一二千窝逃之人累及十家长两邻地方人口多寡不等合而计算岁不下数千计本是州县赋税力役之赤子出而为颠沛流离之罪人本籍之户口已见消乏流徙之地方未必盈满或毕命于长途或弃填于沟壑离乡背井梦魂难返地方官即欲为之矜怜但森森逃例孰敢瞻徇由直隶而推之别省甚足为蚩蚩之民惜矣 
　　钦天监监正杨光先疏曰欲有益于旗下而无累于百姓当先辨逃情之真伪有主人无恩令男仆趁工妇仆针线逐日归纳例钱稍不如数则毒打不给衣食不能度日不得不逃者有思念父母乡土而逃者此二者迫于情而逃者也有主人贫苦串通狡仆故作逃人骗害百姓以养家者有不肖外官赍银央浼旗友各令顽仆逃往因之诈骗百姓一二年凑足三十逃人不论俸满即升者此二者迫于有所为而故逃者也有奸恶光棍本非旗人充作逃人展转诈害夺人妻子者有光棍与人有雠来京投旗恶寻一无赖认作逃人称为报信及审无逃档则曰逃时我小或称我父在屯未递逃档者有地方光棍为非事犯恐受官刑则曰我是某旗逃人官不敢问乃解到部寻一递档旗人认以为主及审姓名不对则曰原在我家是某姓名逃去改了姓名今某人即某人者此三者假逃人名色诈害百姓者也臣姑举其七项以告皇上其余种种诈害之法不能尽书 

　　○刑部 

　　失出 
　　秋审 
　　结案 

　　△失出 

　　失出　康熙四年三月刑部尚书龚鼎孳疏称查大清律开载若断罪失于入者各减三等失于出者各减五等则是失出之罪原轻于失入也今承问各官引律未协拟罪稍轻一经驳查即行参处承问者惕于功令一切畏缩宁从重拟以作自全之计但求免于驳参于一己之功名无碍而他人之性命不暇顾矣昔人云自安之道在人之死非虚语也随经议覆如徇私枉法故出故入者法司指名参处至于拟罪稍轻引律稍有未协遗漏失过等项查明免其究参即行改正 

　　△秋审 

　　秋审　康熙七年六月刑部查得朝审日期例应霜降后十日举行该吏部尚书主笔会审矜疑缓决情真三项具题俟命下之日矜疑者减等具题缓决者仍行监候情真者刑科照旧三覆具奏俟命下又开花名本上候御笔勾除方行处决未经勾除者仍行监候其外省秋决重犯各省督抚同司道等官会审具题应矜疑缓决情真者开列三项具题臣等三法司照例覆奏施行 
　　刑部尚书龚鼎孳疏曰同一情真而有轻重之别其情重者如律文所载立决等项穷凶极恶则当亟正典刑以雪神人之忿若按法难贷论情较轻者如律文所载监候秋后等项则不惮反复周详留待秋审求其生而不得然后死之且恐法司之耳目有限而必质之多官之廷议以明至公俟之刑科之覆奏以昭至慎古帝王重惜民命于情真之中尤必委曲分别若此 

　　△结案 

　　结案　康熙六年二月刑部覆广西巡抚金光祖疏称州县官审重案时务必详审确拟招解推官推官详审情罪不符者始驳州县官如州县官复审不明混解推官推官即行审明招解臬司臬司详审情罪不符者亦驳推官推官复审不明混解臬司臬司即行审明详报督抚督抚细核如有情罪不合者不必驳推官州县止驳臬司臬司复审不明混报督抚督抚即行审明确拟如有草率游移引律不合者开列承问各官职名一并题参如有徇庇贿托等弊另行纠参 
　　本年六月刑部疏称直隶各省民间首告事件凡关强盗人命重情者以首告到官之日为始定限一年务要具题结案如案内或因正犯及要证未获情事未得真确者该督抚题明宽限若并无可候之处复因有一事之限迁延日期以致迟久者从重治罪各省府州县并推官自理事件俱限一个月内审明结案若案内隔地提人行查俟人文到日为始再限二十日审明结案至于该督抚批审事件限一个月审明详报若案内提人行查以人文到日为始再限一个月审明详报该督抚察明速结俟年终该督抚将府州县并推官审结事件查明若有迟延隐瞒情弊借端违限者题参议处 

　　○工部 

　　河道 

　　△河道 

　　河道　漕事莫多于东南东南数千漕艘仅取道于淮之运河其为河也两岸相距至宽不过十余丈窄处仅横一舟而已 
　　康熙五年正月台臣李宗孔疏称漕河自淮安山阳县至江都邵伯镇二百六十余里河东有堤与河俱长即现在鸠工修补之漕堤也堤之东系高邮江都兴化宝应泰州盐城山阳各州县民田地形低洼如在釜中全恃此堤护七邑之居民障二百余里之湖水水涨堤溃则粮船有倾阻之虞居民有淹没之患 
　　六年九月台臣徐越疏称黄河自北而东淮水自西而东淮安府清江浦地方夹于两水之间紧贴郡城即是运河臣见此地形势自奶奶庙至天妃闸约三里而遥其北岸名为天妃坝内为运河外为滔天之黄河内外相距不足二三丈也其南岸名为遥湾即文华寺一带地方内为运河外为滔天之淮河内外相距亦仅数里耳此两处稍有疏虞则黄淮合而为一无所谓天妃闸矣无天妃闸则无运道并不能保有淮郡民生荡溺又不必言也 
　　又查天妃闸之内旧有五闸盖恐黄淮二水冲入内河沙重流缓势必淤塞运道为害非轻故前明臣平江伯陈瑄特建五闸启闭以时锁钥掌于漕臣启闭属之分司过淮将毕即行固封所以谨防泥沙之灌入也又虑水发溜急闸门启闭难施乃就闸筑坝以遏水冲一应官民兵船悉令车坝年年水发恒在六月下旬漕运限期又定在六月前尽报过淮所以旧例筑坝自六月下旬以至九月秋深霜降不过三个月之期其余月时即去坝用闸启闭如常是不便于民船之直达者无几时而大益于漕政之疏通者则永远也 
　　六年六月通政司经厯王明德疏称漕河一线从前定制沿河额设浅夫严饬限程惟令浚河使深帮堤阔厚不许堤上加高致令运河受水无地不知孰浅孰深至明末法制浸敝浊水直入内河全河尽淤新旧相承遂忘漕规定制嗣后一切管河官吏又复止知增堤并不浚浅殊不知漕堤日增而日高则漕河日淤而日浅 
　　八年正月户部会议看得运河自高邮州所属清水潭起至天妃闸止处处浅窄堤岸亦处处矮薄应该大挑修理堤岸自高邮至江都河身虽深其矮薄之堤岸总应交与总河确估需用钱粮具题兴修 
　　康熙七年十一月科臣李宗孔疏称淮水旧由凤泗自老子山北直出清口与黄水会流入海此厯年北流之利安澜便漕之故道也自老子山南周桥闸翟家坝一带注射高邮宝应邵伯诸湖而下流阻于漕堤曾无入海之路以致每年溃决此南流之害淮扬七邑被灾之由也 
　　台臣徐越疏称黄河水势本强淮河水力原弱前人借两水以济运必欲助淮力得北而与河争先防阻淮水趋南而与湖会何也近黄河者有睢水埠子湖等水其势甚大且遇黄水一涨则能与此水相联倘使此水无堤以挡之直下而东则中阻淮水北行之道淮水半趋而南而奔入清口与黄河相难距者非全力矣其北道者无全力则为黄水所阻不能入河济运其南趋者且汇诸湖之水漫溢于周家桥一带为高邮宝应山阳各地方肆其沦胥之患 
　　九年三月总河督臣罗多亲至归仁堤勘阅石工长四十余里北面甃石尽已崩颓八铺决口一处计六十三丈深二丈有奇本堤所以捍御黄水睢水湖水使不得南射泗水并攻高堰而又遏睢水湖水使之并入黄河益助冲刷关系最为重大自堤决之后水与洪泽湖相连一望汪洋由翟家坝漫流于高宝诸湖扬属下流各州县被灾尤甚此堤诚宜修复 
　　科臣李宗孔随条陈疏称归仁堤与高堰相为表里原为济运道而救水灾今本堤不塞不能刷黄河之沙以济运道势必年年挑浚上费帑金下劳民力其害一也本堤不塞水与洪泽湖水相通淮扬两府州县必被水灾田禾不收屋庐倒坏势必风餐露宿儿啼女号坐填沟壑其害二也本堤不塞两府州县钱粮难完屡荷皇上有议蠲议赈之仁终无补百姓益深益溺之苦其害三也本堤不塞今八铺一处已崩决六十余丈矣年复一年日有毁坏决口日大水势日狂倘遇大水涨发高堰翟坝必不能保高堰翟坝若有疏虞淮安一带地方势必尽为鱼鳖而运道阻矣其害四也 
　　户部会同总河总漕等亲到淮安属盐城县地方看得石■〈石达〉天妃二口所出之水俱由新洋港流入于海此二口原系泄水之处今此河四十里之外被沙土淤塞浮面仍有微水徐流此处挑挖则水可以尽行放出若于原河浅处挑挖纡细遥远故对直丈量计长五里共九百丈面阔四丈五尺底阔一丈五尺深一丈五尺每手挑挖用夫一万八百名大约十五日可以完工每夫每日给工食银三分计需银共四千八百六十两务将积水放出俟水出完之日将挑挖尽头之处即行堵塞嗣后若遇大水将此堵塞之处查看放出俟出完之日仍行照旧填塞可也 
　　户部又会同总河总漕等亲到扬州府属兴化县白驹场地方看有闸口四座此口所出之水俱由斗湾河流入于海原系泄水之处因康熙二年禁海遂用土填塞今若将此四口开放再于三十里之外所有高埂宽阔挑开则此水可以出去俟水出完之日将此所挑埂口照旧填塞至此四闸不可永远堵塞嗣后应照前例闸口置板栏挡若遇水发即行放开如无水时则行关闭如此即偶遇水发亦不致渰没矣 
　　顺治十七年十月台臣余缙疏称大禹治水首稽疏瀹决排而未尝有修堤筑塘之事况河自荥泽以下土疏善溃苟不顺其性而利导之则虽筑堤如山终不免溃决之患盖河流冬春之交大抵归湾回溜侵刷堤根其水势行缓之处必淤成滩洲滩南则水射北滩北则水射南势使然也及夏秋水至河势高于平地前此侵刷之处竟成顶冲其悍浩涌汹之势如以铁骑捣孤虚焉有不克所赖先期相度于水泛未发时鸠集丁众豫凿滩洲壅阻之区引为支流俾水势渐从始可于受冲之处下扫加土以图坚完但挖河之工尤贵迅速非蚤为估计则河水一发无从措手请敕河臣每岁于水落之后先议疏凿后估堤工则缓急有序必收事半功倍之效矣 
　　康熙七年六月总河杨茂勋疏称黄河禹绩原北入海自南徙以后始东行而入安东之海元明以来藉为运道其经由河南山东以讫江南水源既高而且沙水相半奔腾汹涌常苦淤□以为城郭民生运道之患故前人仿禹贡九泽既陂之法每年顶冲切塌紧急危险之处估办夫料抢救名曰岁修而此外于近河则筑缕堤稍退则筑月堤离河三五里又筑遥堤更远为重门御暴之防则筑大行堤附近城郭则筑护城堤犹恐水势横暴中间又作格堤及相有泄水处所即筑减水石坝以杀其怒载在纪志班班可考厯年以来止于紧急工程估计岁修而于沿河上下遥月等堤坝悉未议及修葺良以岁修之外人力惟艰故遂有所不暇也年深岁久所有堤坝十不存一二甚有荡然圮废仅存其名者一经水发遍地汪洋无所底止即本朝开国以来亦屡见冲决既决之后水不归漕四散漫衍以致河身益复垫高问诸长年故老向之舟行河内桅在堤下者今且径直浮于岸上是黄河高下今昔情形不同如此臣思所以长治之策舍前人筑堤束水之外别无良法盖底垫乃溃决之由而所以溃决实堤坝毁坏之由及今不治为患滋大今除每年照例岁修外必于黄河之南北两岸凡旧有堤坝处所槩加缮治应帮厚者帮厚应加高者加高应增筑者增筑各于农隙之时责成各该地方印官量起民夫交付河官分别缓急按境修理一遇农忙仍各散归则于使民以时之中计其成功自收河道安澜之效诚目下举行吃紧之要着也若董口为黄河入口之所亦以河身垫高水一略长即被倒灌又旧有直河一堤栏截黄水者亦久圮废以故黄水从旁肋内灌入董口每岁淤垫必须挑浚但直河一堤长五十里倒行浸灌日夜无已欲筑则工大而堤难即立欲待黄水消落展转需时且一口岂胜两处倒灌将来势不全淤不止则董家一口似难复用而入口要路岂容中阻查董家口右相连河道处所有骆马湖去直河颇远河大水深止因内无纤道是以向来置而不用今若于湖内添筑堤岸一道则纤挽有路空重可行即黄水涨来青水可以平抵而远运可无浅涩之事更免年年动夫挑挖之劳此议通变而酌董口之一着也 
　　九年二月工部议得总河罗多会同总漕帅颜保疏称臣等踏勘骆马湖水势浩大纤道万难挑筑至董口故道止因黄水倒灌遂致淤塞条堤俱已圮废今将此处覆行挑修但工程一时难完明岁重运已迫暂将骆马湖东边挑河一道接济来春行运所用钱粮无多且可以克日告成应如该督所请 
　　康熙五年四月总漕林起龙疏称济宁至临清四百余里地势虽系建瓴查东平济汶之间有诸湖焉谓之水柜涝则引水入湖以预潴蓄旱则开湖入运以通漕舟如安山湖明万历十七年题修土堤共长四千三百二十丈又于似蛇沟八里湾建闸二座以便蓄泄此湖若得预为收蓄即可缓急利涉不愁天旱矣又马踏湖万历十七年刱筑土堤自弘仁桥至禹王庙止共长三千二百一十三丈以便存蓄济运又南旺湖万历年间开浚湖中渠道加筑南西北三面旧堤长一万二千六百丈又添筑东面子堤长七千一百八十八丈又于五里铺建石坝一座长五丈以便存蓄济运又蜀山湖万历年间修筑旧堤自冯家坝起至苏鲁桥止共长三千五百一十丈东北纳水之处密栽水柳以为界限免致奸民侵占以便存蓄济运至于马场湖万历十七年题修东面新旧堤共长一千六百二十丈西北受水之处裁植封界高柳以便存蓄济运更有各湖高下相承之地当年筑有东湖子堤堤以内永为水柜堤以外方作湖田限界分明内外有辨奸民难于侵占官司易于稽察大抵子堤之设不惟豪民不得私占而堤高则水深缓急亦可恃以无恐此设立水柜之旧义也又有二百五十余泉为之接济诸泉之责成则在各有司管理查德坎河泉起至冽泉止共十七泉属之东平州泺澢等三泉属之汶上县柳青一泉属之平阴县开河等九泉属之肥城县柳泉等十二泉属之宁阳县黄沟等三十八泉属之太安州小龙湾等十六泉属之莱芜县和庄等十四泉属之新太县兖州府滋阳县则有纸房等九泉矣邹县则有三角湾等十三泉矣曲阜县则有近温等二十泉矣泗水县则有魏庄等五十八泉矣济宁州则有马陵等三泉矣鱼台县则有中溢等十四泉矣滕县则有三里等十八泉矣峄县则有搬井等五泉矣此外仍有支分之泉处处皆有济运之水浚则通不浚则不通此定然之理之势也奈何近日湖泉之地多被势豪土棍兼并耕种既种其地安享膏腴之利必思所以据而有之于是或旁阻水渠而不容入或暗决河岸而使之出或阴壅水埂不济漕而灌田敢于扼漕河之吭而断其咽喉以致年来水柜日小泉流日微无水济漕则当日特议设此水柜何为也哉所以昔人浚泉之令不在春而在冬者水归冬旺也藏潴之役不严于夏而严于秋者收水之时也去秋雨涝之年闸河如此艰难若遇大旱不知更当何如是此闸河旱潦皆为无用之物矣无穷大水涓滴不收止靠一线河源雨不以时则又归咎天旱竟不寻原问委不几坐误储糈乎且京师亿万满汉官民皆仰给于东南漕粮关系何等重大则浚泉清湖之议何可时刻缓乎泉一浚湖一清不惟可济目前之运更可以裕千百年之利赖矣 

　　◆科道 

　　康熙七年四月吏部议得行取官员停其定数不论中进士举人举否有卓异荐举无钱粮盗案者开列职名咨送若无将厯俸三年无钱粮盗案才能夙著者开列职名咨送到部详核具题行取来京候皇上考选注册候缺照名次题补 
　　吏部为请旨事奉旨董汉策着以科道员缺试用台臣宁尔讲参疏曰臣入署办事人言啧啧咸云有原任浙江湖州府乌程县后潘村巡检陈其忠将董汉策具告通政衙门状称董汉策曾改名董人伟谋充原任江南提督梁化凤标官又称于康熙二年董人伟即董汉策与陈应龙互相叩阍曾经镇浙将军等将汉策夹审禁狱拟汉策越行叩阍之罪责四十板具题结案刑部有卷可查其事之真??贝臣亦不敢遽定但臣愚以为所谓隐逸者怀才抱德之士伏处严穴从未肯轻至公庭干预外事若董汉策果即董人伟则是前日之董人伟更名易姓奔走于提督之门者即今日之董汉策明目张胆滥厕于台省之列者也况曾经夹审曾经拟罪而乃谓之山林隐逸甚足羞当世辱士林矣且我朝定鼎以来应山林隐逸之诏者独董汉策一人若使可否莫辨贤愚溷淆垂诸史册又何足以光大典乎今陈其忠董汉策俱在京师伏乞皇上大奋干断敕部密拏陈其忠并董汉策严加察审如果董汉策出身不正立赐斥逐庶不至以求贤盛典为奸邪幸进之阶倘陈其忠妄言生事即加以诬告之罪明正典刑不特人心大快亦且国法攸彰矣后经部覆察处董汉策遂不复用 
　　科臣杨雍建疏曰臣见台臣胡疏称言官纠劾照依督抚按之例务须明开系某处某人揭报等语随经部议覆准臣愚以为布揭断宜严禁而据揭未为定论也盖言官与督抚按异督抚按之举劾可以据揭而言官之纠参不可以据揭也督抚按身厯地方所据以举劾者由司道府厅之揭报是官揭也若在京科道从无据揭纠参之例今日明开某人揭报其人非谋诈即挟仇大约光棍居多耳奈何以言官而据光棍之揭耶吏治之坏由官邪也或其人果不肖乃以无人据揭而不敢斥其非未免阻言者之气否则彼具一揭焉据之而指参此具一揭焉据之而弹劾草野刁顽进而淆是非之柄岂所以辨上下定民志哉夫借端诬陷捏造事款凛奉谕禁炳若日星臣恐据揭纠参其端一开而诬陷之风捏造之术自兹不可穷诘矣虽曰出名具揭与匿名不同然奸民何知自爱既欲乘机而肆害不难舍己以陷人匿名之计不遂势必出名具揭公行无忌迫审明而后治罪亦已晚矣 

　　政学录卷一终 


　　●政学录卷二 

　　畿辅丛书 
　　枣强郑端辑 

　　直省 
　　督抚 
　　布政司 
　　按察司 
　　提学道 
　　守巡道 
　　盐运司 
　　知府 
　　同知通判推官 
　　知州知县 
　　州县佐贰 
　　教官 
　　弟子 
　　科甲 
　　贡士 
　　官恩例贡 
　　库官 
　　司狱司 
　　税课司 
　　驿丞 
　　巡检 
　　仓官 
　　吏品 
　　官评 
　　衙役 

　　◆直省 

　　直隶 
　　江南 
　　河南 
　　山东 
　　山西 
　　陕西 
　　浙江 
　　福建 
　　广西 
　　广东 
　　江西 
　　湖广 
　　四川 
　　贵州 
　　云南 

　　○直隶 

　　直隶　辽东不隶山东盖有深意辽山多苦无布山东登莱宜木绵少五谷又海道至辽一日耳故明时令登莱诸处田赋止从海运运布辽东无水陆舟车之劳辽兵喜得布回舟又得贩辽货两便之后以夹带私货故禁止海船遂废布运者又不得由遮洋运船海道须经京东出山海关入辽苦劳视登莱海道何啻百倍此以人事言若论地利辽东须直隶京师为东辅 
　　科臣袁懋德疏称真定一府五州二十六县东齐鲁西晋阳北上谷南界邢襄当日设有巡抚总兵坐镇郡城而兵备道一官独设于万山中获鹿县盖以南北东三面率皆平原卒有事故则铁骑朝发而夕至惟西面州县多在崇山峻岭不法之徒每每栖迟彼地故特设道臣驻札此县以为控御 
　　直隶抚臣王登联疏称真定之阜平县僻居山麓界在边隅实为三关锁钥燕晋咽喉弹丸小邑而封疆之扼要存焉前之会议裁并者以其地薄民稀钱粮仅三千有奇起运不满千两又因其相连曲阳行唐两县故割隶治理分收正赋省一邑官役俸食之费部议复允在案然以今之地理揆度与切邻晋省之时势言之则当有可议者夫该邑离晋之繁峙崞县较近而离曲阳则有一百六十余里离行唐则有二百余里稽查保甲在官耳目不能周知输纳钱粮与控诉事宜在民朝夕疲于奔逐一遇盗贼劫掠即星夜驰报贼巳消遁复无济事且其地错居晋界昔年高三倡乱时切震邻今则饥民煽惑防御未逮况其邑非始于明季自古至今张官置吏度地建城用资弹压深切绸缪以臣之管见亟宜议复此邑上有裨于封疆下有益于民生良非浅鲜 

　　○江南 

　　江南　江南巡抚韩世琦疏称之以财赋而论天下之最称繁重者莫若江南而江南一省之中分隶三抚其间相去又有不同如每岁额征本折之数安徽抚臣所属五府一州则共条银三十一万七千有奇共漕米一十六万八千有奇而凤阳抚臣所属四府三州则共条银六十一万二千有奇共漕米二十九万三千有奇而臣属苏松五府则条银独多至一百七十五万七千有奇漕米则多至一百六十六万四千有奇更有白粮二十七万七百有奇此一岁起运之大较而存留岁用尚不与焉故臣属州县分而计之其粮额至多者则有三四十万少者亦不下一二十万是以有一邑之征输近可比于上江数府之额赋远可比于他处通省之岁供兼之节年压欠新旧带征催呼日迫民力日疲逋负侵那千头万绪杂出而不可悉数 
　　又疏称江南苏松在禹贡本属下下之壤厥后地窄人稠小民勤于耕作渐输上上之赋今上古井田之制不可复论自秦而降率皆税亩汉初田租十五而税一文景三十而税一东汉初行什一之税后亦三十而税一由晋迄唐至天宝以后兵革四起东南之税始增五代之间亩收增减不一至宋而更定江浙税法每亩不出一斗之外考之郡志宋代之征于苏州者夏税科钱秋粮科米约其税额共计不过三十余万征于松江者科则亦同于苏州共计岁输不过二十余万其后因行公田赋法杂乱元初仍宋之旧至延佑中增定赋额苏州征至八十余万松江征至七十余万及于元末有张士诚者窃据姑苏取民无艺苏州增至一百万松江亦于旧额有加迨明洪武初克士诚怒民之附寇乃取豪族所收佃户租人之私簿付诸有司令如其数以定田税遂一时骤加有一亩征粮七斗以上者自此苏州多至三百万石松江多至一百四十余万石于是民困勿堪连岁逋负至洪武十三年知取民之不均命稍减其额自七斗五升至四斗四升者减十之二自四斗三升至三斗六升者俱止征三斗五升自三斗四升以下者各如其旧及建文二年下诏有云苏松准私租起税特以惩一时之顽民耳岂可为定则以困一方宜悉与减免照各处起科亩不得过一斗未几而永乐夺位乃尽革建文之政苏松之民复罹重赋之戹至宣德正统间民之逋赋日甚特遣侍郎周忱巡抚其地清追不能屡议蠲免苏州得减秋粮七十余万石松江得减秋粮三十余万石然十分止轻其二三存额尚属繁重不惟与他处税亩之例相去犹若天渊即与同省连壤之常州起科亦是不侔从兹以后主计者但曰东南财赋之乡减之则国用不足勿可易也自万历迄于明末惟有不时额外之浮增而无复宽省之恩泽矣虽然明之科征悬有其额而民之实完于官者岁不过十分之五六故彼时殿最苏松之有司终明之世以完及七分者即为上考徒担重敛之名原无输将之实今凡故明弊政莫不犁然革除而田赋则一照万历年间之则例以为准其末季冒滥浮加之项固己一切删去第所照万历年间应征之数载今新订全书者苏州则共平米二百五十余万石每亩犹有科至三斗七升与三斗四升不等松江则共平米一百二十余万石每亩犹有科至三斗六升五合不等窃观疆域田土古今止有此数与宋元之先无异也而赋税之输即不能远比有宋以前之太轻独奈何三倍于元时乎在故明有虚额而不责其实完民力难支已不可言今也司农握算但按全书所载有一项之编征即有一项之拨解定限考成必责十分全完否则参罚随之是故顺治二年以至康熙元年岁岁压欠积逋之数动盈千万守令之铨授斯土往往席未暇暖褫削旋加日怀参奏处分之惧莫展催科抚字之长百姓之生于其地者茕茕皮骨仅存衣食不谋惨受追呼敲扑之苦而无安土乐生之心即今康熙二三两年臣竭尽心力多方劝征虽仅能如额措完斯实迫于功令不得不令民挖肉医疮论之考成虽可免过揆诸抚字负罪实深窃恐继此而往日甚一日民髓愈枯民力愈诎若终欲取盈而不亟图变计则鸠形鹄面啼饥号寒之遗黎不胥填于沟壑必流散于四方 
　　江南总督郎廷佐疏称臣查直隶钱粮每年共九十二万余两福建省钱粮每年共九十二万余两湖广通省钱粮每年共一百二十余万两广西省钱粮每年仅六万余两而苏州一府钱粮每年共银一百一十八万余两尚有米麦豆一百五万余石松江一府钱粮每年共银六十三万余两米四十三万余石常州镇江二府每年银米亦不下数十万是一府钱粮之数可比于一省一省之州县官不知凡几犹恐催解不前而苏州一府不过一州七县松常镇三府所属之县亦寥寥无几每县之钱粮多者有数十万少者不下十数万较各省州县官烦简难易相去岂不远哉 

　　○河南 

　　河南　顺治十八年二月台臣刘源浚疏称河南为九省通衢自滋州而下由开归一路达于江浙闽粤诸省由怀庆一路达于秦晋蜀诸省自许州而南一由南阳之叶裕等州县一由汝宁之西遂等州县以达楚粤滇黔诸省 
　　又疏称中州之患最重大者莫如河工而最艰难者莫如河夫每岁大工兴作势不得不按地分派督催修筑然派夫之苦有不可言者虽从前有额解河夫银两些须实难足用更待估计开销终成望梅画饼况河干之拮据岁月难计道路之奔驰费出不赀及至工所星眠露立栉风餐雨囊空无从告贷枵腹又难荷插每每逃亡行县勾摄本人畏罪流离于近乡妻孥瓜葛遗累乎经年 

　　○山东 

　　山东　康熙三年十二月山东巡抚周有德疏称山左为九省通衢水陆交冲陆路有东中二路东路则由德州平原禹城齐河长清泰安莱芜新太蒙阴沂州剡城中路则由德州恩县高唐荏平东阿东平汶上滋阳邹县滕县水路则由德州武城清平临清聊城阳谷济宁汶上东平鱼台峄县凡各省紧急军务征剿官兵赍奏差使与夫递解逃人护送银鞘重犯等项皆由此三路经过夫马车辆船只纤夫昼夜应付不绝虽陆路止分五省而水路实兼九省最称烦剧 
　　四年正月又疏称青登莱三郡僻处极东三面临海地皆斥卤其所恃者稍有鱼盐之利昔管仲招致商贾齐国以富元时始行海运东南百万之粮皆由登莱海道直达天津明时海运虽罢而南商由淮徐之庙湾以至胶莱北商由天津以至登州又由登州以至辽东商贾往来不绝当登州大荒之年曾贩辽东之米以赈济之此古今之事厯厯可考者也 

　　○山西 

　　山西　山西巡抚杨熙疏称山西一省地砂土瘠原非财赋丰厚之区既无江湖水利之饶亦无沃野平原之广又无杂产树木之利加以天气苦寒严霜蚤陨纵使丰年上地所收每亩不过数斗稍歉则办粮不足解部钱粮约计一百七十余万 

　　○陕西 

　　陕西　陕西督臣白如梅疏称陕西一省东西四千里南北三千余里计四围则万余里矣省会之大未有过于秦者且三面逼邻番夷止间一墙省分之要又未有过于秦者原设西安延绥宁夏甘肃巡抚四员康熙二年延绥巡抚林天擎疏请裁并延绥一员归并省抚盖以榆林外部落效顺且距西安止一千三百余里事属遥制已可寒心至于宁抚驻札宁夏距省一千四百五十里逼近夺夷甘抚驻札凉州距省二千五百里逼近海夷甘宁二抚各相距又千里山隔河阻势不相通此秦省形势之遥大较然也 
　　康熙四年宁抚奉旨裁并一切事务归甘抚管辖督臣白如梅议令驻札兰州离宁夏一千四百余里离肃州一千五百余里实为宁甘适中之地 
　　按明时北边有戎警则设总制大臣或都御史或尚书侍郎兼宪职自巡抚以下皆禀受节度东路宣府大同一员西路陕西延绥宁夏甘肃一员盖黄河自金城出中国经夷地东行南入中国在大同西界偏头河曲延绥东界府谷神木之间故西路有警则宣大游兵驻河东滨东路有警则延宁游兵驻河西滨夷入套则西路之警出套则东路之警西路总制治固原在延庆凉洮之中东路则往来于宣大 

　　○浙江 

　　浙江　康熙四年四月浙江抚臣蒋国柱疏称浙江驻防满营兵丁远离辇毂防守海邦有事藉其征剿无事需其弹压臣莅任以来目击兵丁艰苦每月仅给饷银二两而器械衣食之费悉借此饷银制备实苦不敷又有最不可缺者莫如烧柴一项圶西北各省地广人稀有荒芜处所可供樵采惟浙江杭嘉湖绍等府一片水乡地狭民稠无尺土不输将国课非禾苗遍野即种植桑麻山间茶橘树木皆有业主终岁勤劬以资完赋谋生之计若经其樵采必致妨碍生息实滋扰累之虞若禁其樵采则烧柴无措又将何以度日非如在京披甲有原拨庄屯可以运送柴草又非如绿旗之兵家口原少可以随时即办臣再四思维此诚情势之两难者也臣请于额饷之外每月加给烧柴银一两令兵丁自行觅买应用不许采民间柴木则兵丁之艰苦可苏而百姓得以乐业于田亩矣 
　　九年正月浙江抚臣范承谟疏称宁台温三府经前抚臣蒋国柱题伏巡海道一员驻札台州府第宁之蛟关为浙省门户则是海防重务莫如宁波今以道员驻札台郡中隔数百余里难以兼顾宁郡自台至温亦隔数百余里并难兼顾温郡议于宁波府请复巡道一员兼辖处州府至嘉属之海盐平湖二县乍浦澉浦二处皆逼邻大洋杭属之海宁县赭山等处亦属滨海为水寇啸聚之薮议复守道一员驻札嘉兴兼辖杭湖二府再查金衢严三府虽系腹里地方然接壤江南江西福建三省山寇伏莽易于出没而衢州坐落三省适中之地往江西者于常山登陆往福建者于江山登陆是为水陆要冲一应皇华之使征调之师所需船只夫马皆衢属供应亦请复守道一员驻札衢州兼辖金严二府则浙省十一府皆有道员统辖矣部覆如其所请科臣惟赤疏称杭嘉湖苏松常镇七郡皆濒于海民之不为鱼鳖田土庐舍之不荡为波臣者以海塘之捍其外也查此塘筑自唐开元中至明始易以石编立字号盖因七郡地势洼下易于淹没故沿海郡县皆有筑塘至海盐一处两山夹峙潮势尤为汹涌昔之县治已没海中盖囓而进者巳七十余里矣明万历十七年冲决一次七邑之庐舍人民又遭湮没此时旋即估修已费金钱十余万两大约逐年修理则易为力俟其大坏而后修则民受害而为费滋大自明末以及我朝十六年来并未修筑此塘被水冲囓基址尽行圮坏县治百步外巳有坍口倘一旦风涛大作径从坍口深入则滔天之势溃于蚁穴将见七郡烟火之墟财赋之地尽付之浩渺之乡矣 

　　○福建 

　　福建　康熙七年候补参议黄元骥疏称台湾方域北望浙南望广地非小也阿兰夷据时流寓民巳数万人非寡也其土沃衍多水泉禾稼丰登食非乏也欲入其国者必循台湾港六耳门诸港而进苟不由其道非石能触舟则沙能胶舟其舟扁小能支风破浪名曰艍其地止产谷食竹木等物其丝紬油钉药材茶纸则皆仰绐于内地 

　　○广西 

　　广西　广西总督于时跃疏称粤西遐荒僻处万山之中接壤滇黔毘连交海而幅■〈巾员〉寥阔且系猺蛮杂处之乡诚与腹里省郡有间也通省所辖九郡设巡道五员桂巡道所辖九属州县猺獞不时出没其府江险要之区延袤甚远接连怀贺八排素称贼薮必资专设巡道以重弹压梧巡驻节郁林兼制北传兴陆地方枕近东瓯奸宄易伏势必专赖控制以时消弭至左江巡道驻札南宁兼辖四郡而夷情叵测土司杂处实犹户枢之扃钥右江巡道驻札宾州兼辖三郡而狼獞伺隙最难驯治洵属边境之屏藩 

　　○广东 

　　广东　康熙四年广东总督卢崇峻疏称粤东山川形势大约窄于南北而长于东西其东西延袤殆四千里而靠北一带山绵土瘠向少稻粱之田靠南一带水沃田腴兼有鱼盐之利故粤边素号殷富者资于南之海澨而不在北之山陬也 

　　○江西 

　　江西　顺治十八年八月兵部议得南贑穷峦邃窟奸宄易匿厯代以来相继作崇诚欲弭盗安民莫善于把守险要瑞金县之罗汉岩宁都县之小田贑县之曲村均村雩都之石含岗平头砦龙南县之东桃营石城县长宁县兴国县之莲塘营前地方白羊坳上游县之营前以上十三处调防官兵事宜均应如该抚所议 
　　按南贑与湖广福建广东相连郧阳与陕西四川河南相界南界南贑山深而人狡郧阳土旷而民贫奸宄易聚故江西湖广既有抚宪此则又设提军抚治之官也 

　　○湖广 

　　湖广　顺治十七年科臣成肇毅疏称湖广郧阳一府筦巴蜀之门户扼全楚之上游房竹一带接四川之太昌巫山连陕西之兴安泝江而下直达荆湘地形便利四出可以窥伺兼之山险不平人犷难理自前朝以来常多盗贼故特设郧阳抚治一员驻札郡城所以弹压镇抚责以除盗安民任至专也 
　　康熙九年吏部议得湖广巡抚林天擎疏称武汉黄三府地滨长江议复守武昌道一员兼管武汉黄三府事务驻札蕲州使之上下兼顾再荆安德三府议复巡上荆南一道驻札荆州兼管土司屯民人等而郧阳襄阳数省交界兵民杂处之区亦应复守道一员驻札郧郡兼管襄阳凡地方一切紧要机务俱责成道员就近整饬 
　　又偏抚卢震疏称如岳属之澧州逼近湖山今应设一道管岳常二府所属地方仍驻澧州如辰州沅靖界接川蜀黔粤地称极边宜设道一员驻札沅州统管辰州沅靖所属地方再若冲永郴接连两粤遐荒僻野应设道一员驻札永州管理衡永郴州所属地方以上三道俱系要隘急需实裨益于冲边等语均应如其所请 

　　○四川 

　　四川　康熙七年十二月川抚张尚贤疏称查故明时咸称成龙并嶹联络威茂左近即系西番牟力陇木等处蒙古夷蛮杂居委系边疆紧要之地见设有松潘漳腊迭溪等协营罗列边防至于建昌各卫孤悬悉蛮之外嘉眉邛雅叙马泸永宁一带皆系崎岖高丛之山接壤天全乌蒙打箭炉尽是蒙古部落设有建昌永宁峩边马边黎雅各布镇营罗布边防其重庆遵义拉壤滇黔环统皆系土司猓蛮内多改土设流尤为力疆要区设有重夔巫山黔彭各镇营以资弹压而保顺潼等处山栈云连土司环峙东南界入际平西北直底金川坝底设有一镇数营各防其地昔称蚕丛鸟道一夫当关之要隘是全川处处实属急边在在皆系要疆 

　　○贵州 

　　贵州　康熙四年五月平定水西奏捷疏称南方蛮种惟滇黔最多而贵筑土司独水西最大按水西古号罗甸鬼国相传始自唐尧明臣王守仁辨为傲象遗裔虽未详孰是大都享有兹土传袭已深生聚相沿至汉浸大厯唐宋元明之世日益以蕃缘其地广族多遂得雄长诸郡遡稽往代叛服无常三省接壤苗蛮莫不懔承颐指此于滇为咽喉之病于蜀为户牖之狼于黔为盘结腹心之蛊毒也先是故明天启年间蛮长安邦彦构发难端致困黔一载城中杀人为食市街垒骨如山酋首西寇马龙志欲洗兵滇海东抄遵永更图牧马成都是时六诏如坐井中声气经年阻绝滇人不得已之计乃请开间道粤西往事之害如此顾当年曾调六七省士马费千百万金钱以剿矣先后二十年竟未能克边臣失策始以抚终以叛驯致蛮焰滋长养成骄大由此负尉陀王粤之志怀夜郎小汉之心蔑视纪纲全无顾忌至我朝开拓黔地安坤荷宠独优讵期吠尧之狗顿生变志谋祸封疆在事诸臣奉张天讨之灵直踏老狐之窟渠魁斯絷党羽全芟是役也告成事于一年销忧危于三省良以凶蛮余孽至安坤而罪始盈科顾如屡代难除徯我后而功收伐暴惟是武功已奏京观巳成土其土而人其人斯盛世开疆常典设流之制请得而陈之全黔十郡提封要不过中通一线此外则皆生苗部落是故有常之赋无多诚以水西截长补短较之约敌全黔十分之六今裂其土以为郡抚其民以供耕可增如许军粮聊佐公家万一之计即黔之为省亦得稍展幅■〈巾员〉是向之祸黔者今且以益黔矣此则全盘形势之概也查水西地有十一则溪度量延袤之形其地可置四府州县但恐大创之后人民死损甚多兼值草昧之初一切尚难臆揣今应先设三府以试其治可耳拟将陇胯的都垛你阿架四则溪设为一府建府治于大方将以着则窝雄所三则溪设为一府建府治于水西城各领以流官知府悉隶贵州布政使司倘后地广人多三府难治或应再为添设当另议具题此则创制设流之概也若夫应设官员与其宂也宁简但期足供职事而已除原设分巡毕节道原以控制土司今水西巳平应将该道改为整饬三府分巡贵宁道兼管永宁赤毕等卫驻札比喇外其三府谨拟每府各设知府一员通判一员经厯一员司狱一员儒学教授一员内比喇一府再设推官一员承理三府刑名大案俾有责成庶纲举目张事无缺略于是乎列郡之制以成至于酌时宜以定赋因地利以科粮与夫衙门经费之需邮驿夫马之额此当徐为措置次第奏闻此则建官分治之概也 
　　又疏称水西平定设流惟是猓苗未降者尚多非恃兵威何从慑服拟将比喇大方水西各设一镇每镇设兵一千四百名共享兵七千二百名俱从局内通融为数亦简是黔土加旧而兵马未增此措置之计也 
　　后以比喇为平远府以大方为大定府以水西为黔西府新设三镇亦照府名设立分巡毕节道改为整饬三府分巡贵宁道后又改为分守平大黔威道专辖平远大定黔西威宁四府乌撤毕节赤水永宁四卫所兼制四川镇雄乌蒙东川三土府驻札平远府 
　　六年十月查新设平大黔威四府共人民一万六千一百四十七户田十万二千三百九十七亩零地六万六千四百一十亩零该征米三万七百十九石二斗零菽五千三百十一石八斗零又平大黔西三府每年约征税银八百五十六两零 
　　贵州督臣杨茂勋疏称贵州一省设在万山之中惟有官道一带为设立府州县卫民居之所此外悉系深岩大箐苗蛮穴据有名无姓言语不通罔识彝伦不知理义凡有怨忿争竞不知前赴衙门告理少一不遂即父子兄弟婚姻立便持戈相杀彼此子孙报复不已今使苗民争杀一体追究此自 
　　国法当然但在零星散苗既无定所若在头目惧事恐怕官府追论纵容杀人之罪必且逃躲深山潜匿不出若果抗违至此势难姑容必须遣发兵马搜捕师旅一动穷日累月展转追寻未有宁止臣愚以为黔地苗蛮委与腹里地方百姓不同则治之之道不得不异果为哨聚劫杀侵犯地方者一面发兵剿除一面据报具题外其余苗民与各苗在山箐之中自相仇杀死伤未尝敢有侵犯地方者合无许照厯来治苗旧例令该管头目讲明曲直或愿抵命或愿赔偿牛羊人口处置输服申报该管衙门存案盖苗人重视贷物轻视性命只此分断亦足以惩而坐收不治之道 

　　○云南 

　　云南　云南巡抚袁懋功疏称滇省九井年该正课银一十四万四千八百零九两二钱六分内除小尽无征银六百四十八两一钱零实征银一十四万四千一百六十一两二钱零又各井公费商税杂款实征银二千二百一十九两四钱零共银一十四万六千三百八十两七钱零 

　　◆督抚 

　　吕坤曰一省民物分治于州县总治于府监临于守巡道统属于布政司弹压于按察司而督抚则拊绥之者也树畜不教荒芜不辟流移不复衣食不足茕独不收寇盗不息奸暴不戢衙蠹不除诸弊不革积衰不振教化不行邪民不禁流民不察游民不业量衡不式学政不严地土不均赋役不平杂累不蠲山泽不殖讼狱不清仓库不慎僭奢不约积贮不充钱粮不急道涂不治商旅不集乡甲不联贪酷不斥昏庸不戒势豪不敛馈遗不省驿递不节虚糜不去幽隐不烛有如此者一省司府责有攸归而倡率无道驱策难前致吏治不修而民生不遂督抚安所归咎耶 

　　◆布政司 

　　吕坤曰行中书省与中书省分表里秩皆二品至崇重也为外僚领袖为朝政橐钥表率吏治通达民情至枢要也其司名曰承宣布政盖政者天子之惠泽使臣承其流而宣布于一省俾一省之政教号令雷厉风行一民一物无不得其所一政一事无不得其宜者也协分守四道督郡邑百司尽地力以开利源戒侈靡以节耗费课桑麻以诘惰农通商贩以裕财用引水利以备旱潦驱游民以着生业禁异端以息煽诱均地粮以苏偏累定征收以杜侵牟严起解以足国用罪包揽以重钱粮善催科以革积弊停滥役以息民肩惩衙蠹以除民害清苛税以恤民贫定斗秤以息奸伪访把持以通市情兴礼教以端士习定社学以正蒙养重乡约以善风俗崇节孝以兴行谊严保甲以弭窃劫简词讼以省劳费修祀共以事鬼神严乡饮以示观感广收鳏寡孤独疲癃残疾而设法存活以哀茕民各道不率循者规正之有司不奉行者督责之虚文罔上生弊扰下者参治之全省之民庶几其得所乎 

　　◆按察司 

　　吕坤曰古者御史大夫掌西台行秋令盖熏蒸氤氲之气至秋始清发生长养之机至秋始肃察奸刑罪盖瘅恶之司也后以中台不便于察外吏乃设按察司为外台弹压百僚震慑群吏藩司以下皆得觉举实与御史大夫表里均权厥后和同溺职乃事权归两院而体统属三司矣所可叹者司曰按察司官曰按察使按察谓何但以刑名为职掌人亦以刑名吏目之弃其尤重而独任兼衔可谓之提刑司提刑使乎今内外详皆转都察院人未尝以都察院为刑曹奈何按察司独谓刑名乎 

　　◆提学道 

　　吕坤曰天下之治乱系人才人才之邪正关学校譬之器物学校其造作处庙堂其发用处譬之菽粟布帛学校其耕织处海宇其衣食处也庙堂海宇之所罗列社稷苍生之所付托其施设措置都是一伙秀才不知在学士习但看居官仕风官之无良学之无政为之也是学政美恶士习善败三公九卿不任其咎百司庶府不任其咎督学使君又将谁归咎哉论取士者有曰当兼乡举里选之法夫乡举里选之法至今未尝不在曰何在保结是已夫保者事发连坐结者要以终身立法至严也书一名画一押用印而附之卷干系至重也其责保人曰如虚甘罪责所保之人曰身家并无违碍夫不遵理道曰违犯于过恶曰碍身有违碍弃之可也其家亦须并无违碍里老邻佑保结据之可也又取师生县州府司保结祖宗时数以滥保杀人矣故所保结者皆身家无碍者也士而至于身家无违碍之事保结惟取身家无违碍之人不谓乡举里选可乎已入仕途丁忧养病起服补官仍取保结则终身虽欲不勉为善强寡过得乎士而至于勉为善强寡过则保结法严之效也 

　　◆守巡道 

　　吕坤曰守巡两道非为陪巡设亦非止是理词设也一省之内凡户婚田土赋役农桑悉总之布政司凡劫窃鬪杀贪酷奸暴悉总之按察司两司堂上官势难出巡力难兼理故每省四面计近远分守巡令之督察料理所分者总司之事所专者一路之责凡一路之官吏不职士民不法冤枉不伸奸蠹不除废坠不举地粮不均差役偏累衣食不足寇盗不息邪教不衰土地不辟流移不复树畜不蕃武备不修城池不饬积贮不丰讼狱不息教化不行风俗不美游民不业鳏寡孤独疲癃残疾之人不得其所凡接于目者皆得举行听于耳者皆得便宜应呈请者呈请两院施行应牌札者牌札各州县条议督责守令详密如主婆守令奉法恐惧如严师务使一路风清弊绝所部事理民安入其疆无愁叹之声见其民无憔悴之色然后谓之称职 
　　吏部疏称各道之设因布政按察管理一省事务地方辽阔其府州县有钱粮宜清察词讼宜详谳以及盐法水利屯卫钱粮等事势难兼顾故设有参政参议副使佥事等官分守分巡驻于各府后因地方多故兼领官兵于是巡道有整饬兵备之名今详阅敕书底稿及缺册所开载巡道之责除管兵职掌不开外尚有招抚盗贼劝垦荒芜严禁滥征侵占详核荒粮逃丁察报官员贤否催发粮饷修浚城池积聚粮草问理刑名禁革奸弊饬核驿传事务其近边处所修缮关营墩台整顿器械修盖营房仓库等项职掌非仅管兵一事也 
　　督捕理事官郭廷祚疏曰我世祖章皇帝定制以来文武并重而事权宜一故令文统乎武其寓意良深近奉新令文武不相统属其优武之意可云甚盛然其中不能无弊者武臣职司兵马而兵马骄悍易至害民向属文臣统辖畏其纠察犹必申严纪律若不相统辖则司文者止得理民虽兵为民害亦不能禁司武者惟知爱兵虽民受其扰亦不加恤以致大盗横行劫财伤人民生不安武臣有捕盗之责讳而不肯言文臣无兼辖之权知而不敢问纵容隐忍患将日甚 

　　◆盐运司 

　　吕坤曰盐运之职上不病国下不病民中不病商而后为良法近者运司所行于商未尝不惠于国未尝不急而于民似不暇及矣 
　　明时派引之法无盐州县尽派商盐不许产盐地方越境私贩产盐州县先尽土盐如果不足民食量派商盐盖天时有旱潦而地土有燥湿如果土盐缺乏民用不足许盐商不到地方各产土盐州县自相通融 

　　◆知府 

　　吕坤曰一尺之地不属某州某里则属某县某里未有曰属某府地土者一丁之民不属某州民籍则属某县军籍未有曰属某府人民者然则府不虚设而无用乎曰无用而为有用之资者府是已何者府非州非县而州县之政无一不与相干府官非知州知县而知州知县之事无一不与相同是知府一身州县之领袖而知州知县之总督也今之为知府者廉爱严明公诚勤慎便自谓好官而课知府者见其能是亦以好官称之矣不知此八字者知州知县之职而非知府之职也知府无此八字固为不肖仅有此八字是增一好知州知县耳设府治建府官之意岂谓是哉为知府者或奉院司之科条董督僚属或酌郡邑之利病细与兴除所属州县掌印正官及佐领合属一切大小官员有用刑不当者持已不廉者政不宜民者怠不修改者昏不察奸者涂饰耳目者虚文搪塞者前件废格者阿徇权势者差粮不均者催科无法者收解累民者窃劫公行者奸暴为害者风俗无良者教化不行者仓库不慎者狱囚失所者老幼残疾失养者听讼淹滥者桥梁道路不修者荒芜不治流移不招者衙役纵横不禁者属官如是知府亦得以师帅之师帅不从知府得以让责之让责不改知府得以提问其首领吏书提问不警知府得以指事申呈于两院该道辟之一人一肢病不得谓之完身辟之一裘一幅斜不得谓之完衣所属州县有一不肖之吏有一失所之民有一不妥之事不能安辑而措置之尚得谓之完府乎务俾所属之吏廉爱严明公诚勤慎如我一身所属之政废兴坠举弊革奸除如我一堂所属之民无一不得其所所属之物无一不得其理循良者署以上考无论卑微不肖者署以下考无附炎热使属吏知有府之可畏不敢不守官知有府之可服不患不共命如是而千里之封疆凛凛风生万井之黎民瀼瀼雨润知府之职不当如是乎 

　　◆同知通判推官 

　　吕坤曰府总州县之政事务繁多又设佐贰以分之同知通判之职掌不同大率清军捕盗水利盐法管粮管马而推官则专理刑名者也 

　　◆知州知县 

　　科臣吴国龙疏称今天下州县分有四项有地土原荒芜人户原逃亡谓之荒残有兵马常经过差使常往来逃人饷银常应解谓之冲疲有地土原成熟户口原加额谓之充实有不近大路从未残破谓之简易四项之中有司之贤否难易判如天渊矣事迹考语必须开注四项如荒残者先开旧有荒地若干顷逃亡若干丁自本官到任三年内垦荒若干顷增人若干丁冲疲者必开自本官到任三年内支应过几次兵马差使不曾扰民递解过几次逃人护过几次饷银不曾失事其充实简易者虽中材亦可卧理地无可垦止有人丁当增则以操守廉静为先必开自本官到任三年内钱粮有无加耗行户有无骚扰刑名有无苛罚除弊政几件揭送衙蠹几人修理水利几次尤当严为斟酌如此则按册而四方之利病可以周知观政而有司之贤否可以细辨核实政以为优劣论地方以为升迁 
　　大理寺少卿上官鉝疏称臣以为百姓苦矣而与百姓最相亲切者莫如守令乃守令之苦与百姓无二也一守令耳府厅辖之司道辖之督抚又辖之层层管辖之人大半皆层层剥削之人守令之层层受其剥削者即百姓之层层受其剥削也官民交困事非得已而受病之根总不离私征私派之一节前此言路诸臣未尝不极力指陈而究不能革其万一所以然者以上司派之州县州县派之百姓州县不敢言区区百姓又谁敢与上司州县抗而轻发一语以招尤上下相朦入于膏肓盖谓此耳 
　　明臣吕坤曰朝廷设官自公卿以至驿递中外职衔不啻百矣而惟守令人称之曰父母父母云者生我养我者也称我以父母望其生我养我者也故地土不均我为均之差粮不明我为明之树木不植我为植之荒芜不垦我为垦之逃亡不复我为复之山林川泽果否有利我为兴之讼狱不平我为平之凶豪肆逞良善含冤我为除之狡诈百端愚朴受害我为翦之嫖风赌博扛帮痴幼我为刑之寡妇孤儿族属侮夺我为镇之盗贼劫窃民不安生我为弭之老幼残疾鳏寡孤独我为收之教化不行风俗不美我为正之远里无师贫儿失学我为教之仓廪不实民命所关我为积之狱中囚犯果否得所我为恤之斛斗秤尺市镇为奸我为一之贫民交易税课滥征我为省之衙门积蠹狼虎吾民我为逐之吏书需索刁勒吾民我为禁之征收无法起解困民我为处之游手闲民荡产废业我为惩之异端邪教乱俗惑民我为驱之庸医乱行民命枉死我为训之士风学政颓败废极我为兴之市豪集霸专利虐民我为治之捏空造虚起祸诬人我为杜之聚众党恶主谋唆讼我为殄之火甲负累乡夫骚扰我为安之某事久废当举我为举之某事及时当修我为修之民情所好如己之欲我为聚之民情所恶如己之雠我为去之使四境之内无一事不得其宜无一民不得其所深山穷谷之中无隐弗达妇人孺子之情无微不照是谓知此州是谓知此县俾一郡邑爱戴吾身如坐慈母之怀如含慈母之乳一时不可离一日不可少是谓真父母 

　　◆州县佐贰 

　　吕坤曰州同州判县丞主簿分守令之政共州县之民者也官虽有正副而权不轻位虽有尊卑而事不异管粮者当思如何恤民如何足国奸顽富势如何催征负累荒逃如何处置簿籍之清查欲明欠少欠多不要胡敲乱打比较之规则要定正名正户不许代纳阴侵里书之弊不妨察见渊鱼皁快之奸切莫纵令吃鱼??须是常例革而后法令行要知分别明而后鞭扑少清军者须清本户莫卖放本户却着隔里同姓含冤巡捕者须获真贼莫漏网真贼却将无辜良民受拷奉堂官批词不分贫富俱分有力稍力以奉承受富势嘱托不问曲直只是要打要钱以出气耳软听皁快支使一吞其饵则猫鼠同眠性慵任左右通同一入其笼则鸡犬受害至于私接呈状滥罚纸红擅作威福重用拷掠署印则随事科差营差则所至媒利此皆不肖常态而有志向上者之所耻也 

　　◆教官 

　　吕坤曰国初以学校为首善之地教职为风化之官每选上舍俾为郡邑师考其立身端谨学政精严作养人材堪为世用则行取为编修检讨御史给事中后为大臣皆有建树当时以起家教官为第一荣进今也无论教以修己治人之术望其成德达材之效即以举业讲课者几人昔曹月川先生端曾为霍州学正规言矩行崇德尚贤士皆濯心砺志耻其生平期年之间意气交孚而声容半似后调蒲州学正两学诸生上疏争之嗟嗟月川何修得此彼其深沈有养澹泊无营故亲炙者悦服观感者愧讼非科条所约而话言所诏也今居是官者能知学校非爱老怜贫之地教官是正己率物之身养贤待用作人有功方免素餐夫乘田委吏须称牛羊会计之职击柝抱关当尽讥察启闭之事教职虽微岂拥虚文而备宂员耶 

　　◆弟子 

　　吕坤曰举世衣冠往往通用惟有生员衣冠皇祖特为留意襕衫之制中用玉色比德于玉也外有青边立素自闲也四面攒阑欲其规言矩行范围于道义之中而不敢过也束以青丝欲其制节谨度收敛于礼法之内而不敢纵也绦繐下垂绦者条也心中事事有条理也团领官服以官望士贵之也惟有头巾制度未定一日皇祖微行见士戴一巾问此何巾曰四方平定巾皇祖曰四方平定必须民安乃将巾前面按一掌作民字样遂为儒巾曰朝廷养士本为安民以作元服首重之也故今时儒巾倒过来看隐然是一民字其两飘带则头角未至峥嵘羽翼未至展布欲其柔顺下垂不敢凌傲之意云 
　　公论出于学校古人称学校云有发头陀寺无官御史台言清苦正直也近日学校岂无公论之人但有一种浮薄之习以爱憎为毁誉以口舌代戈矛意所不快造作谤言写帖匿名或无水而起风波或因小而张重大或聚谈人家是非或编起同庠绰号此等士风最坏心术 
　　士平日自爱重人未有先侮士者即士为人侮一士之口足以讼一人即其人该灭族之罪一士之力足以上告天子下告方伯明正典刑况天下处处衙门自有重士体面乃借斯文之名倡义气之说或一士见陵于乡党则通学攘臂争告于有司或一士见辱于有司则通学抱冤奔诉于院道不知经史果有此道律令果有此法否乎夫斯世之人未有孤立而无类者一民被刑则百姓聚扰于公庭一卒当诛则三军聚扰于帅府下至于工商吏卒里老无不各有同衣无不各重同雠势必至于私党横行纪法尽废此大乱之道也 

　　◆科甲 

　　吕坤曰世俗谈荣贵无不艳羡科甲中人而科甲中人亦以此自艳羡小而郡邑肯造福于万民何事不可行大而台省肯建白于天下何志不得遂极之而八座九列肯留心于社稷苍生何功不可树嗟夫扶世运者吾党坏世道者亦吾党也夫贤者树名节砺行检彬彬有人至于藉地步之荣逞恣睢之欲有奥援者三窟之兔恃广与者百足之虫为守令则泰然肆于民上而赡养教化全不举行为监司则安然浑似闲身而民生吏治略不关情惟奔走俗尘仅了簿书以塞目前之责为抚按则侈然惟知尊崇而官常民隐漫不精察但交结津要收恩避事以保富贵之身智巧习成当嫌怨虽系天下国家之安危忍于推诿虚弥套熟患得失虽论至愚不肖之流品谬谓贤良立朝既已无闻居乡又复多罪或强买田宅或陵逼债息或嘱托官府或把持市行或纵子弟仆隶横于乡邻或恃知旧衙门快心雠敌或阻抗钱粮或滥希优免或多役人夫或讨占便宜州县畏其凭社莫敢谁何监司耻其负涂无能拂逆昔人云士君子在朝美政居乡善俗又云出为名宦入为乡贤彼衣冠名器岂为恶之资耶 

　　◆贡士 

　　吕坤曰国家恩典惟养士为最隆一入庠序便自清高乡邻敬重不敢欺凌官府优崇不肯辱贱及至廪膳年深贡之国学旗牌路赆半于科甲平日养育是朝廷耕凿时今日选用是朝廷饮食时不信国家养贤用人以为豢养我七尺之躯为士优我以廪饩作官食我以俸禄始终只为我身哉一生有资于黎庶百岁无功于朝廷蝇营狗苟只为身家有道者必不然 

　　◆官恩例贡 

　　吕坤曰昔者汲黯以父任霍光以兄任即今官恩生也张释之以入赀卜式以入粟即今例贡士也此四公者人品何如近世诋以荫得官者为豢养之子以粟拜爵者为铜臭之夫不论作人何如但以出身相訾何见之俗也抑此两人者不自爱耳藉门户之光幸冠裳之易华衣鲜食佚游宴乐田宅亭榭是贪珍异器物是好安富尊荣坐销日月文学政事漫不留心及授之政带富贵气习者倔强不谙世务而恣意见以乱官常念程路无多者阘茸不奋精神而纵婪以诖吏议则谁之咎哉 

　　◆库官 

　　吕坤曰库官吏之弊有三重收以苦纳户轻放以苦支人暗盗以亏公帑故收受时打点重则收轻打点轻则收重出放时打点重则折少打点轻则折多甚者打点不到见三五次不收候十数日不放当事者坐轿出入盲然无见伺候者道傍号呼褎尔不闻如此下情似当念及且收放重轻关系甚大我平收则在下者不得借口而万姓省一分半分之财我重收则在下者幸其有名而万姓多加二加三之费我得几何而大家所得者皆我之财彼罪几何而众人剥削者皆我之罪且我既借左右以行私左右亦借我以请托非分之恩只得从其所欲难开之例无能拒其所求法尽废令难行职此之故至于库官库吏侵盗官银倘若无所狎眤何敢遽萌邪念皆缘在下者借公帑以奉承在上者借公名以支取黏带含糊乘机作弊倘官若廉正则关检自严左右自畏安敢行私向见一府收银堂下多树木椿系以横绳解户投到公文实时堂下伺候各将银囊搭挂椿头绳上挨名点近天平掣签唤吏监兑听令解户自合天平自敲针管监吏报足便令收封如两有争亲下审视一面即填库收一面即押印信秤兑既毕当时领文至于出放钱粮亦令解人自兑彼库官吏虽怨而无辞羣小欲希恩而不敢衙门之内凛凛风生故曰廉生威正大者必光明光明则吐气扬眉令行禁止何利不兴而何害不除 

　　◆司狱司 

　　吕坤曰牢头狱霸行暴殴人当衣夺食当钱卖饭或囚饭入门而本囚未得入口或囚粮到狱而本囚未得沾恩秽污不肯扫除病疾不报调理忍寒受热叫号不彻于公堂抱屈含冤心事难白于官府女监纵吏卒奸淫轻犯将重■〈木匣〉凌虐如此作官必有天祸 

　　◆税课司 

　　吕坤曰夫百工之事百货之通以有易无本为民便故古者讥而不征今税课设官一则收余利以充国家之用一则征商贾以抑逐末之人虽非正大公平犹不苛刻纤细近日巡栏及集头老人抽税将小民穷汉卖鸡鸭携笤箒匹布上街担箧入市无不抽税油行既税店又税油屠行既税生又税死有司官指此为科敛之媒巡税官指此为攘夺之具针头削铁所余几何树剥重皮岂能堪命如此刻剥贫民何异盗贼抢夺且税课原无定数税钱岂尽报官割众家之肉安自己之身天灾人祸岂肯宽饶 

　　◆驿丞 

　　吕坤曰做驿丞大使的重索马头常例一不遂心便派苦差逼取徒夫面银一不如意便加凌虐以官钱放债领银则加倍扣还致贫夫常受饥寒指过客为名开销则半属冒破而站钱多入囊箧徒夫有钱者卖放有力者保放纪法荡然马骡无钱者多差有势者不差公道灭矣 

　　◆巡检 

　　吕坤曰巡检之设原为盘诘奸细查问逃亡缉捕盗贼关防诈伪弓兵要选精壮枪刀要常演习山川险隘到处巡逻村落居民全无骚扰使军民商贩得以自在通行盗贼奸徒不敢公然来往如此三年方为称职 

　　◆仓官 

　　吕坤曰仓中之地务使干燥上防雨湿下防水浸晾窗常要透风又要编竹小孔以防雀入墙壁常要坚塞又要铺板糯灰以防鼠盗盛暑连阴之月禀讨官钥将谷翻上倒下务使熏蒸湿热之气得以宣泄每岁如此三番米谷自不红腐至出放之时升合不欠出纳之数册籍要明如此做官人人都作颂声事事都显能干上司自然喜悦前程自然远大 

　　◆吏品 

　　明臣吕坤宪约　一朝廷设官本以我从民非强民从我故曰从欲以治又曰同民心而出治道一切举动须先谋及士夫谋及闾阎必众谓当为然后修举必众谓当革然后改图又权利害之大小念兴废之始终若意虽爱民而不合人情拂众以始祸心实为善而不谙事势妄动以扰民或信堪舆祸福辄兴不急土木罔恤从事之劳或因一二诡隐便欲槩县清均又滋无穷之弊诸如此类不可殚述虽于品格无亏实于生民有损是曰喜事之吏 
　　一政体主于宽厚政令全要严明故君子之德风坐于一堂而四境之内善良气伸奸暴股栗四境之外盗不入疆民皆复业者风之谓也今吏之贪鄙者姑无论即有存长厚之心鞭扑不事严狷介之守苞苴不通岂不仁廉君子哉然而吏书为奸弊端丛出皁快肆虐诈索公行指贼者拷掠徧于闾阎行暴者殴夺横于市井剽窃满路鸡犬不宁追呼盈庭农桑尽废如彼木偶在堂既不能为柔良出一冤气又不敢为奸宄发一恶声堂下諠哗无复一毫之惧案边拨置不殊众楚之咻郡邑安用此人为哉是曰昏庸之吏 
　　一近日民穷财尽百姓但存皮骨苟轸饥寒困苦之念自无豪奢愉快之心彼浮夸者酒席欲其丰美又好张筵下程极其整齐又滥馈送金鼓旌旗满路诧儿女之欢声丝竹剧戏諠筵竞俗人之好尚或为身家之奉百事求精不遂则恣行捶楚民有因坐褥围裾而卖儿女者或徇耳目之欲动辄修造不足则横肆科罚民有因建馆修亭而丧性命者古帝王露台惜金蒸羊念费孰非百姓膏脂乃欲悦吾耳目夸张侈大纵欲殃民是曰耗蠹之吏 
　　一朝廷张官置吏凡以安民且环郡邑士民无贵贱大小妇人孺子皆称之曰父母公祖谓其子孙我也为有司者果能视小民如儿女知痒知痛见饥寒困苦者酸鼻痛心如自家子孙失所见昏愚凶悍者抚膺顿足如自家子弟颛蒙汲汲皇皇既有此美意昼思夜想何患无良法书云心诚求之不中不远虽曰才短不短于妇人事即难知不难于赤子但问此心诚与不诚耳近日有司见百姓困穷盲尔全不动色闻民间抑郁褎然了不关心所谓君民一体好恶同情者岂徒泰然尊于民上而已哉是曰木痹之吏 
　　一庙堂之事备于郡邑故一日常萃百责万姓赖我一身即日宣上德不无戴盆之民日达下情犹有向隅之泣纵使政简地僻岂皆事理民安夫怠心一生则无所不已留心一想则何事曾行乃有心不关民社饮酒赋诗口不问农桑饱食高卧斛斗秤尺任民大小轻重文移簿书任吏沈阁耽延上官之牌票屡催常不入目下民之系逮累月多不宁家宪纲呈送所以验政绩也何曾体认宪纲而前件项下不曰见今则曰并无须知领来所以示法守也何曾细看须知及大察到时或捏遵行或捏完报百事无成四境不治是曰惰慢之吏 
　　一有司冷面冰心正大公平然后上可以对天日下可以信士民今也加派穷民便宜豪猾催科宽士夫之包占听断受贵达之嘱托甚者以势力之大小为曲直以人情之炎凉为出入使柔良抱冤贫贱负屈藉法市恩难俾人心之服徇服报怨益伤天理之公汝顾忌以保官民抑郁而受诬岂容于尧舜之世哉是曰柔邪之吏 
　　一郡县之政非为国则为民监司于郡县无非督以为国为民之事其实心实政有司上之所责成正彼之所欲自尽者也见合则意气相孚共求底绩见不合则反复呈请务俾宜民彼粉饰弥缝者则不然文移随故套申呈意念不及簿籍任吏书填造耳目不经操持本有玷也而报十一羡余以明廉政事本不修也而借三五条陈以塞责谓万民作颂不足以当一二者之失欢也惟于津要倾心即怨声载道岂能彻于九重谓一意忠诚不足以致当事者之见悦也惟于声华极意即实政不修谁曾综核一事眉端妆束文采灿然可观口语安排应对犁然可听公差人一至庭除无不厚结面生者入其关市戒勿容留甚者伪开政绩令父老达之盐司严守街衢禁诸人不许建白日夜苦心积虑全与百姓无干下民怒不敢言上官称不虚口朝廷安赖此人为哉是曰狡伪之吏 
　　一士君子生天地间七尺之躯等于二大六合之事任于两肩须有正大胸襟劲直骨力礼节所在不亢亦不足恭议论所及不激亦不诡随此非以干名犯分傲物陵人持己之道当如是耳若奔走以为恭奉承以取悦观眉睫为应对不顾是非探意指为从违惟徇喜怒钻刺势力门墙开创污辱径窦富贵利达岂不坐致而品格最卑卑矣是曰讇谀之吏 
　　一自教化陵夷顽悍成俗衣食缺乏奸盗滋多此不独百姓之罪也故为民父母之道不曰乐只则曰岂弟不曰慈众则曰亲民盖雷霆霜雪在法司而雨露阳春在守令如有异常奸暴四境寒心久惯刁顽万民切齿者间用重法以惩首恶甚者申呈遣戍益见法纪严明有何不可至于常犯自有常刑要在以刑罚为教化于抚字寓严威而已彼尚霸政者性既善怒心不耐烦常事拶攒动辄夹扛一出门外不似人形一入狱中或登鬼箓是曰酷暴之吏 
　　一一尘不染廉士所难予不敢以苦节望天下但念一切公用既有纲银加以额设之余截长补短无碍之费送往迎来苟不私诸囊橐尚无玷于簠簋惟是犯人本无力也而强问有力卖儿女以完单问罪既纳银也而分外罚银变产业以销票王密之金托腹心过送贫而理直者吞声虞叔之璧借题目索求富而身卑者重足条编款款议银既征银矣又分外有里甲之费怨彻闾阎夫马日日供役既力役矣而雇募无给领之时谤闻驿递官价买物明旨屡禁也既减值而又赊之甚者分文不给无异明诓贫者卖货所赚几文也既应行而又税之甚者杈帚亦抽何殊自夺盖眈眈入目而事事垂涎有不屑道者是曰贪鄙之吏 

　　◆官评 

　　余自强曰衙笥中置有官评底本其底本自太府而下人各二叶小官各半叶凡所闻见或从招详中得者或从宾客士绅中言者或从百姓舆隶中得者有好事即注之有错事亦注之日访月积不半年而尽是新闻矣 
　　廉访官评无他妙法只是以无所不问为主近而乡绅远而过客下而百姓又下而衙役舆卒皆可访之人可问之处也但问百姓恐防仇口问衙役恐防私谮问乡绅士夫又恐其非端人正士须要兼听而博访之 
　　州县官开报杂职官评不但事实考语多所混淆即年貌一节亦有注不肖似者故凡遇杂职来见即刻在所递脚色内注定年貌务要逼肖途中迎接递手本时即问以数语或问以一二事细观其人之小心能干与否亦可得其大槩随将年貌才品笔注手本上候到署即载之底本中其才守又加细访如此则人人不差 
　　凡遇两院用人须是预先万分廉访如真不可容者方不得已而用之如尚有一事足取便未可草草送揭盖人之功名即己之功名宁失出毋失入可也岂惟州县正官而上即下至仓巡河驿彼虽以么么出身亦从辛苦得来间关至此故开注小官劣考须要查其某项出身某省路程远近若其官冷淡便未可轻开劣考恐彼盘费不足或为他乡流离之鬼则吾辈积孽造殃无毒于此笔锋者矣杨子坡尝令家人易一仓官考语家人倦之子坡曰尔勿以此人为仓官此人一家妻子望之僮仆衣食倚之乃彼家所视为吏部尚书者也呜呼先贤之言如是操官评者思之 
　　人以品为上守次之才又次之品不必言矣若才守俱全上焉者也傥有守而才不全与有才而不伤守者此皆实朴之士功名之人亦上焉者若有守而全无才此虽非卓异之品亦当怜而奖之开而导之若才守俱无此虽非良吏然尚当视其害民之浅深橐匣之多寡而斟酌之何者无才之人毒民未必太甚只衙役为害耳惟无守有才奸贪棍猾此等取尽锱铢敲尽骨髓民间蟊贼不可不除 

　　◆衙役 

　　科臣胡悉宁疏称在京各衙门在外各总督巡抚织造盐仓茶马司道府厅钞关仓厂抽分河道部差总副参游文武等衙门书吏承舍门皁壮快以及听用材官军牢等役并各衙门经制之外投挂衙役名色串同招摇倚借势力挟制官府反吓小民抗粮免差恶习种种难述且凡衙役之兄弟宗族亲戚又莫不倚借衙役包揽其一切粮差亦复公然抗免殆非一朝夕之故矣兹当新例森严之日钱粮绅衿不敢复欠在衙役未有不欠者差徭绅衿不敢复免在衙役未有不免者衙役名不入绅衿之列而实混杂于小民之林其用势过于绅衿其急公远不逮小民州县各官非不知此辈积恶上亏国课下累穷黎而卒不闻有以三尺治之者谓以上各衙门皆系统辖上司恐治一上司之衙役威不加等而重获罪于上司则祸患可立倾也是以有司畏上司之威权不得不曲徇上司之衙役从来州县等官敢揭参抗免包揽之衙役者曾几人几疏岂本官尽皆执法衙役尽皆守法无非上下和同彼此未便之故耳 
　　兵部员外郎蔡兆丰疏称民穷由于官贪官贪由于吏蠹故除蠹为惩贪之源而惩贪即安民之本近见督抚司道府厅不论钱粮词讼大小事件动辄差役到县在督抚则谓之承差在司道则谓之差舍在府厅则谓之快役总名曰守提而本县奸恶经承互相关串提钱粮则勒拷里长提词讼则锁禁犯人为事之家未及见官而身家已丧矣蠹橐已盈又横加支派不曰打点衙门则曰赍送官府贪官受其穿鼻视同腹心小民受其鱼肉畏如豺虎县官心知而莫可谁何百姓饮恨而无由申诉迩来直省生民无不失业而此辈席重势拥厚赀莫不皆然及至稔恶巳极积怨巳深遂皆逃匿京师窜入各部院充当书吏甚至于援例纳银希图官职者此等不除接踵而至欲民之得遂其生岂可乎 
　　明臣吕坤曰衙门及镇店乡村各色人役皆食民以自餍虐民以自逞者也多一人则民受一人之害减一人未见废一人之事彼其凭城势假虎威小民岂敢与角即有被其害发其奸有司岂肯与直哉一失衙门之心终身之惧但伤一人之体众人之雠此牢不可破之弊也为民父母果欲子惠烝黎则清戢衙门最为首政信崇左右是曰极昏且如皁隶止为行杖把门执殳清道编审正额不为不多挂搭绰揽可不严禁快手催促急事防护远行足用而止至于青夫提锁接递老人听事阴阳之类各查其事食果否相当劳逸有无均适门庭仓狱守夜巡风应否添拨火夫公事差发公馆修葺曾否类及街民宂者应革则革累者应优则优务令无偷安肆志之人无独苦重劳之叹此衙门之清也各里既有老人里长又有地方保伍又有总甲小甲又有逻官堡官又有集头老人一家而数人管束一事而乱接单票锥末之过张声势而诈钱财瓶储之家指呈报而吓酒食懦夫蚩氓望公门如隔九阍衙虎里豺通气息如出一鼻岂无抱屈鸣冤不过赔钱受辱盖护庇衙门者庸吏常情壅蔽有司者奸党积习故与其防之也不如省至如约正副保正副往年皆用贫无赖者故屡犯屡应仅同仆隶今选保正副皆殷实自爱者为之选约正副皆老成有德者为之得人诚难是在贤明有司经目留心乡甲百姓连名公举耳旧堡官贤即以堡官为保正旧总甲可即以总甲为甲长惟居之远近是便惟人之贤能是求公事不必排班听委朔望不必作揖升堂无事不必回呈递结此闾阎之清也中外若此肃清而贤守令总理于上时稽其奸弊常振其废弛又禁巡逻兵壮一切扰民摆路枪夫百凡动众如此而小民得一日息肩则得一日奔走衣食而差粮亦易以办纳矣 

　　政学录卷二终 



　　●政学录卷三 

　　畿辅丛书 
　　枣强郑端辑 

　　初任事宜 
　　日行规则 
　　居官立政 
　　四事箴 
　　十害箴 
　　戒石铭 
　　事上接下 
　　清均地土 
　　改复过割 
　　编审均徭 
　　征收钱粮 
　　兑量漕米 
　　查盘仓库 

　　◆初任事宜 

　　戒营求 
　　谨贷负 
　　问民情 
　　讲律招 
　　见上司 
　　防嫌疑 
　　处交际 
　　勿干求 
　　待祖饯 
　　止人役 
　　慎关防 
　　觅内书 
　　造履厯 
　　答迎接 
　　住公馆 
　　辞礼物 
　　谒圣庙 
　　拜士夫 
　　会宾客 
　　安穷苦 
　　图地理 
　　贵有恒 
　　尚节俭 
　　发行价 
　　慎起居 
　　养性情 
　　示信行 
　　谨衙门 
　　择各役 
　　访事实 
　　记手折 
　　置行笥 
　　备火食 

　　○戒营求 

　　戒营求　临选时垂涎膻地营求打点到任后为债所逼凡事掣肘实时物议遂至削籍者可戒已 

　　○谨贷负 

　　谨贷负　选时有负贷难已者借之戚里最妙借之行户并治下富商纳粟监生万万不可大都钱债一节得已不借不得已少借若过多为债所逼欲浊不可欲清不得最苦莫大于此 

　　○问民情 

　　问民情　选后遇前官或本处士夫及邻封游宦者须细问民情吏弊一一记之即我师也 

　　○讲律招 

　　讲律招　选后须讨问刑条例及招议请熟于律令招情者将律意招体一一讲过将来庶不至差误 

　　○见上司 

　　见上司　选后有上司在京候见迎送俱不可少但送礼不必出格 

　　○防嫌疑 

　　防嫌疑　选后有治下纳粟在京即有先容亦不可受馈赴席恐即借此愚乡人肆行无忌然中有豪俊待之不可无礼 

　　○处交际 

　　处交际　选后治下士夫送下程一槩不受此省事法也然其中有谊不可却者亦须择米菜受一二件币礼则一丝不可受也请酒赴席不可醉亦不可多言自狎 

　　○勿干求 

　　勿干求　出京时或本处上司有至亲乡里切不可妄求先容盖发书者自以为功未必无责望之心或不如意又未免有后言彼上司以我为倚赖人也心窃薄之矣 

　　○待祖饯 

　　待祖饯　临行亲友有祖饯者即事烦亦不可便生厌倦使亲友无色如量不胜酒须留后步 

　　○止人役 

　　止人役　衙门积役希图照顾每求接新官新官上任便自称长行吓诈无所不至科敛帮贴犹其小者此等人役宜托便预票止之惟路远地方无可寄票则在人驾驭之耳 

　　○慎关防 

　　慎关防　衙役接到家人沿途不无往来且衙役必密致殷懃以为之地宜时常关防毋使面熟致此后关节相通 

　　○觅内书 

　　觅内书　凡套启套书俱发礼房誊写若密禀密事全在内书新官赴任如有仆从善书通文义又可托腹心者此为最上若有不通文义而善书者次之本家原无须蚤觅之此两项人以多带入衙为妙若曾入衙门或心术倾险状貌光棍皆不可带内门转桶处须要两层封锁若一层恐内书有钥私开便可内外交通亦可隔门说话若不细心防闲未有不滋弊者 
　　内衙中有托心算手更好如无算手算亦易学可买算法一本教家仆之稍明者不过一月尽通矣 

　　○造履厯 

　　造履厯　将到地方须预造各士夫详细履厯一册以便查览心记上司同寅亦照例细开 

　　○答迎接 

　　答迎接　路上士夫寮属差人迎接预查旧规将回帖写下以便临时回答有迎接该下轿不该下轿者入公馆后士绅相见地方仪注有不同者俱开写明白预先斟酌乃不失已失人一切祭门谢恩上任升堂礼仪亦令开写明白 

　　○住公馆 

　　住公馆　本治境内若无公馆即讨民房切不可住宦宅恐主人有酌饮之非礼不饮非情若民家治具即赏之亦不必问其姓名恐小人以此假诈也 

　　○辞礼物 

　　辞礼物　士夫相见有在未到任之先者有在既到任之后者风俗不同俱照开报礼数斟酌相待至送礼则一毫不可受交礼贴时即云心领士夫行后便槩写璧谢切不可令礼房暂收恐一时多家混错又恐礼房抵换士夫难言大不便 

　　○谒圣庙 

　　谒圣庙　次日行香诸生讲书后量奖纸笔即语之以勤学勉励 

　　○拜士夫 

　　拜士夫　行香回退食毕即回拜各士夫与士夫相见便问民疾苦虽冷落士夫亦须面拜访问 

　　○会宾客 

　　会宾客　宾馆会客值日皁隶把门不许一人潜入其已藏在内者俱逐出门子捧茶讫即行远站盖衙门多人在侧乡绅每不得进机密之言谈衙门乡里中事 

　　○安穷苦 

　　安穷苦　凡选穷疲刁苦地方切要安心人生食禄有方固非图度可得且作事必精神结聚绩乃有成今若有蘧庐针毡不能久安之意则访问必不真恳经理必不周密意气必不鼓舞故选得此方即矢志以室家视此方渐渍沦洽极疲者可使改观极刁者可使若家人父子方知此言之有味也 

　　○图地理 

　　图地理　凡一邑地理所当周知到任之初令四乡里长将本管地面山川寺观田土沟渠津塘桥道铺舍公所坛社大小村房市镇各画一图务期详细周遍更令善画者以县治为主自近而远集为一总图如山川之险隘湖荡之绵纾人烟之疏密村镇之大小铺舍桥梁之修废某处当防盗贼之出入某处当防水潦之不时某地为膏腴瘠薄某方为僻静繁冲按图备观易如指掌非惟句摄征输限期可定而兴利除害亦将次第而行矣 

　　○贵有恒 

　　贵有恒　凡革弊安民不数日而颂声大作矣然使后来渐不如初谓之有头无尾又在有恒 

　　○尚节俭 

　　尚节俭　我辈矢志安民既不科派里甲又不苛罚重秤则衙中费用便难望之地方初赴任者第一要节俭莫谓官为钱树便可取给 

　　○发行价 

　　发行价　本衙自用者先发银与买办快手注银数在簿上簿上不用珠红只用黑字逐日所用一切饮食衣服器皿之类俱逐日填在簿上下注实价平买若干仍出示晓谕各行本官俱系预先现给丝银平价和买不许买办快手指官强买如违许不时禀究至于上司按临一切碎细之物恐仓忙不能现买用墨印纸条填注所买不时禀点取用每月逢五逢十俟堂事毕销算当堂给价不可迟 

　　○慎起居 

　　慎起居　往见各上司或以公事出不论途中城内若有邮铺衙门寺观可住不必民家尤不可茶房酒肆部民各役之家若士夫花园亭榭多而花木盛亦不可屏去左右与主人深夜对酌又无故不可微行瓜李风波恐从此起慎之 

　　○养性情 

　　养性情　新官性情要把持得定但精神闲雅器度豁然心小而虚言简而当即事体未必尽通才识未必尽到人亦自然相谅反是虽小有才人且求多小有才之人为才所使麤浮之人为气所使自家拏捉自家不住狂暴躁急偾事害民者皆由于此 

　　○示信行 

　　示信行　见各上司后且迟迟放告先将衙门应行事体再三斟酌言必求其可践事必求其可行如责六房完前件及差人勾摄限期宁宽违限者打数宁少毫不失信则令不亵而法自行 

　　○谨衙门 

　　谨衙门　新官凡事当谨之于始能先谨衙门有□无赦吏书以下无一人不懔懔无一人不守法又不过责乡民则小民传诵俱知防闲体恤至意自不为衙门人骗害若初至时少假衙门人词色若辈便弹冠相庆诓索乡民此风一传即后来着意收拾亦费许多心力 

　　○择各役 

　　择各役　买办差遣必择平时老练及有身家者为之使徒诿之少年能事者恐其以无行败事也 
　　答应上司须择厚重有才者不厚重则上司有问必信口胡应无才则手足无措皆为不可 
　　衙门人见利不顾死生一得宠则不计利害正官待士夫有礼待衙门极严若辈稍敛不严即进一步然亦不敢与士夫抗若官有心裁抑士夫又假若辈词色便到处骗人其门如市假势横行四民畏之如虎亲戚亦气焰逼人凡有身家之念者俱礼之为上宾大家宦族俱畏之如蛇蝎而若辈扬扬自得目中且不知有天日又焉知有法纪士民切齿人言鼎沸不可不切戒也通乡音 
　　一各处乡音不同初到未必通晓如遇闽地但令各写情节参之词状又令从容言之不能说官话不妨当堂写答问语或亦不甚相远切不可令门子等解说一恐其因而说谎一恐观者不察以州县之权尽在若辈也然我辈吩咐下人亦须从容明白使听者易解 

　　○访事实 

　　访事实　凡欲唤某人访某事宜先将不要紧事唤不要紧之人进来密吩咐之使人闻之以为此不要紧者也而如此常常做去要紧事却吩咐之矣仍示以泄漏打诈断断加等重究总之以不动声色不容诈骗为妙 
　　凡舆卒之言道路之口有入耳者切勿遽行盖一禀即行则知言自何人闻自何处以后欲进言者未免避怨相戒不敢轻禀而禀者或自伐其有进言之能又招权索贿皆不便也但听而存之于心俟久久覆查经月后发则人不知其所自 

　　○记手折 

　　记手折　凡有欲行欲问事即记之袖中手折俟明日查行所谓广记不如淡墨也 

　　○置行笥 

　　置行笥　大拜厢一个每行即置各册在内随身带行遇迎送出门上船有空闲时即可取查有急紧文卷宜看宜做者亦可带行务要笔墨纸砚俱全无虚暇刻 

　　○备火食 

　　备火食　凡出外火食担预备随行此虽琐事然迎送谒见事烦有终日不得食者宜麤备饼粥或药饵补中汤之类庶不至积劳成疾 

　　◆日行规则 

　　置底簿 
　　查房科 
　　谨佥押 
　　理堂事 

　　○置底簿 

　　置底簿　上司来文号簿各一扇词状号簿各一扇各上司比较前件簿一扇各房吏书年貌籍买脚色册一扇门子民壮皁隶阴阳生各役一扇紧要在上司比较前件簿之外又置一上司前件底本簿往时亦有置上司前件底本簿者然多只写奉行原文一两行次行即横排写前件二字又次行即写第二件奉行事又次行即写前件二字如此密排横写一片模糊虽有前件之名难查完否之实及至用印时不过又呈一册总计某日用印共几百几十几颗谓之印单笼统计数亦不知印在何票何事上去也官府虽欲精明其道无由是以间有行过一次而以后再无从查核停阁经年几年者甚矣书手之傀儡官长也今后置前件底本簿要一板只写一事多留空白如云一件为某事某年月日奉某衙门宪票或告词次开宪票所催之事或状词所告之人一一摘要开列明白然后纔写前件二字其空白多行处但凡票行到日或票差催提时即随标日月于此第二次再催亦即在此标过日月后第二行再标记之虽十次亦复如是每一事止此一板更不另载别处亦不必别用印单催完详允者朱红勾之大写一完字未完者照此簿比较房科差人如此则头绪不纷醒目易查且每一事只一板则催提次序之多寡一总尽在上面凡所提人犯有系书手欲沈阁者了然不能沈阁又不能抽扯状纸最简最妙法也至若到任以前未完系旧前件到任以后未完系新前件一一承行房科又要另立册籍勿混为妙再照吏书皁快各役姓名册往时俱系接连编写无空行可书前件以故勤怠难考作弊停阁今宜除点卯册外另立各役册每人各一叶其拘唤承行事件即注在本人空行处则奸顽可一查而知差遣亦公平矣 

　　○查房科 

　　查房科　衙门自吏书而下无一事不欲得钱无一人不欲作弊者老成者见得事体明白禁之使不得行便是革弊若各项事体通不明白空空只言革弊恐徒为吏书笑耳要紧在识房科事体事体有极琐者一毫不知便为所卖待其犯而治之亦已晚矣不若将各房事体或刻作条约或刻作告示令人人知所遵守甚便即此便是堂规 
　　一革各房停阁之弊吏书将上司前件不完非止习懒留此未完一次行提便有一番打点今后上司公文承发房巳登号簿注定承行每三日佥押毕六房吏书即至后堂查对号簿酌量事体难易限定日期申缴注销每三日晚堂毕唤吏书上堂将号簿查比过期不完者责则事可计日而完也若在赦前便不时申缴一事完即查号簿在原号上贴一浮签注申缴二字同佥押用印公文投入以便注销违误一日打若干 
　　一革各房盗用印信之弊盗印之法不同有乘混盗用去者有乘混盗用官府忽觉即藏在各处者有假称结状未填以白纸用印而后改写所欲行事者有故将不要紧文书用印其用印处挖作一孔而印却在下层者有一层应印文书套一层白纸应印处以水气润透将醲酽印色印过并下层俱印者若知佥押良法则此弊易革矣 
　　一革各房抽扯词状挪移起数沈匿牌票之弊凡收词状实时数过登记号簿一有遗失便责经管者应问词状投文后即注定起数用片纸写在牌上号簿一清凡有未完俱责原差人役则作弊者自少 
　　一革吏书尝试之弊吏书尝官其术极巧彼见上官懔懔便不敢犯渐渐熟些便将黠猾能事者先以一二不紧要事来禀略有间可入便渐渐以有理事来禀又渐渐以无理事来禀假一二得志彼之计行矣欲革此弊凡吏书只许传事其间行止官自裁决 
　　一革各房指称诓骗之弊凡各房吏书或指称嘱托或指称过送诓骗乡人非平时得上官亲信彼自不敢乡人亦不之听诚平时待吏书衙役极严堂上无一人禀事差遣跟随意不偏在一人有犯责治小民闻知此风断不肯堕彼之求也 
　　一革各房朦胧误事之弊各处乡音不同或有紧要事吩咐吏书须令回答一一如我言然后遣去每每吏书听见上官吩咐应答如响及复问之则懵然不知草草遣去或迟悞公事失悞接送关系亦不小也 
　　一革各房武断乡曲之弊吏书若以公事被乡人殴辱则重责乡人如以私事争俱平等问理有假衙门之势以凌人者责无赦然刁悍地方亦不可太有成心以伤衙门之体 
　　一革各房冒被纸张之弊纸张在南方不难北方额派银两既少纸价又贵一年用纸又多决不可听书手冒破须令各房各置一簿每上司公文一件每招详一起用纸若干俱系承行吏照数发之每十日官府一验支发数目朱书一支字若有错落改换系书手赔补柬帖副启注册悉皆如是不许乱费暴殄 

　　○谨佥押 

　　谨佥押　凡次日应申文书应行牌票与夫一切应佥应押应标判用印者俱要头一日申时候晚堂事毕传进盖吏书作弊有不宜行而行者多乘官府不查又诡禀官府旧规蚤堂佥押事平出堂相沿遂为常规不知蚤晨出堂能有几时可以详细查问临时人众事宂逐一细问殊非事体各房科用印后每将各项文票大家翻拆或搦手中或入封筒奔走挤拥更不便于观瞻若新官顾惜体面怯口羞问止听书手点标其中弊病多矣若新官琐碎能一一问之为时已久伺候者多又嗔新官出堂太晏无不窃笑才短此无他只未先期料理佥押故也今后先期所送佥押每房各用护书别之每一票于日下写承行书手姓名每一文票用一小帖将应行之故写贴在本文本票上新官在衙中将原故看过即出坐后堂传各承行吏书立案前应小佥者即小佥应大小押者大小押应标者标应印者用印其理有可疑者照承行姓名摘问凡理不应行有弊者即量责无赦讲得是者随标随印然后各入封筒护书如此则次日绝蚤再一检点即可坐大堂文书既无隐弊官府又朝气清明而伺大拜谒者又服其敏速此新官第一宜知者 
　　按佥押用印其弊不止一端在新任时尤宜谨慎或有吏书侵用银两假作前官支用补卷补领者有事情难处前官不敢主张因得钱乘机申缴者有以不紧要事体妄出牌票打网者有以契书或各项执照文书盗用印信者有关系滞碍文书通不送稿禀改径自写完乘事宂插入用印者有该申请上司裁夺系应照详文书却改作照验混缴者有书手因用印忙迫丢下上司官衔不写或字句错落未正或洗补字纸未干留下空块未填者或有将抚院文书放在按院筒内各衙门文书放在抚院筒内者或申文上司未黏原行牌票及朱语与号簿不同者甚至吏书愚弄官府将自理纸牍册票入上司封筒者诸如此类非弊即错也新官但遇此类即查问责治又须要先设长条棹二张令承行者仔细查对务令纤毫不错方许入筒封口 
　　逐日六房照依隔日所开公文件数挨次佥押先尽上司申呈次及本衙门牌票一有发行实时立案毋得后时搀补虚抬月日非惟悞事且以长奸其佥押时须将原来文移查对应否施行及应佥押者仍令高唱佥押明说此起文书为某事该如何区处略节情由并指出紧关词语以便简阅一应来文须亲手开拆先看封筒上开件数及封内文移年月朱语应留看者留看应发房者发房遇有机密重情即袖进衙待计定而后发行慎毋轻泄以致败事其发行文书当令吏人对面点封以防夹带洗改情弊尝闻奸吏有将本不差字样故为洗改眩惑上人如来文原是甲字改作乙字乃又改乙为甲虽明辨者却于甲字生疑而不知来文是甲固己中其奸矣如紧关文书不宜入递或密差人或亲赍投递以防停阁开拆之患不可不察 

　　○理堂事 

　　理堂事　每日绝蚤出后堂即小开门上宿者放出衙门人放进佥押毕即升大堂回风毕即放领文牌发铺递公文将标准印票令原告原差唱名给领讫放投文牌先收各处公文然后呼昨夜巡风不到及犯夜者当时责发随唤上司批行投到诉状人犯应保者当堂实时发保注簿又唤差人原告改限改差及拏到人犯发落又唤上批自理听审诉告人犯俱伺候俱边且勿跪此日如遇客少除听审者发出听审外余诉告之人不妨逐名细审一人持状跪下直堂吏接上听审完或准或否又令一人跪下执状听审后仿此如系多绅冲地又遇事宂客多即总收记数入匣暂发诸人出去分咐听审者候午堂审投告应准者候次日领票分咐讫即至宾馆宾馆之客不论寒暑切须耐烦勿生厌弃客会完讫然后上堂上堂要极严肃一切吏书应禀事宜须在后堂内预先禀明一坐大堂虽系公事亦不许吏书禀事须是无一人乱上堂无一人乱进门无一人乱穿道班役鹄立以俟人犯鱼贯而行方于体统观瞻肃然难犯若有闲人闯进则门者纵之入也重责门役其弊自革 
　　按闲人混进多系门者纵之官府不知窾系待其拥集始拏闲人光棍必藏房里扯出必属无干此等公堂有同儿戏非官府明白间或亲搜房科其弊不止在衙内时偶出一搜尤妙 
　　凡在内班者每人给一小牌牌上写内班用花押出班缴入上班者领去无此牌者非呼唤不入二门违者照闲人并责 
　　投文后便预定先后次序将听审人犯挂审日虽短力虽劳亦必将投到者即速审完毋使在城耽阁使费且图钻刺盖事有头绪听断自有余闲况自理词状若不苛求问罪可一刻而发十数起事毕标封回衙做大招审语又看明日佥押用印此一日之规则也 

　　◆居官立政 

　　服官 
　　守谦 
　　果断 
　　崇默 
　　立信 
　　远嫌 
　　谨始 
　　居敬 
　　克偏 
　　惩忿 
　　戒独任 
　　去先意 

　　○服官 

　　服官　持身欲清事体欲练处世欲平必平时躬率妻孥崇尚俭朴则资于官者少凡事关吏治民生一一留心则得之闻见者素又随事反观变化气质然后能清能练能平 

　　○守谦 

　　守谦　傲为凶德人不可有今人有自恃才能而慢上官自矜清廉而傲同列自恃甲科而轻士夫有一于此皆足以丧名败德故居官者必虚以受人示其能听卑以下人示其能容履满盈则思抑损闻誉言则思谦降无骄心无傲色无矜辞民安而视之若伤政成而视之若庞颂作而视之若谤终日兢兢不萌怠荒庶可以从政矣 

　　○果断 

　　果断　需者事之贼也故执狐疑之心者来谗贼之口持不断之意者启犹豫之门况居官守百责所萃自非果决恶能有成非惟堕悞事机抑且致生奸巧或听吏书之曲禀或入门隶之冷言荏苒拘挛竟成阘茸上官恶其废事小民病其牵延妨政损名率由于此故事在详审断在必行其有拟议未决者不宜先露其端以为吏卒要索之地可也 

　　○崇默 

　　崇默　言者吉凶荣辱之枢机也为官常默最妙使下人不能窥测是非曲直止以数言剖之故万言万中不如一默方喜方怒尤宜讱言盖轻诺招尤漏言偾事一词轻发驷马难追故寡言者存心养气修德蓄威之助也三缄之喻君子慎之 

　　○立信 

　　立信　信者居官立事之本与民信则不疑而事可集矣期会必如其约无因宂暂违告谕必如其言无因事暂改行之始必要之终责诸人必先责己待士夫尤宜以信处之虽以事相托势不可行必巽言开譬明示其所以不可行之由毋面诺而背违毋阴非而阳是处同僚亦然有言必践久久自然孚洽苟一时欺诳则终身见疑矣 

　　○远嫌 

　　远嫌　嫌疑之事易生谗谤当防于未然杂流之人不可交嫌疑之地不可往非礼之馈不可受内言不可出外言不可入富户俳优不宜私见门隶下人不宜私语盖一涉嫌疑则奸诡者得以指名诓索仇嫉者得以造言嫁祸矣慎之 

　　○谨始 

　　谨始　事必谋始莅事之初士民观听所系廉污贤否所基作事务须详审未可轻立新法恐不宜人情后难更改持身务须点检清白切不可轻与人交恐一有濡染动遭钳制不但贿赂可以污人而已如好技艺则星算医卜者投之如好奇玩则古书奇画者入之如好花卉则或以奇花异草中之嗜好一偏便投机穽虽诗文之交亦有移情败事者不可不谨至于到任之始有送吏书门皁者尤宜谢绝 

　　○居敬 

　　居敬　昔贤云持己得一敬字敬者修身立政之本也衣冠必正言动必端凡一毫谑浪之语绝口不谈一毫轻亵之事绝戒不为非礼嫌疑之地绝足不至虽对门吏亦如严宾则心志自定瞻望自尊可以远慢辱可以杜谤议所谓不怒而民威矣 

　　○克偏 

　　克偏　偏最害事人之材质不同而溺于意向所便己不自觉人亦将以偏处乘之投吾所喜激吾所怒败官败事恒必由之如弛缓必克之以敏多言须克之以默浮躁须克之以庄烦苛须克之以大体随吾气质所偏意向所溺即为病痛有觉便当力治亦古人弦韦之义也 

　　○惩忿 

　　惩忿　七情所偏惟怒为甚怒如救焚制之在忍苟不能忍非徒害人忤物抑且偾事伤生故居官者逞怒于刑则酷而冤发怒于事则舛而乱迁怒于人则怨而叛矣务须涵养其气质广大其心胸非礼之触必思明哲所容无故之加必虑祸机所伏先事常思情恕理遣恕已则如风恬浪静非惟善政亦可养生 

　　○戒独任 

　　戒独任　偏听生奸独任成乱此常理也吏书巧猾先意窥伺苟乐其便于使令少加辞色则为下民耳目所系狐假鼠偷奸欺万状矣故必六房吏典直日轮流门隶细人随便差遣小事呼唤不必专名公务往来动宜稽察当堂问断勿许假公咨禀私衙封闭勿令无故擅入到家迎接者尤宜远嫌出路跟随者务严约束如此则止听不偏而愚民无惑矣 

　　○去先意 

　　去先意　凡居官虽欲兴利除害与民造福俱要浑厚深沈随机顺应无为眩露使人窥测如知我欲抑豪强则牵涉土豪名色知我欲清赋额则巧诬诡寄田粮变换情词投吾意向启衅实多矣如欲作一事申呈上官先府后司不可搀越其呈禀之词亦宜谦慎详确功归于上使其孚信不猜则事行无阻矣虽旁县同僚亦不可□暴已长致生嫌妒事成之后视为分所当然韬晦不矜可也 

　　◆四事箴 

　　律己以廉 
　　抚民以仁 
　　存心以公 
　　莅事以勤 

　　○律己以廉 

　　律己以廉　真德秀云 【宋时人字景先号西山】 万分廉洁止是小善一点贪污便是大恶不廉之吏如蒙不洁虽有他美莫能自赎故以此为四字之首 
　　王迈云 【字君实号臞轩】 惟士之廉犹女之洁苟一毫之点污为终身之玷缺毋谓暗室昭昭四知汝不自爱心之神明其可欺黄金五六驼胡椒八百斛生不足以为荣千载之后有余戮彼美君子一鹤一琴望之凛然清风古今 

　　○抚民以仁 

　　抚民以仁　为政者当体天地生万物之心与父母保赤子之心有一毫之惨刻非仁也有一毫之忿疾亦非仁也 
　　古者于民饥溺犹己饥溺心诚求之若保赤子于戏入室笑语饮醲啮肥出则敲扑曾痛痒之不知人心不仁一至于斯淑问之泽百世犹祀酷吏之后今其余几谁甘小人而不为君子 

　　○存心以公 

　　存心以公　传曰公生明私意一萌则是非易位欲事之当理不可得也 
　　厚姻娅近小人尹氏所以不平于秉钧开诚心布公道武侯所以独优于王佐故曰本心日月利欲蚀之大道康庄偏见窒之听信偏则枉直而惠奸喜怒偏则赏僭而刑滥惟公生明偏则生闇 

　　○莅事以勤 

　　莅事以勤　当官者一日不勤下必有受其弊者古之圣贤犹且日昃不食坐以待旦况其余乎今之世有勤于吏事者反以鄙俗目之而诗酒游宴则谓之风流闲雅此政之所以疵民之所以受害也 
　　尔服之华尔馔之丰凡缕丝与颗粟皆民力乎尔供居焉而旷厥官食焉而怠其事稍有人心胡不自愧昔者君子靡素其餐炎汗浃背日不辞难警枕计功夜不遑安谁为我师一范一韩 

　　◆十害箴 

　　断狱不公 
　　听讼不审 
　　淹禁囚系 
　　惨酷用刑 
　　泛滥追呼 
　　招引告讦 
　　赋役不均 
　　重迭催科 
　　吏辈下乡 
　　低价买物 

　　○断狱不公 

　　断狱不公　真德秀云狱者民之大命岂可小有私曲刘宣云 【字伯宣官中丞】 刑狱之事暧昧未明情态千变苟不以至公无私之心详察其间差之毫厘人命死生系焉公心议狱尚有不周如或畏权势而变乱是非徇亲故而交通贿赂好恶喜怒私意一萌断无平允明有官刑阴遭谴责可不慎欤 

　　○听讼不审 

　　听讼不审　讼有实有虚听之不审则实者反虚虚者反实矣 
　　孔子曰听讼吾犹人也必也使无讼乎江南珥笔之俗最为不法有一等豪滑税户罢吏乡老把柄官府乡曲少有忤己者使人饰词陈诉及两讼在庭辨口利舌其被诬者往往愚懦讷不能言或引人强证是非颠倒不可不详切须受状之时再三引审先责诬告反坐之状然后施行其间或有懦善之民含冤赴诉畏怕官司不能尽情者宜温言询问庶得真情若事不干己而诉者屏绝不受如此自然讼简 

　　○淹禁囚系 

　　淹禁囚系　一夫在囚举室废业囹圄之苦度日如岁可久淹乎 
　　谚云画地为牢誓不可入牢中苦楚与鬼为邻且囚初到官昼时公厅研问所犯大情验轻重收系干连无事者责保随衙供定招款引审无差轻者量情处断重者结案待报无得专委吏曹推鞫变乱是非蔓引平民为巧取之地又囚人在禁寒暑切身饮食不时人气充牣多生疾疫医药饭食常加省视死于非命咎将谁归公吏承人不禀官长擅监系者尤当禁绝仍加惩戒 

　　○惨酷用刑 

　　惨酷用刑　刑者不获己而用人之体肤即己之体肤也何忍以惨酷加之乎今为吏者好以喜怒用刑甚者或以关节用刑殊不思刑者国之典所以代天纠罪岂官吏逞忿行私者乎 
　　书曰钦哉钦哉惟刑之恤哉盖刑者国之典宪安容自己酷虐残人肢体损人肌肤以为能吏若纵吏推勘法外绷吊大棒拷讯如此违犯明有常刑 

　　○泛滥追呼 

　　泛滥追呼　一夫被追举家遑扰有持引之需有出官之费贫者不免举债甚者至于破家其可滥乎 
　　讼者元竞本一二人初又词类攀竞人兄弟父子亲邻动辄数十甚至与夫相殴而攀其妻与父相争而引其女意在牵联凌辱妇女若官不详究点紧关人三二名而追问一付吏手视为奇货必据状悉追无一人得免走卒之执判在手引带恶少吓取无已未至官府其家已破故必量事之缓急如杀人劫盗必须差人掩捕余如婚田鬬殴钱谷交关之讼止令告人自赍判状信牌责付乡都保正勾解庶免民害 

　　○招引告讦 

　　招引告讦　告讦乃败俗乱化之源一有所犯自当痛惩何可勾引今官司有受人实封状与出榜召人告首阴私罪犯皆系非法 
　　珥笔健讼之徒官司当取具籍姓名如遇诉讼到官少有无理比之常人痛加惩治若有卑幼诉尊长奴婢告主人自非谋反大逆之事不得受理宜加惩戒此厚风俗之一端也 

　　○赋役不均 

　　赋役不均　科罚取财今无此事代以赋役不均 
　　甚矣赋役不均之弊深为害民之事窃谓租税科敷奸狡税家将己产税苗折作诡名挟户岂止十百如遇科役倒在小户潜匿苟免又豪户买田不行过割只令业主代输苗税交结县道知而不问靠损淳良役谓差设乡都保正等役县道多凭猾吏乡司接受货贿放富差贫定一卖百弊幸无穷充役者以被县吏生事追呼愚善之人畏避不敢出官阴纳货财百色追求数月破产为人上者奈何不矜 

　　○重迭催科 

　　重迭催科　税出于田一岁一收可使一岁至再税乎有税而不输民户之罪也输巳而复责之输是谁之罪乎今之州县盖有已纳而钞不给或钞虽给而籍不销再追至官呈钞乃免不胜其扰矣甚至有钞不理重纳而后已破家荡产鬻妻卖子往往由之切宜深戒 
　　吕舍人云当官处事常思有以及人如科率之际既不能免便就其问求所以便民省力不使重为民害真格言也合将本县税户等第置簿开写某乡都保花名租税数目于县厅置匮收藏另置各乡都销簿将纳户官钞每日朱销县官点检不销簿书不给户钞重并追催者征戒吏人坐厅追问欠多顽户对众科决余户自畏依限可办何必官吏引带人众下乡恣其需索心之官租费用数倍此今日之通病一犯到官决无轻恕 

　　○吏辈下乡 

　　吏辈下乡　乡村小民畏吏如虎纵吏下乡犹纵虎出柙也弓手土军尤当禁戢 
　　今之为民害者莫甚于遣人下乡比来官员多带人从既无本业又无请给纵令于案分根趁催科勾摄文帖路家者下县追锁吏人乡都执事县家者下乡追扰税户引帖到手重若天符势如狼虎所过鸡犬一空酒食无算动辄锁索打逼钱物乞取不满枝蔓乡邻往往破产犯者痛治奈何不悛府县官僚苟有爱民革弊之人用心究治庶得肃清 

　　○低价买物 

　　低价买物　物同则价同岂有公私之异今州县凡官司敷买视市直每减十之二三或不即还甚至白着民户何以堪此 
　　上司行移收买军需诸物须要照依时直无致损民今府州司县官吏不体所行不问有无一槩科买甚者减损价直又不画时给价动辄经年及入主典之手恣意破除虚作领状虽为和买过于白夺败获者岂胜追断又有官吏差人于乡都收买布疋木绵芝麻之类妄作威福损价害民及传言于大家税户收籴米谷名为给价实作馈送取之奸巧民畏气势不敢告言此等之事速宜改革一朝败露何异受赃 

　　◆戒石铭 

　　五代时蜀主孟昶颁令箴于诸邑其文曰朕念赤子旰食宵衣言之令长抚养惠绥政存三禩道在七丝驱鸡为理留犊为规宽猛得所风俗可移无令侵削无使疮痍下民易虐上天难欺赋舆是切军国所资朕之赏罚固不踰时尔俸尔禄民膏民脂为民父母莫不仁慈勉尔为戒体朕深思凡二十四句宋太宗删烦取简摘其尔俸尔禄民膏民脂下民易虐上天难欺一十六字颁行天下至高宗绍兴问复以黄庭坚所书命州县长吏刻铭座右至今官府存焉至元癸巳浙西廉司移治钱塘司官大使容斋徐参政改书其铭曰天有昭鉴国有明法尔畏尔谨以中刑罚 

　　◆事上接下 

　　待上司 
　　待同寅 
　　待前官 
　　待佐贰 
　　待学博 
　　待士夫 
　　山人星相 
　　上司差人 

　　○待上司 

　　待上司　一见上司须将各批来词状等项一一理会过或上司问及便随事问答其事体有难处者便委曲商量若一槩事体都不经心问事如梦使平恕上司或不过计然亦己念非老成若遇操切者贤否从此定矣 
　　一上司待坐时虽极谦抑假之词色切不可因而豪放即抵掌论事倾怀论人上司虽不言已窃异其为轻躁矣又应对时凡事体有不知不可强辩有差误不可遮饰上人自能见谅若凿空凑合取便一时久久为人识破不值一文戒之 
　　一上司吩咐事体如听不明不妨再问不可草草答应待出后问人恐人以事不干已忽之将复问乎抑置其事不行乎关系不小慎之 
　　一上司即系亲友切不可狎恩恃爱大堂众目所在固当收敛即在私衙亦忌放恣盖末世人情一自崇高便欲以礼法绳人多有生平莫逆仕路芥蒂构成大衅者职此故也 
　　一上司系同年亲识在众中切不可挂之齿牙人有托为先容者亦从容谢去切不可卤莽应承宁可极力为彼游扬不使知也若扬扬自任凡托则应之如响不惟不能一一皆效后来有为上司不喜者必以为我实谤之 
　　一上司虽有甚不协人心处我辈若可进言不妨委曲开导切不可对人便数其短此不惟上司知之于我有损恐众人欲结上司之欢且以吾言为奇货此当第一戒也 
　　一上司既与我亲识凡事要避嫌疑非同众人不私见即有请不可频赴若终日聚谈众人畏我如虎凡可中我处无所不至矣 

　　○待同寅 

　　待同寅　一人心不同调停亦不易有事体极练又开心见诚此上品也处之甚易又有才华极美而凡事深邃实无他肠亦上品也处之又易又有才高而喜执已见者处之稍不易又有才高而傲者有无才而喜自用且好伤害人物处之俱不易总之以赤心相与忠信可行于蛮貊也若小人恶人虽不可待之无术要之含忍委曲尽之矣 
　　一附郭即是同年至亲我辈以公事去亦不可太以宴饮累主人致废时失事恐主人不好客或好客而偶有心事我辈酣饮终日彼且如坐针毡且由此生嫌费财犹其小者 
　　按在外州县以附郭者为耳目喉舌若结交不深则上下之情终隔而不通须凡事虚心久久自然契合即附郭者未必为人所信任亦不可草草忽略迩来上司各官言人之长未必见信一或言人之短便深信不疑我辈亦何故为同寮所短上人所疑乎 
　　一处同寮彼此相敬自愈久愈深尝见对客如处子见者自然收敛若疏狂自放每每以言语相调此示人可侮之色也且启衅始祸语云礼者人之藩篱藩篱撤而盗贼乘之至言也 
　　一仕途真畏途材品声名等者相忌不及者亦相忌智巧者能是非人愚拙者亦能是非人既相忌便自有是非既有是非便自可畏我辈善用其材又善处满虽不能保人之不忌甘心于我者或少矣 
　　一士夫识见要大一善片长不足以当太仓一粟若沾沾自喜旁若无人便是斗筲之器每见前辈胸中了了容貌若愚惟后生新进每每向人数尽生平所长大为有识所笑高明宜三复斯言 
　　一人各有好如饮酒然甘苦惟其所嗜必欲以人之甘从我之苦以人之苦从我之甘即父母不能得之子况同侪乎久于涉世者尝以我从人必不拂人以从我不然一步不可行也 

　　○待前官 

　　待前官　一前官行事即有一二不当人心处我辈当隐恶扬善纵或狼狈切不可自我发之 
　　一前官老成练达任事多年民情土俗经厯巳久处置悉当我辈能守规矩便可不劳而治如有一二事士夫衙门以为未当我辈且未可轻改须是再三审处果是不当不妨改弦易辙如便于小民不便于士夫衙门前官已甘心任怨我辈忍借此为名乎 

　　○待佐贰 

　　待佐贰　我辈既欲尽革滥觞须大家以名节自砺几佐贰馈遗不但币帛即一菜不可受若因其意之诚求之恳也量收数种岂惟此后不遂所欲退后有言责人以清而居已于清浊之间似亦不恕况若辈官卑俸薄出此甚难不惟授受即酒席亦不可轻赴每遇佳节宁自办一尊邀饮可也 
　　佐贰或有意外如死葬等事当尽心处置不可付之不知盖我辈平时之严为公也今日之厚恤私也若比之秦越非所以令众庶见也 

　　○待学博 

　　待学博　学博有孝廉有岁荐虽属州县提调实则宾客待之自有一定之礼如其人志行不苟又以兴起斯文为己任此上品也即礼文有不及处可以情恕盖有志之士俛首一毡其中抑郁无聊之状未可言语形容我辈可复责之苛礼乎 

　　○待士夫 

　　待士夫　一士夫自有定礼傲慢不可亦不可过于卑逊足恭不可亦不可过于直遂大都委曲谦恭嚬笑俱不苟者谓之内不失己外不失人 
　　一士夫有据要津者若有心傲慢以博名高不但贾祸抑亦非礼然奔走门墙听其指使或杀人媚人徇情纳贿丈夫能无愧乎况时事转盼不常尤宜切忌 
　　一士夫虽有大小我辈精神要一一贯洽若一坐中惟择显奕者奉承之略不及于众人大无颜色议论嫌隙或从此始慎之 
　　一有司之在地方全在节制士夫使小民有所恃而无恐若唯唯诺诺惟士夫是听赤子其鱼肉矣然所以节制之者只在无偏无党端毅廉平使一念至诚为士夫所信服至宁为刑罚所加无为陈君所短此为最上其次则随事斟酌久久自然相谅切不可先横一不畏强御之心一有此心便以裁抑士夫为公道事事必不得其平非所以服荐绅之心也 
　　一士夫横行不顾鱼肉小民官司略以三尺绳之便诽谤讦害理不可谕法不可行此最难处然亦吾侪之疢疾也吾侪自守一不正处事一不当便示人以短安得不制于人乎若有赵清献之清操包孝肃之严毅彼虽巧言如簧谗言如毒将安用之又须处之有道凡彼与人角是非曲直一秉至公久之自然畏服若因其素行之不端欲借一事以示法更不察其是非彼且有词于我待小人者不可不知 
　　一士夫或被人牵告止许家人代理票中不得开士夫姓名若系上司词状开而不点倘令士夫亵衣小帽出入衙门岂独同乡士夫有狐兔之恨即我辈亦当设身处地也盖士夫即有罪大恶极问明后自有三尺在又必于其中常存不得已之心委曲处置此仁人君子之心忠厚长者之道也 

　　○山人星相 

　　山人星相　山人星相之类最善持人长短稍不如意即含沙射人士夫中有极不喜此辈者或同年亲友书至者一槩屏去非情也宁与之数金辞之去但不转荐此辈自不来矣 

　　○上司差人 

　　上司差人　上司各役有索赏者勿以为异多寡在人斟酌与之若各役求多可以理遣一毫动念便不雅观 
　　附郭县处上司衙门人最难盖衙门人多是本县子民然此□么者凭依城社略不以县令为意即木石亦不能堪但要处之有法周鹤阳令海宁有本道两人颇无理后因上司之交代也责其人更易之因密以语本道此一法也 
　　上司差人但持片纸至便当堂悻悻锁拏吏书甚非所以令众庶见也若以书生意气行之即得而食之不厌但投鼠忌器姑以理遣去不妨万一出言不逊隐忍不较所损多矣怒而挞之或有不测之祸不可不思 
　　上司公差倨傲有司求索财货此十人而十者有司惧其谮毁含忍奉承似损正直之气以后但有如此者不必加责即申原差衙门听其分处果上官偏听生嫌是自处于不肖为左右所驱使也于有司何损 
　　上司及各州县或有差役提人关人便将差人安置另差人拘唤勿令原差下乡打扰又有假牌白捕吓诈平民者为害不小须预先出示晓谕如有不将印文先通本州岛县径自下乡骚扰百姓者即系白捕诈冒许地方人等扭送到官以凭申请 
　　上司批发前件不着人催则州县褎如充耳若差役往催彼不但害遍票内人家且做访官评积年状貌每一差未有不以数十金或百金归者州县视如虎狼怨声从此载道不可不戒也催之之法不若即用各州县本处循环快手二名此去彼来又一月一换如急紧前件不至即用此听差快手催之如此则以州县催州县既无吓诈之患而每月一换本役又不得作惯熟通家法之善者也 

　　◆清均地土 

　　明臣吕坤曰州县之弊莫甚于差粮而差粮之奸皆生于地土故地土不清则奸豪遂欺诡之谋良弱受包赔之累有司之政莫急于清均亦莫难于清均今撮其大略于左一均丈之法亦多端矣旧以沿坵履亩为详余以为惟沿坵履亩为拙即使掌印官步步追随尺尺量度左手操笔右手执算不能清一区姑以平原之地言之繟绳之紧松区角之斜正地势之高卑宅园之阻碍持尺者之前却操笔者之增减执算者之含糊报数者之多寡分区者之出没平原之地已自难精况夫山岭之崎岖段落之细碎形体之参差而以一令耳目鬬百种之奸顽未有不穷者故事有愈密而愈疏者此类者巳 
　　一法莫良于自报自家之地惟自家知之为真所难者使之实报耳故惟至公至明之官知均丈亦惟至严至信之官能均丈令先裁二寸宽八寸长绵纸条万余印就○里○甲赵甲共地○十○顷○十○亩○分此帖只令里长十排领去分散有地户人责令亲手自填不识字者令至亲代填莫令疏人雠人故意增减如平日欺隐诡寄不妨改正类入本身之下一写不实万悔难改又帖告示挨里顺甲某日某里某里投地数某日某里某里投地数务如科场收卷规矩令十吏监收大率一日收帖不过十里仍令本都挨里顺甲每一里一线捻在一处完日又帖一告示云各里老人里长排年书手于某日前赴某处听审至期掌印官吩咐云本里花户地土本里里长老人排年书手人人尽知我今未行均丈先要核实每里四人共棹一张笔砚一付将一里地帖尽付与你要你四人商量细看且如赵甲地数果实每人书一是字你一笔写定如果丈量不同你与犯人同罪如地亩不实即于帖上旁书云共少报地若干日后查明与你无累且有重赏查讫唤各里算手某里共地若干又算槩县共地若干果否合总或多若干或少若干算完仍将槩县所报地帖钞誊一册 
　　一下自首之令几欺隐田粮者诡寄地亩者一人两名者买地而不过割者买地粮多而过割粮少者俱准首正以后照数纳粮旧罪免问旧粮免追 
　　一报地既完大都可知又刻备细单一张为方格眼方各二寸上书某里赵甲上地若干段中地若干段下地若干段共若干顷亩某地方上地一段几十几亩几分东邻某西邻某南邻某北邻某格俱照此填其单印卖听其自买一出告示云某日本县先查第一里地土亲自丈量但少报三分以上者重打八十枷号一个月全段入官四邻有能讦举得实者即以讦举之地充赏给与印照永远为业一第一里备细单填完投递在官掌印官于地里相近者任点几段仍出一牌云某日本县亲查赵甲某一段钱乙某一段先写牌橛四至呼唤四邻伺候至日县官带扯繟二人书手二人算手二人亲到本段逐一细量仍令地主步步亲自看详有无亏诬但怀惧心者贿左右而前移怀雠心者恨地主而后却丈量之时掌印官步步跟随端端凝视但有弊态即加重刑既用重法须存慎念不则有含冤抱屈之民须用仁术不则有事势难尽之法 
　　一尺式不可不预示官民尺不可不画一必如此而后丈量始真 
　　一举大事与动大众事体相同夹不得一毫私心容不得一毫假借富者以财行人不肯发贵者以势行人不敢发衙门人以术行自不能发百姓只是制丈此三家者必须徧丈但有多余地亩与初报再报不同者一例重处地土入官应参奏者即行参奏 
　　一制丈之法先第一里以示严须多丈几处以示密既严且密足以令众又丈大段欺隐之罚以示悔如是而民不犯乎未可必也民情以为锐于始者怠于终第二三里定是苟且又当制查几段远地末里更是苟且定要多制严查大端制查百段而奸欺者必少矣 
　　一小心之民恐惧重法每段多报三五分以防制查不足之数如果丈出仍坐原数虚报多余即与除减 
　　一丈量地土比原额有余者将下地粮差摊于额外之地不得槩县通减额粮 
　　一贫民坎荒山斸古岭虽有三五亩新开之地然石根土薄旱则先枯涝则雨冲一时虽有青苗久后仍成废弃只可每年每亩纳租一升充鳏寡孤独之用原非正额决不可摊派粮差万一人逃地变粮累里长包赔 
　　安徽巡抚张朝珍疏曰清丈田土一案有司纷纷呈请皆云因地土错杂坵垄烦多必欲逐亩丈量数年不能完结夫印官亲履踏丈须用弓正弓副量画书算跟随丈量相为终始者也如到一里必里长随之到一??首亦随之又须清察坵段四至而余户亦随之且一?之中而民田军田牙错其间县官只丈民田卫官只丈军田县官方去卫官又来一日之中所丈几何若夫青苗在地弗能丈也县官事忙弗能丈也一月之日所丈几何故数年不能丈完之说诚然也然一日不完则前项里民伺候一日嗟彼小民各有其业语云费了工夫便是钱况乎印官在乡经承皁役舆差人夫自不能免供应酒饭势必出之里长衙役故智能保无乘机需索之弊乎且攒造鱼鳞册籍逐亩绘图按户编篇每册大县不止数万纸张书写工费动经千余金止造送部册一本藩司存查册一本以臣合属计之约费数万金奸胥猾吏又能保其无用一科二之弊乎 

　　◆改复过割 

　　吕坤曰大诰有云凡买地卖地务要过割不许寄庄又云移坵换段者全家化外过割寄庄移坵换段此八字者讲求分明而后知祖宗过割之法曰过割者谓北里赵甲买南里钱乙之地钱乙割地过于赵甲名下非谓割钱乙之南里过于赵甲之北里也曰不许寄庄者钱乙之地钱乙为庄仍在钱乙名下纳粮谓之寄庄言仍寄钱乙以为庄而避地多家富之门户也曰移坵换段则今日之过割是已盖大区为坵小块为段谓钱乙之坵段本在南里今从赵甲走入北里谓之移坵钱乙有地一段不便耕种与赵甲相换本自不妨今将钱乙之南段换入北里赵甲之北段换入南里总之乱版图失原额开影射之端成飞跳之弊岁去年来粮亏地少不可究诘圣王恶之故重其罪然则海内皆以移坵换段为过割不亦迷谬之甚乎自以移坵换段为过割而其弊始不可胜道矣地缘里定多寡不胜绝悬今则有东里一百顷西里五百顷矣有一甲三百顷二甲三十顷矣里甲偏累弊一版者一片之名图者方正之意今不以人随地乃引地就人鸟随树栖曾见树随鸟走乎变乱版图弊二地不分明当求之地中今乃求地于纸上何以清白弊三一里之地满县分飞满县之田皆无定处谓槩县只一里可也是以一里催科四境寻人多里老之奔驰成输纳之逋负弊四今日均丈方清明日过割又乱十年册籍半不相同沿旧稽新漫无可考弊五粮随地定有成规矣卖主利于多价应带粮十石者止带五石契既可据谁复生疑地不失□而粮已失额弊六过割之日卖主中人不同到官任从买主通同书手或有开无收或多开少收粮既失额而地亦失额弊七西里孙丙有地一顷卖与北里李丁二十亩卖与东里周戊三十亩卖与南里吴己二十五亩此三人者又转卖与东里三家此三家者俱卖与西里一人数年之间地分几里卖经几人矣及查孙丙失额之地须从三人推算三家以及一人琐碎曲折如理乱丝令人目炫心烦竟不清白弊八均丈区册收之架阁非告状禀官用财求吏谁与揭查稽迟刁掯愚民受殃弊九书手得财洗改册籍有司厌繁往往亏问弊十本身之地鬼分数名催头执名寻觅终日对而相逢竟不知此名为何人此人在何处是以差粮不是拖欠即与包赔弊十一本民地也子粒轻则诡为子粒屯粮轻则诡为屯粮实与子粒屯粮之家通同影射全无粮差弊十二将上作中将中作下问其段落则指一中下者相欺竟不知此段是否原段弊十三书手受贿隐漏钱粮加合增升槩县撒派小民以升合之故谁去告官及至被发觉之时但云误笔弊十四有司词讼十状五差粮官多拘问之烦民多牵连之累弊十五夫复国初之田里遵时制之过割革诡隐之巨奸宽善良之赔累清郡邑之繁讼便里老之催科省永远之均丈便顷刻之清查此法谓之万年清留心世道者其三复之 
　　一国初州县画地分郊均齐方正谓之图其图鱼鳞相次各有坐落今边界无存而地名犹在州县官选委公正阴医省义等官眼同各里军民知识省事之人先算顷亩后分界限将槩县地土十字开界如棋盘样照依原设里名分若干段还其若干里其分内山河多者除外假如槩县原系一百里除军匠子粒外有地二万五千顷每里二百五十顷里内十里每甲二十五顷如地势不便难均分者大约多少不得过数顷界用绳直即一家之地适值界角分入四里亦所不恤疆界既定换卖各从其便 
　　一各里分讫再与分甲每甲地若干如地势不便难均分者大约多少不得过三二顷 
　　一里量分定各里中之人各报地土如赵甲民上地若干钱乙民中地若干孙丙民下地若干李丁屯地若干周戊子粒地若干吴已匠地若干自量自报但有隐漏一分者从重问罪地土不分顷亩全段入官报完不差除军屯匠子粒外其余民地定为甲总选甲中殷实识字者掌之谓之甲正 
　　一各甲报完类在一处总造一册谓之里总送与委官核实不差此总付里中之殷实识字者掌之谓之里正 
　　一各里将各甲所类甲总类送一册县官用书手算手磨对不差地粮无失将此册收入架阁库谓之县总有司用印钤盖封锁在笥付架阁吏掌之 
　　一以地为主不以人为主人系名于地不许地系亩于人盖里甲有定而人无定地者万古里甲之地人者随时买卖之人故不以人为主 
　　一甲总每段之后空一行为前件假如北里赵甲有地一顷十年之内如卖与南里钱乙五十亩则前件之下注云某年月卖与南里钱乙五十亩如全卖则注云全卖与某里某人讫 
　　一州县置一过割簿每里空余三五张凡买地卖地交价已完买主卖主甲正同到县堂税契讫县官即将买地里分注云某年月某里某人买本里几甲地若干割赵甲之地过与钱乙名下赵甲仍在该里纳粮不许收入自己里中违者以移坵论不许作在卖主名下纳粮违者以寄庄论 
　　一每里立石碣一通上书某里十甲除军屯子粒等地不开外本县民地共几百几十几顷几十几亩共该夏粮几百几十几石几斗几升几合乎粮几百几十几石几斗几升几合人许入里地不出图如违以变乱成法论大书深镌树之里中 
　　一粮在各里上纳数不收入本身则上户大差得以逃躲是滋奸民之弊也大凡审户必用户长每户户长各置开收簿一扇假如北里赵甲买南里钱乙之地书契之日眼同两家户长如无户长以里长代之与卖里甲正书云南里钱乙因某事将本里第一甲上中下地一段一顷原粮若干同本家户长钱乙伊家户长赵丑本甲甲正王辛受价若干卖与北里赵甲讫当日过割并无寄庄移坵情弊如违甘罪书讫钱子将钱乙名下除去一顷赵丑将赵甲名下增入一顷王辛将钱乙前件名下注卖讫一行当税契之日三人同买卖主执簿与册各用印钤数以防奸弊如赵甲再买东里冯壬地若干西里陈癸地若干俱照前法登记二年审户编差赵丑将赵甲原业续买房地类在一处便知应升几则应坐重差钱子将钱乙原业厯卖房地类在一处便知应擦几则应坐轻差凡买卖地土不同户长或里长与甲正者不准过割重加究治 
　　一有人户之里有地土之里人户之里所谓以籍为定某里某甲之人也地土之里所谓画野分郊某里某甲之地也盖古者人里居田井授故人地合而为一今也地在此居在彼故人地分而为二契书所写卖主之里甲地里甲也买主之里甲人里甲也此处不可不辩 
　　一各里里长排年移住本里便于催科无论上门讨要地步无多但登高鸣锣一里可知何烦四境奔驰之苦至于数年之后本里本甲某段军屯某段子粒某段张三某段李四如数黑白只得何人种地就向何人要粮虽欲诡隐其道无由弊何能生耶 
　　一往日地土不明槩县均丈今里图既明不于纸上求地只于地中求地某里少地止查某里某甲少粮止查某甲不必禀官求吏库中查册但查甲总里总新旧自有根因一人少粮一甲摊包众人自然发觉谁能放过诡隐之人哉 
　　一里正甲正只掌册总不管催粮买卖地土注册既毕甲正持甲总向里正说知本甲某人卖地合将里总改注里正照甲总将里总改注不许里正干与买卖地土之事以起掯索之端其里正甲正事故或众所不服者里中甲中众人推举将册总交代明白如有弊端仍行追究 
　　一丁粮里长排年老人不是两项管本里之丁者此里老排年管本里之地者亦此里老排年特别里买本里之地者属之催科耳或曰各里纳粮属各里里排不胜催科之扰矣曰不然所贵乎催以逋负延缓耳若开仓即纳虽百里排何害或曰各柜纳粮属各柜收头不胜称兑之烦矣曰不然二门之外各柜相去不及一步耳种地时不惮各里之奔走纳粮时独惮咫尺之往来哉特赤厯多写几个名字费几钱银纸张耳余无苦也 

　　◆编审均徭 

　　吕坤曰民间累苦莫重于力役而编审力役名之曰均徭欲其贫富得所无不均之叹也乃有司不失之疏则失之暗不失之偏则失之私大都公易而明难明易而虚难本以虚明持以公道编审其庶几矣 
　　一精细有司平日事事留心一年之内民间虚实可知其半执其半以得其半无不了然此难以语言尽也 
　　一有消乏之名有消乏之实有增盛之名有增盛之实不可不察也假如赵甲有薄地数十顷无力耕种岁岁荒闲有楼房数十间先人所遗今已破坏房地欲卖买者无人用度缺乏揭借不出此真有消乏之实而无其名者也旧在上则即当大擦钱乙地无数亩房无数间而放债为商家累千百此真有增盛之实而无其名者也旧在下则不妨大升有消乏之势虽未消乏而势已入衰如上户多人不妨擦一二则有增盛之势虽未富厚而势已渐丰非上户缺人不可轻易骤升盖渐衰者须节其财以培旧损方盛者须轻其力以养新萌此父母之道 
　　一九则之法约其大都耳其实贫富之等奚啻十百千万哉故自九钱以至一钱谓之丁银母银也上上户虽万金不得过九倍加九倍则八两一钱下中户虽不甚贫不得过一倍加一倍则四钱无非寸土无根椽者不准下户盖极贫而无以加者也每见贫穷州县下下户有纳三五钱者奈之何其不逃哉虽差多丁少之处下下户加银但以分厘计可也倘逼之使逃一钱岂可得哉差重州县万不得已丁地相兼可也 
　　一槩县差徭槩县人当故有贫里视富里不啻十倍者若以里差还本里户差还本户贫里贫户俱逃其差有不派于槩县者乎故自审则以各里之丁分各里之差通编则以富里之丁摊贫里之役非摊贫里之役富里自应重差贫里自应轻差何尝有定哉照丁照产盈缩消息非耐烦明敏之官不能也 
　　一六十以上例应除丁十五以下例未成丁但有地粮之家不以丁力办差似难遽豁若极贫下户年老自当除丁年幼不可报派闻各州县有女顶男丁怀抱即攀成丁者其官可知矣 
　　一贫穷老汉守寡妇人家无事产止有一男者例应免丁侍养待亲终之日补差 
　　一条编发行富商大贾不置土田粮无分毫差止一丁甚非审户本意只看黄册事产不专在于土田各州县查有地土少而家业丰者一体编佥上户均坐重差庶智巧者不得独遂其计矣 
　　一寄居年久原籍既无丁粮此处又无差役借本处以求衣食亦当出些须以养本处除置地者随地纳粮当差外如无地土而家道殷实者亦定等则每岁纳银多不过九钱少不下二钱另作客丁一册以充本县孤寡残疾养赡之用其仅能糊口者虽两在无丁不许一槩科扰违者以打诈坐罪 

　　◆征收钱粮 

　　钱粮刻册 
　　刻册字分大小 
　　刻册总征数 
　　刻册分上下两截 
　　刻册行数之殊 
　　印册 
　　一条鞭 
　　用算法 
　　廒经流水 
　　比较刻册 
　　每甲总数 
　　刻册限数 
　　限数填明 
　　应注比数 
　　比分完欠 
　　细审排年 
　　摘差总差之殊 
　　摘拏票式 
　　二比即拏花户 
　　民自投柜之弊 
　　挂牌之非 
　　分头总催之未善 
　　小民不自纳之故 
　　禁抬银之害 
　　比较分合之殊 
　　查散由票 
　　比较绅士 
　　秤收 
　　柜式 
　　收粮时刻 
　　拆封收支册 
　　拆封 
　　支发钱粮 
　　倾锭起解 
　　查比批回 
　　兑支不便 
　　银库防闲 
　　钱粮不可借解 
　　残年钱粮 
　　透支 

　　○钱粮刻册 

　　钱粮刻册　每州县额派钱粮必有布政司颁刻赋役全书然吏胥往往侵匿乡绅士民不得一见若逐一了了分明刻出共见自知一分额编必有一分支派而比较全完非官府之得已矣人各有心逋负者谁 

　　○刻册字分大小 

　　刻册字分大小　钱粮全书条款有多年一定不移更无增减者只用如常大字刻云该实征银若干倘有某年奉文更改增减若干者当以更改之故分刻小字两行而两行下共计实征之数则用大字刻之其分刻小字使更改之故可查总刻大字使实征之数易见也 

　　○刻册总征数 

　　刻册总征数　刻征各项既逐款刻明册后宜刻某年分共计实征银几万几千总数若干以便照粮起科 

　　○刻册分上下两截 

　　刻册分上下两截　吏书造册每用长勾格式册写某项仓口若干第二勾则写前件二字以注完欠平排长写一片模糊殊不耀目今当用上下两截法如讲章集注相似上截刻定额派钱粮数目如此项起解则于此项下半截亲注云某年某月某日批差某人赴解批销不到者则查比之既解明制批回销则又于下注云某月某日批销讫而又朱笔大大注一完字其或有领俸领工食填注亦然如此则解否一目了然其未支未解者下面朗朗然一片白纸也不但可免溷淆且欠数亦可触目警心 

　　○刻册行数之殊 

　　刻册行数之殊　钱粮支发不同如乡饮只春秋二季耳刻止用二勾民壮一项有总领者有独远行单支些须者有追此与彼临时酌发者支发零顿难以预定上下两截须多留空几勾恐勾少后无注处也如发其人多少即刻注明多少以后总算找发极便如钱粮一总起解随上面字行为则不必多留空勾 

　　○印册 

　　印册　刻册成每年用好纸刷印连缝印印过三本一存房一存库一存笥存笥者随时可查不靠户书矣户房使收批回可耳 

　　○一条鞭 

　　一条鞭　隆庆前差役烦琐至张居正当国改用条鞭除漕南二米不折外凡一切应征应役等项尽折银一起征取此外别无杂派故谓之一条鞭此极简极便之法也故凡有应纳旧饷新饷正数杂数俱宜合并而使归于一一则使小民明白易知一则使收头简省农民不至失时费钱 

　　○用算法 

　　用算法　有司中有自□算法者极便若不知自算则呼算手四人各闭一处使不相通然后发钱粮之数与之算待彼呈起科数来互证之异者即系有弊同者即系无弊此不知算而用算之道也　径以总数与之算犹恐若辈已经算就大家和同为奸若任意劈开截半与之同算则无所用其奸矣此最妙诀 

　　○廒经流水 

　　廒经流水　廒经所载乃花户田粮撒数及钱粮应纳撤数乘积如廒故曰廒经流水者每日登记所完不论里中次序只论上粮次序故曰流水此两项文册人皆知之然廒经不但要开某家粮几多该银几多即父子兄弟亦要分开明白以便雕拏花户不得逃躲勿谓造册之烦事未有不烦而得简者一烦即永简矣且此册一明不止完欠可查凡以后审盗审恶看系何里何甲之民一查间刁顽力本贫富强弱皆可立见妙不可言　按廒经花户钱粮撤数合来要与一户总数相同各户廒经总数合来要与比较里甲数相同各里甲数合来要与一县总数相同 

　　○比较刻册 

　　比较刻册　州县比较册多系书手自填其弊最多有钱者钱粮虽多写少纳数虽欠写完无钱者钱粮虽少写多纳数虽完写欠甚至涂改错乱茫无的据官府稍明不许涂改实填之数则临比又用浮签注完法便于临时更改有钱者换完数无钱者换欠数问以何故不实填用浮签则应云恐有临时上纳者又或云适纔完过几多者猾口相机千弊万弊故比较刻册此属核欠清弊安民便已之第一要务其窍最细逐款分注于后 

　　○每甲总数 

　　每甲总数　刻册中先列各甲粮石总数后列起科粮银总数当开云某里某甲田粮若干石共该征银若干此为每甲总数各甲可通用字用刻不同之数只用大字楷书填写写完对明白无增减便可用印若字字用刻需板太多且属迂琐 

　　○刻册限数 

　　刻册限数　册中宜刻所定之限如此县旧规原系四限则定作四限或六限八限则定作六限八限如系农时放假则农隙时方定某时某限 

　　○限数填明 

　　限数填明　辟如粮银一十二两三钱四分分作六限则刻第一限该四字空处注写二两五分六厘六毫四丝次刻第二限合该五字下注写四两一钱一分三厘二毫八丝三限后以次渐加刻合该仿此合该之意何也盖预先合注分晓庶便临比时明白易看如一比所完合一限二比所完合二限可以不问书算而知其完否即是欠也量所欠多寡责治谁有逃者 
　　按钱粮分限固也然所谓分限当酌量土俗除去农蚕之时就农事中南北迟蚤不同又当酌量闲忙之时先时细问风俗务与人情相便且田中有出产之时方可定限催完不然则许子之齐物贡法之取盈不但失时且恐揭债难完也 

　　○应注比数 

　　应注比数　限数注明则应注比数然刻册中头一行只刻第一比完过五字次行要刻第二比合完过六字第三行要刻第三比合完过六字下而空处待填完数余仿此夫二比后必要合完二字者以便合完数好对前合该数一览易明故也以上二项妙窍皆在合字每比下要刻差快手三字差快手三字用刻余空处候拏排年花户时朱笔注之于此姓名注在册中非拏到责销讫不能没此朱字最简最要之法今居官拏人往往有制签行票竟不销者无册易溷事多易忘故也 

　　○比分完欠 

　　比分完欠　今人比较一槩都赴衙门听比非也乡人废农上街一日有一日之费巳当体恤且催完者安逸自在负欠者刑责难逃劝惩明白方肯上纳今若一槩比较又兼差人里长保歇都到大县中当有数千人拥挤堂上如市大不雅观刑烦日短人多难认惩责亦不明白以故有包收钱粮临时出钱雇人来比回家不催如故者有一人替打十数次徒使奸棍赚钱者有皁隶得钱刑轻刑重者有更深事混方打而潜逃者有左手持银右手去衣官府见其手中有银辄行饶打令堂吏收库及至人混又私持银而逃且复东入而骗比者如此混乱官府视同儿戏比较犹如赶场而户书因缘为奸乘此乱丝场中正好百般作弊以故那移浮签洗改数目如此比法虽使手打千万人何益于事故比较第一要分完欠分完欠之法何如辟如初五日当比则隔二十日前即大张告示示以初一日封柜不收钱粮如有上纳钱粮者俱于前一日内投柜违示者不收至初一日即用封条封柜合收头稽查流水收过若干又令户书稽查廒经比较册某甲某户完若干欠若干造清彻简明一单同流水于初一日午时送衙稽查稽查无异即于是日晚堂大张告示云某县为摘比事照得本月初五日合应比较除将巳完合限者免比归农外今将拖欠排年姓名开列于后至期务要出身赴比毋违如此分别完者十去六七矣又不用差人保歇堂下人少何等清楚易查唱名跪下细问不完之故犹如鞫讼者然排年不催责排年花户豪富奸顽不肯开销当时将廒经查明即拏一二豪富花户完粮之家高枕安卧鸡犬不惊抗拒之家排年报出一审即到谁人不完谁人不相劝早完豪户拏到不但要查他本年钱粮连以前一连几年俱追票查考如几年不完一一俱要监追完明方许释放其本年分者作本年钱粮以前年分者作带征钱粮如此追带征是从豪恶中追解又不用别排年又不平头起账连累了穷民何等妙绝至若讨钱替打光棍细考钱粮多寡完欠根由不能答对便知是假且打过一次必有棒痕西出复进一看即见遇此等人当用粗板打五十板用枷枷了草纸封皮封上仍提雇人排年本身与不到排年同补比至差人虽欲受贿不提乃差人名字与所拏排年花户名字已朱字注在第几比之下谁敢漏了一人如此而粮不完者未之有也 

　　○细审排年 

　　细审排年　今人只为完欠不清比较混杂遂使堂上之事万头千绪打发不开纵打几千万板何时得将排年一审惟完者去而欠者比堂上听比之人多不过百余人少不过四五十人耳由是逐人叫过跪下可以用审盖刑杖临身彼只得真实细说或系收头墨帖私收或系积保下乡包揽或系豪民学霸拒逋或系衙门人役作奸举数十年不能查不及查之弊一一尽行供出若系排年作弊又有拏到花户对理虽一家中父子兄弟不能相知之弊渐可合盘托出而就排年之口供或某处地肥某处地瘠某方米贵某方米贱某处民淳某处民刁一一皆可洞了如排年系善弱穷窭之人又可清查出豪强躲役者为之均其劳逸如排年系惯刑受雇之人枷责如前以后再不敢贿入骗比矣 

　　○摘差总差之殊 

　　摘差总差之殊　吏书欺官讨钱每于开征之日一甲写一雇票谓之押差或谓之总催每一快手一二十两贿买户书写就官府听说催粮不知其奸辄从而行之钱粮反从此不完官声亦从此大坏矣夫催粮而粮反不完何也盖快手借票催粮原非为催粮计不过借印票在手无端索害乡人农民多不识字又多良善之人彼即有完票在家快手欲无端害之几十里外向谁分诉况票中原系笼统囫囵总催一甲之数又不曾分赵甲钱乙某欠某完如何不可家家吓诈是以欠者催完者亦催今年催明年后年还催需索打发鱼肉无厌一张票乃一快手几年生活也最可恨者刁悍之风凡遇乡民有喜庆事则三五成羣袖藏铁锁叫出门外吓以锁去县门喜庆时谁敢抗拒只得用屈钱诓买尤可恨者替人报复私仇俟农民上街拳搥揪扯说你家不完钱粮又说某起来你家时殴打公差乡民惧怕只得整酒送钱受害无极如此之类不可胜数乡民视差人如虎狼所以人人不敢上街多将钱粮交与差人收户保歇替纳诸人通同入手与户粮房一体朦胧花费官府比并又捉拏百姓重赔县中册籍不明又加差人口毒即来辩官亦不信及至到官监禁多时事乱如麻又不过作一弊窦保出放出钱粮依旧不得到官百姓如此受苦如此怨官而钱粮仍不完者职此故也夫差人之害如此而今每比又摘差快手何也盖害乡民之差人不可有拏奸民之差人不可无若排年误比豪家抗令不拏则恶人易做良民难做矣且票用摘比小票止可用之一比不可用之他比止可用之一人不可用之他人非若一甲总催之数无姓名无完欠可以家家吓诈且拏到即毁之不留日后作弊故有宜用票差不宜用票差不可不知也 

　　○摘拏票式 

　　摘拏票式　某县为拏比事照得某月某日某甲排年某人悞第几比或排年某人供报某人逋赋合行差拏限某日到不许替身代比如违查出与差人同究此票比后即缴不用毋得吓诈他家须票 

　　○二比即拏花户 

　　二比即拏花户　或曰二比拏花户不太骤乎曰我未开征时已将完欠清楚之法及豪家违限即拏之故已明明张告示矣且拏及贫寒则人心愤拏及屡年不完豪富则人心快况亦非尽人而拏之也责问排年待排年报此人出须要将廒经查明果系粮多果系分文不开销或太不合限者然后择其一二而警之催征若不拏花户遇排年善弱者必不能催豪恶再无完日矣善弱排年百姓中最可怜者也反替豪恶者代受刑责有是理乎若见事不透必俟岁杪方行槩拏则民间平日不知官府着落花户之意徒虚度有秋之时而临年快手四出家家捉拏反似官府之酷虐故随时查限鵰拏此为催征闲里之忙着世未有不催花户而排年能积总者也依此法行一二比民间自知册限分明势难逃躲富者自蚤蚤上纳贫者亦趁收成后自然营粜全完反免后来拖欠之害但青黄不接与农急时不可比拏耳以上意告示内要明说 

　　○民自投柜之弊 

　　民自投柜之弊　小民自秤自封自投柜名非不美但温厚之家只图清吉自在不乐差人呼唤往往于本额外任意增加在不肖之官欣然自谓得计而民间暧昧尝我我遂隐忍受之于青天白日谓何且一时一事虽似得策若他事有暧昧嫌疑则河水难洗矣士君子兢兢不苟岂情与人殊诚存此皎然心事欲留之以有待蒙暧昧而不疑当瓜李而不惧此也故阴取富室之资一不便也一邑中富人本分人爱自在人恒少爱小便宜之穷人愚人及刁棍人恒多万一穷人愚人棍人轻少将拏之乎抑置之乎置贫愚犹可置光棍非法差人拏之即不加责罚而打发差人之费已数十倍于短数矣且富家一闻差拏短少以后上纳益重名色益秽穷人愚人棍人一闻差拏短少流谤道路千万轰然始而告示自秤本属极美之名继而道路流传反属败名之囮昔一令甚慧竟以此败官二不便也 

　　○挂牌之非 

　　挂牌之非　每户设一牌依粮数多寡序列姓名在上先挂在第一门上如完则挂在第二门第二门不完则第二门听比下仿此谓之挂牌此法言之似便行之则烦何也天下粮多者未必尽富粮少者或反易完今若勒完后牌方得去则在头者独苦矣万一第一门完过交第二门时即已临比牌到即比人情乎且牌到未完临限误比彼此决有推诿势必差人查拏查拏则差人从此得志家家揽到又落衙门圈套中矣细思之 

　　○分头总催之未善 

　　分头总催之未善　一户中将粮分作几分每一分查粮多者开在单前谓之分头此一分头即催此一分各甲钱粮不用里排等项夫以本户催本户岂不似便况廒经当堂查点似亦法之最公者但黠人之计偏诡彼知我用分头之法多将己粮诡名散作数门而远乡痴愚不知打听者则钱粮翘然多于众人矣或无此多粮人家又将兄弟叔侄合作一门使之粮多官府不知其奸以为当堂查点之至公而不知乃黠猾之傀儡也黠猾者脚手巳自如此痴愚者能催之乎不听其诉恐不能也诉而改之又不胜其烦凡事不细思到底其法必敝 

　　○小民不自纳之故 

　　小民不自纳之故　人情谁不愿自纳钱粮所以然者有故耳一则白衣帽不便出入衙门二则收头重秤欺善苛索银匠倾销打印勒银不少三则豪民后到即便秤收善良先到终日伺候尤可恨者积年包揽不喜人户自纳则密令衙门人或街市光棍平空扯住辄说某人为某事脱逃要伊名下跟要或搜索纳粮人往年陈事或寻本里本户别人官事及别人拖欠事或拖赴县官佐贰或私牢在保家甚有官府不察辄责而置之狱者虐焰四闻小民始以城市为阱矣光棍见小民之怕上街也则又至乡诓民替渠完纳以免乡下排年街上诸事之苦愚民如何不从故前项须一一痛惩又时晓谕小民令如赤子之于慈母可以人人尽言而城中积年犹敢阻小民之自纳致有包揽侵分墨帖私收之弊者无是理也 

　　○禁抬银之害 

　　禁抬银之害　刁黠排年往往不肯涉远零催花户惟于将比先期向富家总借银两以完官府限数谓之抬银及比过则一一向花户加利科索指一科十鱼肉无厌此有三不便焉穷民赔利一也排年遂科索二也以催收国课之故开豪富放账之门三也有司于此宜出示严禁须要散催花户务令小民自纳如仍前者重处 

　　○比较分合之殊 

　　比较分合之殊　比较欠粮排年我之欠数既清而县又小则听比之人亦更少矣午堂审事后一日总比如州县极烦听比之人尚多则初一日比几里初二日比几里初三日又比几里在排年轮流按日伺候在官府亦从容不劳但须要告示明白耳 

　　○查散由票 

　　查散由票　给过收头由票一要挂逐起总数恐收头藏匿私收民粮一要不论已收未收多收少收给则一齐俱给俟拆封日交堂总算除拆过几多封用过几多张遗失者查追不遗者又用作第二次平给每发几多张要不多不少如此则可以革收头买票之弊 
　　按收头多有私流水若不数票查其在否则纳户得票但见其上私流水即回不知其未上官流水也故查侵欺在数票 

　　○比较绅士 

　　比较绅士　所任地方风俗淳厚绅士俱肯完粮此善地也用前法一槩比较足矣若风俗不然须单造士夫钱粮文册待百姓钱粮将完士绅之家纔去催逼人有良心我复优异有法如此而不完者无是理也今有司身先不净又无刻册及至临比多听积诽之言说某绅不完某绅诡寄疑怒交集谁肯平心夫诡寄收籍诸弊海内巨家难谓尽无然我已将挑出另册明白优其礼貌则诡寄太多在本绅名下彼心亦自难安其不在挑出之数者尽法比较彼亦无以置谤若富民将粮收入绅户前后俱免不得上纳彼何苦以贿寄之况富户寄籍宦家亦祇恐官府不明差役相害耳我法简便万户安枕何须寄顿且我征法明白易简工夫多暇即有诡寄亦可一一查出谁敢欺瞒今人百般致疑动忧飞诡多由处之未善此窍未透故耳凡天下至妙之法未有不出于至简者也 

　　○秤收 

　　秤收　立意重秤世固有若人亦有忠厚之人不能察弊利归各役名归官府者立法之始凡遇出门拜客即停车于各街行市中亲取戥子多把到后堂唤匠依式造定大约戥子一两准准一百分者拆零碎封合之一两必有余银三分惟总锭完者则无此数若拆封后算不合数即弊也百姓完粮宜随其便只用一块不许添搭若有小块添搭收头易于侵匿二弊也或块或锭俱要毛边不要锤边收头重秤在柜人去后私地夹去又锤边使不见迹三弊也良善之家分外重秤多取或系亲知或系光棍上纳则一钱写作一两此虽实实不偷银而已暗将重秤良善之银盖作光棍人情矣官名日秽收头暗地偷笑四弊也纳银入柜原有次序官府不察不能使之登时依序入柜而听其优游颠倒起封暗换五弊也厘弊之法无他只是要公平秤收足数不重不轻又要梗锭梗块不许添搭又要毛边不许锤边又要一封一封细拆过不许重科良民替光棍盖脚又要知赵甲上柜须将赵甲封登时索穿入柜然后秤钱乙一封穿索登时入柜钱乙入柜然后秤孙丙李丁不论审事吃酒在外在衙忽然发一封条封柜有一封不入柜者责有一封倒了次序者责则百弊皆清穷民受福矣不知此诀虽悬十锣谁人敢敲 
　　秤收之处大张告示不许潜藏私钉大戥錾子夹翦有人首出者重惩若回家收银倍责若干 

　　○柜式 

　　柜式　柜底钉铁圈一个牢系长细索一根将索头从柜面眼口度出柜面眼口又将一小木梆横安塞住可翻可滚翻梆肚在上则银纳肚中一翻一滚银封即翻在梆下不复能取出封渐多自然挤到底矣柜面眼口大约横二寸长三寸夜间用铁转皮盖锁仍固封至柜侧开口处常常固封拆封方启 

　　○收粮时刻 

　　收粮时刻　凡收粮每日自天明起至未时止皆是收粮之时不可使收头一步擅离以至百姓等候然过未即止不收使下半时闲暇方便收头户书将每日流水收数同登廒经明白如此则不惟比较册限完欠分明而廒经家家限数完欠亦自分明无丝毫之溷乱矣 
　　收头要换替个个守柜 

　　○拆封收支册 

　　拆封收支册　此册刻法至易只在册边刻收数支数二字便是凡拆封一次在收数册第一行上写某年分粮某月某日第一起拆封收数次行落一字写一收某里某甲银若干又次行平头写一收某里某甲银若干照里甲之序写载后煞一次总数谓之拆封收数册支过解过者一一登记在支数册上第一行写某年分粮银支数第二行落一字写一支某项第三行平头写一解某项谓之拆封支数册 
　　一起收数与各甲比较册一比数对二起收数与各甲比较册二比数对已解支数与钱粮总刻清册下一截已登记数对 

　　○拆封 

　　拆封　拆封不可在后堂当出堂开大门关上二门一切闲人俱赶出只用户书算手二人用刑皁隶四人立堂下有司官升大堂高公座以便四望堂上用桌左右各若干张都要近中顺列各里各柜顺桌摆下每一里桌与柜离第二桌与柜各三尺每一柜选各房科中一忠实者监秤柜头只许取封不许秤银监秤者要先看银封数放定戥陀在星上方许放银在盘平准不差公座上自见如有轻重或既放银又将戥陀游移不定不是复位是轻此处便有弊吩咐众人一齐都止行开将此人所秤银自家秤兑如果有情弊监秤者不言同责有司官或细验银封次序或抽验银封次序或时多暇则一里单秤或堂宽时忙则诸里同秤总只要封封秤过处处留心诸弊自绝 

　　○支发钱粮 

　　支发钱粮　收头于拆封数日前报过收数若干则拆封前一日即在衙中查刻册要紧者开一单某几多某几多所支所发如各收头报收之数而止盖纔收即发库中无多积不至有盗贼之忧此妙法也应支应解数既定俟拆封总合后即照应支之数照数封在条台上再俟封完然后击鼓升堂开门一一唱名当堂面散庶无库吏猪油打糊起封侵取之弊矣再照一两平秤亦有三分嬴余此自然长物也如有公费应用应赏处则用之如不用宜再酌量余数支发别项临时补记单上存衙所发之数在所收之外即余银也俟他日拆封算出除用便是 
　　按解发钱粮不可不慎恐众人纷扰或至重发发过一封即注一封发完本项即注发讫二字凡一切秤兑之时各役俱要脱去长衣小袖高找偷银之法万千非可一端尽也再照支发钱粮或按季或先期俱不容听人情支发一听情则满盘俱乱有许多不好出来须预先吩咐户粮房毋俟情到以致难处 

　　○倾锭起解 

　　倾锭起解　每一锭五十两须要足数恐各处银色不同多有铅气且司府法马必重于民间市戥仍宜于余银内每锭再加五钱倾锭讫出示倾锭加添俱出本县凡官银匠不得帮扯各银匠如是则我所赔者不多而欢声载道所得者倍屣矣至若起解不可令穷民赔苦致派里甲宜以官吏起解但给之盘费便是亦取之余银中 

　　○查比批回 

　　查比批回　钱粮起解按日计程宁宽四五日迟久不到者比家属务以批到为率然须预吩咐之不然彼以为劳苦远方而家属受比非情也批回到县日仔细磨对恐有洗改之弊此等亦要预先吩咐以伐其谋 

　　○兑支不便 

　　兑支不便　各役工食官给由票令其各里兑支当事者每行之为其菽粟布缕皆可作数便民故也不知刁悍之地虎快下乡无端且索人银谁肯以鸡鸭布缕抵数政恐有比上粮更苦者且吏书作弊或将一户钱粮分派四五处彼去此来供给骚扰更多则反不若不兑支之为愈也查扣空俸空役 
　　县学各官或有升迁丁忧事故者退革一切各役或有空日工食者俱宜登册扣算查出候解候用勿为书手所卖 

　　○银库防闲 

　　银库防闲　银库第一要紧事一有损坏务即修葺极坚重门锁练层层铁裹竹纸方做封皮面糊切防油蜡快手中尤须择聪明武艺者十数人时加训练俾之不时在堂以防不虞 

　　○钱粮不可借解 

　　钱粮不可借解　到任后以前拖欠未解钱粮必是催缴如雨此虽是上司来文亦由本县吏书通同发下官府不从源头处清理见吏书来禀当借卯年某项钱粮急解寅年丑年某项若依从一次此后满盘俱乱年年月月再不得清楚吏书乘乱丝中方好作弊恐贻害官守酿成大祸有不可言者不知任前钱粮虽系带征该催然系前人手内未完就令代人参罚以后正征清楚年年全完自可徐徐开俸即不然设法追征旧欠至诚劝化良民除穷家粮少者免问外查出富室拖欠者使酌纳起解再则查库中厯年弊窦细心搜寻上司紧紧来催只将此等姑解以塞其口谒见时仍备陈我立法要清一年解完一年之故如此则上司亦未有不俯从者故凡在我手内本年钱粮只解本年正征切不可轻信吏书致滋弊窦 

　　○残年钱粮 

　　残年钱粮　假如到任在八月十月以后谓之残年钱粮恐署官征收将完而急紧正项未解又属我任后钱粮此项最为难处亦勿轻信吏书预支来年之银以解此项当细查此项粮银系何年何项借支乃查此年拖欠设法追纳大都州县辛苦只在第一年若肯克已赔清又细心补解第二年无难处之事矣 
　　按旧欠未完未必皆小民拖欠或系户长保甲收用或系户粮库吏同侵其中弊难缕数到任后粮思细查惟有事关那借或借而又借者弊正在此可单作旧欠册一年一年查之勿混入自我立法新粮内恐搅乱不明又不可遽提排年花户比较则欠未追而民先扰也 

　　○透支 

　　透支　辟如寅年公费只该二百四十两前官支过五百两则多支过二百六十两曰透支谓透过去支也此等若是有吏书作弊侵费官银者追出补足大幸若无此等此居官第一难处须要细心设法补明再不可得则无他说有赔而巳勿见初任之苦辄有那移第一年赔过以后一钉一眼不赔分毫矣年年清楚不怕人非不愁后患高明思之 

　　◆兑量漕米 

　　粮长载漕米赴水次旗甲船到兑之旗甲谓之兑米各处规矩不同有委粮厅者有委刑厅者亦有州县自兑者 
　　一要知烤炕火力凡刁奸粮长既将水入米中又将炕米竹笆多用咸水浸透以图火烤不折而旗甲凶横又用大火烤炕甚至四边承笆砖石之高下亦争竞不休者总之火力大小酌量得中其次访问旧规每解折几多以军民各不偏亏为主 
　　一要知制签挨帮吏书得钱多将豪猾者帮在安稳无风浪好处忠厚者派在不好处宜公平制签定之某粮里小粮船帮某旗甲大粮船如此庶不致多弊 
　　一要禁旗甲多索凡粮民虽豪然赴水次则势亦孤矣旗甲一船上父子兄弟亲戚及预备投河刎颈图赖人皆在焉其需索之名除正米耗米外仍有零尖踢斛无筹洒仓之费今后宜请详粮道预定之每正米一斛加耗米若干其余务要一切尽革 
　　一要一齐开兑不许混乱粮船民船各挨帮讫兑米官须要三令五申图赖者责混淆者责不公道者责不一齐者责每鸣锣三声岸上令一人大叫开兑第一回使各船皆兑第一回一回兑尽讫然后又兑第二回如此则不惟过数清楚亦可尽革稽留勒掯之弊 
　　一州县简僻米可亲收民得省费此快事也烦剧之地势不得不因土俗委之粮官户吏印官无法稽查量之不能不量又有折干侵耗之弊及监兑少米罪在印官为之奈何曰法莫妙于置小仓每一大仓廒看系几十闲每一间注定收米人役姓名在大仓而上不许将米乱收乱囤每甲该上之米即堆在该入某间之外远远堆积其大仓廒每间四五尺外各放小仓一个此小仓大约以装五十石为率用烙烙过收米或示双日或示单日使小民上纳本日公事少毕州县印官不拘时候那闲至仓小仓已装满者一齐令收米人役即刻掀进大仓内不问而知其为足数五十石也掀后即加封锁有余者再堆俟下次入大仓不足者不开大仓仍俱即刻记号簿明白稽查片刻可了又升合难混此至简至便之良法之不则收米之人弊病无穷 
　　再照各省规矩不同如楚省每米一石征水脚三分盖以为运米船钱水脚之费也然此项银多系粮官户吏侵费大半能查其余剩不但可以置小仓且可整大仓不累里甲矣 

　　◆查盘仓库 

　　查盘官不在严而在知严则徒为吏书讨钱之资知则事体不至为若辈所卖何以明其然也盖今查盘州县文册原非州县出入底本皆系州县吏书新造之册凡有弊不可见天日者皆尽行删除极其清楚矣纵有借支透支犯那移之律者彼必有伺候答应之语以待查盘官之驳问其实真正弊病则不在乎此也查盘官不知往往于新造册中备极推敲反复驳问而本官吏书诓哄官府不肯实禀故意彻夜打算及晓则出极严驳条多系难为官吏之语在查盘官方以为自己风力不知己之吏书乃借此以索钱及满所愿则以州县所回答者禀曰此项委系无弊但可问那移之罪是一查盘官徒为书役州县之傀儡而一番查盘徒为书役赚钱之骗局也真弊病何如曰方今拖欠弊窦万种皆起于查盘从新造册查盘必新造册皆由库簿流水不可查盘库簿流水不可查盘皆由于完数多支解少完数多支解少故不得不以完作欠而牵合以就支解之数又不得不假称紧急以借解巧立名色以透支而借乱丝场中庶可掩以完作欠之弊凡今起解不足竟成中饱者职此故也然则查之之法何如曰欲查真弊先吊州县流水库簿底本凡真底本断未有与新册合者也此为查法之一新册与真本不合看其新册欠数之多与真本欠数之少所争若何此即侵欺关键处此为查法之二州县既称拖欠若干即应拘排年欠户听审听比如欠户排年不到即系已完在官吏书以完作欠此为查法之三州县钱粮额编之数虽系守道核实方刻由票然核实发下谁人将由票讨守道册一查官府知算者少吏书作弊者多试将由票起科之数一算不知浮派多少此为查法之四钱粮除透支外凡借解者每年每项必有额派今但云借卯年银解寅年某仓口不知寅年某项额银固原有额编也即吊寅年比较底册查之果系民欠否再吊寅年流水查之其中收数果一一尽解尽合否尽吊厯年流水来再将前钱粮刻册法使某年收数尽归在某年某款下某年收数又归在某年某款下收数解数必是参差一毫难掩矣此为查法之五有此五查法则千疮百孔一齐毕出庶谓之真查盘然此法上司往往未尝一行欲行之必上司初到毅然任怨即将查盘旧套抹煞另刻钱粮清册如前州县刻册法乃可彻底清查耳而不然也则将奈何曰无严出驳条以受书役之驱使无枉作威严以供州县之揶揄但就新造册中之数查其批回之真假领状之有无及责备吏书勉搜次等弊窦以报命如是而已矣若于新造册中求之愈苛则骗钱之吏书愈喜而查盘官受愚弄之名愈不佳故曰查盘不在严不可不知也倘上司同心聿厘俗弊以肩莫大之怨则有真查盘法在矣 
　　凡州县库贮秤盘之银多有官吏侵借库本无银暂于富家挪来以瞒查盘官而随即掣出者凡遇秤兑过宜即查某项钱粮要紧实时批差起解限解过日将批回赴查盘官注销 
　　仓谷之弊每每将谷尽积在一二大仓内使查盘官不能盘发牌之日即票行州县要每仓分装编定字号待到县日抽量又诸仓中惟冷淡污浊处仓其中必不足宜查之若齐整则必量足者也然亦须开仓一看 

　　政学录卷三终 


　　●政学录卷四 

　　畿辅丛书 
　　枣强郑端辑 

　　积贮仓庾 
　　籴谷条约 
　　放收仓谷 
　　赈济饥荒 
　　存恤茕独 
　　乡甲至要 
　　分派夜巡 
　　弭捕盗贼 
　　审察盗情 

　　◆积贮仓庾 

　　吕坤曰大凡建仓择于城中最高处所院中地基务须■〈金敖〉背院墙水道务须多留凡邻仓庾居民不许挑坑聚水违者罚修仓廒 
　　仓屋根基须掘地实筑有石者石为根脚无石者用熟透大砖磨边对缝务极严匝厚须三尺丁横俱用交砖做成一家以防地震房须宽则积不蒸须高高则气得泄仰覆瓦须用白矾水浸虽连阴弥月亦不渗漏梁栋椽柱务极粗大应费十金者费十五二十金一时无处固利于苟完数年即更实贻之倍费故善事者一劳永逸一费永省究竟较多寡一费之所省为多也 
　　风窗本为积热坏谷而不知雀之为害也既耗我谷而又遗之粪食者甚不宜人今拟风窗之内障以竹篾编孔仅可容指则雀不能入仓墙成后洞开门窗过秋始得干透其地先铺煤灰五寸加铺麦糠五寸上墁大砖一重糯米杂信浸和石灰稠粘对合砖缝如木有余再加木板一周缺木处所钉席一周可也假如仓廒五间东西稍间各用板隔断与门楣齐谷止积于四间留板隔东一间如常闲空值六七月久阴气湿或新收谷石生性未除倘不发泄必生内热州县官责令管仓人役将谷自东第二间起倒入东一间闲空之处一间倒一间是满仓翻转一过热气尽泄本味自全何红腐之有 
　　太仓禁用灯火今各仓积柴安灶全无禁约万一火起何以救之以后不许仍用官吏以下饭食外面吃来不得已者送饭冬月但用汤壶如违重治 
　　积谷有四赎罚籴劝劝借之法非凶年决不可行盖民之好义由感不由劫官之借民可一不可再故留富者之力与情用之凶年最为吃紧至于律虽禁罚盖罪外加罚耳果不问罪而罚谷不折银而纳谷惩罪人宽重法以备万民救死之资谁以科罚罪之哉 
　　州县上中下不等每年各有月报额数多者数百金极少亦百余金一半春夏积银一半秋冬积谷凡州县之可以罚人银谷者皆为朝廷有备赈之政额定月报故可因之罚人也 
　　积贮系民间生死当务之急有急于是者乎今预备等仓无郡邑不设矣盖凶年以备赈贷兵年以佐军兴何者师行无饷则劫城守无食则变故米粟之积府五万州三万县一万五千岁岁出息而不贷凶岁出贷而不赈可当孤城三月之围可支三军十日之谷盖常变者不可必之事糇粮者难多备之物仓廪之设不独为岁也今欲备荒莫如贵粟欲贵粟莫如一切之政皆以粟然而事权有在守令有不得专者惟是广丰年之籴酌随年之散凡官银除正项起存外其余新旧贮寄在库各色银钱但遇谷贱之年尽数籴买每年春散分为三等极贫平借至秋抵斗还仓次贫息借至秋加二还仓稍贫賖借以春放之直收秋成之谷其三借多寡之数悉令乡甲长保催以防逋负其仓分立于乡村远近之间以便出纳不五年而粟倍倍则以额粟还官仓以倍粟为社本凶则当年缓三借之征大凶则极贫免还寡妇孤儿之贫者免还流移者免还息借賖借者待丰而还名曰两利仓 【此兼义仓常平二法】 
　　自邪教盛行民间修寺观崇铸塑进香建醮无论富贫随社钱者十九可痛加省谕改此钱为救命会钱一月两会各量其力多者一会钱百或五十以次差减极贫者钱一十立为簿以约中之殷实公平者掌之不许放借以起争端须谷贱之年尽数籴买露囤一处不必敛散以防侵冒至大凶之年誓神报官照本分给各救身家好义之人不愿分领者官给旌奖其不积者不必督责另造名册报官凶年公私俱不准赈名曰乡会仓 【此即社仓之法但不出息】 
　　中人以上之产每岁所入分为四项先计粮差之用几何次计凶荒之备几何次计衣食之资几何次计应酬之费几何岁有余则增凶荒之备岁不足则损应酬之费甚者宁减衣食之资而凶荒之备勿减分毫盖一日一食犹不至死十日无食必不可生此民间第一要务乡约报其数目邻佑稽其虚实积多者另加优奖浪费者罚谷入官名曰自救仓 【此仿周礼耕余之法】 古人积谷大都有四法其一为黄承之事平籴每岁于禾麦熟时以钱贩籴至新陈不接时照原价粜出价值不增升斗如故此种德善事也其次为耿寿昌之常平仓谷贱时增价而籴以利农谷贵时减价而粜以利民无岁不籴无岁不粜新陈互易出入常平又官民交利一法也如遇丰年或于田亩正税外劝谕每亩一升入仓备荒或有人愿捐积者听其捐入专用备荒谓之义仓此亦一法也宋崇安县开耀乡有社仓一所朱文公请于本府得常平米六百石夏间给与人户冬间纳还每石量收息米二斗自后逐年依此敛散或遇小歉即蠲其息之半大饥则蠲之至十有四年将原米六百石纳还本府遂储息米三千一百石将来依前敛散可免收息每石只收耗米三升此社仓法也 

　　吕叔简救命会劝语 

　　○吕叔简救命会劝语 

　　吕叔简救命会劝语　天地间有第一件要紧事我说与百姓们知道且如今百姓们过日子有地土的人家一年收三二百石粮吃穿使用泼手大脚也只够过了一年明年收百五十石或百名吃穿使用那上攒下也少不得过了一年试想那上攒下时也不曾少了吃穿也不曾缺了使用只是不得风光宽绰耳肯将那收三二百石时留下一半入仓下窖防备凶年只当作今年少收了百石百五十石有何不可那穷汉就要积攒那里得来果以性命为重自个穷算计你就有穷时也少不得一日吃两顿饭有一时也买一壶酒一斤肉吃或一人带累到官也有费一二百钱时或随会进香盖庙也有费三五百钱时我劝你一日应吃十文钱只吃九文便饿不死每日攒得一文一年可攒三百六十文遇着谷贱时可籴两石忍上三年可攒五六石谷再养鸡猪或攒糠菜或与人家做工吃了饱饭又得几文工钱多少随时积攒不消十年永无忍饥受冻之理想那万历九年十年连年天旱说起那个光景人人流泪平凉固原城外掘万人大坑三五十处处处都满有一富家女子父母都饿死了头插草标上街自卖被一个外来男子调戏一言郄又羞惭两头撞死有一大家少妇见他丈夫饥饿将死将浑身衣服卖尽只留遮身小衣又将头发剪了沿街叫卖通没人买其夫饿死官差人拉在万人坑中这少妇叫唤一声投入坑里时当六月满坑臭烂韩王念他节义将妆花纱衣一套要救他出来他说我夫身巳饿死我何忍在世间吃饱饭昼夜哭三日而死同州朝邑一带拖男领女几万人半是不惯辛苦妇人又兼儿女连累困饿无力宿在一个庙中哄得儿女睡着五更里抛撇偷去有醒了赶着啼哭之都着带子捆在树上也有将毒药药死了的恸哭流泪岂是狼心也是没奈如此又有一男子将他妻卖钱一百文离别时夫妻回头相看恸哭难分一齐投在河中渰死万历十四年邯郸路上有一妇人带三个小儿女路上带累走步难前其夫劝妻舍弃孩儿夫人恸哭不忍其夫赌气儿先走了数十里又心上不忍回来一看这妇人与三个孩儿吊死在树其次恸哭几声也自吊死又有一男子同一无目老母与一妇人抱个十数月孩儿同行老母饥饿不堪这男子先到前村乞食供母这妇人口中还吃着沙土仰卧而死老母叫呼不应摸着儿妇知是死了也就吊死道傍这男子回来见他母亲吊死又见那儿女看看将死还斜靠着死娘身上唆妳也就撞头身死西安府城外有大村千余家居住一时都要逃走那知府慌忙亲来劝留说道我就放赈济这百姓满街跪下诉说多费爷爷好心念我饥寒就是每家与了三二斗谷子能吃几日怎么捱到熟头趁我走得动时还闸挣到那丰收地而且救性命大家叩头哭声动天那知府也恸哭放他散了走到北直河南处处都是饥荒那大家少妇那受的这饥饿奔走都穿着纱缎衣服死在路上当此之时慈母顾不得娇儿孝子救不得亲父眼睁睁饿死沟中路上狗吃狼餐没人收尸朝廷也差官将四五十万银子放赈济一个人分得一钱半钱怎救得一家饥官府也开仓散谷子一个人得一斗半斗能吃得几日饱想你平日空盖了许多寺庙塑画了许多神像打了许多醮事烧了许多金银那个神灵救得你想那好年成时胡使乱费只嫌窄紬衣布裳只嫌丑吹笛打鼓还嫌不中听好酒好肉只嫌不中吃却将那平日吊下的留在这时用怎到的吃榆皮草根还饿死了俗语说爷有不如娘有娘有不如在手只望百姓们口那肚攒随贫随富除纳粮当差外宁好少使俭用宁好淡饭麤衣好歹多积些救命谷多攒些救命钱宁为乐岁忍饥人休做凶年饿死鬼且如老鼠盗杂粮积在穴中没时备用鸟鹊衔栋子藏在树里冬月防饥你曾见荒年饿死了多少鸟鼠人生过日到不如鸟鼠见识可叹可叹昔时有个唐修脚他两腿双瘸家有老母没人挣钱养活他学了个修脚生艺每日吃了人家饭食还落的几文工钱养他母亲又将瓶子一个埋在地中用竹筒一个通入瓶口每日投钱一文年终取出来与他母亲买件衣服你这穷百姓眼捷手快一手那攒一文钱也不打紧乡约中发个愿心随个穷汉会儿穷汉攒钱多的我查出来分外赏你假如凶荒之年家有积谷一石者官加赈三斗有积钱三百者官加赈一百家无分文升合者不准赈济百姓自家有得一半官再助些可以接济熟头捱出性命若赤手空拳便与他三五斗谷一二钱银终来也要饿死不如那将来救那一半的性命我和你先说明白到那时候百姓们休后悔 

　　◆籴谷条约 

　　吕坤曰年丰积贮为急谷贱粜卖为难听民纳谷抵银似为妥便果纳者无人用官银籴买出粜之后将本银归库公私两利缓急足恃合立款项徧行晓谕 
　　一在库各项银两除见在起运者难以动支外其余本色解剩及一切无碍及待支缓解官银不分巳未报部尽数籴谷收贮在仓待明春出粜以为余利作仓积以其原银还库藏以其每遇谷贱之年再借以籴再粜以还总之有谷在仓即有银在库要在转移以广储蓄耳 
　　一小民籴谷纳官不免火耗添搭银匠倾销起解不免折耗补赔官派人夫籴粟不免街市骚烦今行简易便民之法凡贫民粜卖不便者尽本身差粮银数照价纳谷务要极干极净纳九斗者准一石其情愿纳银不领谷票者听从民便 
　　一收谷之法州县仓用佐贰官一员大户二名一同监收务照市斗卧量取平不许重收一合价照市价不许少算一厘谷到即收不许延迟半日登记须明不许错上一人该州县务照发去簿票格式掌印官先将簿票填注花户银数簿送与收官票给花户花户纳谷到仓仓中照谷算银于纳户票上印纳讫二字纳户执票到柜该柜收头即与勾销赤厯票仍花户收照其谷湿而多糠粃者径不准收谷果干洁而经收人故为刁难及重收迟收者许鸣锣声冤当堂验实经收人重责究罪 
　　一远乡之民赴州县纳谷不便各镇店城堡有干静寺庙处所即于该年大户择选公正能干者二名领官银置买席草将附近愿纳谷石之人照依本州岛县时估收受亦照州县仓收之法如价随时贵贱者务要记日明白与县对日验价其纳户票上亦印纳讫二字纳户将票总付里长到柜勾销赤厯里长将票带回随便给与纳户存照谷收完日用心积贮不许雨地湿浥鸟鼠作践待明年粜放谷石仍用原买之人分毫不差者经收人役重加奖赏如有徇情滥收湿粃及捏数妄报虚出完票者坐赃问罪 
　　一纳谷之法全为便于贫民其上中人户仍令尽数纳银以备缓急起解尤不许富势人家及衙门积役嘱托滥恶短少违者一体重究 
　　一收谷以黄色为上能耐久放故也如黄色少处亦收白谷但黄白不可混杂须各另分收混杂者罪坐经收之人一仓中量斗用斗级各镇店量斗用斗行不许打讨牙用盖斗行应是给帖纳谷之人果省其纳谷即令收谷之时各镇量斗一时亦不为累如不肯伺候者重责革役使纳户自量收者监之尤好 
　　一民果不愿纳谷者官选大户给与官银务收干洁价值随时籴买随便亦九斗算一石其一斗算脚价雇觅之费不许刁难小民诸凡禁约悉如上法 
　　一境内灾伤野无青草将议赈济则恐官府之囷廪有限议劝借则恐地方之富户无多最妙之策只发官帑银两若干委用忠厚吏农富户转籴于境外丰熟之处归而减价平粜于民委用员役分头往籴如发官银一千两先籴五百两至而粜与饥民即发后五百两往籴先五百两粜完而后五百两继至后五百两将尽而先五百两复来如此转运无穷循环不巳则百姓虽丁凶年之甚而常食丰年之粮积谷之家岂无忍念贪志然官府平粜之粮日日在市彼即欲独高其价势必不能渐近有秋闭藏无用则亦不得不平价而出粜矣如他处米谷不足则杂买豆粟芸薯麦荞蕨粉之类亦足充饥民恃无恐况丰熟而还帑官银不亏那移以逸民民饥获济若委用得人必无他虞此最妙之策也若附近州郡无丰熟之处不妨稍远所以贵见灾而惧先事预图也 
　　一蔡人即吾人何忍使我饱彼饥四布遏籴之禁但别境之米商惟知逐利不顾我国嗷嗷之难本地之囤户惟知赚钱不管民穷受饥之苦而穷民一时紧急不暇虑后至有倾储而粜转盼谷贵价高艰食坐毙者官府若不一禁则市镇且为之一空常有饥民鼓噪酿成大祸者但禁之须要有法一法立一弊即生官府若不知流弊只言禁革则无赖刁民千百成羣处处拏讹处处吓诈渐渐久之清浊不分不但吓其银且抢其米不但抢远商大籴之米或抢及本地官民自运之米又不但抢及船中之米一切客船皆肆行抢夺赖称私运谷米利之所在势重难返祸不可言尤可恨者囤户刁商暗将船泊他所却分布多人市镇反混杂于禁米刁民之中与禁籴之人同禁同抢凡粜米一斗粜米数升者到市亦执而拷之官府不悉其奸或将粜米者一责则流言相传以后市中自此无米不过半月营工买米穷民无所得食营办卖米穷民无所得钱千万人必轰然起而嗟怨官府闻其如是又见抢夺不止又或有受嘱宾客及乘机思粜与不透士绅坐而见闲评或谓谷贱伤农或谓沿江渐下之米本宜流通疏壅不宜太严滋弊以致官府误听以为禁革之不便如此辄试而开之则向日所泊之船源源而至市镇又为之一空矣此等弊病事虽甚粗其窍甚细凡官府禁革须禁大籴大粜不禁小籴小粜须禁伙籴伙粜不禁零籴零粜斯弊革民安两全无害矣虽然尤有机焉官府若不禁其要纵能禁大粜于白昼能禁大粜于黑夜乎且大粜原非乡下之穷民乃市镇之富囤囤户即令本家未有积米然一家分布五十人百家即可分布五千人彼零粜市米不可顷刻零收而立送客载乎况远口预将无数银两时割囤家囤家于未经收成之先即已分散于各村之民彼村民蚤已得银虽官府禁之而彼反暗地挑送惧失信于客主然则富囤之暗地大粜贪而用巧与穷民之暗地小粜情愿受愚者同官虽有法亦且无如势之不得不然何矣然则禁终不可行欤曰禁有二法其在巳然而禁之者不许百姓自禁以致抢掳本郡县自拨兵快于总扼处所昼夜巡逻凡米船偷过关者拏获拴系即限在本地发粜拏获人役于经纪卖户名下追偿其在未然而禁之者州县一到即将防饥禁粜之意明示米户不许私图厚利遗害穷民每小囤户数十家在某大囤户名下取结每大囤户及经纪在本郡县取结朔望赴官投递其弓兵快手不时巡缉于经纪米户之门如有一人踪迹可疑似是买米客商如有装米空船湾泊邻近及米价翔贵穷民艰籴者即将本囤经纪锁拏究审除重责外重罚米谷上仓备赈远商重责逐回此意仍于境外四路告示此则伐谋豮豕之道较之乡民已领客银及客人已落囤家而与之力争者难易万倍也米铺有大囤户有小囤户小囤户收乡民之米大囤户收小囤户之米有经纪自经纪者有经纪又做囤户者凡取结须要预访士绅使之姓名无遗恐户房为之隐蔽 

　　◆放收仓谷 

　　积贮仓谷每年放与贫民至秋薄息入仓比借之富家利轻数倍官又得息以备荒此两利之道也但收放之际弊孔有八放粮时书手开报人户未必当差百姓一弊也冒名代领一可胜计二弊也穷民来借书手不肯开名里长不肯保认需索多端三弊也放无的日枉费空回反要歇钱四弊也催粮时差役到乡酒食之外又要打发五弊也富者借谷一槩不催贫民之家打扰不宁六弊也收粮时仓斗收粮先收亲识富家穷民坐守不得上纳七弊也或仓役折干或亲识减少取偿贫民满尖踢斛八弊也有此八弊较之生借富家尤为不便是以簿息还仓固不来即抵斗还仓亦不愿青苗之法害正坐此 
　　放借仓谷贤者事事留心人人沾惠不肖者厌繁恶劳听凭左右或主守私扣以肥家或奸民贩粜而专利或吏皁门快多讨而重量或里长名下总领回家升合不分或有力嘱托报名极贫饿死不得至于量谷之人以厚薄为升合之高下拦门之卒以需索为出入之速迟有乘机盗谷而不知者有分名重领而不觉者有一家父子兄弟领几分者甚者出仓一千而册报一千二三百石多开之数扣入私囊者每里多造三五人每花户名下多造一二斗比至追谷恳告绥征停征捱过一年岁复一岁簿改人亡莫可考核 
　　一二三四五月此正青黄不接之时五谷俱贵之日但借粜太早不能接新借粜太晚民困已久大率不出三四月每当此时行粜赊一次存留底簿原票以备查验但有借赊而难还者除严追外再次不准借赊 
　　一各约先递手本某人极贫应借某人次贫应放某人中贫应籴某人次中贫应赊分为四等各开手本掌印官将各约手本共算可赊若干人用谷若干石可放若干人用谷若干石可借若干人用谷若干石可籴若干人用谷若干石如数不足而人有余者量减斗数人不足而谷有余者宁籴勿赊宁赊勿借每异姓十人用一连名保结如不应与而与者甲长约正及连名人代保拖欠者甲长约正及连名人包赔名数已定先印小票发各乡约人给一张某人赊放借籴若干数上图书印盖各约正领散讫次出榜文挨约顺序某约某人某人以上俱限某日到仓某约某人某人以上俱限某日到仓其序一赊二放三借四籴一日只限五百人赊者完挨序候放放者完挨序候借借者完挨序候籴将榜张挂讫仍做签一百枝上写照支二字仍用二簿一扇佐贰官坐于头门照约次序点名散签一起二十人一扇选委公正官一员亲坐仓中点名照签给谷其斗数照票验给领谷人得谷销票于委官二十人出仓又点二十人进谷不足数者许花户口禀乱进争入者责二十不给谷各色人等俱要东进西出出仓之人仍将签至头门交与佐贰官以便后番人领四等领谷人数俱照此行五百人尽虽有余时不可接放恐人难伺候 
　　一法预先刻平粜单每分几百张平给收银富民俟交银已完之人执凭支谷每仓置木筹三十根每根长三尺方一寸二分以天地人字编号自天一号厯至天十号止地人俱照此编之井发委官收掌候给籴谷人执照出入各富民于仓外择一近便空处专收价银经收仓役在仓发谷州县官选谨慎吏役四名赴粜谷仓听用一名掌筹传送一名在东边门外查验单票号筹放人入仓二名在西边门内一收单验谷一收筹放谷出门仓内用大铜锣一面东边门外置鼓一面凡有保甲人民持银赴籴富民实时将银秤收明白备将保甲人民银数并应与谷数登记号簿及填单付籴谷人执候类有十人先将天字号筹十根散各执单持筹从东边听吏查明击鼓三声放入如籴谷二石或一石五斗者必数人交领单上明注几人进仓领筹几根即一人止籴谷五斗亦准领筹一根盖有一人即执一筹入方便查考也十人粮完发谷之人将单即注发讫二字鸣锣一声十人负谷齐行从西边听吏收单谷谷交筹放出必仓内鸣锣放谷出然后门人击鼓放人入庶仓内不致壅杂若散天字号筹已尽即散地字号筹地字号筹已尽即散人字号筹计散人字号筹时而送天字号筹之吏已至矣相继轮转周流不穷如东无单筹执照而入与西无单筹负谷而出者及有单无筹有筹无单并谷比单数多者许各吏一体拏送究治至晚收单吏将单类送委官查销委官将银封贮县库守令印官仍不时亲临仓所查验或又曰限以五斗恐贫民银少听其殽籴恐人众拥挤富民收银不及宜另择空处每晨领谷数石或以升粜或以斗粜此不论保甲不用单筹不拘银钱听其便宜零粜至晚交价还官此亦一法也但此法略恐奸侩诈粜不已以不论保甲故也然小民既有平籴之利或奸侩亦无所用之乎留心者酌之 
　　一领谷出仓有债主指欠本利店家指欠酒饭里长指欠粮差名色侵夺一合者许巡视拏获每一升罚谷一石仍枷号十日 
　　一掌印官虽有十分忙迫不系疾病不许轻委佐贰致令领谷之人在城久住务使如归市然本日到仓本日回家若召号多人拥挤城市十数日不得领谷衙门人百计刁难致所领之谷不足盘费本官之才短虐民即此可见矣一斗行人等开仓之日每日报价价长则粜增价退则粜减斗行如有扶同虚捏重则枷号革役 
　　一收放之日掌印官或不得下仓选委富家公直百姓每日四人一人监看斗斛一人掌管簿籍二人收看银钱每日每人给银四分仍与写字二人登名收票每日每人给银二分拨与皁隶二人以禁諠哗但有违犯者许其禀堂惩治 
　　一在仓量斗不须另外雇人致费工食只以在官空闲青白夫皁快人等充量半日一换带饭在仓不许往来仍出入摉检以防夹带或用下班斗行轮流在仓伺候每日给烧饼十个亦可 
　　一入仓领谷之人但有大门二门仓门索要分文者仓中量斗人等故减升合及越签乱支刁难一刻者重责枷号一还谷与放谷一般斛斗一样平量不许分毫多收分毫低放仓门置鼓一面州县二门置鼓一面违者许花户击鼓声冤以凭拏问 
　　一借谷之人身死妻孤或无子孙或子不满十五而无地者其谷免追若以生作死以有子为无子以有地为无地者许甲长及连名讦举到官除重责外每一斗罚谷一石一仓谷不及三千石者不许粜赊以防急用其三千石以上者存五出五以为定规所存五分明年再出不可徇人无厌之求致有无及之悔 
　　一粜谷比市价每石减银一分放者每石加二出息若稍红浥者不许粜放牵搭但令出借抵斗还仓 
　　一粜赊二法惟有远乡之民来往艰难不得沾恩以后谷多每集镇一处积谷三五百石设立殷实富家仓正仓副各一人择于大寺庙中或有司设处一房或义民愿施一房者于内盛放掌印官发簿二扇一纪见在数一纪收放数每年正二月州县呈详院道每年三四月粜赊一次务要年年增益不及十年可增二倍而一镇之民生命有赖矣 
　　一九月初一开仓收谷仍选前役坐收给与工食放者加二还仓借者抵斗还仓赊者照赊日价值还仓俱要干净不许湿粃违者管收之人坐赃重究仍令补码 
　　一花户纳谷亦照前挨约顺甲之法以次还仓即迟不许过十月三十亦不许零星二斗五斗上仓致难勾销出簿违者重责不准再行赊借 
　　一遇年前冬三月无雪麦根不得深入过年春三月无雨麦苗不见发旺又秋禾土干不得下种者止于饥民借十分之一粜十分之二留七分在仓以防凶荒其三分赊价慎勿轻行盖饥民无以为生不得不借粜卖有银在库尚可赈民若赊多而秋禾不收虽明年民亦不能还而今秋何以救急盖三法并行为丰年计也良有司每岁斟酌行之 
　　一社仓老人一年一换一换一交须旧役收完之时方可交代其不完者还责成旧役则人不敢作弊矣 

　　◆赈济饥荒 

　　凡水旱须要及早申明以便题请若迟延不申过了七月题请不得又须尽水旱之处一一报去若听书手或以多作少以重作轻万一以灾不及数不准蠲免未免失士民之心 
　　水旱之后百姓饥荒尤当申请即刻停征不可听吏书曲禀 
　　市井乡曲有等年老棍徒指告缓征停征灾伤蠲免等项科敛钱财赴上司投状槩县观望俱不纳粮以后如有应缓应停止许掌印官具申以凭酌处但有仍前赴告者递解原籍坐赃究罪仍查主使之人一体同坐一赈济者聚济不如散济零济不如顿济何为聚济不如散济聚数千万人于一处而为之给散上之给散难周有守候之苦下之喧溷日积有蹂踏之患夏则热气熏蒸疾疢易作冬则羣居露宿栖泊无庐为害不浅必也委贤能僚属及乡宦之良富民之有德者分头给散而正官为之总管稽查可也何为零济不如顿济如一人日给粮一升一月应得三斗令饥民仆仆奔走日领一日之粮既费且劳得不偿失不如计一月三斗之粮顿而与之令得家居安食一月一月粮尽后复赴领官不琐烦而民得安逸为利更多 
　　赈济饥民往往不能沾实惠者其弊有二一曰有司惮劳二曰吏胥之为奸也夫颠连无告之民城市尚少村落为多有司赈济往往弥缝于城市而疏脱于乡村僻野穷乡横道路填坑谷者不知其几矣至若赈济之时当其吏胥之发粮也则既偷窃于吏胥及其委役之散粮也则又克减于委役窃与克者十恒得其七八而饥且死者十不能得其二三故事支吾虚文搪塞如朝廷德意何必也四境之内照东西南北分日择地谕集该境饥民躬亲查给勿委人悞事万一地广人稠一身不能遍厯则委廉能员役分头管散亲给告示簿籍明注某一处饥民若干粮食若干每名给与粮食若干逐一晓示使饥民了然知数如有管散人役克减短少许饥民实时首告以凭坐赃究问正官仍出其不意时一亲到彼处验查则人役断不敢作弊而穷民沾恩矣 
　　一广煮粥之地查得饥民无定方面煮粥有定处若不多设处所以粥就民而图我近便以民就粥恐奔食于场归宿于家或朝食一来暮食一来十里之外不胜奔疲不便一也壮丁就粥便可随在歇止而老病之父母幼弱之小儿羞怯之妇女饿死于家其谁看管不便二也乞粥以归不惟道远难携亦且妄费难查三也不如十里之内就近村落寺庙之处各设一场庶于人情为便 
　　一择煮粥之人无迫切之心则痛痒不关而事必苟无天理之念则出纳无据而利必专无综理之才则点查失当而事不详无镇压之力则强者多暴者先而惠不均无耐烦之意则费虽多而惠不及饥民故定煮粥之法即选煮粥之人而令之讲求讲求既明掌印官亲与问难如于立法之外另有良法者即行奖赏则人人各奏其能而仁术涌出矣 
　　一行劝义之令善不独行当与善者共之掌印官执一簿籍少带人数各裹糇粮徧到乡村看得衣食丰足房舍齐整之家便入其门亲与讲说或愿舍米粮若干石或愿煮粥若干石饲养若干人务尽激劝之言无定难从之数如有所许即令自登簿籍待年丰少宽岁月或官或民照数补还仍送牌奖励但有司多不肯徧厯乡村夫代我儿女乞食苟有父母之心虽欲不往不可得已 
　　一别食粥之人几来食粥者报名在官立簿二扇分为三等六班老者不耐饿另为一等粥先给稍加稠病者不可羣另为一等粥先给稠稀从便少壮另为一等最后给粥匀和在稠稀之间此谓三等造次颠沛之时男女不可无辨男三等在一边女三等在一边是为六班 
　　一定散粥之法擂鼓一通食粥之人男坐左边以老病壮为序女坐右边亦然灶头将煮熟粥稠者一桶匀者一桶徧向两边面前各照盌数每人一满盌周而复始大率止于两盌老病者加半盌一盌可也每日夕人给炒豆一盌 
　　一法令饥民至者随其先后来一人则坐一人后至者坐先至之下但巳坐者即不许再起一行坐尽又坐一行以而相对以背相倚空其中街可容担粥人役行走坐至正午官击梆一声唱给一次食即令两人抬粥桶两人执瓢杓照饥民各持盌轮散之其有快餐先毕者亦不得即与以致混乱须将第一盌尽散讫然后击第二梆高唱给二次食从头又散散讫至三遍亦如之三食已毕纵能食者亦止盖久饥之民肠胃枯细恐其骤饱即死故也惟饥民中称有父母妻子饿病在家者量行给与与之携归如此处分已讫方令饥民起行庶乎周遍均匀而人无不食之叹矣又当多置缸桶瓢杓铁锅等项柴取于官不取于保甲方免科派之害惟盌筯则令饥民自备水则令保甲编户挑之又禁管粥者克米粥内将生水搀稀致久饥者食后暴死鸣呼给粥者本以救民之生也而用心不到反以速民之死为民父母者不可以不慎也 
　　一分管粥之役大粥场立总管一人掌簿二人司积二人管米豆俱以廉干者为之每锅灶头一人炊手一人柴夫一人桶夫二人水夫总十人皆以食粥中之少壮者为之但有惰慢及作弊者实时杖逐 
　　一计煮粥之费凡在仓有米者掌印官差在官夫役车载驴驮十日一发积在粥场严密之处司积者自带锁钥管总判封条每日每人以三合为率食粥之人每日增减不同掌簿先一夕日落报名数于司积司积先将各锅编为字号某锅煮米若干某灶头管某锅定有姓名斗数贴一单于而前每日平明司积照序点名照数领米司积冒破米豆者每一升罚一石灶头克减米豆者不论多少重责革出 
　　一查盈缩之数不分军民良贱不论本土流来除强壮充实男女不可轻收外其余但系面黄饥瘦之人尫羸褴褛之状即准收簿每簿分男女二扇每班常余纸数叶以备早晚续到之人其人以日为序如正月初一日赵甲某府某县人见在何处居住有子无子初二初三以次登记一酌给粥之节久饿之人乍饱即死总管查有曾经久饿者另作一等姑与稀粥少食一日宁四五次待气息少复十数日后方补六班 
　　一备粥场之药瘟疫颇多若不早治渐致死亡每场设医生一人制药二人预备时病汤散即与调理不惟救济一人恐伤传染多命仁人不可不加之意也 
　　一遇饥馑之时在仓谷石早发行户碾米每石纳米五斗五升即以碎米余穅充为工食 
　　一饥病之人坐卧无所亦易生疾州县将谷稻藁秸用麻织为草荐令之铺地庶不受湿 

　　◆存恤茕独 

　　吕坤曰加意穷民帝王首政留心风化有司先图律云凡鳏寡孤独及笃废之人贫穷无亲属依倚不能自存所在官司应收养而不收养者杖六十夫鳏寡孤独古称无告之民言颠连苦楚无人可告诉者也此四者虽云无告然眼目明手足便老妇与人执爨抱儿老夫与人看门守户犹可收留纵使行乞犹得方便至于笃废之人手足单损眼目双亡又加之以鳏寡孤独做活则手眼伤残乞食则坑堑倾跌此非无告中之尤无告者乎若尽数收养一人岁费米布可得银三两若弃而不收使其叫爷呼娘之声彻于里巷而为民父母如罔听闻法且不言情将安忍至于学习弹唱说书一节不惟此等穷民藉以餬口又欲愚顽百姓听之回心盖自古圣王以强壮丁男归四民之业以残废贫民专一艺之能当是时乡国歌乐皆用工师灵台则蒙瞍奏公豳诗则瞽瞍讽诵不惟因材就业矜不成人亦且移俗化民皆知礼义但恐习学淫语反坏人心而劝世名言无人著作 
　　一时调新曲百姓喜听但邪语淫声甚坏民俗如有老师宿儒词人诗客能将古人好事如杀狗劝夫埋儿孝母管鲍分金宋郊渡蚁一切有关风化者作为鼓板平话弹唱说书半说半唱极浅极俗不用一字文言妇人童子都省又亲切痛快感动民心使人点头赞叹流泪悲伤者即行优奖 
　　一劝化题目要择民间易犯者如做贼告状打人吃酒宿倡教唆抢夺奸拐赖地骗财说荒撒泼诡隐地土不纳差粮游手好闲骄奢放肆白莲无为等事民间当行者如孝弟忠信礼义廉耻谦默忍让阴骘慈悲平等方便等事以上善恶不止一端任作套词小曲其瞽目教导淫词者重责逐出习学者永不救济 
　　一关厢处所修盖环房十五间或二十间坯墙瓦盖前面垒墙中留大门上题冬生院三字贴后墙接连皆砌火炕炕阔八尺外□接连皆用短墙一丈留一炕口炕上织大草苦可五寸厚里外贴墙卷苦作枕人皆横睡上用极粗绵布套以净花数斤照炕多作广被一被可容一二十人四边线捺三寸远务要坚固庶难折撦动移每年十月初一日起至三月初一日止凡本处或迷乡六十以下五十以上无目残疾之人不必给谷皆令止宿其中男在一处女在一处每十人用一有目孤寡之人料理众瞽即于关厢设老人一名火夫三名掌管此院每早每人可费米一盌日可费豆一盌瓮锅盌箸照人备办即令老人督率煮粥炒豆米豆官仓支销柴薪有司设处但有乱羣争攘者老人禀官即日逐出放院之日老人将被收卷门户锁封不许闲人在内作践开院之时如有目壮男希望食宿在此搅混者老人报官重责枷号院前其老人火夫事完纪善另行奖赏 
　　一绵袄用极粗绵布染以浅蓝每件表里二丈五尺净绵二斤每件可费三钱五分冬生所养料无百人二年一给每年所费不及银二十两掌印官或罚或处似亦无难 

　　◆乡甲至要 

　　吕坤曰劝善惩恶法本相因乡约保甲原非两事但约主劝善以化导为先保主惩恶以究诘为重议将乡约保甲总一条鞭在城在镇以百家为率孤庄村落以一里为率各立约正一人约副一人选公道正直者充之以统一约之人约讲一人约史一人选善书能劝者充之以办一约之事十家内选九家所推者一人为甲长每一家又以前后左右所居者为四邻一人有过四邻劝化不从则告于甲长转告于约正书之纪恶簿一人有善四邻查访的实则告于甲长转告于约正书之纪善簿其轻事小事许本约和处以息讼端大善大恶仍季终闻官以凭奖戒如恶有显迹四邻知而不报者甲长举之罪坐四邻四邻举之而甲长不报者罪坐甲长甲长举之而约正副不书掌印官别有见闻者罪坐约正副如此严行则一人罪犯九十九家之责也九十九家耳目一人善恶之镜也平居无事则互相叮咛一有过恶则彼此诘责邪教妖术奸宄凶民何所容其身出境为贼在家窝盗何所遁其迹地方安得不辑宁百姓安得不寡过刑清政简之效可以渐臻知礼畏义之风可以日长此目前第一急务也 
　　一乡约原为劝民保甲原为安民行之而善则民乐于行行之扰民不惟无益而又害之如约长保长不许用无身家棍徒使挟倚需索一不扰约保不许出一里之外其人不许拘数惟令一处住居者行之则近便易行二不扰不许令乡保长等打卯接官及派应夫役三不扰掌印官自己抽查不许委佐贰首领及快壮查点巡逻四不扰乡甲中有事系贼盗人命方许呈报如鬬殴小事等项听民自便不许呈报五不扰去此五扰而后良法不失美意民自乐行矣 
　　一选约正约副约讲约史须百家个个情愿选甲长须九家个个推服及常不出外者如扶同滥举非人许不愿者举出但全人难得或旧过而改新或善多而过少或口毒而心善者情愿从今学好不妨准收 
　　一甲长不服人许九家同禀于约正副如果不称九家另举一人更之不许轮流攀当约正副不服人许九十八家同禀于官如果不称众人另举一人更之不许一人私告中间如有以曲为直将善作恶向亲识受买嘱报私雠欺贫贱大伤公论者亦许同约公报到官小者本约除名纪恶于申明亭大者比众加倍究处如无大过及三五人私怨者不许轻更约正副致有投充推诿以生奸弊 
　　一州县正官先将各约为善为恶之人密细访察要见某约某人某日为某善事某约某人某日为某恶事恰将各约善恶两簿及作善作恶之人拘查或随便亲到本约呼唤审问如果善恶是真而本约不曾书写者除当面奖戒外约正副讲史各重责纪过甲长四邻隐匿不报者与作恶之人一体重究 
　　一旌善申明二亭国初设老人二名以佐州县之政但老人名色近皆归于里甲催科及仆隶顶当朝捶暮楚人皆耻为今选槩州县殷实有德二人另名公正总理城中乡约四乡再选公正八人分理各乡乡约各约正副讲史不公不法听其纠举应更换者听其保举 
　　一约正副讲史止为管教一约之人不许接送官员及州县一切差委接递听事朔望升堂及不干本约事情无故骚扰拘唤无罪轻加凌辱以伤优礼良民之体 
　　一约正副讲史除正项亲朋礼节往来外如有处分本约事情因而受人只鸡杯酒斗谷分银者即系不立行止无耻之人被木约讦出枷号纪恶 
　　一乡约呈报善恶及条陈利害者不分是何衙门俱用连七粗纸手本封袋缝上写某州县某字约约正副某人某人封若系槩约公报则写某州县某字约约正某人等同封不许用细纸以生科派之端 
　　一大奸大恶久惯行凶报恶纪恶动辄与人为雠者许同约百家连名指实用手本封固差约中一人密禀州县掌印正官差的当兵快当时锁拏 
　　一乡约之中不怕豪强恶棍只怕浮薄少年此等浮薄之子或系大家贵族倚托门第钱财将欲不编入约此人置之何地将欲编之约内彼傲气雄心轻口薄舌无恂恂乡党之谦怀卑卑贫贱之意甲中不敢举过约中不敢纪恶或造言捏事或构怨生雠其明理父兄当思共守圣谕科条替伊教诲子弟不护短不尤人不明理者或到约中发怒令长少难堪或向州县递呈托守令处置彼庸懦有司那分皁白约中一伙平民何苦与人鬬气从此而一约坏矣一约坏而各约皆坏矣以后约中少年务要低心下气一遵条款不许傲慢掌印官时时另行体察但有扰混一约不成者另申施行 
　　一约中除乐户家奴及佣工佃户各属房主地主挨查管束不许收入乡甲外其余不分匠作裁缝厨役皁隶快手门禁马夫但系本县老户人家或客商经年久住情愿入约者俱许编入乡甲以乡党辈数齿序不许作践 
　　一乡约有犯除徒流以上自有应得罪名外其余纪恶呈报访知等事不系告发者只是扑责重者枷号不许问罪一各约纪善纪恶纪和纪改四簿有司终日查考假如一百二十约每日照依约号次序初一日某字号等四约讲史送簿来看掌印官细查善有可赏者批奖三二句恶有当惩者批戒三二句其和处不当者即与更正罪恶大而和不足以尽法贫者拘来责治不贫者罚谷多不过五石少不下一石注于簿上责令甲长催完不次查簿即于罚谷项下注某月日纳讫其谷即贮本会殷实之家以备本约社师束修及孤老残疾赈济或本约不得已公用俱约正呈知掌印官方准动支不许有司将谷入仓违者以科罚坐罪其批查约簿俱以红笔大约每日查数本一月查一周 
　　一每约百家选保正一人百五十家量加选保正副各一人乡甲之内属本县者听其挨查出入乡甲之外属房主地主者听其访问但有为盗窝盗听其举报到官但有失盗听其率领各甲救护其甲中人等除六十岁以上十八岁以下免其救护外其余壮丁十月后秋收已毕三月前农工未动各家所备枪刀弓箭短棍绳鞭等器一百家或二百家内共觅教士一人令其习学武艺一年觅一人习一艺不及五年而各艺皆熟矣又以本甲教本甲不及五年而各人皆熟矣一甲共置锣一而保正副各置铳三杆遇有盗贼打劫甲中鸣锣保中放铳一拥救护但于盗所生获或扎死强贼一名者州县官花红鼓乐迎至公堂银杯递酒三杯当时赏银十两仍给贴一张免其本身差役如果贼见救护人多要杀失主解围失主见贼要杀骂人不许救护保甲人等一味上前捉贼不许因而解散盖盗贼杀人与救护者无干盗贼走脱则救护者何用况贼见失主骂人而救护者不散彼何雠于失主而杀之哉 
　　一保正副须选家道殷实力量强壮行止服人者为之如有优占即令其子男弟侄为之不许掌印官听嘱徇情巡捕官受贿卖放却为无德贫棍顶充盖盗贼打劫不寻穷汉而棍徒保正岂能率人借保甲之法率百人之众代富势者看守家财何负于彼而推托以图苟免哉 
　　一乡甲之约良民分理于下有司总理于上提纲挈领政教易行日考月稽奸弊自革若掌印官视为虚文如醉如梦则约正副以为奇货通贿通情是良法反为弊政乡约保甲果弊政乎何不将周官法度一读也故得千良民不如得一贤守令鸣呼吾辈读圣贤书受民社寄终日抗尘走俗身教既不修言教又不举上员朝廷下惭士庶子夜深思宁不汗背 
　　余自强曰稽察灾荒莫善于保甲之法有司印官宜于秋收毕日特委廉能佐贰官一员专董编审但不许藉此骚扰其法先将城内以治所为中央余分为东西南北四方如东坊以东一保东二保东三保等为号每保统十甲设保正副各一人每甲统十户设甲长一人南西北坊亦如之东坊自北编起南坊自东编起西坊自南编起北坊自西编起至东北而合坊不可易而序不可乱大约仿后天八卦流行之序自东方之震起驯由南方之离西方之兑北方之坎至东方之艮止次将境内以城郭为中央余外乡村亦分东西南北四方各量山川道里即令在城四坊保正副分方下乡会同该乡保正副量村庄为界编之其编亦如在城法大村分为数保中村自为一保小村合邻近数处其为一保一保十甲听自增减甲数因民居也一甲十户不可增减户数便官查也或余剩几户总附一保之后名曰奇零此皆不分土著流寓而一体编之者也其在乡四方保正俱以在城保正副分坊统之如在城东一保统东乡几保在城东二保统东乡几保以至南与西北莫不皆然如此则计坊分统内外相维久之周知其地里熟察其人民凡在乡户口真伪盗贼有无饥馑轻重在城皆得与闻或有在乡保长抗令者或差人役或即使在城保长拏治之亦无不可此法行不烦青衣下乡而公事自办矣有司惟就近随事觉察在城保长使不为乡村害耳此盖居重驭轻强干弱枝身使臂臂使指之意亦待衰世之微权也而于弭盗赈饥尤为切要编完以在城四坊保数及所统在乡保数明白造册地方姓名俱要的确不差一样造完数本以便查考稽核或曰往岁赈饥皆领于里甲而今欲编保甲以代之不亦迂乎不知国初之里甲即今之保甲也初以相邻相近故编为一里今年代久远里甲人户皆以别买田别卖田之故散居他里他甲寖失国初之意矣穷则变变则通至今尚不一更可乎每见里甲领赈辄自侵隐甲首住居窵远难以周知及至知而来来而取取而讼讼而追追而得所得不足以偿所失甚有鳏寡孤独被里甲之欺骗使其转徙沟壑无与控诉者有之故不如立为画一之法俱归保甲为便盖凡编甲之民萃集一处责之查审其呼唤为易集其贫富为易知其侵隐为易察其取计为易得也昔熙宁就村赈济张永照保粜米徐宁孙逐镇分散朱文公分都支给皆用此法何为迂哉况此保甲也为弭盗而设是以治之之道编之也民情或欲偷安故其成也难为赈济而设是以养之之道编之也人情靡不乐从则其成也易如之何其不可行也 

　　王守仁十家牌法 

　　○王守仁十家牌法 

　　王守仁十家牌法　父老子弟自今各家务要父慈子孝兄爱弟敬夫和妇随长惠幼顺小心以奉官法勤谨以办国课恭俭以守家业谦和以处乡里心要平恕毋得轻意忿争事要含忍毋得辄兴词讼见善互相劝勉有恶互相惩戒务兴礼让之风以成敦厚之俗父老子弟其勉体吾意毋忽 
　　轮牌人每日仍将告谕省晓各家一番 
　　十家牌式 
　　某县某坊 
　　某人某籍 
　　某人某籍 
　　某人某籍 
　　某人某籍 
　　某人某籍 
　　某人某籍 
　　某人某籍 
　　某人某籍 
　　某人某籍 
　　某人某籍 
　　右甲尾某人 
　　右甲头某人 
　　此牌就仰同牌十家轮日收掌每日酉牌时分持牌到各家照粉牌查审某家今夜少某人往某处干某事某日当回某家今夜多某人是某姓名从某处来干某事务要审问的确仍通报各家知会若事有可疑即行报官如或隐蔽事发十家同罪 
　　各家牌式 
　　某县某坊民户某人 
　　某坊都里长某下甲首军户则云某所总旗小旗某下匠户则云某里甲下某色匠客户则云原籍某处某里甲下某色人见作何生理当某处差役有寄庄田在本县某都原买某人田亲征保住人某某若官户则云某衙门某官下舍人舍余 
　　若客户不报写庄田在牌者日后来告有庄田皆不准不报写原籍里甲即系来厯不明即须查究 
　　男子几丁 
　　某 【某项官见任致仕在京听选或在家】 　　某 【某处生员吏典】 
　　某 【治何生业成丁未成丁或往何处经营】 　某 【见当某差役】 
　　某 【有何技能或患废疾】 　　　　　　　　某 
　　某　　　　　　　　某 
　　见在家几丁若人丁多者牌许增阔量添行格填写 
　　一妇女几口 
　　一门面屋几间 【系自己屋或典赁某人屋】 
　　一寄歇客人 【某人系某处人到此作何生理一名名开写浮票写帖客去则揭票无则云无】 
　　每家各置一牌备写门户籍贯及人丁多寡之数有无寄任暂宿之人揭于各家门首以凭官府查考仍编十家为一牌开列各户姓名背写本院告谕日□一家沿门按牌审察动静但有面目生疏之人踪迹可疑之事即行报官究理或有隐匿十家连罪如此庶居民不敢纵恶而奸伪无所潜形为此行各属府县着落各掌印官照依颁去牌式沿街逐巷挨次编排务在一月之内了事仍令各将编置过人户姓名造册缴院以凭查考 
　　凡置十家牌须先将各家门而小牌挨审的实如人丁若干必查某丁为某官吏或生员或当某差役习某技艺作某生理或过某房出赘或有某残疾及户籍钱粮等项俱要逐一查审的实十家编排既定照式造册一本留县以备查考及遇勾摄及差调等项按册处分更无躲闪脱漏一县之事如视诸掌每十家各令挨报甲内平日习为偷窃及喇唬教唆等项不良之人同具不致隐漏重甘结状官府为置舍旧图新簿记其姓名姑勿追论旧恶令其自今改行迁善果能改化者为除其名境内或有盗窃即令此辈自相挨缉若系甲内漏报仍井治同甲之罪又每日各家照依牌式轮流沿门晓谕觉察如此即奸伪无所容而盗贼亦可息矣十家之内但有争讼等事同甲实时劝解和释如有不听劝解恃强凌弱及诬告他人者同甲相率禀官官府当时量加责治省发不必收监淹滞凡遇问理词状但涉诬告者仍要查究同甲不行劝禀之罪又每日各家照牌互相劝谕务令讲信修睦息讼罢争日渐开导如此则小民益知争鬬之非而词讼亦可简矣凡十家牌式其法甚约其治甚广有司果能着实举行不但盗贼可息词讼可简因是而修之补其偏而救其弊则赋役可均因是而修之连其伍而制其什则外侮可御因是而修之警其薄而劝其厚则风俗可淳因是而修之导以德而训以学则礼乐可兴凡有司之有高才远识者亦不必更立法制其于民情土俗或有未备但循此而润色修举之则一邑之治真可以不劳而致今特略述所以立法之意再行申告言之所不能尽者其各为我精思熟究而力行之毋徒纸上空言搪塞竟成挂壁之虚文则庶乎其可矣 
　　编置十家牌式各甲不立牌头者所以防胁制侵扰之弊然在乡村遇有盗贼之警不可以无统纪合立保长督领庶众志齐一为此备行所属各府州县于各乡村推选才行为众信服者一人为保长专一防御盗贼平时各甲词讼悉照牌谕不许保长干与因而武断乡曲但遇盗警即仰保长统率各甲设谋截捕其城郭坊巷乡村各于要地置鼓一面若乡村相去稍远者仍起高楼置鼓其上遇警即登楼击鼓一巷击鼓各巷应之一村击鼓各村应之但闻鼓闻各甲各执器械齐出应援俱听保长调度或设伏把隘或并力夹击但有后期不出者保长公同各甲举告官司重加罚治若乡村各家皆置鼓一面一家有警击鼓各家应之尤为快便此则各随才力为之不在牌例之内 
　　十家牌谕诚弭盗安民之良法而今之有司槩以虚文抵塞莫肯实心推求举行虽已造册缴报而尚不知其间所属何意诚使此法一行则不待调发而处处皆兵不待屯聚而家家皆兵不待蓄养而人人皆兵无馈运之劳而粮饷足无关隘之设而守御固习之愈久而法愈粮行之弥广而功弥大 
　　古之善用兵者驱市人而使战假闾戍以兴师岂以一州八府之地遂无奋勇敢战之夫事豫则立人存政举为此仰各兵备官于各属弩手打手机快等项挑选骁勇绝羣胆力出众之士每县多或十余人少或八九辈务求魁杰异材缺则悬赏召募中间若有力能扛鼎勇敌千人者优其廪饩署为将领别选素有胆略属员分队统押教习之方随材异技器械之备因地异宜日逐操演听候征调各官常加考校以核其进止金鼓之节本院间一调遣以习其往来道途之勤资装素具遇警即发声东击西举动由己运机设伏呼吸从心如此则各县屯戍之兵既足以护防守截而兵备召募之士又可以应变出奇盗贼渐知所畏而格心平良益有所恃而无恐然后声罪之义克振抚绥之仁可施弭盗之方斯惟其要习战之方莫要于行习战之方莫要于行伍治众之法莫先于分数原选各兵既集部曲行伍合先预定为此将调集各兵每二十五人编为一伍伍有小甲五十人为一队队有总甲二百人为一哨哨有长协哨二人四百人为一营营有官有参谋二人一千二百人为一阵阵有偏将二千四百人为一军军有副将偏将无定员临阵而设小甲于各伍之中选材力优者为之总甲于小甲之中选材力优者为之哨长于千百户义官之中选材识优者为之副将得以罚偏将偏将得以罚营官营官得以罚哨长哨长得以罚总甲总甲得以罚小甲小甲得以罚伍众务使上下相维大小相承如身之使臂臂之使指自然举动齐一治众如寡庶几有制之兵矣编选既定仍每五人给一牌备列同伍二十五人姓名使之连络习熟谓之伍符每队各置两牌编立字号一付总甲一藏本院谓之队符每哨各执两牌编立字号一付哨长一藏本院谓之哨符每哨各置两牌编立字号一付营官一藏本院谓之营符凡遇征调发符比号而行以防奸伪事完备造花名手册送院以凭查考发遣 

　　保甲器械如无锋利可用者不如一味铁钉闷棍极便易制若铳炮必须如法方可适用 
　　制铳药法　铳铁每毛铁十斤只炼二斤半方不炸每烧一火打百余锤又入在稀黄泥内又烧又搥烧搥无数此为炼铁法 
　　一铳筒合缝处要卷得极融极牢极相生恐防炸开初卷筒筒内不可太大卷就后内有未平用天车架就细绳搅扯将纯铜舞钻 【去声】 从筒孔中一直生活钻下则筒内光而前后大小一样以后入药火药不滞筒不遽热可连放数铳不炸 
　　一铳底有平底有螺丝底平底者打就平底同筒尾一齐烧红将筒尾略分开安入用锤锤融为力虽易而铳底药锈不便铲洗螺丝底者底虽平而底身斜漕周身围绕而下如螺丝然待削整丝路停匀便将冷盐水激之俟筒尾烧红分开后即以冷螺丝底安入用锤锤栊则此底与筒身不相融合可旋 【去声】 进亦可旋出磨洗药锈极便但非良工不可为耳 
　　一火线眼要平平恰在底上不可高了一分如高了一分便有十分气力倒退不惟有坐底之害且向前无力 
　　一铳身要长长则去远但长又要直耳 
　　一铅弹子用模子铸就将细瓷瓦和合碓舂后又用粗穅和合碓舂期于极光极圆然铳口有大小铅弹亦有大小须要不松不紧预先分配明白紧则炮炸松则去无力不得远 
　　一铳药用柳柴灰务取二三月问柳枝此时生意正吐力量方大铳筒之药利在直去一切弯枝横节俱弃不用只取直而光者仍去其皮用皮则多烟每截尺许先挖地坑一个周围三尺宽三四尺深用大火烧红即将去皮端直柳枝架入火既举待通身皆红无烟即用石闭之如烧炭者然此谓存性柳灰方有气力 
　　一火线药灰利在迅急临闭用酽烧酒喷之方闭 
　　一焰硝性本咸易回润炼硝者先将生白萝卜截碎入井水同下锅不次煮之以去其咸只用锅上浮面白花自不怕回润盖润下作咸去其咸去其下自善也 
　　铳药方　每硝一两　黄八分　灰三钱二分　遇逆风量加江猪骨灰　药线方　每硝一两　烧酒喷灰三钱　不用黄　药要极细方速　一和合火药不妨数千杵至万杵更佳但用铁杵恐易生火只用石臼木杵为妙 
　　一火药合成矣若散放在大坛里久久性重者尽沈下灰尽浮上今人制药日久便放不灵者此故也既成之后须用清水调和丸如豆大晒干用时方将长铁搠杖捣碎在铳筒里则日久药性常匀不致悞事 
　　一每铳该用药若干弹若干大须一一预先试过务期停当得力可用不可拘定凡每铳该药如何仓忙难用等秤但用一撮药竹筒恰好不多不少者系在此铳上不可混盖铳大药少不行铳小药多有害故铳与药药与弹不可不预试也 
　　一铳制要打多人及远者百子铳为上稍近则三眼枪为妙每一木柄头上篏三铳筒其中心木各环抱隔之使铁筒不相邻则筒不易热可连放连装不绝如再近则双锋枪为妙其制铳筒左右各安锋利枪二管看之似双枪也而中实藏铳筒有一器二用之妙至于专取一人则用鸟铳其身须五尺长天车要一丈五尺高钢钻 【去声】 带柄亦如之此三倍法也不如此不得筒直不得及远取鸟故曰鸟铳至若盗到城下出头攻之惧其戕害不出头又无奈彼何则用钩头铳其制如木匠曲尺样柄长铳短柄身之侧顺钉铁圈十余个到柄底用极长火线从圈内度到柄尾处盗至则以柄横放墙上铳口即垂下在墙内点火自灭盗矣下雨则火线用白矾纸裹之不灭三眼等铳练习之法切不可朝天上放打须要横打笆子使手脚惯熟其法用一木板浮在河里上插长窄一笆弹子中着则笆动此一法也 
　　铳大须设铳架架上用活套圆铁圈承铳在内左右高下任意安置打去极便而不劳 
　　打铳要中用眼看铳尾及铳头首尾眼一直在的上即中法曰前对心后对门 
　　铳曰放铳犹如放箭之义取其相的而放也眼的手的方是放手一人专管放铳装药运铳换铳点火每一人须八九人扶事方可源源打去铳铳不差 

　　◆分派夜巡 

　　吕坤曰取民之制不出于粮则出于差城市火夫闾阎乡夫则差外之差也民间苦累莫甚于斯若不秉公持正严禁清查小民含冤合所赴诉今开条款于后一体遵行 
　　一府州县治仓库狱囚干系匪细而以市井无赖之人充之可乎今将在官人役酌量工食多寡差役重轻共算内巡每夜若干人在官人役若干人计若干日可轮一转至于该班有疾许借同事之人禀官暂代彼系官人关防必慎有司又易责成决不可令市民杂入致有疏虞 
　　一鼓楼直更定用阴阳官生给与工食责令习学不可滥用市民以乱天时 
　　一城市及四关夜巡查其街巷长短关系缓急除巷口各立栏栅晨开夕闭外栏栅之内各量长短以定更夫之数除一更五更外其余三更只用三人梆铃往来仍与所在居民商搉城中共享若干人关外用若干人不可滥派费民亦不可疏防失事 
　　一大市闹街垄断之地定为上冲虽系四门大街而生艺稀少者定为中冲小巷全无生艺者定为僻处其派夫役定以三等以是为差 
　　一近日夜巡俱系贫民小户或每夜旋雇积年更夫或使令自家雇工僮仆此等之人不惟不能防奸又且乘机为盗以后既更房号照其房税编给由帖每岁工食沿门打讨槩州槩县通融计算不可以栏栅之内所居各雇夜巡之人致令不均至于房号之家共递保状要见雇得某人年力精强平日本分如有滥觅面生可疑之人愿甘同罪 
　　一街巷既有栏栅每于发鼓一更三点之初巡夜人实时下锁但有闲人实时系于冷铺系士夫者系其跟从一人如有恃势不服或殴骂夜巡之人者跟从之人究治枷号 
　　一每铺置急事牌一面腰铃一个如夜有急病寻医及妇人产难者先于木铺领取牌铃前路前铺闻铃验牌即与作急开锁仍守候回还但有刁难过一时者禀知该管衙门究治其牌一面看急事二大字一面分巡道画押粉牌墨书用油油之 
　　一将起鼓时谯楼先放三铳使人知所归还大端两院三司席不秉烛士民安得为长夜之饮如事不得已宁止宿人家可也 
　　一夜巡人役每夜不分冬夏给银一分昼则听其生理如迎接上官偶用人多者轮班伺候一日其余但有兴作每日给米二升 
　　一城门守卫之人官小役卑往往富势在外辄为留门久者二三更如有奸细疏虞谁任其咎其士夫有万不得已事情必欲留门者禀知掌印官差的当人员半锁守候先问人数然后开门照烛验入 

　　◆弭捕盗贼 

　　康熙六年五月左副都董笃行疏称频岁以来每遇盗警失主未经首告文武各官辄扶同欺隐仍有失主首告而有司即胁之以刑不曰慢藏所致则曰雠怨相寻甚且指为失主之亲族仆役日日拖累不获宁家讳则仅失其财物不讳则并荡业产讳则死者固不得其死不讳则生者并不得其生是明示以威而挟以不得不然之势使之吞声而忍气者无他法太密则羣下畏威责过严则职司避罪讳固处分不讳亦不免于处分畴不自爱功名故宁百方弥缝几幸于万一之或免而卒至甘讳盗之吏议也官之讳盗见诸章奏者指不胜屈民之讳盗如辇谷重地贼遗衣物而不敢认至使暴客当前道路以目究竟莫敢谁何自是横肆劫掠抢夺财物知有为盗之利而无为盗之害则不惟惯于盗者不改其面目而从未为盗者亦变其心术日甚不日势不至燎原不止臣且忧之臣以为今后有地方城守之责及驻札同城者仍照定例议处外其有鞭长不及及非本管专司量置一二于局外以严责其申报有一不报及报而不实宜严加处分如州县失事府官不报责在府官府城失事守巡不报责在守巡州县道府不报责在督抚督抚不报科道得而纠参之武职亦如此例如是则官知隐讳之无由靡不尽心于消弭盗知天网之不漏亦且渐易其肺肠至于失主既报之后勿得羁留拖累使之失业庶几民不讳盗而盗无漏网于以弭盗安民未必无小补云 
　　明臣吕坤曰盗非人乎曰人也知为盗之必死乎曰奚而不知知而为盗何也盖有六流焉饥馑之民苦于饥寒无识之民牵于胁诱游惰之民习于自奉强悍之民敢于为恶赌博之民迫于空乏武艺之民偶乘便利盗不出此六流矣弭盗有四法焉曰化盗礼义素明乡约是已曰恤盗生理有资足四民之业是已曰防盗盘诘有术保甲是已曰捕盗缉捉有本相识是已弭盗不出此四法矣既化既恤不迫于饥寒不陷于无识矣而犹有盗乎曰有尧舜之时尚有寇贼奸宄何况后世是不令之民也如是而杀之吾亦无矜心无媿色矣 
　　盗贼源委不可不知酒肆娼门赌室其招聚之由窑场寺庙孤庄其隐窝之处壮年僧道乞儿其窥探之人各处闲懒游民其合伙之辈夫盗也设从天降地出真无奈彼何矣彼其能不与人同里而居朝夕相见乎彼其生理经营里人宁不闻乎所与交游姓名面貌里人宁不识乎纵令孤庄彼岂无亲戚宗族友朋之往来其行藏能尽涂人之耳目乎乍贫乍富潜出潜归或消沮闭藏或豪雄自诧言动不同状貌自别盖谁为盗谁不为盗里人辨若白黑日蹑足附耳谈之矣然而不以闻官者何彼为盗与我分毫无干我发盗其祸旦夕立至者也故上之责成也严则里人畏吾法而不畏盗盗虽雠里人而不敢雠法里人不畏盗则盗无所容盗虽雠里人岂能尽雠一里之人哉以是知舍乡甲法虽圣人无弭盗之术矣 
　　强盗情状不同有极富之家身自为盗者或养盗分赃者在别处为盗至本地方轻财好施为乡里所推重者又有别处大盗挟重赀至此假作客商者情形自是不同或往来之人出入之迹骄奢之态主仆之间终是令人可疑其无故而暴富者尤可疑也付托得人细心讥察则人无遁情矣 
　　少年不事家人生业恣意赌博又三五成羣好争使气皆为盗之渐也禁戒赌博散恶少之党严连坐之法皆所以杜其渐也 
　　士夫子弟亦有为盗者或窥人子女或杀人报仇或嫖赌无赖皆自士夫身后为之亦有当其身为之者且所劫者多亲属其原皆自棍徒引诱始盖棍徒欲引之入伙以自为地其始也多诱之以子女痴儿无识偶一为之一入其术中便为其所胁矣此须辨之于早当赌博时即先治其棍党若必待其犯纵之非法杀之可怜然或知而未行亦可稍宽也 
　　北方响马操兵居半南方水贼哨船居半知其为盗盗可得矣 
　　三界首间民同里而分属彼诘则窜名于此郡此拘则逃身于彼邑三处之法不得加焉而守令互私其奸宄以雠邻此盗薮也凡系边境两下共立乡甲彼此会行法令倍设保正凡有盗发即许所在绑缚径送所在有司但有回护留难者申呈合干上司官吏提究参治 
　　强盗打劫必有吊线之人或本家人或亲戚其打劫之前一二日其人必以他事往来探其动定言语面目多是可疑即平日相认者来往频数瞻视不常亦是打听消息细审失主果有前项踪迹即令捕人物色之盗可得矣 
　　盗有远近窝家近多不出五里外远至十五里二十里极矣盖强盗行劫势不能远涉一恐腹饥力尽二恐天明事露凡盗发后乡约人等密访附近地方往时豪恶形迹可疑者亦可得其十之七八 
　　士夫之家告失状果赃明贼现尽法行之可也若赃证一无可据切不可追风捕影波及无辜往时某州有一士夫被盗乡邻被系者数十人久之知其为次子窃出也无辜者乃得释遶门辱骂有司亦不能制矣 
　　地方有世盗有大盗有智盗此俱未可草草治也而智盗尤难处如往时悍地盗家令其子弟分布江防捕厅捕衙事未发而彼之布置已定矣此一狡也又或有数省数州县人合为一党其赃即当夜传送不数日已在数百里外矣此又一狡也此等盗非计定后行如鸷鸟之无虚发不可 
　　强盗劫人多是出其不意欺其无备又恐业巳进门主人为盗所执则家人不敢喊叫乡里不敢动手诚平时有禁令各家修理墙垣篱堑又于二十三四至初六七夜躬率男女纺织稍有响动即令人上屋屋上多办瓦石又地方人等互相救护则盗自有畏而不敢近也此语近迂然每试每验 
　　按楚谚云二十七八九家家打铺守直待初十后看家交与狗盖盗贼动手多在无月光之日与一更以后睡静之时至鸡鸣则止矣自二十以至于廿八九或二更无月可虞一夜无月可虞故云惟初十日以后月光四鼓方没故稍可缓也 
　　救护之法一家被盗守更者以连放三铳为号各家齐起吶喊势可向前即向前扑杀如不可向前止于要路上截杀本村救护人多不用别村如本村人少别村同救以一二里为率其余听见铳响俱在各要路上等候古人弭盗有教民家家藏鼓者一处盗发处处鼓响不顷刻而一二十里皆鼓声盗无得走者此最妙法但要行之力耳 
　　地方报盗捕盗须是鬼神不知风雷迅速方可捕得真盗搜得真赃一毫漏泄迟回则盗与赃俱不可得即能得盗亦未必得真赃也捕得真盗考赃之法虽不可听之捕人若待到官审赃无及矣亦听其顺便起赃但不许逼令妄攀并克落抵换 
　　再照捕人之惨甚于强盗临事时须再三戒谕毋令卖盗栽赃逐家吓盗违者重处庶可革积弊于万一 
　　番快无不知贼者但利于贼之供给且代贼过赃于捕官是贼者巡捕员役之外户也员役者分赃寄赃之人也大盗安肯发觉止将犯窃小贼逼拷认劫或先透消息令之脱逃今只严逼积年番快令之供报贼家不则加以重刑大盗闻之自然远遁不然密诱番快许以重赏令其报贼或令其与贼通言暗伏兵壮擒之倘彼不输心于我凡地方失事一面将番快家属送监一面严逼捕盗但有以旧窃及雠人抵盗者无论诈财与否尽法重刑有被冤而死者径坐抵偿 
　　有人赃一时俱获者幸也不然有迹可疑可以因缘根究亦幸也若失盗之后全无影响从何处下手乎曰捕役盗之窟穴也每一积年捕役诸盗必有月钱凡属真正惯盗此辈岂惟不拏且从而庇护之养为赚钱之资不止泄机而使远逃甚至有潜踪于城而落捕家者地方大盗生发失财果多待失主递失状后有司宜差着实人乘夜呼唤积年老捕老捕家如有踪迹可疑之人一便擒来审问天网奇幸甚至有随身之赃一时并获者若恐所差之人卖放仍再添人踪迹之不可延迟立等回话如捕役之家果无别人即乘夜晓譬捕役若不获真盗每三日一比如拏获真盗起获真赃即将失主获赃分半给赏吩咐谆切着实力行至二三比后真盗未有不出者然拏真盗又须以人赃俱获为主赃获多赏亦与之俱多赃获真而少记下该赏俟多起出日多行给赃若无赃及赃可疑虽获人犹责若系仇拏问明之后加等重处一一吩咐要明且要一片至诚心劝惩鼓舞他真盗真赃必得 
　　强盗打劫情实若有寸丝即真赃也若必得多赃定罪则大盗不死盖求赃之意只借以证其盗之真耳非为其多赃之罪之也 

　　◆审察盗情 

　　失主被盗后有不首赃者有不告失状者一恐负累日久一恐强盗报复失主不告官司不知盗贼肆行无忌矣须出示云凡一村之内有一家被盗保正人等星夜报官失主即补失状保正补呈或失主系寡妇孤儿被盗杀伤不能出告户长人等代呈将入门出门形状劫去赃物一一开写明白金银首饰须开式样衣服器皿须开颜色新旧务要的确以便日后对赃银子或大小锭或碎块分两俱要的开不许以少开多如预捏多数希图扳骗虽系失主亦不宽假 
　　地方失盗保甲人等负疏虞之罪快壮人等惧比较之严彼此扶同胡疑妄指即将平人及曾为窃盗及乞食平民巧拏怪绑异拷严鞫手执失单逼之招认不合则棰楚乱加偶合则令招伙盗既招则押吏同拏仍照前法榜掠致之展转相诬甚者授之口词使之攀齩夫真盗不苦讯固不招承良民受非形何所不认然则壮快之言何可据哉以后快壮拏贼除真盗拒捕曾殴公差许其打伤不罪外其余止许绑缚到官掌印官先验伤痕如拷打骨肉有伤者快壮重惩革役有致命重伤者不分盗之真假限内身死者许家属告发定疑偿命 
　　真盗所招伙盗须差快壮访拏此辈一执红票闾阎所至惊扰贼未获则攀其旁亲远族同缉或诬其妻父母舅窝藏索足则货酒食仍令远近跟捉抛家废业骚扰多端贼既获则令其攀□富家寄赃盈其溪壑之欲或指授雠人同盗使受敲扑之苦株连蔓引人人自危及事定告官而昏庸有司私其快壮仍罪告人深可痛恨以后快壮访知真贼所在即禀所在正官同所在地方保甲协力捕捉所在官不从致令贼逃者申究但不许牵累以上无干平民 
　　贼犯到官便须亲审近见几处掌印官惮于任事懒于推鞫辄批佐贰首领等官令之摘词具狱彼官小而不担当识庸而不精细惟快壮为指挥以夹打为上策况审贼而原捕在旁但闻一语称冤快壮且喝且禀甚者恨其反复讨出外面从新拷掠具招上堂彼数经残创已自消魂非系泼耐之人谁敢坚执辩诉掌印官十九钞其原供通详院道如祁县黄典史情未问真腿已夹折深可痛恨以后掌印官自不亲问只批佐贰者即系不肖官员以才力不及参究 
　　掌印官审盗惟在隔别细心察其情状盖真伪之情辞色自别虚涅之语辩问则穷我多方以辩之则掩护之术不及卒备无备之言不及会同往复参错真情自见至于隔别之报盗数同赃数同期会同事迹同即无赃而盗可知矣或言人人殊不可骤加严刑亦当耐心细鞫或设法密访人命之疑狱亦然仁人心苦智者识精当必自有妙法但问刑谓之审具招谓之详详审二字此圣王治狱之精意也今之讯狱者幸于此两字留心焉无以夹棍等酷刑为第一审法则冤狱必少矣 
　　失主递失状未必一一皆真诪张甚多多而贪冒者居半起赃之时快壮通同有将本人之物劲指为赃者有比照失状取一二于典当铺以作赃者有获真赃而快状先搜其细软入己者有疑似之物失主记不真而错认者有为快壮所逼不得不认者苍南吕公云余巡海右时有一寡妇被劫获盗十人搜赃俱在内有女鞋一对快壮过寡妇家谓之曰鞋当有样从之及县官审赃寡妇一一俱认问鞋曰我女之鞋也问大小几何曰有样索家中样比之不爽毫发十人者无一语辨临刑不数日矣而真盗悉获真赃悉出十人者乃得释前赃盖十人家物也近日有将良民为盗搜其家黄裙指为失主物者失主认之太原毛通判取当铺黄裙数条杂置堂上失主莫知所认妄取不一呼良民至则应手而得曰此吾裙也失主无辞而良民遂释以后有司审赃不可草率但失主赃物无记验者不可辄坐真赃盖指一物杀一人可不慎欤 
　　近日治盗有情未真赃未获而死于板下者有供招未具而死于狱中者招中泛称陆续监故天道有知人之子不可独杀今后除真贼赃真详允奉决者不拘刑死病死听其领埋外其赃仗无指及情节可疑而死于狱者许尸亲告发官即系昏庸酷暴定拟故勘平人之律决不轻纵 
　　首盗之人不可尽信有首伙盗而诬一二雠人称为同盗者有本身非盗而受奸人买嘱假称首盗妄攀平人者问官倾信其言尽拘苦审往往搜赃不获死于严刑今后首贼但有一人不真者审有诬陷别情不准出首之律仍问死罪 
　　真盗脱逃拏家属送监盖其妻子平日享为盗之利无劝救之言无首报之举即使监追亦不为过至于真盗所报伙贼纵使脱逃原无赃物亦将家属送监已欠分晓甚有将父母兄长送监者古者罪人不孥况尊长平有将翁婿姑舅送监者彼且忘其骨肉况疏薄乎此皆殃及无辜治狱之恶政也以后攀报在官而赃物无指者但许案候从容访拏不许将家属送监即系真盗脱逃不许拏尊属远属送监倘真盗妻子监死狱中即准抵罪不许更监别属逼要真贼违者以酷论 
　　世无窝主则盗无潜踪盗无定在而窝主有定在盗难知而窝主不难知有司肯严保甲乡约之法或行密访首讦之令但拏真正窝主一名者即于本犯名下追银五十两充赏自首改过者免罪以后本州岛县窝主别州县事发者即将窝主所在掌印官以昏庸参罢 
　　狱情之难察惟盗为最人情所深恨亦惟盗为最故人命据证佐其事易明验尸伤其迹易见即有买证相诬未必严刑暴加情可缓推冤终见白盗贼则不然问官以盗不严刑必不肯认乃摧残肢体伤折肌骨苟缓一时遑恤后日真盗固不轻招而招者未必真盗也买赃寄赃虽不知情而问罪入官且苦连累是寄卖之家固不肯招赃而所称寄卖亦未必真赃也一被招攀身家无主财物滥索拷掠杂加事缓者犹得辨脱伤重者死于牢狱不若暂避以待事宁是真盗闻犯固逃而逃者未必皆盗也谚云指赃杀贼今招称某所分赃卖与不知名人矣称花费无存矣真赃固有卖与不知名人及花费无存者而无赃坐盗其谁不曰卖与不知名人及花费无存耶至于有赃亦难信盗何也快壮欲获盗以要功善于伪赃守令欲成狱以弥罪喜于得赃失主贪现在之财厌日久之累利于认赃有此三念何赃不真每见招中盗数多者十五二十人甚者三十人某人分某物若干某人分某物若干一一分明种种招获未尝不再三太息而恨鞫狱者之忍于杀人也今有杂物数十以二十人分之数日问所分物此二十人者各自道其所分能不爽矣以一人而道十九人之所分能一一不爽非笔札备记则聪明过人者也盗也乌合之众皆愚蠢之人当昏夜之际怀恐惧之心作仓皇之事能以一人徧记某人分某衣某色样某布帛若干丈尺某人分银几两几钱钱几千几百乎恐聪明不至此也果人各给一单备载某人分某物以为犯后招承之据乎恐从容不至此也奈之何偶获一盗令招十九人之赃一一皆失主之物又于某人家起某物某人家起某物悉与初招合又某月获某盗某日获某盗各招所分赃物亦悉与初招合乎此其故可知矣盖失主报盗原有粘单快壮执此以审贼曰某物某人分去盗曰某人某物某人分去盗曰某人口词具矣而解之捕官捕官不过指名问赃称说一番令之招服而已捕官解之正官正官亦不过指名问赃称说一番令之招服而已且初获之盗不论果否是真而所招人赃惟恐当堂忘记忘记则棰楚即加扶同则顷刻缓死彼何暇顾所招之非盗指赃之非真哉嗟夫捕盗者快壮为盗者亦快壮真盗非快壮不能审平人非快壮不能诬真赃非快壮不能得假赃非快壮不能为真赃失主固认假赃失主所认失主即不愿认快壮亦逼使认故盗贼之狱十九成于严刑严刑之狱十五类非真盗然则招赃者尚未可信有赃者尚未必真况所称卖与不知名人及花费无存者乎不过为应捕免比较为有司了前件而已或曰世果无盗与盗果无真与曰盗何尝无真可恨守令抵死不严乡约保甲耳乡约保甲严则朝稽其生理暮考其出入万一被诬但审本保本甲某人以何为生与谁往来某夜果否在家某家失盗以来此人一向何往素日有无非为近日如何度日是否与某有雠家中器用及男女衣服首饰曾否见伊常穿曾系某铺买来何人所做家有银钱系何物所卖何人所与如果非盗仍取保甲里邻宗族保结其平日交游赌博棍徒者四肢惰慢而自奉丰者夜去明来者搯捻谷黍者往来面生可疑者神色恍惚踪迹诡秘言语支吾者所得非其所有而不知所从来者闻盗犯而携家以逃者 【良民无意防攀故十九先获真盗留心探听故闻信即逃良民惧攀而逃者十一真盗闻犯而逃者十九】 来路不明而潜寄寺观窑窠者朝佣工于此而暮窜身于彼者乡甲里邻定不保结世岂有绝人逃世之人乎不得不接屋而居比肩而行世岂有眯目塞耳之人乎谁之是非不见谁之动静不闻惟乡甲废而盗贼敢公行惟乡甲废而盗贼有渊薮惟乡甲废而被劫无声援惟乡甲废而真盗不敢举惟乡甲废而诬盗不敢救言及于此则昏庸荒怠不肖官员真难容于尧舜之世矣乡甲果严岂有为盗之人岂有被劫之家乎 
　　一切事虽极重大皆易讯审惟事关强盗得情最难盖强盗铁口非用刑不吐而一味用刑棰楚之下何求不得强盗未必输情仇扳之民往往怕刑屈认覆盆黑天者有之矣问官于此或粗心浮气或心事缠胸苦不耐烦辄便严刑严刑所供必多自罔问官又不知落笔附案之害据彼信口一篇我即信手胡写一单招房利于害人辄粘连附卷用印钤合以图勾摄取钱之利官府忠厚如欲带进衙内则诳禀此系当堂口词不便更改以至问官嫌疑只得照单写票贿差虎捕此票一到乡下口称拏盗谁家不害谁敢向迩此单一印粘卷有姓名人便谓之卷盗就令他日辨出身家妻子必不保矣故凡审盗之日先在衙中一一汇辑各犯节略择其情较真而状较恶者隔别众犯先拷之拷之之法既不可不用夹又不可很用夹如彼不认及认而不像务要时紧时松紧之以迫其吐松之以诱其言反复折问如有隙可入有端可猜及有情节可据便须耐烦着意加工细拷得此一人的是真盗然后再拷伙党一总共几多人伙党姓名既得然后逐名拷其年纪拷其状貌拷其住址拷其何人主谋何人为首何人在外把风何人入门明火及劫财伤人等项供写毕又从中抽□或从后倒问翻来覆去如其一毫不差此是真正情节无疑矣再吊诸犯对审果的此等单方可同审语印过附卷若是覆答差谬此中必有仇扳之人或有真伙未出情节未真者或再拷此盗或别拷供真之盗俟的而后存之切不可遽以参差供单胡乱附卷也如此讯盗真盗出则假盗者尽可释放除恶安民一举而两得之矣 
　　凡拏盗之票不可未得真盗混混差拏即已得真盗缉拏余党亦不可不写名字住址年貌明白若胡涂混拏家家可黑索矣宜云为拏盗事照得某盗供某人同伙合行拏审真伪除本犯外不许差人妄至邻家侵害诈吓如违重究计开拏盗一名年几十岁貌有须无须面白面黑住居某处赃若干以下即朱标票字如此则吓人之弊少矣 
　　强盗扳人有捕人主使者有为利者满其欲即止有报怨者若系睚眦之忿得利亦止若深仇大怨则以死争如祥刑录中所载少年自诬以诬人之事可知已近时强盗扳人必待招首改口然后释放此大谬也招首亦何厌之有但户长乡约保结平素便当释放何必假口于招首哉然亦恐真盗借亲戚以为地方乡约则保结亦不可不察 
　　招书最可恶者极不欲将真伪分别明白纲纪吓索之路而官府笔下不清又有拖泥带水之病又或审断无术泾渭不明虽有欲释求生之心终无执笔如刀之意以是扳扯姓名一入招册能出牢笼者鲜矣即勉强出脱终有胡涂假放之根或已出而复拏审者有之矣故大盗招情先叙过盗情处又在后面叙云此盗某又不合因仇诬扳某人某人若干如系驳问之招则云盗某又不合诬扳某人某人或因中证仇口或因本盗仇害以致某衙门问拟如何至招后接审语处当云今蒙某县某官将一干人犯细审出某某真伪如何此下方接勘得审语审语后又剔一句云为此除将无辜某人审释或候详外今将真盗某某等取问罪犯 
　　一照出之后开列审明释放几名某人某人俱名犯某死罪盗犯几名某人某人 
　　一照提一名某人年几十岁身长身短有须无须面黑面白某县某地方人 
　　一名某人年几十岁身肥身瘦有须无须面黄面?某州某地方人 
　　以上照提共计几名如此则真伪了然盗无不除民无不安而上司亦不驳即驳亦不过云事关大狱不厌详慎且照提某人等未经拏获仰某官星速再缉仍将招内人犯再一研审确报缴亦不至有徇纵之语及问官矣 
　　获盗须昼夜堤防作速招解切不可因循酿祸盖强盗初获未必甘心就死余党尚多恐有反盗越狱之事至强盗解审差人每每受饵令其过家或伙盗劫去或用计脱逃即不然而一方平民亦不胜其扰窃盗亦然盖强盗窃盗无论亲戚仇家俱畏其仇扳防其暗害无不极意奉承者差人亦利此一行故往往堕盗贼之术非辨之于早禁之极严不足以革此弊也 
　　拏获大盗或在别州县地方常有彼处捕人夺去争功者正官亦自以为功执留不放使我辈处之稍有形迹即不妙但申详云大盗某已在某处拏获即可杜前卷矣 
　　按强盗在别州县地方必待行关则机泄径自扑捉或至拒捕且恐彼处当事护短反致多事不如一面行关一面扑捉关上即云若待贵县差人恐漏泄不便除已差人缉捕外烦为添差协拏此两便也 
　　别州县来关本处小民指称为盗须先拘邻佑细审如素不守分方可发去若系平民邻佑俱为之称冤若轻易发去使彼处正官果贤所费亦不少如未必贤则平民因此毙于囹圄未可知也 

　　政学录卷四终 



　　●政学录卷五 

　　畿辅丛书 
　　枣强郑端辑 

　　听讼 
　　人命 
　　婚姻 
　　奸情 
　　田土 
　　状式 
　　刑具 
　　刑戒 
　　监禁 

　　◆听讼 

　　民淳事简之地初二十六放告此正理也然州县繁剧无日无之正不必不准以滋越诉以添缠扰盖朝廷设立官府之意原为民间分忧息争使之一一和解今人不知设官之意止知准状为取钱之媒故以多准为讳百姓赴愬无地只得裹粮奔告上司既添府城歇解之费批行到县又增自己一番审断且上司事又难径逐空回问罪取保费民有不小者 
　　越诉有在未经州县之先者有在既经州县之后者词内或告及衙门甚之有直诋州县又有本县民告状反愿批他处者此俱不足介意万一事虚又素犯刁恶则借一人以示法可也 
　　按刁民越诉情虽可恶然亦有冤实未伸而上诉者禁之非理也若恶其越诉而过惩之恐上司闻之必加深恨且以后闻风越诉者必捏毁州县或割发刎颈宁死不愿批本州岛县是导之谤也 
　　上司词状多有打网游棍将平日仇人不论事之相干无干一槩俱入在状内甚至有一张状单款纷纷牵连数十人者上司不察信手准行有司漫不加意辄凭吏书一槩钞写此票一行加以虎快作祟不论被告于证不论曲直真伪动称上司人犯愚民惧怕每一名字要银几两方可销除若系破解索银尤狼在被告者一家尚未被害而波连无辜各家已受无穷打网之害矣 
　　刁民或报仇或害人每每假人名字捏告上司衙门提解原被告俱受害或被害者指名告系某人为之亦不必准理直将原词申缴官民俱省便然亦不可不默记其人俟其再犯而治之 
　　各处多有匿名文书毁谤县官得失若从封筒中来封筒中去此铺递为祟也谕令总铺司传知各铺以后须要认明送文书者方许收传登记赤厯若系不相识人即将原文原人送至衙门审问仍不许铺司闲游令妇人小子接递其弊自革若系当堂投文告状一总汇收中有匿名者多系收状吏收状快手为之若将状纸折小又有搊痕必收状者出之袖中无疑也查名惩之若频频迭见宜偶一日逐名零收匿名者自出 
　　州县棍徒或二三十人一伙结为生死兄弟如赵甲告状则以钱乙孙丙作证钱乙孙丙告状亦以赵甲作证总之结联死党交口硬证不得气不已如此情尖细查果实须尽法行之必使棍徒计无所用闾阎乃得安枕 
　　上司批别州县人词状至愿先回者准回另行关取如不愿回者候人犯至日除招卷多者迟一日问招卷少者本日即问审问明白应入者入应出者出应轻重者轻重之有难处者委曲处之必使事理人情毫无挂碍内有牵连干证一一省发止留紧要者一二人作速成招招多两日写完少限一日不许迟留需索如违许犯人禀究仍严谕皁快歇家不得需索磨贱则邻国之民仰之若父母矣至于别州县来关提县民若隔府谎状道路又远或回关文请改批不妨若同府近便即一发之或有彼处歇家陷害则以密启嘱之使无受虐方可 
　　本州岛县民与别处人讼经两处会问者但求其当情罪而止若亏本州县以买外县之誉固非人情若偏为本州岛县之民使外属人无辜受枉亦伤天理 
　　愚民对理不得意于官多出不逊语其凶悻之状初听殊可骇久之知其常事也此可谈笑听过切不可动气动气而言者不已则将立毙杖下乎 
　　问事绝不可有成心又不可执拗到底如其素恶所犯者轻即从轻问若以平日不善遂罗织成罪恐罪未必成奸人反得以假口且使上司见之以我辈为不谙事体也 
　　刁民告状讦人生平过恶使其一一皆实则数十年之事积在一时其谁无过况未必实乎听讼者因众口之交证也遂信以为然不知原告既欲含沙则此中证非原告之死党则被害之仇雠也且无赖者因而为利原告买嘱则执以为有被告买嘱则执以为无被告家贫不足以厌买人之欲则众口铄金或至忘家丧命治狱者但问状内事情石矣切不可堕奸人之计也 
　　凡问事但凭中证之言酌之已意终不如众耳众目闻见之为真若犯人极不输服或地方邻佑又极口为之称冤再察而改易之方是虚公无我若徒执已见岂惟小民受害且未免为白璧之瑕 
　　有事情可恶法所不容中证若齐便一问而决使之放心便无他事若重责其人又系之狱经久不断彼且张皇失措以我辈为有意也衙门人又因而挟骗内外传诵且被暮夜之名不则营求请托或破人之家所丧多矣 
　　审谳之法要虚要公要明要断而其最要者则在化大事为小事化有事为无事是以从古论狱者曰宁失出毋失入又曰罪疑惟轻此临民上者之第一紧要事知此法虽极刁顽极烦难之地可迎刃而解一扫葛藤冤结矣 
　　投文挂出起数不论上司自理当日问完不是强盗人命中证即有二三不到不必等齐问理后应解人犯佥原差起解应申候详者发歇家认保无罪者尽发回一日呈稿一日誊真一日起解盖乡民住城一日未免妨工费钱又富家刁难贫者买嘱解人故意迟延使贫者坐困如犯前弊该役重究 
　　民间苦事莫甚于株连健讼刁民往往一词牵告三二十人报雠罔利中间紧关犯证十无二三此等奸顽岂宜听信各掌印官凡遇受词日期俱要当堂审问无干者即与勾除毋得一槩发房出票累苦小民 
　　勾摄犯人动差皁快此庸吏之套习实小民之大殃也近日革弊爱民之官多用原告自拘夫两雠相见势必起争妄称抗违以激官怒亦有添差地方保伍同拘者此是换名之皁快需求凌虐与皁快同至于原告系是妇人自拘尤为不便若止以原状或红票付告人令其递与干证干证持之呼唤被告约会同来果系冤诬听从被告诉状至日同理则干证者事内之人毕竟不免到官彼若有所需求自是有人买嘱亦不恃勾摄之势矣是闾阎省一皁快之害而公堂余一差遣之人也贤者试一思之 
　　上司批词果系徒罪以上方许差人勾摄凡公差勾摄往反百里者不得限过三日若第五日不投到者计日加责仍问犯人有无需索凌虐或用十数手牌上书公差有无需索凌虐七字其有无二字令犯人自填听审之时执进庶限近不得久行吞噬防严不得大肆贪残即不能尽革奸弊然省一分一分受赐省一人一人免害矣 
　　皁快拘人到城引领相识饭店任情破费酒食招包娼妇心满意足纔来投到或妄禀人犯不齐或指称关卷未到有司不察或令各讨保人或令原差带押甚者挂搭轮押经年累月放赵甲而留钱乙卖正犯而拘家属种种扰民皆问官惰慢之罪 
　　吏书骚扰科索全凭牌票有司朱押牌票多不经心彼或乘忙倦之时或当微暧之会便将一二百张只称未完前件用印判日中间言语重轻任其乱写事体缓急任其报票红单一出打点即来遂意则将票停阁不足则再三写催有司信实何曾查某事曾催几次某票有无回销哉监司骚扰郡邑守令骚扰闾阎此居其半掌印官将一切前件到日分急中缓三等为三袖折责令该房自限某事何日可完即注折上难完者许其禀官易完者照限督催分别既明方准出票有司每日看折勾销前件一事完即勾一事违限者计日加责是官斧而吏凿也彼且办事之不暇而何暇愚我以行私哉 
　　问事以投到先后为序不许吏书以受财多寡为后先但本日投到者本日即问虽极忙不可过二日其状内情节罪名未问之先预为料理一问之后实时画供人犯有认得字者当堂将口词发下与看如不通文义只当堂吩咐某人应徒几年某人应杖几十审力有无填写印票无力者实时杖释有力者令其自限何日完纳即将发落单票付与干证令其催纳如果难完干证至日恳请改限盖干证住居多与犯人相近押保催纳最为便宜不犹愈于皁快乎 
　　凡审赃审力先看犯人力量如果力量不堪干证不肯保押者多系贫难棍徒入官给主之赃不宜多坐仍不宜逼认有力以致追迫太苦前件难完上下俱不便也 
　　小事不宜轻问罪明初教民榜文云户婚田土鬬殴相争一切小事须要经由本里老人里长断决若系奸盗诈伪人命重罪方许赴官陈告无非省事便民之意问刑者审系轻小事情便与发落不必取供问罪止将原词立案而已虽不专用里老剖断犹不失恤民初意奈何在外有司官员不论事情大小槩引不应得为而为又只用事理重者及至审力又不论其人贫富槩坐有力稍有力虽赎锾止三两一两有奇官之所得苦不丰而自贫民当之至有鬻妻子以完官损身命于一讼者岂不痛哉至于下不合二字全不照管律条如鬬殴傍人则曰不合不行劝阻徒夫在逃则曰不合锁押乞食告找田地价则曰不合勒掯不与如此类甚多皆是律外生法科索无罪上司官当严为申饬 
　　已问罪者不许重科每见民间有事到官已经论断决赎讫或原或被意不甘服仍赴上司衙门告准发问问官又重科罪此大失律意而上司曾无查驳非必尽利赎锾盖亦习而不察耳名例律云二罪以上俱发以重者论罪各等者从一科断轻罪先发巳经论决重罪后发通计前罪以充后数盖一人之力量几何岂堪罪而又罪体恤至此仁之至也假如十罪俱发亦止科一罪而乃于一罪再三科之岂律意哉为上司官者遇有此等申详到日须查前此巳未发落巳发落者准其免科未发落者方行决赎亦省刑便民之一事也 
　　凡问事毕系申详上司者除摆站以上拘禁候详发落外其余即日释放止令歇家报名听候详允之日将发落单票给与歇家转付干证计限完纳不许一槩羁留其事在别州县者移文别州县催纳实收即令申缴如有违延者许问事衙门呈究 
　　革前应赦罪犯被人告发者或财物当给主或地宅当还人依律处断重加责治可矣近见各衙门往往以已前事犯拟罪而吏犯赦前过名依旧降格甚悖明诏问刑衙门不可不知 
　　原被赴审必各有一番话说成诵在心听之皆是无可置曲直于其间矣须吩咐原被不许开口待将状词情节年月或于当中插问一二句或于当中头尾反折一二句欲问牛先问马欲问赵甲先问钱乙欲顺问反倒问不问不言有问方答总之欲易他准备之话吐他真实之词如此错综参伍或用威吓或用婉探推之以情度之以理天下无不可决之讼无不可得之情所谓真情假不得假情真不得也 
　　按词状情节吃紧关窍多在年月日时上仔细查之思之即可得其十之七八勿忽 
　　问事不必迟疑太过亦不必太恃聪明尤不可粗心浮气凡小事无大关系可数言而决若优游不断使人终日伺候则官之材力可知又人情不甚相远即聪明过人凡事止能了其大意其中委曲安能一一知之且天下有理外之事一一以意见揣摩失之远矣又如赵甲告钱乙田土事又诬之打抢事虚即并其田土不问可乎此粗浮之过也 
　　事情重大者自有理法在事情若小又须少顺人情若槩以理法行之则刁薄之乡或至告县不巳非所以省事也状内事情既审明白便取口词如某一事原是如何起衅如何争论某是某非即照犯人情节直书不妨尝见初仕难于下笔为其不文不知其不必文也 
　　招拟之诀招不离审审不离情情者人犯曲直之情也审者问官口词审语也招者招书据问官口词衍之而为犯人自招之语如一问得某某不合之类是也上司驳问多系招词与审语矛盾书手得钱或将年月以后改前以前改后情节以轻改重以重改轻字句之间动关颠倒官府一时不察辄令誊写上司见之前后参差如何不驳故凡审语既定须令招书照依审语节节衍长虽文可衍而意则不可改故曰招不离审也听审人犯其理或屈或直其罪或重或轻其情或大或小其故或明白败露或迹不可见而理则可知所谓情也问官听讼业已得情而或下笔不达或尚未得情而辄尔臆写此等矛盾之处所谓审离情也官府审语须一一将犯人情状描写如画方可谓审不离情然有司知此既要合律又要全情则不但审不离情而尤妙于移情就律若情不移则律不合圜土皆死囚矣至于移情最妙之处又不但移犯人之清而且移阅者之情就我作者之情所谓智者识精仁者心苦毒心拙笔及不耐烦人不可语此阴骘解网之道也 
　　招书呈招稿进衙仔细参伍细改如密语当堂未审不妨并改总之以停当精细为主 
　　口词中有审语参语不同如审得某以何事起衅遂至忿争各叙始末此审语也案也审语后又参看得某某谁曲谁直或用骈丽语此参语也断也有前而审语内即兼用断案不复用参语者有不用审语招叙明径用参语者有参语或对偶或不对偶者活变在人不可执一 
　　参语不可不留心如问某罪即详其所以得罪者为何问某罪即详其所以应释者为何固不可草草不文又不可浮泛而不切于事情序事简而明议罪确而当此老吏深文可与知者道也 
　　经由上司大事若强盗人命侵欺钱粮之类此等审语须在退堂静坐时用心仔细查做如其未妥迟二三日不妨所谓担迟不担错也若虽系上司事而不甚关系又事无可疑则据案成之立使犯人共晓若虽系本县事而到底经由上司恐系刁棍必有后言仍宜退堂做若不必经上司而事关两家钱粮利害视官笔迹以为断令者宜当堂书审语立案若事小择紧关情节批一二句在原状上便是不必审语事更小责而逐之便是虽批亦不必矣 
　　小民有事既告在衙门断令便须要了割近日州县但追完纸赎原断过田地人口等项通不照管任其仍旧不识何心以此待民而告争者犹未已甚矣民之愚也 
　　取供书手多是欺官不谙事体若平时已讲过律令习过招议此辈自无所容其奸若平时于招体通未留心其法亦易试取房科已允招二三篇细看招议之体即不难晓合者该也不合者不该也不该而为之即是罪故凡招中有罪处始称不合辟如强盗招则称云某人就不合如何劈门把风等语或有由轻入复位罪在重处者则初称云某人不合专一交结贼党或嫖博非为及至犯事情重处则复称云某月某日某人又不合故违某律明火持枪劫财杀人等语此招拟一人之体也如轻重混杂多人共总一招则于情重者称云某人就不合如何如何情轻者则称云某人亦不合如何如何前分轻重本情后分轻重本律此招议多犯之体也如均系重罪有罪而驳问之后有生死不同者则于先存今故某犯名下但叙其罪恶之状不必亦称不合以既死无可罪矣惟现存听审犯人名下始称不合以便阅招者醒眼或有尚系驳问数内而今死者或因先死之人而关系现存听审者皆称不合亦无妨此招拟生死各犯之体也 
　　按叙不合处各系情罪重大事关死与遣者即在此处贴律例如云某人就不合故违某律某例一语与后面拟罪处相同则前后首尾相应阅招者殊觉醒眼事小在徒杖以下者只称不合不必贴律凡论串招招首先将罪重一人作招头如事内有应议之人共犯则以罪重者为招首 
　　京官与外官共犯如俱是应奏请者则罪重者为首 
　　京官虽僧道官若与在外六品以下官共犯亦必以京官为首 【应议者是　朝廷□旧大臣京官无大小皆在辇毂之下外官五品以上即古诸侯大夫之列体统稍尊皆须论功定议奏请闻问者示不敢于擅专也】 致仕官与见役吏共犯则以官为首 
　　罢闲官及生儒与吏承共犯以吏承为首 
　　内臣与京官共犯则用官为首若与在外六品以下官共犯则内臣为首 【为其应奏提也】 
　　有职役人与白丁共犯必以有职役之人为首 
　　妇人与男子共犯妇罪虽重必用男子为首 
　　僧道与里老共犯僧道为首 
　　军与民共犯及其余人相等者悉以罪重之人为首通将各人事情招出已获者称在官未获者称未到官脱逃者称在逃定罪全凭招眼最要明白 
　　如窃盗则云是某窥见某人家有财物或某物不合辄起盗心与某人商谋某亦不合听从于某日某时分潜到某人家门首剜开墙壁进入房内偷出某物或某分某物如银钱各分若干用讫 
　　如强盗则云访得某人家积有财物不合纠同某人某人各不合依允各持枪棍于某月某日几更时分到于某人家门首用某物打开大门一齐入内或将主事某杀伤烧伤劫出某物或在某窝家分散某分得见起某物或未起某物 
　　如故杀则云因与某人争论何事厮打不合用某物故向某人某处狠打几下当时气绝或某月某日身死当有某人见证或某人不合不行劝阻 
　　如误杀则云某与某人各不合用某物鬬打误将某人某处误打一下因伤身故 
　　若谋杀则云某向与某人有仇意欲谋害不合与某人相商某亦不合杀计在心于某月某日某时分探得某人独身在于某处某叫同某人某执某物某执某物潜到某处等候某人不来是某为首令某向伊某处用某物或戮讫或砍几下不死某又向头上用某物砍几下或当时气绝或某月某日身死某人当场未曾动手 
　　若同谋共殴人则云某一时被某人欺负或交易不明欲泄已忿不合与某人相同前去某亦不合依允 【云云】 余仿此 
　　不拘事情轻重多少须以年月顺序遇串招出年月多者则云节蒙 
　　议头项下仍依罪重在前斩绞徒流笞杖依序拟科重者在前轻者在后各等赃物先顺事主所失之赃次序所分之物 
　　小词讼只看他投到状词对他原告状词有同处此即真情也又看原被词告诉相角之处此亦可揣得真情将笔点出查问此处每每片言而服其余皆扯草凑篮事也若夫强盗大招其中有真盗有假盗有真赃有假赃有久拏有新拏有阵获有扳扯有盗口供有捕役供有某衙门入某衙门出如此之类犹如乱麻新任当之有脚慌手乱而已此等大招若止据卷混审纵审十次何能碧水分鱼令此心快慊须要吩咐招书将文卷预送呈览其上司新驳词语听审人犯名字则大字写贴单上衙中用一纸顺序横写各犯姓名每一姓名要隔四五寸然后自家从招头细看到招尾如遇某处某人阵获即将此某处阵获要紧情节年月摘写在某人姓名下如遇某人某处起赃即将此某处起赃要紧情节年月摘写在某人姓名下或系年月可疑或系供扳可疑或系赃证记号可疑或系前后矛盾可疑某衙门如何出某衙门如何入一一将此真假要紧关系情节详细分款各书在姓名下且细加朱圈以便查阅如此则招中情节既一一无漏而紧关肯綮又一一分明出堂时逐一唤审只问此摘出情节一单别将新供者据案录出一纸回衙又将上司新驳情节再想再审圜土始无冤民且上司亦见吾辈心苦此审大招最妙最要法也 
　　词状中有一事而抚按同准者抚按批允后系两院分赎有一事而抚按盐漕屯河诸衙门同准者看系何衙门同准即系几衙门分赎司与道亦然惟司道则不与各院分赎虽同有状不过院允后报之耳书手粗心最易忽略遗忘大详中如有此等分赎衙门须要剔明一句云除将本招通详某院某院候详外今具招详文册伏候本院照详施行若遗此句则他衙门允后几处俱不准分赎须州县代赔不可不知 
　　刁悍之地多有保歇诈骗私向人犯称云我能打点衙门我能关通相公掌稿令之封银若干俟事定后收用者凡事曲直必有胜负负家原银虽还胜家则被此辈哄去矣此等到处多有之蜀滇黔谓之顺风旗中州吴楚谓之撞太岁都中近日谓之撞木钟故凡保歇有此者务明示严禁若衙门人做保歇尤于官府不便须时差人密访或时问听审人犯违者加等重处 
　　有请托者须处之以理初听时切不可轻诺又不可轻泄之人又不可因请托而处之太过使人难堪 
　　阻请托者当慎之于始但能禁止一二人则此风自息凡人之所畏而不为者为有理法在倘有力之家不复为礼法所缚亦何求而不得哉 
　　请托之事所在恒有然未必不自当官者致之是非倒置则人得假公以济私听信权豪则人得望风而比例优游不断则人得乘间以请求责罚太苛则人得百计以求免诚主之以正大出之以精明持之以廉平济之以果决则人且服吾之宽诵吾之公惮吾之严请托何自而来 
　　士夫请托未必一一皆是徇私其中亦有激于公义或迫于情之不容己者我辈亦不可执一果所言是便虚心改正谁得而议其私果为至亲若事无关系姑少免其责末减其赃庶乎情法两尽也 
　　凡请托不惟众人之言当裁之以理即正人君子其言亦不可不察其是非盖君子固不肯欺人或每每为人所欺昔一令极信一乡先生一孝廉遂假馆于乡先生凡有请托者俱以大义言之乡先生便挥笔一书令听之如响在言者以为至公不知实堕孝廉术也又请托中有极狡者一令方正有某姓者常以事干令每事必反之后某氏欲为原告则以被告为名令便重怒被告原告遂得气其为被告亦然通县俱以令厚故人不知实为彼所卖也我辈遇此但据理原情不主一偏则彼自无所措手矣 
　　理直何用请托理曲自有法度今受人央嘱势必颠错事理拂逆人情王法无论天理何安且受嘱本意不过忧谗要誉畏人发觉其短耳所在郡邑岂能人人受其嘱即一人岂能事事受其嘱乎得罪一人便足造谤但违一事亦自失欢奈何徇私废法惟高明之是畏乎 

　　◆人命 

　　杀人之狱谋故者少鬬殴者多而鬬殴之律重在保辜谓以殴伤之人责付殴者调理医疗照律立限限满之日定罪发落盖殴伤者之亲属自非慈亲孝子鲜不利其死以为索诈财物之地而殴人者惟恐其死要已命抵偿则凡可以生全之者无所不至是一件相打公事活得两人性命乃律之良法美意也每见有司官员凡遇此等状词多视为末务不即拘审相验伤痕即已相验亦不责付被告调理恣原告之所为之故被伤者十死八九既死之后知法者赴官陈告而已玩法者摃尸上门聚众打抢囊箧一空门窍尽碎然后告官官府又不实时相验虽实时相验又往往差委佐贰首领官员其可信任者已少矣及至简验之时简官嫌其凶秽不肯近尸又犯人扭锁跪□多不同看惟有尸亲仵作喝报尸伤或多增分寸或乱报青红间有犯人与尸亲争伤而简官竟不经目止报一笔为仵作誊录耳及再更简官再更仵作或暗卖尸格约与雷同分寸或意欲轻重多增疑似伤痕驳而又驳简而又简是死者既以挺刃丧命于生前又以蒸煮分尸于身后何其酷哉今劝宰州县者着为挈令凡有鬬殴伤重者地方实时首报若陈告者已至而地方未报即重责之人命尸亲不是父兄伯叔便是弟侄妻子被殴之日即自解衣眼同见证要见被殴之人年若干岁某月某日某时被某人某人用何凶器殴打某处见今某处斜伤长若干阔若干某处圆伤横若干围若干红色青色有肿无肿曾否皮破骨裂某某见证即照状式告辜到官官审地方果系重伤即不许摃抬到城恐破伤处中风致殒实时亲行或委廉明佐领匹马肩舆少带人从督同折伤科医士携带合用膏散诣彼相验登记伤痕令医敷贴整理限以保辜日期责令凶犯领至家中用心调治案候在官身死之日即照状式告简官照辜状原供伤痕依法简验平时常读洗冤等录临期务须亲验致命等伤稍有疑似即加审覆耐烦一刻即可为他日干连人等全活数命果系装诬明立文案以杜后端果系真犯即取具供招以塞求请仍严责吏仵眼同原被干证取四不扶同甘结定招拟罪之时更须万分详审务使情节了然明白此心确然痛快庶生死两不含冤亦省后来屡驳屡勘耽延屡岁累苦多人耳如被殴不告辜限者除登时打死及在三日之内者姑准简究外其余死后告人命者俱以假伤骗诈及自殴诬人论不准真正人命若人命不先告官而乘机纠众摃尸上门抢财伤人者纵是真的抵命之外亦须引例问遣其辜限之日系隔月者要查大建小建此生死出入之界不可不慎也大抵尸当速相而不可轻简骸可详简而不可轻拆凡上司官招拟批驳情节不明者止审情节尸伤欠确者方简尸伤不得一槩烦扰以致生死苦累狱情画地人命关天为民父母者念之哉念之哉 
　　有致命之处有致命之伤顶心■〈囟页〉门耳根咽喉心坎腰眼小腹肾囊此速死之处脑后额角胸膛背后胁肋此必死之处肉青黑皮破肉绽骨裂脑出血流此致命之伤致命之伤当速死之处不得过三日当必死之处不得过十日若当致命之处而伤轻或极重之伤而非致命之处虽死于限内当推别情不可一槩坐死况死于限外乎致命重伤当致命要处死于登时或三日之内原告干证定执某物殴某处只宜于所殴之处简验伤痕既免死者翻尸又免生者冤诬何者人生一世自少至壮或失足磕跌或疾病捶按或生疮被击或负重着坚血不流行伤轻与新伤着骨则红日久则消重伤与久伤着骨则青终身不散试将病死之人细一蒸刷果全身一副白骨则简验真足凭信近日问官全不理会原告证人本说耳根一下打死而浑身简验动数十处伤痕上司以伤痕不对为驳词问官增殴打情节为比对有左右伤痕尺寸青红不差分毫者如以为殴岂两手执一般凶器而对击乎有昏夜醉后羣殴而定执某人打某处者虽殴者亦不能自知其所殴之处不能自记其所殴之数而况证人乎大抵共殴只坐殴人因由简伤只重原伤的处慎毋刻舟胶柱致有冤情慎勿含糊模棱致多驳案 
　　上司数批简问非以求同正谓恐有冤抑相与平反耳每见承委官员不以人命为重或恐前官怨恨不敢异同或因犯者富豪不肯开释或观望上司之批语以为从违或描写厯来之成案以了己事如此存心公耶私耶倘有毫发冤情其罪重于初审何者狱情不始于我而死刑实成于我也天地神明岂无知哉以后委勘人命重事务责正直仁厚官员持虚秉公细加鞫审或前官怨我互异或后官与我不同总付之无心盖众官同勘一事原为此事虚实同勘一人原为此人生死岂以求媚人求胜人哉此心不克人品可知矣 
　　昏夜被杀见证无人及尸无下落者只宜案候密访不可妄听执猜锻炼成狱近世耻无摘伏之明多成附会之罪书曰罪疑惟轻又曰宁失不经夫以皋陶为士安有罪疑不经之人何可宁失古人犹过慎如此吾人未必过皋陶奈何必欲牵合罗织以成人之死耶 
　　尸亲递拦词除卑幼于尊长须要根究明白斟酌准理外其亲祖父母之于子孙夫之于妻但递拦词免问者果非致命破损重伤死于当日不必过于搜求即与准理立案备照其人命事情尸亲未曾远出不当年告发而告于一年之外及不系有服之亲而傍人讦告及不系正告事情正系于切思之下开于粘单之中者不问虚实俱不准理如有妄准以兴大狱扰多人者其人之不肖可知矣 
　　有等奸民买尸做伤妄告人命访得人家新葬问其是女是男多者数十金少者十数金贪财奸民不顾血属情愿卖与简验自己投作证人又买仵作以皁矾五棓苏木等制造浅淡青红等伤任口喝报简官既不经目即看亦不细察曾有诬成大狱者此系法外之奸故无拟罪之律以后问官审出真情买尸卖尸俱引开棺见尸律问以死罪其卖者仍分有服无服卑幼尊长依律定拟决不可止拟诬告徒罪既不得律意且无以惩大奸也 
　　北地人命真者固多假亦不少盖北方种菜多用磇信杀虫匹夫匹妇与人打骂气不可忍辄服信以死初时唇脗多黑口出黄水遍身或发泡初简手足指骨节俱红久则俱黑遍身色俱惨黯骨节亦有黑者初仕不知仵作知者亦少即知之不得钱又不报故一槩抵偿一或简出服毒上司又批驳云仓卒之际毒自何来先某官简无毒今简称有毒何也一驳再驳冤者甚众可为痛心然仵作为凶手买嘱者多每将磇信置死者口鼻中或置洗尸水内骨色亦多黑又不可不防 
　　老幼人命不真系图赖者老之伤多在头脑则撞磕之故也幼之伤多在一边则抛掷之故也有踩死者伤在腹背其伤必阔大散漫老幼在众中被人推跌践踏死者其伤亦然 
　　贫民相殴或激于一时之忿打死妇人义女义男其常也然亦有图赖者若两家相持贫与富鬬或贫民为富家所逼其中妇人义男义女死者多是图赖其伤多在头脑且极惨毒若横身一伤至无完肤皆图赖者也盖殴人者原无杀人之心其伤必不重若重必非殴死之伤也 
　　凡民行凶打人见人伤重凶手惧而自尽每每有被打人不死而凶手死者凶手之家反来胁告立案勿问俟被打者既愈酌审若凶手因相打者身死又因尸亲威逼不论真伪惧而自尽若被打身死者有伤准抵以凶手有应抵之罪也若无伤仍治尸亲威逼之罪 
　　自尽人命若有重伤又曾鬬殴者俱有律例在若未鬬殴一旦杀妻子或自杀以赖人此骗局也死不足惜然人谁不爱其身及妻子哉其情亦可怜已且愚人不知律法哀死之心与图利之心交战胸中求之未免太过即其人可恨其事可恶不治被告者之罪足矣 
　　人命行财即实固也然亦不可执一小人无知见彼家人死便仓卒不知所出而棍徒搬弄彼小心浅见者希图了事谁知告者执此为左券乎故人命但求真伤行财非所论也 
　　按刁黠之民遇官府好察多有原告之家扮作被告之人行贿使官府之潜闻者官府不肖则原告扮作被告欲贿之状又竟不贿以激怒官府者在廉官只不听之惟细审真伪可耳 
　　殴人至死及杀人者抵偿此重律也虽经相殴而以他故自尽死不系真正打死者拟威逼此轻律也然势豪凶悍鱼肉平民听其威逼而止拟杖可乎故例中虽系自尽而有重伤者必拟军此不重亦不轻之例也 
　　按人命曾相殴及相骂者即是病死不妨均拟威逼不必用强及自尽也观例有威逼祖父母之文可知若必用强子孙岂能威行祖父母乎 
　　人命全在初简然辨血尸伤痕易辨枯骨伤痕难辨腐烂伤痕尤难盖透骨之伤必须棍棒铁石手足之伤止及皮肉其入骨者必浅惟初死皮肉上血晕朗然至腐烂时伤处不伤处俱是一片青黑即细辨亦未必真今后人命若初打时未及告明验过则告状时须一面递状一面即扛尸至城外相验若早不扛尸待皮肉臭烂不便相验者先责尸亲若干 
　　朝廷自有法律一省多衙门果负冤屈大则进本小则告状何气不出何冤不伸有等愚民受气不过服毒跳崖自缢自刎不知自杀人命只该杖罪追棺木银三两告状牵连数月所追不彀盘费将一个死身子换了别人一顿杖条有何便宜以后自死人命有司衙门休与准理同居父母伯叔兄弟妻子见死不救者仍以重利轻伦不孝不义重责枷号 
　　人谁不爱其生乃至轻生自尽无聊之人冀有以利之耳官府遇此不断埋葬此心不安若断埋葬再稍怂恿利之者众死者亦众矣清廉阴骘之吏遇此等轻生地方宜官府置棺材数十付衣服数十领审出图赖真情分文不断径将官置衣棺即刻押埋百姓闻风毫无所利不一月而图赖之风绝矣 
　　人命自尽即在平民止问威逼况尊长之于卑幼家长之于家人又有体统乎刁民往往以此挟骗问官亦不察而过计之是导之刁诱之死也今后凡媳妇因公姑打骂使女家人因家长打骂遂致自尽者先报知邻佑后告明本县无他重情押出即便深埋如有刁民欲图挟骗或捏别故审出各责若干 
　　刁民告人命多牵告妇人或作因奸或作见证大意欲败人闺门又以有力之家难于妇人一出便与买和今后人命状内不许牵告妇人即果与妇人相关有体面之家初问亦不必出如有原告差人因而挟骗者责若干直待审后果是相干然后出理 
　　人命多系棍徒起灭硬证人命若假止罪原告若辈亦何所儆今后凡告人命不实者原告反坐中证以起灭词讼论枷号若干月 
　　人命定主使必其人果与某争果喝令子弟家人殴打至死方可谓之主使迩来家人殴死人则讼者舍少贱而告尊长其实家长父兄一面未见大都皆骗局也若家长父兄不在家人子弟自以私忿争打便可当时开释即所争者为家长父兄之事家长父兄果在彼时实未主使此亦可当时开释也若未主使但袖手旁观此不能无罪 
　　人命狐疑或黑夜杀死无据与其杀不辜宁失不经苟以意见罗织成狱恐后有不胜悔者京师一家被盗杀其全家止婢子荷花获免法司以荷花同奸夫杀之也坐凌迟处决后盗出问官皆得罪夫一身荣辱不足计但死者抱冤受惨惜哉 
　　按疑难人命切不可信中证一面之词盖中证多系买求又有亲识死党一听其言生死俱冤又不必差人采访致起奸弊但忽至原日相殴地方邻佑老弱皆目击者细审数人真伪自见 
　　投河自缢之辨已死人方投之河则脑髓中不藏沙泥为其气不足以呼吸故也若活人投河则呼吸泥沙皆宿于脑用微水洗净脑外将清水一大盆细细荡之泥沙自出且奔命之时两手指扒泥扒石其指缝必有血荫死人入河则不然此投河之辨也人死后用索绞之其迹白而不紫红活人自缢者其痕红紫易认至于用索绞死人则脑后八字痕不分了俱在颈上周围如一圈然自缢者脑后分了而不周围此自缢之辨也 
　　按上二说辨之明矣若本系谋杀而又以自缢之法令之死则难辨矣此须细问而察其情思其故未可草草 
　　人命不论真伪俱要作速完缴人齐即问尸到即简简验一真即取定口词立地成招三日后即解合干上司若假即令埋葬不必申但立案以杜后词盖人命事大观望者众若未经问明即将凶手重责送监优游不断请托打点此不必言或愚民以不肖之心窥我衙门人又因而诓骗官声且从此败戒之 

　　◆婚姻 

　　吕坤曰男女婚姻有下过聘礼又将女别聘若媒证明白自宜断还前夫若已经过门则落花覆水自是弃物倘无大关系只在父母处倍断财礼更便若妇家不愿尤不宜强之恐生变也 

　　◆奸情 

　　吕坤曰奸情原无证见易诬而难明故律称非奸所捕获勿论奸妇有孕罪坐本妇者盖慎之也以后凡告奸情即本妇招承亦勿准理安知非本夫逼使骗赖又安知非本妇有所希图乎且妇女不至有孕即奸亦勿问奸亦所以全妇女之名节而免凌逼之性命为人父母不当如是耶若淫奔在逃及被人捉获则无词矣 
　　强奸不分已成未成致逼妇女自尽身死指证若真法宜坐抵何者强奸已当问绞况因奸致死是二辟也何可轻纵若妇人及年十三岁以上女子奸虽已成而妇女无恙又不声说则强和皆未可知有情虽和而事发激羞因而变怒者有因他事失好因而拏奸者有因至其室迹不别嫌报雠贪利而诬奸者至于晦夜不识面目而止据音声衣帽得于窃取而指称夺获皆不可草率坐奸以后问官凡妇女以和奸发觉激羞自尽或被父母本夫殴打因而自尽身死者逼非奸夫又无威状难以因奸威逼致死坐奸夫之罪盖和奸之罪两杖彼奸妇事发逼于别人奸夫自有应得罪名耳 
　　上无教化则下无见闻如兄收弟妻弟收兄嫂及雇工人奸家长妻者于法合死愚民皆不知也乃有兄弟亡而收其妻谓之就和父母主婚亲戚道喜者世道不明罪岂专在百姓哉凡遇此等狱情有司自当审处何人主婚有何证验仍先将律法徧晓愚民有改正离异者免究勿听讦告之言轻成大狱也 
　　贫家男女易杂小民名节多轻非若士夫之家严内外以远别有礼义以养心故愚民贫民不可遽责以圣贤之道凡决此辈奸情不可细拘文法当有法外之精意焉 

　　◆田土 

　　吕坤曰田土一事有因疆界争者有因买卖争者有因推收争者有因价值争者有因回赎争者俱不可不为之处如疆界不明但查原丈弓口令中人邻佑处分又不明则亲往看之径自委官未免多事如系争买一尽本家二尽业主三尽近邻如本家业主近邻必欲减价则听其别卖粮米不明则查户首粮数及当日原丈弓口又恐有豪强飞诡小民懦弱田尽卖而米尚存者价值多寡则问之民风土俗证之中证交单至应赎与否则有原契原中在如原契已改原中已故但验之笔迹若卖主力不能赎又赴告者多是意在加添假名回赎耳须是斟酌加添之例固不可开亏折之事亦不谓无审处而详问其风俗可也 
　　按四方则例不同典田典屋又不同如典田者典主已有籽粒之利五年减半赎取十年洗手交还典屋获佃金同此如无佃金典主亦已住居可以作利还本便当退还虽风俗不同天理人情大约所争不远在人审酌之耳 

　　◆状式 

　　吕坤曰古者以金矢听辞皆悬式于象魏不者有诛恶无情也迩刁风日甚状中叙事仅数语而形容彼罪张大我冤常居十六冀骇闻一受耳不知波及蔓引则无辜者为殃此多赎之藉而小民之忧也今定为式各衙门一体遵行倘违式滥准官可知矣　 
　　凡各府州县受词衙门责令代书人等俱照后式填写如不合式者将代书人重责枷号所告不许准理 

　　人命告辜式 
　　人命告检式 
　　告盗情状式 
　　告辩盗状式 
　　告奸情状式 
　　告打诈状式 
　　告地土状式 
　　告婚姻状式 
　　告赌博状式 
　　告陵夺状式 
　　告保盗状式 
　　告贪污状式 
　　告故勘状式 
　　告科敛状式 
　　告侵欺状式 
　　告窝访状式 
　　告土豪状式 
　　告财产状式 
　　告钱债状式 
　　告欺害状式 
　　告唆诬状式 
　　告诡隐状式 
　　告抗粮状式 
　　告重收状式 

　　○人命告辜式 

　　人命告辜式 【不许多报一处不许妄增一分违者看明重究路远告辜不得过五日】 本县某里某人为殴伤事有某 【父伯叔侄兄弟妻子】 年若干岁本月某日某时与某人为某事 【多不过四字】 相争被某执拏 【砖石金刃他物或用拳脚】 将某 【父伯叔侄兄弟妻子】 顶心打有斜伤一处 【青红】 色长若干阔若干耳根打有圆伤一处 【青红】 色 【有无骨破】 围若干横若干见今 【着床】 不食某人某人见证为此抬扶到官伏乞相看案候保辜责令本犯寻医调治上告 

　　○人命告检式 

　　人命告检式　本县某里某人为人命事某月某日有某 【父伯叔侄兄弟妻子】 被某人殴打伤重某医调治不痊至某日某时身死除伤痕已经报官案候外伏乞检验施行上告 

　　○告盗情状式 

　　告盗情状式 【不许多开一物不许多报一盗违者重究仍不准理】 某州某县人某人为盗情事某月日某更时分不知名 【强窃】 盗约有几名各持凶器 【剜透墙房暗偷出或打开门窗将某拏住用刀扎火燎劫去】 某物某物若干件 【系甚花样有何记号银】 钱若干数 【整锭散碎或人口俱惊散或轮奸某妇女】 保甲人等 【俱来通不】 救护 【或追赶不前或不知去向】 伏乞案候严拏上告 

　　○告辩盗状式 

　　告辩盗状式　某府州县某人为辩冤事某平日作何生理原因某事 【不过四字】 与见获盗犯某人有雠某人某人知证某日某夜某实在某处何干某人某人见证今被某贼攀诬同盗况某见在某乡约保甲管教乞批本约查访平日果否非为容其保救庶不苦死黑狱上告 

　　○告奸情状式 

　　告奸情状式　某府某县某人为奸情事财娶到 【妻儿妇】 某氏或 【妹女】 某名年若干岁被某人 【诱奸日久拐带财物若干到某地方潜住或云强奸不从见打札某处伤痕或强奸已成见扯破何衣夺下何物氏喊叫何人听证或不堪羞忿某日某时自缢自刎投井身死】 某人某人证上告 

　　○告打诈状式 

　　告打诈状式　某府州县某人为打诈事某月日某人某人 【指称衙门指拏盗情】 将某拏住指何情由用何凶器在于某处拷打见有某伤诈去财物若干某人某人证上告 

　　○告地土状式 

　　告地土状式 【田宅同卖过十年者不准】 某府某县人某人为地土事某年月同中某人某人买到某人 【民军匠】 地若干价钱若干 【□未】 经过割被某人侵占自量得几十几亩几分几厘邻佑某人某人证上告 

　　○告婚姻状式 

　　告婚姻状式　某府某县人为婚姻事某年月日同媒某人将第几男某人用财礼或聘礼若干定某人第几女小名为妻一向 【未曾行礼行礼几次】 至某月某日不行知会用某人某人为媒改定与某人为妻 【未曾已经】 成婚上告 

　　○告赌博状式 

　　告赌博状式 【自告者不准】 　某府某县某人为赌博事某月日某人某人帮某 【弟侄子孙】 陆续赢去钱若干物若干卖房地若干某人开场见夺摊场某物上告 

　　○告陵夺状式 

　　告陵夺状式 【孤幼被人陵夺同此式】 某府某县某人为陵夺事氏某年月丧夫 【有子女无子女】 遗下 【房若干地若干头畜若干粮食若干衣服若干】 情愿守节被某 【伯叔兄弟】 上门打几次骂几次夺卖某物又将氏暗许某人强来逼取某人某人证上告 

　　○告保盗状式 

　　告保盗状式 【不在乡约保甲者即系奸民犯盗不准保救】 　某府某县乡约保甲邻佑某人等共　百　十　人为冤枉事本约几甲某人平日作何生理本分善良并无非为等事委与某有雠或系快壮某人诈财唆咬伏乞审明保在倘有徇情惧恶妄保真贼者事发某等同罪脱逃某等访拏结状情愿入招粘卷所保是实上告 

　　○告贪污状式 

　　告贪污状式　某府州县某人为贪污事某年月日为何缘故被某 【官吏】 某人 【索诈】 某 【银物】 若干某人过付可审上告 

　　○告故勘状式 

　　告故勘状式　某府州县某人为故勘事某年月日被某 【官吏】 挟雠诈财故将某人拘拏 【监禁拷打】 身死指某人证上告 

　　○告科敛状式 

　　告科敛状式　某府州县某人为科敛事某年月日被某人某人指称何项名色科派某人某人 【银物】 若干某人审证上告 

　　○告侵欺状式 

　　告侵欺状式　某府州县某人为侵欺事某年月日被 【库吏斗级大户屯头】 某人收掌某项 【银物】 某人侵盗或于内侵欺若干指某人某簿审证上告 

　　○告窝访状式 

　　告窝访状式　某府州县某人为窝访事被某人专一纂捏无影事迹交结访事人役某年月日挟骗某人 【银物】 若干指凭某人证上告 

　　○告土豪状式 

　　告土豪状式　某府州县某人为土豪事某年月日有某缺 【用食】 向某借 【银若干两粟若干石】 算利过本几倍伊将某私家拷打逼将 【妻妾子女房地头畜】 准折指某人证上告 

　　○告财产状式 

　　告财产状式　某府州县某人为财产事某 【祖父】 某故遗下 【房几所地若干亩资本银若干两首饰衣服若干件】 应该某与某 【伯叔或兄】 照支派均分今某某倚恃尊长尽行霸去不分指遗约或亲邻某人证上告 

　　○告钱债状式 

　　告钱债状式　某府州县某人为钱债事某人因缺用于某年月日向某借去 【银若干两粟若干石】 加三出利指中人某人并借约证今某人至今几年本利分文不还或止还本利若干尚欠若干屡讨延调不与上告 

　　○告欺害状式 

　　告欺害状式　某府州县某人为欺害事被某与某素有某隙今某倚恃豪强于某月日将某无故罗殴指某人证又至某月日暗将某成熟田苗用棍扑倒约有几亩上告 

　　○告唆诬状式 

　　告唆诬状式　某府州县某人为唆诬事某里某人与某或 【地土相争酒醉互嚷】 以此结雠指某人证今某 【或因盗贼或因人命】 事犯被某唆某将某挂告同 【盗殴】 乞准审豁上告 

　　○告诡隐状式 

　　告诡隐状式　某府州县某人为诡隐事被某里某人将自己地土 【诡寄欺隐】 若干 【躲避重差减扣额粮】 某人或 【黄审】 册证上告 

　　○告抗粮状式 

　　告抗粮状式　某府州县某人为抗粮事某人见种地若干粮石至今 【升合不纳诡作荒逃】 致某 【受比赔累】 乞准拘究仍将揭过银两责令本犯起利上告 

　　○告重收状式 

　　告重收状式　某府州县某人为重收事 【库吏大户】 某人征收某项钱粮不遵部司法马大戥高称每两加耗若干某人某人证上告 

　　◆刑具 

　　吕坤曰衙门刑具载在条律其数有六笞杖讯枷杻镣无论笞杖即讯亦号为极重矣大头止径四分三厘其用止于重罪不服其法止于臀腿分受至于笞杖止加于臀而已不及腿也近日各衙门用重大竹篦不去棱节听从恶卒任责腿弯多者三五十或内溃割肉或筋伤残废此惟法司惩创极恶大奸百一用之郡邑职在牧民常刑当如是耶但竹篦通行巳久不能遽革以肆奸顽亦当分为轻重三等每板臀腿分受十板以上两腿分受何处非肌肤何肌肤不痛楚而必欲残民以逞哉如不系极恶大奸万民所恨而仍前槩用重大及数多加力又丛于一处擅及于腿弯者无问曾否伤人定以酷刑参罢 
　　枷有三等死罪重不过二十三斤徒流二十斤杖十五斤夫枷非令贪重止书罪名于上号令示众而已故曰枷号至于一百斤一百二十斤大枷于例虽有用亦不常今后各府州县百斤重枷不得轻用应枷号者照律置为三等仍俱日枷夜放不许一槩辄用大枷昼夜不放违者以违制论因而死者以酷刑参处 
　　人身之用手居其九若惧有疏虞大镣严锁牢绊两足可矣至于木杻惟死罪男子始用充军以下例不械其两手念人情之便也妇人虽死罪不杻谓饮食便溺不可托之他人重男女之别也以后各有司衙门非犯死罪男子不得一槩用杻以伤朝廷体悉人情至意 
　　夹棍扛子脑箍拶指攒板原非应有刑具近日问官有心不精细性不耐烦者盗不分强窃人命不分真伪一入衙门只靠夹拶酷烈之状不可尽述以后众证明白事情端的而展转不肯招承者间有此等刑具夹不得过一次扛不得过三十拶指不得对两头夹拶不得过二时脑箍定不许用如违不分有无伤人定以酷刑署考情重者参究拏问 

　　◆刑戒 

　　五不打 
　　五莫轻打 
　　五勿就打 
　　五且缓打 
　　三莫又打 
　　三怜不打 
　　三应打不打 
　　三禁打 

　　○五不打 

　　五不打　老不打　血气已衰打必致死　幼不打　血气未全打必致命且老幼不拷讯已载律文　病不打　血气未平复打则病剧必死　衣食不继不打　如乞儿穷汉饥寒切身打后无人将养必死　人打我不打　或与人鬬殴而来或经别官已打重又行加打则打死之名独坐于我 

　　○五莫轻打 

　　五莫轻打　宗室莫轻打　天潢之派干系甚大即无名封者亦勿轻打　官莫轻打　即仓巡驿递阴医等官亦勿轻打彼既为官妻子仆从相对赧颜亦多殒命况其体多■〈月色〉薄有司不宜擅刑　生员莫轻打　干系诸生体面有事轻则行学责戒重则申究如律彼自无词　上司差人莫轻打　非恤此辈投鼠忌器打虽理直亦损上司体面有犯宜尽书犯状密申上司彼自有处若畏势含忍又阘茸非体矣　妇人莫轻打　羞愧轻生因人耻笑必自殒命 

　　○五勿就打 

　　五勿就打　人急勿就打　彼方急迫无聊打则适速其死　人忿勿就打　愚民自执已见方以理直自负打则其忿愈甚死亦不服气逆伤心易于殒命宜多方譬喻待其自知理亏虽打不怨　人醉勿就打　俗云三官避酒客沈醉之人不晓天地宁知礼法打亦不痛倘醉语侵官亦失体统宜暂监候酒醒惩戒其收监亦勿镇匣冷地寒气入心亦足致命　人随行远路勿轻打　被打之人若在家自能将息远路随行日逐跋涉辛苦又要跟上程途亦多致命待其回后数日惩之　人跑来喘急勿就打　捉拏人犯从远路跑来六脤奔腾喘息未定即乘怒用刑血逆攻心未有不死者宜待其喘定用刑 

　　○五且缓打 

　　五且缓打　我怒且缓打　有怒不迁大贤者事盛怒之下刑必失中待巳气平徐加责问试于怒定之后详观怒时之刑未有不过者　我醉且缓打　酒能令人气暴心粗刑必不当即当人亦有议当检点强制之　我病且缓打　病中用刑多带火性不惟施之不当亦恐用刑致怒人已俱损　我见不真且缓打　事纔入手未见是非遽尔用刑倘细审本情与刑不对其曲在乙□刑甲矣知甲为直又复刑乙不特甲刑称冤颠倒周章亦为可笑　我不能处分且缓打　遇有难处之事难犯之人必先虑其所终作何结局方好加刑若浮气粗心先即刑责倘终难了结反费区处曾见有打人后又陪事人者只为从前慌张耳 

　　○三莫又打 

　　三莫又打　已拶莫又打　语曰十指连心肝拶重之人血方奔心又复用刑心慌血入必致殒命常见人曾受拶者每风雨之夕叫楚不宁为其已伤骨故嗟乎均是皮骨何忍至此　已夹莫又打　夹棍重刑人所难受四肢血脉奔逸溃乱又加刑责岂有不死且夹棍不列五刑岂可轻用下人以力为食一受夹棍终成废疾决难趁食切宜念之人谓审强盗宜用余谓强盗因夹招承此心终放不下唯多方设法隔别细审令其自吐真情于心斯安此等刑终不用可也　要枷莫又打　先打后枷屈伸不便疮溃难调足以致命待放枷时责之未晚 

　　○三怜不打 

　　三怜不打　盛寒酷暑怜不打　遇有盛寒酷暑令人无处躲藏拥毡围垆散发披襟犹不能堪此时岂宜用刑盖彼方堕指裂肤烁筋蒸骨而复被刑责未有不死者　佳晨令节怜不打　如元旦冬至人人喜庆此时曲体人愿顺养天和即有违犯当怜而恋之　人方伤心怜不打　问理时如知其人或新丧父母丧妻丧子彼哀气伤心正值不幸再加刑责鲜不丧生即有应刑宜姑恕之 

　　○三应打不打 

　　三应打不打　尊长该打为与卑幼讼不打　尝见尊长与卑幼讼官亦分曲直用刑不知卑幼讼尊长尊长准自首卑幼问干名犯义遇有此等即尊长万分不是亦宜宽恕即言语触官亦不宜用刑人终以为因卑幼而刑尊长也大关伦理世教　百姓该打为与衙门人讼不打　即衙门人理直百姓亦宜从宽否则不惟我有护衙门人之名后即衙门人理屈亦不敢告矣　工役铺行该打为修私衙或买办自用物不打　即其人十分可恶亦姑恕之不则人有辞不服而我之用刑亦欠光明 

　　○三禁打 

　　三禁打　禁重杖打　五刑轻重律有定式大杖一足当中杖三小杖五官之用刑只见太过未见太少若用轻杖则多加数杖亦不伤生且我见责之多怒亦息而杖可已若重杖只见数少而不知其人已负重伤矣　禁从下打　皁隶求索不遂每重打腿弯致其断筋而死或打在一块同一被刑而死生异则贫富不同耳贫者何辜而令其受此　禁佐贰非刑打　夹棍重刑不许佐贰首领衙私置即正官亦止备一二副候不常之用各衙遇有不得已而用赴堂禀请盖正官犹有忖量而佐贰首领将势要送来百姓私衙任意酷打替人出气正官全然不知凡各衙人犯令其一一过堂庶知收敛 

　　邹南皋曰余奉上恩两入南比部于职事毫无裨补独部同僚谊甚笃至忘余不肖时有教督余亦自忘其不肖譊譊以古道相期益信吾辈在宇宙内惟有此善与人同之一路别无功课而比部之善则莫大于用刑余敬列余友吕叔简氏所寄刑戒者刻于石俾同寅暇时省览在内则广钦恤之仁在外则流恺悌之泽以此律已以此淑人余虽无用于世诸君子之善即我善也夫求生不得然后杀之求出不得然后入之刑措不能不得已而后刑之必如是而后为无负我国家仁厚至意凡我同寅念之哉闻昔时詈人者必曰愿尔世世为刑官余窃谓心存生生之心即世为刑官其德滋大无伤也鸣呼天道好生神明临汝一念惨酷殃流后裔登兹堂者无视为卮言 

　　◆监禁 

　　囚犯奉有决单自当明正典刑是以未决之先贫者有囚粮病者有医药夏则洒扫以防瘟冬常温焕以御寒圣王岂不知其人之当诛哉以为既有临时之死且延一日之生故曲加体悉如此耳近日有司疏于治狱有狱卒要索不遂凌虐致死者有雠家买求狱卒设计致死者有伙盗通同狱卒致死首犯以灭口者有无钱通贿断其供给有病不报待其垂死而递病呈或死后而补病呈者倘系情真罪当之囚瘐死犹可中间有抱冤待辩之人株连未结之罪一槩死于狱中所伤天理不细以后狱囚有病先取囚亲告治结状调治不痊后取尸亲告领结状一并粘连申详上司方准开除无亲人者以里长甲首邻佑代之其强盗失迷乡贯原无亲族里长者取刑房吏告治病呈及医生病案粘申如无以凌虐罪囚论 
　　有司钱粮原不宽绰若囚粮一槩全给岂能人人均沾年年常继今拟分为三等除罪大恶极死有余辜者不准给家不甚贫有人供给者不准给外有情稍轻而家极贫或无家供应者给与全粮情稍轻而家次贫日用不足者给与半粮至于新获贼盗真假未分果无供给亦当有处若监故未成之囚甚于奉单之罪倘被告发定拟故勘 
　　一朝之忿毙人于顷刻百年之悔无由而改图此等死囚情尤可悯有一入狱而父母妻子不复得见者有送饭到而不知谁接谁食者昔人有念囚无嗣不禁妻子出入而令其有子者此虽不可为常至于应听家人入视而不听律有明条今三法司重囚每月令家属一对面任从谈叙家常待其辞毕方许收监妇人临决将产满月而后行刑圣王仁及囹圄盖如此有司若怀泣罪之心行哀矜之政使法不疏纵而情不郁抑岂患无术哉第恐念不及此耳有司习于故套拘摄人犯动送监仓不知一人在禁一家忧忙或有老亲而无妻室者或有少妇而无子侄者或家贫路远不能供给者或家有病人或身自抱病者或冬寒而身无绵衣者或空手枵腹无钱打点牢狱者即使其人当死亦应曲体其心况于轻小事情岂宜泛系之狱为民父母亟宜念兹各该府州卫县衙门除死罪及充军摆站人犯及入官还官赃物俱应收禁追比外其有力徒罪及杖一百以下赎决等犯止令干证保领听其宁家辏办限期完纳虽系院司各道纸赎俱不许仓拘正犯及滥将家属监追 
　　监仓二簿只宜掌印官一本其佐贰首领官应送监仓犯人俱票禀白堂上同簿附名掌印官每遇票日便将二簿查阅一遍某人某日监仓系何事情有无得所应否释放何以处分往见一县令懒于问辞轻于听信拘到人犯皁快禀收仓监佐贰首领各有监仓簿籍要送监仓即送监仓甚者监仓皆满而送之冷铺者有灯节醉争至除日犹系狱者缘二簿经年不一过目吏卒因循不肯禀白甚者催比钱粮花户坐仓以数百不知令何人辏办也吁可恨哉贤有司试一思之 
　　司狱官刑房吏禁子等役不禀白掌印官而擅打监仓人犯者拏问重治 
　　狱中之弊无穷最可恶者狱中多年恶囚智力足以制服羣囚或党与足以疏詟众囚者不论几人牢中名之曰牢头禁子与之通同每一日使一牢头值日有新犯进监则与之接风设酒费一钱要还数两一不遂意百拷千磨异常惨毒新犯如系犯盗则牢头教之以供报平日仇家或一方家温食厚之人官府不察提摄到监则此辈之鱼肉无所不至在诬扳者破家亡身在犯盗入监者得计改口而牢头则从狱中放账禁子得牢头之利则必爱之惜之遇晚松刑且使之身藏利刃出入无禁公然拥妾私家者往时反狱之弊患正坐此小民犯法即情节重大亦未必有甚机械自有牢头教引一入监后即便为铁口百舌究使变诈反复大恶漏网牢头在监日久其心思别无他用往往某官某官性情一一探讨在胸是以狡囚为人作一诉词或告一打网抑状或做一截招诉状无不能颠倒是非害遍一方牢头身在狱中每每使子弟亲戚将远年田地无干事情波害一方人众一方人畏之如虎多送月钱至于江洋大盗党与伙劫贿救累囚千百弊端未有能缕数者 
　　反狱越狱惟强盗为然而夜防尤要近日有司常不下监牢头禁卒日久情熟安常心怠夜间囚犯既不入■〈木匣〉床又不上锁镣彼贼无一年生理心怀百计脱逃虎兕出柙非掌印官之过与若使手足不得利便精力不得壮强出不测而夜查监牢遇一疏而重惩典守时刻兢兢岂有反狱越狱之变哉 
　　囚犯有诈死者陕西耀州重犯邵于贤因署篆不常遂佯死密令其子挟鱼置卧内时方盛暑不数日而虫出臭秽不可近狱卒俱以为真死委官相验亦不复近前因席卷而出越数月始事败不可不知 
　　囚犯生心多在新官交代之际尤宜堤防初仕者不知竟致失事他如迎春操演之类亦不可不戒严 
　　囚犯无供送者不但要区处饭食寒天亦宜区处衣绵庶不至促死以干天和凡贼赃无主衣服皆可给之如此加意则禁子自不敢凌死矣 
　　狱房大抵多狭故盛暑牢瘟可虑除另造病房两间添设炕灶以便病者 【必以发热不食气色异常医生称病者方准出■〈木匣〉】 移房调理外自四月以后九月以前每三日一扫除房中但有腥■〈羊喿〉蒸秽之气查系何人所作便加惩治房墙近檐之处多加小孔数十以引清风以泄浊气军徒等罪足胫亦系短镣活镯夏月与禁子听其露侵 【惟直宿禁子不许出监】 至于溷厕亦须五日放门一次令园丁打扫或时爇苍朮以避邪恶多备天水散等药以防暑泻 
　　妇人勿轻系狱盖男女有别廉耻为重皁快一拘妇人无穷之利妇人一入公门无限之辱掏摸戏狎无所不至有因之而丧名节者居官谁无妇女岂应独忽民情 
　　凡妇女有犯奸及应该死罪者此皆刑吏禁卒之妻妾也死生自有常刑男女岂得无别但监守从来无人致关防不能无弊今拟另设女监于养济院中老妇择其稍精壮者二人作为伴■〈浦上女下〉其犯妇接送饭食及门前呼唤应答皆以伴■〈浦上女下〉代之女监中水火锅灶及宿止之处亦须事事处分纺花作履听从其便伴■〈浦上女下〉除月粮布花照院支给外每人每季再加盐菜银五钱其门户关闭仍以刑吏夜巡仍属大监岂能必无邪行要以成男女之体而已 
　　古者罪人无闲坐之理城旦则令之修筑鬼薪则令之劈柴仓庾则令之舂米今以罪人拘系在仓犹有古之遗意但仓犯原非重罪充军发站人犯虽送监不妨笞杖及赎徒令里族之长乡甲之人保领在外至听讼之日不悞听问申详之后不悞赎决可也惟是隔县关提又当解审无人保领及监追还官钱粮家属不当保领者然后送仓能几何人哉近查几处州县专听皁快说有钱讨保在外无钱者不论罪情轻重一槩送监至于妇人收监惟有犯奸死罪两条余俱责付本夫收管无夫者责付有服亲属邻里保管随衙听候并无杂犯送监仓之文甚监追钱粮家属并无妇女虽盗贼捕限亦无监禁家属之文果其夫其父盗情已真仓禁妻子犹可如招攀在逃无赃无证之人而滥禁妻子巳属胡涂甚者监其父母兄长不亦孟浪之甚乎 
　　七十以上老人十五以下小儿及身有疾病新遭重丧不系谋反大逆同居亲属俱不许擅拘仓禁 
　　拖欠钱粮止令限办入官财物止令限纳给主财物止令限还纸谷罪赎止令限完各令保人领催不则禀拘责治如家贫无办讨保无人即令仓死何益如可以经营有人保领仓之反妨措处至于审罪之时便问干证人等本犯果否有力能否完纳方拟罪名若果身家真无亏兑自当减赃银注无力既省比销未完亦免累年仓比其罪深恶重之人宁陆续多责及枷号示众亦足示惩 
　　州县监仓切近掌印正官下情既易通闻羣小犹知忌惮驿递之设半不同城官与吏卒情同猫鼠不惟禁约为难亦且贪虐同术吁天之声何由上达又朝夕在其掌握有冤亦不敢闻以后发驿徒夫除驿夫牢头不许擅自殴打外其驿官以法钤束应得责治者不得过十板如有需索见面节仪卖歇等钱及私下非礼凌虐奉承不到将徒夫擅行敲扑者许被害之人指实陈告以凭重究 
　　发配名轻于充军而实等于死罪彼惯奸积猾或买免驿吏或挟制驿丞或寻情嘱托公然在家觅人点站不待言矣其穷苦老疾及家中无供之人乞食不前坐卧湿地或官吏要索横肆凌虐至于伤命只报相埋情甚可恨此后驿官如遇病囚即申州县调理或掌印官验明姑令保放调养或收入州县调养病痊照日补役但有不呈州县而报死者该驿官吏以凌虐致死提问罢斥果系别情者定拟抵罪 
　　公差人等拷吓钱财土豪棍徒夺骗良弱及诬告重情分毫无实等犯非徒罪不足示惩其余需索科敛须审十分端的如贯分已满未满便有应杖应徒所争不过一钱半钱耳原告之言岂得分毫不爽告称全诬轻诬便有加罪免罪岂无一实半实乎干证之语安知一字无欺低昂伸缩间是在取供时斟酌之耳至于一事告实或重事告实或轻事告实或反坐所剩或未决收赎或律该罪止自有应得正条岂容一槩重拟近有因指称告助坐赃问徒者不知婚丧等事原有相助之文宴会设席岂无一钱之费又有诬告人杖一百而加三等徒二年者不看事情轻重槩与诬死同科驿中徒犯甚多皆缘问拟太易不知纳赎每倾人家发驿或伤人命今驿递徒犯所在充溢无容身处矣如果情有可恨法所当惩宁多责枷号可也 
　　犯人发驿原为工作如京师炒铁运炭之类近日恐其逃走止令押锁乞食甚失本意以后徒罪人等有做一切官工者官给饭食一日准一日自备饭食一日准二日有情愿驿中奔走效劳者与做工同申准原批司道折限满日释放 

　　政学录卷五终 
